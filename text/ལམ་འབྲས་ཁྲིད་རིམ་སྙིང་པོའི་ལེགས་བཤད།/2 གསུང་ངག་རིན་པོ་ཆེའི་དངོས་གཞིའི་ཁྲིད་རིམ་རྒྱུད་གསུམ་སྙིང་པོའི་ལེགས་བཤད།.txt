གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཁྲིད་རིམ་སྙིང་པོའི་ལེགས་བཤད།
པོད ༢
གསུང་ངག་རིན་པོ་ཆེའི་དངོས་གཞིའི་ཁྲིད་རིམ་རྒྱུད་གསུམ་སྙིང་པོའི་ལེགས་བཤད།
༄༅། །གསུང་ངག་རིན་པོ་ཆེའི་དངོས་གཞིའི་ཁྲིད་རིམ་རྒྱུད་གསུམ་སྙིང་པོའི་ལེགས་བཤད་བཞུགས་སོ། ། བཀའ་དྲིན་མཚུངས་པ་མ་མཆིས་པ་རྗེ་བཙུན་རྩ་བའི་བླ་མ་རྣམས་དང༌། ཡི་དམ་དགེས་པ་རྡོ་རྗེ་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། རི་དྭགས་མིག་ཅན་ལྔ་གསུམ་དཀྱིལ་འཁོར་དུ། ། གསང་ཆེན་འཆི་མེད་བདུད་རྩིས་མངོན་དབང་བསྐུར། ། གྲུབ་པའི་ས་བརྙེས་བདུད་དང་མུ་སྟེགས་བཅོམ། ། རྗེ་བཙུན་བི་རཱུ་པ་དེས་བདག་ལ་སྲུངས།། འགྲོ་ཀུན་དགའ་མཛད་ ལེགས་བྱས་སྙིང་པོའི་གཏེར། ། བསོད་ནམས་མཐར་ཕྱིན་ཕན་བདེའི་རྩེ་མོར་སོན། །
གྲགས་པའི་རྒྱལ་མཚན་སྲིད་པའི་རྩེར་ཡང་བརྒལ། ། རྗེ་བཙུན་མཆོག་རྣམས་སྤྱི་བོའི་རྒྱན་དུ་བཞུགས། ། འཇམ་དབྱངས་རྣམ་འཕྲུལ་ལྔ་རིག་པཎ་ཆེན་ཞབས། ། འཛམ་གླིང་བསྟན་པའི་མངའ་བདག་འཕགས་པའི་མཚན། ། གདུང་རྒྱུད་སྲས་དང་བརྒྱུད་འཛིན་སློབ་མའི་ཚོགས། ། རིམ་བྱོན་ཚར་དུ་དངར་བ་རྣམས་ལ་འདུད། ། ཁྱད་པར་མཁས་ཀུན་དགའ་མཛད་བཟང་པོའི་ཞབས། ། ཐོས་མང་ཆོས་འཛིན་ཚུལ་ཁྲིམས་ཕུང་པོས་བརྗིད། ། བསྟན་པའི་སྲོག་ཤིང་ཁྱེད་འདྲ་སྲིད་ན་སུ། ། རྒྱལ་བས་ལུང་བསྟན་བརྙེས་པ་དེ་ལ་འདུད། །
དཀོན་མཆོག་གསུམ་དངོས་མཁྱེན་བརྩེའི་རྒྱུད་མང་སྟོང༌། ། བསྟན་པའི་རྒྱལ་མཚན་མཐོན་པོར་འདེགས་པ་བཞིན། ། ཕྱོགས་ཀུན་རྣ་བའི་བདུད་རྩིར་ཅི་ཡང་སྙན། ། དཔལ་ཡོན་བཟང་པོའི་ཞབས་ལ་བདག་ཅག་དད། ། སྔོན་བསགས་བསོད་ནམས་གཟི་བྱིན་བྱེ་བ་བརྒྱས། ། འཁོར་ལོ་བཞི་ལྡན་ལོག་སྨྲའི་གཡུལ་ལས་རྒྱལ། ། སྨྲ་བའི་སེང་གེ་འགྲན་པའི་ཟླ་གཞན་བྲལ། ། ཀུན་མཁྱེན་བླ་མའི་ཞབས་ཀྱིས་བདག་ལ་སྐྱོངས། ། དཀོན་མཆོག་མཁྱེན་པའི་གཏེར་ཆེན་འཇམ་པའི་དབྱངས། ། འགྲོ་ལ་བརྩེ་བས་རྗེས་ཆགས་པད་དཀར་འཛིན། །
རྨད་བྱུང་ཕྲིན་ལས་ལྷུན་གྲུབ་གསང་བའི་བདག ། འདྲེན་མཆོག་ཨེ་ཝཾ་པ་དེས་བདག་ལ་སྐྱོངས། ། རྣམ་མང་ཐོས་པའི་ཆུ་གཏེར་བསྲུབས་པ་ལས། ། ཀླུ་སྒྲུབ་མཁྱེན་པའི་འོད་ཕྲེང་འཇིག་རྟེན་མིག ། སྐལ་བཟང་གདུལ་བྱ་རྒྱ་མཚོའི་གཉེན་གཅིག་པུ། ། བླ་ཆེན་ཐམས་ཅད་མཁྱེན་དེས་བདག་ལ་སྐྱོངས། ། ལུང་རིག་སྨྲ་བའི་དབང་ཕྱུག་མཁས་ཀུན་གྱི། ། གཙུག་རྒྱན་བསྟན་པའི་དཔལ་དུ་མངོན་མཐོ་བས། ། ཕྲིན་ལས་བཟང་པོའི་གཟི་འོད་ཕྱོགས་བརྒྱར་འཕྲོ། ། ཡོངས་འཛིན་བླ་མའི་ཞབས་པད་གཙུག་ན་རྒྱལ། །
བཤད་བྱ་རྒྱུད་གསུམ་རིམ་པ་ལས་བརྩམས་ཏེ། ། ཧ་ཅང་རྒྱས་མིན་བསྡུས་མིན་ཆ་ཚང་བར། ། གསུང་ངག་དངོས་གཞིའི་ཁྲིད་རིམ་འཆད་དོ་ཀྱེ། ། དཔྱོད་ལྡན་གཟུ་བོར་གནས་ཀུན་དགའ་བས་ཉོན། ། འདིར་ཟབ་པའི་ཚུལ་རྣམ་གྲངས་དུ་མ་དང་ལྡན་པའི། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་འཆད་ཅིང་ཉམས་སུ་བླང་བར་བྱ་བ་ལ། སྔོན་འགྲོ་སྣང་བ་གསུམ་གྱི་སྒོ་ནས་དཀྲི་བ་གོང་དུ་བསྟན་ཟིན་ནས། འདིར་སྐབས་སུ་བབས་པ་ཉམས་ལེན་གྱི་དངོས་གཞི་རྒྱུད་གསུམ་གྱི་སྒོ་ནས་དཀྲི་བ་ལ། རྗེ་བཙུན་རིན་པོ་ཆེས། རྒྱུ་ཆོས་ཅན་འཁོར་བའི་གནས་ཚུལ།
ལམ་ཇི་ལྟར་བསྒོམ་པའི་ཚུལ། འབྲས་བུ་མཐར་ཐུག་སངས་རྒྱས་ཀྱི་སའོ། ། དང་པོ་ནི་འདིར་མི་འཆད་དེ་མ་དག་པའི་སྣང་བའི་སྐབས་སུ་བསྟན་ཟིན་ཏོ། ། ཞེས་གསུངས་ལ་དེའི་དོན་ནི་དང་པོ་དེ་མ་དག་པའི་སྣང་བའི་འཁོར་བའི་ཉེས་དམིགས་སྐབས་སུ་བསྟན་ཟིན་པས་དངོས་གཞིའི་སྐབས་འདིར་མི་འཆད་ཅེས་པའོ། ། གཉིས་པ་ལམ་བསྒོམ་པའི་ཚུལ་ལ་གསུམ་སྟེ་གཞི་དམ་ཚིག་ལ་གནས་པར་བྱ་བ། གང་ཟག་དཀྲི་བའི་ཚུལ་གང་ཡིན་པ། ངེས་ཤེས་ཁྱད་པར་ཅན་བསྐྱེད་ལ་ཏིང་ངེ་འཛིན་ངོ་ཤེས་པར་བྱ་ཞིང་ལམ་གྱི་ས་མཚམས་རྣམ་པར་གཞག་པའོ། ། དང་པོ་ལ་དམ་ཚིག་མ་ཐོབ་པ་ཐོབ་པར་བྱེད་པ་མངོན་པར་དབང་བསྐུར་བ་དང༌། ཐོབ་པ་མི་ཉམས་པར་བསྲུང་བ་དམ་ཚིག་གི་ཚོགས་སྐྱོང་བ་གཉིས། དང་པོ་ནི།
དབང་གི་མངོན་པར་རྟོགས་པ་བརྒྱད་དམ་བདུན་ལྡན་གྱི་སྒོ་ནས་སྨིན་པར་བྱས་ཟིན་པ་དེ་ཡིན། གཉིས་པ་ནི་དམ་ཚིག་ཟིན་ཐུན་དུ་འཆད་དོ། ། གོང་གི་གཉིས་པ་གང་ཟག་དཀྲི་བའི་ཚུལ་གང་ཡིན་པ་ལ་ལྟ་བས་སྤྲོས་པ་གཅད་པའི་ཕྱིར་ཀུན་གཞི་རྒྱུ་རྒྱུད་ལ་འཁོར་འདས་དབྱེར་མེད་ཀྱི་ལྟ་བ་བསྒོམ་པ། ལམ་གྱི་ཉམས་བསྐྱེད་པའི་ཕྱིར་ལུས་ཐབས་རྒྱུད་ལ་དབང་བཞི་དང་རྗེས་སུ་འབྲེལ་བའི་ལམ་བསྒོམ་པ། འབྲས་བུ་སྐུ་ལྔ་མངོན་དུ་འགྱུར་བའི་ཚུལ་དང་གསུམ། དང་པོ་ལ་སྔོན་འགྲོ་དང་དངོས་གཞི་གཉིས་ཡོད་པའི་སྔོན་འགྲོ་ལ། ཚོགས་གསོག་པར་བྱེད་པ་མཎྜལ་གྱི་རྣལ་འབྱོར། སྡིག་པ་སྦྱོང་བར་བྱེད་པ་རྡོ་རྗེ་སེམས་དཔའི་བསྒོམ་བཟླས། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་དང་གསུམ་ལས། དང་པོ་ནི།
དབེན་ཞིང་ཡིད་དང་མཐུན་པའི་གནས་སུ་བསྒྲུབ་པའི་མཎྜལ་ཚོམ་བུ་ལྔ་པ། མཐའ་སྐོར་དུ་ཅི་འབྱོར་པའི་མཆོད་པ་དང་བཅས་པར་བཤམ། རང་གི་མདུན་དུ་མཆོད་པའི་མཎྜལ་དྲི་བཟང་གི་ཆུ་དང་འབྲུ་གཙང་མ་རྣམས་སྟ་གོན་བྱས་ལ་བདེ་བའི་སྟན་ལ་སྐྱིལ་མོ་ཀྲུང་གིས་འདུག་གོ ། དེ་ནས་མདུན་གྱི་ནམ་མཁར་སྐྱབས་ཡུལ་ཐུན་མོང་མ་ཡིན་པ་བླ་མ་དང་གཉིས་སུ་མེད་པའི་ཀྱེ་རྡོ་རྗེའི་དཀྱིལ་འཁོར་གྱི་ལྷ་ཚོགས་མངོན་སུམ་ལྟ་བུར་བཞུགས་པར་གསལ་བཏབ་ལ། དེའི་ཐུགས་སངས་རྒྱས། གསུང་ཆོས། སྐུ་དགེ་འདུན་ཀུན་འདུས་སུ་ཤེས་པར་བྱས་ལ། དེ་ལ་སྙིང་ཐག་པ་ནས་བྱང་ཆུབ་མ་ཐོབ་ཀྱི་བར་གྱི་རེ་ས་དང་སྐྱབས་གནས་ཞུ་བར་འདོད་པའི་འདུན་པ་དྲག་པོས། སྒྲུབ་ཐབས་ཀྱི་དབུ་ནས་འབྱུང་བའི་སྐྱབས་འགྲོའི་ཚིག་རྣམས་བརྗོད་ཅིང་ཞེ་ཐག་པ་ནས་སྐྱབས་འགྲོ་མང་དུ་བྱས་ལ། མཐར་གསོལ་བ་བཏབ་པའི་རྐྱེན་གྱིས་སྐྱབས་ཡུལ་རྣམས་འོད་ཟེར་གྱི་རྣམ་པར་ཞུ་སྟེ།
རང་གི་གནས་གསུམ་མམ་སྤྱི་བོ་ནས་ཐིམ་པས་ལུས་ངག་ཡིད་གསུམ་དེ་བཞིན་ཉིད་དང་བཅས་པ་བླ་མའི་སྐུ་གསུང་ཐུགས་ཀྱི་ངོ་བོར་མོས་པར་བྱ། སེམས་བསྐྱེད་ནི། ཚེ་རབས་དུ་མ་ནས་ཕ་དང་མར་གྱུར་པ་རིགས་དྲུག་གི་སེམས་ཅན་འདི་རྣམས་འཁྲུལ་པ་དུ་མ་ལ་ལོངས་སྤྱོད་ཅིང་འཁོར་བར་སྡུག་བསྔལ་དུ་མ་ཉམས་སུ་མྱོང་བ་སྙིང་རེ་རྗེ། འདི་རྣམས་ཀྱི་དོན་དུ་ཟུང་འཇུག་རྡོ་རྗེ་འཆང་ཆེན་པོའི་གོ་འཕང་བདག་གིས་ཅི་ནས་ཀྱང་མངོན་དུ་བྱ། དེའི་རྒྱུ་རྐྱེན་གྱི་གཙོ་བོ་ཟབ་མོ་རྡོ་རྗེ་ཐེག་པའི་ལམ་ཉམས་སུ་ལེན་པ་ལ་འཇུག་སྙམ་པའི་འདུན་པ་དྲག་པོ་བསྐྱེད་ལ། ངག་ཏུ་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་བདག་གིས་ལམ་ཟབ་མོ་ཉམས་སུ་བླང་བར་བགྱིའོ་ཞེས་ལན་གསུམ་བརྗོད། དེ་ནས་བསྒྲུབ་པའི་མཎྜལ་ལ་དམིགས་ཏེ་སྭ་བྷཱ་ཝའི་སྔགས་བརྗོད་ཅིང་སྟོང་པར་སྦྱང༌། སྟོང་པའི་ངང་ལས་བྷྲཱུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་མཛེས་པ། རྒྱན་ཐམས་ཅད་ཀྱིས་བརྒྱན་པ།
མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ་སེང་གེ་ཆེན་པོ་བརྒྱད་ཀྱིས་བཏེག་པའི་རིན་པོ་ཆེའི་ཁྲིའི་སྟེང་དུ་སྣ་ཚོགས་པདྨ་དང་ཉི་མ་ཟླ་བ་རྣམས་བརྩེགས་པའི་གདན་ལ་རྩ་བའི་བླ་མ་དམ་པ་དུས་གསུམ་གྱི་རྒྱལ་བ་སྲས་དང་བཅས་པའི་ངོ་བོ། རྣམ་པ་རིགས་དྲུག་པ་རྡོ་རྗེ་འཆང་ཆེན་པོ་སྐུ་མདོག་ཨིནྡྲ་ནཱི་ལ་ལྟར་སྔོ་ཞིང་དྭངས་ལ་འོད་འབར་བ། ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཀར་བསྣོལ་བའི་ཚུལ་གྱིས་འཛིན་པ། ཞལ་འཛུམ་ཞིང་ཁྲོ་ལ་སྒེག་ཅིང་ཆགས་པའི་ཉམས་དང་ལྡན་པ། དབུ་སྐྲ་རལ་པའི་ཐོར་ཅོག་སྤྱི་བོར་བཅིངས་ཤིང་ལྷག་མ་ཅུང་ཟད་ལྕང་ལོའི་ཚུལ་དུ་འཕྱང་བ། རིན་པོ་ཆེ་དང་རུས་པའི་རྒྱན་གྱིས་བརྒྱན་ཞིང་དར་སྣ་ཚོགས་ཀྱི་ན་བཟའ་གསོལ་བ། ཁ་དོག་སྣ་ཚོགས་པའི་འོད་ཟེར་དུ་མ་འཕྲོ་ཞིང་སྡུད་པ། འགྱིང་བ་དང་བཅས་པའི་སྒོ་ནས་ཞབས་གཉིས་རྡོ་རྗེའི་སྐྱིལ་ཀྲུང་གིས་བཞུགས་པ། དེའི་མཐའ་སྐོར་དུ་བརྒྱུད་པའི་བླ་མ་རྣམས་ཀྱང་རྡོ་རྗེ་འཆང་གི་རྣམ་པར་ཞལ་ནང་དུ་ཕྱོགས་ཏེ་བཞུགས་པ། ཤར་དུ་ཡི་དམ་རྒྱུད་སྡེ་བཞིའི་དཀྱིལ་འཁོར་གྱི་ལྷ་ཚོགས།
ལྷོར་སངས་རྒྱས་ལོངས་སྐུ་དང་སྤྲུལ་སྐུའི་ཆ་ལུགས་ཅན། ནུབ་ཏུ་ཐེག་ཆེན་གྱི་ཆོས་ཀྱི་གླེགས་བམ་དར་གྱི་ན་བཟའ་ཅན། བྱང་དུ་འཕགས་པའི་དགེ་འདུན་ཁྱིམ་པ་དང་རབ་ཏུ་བྱུང་བ་དཔའ་བོ་དང་རྣལ་འབྱོར་མའི་ཆ་ལུགས་ཅན། མཐའ་སྐོར་ཀུན་ཏུ་ཆོས་སྲུང་ནོར་ལྷའི་ཚོགས་དང་བཅས་པ་དཔག་ཏུ་མེད་པས་བསྐོར་བ་སྤྲིན་ཕུང་གཏིབས་པ་ལྟར་དཔག་ཏུ་མེད་པ་བཞུགས་པར་བསམས་ལ། དེ་རྣམས་ཀྱི་ཐུགས་ཀ་ནས་འོད་ཟེར་འཕྲོས་པས་བླ་མ་ཡི་དམ་ལ་སོགས་པ་ཐམས་ཅད་སྤྱན་དྲངས། སོ་སོ་ལ་གཉིས་སུ་མེད་པར་ཐིམ་པར་བརྟེན་ནས་སྐྱབས་གནས་ཀུན་འདུས་པའི་ངོ་བོ་ཡིན་སྙམ་དུ་བསམ། མོས་གུས་ཀྱི་གདུང་ཤུགས་བསྐྱེད་ལ། གང་གི་དྲིན་གྱིས་བདེ་ཆེན་ཉིད་ལ་སོགས་པ་དང༌། རྩ་བརྒྱུད་ཀྱི་བླ་མའི་བསྟོད་པ་ཅི་ཤེས་པས་བསྟོད་ཅིང་གསོལ་བ་གདབ། མཆོད་པ་རྣམས་རྒྱ་ཆེན་པོར་བློས་སྤྲུལ་ལ་ཨོཾ་གུ་རུ་བུདྡྷ་བོ་དྷི་སཏྭ་ས་པ་རི་ཝཱ་ར་ཨརྒྷཾ་ལ་སོགས་པས་ཕུལ།
དེ་ནས། ཞིང་དང་བསམ་པ་དངོས་པོ་གསུམ། ། གཅིག་ཏུ་བསྲེས་ལ་གསོལ་བ་ཐོབ། ། ཅེས་གསུངས་པ་ལྟར་དབུལ་བའི་ཡུལ་ནི། སྐྱབས་ཡུལ་མདུན་གྱི་ནམ་མཁར་བཞུགས་པ་ལ། བསམ་པ་ནི་སེམས་ཅན་ཐམས་ཅད་ཀྱི་དོན་དུ་དམིགས་ནས། དངོས་པོ་སྡིག་དང་མ་འདྲེས་པའི་ལོངས་སྤྱོད་དེ། དེ་ཡང་ངོ་བོ་རང་གི་ལུས་ལོངས་སྤྱོད་དུས་གསུམ་དུ་བསགས་པའི་དགེ་བའི་དངོས་པོ་ཀུན། རྣམ་པ་རི་གླིང་ཉི་ཟླ་དང་བཅས་པ་ལ། ལྷ་མིའི་འདོད་ཡོན་ལོངས་སྤྱོད་དཔལ་འབྱོར་ཕུན་སུམ་ཚོགས་པ་དུ་མས་བརྒྱན་པ།
འཇིག་རྟེན་གྱི་ཁམས་རབ་འབྱམས་རྒྱས་པར་བཀང་ནས་ཕུལ་བར་བསམས་ཏེ། གསང་འདུས་ལས། ཞིང་འདི་རིན་ཆེན་སྣ་བདུན་གྱིས། ། མཁས་པ་དག་གིས་ཡོངས་བཀང་སྟེ། ། དངོས་གྲུབ་འདོད་པས་དངོས་གྲུབ་ཕྱིར། ། བློ་དང་ལྡན་པས་ཉིན་རེ་དབུལ། ། ཞེས་སོ། ། དེ་ལྟ་བུའི་དབུལ་ཡུལ་ལ་སོགས་པ་གསུམ་ཀ་རང་བཞིན་མེད་པར་ཤེས་པའི་སྒོ་ནས་མཎྜལ་ཚོམ་བུ་བདུན་མ་ལན་གྲངས་བརྒྱ་རྩ་ལ་སོགས་པ་ཕུལ་ལ། བར་སྐབས་རྣམས་སུ་ཐུགས་རྗེས་འགྲོ་བའི་དོན་བཞེས་སུ་གསོལ། ཞེས་པའི་རྗེས་སུ་བཞེས་ནས་བདག་གི་རྒྱུད་ལ་བསོད་ནམས་དང་ཡེ་ཤེས་ཀྱི་ཚོགས་གཉིས་ཡོངས་སུ་རྫོགས་པར་བྱིན་གྱིས་བརླབ་ཏུ་གསོལ།
སྒྲིབ་གཉིས་བག་ཆགས་དང་བཅས་པ་བྱང་ཞིང་དག་པར། རིམ་པ་གཉིས་ཀྱི་ཏིང་ངེ་འཛིན་ཁྱད་པར་ཅན་རྒྱུད་ལ། སྐུ་གཉིས་ཀྱི་གོ་འཕང་དམ་པ་ཐོབ་པར། ཞེས་གསོལ་བ་དྲག་ཏུ་གདབ། ཡང་མཎྜལ་ཕུལ་ཞིང་གསོལ་བ་གདབ། མཐར་མཎྜལ་ཚོམ་བུ་སོ་བདུན་མ་དང༌། གང་གི་མཆོད་རྫས་ལ་སོགས་ཀྱང་བྱ། ཤེས་ཤིང་ནུས་ན་ཕྱོགས་བཅུ་དུས་གསུམ་མ་ལ་སོགས་པས་ཀྱང་གསོལ་བ་བཏབ་པས། མཆོད་ཡུལ་རྣམས་མཐའ་ནས་འོད་ཟེར་གྱི་རྣམ་པར་ཞུ་ནས་རྩ་བའི་བླ་མ་ལ་ཐིམ་པར་བསམ། རྩ་བའི་བླ་མའང་རང་གི་སྤྱི་བོར་ཐིམ་པས་རང་གི་སྙིང་པདྨ་འདབ་བརྒྱད་ཀྱི་རྣམ་པར་གྱེས་པའི་དབུས་སུ་ཟླ་བའི་དཀྱིལ་འཁོར་གྱི་སྟེང་དུ་བཞུགས་ཏེ།
དུས་རྟག་ཏུ་བྱིན་གྱིས་རློབ་ཅིང་མགོན་སྐྱབས་མཛད་པ་ཡིན་སྙམ་དུ་བསམས་ལ། དད་མོས་རྩེ་གཅིག་པས་དེ་ཉིད་ལ་ཡིད་ཅུང་ཟད་མཉམ་པར་གཞག ། ཐུན་ལས་ལྡངས་པ་ན་ཐོས་པ་རྒྱ་མཚོ་མའི་མཐར། སྐྱེ་བ་ཀུན་ཏུ་ཡང་དག་བླ་མ་དང༌། ། ཞེས་སོགས་ཇི་ལྟར་རིགས་པའི་བསྔོ་བ་དང་སྨོན་ལམ་བྱ་ཞིང་ཐུན་མཚམས་རྣམས་སུ་ཡང་སྒོ་གསུམ་ལོངས་སྤྱོད་དང་བཅས་པས་བླ་མའི་ཞབས་ཏོག་ཏུ་ཅི་འགྱུར་གྱི་ཐབས་ལ་འབད་པར་བྱ། ཚོགས་རྫོགས་པའི་རྟགས་ནི། བླ་མ་ལ་སྔར་བས་མོས་གུས་ཆེར་སོང་བ་དང༌། གནས་ཁང་ཡིད་དུ་འོང་ཞིང་བློ་ཕེབས་པ་དང༌། རྨི་ལམ་དུ་བླ་མ་དང་མཇལ་ཏེ་དགྱེས་པའི་རྣམ་འགྱུར་དང་ལྡན་པ་དང༌། ཁྲི་སྟན་ལ་འདུག་པ་དང༌།
གོས་རྒྱན་བཟང་པོས་བརྒྱན་པ་ལ་སོགས་པ་འབྱུང་ངོ༌། ། གཉིས་པ་རྡོ་རྗེ་སེམས་དཔའི་སྒོམ་བཟླས་ནི། སྒྲུབ་ཐབས་ཀྱི་དབུ་ནས་འབྱུང་བ་ལྟར་གྱི་རྡོ་རྗེ་སེམས་དཔའི་སྒོམ་བཟླས་ཐུན་བཞིར་བཅད་ལ་ཉམས་སུ་བླང༌། དེའི་ཚེ་བཤགས་པ་བྱེད་པའི་རྟེན་གྱི་གང་ཟག་རང་ཉིད་དཀོན་མཆོག་གསུམ་ལ་སྐྱབས་སུ་སོང་ཞིང་བསམ་པ་བྱང་ཆུབ་ཀྱི་སེམས་དང་ལྡན་པ་ནི་རྟེན་གྱི་སྟོབས། སྔར་བྱས་ཀྱི་སྡིག་པ་ལ་འགྱོད་པ་དྲག་པོ་བསྐྱེད་པ་ནི་རྣམ་པར་སུན་འབྱིན་པའི་སྟོབས། ད་ཕྱིན་ཆད་སྲོག་ལ་བབས་ཀྱང་སྡིག་པ་མི་བྱེད་སྙམ་པ་ནི་སླན་ཆད་སྡོམ་པའམ་སོར་ཆུད་པའི་སྟོབས། སྡིག་པའི་གཉེན་པོར་དགེ་བ་སྟོབས་ཆེན་བསྒྲུབ་སྙམ་ཞིང༌། ཕྱིས་ཀྱང་དེ་ལྟར་དུ་བསྒྲུབ་པ་ནི་གཉེན་པོ་ཀུན་ཏུ་སྤྱོད་པའི་སྟོབས་ཏེ། སྟོབས་བཞི་ཚང་བའི་བཤགས་པ་བྱ་ཞིང་རྡོ་རྗེ་སེམས་དཔའ་རང་ལ་ཐིམ་པའི་རྐྱེན་གྱིས་དྲི་མ་བག་ཆགས་དང་བཅས་པ་བྱང་ཞིང་དག་ནས་རང་གི་ལུས་ངག་ཡིད་གསུམ་རྡོ་རྗེ་སེམས་དཔའི་སྐུ་གསུང་ཐུགས་ཀྱི་ངོ་བོར་བྱིན་གྱིས་བརླབས་པའི་མོས་པ་བྱ། མཐར་སྦྱང་བྱའི་སྡིག་པ།
སྦྱོང་བ་པོའི་གང་ཟག ། སྦྱོང་བྱེད་ཀྱི་ཐབས་གསུམ་ཀ་རང་བཞིན་གྱིས་མ་གྲུབ་པར་ཤེས་པའི་སྒོ་ནས་མི་དམིགས་པའི་ངང་ལ་ཅུང་ཟད་གཞག ། རྟགས་ནི་དགེ་སྦྱོར་ལ་སྤྲོ་བ་དང༌། དམིགས་པ་གསལ་བ་དང༌། རྨི་ལམ་དུ་ཁྲུས་བྱས་པ་སོགས་འབྱུང་ངོ༌། ། གསུམ་པ་བླ་མའི་རྣལ་འབྱོར་ནི། རྗེ་བཙུན་རིན་པོ་ཆེའི་ཁྲིད་ཡིག་ལས་དང་པོ་སློབ་མ་ཁྲིད་པའི་ཚེ། བླ་མ་ལ་གསོལ་བ་གདབ་ཅིང་མོས་གུས་དྲག་པོ་ཞག་འགའ་བྱེད་དུ་གཞུག ། ཅེས་དང༌། འཁོར་འདས་དབྱེར་མེད་ཀྱི་འགྲེལ་པ་ལས་ཀྱང༌།
ལྷན་ཅིག་སྐྱེས་པའི་ཆོས་གསུམ་ཉམས་སུ་བླང་བར་འདོད་པས་དང་པོར་བླ་མ་ཚད་མར་བྱ་བ་བླ་མ་ལ་མོས་གུས་ཚུད་ཚུད་དུ་བསྒོམ། ཞེས་གསུངས་ཏེ། དེའི་དོན་ནི། འཚང་རྒྱ་བ་ལ་སེམས་ཀྱི་གནས་ལུགས་རྟོགས་དགོས་ཤིང༌། དེ་རྟོགས་པ་བླ་མ་མཉེས་པར་བྱས་པའི་ཞལ་ལས་དབང་དང་གདམས་ངག་ཐོབ་པ་དང༌། རང་ཉིད་ཀྱིས་བསོད་ནམས་ཀྱི་ཚོགས་རྒྱ་ཆེན་པོ་བསགས་པ་ལ་རག་ལས་ཀྱི། ཐབས་གཞན་གང་གིས་ཀྱང་ལྷན་ཅིག་སྐྱེས་པའི་ཡེ་ཤེས་མི་རྙེད་དེ། རྩ་རྒྱུད་ལས། གཞན་གྱིས་བརྗོད་མིན་ལྷན་ཅིག་སྐྱེས། ། ཞེས་སོགས་དང༌།
སམྦུ་ཊ་ལས། ནང་གི་དབྱེ་བ་འདི་ཉིད་ནི། ། བླ་མའི་ཞལ་ལས་རྙེད་པར་འགྱུར། ། ཞེས་དང༌། ཡེ་ཤེས་གྲུབ་པ་ལས། གང་ལ་བླ་མའི་དྲིན་ཡོད་པ། ། དེ་ཡིས་དེ་ཉིད་རྙེད་པར་འགྱུར།། ཞེས་དང༌། རྣལ་འབྱོར་མ་ཀུན་སྤྱོད་ལས། གང་གི་དྲིན་གྱིས་བདེ་ཆེན་ཉིད། །
སོགས་དང༌། རྡོ་རྗེ་དྲིལ་བུ་པས། བླ་མའི་བྱིན་རླབས་ཙམ་གྱིས་ནི། ། སྐད་ཅིག་ཉིད་ལ་འབྱུང་གང་ཡིན། ། ཞེས་གསུངས་སོ། ། བྱིན་རླབས་དེ་ཡང་མོས་གུས་མེད་པ་ལ་མི་འབྱུང་བས། མོས་གུས་ལ་རག་ལས་ཤིང༌། མོས་གུས་བསྒོམ་ཚུལ་ཡང་རང་དང་ཕྱོགས་རིས་མཐུན་པ་དང༌། ཟས་ནོར་གྱིས་ཕན་བཏགས་པ་སོགས་རྒྱུ་མཚན་དུ་བྱས་ནས་མོས་པ་བསྒོམ་པ་ལ་རྨོངས་དད་ཟེར་བ་ཡིན། ཇི་ལྟར་བསྒོམ་ན་རྗེ་ས་པཎ་གྱིས།
བླ་མ་སངས་རྒྱས་ཉིད་ཡིན་ཞེས། ། བྱ་བ་དབང་བསྐུར་ཐོབ་ནས་ཡིན། ། ཞེས་གསུངས་པ་ལྟར། རྒྱུ་དུས་ཀྱི་དབང་དག་བྱ་དག་བྱེད་ངོ་འཕྲོད་པའི་དབང་བཞི་མཚན་ཉིད་དང་ལྡན་པ་སྐུར་བ་པོ་དེ། བདག་ལ་སངས་རྒྱས་ཀྱི་མཛད་པ་ཐམས་ཅད་མཛད་མཁན་ཡིན་པས་སངས་རྒྱས་ཐམས་ཅད་འདུས་པའི་ངོ་བོ་སྐུ་བཞིའི་བདག་ཉིད་ཅན་དང༌། རིགས་ལྔའི་བདག་ཉིད་རིགས་དྲུག་པ་རྡོ་རྗེ་སེམས་དཔའི་ངོ་བོར་ཤེས་པའི་སྒོ་ནས་མོས་གུས་ཀྱི་གདུང་ཤུགས་བསྐྱེད་ལ། གསོལ་བ་འདེབས་པ་ལ་བརྩོན་པར་བྱ་སྟེ། ཕྱག་ཆེན་ཐིག་ལེ་ལས། གང་ཞིག་དབང་བསྐུར་སྦྱིན་བྱེད་པ། ། དེ་ནི་རྡོར་སེམས་ལྟ་བུར་བལྟ། །
ཞེས་དང༌། རྡོ་རྗེ་གུར་ལས། སློབ་དཔོན་སྟོན་པར་གྱུར་པ་ནི། ། སངས་རྒྱས་ཀུན་གྱིས་ཕྱག་མཛད་པ། ། བདག་ཅག་རྣམས་ཀྱི་ཕ་དང་མ། འདི་ཉིད་ཡིད་ལ་བསམ་པར་བྱ། ། ཞེས་དང༌། བླ་མ་ལྔ་བཅུ་པ་ལས། དེ་བྱིན་སངས་རྒྱས་ཐམས་ཅད་ལ། ། རྟག་ཏུ་བྱིན་པ་ཉིད་དུ་འགྱུར།།
དེ་བྱིན་བསོད་ནམས་ཚོགས་ཡིན་ཏེ། ། ཚོགས་ལས་དངོས་གྲུབ་མཆོག་ཏུ་འགྱུར།། ཞེས་གསུངས་པས་སོ། ། ཉམས་སུ་བླང་བའི་ཚུལ་དངོས་ནི། རང་གི་སྤྱི་བོར་སེང་གེ་ཆེན་པོ་བརྒྱད་ཀྱིས་བཏེག་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཉི་མ་ཟླ་བའི་སྟེང་དུ་རྩ་བའི་བླ་མ་རྡོ་རྗེ་འཆང་གི་སྐུའི་རྣམ་པར་གོང་ལྟར་གསལ་བཏབ་ལ། དེའི་ཐུགས་ཀ་ནས་འོད་ཟེར་ཕོ་ཉ་ལྟ་བུ་འཕྲོས་པས། རང་བཞིན་གྱི་གནས་ནས་རྩ་བརྒྱུད་ཀྱི་བླ་མ་ཡི་དམ་ལྷ་ཚོགས། དཀོན་མཆོག་རིན་པོ་ཆེ་རྣམ་པ་གསུམ། ཆོས་སྲུང་ནོར་ལྷའི་ཚོགས་དང་བཅས་པ་བསམ་གྱིས་མི་ཁྱབ་པ་སྤྱན་དྲངས་ཏེ། བླ་མའི་སྐུ་ལ་གཉིས་སུུ་མེད་པར་ཐིམ་པར་བསམས་ནས།
དེ་ཉིད་བདག་ལ་ཐར་ལམ་སྟོན་པའི་སྔ་མ། དངོས་གྲུབ་སྩོལ་བའི་ཡི་དམ། འཇིགས་པ་སྐྱོབ་པའི་སྐྱབས་གནས། བར་ཆད་སེལ་བའི་ཆོས་སྐྱོང༌། དགོས་འདོད་སྩོལ་བའི་ནོར་ལྷ། བླ་མ་ཐམས་ཅད་ཀྱི་འདུས་སྐུ། ཡི་དམ་ཐམས་ཅད་ཀྱི་བདག་ཉིད། སངས་རྒྱས་ཐམས་ཅད་ཀྱི་ངོ་བོ། དམ་ཆོས་ཐམས་ཅད་ཀྱི་འབྱུང་གནས། དགེ་འདུན་ཐམས་ཅད་ཀྱི་མངའ་བདག །
ཆོས་སྐྱོང་ཐམས་ཅད་ཀྱི་གཙོ་བོ། ནོར་ལྷ་ཐམས་ཅད་ཀྱི་རང་བཞིན། མདོར་ན་ སྐྱབས་གནས་ཐམས་ཅད་གཅིག་ཏུ་འདུས་པའི་ངོ་བོ། རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་བདག་པོ། ཡོན་ཏན་རིན་པོ་ཆེ་དུ་མའི་འབྱུང་གནས། གསོལ་བ་བཏབ་ན་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩོལ་བར་མཛད་པ་པོ་འདི་ཁོ་ན་ཡིན་སྙམ་པའི་བཅོས་མ་མ་ཡིན་པའི་མོས་གུས་ཀྱི་གདུང་བའི་ཤུགས་དྲག་པོ་བཅད་དུ་མེད་པ་དུང་དུང་པ་ཡང་དང་ཡང་དུ་བསྐྱེད་ལ་ངག་ཏུ། སྤྱི་གཙུག་པདྨ་ཉི་ཟླའི་གདན་སྟེང་དུ། ། དྲིན་ཅན་རྩ་བའི་སྔ་མ་རྡོ་རྗེ་འཆང༌། ། སྐྱབས་གནས་ཀུན་འདུས་ཞབས་ལ་གསོལ་བ་འདེབས། ། དབང་དང་དངོས་གྲུབ་ཐམས་ཅད་སྩལ་དུ་གསོལ། །
ལུས་ལ་བུམ་པའི་དབང་མཆོག་སྩལ་དུ་གསོལ། ། ངག་ལ་གསང་བའི་དབང་མཆོག་སྩལ་དུ་གསོལ། ། སེམས་ལ་གསུམ་པའི་དབང་མཆོག་སྩལ་དུ་གསོལ། ། རླུང་ལ་བཞི་བའི་དབང་མཆོག་སྩལ་དུ་གསོལ། ། རྣམ་དག་དབང་གི་ཆོ་ག་ལས་ཐོབ་པའི། ། མཉམ་རྗེས་བཟའ་བསྲུང་མི་འབྲལ་དམ་ཚིག་རྣམས། ། འབད་རྩོལ་དྲག་པོས་སྲུང་སྡོམ་ནུས་པ་དང༌། ། ཉེས་ལྟུང་དྲི་མ་མེད་པར་བྱིན་གྱིས་རློབས། ། གསལ་སྟོང་ཟུང་འཇུག་རྒྱུ་ཡི་ལྷན་སྐྱེས་དང༌། ། བསྐྱེད་རྫོགས་ཡེ་ཤེས་ལམ་གྱི་ལྷན་སྐྱེས་ཆེ། །
སྤྲུལ་ཆོས་ལོངས་སྐུ་འབྲས་བུའི་ལྷན་སྐྱེས་རྣམས། ། དབྱེར་མེད་ལྷན་སྐྱེས་རྟོགས་པར་བྱིན་གྱིས་རློབས། ། ཞེས་སྙིང་གི་དཀྱིལ། རུས་པའི་གཏིང་ནས་གདུང་བའི་དབྱངས་དྲག་པོས་གསོལ་བ་ཡང་དང་ཡང་དུ་གདབ། བདག་སྐྱིད་རུང་སྡུག་རུང་རེ་ས་ལྟོས་ས་བླ་མ་རིན་པོ་ཆེ་ལས་མེད་དོ་སྙམ་དུ་གློ་སྙིང་བྲང་གསུམ། སྤྱི་བོ་མཐིལ་བཞི་བླ་མ་ལ་ལིངས་ཀྱིས་གཏད། ལུས་ཀྱི་བ་སྤུ་གཡོ་བ་དང༌། མིག་ནས་མཆི་མ་འཁྲུགས་པ་ལ་སོགས་པའི་ཉམས་མ་སྐྱེས་ཀྱི་བར་དུ་མོས་གུས་བསྒོམ་ཞིང་གསོལ་བ་གདབ། མཐར་བླ་མའི་སྐུ་དེ་འོད་ཟེར་འཇའ་མཚོན་ལྟ་བུའི་རྣམ་པར་ཞུ་སྟེ། རང་གི་སྤྱི་བོ་ནས་ཐིམ་པས་བླ་མའི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་བྱིན་རླབས་ལུས་ངག་ཡིད་གསུམ་བྱ་བྱེད་དང་བཅས་པ་ལ་ཞུགས།
དབང་བཞི་ཐོབ། དྲི་མ་བཞི་དག ། སྒོ་གསུམ་བྱ་བྱེད་དང་བཅས་པ་རིམ་བཞིན་སྐུ་གསུང་ཐུགས་རྡོ་རྗེ་དང་སྙིང་པོ་ཀྱེ་རྡོ་རྗེའི་རང་བཞིན་དུ་གྱུར། རང་སེམས་བླ་མ་སྐུ་བཞིའི་བདག་ཉིད་དུ་ཤེས་པའི་ངང་ནས་གསལ་སྟོང་འཛིན་མེད་ཀྱི་ངང་དུ་སེང་ངེ་གཞག ། རྗེས་བསྔོ་བ་དང་སྨོན་ལམ་བྱ། ཐུན་མཚམས་རྣམས་སུ་བླ་མ་ལ་ལུས་ཀྱིས་ཕྱག་དང་བསྐོར་བ་སོགས་བྱེད། ངག་གིས་བསྟོད་པ་འདོན། སྙན་པ་བརྗོད། ཡིད་ཀྱིས་བླ་མ་འདི་བདག་གིས་བྱང་ཆུབ་མ་ཐོབ་བར་གྱི་རེ་ས་དང་སྐྱབས་གནས་ཡིན་སྙམ་དུ་བསམ། ཉིན་མོ་སྤྱི་གཙུག་དང༌།
མཚན་མོ་སྙིང་གི་དཀྱིལ་འཁོར་དུ་བསྒོམ། དུས་རྟག་ཏུ་བླ་མ་ཡིད་ལ་དྲན་པའི་སྒོ་ནས་མོས་གུས་མ་ཤོར་བར་བྱ། ཕན་ཡོན་ནི། རབ་ཕྱག་རྒྱ་ཆེན་པོ་མཆོག་གི་དངོས་གྲུབ། འབྲིང་གྲུབ་ཆེན་བརྒྱད་ལ་སོགས་པ་དང༌། ཞི་རྒྱས་དབང་དྲག་ལ་སོགས་པའི་དངོས་གྲུབ་ཐམས་ཅད་བླ་མའི་བྱིན་རླབས་ལས་འབྱུང་བ་ཡིན། དེ་བས་ན་བླ་མའི་རྣལ་འབྱོར་འདི་གང་ཟག་རབ་ཀྱི་ལམ་གྱི་དངོས་གཞི། འབྲིང་གི་ལམ་གྱི་བོགས་འདོན། ཐ་མའི་ལམ་གྱི་སྔོན་འགྲོ་དང༌། གེགས་དང་སྐྱོན་ཐམས་ཅད་བླ་མའི་རྣལ་འབྱོར་གྱིས་སེལ།
ཡོན་ཏན་ཐམས་ཅད་བླ་མའི་རྣལ་འབྱོར་ལ་བརྟེན་པའི་ཚུལ་མཐའ་ཡས་པ་ཞིག་གསུངས་པ་རྣམས་ཤེས་པར་བྱས་ལ། དུས་སྐབས་ཀུན་ཏུ་བླ་མའི་ལམ་འདི་ལ་ཉམས་ལེན་གནད་དུ་ཆེ། སྐལ་ལྡན་ཀུན་གྱིས་འདི་ལ་འབུངས་ཤིག ། གཉིས་པ་དངོས་གཞི་ལ་ལྔ་སྟེ། ལྟ་བ་དབང་གི་རྗེས་ལ་སྟོན་པའི་མཚན། རིམ་པ་གཉིས་ཀྱི་ཐོག་མར་བསྒོམ་པའི་དགོས་པ། གཞི་གང་གི་སྟེང་དུ་བསྒོམ་པ། བསྒོམ་བྱ་ལྟ་བའི་ངོ་བོ། ཇི་ལྟར་བསྒོམ་པའི་ཚུལ་ལོ། ། དང་པོ་ནི།
དབང་གི་ཡེ་ཤེས་ལ་གང་ཟག་གི་བདག་ཏུ་ལོག་པར་རྟོགས་པ་དགག་པ་དང༌། ཡེ་ཤེས་དེའི་རྒྱུན་བསྒོམ་པར་བྱ་བའི་ཕྱིར་དབང་གི་རྗེས་ལ་སྟོན་ཏེ། རྩ་རྒྱུད་ལས། ཕྱི་ནས་དེ་ཉིད་ཡང་དག་བཤད། ། རྣམ་དག་ཡེ་ཤེས་གཟུགས་ཅན་དང༌། ། འཁོར་བ་རྣམ་པར་རྟོག་པ་ལ། ། ཁྱད་པར་ཅུང་ཟད་ཡོད་མ་ཡིན། ། ཞེས་སོ། ། གཉིས་པ་ནི། བསྐྱེད་རྫོགས་ཀྱི་ལམ་བསྒོམ་པ་ཐམས་ཅད་རྣམ་པ་དེ་དང་དེར་སྣང་ཡང་ངོ་བོ་སེམས་ཉིད་ལྷན་ཅིག་སྐྱེས་པའི་ཡེ་ཤེས་ལས་མ་འདས་པར་ཤེས་པའི་ཆེད་ཡིན་ཏེ།
ཁ་སྦྱོར་ལས། དང་པོར་སྟོང་ཉིད་བསམས་པས་ནི། ། ལུས་ཅན་རྣམས་ཀྱི་དྲི་མ་བཀྲུ། ། ལུས་སོགས་སྟོང་པའི་ཞིང་ས་ལ། ། བློ་དང་ལྡན་པས་ས་བོན་གདབ། ། ཅེས་སོ། ། གསུམ་པ་ནི། ཀུན་གཞི་རྒྱུ་རྒྱུད་ཀྱི་སྟེང་དུ་བསྒོམ་སྟེ། གཞུང་ལས། ཀུན་གཞི་རྒྱུ་རྒྱུད་ལ་འཁོར་འདས་ཚང་བས་རྩ་རྒྱུད་ཅེས་གསུངས་སོ། །
ཀུན་གཞི་དེ་ཇི་ལྟ་བུ་ཞེ་ན། ལང་ཀར་གཤེགས་པ་དང༌། རྒྱན་སྟུག་པོ་བཀོད་པ་ལས་གསུངས་པའི་ཀུན་གཞིའི་ངོས་འཛིན་ལ། སེམས་ཙམ་པས་ཤེས་པ་བདེན་པར་གྲུབ་པ་བག་ཆགས་བདེན་གྲུབ་ལ་བསྒོ་བའི་གཞིར་གྱུར་པ་ཞིག་ལ་འདོད་ཀྱང༌། འདིར་ནི་རྣལ་འབྱོར་དབང་ཕྱུག་གི་བཞེད་པས་སེམས་མྱོང་རིག་བྱེ་བྲག་ཏུ་མ་ཕྱེ་བ་རིས་སམ་ཕྱོགས་སུ་མ་ཆད་པ་ཐབས་རིག་པ་གསལ་ལ་མ་འགགས་པ། ངོ་བོ་སྟོང་པ་ཉིད་ལ་ཀུན་གཞིར་བཞེད་པ་ཡིན་ནོ་ཞེས་གོང་མ་རྣམས་ཀྱིས་གསུངས་ལ། དེའི་དོན་ནི། ཀུན་གཞི་དེ་མྱོང་བ་གསལ་རིག་གི་ཆ་ནས་འཇོག་པས་སེམས་མྱོང་ རིག ། ཡུལ་གྱི་རྣམ་པ་ཡོངས་སུ་རྒྱ་མ་ཆད་པས་བྱེ་བྲག་ཏུ་མ་ཕྱེ་བ། དགེ་མི་དགེ་གང་གི་ཡང་ཕྱོགས་སུ་མ་ལྷུང་བས་རིས་སམ་ཕྱོགས་སུ་མ་ཆད་པ།
ཐ་སྙད་བདེན་པ་ཐབས་དང༌། དོན་དམ་བདེན་པ་ཐབས་བྱུང་གཉིས་ལས་ཐ་སྙད་བདེན་པ་ཡིན་པས་ཐབས། སེམས་ཅན་ནས་སངས་རྒྱས་ཀྱི་བར་དུ་གསལ་ཙམ་རྒྱུན་མ་ཆད་པས་རིག་པ་གསལ་ལ་མ་འགགས་པ། རང་བཞིན་སྤྲོས་པའི་མཐའ་ཐམས་ཅད་དང་བྲལ་བས་ངོ་བོ་སྟོང་པ་ཉིད་དེ། རྒྱུ་མཚན་དེ་ཉིད་ཀྱིས་ན་འཁོར་འདས་ཐམས་ཅད་ཀྱི་བྱ་བྱེད་རུང་བ་ཡིན་ཏེ། གང་ལ་སྟོང་པ་ཉིད་རུང་བ། ། དེ་ལ་ཐམས་ཅད་རུང་བ་ཡིན། ། ཞེས་སོ། ། དེ་བས་ན་ཀུན་གཞིར་འཇོག་པ་ནི་གསལ་བའི་ཆ་ནས་འཇོག་པ་གཙོ་ཆེ། ཆོས་དབྱིངས་སུ་འཇོག་པ་སྟོང་པའི་ཆ་ནས་འཇོག་པ་གཙོ་ཆེ།
ངོ་བོ་ཟུང་འཇུག་ཡིན་པ་ལ་ནི་ཁྱད་པར་མེད་དོ། ། ཞེས་བསྟན་པ་རྒྱས་པའི་ཉི་འོད་ལས་གསུངས། དེ་ལྟར་ན་འདིར་བསྟན་པའི་ཀུན་གཞི་ནི་རྣམ་ཤེས་ཚོགས་བརྒྱད་གང་རུང་ལས་མ་འདས་པས་འདུས་བྱས་དང༌། ཆོས་དབྱིངས་དང་བདེ་གཤེགས་སྙིང་པོ་ནི་འདུས་མ་བྱས་ཡིན་ལ། འོན་ཀྱང་ཆོས་དབྱིངས་སྤྲོས་བྲལ་འཁོར་འདས་ཀུན་གྱི་གཞིར་རུང་བས་ཀུན་གཞིའི་སྒྲ་དོན་ཚང་སྟེ། ཀུན་མཁྱེན་ཆེན་པོས། དབྱིངས་ཉིད་འཁོར་འདས་ཀུན་གྱི་གཞི། ། ཞེས་དང༌། རྣལ་འབྱོར་དབང་ཕྱུག་མན་ངག་དང༌། ། དཔལ་ལྡན་ཟླ་བའི་ཞབས་སོགས་ཀྱིས། །
ཀུན་གཞིའི་སྒྲ་ཡང་འདི་ལ་བཞེད། ། ཅེས་སོ། ། བཞི་པ་བསྒོམ་བྱ་ལྟ་བའི་ངོ་བོ་ནི། འཁོར་འདས་དབྱེར་མེད་དེ། རྩ་རྒྱུད་ལས། འདི་ཉིད་འཁོར་བ་ཞེས་བྱ་སྟེ། ། འདི་ཉིད་མྱ་ངན་འདས་པ་ཉིད། ། འཁོར་བ་སྤངས་ནས་གཞན་དུ་ནི། ། མྱ་ངན་འདས་པ་རྟོགས་མི་འགྱུར། ། ཞེས་གསུངས་ཏེ།
དེ་ཡང་ཀུན་རྫོབ་བདེན་པས་བསྡུས་པའི་ཆོས་ཅན་གཟུགས་སོགས་དང༌། མིག་སོགས་ཏེ་ཕྱི་ནང་གི་སྐྱེ་མཆེད་རྣམས་དང༌། ཁྱད་པར་ཉོན་མོངས་པ་དུག་གསུམ་ལ་སོགས་པ་འཁོར་བར་སྣང་བའི་གཞི་རྣམས་བརྟགས་ཤིང་དཔྱད་པའི་བློ་རྨོངས་མེད་ཀྱིས་ཆོས་ཉིད་མྱང་འདས་སུ་གཟིགས་ལ། གཟིགས་པ་དེའི་དོན་ཆོས་ཉིད་མྱང་འདས་ལས་གཞན་པའི་ཆོས་ཅན་འཁོར་བ་ཞེས་བྱ་བ་གྲུབ་པ་མེད་ཅིང༌། དེ་མེད་པས་ཆོས་ཅན་འཁོར་བ་ལས་གཞན་པའི་ཆོས་ཉིད་མྱང་འདས་ཞེས་བྱ་ཞིག་ཀྱང་དོན་ལ་གྲུབ་པ་མེད་པ་ཞིག་ལ་འཁོར་འདས་དབྱེར་མེད་དམ། བདེན་གཉིས་ཟུང་འཇུག་ཏུ་འཇོག་ཅིང༌། དེ་རྟོགས་པ་ལ་འཁོར་འདས་དབྱེར་མེད་ཀྱི་ལྟ་བ་རྟོགས་ཞེས་བྱ་སྟེ། རྩ་རྒྱུད་ལས། རྨོངས་ཕྱིར་འཁོར་བའི་གཟུགས་ཅན་ཉིད། ། རྨོངས་མེད་འཁོར་བ་དག་པས་ན། །
འཁོར་བ་མྱ་ངན་འདས་པར་འགྱུར། ། བྱང་ཆུབ་སེམས་ནི་མྱ་ངན་འདས། ། ཀུན་རྫོབ་དོན་དམ་ཚུལ་ཅན་ནོ། ། ཞེས་དང༌། མགོན་པོ་ཀླུ་སྒྲུབ་ཀྱིས། འཁོར་བ་མྱ་ངན་འདས་པ་ཞེས། ། དེ་ཉིད་མ་མཐོང་བ་རྣམས་ སྨྲ། ། དེ་ཉིད་གཟིགས་རྣམས་འཁོར་བ་དང༌། ། མྱ་ངན་འདས་པ་གཉིས་མི་བཞེད།། ཅེས་དང༌།
རྗེ་བཙུན་རིན་པོ་ཆེས། འཁོར་བ་བཙལ་བས་མ་རྙེད་པ། ། དེ་མྱ་ངན་འདས་པའི་རང་བཞིན་ཡིན། ། འཁོར་འདས་མེད་པར་གོ་བ་དེ། ། འཁོར་འདས་དབྱེར་མེད་ཀྱི་ལྟ་བ་ཡིན། ། དབྱེར་མེད་ཀྱི་ངང་ལ་བདེ་མོར་འདུག ། ཅེས་གསུངས་སོ། ། དེ་ཡང་ཞིབ་ཏུ་ཕྱེ་ན་ལྷན་ཅིག་སྐྱེས་པའི་ཆོས་གསུམ་གྱི་སྐབས་སུ་མཚན་ཉིད་གསལ་བ་འཁོར་བ། རང་བཞིན་སྟོང་པ་མྱང་འདས། ངོ་བོ་ཟུང་འཇུག་དབྱེར་མེད།
ཉམས་སུ་བླང་བའི་གནད་གསུམ་གྱི་སྐབས་སུ་ཆོས་ཅན་གསལ་བ་འཁོར་བ། ཆོས་ཉིད་སྟོང་པ་མྱང་འདས། ངོ་བོ་ཟུང་འཇུག་དབྱེར་མེད། རྒྱུད་གསུམ་གྱི་རྒྱུ་རྒྱུད་ཀྱི་སྐབས་སུ། གསལ་བ་སེམས་ཀྱི་མཚན་ཉིད་འཁོར་བ། སྟོང་པ་སེམས་ཀྱི་རང་བཞིན་མྱང་འདས། བཅོས་མིན་སེམས་ཀྱི་ངོ་བོ་དབྱེར་མེད། ཐབས་རྒྱུད་ཀྱི་སྐབས་སུ། སྦྱང་གཞི་འཁོར་བ། སྦྱོང་བྱེད་མྱང་འདས།
སྦྱང་གཞི་དེ་སྦྱོང་བྱེད་ཀྱི་ངོ་བོར་དག་པ་དབྱེར་མེད། འབྲས་བུའི་སྐབས་སུ་ལྷུན་གྲུབ་འཁོར་བ། གནས་གྱུར་མྱང་འདས། མི་འགལ་བར་དབྱེར་མེད་དེ་ཞིབ་ཏུ་འོག་ནས་འབྱུང་བར་འགྱུར་རོ། ། ལྔ་པ་ཇི་ལྟར་བསྒོམ་པའི་ཚུལ་ལ་ལྷན་ཅིག་སྐྱེས་པའི་ཆོས་གསུམ་གྱི་སྒོ་ནས་མདོར་བསྟན། ཉམས་སུ་བླང་བའི་གནད་གསུམ་གྱི་སྒོ་ནས་རྒྱས་པར་བཤད་པ། རྒྱུད་གསུམ་གྱི་སྒོ་ནས་ཤིན་ཏུ་རྒྱས་པར་བཤད་པའོ། ། དང་པོ་ནི། རྩ་རྒྱུད་ལས། ལྷན་ཅིག་སྐྱེས་པས་གང་སྐྱེས་པ། །
ལྷན་ཅིག་སྐྱེས་པར་དེ་བརྗོད་བྱ། ། རང་བཞིན་ལྷན་ཅིག་སྐྱེས་ཞེས་བརྗོད། ། རྣམ་པ་ཐམས་ཅད་སྡོམ་པ་གཅིག ། ཅེས་གསུངས་པའི་དོན་ཡིན་ཏེ། དེ་གཏན་ལ་དབབ་པ་ལ། རྒྱུ་ལྷན་ཅིག་སྐྱེས་པའི་ཆོས་གསུམ། ལམ་ལྷན་ཅིག་སྐྱེས་པའི་ཆོས་གསུམ། འབྲས་བུ་ལྷན་ཅིག་སྐྱེས་པའི་ཆོས་གསུམ་མོ། ། དེའི་དང་པོ་ནི། རྗེ་བཙུན་རིན་པོ་ཆེས།
རང་བཞིན་གསལ་དང་སྟོང་པ་ཟུང་འཇུག་ལས། ། ཉོན་མོངས་རླུང་དང་ཡི་གེ་རྩ་དང་ཁམས། ། ནད་གདོན་རགས་པ་རེ་རེའང་གསུམ་གསུམ་སྟེ། ། ཉི་ཤུ་རྩ་བདུན་རྒྱུ་ཡི་ལྷན་སྐྱེས་ཡིན། ། ཞེས་གསུངས་ཏེ། དེའི་དོན་ཞིབ་ཏུ་བཤད་ན། ཕྱི་དང་ནང་གིས་བསྡུས་པའི་ཆོས་ཐམས་ཅད་རང་གི་སེམས་སུ་འདུས་ལ། སེམས་ལས་ཕྱི་རོལ་དུ་གྱུར་པའི་ཆོས་གང་ཡང་མེད་ཅིང༌། སེམས་དེ་ལ་ཁ་ནང་བལྟས་ཀྱིས་ཆེར་བལྟས་པ་ན་ངོ་བོ་གསལ་ཙམ་རིག་ཙམ་མ་འགགས་པར་མྱོང་བ་དེ་ཉིད་ལ་གསལ་བ་སེམས་ཀྱི་མཚན་ཉིད་ཅེས་བྱ་ལ། གསལ་ཙམ་དེ་ཉིད་རང་གི་ངོ་བོའི་སྒོ་ནས་ཐོག་མར་སྐྱེ་བ་མེད།
བར་དུ་གནས་པ་མེད། ཐ་མར་འགག་པ་མེད། ཁ་དོག་དང་དབྱིབས་སུ་མ་གྲུབ། ལུས་ཀྱི་ཕྱི་ནང་བར་གསུམ་གང་ན་ཡང་མི་གནས། གང་ལྟར་བཙལ་ཡང་མ་རྙེད། ཅི་ལྟར་བཙལ་ཡང་མ་གྲུབ་པ་དེ་ཉིད་ལ་སྟོང་པ་སེམས་ཀྱི་རང་བཞིན་ཞེས་བྱ་ཞིང༌། སྟོང་པའི་དུས་ཉིད་ན་ཡང་སྟོང་པ་ཚོལ་མཁན་དེ་ཉིད་ལ་གསལ་བ་ཞེས་བྱ། དེས་ན་གསལ་བའི་དུས་ཉིད་ན་སྟོང་ལ་སྟོང་པའི་དུས་ཉིད་ན་གསལ་བས། གསལ་བ་དང་སྟོང་པ་གཉིས་སོ་སོར་སུས་ཀྱང་མི་ཕྱེད་དེ། དེ་ལ་གཉིས་མེད་ཅེས་བྱ་བའམ།
ཟུང་འཇུག་ཅེས་བྱ་བའམ། བརྗོད་བྲལ་ཞེས་བྱ་བའམ། བཅོས་མིན་སེམས་ཀྱི་ངོ་བོ་ཞེས་བྱ་བ་ཡིན་ནོ། ། དེ་ལྟ་བུའི་གནས་ལུགས་སེམས་ཅན་གྱི་ཁམས་ཐམས་ཅད་ལ་ཁྱབ་ནས་ཡོད་ཀྱང་རང་ངོ་རང་གིས་མ་ཤེས་ཤིང་ཕྱིན་ཅི་ལོག་ཏུ་བརྟགས་པ་ལ་བརྟེན་ནས་འཁོར་བར་འཁྱམས་པ་ཡིན་ཏེ། རང་བཞིན་གསལ་བ་ལས་ཉོན་མོངས་པ་འདོད་ཆགས། རླུང་ནང་དུ་འཇུག་པ། ཡི་གེ་ཨོཾ། རྩ་རྐྱང་མ་ཁ་ཐུར་དུ་ལྟ་བ། ཁམས་ཁུ་བ། ནད་ཁྲག་མཁྲིས།
གདོན་མོ་རིགས། རགས་པ་ལུས་བསྐྱེད། ཡང་རང་བཞིན་སྟོང་པ་འཁྲུལ་པ་ལ་བརྟེན་ནས་ཉོན་མོངས་པ་ཞེ་སྡང༌། རླུང་ཕྱིར་འགྲོ་བ། ཡི་གེ་ཧཱུྃ། རྩ་རོ་མ་ཀ་གྱེན་དུ་ལྟ་བ། ཁམས་རཀྟ། ནད་རླུང་ནད། གདོན་ཕོ་རིགས། རགས་པ་ངག་བསྐྱེད།
ཡང་ཟུང་འཇུག་ལ་བརྟེན་ནས་ཉོན་མོངས་པ་གཏི་མུག ། རླུང་ནང་དུ་གནས་པ། ཡི་གེ་ཨཱཿ རྩ་ཨ་ཝ་དྷཱུ་ཏཱི། ཁམས་ཁུ་ཁྲག་འདྲེས་པ། ནད་བད་ཀན། གདོན་ཀླུ་རིགས། རགས་པ་ཡིད་བསྐྱེད་པའི་བར་ལ་དགུ་ཚན་གསུམ་སྟེ་ཉི་ཤུ་རྩ་བདུན་ནི་རྒྱུའི་ལྷན་སྐྱེས་སུ་རྟོགས་པར་བྱའོ། ། དེ་ནས་ཀྱང་ཞིབ་ཏུ་བརྟགས་ལ་སྤྲོ་བར་བྱ་སྟེ། རྗེ་བཙུན་གྱིས།
དེ་ལྟར་ལྷུན་གྲུབ་ལེགས་པར་རྟོགས་གྱུར་ན། ། འཁོར་འདས་རྒྱུ་འབྲས་མཚན་ཉིད་ཤེས་འགྱུར་ཞིང༌། ། ཕྱི་ནང་རྟེན་འབྲེལ་ཀུན་ཀྱང་ལེགས་རྟོགས་ནས། ། ནད་གདོན་མ་ལུས་ཚར་གཅོད་བྱེད་པར་འགྱུར། ། ཞེས་གསུངས་ཏེ། དེའི་དོན་ཞིབ་ཏུ་འཆད་པར་སྤྲོ་ན། ཉོན་མོངས་ལས་ནད་གདོན་སྐྱེ་ཚུལ། དེ་དག་གི་ཕྱི་ནང་གི་འབྲེལ་བརྩི་བ། དེ་ཚར་བཅད་པའམ་སྙིང་པོ་བཟླ་བའོ། ། དང་པོ་ནི།
རྩ་བའི་ཉོན་མོངས་པ་གསུམ་ལས། ཉོན་མོངས་པའི་ཡོན་ཏན་ང་རྒྱལ་ལམ་སེར་སྣ་དང་ཉོན་མོངས་པའི་ཕྲིན་ལས་ཕྲག་དོག་གཉིས་སྐྱེས་པའི་དུག་ལྔ། དེ་བཞིན་དུ་སྲོག་འཛིན། ཐུར་སེལ། གྱེན་རྒྱུ། ཁྱབ་བྱེད། མཉམ་གནས་ཏེ་གཞི་རྩ་བའི་རླུང་ལྔ་བྷྲཱུྃ་ཨཱྃ་ཛྲཱིཾ་ཁྃ་ཧཱུྃ་སྟེ་ཡི་གེ་ལྔ། དབུ་མ་ཉིད་ལ་བརྟེན་པའི་སྦས་པའི་རྩ་ལྔ། ཁམས་དྭངས་མ་ཁུ་ཁྲག་འདྲེ་ས་གསུམ་སྙིགས་མ་བཤང་གཅི་གཉིས་ཏེ་ལྔ། ནད་རླུང་མཁྲིས་བད་ཀན་གསུམ་ལ་གཉིས་ལྡན་དང་གསུམ་འདུས་པ་བསྣན་པས་ལྔ།
གདོན་ཕོ་མོ་ཀླུ་གསུམ་ལ་གཉིས་བསྡོངས་དང་གསུམ་བསྡོངས་བསྣན་པས་ལྔ་སྟེ། དེ་ཡང་རྩ་བ་ཟུང་འཇུག་ལས་གསལ་སྟོང་གཉིས་འཕེལ་བས་གསུམ་དང༌། གཏི་མུག་ལས་འདོད་ཆགས་དང་ཞེ་སྡང་གཉིས་འཕེལ་བས་གསུམ་ལ་སོགས་པ་ཆོས་ཐམས་ཅད་གཅིག་ལས་གསུམ་དང༌། གསུམ་ལས་ལྔ་དང༌། ལྔ་ལས་བསམ་གྱིས་མི་ཁྱབ་པར་འགྱུར་བའི་ཚུལ་དྲན་པར་བྱས་ལ། འཁོར་འདས་རྒྱུ་འབྲས་ཀྱི་ཆོས་ཐམས་ཅད་ལ་བསྲེས་ཏེ། ཕྱི་ནང་གི་རྟེན་འབྲེལ་ཐམས་ཅད་ལེགས་པར་བརྟགས་ལ་དྲན་པར་བྱའོ། ། གཉིས་པ་དེ་དག་གི་ཕྱི་ནང་གི་འབྲེལ་ནི། སྙིང་རྒྱུ་ལྕེ་དང་ལག་གཡས་ཞེ་སྡང་རླུང༌། ། གློ་ཕོ་སྣ་མགོ་གཏི་མུག་བད་ཀན་ཡུལ། །
མཆིན་མཁྲིས་མིག་དང་ལག་གཡོན་འདོད་ཆགས་ཁྲག ། མཁལ་མ་བསམ་སེ་ལྒང་པ་རྣ་བ་དང༌། ། རྐང་པ་གཉིས་ནི་གཉིས་ལྡན་ཁེངས་སེར་སྣ། ། མཚེར་ལོང་མཆུ་དང་རྩིང་གོག་འདུས་ཕྲག་དོག ། མགྲིན་ལྷན་ཡན་མན་རླུང་དང་དེ་གཉིས་ནས། ། ལྷན་སྣའི་ཡན་མན་རིམ་བཞིན་བད་མཁྲིས་ཡུལ། ། དེ་ལྟར་ཡུལ་གྱི་སྒོ་ནས་ཉོན་མོངས་དང༌། ། དེ་ལས་བྱུང་བའི་ནད་གདོན་ཁུངས་བཅད་དོ། ། ཞེས་པ་རྣམས་ཀྱི་དོན་བཤད་དེ་ཞིབ་ཏུ་བསམ་མོ། ། གསུམ་པ་དེ་ཚར་བཅད་པའམ་སྙིང་པོ་བཟླ་བ་ནི།
ནད་རླུང་ནད་སྐྱེས་ན་ཉོན་མོངས་པ་ཞེ་སྡང་གིས་ཀུན་ནས་བསླངས། གདོན་ཕོ་རིགས་གནོད་པས་སྟོང་པ་ལ་གསལ་བས་རྒྱས་བཏབ་སྟེ། སྟོང་པ་འཚོལ་མཁན་དེ་ཉིད་གསལ་བ་ཡིན་ཕྱིར། སྟོང་པ་ནི་གསལ་བའི་རྒྱ་དང་ལྡན་པར་བསྒོམས་པས་རླུང་ནད་དང་ཕོ་གདོན་ཞི་བར་འགྱུར་རོ། ། ནད་ཁྲག་མཁྲིས་སྐྱེས་ན་ཉོན་མོངས་པ་འདོད་ཆགས་ཀྱིས་ཀུན་ནས་བསླངས། གདོན་མོ་རིགས་གནོད་པས་གསལ་བ་ལ་སྟོང་པས་རྒྱས་བཏབ་སྟེ། གསལ་བ་དེ་བཙལ་བས་གནས་དང་རིགས་དང་ཁ་དོག་ལ་སོགས་པ་གང་ཡང་མ་རྙེད་པ་ན་ཆོས་ཐམས་ཅད་ངོ་བོ་ཉིད་མེད་པར་བསྒོམས་པས་ནད་ཁྲག་མཁྲིས་དང་གདོན་མོ་རིགས་ཞི་བར་འགྱུར་རོ། ། ནད་བད་ཀན་སྐྱེས་ན་ཉོན་མོངས་པ་གཏི་མུག་གིས་ཀུན་ནས་བསླངས། གདོན་ཀླུ་རིགས་གནོད་པས་ཟུང་འཇུག་ལ་ཟུང་འཇུག་གིས་རྒྱས་བཏབ་སྟེ་བསྒོམས་པས་དེ་དག་ཞི་བར་འགྱུར་རོ། ། ཡང་ནད་གཉིས་ལྡན་དང་གསུམ་འདུས་པ་སྐྱེས་ནའང་ཉོན་མོངས་པ་གཉིས་ལྡན་དང་གསུམ་འདུས་པ་ལས་བྱུང༌།
གདོན་གཉིས་བསྡོངས་དང་གསུམ་བསྡོངས་གནོད་པས་གསལ་བ་ལ་སྟོང་པ་དང༌། སྟོང་པ་ལ་གསལ་བ་དང༌། ཟུང་འཇུག་ལ་ཟུང་འཇུག་གིས་རྒྱ་སྟེ་གསུམ་རིམ་དུ་བསྒོམས་པས་ཞི་བར་འགྱུར་རོ། ། ཡང་གདོན་ལ་སྙིང་པོ་བཟླ་བར་འདོད་ན་ཡང་སྟོང་པ་ལ་གསལ་བའི་རྒྱ་དང་ལྡན་པ་སྟེ། ཆོས་ཐམས་ཅད་སྟོང་པ་ཉིད་དུ་གཏན་ལ་ཕབ་རྗེས་ལྷའི་སྐུ་མདོག་དང་ཕྱག་མཚན་གསལ་བའི་ངང་ལ་བཟླས་ན་ཕོ་གདོན་ཞི་ལ། ཡང་ལྷ་ཡང་ངོ་བོ་ཉིད་མེད་པ་མི་དམིགས་པའི་ངང་ལ་བཟླས་ན་མོ་གདོན་ཞི་ལ། ལྷ་མེ་ལོང་གི་གཟུགས་བརྙན་ལྟར་སྣང་ལ་རང་བཞིན་མེད་པའི་ངང་ལ་བཟླས་ན་ཀླུ་རིགས་ཞི་ལ། གདོན་གཉིས་བསྡོངས་དང་གསུམ་བསྡོངས་ལ་ཡང་སྔ་མ་བཞིན་དུ་རྒྱ་གསུམ་སྦྲག་ཏུ་བཏབ་པའི་ངང་དུ་བཟླས་ན་ཞི་བར་འགྱུར་རོ། ། དེ་ལྟར་ན་ནད་དང་གདོན་གྱི་རྒྱུ་གང་ལས་བྱུང༌། རྐྱེན་གང་གིས་བསྐྱེད།
དེའི་གཉེན་པོར་གང་འགྲོ་ཞེས་བྱ་བ་ཉོན་མོངས་པ་དང༌། ནད་དང་ནད་ཀྱི་ཡུལ་དང་གདོན་གང་ཡིན་པ་ལ་སོགས་པ་གོང་དུ་བསྟན་པ་རྣམས་ཀྱི་ཚུལ་བླ་མ་ལས་ཞིབ་ཏུ་མཉན་ཞིང་རང་གིས་བསམ་མནོ་ལེགས་པར་ཐག་ཆོད་ན་རྒྱུ་མཚན་བསམ་གྱིས་མི་ཁྱབ་པ་ཤེས་པར་འགྱུར་ཏེ། རྟེན་འབྲེལ་ཐམས་ཅད་ནང་ནས་སྐྱེ་དགོས་པ་ཡིན་པས་སོ། ། གཉིས་པ་ལམ་ལྷན་ཅིག་སྐྱེས་པའི་ཆོས་གསུམ་ནི། རྗེ་བཙུན་གྱིས། སྨིན་བྱེད་སྔོན་དུ་སོང་ནས་བསྒྲུབ་པའི་ལམ། ། བསྐྱེད་དང་རྫོགས་དང་ཡེ་ཤེས་རྣམ་གསུམ་ལ། ། རང་བཞིན་གསུམ་སྟེ་དེ་དག་རེ་རེ་ལའང། ། གསུམ་དུ་དབྱེ་སྟེ་ལམ་གྱི་ལྷན་སྐྱེས་ཡིན། ། ཞེས་གསུངས་ཏེ།
དེའི་དོན་ནི། གསལ་བ་མངོན་དུ་བྱེད་པ་བསྐྱེད་རིམ། སྟོང་པ་མངོན་དུ་བྱེད་པ་རྫོགས་རིམ། ཟུང་འཇུག་མངོན་དུ་བྱེད་པ་ཡེ་ཤེས་ཡིན་ཞིང༌། དེ་རེ་རེ་ལ་ཡང་ཕྱེ་ན་གསུམ་གསུམ་སྟེ། བསྐྱེད་རིམ་གྱི་ལྷ་བསྐྱེད་པ་གསལ་བ། ལྷ་བསྡུ་བ་སྟོང་པ། ལྷ་སྣང་ལ་རང་བཞིན་མེད་པ་ཟུང་འཇུག ། རྫོགས་རིམ་གྱི་ལུས་རྫོགས་ཚུལ་གསལ་བ། ངག་རྫོགས་ཚུལ་སྟོང་པ།
ཡིད་ རྫོགས་ཚུལ་ཟུང་འཇུག ། ཡེ་ཤེས་ཀྱི་མཚན་ཉིད་སྣ་ཚོགས་པའི་ཉམས་གསལ་བ། རང་བཞིན་སྟོང་པའི་ཉམས་སྟོང་པ། ངོ་བོ་ཟུང་འཇུག་གི་ཉམས་ཟུང་འཇུག་སྟེ་དོན་དུ་ན། དབང་དང་ལམ་དང་ཡེ་ཤེས་སུ་སྣང་བ་ཐམས་ཅད་འཁོར་འདས་དབྱེར་མེད་དམ་སེམས་གསལ་སྟོང་ཟུང་འཇུག་གི་ཆོ་འཕྲུལ་དུ་ཤེས་པར་བྱའོ། ། གསུམ་པ་འབྲས་བུ་ལྷན་ཅིག་སྐྱེས་པའི་ཆོས་གསུམ་ནི། གསལ་བ་སྤྲུལ་སྐུ་སྟོང་པ་ཆོས་ཀྱི་སྐུ། ། ཟུང་འཇུག་ལོངས་སྤྱོད་རྫོགས་པའི་སྐུ་ཡིན་ལ། ། རེ་རེའང་རྣམ་གསུམ་ལྷུན་གྲུབ་གནས་གྱུར་དུ། ། བརྩི་བ་འདི་ནི་འབྲས་བུའི་ལྷན་སྐྱེས་ ཡིན། །
ཞེས་གསུངས་པའི་དོན་ནི། གསལ་བ་སྙིང་རྗེ་ཆེན་པོ་ལས་སྤྲུལ་སྐུ། ། སྟོང་པ་ཤེས་རབ་ཆེན་པོ་ལས་ཆོས་སྐུ། ། དེ་ཉིད་དབྱེར་མེད་ཟུང་འཇུག་ལས་ལོངས་སྐུ་སྟེ། དེ་དག་གཙོ་ཆེ་བའི་དབང་དུ་བྱས་པ་ཡིན་ལ། དོན་ལ་སྐུ་གསུམ་པོ་རེ་རེ་ཡང་གསལ་སྟོང་ཟུང་འཇུག་ཡ་མ་བྲལ་བ་ཡིན་ཏེ། སྤྲུལ་སྐུ་ཐུགས་རྗེ་ཆེན་པོ་ནི། རང་བཞིན་སྤྲོས་བྲལ་གྱི་སྟོང་པ་དང་མ་བྲལ་བས་ཟུང་འཇུག ། ཆོས་སྐུ་ཤེས་རབ་ཆེན་པོ་ནི། སྙིང་རྗེའི་རྒྱུ་དང་མ་བྲལ་བས་ཟུང་འཇུག །
ལོངས་སྐུའི་ཡང་སྤྲུལ་སྐུ་སྤྲུལ་བྱེད་ཀྱི་རྒྱུ་ནི་གསལ་བ་སྙིང་རྗེ་ཆེན་པོ། ཆོས་སྐུ་དང་མ་བྲལ་བ་ནི་སྟོང་པ་ཤེས་རབ་ཆེན་པོ། དེ་གཉིས་དབྱེར་མེད་ནི་ཟུང་འཇུག་སྟེ། དེ་དག་ཀྱང་རང་བཞིན་ལ་ལྟོས་ནས་ལྷུན་གྲུབ་འཁོར་བ། ཡོན་ཏན་ལ་ལྟོས་ནས་གནས་གྱུར་མྱང་འདས། ལྷུན་གྲུབ་དང་གནས་གྱུར་མི་འགལ་བ་དབྱེར་མེད་ཡིན་ནོ། ། དེ་ལྟར་ཐོས་བསམ་གྱིས་སྒྲོ་འདོགས་ཆོད་པར་བྱས་ནས་བསྒོམས་པས་ཉམས་སུ་བླང་བའི་ཚུལ་ལ་སྦྱོར་བའི་ཆོས་གསུམ། དངོས་གཞིའི་ཆོས་གསུམ། རྗེས་ཀྱི་ཆོས་གསུམ་མོ། ། དང་པོ་ལ་བྱང་ཆུབ་ཀྱི་སེམས་བསྒོམ་པ།
སྤྱི་བོར་བླ་མ་བསྒོམ་པ། རང་ཡི་དམ་གྱི་ལྷར་བསྒོམ་པའོ། ། དང་པོ་ནི། སྐྱབས་འགྲོ་སྔོན་དུ་འགྲོ་བའི་སྒོ་ནས་སེམས་བསྐྱེད་ཡུན་རིང་དུ་བསྒོམ་པ་སྟེ། གསོག་པར་འགྱུར་བའི་དགེ་རྩ་ཐམས་ཅད་གཞན་དོན་དུ་འགྱུར་བའི་དགོས་པ་ཡོད་དོ། ། གཉིས་པ་ནི། སྔར་བཞིན་བླ་མ་སྤྱི་བོར་བསྒོམས་ལ་མོས་གུས་དྲག་པོ་བྱས་ཏེ་གསོལ་བ་བཏབ་པའི་རྐྱེན་གྱིས་རང་ལ་ཐིམ་པར་བསམ། འདིས་ནི་ཏིང་ངེ་འཛིན་གྱི་རྒྱུ་ཚོགས་པར་འགྱུར་བ་དང༌། བྱིན་རླབས་རང་བབས་སུ་འཇུག་པའི་དགོས་པ་ཡོད་དོ། ། གསུམ་པ་ནི།
དེའི་ངང་ནས་ཧཱུྃ་ཞེས་བརྗོད་པས་གནས་ཁང་སྲུང་བའི་འཁོར་ལོ། ། ཧཱུྃ་ཞེས་བརྗོད་པས་དེའི་ནང་དུ་གཞལ་ཡས་ཁང༌། ཧཱུྃ་ཞེས་བརྗོད་པས་དེའི་དབུས་སུ་པདྨ་ཉི་མ་བདུད་བཞི་བརྩེགས་པའི་གདན་གྱི་སྟེང་དུ། བདག་ཉིད་བཅོམ་ལྡན་འདས་དཔལ་ཀྱེ་རྡོ་རྗེ་ཞེས་བྱ་བ་ངོ་བོ་བདེ་སྟོང་ཟུང་དུ་འཇུག་པ་ལ་རྣམ་པ་སྐུ་མདོག་སྔོན་པོ་ཞལ་བརྒྱད་ཕྱག་བཅུ་དྲུག་པ་ཡུམ་རྡོ་རྗེ་བདག་མེད་མ། སྐུ་མདོག་སྔོན་མོ་ཞལ་གཅིག་ཕྱག་གཉིས་མ་དང་མཉམ་པར་སྦྱོར་བའི་སྐུ་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟ་བུ་ཞིག་ཏུ་ཝལ་གྱིས་གསལ་གདབ་པའམ། མི་ནུས་ན་ཀྱེ་རྡོ་རྗེ་ཕྱག་གཉིས་པ་གཡས་རྡོ་རྗེ་གཡོན་ཐོད་པ་གྲུ་མོ་ན་ཁ་ཊྭཱཾག་འཛིན་པར་གསལ་བཏབ་ལ། དེའི་དཔྲལ་བར་སངས་རྒྱས་ཐམས་ཅད་ཀྱི་སྐུ་རྡོ་རྗེའི་ངོ་བོ་ཨོཾ་དཀར་པོ། མགྲིན་པར་སངས་རྒྱས་ཐམས་ཅད་ཀྱི་གསུང་རྡོ་རྗེའི་ངོ་བོ་ཨཱཿ་དམར་པོ། ཐུགས་ཀར་སངས་རྒྱས་ཐམས་ཅད་ཀྱི་ཐུགས་རྡོ་རྗེའི་ངོ་བོ་ཧཱུྃ་སྔོན་པོ་རྣམས་རང་ཆས་སུ་བསྒོམ། དེ་རྣམས་དང་རང་གི་ལུས་ངག་ཡིད་ཡེ་ཤེས་ངོ་བོ་དབྱེར་མེད་ཡིན་ཞེས་དྲན་པར་བྱས་ལ།
ཨོཾ་ཨཱཿཧཱུྃ། ཞེས་ལ་གསུམ་བརྗོད། བླ་མས་དབང་དུས་སུ་བདག་གི་ལུས་ངག་ཡིད་ཡེ་ཤེས་སྐུ་བཞིར་བྱིན་གྱིས་བརླབས་པ་དྲན་པ་དང༌། ཐ་མལ་རྣམ་རྟོག་གིས་མི་བརྫི་བའི་དགོས་པ་ཡོད་དོ། ། གཉིས་པ་དངོས་གཞིའི་ཆོས་གསུམ་ནི། སྐབས་འདིར་གསལ་བར་ཐག་གཅད། སྟོང་པས་རྒྱས་གདབ། ཟུང་འཇུག་ཏུ་ལ་བཟླ་བ་གསུམ་སྟེ། དེ་རྣམས་བསྒོམ་པའི་ཚུལ་ནི། གོང་དུ་བཤད་པའི་ལྷན་སྐྱེས་ཀྱི་ཆོས་རྣམས་རང་སེམས་འཁྲུལ་པའི་སྣང་ངོར་གཞི་མེད་དུ་སྐྱེ་ཚུལ་ལ་ངེས་ཤེས་དང་གསལ་སྣང་བརྟན་པོ་དང་ལྡན་པའི་སྒོ་ནས་སྒོ་གསུམ་གྲིམ་གྱིས་བསྒྲིམས་ལ་སེམས་ཁ་ནང་དུ་བཟློག་ནས་འདི་ལྟར་བསམ་སྟེ།
ཕྱི་དང་ནང་གིས་བསྡུས་པའི་ཆོས་ཐམས་ཅད་རང་གི་སེམས་སུ་འདུས་ལ། སེམས་ལས་མ་གཏོགས་པའི་ཆོས་ཕྱི་རོལ་ན་གང་ཡང་མེད་དོ། ། དེ་ཡང་ཇི་ལྟར་ཡང་སེམས་ཀྱི་གསལ་བ་མ་འདོར་བ་ཡིན་ཏེ། གསལ་བ་སེམས་ཀྱི་མཚན་ཉིད་ཅེས་བྱ། གསལ་བ་དེ་ལེགས་པར་བརྟགས་ན། རིགས། གནས། ཕྱོགས། ཁ་དོག ། དབྱིབས་ལ་སོགས་པ་དེ་ཇི་ལྟར་བཙལ་ཡང་མི་རྙེད་ཅིང་མ་གྲུབ་སྟེ་སྟོང་པ་སེམས་ཀྱི་རང་བཞིན་ཞེས་བྱ།
དེ་ལྟར་ན་གསལ་བ་བཙལ་བས་མ་རྙེད་པ་ལ་སྟོང་པ་དང༌། སྟོང་པ་འཚོལ་མཁན་དེ་ལ་གསལ་བ་ཞེས་བྱ། དེ་བས་ན་གསལ་བའི་དུས་ཉིད་ན་སྟོང་པ། སྟོང་པའི་དུས་ཉིད་ན་གསལ་བས་ན་གསལ་སྟོང་གཉིས་ངོ་བོ་དབྱེར་མི་ཕྱེད་དེ། དེ་ཉིད་ལ་གཉིས་མེད་དམ། ཟུང་འཇུག་གམ། བརྗོད་བྲལ་ལམ། བཅོས་མིན་སེམས་ཀྱི་ངོ་བོའམ། ལྷན་ཅིག་སྐྱེས་པའི་ཡེ་ཤེས་ཞེས་མིང་ཙམ། བརྗོད་པ་ཙམ་དུ་ངེས་པའི་ཤེས་པ་དྲངས་ལ།
འདས་པའི་སེམས་འགགས། མ་འོངས་པའི་སེམས་མ་སྐྱེས། ད་ལྟ་བའི་ཤེས་པ་གསལ་ཙམ་མ་འགགས་པར་སྣང་བ་དེའི་རང་ཞལ་ལ་ཆེར་གྱིས་ཡུན་རིང་དུ་བལྟ་ཞིང༌། དང་པོར་གསལ་བར་ཐག་གཅད། བལྟས་པས་གསལ་ལེ་ཧྲེག་གེ་བ་མྱོང་ན་གསལ་བ་སེམས་ཀྱི་མཚད་ཉིད་མཐོང་བ་ཡིན་པས། དེའི་རང་བཞིན་ཅིར་ཡང་མ་གྲུབ་པར་ཤེས་པའི་སྟོང་པས་རྒྱས་གདབ། ཅིར་ཡང་མ་མཐོང་ཞིང་སྟོང་སང་ངེ་བར་ཉམས་སུ་ མྱོང་ན་སྟོང་པ་སེམས་ཀྱི་རང་བཞིན་མཐོང་བ་ཡིན་པས། རིག་པ་གསལ་བའི་ངར་བསྐྱེད། གསལ་དུས་ཉིད་ན་སྟོང་སང་ངེ་བ་ལ། སྟོང་དུས་ཉིད་ན་གསལ་སེང་ངེ་བའི་གསལ་སྟོང་འགགས་མེད་དུ་འཆར་ན་བཅོས་མིན་སེམས་ཀྱི་ངོ་བོ་མཐོང་བ་ཡིན་པས།
འཛིན་པ་མ་སྐྱེས་པར་བྱས་ལ་བཅས་བཅོས་དང་དགག་སྒྲུབ་མི་བྱ་བར་ཟུང་འཇུག་ཏུ་ལ་བཟླའོ། ། དེ་ཡང་ལས་དང་པོ་པས་དང་པོར་གྲིམ་གྱིས་བསྒྲིམ། བར་དུ་ལྷོད་ཀྱིས་གློད། ཐ་མར་རང་སོ་བཟུང་ཞིང་ཉམས་མྱོངས་མ་སྐྱེས་ཀྱི་བར་བསྒོམ་མོ། ། དེ་ལ་ཉམས་མྱོང་ཅུང་ཟད་སྐྱེས་པ་ན་འདི་ལྟར་བསམ་སྟེ། ཀྱེ་མ་ཁོ་བོ་ཅག་གི་སེམས་ཉིད་གསལ་སྟོང་ཕྱོགས་མེད་རིས་མེད་ལ་ང་དང་བདག་ཏུ་བཟུང༌། མཚན་ཉིད་གསལ་བ་ལ་རྟག་པར་སྒྲོ་བཏགས། རང་བཞིན་སྟོང་པ་ལ་ཆད་པར་སྐུར་པ་བཏབ་སྟེ། ཕྱིན་ཅི་ལོག་ཏུ་བརྟགས་པ་ལ་བརྟེན་ནས་གཞི་མེད་འཁྲུལ་པ་ལ་ཆགས་སྡང་རྨོངས་གསུམ་གྱི་སྣང་བ་ཤར་ཏེ། སྲིན་བུའི་ཁ་ཆུས་རང་གི་ལུས་བཅིངས་པ་ལྟར་ལས་ངན་གྱི་ལུས་ངན་བླངས་ཏེ་རང་གིས་རང་འཁོར་བར་འཁྱམས་སུ་བཅུག་པ་མ་ལེགས།
ད་ནི་འཁོར་བའི་རྩ་བ་བདག་ཏུ་རྨོངས་པ་ལས་བྱུང་བའི་ཆགས་སྡང་རྨོངས་གསུམ་དང༌། དེས་བསྐྱེད་པའི་ཕྲ་བ་དཀྱིལ་འཁོར་བཞི། རགས་པ་ལུས་ངག་ཡིད་གསུམ། ནང་གི་བར་ཆད་ནད་གསུམ། ཕྱིའི་བར་ཆད་གདོན་གསུམ་དང་བཅས་པའི་འཁོར་བའི་རྒྱུ་འབྲས་ཐམས་ཅད་ཐག་ཁྲར་སྦྲུལ་དུ་འཛིན་པ་སངས་པ་ན། ཐག་ཁྲར་གོ་བ་ལྟར་སེམས་ཉིད་གསལ་སྟོང་ཟུང་འཇུག་གི་རྣམ་རོལ་དུ་ཤེས་པར་བྱའོ་ཞེས་བསམས་ལ། སྡེ་ཚན་རེ་རེ་བཞིན་གསལ་སྟོང་ཟུང་འཇུག་ཏུ་ངེས་པ་མ་སྐྱེས་ཀྱི་བར་ཞིབ་ཏུ་བསམ་མོ། ། དེ་བཞིན་དུ་སེམས་ཉིད་གསལ་སྟོང་ཟུང་འཇུག་མངོན་དུ་བྱེད་པའི་ཐབས་བསྐྱེད་རྫོགས་ཡེ་ཤེས་གསུམ་ཡང་རང་སེམས་ཀྱི་ཆོ་འཕྲུལ་ལས་མ་འདས་ཏེ། གསལ་བ་སེམས་ཀྱི་མཚན་ཉིད་བསྐྱེད་རིམ། སྟོང་པ་སེམས་ཀྱི་རང་བཞིན་རྫོགས་རིམ།
བཅོས་མིན་སེམས་ཀྱི་ངོ་བོ་ཡེ་ཤེས་ཏེ་གསུམ་པོ་རེ་རེ་ནས་ཀྱང༌། གསལ་སྟོང་ཟུང་འཇུག་ཡ་མ་བྲལ་ཞེས་བསམ། དེ་བཞིན་དུ་རང་སེམས་གསལ་སྟོང་ཟུང་འཇུག་མངོན་དུ་གྱུར་པའི་འབྲས་བུ་སྐུ་གསུམ་ཡང་རང་སེམས་དག་པའི་རྣམ་རོལ་ལས་མ་འདས་ཏེ། སེམས་ཀྱི་མཚན་ཉིད་གསལ་བ་སྤྲུལ་སྐུ། རང་བཞིན་སྟོང་པ་ཆོས་སྐུ། ངོ་བོ་ཟུང་འཇུག་ལོངས་སྐུ་སྟེ། དེ་རེ་རེའི་ཡང་གསལ་བ་སྙིང་རྗེ་ཆེན་པོ་དང༌། སྟོང་པ་ཤེས་རབ་ཆེན་པོ་དང༌། ཟུང་འཇུག་མཉམ་ཉིད་ཆེན་པོ་རྣམས་མི་འབྲལ་བས་ན་གསལ་སྟོང་ཟུང་འཇུག་ཡ་མ་བྲལ་བ་ཡིན་ཞིང༌། དེའང་རང་གི་སེམས་ཀྱི་རང་བཞིན་ལ་ལྟོས་ནས་ལྷུན་གྲུབ།
འབྱུང་རུང་གི་ཡོན་ཏན་ལ་ལྟོས་ནས་གནས་གྱུར། ལྷུན་གྲུབ་དང་གནས་གྱུར་མི་འབྲལ་བ་དབྱེར་མེད་ཡིན་ཞེས་རང་སེམས་ལས་ལོགས་ན་རང་འབྲས་ཀྱི་སྐུ་གསུམ་མེད་པར་ཐག་བཅད་ཅིང་བསྒོམ་མོ། ། མདོར་བསྡུ་ན། རང་ལ་རྒྱུ་ལམ་འབྲས་བུའི་ཆོས་སུ་སྣང་བ་ཐམས་ཅད་བྱེད་པ་པོ་ལོགས་ཤིག་ན་ཡོད་པ་མ་ཡིན་པར། རང་གི་སེམས་གསལ་རིག་འདི་ཉིད་ཀྱི་འཆར་སྒོ་ཙམ་ཡིན་ཞེས་གསལ་བར་ཐག་བཅད། གསལ་རིག་སྣ་ཚོགས་སུ་སྣང་ཙམ་གྱི་ཆ་དེ་ཉིད་ཅི་ལྟར་བཙལ་ཡང་མ་རྙེད་པའི་སྟོང་ཉིད་ཀྱིས་རྒྱས་གདབ། གསལ་སྟོང་གཉིས་མཉམ་ཁད་པ་ཞིག་ནམ་བྱུང་བ་ན་བཅས་བཅོས་མི་བྱ་བར་འཛིན་མེད་དུ་གློད་དེ་ཟུང་འཇུག་ཏུ་ལ་བཟླའོ། ། དེ་ལྟར་ཡང་དེ་ཁོ་ན་ཉིད་ཀྱི་མན་ངག་དཱ་རི་ཀ་པས་མཛད་པ་ལས། གཉི་གའི་རང་བཞིན་དབྱེར་མེད་ པའི། ། སེམས་ཀྱི་རང་བཞིན་ཤེས་ནས་ནི། །
སེམས་ཀྱི་རྒྱུ་བ་ཀུན་སྤངས་ཏེ། མཉམ་པའི་རོ་ལ་གནས་པར་བྱ། ། ཞེས་གསུངས་སོ། ། གསུམ་པ་རྗེས་ཀྱི་ཆོས་གསུམ་ལ་དགེ་བ་བསྔོ་ཞིང་སྨོན་ལམ་གདབ་པ། དེ་ལྟར་མ་རྟོགས་པའི་སེམས་ཅན་ལ་སྙིང་རྗེ་བསྒོམ་པ། ཉམས་ལེན་གྱི་རྒྱུན་རྟག་ཏུ་དྲན་པའོ། ། དང་པོ་ནི། བསྐྱེད་རིམ་རྒྱས་པ་དང་འབྲེལ་ན་སྒྲུབ་ཐབས་ཀྱི་རྗེས་ཀྱི་བྱ་བ་རྣམས་གཞུང་བཞིན་ཉམས་སུ་བླངས་ལ། ཉམས་ལེན་རྒྱས་བསྡུས་གཉིས་གང་ལྟར་ཡང༌། ཐུན་ལས་ལྡང་བ་ན།
དེ་ལྟར་བསྒོམས་པ་ལ་བསོད་ནམས་དཔག་ཏུ་མེད་པ་ཡོད་པས། དགེ་བའི་རྩ་བ་འདི་ལ་བརྟེན་ནས་འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་སོགས་ཇི་ལྟར་རིགས་པའི་བསྔོ་བ་དང་སྨོན་ལམ་བྱའོ། ། རང་རིག་སེམས་ལ་རྒྱལ་བའི་མཆོག ། ཆོས་དབྱིངས་གདན་གསུམ་ཚང་བའི་ལྷ། ། འདོད་ཡོན་ཡེ་ཤེས་བདེ་བས་མཆོད། ། མཉམ་ཉིད་ལམ་དུ་ལོངས་པར་ཤོག ། ཅེས་ལམ་ཁྱེར་གྱི་སྨོན་ལམ་བྱའོ། ། དེའི་མདངས་མ་ཤོར་བ་གལ་ཆེའོ། ། གཉིས་པ་དེ་མ་རྟོགས་པའི་སེམས་ཅན་ལ་སྙིང་རྗེ་བསྒོམ་པ་ནི།
ཆོས་ཐམས་ཅད་ཀྱི་རྩ་བ་སེམས་ཉིད་གསལ་སྟོང་ཕྱོགས་མེད་རིས་མེད་དུ་འཇུག་པ་ལ། དེ་ལྟར་མ་ཤེས་པར་སེམས་བདག་ཏུ་འཛིན་པ་དམ་པོས་བཅིངས་ཏེ། བདག་གཞན་སྣོད་བཅུད་སྣ་ཚོགས་སུ་བཟུང་བ་ལ་བརྟེན་ནས་འཁོར་བར་ལས་ངན་གྱིས་ལུས་ངན་བླངས་ཏེ་འཁྲུལ་ངོར་སྣང་བའི་ནད་གདོན་ལ་སོགས་པ་སྡུག་བསྔལ་མང་པོས་ཉམས་ཉེས་པའི་མ་རྒན་སེམས་ཅན་འདི་རྣམས་སྙིང་རེ་རྗེ་ཞེས་ཡུན་རིང་དུ་བསམ་མོ། ། གསུམ་པ་དེའི་རྒྱུན་རྟག་ཏུ་དྲན་པར་བྱ་བ་ནི་རྗེས་ཐོབ་ཀྱི་གནས་སྐབས་ཐམས་ཅད་དུ་ཡང༌། བདག་གཞན་སྣོད་བཅུད་སྣ་ཚོགས་སུ་སྣང་བ་འདི་རྣམས་ནི་རང་གི་སེམས་ཉིད་གསལ་སྟོང་ཟུང་འཇུག་གི་ཡོ་ལངས་ལས་མ་འདས་པར་འདུག་པས་ན། དགྲ་གཉེན་ལ་ཆགས་སྡང་བྱར་མེད། ནད་གདོན་དང་སྡུག་བསྔལ་སྤང་དུ་མེད། འཁོར་འདས་ལ་བཟང་ངན་བལྟར་མེད་དེ། ཐམས་ཅད་ཀྱང་སེམས་ཉིད་གསལ་སྟོང་གཉིས་སུ་མེད་པའི་རོལ་པ་ཆེན་པོའོ། ། ཞེས་དྲན་པ་རྒྱུན་ཆགས་སུ་བྱའོ། །
དེ་ལྟར་ཡང་རྣལ་འབྱོར་དབང་ཕྱུག་གིས་མཛད་པའི་དོ་ཧ་སེདྒེ་ལས། སེམས་ཅན་ཐམས་ཅད་ཕྱག་རྒྱ་ཆེན་པོའི་སྤྲུལ་པ་སྟེ། སྤྲུལ་པའི་ངོ་བོ་ཡེ་ནས་སྐྱེ་མེད་ཆོས་ཀྱི་དབྱིངས། ། བདེ་སྡུག་ལ་སོགས་གཉིས་སྣང་མཚན་མ་ཐམས་ཅད་ཀྱང༌། ། ཆོས་ཉིད་གཉུག་མ་ཕྱག་རྒྱ་ཆེན་པོའི་རོལ་པའོ། ། ཞེས་གསུངས་པའི་གདམས་ངག་ཡིན་ནོ། ། གཉིས་པ་ཉམས་སུ་བླང་བའི་གནད་གསུམ་གྱི་སྒོ་ནས་རྒྱས་པར་བཤད་པ་ནི། སློབ་དཔོན་ཨཱརྱ་དེ་ཝས་བདག་བྱིན་རླབས་ལས། ཕྱི་རོལ་དོན་ནི་ཡོད་མ་ཡིན། ། རང་གི་སེམས་ནི་མཐོང་བར་འགྱུར། །
དེ་ཡང་སྒྱུ་མར་བསྒོམ་བྱ་ཞིང༌། ། དེ་བཞིན་ཉིད་ཀྱང་རྗེས་དྲན་བྱ། ། ཞེས་གསུངས་པའི་གོ་རིམ་དང་མཐུན་པར་ཉམས་སུ་ལེན་པ་སྟེ། དེ་ལྟར་ཡང་རྗེ་བཙུན་གྱིས། ཉམས་སུ་བླང་བའི་གནད་གསུམ་ཞེས་བྱ་བ། ། སེམས་དང་སྒྱུ་མ་རང་བཞིན་མེད་པ་ནི། སུམ་ཅུ་རྩ་གཉིས་རྩ་བདུན་དཔེ་ཡིན་ཏེ། ཀུན་ལ་སྦྱོར་བ་དངོས་གཞི་རྗེས་ཀྱིས་སོ། ། ཞེས་གསུངས་སོ། ། དེའི་དོན་གཏན་ལ་དབབ་པ་ལ།
ཡུལ་སྣང་སེམས་སུ་བསྒྲུབ་པ། སེམས་སྣང་སྒྱུ་མར་བསྒྲུབ་པ། སྒྱུ་མ་རང་བཞིན་མེད་པར་བསྒྲུབ་པའོ། ། དང་པོ་ནི། རྩ་རྒྱུད་ལས། རང་གིས་འཕྲོག་ཅིང་རང་གིས་བྱེད། ། རང་རིག་རྒྱལ་པོ་རང་གཙོ་བོ། ། ཞེས་དང༌། རྡོ་རྗེའི་གུར་ལས། རིན་ཆེན་སེམས་ལས་ཕྱིར་གྱུར་པའི། །
སངས་རྒྱས་མེད་ཅིང་གང་ཟག་མེད། ། རྣམ་པར་ཤེས་པའི་གནས་དོན་ནམ། ། ཕྱི་རོལ་གྱུར་པ་ཅུང་ཟད་ མེད། ། ཅེས་དང༌། སམྦུ་ཊ་ལས། ཕྱི་དང་ནང་གི་བདག་ཉིད་ཅན། ། འདི་དག་ཐམས་ཅད་སེམས་སུ་བཏགས། ། སེམས་ལས་མ་གཏོགས་པ་ཉིད་ནི། ། གཞན་ན་ཡོད་པ་མ་ཡིན་ནོ། ། ཞེས་དང༌།
གཞུང་ལས། ཆོས་རྣམས་སེམས་ཉིད་སྣང་བ་ཞེས་གསུངས་པས་བསྟན། དེ་དག་གི་དོན་ནི། པྲ་སྟོན་ཞུ་ལན་ལས། དང་པོ་དངོས་ཀུན་སེམས་སུ་བསྒྲུབ་བྱ་སྟེ། ། སེམས་ལས་མ་གཏོགས་འདི་ན་གཞན་འགའ་མེད། ། རང་སེམས་འཁྲུལ་པའི་བག་ཆགས་ཀྱིས་བསླད་པའི། ། རྨི་ལམ་རྟ་གླང་མིག་གི་རབ་རིབ་བཞིན། ། ཞེས་གསུངས་པ་འདི་རུ་འདུས་པ་ཡིན་ནོ། ། ཉམས་སུ་བླང་བའི་ཚུལ་ནི།
སེམས་ལ་གཉིད་རྫས་ནད་དང་གདོན་གྱིས་ བསླད། ། མིག་ཡོར་རབ་རིབ་འགལ་མེ་མྱུར་འཁོར་བ། ། ཞེས་དཔེ་བརྒྱད་གསུངས་པའི་དང་པོ་ཉམས་སུ་བླངས་བ་ལ་སྦྱོར་བའི་ཆོས་གསུམ་སྔར་དང་འདྲ་བ་ལས། བླ་མ་ལ་གསོལ་བ་འདེབས་པའི་སྐབས་སུ། རྨི་ལམ་ཡུལ་གྱི་སྣང་བ་ཇི་སྙེད་པ། ། སྣང་མཁན་སེམས་ལས་ལོགས་ན་མེད་པ་ལྟར། ། ལས་ཉོན་བག་ཆགས་བལྟས་པའི་ཕྱི་རོལ་གྱི། ། སྣང་བ་སེམས་སུ་རྟོགས་པར་བྱིན་གྱིས་རློབས། ། ཞེས་སྦྱར། དངོས་གཞི་ལ་དཔེ་དྲན་པ།
དཔེ་དོན་བསྲེ་བ། དེའི་ངང་ལ་གཞག་པ་སྟེ་གསུམ་ལས། དང་པོ་ནི། རྨི་ལམ་ཤིན་ཏུ་གསལ་བ་ཞིག་དྲན་དུ་གཞུག་ཅེས་གསུངས་ཏེ། རྨི་ལམ་དུ་ཉེ་འབྲེལ་མཛའ་བ་དག་དང་ཕྲད་པའམ་འདོད་ཡོན་ལ་དགའ་མགུར་སྤྱོད་པ་ལ་སོགས་པ་རྨི་ལམ་གང་གསལ་བ་ཞིག་དྲན་ལམ་དུ་བྱས་ལ། འདི་ལྟ་བུའི་སྣང་བ་ཞིག་བདག་གིས་ཉམས་སུ་མྱོང་ཡང་དེའི་ཚེ་རྨི་ལམ་གྱི་སྣང་བ་དེའི་གམ་དུ་བདག་གིས་ཕྱིན་པའང་མེད་ལ། བདག་གི་གམ་དུ་རྨི་ལམ་གྱི་སྣང་བ་དེ་འོངས་པ་ཡང་མེད་ཅིང༌། ཕྱིས་སད་པ་ན་སྣང་བ་དེ་གང་ན་ཡང་མི་སྣང་བའི་ཕྱིར་མི་བདེན་ནོ་ཞེས་བསམ་མོ། ། དཔེ་དོན་བསྲེ་བ་ནི། བདག་གིས་ཉམས་སུ་མྱོང་བའི་རྨི་ལམ་གྱི་སྣང་བ་དེ་དང་ད་ལྟར་གྱི་སྣོད་བཅུད་སྣ་ཚོགས་དང་འདོད་ཡོན་སྣ་ཚོགས་ལ་ལོངས་སྤྱོད་པར་སྣང་བ་འདི་གཉིས་ལ་ཁྱད་པར་འགའ་ཙམ་ཡང་མེད་དེ།
ཉམས་སུ་ནི་རྨི་ལམ་ཡང་བདག་རང་གིས་མྱོང་ཞིང་དོན་ལ་ནི་གྲུབ་པ་མེད། དེ་བཞིན་དུ་ད་ལྟར་གྱི་སྣོད་བཅུད་དང་འདོད་ཡོན་སྣ་ཚོགས་སུ་སྣང་བ་འདི་དག་ཀྱང་མྱོང་ཡང་དོན་ལ་གྲུབ་པ་མེད་དོ་ཞེས་བསམ་མོ། ། ཡང་རྨི་ལམ་དུ་བུ་ཤི་བར་སྣང་བ་ལ་སོགས་པ་རྨི་བ་པོའི་རྨི་ལམ་ཞིག་དྲན་ལམ་དུ་བྱས་ཏེ། དེ་དང་ད་ལྟར་གྱི་སྣོད་བཅུད་དང༌། སྡུག་བསྔལ་དུ་སྣང་བ་དག་ལ་ཁྱད་པར་འགའ་ཙམ་ཡང་མེད་དེ། རྨི་ལམ་དང་ད་ལྟར་གྱི་གཉིས་ཀ་སྣང་ཞིང་མྱོང་བར་མཚུངས་ལ། བརྟགས་ན་གཉིས་ཀ་ཡང་དོན་ལ་གྲུབ་པ་མེད་དོ། ། ཞེས་བསམ་ཞིང་ངེས་ཤེས་བསྐྱེད་པར་བྱའོ། ། དེ་ལྟར་ཡང་མདོ་ཏིང་འཛིན་རྒྱལ་པོ་ལས། ཇི་ལྟར་བུ་མོ་གཞོན་ནུའི་རྨི་ལམ་ན།
བུ་ཕོ་སྐྱེས་ཤིང་ཤི་བ་དེ་མཐོང་སྟེ། ། སྐྱེས་ན་དགའ་ཞིང་ཤི་ན་མི་དགའ་ཡང༌། ། བུ་ཕོ་སྐྱེས་པ་མེད་ཅིང་ཤི་བའང་མེད། ། ཆོས་རྣམས་ཐམས་ཅད་དེ་ལྟར་ཤེས་པར་གྱིས། ། ཞེས་གསུངས་སོ། ། རྨི་ལམ་གྱི་སྣང་བ་དང་ད་ལྟར་གྱི་གཉིས་ལ་འཇིག་རྟེན་པ་རྣམས་བདེན་རྫུན་གྱི་རྣམ་གཞག་བྱེད་པ་ནི་རྨི་ལམ་གྱི་སྣང་བ་ནི་བག་ཆགས་མི་བརྟན་ཞིང་འཁྲུལ་པར་གོ་སླ་བས་རྫུན་པར་བཞག་ལ། ད་ལྟར་གྱི་སྣང་བ་འདི་བག་ཆགས་བརྟན་ཞིང་འཁྲུལ་པར་གོ་དཀའ་བའི་རྒྱུ་མཚན་གྱིས་བདེན་པར་ཐ་སྙད་བྱས་པ་ཡིན་ཏེ། བདག་ཉིད་ཆེན་པོ་ས་པཎ་གྱིས། དོན་དུ་སྣང་བ་བློ་ཉིད་ཡིན། ། སྣང་བ་དེ་ཉིད་ཕྱི་ན་མེད། །
བག་ཆགས་བརྟན་དང་མི་བརྟན་ལས། ། བདེན་དང་བརྫུན་པའི་རྣམ་གཞག་བྱེད། ། ཅེས་གསུངས་སོ། ། གསུམ་པ་དེའི་ངང་ལ་གཞག་པ་ནི། དེ་ལྟར་ན་རྨི་ལམ་གྱི་སྣང་བ་དང༌། ད་ལྟར་གྱི་སྣང་བ་ལ་བདེན་རྫུན་གྱི་ཁྱད་པར་འགའ་ཙམ་ཡང་མི་འདུག་པས་སེམས་འཁྲུལ་སྣང་གི་དབང་དུ་མ་ཤོར་བ་ཞིག་ཅི་ནས་ཀྱང་བྱ་སྙམ་པའི་སེམས་རྣམ་རྟོག་གི་དབང་དུ་མི་གཏོང་བར་འཁོར་འདས་བདེ་སྡུག་སྣ་ཚོགས་སུ་སྣང་བ་འདི་ཐམས་ཅད་རང་སེམས་མ་རིག་པའི་གཉིད་ཀྱིས་བསླད་པའི་སྣང་བ་ཙམ་དུ་ཟད་ཀྱི་སེམས་ལས་ལོགས་སུ་གྲུབ་པ་མེད་དོ་སྙམ་དུ་བསམས་ལ་དེའི་ངང་ནས་རིག་པ་གསལ་བར་སྣང་བ་དེའི་རང་མདངས་ལ་རྗེན་གྱིས་བལྟ་ཞིང་གསལ་ལེ་ཧྲིག་གེ་བ་ཉམས་སུ་མྱོང་བ་ན་འཛིན་པ་མ་ཞུགས་པར་བྱས་ལ་དར་ཅིག་ཤེས་པ་ལྷོད་ཀྱིས་གློད་ལ་གཞག་གོ ། དེ་ལྟར་ཡང་རྗེ་བཙུན་གྱིས། ཆོས་ཀུན་སེམས་ཀྱི་སྤྱོད་ཡུལ་དེ། ། ཕྱྭ་དང་དབང་ཕྱུག་ལ་སོགས་པ། ། འབྱུང་བཞིའི་བྱེད་མཁན་མ་འཚོལ་བར། །
སེམས་ཉིད་ཀྱི་ངང་ལ་གང་དགར་ཞོག ། ཅེས་གསུངས་སོ། ། རྗེས་ཀྱི་ཆོས་གསུམ་ནི། དང་པོ་སྔར་དང་འདྲ། གཉིས་པ་ནི་ཆོས་ཐམས་ཅད་རྨི་ལམ་གྱི་སྣང་བ་ལྟར་རང་གི་སེམས་ཉིད་ཀྱི་སྣང་བ་ལས་ལོགས་ན་མི་འདུག་པ་ལ་དེ་ལྟར་མ་རྟོགས་པར་གང་སྣང་ཕྱི་རོལ་གྱི་དོན་དུ་བདེན་པའི་དངོས་པོར་བཟུང་སྟེ་སྡུག་བསྔལ་གྱི་འཁྲུལ་འཁོར་ལ་ལོངས་སྤྱོད་པའི་མ་རྒན་འདི་རྣམས་སྙིང་རེ་རྗེ་ཞེས་བསམ། གསུམ་པ་ནི། ཉིན་པར་གྱི་གནས་དང་གྲོགས་དང་ལོངས་སྤྱོད་ལ་སོགས་པ་བདེ་སྡུག་གི་སྣང་བ་ཐམས་ཅད་ལ་འདི་དག་ཀྱང་རྨི་ལམ་གྱི་སྣང་བ་ཡིན། རྨི་ལམ་གྱི་བདེ་བས་སུ་ཞིག་འཚེངས། རྨི་ལམ་སྡུག་པས་སུ་ཞིག་འཕུང་སྟེ། གཉིས་ཀའང་དོན་ལ་གྲུབ་པ་མེད་པས་སོ། །
ཞེས་ཐུན་མཚམས་ཐམས་ཅད་དུ་དྲན་འཛིན་དྲག་པོས་ཡང་དང་ཡང་དུ་བྱ་བ་ཤིན་ཏུ་གལ་ཆེའོ། ། དེ་ལྟར་ཡང་གཉིས་མེད་རྣམ་རྒྱལ་གྱི་རྒྱུད་ལས། འདི་ལྟར་ཆོས་ཀུན་རྨི་ལམ་དང༌། ། ངོ་བོ་གཅིག་ཏུ་ཤེས་བྱ་ སྟེ། ། རྨི་ལམ་གྱི་ནི་ཚུལ་དུ་ཡང༌། ། ཀུན་ནས་སྤྱོད་པས་ཁྱབ་པར་བྱ། ། ཞེས་གསུངས་པའི་གདམས་ངག་ཡིན་ནོ། ། དེ་ལྟར་ཚུལ་དགུའི་སྒོ་ནས་དཔེ་དང་པོ་ལ་ངེས་ཤེས་ཁྱད་པར་ཅན་ཞིག་སྐྱེས་སྐྱེས་བསྒོམ་སྟེ། ཡུན་རིང་དུ་འགོར་ཡང་དཔེ་དང་པོ་ལ་ངེས་ཤེས་མ་སྐྱེས་པར་དཔེ་གཉིས་པ་མན་གྱི་དམིགས་པ་མི་སྤོ་ཞེས་གསུངས། དཔེ་གཉིས་པ་མན་ཆད་ལ་སྦྱོར་བའི་ཆོས་གསུམ་ནི་འདྲ་ལ།
དངོས་གཞིའི་དཔེ་རྣམས་སོ་སོ་ནས་ཞིབ་ཏུ་བརྗོད་ན། རྫས་ཀྱིས་བསླད་པ་ནི། ཆང་གིས་བཟི་བའི་སྟོབས་ཀྱིས་གང་ལའང་འཇིགས་པ་མེད་པའམ། ས་གཞི་འཁོར་ཞིང་འགུལ་བར་སྣང་བ་ལྟ་བུ་དང༌། ཀོ་ཤོ་ཀན་ཏ་ཟོས་པས་སྣང་བ་སྔོན་པོར་མཐོང་བ་དང༌། ད་དུ་ར་ཟོས་པས་སྣང་བ་སེར་པོར་མཐོང་བ་ལ་སོགས་པ་མི་བདེན་བཞིན་དུ་སྣང་བའི་ཉམས་མྱོང་དྲན་པར་བྱས་ལ་དེ་དང་ད་ལྟར་གྱི་སྣང་བ་བསྲེས་ཏེ་དོན་ལ་མེད་བཞིན་དུ་སྣང་བ་ཡིན་པར་ངེས་ཤེས་བསྐྱེད་ལ་དེའི་ངང་ལ་བློ་གཞག་པ་ལ་སོགས་གོང་གིས་རིགས་འགྲེས་སྦྱར་ཏེ་ཤེས་པར་བྱའོ། ། ནད་ཀྱིས་བསླད་པ་ནི་ཚད་ནད་དྲག་པོ་བྱུང་བའི་ཚེ་བདག་ཉིད་གཉིས་དང་གསུམ་ལ་སོགས་པར་མཐོང་ཞིང༌། གྲོགས་ལ་ལ་ན་བ་དང༌། ལ་ལ་འཆི་བ་ལ་སོགས་པའི་འཁྲུལ་སྣང་སྣ་ཚོགས་རང་ངམ་གཞན་ལ་བྱུང་བ་དྲན་པར་བྱས་ལ། དེ་དང་སྣང་བ་བསྲེས་ཏེ།
མེད་བཞིན་དུ་སྣང་བར་ངེས་ཤེས་བསྐྱེད་དེ། གདོན་གྱིས་བསླད་པ་ནི་བདག་གིས་མྱོང་ངམ། གཞན་གདོན་གྱིས་ཉེན་པ་ལ་རྗེས་སུ་དཔགས་ཏེ། ཡོད་པ་མེད་པ་དང༌། མེད་པ་ཡོད་པ་ལ་སོགས་པ་སྣང་བ་ཕྱིན་ཅི་ལོག་ཏུ་མཐོང་གིན་འདུག་པ་དྲན་པར་བྱས་ལ། དེ་དང་སྣང་བ་བསྲེས་ཏེ། མེད་བཞིན་དུ་སྣང་བར་ངེས་ཤེས་བསྐྱེད་དོ། ། མིག་ཡོར་ནི་མིག་བཙིར་བའམ་མ་བཙིར་ཡང་ལྡོག་སྟེ་བལྟ་བ་ལ་སོགས་པའི་བལྟ་ལུགས་འགའ་ཞིག་ལ་བརྟེན་ནས་མར་མེ་ལ་སོགས་པའི་དངོས་པོ་གཅིག་ལ་ཆ་གཉིས་སུ་མཐོང་བ་སྟེ། དེའི་གཅིག་ནི་འཁྲུལ་གཞི་ཡིན་པས་བདེན་ལ། གཅིག་ཤོས་ནི་འཁྲུལ་པ་ཡིན་པས་མི་བདེན་ནོ་སྙམ་པའི་རྟོག་པ་སྐྱེ་ན།
གང་འཁྲུལ་གཞི་ཡིན་བརྟག་སྟེ། གཡས་པ་འཁྲུལ་གཞི་ཡིན་སྙམ་ན་མིག་གཡས་པ་བཙུམས་པས་འཁྲུལ་གཞི་འཁྲུལ་པ་ལ་ཐིམ་ལ། གཡོན་པ་འཁྲུལ་གཞི་ཡིན་སྙམ་ན་མིག་གཡོན་པ་བཙུམས་པས་འཁྲུལ་གཞི་འཁྲུལ་པ་ལ་ཐིམ་ནས་འགྲོ་བས། ཡང་དག་པར་ན་གཉི་གའང་སེམས་ཀྱི་ཆོ་འཕྲུལ་ལས་མ་འདས་པར་ཤེས་པར་བྱས་ལ་དེ་དང་སྣང་བ་བསྲེས་ཏེ། མེད་བཞིན་དུ་སྣང་བར་ངེས་ཤེས་བསྐྱེད་དོ། ། རབ་རིབ་ནི། མིག་རབ་རིབ་ཀྱིས་བསྒྲིབས་པའི་གང་ཟག་གིས་ནམ་མཁའ་དྭངས་པ་ལ་བལྟས་པའི་ཚེ་སྐྲ་ཤད་དང་སྦྲང་བུའི་ཚོགས་དུ་མ་སྣང་ལ། དེ་དག་ཡོད་ནས་མཐོང་བ་ཡིན་ན་མིག་དག་པ་རྣམས་ཀྱིས་མཐོང་དགོས་པ་ལས་དེས་མི་མཐོང་བར་རབ་རིབ་ཅན་གྱིས་མཐོང་བའི་ཕྱིར་མེད་ཅིང་མི་བདེན་ལ། དེ་བཞིན་དུ་ཕྱི་རོལ་གྱི་སྣང་བ་རྣམས་ཀྱང་མེད་བཞིན་དུ་སྣང་བ་ཡིན་པར་ངེས་ཤེས་བསྐྱེད་དོ། ། མགལ་མེ་ནི།
ཤིང་བུ་ཕྲ་མོ་ཞིག་གི་རྩེ་ལ་མེ་སྤར་ཏེ་མྱུར་དུ་བསྐོར་བ་ན་དམར་འཁོར་རེ་བ་ཞིག་མཐོང་ཡང་བརྟགས་ན་མེ་དེ་གཅིག་ན་ཡོད་པའི་ཚེ་གཅིག་ཤོས་ན་མེད་པས་མི་བདེན་ལ། དེ་དང་སྣང་བ་བསྲེས་ཏེ་ངེས་ཤེས་བསྐྱེད་དོ། ། མྱུར་འཁོར་བ་ནི་ལངས་ཏེ་ཕྱོགས་ཀུན་ཏུ་བལྟ་ཞིང་ལུས་བསྐོར་བ་ན་ཇེ་ཞིག་གི་ཚེ། རི་དང་ལྗོན་ཤིང་ལ་སོགས་པ་རྣམས་ཕྱོགས་ཀུན་ཏུ་རྒྱུག་པར་སྣང་བ་ལ་སོགས་པ་དུ་མར་སྣང་ཡང་དོན་ལ་མི་བདེན་ན། དེ་དང་སྣང་བ་བསྲེས་ཏེ་ངེས་ཤེས་བསྐྱེད་ལ་ངེས་ཤེས་སྐྱེས་པ་ན་དེའི་ངང་ལ་གཞག་གོ ། རྗེས་དགེ་བ་བསྔོ། ། ཆོས་ཐམས་ཅད་སེམས་ཀྱི་སྣང་བར་མ་རྟོགས་པ་རྣམས་ལ་སྙིང་རྗེ་བསྒོམ། སྤྱོད་ལམ་ཐམས་ཅད་དུ་ཡང་གཟུགས་སྒྲ་ལ་སོགས་པ་ཡུལ་དང་དབང་པོར་སྣང་བ་ཐམས་ཅད་སེམས་སྣང་ཙམ་དུ་དྲན་པར་བྱས་ལ་སྣང་བ་ལ་བདེན་འཛིན་བཟློག་པའི་ཐབས་ལ་འབད་པར་བྱ་སྟེ། རྡོ་རྗེ་གུར་ལས། ཡུལ་དང་དབང་པོའི་རང་བཞིན་ནི། །
སེམས་ལས་ཕྱི་རོལ་གྱུར་མེད་ཀྱང༌། ། གཟུགས་སོགས་སོ་སོར་སྣང་བ་རྣམས། ། སེམས་ཉིད་ཁོ་ན་སྣང་བ་ཡིན། ། ཞེས་གསུངས་པའི་གདམས་ངག་ཡིན་ནོ། ། དེ་ལྟར་ན་ཆོས་ཐམས་ཅད་སེམས་ཀྱི་སྤྱོད་ཡུལ་ལམ་ཆོ་འཕྲུལ་ཡིན་པར་རྟོགས་ན་ཕྱྭ་དང་དབང་ཕྱུག་དང་འབྱུང་བཞིའི་རྡུལ་ཕྲན་ལ་སོགས་པ་བྱེད་པ་པོ་རང་དབང་ཅན་ཡོད་པ་མ་ཡིན་པར་རྟོགས་ཤིང་རང་གི་སེམས་དགེ་སྡིག་ཏུ་སྤྱད་པ་ལས་རིགས་དྲུག་ལ་སོགས་པ་བདེ་སྡུག་གི་སྣང་བ་སྣ་ཚོགས་སུ་འཆར་བ་ཡིན་ནོ་ཞེས་ཁོང་དུ་ཆུད་པར་འགྱུར་རོ། ། གཉིས་པ་སེམས་སྣང་སྒྱུ་མར་བསྒྲུབ་པ་ནི། རྩ་རྒྱུད་ལས། ངོ་བོས་གཟུགས་མེད་མཐོང་བ་པོ། ། སྒྲ་མེད་ཐོས་པ་པོ་ཡང་མེད། ། ཅེས་སོགས་དང༌།
དངོས་པོ་ཀུན་གྱི་རང་བཞིན་འདི། ། སྒྱུ་མའི་གཟུགས་ཀྱི་ཡང་དག་གནས། ། ཞེས་དང༌། སམྦུ་ཊ་ལས། དྲི་ཟའི་གྲོང་ཁྱེར་ལྟ་བུ་དང༌། ། སྒྱུ་མ་སྨིག་རྒྱུ་འདྲ་བ་དང༌། ། འཕྲོག་པ་ཟླ་བའི་གྲོང་དང་མཚུངས། ། རྨི་ལམ་བརྩེ་བ་ལྟ་བུར་ལྟ། ། སྒྱུ་མ་ཇི་བཞིན་ཐམས་ཅད་དུ། ། བལྟ་བྱ་ཉིད་དང་རིག་པར་བྱ། །
ཞེས་གསུངས་ཤིང་དེ་དག་གི་དོན་ནི་གཞུང་ལས། གཟུགས་བརྙན་ཡིན་ཕྱིར་ཞེས་དང༌། རྗེ་བཙུན་རིན་པོ་ཆེས། སེམས་དེ་ངོ་བོ་ཉིད་མིན་སྒྱུ་མ་བཞིན། ། སྨིག་རྒྱུ་ཆུ་ཟླ་གཙུབས་པའི་མེ་བཞིན་དུ། ། སྣ་ཚོགས་རྐྱེན་རྣམས་ཚོགས་ནས་སྣང་བ་ཙམ། ། འདི་ཡི་སེམས་ཀྱི་རང་བཞིན་གང་ཡིན་སྨྲོས། ། ཞེས་གསུངས་ཏེ། དེ་ཡང་སྒྱུ་མ་ཞེས་བྱ་བ་འདི་རྒྱུ་རྐྱེན་དུ་མ་ཚོགས་པ་ལས་འབྲས་བུ་སྣ་ཚོགས་པ་འབྱུང་བ་ལ་བྱ་སྟེ། སྤྱོད་འཇུག་ལས།
སྣ་ཚོགས་རྐྱེན་ལས་བྱུང་བ་ཡི། ། སྒྱུ་མ་དེ་ཡང་སྣ་ཚོགས་ཉིད། ། རྐྱེན་གཅིག་གིས་ནི་ཀུན་ནུས་ པ། ། གང་ན་ཡང་ནི་ཡོད་མ་ཡིན། ། ཞེས་རྒྱུ་རྐྱེན་སྣ་ཚོགས་ཀྱིས་བྱས་པ་ལ་སྒྱུ་མར་བཤད་དོ། ། དེ་གཏན་ལ་དབབ་པ་ནི། གཉིས་པ་སྒྱུ་མ་སྨིག་རྒྱུ་ཆུ་ཟླ་གློག ། འཕྲོག་པ་དྲི་ཟའི་གྲོང་ཁྱེར་སྤྲིན་དང་འཇའ། ། ཞེས་གསུངས་པའི་དང་པོ་ཉམས་སུ་ལེན་པ་ལ། སྦྱོར་བའི་ཆོས་གསུམ་གྱི་གཞན་འདྲ།
གསོལ་འདེབས་ཀྱི་ཚེ། སྒྱུ་མ་མཁན་གྱིས་སྤྲུལ་པའི་རྟ་གླང་རྣམས། ། སྣང་ཙམ་ཉིད་ནས་ངོ་བོས་སྟོང་པ་ལྟར། རང་སེམས་འཁྲུལ་པའི་སྣང་བ་སྣ་ཚོགས་པ། ། སྣང་སྟོང་སྒྱུ་མ་རྟོགས་པར་བྱིན་གྱིས་རློབས། ། ཞེས་སྦྱར། དངོས་གཞི་ལ་དཔེ་དྲན་པ། དཔེ་དོན་བསྲེ་བ། དེའི་ངང་ལ་བཞག་པ་གསུམ་གྱི་དང་པོ་ནི། སྒྱུ་མ་མཁན་དག་གིས་རྫས་ཀྱི་དངོས་པོ་གྱི་ན་གྱོ་མོ་དང༌།
སྤྲེ་མཇུག་ལ་སོགས་པ་ལ་སྒྱུ་མའི་སྔགས་ཀྱིས་བཏབ་སྟེ་ལྟ་བ་པོའི་མིག་བསླད་པ་ལ་བརྟེན་ནས་གྲོང་ཁྱེར་དང་རྟ་དང་གླང་པོ་ལ་སོགས་པ་དུ་མ་ཞིག་སྣང་བར་འགྱུར་ལ། དེ་ལྟར་སྣང་བ་དེ་དག་མི་བདེན་བཞིན་དུ་སྣང་བ་དཔེའི་སྒྱུ་མ་ཡིན་ནོ། ། དཔེ་དོན་བསྲེ་བ་ནི། དེ་བཞིན་དུ་སྣོད་བཅུད་བདེ་སྡུག་སྣ་ཚོགས་སུ་སྣང་བ་འདི་དག་རང་སེམས་དགེ་སྡིག་གི་རྐྱེན་སྣ་ཚོགས་ཀྱིས་བསྒྱུར་བ་ལ་བརྟེན་ནས་བྱུང་བ་ལས་ཀྱི་སྒྱུ་མའི་སྣང་བ་ཡིན་པས་སྣང་བ་ལྟར་མི་བདེན་ཞེས་བསམ་མོ། ། དེའི་ངང་ལ་གཞག་པ་ནི། དེ་ལྟར་ན་དཔེའི་སྒྱུ་མ་དང་ལས་ཀྱི་སྒྱུ་མ་གཉི་གའང་རང་རང་གི་སྒྱུ་མའི་འཁྲུལ་འཁོར་ཚོགས་ན་སྣང་ལ། མ་ཚོགས་ན་མི་སྣང་བར་མཚུངས་ཤིང་དེ་གཉི་ག་དོན་ལ་མེད་བཞིན་དུ་སྣང་བའི་ཆ་ནས་མཚུངས་པ་ཁོ་ནའོ་ཞེས་ཐག་བཅད། སེམས་ཁ་ནང་དུ་ལྡོག་ལ་སེམས་ཉིད་རྐྱེན་གྱིས་སྣ་ཚོགས་སུ་སྣང་བ་འདི་ཐམས་ཅད་ནི་སྣང་སྟོང་སྒྱུ་མའི་རྣམ་པར་རོལ་པའོ་ཞེས་ངེས་པར་བྱས་ནས་རང་རིག་རང་གསལ་ཙམ་དེའི་རང་མདངས་ལ་རྗེན་གྱིས་བལྟ། རིག་པ་གཅེར་བུ་གཟུང་འཛིན་གྱི་སྒྲིབ་གཡོགས་དང་བྲལ་བ་མངོན་དུ་གྱུར་པ་ན་དེ་ལ་འཛིན་པ་མ་ཞུགས་པར་བྱས་ལ་དར་ཅིག་ཤེས་པ་ཀློད་ལ་གཞག་ གོ ། རྗེས་དགེ་བ་བསྔོ། །
སྣང་བ་སྒྱུ་མ་ལྟ་བུར་མ་རྟོགས་པར་དངོས་འཛིན་གྱི་གདོན་གྱིས་དབང་དུ་གྱུར་པའི་མ་རྒན་རྣམས་ལ་སྙིང་རྗེ་བསྒོམ། ཐུན་མཚམས་ཐམས་ཅད་དུ་ཟས་གོས་གནས་མལ་ལོངས་སྤྱོད་ལ་སོགས་པ་བདེ་སྡུག་ཏུ་སྣང་བ་ཐམས་ཅད་སེམས་ཉིད་རྐྱེན་སྣ་ཚོགས་ཀྱིས་བསྐྱེད་པ་སྒྱུ་མའི་སྣང་བ་སྟེ། དཔེར་ན་སྒྱུ་མ་མཁན་གྱིས་སྤྲུལ་པའི་རྟ་གླང་དང་མཚུངས་པའོ་སྙམ་དུ་ཡང་དང་ཡང་དུ་དྲན་པར་བྱའོ། ། དེ་ལྟར་ཡང་རིམ་ལྔ་ལས། རྣལ་འབྱོར་པས་ནི་གང་དག་དམིགས། ། དེའི་ཚེ་སྒྱུ་མ་ལྟ་བུར་བལྟ། ། ཞེས་སོ། ། དཔེ་གཉིས་པ་མན་ཆད་ལ་སྦྱོར་བའི་ཆོས་ནི་འདྲ་ལ། དངོས་གཞིའི་དཔེ་རྣམས་སོ་སོ་ནས་བརྗོད་ན་སྨིག་རྒྱུ་ནི་སོས་ཀ་ཉི་མ་ཕྱེད་ཙམ་གྱི་དུས་སུ་ཉི་མའི་འོད་ཟེར་དང་སའི་རླངས་ཀྱིས་མིག་བསྒྱུར་བ་ལ་སོགས་པའི་རྒྱུ་རྐྱེན་ཚོགས་པ་ལ་བརྟེན་ནས་ཐག་རིང་མོ་ནས་བལྟས་ན་ཆུ་ཆེན་པོ་འབབ་པ་ལྟ་བུར་སྣང་ལ། དེ་བཞིན་དུ་སྣ་ཚོགས་ཀྱི་སྣང་བ་རྣམས་ཀྱང་ལས་ཀྱི་སྒྱུ་མ་ཚོགས་པའི་ཚེ་སྣང་གི །
མ་ཚོགས་པའི་ཚེ་མི་སྣང་བས་སྨིག་རྒྱུའི་ཆུ་དང་མཚུངས་པའོ། ། ཞེས་བསམ་ཞིང་ངེས་ཤེས་བསྐྱེད་དོ། ། ཆུ་ཟླ་ནི་ནམ་མཁའ་ལ་ཟླ་བ་ཤར་བ། བར་སྣང་ལ་སྒྲིབ་གཡོགས་མེད་པ། སྣོད་གཙང་མ་རུ་ཆུ་བླུགས་པ་སྟེ། རྒྱུ་རྐྱེན་དེ་རྣམས་འཛོམས་པའི་ཚེ་དབང་པོ་སྐྱོན་མེད་པས་བལྟས་པ་ན་ཆུ་ནང་དུ་ཟླ་བ་འཆར་ལ། ཆུ་སྣོད་དུ་མ་བསྒྲིགས་ན་ཟླ་བ་དུ་མ་སྣང་ཞིང་ཆུ་གཅིག་ཕོ་བའི་ཚེ་ཟླ་བ་གཅིག་འགགས་ལ། དེ་བཞིན་དུ་ཆུ་སྣོད་ཇི་སྲིད་ཕོ་བ་དེ་བཞིན་དུ་ཟླ་བ་འགགས་པར་འགྱུར་རོ། ། དེ་ལྟར་ན་དང་པོ་ནམ་མཁའི་ཟླ་བ་ཆུ་ནང་དུ་འཕོས་པ་མ་ཡིན་ལ། བར་དུ་ཆུ་སྣོད་ཀྱི་ཟླ་བ་རྣམས་གཅིག་དང་དུ་མར་མི་གནས་ཤིང༌།
མཐའ་མར་ཆུ་འཕོ་བ་ན་ཆུ་སྣོད་ཀྱི་ཟླ་བ་ནམ་མཁའི་ཟླ་བ་ལ་ཐིམ་པ་མ་ཡིན། ཆུས་ཁྱེར་བ་མ་ཡིན། སྣོད་ལ་ཐིམ་པ་ཡང་མ་ཡིན་ཏེ། སྒྱུ་མའི་འཁྲུལ་འཁོར་ཚོགས་པའི་ཚེ་སྣང་ལ། མ་ཚོགས་པའི་ཚེ་མི་སྣང་ངོ༌། ། དེ་བཞིན་དུ་སྣ་ཚོགས་ཀྱི་སྣང་བ་རྣམས་ཀྱང་ལས་ཀྱི་སྒྱུ་མ་ཚོགས་ན་སྣང་གི ། མ་ཚོགས་ན་མི་སྣང་བས་ཆུ་ནང་གི་ཟླ་བ་དང་མཚུངས་པའོ། ། ཞེས་བསམ་ཞིང་ངེས་ཤེས་བསྐྱེད་དེ། གློག་ནི། སྤྲིན་དང་ཆུའི་འོད་ཟེར་ཚོགས་པ་ན་བར་སྣང་ལ་གློག་ཅེས་བྱ་བའི་སྣང་བ་འཁྱུག་ཙམ་པ་ཞིག་འབྱུང་ལ།
དེ་རྣམས་མ་ཚོགས་ན་མི་འབྱུང་ངོ༌། ། དེ་བཞིན་དུ་སྣ་ཚོགས་སུ་སྣང་བ་རྣམས་ཀྱང་ལས་ཀྱི་སྒྱུ་མ་ཚོགས་པ་ན་ཡུད་པ་རེ་སྣང་ལ། སྒྱུ་མའི་འཁྲུལ་འཁོར་ཞིག་པ་ན་དེ་འཕྲལ་དུ་འགགས་པར་འགྱུར་བས་མི་བདེན་ནོ་ཞེས་བསམ་ཞིང་ངེས་ཤེས་བསྐྱེད་དོ། ། འཕྲོག་པ་ནི། ཤར་ལྷོར་ཧ་རི་ཀེ་ལ་བྱ་བ་ན་མཚོ་ཆེན་པོ་ཞིག་ཡོད་པ་ལ་མཚན་མོ་ཆར་ཆེན་པོ་བབས་པ་དང༌། ནང་པར་ནམ་མཁའ་ལ་སྤྲིན་དྭངས་པ་འཛོམས་པའི་ཚེ། མཚོ་སྣང་དུ་གྲོང་ཁྱེར་དང་རྟ་དང་གླང་པོ་ཆེ་ལ་སོགས་པ་དུ་མ་སྣང་ལ། རྒྱུ་རྐྱེན་དེ་རྣམས་གང་རུང་ཞིག་མ་ཚང་བའི་ཚེ་དེ་རྣམས་མི་སྣང་ངོ༌། ། དེ་བཞིན་དུ་སྣ་ཚོགས་ཀྱི་སྣང་བ་རྣམས་ཀྱང་ལས་ཀྱི་སྒྱུ་མ་ཚོགས་ན་སྣང་གི ། མ་ཚོགས་ན་མི་སྣང་བས་མི་བདེན་བཞིན་དུ་སྣང་བའོ་ཞེས་བསམ་ཞིང་ངེས་ཤེས་བསྐྱེད་དོ། །
དྲི་ཟའི་གྲོང་ཁྱེར་ནི། འགའ་ཞིག་གིས་ཡུལ་ཐག་རིང་པོར་བལྟས་པ་ན་མི་མ་ཡིན་ཚོགས་པའི་གྲོང་ཁྱེར་དང་རྟ་དང་གླང་པོ་ལ་སོགས་པ་མ་ངེས་པ་དུ་མ་སྣང་ལ། དེར་སོང་བ། དེ་བས་ཐག་རིང་བ་གཞན་ཞིག་ན་ཡོད་པར་སྣང་བའམ་ཡང་ན་ཅི་ཡང་མི་སྣང་ངོ༌། ། དེ་བཞིན་སྣ་ཚོགས་ཀྱི་སྣང་བ་རྣམས་ཀྱང་ལས་ཀྱི་སྒྱུ་མ་ཚོགས་ན་སྣང་གི ། མ་ཚོགས་ན་མི་སྣང་བས་མི་བདེན་ནོ་ཞེས་བསམ་ཞིང་ངེས་ཤེས་བསྐྱེད་དོ། ། སྤྲིན་ནི། ནམ་མཁའ་དྭངས་པ་ལ་སྤྲིན་གྱི་ཕུང་པོ་གློ་བུར་དུ་སྣང་བ་དེ་དང་པོ་སྐྱེ་བའི་ཚེ་གང་ནས་འོངས་པའི་འོང་ས་མི་རྙེད་ལ། དེངས་པའི་ཚེ་གང་དུ་སོང་བའི་ས་མི་རྙེད་དེ་གློ་བུར་དུ་སྣང་བ་ཙམ་དུ་བས་སོ། ། དེ་བཞིན་དུ་སྣ་ཚོགས་ཀྱི་སྣང་བ་རྣམས་རང་གི་སེམས་ནམ་མཁའ་ལྟ་བུ་ལ་ལས་ཀྱི་སྒྱུ་མ་སྤྲིན་ལྟ་བུ་ཚོགས་པའི་དབང་གིས་དོན་ལ་མེད་བཞིན་དུ་སྣང་ལ།
ལས་ཀྱི་སྒྱུ་མ་མ་ཚོགས་ན་མི་སྣང་བས་མི་བདེན་ནོ། ། ཞེས་བསམ་ཞིང་ངེས་ཤེས་བསྐྱེད་དོ། ། འཇའ་ཚོན་ནི། ཉི་མའི་འོད་ཟེར་དང་སྤྲིན་གྱི་གྲིབ་མའི་མཚམས་སུ་ཆར་བབས་པ་ན་འཇའ་ཚོན་ཞེས་བྱ་བ་ཁ་དོག་སྣ་ཚོགས་པ་འཁྱོག་པོའི་རྣམ་པ་ཅན་ཞིག་རྒྱང་རིང་པོ་ནས་བལྟས་ན་སྣང་ལ་དྲུང་དུ་ཕྱིན་ན་ཅི་ཡང་མི་སྣང་ངོ༌། ། དེ་བཞིན་དུ་སྣ་ཚོགས་ཀྱི་སྣང་བ་རྣམས་ཀྱང་སེམས་ནམ་མཁའ་ལྟ་བུ་ལ་ལས་ཀྱི་སྒྱུ་མ་ཉི་ཟེར་དང་ཆར་ལྟ་བུའི་རྐྱེན་ཚོགས་པའི་ཚེ་མདོག་དབྱིབས་སྣ་ཚོགས་དང་འདྲ་བའི་སྣང་བ་དུ་མ་སྣང་གི ། མ་ཚོགས་ན་མི་སྣང་བས་སྣང་དུས་ཉིད་ན་སྟོང་ཞིང་སྟོང་དུས་ཉིད་ན་སྣང་བའི་སྣང་སྟོང་ཟུང་དུ་འཇུག་པའོ་ཞེས་བསམས་ལ་ངེས་ཤེས་བསྐྱེད་དེ། དེའི་ངང་ལ་དར་ཅིག་རྩོལ་བ་གློད་ནས་གཞག་གོ ། རྗེས་དགེ་བ་བསྔོ། ། སྣང་བ་སྒྱུ་མ་ལྟ་བུར་མ་རྟོགས་པར་གང་སྣང་བ་བདེན་པར་བཟུང་སྟེ་འཁྲུལ་པ་ལ་ལོངས་སྤྱོད་པའི་མ་རྒན་རྣམས་ལ་སྙིང་རྗེ་བསྒོམ། ཐུན་མཚམས་རྣམས་སུ་ཡང་འཁོར་འདས་ཀྱི་ཆོས་ཐམས་ཅད་སྣང་སྟོང་སྒྱུ་མ་ལྟ་བུར་དྲན་པར་བྱས་ལ།
བླང་དོར་དང་དགག་སྒྲུབ་མེད་པར་ལོངས་སྤྱོད་ན་སྒྱུ་མ་ལྟ་བུའི་གནས་སྐབས་དང༌། མཐར་ཐུག་གི་ཕུན་སུམ་ཚོགས་པ་ཐམས་ཅད་ཐོབ་པར་འགྱུར་རོ། ། དེ་ལྟར་ཡང་སློབ་དཔོན་ཨཱརྱ་དེ་བས། བདག་བྱིན་རླབས་ཀྱིས་རིམ་པ་ལས། ཐམས་ཅད་སྒྱུ་མའི་རྣམ་འཕྲུལ་གྱིས། ། དེ་ཡི་སངས་རྒྱས་འགྲུབ་པར་འགྱུར། ། སྒྱུ་མར་གནས་པའི་རྣལ་འབྱོར་པ། ། འདི་ལ་ལྷས་ཀྱང་རྟག་ཏུ་སྐྱོང༌། ། སྒྱུ་མ་ལྟ་བུའི་ཏིང་འཛིན་གྱིས། ། ཐམས་ཅད་མཁྱེན་པར་དེ་ནས་འགྱུར། །
སྒྱུ་མ་ལྟ་བུའི་ཏིང་འཛིན་གྱིས། ། འདོད་ཡོན་ཐམས་ཅད་རྙེད་པར་འགྱུར། ། ཞེས་གསུངས་པའི་དོན་འདི་ཡིན་ནོ། ། གསུམ་པ་རང་བཞིན་མེད་པར་བསྒྲུབ་པ་ལ་རྟེན་འབྲེལ་དུ་བསྒྲུབ་པ་དང༌། བརྗོད་བྲལ་དུ་བསྒྲུབ་པའོ། ། དང་པོ་ནི། རྩ་རྒྱུད་ལས། འདི་ལྟ་སྟེ་གཙུབ་ཤིང་དང་གཙུབ་སྟན་དང་སྐྱེས་བུའི་ལག་པའི་རྩོལ་བ་ལས་གློ་བུར་དུ་མེ་སྐྱེ་བར་འགྱུར་ རོ། ། ཞེས་སོགས་དང༌། གཞུང་ལས་གཞན་དབང་རྟེན་འབྲེལ་ཞེས་གསུངས་ཏེ།
དེའི་དོན་རྗེ་བཙུན་རིན་པོ་ཆེས། སྒྱུ་མ་ཞེས་བྱ་ངོ་བོ་ཉིད་ཀྱང་ནི། ། འདི་ན་མེད་ཅིང་རྟེན་འབྲེལ་འབྱུང་བ་ཉིད། ། སྐྱེ་དང་འགག་དང་གནས་པ་ཡོད་མིན་པས། ། བརྗོད་བྲལ་འདི་ལ་ཅི་ཞིག་བསམ་པར་བྱ། ། ཞེས་གསུངས་སོ། ། དེ་ཉིད་ཉམས་སུ་ལེན་པ་ལ་རྗེ་བཙུན་གྱིས། གསུམ་པ་གཉིས་ཀྱི་དང་པོ་རྟེན་འབྲེལ་ཏེ། ། ཁ་ཏོན་མར་མེ་མེ་ལོང་རྒྱ་དང་ནི། ། མེ་ཤེལ་ས་བོན་སྐྱུར་དང་བྲག་ཆའོ། །
ཞེས་དཔེ་བརྒྱད་གསུངས་པའི་དང་པོ་ལ། སྦྱོར་བའི་ཆོས་གསུམ་གྱི་གཞན་འདྲ། གསོལ་གདབ་ཀྱི་ཚེ། ས་བོན་མི་རྟག་མྱུ་གུར་འཕོ་མིན་ཡང༌། ། མྱུ་གུ་མི་འཆད་སྐྱེ་བར་སྣང་བ་ལྟར། ། ཆོས་ཀུན་སྐྱེ་མེད་དབྱིངས་ལས་སྐྱེ་བར་སྣང༌། ། རྟེན་འབྲེལ་ཟབ་མོ་རྟོགས་པར་བྱིན་གྱིས་རློབས། ། ཞེས་སྦྱར། དངོས་གཞི་ལ་དཔེ་དྲན་པ། དཔེ་དོན་བསྲེ་བ།
དེའི་ངང་ལ་གཞག་པ་གསུམ་གྱི་དང་པོ་ནི། སློབ་དཔོན་གྱིས་སློབ་མ་ལ་བསླབ་པར་བྱ་བའི་ཁ་ཏོན་ཞིག་ངག་ཏུ་ལན་ཁ་ཅིག་བརྗོད་པ་ན། སློབ་མའི་བློ་ལ་ཡང་ཁ་ཏོན་དེ་འབྱུང་བར་འགྱུར་རོ། ། དེ་ལྟ་བུའི་ཁ་ཏོན་དེ་སློབ་དཔོན་གྱིས་ངག་གི་རིག་བྱེད་ལ་མ་བརྟེན་པའི་སློབ་མའི་བློ་ལ་བྱུང་བ་མ་ཡིན་པས་འགག་པ་མེད་ལ། སློབ་དཔོན་གྱིས་ཁ་ཏོན་སློབ་མ་ལ་འཕོས་པ་མ་ཡིན་པས་སྐྱེ་བ་མེད་དོ། ། དེ་ལྟར་ན་དོན་ལ་སྐྱེ་འགག་ནི་མི་འདུག ། མི་འདུག་བཞིན་དེ་ལྟ་བུའི་སྣང་བ་ནི་ཤར། ཤར་ཙམ་ཉིད་ནས་རང་དབང་དུ་གྲུབ་པ་མི་འདུག་པའི་ཕྱིར་རྟེན་འབྲེལ་གྱི་སྣང་བ་ཙམ་མོ། ། དཔེ་དོན་བསྲེ་བ་ནི། དེ་བཞིན་དུ་སྐྱེ་བ་དང་འཆི་བའི་གནས་སྐབས་སམ།
ཤི་བ་དང་སྐྱེས་པའི་གནས་སྐབས་སམ། གཉིད་དུ་འགྲོ་བ་དང་སོང་བའི་གནས་སྐབས་སམ། བརྗོད་པ་སྔ་མ་དང་ཕྱི་མའི་གནས་སྐབས་སམ། སྐད་ཅིག་སྔ་མ་དང་ཕྱི་མའི་གནས་སྐབས་སམ། དེ་བཞིན་དུ་ཞག་དང་ཟླ་བ་དང་ལོ་དང་བསྐལ་པ་ལ་སོགས་པ་ཐམས་ཅད་འདྲ་སྟེ། སྣང་སེམས་ཀྱི་ཆོས་ཐམས་ཅད་ལ་སྔ་མ་ལ་མ་བརྟེན་པར་ཕྱི་མ་མི་འབྱུང་བས་འགག་པ་མེད་དོ། ། འདི་རྟོགས་པ་རྣམས་ལ་ཆད་ལྟ་མི་སྐྱེ། རྒྱུ་མཚན་ནི་རྒྱུ་ལ་བརྟེན་ནས་འབྲས་བུ་འབྱུང་བར་ཤེས་པས་འབྲས་བུ་རྒྱུ་མེད་དུ་སྐྱེ་བར་ཁེགས་སོ། ། སྔ་མ་ཕྱི་མར་འཕོས་པ་མེད་པས་སྐྱེ་བ་མེད་དོ། ། འདི་རྟོགས་པ་རྣམས་ལ་རྟག་ལྟ་མི་སྐྱེ།
རྒྱུ་མཚན་ནི་སྔ་མ་ཕྱི་མར་འཕོས་ན་རྒྱུ་འབྲས་རང་བཞིན་གྱིས་གྲུབ་དགོས་པ་ལས་དེ་ལྟར་འཕོས་པ་མ་ཡིན་པས་རྒྱུ་འབྲས་རང་བཞིན་གྱིས་གྲུབ་པ་ཁེགས་སོ། ། དེ་ལྟར་ན་བླ་མའི་ཁ་ཏོན་དང་སློབ་མའི་ཁ་ཏོན་དེ་ཉིད་དང་གཞན་དུ་བརྗོད་དུ་མེད་པས་རང་བཞིན་མེད་ཀྱང་ཕན་ཚུན་ལྟོས་ནས་སྐྱེ་བར་སྣང་ཙམ་གྱི་ཆ་དེ་རྟེན་འབྲེལ་གྱི་སྣང་བ་ཡིན་པ་ལྟར། འཆི་བའི་སེམས་དང་སྐྱེ་བའི་སེམས་ལ་སོགས་པ་གང་ལ་བརྟེན་ནས་གང་འབྱུང་བའི་ཆོས་ཐམས་ཅད་ཀྱང་དེ་ཉིད་དང་གཞན་དུ་བརྗོད་དུ་མེད་པས་རང་བཞིན་མེད་ཀྱང་ཕན་ཚུན་ལྟོས་ནས་སྣང་ཙམ་གྱི་ཆ་མ་འགགས་པས་ཆོས་ཐམས་ཅད་རྟེན་འབྲེལ་གྱི་སྣང་བ་ཡིན་ནོ་ཞེས་བསམ་ཞིང་ངེས་ཤེས་བསྐྱེད། གསུམ་པ་དེའི་ངང་ལ་གཞག་པ་ནི། སེམས་ཁ་ནང་དུ་ལྡོག་སྟེ་སྣང་སེམས་ཀྱི་ཆོས་འདི་རྣམས་དོན་དམ་པར་སྐྱེ་འཇིག་དང༌། འགྲོ་འོང་དང༌། ཐོག་མཐའ་དང༌། མཐའ་དབུས་དང༌། གཅིག་དང་དུ་མ་ལ་སོགས་པ་གང་དུ་ཡང་གྲུབ་པ་ནི་མི་འདུག ། མི་འདུག་བཞིན་དུ་ཕན་ཚུན་ལྟོས་གྲུབ་ཀྱི་སྣང་བ་འདི་ལྟ་བུ་ནི་ཤར།
ཤར་ཙམ་ཉིད་ནས་རང་གི་ངོ་བོས་གྲུབ་པ་མི་འདུག་པའི་ཕྱིར། རྟག་ཆད་ལས་གྲོལ་བ་རྟེན་ཅིང་འབྲེལ་བར་འབྱུང་བའི་སྣང་བ་འདི་ལྟ་བུར་ངོ་མཚར་སྙམ་དུ་ཤེས་པར་བྱས་ལ། སྣང་བས་སྟོང་པ་དང༌། སྟོང་པས་སྣང་བ་ལ་ངེས་ཤེས་བསྐྱེད་དེ་ངེས་ཤེས་སྐྱེས་པ་ན་སྐྱེ་འགག་མེད་པ་ཆུ་ལ་ཆུ་དང༌། མར་ཁུ་ལ་མར་ཁུ་གཞག་པ་ལྟར་མཉམ་ཉིད་ཀྱི་ངང་ལ་གློད་དེ་གཞག ། དེ་སྐད་དུ་དོ་ཧ་མཛོད་ལས། ཇི་ལྟར་ཆུ་ལ་ཆུ་བཞག་ན། ། ཇི་སྙེད་ཆུ་བུ་རོ་མཉམ་འགྱུར། ། སྐྱོན་དང་ཡོན་ཏན་མཉམ་ལྡན་སེམས། ། མགོན་པོ་སུས་ཀྱང་མཚོན་མི་འགྱུར། །
ཞེས་གསུངས་སོ། ། རྗེས་དགེ་བ་བསྔོ། ། སྣང་སེམས་ཀྱི་ཆོས་ཐམས་ཅད་སྐྱེ་འཇིག་འགྲོ་འོང་བདེ་སྡུག་འདུ་འབྲལ་ལ་སོགས་པ་རང་དབང་དུ་གྲུབ་པའི་ཆོས་གང་ཡང་མི་འདུག་པ་ལ་དེ་མ་རྟོགས་པར་གང་སྣང་དེ་ཉིད་བདེན་པར་གཟུང་སྟེ།

ཆོས་ཀྱི་བདག་ཏུ་འཛིན་པའི་གདོན་གྱི་དབང་དུ་སོང་བའི་མ་རྒན་འདི་རྣམས་སྙིང་རེ་རྗེ་ཞེས་བསམ། ཐུན་མཚམས་རྣམས་སུ་ཡང་སྣང་སེམས་ཀྱི་ཆོས་ཐམས་ཅད་གདོད་མ་ནས་སྐྱེ་འགག་དང་བྲལ་བཞིན་དུ་སྣང་ངོར་བདེ་སྡུག་གི་སྣང་བ་མ་འགགས་པ་རྟེན་འབྲེལ་གྱི་སྣང་བ་ཡིན་ཞེས་དྲན་འདུན་དྲག་པོ་བཏང་སྟེ་ཀུན་ནས་ཉོན་མོངས་དང་རྣམ་བྱང་གི་རྟེན་འབྲེལ་ཁྱད་དུ་མི་གསོད་པར་བླང་དོར་གྱི་གནས་ལ་གཟོབ་པ་ཉིད་ལྷུར་ལེན་དུ་བྱའོ། ། དཔེ་གཉིས་པ་མན་ཆད་ཐམས་ཅད་ལ་སྦྱོར་བའི་ཆོས་གསུམ་ནི་འདྲ། དངོས་གཞིའི་དཔེ་རྣམས་སོ་སོ་ནས་བརྗོད་ན། མར་མེ་ནི་མར་མེ་སྔ་མ་ལ་མ་བརྟེན་པར་ཕྱི་མ་མི་སྐྱེ་བས་འགག་པ་མེད། སྔ་མ་ཕྱི་མར་འོང་བ་མེད་པས་སྐྱེ་བ་མེད་དོ། ། མེ་ལོང་ནི་མེ་ལོང་གཡའ་ཡོངས་སུ་དག་པ་དང༌། རང་གི་བྱད་བཞིན་འཕྲད་པ་ལ་བརྟེན་ནས་མེ་ལོང་གི་ནང་དུ་བྱད་བཞིན་ཞིག་སྣང་སྟེ། རང་གི་བྱད་བཞིན་ལ་མ་བརྟེན་པར་མེ་ལོང་གི་ནང་དུ་བྱད་བཞིན་མི་འབྱུང་བས་འགག་པ་མེད། རང་གི་བྱད་བཞིན་མེ་ལོང་གི་ནང་དུ་འཕོས་པ་མིན་པས་སྐྱེ་བ་མེད་དོ། ། རྒྱ་ནི་རྭའམ་ཤིང་ལ་བྱས་པའི་རྒྱ་སྟེ་ལ་ཆའམ་འཇིམ་པ་ལ་བཏབ་པ་ན་རྒྱ་དང་འདྲ་བའི་རི་མོ་མང་དུ་འབྱུང་སྟེ།
རྒྱ་ལ་མ་བརྟེན་པར་ལ་ཆ་སོགས་ཀྱི་ངོས་ལ་རི་མོ་མི་འབྱུང་བས་འགག་པ་མེད། རྒྱའི་རི་མོ་ལ་ཆའམ་འཇིམ་པའི་སྟེང་དུ་འཕོས་པ་མིན་པས་སྐྱེ་བ་མེད་དོ། ། མེ་ཤེལ་ནི། ཉི་མ་སྐྱོན་མེད་པ། བར་སྣང་སྒྲིབ་གཡོགས་མེད་པ། མེ་ཤེལ་གས་ཆག་མེད་པ། སྤྲ་བ་རླན་མེད་པ་རྣམས་འཛོམས་ན་མེ་འབྱུང་ཡང༌། དེ་རྣམས་གང་རུང་ཞིག་མ་ཚང་ན་མི་འབྱུང་བས་འགག་པ་མེད་ལ། དེ་ལྟ་བུའི་མེ་དེ་ཉི་མའམ། མེ་ཤེལ་ལམ།
སྤྲ་བ་སོགས་གང་ལས་བྱུང་བརྟགས་ན་མི་རྙེད་པའི་ཕྱིར་སྐྱེ་བ་མེད་དོ། ། ས་བོན་ནི་རྟེན་འབྲེལ་གྱི་དཔེའི་གཙོ་བོ་ས་ལུ་ལྗང་པའི་མདོའི་དགོངས་པ་སྟེ། དེ་ཡང་དཔེ་དྲན་པ་ནི། ཞིང་ས་གཤིན་པ། ནམ་ཟླ་དྲོད་གཤེར། རྐྱེན་ཆུ་ལུད། ས་བོན་སྐྱོན་མེད་རྣམས་འཛོམས་པ་ལ་བརྟེན་ནས་མྱུ་གུ་དང་སྡོང་པོ་དང་འབྲས་བུའི་བར་དུ་སྐྱེ་ལ་ས་བོན་དེ་ལ་མྱུ་གུ་དང་སྡོང་པོ་ལ་སོགས་པ་སྣ་ཚོགས་སྐྱེ་བའི་རྒྱུའི་འབྲེལ་པ་ཡོད་ཀྱང་རྐྱེན་མ་འཛོམ་གྱི་བར་དུ་མི་སྣང་ཞིང༌། གོང་དུ་སྨོས་པའི་རྒྱུ་རྐྱེན་དེ་རྣམས་འཛོམ་ན་ས་བོན་ལས་མྱུ་གུ་ལ་སོགས་པ་སྐྱེ་བར་སྣང་བས་འགག་པ་མེད་ལ། ས་བོན་མྱུ་གུར་འོངས་པ་མེད་པས་སྐྱེ་བ་མེད་དོ། ། དཔེ་དོན་བསྲེ་བ་ནི།
དེ་བཞིན་དུ་རང་གི་སེམས་ལ་ལས་དགེ་སྡིག་གིས་བག་ཆགས་སྣ་ཚོགས་ལ་བརྟེན་ནས། རིགས་དྲུག་གི་བདེ་སྡུག་སྣ་ཚོགས་བསྐྱེད་པའི་རྒྱུ་ཡོད་ཀྱང་རྐྱེན་མ་འཛོམ་གྱི་བར་དུ་མི་སྣང་ཞིང༌། རྐྱེན་ཚོགས་ནས་ཕུང་པོ་ཉིང་མཚམས་སྦྱོར་བའི་ཚེ་རིགས་དྲུག་གང་རུང་གི་ལུས་རྟེན་བླངས་ཏེ་བདེ་སྡུག་སྣ་ཚོགས་མྱོང་ཡང་ཚེ་འདིའི་རྣམ་ཤེས་ལ་མ་བརྟེན་པར་ཕྱི་མ་འབྱུང་བ་མེད་པས་འགག་པ་མེད་ལ་ཚེ་འདིའི་རྣམ་ཤེས་ཕྱི་མར་འཕོས་པ་མེད་པས་སྐྱེ་བ་མེད་དོ། ། དེའི་ངང་ལས་གཞག་པ་ནི། སྣང་སེམས་ཀྱི་ཆོས་འདི་རྣམས་དོན་དམ་པར་སྐྱེ་འགག་ལ་སོགས་པ་གང་དུ་ཡང་གྲུབ་པ་ནི་མི་འདུག ། མི་འདུག་བཞིན་དུ་འདི་ལྟ་བུའི་སྣང་བ་ནི་ཤར་ཞེས་སོགས་སྔར་ལྟར་བསམས་ལ་ངེས་ཤེས་བསྐྱེད་དོ། ། སྐྱུར་ནི་འགའ་ཞིག་གིས་སེའུ་འབྲུ་ལ་སོགས་པ་ཤིང་ཐོག་སྐྱུར་པོ་བདག་གི་དྲུང་དུ་འཆའ་བའི་ཚེ་བདག་འགྲམ་ཆུ་ལྡང་ཞིང༌། བདག་གི་ཁར་ཆུ་འབྱུང་ཡང་ཤིང་ཐོག་གི་ཆུ་ལ་མ་བརྟེན་པར་བདག་གི་ཁར་ཆུ་འབྱུང་བ་མ་ཡིན་པས་འགག་པ་མེད་ལ། ཤིང་ཐོག་བདག་གི་ཁའི་ནང་འཕོས་པ་མ་ཡིན་པས་སྐྱེ་བ་མེད་དོ། ། བྲག་ཆ་ནི།
ཁང་པ་ཐོག་དཔངས་མཐོན་པོའི་ནང་ངམ། བྲག་དཔངས་མཐོན་པོའི་དྲུང་དུ་སྐད་སངས་པ་གཅིག་བཏོན་པ་ན་དེ་དང་རྗེས་མཐུན་པའི་སྐད་ཅིག་གྲག་པར་གྱུར་ཏེ། སྐད་སྔ་མ་ལ་མ་བརྟེན་པར་ཕྱི་མ་འབྱུང་བ་མ་ཡིན་པས་འགགས་པ་མེད་ལ། སྐད་སྔ་མ་ཕྱི་མར་འཕོས་པ་མ་ཡིན་པས་སྐྱེ་བ་མེད་དོ། ། དེ་བཞིན་དུ་སྐྱེ་འཆི་ལ་སོགས་པ་སྣང་སེམས་ཀྱི་ཆོས་སྔ་ཕྱི་རྣམས་ལ་སྔ་མ་བཞིན་དུ་སྦྱར་ཏེ་ངེས་ཤེས་བསྐྱེད་ལ་དེའི་ངང་དུ་དར་ཅིག་རྩོལ་བ་གློད་ལ་གཞག་གོ ། གཉིས་པ་བརྗོད་བྲལ་དུ་བསྒྲུབ་པ་ནི། རྩ་རྒྱུད་ལས། གཞོན་ནུའི་དགའ་བ་ཇི་ལྟ་བའམ། ། ལྐུགས་པའི་རྨི་ལམ་ཇི་ལྟ་བའོ། ། ཞེས་དང༌།
ལོངས་སྤྱོད་ཀྱི་ནི་རླབས་གཉིས་ལ། ། རང་གི་གཡས་དང་ལག་གཞན་གྱི། ། མཐེ་བོང་སྲིན་ལག་དག་གིས་ནི། ། དེ་ནི་རྣལ་འབྱོར་པ་ཡིས་བཙིར། ། ཞེས་དང༌། བོ་ལའི་བདེ་བ་ཕྱག་རྒྱ་ཆེ། ། ཞེས་སོགས་དང༌། གཞུང་ལས། དེ་ཁོ་ན་ཉིད་རྒྱ་མཚོའི་དོན་དང་མ་བྲལ་བ། ཞེས་གསུངས་ཏེ།
འདིའི་དོན་རྗེ་བཙུན་རིན་པོ་ཆེས། བརྗོད་མེད་བརྗོད་པ་འདི་ལ་དོན་མེད་ཅིང༌། ། བསམ་མིན་བསམ་པར་བྱ་བའི་གནས་མིན་ལ། ། བསྒོམ་དུ་མེད་པ་འདི་ལ་ཅི་ཞིག་བསྒོམ། ། དེ་ལྟར་ཤེས་ན་འཛིན་པ་མེད་པར་འགྱུར། ། ཞེས་གསུངས་ལ། དེ་ཡང་གོང་དུ་བཤད་པ་རྣམས་ཉམས་སུ་བླངས་པ་ལ་བརྟེན་ནས་ཡུལ་སྣང་སེམས་སུ་ཐག་ཆོད། སེམས་སྣང་སྒྱུ་མར་ཐག་ཆོད། སྒྱུ་མ་རྟེན་འབྲེལ་དུ་ཐག་ཆོད་དེ་འགལ་བར་སྣང་བ་ལྟ་བུའི་ཆོས་རྣམས་མི་འགལ་བར་ཉམས་སུ་མྱོང་ཞིང་ངེས་པ་སྐྱེ་ལ། ངེས་ཤེས་སྐྱེས་པ་དེའི་རང་བཞིན་འདི་ལྟར་ཡིན་ཞེས་བརྗོད་དུ་མེད་པའི་ཕྱིར་བརྗོད་བྲལ་ཞེས་བཏགས་པ་ཙམ་ཡིན་ནོ། །
འདི་ཉམས་སུ་ལེན་པ་ལ་རྗེ་བཙུན་གྱིས། གསུམ་པའི་གཉིས་པ་བརྗོད་བྲལ་བསྟན་པར་བྱ། ། གཞོན་ནུའི་དགོད་དང་ལྐུགས་པའི་རྨི་ལམ་དང༌། ། གནད་ལ་འཕྲུག་དང་དབང་པོའི་བདེ་བ་དང༌། ། གསུམ་པའི་ཡེ་ཤེས་གསང་བའི་སྙོམས་འཇུག་དང༌། ། ལོངས་སྤྱོད་རླབས་དང་དཀྱིལ་འཁོར་འཁོར་ལོའོ། ། ཞེས་དཔེ་བརྒྱད་གསུངས་པའི་དང་པོ་ལ། སྦྱོར་བའི་ཆོས་གསུམ་གྱི་གཞན་འདྲ། བླ་མ་ལ་གསོལ་འདེབས་ཀྱི་ཚེ། ལོངས་སྤྱོད་རླབས་ཀྱི་བདེ་བ་མྱོང་བ་ལྟར། །
སེམས་དང་སྒྱུ་མ་རྟེན་འབྲེལ་འགལ་མེད་ དུ། ། ཉམས་སུ་མྱོང་ཡང་བརྗོད་པར་མི་ནུས་པའི། ། གནས་ལུགས་བརྗོད་བྲལ་རྟོགས་པར་བྱིན་གྱིས་རློབས། ། ཞེས་སྦྱར། དངོས་གཞི་ལ་དཔེ་དྲན་པ། དཔེ་དོན་བསྲེ་བ། དེའི་ངང་ལ་བཞག་པ་གསུམ་གྱི་དང་པོ་ནི། བྱིས་པ་ཆུང་ངུ་སྨྲ་མི་ཤེས་པ་དགོད་པ་ན་དེའི་རྒྱུ་མཚན་ཞིག་གསལ་བར་ཉམས་སུ་མྱངས་ནས་ཡོད་ཀྱང༌། ཇི་ལྟར་མྱོང་བ་དེ་དག་སྨྲ་མི་ནུས་སོ། ། དཔེ་དོན་བསྲེ་བ་ནི།
དེ་བཞིན་དུ་བརྒྱུད་པ་ཟམ་མ་ཆད་པའི་བླ་མའི་གདམས་ངག་ལ་བརྟེན་ནས་ཡུལ་སྣང་ཕྱི་རུ་མ་ལུས་པར་སེམས་སུ་ངེས་པ་བསྐྱེད། སེམས་སྣང་གཟུང་འཛིན་དུ་མ་ལུས་པར་རང་རིག་པ་སྒྱུ་མ་ལྟ་བུར་ངེས་པ་བསྐྱེད། སྒྱུ་མ་སྒྲོ་སྐུར་དུ་མ་ལུས་པར་རྟེན་འབྲེལ་རྟག་ཆད་དང་བྲལ་བར་ངེས་པར་སྐྱེས་ཤིང་ཉམས་སུ་མྱོང་ཡང་ཇི་ལྟར་མྱོང་བ་དེ་ལྟར་བརྗོད་མི་ནུས་ཞེས་དོན་དེ་ལ་འཛིན་མེད་ཀྱི་ངེས་ཤེས་དང་གསལ་སྣང་ཅི་ཐོན་བྱའོ། ། དེའི་ངང་ལ་གཞག་པ་ནི། སྒོ་གསུམ་འཇུག་པ་ཧྲིལ་གྱིས་བསྒྲིམས་ཏེ། ད་ལྟར་གྱི་ཤེས་པ་གཟུང་འཛིན་གྱི་སྒྲིབ་གཡོགས་དང་བྲལ་བ་དེའི་རང་མདངས་རྗེན་གྱིས་བལྟ། གསལ་ལེ་ཧྲིག་གེ་བའི་ཚུལ་དུ་ཉམས་སུ་མྱོང་བ་ན་གསལ་རིག་དེ་དང་པོ་གང་ནས་སྐྱེས་བལྟས་པ་ན། ཐོག་མར་སྐྱེ་བའི་རྒྱུ་མ་རྙེད་པས་སྐྱེ་མེད་ཀུ་སྟོང་སེང་ངེ་བ། བར་དུ་རང་གི་ངོ་བོ་གང་དུ་གནས་བལྟས་པ་ན་ལུས་ཀྱི་ཕྱི་ནང་བར་གསུམ་གང་དུ་ཡང་མི་གནས། ཁ་དོག་དབྱིབས་སུ་ཡང་མ་གྲུབ།
ཇི་ལྟར་བཙལ་ཡང་མ་རྙེད་པས་གནས་མེད་དུ་དྭངས་སང་ངེ་བ། མཐའ་མར་གང་དུ་འགག་བལྟས་པ་ན་འབྲས་བུ་གང་དུ་ཡང་མི་འགག་པས་འགག་མེད་དུ་བདེ་ཆམ་མེ་བ། དེ་ལྟར་རྒྱུ་འབྲས་ངོ་བོ་གསུམ་དང་བྲལ་བས་གཤིས་ཅིར་ཡང་མ་གྲུབ་པས་སྟོང་ཉིད་དུ་རྗེན་ནེ་བ། སྟོང་པར་མྱོང་མཁན་གྱི་གསལ་བའི་རང་མདངས་གང་དུ་ཡང་མ་གྲུབ་པས་རང་རིག་ཏུ་གསལ་སེང་ངེ་བ། གསལ་དུས་ཉིད་ན་ཅི་ཡང་མ་གྲུབ་ཅིང༌། སྟོང་དུས་ཉིད་ན་གསལ་རིག་མ་འགགས་པས་གསལ་སྟོང་འཛིན་མེད་མཐའ་བྲལ་རིས་མེད། བརྗོད་བྲལ་བློ་འདས་ཀྱི་ངང་ལ་ཧྲིག་གེ་བསྒོམ་བྱ་སྒོམ་བྱེད་མེད་པར་རྗེན་ནེ། ཡོད་མེད་ཅིར་ཡང་མི་རྟོག་པར་ཡེ་རེ་གཞག ། ཐ་ན་བརྗོད་བྲལ་ཙམ་དུའང་མི་འཛིན་པར་ཆད་དེ་གཞག ། དང་པོ་བྲིམ་གྱིས་བསྒྲིམས་ལ་གཞག །
བར་དུ་ལྷོད་ཀྱིས་གློད་ལ་གཞག ། ཐ་མར་རེ་དོགས་མེད་པར་གཞག ། མདོར་ན་རིག་པ་གསལ་སྟོང་འཛིན་མེད་དེ་ཉིད་ལས་ཡེངས་སུ་ནི་ནམ་ཡང་མེད་ཅིང༌། བསྒོམ་རྒྱུ་ཅི་ཡང་མེད་པ་དེའི་ངང་ལ་རྩོལ་མེད་མ་བཅོས་ལྷུག་པར་གཞག་གོ ། དེ་ལྟ་བུའི་མཉམ་གཞག་དཔེ་དྲག་ལ་ཡུན་ཐུང་བ་ཡང་དང་ཡང་དུ་བྱ། སྒོམ་དང་ཞེ་མ་འགྲས་པར་བཟང་གྱེས་བྱས་ལ་བསྒོམ། རྗེས་དགེ་བ་བསྔོ། ། ཆོས་ཐམས་ཅད་ཀྱི་རང་བཞིན་མཐའ་བྲལ་རིས་མེད་གཞི་མེད་རྩ་བྲལ་ནམ་མཁའ་ལྟ་བུར་འདུག་པ་ལ། དེ་ལྟར་མ་ཤེས་པས་བདག་དང་གཟུང་འཛིན་གྱིས་འཆིང་བ་དམ་པོས་བཅིངས་ཏེ་འཁྲུལ་སྣང་འབའ་ཞིག་ལ་ལོངས་སྤྱོད་པའི་མ་རྒན་རྣམས་ལ་སྙིང་རྗེ་བསྒོམ། ཐུན་མཚམས་རྣམས་སུ་ཡང་དབང་ཤེས་ཡུལ་ལ་རྒྱ་ཡན་དུ་འཕྲོར་མི་འཇུག་པར་ཅིར་སྣང་ཐམས་ཅད་དབྱིངས་ལས་མ་གཡོས་པའི་འཆར་སྒོ་ཙམ་དུ་ཤེས་པར་བྱས་ལ།
དེའི་ངང་ནས་སེམས་ཅན་གྱི་དོན་ཅི་ནུས་བྱའོ། ། དཔེ་གཉིས་པ་མན་ཆད་ཐམས་ཅད་ལ་སྦྱོར་བའི་ཆོས་གསུམ་ནི་འདྲ་ལ། དངོས་གཞིའི་དཔེ་རྣམས་སོ་སོ་ནས་བརྗོད་ན། ལྐུགས་པའི་རྨི་ལམ་ནི། ལྐུགས་པས་རྨི་ལམ་གསལ་པོ་ཉམས་སུ་མྱངས་ནས་ཡོད་ཀྱང༌། དེའི་མྱོང་བ་དེ་དག་སྨྲ་མི་ནུས་སོ། ། དཔེ་དོན་བསྲེ་བ་དང༌། དེའི་ངང་ལ་གཞག་པ་སོགས་འདི་མན་ཆད་ལ་འདྲ། གནད་ལ་འཁྲུག་པ་ནི། མཆན་ཁུང་ལ་སོགས་པ་གཡའ་བའི་གནས་སུ་གཞན་གྱི་ལག་པས་རེག་པ་ན།
བདག་ལ་གཡའ་བའི་དགོད་བྲོ་བའི་ཉམས་སུ་མྱོང་བ་ཞིག་འབྱུང་ཡང་དེ་མྱོང་བཞིན་དུ་བརྗོད་མི་ནུས་སོ། ། དབང་པོའི་བདེ་བ་ནི། གསང་བའི་དབང་པོ་ཐ་དད་པ་གཉིས་སྦྱར་བ་ལས་བྱུང་བའི་བདེ་བ་སྟེ། དེ་མྱོང་བཞིན་དུ་བརྗོད་མི་ནུས་སོ། ། ཐུན་མོང་མ་ཡིན་པའི་དཔེ་དང་པོ་གསུམ་པོའི་ཡེ་ཤེས་ནི། དབང་གསུམ་པའི་སྐབས་སུ་ཕྱག་རྒྱ་དང་མཉམ་པར་སྦྱོར་བ་ལས་བྱུང་བའི་ཡེ་ཤེས་ཏེ། དེ་ཉམས་སུ་མྱོང་བཞིན་དུ་བརྗོད་དུ་མི་ནུས་སོ། ། གསང་བའི་སྙོམས་འཇུག་ནི། གང་ཟག་རབ་རླུང་ལ་དབང་ཐོབ་པས་འོག་སྒོ་གསང་བའི་སྙོམས་འཇུག་ལ་བརྟེན་ནས་བདེ་བ་བསྒོམ་པ་ཞེས་བྱ་བ་བསྒོམ་སྟོར་རྐྱེན་གྱིས་བཙལ་བའི་སྐབས་སུ་གསུངས་པ་དེ་ཉམས་སུ་བླངས་བ་ལས་བྱུང་བའི་ཉམས་མྱོང་སྟེ། དེ་ཉམས་སུ་མྱོང་བཞིན་དུ་བརྗོད་མི་ནུས་སོ། །
ལོངས་སྤྱོད་ཀྱི་རླབས་ནི། སྟེང་སྒོ་ལོངས་སྤྱོད་ཀྱི་རླབས་ལ་བརྟེན་ནས་བདེ་བ་བསྒོམ་པ་སྟེ། འདི་ལས་དང་པོ་བས་བསྒྲུབ་ཏུ་ཡོད་ལ། དེ་ཡང་མགྲིན་པ་ན་རྩ་འདྲ་བ་གསུམ་ཡོད་པའི་བདུད་རྩི་དང་ཁྲག་རྒྱུ་བའི་སྲང་བོར་ནས་རླུང་རྒྱུ་བའི་སྲང་མནན་པ་ལ་བརྟེན་ནས་སྣང་བ་མ་འགགས་ལ་རྟོག་པ་འགགས་པའི་ཉམས་མྱོང་སྐྱེ་ལ། དེ་ལག་ལེན་ཤེས་པས་དབེན་པའི་གནས་སུ་བསྒྲུབ་སྟེ། ཉམས་མྱོང་སྐྱེས་པ་ན་མྱོང་བཞིན་དུ་བརྗོད་པར་མི་ནུས་པ་ལ་ངེས་ཤེས་བསྐྱེད་དེ་འཛིན་པ་མ་ཞུགས་པར་བྱས་ལ་སེམས་ཀྱི་གནས་ལུགས་དང་བསྲེས་ཏེ་བསྒོམ། དཀྱིལ་འཁོར་འཁོར་ལོ་ནི། དབང་གསུམ་པའི་ལམ་ཉམས་སུ་བླངས་པ་ལས་བྱུང་བའི་ཉམས་མྱོང་སྟེ། དེ་ཉམས་སུ་མྱོང་བཞིན་དུ་བརྗོད་མི་ནུས་སོ། ། དཔེ་དེ་རྣམས་རེ་རེ་ནས་དཔེ་དོན་བསྲེ་བ་དང༌།
དེའི་ངང་ལ་གཞག་པ་སོགས་དཔེ་དང་པོའི་སྐབས་ཀྱི་འགྲོས་སྦྱར་བ་ཉམས་སུ་བླང་ངོ༌། ། སླར་ཡང་རྟོགས་པ་གསལ་བར་འདོད་པས་སྔར་གྱི་དཔེ་བརྒྱད་ཚན་བཞིའི་ནང་ནས་དཔེའི་གཙོ་བོ་རེ་རེ་བཏུས་ཏེ། རེ་རེའི་སྟེང་དུ་ཡང་སེམས་དང་སྒྱུ་མ་དང་རྟེན་འབྲེལ་དང་བརྗོད་བྲལ་བཞི་ལྡན་དུ་གཏན་ལ་འབེབས་པ་སྟེ། དེ་ཡང་སྦྱོར་བའི་ཆོས་གསུམ་གྱི་གཞན་འདྲ། གསོལ་འདེབས་ཀྱི་ཚེ། དངོས་ཀུན་བྱེད་པོ་གཞན་མེད་སེམས་ཉིད་སྣང༌། ། སྣང་ཙམ་རང་སྟོང་སྣ་ཚོགས་རྐྱེན་གྱིས་སྐྱེ། ། སྐྱེ་མེད་ལས་སྐྱེ་འགག་མེད་ཉམས་སུ་མྱོང༌། ། མྱོང་སྟོང་བརྗོད་མེད་རྟོགས་པར་བྱིན་གྱིས་རློབས། ། ཞེས་སྦྱར།
དངོས་གཞི་ལ་གསུམ་སྟེ། དཔེ་དྲན་པ་ནི། ཐོག་མར་སེམས་སུ་བསྒྲུབ་པའི་དཔེ་རྨི་ལམ་དྲན་པར་བྱས་ལ། ད་རྨི་ལམ་རྨི་བ་པོའི་སེམས་ལས་ལོགས་ན་མེད་པས་སེམས། ཉིན་པར་གྱི་བག་ཆགས་ལ་སོགས་པའི་རྒྱུ་རྐྱེན་དུ་མ་ལས་འབྲས་བུ་དུ་མ་སྐྱེ་བས་སྒྱུ་མ། གཉིད་དུ་མ་སོང་བ་དང༌། གཉིད་དུ་སོང་བ་དང༌། རྨི་ལམ་དང་གཉིད་སད་པའི་གནས་སྐབས་རྣམས་སྔ་མ་ལ་མ་བརྟེན་པར་ཕྱི་མ་མི་འབྱུང་ལ། སྔ་མ་ཕྱི་མར་འཕོས་པ་མེད་པས་སྐྱེ་འགག་མེད་དེ་རྟེན་འབྲེལ། དེ་རྣམས་མི་འགལ་བར་མྱོང་བཞིན་དུ་བརྗོད་པར་མི་ནུས་པས་བརྗོད་བྲལ་ལོ། །
སྒྱུ་མར་བསྒྲུབ་པའི་དཔེ་ཆུ་ཟླ་དྲན་པར་བྱས་ལ། ཕྱི་རོལ་ན་བྱེད་པ་པོ་རང་དབང་ཅན་མེད་ཅིང་རང་ལ་དེ་ལྟར་སྣང་བས་སེམས། ནམ་མཁའ་ལ་ཟླ་བ་ཤར་ཞིང་བར་སྣང་ལ་སྒྲིབ་གཡོགས་མེད་པ་དང༌། སྣོད་དུ་མར་ཆ་དྭངས་པ་སོགས་ཀྱི་རྒྱུ་ལས་འབྲས་བུ་སྣོད་དུ་མར་ཟླ་བ་དུ་མ་འབྱུང་བས་སྒྱུ་མ། ཟླ་བ་ལ་མ་བརྟེན་པར་ཆུ་ནང་དུ་ཟླ་བ་མི་འཆར་ལ། ཟླ་བ་སྣོད་དུ་འོངས་པ་མེད་པས་སྐྱེ་འགག་མེད་དེ་རྟེན་འབྲེལ། མི་འགལ་བར་ཉམས་སུ་མྱོང་བཞིན་དུ་བརྗོད་པར་མི་ནུས་པས་བརྗོད་བྲལ་ལོ། ། རྟེན་འབྲེལ་དུ་བསྒྲུབ་པའི་དཔེ་ས་བོན་དྲན་པར་བྱས་ལ་ཕྱི་རོལ་ན་བྱེད་པ་པོ་རང་དབང་ཅན་མེད་ཀྱང་རང་ལ་དེ་ལྟར་སྣང་བས་སེམས། ས་བོན་སྐྱོན་མེད་ལ་སོགས་པ་རྒྱུ་རྐྱེན་དུ་མ་ལས་འབྲས་བུ་དུ་མ་འབྱུང་བས་སྒྱུ་མ། ས་བོན་ལ་མ་བརྟེན་པར་མྱུ་གུ་སོགས་མི་འབྱུང་ལ།
ས་བོན་མྱུ་གུར་འཕོས་པ་མིན་པས་སྐྱེ་འགག་མེད་དེ་རྟེན་འབྲེལ། མི་འགལ་བར་མྱོང་བཞིན་དུ་བརྗོད་པར་མི་ནུས་པས་བརྗོད་བྲལ་ལོ། ། བརྗོད་བྲལ་དུ་བསྒྲུབ་པའི་དཔེ་གནད་ལ་འཕྲུག་པའམ་དབང་པོའི་བདེ་བ་དྲན་པར་བྱས་ལ། དེ་རང་གིས་ཉམས་སུ་མྱོང་བས་སེམས། ཕན་ཚུན་ཕྲད་པ་ལ་སོགས་པའི་རྒྱུ་རྐྱེན་དུ་མ་ལས་སྐྱེ་བས་སྒྱུ་མ། རྒྱུ་རྐྱེན་དེ་ལ་མ་ལྟོས་པར་འབྲས་བུ་ཉམས་མྱོང་དེ་མི་འབྱུང་ལ། རྒྱུ་འབྲས་བུར་འོངས་པ་མེད་པས་སྐྱེ་འགག་མེད་དེ་རྟེན་འབྲེལ། མི་འགལ་བར་མྱོང་བཞིན་དུ་བརྗོད་པར་མི་ནུས་པས་བརྗོད་བྲལ་ལོ། ། ཡང་གང་ཟག་རབ་རླུང་ལ་དབང་ཐོབ་པས་དབང་གསུམ་པའམ། དཀྱིལ་འཁོར་འཁོར་ལོའི་ཐབས་ལ་བརྟེན་ནས་ལྷན་སྐྱེས་ཀྱི་ཡེ་ཤེས་ཉམས་སུ་མྱངས་ལ།
འབྲིང་གིས་ལོངས་སྤྱོད་རླབས་ལ་བརྟེན་ནས་དེ་ཉམས་སུ་མྱོང་བས། དེའི་ཉམས་མྱོང་དྲན་པར་བྱས་ལ། རང་གིས་ཉམས་སུ་མྱོང་བས་སེམས། ཐབས་སམ་རྒྱུ་རྐྱེན་དུ་མ་ལས་འབྱུང་བས་སྒྱུ་མ། རྒྱུ་རྐྱེན་སྔ་མ་ལ་མ་བརྟེན་པར་ཉམས་མྱོང་མི་འབྱུང་ལ། རྒྱུ་རྐྱེན་དེ་འབྲས་བུ་ཉམས་མྱོང་དེར་འཕོས་པ་མིན་པས་སྐྱེ་འགག་མེད་དེ་རྟེན་འབྲེལ། མི་འགལ་བར་མྱོང་བཞིན་དུ་བརྗོད་པར་མི་ནུས་པས་བརྗོད་བྲལ་ལོ། ། དཔེ་དོན་བསྲེ་བ་ནི། དེ་བཞིན་དུ་ཁྱད་ཆོས་བཞི་ལྡན་གྱི་དཔེ་དེ་རྣམས་ཀྱིས་མཚོན་པའི་ཉམས་མྱོང་ཁྱད་ཆོས་བཞི་ལྡན་དེ་རྣམས་བྱེད་པ་པོ་རང་དབང་ཅན་མེད་པ་རང་གིས་ཉམས་སུ་མྱོང་བས་སེམས། དཔེ་དྲན་པ་ལ་སོགས་པའི་རྒྱུ་དུ་མ་ལས་འབྲས་བུ་ཉམས་མྱོང་དུ་མ་འབྱུང་བས་སྒྱུ་མ།
རྒྱུ་ལ་མ་བརྟེན་པར་འབྲས་བུ་ཉམས་མྱོང་མི་འབྱུང་ལ། རྒྱུ་དེ་འབྲས་བུ་ཉམས་མྱོང་དེར་འཕོས་པ་མིན་པས་སྐྱེ་འགག་མེད་དེ་རྟེན་འབྲེལ། མི་འགལ་བར་ཉམས་སུ་མྱོང་ཡང་བརྗོད་པར་མི་ནུས་པས་བརྗོད་བྲལ་དུ་ཤེས་པར་བྱས་ལ། དོན་དེ་ལ་འཛིན་མེད་ཀྱི་ངེས་ཤེས་དང༌། གསལ་སྣང་ཅི་འཐོན་བྱའོ། ། དེའི་ངང་ལ་གཞག་པ་ནི། སྒོ་གསུམ་འཇུག་པ་བྲིམ་གྱིས་བསྒྲིམས་ཏེ་སེམས་ཉིད་གང་དུ་ཡང་མ་གྲུབ་པ་ལ་ཅིར་ཡང་སྣང་ལ་སྣང་བ་དེ་སྒྱུ་མ་ལྟ་བུའི་ཚུལ་དུ་སྣང་ཆ་མ་འགག་པ་ལ་ཡེ་ནས་སྟོང་པ། སྒྱུ་མའི་སྣང་བ་དེ་ཡང་ཡེ་ནས་སྐྱེ་འགག་མེད་པས་རྟེན་འབྲེལ། དེ་རྣམས་ཉམས་སུ་མྱོང་བཞིན་དུ་བརྗོད་པར་མི་ནུས་པས་བརྗོད་བྲལ་གཉུག་མའི་ངང་ལ་བཟོ་མེད་ལྷུག་པར་གཞག་གོ ། རྗེས་དགེ་བ་བསྔོ། །
སེམས་ཉིད་མྱོང་སྟོང་སྒྱུ་མ་ཕྱག་རྒྱ་ཆེན་པོའི་རྣམ་རོལ་དུ་མ་ཤེས་པའི་མ་རྒན་རྣམས་ལ་སྙིང་རྗེ་བསྒོམ། ཐུན་མཚམས་རྣམས་སུ་ཡང་གང་སྣང་སེམས་ཀྱི་སྤྲུལ་པ། ཅིར་སྣང་སྒྱུ་མའི་འཁྲུལ་འཁོར། རྟེན་འབྲེལ་འགག་མེད་ཀྱི་སྣང་བ། ཆོས་ཉིད་ཕྱག་རྒྱ་ཆེན་པོའི་ཡོ་ལོང་དུ་ཤེས་པར་བྱས་ལ་སེམས་ཅན་གྱི་དོན་ཅན་གྱི་དོན་ཅི་ནུས་བྱའོ། ། གསུམ་པ་རྒྱུད་གསུམ་གྱི་སྒོ་ནས་ཤིན་ཏུ་རྒྱས་པར་བཤད་པ་ནི། གསོལ་འདེབས་ཀྱི་ཚེ། འཁོར་འདས་ཚང་བ་ཀུན་གཞི་རྒྱུ་ཡིན་རྒྱུད། ། སྨིན་གྲོལ་ཉམས་མྱོང་ཟུང་འཇུག་ཐབས་ཀྱི་རྒྱུད། ། ལྷུན་གྲུབ་གནས་གྱུར་འགལ་མེད་འབྲས་བུའི་རྒྱུད། །
དབྱེར་མེད་ལྟ་བ་རྟོགས་པར་བྱིན་གྱིས་རློབས། ། ཞེས་སྦྱར་རྒྱུད་གསུམ་དངོས་ལ། ཀུན་གཞི་རྒྱུའི་རྒྱུད། ལུས་ཐབས་ཀྱི་རྒྱུད། ཕྱག་རྒྱ་ཆེན་པོ་འབྲས་བུའི་རྒྱུད་དོ། ། དང་པོ་ནི། རྒྱས་བཤད་ཐོག་མ་ཀུན་གཞིའི་རང་བཞིན་དང༌། ། རྟེན་དང་བརྟེན་ཚུལ་རྒྱུ་དང་རྩ་བ་དང༌། ། འབྲེལ་ཚུལ་སྣང་བ་གསུམ་པོ་དྲན་པ་ཡིས། ། ལུས་དང་སེམས་ལ་འཁོར་འདས་ཚང་ཚུལ་ལོ། །
ཞེས་གསུངས་པའི་དོན་ནི། ཀུན་གཞིའི་ངོ་བོ་ནི་མྱོང་བ་གསལ་རིག་སེམས་ཅན་ནས་སངས་རྒྱས་ཀྱི་བར་དུ་རྒྱུན་མ་ཆད་པ། དགེ་མི་དགེ་གང་གི་ཡང་ཕྱོགས་སུ་མ་ལྷུང་བའི་མ་བསྒྲིབས་ལུང་མ་བསྟན། བདེན་གཉིས་ཀྱི་ནང་ནས་ཀུན་རྫོབ་བདེན་པ་ཡིན་ཏེ། དོན་དམ་བདེན་པ་རྟོགས་པའི་ཐབས་སུ་འགྱུར་རོ། ། རྟེན་ནི་རགས་པ་དབང་རྟེན་ཁོག་པ་དང་བཅས་པ་དང༌། ཕྲ་བ་དཀྱིལ་འཁོར་བཞི་ལ་བརྟེན། ཁམས་གསུམ་ནི་འདིའི་ཡུལ་དང༌། སྣང་བ་རྣམས་ནི་ལོངས་སྤྱོད་དོ། ། མེ་ཏོག་དང་མེ་ཏོག་གི་དྲིལ་ཚུལ་གྱིས་རྟེན་དང་བརྟེན་པ་གྲུབ་སྡེ་རྫས་གཅིག་པའི་ཚུལ་གྱིས་གནས་སོ། །
འདི་ཉིད་ཐབས་ཀྱིས་ཟིན་མ་ཟིན་གྱི་རྐྱེན་གྱིས་འཁོར་འདས་ཀྱི་རྒྱུ་སོ་སོར་བྱེད་པའི་ཕྱིར་ན་རྒྱུའི་རྒྱུད་དང༌། ཤིང་སྡོང་པོ་ཆེན་པོའི་རྩ་བ་དང་འདྲ་བར་འཁོར་འདས་ཀྱི་ལོ་འདབ་ཐམས་ཅད་བསྐྱེད་པའི་ཕྱིར་ན་རྩ་རྒྱུད་དོ། ། རྟེན་དང་བརྟེན་པའི་འབྲེལ་ཚུལ་བརྩི་བ་ནི། སེམས་ཀུན་གཞི་ལ་འཁོར་འདས་ཀྱི་ཆོས་ཐམས་ཅད་བག་ཆགས་ཀྱི་ཚུལ་དུ་གནས་པས། དེ་ནང་ལུས་ལ་རྩ་ཡི་གེ་ལ་སོགས་པའི་ཚུལ་དུ་སྨིན། ལུས་ལ་སྨིན་ཚད་ཕྱི་རོལ་དུ་སྣོད་བཅུད་ཀྱི་ཚུལ་དུ་སྣང༌། ཡང་ཕྱི་རོལ་དུ་སྣང་ཚད་ལུས་ལ་ཚང༌། ལུས་ལ་ཚང་ཚད་སེམས་ལ་བག་ཆགས་ཀྱི་ཚུལ་དུ་ཚང༌། འཁོར་འདས་ཀྱི་ཚང་བརྩི་བ་ནི། སེམས་ཀུན་གཞི་ལ་རིགས་དྲུག་གིས་བསྡུས་པའི་འཁོར་བའི་ཆོས་ཀུན་མཚན་ཉིད་སྣ་ཚོགས་ཀྱི་ཚུལ་དང༌།
ཉམས་གསལ་བ་ལམ་གྱི་ཆོས་ཀུན་ཡོན་ཏན་གྱི་ཆོས་དང༌། འབྲས་བུའི་ཆོས་ཀུན་ནུས་མཐུའི་ཚུལ་དུ་ཚང༌། གཉིས་པ་ལུས་ཐབས་རྒྱུད་ལ། ཐབས་ལ་སྨིན་བྱེད་ལམ་དང་ཉམས་མྱོང་སྟེ། ཞེས་གསུངས་པའི་དོན་གཏན་ལ་དབབ་པ་ལ། སྨིན་པར་བྱེད་པ་དབང་འཁོར་འདས་དབྱེར་མེད། གྲོལ་བར་བྱེད་པ་ལམ་འཁོར་འདས་དབྱེར་མེད། སྨིན་གྲོལ་ལ་བརྟེན་ནས་བྱུང་བ་ཉམས་མྱོང་འཁོར་འདས་དབྱེར་མེད་དོ། ། དང་པོ་ནི། དང་པོ་དཀྱིལ་འཁོར་དབང་དང་དབང་རྫས་སོགས། །
རེ་རེའང་གདན་གསུམ་འཁོར་འདས་དབྱེར་མེད་དུ། ། དཔལ་ལྡན་བླ་མའི་ཞལ་ལས་བླང་བར་བྱ། ། ཞེས་པའི་དོན་ནི། བུམ་དབང་ལ་སྦྱང་གཞི་ཕུང་པོ་ལྔ་དང་ཉོན་མོངས་པ་ལྔ་ནི་སངས་རྒྱས་ལྔ། ཁམས་ལྔ་ནི་རིག་མ་ལྔ། མིག་ལ་སོགས་པ་ནང་གི་སྐྱེ་མཆེད་དྲུག་ནི་ས་སྙིང་ལ་སོགས་པ་བྱང་ཆུབ་སེམས་དཔའ་དྲུག ། གཟུགས་ལ་སོགས་པ་ཕྱིའི་སྐྱེ་མཆེད་དྲུག་ནི་གཟུགས་རྡོ་རྗེ་མ་ལ་སོགས་པ་ལྷ་མོ་དྲུག ། ཚིགས་ཆེན་བཅུ་ནི་ཁྲོ་བོ་བཅུའི་ངོ་བོར་རྣམ་པར་དག་ཅིང་རིགས་ལྔ་ལ་སོགས་པ་གདན་གསུམ་སོ་སོས་སྦྱང་གཞི་དེ་དང་དེ་སྦྱངས་ལ། དེ་དག་ཀྱང་སྦྱང་གཞི་འཁོར་བ་དང༌། སྦྱོང་བྱེད་མྱ་ངན་ལས་འདས་པ་ཡིན།
རྒྱུ་ལ་འབྲས་བུའི་རྒྱ་དང་འབྲས་བུ་ལ་རྒྱུའི་རྒྱས་གདབ་སྟེ་དག་བྱ་དག་བྱེད་རོ་གཅིག་ཏུ་རྟོགས་ན་འཁོར་འདས་དབྱེར་མེད་ཡིན་ནོ། ། དེ་ཡང་བུམ་དབང་བསྐུར་བའི་ཚེ་སློབ་མའི་ཕུང་ཁམས་སྐྱེ་མཆེད་ལ་གདན་གསུམ་ཚང་བར་ཤེས་པས་བདག་མདུན་གྱི་དཀྱིལ་འཁོར་བསྒྲུབ་པས། དབང་རྫས་བུམ་པ་དབུ་རྒྱན་ལ་སོགས་པ་དང༌། སློབ་མ་རྣམས་རེ་རེའང་རིགས་ལྔ་ཡབ་ཡུམ་ལྔར་བསྐྱེད་ལ་སྐྱེ་མཆེད་བྱིན་གྱིས་བརླབས་པ་ལ་སོགས་པས་གདན་གསུམ་དངོས་སམ་རྣམ་དག་གམ་ཕྲིན་ལས་ཀྱི་སྒོ་ནས་ཚང་བར་བྱས་ཏེ། འབྱུང་བ་ལྔ་དང་ཕུང་པོ་ལྔ་ལ་སོགས་པ་ཡེ་ཤེས་ལྔར་བྱིན་གྱིས་བརླབས་པ་ནི་བུམ་དབང་གི་གདན་གསུམ་འཁོར་འདས་དབྱེར་མེད་དུ་གོ་བར་བྱའོ། ། གསང་དབང་བསྐུར་བའི་ཚེ་རྩ་ཡི་གེ་བྷ་གའི་དཀྱིལ་འཁོར་ལ་བྷྲཱུྃ་ཨཱྃ་ཛྲཱིཾ་ཁྃ་ཧཱུྃ་ནི་སངས་རྒྱས་ལྔ། ལྃ་མཱྃ་པྃ་ཏཱྃ་ཡུམ་བཞི། མིག་ཏུ་མྃ་དང༌། རྣ་བར་ཌྃ་ལ་སོགས་པ་བྱང་ཆུབ་སེམས་དཔའ་དེས་འཛིན་པའི་ཡུལ་གཟུགས་ལ་སོགས་པ་ལྷ་མོ། ཚིགས་ཆེན་བཅུ་རུ་ཧཱུྃ་རིང་པོ་བཅུ་ཡོད་པ་ནི་ཁྲོ་བོ་དང་ཁྲོ་མོའི་གདན་ཏེ་སློབ་མའི་རྩ་ཡི་གེ་གདན་གསུམ་འཁོར་འདས་དབྱེར་མེད་དུ་ཤེས་པས་དབང་རྫས་བྱང་ཆུབ་སེམས་ཀྱི་ཐིག་ལེ་ཡུངས་ཀར་གྱི་འབྲུ་ལྟ་བུ་གཅིག་གི་སྟེང་ནའང་ཕུང་པོ་ལྔ་དང་བདུད་རྩིའི་དྭངས་མ་ནི་སངས་རྒྱས་ཀྱི་གདན།
སྐྱེ་མཆེད་ཀྱི་དྭངས་མ་ནི་བྱང་ཆུབ་སེམས་དཔའི་གདན། འབྱུང་བ་བཞིའི་དྭངས་མ་ནི་ལྷ་མོའི་གདན། ཚིགས་ཆེན་བཅུའི་དྭངས་མ་ནི་ཁྲོ་བོ་དང་ཁྲོ་མོའི་གདན་ཏེ་དབང་རྫས་ཀྱི་བདུད་རྩི་འཁོར་འདས་དབྱེར་མེད་དུ་ཚང་བའི་ཡེ་ཤེས་པའི་ཚུལ་དེ་སློབ་མའི་རྒྱུད་ལ་ཡོད་པའི་ཡི་གེ་བྷ་ག་དང༌། གཞིར་གནས་ཀྱྀ་བྱང་སེམས་གདན་གསུམ་ཚང་བའི་དམ་ཚིག་པ་དེ་ལ་བྱིན་ཏེ་ཐིམ་པས་ཉམས་མྱོང་གི་ཡེ་ཤེས་གདན་གསུམ་ཚང་བ་ཞིག་སྐྱེ་བར་གྱུར་པ་ནི་གསང་དབང་གི་གདན་གསུམ་འཁོར་འདས་དབྱེར་མེད་དོ། ། ཤེས་རབ་ཡེ་ཤེས་ཀྱི་དུས་སུ་སློབ་མའི་ལུས་དང་ཡི་གེ་བྷ་ག་དང༌། བྱང་ཆུབ་ཀྱི་སེམས་གདན་གསུམ་ཚང་བ་ལ་སྔར་གསང་དབང་བསྐུར་བ་དེ་གོང་ནས་གོང་དུ་འཕེལ་བར་བྱ་བའི་ཕྱིར་ཕྱག་རྒྱ་གདན་གསུམ་ཚང་བ་བྱིན་ཏེ། སྙོམས་པར་ཞུགས་པ་ལས་སློབ་མའི་བྱང་སེམས་གདན་གསུམ་ཚང་བ་དེ་དབབ་པ་དང་གཟུང་བ་ལ་སོགས་པའི་སྒོ་ནས་ཉམས་མྱོང་དཔེའི་ཡེ་ཤེས་སྐྱེ་བར་འགྱུར་བ་ནི་ཤེར་དབང་གི་གདན་གསུམ་འཁོར་འདས་དབྱེར་མེད་དོ། ། བཞི་པ་བསྐུར་བའི་ཚེ་སློབ་མའི་སྙིང་པོ་ཡེ་ཤེས་ཀྱི་རླུང་གདན་གསུམ་ཚང་བ་ལ་ཚིག་གི་བཞི་པའམ་དོན་གྱི་བཞི་པའམ་བཞི་པ་རྟེན་ཅན་བསྐུར་ཏེ་ངོ་སྤྲད་པས་སྔར་ལས་ཀྱང་མཆོག་ཏུ་གྱུར་པའི་དཔེའི་ཡེ་ཤེས་སྐྱེ་བར་འགྱུར་བ་ནི་དབང་བཞི་པ་གདན་གསུམ་འཁོར་འདས་དབྱེར་མེད་དོ། ། དེ་ལྟར་ན་དེ་དག་ཐམས་ཅད་ཀྱི་སྦྱང་གཞི་གསལ་བ་འཁོར་བ། སྦྱོང་བྱེད་སྟོང་པ་མྱང་འདས།
སྦྱང་གཞི་དེ་སྦྱོང་བྱེད་དེར་ངོ་འཕྲོད་པ་ནི་དབྱེར་མེད་དོ། ། གཉིས་པ་ལམ་འཁོར་འདས་དབྱེར་མེད་ལ་གསུམ་ལས། བསྐྱེད་རིམ་འཁོར་འདས་དབྱེར་མེད་ནི། བསྐྱེད་པ་སྔོན་འགྲོ་རྟེན་དང་བསྐྱེད་ཆོག་དང༌། ཁ་དོག་ཕྱག་མཚན་རྣམ་འགྱུར་ཡན་ལག་བཅས། ། རེ་རེའང་འཁོར་འདས་དབྱེར་མེད་རང་བཞིན་དུ། ། ལེགས་པར་བརྩེ་བའི་བསམ་པས་བཤད་པར་བྱ། ། ཞེས་གསུངས་པའི་དོན་ནི། སྔོན་འགྲོ་ཚོགས་གཉིས་བསགས་པས་ལས་དང་ཉོན་མོངས་སྦྱོང་ཞིང་སྔོན་སྟོན་པས་བསྐལ་པ་གྲངས་མེད་གསུམ་དུ་ཚོགས་བསགས་པ་དེའི་དོད་གྲུབ་ཅིང་དེ་ལམ་དུ་བྱེད། སྲུང་བའི་འཁོར་ལོས་བར་ཆད་སྲུང་ཞིང་སྲོད་ལ་བདུད་བཏུལ་བ་ལམ་དུ་བྱེད།
ཆོས་འབྱུང་བསྒོམས་པས་ནམ་མཁའི་ཁམས་དང་མངལ་སྐྱེས་ཀྱི་མངལ་ལ་སོགས་པ་སྐྱེ་གནས་བཞིའི་གང་དུ་སྐྱེ་བའི་གནས་སྦྱོང་ཞིང་རྣམ་ཐར་སྒོ་གསུམ་ལམ་དུ་བྱེད། འབྱུང་བཞིའི་དཀྱིལ་འཁོར་གྱིས་ཕྱི་སྣོད་ཀྱི་འབྱུང་བ་དང་ནང་ལུས་ཀྱི་འབྱུང་བཞི་སྦྱོང་ཞིང་ཚད་མེད་བཞི་ལམ་དུ་བྱེད། གཞལ་ཡས་ཁང་གིས་མ་དག་སྣོད་ཀྱི་འཇིག་རྟེན་སྦྱོང་ཞིང་བྱང་ཕྱོགས་སོ་བདུན་ལམ་དུ་བྱེད། མངོན་བྱང་ལྔའི་ཉི་མ་དང་ཟླ་བ་ལ་སོགས་པས་སྐྱེ་གནས་བཞི་སྦྱོང་ཞིང་ཡེ་ཤེས་ལྔ་ལམ་དུ་བྱེད། ཁ་དོག་ནི་དཀར་པོས་གཏི་མུག་སྦྱོང་ཞིང་མེ་ལོང་ལྟ་བུའི་ཡེ་ཤེས་མཚོན། ནག་པོས་ཞེ་སྡང་སྦྱོང་ཞིང་ཆོས་ཀྱི་དབྱིངས་ཀྱི་ཡེ་ཤེས་མཚོན། དམར་པོས་འདོད་ཆགས་སྦྱོང་ཞིང་སོར་རྟོག་ཡེ་ཤེས་མཚོན། སེར་པོས་ང་རྒྱལ་དང་སེར་སྣ་སྦྱོང་ཞིང་མཉམ་ཉིད་ཡེ་ཤེས་མཚོན། ལྗང་གུས་ཕྲག་དོག་སྦྱོང་ཞིང་བྱ་གྲུབ་ཡེ་ཤེས་མཚོན་པས་ལྷའི་སྐུ་མདོག་ལ་སོགས་པ་སྦྱང་གཞི་སྦྱོང་བྱེད་ངོ་སྤྲོད་ཅིང་བསྒོམས་པས་ཉོན་མོངས་པ་ཡེ་ཤེས་སུ་བྱིན་གྱིས་བརླབས། ཕྱག་མཚན་ནི།
འཁོར་ལོ་དང་རྡོ་རྗེ་དང་རིན་པོ་ཆེ་དང་པདྨ་དང་སྣ་ཚོགས་རྡོ་རྗེ་རྣམས་ནི་རིམ་བཞིན་སྤང་བྱའི་ངོས་ནས་གཏི་མུག་སོགས་དང་ཆོས་མཐུན་ཞིང་འབྲས་བུ་མེ་ལོང་ལྟ་བུའི་ཡེ་ཤེས་སོགས་དེ་དང་དེ་མཚོན་ཞིང༌། སྲོག་ཆགས་ཀྱི་ཕྱག་མཚན་རྣམས་ནི་མཚོན་བྱེད་བཟང་བ་ཡིན་ཏེ། རེ་རེ་ལའང་ཕུང་པོ་ལྔ་དང་ཉོན་མོངས་པ་ལྔ་དང་ཡེ་ཤེས་ལྔ་ལ་སོགས་པའི་སྦྱང་གཞི་དང་སྦྱོང་བྱེད་ཐམས་ཅད་ཚང་བའི་ཕྱིར་རོ། ། ཕྱག་མཚན་འཁོར་ལོ་ལ་སོགས་པས་ཆོག་མོད་ཀྱང་འདིར་ཕྱག་བཅུ་དྲུག་གི་ཕྱག་མཚན་དང༌། ཞབས་འོག་ཏུ་བདུད་བཞི་མནན་པ་རྣམས་ནི་སྔོན་བྱུང་གི་རྣམ་འཕྲུལ་ལ་དགོངས་ཏེ་ཧེ་རུ་ཀ་བྱོན་ཚུལ་ལས་ཤེས་པར་བྱའོ། ། ཕྱག་དང་ཞབས་བརྐྱངས་པས་ནི་ཆོས་ཉིད་སྟོང་པ་ཉིད་ཀུན་ལ་ཁྱབ་པ་དང་སྙིང་རྗེས་འགྲོ་དོན་མཛད་པ་མཚོན། བསྐུམས་པས་བདག་དེ་བཞིན་ཉིད་དང་ལྡན་ཞིང་ཐུགས་རྗེ་ཆེན་པོ་དང་ལྡན་པ་མཚོན། ཕྱག་ཐུགས་ཀར་བསྣོལ་བ་དང་ཞབས་སྐྱིལ་ཀྲུང་གིས་ཐབས་ཤེས་ཟུང་འཇུག་ཏུ་འཇུག་པ་མཚོན་ནོ། ། དེ་ལྟར་ན་སྔར་བཤད་པ་དེ་ཀུན་གྱི་སྦྱང་གཞིར་སྣང་བ་འཁོར་བ། དེ་དང་དེའི་སྦྱོང་བྱེད་མྱ་ངན་ལས་འདས་པ།
ངོ་བོ་ཟུང་དུ་འཇུག་པ་དབྱེར་མེད་དོ། ། ལམ་གྱི་ཡན་ལག་བཟླས་པ་དང༌། ཁ་ཟས་ཀྱི་རྣལ་འབྱོར་དང༌། ཁྲུས་དང་སྤྱོད་ལམ་ལ་སོགས་པའི་བྱ་བ་ཐབས་ཀྱི་ཕྱོགས་ནི་ཆོས་ཅན་འཁོར་བ་དང་ཆོས་མཐུན་ལ། ལྟ་བ་བརྗོད་བྲལ་དང་མ་བྲལ་བའི་ཤེས་རབ་རྣམས་ཆོས་ཉིད་མྱ་ངན་ལས་འདས་པ་དང་ཆོས་མཐུན་ཞིང་ཕན་ཚུན་རྒྱས་ཐེབས་པ་དབྱེར་མེད་དོ། ། གཉིས་པ་རྫོགས་རིམ་འཁོར་འདས་དབྱེར་མེད་ནི། རྫོགས་པ་ལུས་དང་ངག་ཡིད་འཁོར་བ་ལ། ། འབྲས་བུ་ཡེ་ ༼ ཁ་ ༽ ཤེས་སངས་ ༼ ཀ ༽ རྒྱས་ལེགས་ ༼ ག ༽ རྫོགས་པར། །
༼ ཁ ༽ རྒྱུ་དང་འབྲས་བུས་ ༼ ཀ ༽ ཕན་ཚུན་རྒྱས་ ༼ ག ༽ གདབ་ཅིང༌། ། རྟོགས་པ་དཔེ་ཡི་ཡེ་ཤེས་ངོ་སྤྲོད་བྱ། ། ཞེས་གསུངས་པའི་དོན་ནི། སྦྱང་གཞི་ལུས་རྩ་དང་རྩ་ཡི་གེ་དང་ཁམས་བདུད་རྩི་དང་སྙིང་པོ་ཡེ་ཤེས་རླུང་རྣམས་ནི་འཁོར་བ་ཡིན་ལ། དེ་དག་སྦྱོང་བྱེད་སྤྱི་བོ་དང་སྤྱི་གཙུག་སོགས་ན་བཞུགས་པའི་ཁཎྜ་ཀ་པ་ལི་དང་རབ་ཏུ་གཏུམ་མོ་ལ་སོགས་པའི་ལྷ་རྣམས་ནི་མྱ་ངན་ལས་འདས་པ། དེ་གཉིས་རྒྱུ་ལ་འབྲས་བུ་དང་འབྲས་བུ་ལ་རྒྱུའི་རྒྱ་སྟེ་ཕན་ཚུན་རྒྱས་ཐེབས་པ་ནི་ལུས་འཁོར་འདས་དབྱེར་མེད། དེ་བཞིན་དུ་རླུང་ནང་འཇུག་ཕྱིར་འགྲོ་གནས་པ་སྟེ་གསུམ་དང༌། ཡི་གེ་ཨོཾ་ལ་སོགས་པ་གསུམ།
ཉོན་མོངས་པ་འདོད་ཆགས་ལ་སོགས་པ་གསུམ། སྦྱང་གཞི་འཁོར་བ། དེ་དག་འབྲས་བུ་སངས་རྒྱས་ཀྱི་སྐུ་དང་ཡེ་ཤེས་སུ་གདོད་མ་ནས་གནས་པར་ཤེས་ཏེ་ཉམས་ལེན་གྱི་རྩིས་ཟིན་པ་ནི་སྦྱོང་བྱེད་མྱང་འདས། མཐར་དེ་གཉིས་དབྱེར་མེད་རོ་གཅིག་ཏུ་རྟོགས་པ་ནི་ངག་འཁོར་འདས་དབྱེར་མེད། ཡིད་རྣམ་པར་རྟོག་པ་དུ་མ་དང་བཅས་པ་འཁོར་བ། སྦྱོང་བྱེད་རང་བྱིན་རླབས་སམ་དཀྱིལ་འཁོར་འཁོར་ལོ་བསྒོམས་པས་སྦྱོང་བ་ནི་མྱང་འདས། དེ་ལ་བརྟེན་ནས་ཡེ་ཤེས་སྐྱེས་པ་ནི་ཡིད་འཁོར་འདས་དབྱེར་མེད་དོ། ། དེ་ལྟར་དེ་དག་འཁོར་འདས་དབྱེར་མེད་དེ་ངོ་འཕྲོད་ཅིང་ལེགས་པར་རྟོགས་པའི་ཚེ། དེ་ལྟ་བུའི་རྟོགས་པ་ལ་དཔེའི་ཡེ་ཤེས་ཡིན་ནོ་ཞེས་ངོ་སྤྲད་པར་བྱ་སྟེ། མཐོང་བའི་ལམ་གྱི་ཡེ་ཤེས་མཚོན་ནུས་པས་སོ། །
གསུམ་པ་བསྐྱེད་རྫོགས་གཉིས་ཀ་འཁོར་འདས་དབྱེར་མེད་ནི། ། བསྐྱེད་རྫོགས་ཐུན་མོང་ཆོས་དྲུག་དྲན་བྱ་ཞིང༌། ། རྟོགས་པ་གོང་ནས་གོང་དུ་འཕེལ་འདོད་ན། ། དམ་ཚིག་བརྡ་སོགས་ལ་ཡང་ལེགས་སྦྱར་ཏེ། ། དྲི་མ་མེད་པའི་བློ་ཡིས་དཔྱད་པར་བྱ། ། ཞེས་གསུངས་པའི་དོན་ནི། རིམ་པ་གཉིས་ཀྱི་ངོ་བོ་དང་རབ་ཏུ་དབྱེ་བ་དང་མིང་གི་དོན་དང་འབྲེལ་པ་ཅན་དུ་བསྒོམ་པའི་འཐད་པ་དང༌། རིམ་པ་གཉིས་ཀྱིས་གྲོལ་བའི་རྒྱུ་མཚན་དང༌། རིམ་གཉིས་བསྒོམ་ཚུལ་ཏེ་ཐུན་མོང་གི་ཆོས་དྲུག་འཁོར་འདས་དབྱེར་མེད་དུ་འགྲོ་ཚུལ་ནི། སྦྱང་གཞི་རྣམ་རྟོག་གཉིས་དང་སྦྱོང་བྱེད་རིམ་པ་གཉིས་སྦྱར་ནས་ཉམས་སུ་ལེན་པ་ལ་བརྗོད་བྲལ་གྱི་ལྟ་བས་རྒྱས་ཐེབས་པ་ནི་རིམ་པ་གཉིས་ཐུན་མོང་བའི་འཁོར་འདས་དབྱེར་མེད་དང༌།
དམ་ཚིག་འཁོར་འདས་དབྱེར་མེད་ནི་མཉམ་གཞག་གི་དམ་ཚིག་བསྐྱེད་རིམ་དང་རྫོགས་རིམ་འཁོར་འདས་དབྱེར་མེད་ཀྱི་སྐབས་སུ་བསྟན་ཟིན། རྗེས་སྤྱོད་ཀྱི་དམ་ཚིག་ལྟ་བ་ཡིན་པས་སྔར་ལྟ་བ་ཐོས་བསམ་གྱིས་གཏན་ལ་ཕབ་པ་དང༌། དཔེའི་ཡེ་ཤེས་ཀྱི་སྐབས་སུ་བསྟན་ཟིན། བཟའ་སྲུང་མི་འབྲལ་བའི་དམ་ཚིག་ནི། གནས་སྐབས་ཀྱི་བྱ་བ་ཡིན་པས་འཁོར་བ་ལྟར་སྣང་ལ། ཡེ་ཤེས་སྐྱེ་བའི་གྲོགས་བྱེད་པས་མྱ་ངན་ལས་འདས་པར་ཡང་སྣང་བས་དབྱེར་མེད་དོ། ། བརྡ་ནི་ལྔ་བསྡུས་རྩེ་མོས་མནན་པ་ལྟ་བུ་ལ་སྦྱང་གཞི་ཉོན་མོངས་པ་ལྔ་ཕུང་པོ་ལྔ་དང་དེའི་ཆོས་ཉིད་རྣམ་གྲངས་པ་དང་དྲུག་སྦྱང་བ་ལ་སྦྱོང་བྱེད་རིག་པའི་དབང་ལྔ་བརྟུལ་ཞུགས་དང་དྲུག་སྦྱིན་པས་འབྲས་བུ་རིགས་ལྔ་ཡེ་ཤེས་ལྔ་འགྲུབ་པ་བུམ་དབང་གི་བརྡ་འཁོར་འདས་དབྱེར་མེད། དེ་བཞིན་དུ་བརྡ་གོང་མ་རྣམས་ལ་ཡང་དབང་དེ་དང་དེའི་འགྲོས་སྦྱར་བས་སྦྱང་གཞི་སྦྱོང་བྱེད་ངོ་སྤྲད་དེ་འཁོར་འདས་དབྱེར་མེད་དུ་ཤེས་པར་བྱ། སོགས་ཀྱིས་བསྡུས་པ་སྤྱོད་ལམ་དང་ཉལ་བ་དང་ལྡང་བ་དང༌། གཏོར་མའི་རྣལ་འབྱོར་ལ་སོགས་པ་ལ་ཡང་དེ་དང་དེའི་བྱ་བ་ཐམས་ཅད་སྣང་བ་འཁོར་བ།
དེ་དང་དེའི་རང་བཞིན་སྟོང་པ་མྱང་འདས། སྣང་སྟོང་ཟུང་འཇུག་ཏུ་རྒྱས་གདབ་པ་དབྱེར་མེད་དེ་ཉམས་སུ་བླང་བའི་ཚེ་དྲན་པ་གལ་ཆེའོ། ། གསུམ་པ་ཉམས་མྱོང་འཁོར་འདས་དབྱེར་མེད་ནི། འཁོར་བའི་ཉམས་ལ་བརྟེན་ནས་ལོག་ལྟ་སྤང༌། ། ལམ་གྱི་ཉམས་ཀྱིས་ཐེག་པ་གཅིག་ཏུ་བསྒྲུབ། ། འབྲས་བུའི་ཉམས་ཀྱིས་སྤྲོ་བ་མཆོག་ཏུ་འགྱུར། ། ཆོས་ཀུན་ཚད་མ་བཞི་ཡིས་གཏན་ལ་དབབ། ། ཅེས་གསུངས་པའི་དོན་ནི། ལམ་བསྒོམས་པའི་སྟོབས་ཀྱིས་དང་པོར་རྩ་ཡིག་རྣམས་སུ་རླུང་སེམས་འདུས་པ་ལས། རིགས་དྲུག་ཐ་དད་པ་དུ་མའི་ཉམས་འཆར།
དེ་ལ་བརྟེན་ནས་ལས་རྒྱུ་འབྲས་ལ་ཡིད་ཆེས་ཤིང་ལོག་པར་ལྟ་བ་སྤོང་བར་འགྱུར། ཡང་བསྒོམས་པ་ལ་བརྟེན་ནས་རྩ་ཡིག་རྣམས་སུ་རླུང་སེམས་འཕྲོ་འདུ་ལས་ཕྱི་ནང་གི་ལྟ་གྲུབ་ཐ་དད་པའི་ཚུལ་དུ་སྣང་བ་འཆར། དེ་ལ་བརྟེན་ནས་ལྟ་གྲུབ་ཐམས་ཅད་ཉམས་སྣང་ཡིན་པར་ཤེས་ཏེ། ཡང་དག་པར་ན་ཐེག་པ་གཅིག་ཏུ་འགྲུབ་པར་འགྱུར་འཁོར་འདས་དབྱེར་མེད་དམ་ཟུང་དུ་འཇུག་པ་ཁོ་ན་ཡིན་ནོ་ཞེས་ངེས་ཤེས་བསྐྱེད། ཡང་ལམ་བསྒོམས་པས་རླུང་སེམས་ཆེར་དྭངས་པ་ན་ཡུམ་དང་རིགས་ལྔའི་རྩ་ཡིག་ཏུ་རླུང་སེམས་འདུས་པས་ཆོས་སྐུ་དང་གཟུགས་སྐུའི་ཉམས་འཆར། དེ་ལ་བརྟེན་ནས་འབྲས་བུའི་ཡོན་ཏན་བསམ་གྱིས་མི་ཁྱབ་པ་ཐོབ་པར་འགྱུར་རོ་སྙམ་དུ་མོས་པ་དང་སྤྲོ་བ་མཆོག་ཏུ་འགྱུར། དེ་ལྟར་གཞི་ལམ་འབྲས་གསུམ་གྱི་ཉམས་སྐྱེ་བ་དེ་ནི་ཉམས་མྱོང་རྗེས་སུ་དྲན་པའི་ཚད་མ་ཡིན། དེ་ལྟར་བསྟན་ནས་བླ་མ་ལ་མོས་གུས་ཁྱད་པར་ཅན་སྐྱེ་བས་བླ་མ་ཚད་མ། དེ་ཉིད་སངས་རྒྱས་ཀྱི་ལུང་དང་འབྱོར་བས་ལུང་ཚད་མ། དེ་ཉིད་རྣལ་འབྱོར་དབང་ཕྱུག་གི་གཞུང་རྡོ་རྗེའི་ཚིག་དང་འཕྲོད་པས་བསྟན་བཅོས་ཚད་མ་ཞེས་བྱ་བ་སྟེ།
ཆོས་ཐམས་ཅད་ཚད་མ་བཞི་ལྡན་དུ་གཏན་ལ་དབབ་ཅིང་ཤེས་པར་བྱའོ། ། གསུམ་པ་འབྲས་བུའི་འཁོར་འདས་དབྱེར་མེད་ནི། རང་བཞིན་རྒྱུ་ལ་བསམ་ན་ལྷུན་གྲུབ་སྟེ། ། མཐའ་ཡས་ཡོན་ཏན་ཚོགས་ནི་གནས་གྱུར་ཡིན། ། དེས་ན་ལྷུན་གྲུབ་གནས་གྱུར་མི་འགལ་ཏེ། ། འདི་ནི་འབྲས་བུའི་འཁོར་འདས་དབྱེར་མེད་ཡིན། ། ཞེས་གསུངས་པའི་དོན་ནི། སྤྲུལ་སྐུ་ལོངས་སྐུ་ཆོས་སྐུ་ངོ་བོ་ཉིད་སྐུ་སྟེ་སྐུ་བཞི། ཤིན་ཏུ་རྣམ་པར་དག་པ་ངོ་བོ་ཉིད་ཀྱི་སྐུ་དང་ལྷ་ལུས་རྩ་ལ་སོགས་པའི་རྟེན་དཀྱིལ་འཁོར་བཞི་བརྟེན་པ་ཡིད་དང་ལྔ་ལ་རང་བཞིན་ལྷུན་གྲུབ་ཏུ་གནས་པ་འཁོར་བ། སྐུ་དེ་དག་སངས་རྒྱས་ཀྱི་ཡོན་ཏན་བསམ་གྱིས་མི་ཁྱབ་པ་དང་ལྡན་པས་གནས་འགྱུར་མྱང་འདས།
སྐུ་རེ་རེའང་གསལ་སྟོང་ཟུང་འཇུག་གསུམ་དང་མ་བྲལ་བས་ལྷུན་གྲུབ་དང་གནས་གྱུར་མི་འགལ་བ་འབྲས་བུའི་འཁོར་འདས་དབྱེར་མེད་ཡིན་ནོ་ཞེས་ངེས་ཤེས་བསྐྱེད་ལ་ད་ལྟ་ལམ་ཉམས་སུ་ལེན་པའི་དུས་སུ་ཡང་འབྲས་བུ་དེ་དག་གསལ་སྟོང་ཟུང་འཇུག་ཏུ་ངོ་སྤྲད་ཅིང་ཉམས་སུ་བླངས་ན་ལམ་ཆོད་ཆེ་ཞིང་གཞི་ལམ་འབྲས་བུ་གསུམ་དབྱེར་མེད་ཀྱི་ཉམས་ལེན་དུ་འགྲོ་སྟེ། དེ་ལྟར་ཡང་བདག་ཉིད་ཆེན་པོས། གཞི་ལམ་འབྲས་གསུམ་དབྱེར་མེད་དོན་སྨྲ་བ། ། འཁོན་གྱི་རིགས་སྐྱེས་ཤཱཀྱའི་སྲས་པོ་མཆོག ། རྡོ་རྗེའི་རིགས་གཅིག་ཀུན་དགའ་རྒྱལ་མཚན་དཔལ། ། བཟང་པོ་ལས་གཞན་དོན་མཐུན་སྨྲ་བ་སུ། ། ཞེས་གསུངས་སོ། ། ལྟ་བ་བསྟན་ཟིན་ཏོ། ། གཉིས་པ་ལམ་གྱི་ཉམས་བསྐྱེད་པའི་ཕྱིར་ལུས་ཐབས་རྒྱུད་ལ་དབང་བཞི་དང་རྗེས་སུ་འབྲེལ་བའི་ལམ་བསྒོམ་པ་ནི། གཞུང་ལས།
ལམ་དུ་བསྐྱེད་རིམ་སོགས་ལྔ་པ་བཞིས་བསྟན་ཞེས་གསུངས་ཏེ། དབང་བཞི་པོ་རེ་རེ་ལམ་གང་ཡིན་པ། ལྟ་བ་གང་ཡིན་པ། གྲུབ་མཐའ་གང་ཡིན་པ། འདའ་ཀ་མ་གང་ཡིན་པ། ཞར་བྱུང་བར་དོ་གང་ཡིན་པ། འབྲས་བུ་གང་ཡིན་པ་སྟེ་དོན་ཚན་དྲུག་དྲུག་གི་སྒོ་ནས་གཏན་ལ་འབེབས་པ་ལས། དང་པོ་བུམ་དབང་གི་ལམ་ནི་བསྐྱེད་པའི་རིམ་པ། ལྟ་བ་ངོ་བོ་ཉིད་གསུམ། གྲུབ་མཐའ་འཁོར་འདས་དབྱེར་མེད།
འདའ་ཀ་མ་གོང་དུ་འཕོ་བ། བར་དོ་བདག་སེམས་དང་ཡི་དམ་རོ་གཅིག་པ། འབྲས་བུ་སྤྲུལ་པའི་སྐུ་རང་བཞིན་ལྷུན་གྲུབ་སྟེ་དྲུག་གི་དང་པོ་ལམ་བསྐྱེད་པའི་རིམ་པ་ལ་ཕྱི་བསྐྱེད་རིམ་དང་ནང་བསྐྱེད་རིམ་གཉིས། དང་པོ་ལ། སྒོམ་དོན་ལ་ཐོས་བསམ་གྱིས་སྒྲོ་འདོགས་གཅད་པ་དང༌། བཅད་དོན་ཉམས་སུ་བླང་བ་གཉིས། དང་པོ་ནི་ཟིན་ཐུན་དུ་འཆད་དོ། ། གཉིས་པ་ལ་བསྐྱེད་རིམ་གྱི་བྱ་བ་དང་སེམས་འཛིན་གཉིས་ལས། དང་པོ་ནི་བསག་སྦྱང་འཇུག་གསུམ་གོང་དུ་བསྟན་པ་བཞིན་ལས་མཎྜལ་འབུལ་བའི་སྐབས་ཀྱི་ཞལ་ཤེས་ནི། བདག་ཉིད་ཆེན་པོ་ས་པཎ་གྱིས།
ཕྱི་ཀུན་རྫོབ་ཀྱི་མཎྜལ། ནང་རྡོ་རྗེ་ལུས་ཀྱི་མཎྜལ། གསང་བ་ཟུང་འཇུག་སེམས་ཀྱི་མཎྜལ་ཏེ་རིམ་པ་གསུམ་གསུངས་པའི་དང་པོ་སྐབས་འདིར་དབུལ་བར་བྱ་སྟེ། ཡང་མཎྜལ་བཤམས་ཤིང་དབུལ་ལ། ཚིག་ནི། ཞིང་ཁམས་རྣམ་པར་དག་པ་འདིར། ། དབུས་ཀྱི་རི་རྒྱལ་རི་རབ་ལ། ། གླིང་བཞི་འདོད་ཡོན་ལྔ་ཡིས་བརྒྱན། ། ཉི་མ་ཟླ་བས་སྐོར་བ་བྱེད། ། ལྷ་མིའི་ལོངས་སྤྱོད་ཕུན་སུམ་ཚོགས། །
རྒྱལ་སྲིད་རིན་ཆེན་རྣམ་པ་བདུན། ། འདོད་འཇོའི་བ་དང་དཔག་བསམ་ཤིང༌། ། མ་རྨོས་ལོ་ཐོག་གསེར་དང་དངུལ། ། འབྲུ་བཟང་ལོངས་སྤྱོད་བསམ་མི་ཁྱབ། ། དངོས་པོ་བཟང་ལ་གྱ་ནོམ་པ། ། བླ་མ་སངས་རྒྱས་རྣམས་ལ་འབུལ། ། རྫོགས་པའི་སངས་རྒྱས་ཐོབ་པར་ཤོག ། ཨོཾ་གུ་རུ་བུདྡྷ་བོ་དྷི་སཏྭ་ས་པ་ཏི་ཝཱ་ར་མཎྜལ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ་ཞེས་བརྗོད། གཞན་འདྲ། བླ་མའི་རྣལ་འབྱོར་གྱི་གསོལ་འདེབས་ཀྱི་ཚིག །
སྐུ་ཡི་རྡོ་རྗེ་སྤྲུལ་སྐུའི་ངོ་བོ་ཉིད། ། སྒྲོ་འདོགས་ཡོངས་གཅོད་ཕྱི་ཡི་བླ་མ་ལ། ། གསོལ་བ་འདེབས་སོ་ལུས་ལ་བུམ་དབང་སྩོལ། ། བསྐྱེད་རིམ་ལམ་བཟང་སྒོམ་པར་བྱིན་གྱིས་རློབས། ། ངོ་བོ་ཉིད་གསུམ་ལྟ་བ་རྟོགས་པ་དང༌། ། འཁོར་འདས་དབྱེར་མེད་གྲུབ་མཐའ་སྙོམས་པར་ཤོག ། ཚེ་འདིར་གྲུབ་མཐའ་སྙོགས་པར་མ་ནུས་ན། ། གོང་ནས་གོང་དུ་འཕོ་བ་ཐེབས་པར་ཤོག ། གལ་ཏེ་འཕོ་བའི་རྣལ་འབྱོར་མ་ཐེབས་ན། ། ལྷ་སེམས་དབྱེར་མེད་བར་དོའི་གདམས་ངག་ལ། །
བརྟེན་ནས་རིག་འཛིན་མཁའ་སྤྱོད་སོགས་གྲུབ་སྟེ། ། སྤྲུལ་སྐུ་མངོན་དུ་འགྱུར་བར་བྱིན་གྱིས་རློབས། ། ཞེས་སྦྱར། གཉིས་པ་སེམས་འཛིན་ལ་འཇུག་པའི་རིམ་པ། གནས་པའི་རིམ་པ། ལྡང་བའི་རིམ་པ་གསུམ་གྱི་དང་པོ་ནི། སྐྱབས་འགྲོ་སེམས་བསྐྱེད་རྡོ་རྗེ་སེམས་དཔའི་བསྒོམ་བཟླས་ནས་བརྩམས་ཏེ་མངོན་རྟོགས་ཡན་ལག་བཞི་དྲུག་གང་རུང་ཉམས་སུ་བླང༌། དེ་ཡང་ཡན་ལག་བཞི་པ་ལྟར་ན་རིགས་ཀྱི་བདག་པོས་རྒྱས་འདེབས་ཀྱི་བར་རམ། ཡན་ལག་དྲུག་པ་ལྟར་ན་བསྟོད་པ་རིན་ཆེན་འབྱུང་ལྡན་གྱི་ཡན་ལག་གི་བར་སྦྱང་གཞི་སྦྱོང་བྱེད་ངོ་སྤྲོད་ཅིང༌། གསལ་ལ་དྲག་ལ་ཡུན་ཐུང་བ་བཤར་སྒོམ་གྱི་ཚུལ་དུ་ཉམས་ལེན་པ་སྟེ།
གསལ་བ་ནི་སབ་སུབ་མ་ཡིན་པར་སྐད་ཆུང་ངུའི་སྒོ་ནས་ཚིག་རིས་གསལ་པོར་བརྗོད་པ། དྲག་པོ་ནི་ཚིག་དོན་གྱི་རྗེས་སུ་ཧྲིལ་ལི་ལི་འབྲེང་སྟེ་རྣམ་རྟོག་གཞན་གྱིས་བར་མ་ཆད་པར་བསྒོམ། དེ་ལྟར་བྱས་ན་འགོར་ཆུང་བས་ཡུན་ཐུང་བའང་ཤུགས་ལས་འབྱུང་བས་རྣམ་རྟོག་གཞན་གྱིས་བར་མ་ཆོད་པར་གལ་ཆེའོ། ། གཉིས་པ་གནས་པའི་རིམ་པ་ལ་ང་རྒྱལ་ལ་བསླབ་པ་དང༌། རྣམ་པ་ལ་བསླབ་པ་གཉིས་ལས། དང་པོ་ནི། ངོ་བོ་སྟོང་པ་དང་སྙིང་རྗེ་ཟུང་དུ་འཇུག་པ་ལ་རྣམ་པ་མཚན་དང་དཔེ་བྱད་ཀྱིས་བརྒྱན་པའི་དཔལ་ཀྱེ་རྡོ་རྗེ་གཟུགས་ཀྱི་སྐུ་དང་ཆོས་ཀྱི་སྐུ་གཉིས་སུ་མེད་པའི་བདག་ཉིད་དེ་ང་ཡིན་ནོ་སྙམ་དུ་ཡང་དང་ཡང་དུ་ང་རྒྱལ་བྱའོ། ། དེ་ལྟར་ཡང་རྡོ་རྗེ་གུར་ལས། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་དུ་མྱུར་བར་འགྲུབ། །
ཅེས་གསུངས་སོ། ། གཉིས་པ་རྣམ་པ་ལ་བསླབ་པ་ནི། རང་གིས་བསྒོམས་པའི་རྟེན་དང་བརྟེན་པར་བཅས་པའི་དཀྱིལ་འཁོར་གྱི་འཁོར་ལོ་ཡོངས་སུ་རྫོགས་པ་སྣང་ལ་རང་བཞིན་མེད་པ་སྒྱུ་མའི་རྣམ་པའམ། རྨི་ལམ་གྱི་སྣང་བ་ལྟ་བུར་ལམ་གྱིས་དྲན་པར་བྱ་སྟེ། དེ་ལྟར་ཡང་རྡོ་རྗེ་གུར་ལས། ང་ཡི་སྐུ་ནི་སྒོམ་བྱེད་པ། ། གལ་ཏེ་སྒྱུ་མའི་ཚུལ་གྱིས་སམ། ། གལ་ཏེ་རྨི་ལམ་འདྲ་བར་བལྟ། ། ཞེས་གསུངས་སོ། ། དེ་ནས་རྩ་ཞལ་གྱི་སྤྱན་དབུ་མ་ལ་སེམས་བཟུང་སྟེ།
རང་ཀྱེ་རྡོ་རྗེར་གསལ་བའི་མཛོད་སྤུའི་དབུས་སུ་སྤྱན་དབུ་མ་ཁྲོ་བོའི་སྤྱན་དབུས་གནག་པ། མཐའ་དཀར་བ། སྤྱན་རྩ་དམར་བ། གཡས་ངོས་སུ་སྨིན་མ་དང་བཅས་ཤིང་རྫི་མ་དང་བཅས་པ་ཞེས་ཡིད་ཀྱིས་བསྒོམ་ཞིང་སེམས་གཟུང༌། དེ་ཡང་གསལ་མ་ཐེབས་ན་ངག་ཏུ་སྤྱན་དབུ་མ་དབུས་གནག་པ་ཞེས་སོགས་དལ་བུའི་སྒོ་ནས་བརྗོད་ཅིང་ཡང་ཡང་གསལ་གདབ། དེས་ཀྱང་མ་ཐེབས་ན་བྲིས་པའི་སྤྱན་དབུ་མ་མེ་ལོང་གི་ནང་དུ་འཆར་དུ་བཅུག་ལ། དེ་ལ་བལྟ་ཞིང་བསྒོམས་ལ་སེམས་གཟུང༌། དེ་ཡང་གསལ་ན་གསལ་ཏེ་འཕྲོ་གཅད། མི་གསལ་ན་མི་གསལ་ཏེ་འཕྲོ་གཅད། བསམ་གཏན་གྱི་དུག་དབྱུང་བྱ་བར་ ཉམས་སུ་བླངས་ཏེ་གསལ་པོ་བྱུང་ན་ཡུན་ཐུང་བར་འཕྲོ་བཟང་མུ་ལ་ངལ་བསོ།
གསལ་པོ་ཡེ་མི་ཡོང་ན་ལན་གཅིག་ལ་དེའི་འཕྲོ་བཅད་དེ་ངལ་བསོ། ། སྒོམ་དང་ཞེ་མི་འགྲས་པའི་གནད་ཡིན། གསལ་བའི་འཕྲོ་བཅད་ཀྱང་རྣམ་པ་ཝལ་ཝལ་བྱེད་པ་དང༌། སྒོམ་པའི་དུས་མི་གསལ་ལ་མ་བསྒོམས་པའི་དུས་སུ་གསལ་ན་བསམ་གཏན་གྱི་དུག་ཡིན་པས་དར་ཅིག་ཤེས་པ་ཡུལ་ལ་ཡེངས་སུ་བཅུག་ནས་ངལ་བསོ་ཞིང་སླར་བསྒོམ་མོ། ། ལྡང་བའི་རིམ་པ་ནི། དག་པ་དྲན་པ། བཟླས་པ་བྱ་བ། དཀྱིལ་འཁོར་བསྡུ་བ་རྣམས་བྱས་ནས་གཙོ་བོའི་ང་རྒྱལ་གྱིས་གཏོར་མའི་རྣལ་འབྱོར་ལ་འཇུག་པའམ། མི་འཇུག་ན་དེ་མ་ཐག་བཀྲ་ཤིས་དང་སྨོན་ལམ་རྣམས་བྱས་ལ་སྤྱོད་ལམ་གྱི་རྣལ་འབྱོར་གསལ་བཏབ་སྟེ་རང་དང་སྣང་བ་ཐམས་ཅད་ལྷར་གསལ་བ་ལ་དངོས་སམ་ཡིད་ཀྱིས་སྤྲུལ་པའི་མཆོད་པས་ཡོངས་སུ་མཉེས་པར་བྱ་བ་དང༌། སྣང་བ་ཐམས་ཅད་ལྷའི་འཁོར་ལོ་ཡིན་ནོ་སྙམ་པའི་དྲན་འཛིན་ཡང་དང་ཡང་དུ་གལ་ཆེའོ། །
དེ་ལྟར་ཡང་གསང་བ་འདུས་པ་ལས། འདོད་པའི་ལོངས་སྤྱོད་ཐམས་ཅད་ལ། ། ཅི་འདོད་པར་ནི་བསྟེན་བཞིན་དུ། ། རང་གི་ལྷག་པའི་ལྷར་སྦྱོར་བས། ། བདག་དང་གཞན་ལ་མཆོད་པར་གྱིས། ། ཞེས་གསུངས་སོ། ། དེ་ལྟར་སྤྱན་དབུ་མ་ལ་སེམས་བརྟན་པ་ན་དབུ་མའི་སྟེང་དུ་རྩ་བའི་སྤྱན་གཉིས་དང་གསུམ་ག་ལ་ཐུན་མོང་དུ་ཐུན་གཅིག་བསྒོམ། ཤངས་ཀྱི་ཁྲོ་གཉེར་ལ་ཐུན་གཅིག ། ཤངས་གཟེངས་མཐོ་བ་ལ་ཐུན་གཅིག ། དེའི་སྟེང་དུ་ཞལ་གྱི་མཆེ་བའི་མྱུ་གུ་ལྗགས་འདྲིལ་བ་དང་བཅས་པ་ལ་ཐུན་གཅིག །
སྙན་གཉིས་ལ་ཐུན་གཅིག ། སྙན་ཤལ་རིང་བ་ལ་ཐུན་གཅིག ། རྩ་ཞལ་ཡོངས་རྫོགས་མགྲིན་པ་དང་བཅས་པ་ལ་ཐུན་གཅིག ། གཡས་ཞལ་དཀར་བ་ལ་ཐུན་གཉིས། དེའི་སྟེང་དུ་གཡོན་ཞལ་དམར་བ་ལ་ཐུན་གཉིས། གཡས་ཀྱི་ལྷག་མ་གཉིས་ལ་ཐུན་གཉིས། གཡོན་གྱི་ལྷག་མ་གཉིས་སྟེང་ཞལ་གཙུག་ཏོར་དང་བཅས་པ་ལ་ཐུན་གཉིས། དབུ་སྐྲ་གྱེན་དུ་བརྫེས་པ། རྩ་ཞལ་གྱི་མཚོག་མའི་སྟེང་དུ་སྣ་ཚོགས་རྡོ་རྗེ་དང་བཅས་པ་ལ་ཐུན་གཉིས། སྤྱི་བོའི་འཁོར་ལོ་དྲྭ་མིག་སོ་གཉིས་པ།
དབུ་རེ་རེ་ལ་མི་མགོ་སྐམ་པོ་ལྔ་ལྔའི་དབུ་རྒྱན། རུས་པའི་རྩེ་བྲན། སྙན་རྒྱན་དང་བཅས་པ་ལ་ཐུན་གཅིག ། མགུལ་རྒྱན་དྲྭ་མིག་བཅུ་དྲུག་པ་དང་སྐུ་བྱིན་ལ་ཐུན་གཉིས། དེའི་སྟེང་དུ་ཕྱག་གཡས་བརྒྱད་རྒྱན་དང་བཅས་ཤིང་ཕྱག་མཚན་གདོང་ནང་བསྟན་ལ་ཐུན་གཉིས། གཡོན་བརྒྱད་རྒྱན་དང་བཅས་ཤིང་ཕྱག་མཚན་གདོང་ནང་བསྟན་ལ་ཐུན་གཉིས། གཡོན་བརྒྱད་རྒྱན་དང་བཅས་ཤིང་ཕྱག་མཚན་གདོང་ཕྱིར་བསྟན། མི་མགོའི་དོ་ཤལ། སེ་རལ་ཁ། སྐེད་རྒྱན་དྲྭ་མིག་དྲུག་ཅུ་རྩ་བཞི་མེ་རི་དང་བཅས་པ་ལ་ཐུན་གཉིས།
བདུད་བཞི་མནན་པའི་ཞབས། དེའི་རྒྱན་ཡུམ་དང་བཅས་པ་ལ་ཐུན་གཉིས། གཙོ་བོའི་སྟེང་དུ་གཽ་རཱི་བསྣན་པ་ལ་ཐུན་གཉིས། ཙཽ་རཱི་སོགས་བདུན་ལ་ཐུན་རེ་རེ། ལྷ་དགུ་གཞལ་ཡས་ཁང་དང་བཅས་པ་ལ་ཐུན་གཅིག ། དེའི་སྟེང་དུ་དུར་ཁྲོད་ལ་ཐུན་གཅིག ། སྲུང་འཁོར་ལ་ཐུན་གཅིག ། སྣོད་བདུད་ཐམས་ཅད་དཀྱིལ་འཁོར་གྱི་འཁོར་ལོར་གསལ་གདབ་པ་ལ་ཐུན་གཅིག་སྟེ་དེ་ལྟར་ན་སྤྱན་དབུ་མ་ནས་བཟུང་འདིའི་བར་ལ་སྒོམ་ཐུན་སུམ་ཅུ་སོ་གཉིས། དམིགས་རྐང་ཉི་ཤུ་རྩ་དགུ་ཡོད་དོ། ། དེ་ཙམ་མི་ནུས་ན་སྤྱན་དབུ་མ་ལ་གཅིག །
སྤྱན་གསུམ་ག་ལ་གཅིག ། དབུ་རིལ་པོ་ལ་གཅིག ། སྐུ་རིལ་པོ་ལ་གཅིག ། ཡུམ་དང་གདན་ལ་གཅིག ། གཙོ་འཁོར་ཚང་མ་ལ་གཅིག ། གཞལ་ཡས་ཁང་ལ་གཅིག ། དུར་ཁྲོད་སྲུང་འཁོར་དང་བཅས་པ་ལ་ཐུན་གཅིག་སེམས་བཟུང་སྟེ། ཀུན་དྲིལ་ཐུན་བརྒྱད་དོ། ། དེ་ལྟར་བསྒོམས་པས་བདག་བསྐྱེད་ཀྱི་དམིགས་པ་གསལ་བ་ན་ཕྱི་རོལ་གྱི་དངོས་པོ་གང་ཡང་རུང་བ་ཞིག་དཀྱིལ་འཁོར་དུ་བསྒོམ། དེ་ལ་གོམས་ནས་རང་གིས་མཐོང་ཚད་ཀྱི་སྣང་བ་དཀྱིལ་འཁོར་དུ་བསྒོམ།
དེ་ལ་གོམས་ནས་རང་གིས་བསྒོམས་པའི་དཀྱིལ་འཁོར་རྒྱ་བསྐྱེད་དེ་འཇིག་རྟེན་གྱི་ཁམས་ཐམས་ཅད་ཁྱབ་པར་བསྒོམ། དེ་ལ་གོམས་ནས་ལྷ་དང་དཀྱིལ་འཁོར་ཇེ་ཆུང་དུ་བསྡུས་ལ་ཡུངས་འབྲུའི་ཚད་ཙམ་གྱི་དཀྱིལ་འཁོར་གྱིས་ནམ་མཁའི་ཁམས་ཐམས་ཅད་ཁྱབ་སྟེ་ཡུངས་འབྲུ་ཆེར་མ་སོང་ཞིང༌། ནམ་མཁའ་ཆུང་དུ་མ་སོང་བའི་ཚུལ་དུ་བསྒོམ། འདི་ནི་བསྐྱེད་རིམ་གྱི་རྩལ་སྦྱོང་བ་ཡིན་ཞེས་ཆོས་ཀྱི་རྒྱལ་པོ་འཕགས་པའི་གསུང་རབ་ལས་བཤད་དོ། ། དེ་ལྟར་ཕྱི་རོལ་གྱི་སྣང་བ་ལྷར་བསྒོམས་པས་ལྷར་འགྱུར་རམ་ཞེ་ན་འགྱུར་ཏེ། བསམ་མི་ཁྱབ་ལས། གཉིས་མེད་བཅུད་ཀྱིས་འཕིག་པ་ཡི། ། རྡོ་ཤིང་འཇིམ་པའི་འགྱུར་བ་རྣམས། ། ལྷ་ཡི་རྣམ་པར་འགྱུར་བར་ནི། ། བཟང་པོའི་ཞལ་སྔ་ནས་ཀྱིས་བསྟན། །
ཞེས་སོ། ། གཉིས་པ་ནང་བསྐྱེད་པའི་རིམ་པ་ལ། སྒོམ་དོན་ལ་ཐོས་བསམ་གྱིས་སྒྲོ་འདོགས་གཅོད་པ་ནི་ཟིན་ཐུན་དུ་འཆད། ལུས་དཀྱིལ་དེ་ཉིད་ཉམས་སུ་བླང་བའི་ཚུལ་ནི། སྔོན་ལ་ལམ་དབང་བསྐུར་ནས་སེམས་འཛིན་ལ་སྔར་ལྟར་གསུམ་གྱིས་འཇུག་པའི་རིམ་པ་ནི་ཕྱི་དཀྱིལ་དང་སྦྲགས་ནས་བསྒོམ་པའི་ཚེ་ཡེ་ཤེས་ཀྱི་འཁོར་ལོ་རང་ལ་ཐིམ་པའི་རྐྱེན་གྱིས་ལུས་དཀྱིལ་གསལ་གདབ། ལུས་དཀྱིལ་རྐྱང་པ་བསྒོམ་པའི་ཚེ་ཚོགས་ཞིང་སྤྱན་དྲངས་པ་མཆོད་པས་མཆོད་ལ་རང་གི་སྤྱི་བོ་ནས་བསྟིམས་པའི་རྐྱེན་གྱིས་ལུས་དཀྱིལ་གསལ་གདབ། དབང་བླངས་ཏེ་རིགས་བདག་གིས་རྒྱས་འདེབས་གྲུབ་པ་ན་སེམས་འཛིན་ལ་གནས་པའི་རིམ་པ་ནི་རང་གི་ཕུང་པོ་ཁམས་དང་སྐྱེ་མཆེད་རྟེན་དཀྱིལ་འཁོར་བཞི་དང་བཅས་པ་ཐམས་ཅད་དེ་བཞིན་གཤེགས་པའི་རྟེན་དང་བརྟེན་པར་བཅས་པའི་དཀྱིལ་འཁོར་ཡིན་ནོ་ཞེས་ང་རྒྱལ་དྲག་པོ་བྱ། དེ་ནས་རྟེན་དང་བརྟེན་པ་སོ་སོར་དམིགས་པ་གཟུང་བ་ལ། རྒྱས་པར་ན་རྟེན་ལུས་དཀྱིལ་ལ་གཅིག ། ཕོ་བྲང་ལྔ་ལ་རེ་རེ།
ཡན་ལག་གི་ལྷ་རྣམས་ལ་གཅིག་སྟེ་བདུན། འབྲིང་དུ་ན་རྟེན་ལུས་དཀྱིལ་དང་ཐུགས་ཀྱི་ཕོ་བྲང་ལ་གཅིག ། ཕོ་བྲང་བར་པ་གསུམ་ལ་རེ་རེ། གསང་གནས་ཀྱི་ཕོ་བྲང་དང་ཡན་ལག་གི་ལྷ་རྣམས་ལ་གཅིག་སྟེ་ལྔ། བསྡུ་ན་ཐོག་མཐའ་གཉིས་དེ་དང་འདྲ་བ་ལས་ཕོ་བྲང་བར་པ་གསུམ་ལ་དམིགས་པ་གཅིག་སྟེ་གསུམ་དུ་བྱའོ། ། གང་ལྟར་ཡང་བརྟེན་པ་ལྷ་གསལ་འདེབས་པའི་ཚེ། ། ལུས་ཆགས་པའི་ཐོག་མ་ལྟེ་བ་ཡིན་པས་དེ་ནས་གསལ་འདེབས། ། སེམས་འཛིན་པའི་ཚེ་འོད་གསལ་འཆར་བའི་སྒོ་དང་སེམས་ཀྱི་གནས་ས་སྙིང་ག་ཡིན་པས་ཐོག་མར་སྙིང་གའི་ཐུགས་རྡོ་རྗེའི་སྤྱན་དབུས་མ་ནས་བཟུང༌། དེའི་ཞལ་དང་སྐུ་མདོག་ཕྱག་མཚན་དང་འཁོར་གྱི་ལྷ་མོ་རྣམས་ལ་སེམས་འཛིན། དེ་ནས་མགྲིན་པ།
སྤྱི་བོ། ལྟེ་བ། གསང་གནས་ཀྱི་ལྷ་རྣམས་ལ་སེམས་འཛིན་ནོ། ། དེ་ཡང་འཁོར་ལོ་རེ་རེ་བཞིན་ནམ། ལྷ་རེ་རེ་ལ་སྐུ་དབྱིབས་སོགས་དང༌། ལུས་རྩ་སྤྲུལ་པའི་སྐུ་སོགས་སྦྱར་ཞིང་ཕྱི་བསྐྱེད་རིམ་ལྟར་གསལ་ན་གསལ་ཏེ་འཕྲོ་གཅད། ཅེས་སོགས་ཀྱི་ཚུལ་དུ་སེམས་གཟུང་ངོ༌། ། ལྡང་བའི་རིམ་པ་ནི། དེ་ལྟར་བསྒོམས་པའི་མཐར་ནང་ནས་བྱུང་བའི་ངོ་བོ་ཉིད་ཀྱི་ལྟ་བ་སྐྱེས་ན་དེའི་རྒྱུན་བསྐྱངས་ལ། ཕྱི་ནང་སྦྲགས་པའི་བསྐྱེད་རིམ་ཡིན་ན་དག་པ་དྲན་པ་ལ་སོགས་པ་སྔར་བཞིན་བྱ།
ལུས་དཀྱིལ་རྐྱང་པ་བསྒོམ་པ་ཡིན་ན། རྩ་འཁོར་ལུས་ལ་རྒྱལ་བའི་སྐུ། ། སྤྲུལ་སྐུ་གདན་གསུམ་ཚང་བའི་ལྷ། ། འདོད་ཡོན་ལྷ་སྐུའི་བདེ་བས་མཆོད། ། སྣང་སྟོང་ལམ་དུ་ལོངས་པར་ཤོག ། ཅེས་ལམ་ཁྱེར་གྱི་སྨོན་ལམ་བྱས་ལ་དེའི་ངང་མ་ཤོར་བའི་སྒོ་ནས་སྤྱོད་ལམ་ལ་འཇུག་གོ ། གཉིས་པ་ལམ་དེ་བསྒོམས་པ་ལས་བྱུང་བའི་ལྟ་བ་ངོ་བོ་ཉིད་གསུམ་ནི། ལུས་རྩ་ལ་གནད་དུ་བསྣུན་པ་ལས་སྐྱེ། ཕྱིའི་ཡུལ་གྱི་རྟེན་དུ་སྐྱེ། རང་གི་ངོ་བོ་མི་རྟོག་པར་སྐྱེའོ། །
དེ་ལ་གསུམ། སྣང་ཕྱོགས་ཀྱི། ཟུང་འཇུག་གི་ངོ་བོ་ཉིད་དོ། ། དེ་རེ་རེ་ལ་ཡང་མ་རིག་པའི་སྣང་བ་ལས་ལོག་པའི་ཆོས་ཅན། ཡིད་ཀུན་བརྟགས་དང་བྲལ་བའི་ཆོས་ཉིད། ངོ་བོ་གཅིག་ལ་ལྡོག་པ་ཐ་དད་ཅེས་བྱ་བ་གསུམ་ཏིང་ངེ་འཛིན་གཅིག་གི་སྟེང་དུ་བརྩི་བ་ཡིན་ཏེ། དེ་ཡང་སྣང་བའམ་སྟོང་པ་སོགས་དེ་དང་དེའི་སྟེང་དུ་སེམས་གནས་ཏེ་རིག་པ་གསལ་བར་སྣང་བས་མ་རིག་པའི་སྣང་བ་ལས་ལོག་པའི་ཆོས་ཅན། དེ་དང་དུས་མཉམ་དུ་ཐམ་མལ་གྱི་རྣམ་རྟོག་རྒྱུན་ཆགས་འགགས་ཏེ་རྣམ་རྟོག་གཞན་གྱིས་མ་བསླད་པར་སེང་ངེ་གནས་པས་ཡིད་ཀུན་བརྟགས་དང་བྲལ་བའི་ཆོས་ཉིད། རིག་པ་གསལ་བར་ཟིན་པའི་དུས་ཉིད་ན་རྟོག་མེད་དུ་གནས་ལ། རྟོག་མེད་དུ་གནས་པའི་དུས་ཉིད་ན་རིག་པ་གསལ་བར་ཟིན་པས་ངོ་བོ་གཅིག །
གསལ་བར་ཟིན་པའི་ཆོས་ཅན་དང༌། རྟོག་མེད་དུ་གནས་པའི་ཆ་ནས་ཆོས་ཉིད་དེ་ལྡོག་པ་ཐ་དད་དོ། ། རྣམ་གཞག་འདི་ནི་སྒོམ་གྱི་རིགས་ཐམས་ཅད་ལ་བསྒྲེའོ། ། དེ་དག་བསྐྱང་ཚུལ་ལ། མཉམ་གཞག་གི་ངོ་བོ་ཉིད་བསྐྱང་ཚུལ། རྗེས་ཐོབ་ཀྱི་ངོ་བོ་ཉིད་བསྐྱང་ཚུལ། དེ་ཉིད་མ་སྐྱེས་ན་བསྐྱེད་པའི་ཚུལ་ལོ། ། དང་པོ་ལ་གསུམ་ལས། སྣང་ཕྱོགས་ཀྱི་ངོ་བོ་ཉིད་བསྐྱང་ཚུལ་ནི། དཔེར་ན་སྙིང་གའི་ཐུགས་རྡོ་རྗེའི་སྤྱན་དབུ་མ་ལྟ་བུ་ཞིག་ལ་རིག་པ་གསལ་བར་ཟིན་ཏེ་སེམས་གནས་ན་སྤྱན་དབུ་མར་མ་རིག་པ་ལས་ལོག་པའི་ཆོས་ཅན་ཞེས་བྱ།
དེའི་ཚེ་སྤྱན་དབུ་མར་སྣང་ཙམ་ལས་གཞན་པའི་རྣམ་རྟོག་ཐམས་ཅད་འགགས་ནས་རྟོག་མེད་དུ་སེང་གིས་གནས་པས་ཡིད་ཀུན་བརྟགས་དང་བྲལ་བའི་ཆོས་ཉིད་ཅེས་བྱ། ངོ་བོ་གཅིག་ལ་ལྡོག་ཚུལ་ཐ་དད་སྔར་བཤད་པ་བཞིན་ཏེ། དེས་ཞལ་དང་སྐུ་ལ་སོགས་པ་ཐམས་ཅད་ལ་འགྲེའོ། ། ངོ་བོ་ཉིད་འདི་ནི་འཇུག་པ་སེལ་བའི་ལམ་དང༌། མཚན་ཉིད་སྣ་ཚོགས་ཀྱི་ཏིང་འཛིན་ཡིན་ཏེ། འདི་ནི་རྣམ་རྟོག་རྒྱུན་ཆགས་ཀྱི་དུག་དང་བྲལ་བ་དང་སྣང་ཕྱོགས་ཀྱི་ཏིང་ངེ་འཛིན་ཡིན་པས་སོ། ། དེ་བཞིན་དུ་སྟོང་ཕྱོགས་དང་ཟུང་འཇུག་གི་ངོ་བོ་ཉིད་ནི་དམིགས་པ་གང་བསྒོམས་ཀྱང་དམིགས་པའི་ཡུལ་དེ་སྟོང༌། དེ་སྟོང་པ་ལ་རིག་པ་གསལ་བར་ཟིན་པའི་སྤྱན་དབུ་མ་ལ་སོགས་པའི་དམིགས་ཡུལ་སྣང་ལ་རང་བཞིན་མེད་པ་ལ་རིག་པ་གསལ་བར་ཟིན་ན་སྟོང་པ་སོགས་དེ་དང་དེར་མ་རིག་པ་ལས་ལོག་པའི་ཆོས་ཅན་དང༌། དེའི་སྟོང་པར་མྱོང་ཙམ་དང༌། སྣང་ལ་རང་བཞིན་མེད་པའི་འཆར་སྒོ་དེ་ལས་གཞན་པའི་རྣམ་རྟོག་ཐམས་ཅད་འགགས་ནས་རྟོག་མེད་དུ་སེང་གིས་གནས་པས་ཡིད་ཀུན་བརྟགས་དང་བྲལ་བའི་ཆོས་ཉིད།
ངོ་བོ་གཅིག་ལ་ལྡོག་པ་ཐ་དད་སྔར་བཤད་པ་བཞིན་ཏེ། སྟོང་ཕྱོགས་ཀྱི་ཏིང་ངེ་འཛིན་གྱི་རོལ་ཆགས་པ་དང༌། དམིགས་པ་ལ་མཚན་མར་འཛིན་པ་གཅོད་པས་ཆགས་པ་གཅོད་པའི་ལམ་དང༌། རང་བཞིན་སྟོང་པའི་ཏིང་ངེ་འཛིན་དུ་གཞག ། ཟུང་འཇུག་གི་ངོ་བོ་ཉིད་ནི་ཡུལ་སྣང་སྟོང་འགལ་འདུས་ སྐྱོན་མེད་དུ་འཆར་བས་བྱང་ཆུབ་ཆེན་པོའི་ལམ་དང་ངོ་བོ་ཟུང་འཇུག་གི་ཏིང་ངེ་འཛིན་གཞག་གོ ། དེ་ལྟར་གསུམ་ལས། སྣང་ཕྱོགས་ནི་ཡོད་པ་སྒྲོ་འདོགས་དང༌། སྟོང་ཕྱོགས་ནི་མེད་པ་སྐུར་འདེབས་ཀྱིས་བསྡུས་པའི་ཕྱིར་ཏིང་ངེ་འཛིན་སྐྱོན་ཅན་ཡིན་ལ། འོན་ཀྱང་དགག་སྒྲུབ་མེད་པར་བྱུང་རྒྱལ་དུ་བསྐྱངས་ན་སྐྱོན་མེད་སྐྱེ་ བའི་སྣ་འདྲེན་དུ་འགྱུར། ཟུང་འཇུག་གི་ངོ་བོ་ཉིད་ནི།
ཉམས་མྱོང་སྐྱོན་མེད་ཡིན་པས། དེའང་བྱུང་རྒྱལ་དུ་བསྐྱངས་ན་དོན་གྱི་ཡེ་ཤེས་མྱུར་དུ་འདྲེན་ནུས་པ་ཡིན་ནོ། ། གཉིས་པ་རྗེས་ཐོབ་ཀྱི་ངོ་བོ་ཉིད་བསྐྱང་ཚུལ་ནི། མཉམ་གཞག་ཏུ་སྣང་ཕྱོགས་སོགས་དེ་དང་དེར་གོམས་པའི་སྟོབས་ཀྱིས་རྗེས་ཐོབ་ཏུ་དངོས་པོ་གང་ཡང་རུང་བ་མཐོང་བས་རྐྱེན་བྱས་ཏེ་དེ་ལ་སེམས་རྩེ་གཅིག་ཏུ་གནས་པའམ། ནམ་མཁའ་སྟོང་པ་ལ་སེམས་ཟིན་པའམ། ཡུལ་སྣང་སྣ་ཚོགས་སུ་སྣང་བཞིན་དུ་བདེན་ཞེན་མེད་པར་རྟོག་མེད་དུ་གནས་ན་ཡང་ཤེས་པ་ཐོམ་གྱིས་མི་གཞག་པར་དེ་ཉིད་ཀྱི་ངང་མ་ཤོར་བར་བྱས་ལ་འབད་རྩོལ་གྱི་སྒོ་ནས་རིག་པ་རྩེ་གཅིག་ཏུ་གཏད་དེ་རྒྱུན་བསྐྱང་ངོ༌། ། གསུམ་པ་མ་སྐྱེས་པ་བསྐྱེད་པའི་ཐབས་ནི། སྣང་ཕྱོགས་མ་སྐྱེས་ན་དབེན་པའི་གནས་སུ་ལུས་རྣམ་སྣང་གི་ཆོས་བདུན་ལ་སོགས་པ་བསམ་གཏན་གྱི་ཡན་ལག་རྣམས་ཚང་བར་བྱས་ལ། མེ་ལོང་ལ་སོགས་པའི་དངོས་པོ་གང་ཡང་རུང་བ་ཞིག་ཡུལ་དུ་བྱས་ཏེ་དེ་ལ་མིག་ཕྱེ་བཙུམ་རན་པར་བལྟ་ཞིང་མ་ཡེངས་བར་ཤེས་པ་རྩོལ་བ་གློད་དེ་ལྷུག་པར་བཞག་པས་ཇེ་ཞིག་ན་ཡུལ་དེ་གསལ་བར་སྣང་བར་བྱས་ལ། མེ་ལོང་ལ་སོགས་པའི་དངོས་པོ་གང་ཡང་རུང་བ་ཞིག་ཡུལ་དུ་བྱས་ཏེ་དེ་ལ་མིག་ཕྱེ་བཙུམ་རན་པར་བལྟ་ཞིང་མ་ཡེངས་བར་ཤེས་པ་རྩོལ་བ་གློད་དེ་ལྷུག་པར་བཞག་པས་ཇེ་ཞིག་ན་ཡུལ་དེ་གསལ་བར་སྣང་བ་ལ་ཡིད་རྟོག་མེད་དུ་སེང་གིས་གནས་ཏེ་དེའི་ཚེ་སྣང་ཕྱོགས་ཀྱི་ངོ་བོ་ཉིད་སྐྱེས་པ་ཡིན་ནོ། །
སྟོང་ཕྱོགས་ཀྱི་ངོ་བོ་ཉིད་མ་སྐྱེས་ན་བསམ་གཏན་གྱི་ཡན་ལག་སྔར་བཞིན་བྱས་ལ་མིག་ལ་ཉི་མ་དང་སེར་བུ་ལ་སོགས་པས་མི་གནོད་པ་གནས་སུ་ནམ་མཁའ་སྟོང་པ་ཡུལ་དུ་བྱས་ལ། དེ་ལ་མ་ཡེངས་པར་བལྟ་ཞིང་ཤེས་པ་རྩོལ་བ་གློད་དེ་ལྷུག་པར་བཞག་པས་ནམ་མཁའ་སྟོང་པ་ལ་རིག་པ་གསལ་བར་ཟིན་ཞིང་ཡིད་རྟོག་མེད་དུ་གནས། དེའི་ཚེ་སྟོང་ཕྱོགས་ཀྱི་ངོ་བོ་ཉིད་སྐྱེས་པ་ཡིན་ནོ། ། ཟུང་འཇུག་གི་ངོ་བོ་ཉིད་མ་སྐྱེས་ན་བསམ་གཏན་གྱི་ཡན་ལག་སྔར་བཞིན་བྱས་ལ་ཉིན་པར་མེ་ལོང་ནང་གི་གཟུགས་བརྙན་དང་མཚན་མོ་ཆུ་ནང་གི་ཟླ་བ་ལ་མིག་ཕྱེ་བཙུམ་རན་པར་བལྟ་ཞིང་ཤེས་པ་རྩོལ་བ་གློད་དེ་ལྷུག་པར་བཞག་པས་སྣང་ལ་རང་བཞིན་མེད་པ་ལ་རིག་པ་གསལ་བར་ཟིན་ཞིང་ཡིད་རྟོག་མེད་དུ་སེང་གིས་གནས་ན་ཟུང་འཇུག་གི་ངོ་བོ་ཉིད་སྐྱེས་པ་ཡིན་ནོ། ། བསྐྱེད་རིམ་བསྒོམས་ཀྱང་མི་རྟོག་པའི་ཏིང་ངེ་འཛིན་མ་སྐྱེས་ན་ཚོགས་ལམ་ཆིག་རྐྱང་དུ་ཤོར་བ་བྱ་བ་ཡིན། ། བསྐྱེད་རིམ་ལ་བརྟེན་ནས་མི་རྟོག་པའི་ཏིང་ངེ་འཛིན་སྐྱེས་ན་ཚོགས་དྲོད་འབྱོར་པ་ཡིན་པས་རྣལ་འབྱོར་པའི་ལམ་སྣ་འདི་ནས་ཟིན་པར་དཔལ་ས་སྐྱ་པ་ཆེན་པོས་བཤད་ཅེས་གསུངས་ སོ། ། གསུམ་པ་གྲུབ་མཐའ་འཁོར་འདས་དབྱེར་མེད་ནི། དེ་ལྟར་འཇིག་རྟེན་པའི་ལམ་དུ་ལྟ་བ་ངོ་བོ་ཉིད་གསུམ་གོམས་པ་ལ་བརྟེན་ནས་འདས་ལམ་ས་དང་པོ་ནས་དྲུག་པ་མན་ལ་བུམ་དབང་གི་ལམ་བསྐྱེད་རིམ་མཐར་ཕྱིན་ཏེ། འཁོར་བ་སྣོད་བཅུད་དུ་སྣང་བ་འདི་ཐམས་ཅད་མྱ་ངན་ལས་འདས་པ་ཡི་དམ་ལྷའི་དཀྱིལ་འཁོར་དུ་ཤར་བས་ལྷ་དང་གཞལ་ཡས་ཁང་ལས་ལོགས་ན་སྣོད་བཅུད་མེད་ཅིང་འཁོར་འདས་ཐམས་ཅད་རང་སེམས་གཉིས་སུ་མེད་པའི་ཡེ་ཤེས་དང་དབྱེར་མེད་དུ་རྟོགས་པས་སྣང་སེམས་རོ་གཅིག་ཏུ་འདྲེས་ཤིང་རྩིག་པ་དང་རི་སོགས་ལ་ཐོགས་པ་མེད། སྟོང་གསུམ་ཡུངས་འབྲུར་ཆུད་པ་ལ་ཆེ་ཆུང་མེད་པ་སོགས་ཡོན་ཏན་བསམ་གྱིས་མི་ཁྱབ་པ་དང་ལྡན་ཏེ།
དེ་ཙམ་ན་བསྐྱེད་རིམ་བསྒོམ་མི་དགོས་པར་སྣང་བ་ཐམས་ཅད་ལྷར་འཆར། སྒྲ་ཐམས་ཅད་སྔགས་སུ་འཆར་ལུས་ཀྱི་དཀྱིལ་འཁོར་མངོན་དུ་གྱུར། སྤྲུལ་སྐུའི་ཞིང་ཁམས་ལ་དབང་ཐོབ། བཙུན་མོས་པང་ནས་འཁྱུད་དེ་ཟག་མེད་ཀྱི་བདེ་བ་རྒྱུན་མི་ཆད་པ་ལ་ལོངས་སྤྱོད་པ་ཡིན་ནོ།། བཞི་པ་འདའ་ཀ་མ་གང་དུ་འཕོ་བ་ནི། གལ་ཏེ་ཚེ་འདི་ལ་གྲུབ་མཐའ་མ་སྙོགས་ན་འཆི་ཁར་སྙོགས་པའི་ཐབས་སུ་གང་ཟག་འབྲིང་གིས་འདའ་ཀ་མ་ཉམས་སུ་བླང་བར་བྱ་སྟེ། དེ་ཡང་འཆི་མི་འཆི་ལེགས་པར་བརྟགས་ལ། ངེས་པར་འཆི་བར་རྟོགས་པ་ན་འདའ་ཀ་མ་བྱ་བ་ཡིན་གྱི། གཞན་དུ་ན་ལྷ་བསད་པའི་ཉེས་པར་འགྱུར་ཏེ། སྡོམ་འབྱུང་ལས།
དུས་ཐོབ་ན་ནི་འཕོ་བྱ་ཡི། ། དུས་མིན་ལྷ་ནི་གསོད་པར་འགྱུར། ། ཞེས་གསུངས་སོ། ། དེས་ན་འཆི་བའི་དུས་ངེས་ནས་འཕོ་བ་སྦྱང་དགོས་པས། དེའི་ཚུལ་ལ་འཆི་ལྟས་བརྟག་པ། དེ་བསླུ་བའི་ཐབས། མ་བསླུས་ན་འཕོ་བ་གསུམ་གྱི་དང་པོ་ལ། ཕྱིའི་འཆི་ལྟས། ནང་གི་འཆི་ལྟས། སྣང་ཚུལ་ལ་བརྟག་པ་གསུམ་གྱི་དང་པོ་ནི།
རྒྱ་སྐྱེགས་ཀྱི་རི་ལ་འཛེགས་པ། མེ་ཏོག་དམར་པོ་འཐུ་བ། ཐང་དམར་པོ་ལ་འགྲོ་བ། རྒྱུས་མེད་པའི་རྒྱལ་ཁམས་སུ་འགྲོ་བ་དང༌། བུད་མེད་ནག་མོ་གོས་ནག་ཅན་ལ་འདོད་ལོག་སྤྱད་པ་དང༌། དེ་ལྟ་བུས་བདག་གི་ལྟོ་བ་ཕྲལ་ནས་ནང་ཁྲོལ་བཏོན་པ་དང༌། སྤྲེའུ་དང་བོང་བུ་ལ་ཞོན་ནས་ཁ་ཕྱིར་ཕྱོགས་ཏེ་འགྲོ་བ་ལ་སོགས་པ་རྨི་བ་དང༌། དངོས་སུ་རང་གི་ལུས་ངག་གི་སྤྱོད་པ་ལ་སྐྱོ་བ་དང༌། གནས་དང་གྲོགས་ལ་སྐྱོ་བ། སྤྱོད་པ་དང་གཤིས་འགྱུར་ཏེ་སྤྲོ་རིང་བ་ཐུང་དུ་སོང་བ་དང༌།
ཐུང་བ་རིང་དུ་སོང་བ་དང༌། རྩིང་བ་སེར་སྣ་ཆེར་སོང་བ་དང༌། སེར་སྣ་ཅན་རྩིང་བར་སོང་བ་དང༌། བསམ་གཏན་འདོར་བ་སྟེ་འདི་རྣམས་མ་ངེས་པའི་འཆི་ལྟས་ཡིན་ནོ། ། ནང་གི་འཆི་ལྟས་ནི། སྤྱིར་སྣ་གཡོན་ནས་རླུང་གྲངས་མང་དུ་རྒྱུ་ན་དགེ་ཞིང་ཚེ་རིང་ལ། གཡས་ནས་མང་དུ་རྒྱུ་ན་མི་དགེ་ཞིང་ཚེ་ཐུང་ངོ༌། ། གང་ལྟར་ཡང་ཐོ་རངས་ཀྱི་ཐུན་ནས་ཉི་མ་ཤར་བ་ཡན་ཆད་དུ་ཕལ་ཆེར་ལ་ཚེས་གཅིག་དང་གཉིས་དང་གསུམ་ལ་གཡོན་ནས་རྒྱུ། བཞི་དང་ལྔ་དང་དྲུག་ལ་གཡས་ནས་རྒྱུ། དེ་ལྟར་ཞག་གསུམ་གསུམ་སྤེལ་བའི་གནམ་གང་གི་བར་གོ་རིམ་བཞིན་དུ་རྒྱུའོ། །
སྣ་བུག་གང་རུང་ཞིག་ནས་ཞག་ཁ་ཡར་བཏུད་ནས་རྒྱུ་བ་ལ་ནི་ཉེས་པ་ཆེར་མེད་ཅིང་གོ་ལོག་ནས་རྒྱུ་བ་ལ་ནི་ཉེས་པ་ཡོད་དོ། ། དེའང་ཞག་དྲུག་གོ་ལོག་ན་འཐབ་རྩོད་དང་ཡིད་ལ་སྡུག་བསྔལ་དྲག་པོ་འབྱུང་བར་འགྱུར། ཟླ་བ་ཕྱེད་གོ་ལོག་ན་ནད་དྲག་པོ་འབྱུང་བར་འགྱུར། ཟླ་བ་གཅིག་གོ་ལོག་ན་གཉེན་འབྲེལ་དག་རྒུད་པར་འགྱུར། ཟླ་བ་ཕྱེད་དང་གཉིས་ལ་ལོག་ནས་རྒྱུན་ཟླ་བ་དྲུག་ན་ངེས་པར་འཆི་བར་འགྱུར་རོ། ། སྣང་ཚུལ་ལ་བརྟག་པ་ནི། མདུན་གྱི་ནམ་མཁའ་ཚེ་གཟུགས་བརྟགས་ཏེ། མགོ་དང་ཡན་ལག་མ་ཚང་བ་དང༌། གཞན་ཡང་ནམ་མཁའི་མེ་ཏོག་ཡལ་བ་དང༌། མིག་གི་འོད་ཟེར་ཉམས་པ་དང༌།
མཁའ་འགྲོའི་སྒྲ་ཡལ་བ་དང༌། གནམ་སའི་འབྲེལ་ཐག་ཆད་པ་ཞེས་བྱ་བ་སྣའི་ཐད་ཀར་ལག་པ་གཏད་པས་ཆད་ལ་ཁད་པ་ཞིག་ཀུན་ལ་འོངས་ཀྱང་ཀྲིགས་ཀྱིས་ཆད་ན་ཟླ་བ་དྲུག་ན་འཆི་བ་ཡིན། དེ་ལ་སོགས་པ་འཆི་ལྟས་ཏེ་མ་ངེས་པའོ། ། གཉིས་པ་འཆི་བསླུ་ལ། ཕྱིའི་འཆི་བསླུ་ནི། ཚེ་སྒྲུབ་ཀྱི་ཆོ་ག་དང༌། དད་པ་ཆེན་པོས་བླ་མ་དང་དཀོན་མཆོག་མཆོད་པ་དང༌། ཚོགས་བསག་དང༌། སཱཙྪ་དང་གཏོར་མ་དང་སྲོག་ཆགས་ཀྱི་ཚེ་སྐྱབས་པ་ལ་སོགས་པ་འབད་རྩོལ་དྲག་པོས་བྱའོ། ། ནང་གི་འཆི་བསླུ་ལ་ཐུན་མོང་དང་ཐུན་མོང་མ་ཡིན་པ་གཉིས།
དང་པོ་ནི། བསམ་གཏན་གྱི་ཡན་ལག་སྔོན་དུ་འགྲོ་བས་ཐོ་རངས་སྲོག་རྩོལ་གྱི་རླུང་སྟོང་ཙམ་རེ་བཟླ་བའམ། ཡང་ན་རླུང་བུམ་པ་ཅན་བསྒོམས་པས་ངེས་པར་བཟློག་པར་འགྱུར་ཏེ། སྡོམ་འབྱུང་ལས། ཡང་ན་བུམ་པའི་རྣལ་འབྱོར་གྱིས། རྟག་ཏུ་འཆི་བདག་ལས་རྒྱལ་བྱ། ། ཞེས་གསུངས་སོ། ། ཐུན་མོང་མ་ཡིན་པ་རྣལ་འབྱོར་དབང་ཕྱུག་གི་གདམས་ངག་ནམ་མཁའ་ཟས་སུ་ཟ་བ་ནི་ནམ་ལངས་ནས་ལག་པའི་རི་མོ་མཐོང་བ་ཙམ་ན་གནམ་སྔོ་སང་ངེ་བ་མཐོང་བའི་སར་བསྡད་ལ། བསམ་གཏན་གྱི་ཡན་ལག་དགུ་ཚང་བར་བྱས་ཏེ་ནམ་མཁའ་ལ་ཁ་གཏད་དེ། ཁམས་གསུམ་གྱི་ནམ་མཁའ་ཐམས་ཅད་འོད་སྔོན་པོའི་ཚུལ་དུ་རང་གི་ཁ་ན་མར་སིབ་སིབ་སོང་བས་བསམ་ཞིང་རླུང་ཁ་ནས་སྒྲ་མེད་དུ་དགང་ལུས་ཐམས་ཅད་ཁྲིག་ཁེངས་པ་ན་མཆིལ་མ་གཅིག་མིད་དེ་ཨོལ་ཀོས་ཨོ་མདུད་མནན་ལ་ཁོག་པའི་ནང་ཐམས་ཅད་རྒྱན་ནམ་མཁའ་སྔོ་བསང་ངེ་བས་ཁེངས་པར་བསམ་ཞིང་རླུང་ཐུབ་ཚད་གཟུང་ངོ༌། །
དེ་ལྟར་ཡང་ཡང་བྱས་པས་སྒྲེགས་པ་གཅིག་བྱུང་ན་འཆི་བ་བསླུས་པ་ཡིན་ཏེ། འདི་ཁོ་ན་བཞིན་བསྒོམ་ན་འཆི་མེད་ཀྱི་དངོས་གྲུབ་ཐོབ་ཅེས་གསུངས་ཏེ། དེའང༌། སྦྱོར་བས་ནམ་མཁའ་ཟས་སུ་ཟ། ། ནམ་མཁའ་བཞིན་དུ་འཆི་མེད་འགྱུར། ། ཞེས་གསུངས་སོ། ། གསུམ་པ་མ་བསླུས་ན་གང་དུ་འཕོ་བ་ལ་སྣང་བ་བསྒྱུར་བའི་འདའ་ཀ་མ། འོད་ཀྱི་གོང་བུའི་འདའ་ཀ་མ། སྒྲས་འཕོ་བའི་འདའ་ཀ་མའོ། ། དང་པོ་ནི།
ད་ལྟ་ཉིད་ནས་སྤྱོད་ལམ་ཐམས་ཅད་དུ་སྣང་བ་ཡི་དམ་ལྷའི་དཀྱིལ་འཁོར་ཡིན་སྙམ་པའི་དྲན་འཛིན་དྲག་པོ་ཡང་དང་ཡང་དུ་གཏང་ཞིང༌། ཁྱད་པར་གཉིད་དུ་འགྲོ་ཁར་དེ་ལྟ་བུའི་དྲན་པ་མི་བརྗེད་པར་བྱས་ལ་རྨི་ལམ་གྱི་སྣང་བ་ཡང་ཡི་དམ་གྱི་ལྷར་འཆར་བར་བྱའོ་སྙམ་པའི་འདུན་པ་བཏང་སྟེ་ཉལ་བས་གོམས་ན་དེ་ལྟར་འཆར་བར་འགྱུར་རོ། ། སྔོན་འགྲོ་སྦྱང་བའོ། ། དེ་ནས་ནམ་ཞིག་ངེས་པའི་འཆི་ལྟས་བྱུང་བའི་ཚེ་བླ་མ་སྤྱན་དྲངས་ལ་བདོག་པ་ཐམས་ཅད་བཏང་སྟེ་དབང་བླང༌། ཡང་ན་རང་གིས་བདག་འཇུག་བྱས་ཏེ་དབང་བླང༌། རྡོ་རྗེ་སྤུན་གྲོགས་རྣམས་སྤྱན་དྲངས་ལ་ཚོགས་ཀྱིས་འཁོར་ལོ་བྱ། དམ་ཚིག་ཉམས་ཆགས་ཐམས་ཅད་བཤགས། ཡོ་བྱད་ཐམས་ཅད་དགེ་བའི་ཕྱོགས་སུ་གཏད། ཟང་ཟིང་གི་དངོས་པོ་ལ་ཆགས་ཞེན་མེད་པར་བྱས་ལ། རང་ལྷར་གསལ་བའི་ཐུགས་ཀའི་ས་བོན་གྱི་འོད་ཀྱིས་ལྷ་དང་བླ་མ་ཐ་མི་དད་པ་མདུན་གྱི་ནམ་མཁར་སྤྱན་དྲངས།
ཕྱི་ནང་ཡིད་ལས་བྱུང་བའི་མཆོད་པ་ཅི་འབྱོར་ཕུལ། ཡན་ལག་བདུན་པ་བྱ། མོས་གུས་དྲག་པོས་གསོལ་བ་དུང་དུང་བ་གདབ། དེ་ནས་འཆི་བ་ལ་ཐུག་སྟེ་སྣང་བ་ཟ་ཟི་སྣ་ཚོགས་ནམ་བྱུང་བའི་ཚེ་བདག་ཉིད་ལྷར་བསྒོམས་པ་དེ་དོར་ནས་མདུན་གྱི་སྣང་བ་དེ་ལྷར་དྲན་པར་བྱས་ནས་ལྷའི་སྣང་བ་དེ་དང་བདག་གི་ཤེས་པ་རོ་གཅིག་པར་གྱུར་ཏེ་བར་དོའི་སྣང་བ་མི་འཆར་བར་གྲུབ་མཐའ་སྙོགས་པའམ་རིག་པ་འཛིན་པ་ལ་སོགས་པར་འགྱུར་རོ། ། འོད་ཀྱི་གོང་བུའི་འདའ་ཀ་མ་ནི། ལྷ་དང་བླ་མ་ཐ་མི་དད་པ་མདུན་གྱི་ནམ་མཁར་སྤྱན་དྲངས་པ་ལ་སོགས་སྔར་བཞིན་བྱས་ལ། ལུས་ཙོག་པུར་བྱ། ལག་པ་གཉིས་ལྟག་པ་ནས་སྐྱོར། རང་ལྷར་གསལ་བའི་སྙིང་གའི་ནང་དུ་འོད་ཀྱི་གོང་བུ་མཐེ་བོང་ཙམ་ཞིག་བསྒོམ། དེ་ལས་འོད་ཀྱི་གོང་བུ་རེ་མཆེད་པས་དང་པོར་དམྱལ་བར་སྐྱེ་བའི་སྒོ་བཤང་བའི་ལམ་དགག །
དེ་ནས་དུད་འགྲོའི་སྒོ་གཅི་བའི་ལམ། འདོད་ཁམས་ཀྱི་ལྷའི་སྒོ་ལྟེ་བ། ཡི་དྭགས་ཀྱི་སྒོ་ཁ། གནོད་སྦྱིན་གྱི་སྒོ་སྣ་བུག་གཉིས། མིའི་རྒྱལ་པོ་དང་ཕལ་པའི་སྒོ་མིག་གཡས་གཡོན། མིའམ་ཅིའི་སྒོ་རྣ་བ་གཉིས། གཟུགས་ཁམས་ཀྱི་ལྷའི་སྒོ་མཛོད་སྤུ། གཟུགས་མེད་ཀྱི་ལྷའི་སྒོ་སྤྱི་གཙུག་རྣམས་དགག་པར་བྱ་སྟེ། གདན་བཞི་ལས། སྒོ་རྣམས་ཀྱི་ནི་བྱེ་བྲག་ལས། །
འཁོར་བའི་བྱེ་བྲག་འབྱུང་བ་ཡིན། ། ཞེས་གསུངས། དེ་ནས་ལྟེ་བའི་ནང་དུ་རླུང་གི་དཀྱིལ་འཁོར་སྔོན་པོ་ཟླ་བ་ཕྱེད་པ་ལྟ་བུ། དེའི་སྟེང་ཟླ་བའི་དཀྱིལ་འཁོར། དེའི་སྟེང་དུ་སེམས་ཀྱི་རྟེན་ཧཱུྃ་མཐིང་ནག་རྣམས་ཆེ་ཆུང་ཅི་རིགས་པར་བསམས་ལ། སྟོབས་ཀྱི་ཧཱུྃ་དྲག་རིང་བར་དྲངས། རླུང་དང་ཟླ་བ་ཧཱུྃ་དང་བཅས་པ་རིམ་གྱིས་ཡར་བྱོན། དེ་བཞིན་དུ་ཉི་ཤུ་ཐམ་པའི་བར་དུ་བྱས་པས་མགྲིན་པར་བྱོན། ཉི་ཤུ་རྩ་གཅིག་པ་ལ་ཚངས་པའི་སྒོ་བསལ་ཏེ་རླུང་དང་ཟླ་བ་ཧཱུྃ་གསུམ་ག་ལྷག་པའི་ལྷའི་ཐུགས་ཀར་འཕངས་ན་གྲུབ་མཐའ་སྙོགས་པའམ་རིག་པ་འཛིན་པ་ལ་སོགས་པར་འགྱུར་རོ། ། གསུམ་པ་སྒྲས་འཕོ་བའི་འདའ་ཀ་མ་ནི།
སྔོན་འགྲོ་ལྷ་དང་བླ་མ་སྤྱན་དྲངས་པ་སོགས་དང༌། ལུས་ཙོག་པུ་སོགས་སྔར་དང་འདྲ་བར་བྱས་ལ། སྒོ་རྣམས་དབང་བཞི་པའི་འདའ་ཀ་མ་བཞིན་ཡི་གེས་དགག ། རླུང་དང་ཟླ་བ་ཧཱུྃ་རྣམས་ནི་ལྟེ་བར་བསམས་ལ་ཧིག་ཅེས་པས་མགྲིན་པའི་བར་དུ་དྲངས། ཉི་ཤུ་རྩ་གཅིག་པས་ཚངས་པའི་སྒོ་ནས་སྔ་མ་བཞིན་འཕངས་ན་གྲུབ་མཐའ་སྙོམས་པའམ་རིག་པ་འཛིན་པ་ལ་སོགས་པར་འགྱུར་རོ། ། ལྔ་པ་བར་དོ་ཡི་དམ་གྱི་ལྷ་དང་བདག་སེམས་རོ་གཅིག་པ་ནི། གལ་ཏེ་འདའ་ཀ་མ་མི་ཐེབས་པ་འདྲ་ན་གང་ཟག་ཐ་མའི་ལམ་བར་དོའི་གདམས་ངག་དགོས་པས། དེའི་ཚུལ་ལ་སྔོན་འགྲོ་དང་དངོས་གཞི་གཉིས། དང་པོ་ནི་གནས་སྐབས་ཐམས་ཅད་དུ་འཁོར་བའི་སྐྱེ་གནས་གང་ལ་ཡང་མ་ཆགས་པའི་ངེས་འབྱུང་གི་བསམ་པ་དང༌། སྐྱོ་ཤས་དྲག་པོས་ཀུན་ནས་བསླངས་ཏེ་ཆགས་སྡང་རྨོངས་གསུམ་སྐྱེ་བའི་ཡུལ་ཐམས་ཅད་ལྷག་པའི་ལྷའི་དཀྱིལ་འཁོར་གྱི་འཁོར་ལོར་ཤེས་པའི་དག་སྣང་ཟབ་མོའི་དྲན་འདུན་དང་མ་བྲལ་བའི་ངང་ནས་ཕྱི་སྒྲོ་འདོགས་ཡོངས་སུ་གཅོད་པའི་བླ་མ་རྡོ་རྗེ་སློབ་དཔོན་སྐུ་རྡོ་རྗེ་སྤྲུལ་སྐུར་དྲན་པ།
དེས་བསྟན་པ་རང་ལུས་ཡི་དམ་ལྷའི་དཀྱིལ་འཁོར་དུ་དྲན་པ། ལྷ་ལས་དྲས་པའི་རྡོ་རྗེའི་མིང་དྲན་པ་སྟེ་གསུམ་འབྲེལ་བ་ཅན་དུ་དུས་ཀྱི་ངེས་པ་གཅིག་ལ་དྲན་པར་བྱ་ཞིང༌། ཁྱད་པར་དུ་ཁ་ཟས་ཟ་བའི་དུས་དང༌། འཇིགས་ཤིང་ཉམ་ང་བའི་དུས་དང༌། གཉིད་དུ་འགྲོ་ཁ་དང༌། གཉིད་ཟད་མཚམས་རྣམས་སུ་དེ་གསུམ་དྲན་པའི་འདུན་པ་དྲག་པོ་བཏང་བས། རྨི་ལམ་དུ་འཇིགས་སྐྲག་ལ་སོགས་པ་བྱུང་བའི་ཚེ་ཡང༌། དེ་གསུམ་གྱི་དྲན་འདུན་རང་བབས་སུ་འབྱུང་ཞིང༌། དེས་རྐྱེན་བྱས་ན་རྨི་ལམ་གྱི་འཁྲུལ་སྣང་ཡང་བླ་མ་དང་ལྷག་པའི་ལྷར་འཆར་བ་ཞིག་མ་བྱུང་གི་བར་དུ་འབད་པར་བྱ་སྟེ། གོམས་པའི་སྟོབས་ཀྱིས་རྨི་ལམ་དུ་དེ་ལྟར་བྱུང་ན་བར་དོར་ཉམས་ལེན་ཇི་ལྟ་བ་བཞིན་ཐོག་ཏུ་ཁེལ་བས་བར་དོ་དངོས་གྲུབ་ལེན་པའི་དུས་ཞེས་བཤད་པ་ཡིན་ནོ། །
དངོས་གཞི་ནི། བར་དོར་ཡིད་ལུས་ཕྲ་བ་ཞིག་བླངས་པའི་ཚེ། འཇིགས་པའི་སྒྲ་བཞི་དང༌། ཉམ་ང་བའི་གཡང་ས་གསུམ་སྟེ། རྐྱེན་བདུན་ཤར་བ་ན་དེ་དང་རྗེས་སུ་མཐུན་པར་བར་དོའི་ལོངས་སྤྱོད་བསྣམ་བྱ་དྲི་ལྔ། འོད་ཀྱི་ལམ་ཁ་དོག་འཆར་བ། དེ་དག་གིས་རྐྱེན་བྱས་ཏེ་གོམས་པའི་དབང་གིས་དང་པོར་ཕྱི་སྒྲོ་འདོགས་ཡོངས་སུ་གཅོད་པར་བྱེད་པའི་བླ་མ་དྲན་པ་དང༌། དེས་བསྟན་པའི་བདག་ཉིད་ལྷག་པའི་ལྷར་དྲན་པ་འབྱུང་ལ། དེ་མ་ཐག་བསྣམ་བྱ་ཡང་ལྷག་པའི་ལྷར་ཤར་ཏེ། རྟེན་འབྲེལ་དེས་གསང་མཚན་ནས་ལུང་སྟོན་པ་འབྱུང་ཞིང་སྣང་བ་དང་བདག་གི་སེམས་རོ་གཅིག་པར་གྱུར་ནས་བར་དོ་ཉིད་དུ་རིག་པ་འཛིན་པ་ལ་སོགས་པར་འགྱུར་རོ། །
དེ་ཙམ་ན་བདུད་ཀྱི་ལུང་བསྟན་པར་སྲིད་པས་ད་ལྟ་ཉིད་ནས་དབང་བཞིའི་བརྡ་ལ་གོམས་པ་དང་གསང་མཚན་གསང་བ་ཤིན་ཏུ་གཅེས་སོ། ། དྲུག་པ་འབྲས་བུ་སྤྲུལ་པའི་སྐུ་རང་བཞིན་གྱིས་ལྷུན་གྲུབ་ནི་འབྲས་བུའི་སྐབས་ཉིད་འཆད་པར་འགྱུར་རོ། ། གཉིས་པ་གསང་དབང་དང་རྗེས་སུ་འབྲེལ་བ་ལ། ལམ་བདག་བྱིན་གྱིས་བརླབ་པའི་རིམ་པ། ལྟ་བ་རང་བྱུང་གི་ཡེ་ཤེས་བཞི། གྲུབ་མཐའ་མ་འདྲེས་ལ་ཡོངས་སུ་རྫོགས་པ། འདའ་ཀ་མ་འོད་གསལ་བ། ཞར་བྱུང་བར་དོ་རང་བྱུང་གི་ཡེ་ཤེས་གསལ་ལ་རྟོག་མེད། འབྲས་བུ་ལོངས་སྤྱོད་རྫོགས་པའི་སྐུ་རང་བཞིན་ལྷུན་གྲུབ་སྟེ་དྲུག་གི་དང་པོ་ལ་སྔོན་འགྲོ་དང་དངོས་གཞི་ཁྲིད་ཀྱི་རིམ་པ་གཉིས། དང་པོ་ལ།
ཁྲིད་ཀྱི་སྔོན་འགྲོ་བསག་སྦྱང་གི་རྣལ་འབྱོར་དང༌། ཐུན་གྱི་སྔོན་འགྲོ་བསམ་གཏན་གྱི་ཡན་ལག་གཉིས་ལས། དང་པོ་ནི། འདིར་ཡང་གྲུབ་ན་བླ་མ་ལ་དབང་བླང་བར་གསུངས་པས། དེའི་དོད་ད་ལྟ་ཡུམ་གྱི་བྱིན་རླབས་རེ་མཛད་ནས་གསང་དབང་གི་ཁྲིད་འཛུགས་པར་མཛད། དེའི་ཚེ་རླུང་ལྟས་བརྟགས་ཏེ་དཔོན་སློབ་གཉིས་ཀའི་རླུང་གཡས་ནས་རྒྱུ་བའི་དུས་སུ་མན་ངག་བསྟན་ན་ཉམས་མྱུར་དུ་སྐྱེ་ཡང་མི་བརྟན་ཞིང་བར་ཆད་འབྱུང་སྟེ། དེ་ཡང་རྩོལ་པའམ། གཟུང་བའམ། དུཿཁ་སྐྱེད་པའམ་འཕྲོག་པའམ་ཉི་མའི་རླུང་ཡིན་པས་དེའི་དུས་སུ་མི་བསྟན། གཉིས་ཀའི་གཡོན་ནས་རྒྱུ་ན་ཉམས་སྐྱེ་བ་བུལ་ཡང་སྐྱེས་པ་བརྟན་ཞིང་བར་ཆད་ཆུང་སྟེ།
དེ་ཡང་སྲོག་གམ་འཛིན་པའམ་བདེ་བ་སྐྱེད་པའམ་སྡུད་པར་བྱེད་པའམ་ཟླ་བའི་རླུང་ཞེས་བྱ་བ་ཡིན་པས་དེའི་དུས་སུ་བསྟན་ནོ། ། གཉིས་ཀ་ནས་རྒྱུ་བ་ནི་མ་ནིང་གི་རླུང་ཞེས་བྱ་བ་འཕོ་བའི་མཚམས་ཡིན་པས། དེའི་ཚེའང་ཏིང་ངེ་འཛིན་གཤའ་མ་མི་སྐྱེ་བས་མི་བསྟན་ནོ། ། ཡུན་རིང་དུ་གཡས་སུ་རྒྱུ་ན་གཡོན་དུ་འཕོ་བར་བསྒོམས་པས་འཕོ་བའང་སྲིད། དེས་འཕོ་རུ་མ་བཏུབ་ན་ནུ་མ་བཅུད་ལ་བོར་བ་ཞེས་བྱ་བ་སྣ་བུག་གཡོན་པ་བཀག་སྟེ་གཡས་པ་ནས་རླུང་དྲག་ཏུ་རྔུབས་ལ་ལག་པའི་གྲུ་མོས་ནུ་མ་དང་ལག་མཐིལ་གྱིས་འགྲམ་པ་གཡས་དྲག་ཏུ་མཉེས་ལ་མཐར་སྣ་བུག་གཡས་པ་བཀག་སྟེ་གཡོན་ནས་འབུད། དེ་ལྟ་བུ་ལན་ཁ་ཡར་བྱས་པས་འཕོའོ། ། དེ་ལྟར་ན་དཔོན་སློབ་གཉིས་ཀའི་གཡོན་ནས་རྒྱུ་བའི་དུས་སུ་བསྟན་ན་བཀྲ་ཤིས་ཤིང་བར་ཆད་ཆུང་བ་ཡིན་ནོ། ། དེ་ནས་བསག་སྦྱང་གཉིས་སྔར་བསྟན་པ་བཞིན་ལས་མཎྜལ་གྱི་རྣལ་འབྱོར་གྱི་མཐར་བླ་མ་རང་ལ་བསྟིམས་ཏེ། སྙིང་གའི་དབུས་སུ་བཞུགས་པ་དེ་ལ་ནང་རྡོ་རྗེའི་ལུས་ཀྱི་མཎྜལ་དབུལ་ཏེ། དེ་ཡང་དོན་ཡིད་ལ་དྲན་བཞིན་པས།
པགས་པ་གསེར་གྱི་ས་གཞི་ལ། ། རཀྟའི་རླན་གྱིས་ཀུན་ས་བྱུགས། ། སྒལ་ཚིགས་རི་རྒྱལ་ལྷུན་པོ་ལ། ། ཡན་ལག་བཞི་ཡི་གླིང་བཞིས་བརྒྱན། ། རོ་རྐྱང་དཀར་དམར་བྱང་ཆུབ་སེམས། ། ཉི་ཟླ་གསེར་དངུལ་ལ་སོགས་པ། ། ལྷ་མིའི་ལོངས་སྤྱོད་ཕུན་སུམ་ཚོགས། ། དོན་སྣོད་བདེ་ཆ་རིན་ཆེན་བདུན། ། ཧཾ་ལས་རྒྱུན་བབས་འདོད་འཇོའི་བ། ། སྐུ་གསུམ་ལྷུན་གྲུབ་མ་རྨོས་ལོ། །
རྩ་ཕྲན་སྣ་ཚོགས་དཔག་བསམ་ཤིང༌། ། རང་ལུས་ཡོན་ཏན་མཐའ་ཡས་ཀྱི། ། ཟས་གོས་འབྲུ་སོགས་དཔག་མེད་རྣམས། ། སྙིང་དབུས་ཐིག་ལེར་བརྟན་བཞུགས་པའི། ། བླ་མ་སངས་རྒྱས་ཁྱེད་ལ་འབུལ། ། རྫོགས་པའི་བྱང་ཆུབ་ཐོབ་པར་ཤོག ། ཨོཾ་གུ་རུ་བུདྡྷ་སོགས་གོང་བཞིན་བརྗོད་ལ་ཅི་ནུས་དབུལ། དེ་ལྟར་མཎྜལ་དང་ཡི་གེ་བརྒྱ་པ་གཉིས་ཀའི་གྲངས་བཟུང་ལ། འདི་ཙམ་སོང་ཞེས་བླ་མ་ལ་གྲངས་དབུལ། དེའི་ཚེ་ཁ་འཆམ་ན་བར་ཆད་ཆེ་ཞིང་ཏིང་ངེ་འཛིན་ངན་ལ།
ཁ་ཡར་ན་བར་ཆད་ཆུང་ཞིང་ཏིང་ངེ་འཛིན་བཟང་པོ་སྐྱེའོ། ། གཉིས་པ་ཐུན་གྱི་སྔོན་འགྲོ་བསམ་གཏན་གྱི་ཡན་ལག་ལ། སྦྱང་བ་གསུམ། གནད་ལ་དབབ་པ་གསུམ། སྒོམ་པ་གསུམ་མོ། ། དང་པོ་ནི། རྗེ་བཙུན་རིན་པོ་ཆེས། རྫོགས་རིམ་ཟབ་མོ་ཀུན་གྱི་སྔོན་འགྲོ་ནི། ། སྦྱང་བ་རྣམ་གསུམ་དེ་ནས་རླུང་ལ་བསླབ། ། ཅེས་གསུངསཏེ།
དེ་ལ་ལུས་སྦྱང་བ། ངག་སྦྱང་བ། ཡིད་སྦྱང་བ་གསུམ་གྱི་དང་པོ་ནི། དབེན་པའི་གནས་སུ་ལུས་ཐམས་ཅད་དྲི་ཆུས་བཀྲུས་ལ་བསྐུ་མཉེ་བྱ། ཉི་མ་ལ་ཅུང་ཟད་འདུག ། རྡུལ་མི་ཐོན་ཙམ་དུ་རན་པར་གཅག ། ཕྱག་དང་བསྐོར་བ་བྱ། དེ་ནས། མགོ་བོ་མཇིང་པ་བསྒྱུར་བྱ་ཞིང༌། ། ལག་པ་གཉིས་ནི་སོ་སོར་གཡབ། །
རྐང་པ་གཉིས་ནི་དྲག་ཏུ་སྤྲུག ། ཡན་ལག་ལྔ་ཡི་སྦྱང་བའོ། ། ཞེས་པ་ལྟར་གྱི་ལུས་སྦྱང་བསྡུས་པ་ཙམ་མམ། ཤེས་ཤིང་ནུས་ན་ལུས་སྦྱང་རྒྱས་པ་ཉི་ཤུ་པ་དང༌། གཉིས་ཀ་ལག་ལེན་བཞིན་ལུས་དུབ་དུབ་བྱས་ལ། ལུས་སེམས་ཁོང་སློད་དེ། གསལ་བ་རང་སོ་གཟུང༌། ལྷུག་པ་རང་སོ་བཟུང་སྟེ། དེ་ཡང་རེ་ཞིག་འབྱོངས་པའི་ཚད་ནི། དཀའ་ལས་མེད་ཅིང་ན་ཚ་མེད་ལ་ལུས་བདེ་ཞིང་ཡང་བ་ཡིན་ནོ།
ཁ་ཅིག་ལ་སྐབས་དེར་ཏིང་ངེ་འཛིན་རང་ཤུགས་ཀྱིས་སྐྱེ་བའང་སྲིད་དོ། ། གང་ལྟར་ཡང་ལུས་སྦྱང་ཡུན་རིང་དུ་བྱས་ན་ཏིང་ངེ་འཛིན་ཡུན་རིང་དུ་སྐྱེ་ཞིང་ཏིང་ངེ་འཛིན་གྱི་བར་ཆད་མི་འབྱུང་བ་ཡིན་ནོ། ། ངག་སྦྱང་བ་ནི། མདོ་ཟློས་པ་དང་སྔགས་བཟླ་བ་ལ་སོགས་པའི་ཐུན་ཡོད་ན་ཤུབ་བུའི་སྒོ་ནས་མ་ཆག་ཙམ་བྱ། གཞན་ཐ་མ་པའི་གཏམ་སྨྲ་བ་ལ་སོགས་པའི་ངག་གི་ལས་ཐམས་ཅད་སྤང་ངོ༌། ། སེམས་སྦྱང་བ་ནི། མཚན་བཅས་ཀྱི་དགེ་སྦྱོང་ཡོད་ན་ཐུན་མ་ཆག་ཙམ་བྱ། གཞན་དགེ་མི་དགེའི་རྣམ་རྟོག་ཐམས་ཅད་སྤངས་ལ་ཡིད་སྐྱོ་སང་ངེ་བཞག་སྟེ་ཡིད་སྐྱོ་བའི་གནས་སུ་བསམ་གཏན་འཁོར། ཞེས་གསུངས་སོ། ། གནད་ལ་དབབ་པ་གསུམ་གྱི་དང་པོ་ལུས་གནད་ལ་དབབ་པ་ནི།
སྐྱིལ་ཀྲུང་དང་ཙོག་པུ་གང་བདེ་རྒྱབ་རྟེན་མེད་པར་ཚིགས་དྲང་པོར་བསྲང༌། མགོ་ཅུང་ཟད་སྒུག ། མིག་སྣ་རྩེར་ཕོབ། ལྕེ་རྐན་ལ་སྦྱར། སོ་དང་མཆུ་མཉམ་པར་སྦྱར་ཏེ་ཁང་པ་རྩིག་པའི་འགྲམ་དང་འདྲའོ། ། དེ་ནས་སྣ་སྒོ་ནས་རླུང་ཕྱིར་ལན་གསུམ་དྲག་ཏུ་འབུད། དེ་ནི་ངག་གནད་ལ་དབབ་པ་སྟེ་ཁང་པའི་མི་གཙང་བ་ཕྱགས་དར་བྱེད་པ་དང་འདྲའོ། ། དེ་ནས་སེམས་ལྷོད་གློད་ནས་འཇོག་པ་ནི་སེམས་གནད་ལ་དབབ་པ་སྟེ་རྟ་བང་རྒྱུག་ཁར་དབུགས་འདོད་པ་དང་འདྲའོ། ། སྒོམ་པ་གསུམ་གྱི་དང་པོ་སེམས་ཅན་ཐམས་ཅད་ཀྱི་དོན་དུ་བདག་གིས་སངས་རྒྱས་ཐོབ་པར་བྱ། དེའི་ཆེད་དུ་ལམ་བསྒོམ་སྙམ་པ་ནི་བྱང་ཆུབ་ཀྱི་སེམས་བསྒོམ་པའོ། །
གཉིས་པ་བླ་མ་སྤྱི་བོར་བསྒོམས་ལ་མོས་གུས་དྲག་པོ་བྱ་ཞིང་གང་དྲིན་མ་ལ་སོགས་པས་བསྟོད། གསོལ་འདེབས་ཀྱི་ཚིག ། གསུང་གི་རྡོ་རྗེ་ལོངས་སྐུའི་ངོ་བོ་ཉིད། ། རབ་བྱུང་སྟོན་མཛད་ནང་གི་བླ་མ་ལ། ། གསོལ་བ་འདེབས་སོ་ངག་ལ་གསང་དབང་སྩོལ། ། གཏུམ་མོའི་ལམ་བཟང་སྒོམ་པར་བྱིན་གྱིས་རློབས། ། རང་བྱུང་རྣམ་བཞིའི་ལྟ་བ་རྟོགས་པ་དང༌། ། མ་འདྲེས་ཡོངས་རྫོགས་གྲུབ་མཐའ་སྙོགས་པར་ཤོག ། ཚེ་འདིར་གྲུབ་མཐའ་སྙོགས་པར་མ་ནུས་ན། ། འོད་གསལ་དབྱིངས་སུ་འཕོ་བ་ཐེབས་པར་ཤོག །
གལ་ཏེ་འཕོ་བའི་རྣལ་འབྱོར་མ་ཐེབས་ན། ། གསལ་ལ་རྟོག་མེད་བར་དོའི་གདམས་ངག་ལ། ། བརྟེན་ནས་རིག་འཛིན་མཁའ་སྤྱོད་སོགས་འགྲུབ་སྟེ། ། ལོངས་སྐུ་མངོན་དུ་འགྱུར་བར་བྱིན་གྱིས་རློབས། ། ཞེས་སྦྱར། གསུམ་པ་ནི། ཧཱུྃ་ཞེས་བརྗོད་པས་སྲུང་བའི་འཁོར་ལོ་དང༌། ཡང་ཧཱུྃ་ཞེས་བརྗོད་པས་རང་ཡི་དམ་གྱི་ལྷར་བསྒོམ་པའོ། ། བསམ་གཏན་གྱི་ཡན་ལག་དགུ་པོ་དེ་ནི་བསམ་གཏན་ཐམས་ཅད་ཀྱི་སྔོན་དུ་འགྲོ་བ་ཡིན་ནོ། །

བསམ་གཏན་གྱི་དངོས་གཞི་ལ། དམིགས་པའི་ལུགས་མང་ནའང༌། རྣལ་འབྱོར་གྱི་དབང་ཕྱུག་འདི་ནི་ཁམས་འདུས་པ་དང་པོ་གཏུམ་མོ་རླུང་དྲོད་རྟགས་ཀྱི་ལམ་ཁྲིད་པ་ཞེས་བྱ་བ་ཡིན་པས། རླུང་གི་རྣལ་འབྱོར་གཙོ་བོར་བཞེད་དེ། དེའི་རྒྱུ་མཚན་ཞིབ་ཏུ་བླ་མས་འཆད་པར་འགྱུར་རོ། ། རླུང་གི་རྣལ་འབྱོར་ཡང་ཡང་དག་པར་རྫོགས་པའི་སངས་རྒྱས་ཀྱིས་བསམ་གྱིས་མི་ཁྱབ་པ་ཞིག་གསུངས་ཀྱང༌། མན་ངག་ཉི་ཁྲི་ཆིག་སྟོང་དྲུག་བརྒྱར་འདུས་ལ། དེའང་མན་ངག་དགུ་བརྒྱ་ཕྲག་གཅིག་ཏུ་འདུ་ཞིང༌། དེའང་ཉིས་བརྒྱ་ཉི་ཤུ་རྩ་ལྔར་འདུ་ལ། དེའང་བཅུར་འདུ་ཞིང༌། དེའང་ལྡང་བ་དང༌།
འཇུག་པ་དང༌། གནས་པ་དང༌། ཐམས་ཅད་སྡོམ་པ་དང་བཞིར་འདུ་བ་ཡིན་ནོ། ། དེའང་རྣལ་འབྱོར་གྱི་དབང་ཕྱུག་འདིས་མན་ངག་བཞི་པོ་ཐམས་ཅད་ལམ་དུ་བྱེད་པ་ལ་སྲོག་རྩོལ་ལམ། རྡོ་རྗེའི་བཟླས་པ་ཕྱིར་གཏང་བའི་མན་ངག་གསུམ་ནི། རྩོལ་བ་བཀག་ནས་སྲོག་ནས་གཏང་བ། ཤུགས་བསྐྱེད་དེ་གཉིས་ཀ་ནས་གཏང་བ། ཁ་ནས་སྒྲ་བཅས་སུ་གཏང་བའོ། ། ནང་དུ་དགང་བའི་མན་ངག་གཉིས་ནི། རྩོལ་བ་བཀག་ནས་སྲོག་ནས་དགང་བ་དང༌།
ཁ་ནས་སྒྲ་མེད་དུ་དགང་བའོ། ། གནས་པ་ལམ་དུ་བྱེད་པ་ཁ་སྦྱར་ཞེས་བྱའོ། ། དེ་ལྟ་བུའི་ཉམས་སུ་བླང་བ་རེ་རེ་ལའང་བཞི་བཞི་སྟེ། ཉམས་སུ་བླང་བའི་ཐབས་དང༌། མཐར་ཕྱིན་པའི་ཚད། ཡོན་ཏན་གང་སྐྱེ་བ། སྐྱོན་གང་སེལ་བའོ། ། དེ་ལ་དང་པོ་སྲོག་རྩོལ་ཉམས་སུ་བླང་ན། བསམ་གཏན་གྱི་ཡན་ལག་དགུ་སྔོན་དུ་སོང་བར་བྱས་ནས། ཁོར་གཅིག་སྣ་གཡས་བཀག་ལ་གཡོན་དུ་རྒྱུ་རུ་གཞུག །
དེ་ནས་གོང་ལྟར་བདེ་བར་རྒྱུར་གཞུག་སྟེ། ཐོག་མར་རྩོལ་བ་ནས་མགོ་འཛིན། རླུང་ཕྱིར་རྒྱུ་བའི་དུས་སུ་ཕྱིར་རྒྱུས། ནང་དུ་འཇུག་པའི་ཚེ་ནང་དུ་རྒྱུས། ཅུང་ཟད་གནས་པའི་ཚེ་གནས་ཞེས་དྲན་པར་བྱ་ཞིང་བསླབ། དེ་ལ་ཏིང་ངེ་འཛིན་སྐྱེས་ནས། རྩོལ་བ་ལ་རྔན་དགས་རིམ་གྱིས་བྱིན་ཏེ། ཕྱིར་རིང་དུ་རྒྱུས། ནང་དུ་ཐུང་དུ་རྒྱུས། ནང་དུ་གནས་ཞེས་དྲན་པར་བྱ།
དེ་ལ་ཏིང་ངེ་འཛིན་སྐྱེས་ནས་སྲོག་ནས་མགོ་བཟུང་སྟེ། ནང་དུ་རྒྱུས། གནས། ཕྱིར་རྒྱུས་སྙམ་དུ་དྲན་པར་བྱ། འདི་རྡོ་རྗེའི་བཟླས་པར་བྱེད་ན་ནང་དུ་རྒྱུས་པ་ཨོཾ། གནས་པ་ཨཱཿ ཕྱིར་འགྲོ་བ་ཧཱུྃ་ཞེས་དྲན་པར་བྱས་ཀྱང་བཏུབ་བོ། ། དེ་ལ་ཏིང་ངེ་འཛིན་སྐྱེས་ནས། སྲོག་ལ་རྔན་དགས་རིམ་གྱིས་བྱིན་ཏེ། ནང་དུ་རིང་དུ་རྒྱུས།
ནང་དུ་གནས། ཕྱིར་ཐུང་ངུ་རྒྱུས། ཞེས་དྲན་པར་བྱས་ཏེ། འདིས་ནང་དུ་ཡུན་རིང་དུ་གནས་ཤིང་ཏིང་ངེ་འཛིན་བསམ་གྱིས་མི་ཁྱབ་པ་སྐྱེའོ། ། སྲོག་རྩོལ་མཐར་ཕྱིན་པའི་ཚད་ནི། རྒྱུ་བ་གསལ་བ་ཞེས་བྱ་བ་འབྱུང་བ་བཞིའི་རླུང་རྒྱུ་བའི་གནས་དང༌། ཁ་དོག་དང༌། དབྱིབས་དང༌། རིང་ཐུང་གི་ཚད་ཀྱང་མིག་གིས་མཐོང་བ་ཡིན་ནོ། ། རྣམ་པ་ངེས་པ་ཞེས་བྱ་བ་སྣ་གཡས་གཡོན་སྤོ་བ་དང༌།
དབང་པོ་གཞན་གྱི་སྒོ་ནས་གཏང་བ་དང༌། བཟློག་པར་ནུས་པ་ཡིན་ནོ། ། བསྒོམས་པའི་ཡོན་ཏན་ནི། ཕྲིན་ལས་བཞི་འགྲུབ་པ་སྟེ། དེའང་ས་རླུང་རྒྱུ་བ་གསལ་བའི་དུས་སུ། སྔགས་ཙམ་མམ། བསམ་པའི་སྨོན་ལམ་བཏབ་པ་ཙམ་གྱིས་རྒྱས་པའི་ལས་འགྲུབ། དེ་བཞིན་དུ་ཆུ་རླུང་གིས་ཞི་བ། མེ་རླུང་གིས་དབང༌། རླུང་གི་རླུང་གིས་མངོན་སྤྱོད་ཀྱི་ལས་རྣམས་ཐོགས་པ་མེད་པར་འགྲུབ་པ་ཡིན་ ནོ། །
ཡང་ན་ཕ་རོལ་གྱི་སྲོག་གི་རླུང་གི་ལམ་ནས་བཅུག་ནས་ཕ་རོལ་གྱི་ནང་དུ་ཀུན་ཏུ་བལྟས་ན་གཞན་གྱི་སེམས་ཤེས་པའི་མངོན་ཤེས་ཀྱང་འབྱུང་ངོ༌། ། སྐྱོན་གང་སེལ་ན་གཡང་ས་དང༌། རྡིབ་གྲི་དང་ཐོག་ལ་སོགས་པ་གློ་བུར་གྱིས་འཆི་བའི་རྐྱེན་གང་གིས་ཀྱང་བར་ཆད་མི་ནུས་ཏེ། ཚེ་ལ་ཅུང་ཟད་དབང་བ་ཡིན་ནོ། ། ད་ནི་གཉིས་པ་རྩོལ་བ་བཀག་སྟེ་སྲོག་ནས་གཏང་བའི་མན་ངག་ནི། བསམ་གཏན་གྱི་ཡན་ལག་ཚང་བར་བྱས་ནས། སེམས་སྣ་རྩེའི་སྣ་བུག་གཡོན་དུ་གཏད་ལ། སྣ་གཡས་པ་བཀག་ལ་རླུང་ནང་དུ་རྔུབ་སྟེ། གཡོན་ནས་ཕར་བུས་ལ་གཏང་ངོ༌། ། གཏང་བའི་ཡན་ལག་ལ་རླུང་ནང་དུ་འོང་དུ་མི་གཞུག་པ་གནད་ཆེ།
འདི་ནི་སྐྱོན་ཅན་ཕྱིར་བཏོན་པ་ཡིན་པས་མི་རྟོག་པའི་ཏིང་ངེ་འཛིན་ཤུགས་ལ་སྐྱེའོ། ། མཐར་ཕྱིན་པའི་ཚད་ནི། ཕྱིར་གཏོང་རྒྱུ་མེད་པར་རླུང་ཟད་ནས་ཅི་ཙམ་འདོད་པ་ཕྱིར་བཞག་ནས། ནང་དུ་འོང་དུ་མི་གཞུག་པར་ཁེགས་པ་ཡིན་ནོ། ། ཡོན་ཏན་ལུས་བདེ་བས་ཁེངས་པ་དང༌། མི་རྟོག་པ་མྱུར་དུ་སྐྱེའོ། ། སྐྱོན་ནི་རོ་སྟོད་གཟེར་བ་དང༌། སྙིང་མི་བདེ་བ་སེལ་ལོ། ། འདི་ལམ་མི་སྒོམ་པའི་ཚེའང་ཉམ་ངའི་གནས་སུ་འགྲོ་བའམ་ཆུ་ལ་བརྒལ་བའི་ཚེ་རྩོལ་པ་བཀག་སྟེ་སྲོག་ནས་གཏང་བ་ཁོར་བདུན་བདུན་ཙམ་བྱས་ན་བར་ཆད་ཐམས་ཅད་སེལ་ལོ། ། གསུམ་པ་ཤུགས་བསྐྱེད་དེ་གཉིས་ཀ་ནས་གཏང་བ་ནི་བསམ་གཏན་གྱི་ཡན་ལག་ཚང་བར་བྱས་ལ།
རང་གི་ཤེས་པ་མཛོད་སྤུར་གཏད་དེ། རླུང་གི་གནད་གཉིས་ཀ་ནས་ཤུགས་བསྐྱེད་ལ་བུས་ལ་གཏང༌། ཕྱིར་ཐུབ་ཚད་མནན། གཏང་བ་ལ་རླུང་ནང་འོང་དུ་མི་གཞུག་པ་གནད་དུ་ཆེ། དེ་ལ་ཞག་གསུམ་ཙམ་བསྒོམ། དེ་ནས་རང་གི་མདུན་ཁྲུ་གང་ཙམ་གྱི་ནམ་མཁའ་སྟོང་པ་ལ་ཡིད་གཏད། དེ་ནས་འདོམ་གང་ཙམ་ལ། དེ་ནས་མདུང་གང་ཙམ་ལ། དེ་ནས་རྒྱ་ཆེ་བའི་ལུང་པ་གཅིག་ཙམ་གྱི་ནམ་མཁའ་ལ། དེ་ནས་ས་སྐོར་གཅིག་ཙམ་གྱི་ནམ་མཁའ་ལ།
མཐར་འཇིག་རྟེན་གྱི་ཁམས་ཀྱི་ནམ་མཁའ་ཐམས་ཅད་ལ། ཡང་ན་ཤེས་པ་ཅི་ཡང་མི་རྟོག་པ་ལ་གཏད་ལ་བསྒོམ། རླུང་གི་གནད་སྔ་མ་དང་འདྲའོ། ། མཐར་ཕྱིན་པའི་ཚད་སྔ་མ་དང་འདྲ། ཡོན་ཏན་གསལ་བའི་ཉམས་སུ་མྱོང་བ་མཐར་ཐུག་པ་སྐྱེ། སྐྱོན་མགོ་ན་བ་དང་མིག་ཁྲག་ཏུ་སོང་བ་ལ་སོགས་པ་ཐམས་ཅད་སེལ་བར་ནུས་སོ། ། བཞི་པ་ཁ་ནས་སྒྲ་བཅས་སུ་གཏང་བ་ནི། བསམ་གཏན་གྱི་ཡན་ལག་རྣམས་ཚང་བར་བྱས་ལ། རང་གི་འདོམ་གང་ཁོར་ཡུག་གི་ནམ་མཁའ་ལ་སེམས་གཏད་པའོ། ། སིའི་སྒྲ་ལ་སེམས་གཏད་ལ།
རླུང་སོ་བར་ནས་སིའི་སྒྲ་དང་བཅས་པས་བུས་ལ་གཏང༌། ཕྱིར་ཐུབ་ཚད་མནན། གཏང་བ་ལ་ནང་དུ་འོང་དུ་མི་གཞུག་པ་གནད་དུ་ཆེ། མཐར་ཕྱིན་པའི་ཚད་སྔ་མ་དང་འདྲའོ། ། ཡོན་ཏན་ལུས་ལྡང་བ་ཡང་བ་དང༌། ཟོ་མདོག་བདེ་བ་འབྱུང་ངོ༌། ། སྐྱོན་ནི་ཁྲག་རོ་དང་རིམས་གློ་བུར་བ་ལ་སོགས་པ་ཚད་ནད་མཐའ་དག་སེལ་བར་ནུས་སོ། ། ལྔ་པ་རྩོལ་བ་བཀག་སྟེ་སྲོག་ནས་དགང་བ་ནི། བསམ་གཏན་གྱི་ཡན་ལག་ཚང་བར་བྱས་ལ། ལྟེ་བར་སྒོ་ངའི་སྐོགས་པ་འདྲ་བ་ཕྱི་དཀར་ལ་ནང་སེར་བ་གཅིག་གི་ནང་ན་མར་རླུང་སེམས་སིབ་སིབ་འགྲོ་བར་བསམ་ཞིང༌།
སྣ་གཡས་བཀག་ལ་གཡོན་ནས་རྫོགས་པར་རྔུབས་ལ། རླུང་གི་རྟ་མཆིལ་མ་མིད་ལ་མནན། མཐར་ཕྱིན་པའི་ཚད་ནི་ཅི་ཙམ་འདོད་ཚད་ཐུབ་ཅིང་ན་ཚ་མེད་པ་ཡིན་ནོ། ། ཡོན་ཏན་དྲོད་དང་བདེ་བ་བསམ་གྱིས་མི་ཁྱབ་པ་སྐྱེ་སྟེ། སློབ་དཔོན་རྣལ་འབྱོར་དབང་ཕྱུག་གི་ཉམས་རྣམས་ཀྱང་འདི་ལས་སྐྱེས་པ་ཡིན་ནོ། ། ཞེས་གསུངས་སོ། ། སྐྱོན་ནི་གྲང་བ་དང་སྐྲན་དང་མ་ཞུ་བའི་ནད་རྣམས་སེལ་ལོ། ། དྲུག་པ་ཁ་ནས་སྒྲ་མེད་དུ་དགང་བ་ནི། བསམ་གཏན་གྱི་ཡན་ལག་ཚང་བར་བྱས་ལ། ལྟེ་བར་ཆོས་འབྱུང་གྲུ་གསུམ་སྔོན་པོའི་ནང་ན་མར་རླུང་ཐམས་ཅད་སིབ་སིབ་འགྲོ་བར་བསམ་ཞིང༌།
རླུང་ཁ་ནས་སྒྲ་མེད་དུ་བཀང་ལ་མཆིལ་མ་མིད་ལ་ཐུབ་ཚད་དུ་མནན། འདི་ལ་སྒྲ་བག་ཙམ་བྱུང་ན་དྲོད་ཉམས་ནས་འགྲོ་བས་སྒྲ་མེད་དུ་མནན་ནོ། ། མཐར་ཕྱིན་པའི་ཚད་ནི། ཉིན་མཚན་མེད་པར་མནན་ཡང་ན་ཚ་མེད་པར་ཐུབ་པ་ཡིན་ནོ། ། ཡོན་ཏན་ནི་དྲོད་དང་བསྡོངས་བདེ་གསལ་སྐྱེའོ། ། སྐྱོན་ནི་དམུ་ཆུ་ལ་སོགས་པ་ལྟོ་བའི་ནད་སེལ། ཁྱད་པར་དུ་གང་ན་སར་མནན་ལ་འབིགས་པ་ལྟ་བུར་བྱས་ན་འབྱུང་བ་ལུས་འཁྲུགས་ཐམས་ཅད་སེལ་ལོ། ། དགང་བའི་ཡན་ལག་གཉིས་པོ་འདི་ལ་ཐུན་མོང་གི་དམིགས་པ་གཞན་ཡང་ལྟེ་བར་འོད་དཀར་པོ་གཅིག་གི་ནང་ན་ཨ་དམར་པོ་མཚལ་གྱི་ཤད་ལྟ་བུ་ཞིག་ལ་རླུང་སེམས་སིབ་སིབ་འགྲོ་བར་དམིགས་པའམ། འོད་དཀར་པོ་མེད་པར་དམར་པོ་ཉིད་ལ་སིབ་སིབ་སོང་བས་མེ་སོར་གཉིས་སམ་བཞིའི་བར་ལ་དམིགས་པའམ། ལྟེ་བར་ཆོས་འབྱུང་དམར་པོའམ་སེར་པོ་དམིགས་ལ།
དེ་ས་གཞི་ལྟར་རྒྱ་སྐྱེད་རྒྱ་མཚོ་ལྟར་གཏིང་ཟབ། ནམ་མཁའ་ལྟར་དཔངས་གཏོད་པའི་དམིགས་པ་བྱའོ། ། གཏང་བ་གསུམ་ཀའི་གནད་ལ་ནང་དུ་རིམ་གྱིས་འོང་དུ་གཞུག་པ་དང་དགང་བ་གཉིས་ཀ་དང་ཁ་སྦྱར་དང་གསུམ་ཀ་ལ་ཕྱིར་གཏོང་བའི་ཚེ་རིམ་གྱིས་གཏང་བ་གནད་དུ་ཆེའོ། ། ཕྱིར་གཏང་བ་ལ་ནང་དུ་འོང་དུ་མི་གཞུག་པ་དང༌། ནང་དུ་དགང་བ་ལ་ཕྱིར་མི་གཏོང་བ་གནད་དུ་ཆེ། ནང་དུ་དགང་བའི་རླུང་གི་སྦྱོར་བ་གཅིག་ལ་ཡང་ཡང་མི་རྔུབ་པ་གནད་དུ་ཆེའོ། ། ལུས་ཀྱི་འཁྲུལ་འཁོར་ཇི་ལྟར་བདེ་བ་ཡིན་ཀྱང་གཏང་བ་གསུམ་ལ་ཙོག་པུ་དང༌། དགང་བ་གཉིས་ལ་སྐྱིལ་ཀྲུང་ངོ༌། ། ད་ནི་བདུན་པ་ཁ་སྦྱོར་ཞེས་བྱ་བ་ལམ་ཐམས་ཅད་ཀྱི་རྩ་བ་ཡོན་ཏན་ཐམས་ཅད་བསྐྱེད་པའི་རྒྱུ་ཡིན་པས། དེའི་དམིགས་པ་ནི།
བསམ་གཏན་གྱི་ཡན་ལག་དགུ་ཚང་བར་བྱ། བྱེ་བྲག་ཏུ་ལུས་སྐྱིལ་ཀྲུང་དུ་གནད་ལ་དབབ། ལྟེ་བར་ཨ་ཤད་ལྟ་བུ་གཅིག་ལ་རླུང་ཐམས་ཅད་བསྟིམ་ཞིང་བསྒོམ་མོ། ། དེའང་བསྒོམ་པའི་རིམ་པ་ནི། དང་པོ་འོག་རླུང་ཅུང་ཟད་བསྐུམ། དེ་ནས་སྟེང་རླུང་རྫོགས་པ་དང་མཆིལ་མ་མིད་ལ་མནན། དེ་ནས་འོག་རླུང་དྲག་ཏུ་བསྐུམ། དེ་ལྟ་བུ་དེ་ལ་སྟེང་འོག་གི་རླུང་མི་འཆོར་བར་ཐུབ་ན་གནད་མ་འཁྲུལ་བ་ཡིན། སྟེང་རླུང་མནན་པས་འོག་རླུང་མི་ཐེམས་ཤིང་འོག་འཐེན་པས་སྟེང་མ་ནོན་ན་གནད་འཁྲུལ་པ་ཡིན། འོག་རླུང་བསྐུམས་པས་སྟེང་རླུང་རང་འགགས་སུ་འགྲོ །
སྟེང་རླུང་མནན་པས་འོག་རླུང་རང་ཤུགས་ཀྱིས་འཐོན་པར་འགྲོ་ཞིང༌། རླུང་ཕྱིར་བཏང་ཡང་འགྲོར་མ་འདོད་ན་ཡོན་ཏན་རིན་པོ་ཆེ་སྐྱེ་བའི་མཆོག་ཡིན་ནོ། ། དེའང་རླུང་ནོན་པའི་ཚད་ནི། རྩོལ་བ་ཡང་རབ་རྒྱུན་མི་ཆད། ། རྩོལ་བ་རབ་ལ་དྲུག་ཅུ་བཞི། ། རྩོལ་བ་འབྲིང་ལ་སུམ་ཅུ་གཉིས། ། རྩོལ་བ་ཐ་མ་ངེས་པ་མེད་ཅེས་བྱ་སྟེ། ཐུན་ལ་སྦྱར་ན་ཡང་རབ་ཀྱིས་ཁ་སྦྱར་རྒྱུན་མི་འཆད་པ་འོང༌། རབ་ཀྱིས་ཐུན་གཅིག་ལ་ཁ་སྦྱར་དྲུག་ཅུ་རྩ་བཞི་རེ་འོང༌། ། འབྲིང་གིས་ཐུན་རེ་ལ་སུམ་ཅུ་རྩ་གཉིས།
ཐ་མས་ངེས་པ་མེད་པར་བསྒོམ་ཞེས་གསུངས་ཏེ་འདི་ནི་གཙོ་བོར་མི་མཛད། ཁ་སྦྱར་རེ་རེའི་ཚད་ལ་སྦྱར་ན། པུས་མོ་ལ་བསྐོར་བ་རེ་དང༌། སེ་གོལ་གཏོགས་པ་ཡང་རབ་ཀྱིས་རྒྱུན་མི་ཆད་པར་འོང༌། རབ་ཀྱིས་དྲུག་ཅུ་རྩ་བཞི། འབྲིང་སུམ་ཅུ་རྩ་གཉིས། ཐ་མ་ངེས་པ་མེད་པར་འབྱུང་བ་ཡིན་ནོ། ། དེའང་ཉི་མ་རེ་རེའམ་ཐུན་རེ་རེ་ལ་འཕེལ་བཅུག་ན་ཐ་མ་ཡང་རབ་ཏུ་འགྱུར་བ་ཡིན་ནོ། ། དེ་ལྟར་སྐྱིལ་ཀྲུང་ལ་ཇི་ལྟར་འདོད་པ་ཐུབ་ནས་སྤྱོད་ལམ་གྱི་སྒོ་ནས་སྦྱང་བར་བྱ་སྟེ། ཙོག་པུར་སྦྱང༌།
དེ་ལ་འབྱོངས་ནས་ལངས་ལ་སྦྱང༌། དེ་ནས་འགྲོ་ཡིན་སྦྱང༌། དེ་ནས་ལས་བྱེད་པ་ལ་སོགས་པ་བྱ་བ་ཐམས་ཅད་ཀྱི་སྒོ་ནས་ཀྱང་སྦྱང་བར་བྱའོ། ། མཐར་ཕྱིན་པའི་ཚདནི། ཉིན་ཞག་དུ་མར་ཁ་སྦྱར་ཐུབ་ཅིང་ལུས་ཀྱི་འཁྲུལ་འཁོར་བཅས་པ་ཙམ་གྱིས་ཀྱང་ཏིང་ངེ་འཛིན་དུ་འགྱུར་བ་ཡིན་ནོ། ། སྐྱོན་ནི་འབྱུང་བ་ལུས་འཁྲུགས་པ་ལ་སོགས་པ་ཐམས་ཅད་ཀྱི་སྐྱོན་སེལ་ལོ། ། ཡོན་ཏན་ནི་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་འགྲུབ་པ་ཡིན་ནོ། ། ཁ་སྦྱོར་གྱི་རྣལ་འབྱོར་འདི་ལ་འོག་རླུང་བསྐུམ་མི་ཤེས་པ་སྒལ་ཚིགས་ན་སར་དབྱུག་པ་བཙུགས་པ་ལྟ་བུའི་མི་བདེ་བ་བྱུང་ན། སྐྱིལ་ཀྲུང་བཅས་ལ་ལག་པ་གཉིས་ཁུ་ཚུར་བཅངས་ལ། སྟན་ལ་བཙུགས་ཏེ་ལུས་བར་སྣང་ལ་བཏེག་ལ་སྨད་སྟན་གྱི་སྟེང་དུ་བརྡབ་པར་བྱའོ། །
དེ་ལྟ་བུ་འཁོར་ཁ་ཅིག་གིས་སེལ་བར་འགྱུར་ལ། གེགས་གཞན་སེལ་བ་ནི་གེགས་སེལ་རྒྱས་པ་ཉིད་ཀྱི་སྟེང་དུ་ཤེས་པར་བྱའོ། ། གཉིས་པ་ཁྱབ་བྱ་མན་ངག་གི་གནད་གཏུམ་མོའི་དམིགས་པ་ནི། སྤྱིར་རྒྱུད་སྡེ་རྣམས་ལས་ཙཎྜ་ལཱིའི་བྱེ་བྲག་བསམ་གྱིས་མི་ཁྱབ་པ་གསུངས་ནའང་དེ་ཐམས་ཅད་ཀྱི་ཉམས་སུ་བླང་བའི་མན་ངག་གི་གནད་མདོར་བསྡུ་ན་དགུར་འདུ་སྟེ། འཁོར་ལོ་ལ་མ་བརྟེན་པ་ལྔ། བརྟེན་པ་གསུམ། མན་ངག་གི་གནད་ལ་བརྟེན་པའི་མྱུར་བ་སྟེ་དགུའོ། ། འདིའི་དང་པོ་ལ་མར་མེ་གསོ་བ། ཚངས་པའི་ཐོག ། རྩ་བའི་རྣལ་འབྱོར།
སྲུབས་ཤིང་གི་འཁོར་ལོ། ཐིག་ལེའི་རྣལ་འབྱོར་དང་ལྔ་གསུངས་པའི་དང་པོ་ཉམས་སུ་བླང་ཚུལ་ནི། འདི་མན་ཆད་ཐམས་ཅད་ལ་བསམ་གཏན་གྱི་ཡན་ལག་དགུ་དང༌། རླུང་སྲོག་རྩོལ་ཁ་ཡར་བསྒོམ་པ་སྔོན་དུ་འགྲོ་བས་བསམ་གཏན་གྱི་ལམ་བསལ་ཏེ། དེ་ནས་དངོས་གཞི་སྒོམ་པ་ལ་འཇུག་ལ། དེ་ཡང་དང་པོ་འདི་ལ་ལུས་གནད་ཙོག་པུ་ལ། དམིགས་པའི་གནད་ལྟེ་འོག་སོར་བཞི་ན་ཀྵ་ཡིག་དམར་ནག་མགོ་བོ་ཐུར་ལ་བལྟ་བ་མེའི་རང་བཞིན་གཞི་ལ་གནས་པ་དང༌། ལྟེ་བར་ཨཾ་ཁ་དོག་དམར་སྐྱ་མགོ་བོ་གྱེན་དུ་བལྟ་བ་གསལ་གདབ། དེ་ནས་འོག་སྒོ་རླུང་འབྱེད་འཛུམ་གྱི་སྦྱོར་བ་ལན་གསུམ་གྱི་ཐ་མ་ལ་རླུང་ཅུང་ཟད་འཐེན་པས་སུམ་མདོའི་མེ་ཁ་དོག་དམར་ལ་རེག་བྱ་ཚ་བའི་རྣམ་པར་འབར་བས་ལྟེ་འོག་གི་ཀྵ་ཡིག་ཆེར་འབར་ཏེ། ལྟེ་བའི་ཨཾ་ལ་ཕོག་པས་ཨཾ་ལས་བདུད་རྩིའི་རྒྱུན་ཆ་ཕྲ་མོ་ཞིག་བབས་པས་མར་མེའི་སྡོང་པོ་ལ་འབྲུ་མར་བླུགས་པ་ལྟར་ཀྵའི་མེ་གསོས་པར་བསམས་ལ་སྟེང་རླུང་རིམ་གྱིས་བཅུག་སྟེ།
རླུང་གི་རྟ་མཆིལ་མ་སྒྲ་མེད་དུ་མིད། ཨོལ་ཀོས་ཨོལ་མདུད་མནན་ལ་འོག་རླུང་ཅུང་ཟད་བསྐུམ་སྟེ་རླུང་ཁ་སྦྱར་ནས་འབར་འཛག་ལ་སེམས་གཏད། རླུང་མི་ཐུབ་ན་དལ་བུས་གཏང༌། དེའི་ལམ་སྦྱང་བ་ནི། དམིགས་པ་དེ་ཉིད་མཉམ་གཞག་ཏུ་འབད་ནས་བསྒོམ་པ་སྟེ་ཏིང་ངེ་འཛིན་གྱི་རྒྱུ་ཡིན་ནོ། ། ལྟ་བ་བསྐྱང་བ་ནི། ཐུན་ཞབས་སུ་སེམས་རྩོལ་བ་གློད་ལ་མིག་ཐད་ཀར་ཧད་དེ་བལྟ་བར་བྱ་སྟེ་མི་རྟོག་པ་མཐའ་དབུས་མེད་པའི་ཉམས་སྐྱེའོ། ། དྲོད་བྱུང་རྒྱལ་དུ་བསྐྱང་བ་ནི། ལམ་བསྒོམས་པ་ལ་བརྟེན་ཉམས་མཐོ་དམན་བདེ་སྡུག་ཅི་སྐྱེས་ཀྱང་རླུང་སེམས་ཀྱི་རྟེན་འབྲེལ་དུ་ཤེས་པའི་སྒོ་ནས་རེ་དོགས་དང་དགག་སྒྲུབ་མེད་པར་ལམ་དུ་བསྲེལ་ལོ། ། ཐུན་གྲངས་དང་ཐུན་ཚད་མེད་པ་ནི།
ཐུན་གསུམ་དང་བཞི་ལ་སོགས་པ་ངེས་པ་མེད་པར་བསྒོམ་པ་དང༌། ཐུན་རེ་ལ་དམིགས་པ་འདི་གྲངས་འདི་ཙམ་བསྒོམ་ཞེས་པ་ལྟ་བུའི་ཚད་གཟུང་མེད་པའོ། ། ཡིད་འཇུག་ཡུལ་བརྟག་པ་ནི། སྤྲོ་ན་བསྒོམ་ལ་མི་སྤྲོ་ན་མི་སྒོམ་པ་སྟེ། སྤྲོ་བཞིན་དུ་མ་བསྒོམས་ན་ལམ་གོང་འཕེལ་དུ་མི་འགྱུར། མི་སྤྲོ་བཞིན་དུ་བསྒོམས་ན་རྟ་འགྲོག་ཅན་ལྟར་སྒོམ་དང་སེམས་འགྲས་ཏེ་ཕྱིས་བསྒོམ་དུ་མི་བཏུབ་པའོ། ། ཁམས་ཚོད་གཟུང་བ་ནི། ཁམས་བཟང་བཞིན་དུ་མ་བསྒོམས་ན་ཏིང་ངེ་འཛིན་གོང་འཕེལ་དུ་མི་འབྱུང༌། ཁམས་ངན་བཞིན་དུ་བསྒོམས་ན་འབྱུང་བ་ལུས་འཁྲུགས་སུ་འགྱུར་བས་ཁམས་བསོ་ཞིང་ཚོད་ཟིན་པར་བསྒོམ་མོ། ། ཟས་དང་སྤྱོད་ལམ་གྱི་ལྕག་གིས་བསྐུལ་བ་ནི།
ཁ་ཟས་ཡང་ལ་བཅུད་ཆེ་བ་ཟ། སྤྱོད་ལམ་དལ་ཞིང་བག་ཡང་བསྟེན། རླུང་དང་ཉི་མ་དང་མེ་ལ་མི་བསྡད། རྡུལ་འོང་དུ་མི་གཞུག ། ལུས་གནད་སྐྱིལ་ཀྲུང་དང་ཙོག་པུ་གང་བདེ་ལ་བསླབ་བོ། ། གཉིས་པ་ཚངས་པའི་ཐོག་ནི། གཞུང་བཤད་དག་ལས། རླུང་གི་གཞུ་ལ་མེ་ཡི་མདའ། ། བྱང་སེམས་ཧཾ་གི་འབེན་ལ་བརྡེག ། མྱུར་དུ་ཡེ་ཤེས་འཆར་བར་འགྱུར། །
ཞེས་འབྱུང་བས། དེའི་ལམ་ཉམས་ལེན་ནི། ལུས་སྐྱིལ་ཀྲུང་བྱ། ལག་པ་གཉིས་པུས་མོ་ལ་དགབ། ལྟེ་བར་རླུང་གི་གཞུ་སྔོན་པོ་དང༌། སུམ་མདོར་མེའི་མདའ་དམར་པོ་མདའ་ལྟཽང་སྦྱར་བ་ཆང་བཟུང་དང་མདེའུ་བཤང་སྒོར་འཛོམ་པ་ཞིག་བསྒོམ། ལྟེ་བ་ནས་སྤྱི་བོའི་བར་དུ་རྩ་དབུ་མ་ཟངས་དུང་ལྟ་བུ་འཕེལ་ཁ་ཐུར་དུ་བསྟན་པ་ཞིག་དང༌། དེའི་ཡས་སྣར་སྤྱི་བོའི་ཧཾ་དཀར་པོ་མགོ་ཐུར་དུ་ལྟ་བ་ཞིག་རྣམས་གསལ་བཏབ་ལ། འོག་རླུང་དྲག་ཤུལ་དུ་བསྐུམ་པ་དང་བསྟུན་ནས་ལྟོ་བ་ཚིགས་པ་ལ་དྲག་ཏུ་གཅེར། མིག་སྟེང་དུ་ལོག་གིས་བགྲད་པས་སྟེང་རླུང་རང་འགགས་སུ་འགྲོ །
འོག་རླུང་གི་ནུས་པས་མདའ་གཞུ་རྒྱབ་ངོས་ནས་ཁྱུ་རུ་རུ་འགྱུར་ཏེ། མདེའུ་རྩེ་ལྟེ་བར་སླེབ་པར་བསམ། དེ་ནས་རོ་སྟོད་གྱེན་དུ་འཐེན་བྱས་པས་མདའ་གཞུ་ཁེངས་ཏེ་མདེའུ་རྩེ་དབུ་མའི་མས་སྣར་ཆུད་པར་བསམས། ལུས་ཀྱི་སྟོད་ལྡིག་གིས་བསྒྱུར་བས་མདའ་ལྟོང་བྲལ་ཏེ། མེའི་མདའ་དེ་དབུ་མའི་ནང་ན་ཡང་ཐལ་གྱིས་སོང་བ་སྤྱི་བོའི་ཧཾ་ལ་ཕོག་པས་ཧཾ་ལས་བདུད་རྩི་འོ་མའི་རྒྱུན་ལྟ་སྐྱ་ནར་ནར་བའམ། མུ་ཏིག་གི་རྡོག་མ་ལྟར་དཀར་ཀྲིག་ཀྲིག་པ་རྒྱུན་མ་ཆད་པ་བྱུང་བས་མེ་དེ་ཐུར་དུ་བདས་དེ་ལྟེ་བར་སླེབ་པར་བསམས་ལ་ལུས་སེམས་ཁོང་གློད་དེ། འབར་འཛག་ལ་ཤེས་པ་གཏད་དོ། ། དེ་ལྟ་བུ་ཐུན་རེའི་ནང་དུ་ལན་རེ་ལས་མི་སྒོམ་པ་འདིའི་སྒོས་ཀྱི་དམིགས་བསལ་ཏེ། ལན་གཅིག་ཙམ་གྱིས་སེམས་གནས་པས། ། འཛག་པ་འབའ་ཞིག་བསྒོམ་པར་བྱ། །
ཞེས་གསུངས་སོ། ། རྩ་བའི་རྣལ་འབྱོར་ནི། ལུས་ཀྱི་གནད་ཙོག་པུ། སེམས་ཀྱི་གནད་རླུང་ཕྱིར་འགྲོ་བའི་ཚེ་གསང་གནས་ཀྱི་གཡས་ངོས་ནས་ལྟེ་བ། ལྟེ་བ་ནས་སྙིང་ག ། སྙིང་ག་ནས་མགྲིན་པ། མགྲིན་པ་ནས་སྤྱི་བོའི་བར་དུ་གཡས་རོ་མ་ཉི་མ་མེའི་རང་བཞིན་ཁ་དོག་དམར་པོ། སྦོམ་ཕྲ་གྲོ་སོག་འབྲིང་པོ་ཙམ་གསལ་གདབ། རླུང་ནང་དུ་འཇུག་པའི་ཚེ་སྤྱི་བོའི་གཡོན་ངོས་ནས་མགྲིན་པ། མགྲིན་པ་ནས་སྙིང་ག །
སྙིང་ག་ནས་ལྟེ་བ། ལྟེ་བ་ནས་གསང་གནས་ཀྱི་བར་དུ་གཡོན་རྐྱང་མ་ཟླ་བ་ཆུའི་རང་བཞིན་ཁ་དོག་དཀར་པོ། སྦོམ་ཕྲ་གྲོ་སོག་འབྲིང་པོ་ཙམ་གསལ་གདབ། རླུང་གནས་པའི་ཚེ་དེ་གཉིས་ཀྱི་བར་དབུ་མ་པདྨའི་སྣལ་མ་ལྟར་ཕྲ་སྟེ་རྟ་རྔ་བརྒྱར་བཤགས་པ་ཙམ། ཆུ་ཤིང་གི་སྡོང་པོ་ལྟར་དྲང་སྟེ་ཡ་ཡོ་མེད་པ། རྒྱ་སྐྱེགས་ཀྱི་མེ་ཏོག་ལྟར་དམར་ཞིང་སྣུམ་པ། ཏིལ་མར་གྱི་མར་མེ་ལྟར་གསལ་ཏེ་དྭངས་ཤིང་འོད་གསལ་བ། ཞེས་ཆོས་བཞི་ལྡན་དུ་གསལ་བཏབ་སྟེ། རླུང་འགྲོ་འོང་གནས་གསུམ་དང་བསྟུན་ནས་རྩ་གསུམ་པོ་གསང་གནས་ནས་སྤྱི་བོའི་བར་དུ་གཤིབས་ནས་གནས་པ་ལ་སེམས་ཡང་དང་ཡང་དུ་གཏད་ཅིང་སྦྱངས་པས། ཡིད་གར་ཆགས་ངེས་པར་མེད་དེ་གང་ལ་ཆགས་པར་གཞག །
རྗེས་ལྟ་བ་བསྐྱང་བ་སོགས་སྔར་བཞིན་ནོ། ། སྲུབས་ཤིང་གི་འཁོར་ལོ་ནི། ལུས་ཀྱི་གནད་ཙོག་པུ། སེམས་ཀྱི་གནད་ལུས་ཀྱི་དབུས་ལྟེ་བ་ནས་སྤྱི་བོའི་བར་དུ་རྩ་དབུ་མ་ཁ་དོག་དམར་སྐྱ་སྨྱུག་མ་འབྲིང་པོ་ཙམ། གཡས་གཡོན་དུ་རོ་རྐྱང་གཉིས་གོང་བཞིན་རྩ་གསུམ་འཛོམ་པའི་མས་སྣར་ངོ་བོ་མེ་ལ་རྣམ་པ་ཁྲག་གི་ཐིག་ལེ་སྲན་མ་ཙམ་ཞིག་རྣམས་གསལ་གདབ། རླུང་གི་གནད་ཁ་སྦྱོར་བཟུང་བས་གཡས་གཡོན་གྱི་རྩ་གཉིས་འདར་ཕྲིལ་བ་དང་བཅས་པས། དབུ་མ་ལ་གཅེར་ཏེ་གསོར་བསྒྲིལ་བ་བཞིན་ཧྲིལ་ཧྲིལ་བྱས་པས། དབུ་མའི་མས་སྣེས་ཁྲག་གི་ཐིག་ལེ་དེ་ཧར་ཧར་བཏང་བར་བསམ། རྗེས་ལྟ་བ་བསྐྱང་བ་སོགས་འདྲའོ། ། ལྔ་པ་ཐིག་ལེའི་རྣལ་འབྱོར་ལ།
སྙིང་གའི་ཉི་ཟླ་ཁ་སྦྱོར། ལྟེ་བའི་དཔའ་བོ་འབའ་ཞིག ། གསང་གནས་བདེ་བའི་ཐིག་ལེ། མཛོད་སྤུ་སྐྲ་དཀར་ས་བོན་དང་བཞི་ལས། དང་པོ་ནི། བསམ་གཏན་གྱི་ཡན་ལག་དགུ་ཚང་བར་བྱས་ལ་ལུས་སྐྱིལ་ཀྲུང་བྱ། སྙིང་སྒོ་ང་སྟོང་པ་ལྟ་བུའི་ནང་དུ་འོག་ཏུ་ཟླ་བ་སྟེང་དུ་ཉི་མ་དེ་གཉིས་སྲན་མ་བཀས་པ་ཙམ་གྱི་བར་དུ་ཐིག་ལེ་ཁ་དོག་དཀར་དམར། རྣམ་པ་གསལ་བ། ངོ་བོ་བདེ་སྟོང་ཆོས་སུམ་ལྡན་བསམ། དེ་ནས་དེ་ལ་ཡིད་ཅུང་ཟད་ཅིག་གཏད་པས།
ཐིག་ལེ་ལས་སིང་ཟེར་བའི་སྒྲ་ལ་བརྟེན་ནས་སྟེང་གི་ཉི་མ་ལ་བུ་ག་རྟ་རྔ་ཤོང་བ་ཙམ་ཞིག་བྱུང་བར་བསམ། དེ་ནས་རླུང་ཁ་ནས་སྒྲ་མེད་དུ་བཀང་བས་བུ་ག་ནས་ཐིག་ལེ་ལ་སིབ་སིབ་ཐིམ། དེ་ནས་བསྒོམས་པས་ཏིང་ངེ་འཛིན་དམིགས་པ་གསལ་བ་རབ་ཀྱི་མཐར་ཐུག་པ་སྐྱེའོ། ། གཞན་ཡང་མངོན་ཤེས་མྱུར་དུ་འཆར། གཉིས་པ་ནི་སྔོན་འགྲོ་སྤྱི་དང་མཐུན། ལུས་སྐྱིལ་ཀྲུང་དུ་བཅས་ལ། ལྟེ་བར་ཐིག་ལེ་ཁ་དོག་དཀར་དམར། རྣམ་པ་གསལ་བ། བདེ་སྟོང་ཟུང་དུ་འཇུག་པ་ཆོས་སུམ་ལྡན་ཞིག་བསམས་ལ། སྟེང་རླུང་རྩོལ་བ་བཀག་སྟེ་སྲོག་ནས་སམ།
ཁ་ནས་སྒྲ་མེད་དུ་བཀང་སྟེ་མནན་ལ་ཐིག་ལེ་ལ་བསྟིམ། ཏིང་ངེ་འཛིན་མི་རྟོག་པ་མྱུར་དུ་སྐྱེའོ། ། གསང་གནས་བདེ་བའི་ཐིག་ལེ་ནི། སྔོན་འགྲོ་སྔ་མ་དང་འདྲ། ལུས་ཙོག་པུ། རྡོ་རྗེའི་བུམ་པར་ཐིག་ལེ་པདྨ་རྭ་ག་ལྟ་བུ་དམར་བ་རྣམ་པ་བདེ་གསལ་ངོ་བོ་ཟུང་འཇུག་ཆོས་སུམ་ལྡན་དུ་བསམས་ལ། འོག་རླུང་ཆེར་བསྐུམས་ལ་བསྟིམ། གློད་རྩ་ན་དལ་བུས་གློད། དྲག་ཤུལ་དུ་གློད་ན་ཐིག་ལེ་ཉམས་ཏེ་འགྲོ་གསུངས། དེ་ལྟར་བསྒོམས་པས་ནོར་བུ་འགས་པ་སྙམ་བྱེད་པའི་བདེ་བ་འབྱུང༌།
ཐིག་ལེ་འཛག་པའམ། ཆགས་པ་སྐྱེས་ན་བགྲད་པའི་མཐའ་འམ་མཛོད་སྤུར་ཤེས་པ་གཏད། དེས་ཞིའོ། ། དེ་ཙམ་ན་ལྟེ་བར་འགྱུར་བ་བྱས་པས་ལུས་ཐམས་ཅད་ལ་བདེ་བས་ཁྱབ་པ་སྐྱེའོ། ། རླུང་འོག་རླུང་བྱ། ཏིང་ངེ་འཛིན་བདེ་བ་མྱུར་དུ་སྐྱེའོ། ། མཛོད་སྤུ་སྐྲ་དཀར་ས་བོན་ནི། སྔོན་འགྲོ་སྔར་དང་འདྲ། ལུས་གནད་སྐྱིལ་ཀྲུང༌། མཛོད་སྤུར་ཧྃ་འཁྱོག་པོ་མགོ་ཐུར་ལ་ལྟ་བ་བསམ།
དེ་ནས་རྩོལ་བའི་རླུང་ཕྱིར་རྒྱུ་བའི་དུས་སུ་ལྕེ་ཆུང་གི་རྒྱབ་ནས་སོང་ནས་ཧཾ་ལ་ཕོག་པས་ཧཾ་ལས་བདུད་རྩིའི་རྒྱུན་ལྕེ་ཆུང་གི་གསུམ་གྱི་བར་དུ་བབས། དེ་ལས་བབས་པས་སྙིང་གའི་ཧཱུྃ་ཚིམ་པར་བསམ། དེ་ལ་ཤེས་པ་གཏད། ཡང་ནང་དུ་འཇུག་པ་ནའང་བབས། དེ་ལ་ཤེས་པ་གཏད། མུ་ཏིག་གི་རྡོག་མའམ་འོ་མའི་རྒྱུན་ལྟ་བུ་འཛག་པ་གཉིས་སེམས་ཉམས་དང་སྦྱར། སྐབས་སུ་ལྕེ་རྩ་འགུལ་བ་ཙམ་བྱ། ཨོག་མས་ཨོལ་མདུད་མནན། ལྕེ་རྩེ་རྐན་ལ་སྦྱར་ཏེ་བསྒོམ། རླུང་སྲོག་རྩོལ་དང་བསྟུན།
ཡོན་ཏན་སྐྲ་དཀར་དང་གཉེར་མ་སྤང་ཞིང་ཁམས་བརྟས་པར་བྱེད་དོ། ། རྗེས་ལྟ་བ་བསྐྱང་བ་སོགས་འདྲ། གཉིས་པ་འཁོར་ལོ་ལ་བརྟེན་པ་ལ་འཁོར་ལོ་གཅིག་ལ་བརྟེན་པ་རྣོ། གཉིས་ལ་བརྟེན་པ་མྱུར། བཞི་ལ་བརྟེན་པ་བརྟན་ཞེས་བྱ་བ་གསུམ་གྱི། དང་པོ་ནི། ལུས་ཀྱི་གནད་ཙོག་པུ། སེམས་ཀྱི་གནད་བཤང་སྒོར་ལས་ཀྱི་རླུང་གཞུ་བདུངས་པ་ལྟ་བུ་དང༌། སུམ་མདོར་ཡེ་ཤེས་ཀྱི་མེ་གྲུ་གསུམ་རང་བཞིན་གྱིས་གནས་པ་གསལ་གདབ། ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་པའི་དབུས་སུ་རྩ་མདུད་གྲུ་གསུམ་གྱི་ནང་དུ་ནང་ལྟར་བཤད་པའི་རྡོ་རྗེ་བདག་མེད་མ་ཞེས་བྱ་བ་ཨཾ་ཤིན་ཏུ་ཆ་ཕྲ་བ།
ནང་སྐོར་འདབ་མ་བརྒྱད་ལ་དབྱངས་གསལ་སྡེ་ཚན་བརྒྱད་ཀྱི་ཐོག་མ། ཨ་ཀ་ཙ་ཊ་ཏ་པ་ཡ་ཤ་བརྒྱད་ཁ་དོག་དམར་པོ་གཡས་སྐོར། ཕྱི་སྐོར་འདབ་མ་དྲུག་ཅུ་རྩ་བཞི་ཡི་གེ་དགོད་པ་དང་བྲལ་བ་གསལ་གདབ། རླུང་གི་གནད་འོག་སྒོ་ཨ་ལོང་འབྱེད་འཛུམ་གྱི་སྦྱོར་བ་ལན་གསུམ་གྱི་ཐ་མ་ལ་འཐེན་པས་སུམ་མདོའི་མེ་སྦར་ཏེ། ལྟེ་བའི་ཨཾ་ལ་ཕོག་པས། ཨཾ་ལས་མེ་ཁ་དོག་དམར་བ། ངོ་བོ་ཚ་བ། རང་བཞིན་མཉེན་པ་སྟེ་ཆོས་སུམ་ལྡན་དང་པོར་སོར་གཅིག་ཙམ། དེ་ནས་སོར་གཉིས། དེ་ནས་སོར་གསུམ།
དེ་ནས་སོར་བཞི་ཙམ་རྣོ་བ་མྱུར་བ་འབར་བ་ལ་སེམས་གཏད། རླུང་རིམ་གྱིས་ཁ་སྦྱར་ལ་བསྒོམ། དེས་ལྟེ་བའི་འོག་ཏུ་དྲོད་ཚ་འུར་གྱིས་འོང་བ་ལ་སོགས་པ་ཉམས་གང་སྐྱེས་ཀྱང་ངོ་ཤེས་པར་བྱ། རྗེས་ལྟ་བ་བསྐྱང་བ་སོགས་འདྲ། ཉམས་མྱོང་སྐྱེ་སླ་བའི་དམིགས་པ་ཡིན་པས་རྣོ་བ་ཞེས་བྱའོ། ། གཉིས་ལ་བརྟེན་པ་ནི་ལུས་གནད་འདྲ། སྔར་ལྟེ་བའི་འཁོར་ལོའི་སྟེང་དུ་སྙིང་ག་ཆོས་ཀྱི་འཁོར་ལོའི་རྩ་འདབ་བརྒྱད་པའི་ལྟེ་བ་ལ་ཧཱུྃ་སྔོ་སྐྱ་དངུལ་ཆུ་ལྟ་བུ་མགོ་བོ་ཐུར་ལ་ལྟ་བ་འཐིག་ལ་ཁད་པ་འདབ་མ་བརྒྱད་ལ་ཡི་གེ་དགོད་པ་དང་བྲལ་བ། སྙིང་གའི་ཧཱུྃ་དང་ལྟེ་བའི་ཨཾ་གཉིས་རྩ་དབུ་མ་ཤིན་ཏུ་ཆ་ཕྲ་བས་ཟུང་སྦྲེལ་བ་ནང་གི་ཧེ་རུ་ཀ་ཡབ་ཡུམ་གྱི་ངོ་བོར་བསམས་ལ། འོག་སྒོ་འབྱེད་འཛུམ་གྱི་སྦྱོར་བས་སུམ་མདོའི་མེ་སྦར། ལྟེ་བའི་ཨཾ་ལ་ཕོག་པས།
ཨཾ་ལས་མེ་ཤིན་ཏུ་ཕྲ་བ་གློག་གི་ཟེར་མ་ལྟ་བུ་ཞིག་དབུ་མའི་ནང་ནས་སོང་སྟེ། ཧཱུྃ་ལ་རེག་པས་ཧཱུྃ་ལས་བྱང་ཆུབ་ཀྱི་སེམས་ཀྱི་རྒྱུན་ཤིན་ཏུ་ཕྲ་བ་ཞིག་འཛག་ནས་ཨཾ་ལ་ཐིམ་པས་ཨཾ་དྲག་རུ་འབར་བའི་འབར་འཛག་དཀར་དམར་འདྲེས་པ་ལ་སེམས་གཏད། རླུང་རིམ་གྱིས་ཁ་སྦྱར། ལུས་དང་སེམས་གཉིས་ཀ་བསྒྲིམས་ལ་བསྒོམ། རྗེས་ལྟ་བ་སྐྱང་བ་སོགས་འདྲ། འཁོར་ལོ་བཞི་ལ་བརྟེན་པ་བརྟན་པ་ནི། སྤྱིར་འཁོར་ལོ་རྣམས་ཀྱི་གནས་ཚུལ། གསང་གནས་ཀྱི་འཁོར་ལོ་ཝ་གཤོར་ལྟ་བུ། ལྟེ་བ་སྒྲོ་གུ་བཅིངས་པ་ལྟ་བུ། སྙིང་ག་པདྨ་བྱེ་བ་ལྟ་བུ།
མགྲིན་པ་ཐལ་མོ་གྱེན་ལ་བཀན་པ་ལྟ་བུ། སྤྱི་བོ་གདུགས་ཕུབ་པ་ལྟ་བུར་གནས་ཞེས་གསུངས་ལ། ལམ་དུ་བྱེད་པའི་ཚེ་ལྟེ་བ་དང་མགྲིན་པའི་འཁོར་ལོ་པདྨ་ཁ་གྱེན་དུ་བྱེ་བ་ལྟ་བུ་དང༌། སྙིང་ག་དང་སྤྱི་བོའི་འཁོར་ལོ་གདུགས་ཕུབ་པ་ལྟ་བུར་བསམ་མོ། ། ཉམས་སུ་ལེན་པའི་ཚུལ་ནི། ལུས་ཀྱི་གནད་ཙོག་པུ། སེམས་ཀྱི་གནད་ལས་བྱེད་པའི་འཁོར་ལོ་གཉིས་སྔར་ལྟར་གསལ་གདབ། ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞིའི་དབུས་སུ་ཨཾ། ནང་སྐོར་གྱི་འདབ་མ་བརྒྱད་ལ་གཡས་སྐོར་དུ་ཨ་ཀ་ཙ་ཊ་ཏ་པ་ཡ་ཤ་བརྒྱད། ཕྱི་སྐོར་གྱི་འདབ་མ་དྲུག་ཅུ་རྩ་བཞིའི་མདུན་ནས་གཡོན་སྐོར་གྱིས་ཨཱ་ལི་བཅུ་དྲུག་པ་ཕྲག་གཉིས།
གཡས་སྐོར་གྱིས་ཀཱ་ལི་ཧ་དང་ཀྵ་སྤངས་པ་ཕྲག་གཅིག་སྟེ། ཐམས་ཅད་ཁ་དོག་དམར་པོ་མགོ་གྱེན་ལ་བལྟ་བ། སྙིང་ག་ཆོས་ཀྱི་འཁོར་ལོ་འདབ་མ་བརྒྱད་པའི་དབུས་སུ་ཧཱུྃ། ཕྱོགས་བཞིར་བྷྲཱུྃ་ཨཱྃ་ཛྲཱིཾ་ཁཾ། མཚམས་བཞིར་ལྃ་མཱྃ་པྃ་ཏཱྃ། ཡིག་འབྲུ་ཐམས་ཅད་ཁ་དོག་ནག་པོ་མགོ་ཐུར་ལ་བལྟ་བ། མགྲིན་པ་ལོངས་སྤྱོད་ཀྱི་འཁོར་ལོ། རྩ་འདབ་བཅུ་དྲུག་པའི་དབུས་སུ་ཨོཾ། འདབ་མ་རྣམས་ལ་ཨཱ་ལི་བཅུ་དྲུག་གཡོན་སྐོར། ཡིག་འབྲུ་ཐམས་ཅད་ཁ་དོག་དམར་པོ་མགོ་གྱེན་ལ་བལྟ་བ་སྤྱི་བོ་བདེ་བ་ཆེན་པོའི་འཁོར་ལོ་རྩ་འདབ་སོ་གཉིས་པའི་དབུས་སུ་ཧཾ།
འདབ་མ་རྣམས་ལ་མདུན་ནས་གཡོན་སྐོར་གྱིས་ཨཱ་ལི་བཅུ་དྲུག ། གཡས་སྐོར་གྱིས་ཀ་ནས་ཏ་རྣལ་མའི་བར་ཡིག་འབྲུ་ཐམས་ཅད་ཁ་དོག་དཀར་པོ་མགོ་ཐུར་ལ་བལྟ་བ། གཡས་རོ་མ་དམར་མོ་ཁ་གྱེན་ལ་བལྟ་བ། གཡོན་རྐྱང་མ་དཀར་མོ་ཁ་ཐུར་ལ་བལྟ་བ། དབུས་ཀུན་འདར་མ་དཀར་ལ་དམར་བའི་མདངས་ཅན་ཏེ་རྩ་གསུམ་པོ་འཁོར་ལོ་བཞིའི་གནས་སུ་འཛོམ་ཞིང་སྤྱི་བོ་ནས་ལྟེ་བའི་བར་དུ་སྲོག་ཤིང་གི་ཚུལ་དུ་གནས་པར་བསམས་ལ་གསལ་གདབ། ཐེབས་པ་ན་འོག་སྒོ་འབྱེད་འཛུམ་གྱི་སྦྱོར་བས་བཤང་སྒོའི་རླུང་གཡོས། སུམ་མདོའི་མེ་སྦར། ལྟེ་བའི་ཨཾ་ལ་ཕོག་པས་ཨཾ་དམར་ཧུར་གྱིས་འབར་ཏེ། མེ་ལྕེ་ཕྲ་མོ་གློག་གི་ཟེར་མ་ལྟ་བུ་ཞིག་གཡས་རོ་མ་ནས་སོང༌། སྙིང་གའི་ཡིག་འབྲུའི་ཁམས་ཞེན་ཐོགས་མེད་པར་བཅོམ།
ཡང་རོ་མ་ནས་སོང་མགྲིན་པའི་ཡིག་འབྲུའི་ཁམས་རྣམས་བཅོམ། ཡང་རོ་མ་ནས་སོང་སྤྱི་བོའི་ཧཾ་ལ་རེག་པས་ཧཾ་ཞུ་བའི་བྱང་ཆུབ་ཀྱི་སེམས་ཀྱི་ཐིག་ལེ་གཡོན་རྐྱང་མ་ནས་བབས། མགྲིན་པའི་ཡིག་འབྲུ་རྣམས་གསོས་བཏབ་ཅིང་རྒྱས་པར་བྱས། ཡང་གཡོན་རྐྱང་མ་ནས་སོང༌། སྙིང་གའི་ཡིག་འབྲུ་རྣམས་གསོས་བཏབ་ཅིང་རྒྱས་པར་བྱས། ཡང་རྐྱང་མ་ནས་སོང་སྟེ་ལྟེ་བའི་ཨཾ་ལ་ཕོག་པས་ཨཾ་གསོས་ཏེ་ཆེར་འབར་བས་དབུ་མ་ཅུང་ཟད་ཁ་བྱེ་ནས་མེ་ལྕེ་ཤིན་ཏུ་ཆ་ཕྲ་བ་གློག་གི་ཟེར་མའི་ཚུལ་གྱིས་དབུ་མ་ནས་ཡར་སོང་སྟེ་སྙིང་ག་ཧཱུྃ་དང་མགྲིན་པའི་ཨོཾ་གཉིས་ཞེན་ཐོགས་མེད་པར་བཅོམ་སྟེ། སྤྱི་བོའི་ཧཾ་ལ་རེག་པས་ཧཾ་ལས་བདུད་རྩིའི་རྒྱུན་ཆ་ཕྲ་བ་དབུ་མ་ཉིད་ནས་བབས་ཏེ། མེ་དེ་རིམ་གྱིས་བདས་ནས་མགྲིན་པའི་གནས་སུ་འབར་འཛག་ལ་སེམས་གཏད། ཡང་རིམ་གྱིས་བདས་ནས་སྙིང་གའི་གནས་སུ་འབར་འཛག་ལ་སེམས་གཏད། ཡང་རིམ་གྱིས་བདས་ནས་ལྟེ་བའི་གོང་སོར་བཞི་ཙམ་གྱི་གནས་སུ་ཡིད་འཇུག་པའི་སར་འབར་འཛག་ལ་སེམས་གཏད་དེ་འབར་བ་དྲགས་ན་ཡར་དེད།
འཛག་པ་དྲགས་ན་མར་དེད་དེ། དཀར་དམར་སྐྲ་ཤད་འཛིངས་པ་ལྟ་བུ་ལ་སེམས་དྲག་ཏུ་གཏད་ཅིང་རླུང་རིམ་གྱིས་ཁ་སྦྱར་ལ་བསྒོམ་མོ། ། རྗེས་ལྟ་བ་བསྐྱང་བ་སོགས་འདྲ། གསུམ་པ་མན་ངག་གི་གནད་ལ་བརྟེན་པའི་མྱུར་བ་ལ། མེ་དམར་སྐྱ། མེ་འབར་བ། ཐིག་ལེའི་འཐབ་མོ། མེའི་འཁོར་ལོ། མེ་དྲག་ཏུ་འབར་བ། མེ་ཆེར་འབར་བ།
ཐམས་ཅད་མེར་འབར་བ་ལ་དམིགས་པ་དང་བདུན་གྱི་དང་པོ་ནི། ནུས་ན་མཎྜལ་དང་ཡི་གེ་བརྒྱ་པའི་རྣལ་འབྱོར་སྔོན་དུ་བཏང་ལ། ཉམས་སུ་ལེན་པའི་ཚེ་བསམ་གཏན་གྱི་ཡན་ལག་གཞན་ཐམས་ཅད་སྔར་བཞིན་ལ། ལུས་ཀྱི་གནད་ཐབས་འགལ་གྱི་ཕྱག་རྒྱ་བཅོ་བརྒྱད་བཅའ་སྟེ། དེ་ཡང་ལུས་གནད་ཙོག་པུར་བྱས་ལ་སྒོམ་ཐག་བཅུག ། རྐང་པའི་ལོང་བུ་གཉིས་བསྣོལ་ལ་ལག་པ་གཉིས་ཀྱང་བསྣོལ་ཏེ་དཔུང་པ་ལ་འཁྱུད་པས་གྲུ་གསུམ་དྲུག་འབྱུང་སྟེ། ཕྱི་དབྱིབས་ཀྱི་ཐབས་འགལ་དྲུག ། དེ་བཞིན་དུ་རྩ་ཡི་གེ་དང༌། ཁམས་བདུད་རྩི་ལ་ཡང་དྲུག་དྲུག་སྟེ་བཅོ་བརྒྱད་དམ། ཞིབ་ཏུ་རྩིས་ན་རླུང་ལ་ཡང་ཡོད་གསུངས།
སེམས་ཀྱི་གནད་རང་གི་ལུས་ཁོག་སྟོང་དུ་དམིགས་ལ། དེའི་ནང་དུ་གང་ནས་བྱུང་ཆ་མེད་པར་མེ་དམར་སྐྱ་ཞིག་ལྷབ་ཀྱིས་བྱུང་སྟེ་ལུས་ཀྱི་ནང་ཐམས་ཅད་གང་བར་བསམ་ཞིང་ཤེས་པ་མེ་ལ་དྲག་ཏུ་གཏད། རླུང་གི་གནད་འོག་རླུང་ཅུང་ཟད་བསྐུམ། སྟེང་རླུང་རན་ཚད་དུ་མནན་ལ་ཡིད་ཀྱིས་གྲངས་བཟུང་སྟེ་མི་ཐུབ་ན་དལ་བུས་གཏང༌། དེ་ལྟ་བུའི་གྲངས་ཅན་བཅུ་གཉིས་དང༌། ཡིད་ཀྱིས་གྲངས་མ་བཟུང་བའི་གྲངས་མེད་བཅུ་གཉིས་སྦྲེལ་ཏེ། ཐུན་རེ་ལ་རླུང་སྦྱོར་ཉི་ཤུ་རྩ་བཞི་རེ་བར་མ་ཆད་པར་བསྒོམས་ལ་ལམ་སྦྱང༌། སྔར་བཞིན་ལྟ་བ་བསྐྱང༌། ཉམས་བྱུང་རྒྱལ་དུ་ལ་དོར། ཐུན་གྲངས་ཡོད་དེ་ཐུན་བཞི།
ཐུན་ཚོད་ཡོད་དེ་རླུང་སྦྱོར་ཉེར་བཞི། ཡིད་འཇུག་ཡུལ་མི་བརྟག ། ཁམས་ཚོད་ཀྱང་མི་གཟུང༌། ཟས་དང་སྤྱོད་ལམ་གྱི་ལྕག་གིས་བསྐུལ་ཏེ་མན་ངག་གི་གནད་འདི་རྣམས་འོག་མ་དྲུག་ལའང་ཤེས་པར་བྱའོ། ། མེ་འབར་བ་ལ་བསླབ་པ་ནི། གཞན་ཐམས་ཅད་སྔར་དང་འདྲ་བ་ལས་རྐང་མཐིལ་གཉིས་སུ་རཾ་དམར་ནག་རེ་བསམ། རྐང་པའི་སོར་མོ་རྣམས་ཅུང་ཟད་བསྒུལ་བས་རྐང་མཐིལ་ན་རང་བཞིན་གྱིས་གནས་པའི་རླུང་གཡོས་པས་རཾ་ལས་མེ་འབར་བ་ལོང་བུ་གཉིས་ཀྱི་ནང་ན་ཡར་སོང་བརླའི་རྩ་བོ་ཆེ་གཉིས་ནས་བརྒྱུད་དེ་སུམ་མདོར་འཛོམ་པའི་མེ་རྣོ་བ་སྟེ་རྒྱ་ཁབ་ཀྱི་རྩེ་ལྟ་བུ། མྱུར་བ་སྟེ་མར་མེ་རླུང་གིས་བསྐྱོད་པ་ལྟ་བུ། དྲག་པ་སྟེ་མེ་སྟག་ཕྲོཾམ་ཕྲོཾམ་འཕྲོ་བ། རྩུབ་པ་སྟེ་རེག་བྱ་ཤིན་ཏུ་ཚ་བའི་ཆོས་བཞི་ལྡན་ལ་དམིགས་པ་གཏད།
རླུང་གི་གནད་གྲངས་ཅན་བཅུ་གཉིས་དང༌། གྲངས་མེད་བཅུ་གཉིས་སྤེལ་བ་སོགས་འདྲའོ། ། ཐིག་ལེའི་འཐབ་མོ་ནི། སྔར་གྱི་དམིགས་པ་གཞིར་བྱས་ཏེ་མེའི་རྩེ་མོར་ཐིག་ལེ་དཀར་པོ་སྲན་མ་ཙམ་ཞིག་དང༌། དེའི་སྟེང་དུ་སོར་བཞི་ཙམ་དུ་ཐིག་ལེ་དམར་པོ་རིལ་མ་ཙམ་ཞིག་བསམ་སྟེ། རླུང་བཟུང་བས་ཐིག་ལེ་སྟེང་མས་འོག་མ་ལ་ཐུག་རྒྱབ་སྟེ། ཐིག་ལེ་གཉིས་ཡང་ཡང་འཐབས་པའི་མཚམས་ནས་མེ་སྟག་ཕྲོམ་འཕྲོས་པས་ལུས་ཀྱི་ནང་ཐམས་ཅད་གང་བ་ལ་ཡིད་གཏད་དོ། ། མེའི་འཁོར་ལོ་ལ་དམིགས་པ་ནི། སྔར་གྱི་མེ་དེ་དྲང་ཐད་ཡོད་པའི་སྟེང་དུ་ཐིག་ལེ་དཀར་དམར་གཉིས་བརྩེགས་པ་སྲོག་ཤིང་ལྟ་བུ། དེའི་སྟེང་དུ་མེའི་འཁོར་ལོ་རྩིབས་བཞི་པ་གཅིག་བསྒོམས་ཏེ།
དེ་འཁོར་བར་བསམ་པའམ། ཡང་ན་རྩིབས་བརྒྱད་པ། རྩིབས་རེ་རེ་ལ་ཨཱ་ལི་རིང་ཐུང་གཉིས་ཀྱི་མགོ་ནང་དུ་བསྟན་པ་སྟེ། ཕྱི་ཡིག་འབྲུའི་གནད། བར་འཁོར་ལོའི་གནད། ནང་སྲོག་ཤིང་གི་གནད་དེ། གནད་གསུམ་ལྡན་དུ་གསལ་གདབ། དེ་ལྟ་བུའི་འཁོར་ལོ་དེ་ལུས་ལ་མ་རེག་པར་གཡས་གཡོན་གང་རུང་དུ་འཁོར་བས་ལུས་ཀྱི་ནང་ཐམས་ཅད་མེ་སྟག་དམར་ཕྲོམ་ཕྲོམ་གང་བར་བསམ། འདི་མན་ཆད་ལ་རླུང་ཁ་སྦྱར་དུ་བྱ། གཞན་ཐམས་ཅད་འདྲའོ། །
མེ་དྲག་ཏུ་འབར་བ་ནི། མེའི་འཁོར་ལོའི་སྟེང་དུ་མེ་ཁ་དོག་དམར་ནག་ངོ་བོ་ཚ་བ་རང་བཞིན་མཉེན་པ་སྟེ་ཆོས་གསུམ་ལྡན་མེ་སྟག་དམར་ཕྲོཾ་ཕྲོཾ་འཕྲོ་བ་དང་བཅས་པ། སྤྱི་བོའི་ཡ་ཐོད་ལ་ཐུག་གི་བར་འབར་བར་བསམ་མོ། ། མེ་ཆེར་འབར་བ་ནི། མེ་དེ་ཆེར་འབར་བ་སྤྱི་བོ་ནས་ཐུར་དུ་ལོག་སྟེ་ལུས་ཀྱི་ཕྱི་ནང་ཐམས་ཅད་མེ་འབར་བར་བསམ་མོ། ། ཐམས་ཅད་མེར་འབར་བ་ནི། མེ་དེ་ཇེ་ཆེ་ཇེ་ཆེར་སོང་སྟེ་སྣང་དམིགས་ཀྱི་དངོས་པོ་ཐམས་ཅད་གཏུམ་མོའི་མེ་ཆོས་གསུམ་ལྡན་དུ་འབར་བར་བསམ་མོ། ། རྗེས་ལྟ་བ་བསྐྱང་བ་ལ་སོགས་པ་ཐམས་ཅད་སྔར་བཞིན་ནོ། ། གསུམ་པ་དེ་དག་གི་སྐབས་སུ་དགོས་པའི་མན་ངག་གི་གནད་ནི། ཁྲིད་ཡིག་ཇོ་ལྕགས་མ་ལས།
འདི་རྣམས་ཀྱི་སྐབས་སུ་བོགས་འབྱིན་རྣམ་པ་བརྒྱད་ཀྱིས་བོགས་དབྱུང་བ་དང༌། གདམས་ངག་དྲུག་གི་གནད་ཀྱང་འདི་སྐབས་སུ་དགོས་པ་ཡིན་ནོ། ། ཞེས་དང༌། འདི་ཁམས་འདུས་པ་དང་པོར་འགྲོ་སྟེ། སྲུང་བ་སུམ་ཅུ་དང༌། གེགས་སེལ་རྣམས་ཀྱང་ལྷུས་ཆེ་བར་འདི་དག་གི་སྐབས་སུ་དགོས་པ་ཡིན་ ནོ། ། ཞེས་གསུངས་པའི་དོན་བོགས་འབྱིན་བརྒྱད་ནི། ལུས་སེམས་བསྒྲིམས་གློད་ གཉིས་རེས་འཇོག ། ཐུན་དབྲི་བསྐྱེད་གཉིས་རེས་འཇོག ཁ་ཟས་རེས་འཇོག་དང་སྤྱོད་ལམ་བག་ཡངས་རེས་འཇོག །
སེམས་ཀྱི་གནད་ཏིང་ངེ་འཛིན་སྣ་ཚོགས་སུ་འཕོ་བ། ཡུལ་སྣ་ཚོགས་ཀྱི་བདུད་རྩི་བསྟེན་པ་སྟེ་བརྒྱད་པོ་འདི་ཡིན་ལ། གདམས་ངག་དྲུག་ནི། ལྟ་སྒོམ་གཉིས་ལ་སོ་སོར་དུག་དབྱུང༌། བདུད་རྩི་བསྟེན་ལ་དོར་བ་རྣམས་ཡིན་ཞིང་ཉམས་སུ་བླང་ཚུལ་གདམས་ངག་དྲུག་གི་ཡིག་ཆུང་ལས་ཤེས་པར་བྱ། སྲུང་བ་སུམ་ཅུ་ནི། དོན་བསྡུས་མ་ལས། ཐབས་ལ་དད་པ་ལ་སོགས་པ་རྣམ་པ་བརྒྱད། ཤེས་རབ་སད་པ་རྣམ་པ་བཞི་ཡིས་བསྲུང༌། ། ནང་གི་བདུད་ལ་དབང་བཞིའི་བརྡ་ཡིས་བཟློག །
གཉིས་ཀའི་ཐུན་མོང་སྲུང་བ་བཅུ་བཞི་སྟེ། ། ཞེས་གསུངས་པ་ལྟར་ཐབས་ཀྱི་ཕྱོགས་སུ་ལྷུང་བ་ལ་དད་སོགས་ཀྱི་སྲུང་བ་བརྒྱད། ཤེས་རབ་ཀྱི་ཕྱོགས་སུ་ལྷུང་བ་ལ་སད་པ་བཞི་དང་དབང་བཞིའི་བརྡས་སྲུང་བ་སྟེ་བརྒྱད། གཉིས་ཀ་ལ་ཐུན་མོང་གྲིབ་མ་དྲུག ། འཛག་པ་དྲུག་སྒྲིབ་པ་གཉིས་སྲུང་བ་དང་བཅས་པས་སྲུང་བ་སུམ་ཅུར་འགྱུར་ཞིང༌། དེ་ལས་འཕྲོས་པའི་གེགས་སེལ་གྱི་མན་ངག་ཐམས་ཅད་ཀྱང་སྐབས་འདི་རྣམས་སུ་སྦྱར་ལ་ཉམས་སུ་ལེན་ཚུལ་ཤེས་པར་བྱའོ། ། གཉིས་པ་ལམ་དེ་བསྒོམས་པ་ལས་བྱུང་བའི་ལྟ་བ་རང་བྱུང་གི་ཡེ་ཤེས་ནི། རྩ་ཡི་གེ་ལ་གནད་དུ་བསྣུན་པ་ལས་སྐྱེ། ནང་སེམས་ཀྱི་སྟེང་དུ་སྐྱེ། རང་གི་ངོ་བོ་གསལ་བར་སྐྱེའོ། །
དེ་ལ་བཞི་སྟེ། ཉོན་མོངས་རང་བྱུང༌། རྣམ་རྟོག་རང་བྱུང༌། སྣྲེལ་ཞི་རང་བྱུང༌། གསལ་ཞིང་ཡང་ལ་མི་རྟོག་པ་རང་བྱུང་གི་ཏིང་ངེ་འཛིན་ནོ། ། དང་པོ་ནི། སྙིང་གའི་རིགས་ལྔའི་ཡི་གེའམ། བྷ་གའི་དཀྱིལ་འཁོར་གྱི་ཡི་གེ་ལྔར་རླུང་སེམས་དང་པོར་འདུས་པའི་རྐྱེན་གྱིས་དུག་ལྔ་རང་རྒྱུད་ལ་སྐྱེ། གཞན་རྒྱུད་ལ་སྐྱེས་པར་སྣང༌། དུག་ལྔ་འཇོམས་པའི་མཐོང་སྣང་དང་རྨི་ཉམས་འབྱུང་ལ།
དེ་བྱུང་རྒྱལ་དུ་བསྐྱངས་པ་ཉིད་ཀྱིས་གསལ་སྟོང་སྐྱོན་མེད་སྐྱེ། གསང་འདུས་ལས། ཉོན་མོངས་པས་ནི་རབ་ཉོན་མོངས། ། བྱང་ཆུབ་དམ་པ་ཐོབ་པར་འགྱུར། ། ཞེས་གསུངས། རྣམ་རྟོག་རང་བྱུང་ནི། རོ་རྐྱང་གི་མས་སྣར་རླུང་སེམས་དང་པོར་འདུས་པས་རླུང་སྤུ་གྲི་སྟོབས་འཕེལ་ཏེ་གཟུང་འཛིན་གྱི་རྣམ་རྟོག་ཤིན་ཏུ་རགས་པར་སོང་ནས། ཤེས་པ་སྐད་ཅིག་ཀྱང་མི་གནས། ཐ་ན་གཉིད་ཀྱང་འཆག་པ་འབྱུང་ལ། དེ་བྱུང་རྒྱལ་དུ་བསྐྱངས་པས་གསལ་སྟོང་སྐྱོན་མེད་དུ་འགྲོ །
རྩ་རྒྱུད་ལས། རྣམ་རྟོག་ཉིད་ཀྱིས་རྣམ་རྟོག་དང༌། ། སྲིད་པ་ཉིད་ཀྱིས་སྲིད་པ་འདག ། ཅེས་གསུངས། སྣྲེལ་ཞི་རང་བྱུང་ནི། སྔར་རླུང་སེམས་འདུ་འཕྲོ་བྱེད་མ་མྱོང་བའི་དབུ་མ་ལ་བརྟེན་པའི་རྩ་སྣ་ཁོང་སྟོང་ལྟ་བུར། རླུང་སེམས་དང་པོ་འདུས་པས་ཤེས་པ་གསལ་ཆ་ཆུང་ཞིང་གནས་ཆ་ཆེ་བའི་ཞི་གནས་ལྟེང་པོ་སྐྱེ་ལ། དེ་བྱུང་རྒྱལ་དུ་བསྐྱངས་པས་གསལ་སྟོང་སྐྱོན་མེད་དུ་འགྲོ། སཾ་ཊི་ལས། མི་རྟོག་ཏིང་འཛིན་ལ་གནས་ན། །
མཁའ་བཞིན་དྲི་མ་མེད་པར་འགྱུར། ། ཞེས་གསུངས། དེ་ལྟར་ན་དང་པོ་གཉིས་ནི་རྒོད་པས་བསྡུས་ལ། ཐ་མ་འདི་ནི་བྱིང་བས་བསྡུས་པའི་ཕྱིར་ཐ་མལ་པའི་བྱིང་རྒོད་དང་དབྱེ་དཀའ་བས་སྐྱོན་ཅན་ཞེས་བཏགས་ཀྱང༌། དོན་ཏིང་ངེ་འཛིན་ཡིན་པས་སྐྱོང་ཤེས་ན་སྐྱོན་མེད་སྐྱེ་བའི་རྒྱུར་འགྱུར་རོ། ། གསལ་ཞིང་ཡང་ལ་མི་རྟོག་པ་རང་བྱུང་གི་ཡེ་ཤེས་ནི། ཟུང་འཇུག་གི་ཧཱུྃ་དུ་རླུང་སེམས་འདུས་པས་ཤེས་པ་གསལ་ཞིང་ཡང་བ་ཆོས་ཀྱི་སྐུའི་ཡེ་ཤེས་ལྟ་བུའི་ཉམས་སྐྱེ། རང་བྱུང་ངོ་བོ་ཉིད་འདི་ནི། ། ཆོས་ཀྱི་སྐུར་ནི་རབ་ཏུ་གྲགས། ། ཞེས་གསུངས།
འདི་གོམས་པས་འཇིག་རྟེན་ལས་འདས་པའི་ཡེ་ཤེས་གྲུབ་མཐའ་སྙོགས་པར་འགྱུར་བས་སྐྱོན་མེད་ཅེས་བྱའོ། ། སྐྱོན་མེད་མ་སྐྱེས་ན་བསྐྱེད་པའི་ཐབས་ནི། དབེན་པའི་གནས་སུ་བསམ་གཏན་གྱི་ཡན་ལག་དགུ་སྔོན་དུ་འགྲོ་བས། མིག་བར་སྣང་ལ་མི་འཛུམ་པར་བལྟ་ཞིང་ཤེས་པ་རྩོལ་བ་ལྷོད་ཀྱིས་གློད་ལ་གསང་བ་སེམས་ཀྱི་མཚན་ཉིད། སྟོང་པ་སེམས་ཀྱི་རང་བཞིན། བཅོས་མིན་སེམས་ཀྱི་ངོ་བོ་ཞེས་ཆོས་གསུམ་ལྡན་དུ་ཡང་དང་ཡང་དུ་དྲན་པའི་ངང་ནས་བཟོ་མེད་ལྷུག་པར་བཞག་པས་གསལ་སྟོང་མཆོག་ཏུ་གྱུར་པ་མི་སྐྱེ་མི་སྲིད་གསུངས་སོ། ། གསུམ་པ་གྲུབ་མཐའ་མ་འདྲེས་ལ་ཡོངས་སུ་རྫོགས་པ་ནི། དེ་ལྟར་འཇིག་རྟེན་པའི་ལམ་དུ་ལྟ་བ་རང་བྱུང་གི་ཡེ་ཤེས་གོམས་པ་ལ་བརྟེན་ནས་འདས་ལམ་ས་བདུན་པ་ནས་བཅུ་པའི་བར་ལ་རིགས་དྲུག་གི་སྐད་ཤེས། དེའི་སྐད་དུ་ཆོས་སྟོན། ཨཱ་ལི་ཀཱ་ལི་ལ་དབང་ཐོབ།
ཚིག་གི་མཆོག་འགྲུབ། སོ་སོ་ཡང་དག་པར་རིག་པ་བཞི་ལ་དབང་འབྱོར། ཐ་སྙད་ལས་སད་ཚངས་པའི་དབྱངས་སུ་འགྱུར་བ་ལ་སོགས་པའི་ཡོན་ཏན་རྒྱུད་ལ་འཆར་བ་སྟེ། མདོར་ན་དོན་དང་ཐ་སྙད་སྣ་ཚོགས་མ་འདྲེས་པར་སོ་སོར་ཤེས་ཤིང་ཡོངས་སུ་རྫོགས་པར་ངག་གཅིག་གིས་གཞན་ལ་སྟོན་ནུས་པའོ། ། བཞི་པ་འདའ་ཀ་མ་འོད་གསལ་བ་ནི། གལ་ཏེ་ཚེ་འདི་ལ་གྲུབ་མཐའ་སྙོགས་པར་མ་ནུས་ན་འདའ་ཀ་མའི་གདམས་ངག་དགོས་པས། འཆི་ཀའི་དུས་སུ་དབུགས་རྩེག་པས་རྐྱེན་བྱས་ནས་ལས་ཀྱི་རླུང་ནང་དུ་བཟློག་སྟེ་ཁྱབ་བྱེད་ཀྱི་རླུང་གཙོ་བོར་རྒྱུ་བས་རྩ་ཕྲན་བྱེ་བ་ཕྲག་ཕྱེད་དང་བཞིའི་རླུང་དང༌། བྱང་སེམས་ཀྱི་སྟོབས་ཐམས་ཅད་རྩ་ཕྲན་སྟོང་ཕྲག་བདུན་ཅུ་རྩ་གཉིས་ཀྱིས་ཕྲོག ། དེ་རྣམས་ཀྱི་སྟོབས་ཀྱང་འཁོར་ལོ་དང་འབྲེལ་བའི་རྩ་བརྒྱ་ཉི་ཤུས་ཕྲོག ། དེ་རྣམས་ཀྱི་སྟོབས་ཀྱང་ཡུལ་ཉི་ཤུ་རྩ་བཞིའི་རྩ་དང་སྙིང་གའི་རྩ་འདབ་བརྒྱད་དེ་སུམ་ཅུ་རྩ་གཉིས་ཀྱིས་ཕྲོགས་ནས་རླུང་ཐམས་ཅད་ཡན་ལག་ལ་ལྷུང་བས་ཡན་ལག་གི་སོར་མོ་རེ་རེ་ཡང་ལྕི་ཡོར་བྱེད།
རྩ་སུམ་ཅུ་རྩ་གཉིས་ཀྱི་སྟོབས་ཀྱང་རོ་རྐྱང་གཉིས་ཀྱིས་ཕྲོགས་པས་དབུགས་ཤིན་ཏུ་རྒོད། ཉི་ཟླའི་རྩ་རོ་རྐྱང་གཉིས་ཀྱི་སྟོབས་ཀྱང་སྒྲ་གཅན་གྱི་རྩ་དབུ་མས་ཕྲོགས་ཏེ་ས་ཆུ་ལ་ཐིམ་པས་དབང་པོའི་སྒོ་ཐམས་ཅད་གཤེར། ཆུ་མེ་ལ་ཐིམ་པས་ཁ་སྣ་སྐམ། མེ་རླུང་ལ་ཐིམ་པས་སྐྱིགས་བུ་འབྱུང༌། ཟུག་གཟེར་ཆེ། རླུང་རྣམ་ཤེས་ལ་ཐིམ་པས་ཟུག་ཞི། མིག་གྱེན་ལ་ཟློག ། ཤེས་པས་ཡུལ་མི་འཛིན། རྣམ་པར་ཤེས་པ་འོད་གསལ་ལ་ཐིམ་རླུང་དང་བྱང་ཆུབ་ཀྱི་སེམས་ཐམས་ཅད་དབུ་མར་ཞུགས་ཏེ། རླུང་གི་ནུས་པས་སྟོང་གསལ་མཆོག་གི་ཏིང་ངེ་འཛིན་སྐྱེ་ལ།
དེ་ལ་འཆི་བ་འོད་གསལ་ཆོས་ཀྱི་སྐུའམ། འཆི་བ་དོན་དམ་པའི་བདེན་པའམ། འཆི་བ་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱའོ། ། དེ་སེམས་ཅན་ཐམས་ཅད་ལ་འབྱུང་ཡང་ཕལ་ཆེར་གྱིས་ངོ་མི་ཤེས་ཤིང་རྣལ་འབྱོར་པ་ཟུང་འཇུག་གི་ཏིང་ངེ་འཛིན་སྐྱོན་མེད་སྐྱེས་པ་ཞིག་ཡིན་ལ། སྔར་འདྲིས་པའི་མི་དང་འཕྲད་པ་ལྟར་ངོ་ཤེས་ཏེ། གཞི་ལ་གནས་པའི་འོད་གསལ་མ་དང༌། སྒོམ་སྟོབས་ཀྱིས་མྱངས་པའི་འོད་གསལ་བུ་གཉིས་གཅིག་ཏུ་འདྲེས་ནས། དོན་གྱི་འོད་གསལ་ཞེས་བྱ་བ་བར་དོ་མེད་པར་གྲུབ་མཐའ་སྙོགས་པར་འགྱུར་ལ། སྔར་ལམ་བསྒོམས་པའི་ཚེ་ལྟ་བ་ལ་གོམས་འདྲིས་ཅུང་ཟད་ཡོད་ཀྱང༌། ཟུང་འཇུག་སྐྱོན་མེད་ཀྱི་ཡེ་ཤེས་མ་སྐྱེས་པ་ཞིག་ཡིན་ན་སྐབས་འདིར་དཔེའི་འོད་གསལ་ཙམ་མངོན་དུ་བྱས་ཏེ་བར་དོ་མེད་པར་རིག་པ་འཛིན་པའི་ནམ་མཁའ་ལ་སྤྱོད་པ་ལ་སོགས་པར་འགྱུར་རོ། །
དེས་ན་འདི་སྦྱོང་བའི་ཚུལ་ནི། སྐྱོན་མེད་ཀྱི་ལྟ་བ་བསྐྱེད་པའི་ཐབས་ཉིད་ལ་ནན་ཏན་དུ་བྱས་པ་ལས་བྱུང་བའི་ཉམས་མྱོང་གི་ལྟ་བ་བར་མ་ཆད་པར་བསྐྱངས་ཏེ་གོམས་འདྲིས་བརྟན་ནས་མཐར་འཆི་བ་ལ་ཉེ་བར་གྱུར་པ་ན་བུ་ཕ་ཁྱིམ་དུ་འགྲོ་བ་ལྟར་བྲོད་པའི་འདུ་ཤེས་ཉིད་ཉེ་བར་བཞག་སྟེ། འཆི་བ་ལ་འཇིགས་ པ་དང་སྐྲག་པ་ལ་སོགས་པའི་བློ་ཅུང་ཟད་ཀྱང་མེད་པར་བྱས་ལ། བདག་གིས་འཆི་བ་འོད་གསལ་ལ་འོད་གསལ་ཉིད་དུ་ངོ་ཤེས་པར་བྱའོ་སྙམ་པའི་དྲན་འདུན་དྲག་པོ་ཡང་དང་ཡང་དུ་བཏང་སྟེ། ཉམས་མྱོང་ལྟ་བ་ལ་ལྷུག་པར་འཇོག་ཅི་ཐུབ་ཀྱི་ངང་ནས་འཁྲུལ་སྣང་གི་དབང་དུ་མ་ཤོར་བར་བྱ་བ་ཉིད་ཡིན་ནོ། ། ལྔ་པ་བར་དོ་རང་བྱུང་གི་ཡེ་ཤེས་གསལ་ལ་རྟོག་མེད་ནི། གལ་ཏེ་འདའ་ཀ་མ་མི་ཐེབས་པ་འདྲ་ན། གང་ཟག་ཐ་མའི་ལམ་བར་དོའི་གདམས་ངག་དགོས་པས། དེ་སྦྱང་བའི་ཚུལ་ལ་གཉིས་ལས། སྔོན་འགྲོ་ནི།
བདག་ལ་ནང་རང་བྱུང་གི་ཡེ་ ཤེས་སྟོན་པའི་བླ་མ་རྡོ་རྗེ་སློབ་དཔོན་གསུང་རྡོ་རྗེ་ལོངས་སྐུ་དྲན་པ། དེས་བསྟན་པའི་ལམ་ཙཎྜ་ལཱི་དྲན་པ། དེ་ལས་བྱུང་བའི་ལྟ་བ་རང་བྱུང་གི་ཡེ་ཤེས་དྲན་པ་སྟེ་གསུམ་འབྲེལ་བ་ཅན་དུ་དུས་ཀྱི་ངེས་པ་གཅིག་ལ་དྲན་པར་བྱ་སྟེ། རྨི་ལམ་གྱི་རྐྱེན་གྱིས་ཀྱང་དེ་གསུམ་དྲན་པ་མ་བྱུང་གི་བར་དུ་བསླབ་བོ། ། དངོས་གཞི་ནི། དེ་ལྟར་གོམས་པའི་དབང་གིས་བར་དོའི་རྐྱེན་བདུན་ཤར་བ་ན་ཡང་སྔར་གྱི་དྲན་པ་གསུམ་འབྱུང་ཞིང༌། བསྣམ་བྱ་ཡང་ཨཱ་ལིའི་རྣམ་པར་ཤར་ཏེ། རྟེན་འབྲེལ་དེས་སྣང་བ་དང་བདག་གི་སེམས་རོ་གཅིག་ཏུ་གྱུར་ནས་བར་དོ་དེ་ཉིད་དུ་རིག་པ་འཛིན་པ་ལ་སོགས་པར་འགྱུར་རོ། ། དྲུག་པ་འབྲས་བུ་ལོངས་སྤྱོད་རྫོགས་པའི་སྐུ་རང་བཞིན་གྱིས་ལྷུན་གྲུབ་ནི་འབྲས་བུའི་སྐབས་ཉིད་དུ་འཆད་པར་འགྱུར་རོ། ། གསུམ་པ་ཤེས་རབ་ཡེ་ཤེས་ཀྱི་དབང་དང་རྗེས་སུ་འབྲེལ་བ་ལ།
ལམ་དཀྱིལ་འཁོར་འཁོར་ལོ་ཐབས་ཀྱི་ལམ། ལྟ་བ་ལྷན་ཅིག་སྐྱེས་པ་ཡས་བབས་ཀྱི་དགའ་བ་བཞི། གྲུབ་མཐའ་བདེ་སྟོང་རྒྱ་ཆུང་བ། འདའ་ཁ་མ་ནམ་འཆི་བའི་ཚེ་རྡོ་རྗེ་སེམས་དཔའ་འབྱོན་པར་འགྱུར་བ། ཞར་བྱུང་བར་དོ་ལྷན་ཅིག་སྐྱེས་པའི་བདེ་བ། འབྲས་བུ་ཆོས་ཀྱི་སྐུ་རང་བཞིན་གྱིས་ལྷུན་གྲུབ་སྟེ་དྲུག་གི་དང་པོ་ལ་སྔོན་འགྲོ་དང༌། དངོས་གཞིའོ། ། དང་པོ་ལ་ཁྲིད་ཀྱི་སྔོན་འགྲོ་དང༌། ཐུན་གྱི་སྔོན་འགྲོ་གཉིས་ཀྱི་དང་པོ་ནི། བསགས་སྦྱང་གཉིས་སྔར་བསྟན་པ་བཞིན་ལས།
མཎྜལ་གྱི་རྣལ་འབྱོར་གྱི་མཐར་བླ་མ་རང་ལ་བསྟིམ་སྟེ་སྙིང་གའི་དབུས་སུ་རང་གི་སེམས་ཉིད་གཉིས་སུ་མེད་པའི་ཡེ་ཤེས། གསལ་སྟོང་ཕྱོགས་མེད་རིས་མེད་མཆོག་ཐུན་མོང་གི་དངོས་གྲུབ་ཐམས་ཅད་ཀྱི་གཞིར་གྱུར་པ་སྟེ། ངེས་པ་དོན་གྱི་བླ་མ་ཡི་དམ་དབྱེར་མེད་དུ་ཤེས་པར་བྱས་ལ། དེ་ལ་གསང་བ་ཟུང་འཇུག་སེམས་ཀྱི་མཎྜལ་དབུལ་ཏེ། དེ་ཡང་དོན་ཡིད་ལ་དྲན་བཞིན་པས། ཆོས་དབྱིངས་ས་གཞིར་སྙིང་རྗེའི་རླན་གྱིས་བྱུགས། ། སེམས་ཉིད་ལྷུན་པོ་ཚད་མེད་གླིང་བཞིས་བརྒྱན། ། ཟུང་འཇུག་ཉི་ཟླ་གཞན་དོན་འདོད་འཇོའི་བ། ། ཆོས་སྐུའི་ལོ་ཏོག་གཟུགས་སྐུའི་ཕྲིན་ལས་སོགས། ། དཔག་བསམ་ཤིང་འབྲས་ལྷ་མིའི་ལོངས་སྤྱོ་ཀུན། །
རང་སེམས་བླ་མར་སྣང་བའི་སློབ་དཔོན་ལ། ། གུས་པས་འབུལ་གྱིས་མཁའ་མཉམ་སེམས་ཅན་ལ། ། ཐུན་མོང་མཆོག་གི་དངོས་གྲུབ་སྩལ་དུ་གསོལ། ། ཨོཾ་གུ་རུ་བུདྡྷ་སོགས་སྔར་བཞིན་བརྗོད་ལ་ཅི་ནུས་ཕུལ་ལོ། ། གཉིས་པ་ནི། བསམ་གཏན་གྱི་ཡན་ལག་དགུ་རྒྱས་བསྡུས་གཉིས་པོ་གང་རིགས་སྔར་བཞིན་ལས་བླ་མའི་རྣལ་འབྱོར་གྱི་གསོལ་འདེབས་ཀྱི་ཚིག ། ཐུགས་ཀྱི་རྡོ་རྗེ་ཆོས་སྐུའི་ངོ་བོ་ཉིད། ། ལྷན་སྐྱེས་སྟོན་མཛད་གསང་བའི་བླ་མ་ལ། ། གསོལ་བ་འདེབས་སོ་སེམས་ལ་གསུམ་པ་སྩོལ། ། ཕོ་ཉའི་ལམ་བཟང་གོམས་པར་བྱིན་གྱིས་རློབས། །
ལྷན་སྐྱེས་དགའ་བཞིའི་ལྟ་བ་རྟོགས་པ་དང༌། ། བདེ་སྟོང་ཆུང་ངུའི་གྲུབ་མཐའ་སྙོགས་པར་ཤོག ། ཚེ་འདིར་གྲུབ་མཐའ་སྙོགས་པར་མ་ནུས་ན། ། རྡོར་སེམས་འབྱོན་པའི་འཕོ་བ་ཐེབས་པར་ཤོག ། གལ་ཏེ་འཕོ་བའི་རྣལ་འབྱོར་མ་ཐེབས་ན། ། ལྷན་སྐྱེས་བདེ་བ་བར་དོའི་གདམས་ངག་ལ། ། བརྟེན་ནས་རིག་འཛིན་མཁའ་སྤྱོད་སོགས་འགྲུབ་སྟེ། ། ཆོས་སྐུ་མངོན་དུ་འགྱུར་བར་བྱིན་གྱིས་རློབས། ། ཞེས་སྦྱར་རོ། ། གཉིས་པ་དངོས་གཞི་ལ་ལམ་རྒྱས་པ་དང་བསྡུས་པའོ། །
དང་པོ་ལ་ལྔ་སྟེ། རིག་མ་དག་པ། ལུས་ངག་མཉམ་པ། བྱིན་རླབས་མཉམ་པ། འདོད་པ་མཉམ་པ། མན་ངག་གི་གནད་ཀྱིས་ཟིན་པའོ། ། དང་པོ་ལ་དངོས་ཀྱི་ཕྱག་རྒྱ་དང༌། ཡེ་ཤེས་ཀྱི་ཕྱག་རྒྱ་གཉིས་ལས། འདིར་ཕྱི་མ་སྟེ་ཡེ་ཤེས་ཀྱི་རིག་མ་ཞིག་ཡིད་ཀྱི་ཡུལ་དུ་བྱའོ། ། ལུས་ངག་མཉམ་པ་ནི།
བདག་དང་ཕྱག་རྒྱ་གཉིས་སྐད་ཅིག་གིས་དཔལ་ཀྱེ་རྡོ་རྗེ་དང༌། རྡོ་རྗེ་བདག་མེད་མར་བསྒོམ་པ་ལུས་ལྷར་མཉམ་པ། གཉིས་ཀ་སོ་སོའི་སྙིང་པོ་ཟློ་བ་ངག་སྔགས་སུ་མཉམ་པ་སྟེ། རྩ་རྒྱུད་ལས། ལྷ་ཡི་གཟུགས་ཀྱི་སེམས་དང་ནི། ། དམ་ཚིག་སེམས་ཀྱང་གཅིག་པ་ཉིད། ། ཅེས་དང༌། གུར་ལས། བདག་ཉིད་ཧེ་རུ་ཀར་བྱས་ཤིང༌། ། རང་གི་བཙུན་མོ་དེར་བསྒོམས་ནས། །
ཆགས་ཆེན་གྱིས་ནི་འདོད་སྤྱོད་ན། ། དེ་ལ་ང་ནི་རྟག་ཏུ་མཉེས། ། ཞེས་གསུངས་ཏེ། ལུས་ལྷར་བསྐྱེད་པ་ལྷའི་འདུ་ཤེས་སྤྲུལ་སྐུ་ལམ་བྱེད་ཀྱི་སྒྲུབ་ཐབས་སོ། ། བྱིན་རླབས་མཉམ་པ་ནི་མཁའ་གསང་བསྣོལ་མར་བྱིན་གྱིས་རློབ་པ་སྟེ། ཡབ་ཀྱིས་ཡུམ་གྱི་མཁའ་མི་དམིགས་ཏེ་སྟོང་པའི་ངང་ལས་ཨྃ་ལས་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨཱཿཡིས་མཚན་པར་བྱིན་གྱིས་བརླབ། ཡུམ་གྱིས་ཡབ་ཀྱི་གསང་བའི་གནས་མི་དམིགས་ཏེ་སྟོང་པའི་ངང་ལས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པའི་ལྟེ་བ་ལ་ཧཱུྃ་དང༌། བུ་གར་ཕཊ་མགོ་ནང་བསྟན། མུ་ཏིག་གི་ཕྲེང་བའི་དོད་ཨོཾ་གྱི་ཕྲེང་བས་བསྐོར་ཞིང་རྭ་དབུས་མའི་རྩེ་སྭཱ་ལས་རིན་པོ་ཆེའི་ཏོག་ཏུ་བྱིན་གྱིས་བརླབས་པར་བསམ་སྟེ། མཁའ་གསང་སྔགས་ཀྱིས་བྱིན་གྱིས་བརླབས་པ་སྔགས་ཀྱི་འདུ་ཤེས་ལོངས་སྐུ་ལམ་བྱེད་ཀྱི་སྒྲུབ་ཐབས་སོ། །
འདོད་པ་མཉམ་པ་ནི། བདག་རིག་མ་ལ་བསྟེན་ནས་དགའ་བ་བཞིའི་རྟོགས་པ་བསྐྱེད་དེ་རྫོགས་པའི་བྱང་ཆུབ་ཐོབ་པར་འདོད་ལ། རིག་མ་བདག་ལ་བརྟེན་ནས་དེ་ལྟར་འདོད་པར་བསམ་སྟེ་འདོད་པ་མཉམ་པ་ཆོས་སྐུ་ལམ་བྱེད་ཀྱི་སྒྲུབ་ཐབས་སོ། ། མན་ངག་གི་གནད་ཀྱིས་ཟིན་པ་ལ། བྱང་ཆུབ་ཀྱི་སེམས་དབབ། གཟུང༌། ཟློག ། ཁྱབ། མི་ཉམས་པར་བསྲུང་བ་སྟེ་ ལྔ་ལས། དང་པོ་ནི།
རིག་མ་དེའི་གཟུགས་ལ་བལྟ། སྒྲ་ལ་ཉན། དྲི་ལ་བསྣམ། རོ་ལ་མྱོང༌། ལུས་ཀྱི་གནས་ཅི་རིགས་པར་རེག ། འཁྱུད་པ་དང་ཙུམྦ་ལ་སོགས་པ་བྱ། དེ་དག་རེ་རེས་ཀྱང་འདོད་ཆགས་ཀྱི་མེ་སྦར་བས་ཐིག་ལེ་དབབ། བདེ་བ་བསྒོམ། བགྲད་པའི་མཐས་བསྲུང༌། གསང་ཐུབ་པར་བྱ་བ་དང་པོ་གཅེས་སོ། །
དེ་ལ་བགྲད་པའི་མཐས་བསྲུང་བ་ནི། ཁུ་ཚུར་སྙིང་གར་བསྣོལ། ཉྭ་བཞི་བསྒྲིམ། མིག་གྱེན་ལ་དྲག་ཏུ་བགྲད། བཤང་ལམ་ལྷོད་ཀྱིས་གློད་དེ། སེམས་ནམ་མཁའ་ལ་ཕྱོད་ཀྱིས་འཕང་གསང་ཐུབ་པར་བྱ་བ་དང་པོ་ནི་དངོས་སུ་སྙོམས་འཇུག་མི་བྱའོ། ། དེ་ལྟར་ན་ཐིག་ལེ་དབབ་ཅིང་སྤེལ། ། སྤེལ་ཞིང་གཟུང༌། གཟུང་ཞིང་ཟློག ། ཅེས་བྱ་བ་གསུམ་འབྲེལ་པ་ཅན་དུ་འབྱུང་སྟེ།
སྐད་ཅིག་དང་པོ་ལ་བྱ་བ་མང་ཡང་བདེ་བ་ཆུང་བས་དགའ་བའི་ཡེ་ཤེས་སོ། ། དེ་ནས་སྐུ་གསུམ་ལམ་བྱེད་ཀྱི་སྒྲུབ་ཐབས་འདུ་ཤེས་གསུམ་དྲན་པའི་སྒོ་ནས་བོ་ལ་དང་ཀཀྐོ་ལ་མཉམ་པར་སྦྱར་ཞིང༌། འདོད་ཆགས་ཀྱི་མེ་སྦར་བས་ཐིག་ལེ་དབབ། བདེ་བ་བསྒོམ། བགྲད་པའི་མཐས་བསྲུང༌། གསང་ཐུབ་པར་བྱ་སྟེ་དངོས་སུ་མི་བསྲུབ་པའོ། ། དེ་ནི་སྐད་ཅིག་གཉིས་པ་ལ་བྱ་བ་ཉུང་བདེ་བ་ཆེ་བས་མཆོག་དགའི་ཡེ་ཤེས་སོ། ། དེ་ནས་བསྲུབ་ཅིང་བསྲུབ་པའི་སྦྱོར་བ་བྱས་ཏེ་འདོད་ཆགས་ཀྱི་མེ་སྦར་བས་ཐིག་ལེ་དབབ། བདེ་བ་མི་རྟོག་པ་དང་ལྡན་པ་བསྒོམ། བགྲད་པའི་མཐས་བསྲུང༌།
གསང་ཐུབ་པར་བྱ་སྟེ་ཐིག་ལེ་མི་ཉམས་པར་བསྲུང་བ་གཅེས། སྐད་ཅིག་མ་གསུམ་པ་ལ་བདེ་བ་ལ་ཡང་འདུན་པ་དང་བྲལ་བས་དགའ་བྲལ་གྱི་དགའ་བ། ཐིག་ལེ་གཟུང་དཀའ་ན་སྟེང་རླུང་རྣམ་པར་འགོག་པའི་སྦྱོར་བ་ཞེས་བྱ་བ། གཡོན་པའི་སྲིན་ལག་གིས་རྩོལ་བ་བཀག་སྟེ་སྲོག་ནས་དགང༌། རོ་སྟོད་གཡས་སྐོར་དུ་གསིག ། དེས་ཀྱང་མ་ཟིན་ན་རྒྱ་མཚོ་རི་རབ་ལ་བསྐམ་པ་སོགས་འོག་ནས་འབྱུང་བའི་འགྱུར་བ་དྲུག་པ། དེ་ཙམ་ན་ཐིག་ལེ་ཟིན་པའི་རྟགས་རྣམས་འབྱུང༌། དེ་ནས་རྡོ་རྗེ་དབྱིངས་ཀྱི་དབང་ཕྱུག་མའི་རང་བཞིན་གྱི་རྩ་བཙལ་ཏེ། འདུ་ཤེས་གསུམ་ལྡན་གྱིས་སྙོམས་པར་ཞུགས་པས་རྡོ་རྗེ་དང་པདྨ་ཁ་སྦྱོར། གསང་རྩ་གཉིས་ཁ་སྦྱོར།
ཐིག་ལེ་ཁ་སྦྱོར། རླུང་གཉིས་ཁ་སྦྱོར་ཏེ་ཁ་སྦྱོར་བཞིའི་གདམས་ངག་ཅེས་བྱ། སྐད་ཅིག་མ་བཞི་ལ་དགའ་བ་གོང་མ་གསུམ་གྱི་རྟོག་པ་འགགས་ཤིང༌། བདེ་བ་ངེས་གཟུང་དང་བྲལ་བའི་ཏིང་ངེ་འཛིན་སྐྱེ་སྟེ་ལྷན་ཅིག་སྐྱེས་པའི་ཡེ་ཤེས་སོ། ། ཏིང་ངེ་འཛིན་དེ་བསྐྱང་ཞིང་བགྲད་པའི་མཐས་བསྲུང༌། གསང་ཐུབ་པར་བྱ་བ་ཐིག་ལེ་མི་ཉམས་པར་བསྲུང་བ་གཅེས་ཏེ། ཐིག་ལེ་ཉམས་ན་བདེ་བའི་རྟེན་ཉམས་པས་ཡེ་ཤེས་མི་སྐྱེ་ཞིང༌། འབྲས་བུ་སྡུག་བསྔལ་སྣ་ཚོགས་བསྐྱེད་པའི་ཕྱིར་རོ། ། གཟུང་བ་ནི་རྒྱ་མཚོ་རི་རབ་ལ་བསྐམ་སྟེ་ལྟོ་བ་ཚིགས་པ་ལ་གཅེར། གླིང་བཞི་དབང་དུ་བསྡུ་སྟེ་རྐང་ལག་གཉིས་སོར་མོ་བསྐུམ།
རོ་འཛིན་རང་གི་གནས་སུ་བཞག་སྟེ་ལྕེ་རྐན་ལ་སྦྱར། དབང་པོའི་མཆོག་སྟེང་དུ་བགྲད་དེ་མིག་བགྲད་ནས་སྤྱི་གཙུག་གི་ནམ་མཁའ་ལ་བལྟའོ། ། ཟློག་པ་ནི། ངག་སྟོབས་ཀྱི་ཧཱུྃ་དྲག་ལ་རིང་བ་དྲངས་ཏེ། ཁུ་ཚུར་སྙིང་གར་བསྣོལ། ཧཱུྃ་གི་སྒྲས་རླུང་ཕྱིར་དྲག་ཏུ་དྲངས། ཏིང་ངེ་འཛིན་ཧཱུྃ་ཕཊ་ཀྱི་མདའ་གཞུ་འཕང་སྟེ། རྡོ་རྗེའི་ལྟེ་བའི་ཧཱུྃ་གིས་ཕཊ་དྲངས། ཕཊ་ཀྱིས་ཧཱུྃ་ཡར་ལ་ཕུལ་བར་བསམས་ལ་བཟློག་པ་ཁྱབ་པར་བྱ་བ་ནི། རླུང་གི་སྐེ་རགས་བཅིངས་ཏེ།
ལག་པ་གཉིས་རྐེད་པ་ལ་བསྐོར་བསྐོར་བྱ། ཞགས་པ་འཕང་སྟེ། ལག་པ་གཉིས་བརྐྱང་བསྐུམ་དྲག་ཏུ་བྱ། གཏུན་ཤིང་གི་འཁོར་ལོ་བསྐོར་ཏེ། ལག་པ་གཉིས་སྐེད་པར་འཇུས་ནས་རོ་སྟོད་བསྒྱུར། བུ་ཆུང་གི་སྤྱོད་ལམ་བྱ་སྟེ་ཕྱོགས་བཞིར་ཕར་འགྱེལ་ཚུར་འགྱེལ་བྱའོ། ། མི་ཉམས་པར་བསྲུང་བ་ནི། རྒྱས་པར་གཞུང་བཤད་རྣམས་ལས་འབྱུང་བ་བཞིན་དུ་ཉམས་སུ་བླང་ངོ༌། ། གཉིས་པ་ལམ་བསྡུས་པ་ལ། སྦྱོར་བ་ཐུར་སེལ་གྱི་རླུང་དབང་དུ་བྱ་བ།
དངོས་གཞི་ཐིག་ལེ་དབབ་གཟུང་དུས་གཅིག་ཏུ་བྱ་བ། རྗེས་བཅད་དེ་ཐིག་ལེ་མི་འཆོར་བར་བྱའོ། ། དང་པོ་ནི། བསམ་གཏན་གྱི་ཡན་ལག་སྔོན་དུ་འགྲོ་བས། ལུས་ཀྱི་སྤྱོད་ལམ་ལྡན་བྱས་ནས། ། ལག་གཡས་ཉི་མ་གཡོན་པ་ཟླ། ། པུས་མོ་གཉིས་ལ་བསྣོལ་མར་དགབ། ། ཧཱུྃ་རིང་ཧཱུྃ་ཐུང་མདུན་དུ་དགུ ། གཡས་གཡོན་དག་ཏུ་གསུམ་གསུམ་སྟེ། ། འབུད་པ་གསུམ་དང་རྔུབ་པ་གསུམ། །
འཁོར་མ་དག་ཏུ་སྦྱར་བར་བྱ། ། ཉི་མ་དག་ནི་གསུམ་པ་ན། ། སྦ་བ་སྦུབས་སུ་ནུབ་པར་འགྱུར། ། ཞེས་གསུངས་ཏེ་དེའི་དོན་ནི། ཁ་ཟས་བཅུད་ཅན་གྱིས་ཁམས་གསོས་ཏེ། ། གནས་ཁང་དཔངས་མཐོ་བར་ཙོག་པུར་འདུག་ལ། ལག་མཐིལ་དུ་ཉི་ཟླ་གཉིས་བསམ་སྟེ་པུས་མོ་ལ་བསྣོལ་མར་བཀབ་ལ། ལག་ལེན་ལྟར་རླུང་རིང་བ་ཐུང་བ། ཤིན་ཏུ་ཐུང་བ་གསུམ་མདུན་དུ་བཏུད་མར་འབུད། དེ་བཞིན་དུ་གཡས་སུ་གསུམ།
མདུན་དུ་གསུམ། གཡོན་དུ་གསུམ། སླར་ཡང་མདུན་དུ་གསུམ་རྣམས་རྔུབ་པ་རིང་ཐུང་གསུམ་དང་སྤེལ་ཏེ་གཅིག་རྟིང་ལ་གཅིག་ཁོལ་མར་སྦྱང༌། སེམས་ཀྱི་གནད་ཁམས་དྭངས་མ་དང་རླུང་ཐམས་ཅད་དབུ་མ་ན་ཡར་སོག་སྦུབས་ནས་ཆུ་འདྲེན་པ་ལྟར་སིབ་སིབ་དྲངས་བར་བསམ། དེ་ལྟར་སྦྱངས་པས་ཉི་མ་གསུམ་ན་ཐུར་སེལ་ལ་རང་དབང་ཐོབ་པའི་རྟགས་སུ་སྦ་བ་སྦུབས་སུ་ནུབ་པའམ་ཤིན་ཏུ་ཐུང་བར་འགྱུར་རོ། ། དེ་ལྟར་བྱས་པས་མགོ་བོ་ན་བ་དང་སྐྱུག་བྲོ་བ་བྱུང་ན་སྲིན་པོའི་ལམ་གློད། སྙིང་ག་ཚ་ལམ་བ་དང་དྲི་ཆེན་དྲི་ཆུ་སྡོམ་ན་གྱེན་ཐུར་དུ་བཅག་གོ ། དངོས་གཞི་ནི། བསམ་གཏན་གྱི་ཡན་ལག་སྔོན་དུ་འགྲོ་བས། བྱིན་གྱིས་བརླབས་སོགས་བྱས་ནས་ནི། །
སྲིན་པོའི་ལམ་ནི་ཅུང་ཟད་བསྡམ། ། གུང་མཛུབ་གཉིས་ནི་དྲག་ཏུ་གཤིབ། ། མིག་གཉིས་སྟེང་དུ་བགྲད་པར་བྱ། ། འདིས་ནི་ཐིག་ལེ་ཟིན་པར་འགྱུར། ། ཡང་ན་ཧཱ་ཧལ་དྲག་ཏུ་བརྗོད། ། ལུས་ཀྱི་འཁྲུལ་འཁོར་གཞན་ཡང་བྱ། ། འདིས་ཀྱང་ཐིག་ལེ་ཟིན་པར་འགྱུར། ། ཞེས་པའི་དོན་ནི། བདག་དང་ཡེ་ཤེས་ཀྱི་རིག་མའི་མཁའ་གསང་བྱིན་གྱིས་བརླབ ། སོགས་ཁོངས་ནས་སྔོན་དུ་ལུས་ངག་མཉམ་པ་དང༌།
རྗེས་སུ་འདོད་པ་མཉམ་པ་སྟེ་འདུ་ཤེས་གསུམ་དྲན་པའི་སྒོ་ནས་བོ་ལ་དང་ཀཀྐོ་ལ་སྦྱར་ཏེ་བསྲུབས་པས་འདོད་ཆགས་ཀྱི་མེས་ཐིག་ལེ་དབབ། ཁ་སྦྱོར་བཞི་དང་ལྡན་པར་གྱུར་པ་ན་བདེ་སྟོང་ལྷན་ཅིག་སྐྱེས་པའི་ཡེ་ཤེས་ངོས་གཟུང༌། དེའི་དུས་སུ་ཐིག་ལེ་མི་ཉམས་པའི་ཕྱིར་སྲིན་པོའི་ཞལ་ཅུང་ཟད་བསྡམ། ལག་པ་གཡས་གཡོན་གྱི་གུང་མཛུབ་གཉིས་རེ་མོས་ཀྱིས་ཁར་བཅུག་ལ། ལྕེས་ནང་དུ་གཞིབ། ལག་པས་ཕྱིར་འཐེན། མིག་གཉིས་སྟེང་དུ་བགྲད། དེ་རྣམས་དུས་གཅིག་ཏུ་བྱས་པས་ཐིག་ལེ་ཟིན་ནོ། ། ཡང་ན་ཧཱ་ཧལ་ཞེས་དྲག་ཏུ་བརྗོད་པས་ཀྱང་ཟིན་ནོ། ། ལུས་ཀྱི་འཁྲུལ་འཁོར་གཞན་ནི་གོང་བཞིན་སྟེང་རླུང་འགོག་པའི་སྦྱོར་བ་བྱ་བའོ། །
དེ་ལྟར་ན་ལུས་ཀྱི་འགྱུར་བ་གསུམ། ངག་གི་འགྱུར་བ་གཅིག ། སྟེང་རླུང་འགོག་པ་སྟེ་རིམ་པ་གསུམ་གྱིས་མ་ཉམས་པར་གཟུང་ངོ༌། ། རྗེས་ནི། གླང་ཆེན་ཧིང་དང་སྟག་མོ་ངུར། ། གཅན་གཟན་སྐྱུགས་དང་ཝ་ལྟར་བསྣམས། ། ལྟེ་བ་སྙིང་ག་མགྲིན་པ་དང༌། ། སྤྱི་གཙུག་དག་ཏུ་རིམ་གྱིས་དྲང༌། ། རྣམ་གྲོལ་བརྒྱ་ཡིས་ལུས་ལ་དགྲམ། ། ཞེས་གསུངས་ཏེ།
དེའི་དོན་ནི། ཙོག་པུ་རྐང་པའི་བྲང་ས་ལ་བཙུགས། རྟིང་པ་བཏེགས་པའི་སྟེང་དུ་ལུས་ཀྱི་ལྗིད་བསྐུར། རྡོ་རྗེ་ཁུ་ཚུར་སྙིང་གར་བསྣོལ་ཏེ། རླུང་ཧཱི་ཧིང་ཞེས་པའི་གདངས་ཀྱིས་དྲངས་པས་ཐིག་ལེ་ལྟེ་བར་བྱོན། ཧུ་ཧུཾ་ཞེས་པས་སྙིང་གར་བྱོན། ། ཧཱ་ཧག་ཅེས་པས་མགྲིན་པར་བྱོན། ། ཧི་ཧིཀ་ཅེས་པས་སྤྱི་གཙུག་ཏུ་བྱོན་པར་བསམ་སྟེ་ལྟག་པ་དགྱེད་ཀྱིས་བྱོན། རླུང་བཟུང་ལ་སེང་གེ་རྣམ་གྲོལ་གྱི་ཕྱག་རྒྱ་ལག་ལེན་ལྟར་བཅས་ལ། མགོ་ལུས་ཐམས་ཅད་སྤྲུག་ཅིང་རླུང་དྲག་ཏུ་བུས་པས། །
ཐིག་ལེས་ལུས་ཐམས་ཅད་ལ་ཁྱབ་པར་བྱའོ། ། ལམ་དེ་དག་ཉམས་སུ་ལེན་པ་ལ་སྤང་བྱ་མི་མཁས་པ་བཞི་འབྱུང་སྟེ། དབབ་པ་ལ་མི་མཁས་ན་ཐིག་ལེ་མྱུར་དུ་ཉམས། གཟུང་བ་ལ་མི་མཁས་ན་བདེ་བ་ཡུན་ཐུང༌། ཟློག་པ་ལ་མི་མཁས་ན་ཆུ་དང་བསྡོངས་ནས་འཛག ། དགྲམ་པ་ལ་མི་མཁས་ན་ནད་དུ་འགྱུར་རོ། ། དེ་དག་ལ་གཉེན་པོ་མཁས་པ་བཞི་སྟེ། དབབ་པ་ལ་མཁས་པ་རུས་སྦལ་གྱི་འགྲོས། གཟུང་བ་མཁས་པ་ལུས་ངག་གི་འགྱུར་བ་གསུམ་དང་གཅིག ། ཟློག་པ་ལ་མཁས་པ་དུད་འགྲོའི་འགྱུར་བ་བཞི།
ཁྱབ་པ་ལ་མཁས་པ་རྣམ་གྲོལ་གྱི་ཕྱག་རྒྱའམ། རླུང་གི་སྐེ་རགས་བཅིངས་པ་ལ་སོགས་པའོ། ། ཐུན་ལས་ལྡང་བའི་ཚུལ་གོང་དང་འདྲའོ། ། གཉིས་པ་ལམ་དེ་བསྒོམས་པ་ལས་བྱུང་བའི་ལྟ་བ་ལྷན་ཅིག་སྐྱེས་པའི་ཡེ་ཤེས་ཡས་བབས་ཀྱི་དགའ་བ་བཞི་ནི་ཁམས་བདུད་རྩི་ལ་གནད་དུ་བསྣུན་པ་ལས་སྐྱེ། ལུས་སེམས་གཉིས་ཀའི་སྟེང་དུ་སྐྱེ། རང་གི་ངོ་བོ་བདེ་བར་སྐྱེའོ། ། དེ་ཡང་བདེ་བ་ཉམས་ཆུང་བ་དགའ་བ། བདེ་བ་ཆེར་འབར་བ་མཆོག་དགའ། བདེ་བ་མི་རྟོག་པ་དང་ལྡན་པ་དགའ་བྲལ། བདེ་བ་དང་སྟོང་པ་གཉིས་སུ་མེད་པ་ལྷན་སྐྱེས་སོ། །
འདི་དང་དབང་བཞི་པའི་ལྟ་བ་གཉིས་ཀའི་དགའ་བ་དང་པོ་གསུམ་སྲིད་པས་བསྡུས་པས་སྐྱོན་ཅན་ཡིན་ལ། བཞི་པ་ལྷན་ཅིག་སྐྱེས་པའི་ཡེ་ཤེས་གོམས་པ་ན་འཇིག་རྟེན་ལས་འདས་པའི་ཡེ་ཤེས་གྲུབ་མཐའ་སྙོགས་པར་འགྱུར་བས་སྐྱོན་མེད་ཅེས་བྱའོ། ། སྐྱོན་མེད་ལྷན་ཅིག་སྐྱེས་པའི་ཡེ་ཤེས་མ་སྐྱེས་པ་བསྐྱེད་པའི་ཐབས་ནི། བསམ་གཏན་གྱི་ཡན་ལག་སྔོན་དུ་འགྲོ་བས། གང་ཟག་འབྲིང་རླུང་ལ་དབང་ཐོབ་པ་ཞིག་ཡིན་ན། འོག་སྒོ་གསང་བའི་སྙོམས་འཇུག་ལ་བརྟེན་ནས་བདེ་བ་བསྒོམ་པ་དང༌། ལས་དང་པོ་བས་སྟེང་སྒོ་ལོངས་སྤྱོད་ཀྱི་རླབས་ལ་བརྟེན་ནས་བདེ་བ་བསྒོམ་པ་གང་རུང་ཉམས་སུ་ལེན་པ་འི་ཡིན་ནོ། ། གསུམ་པ་གྲུབ་མཐའ་བདེ་སྟོང་རྒྱ་ཆུང་བ་ནི། དེ་ལྟར་འཇིག་རྟེན་པའི་ལམ་དུ་ལྟ་བ་ལྷན་ཅིག་སྐྱེས་པའི་ཡེ་ཤེས་གོམས་པ་ལ་བརྟེན་ནས་འདས་ལམ་ས་བཅུ་གཅིག་པ་དང༌། བཅུ་གཉིས་པ་ལ་མྱ་ངན་ལས་འདས་པའི་ཆོས་ཅི་རིགས་པ་བདེ་སྟོང་དུ་རྟོགས་པ་འབྱུང་ངོ༌། །
བཞི་པ་འདའ་ཀ་མ་ནམ་འཆི་བའི་ཚེ་རྡོ་རྗེ་སེམས་དཔའ་འབྱོན་པར་འགྱུར་བ་ནི། གལ་ཏེ་ཚེ་འདི་ལ་གྲུབ་མཐའ་མ་སྙོམས་པར་ལྟ་བ་བསྒོམ་འཕྲོ་ལ་འཆི་བའི་དུས་བྱེད་པ་འདྲ་ན་འདའ་ཀ་མའི་གདམས་ངག་དགོས་ཏེ། དེ་ཡང་གོང་དུ་གསང་དབང་གི་འདའ་ཀ་མའི་སྐབས་སུ་བཤད་པ་བཞིན་འཆི་བའི་རླུང་གིས་རྐྱེན་བྱས་ནས། ལས་ཀྱི་རླུང་ནང་དུ་ལོག་སྟེ་ཁྱབ་བྱེད་ཀྱི་རླུང་གཙོ་བོར་རྒྱུ་བས་རྩ་ཕྲ་རགས་རྣམས་ཀྱི་མདུད་པ་རྣམས་རིམ་གྱིས་གྲོལ་ནས་སྔ་མ་སྔ་མའི་སྟོབས་ཕྱི་མ་ཕྱི་མས་ཕྲོགས་ཏེ། སེམས་ཀྱི་རྟེན་ཐིག་ལེ་རྣམས་ཀྱང་རིམ་གྱིས་ལྷན་ཅིག་ཏུ་ཚོགས་ནས་རོ་རྐྱང་གཉིས་ཀྱི་དབང་དུ་བྱས་ཏེ། རྩ་རླུང་ཐིག་ལེ་ཐམས་ཅད་ཀྱི་སྟོབས་དབུ་མས་ཕྲོགས་ནས་སྤྱི་བོའི་དཀར་ཆ་ཧཾ་གི་ངོ་བོར་གནས་པ་ཐུར་དུ་གཤེགས་ཤིང༌། ལྟེ་བའི་དམར་ཆ་ཨ་ཐུང་གི་ངོ་བོར་གནས་པ་གྱེན་དུ་གཤེགས་ཏེ། སྙིང་གར་རླུང་སེམས་ཐིག་ལེ་ཐམས་ཅད་ཀྱི་དྭངས་མ་ཚོགས་ནས་ཁ་སྦྱོར་དུ་གྱུར་པས། བདེ་སྟོང་མཆོག་ཏུ་གྱུར་པའི་ཏིང་ངེ་འཛིན་སྐྱེ་ལ། དེ་ཡང་རྡོ་རྗེ་ནི་སྟོང་པ།
སེམས་དཔའ་ནི་བདེ་བ་སྟེ་དེ་ཉིད་ལ་གཞི་དུས་ཀྱི་རྡོ་རྗེ་སེམས་དཔའ་ཞེས་བྱ་བ་སྟེ། དེ་ལུས་ཅན་ཐམས་ཅད་ལ་འབྱུང་ཡང་ཕལ་ཆེར་གྱིས་ངོ་མི་ཤེས་ཤིང༌། རྣལ་འབྱོར་པ་བདེ་སྟོང་ལྷན་ཅིག་སྐྱེས་པའི་ཏིང་ངེ་འཛིན་སྐྱེས་པ་ཞིག་ཡིན་ན་སྔར་འདྲིས་ཀྱི་མི་དང་ཕྲད་པ་ལྟར་གཞི་ལ་གནས་པ་དང༌། བསྒོམ་སྟོབས་ཀྱིས་འཕེལ་བའི་དྭངས་མ་ལྔ་འདུས་ཀྱི་བདེ་སྟོང་གཉིས་རོ་གཅིག་ཏུ་འདྲེས་ཏེ་བར་དོ་མེད་པར་རྣམ་ཀུན་མཆོག་ལྡན་གྱི་སྟོང་པ་ཉིད་དང༌། མཆོག་ཏུ་མི་འགྱུར་བའི་བདེ་བ་ཆེན་པོར་མཉམ་པའི་དོན་གྱི་ཡེ་ཤེས་མངོན་དུ་བྱས་ཏེ་གྲུབ་མཐའ་སྙོགས་པར་འགྱུར་རོ། ། སྔར་ལམ་བསྒོམ་པའི་ཚེ་བདེ་སྟོང་གི་ལྟ་བ་ལ་གོམས་འདྲིས་ཅུང་ཟད་ཡོད་ཀྱང༌། སྐྱོ་མེད་ཀྱི་ཡེ་ཤེས་མ་སྐྱེས་པ་ཞིག་ཡིན་ན། སྐབས་འདིར་དཔེའི་ཡེ་ཤེས་སྐྱོན་མེད་མངོན་དུ་བྱས་ཏེ། བར་དོ་མེད་པར་རིག་པ་འཛིན་པའམ་མཁའ་ལ་སྤྱོད་པ་ལ་སོགས་པར་སྐྱེ་བར་འགྱུར་རོ། ། འདའ་ཀ་མའི་གདམས་ངག་འདི་སྦྱང་བའི་ཚུལ་ནི།
སྐྱོན་མེད་ཀྱི་ལྟ་བ་བསྐྱེད་པའི་ཐབས་ཉིད་ནན་ཏན་བྱ་བ་དང༌། དེ་ལས་བྱུང་བའི་ཡེ་ཤེས་འབད་རྩོལ་གྱིས་བསྐྱངས་ཏེ་གོམས་འདྲིས་བརྟན་ནས། འཆི་བ་ལ་མི་འཇིགས་ཤིང་བྲོད་པའི་བསམ་པས། འཆི་བ་དོན་དམ་པའི་བདེན་པ་རྡོ་རྗེ་སེམས་དཔའ་རང་ངོ་རང་གིས་ཤེས་པར་བྱའོ་སྙམ་པའི་འདུན་པ་དྲག་པོ་བཏང་སྟེ། བདེ་སྟོང་གི་ལྟ་བ་ལ་འཇོག་ཅི་ཐུབ་ཀྱི་ངང་ནས་འཁྲུལ་སྣང་གི་དབང་དུ་མ་ཤོར་བར་བྱ་བ་ཉིད་ཡིན་ནོ། ། དེ་སྐད་དུ་རྩ་རྒྱུད་ལས། བདེ་བ་གང་གིས་འཆི་བ་འདིར། ། དེ་ཡི་བདེ་བ་བསམ་གཏན་བརྗོད། ། ཅེས་གསུངས་པའི་ཉམས་ལེན་ཡིན་ནོ། ། འོ་ན་གསང་དབང་གི་འདའ་ཀ་མ་དང་འདི་གཉིས་ལ་ཁྱད་པར་ཅི་ཡོད་སྙམ་ན།
སྔ་མ་ནི་རླུང་སྡུད་རིམ་གྱིས་དབང་དུ་བྱས་ཏེ་རླུང་ཉི་ཟླ་གཟའ་འཛིན་གསལ་སྟོང་གི་ཏིང་ངེ་འཛིན་ངོས་འཛིན་པ་ཡིན་ལ་འདི་ནི་རླུང་སྡུད་པའི་ཚེ་ཐིག་ལེ་ཡང་སྡུད་པས་དེ་ལས་བྱུང་བའི་བདུད་རྩི་ཉི་ཟླ་གཟའ་འཛིན་བདེ་སྟོང་གི་ཏིང་ངེ་འཛིན་ངོས་འཛིན་པ་ཡིན་པས་ལྡོག་ཚུལ་ཐ་དད་དུ་ཡོད་དོ། ། ལྔ་པ་བར་དོ་ལྷན་ཅིག་སྐྱེས་པའི་བདེ་བ་ནི། གལ་ཏེ་འདའ་ཀ་མ་མི་ཐེབས་པ་འདྲ་ན་གང་ཟག་ཐ་མའི་ལམ་བར་དོའི་གདམས་ངག་དགོས་པས། དེ་སྦྱང་བའི་ཚུལ་ལ་གཉིས་ལས། སྔོན་འགྲོ་ནི། བདག་ལ་གསང་བ་ལྷན་ཅིག་སྐྱེས་པའི་ཡེ་ཤེས་བསྟན་པའི་བླ་མ་རྡོ་རྗེ་སློབ་དཔོན་ཐུགས་རྡོ་རྗེ་ཆོས་སྐུ་དྲན་པ། དེ་བསྟན་པའི་ལམ་དཀྱིལ་འཁོར་ལོ་དྲན་པ། དེ་ལས་བྱུང་བའི་ལྟ་བ་ལྷན་ཅིག་སྐྱེས་པའི་ཡེ་ཤེས་ཡས་བབས་ཀྱི་དགའ་བ་དྲན་པ་སྟེ་གསུམ་འབྲེལ་བ་ཅན་དུ་དུས་ཀྱི་ངེས་པ་གཅིག་ལ་དྲན་པར་བྱ་སྟེ། རྨི་ལམ་གྱི་རྐྱེན་གྱིས་ཀྱང་དེ་གསུམ་དྲན་པ་མ་བྱུང་གི་བར་དུ་བསླབ་བོ། ། དངོས་གཞི་ནི།
དེ་ལྟར་གོམས་པའི་དབང་གིས་བར་དོའི་རྐྱེན་བདུན་ཤར་བ་ན་ཡང་སྔར་གྱི་དྲན་པ་གསུམ་འབྱུང་ཞིང༌། བསྣམ་བྱ་ལྔ་ཡང་བྱང་ཆུབ་ཀྱི་སེམས་དཀར་དམར་གྱི་རྣམ་པར་ཤར་ཏེ། རྟེན་འབྲེལ་དེས་སྣང་བ་དང་བདག་གི་སེམས་རོ་གཅིག་པར་གྱུར་ནས་བར་དོ་ཉིད་དུ་རིག་པ་འཛིན་པ་ལ་སོགས་པར་འགྱུར་རོ། ། དྲུག་པ་འབྲས་བུ་ཆོས་ཀྱི་སྐུའི་རང་བཞིན་གྱིས་ལྷུན་གྲུབ་ནི་འབྲས་བུའི་སྐབས་ཉིད་དུ་འཆད་པར་འགྱུར་རོ། ། བཞི་པ་དབང་བཞི་པ་དང་རྗེས་སུ་འབྲེལ་བ་ལ། ལམ་རྡོ་རྗེའི་རྦ་རླབས། ལྟ་བ་ཆོས་ཐམས་ཅད་ཤིན་ཏུ་རྣམ་པར་དག་པའི་དེ་ཁོ་ན་ཉིད་མས་བརྟན་པའི་དགའ་བ་བཞི། གྲུབ་མཐའ་བདེ་སྟོང་རྒྱ་ཆེ་བ། འདའ་ཀ་མ་ལམ་ཕྱག་རྒྱ་ཆེན་པོ་ནས་འཕོ་བ། ཞར་བྱུང་བར་དོ་བདེ་སྟོང་མཆོག་གི་ཡེ་ཤེས།
འབྲས་བུ་ངོ་བོ་ཉིད་ཀྱི་སྐུ་རང་བཞིན་ལྷུན་གྲུབ་སྟེ་དྲུག་གོ ། དེའི་དང་པོ་ལ་སྔོན་འགྲོ་དང་དངོས་གཞི་གཉིས་ལས། དང་པོ་ནི། བསམ་གཏན་གྱི་ཡན་ལག་དགུ་པོ་རྒྱས་བསྡུས་གང་རིགས་སྔར་བཞིན་ལས། བླ་མའི་རྣལ་འབྱོར་གྱི་གསོལ་འདེབས་ཀྱི་ཚིག ། སྙིང་པོ་རྡོ་རྗེ་ངོ་བོ་ཉིད་སྐུའི་དངོས། ། དེ་ཉིད་སྟོན་མཛད་མཐར་ཐུག་བླ་མ་ལ། ། གསོལ་བ་འདེབས་སོ་རླུང་ལ་བཞི་པ་སྩོལ། ། རྦ་རླབས་ལམ་བཟང་སྒོམ་པར་བྱིན་གྱིས་རློབས། ། ཤིན་ཏུ་རྣམ་དག་ལྟ་བ་རྟོགས་པ་དང༌། །
བདེ་སྟོང་ཆེན་པོའི་གྲུབ་མཐའ་སྙོམས་པར་ཤོག ། ཚེ་འདིར་གྲུབ་མཐའ་སྙོགས་པར་མ་ནུས་ན། ། ཕྱག་ཆེན་ལམ་ནས་འཕོ་བ་ཐེབས་པར་ཤོག ། གལ་ཏེ་འཕོ་བའི་རྣལ་འབྱོར་མ་ཐེབས་ན། ། བདེ་སྟོང་མཆོག་ཡེ་བར་དོའི་གདམས་ངག་ལ། བརྟེན་ནས་རིག་འཛིན་མཁའ་སྤྱོད་སོགས་འགྲུབ་སྟེ། ། བདེ་སྐུ་མངོན་དུ་འགྱུར་བར་བྱིན་གྱིས་རློབས། ། ཞེས་སྦྱར། གཉིས་པ་དངོས་གཞི་ལ། འོག་རླུང་བསྐྱོད་པ་ལུས་ཀྱི་རྦ་རླབས།
ངག་འདྲེན་པ་ཞི་དྲག་གི་རྦ་རླབས། ཏིང་འཛིན་སེམས་ཀྱི་རྦ་རླབས་སོ། ། དང་པོ་ནི། སྲོག་རྩོལ་སོགས་རླུང་གི་རྣལ་འབྱོར་དྲུག་སྔོན་དུ་སོང་ནས། རླུང་ཁ་སྦྱར་དྲག་ཏུ་བསྒོམ་པ་སྟེ། ལུས་སྐྱིལ་ཀྲུང༌། ལག་པས་པུས་མོ་གཉིས་ལ་བཀབ་ལ་མནན། སྐེད་པ་བསྲང༌། ལྟོ་བ་ཚིགས་པ་ལ་སྦྱར། རླུང་འབུད་པ་གསུམ་དང་རྔུབས་པ་གསུམ་གྱིས་སྟེང་རླུང་བཅུག །
མཚང་ར་གཡས་གཡོན་འོག་ཏུ་གནོན་པ་རེ་མོས་ཀྱིས་འོག་རླུང་དལ་གྱིས་བསྐུམ་སྟེ་དྲག་ཏུ་འཐེན་ཁ་སྦྱར། གཏོང་ཙམ་ན་འོག་རླུང་སྔོན་ལ་གཏང༌། དེ་ལྟ་བུ་ཐུན་ཚོད་དང་ཐུན་གྲངས་མེད་པ་སྦྱང་ངོ༌། ། འདི་ལ་རིན་ཆེན་བུམ་པའམ་བུམ་ཅན་ཞབས་མེད་ཅེས་གྲགས་སོ། ། ངག་འདྲེན་པ་ནི། གནས་དབེན་པར་ཕྱིན་ལ་བསམ་གཏན་གྱི་ཡན་ལག་སྔོན་དུ་འགྲོ་བས་ལུས་སྐྱིལ་ཀྲུང་བྱ། ལག་པ་རྡོ་རྗེ་ཁུ་ཚུར་སྙིང་གར་བསྣོལ། མགོ་མདུན་དུ་བཏུད་དེ་ངག་འདྲེན་དང་པོ་ཞི་བ་སྟེ། ་ ཞེས་པའི་གདངས་ཀྱིས་ཆུང་ངུར་དང༌། ཕྱིས་ཇེ་དྲག་ལ་གཏང༌།
དེ་ནས་དྲག་པོ་སྟེ་ཧཱུྃ་ཞེས་པའི་གདངས་ཀྱིས་དྲང༌། ཕྱིས་ཇེ་སྦོམ་ལ་བཏང་བས་མགྲིན་པའི་རླུང་བྱང་ནས་སྐད་ཆེན་པོ་རག་དུང་གི་སྐད་ལྟ་བུ་འབྱུང༌། གསུམ་པ་སེམས་ཀྱི་རྦ་རླབས་ལ། ཐབས་ཀྱི་རྒྱུད་དག་པར་བྱ་བ། ཤེས་རབ་ཀྱི་རྒྱུད་དག་པར་བྱ་བ། གཉིས་ཀའི་རྒྱུད་སོ་སོར་དག་པར་བྱ་བ་གསུམ་ལས། དང་པོ་ནི། བསམ་གཏན་གྱི་ཡན་ལག་སྔོན་དུ་འགྲོ་བས་ཡེ་ཤེས་ཀྱི་པདྨ་ཅན་མདུན་དུ་བསམས་པ་སྔར་བཞིན་འདུ་ཤེས་གསུམ་དྲན་པ་སྔོན་དུ་འགྲོ་བའི་སྒོ་ནས་སྙོམས་པར་ཞུགས་པས་ཡབ་ཡུམ་གཉིས་ཀྱི་ཁམས་ཀྱི་དྭངས་མ་ཐམས་ཅད་སྤྱི་གཙུག་གི་ཧཾ་ལ་འདུས་ཏེ། དེ་ནས་དབུ་མའི་ལམ་ནས་ཡས་བབས་ཀྱི་དགའ་བཞིའི་རིམ་པས་རྩ་མཆོག་གི་ཟེ་བ་སྟེ། ཡབ་ཡུམ་གཉིས་ཀྱི་དབུ་མའི་མས་སྣར་ཐིག་ལེ་ཡུངས་འབྲུ་ཙམ་གྱི་གཟུགས་སུ་དཀར་ལྷག་གིས་བྱོན་ཏེ་འོད་ཟེར་གྱི་རྣམ་པར་གྱུར་པ་ཁ་དོག་སོ་སོར་མི་གསལ་བ་རྒྱ་མཚོའི་ནང་གི་ཉི་མའམ།
རྩི་སྐྱའི་ཟིལ་པ་ཆགས་པའམ། བྱ་ཀོ་ཀ་ལི་ཀའི་མགྲིན་པ་ལྟར་སྣ་ཚོགས་སུ་འགྱུར། རྩ་གཡས་རོ་མ་ནས་ཡར་སོང༌། ལྟེ་བར་བྱོན། ལྟེ་བའི་འཁོར་ལོ་ནམ་ལངས་པ་བཞིན་ཡལ་ཡལ། ཉི་མ་ཤར་བ་བཞིན་གསལ་གསལ། གློ་བ་བུད་པ་བཞིན་ལྟང་ལྟང་སྟེ་ཆོས་གསུམ་ལྡན་དུ་བྱས། ཡང་གཡས་རོ་མ་ནས་སོང༌། སྙིང་གར་བྱོན། ཆོས་གསུམ་ལྡན་དུ་བྱས།
ཡང་གཡས་རོ་མ་ནས་སོང༌། མགྲིན་པར་བྱོན། ཆོས་གསུམ་ལྡན་དུ་བྱས། ཡང་གཡས་རོ་མ་ནས་སོང༌། རྣ་བ་གཡས་ནས་འོད་ཟེར་གྱི་རྣམ་པར་འཕྲོས། འོད་ཟེར་གྱི་སྒོ་ལས་ལྷག་པ་ལྷའི་དཀྱིལ་འཁོར་སྤྲོས། སེམས་ཅན་གྱི་རྒྱུད་ལ་དབང་བཞི་བསྐུར། སེམས་ཅན་རྣམས་ལྷག་པའི་ལྷར་བྱས། དེ་ནས་བྱས་པ་དང་བྱེད་པ་པོ་གཉིས་འདྲེས། བདུད་རྩིའི་བཅུད་ཅེས་པ་རང་གི་རྒྱུད་སྐུ་ལྔར་བསྒྱུར་བའི་ནུས་ཅན་དུ་གྱུར།
ཚུར་འདུས། ཚངས་པའི་སྒོར་ཞུགས། སྤྱི་བོའི་འཁོར་ལོ་ཆོས་གསུམ་ལྡན་དུ་བྱས། མགྲིན་པར་བྱོན། ཉི་མ་སྟོང་གི་གཟི་བརྗིད་དང་ལྡན་པའི་འོད་ཟེར་ཁ་དོག་དམར་པོར་གྱུར། སྙིང་གར་བྱོན། བདག་རྒྱུད་སྐུ་ལྔར་བསྒྱུར་བའི་རྟགས་སུ་འོད་ཁ་དོག་ལྔར་གྱུར། རྩ་དག་པའི་ལམ་ལྟེ་བ་ནས་བྱུང་ནས་ཡུམ་གྱི་མཁར་སྔ་མ་བཞིན་ཐིག་ལེའི་གཟུགས་ཀྱིས་གནས། གཡས་གཟུང་བའི་རྦ་རླབས་རེངས། ། རྩ་རོ་མ་དབང་དུ་འདུས།
རླུང་ཕྱིར་ལྡང་བ་ལ་དབང་ཐོབ། རྣམ་པར་ཐར་པའི་སྒོ་མཚན་མ་མེད་པ་མངོན་དུ་བྱས་ཏེ་འབྲས་བུ་དང་པོའོ། ། དེ་བཞིན་དུ་གཡོན་དུ་ཡང་བྱ་སྟེ། གཡོན་འཛིན་པའི་རྦ་རླབས་རེངས། རྩ་རྐྱང་མ་དབང་དུ་འདུས། རླུང་ནང་དུ་འཇུག་པ་ལ་དབང་ཐོབ། རྣམ་པར་ཐར་པའི་སྒོ་སྨོན་པ་མེད་པ་མངོན་དུ་བྱས་ཏེ་འབྲས་བུ་གཉིས་པའོ། ། དེ་བཞིན་དུ་དབུ་མར་ཡང་བྱ་སྟེ། གཟུང་འཛིན་གཉིས་ཀའི་རྦ་རླབས་རེངས། ། རྩ་དབུ་མ་དབང་དུ་འདུས།
རླུང་གནས་པ་ལ་དབང་ཐོབ། རྣམ་པར་ཐར་པའི་སྒོ་སྟོང་པ་ཉིད་དེ་འབྲས་བུ་གསུམ་པའོ། ། དེ་བཞིན་དུ་ཤེས་རབ་ཀྱི་རྒྱུད་ལའང་བྱ་སྟེ་རྩ་གཡས་གཡོན་གཉིས་དང་སྤྱི་གཙུག་གི་སྒོར་བྱོན་པ་ཙམ་ལས་ཕྱིར་འཕྲོ་བ་ནི་མི་དགོས་ཏེ། ཤེས་རབ་སྟོང་པ་ཉིད་ཡིན་པས་བྱ་བྱེད་ཀྱི་སྤྲོས་པ་དང་བྲལ་བའི་ཕྱིར་རོ། ། རྦ་རླབས་གསུམ་རེངས་པ་དང༌། རྩ་གསུམ་དབང་དུ་འདུས་པ་དང༌། རླུང་གསུམ་ལ་དབང་ཐོབ་པ་དང༌། རྣམ་ཐར་གསུམ་མངོན་དུ་བྱས་པ་རྣམས་སྔ་མ་བཞིན་སྦྱར་ལ་ཤེས་པར་བྱའོ། ། དེ་ནས་གཉིས་ཀའི་རྒྱུད་སོ་སོར་དག་པར་བྱ་བ་ནི། ཁམས་དྭངས་མ་མཆོག་གི་ཟེ་བ་ན་གནས་པ་དེ་ཡབ་ཡུམ་སོ་སོའི་དབུ་མ་ནས་འོད་ཟེར་གྱི་རྣམ་པ་སྐར་མདའ་འཕངས་པ་བཞིན་གྱེན་དུ་སོང་སྟེ་ཡབ་ཡུམ་སོ་སོའི་གཙུག་ཏོར་མཆོག་ཏུ་ཐིམ་པས་གཉིས་ཀའང་སྐུ་ལྔ་ལྷུན་གྱིས་གྲུབ་པར་དྲན་པ་ཙམ་བྱའོ། །
དེ་ལྟར་ན་ཐབས་ཀྱི་རྒྱུད་དག་པར་བྱ་བའི་སྐད་ཅིག་མ་གསུམ། ཤེས་རབ་ཀྱི་རྒྱུད་དག་བྱ་བའི་སྐད་ཅིག་མ་གསུམ། སོ་སོའི་རྒྱུད་དག་པར་བྱ་བའི་སྐད་གཅིག་མ་གཅིག་སྟེ། སྐད་གཅིག་མ་བདུན་པོ་ལ་རླུང་ལྡང་འཇུག་དང་བསྟུན་ཀྱང་མི་དགོས་ལ། ཐུན་རྣམས་དཀྱུས་བཞིན་བྱ། གཉིས་པ་ལམ་དེ་བསྒོམས་པ་ལས་བྱུང་བའི་ལྟ་བ་ཤིན་ཏུ་རྣམ་པར་དག་པའི་དེ་ཁོ་ན་ཉིད་མས་བརྟན་པའི་དགའ་བ་བཞི་ནི། རླུང་ལ་གནད་དུ་བསྣུན་པ་ལས་སྐྱེ། ལུས་ངག་ཡིད་གསུམ་གྱི་སྟེང་དུ་སྐྱེ། རང་གི་ངོ་བོ་བདེ་སྟོང་དུ་སྐྱེའོ། ། དེ་ལ་གསུམ།
ལུས་ལ་ཕན་འདོགས་པའི་ཕན་ཡོན། སེམས་ལ་ཕན་འདོགས་པའི་ཕན་ཡོན། ལུས་སེམས་གཉིས་ཀ་ལ་ཕན་འདོགས་པའི་ཕན་ཡོན་ནོ། ། དང་པོ་ནི། རྒྱུ་མཐུན་པས་ནི་སྐྲ་དཀར་འཇོམས། ། རྣམ་པར་སྨིན་པས་སྟོབས་སྟེར་བྱེད། ། སྐྱེས་བུ་བྱེད་པས་རྣམ་པར་འཕེལ། ། དྲི་མ་མེད་པས་འཆི་མེད་འགྱུར། ། ཞེས་པའི་དོན་དྭངས་མ་ལྟེ་བར་བརྟན་ཙ་ན་ལྟེ་བ་མེ་ལོང་གི་ངོས་ལྟར་འཇམ་ཞིང་སྐྲ་དཀར་དང་གཉེར་མ་སངས། སྙིང་གར་བརྟན་ཙ་ན་སྲེད་མེད་ཀྱི་བུ་དང་གླང་པོ་ཆེའི་སྟོབས་ཀྱིས་ཀྱང་མི་ཐུབ།
མགྲིན་པར་བརྟན་ཙ་ན་ལྕེ་རྣམ་པར་འཕེལ་ཏེ་མཛོད་སྤུར་སླེབ། སྤྱི་བོར་བརྟན་ཙ་ན་ལོ་སྟོང་ལ་སོགས་པ་ཐུབ་བོ། ། སེམས་ལ་ཕན་འདོགས་པ་ནི། དྭངས་མ་ལྟེ་བར་བརྟན་ཙ་ན་བདེ་སྟོང་གི་ཏིང་ངེ་འཛིན་བདག་རྒྱུད་ལ་འཆར་བ་ཙམ་སྙིང་གར་བརྟན་ཙ་ན་སྣང་བའམ་དངོས་པོ་བདེ་སྟོང་དུ་འཆར། མགྲིན་པར་བརྟན་ཙ་ན། མྱ་ངན་ལས་འདས་པའི་ཆོས་བདེ་སྟོང་དུ་འཆར། སྤྱི་བོར་བརྟན་ཙ་ན་འཁོར་འདས་ཀྱི་ཆོས་ཐམས་ཅད་བདེ་སྟོང་དུ་འཆར་རོ། ། ལུས་སེམས་གཉིས་ཀ་ལ་ཕན་འདོགས་པ་ནི། ཡང་བྱང་སེམས་ལྟེ་བར་བརྟན་པའི་ཚེ་འགྲོ་བ་ཐམས་ཅད་ཀྱི་སྙིང་དུ་སྡུག་ཅིང་ཡིད་དུ་འོང༌། སྙིང་གར་བརྟན་པའི་ཚེ་མངོན་པར་ཤེས་པ་ཅུང་ཟད་འཆར།
མགྲིན་པར་བརྟན་པའི་ཚེ་འཇིག་རྟེན་གྱི་ཁམས་ཀྱི་རོ་ཐམས་ཅད་ལ་ལོངས་སྤྱོད་ནུས། སྤྱི་བོར་བརྟན་པའི་ཚེ་རྫུ་འཕྲུལ་ཅུང་ཟད་སྟོན་ནུས་སོ། ། གསུམ་པ་གྲུབ་མཐའ་བདེ་སྟོང་རྒྱ་ཆེ་བ་ནི། དེ་ལྟར་འཇིག་རྟེན་པའི་ལམ་དུ་ལྟ་བ་ཤིན་ཏུ་རྣམ་པར་དག་པའི་དེ་ཁོ་ན་ཉིད་གོམས་པ་ལ་བརྟེན་ནས་ས་བཅུ་གསུམ། ཕྱེད་ལ་འཁོར་འདས་ཀྱི་ཆོས་ཐམས་ཅད་བདེ་སྟོང་གི་ཡེ་ཤེས་གཅིག་གི་ངང་དུ་རོ་གཅིག་པར་རྟོགས་ཏེ་བླང་བྱ་དང་དོར་བྱ། སྤང་བྱ་དང་ཐོབ་བྱ་ཐ་དད་མེད་པར་འགྱུར་བའོ། ། བཞི་པ་འདའ་ཀ་མ་ལམ་ཕྱག་རྒྱ་ཆེན་པོ་ནས་འཕོ་བ་ནི། གལ་ཏེ་ཚེ་འདི་ལ་གྲུབ་མཐའ་མ་སྙོམས་པར་ལྟ་བ་བསྒོམ་འཕྲོ་ལ་འཆི་བའི་དུས་བྱེད་པ་འདྲ་ན། འདའ་ཀ་མའི་གདམས་ངག་དགོས་ཏེ། དེ་ལ་སྦྱང་བ།
གོམས་པ་ལས་ལ་སྦྱར་བའོ། ། དང་པོ་ནི། སྤྱིར་རླུང་སྦྱོར་བདུན་པོ་མཐར་ཕྱིན་ན་ཏིང་ངེ་འཛིན་ལ་སེམས་བཀོལ་དུ་བཏུབ། ནད་རྙིང་པ་འབྱོངས། གསར་པ་མི་སྐྱེ། ཚེ་རིང་དུ་ཐུབ། འཕོ་བ་ཚེགས་མེད་པར་ཐེབས་གསུངས་སོ། ། དེས་ན་རླུང་སྦྱང་བ་ནི། ཟླ་བ་གང་ཡང་རུང་བའི་ཚེས་གཅིག་ལ་ཐུན་བཞིའི་ངེས་པས་སྲོལ་རྩོལ་གྱི་རླུང་ཁུགས་པར་བཅུ་བདུན་སྦྱང༌། དེ་བཞིན་དུ་ཞག་ཉི་ཉུ་རྩ་གཅིག་གི་བར་ལ་ཉི་མ་རེ་རེ་ལ་ཁུག་པ་རེ་རེ་སྤེལ་ཏེ་ཁུག་པ་སུམ་ཅུ་སོ་བདུན་དུ་འགྱུར་རོ། །
ཡང་ཞག་ཉེར་གཅིག་གི་བར་དུ་ཉི་མ་རེ་ལ་ཁུགས་པ་རེ་རེ་ཕྲི་སྟེ་སྔ་མའི་ཚད་དུ་ཕབ་བོ། ། དེ་ལྟ་བུའི་ཚུལ་གྱིས་རྒྱུ་བ་གསལ་བ་དང༌། རྣམ་པར་ངེས་པ་མ་བྱུང་གི་བར་དུ་བསླབ་བོ། ། གོམས་པ་ལ་གཉིས། སྒྲ་ལ་གོམས་པར་བྱ་བ་དང༌། ཡི་གེ་ལ་གོམས་པར་བྱ་བའོ། ། དང་པོ་ནི། ལུས་ཙོག་པུར་གནད་ལ་ཕབ་ལ། བསམ་གཏན་གྱི་ཡན་ལག་སྔོན་དུ་འགྲོ་བས། ཧིཀ་ཅེས་པ་ཉི་ཤུས་མགྲིན་པར་དྲང་བ་དང༌།
ཀ་ཧིཀ་ཅེས་པ་ཉི་ཤུས་ངལ་གསོ་བ་གཉིས་སྤེལ་ཞིང་བྱ། ཉེར་གཅིག་པ་ལས་ལ་སྦྱོར་བའི་དུས་སུ་བྱའི་སྦྱོང་བའི་དུས་བྱས་ན། ཚེ་ཐུང་དུ་འགྲོ་གསུངས། དེ་ལྟར་ཐུན་བཞིའི་ངེས་པས་གནད་ཟིན་ཟིན་སྦྱངས་ཏེ། གནད་ཟིན་པའི་ཚད་ནི། དེ་དྲན་པ་ཙམ་གྱིས་བ་སྤུ་ལྡང་བ་དང༌། སྙིང་ག་ཚ་ལམ་ལམ་པ་དང༌། མགོ་བོ་འགས་པ་ལྟ་བུ་འབྱུང་བའོ། ། ཡི་གེ་ལ་གོམས་པར་བྱ་བ་ལ་གཉིས་ཏེ། ཕྱིའི་ཡི་གེ་ལ་གོམས་པར་བྱ་བ་དང༌།
ནང་གི་ཡི་གེ་ལ་གོམས་པར་བྱ་བའོ། ། དང་པོ་ནི། སྒོ་རྣམས་ཡི་གེས་དགག་པར་བྱ་སྟེ། བཤང་ལམ་དུ་ཧྨཾ་དཀར་པོ་མགོ་གྱེན་བལྟ། གཅི་ལམ་དུ་སྨཾ་སེར་པོ་མགོ་གྱེན་བལྟ། ལྟེ་བར་ཀྵུཾ་དམར་པོ་མགོ་སྤྲོད། ལྕེ་ཆུང་གི་རྩ་བར་སུཾ་དཀར་པོ་མགོ་སྤྲོད། སྣ་བུག་གཉིས་སུ་ཡུཾ་སྔོན་པོ་མགོ་སྤྲོད་རེ་རེ། མིག་གཉིས་སུ་ཧཱུྃ་སྔོན་པོ་འཁྲིལ་མ་རེ་རེ། རྣ་བ་གཉིས་སུ་ཡུཾ་དམར་པོ་རེ་རེ།
མཛོད་སྤུར་སྨཾ་སེར་པོ་མགོ་ཐུར་བལྟ།

ཚངས་བུག་ཏུ་ཧྨཱཾ་དཀར་པོ་མགོ་ཐུར་བལྟ། འདི་ཐམས་ཅད་ལ་ཟླ་བའི་གདན་དང༌། མགོ་སྤྲོད་གཉིས་ཀྱི་བར་ཟླ་བས་བཅད་པར་བསྒོམ། མིག་གསལ་ན་སྒོ་མི་ཁེགས་སོ། ། འདི་རང་བཞིན་དུ་བསྒོམས་པས་བསྲུང་བར་ཡང་འགྲོ་གསུངས། ནང་གི་ཡི་གེ་ལ་གོམས་པར་བྱ་བ་ནི། འཁོར་ལོ་བཞི་ལ་བརྟན་པའི་ཙཎྜ་ལཱི་དང་འདྲ་བ་ལས། ཁྱད་པར་ནི་རྩ་རོ་རྐྱང་གཉིས་སུ་ཧ་དང་ཀྵ་སྤངས་པའི་ཀཱ་ལི་སུམ་ཅུ་རྩ་གཉིས་ཁ་དོག་དཀར་པོ་མགོ་ཐུར་བལྟ་གཉིས་གཉིས་ཀྱི་བར་དུ་ཨཱ་ལི་བཅུ་དྲུག་ཁ་དོག་དམར་པོ་མགོ་གྱེན་ལ་བལྟ་བ་རེ་རེ་སྤེལ་མར་བཀོད་པས་གཟུང་འཛིན་གྱི་རྣམ་རྟོག་གི་ལམ་བཀག་སྟེ། རླུང་རྩོལ་བའི་དུས་སུ་མས་ཡར་གསལ་གདབ། སྲོག་གི་དུས་སུ་ཡས་མར་གསལ་བཏབ་སྟེ། ཡིག་འབྲུ་རྣམས་ལག་མཐིལ་གྱི་རི་མོ་བལྟ་བ་ལྟར་གསལ་བར་མ་གྱུར་གྱི་བར་དུ་གོམས་པར་བྱའོ། །
ནང་གི་སྒོ་ཡི་གེགས་བཀག་པ་འདི་བཞི་པ་འབའ་ཞིག་གི་ཐུན་མོང་མ་ཡིན་པ་ལ་དགོས་ཀྱི། འཕོ་བ་གཞན་རྣམས་ལ་མི་དགོས་སོ། ། འཆི་ལྟས་བྱུང་ནས་མ་བསླུས་ན་ལས་ལ་སྦྱར་བ་ལ་བདེ་འགྲོ་ལ་སྦྱར་བ། གྲོང་གཞན་ལ་སྦྱར་བ། གླིང་དང་སྐྱེ་གནས་གཞན་ལ་སྦྱར་བ། ལམ་ཕྱག་རྒྱ་ཆེན་པོ་ལ་སྦྱར་བ་སྟེ་བཞི་ལས། དང་པོ་གསུམ་ནི་དབང་བཞི་ཆར་གྱི་ཐུན་མོང་བ་སྟེ། ཉམས་སུ་ལེན་ཚུལ་གཞན་དུ་ཤེས་པར་བྱའོ། ། བཞི་པ་འབའ་ཞིག་གི་ཐུན་མོང་མ་ཡིན་པ་ནི། བསམ་གཏན་གྱི་ཡན་ལག་སྔོན་དུ་འགྲོ་བས།
ལུས་སྐྱིལ་ཀྲུང་དུ་གནད་ལ་ཕབ་པ་ལ་དང་པོར་ཕྱིའི་སྒོ་ཐམས་ཅད་ཡི་གེས་བཀག ། དེ་ནས་ནང་གི་སྒོ་ཐམས་ཅད་ཀྱང་སྔར་བཞིན་ཡི་གེས་བཀག་ལ་རླུང་ཕྱིར་འབྱུང་བའི་དུས་སུ་ཕྱི་དབྱིབས་ཀྱི་ཨ་ནས་སྤྱི་བོའི་ཧཾ་གི་བར་དུ་རླུང་དབུ་མར་ཡིད་ཀྱིས་འགྲོ་བར་བསམ། ནང་དུ་འཇུག་པའི་དུས་སུ་སྤྱི་བོའི་ཧཾ་ནས་ཕྱི་དབྱིབས་ཀྱི་ཨ་ཡི་བར་དུ་དབུ་མ་ནས་འགྲོ་བར་བསམ། དེ་ལྟར་དངོས་སུ་ཁ་སྣ་ནས་རྒྱུ་ཡང་ཡིད་ཀྱིས་དེ་ལྟར་བསམས་པས་འཆི་ཁར་རང་གི་ངང་གིས་དབུ་མར་འཇུག་པ་དང༌། བདག་ཉིད་ཀྱིས་བསྒོམ་པ་གཉིས་མཐུན་ནས་སྲོག་རྩོལ་རླུང་དབུ་མར་ཟད་དེ། ལམ་མཆོག་དེར་ཐིམ་ནས་རླུང་གི་འགྲོས་རིམ་གྱིས་ཐིམ་པར་འགྱུར་ལ། དེའི་སྟོབས་ཀྱིས་རྩ་དང་ཡི་གེ་དང༌། ཁམས་བདུད་རྩི་རྣམས་ཀྱི་སྟོབས་ཀྱང་དབུ་མར་ཞུགས་ནས་ཕྱག་རྒྱ་ཆེན་པོ་བདེ་སྟོང་ཤིན་ཏུ་རྣམ་པར་དག་པའི་དེ་ཁོ་ན་ཉིད་མངོན་དུ་གྱུར་ཏེ། སྔར་གྱི་ཉམས་མྱོང་དང་འདྲིས་པའི་ཚུལ་གྱིས་གྲུབ་མཐའ་སྙོགས་པའམ་རིག་པ་འཛིན་པ་ལ་སོགས་པར་འགྱུར་རོ། ། ལྔ་པ་བར་དོ་བདེ་སྟོང་མཆོག་གི་ཡེ་ཤེས་ནི།
གལ་ཏེ་འདའ་ཀ་ལ་མི་ཐེབས་པ་འདྲ་ན། གང་ཟག་ཐ་མའི་ལམ་བར་དོའི་གདམས་ངག་དགོས་པས། དེ་སྦྱང་བའི་ཚུལ་ལ་གཉིས་ལས། སྔོན་འགྲོ་ནི་བདག་ལ་མཐར་ཐུག་དེ་ཁོ་ན་ཉིད་དུ་ཆོས་ཐམས་ཅད་ཤིན་ཏུ་རྣམ་དག་སྟོན་པའི་བླ་མ་རྡོ་རྗེ་སློབ་དཔོན་སྙིང་པོ་རྡོ་རྗེ་ངོ་བོ་ཉིད་སྐུ་དྲན་པ། དེས་བསྟན་པའི་ལམ་རྡོ་རྗེ་རྦ་རླབས་དྲན་པ། དེ་ལས་བྱུང་བའི་ལྟ་བ་ཤིན་ཏུ་རྣམ་པར་དག་པའི་དེ་ཁོ་ན་ཉིད་མས་བརྟན་པའི་དགའ་བ་དྲན་པ་སྟེ་གསུམ་འབྲེལ་བ་ཅན་དུ་དུས་ཀྱི་ངེས་པ་གཅིག་ལ་དྲན་པར་བྱ་སྟེ། རྨི་ལམ་གྱི་རྐྱེན་གྱིས་ཀྱང་དེ་གསུམ་དྲན་པ་མ་བྱུང་གི་བར་དུ་བསླབ་བོ། ། དངོས་གཞི་ནི། དེ་ལྟར་གོམས་པའི་དབང་གིས་བར་དོའི་རྐྱེན་བདུན་ཤར་བ་ན་ཡང་སྔར་གྱི་དྲན་པ་གསུམ་འབྱུང་ཞིང༌། བསྣམ་བྱ་ལྔ་ཡང་རྩ་གསུམ་དུ་རླུང་ལྡང་འཇུག་གནས་གསུམ་བྱེད་པར་འཆར་ཞིང༌།
མཐར་རྩ་གཉིས་ཀྱང་དབུ་མར་རོ་གཅིག ། རླུང་གཉིས་ཀྱང་གནས་པར་རོ་གཅིག ། རྟེན་འབྲེལ་དེས་སྣང་བ་དང་བདག་གི་སེམས་ཀྱང་རོ་གཅིག་པར་གྱུར་ནས་བར་དོ་ཉིད་དུ་རིག་པ་འཛིན་པ་ལ་སོགས་པར་འགྱུར་རོ། ། དྲུག་པ་འབྲས་བུ་ངོ་བོ་ཉིད་ཀྱི་སྐུ་རང་བཞིན་གྱིས་ལྷུན་གྲུབ་ནི། འབྲས་བུའི་སྐབས་ཉིད་དུ་འཆད་པར་འགྱུར་རོ། ། གསུམ་པ་མཐར་ཐུག་སྐུ་ལྔ་མངོན་དུ་འགྱུར་བའི་ཚུལ་ནི། ལུས་ཐབས་རྒྱུད་མཐར་ཕྱིན་པས་འབྲས་བུ་མཐར་ཐུག་ཐོབ་སྟེ། རྟེན་དཀྱིལ་འཁོར་བཞི་གནས་གྱུར་པའི་དུས་ཉིད་ན་བརྟེན་པ་ཀུན་གཞི་ཉིད་ཀྱང་གནས་གྱུར་པས་དྲི་མ་བག་ཆགས་དང་བཅས་པ་སྤངས་ཏེ་སྐུ་བཞི་དང་སྒྲིབ་བྲལ་ཤིན་ཏུ་རྣམ་དག་ངོ་བོ་ཉིད་ཀྱི་སྐུ་ཡང་མངོན་དུ་གྱུར་ཏེ། སྐུ་ལྔ་མངོན་དུ་བྱེད་ཅིང་དེ་ཙམ་ན་དབྱིངས་ནས་ཡེ་ཤེས་མཉམ་པ་ཉིད་དེ་ལས་མ་གཡོས་བཞིན་དུ་གཞན་དོན་གྱི་ཆེ་བ་ལོང་བས་མིག་ཐོབ་པ་དང༌། འོན་པས་སྒྲ་ཐོས་པ་ལ་སོགས་པ་དང༌།
སེམས་ཅན་རྣམས་ཀྱི་ཁམས་དང༌། བསམ་པ་དང༌། བག་ལ་ཉལ་དང༌། རྗེས་སུ་མཐུན་པར། གང་ལ་གང་འདུལ་གྱི་སྐུ་དང་གསུང་གིས་ཆོས་ཀྱི་སྒོ་བསམ་གྱིས་མི་ཁྱབ་པ། རྒྱུན་མི་འཆད་པ་རྟག་ཏུ་གསུང་བ་སོགས་སེམས་ཅན་ཀྱི་དོན་འབད་མེད་དུ་འབྱུང་བའི་རྟེན་འབྲེལ་ཐམས་ཅད་མངོན་དུ་གྱུར་པའོ།། །། ༈ གསང་ཆེན་རྒྱུད་སྡེའི་ངེས་གསང་མཐའ་ཡས་པ། ། གྲུབ་ཆེན་བི་རཱུའི་ཞལ་བཟང་བུམ་པ་རུ། ། བདུད་རྩིའི་བཅུད་ཀྱིས་གཏམས་འདི་སྐལ་ལྡན་ཀུན། ། འཆི་མེད་མཆོག་ལ་འགོད་པའི་ལམ་བཟང་ཡིན། །
འདི་དེ་ས་སྐྱའི་རྗེ་བཙུན་རིམ་པ་ལས། ། བརྒྱུད་དེ་ཨེ་ཝཾ་པ་ཡི་ཞལ་གྱི་སྒོར། ། ལྷུང་བས་ལེགས་བཤད་རླབས་ཕྲེང་ཕྱོགས་བརྒྱད་དགོད། ། ཕྲིན་ལས་དཔལ་གྱིས་འཛམ་གླིང་ཕྱུར་བུར་གང༌། ། བདག་གིས་འདིར་འབད་ཚིག་དང་དོན་གྱི་ཆ། ། རྒྱུད་གསུམ་མཛེས་རྒྱན་ཉིད་ལས་གཞན་མ་མཆིས། ། འོན་ཀྱང་ཉམས་བླང་བ་དང་འཆད་བདེའི་ཕྱིར། ། ཉམས་ལེན་དམིགས་པའི་ཚོགས་རྣམས་ཕྱོགས་གཅིག་བསྒྲིགས། ། འདིར་བྲིས་པ་ལ་ཉེས་གང་མཆིས་པ་དེ། ། ཐོག་མེད་དུས་ཀྱི་སྡིག་དང་ལྷན་ཅི་བཤགས། །
བདག་ཉིད་བདག་དང་སྐལ་བ་མཉམ་རྣམས་ལ། ། ཕན་པར་བསམ་པའི་ལྷག་བསམ་དག་པ་ཡིས། ། བགྱིས་པའི་རྣམ་དཀར་དགེ་ཚོགས་མཆོད་སྤྲིན་འདི། ། ཀུན་བཟང་མཆོད་སྤྲིན་ལྟ་བུར་བློས་སྤྲུལ་ནས། ། རྟག་ཏུ་བླ་མའི་ཚོགས་ལ་འབུལ་བགྱིས་ཏེ། ། བདག་དང་འགྲོ་འདིའི་ཅི་བསམ་དོན་ཀུན་སྩོལ། ། དེ་ལྟར་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་དངོས་གཞིའི་ཁྲིད་རིམ། རྒྱུད་གསུམ་སྙིང་པོའི་ལེགས་བཤད་འདི་ནི་ཡོངས་འཛིན་ཐམས་ཅད་མཁྱེན་པ་མང་ཐོས་ཀླུ་སྒྲུབ་རྒྱ་མཚོའི་ཞལ་སྔ་ནས་ལས། ལམ་འདི་ཆ་ལག་དང་བཅས་པའི་བཀའ་དྲིན་ཐོག་མར་ནོས་ཤིང༌། སླར་ཡང་དོན་གྱི་སླད་དུ་མཚན་ནས་སྨོས་ཏེ།
མཁན་ཆེན་རིན་པོ་ཆེ་དབང་ཕྱུག་དཔལ་བཟང་ལ་ལམ་འདིའི་བཀའ་དྲིན་ཆ་ཚང་བར་ནོས་པས། དབང་གི་ཆུ་བོ་མ་ནུབ་པ་སོགས་སྙན་བརྒྱུད་བཞི་ལྡན་གྱི་སྐལ་བ་བཟང་པོར་གྱུར་པ། དགེ་སློང་སྡེ་སྣོད་འཛིན་པ་ངག་དབང་ཆོས་གྲགས་ཀྱིས་ཆུ་མོ་ཕག་གི་ལོ་ལ། དཔལ་བཟང་ལྡན་གྱི་བྱ་འདབས། སྤུ་དཀར་བླ་བྲང་རྫོང་དུ་ལེགས་པར་སྦྱར་བའི་ཡི་གེ་པ་ནི་མཻ་ཏྲི་དྷརྨ་ཀཱིརྟིས་གུས་པས་བགྱིས་སོ།། །། འདིས་ཀྱང་དཔལ་ལྡན་ས་སྐྱ་པའི་ཡབ་ཆོས་རྒྱུད་གསུམ་མན་ངག་དང་བཅས་པའི་བསྟན་པ་དར་ཞིང་རྒྱས་ལ་ཡུན་རིང་དུ་འཚོ་ཞིང་གཞེས་པར་གྱུར་ཅིག། །། ཤུབྷཾ་མསྟུ་སརྦ་ཛ་ག་ཏཾ།། །། དགེ་བ་འདི་ཡིས་ནམ་མཁའི་མཐའ་ཀླས་པའི། ། ལུས་ཅན་ཀུན་གྱི་བསོད་ནམས་ཡེ་ཤེས་ཚོགས། ། མྱུར་དུ་སྒྲུབ་ནས་ཚེ་འདི་ཁོ་ན་ལ། །
རྡོ་རྗེ་འཛིན་པའི་ས་ལ་འགོད་པར་ཤོག ། བདག་གིས་དུས་གསུམ་དགེ་བ་ཅི་བསགས་པ། ། ནམ་མཁའི་མཐར་ཐུག་གྱུར་པའི་སེམས་ཅན་ཀུན། ། བླ་མེད་རྡོ་རྗེ་ཐེག་པའི་སྣོད་གྱུར་ཏེ། ། ཀུན་ཀྱང་རྡོ་རྗེ་འཛིན་པའི་ས་ཐོབ་ཤོག ། མཁྱེན་བརྩེའི་འོད་སྣང་ལས། པཎ་ཆེན་ངག་དབང་ཆོས་གྲགས་ཀྱི་གསུང་སྐོར། གསུང་ངག་རིན་པོ་ཆེའི་དངོས་གཞིའི་ཁྲིད་རིམ་རྒྱུད་གསུམ་སྙིང་པོའི་ལེགས་བཤད། - PAGE 192 -- PAGE 191 -- PAGE 69 -
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
