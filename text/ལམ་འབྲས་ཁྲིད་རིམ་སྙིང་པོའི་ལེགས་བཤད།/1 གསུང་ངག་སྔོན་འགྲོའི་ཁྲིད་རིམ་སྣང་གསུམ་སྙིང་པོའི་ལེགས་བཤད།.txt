གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཁྲིད་རིམ་སྙིང་པོའི་ལེགས་བཤད།
པོད ༡
གསུང་ངག་སྔོན་འགྲོའི་ཁྲིད་རིམ་སྣང་གསུམ་སྙིང་པོའི་ལེགས་བཤད།
༄༅། །གསུང་ངག་སྔོན་འགྲོའི་ཁྲིད་རིམ་སྣང་གསུམ་སྙིང་པོའི་ལེགས་བཤད་བཞུགས་སོ། ། བཀའ་དྲིན་མཚུངས་པ་མ་མཆིས་པ་རྗེ་བཙུན་རྩ་བའི་བླ་མ་རྣམས་དང༌། ཡི་དམ་དགེས་པ་རྡོ་རྗེ་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། ། ཐུགས་བརྩེ་བ་ཆེན་པོས་རྗེས་སུ་གཟུང་དུ་གསོལ། རྨད་བྱུང་ནུས་པའི་ཚ་ཟེར་བྱེ་བ་བརྒྱས། ། བདུད་དང་མུ་སྟེགས་མིང་གི་མཐར་བྱས་ནས། ། རྒྱལ་བསྟན་དཀར་པོའི་སྣང་བ་ལྷམ་མེར་མཛད། ། མཐུ་སྟོབས་བི་རཱུ་པ་དེས་བདག་ལ་སྐྱོངས། ། རྣམ་མང་ཆོས་ཀྱི་རྒྱལ་སྲིད་མཐོན་པོ་ལ། ། མངའ་མཛད་ཐུབ་པའི་རྒྱལ་ཚབ་ས་སྐྱ་པ། །
བརྒྱུད་པར་བཅས་དང་ཁྱད་པར་ཆོས་ཚུལ་འདི། ། བརྩེ་བས་འདོམས་མཁས་བླ་མའི་ཞབས་བཏུད་ནས། ། འདིར་ནི་མདོ་རྒྱུད་ཀུན་གྱི་སྙིང་པོ་ཡི། ། བཅུད་ཕྱུང་གྲུབ་པའི་ལམ་བཟང་བླ་ན་མེད། ། བི་རཱུའི་ཞལ་ལུང་གསུང་ངག་སྔོན་འགྲོ་ཡི། ། སྣང་གསུམ་ཁྲིད་ཀྱི་རིམ་པ་བཤད་པར་བྱ། ། འདིར་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ། སངས་རྒྱས་ཀྱི་གསུང་རབ་ཟབ་མོ་མདོ་སྡེ་དང༌། རྒྱུད་སྡེ་ཐམས་ཅད་ཀྱི་དོན་གྱི་བཅུད་ཕྱུང་བ། རྗེ་བཙུན་རྣལ་འབྱོར་གྱི་དབང་ཕྱུག་ཆེན་པོ་འཇིགས་བྲལ་དཔལ་ལྡན་ཆོས་སྐྱོང་གི་བཞེད་གཞུང༌།
མཁས་པ་རྣམས་ཀྱིས་བགྲོད་པར་བྱ་བའི་འཇུག་ངོགས། མདོ་རྒྱུད་མ་ལུས་པ་གསལ་བར་བྱེད་པའི་སྒྲོན་མེ། བསོད་ནམས་དང་མི་ལྡན་པ་རྣམས་ཀྱིས་རྟོགས་པར་དཀའ་བ། མྱ་ངན་ལས་འདས་པའི་གྲོང་ཁྱེར་དུ་འཇུག་པ་རྣམས་ཀྱི་ཐེམ་སྐས། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཀྱི་ཏིང་ངེ་འཛིན་གྱི་རང་བཞིན། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག ། འབྲས་བུ་ལམ་དང་བཅས་པའི་གདམས་ངག ། གཅིག་ཤེས་པས་མང་པོ་ཤེས་པའི་གདམས་ངག ། སྐྱོན་ཡོན་ཏན་དུ་སློང་བའི་གདམས་ངག ། བར་ཆད་དངོས་གྲུབ་ཏུ་ལེན་པའི་གདམས་ངག །
ཏིང་ངེ་འཛིན་ངོ་ཤེས་པས་བསམ་གཏན་གྱི་གེགས་སེལ་བའི་གདམས་ངག ། བར་ཆད་ངོ་ཤེས་པས་བདུད་ཀྱི་གེགས་སེལ་བའི་གདམས་ངག ། སྐྱོན་ཡོན་ཏན་དུ་སློང་ཤེས་ཤིང་བར་ཆད་དངོས་གྲུབ་ཏུ་ལེན་པའི་གདམས་ངག ། སྡེ་སྣོད་གསུམ་གྱི་དེ་ཁོ་ན་ཉིད་ཕྱིན་ཅི་མ་ལོག་པར་ཤེས་པའི་གདམས་ངག ། གསེར་འགྱུར་གྱི་རྩི་ལྟ་བུའི་གདམས་ངག ། རྩ་བ་རྡོ་རྗེའི་ཚིག་གཞུང་ཡིད་བཞིན་གྱི་ནོར་བུ་ལྟ་བུའི་གདམས་ངག་འདི་ནི་གང་བཤད་པ་དང་ཉམས་སུ་བླང་བར་བྱ་བའི་ཆོས་ཡིན་པས། འདི་འཆད་ཅིང་ཉམས་སུ་བླང་བར་བྱ་བ་ལ་དོན་གསུམ་སྟེ། ཐོག་མར་མན་ངག་གི་བྱུང་ཚུལ། བྱུང་བའི་ཆོས་ལ་བཤད་སྒྲུབ་བྱ་ཚུལ། སྒྲུབ་པ་མཐར་ཕྱིན་ནས་གཞན་དོན་བྱ་ཚུལ་ལོ། །
དང་པོ་ནི། ལོ་རྒྱུས་རྒྱས་བསྡུས་ཇི་ལྟར་རིགས་པ་ཟིན་ཐུན་དུ་གནང་ངོ༌། ། གཉིས་པ་ལ་གསུམ་སྟེ། བཤད་ཐབས་ཀྱི་མན་ངག་གང་གིས་འཆད་པ། དེས་བཤད་པ་ལྟར་ཉམས་སུ་བླང་བའི་ཚུལ། ཉམས་སུ་ལེན་པའི་རྣལ་འབྱོར་པ་ལ་གསང་བ་བཅུས་རྒྱས་བཏབ་ཅིང་སྐལ་ལྡན་གྱི་སློབ་མ་ལ་ཕན་པར་གདམས་པའོ། ། དང་པོ་ལ། བཤད་བྱ་འཆད་བྱེད་ཇི་ལྟར་འཆད་པའི་ཚུལ་དང་གསུམ་ལས། དང་པོ་བཤད་བྱ་ནི། ཟབ་པའི་ཚུལ་དུ་མ་དང་ལྡན་པའི་གསུང་ངག་རིན་པོ་ཆེ་འདིའོ། །
འཆད་བྱེད་ནི། ཚད་མ་བཞི་དང་སྙན་བརྒྱུད་བཞི་ཡིན་ཏེ། བླ་མ་ས་སྐྱ་པ་ཆེན་པོས། ཚད་མ་སྙན་བརྒྱུད་བཞི་ཡིས་སྤྲོས་པ་བཅད། ། ཅེས་གསུངས་པ་ལྟར་རོ། ། ཇི་ལྟར་འཆད་པའི་ཚུལ་ནི། ཚད་མ་སྙན་བརྒྱུད་བཞིའི་བཤད་པ་རྣམས་ཁོག་ཕུབ་ཟིན་ཐུན་དུ་གནང་ངོ༌། ། གཉིས་པ་དེས་བཤད་པ་ལྟར་ཉམས་སུ་བླང་བའི་ཚུལ་ལ། གཞུང་ཇི་ལྟ་བ་བཞིན་དཀྲི་བ། མན་ངག་གི་གནད་དྲུག་གི་སྒོ་ནས་དཀྲི་བ།
གནད་བཅུ་གཅིག་གི་སྒོ་ནས་དཀྲི་བ། དབང་པོ་རབ་འབྲིང་གསུམ་གྱི་སྒོ་ནས་དཀྲི་བ་སྟེ་བཞི་ལས། དང་པོ་ནི། རྗེ་བཙུན་རིན་པོ་ཆེས་ཁྲིད་ཡིག་ཇོ་ལྕགས་མ་ལས། སློབ་མ་དད་པ་དང་ལྡན་པ་བླ་མས་ཇི་སྐད་སྨྲས་པ་ཉན་པ་ཞིག་ལམ་འབྲས་བུ་དང་བཅས་པའི་གཞུང་ཤིང་རྒྱས་པའི་ཁྲིད་གཞུང་ཇི་ལྟ་བ་བཞིན་དུ་དཀྲི་བར་འདོད་ན། ཐོག་མར་སྣང་བ་གསུམ་གྱི་སྒོ་ནས་དཀྲི། དེ་ནས་གཞུང་ཐམས་ཅད་རྒྱུད་གསུམ་དུ་འདུ་བས་རྒྱུད་གསུམ་གྱིས་དཀྲི། ཞེས་དང༌། ས་ཆེན་གྱི་ལམ་འབྲས་དོན་བསྡུས་མ་ལས། སྣང་བ་གསུམ་གྱིས་ལམ་གྱི་གཞི་བཅས་ཏེ། །
ཉམས་བླང་མ་ལུས་རྒྱུད་གསུམ་དག་གིས་ཤེས། ། ཞེས་དོན་ཚན་གཉིས་སུ་འདུས་པར་གསུངས་པའི་དང་པོ་སྣང་གསུམ་གྱི་ཁྲིད་ནི། སྦྱོར་བ་སྐྱབས་སུ་འགྲོ་ཞིང་གསོལ་བ་གདབ། ། དངོས་གཞི་རང་རང་དམིགས་པ་ཉམས་སུ་བླང༌། ། རྗེས་ནི་དགེ་རྩ་བསྔོ་ཞིང་དྲན་ཤེས་བསྟེན། ། ཞེས་པ་ལྟར་སྣང་གསུམ་ཁྲིད་ཀྱི་དབུ་ཞབས་ཐམས་ཅད་དུ་འབྱུང་བ་ལས། ། ཐོག་མར་སྐྱབས་འགྲོའི་ཁྲིད་ནི། རྒྱུ་ཡུལ་ཚུལ་དང་ཕན་ཡོན་དང༌། ། བསླབ་བྱ་རྣམ་པ་ལྔ་ཡིས་བསྡུས། ། ཞེས་པ་ལྟར་ལས།
རྒྱུ་ནི་འཇིགས་དད་སྙིང་རྗེ་གསུམ་སྟེ། རང་དང་གཞན་འཁོར་བའི་སྡུག་བསྔལ་གྱིས་འཇིགས་ནས་སྐྱབས་སུ་འགྲོ་བ་དང༌། སྐྱབས་གནས་དཀོན་མཆོག་གི་ཡོན་ཏན་མཐོང་ནས་དེ་ལ་སེམས་དང་བ་དང་བའི་དད་པ། སྐྱབས་ཡུལ་གྱི་གོ་འཕང་ཐོབ་པར་འདོད་པ་འདོད་པའི་དད་པ། རྟེན་འབྲེལ་གྱི་ཆོས་ཟབ་མོ་ལ་ཡིད་ཆེས་པ་ཡིད་ཆེས་ཀྱི་དད་པ་སྟེ་དད་པ་གསུམ་གྱིས་སྐྱབས་སུ་འགྲོ་བ་དང༌། ཐེག་ཆེན་གྱི་རིགས་སད་པ་འགའ་ཞིག་གཞན་སྡུག་བསྔལ་གྱིས་ཉེན་པ་ལ་མི་བཟོད་པའི་སྙིང་རྗེས་ཀུན་ནས་བསླངས་ཏེ། དེ་དག་ཡོངས་སུ་བསྐྱབ་པའི་ཕྱིར་སྐྱབས་སུ་འགྲོ་བའོ། ། མདོར་ན་གྱ་ཚོམ་སྐྱབས་སུ་འགྲོ་བ་ནི་བྱས་ལ་མ་བསགས་པའི་ལས་ཡིན་པས་གོང་དུ་བཤད་པའི་རྒྱུ་དེ་དག་གསལ་བར་དྲན་པའི་སྒོ་ནས་རྩེ་གཅིག་ཏུ་སྐྱབས་འགྲོ་བྱེད་པ་གལ་ཆེ་སྟེ། སྤྱོད་འཇུག་ལས། བཟླས་བརྗོད་དང་ནི་དཀའ་ཐུབ་ཀུན། །
ཞེས་སོགས་གསུངས་པས་སོ། ། གཉིས་པ་སྐྱབས་འགྲོའི་ཡུལ་ནི། རང་ཉིད་ལ་ཐར་པའི་ལམ་དངོས་སུ་སྟོན་པར་མཛད་པའི་དགེ་བའི་བཤེས་གཉེན་བརྒྱུད་པ་དང་བཅས་པ་ནི་བླ་མ། རང་དོན་ཕུན་ཚོགས་ཆོས་སྐུ་བརྙེས་པས་སྤང་བྱ་སྒྲིབ་པ་ཀུན་སྤངས་ཤིང་ཐོབ་བྱའི་ཡོན་ཏན་མཐའ་དག་དང་ལྡན་པ་དང༌། གཞན་དོན་ཕུན་ཚོགས་གཟུགས་སྐུ་བརྙེས་པས་འཁོར་བ་ཇི་སྲིད་མ་སྟོངས་ཀྱི་བར་དུ་སེམས་ཅན་གྱི་དོན་འབའ་ཞིག་མཛད་པ་ནི་སངས་རྒྱས་དཀོན་མཆོག ། ལུང་གི་ཆོས་སྡེ་སྣོད་གསུམ་མམ་གསུང་རབ་ཡན་ལག་བཅུ་གཉིས་ཀྱིས་བསྡུས་པ་དང༌། རྟོགས་པའི་ཆོས་བསླབ་པ་གསུམ་མམ་འགོག་ལམ་གྱིས་བསྡུས་པ་ནི་ཆོས་དཀོན་མཆོག ། ཕྱིར་མི་ལྡོག་པའི་ས་ལ་བཞུགས་པའི་འཕགས་པ་རྣམས་ནི་དགེ་འདུན་དཀོན་མཆོག་གོ ། སྐྱབས་སུ་འགྲོ་ཚུལ་ནི། བདེ་བའི་སྟན་ལ་བསམ་གཏན་གྱི་སྤྱོད་ལམ་གྱིས་འདུག་སྟེ།
མདུན་གྱི་ནམ་མཁར་བླ་མ་རྒྱལ་བ་སྲས་དང་སློབ་མར་བཅས་པ་ཐམས་ཅད་མངོན་སུམ་ལྟ་བུར་བཞུགས་པར་བསམས་ལ། ། དེ་དག་གི་སྤྱན་སྔར་རང་དང་རང་གི་ཕ་མ་གཉིས་ཀྱིས་ཐོག་དྲངས་མཁའ་ཁྱབ་རིགས་དྲུག་གིས་བསྡུས་པའི་སེམས་ཅན་ཐམས་ཅད་འཁོད་ནས་ལུས་གུས་པའི་སྒོ་ནས་ཐལ་མོ་སྦྱར། ངག་གུས་པའི་སྒོ་ནས་སྐྱབས་འགྲོ་བྱེད། ཡིད་གུས་པའི་སྒོ་ནས་དད་གུས་ཀྱི་ཤུགས་དྲག་པོ་བསྐྱེད་དེ། བདག་གིས་བྱང་ཆུབ་མ་ཐོབ་བར་གྱི་ལེགས་ཉེས་ཀྱི་འདུན་མ་ཐམས་ཅད་བླ་མ་དང་དཀོན་མཆོག་གི་ཐུགས་རྗེ་ལ་རག་ལས་སོ་སྙམ་དུ་བློ་ལིངས་ཀྱིས་བཀལ་ནས་བླ་མ་དང་སངས་རྒྱས་ལ་ལམ་སྟོན་པའི་སྟོན་པ། ཆོས་ལ་ལམ་དངོས། དགེ་འདུན་ལ་ལམ་བསྒྲུབ་པའི་ཟླ་གྲོགས་ཞུ་བར་འདོད་པའི་འདུན་པས་བདག་དང་སེམས་ཅན་ཐམས་ཅད་ཀྱི་སྒོ་གསུམ་གྱི་བྱ་བ་ཐམས་ཅད་སངས་རྒྱས་ཀྱི་ལམ་དུ་འགྲོ་བ་ཞིག་བླ་མ་དང་དཀོན་མཆོག་མཁྱེན་ཞེས་མོས་པ་རྩེ་གཅིག་ཏུ་ཡིད་ལ་བྱས་ཏེ། རང་གིས་སྐྱབས་འགྲོ་ཇི་ལྟར་བྱེད་པ་ལྟར་མཁའ་ཁྱབ་ཀྱི་སེམས་ཅན་ཐམས་ཅད་ཀྱང་སྐྱབས་འགྲོ་བྱེད་པར་མོས་ལ། སྙིང་ཐག་པ་ནས་བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དཔལ་ལྡན་བླ་མ་དམ་པ་རྣམས་ལ་ཞེས་སོགས་སྐྱབས་འགྲོ་བཞི་སྐོར་ལན་མང་དུ་བྱ། མཐར་བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། །
ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། བློ་ཆོས་སུ་འགྲོ་བར་བྱིན་གྱིས་བརླབ་ཏུ་གསོལ། ཆོས་ལམ་དུ་ལོངས་པར་བྱིན་གྱིས་བརླབ་ཏུ་གསོལ། ལམ་གྱི་འཁྲུལ་པ་ཞི་བར་བྱིན་གྱིས་བརླབ་ཏུ་གསོལ། འཁྲུལ་པ་ཡེ་ཤེས་སུ་འཆར་བར་བྱིན་གྱིས་བརླབ་ཏུ་གསོལ། བློ་ལ་ཆོས་མིན་གྱི་རྣམ་རྟོག་སྐད་ཅིག་ཙམ་ཡང་མི་སྐྱེ་བར་བྱིན་གྱིས་བརླབ་ཏུ་གསོལ། བྱམས་སྙིང་རྗེ་བྱང་ཆུབ་ཀྱི་སེམས་བཅོས་མིན་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། མྱུར་དུ་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་ལན་གསུམ་ལ་སོགས་ པ་གསོལ་བ་བཏབ་པས། སྐྱབས་ཡུལ་རྣམས་ཀྱི་མཁྱེན་པའི་ཡེ་ཤེས་ཀྱིས་གཟིགས།
བརྩེ་བའི་ཐུགས་རྗེས་དགོངས། མཛད་པའི་ཕྲིན་ལས་ཀྱིས་སྐྱོང༌། སྐྱོབ་པའི་ནུས་མཐུས་སྲུང་བ་དང༌། སྐྱོབ་པ་དང༌། བྱིན་གྱིས་རློབ་པར་མཛད་པ་ཡིན་སྙམ་དུ་མོས་པ་ཡིད་ལ་བྱེད་པའི་ཚུལ་གྱིས་ཅུང་ཟད་མཉམ་པར་གཞག་གོ ། རྗེས་དགེ་བ་བསྔོ་ཞིང་དྲན་ཤེས་བསྟེན་པ་ནི་ཐུན་ལས་ལྡང་བའི་ཚེ་བདག་གིས་དེ་ལྟར་བགྱིས་པའི་དགེ་བའི་རྩ་བ་དེས་ཕ་དང་མ་སྔོན་དུ་འགྲོ་བ་ཅན་གྱི་སེམས་ཅན་ཐམས་ཅད་དོན་གཉིས་མཐར་ཕྱིན་སངས་རྒྱས་ཀྱི་གོ་འཕང་ཐོབ་པར་གྱུར་ཅིག ། སྙམ་དུ་ཡིད་ལ་བྱས་ཏེ་མགོན་པོ་ཀླུ་སྒྲུབ་ཀྱིས་མཛད་པའི། དགེ་བ་འདི་ཡིས་སྐྱེ་བོ་ཀུན། ། ཞེས་སོགས་ཀྱིས་བསྔོ་བ་དང་སྨོན་ལམ་ཅི་ཤེས་བྱ། ། ཐུན་མཚམས་ཐམས་ཅད་དུ་དཀོན་མཆོག་གི་ཡོན་ཏན་ཡིད་ལ་དྲན་པ་དང༌།
དེའི་རྗེས་སུ་སློབ་པར་འདོད་པའི་དྲན་ཤེས་དང་མ་བྲལ་བའི་སྒོ་ནས་འཆད་པར་འགྱུར་བའི་སྐྱབས་འགྲོའི་བསླབ་བྱ་རྣམས་དང་མ་འགལ་བར་བྱའོ། ། སྐྱབས་སུ་སོང་བའི་ཕན་ཡོན་ནི། སྡོམ་པ་ཐམས་ཅད་སྐྱེ་བའི་རྒྱུ་ཡིན་པ་སོགས་མཐའ་ཡས་པ་གསུངས་ཏེ། མདོ་ལས། སྐྱབས་སོང་བསོད་ནམས་འདི་ལ་གཟུགས་མཆིས་ན། ། ནམ་མཁའ་བར་སྣང་འདི་ཡང་སྣོད་དུ་ཆུང༌། ། ཞེས་གསུངས་པ་ལྟར་རོ། ། སྐྱབས་འགྲོའི་བསླབ་བྱ་ནི། སྤྱིའི་བསླབ་བྱ་སྐྱེས་བུ་དམ་པ་དང་འགྲོགས་པ་སོགས་དང༌། སོ་སོའི་བསླབ་བྱ་སངས་རྒྱས་ལ་སྐྱབས་སུ་སོང་བས།
འཇིག་རྟེན་པའི་ལྷ་ལ་ཕྱག་མི་བྱ། ཆོས་ལ་སྐྱབས་སུ་སོང་བས་སེམས་ཅན་ལ་གནོད་འཚེ་སྤོང༌། དགེ་འདུན་ལ་སྐྱབས་སུ་སོང་བས་གྲོགས་མུ་སྟེགས་ཅན་དང་མི་འགྲོགས་པ་རྣམས་ལ་བསླབ་པར་བྱ་ཞིང༌། གཞན་ཡང་སྲོག་དང་བྱ་དཀའི་ཕྱིར་ཡང་དཀོན་མཆོག་མི་སྤོང༌། ན་ཚ་དང་སྡུག་བསྔལ་ཅི་བྱུང་ཡང་དཀོན་མཆོག་རྒྱབ་ཏུ་བསྐྱུར་བའི་བྱ་བ་མི་བྱེད། ཉལ་བ་དང་ལྡང་བའི་ཚེ་དཀོན་མཆོག་གི་རྟེན་ལ་ཕྱག་བྱ། ཁ་ཟས་ཟ་བའི་ཚེ་ཕུད་མཆོད་སོགས་ལག་ལེན་ལྟར་བྱ། མདོར་ན་དཀོན་མཆོག་ལ་བློ་མ་ཁེལ་བའི་རང་གི་ཕོ་ཚོད་དང༌། གྲུབ་ཏུ་རེ་བའི་འདུན་མ་རྣམས་འགྲུབ་པའི་ངེས་པ་མེད་ཅིང༌། གྲུབ་ཀྱང་ནམ་ཕུགས་ལེགས་པའི་ངེས་པ་མེད་པས་དུས་རྟག་ཏུ་དཀོན་མཆོག་ལ་བློ་གཏོད་པ་གལ་ཆེའོ། །
གཉིས་པ་དངོས་གཞི་རང་རང་གིས་དམིགས་པས་ཉམས་སུ་བླང་བ་ལ། ངེས་འབྱུང་བསྐྱེད་པ་མ་དག་སྣང་བའི་ཁྲིད། ལྷག་བསམ་བསྐྱེད་པ་ཉམས་ཀྱི་སྣང་བའི་ཁྲིད། སྤྲོ་བ་བསྐྱེད་པ་དག་པའི་སྣང་བའི་ཁྲིད། དེའི་དང་པོ་ལ། ཡིད་འབྱུང་བསྐྱེད་པ་འཁོར་བའི་ཉེས་དམིགས་ཁྲིད། བརྩོན་འགྲུས་རྩོམ་པ་དལ་འབྱོར་རྙེད་དཀའི་ཁྲིད། བླང་དོར་སྟོན་པ་དཀར་ནག་ལས་འབྲས་ཁྲིད། དེའི་དང་པོ་ནི། གཞུང་ལས།
སེམས་ཅན་ལ་ཞེས་པས་བསྟན། དེའང་ཐར་པ་བསྒྲུབ་པ་ལ་འཁོར་བ་ལ་ཞེན་པ་བཟློག་དགོས། དེ་བཟློག་པ་ལ་འཁོར་བའི་ཉེས་དམིགས་དྲན་དགོས་ཏེ། རྗེ་བཙུན་རིན་པོ་ཆེའི་མགུར་ལས། མྱ་ངན་འདས་པ་སྒྲུབ་པ་ལ། ཁམས་གསུམ་ལ་ཞེན་པ་སྤང་ཡང་འཚལ། ། ཁམས་གསུམ་ལ་ཞེན་པ་སྤོང་བ་ལ། ། འཁོར་བའི་ཉེས་དམིགས་དྲན་ཡང་འཚལ། ། ཞེས་སོ། ། འོ་ན་འཁོར་བ་ན་སྐྱོན་ཅི་ལྟ་བུ་ཡོད་ཅེ་ན།
མདོ་དྲན་པ་ཉེར་གཞག་ལས། སེམས་ཅན་དམྱལ་བ་དམྱལ་མེས་ཉམས། ། ཞེས་སོགས་གསུངས་པ་ལྟར་འཁོར་བ་ཐམས་ཅད་སྡུག་བསྔལ་གྱི་རང་བཞིན་ལས་མ་འདས་པས། དེ་བས་ན་དེ་དག་གི་སྡུག་བསྔལ་བསམ་པ་ལ། སྡུག་བསྔལ་སྡུག་བསྔལ་བསམས་ལ་སྐྱོ་ཤས་བསྐྱེད། ། འགྱུར་བའི་སྡུག་བསྔལ་བསམས་ལ་ཞེན་པ་སྤོང༌། ། འདུ་བྱེད་སྡུག་བསྔལ་བསམས་ལ་ཐར་འདོད་བསྒོམ། ། དེའི་དང་པོ་ནི། རྗེ་བཙུན་གྱི་མགུར་ལས། དང་པོ་སྡུག་བསྔལ་གྱི་སྡུག་བསྔལ་དེ། །
ངན་སོང་གསུམ་གྱི་སྡུག་བསྔལ་ཡིན། ། ཞེས་སོགས་དང༌། པྲ་སྟོན་ཞུས་ལེན་ལས་ཀྱང༌། སྡུག་བསྔལ་སྡུག་བསྔལ་ངན་སོང་གསུམ་གྱི་གནས། ། མཛེ་ནད་ཤུ་བའི་སྟེང་དུ་རྨ་འབྲས་བཞིན། ། ལེགས་པར་བསམས་ན་བསྲན་པར་ག་ལ་ནུས། ། དེ་བསམ་མི་དགེའི་ལས་ལས་ལྡོག་པར་བྱ། ། ཞེས་གསུངས་པ་ལྟར་སྡུག་བསྔལ་གྱི་སྡུག་བསྔལ་ནི་ངན་སོང་གི་སྡུག་བསྔལ་ཡིན་ལ། འདི་བསམ་པ་ལ། དམྱལ་བ།
ཡི་དྭགས། དུད་འགྲོའི་སྡུག་བསྔལ་བསམ་པ་དང་གསུམ། དང་པོ་ལ། གྲང་དམྱལ་ཚ་དམྱལ་ཉེ་འཁོར་ཉི་ཚེའི་དམྱལ་བ་པའི་སྡུག་བསྔལ་བསམ་པ་དང་གསུམ། དང་པོ་ལ། ཆུ་བུར་ཆུ་བུར་རྡོལ་བ་ཅན། ། ཨ་ཆུ་ཀྱི་ཧུད་སོ་འཐམས་འཐམས། ། ཨུཏྤལ་པད་མ་པད་ཆེར་གས། ། ཞེས་པ་ལྟར་བརྒྱད་ལས། དང་པོ་ཆུ་བུར་ཅན་ནི།
གང་དུ་སྐྱེ་བའི་གནས་མཐའ་ཐམས་ཅད་གངས་རི་ཆེན་པོའི་ཕྲེང་བས་བསྐོར་བའི་ལྗོངས་འཁྱགས་རོམ་གྱི་ཐང་ཆེན་པོ། སྟེང་ནས་མི་ཟད་པའི་ཁ་བ་བུ་ཡུག་འཚུབ་པའི་གྲང་བའི་རེག་བྱ་རྣོན་པོས་ཉེན་པའི་གནས་སུ་སྣང་བའི་རྟེན་སྐར་མའི་འོད་ཙམ་ཡང་མེད། དྲོ་བའི་རྟེན་ལྷན་པ་ཚལ་བ་ཙམ་ལ་ཡང་བརྟེན་པའི་སྐལ་བ་མེད་པར། རང་གི་སྔོན་བྱས་པའི་ལས་ཀྱི་འབྲས་བུ་ཐོག་ཏུ་སྨིན་པའི་སེམས་ཅན་དམྱལ་བ་པ་དེ་རང་ཉིད་གཅིག་པུ་ལུས་བོང་ཚད་དང་ལྡན་པའི་རྫུས་སྐྱེས་སུ་ཀྲོངས་ཀྱིས་སྐྱེས་ཤིང་དེར་གྲང་བའི་རེག་བྱས་བཏབ་པ་ལ་བརྟེན་ནས་ལུས་ལ་ཆུ་བུར་གྱི་ཚོགས་གྲངས་མེད་པ་འབྱུང་བའོ། ། ཆུ་བུར་རྡོལ་བ་ཅན་ནི། དེ་བས་ཀྱང་གྲང་བའི་རེག་བྱ་ཉིས་འགྱུར་གྱིས་ཆེ་བས་ཆུ་བུར་རྣམས་ཀྱང་བརྡོལ་ཏེ། ཁྲག་དང་ཆུ་སེར་ལ་སོགས་པ་འཛག་ཅིང་དེའང་ཆབ་རོམ་དུ་གྱུར་པའོ། ། དེ་བཞིན་དུ་ཨ་ཆུ་ཟེར་བ་ནི་ཤིན་ཏུ་གྲང་བའི་སྟོབས་ཀྱིས་ཨ་ཆུ་ཞེས་ངུད་མོའི་སྒྲ་སྙིང་གི་དཀྱིལ་ནས་ཕྱུང་བ་ལྟ་བུ་སྒྲོགས་པའོ། ། ཀྱི་ཧུད་ཟེར་བ་ནི་དེ་བས་ཀྱང་གྲང་བའི་རེག་བྱ་ཆེ་བས་ཀྱི་ཧུད་ཅེས་སྡུག་པའི་ང་རོ་སྒྲོགས་པའོ། ། སོ་འཐམས་འཐམས་པ་ནི།
དེ་བས་ཀྱང་གྲང་བའི་རེག་བྱ་ཆེ་བས་སོ་འཐམས་ཤིང་ལུས་རེངས་པའོ། ། ཨུཏྤལ་ལྟར་གས་པ་ནི། དེ་བས་ཀྱང་གྲང་བའི་རེག་བྱ་ཆེ་བས་ལུས་ཀྱི་ཕྱི་ཤུན་སྔོ་གོག་ཏུ་གྱུར་པ་ཚལ་པར་གས་པའོ། ། པདྨ་ལྟར་གས་པ་ནི། ཕྱི་ཤུན་དེ་ཉིད་བུ་ཡུག་གིས་ཁྱེར་ནས་ཤའུ་སོ་མ་ལྟར་དམར་པོར་གྱུར་པ་དེའང་ཚལ་བ་ཚལ་བར་གས་པའོ། ། པདྨ་ལྟར་ཆེར་གས་པ་ནི་ཤའུ་སོ་མ་ལྟར་དམར་པོར་གྱུར་པ་དུམ་བུ་བརྒྱ་སྟོང་ལ་སོགས་པར་གས་ཏེ་ནང་ཁྲོལ་ཀྱང་ཕྱིར་འཐོན་ཞིང་དེའང་གས་པའོ། ། དེ་དག་གི་ཚེ་ཚད་ནི་མཛོད་ལས། ཏིལ་སྦྱོང་ནང་ནས་ལོ་བརྒྱ་ཞིང༌། ། ཏིལ་གཅིག་ཕྱུང་བས་ཟད་གྱུར་པ། ། ཆུ་བུར་ཅན་གྱི་ཚེ་ཡིན་ཏེ། །
གཞན་གྱི་ཚེ་ནི་ཉི་ཤུས་བསྒྱུར། ། ཞེས་གསུངས་པའི་དོན། ། ཡུལ་ལ་ག་དྷའི་བྲེ་བོ་ཆེའི་ཏིལ་ཁལ་བརྒྱད་ཅུ་ཡོད་པའི་སྣོད་གཅིག་ནི་ཏིལ་སྦྱོང་གཅིག་ཡིན་ཏེ། དེ་ནས་མི་ལོ་བརྒྱ་བརྒྱ་ནས་ཏིལ་ཉག་མ་རེ་རེ་ཕྱིར་དོར་བས་ཏིལ་དེ་ཟད་པར་འགྱུར་བའི་དུས་ཀྱི་མཐའ་ནི་ཆུ་བུར་ཅན་གྱི་ཚེ་ཚད་ཡིན་ལ། གཞན་བདུན་གྱི་ཚེ་ཚད་ནི་སྔ་མ་སྔ་མ་ལས་ཉི་ཤུ་འགྱུར་ཏེ། མདོ་ལས། ཆུ་བུར་ཅན་གྱི་ཚེ་ཉི་ཤུ་ཇི་ལྟ་བ་བཞིན་དུ་ཆུ་བུར་བརྡོལ་བ་ཅན་གཅིག་གོ ། ཞེས་པ་ནས་པདྨ་ལྟར་གས་པ་ཉི་ཤུ་ཇི་ལྟ་བ་བཞིན་དུ་པདྨ་ལྟར་ཆེར་གས་པ་གཅིག་གོ ། ཞེས་གསུངས་པས་སོ། ། དེ་དག་གི་དོན་བསམ་ཚུལ་ནི།
སྦྱོར་བ་སྐྱབས་འགྲོ་གསོལ་གདབ་སྔར་བཤད་པ་ལྟར་ཚུལ་བཞིན་བྱས་ལ་ཀྱེ་མ་བདག་གིས་ཚེ་ཐོག་མ་མེད་པ་ནས་ད་ལྟའི་བར་དུ་འཁོར་བ་འདིར་འཁྱམས་འཁྱམས་པ་ལས་སྡུག་བསྔལ་དཔག་ཏུ་མེད་པ་མྱོང་བར་འགྱུར། སྔོན་ཆད་སྡུག་བསྔལ་མྱོང་བ་ཁོ་ན་ལས་ཕྱིན་ཆད་མྱོང་བར་མི་འགྱུར་བ་ཞིག་ཡིན་ན་ལེགས་མོད་ཀྱང༌། གཟུང་འཛིན་གྱི་འཁྲུལ་པ་འདི་མ་སངས་ཀྱི་བར་དུ་རིགས་དྲུག་གི་སྐྱེ་གནས་རྣམས་སུ་རང་དབང་མེད་པར་སྐྱེ་ཞིང་སྐྱེས་ནས་སྡུག་བསྔལ་གྱི་ཚོར་བ་གྲངས་མེད་པ་དག་གིས་སྡུག་བསྔལ་བར་གྱུར་ན་བདག་ཇི་ལྟར་བྱ། དེའི་ནང་ནས་ཀྱང་གྲང་བའི་དམྱལ་བ་རྣམས་སུ་སྐྱེ་བར་གྱུར་ན། ། གནས་ནི་དེ་ལྟ་བུ། ངོ་བོ་ནི་དེ་ལྟ་བུ། ཚེ་ཚད་ནི་དེ་ལྟ་བུའོ་སྙམ་དུ་བཤད་མ་ཐག་པ་རྣམས་གསལ་བར་བློ་ཡུལ་དུ་བྱས་ཏེ། ད་ལྟ་བདག་གིས་མིའི་ཡུལ་གྱི་གྲང་བའི་རེག་བྱ་ཕྲ་མོ་དག་ཉིན་རེ་ཙམ་ཡང་མི་བཟོད་ན་གྲང་དམྱལ་གྱི་སྡུག་བསྔལ་དེ་ལྟ་བུ་ཐོག་ཏུ་བབས་ན་ཇི་ལྟར་བཟོད། དེ་ལྟ་བུའི་སྡུག་བསྔལ་བདག་ལ་མི་འབྱུང་བའི་གདེང་ནི་མེད། འབྱུང་བའི་རྒྱུ་ཁོང་ཁྲོ་ནི་ཉིན་ཞག་རེ་རེའི་ནང་དུའང་གྲངས་མེད་པ་ཞིག་སྐྱེས་ནས་ཡོད།
སྡུག་བསྔལ་དེ་ཐོག་ཏུ་བབས་ན་བསྲན་བཟོད་པའི་གནས་ནི་མི་འདུག་ན་བདག་གིས་བགྱི་བ་ཇི་ལྟར་བགྱིད། ། དེ་བས་ན་བདག་གིས་སྡུག་བསྔལ་གྱི་གཉེན་པོ་དམ་པའི་ཆོས་རྣལ་མ་ཞིག་ཅི་ནས་ཀྱང་ཉམས་སུ་བླང་བར་བགྱིའོ། ། དེའང་རྒྱལ་བའི་བསྟན་པ་དང་མཐུན་པ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་འདི་ཉམས་སུ་བླངས་ལ་ཉམས་སུ་མྱོང་ངེས་པ་ཞིག་བྱ། དེ་ལྟར་དུ་འགྱུར་བར་བླ་མ་དང་དཀོན་མཆོག་མཁྱེན་ཞེས་སྙིང་ཐག་པ་ནས་བསམ། གནས་སྐབས་ཐམས་ཅད་དུ་ཡང་ཆོས་དང་མཐུན་པའི་སྤྱོད་པས་གནས་པར་བྱ་སྙམ་དུ་བསམ། རྗེས་ནི་དེ་ལྟར་དམ་པའི་ཆོས་བསྒྲུབ་འདོད་ཀྱི་བློ་ཙམ་སྐྱེས་པ་ལ་ཕན་ཡོན་དཔག་ཏུ་མེད་པ་ཡོད་པས། དེ་ལས་བྱུང་བའི་དགེ་བ་གཞན་གྱི་དོན་དུ་བསྔོ་བ་དང་སྨོན་ལམ་བྱས་ལ། སྤྱོད་ལམ་ཐམས་ཅད་དུ་ཡང་དྲན་ཤེས་བཞིན་དང་ལྡན་པའི་སྒོ་ནས་འཁོར་བ་ལ་ཡིད་འབྱུང་དྲག་པོ་རྒྱུན་ཆགས་སུ་བསྟར་བ་དང༌། ཆོས་དང་མཐུན་པའི་སྤྱོད་པས་གནས་པར་བྱའོ། ། གཉིས་པ་ཚ་དམྱལ་གྱི་སྡུག་བསྔལ་བསམ་པ་ལ།
ཡང་སོས་ཐིག་ནག་བསྡུས་འཇོམས་དང༌། ། ངུ་འབོད་ངུ་འབོད་ཆེན་པོ་དང༌། ། ཚ་བ་རབ་ཚ་མནར་མེད་བརྒྱད། ། ཅེས་པ་ལྟར་ལས། དང་པོ་ཡང་སོས་ནི། གང་དུ་སྐྱེ་བའི་གནས་ལྕགས་བསྲེགས་ཀྱི་ས་གཞི་མེ་རབ་ཏུ་འབར་བས་ཁྱབ་པའི་གནས་སུ་རང་གིས་སྔར་བྱས་པའི་ལས་ཀྱི་འབྲས་བུ་ཐོག་ཏུ་བབས་པའི་སེམས་ཅན་དམྱལ་བ་པ་དེ་ལུས་བོང་ཚོད་ཆེ་བ། ཚ་བསྲན་དང་འཇིགས་བསྲན་ཆུང་བ་ཞིག་ཏུ་རྫུས་ཏེ་སྐྱེས་ཤིང་སྐྱེས་མ་ཐག་ཡིད་མི་དགའ་ཞིང་ཀྱེ་མ་བདག་ལ་གནས་འདིར་གཞན་དག་གིས་ཉེར་འཚེ་ཞིག་མ་བྱུང་ན་ལེགས་ཏེ་སྙམ་པ་དང༌། གཤིན་རྗེའི་སྐྱེས་བུ་སྟོབས་དང་ལྡན་པ་མཚོན་ཆ་སྣ་ཚོགས་ཐོགས་པ་འཇིགས་འཇིགས་ལྟར་འདུག་པ་དག་འོངས་ཏེ། མཚོན་ཆ་རྣམས་ཀྱིས་རྡེག་པ་དང༌། གཅོད་པ་དང༌།
འབིགས་པ་ལ་སོགས་པ་དུ་མ་བྱས་པ་ལ་བརྟེན་ནས་སྡུག་བསྔལ་བཞིན་དུ་མཐར་ཅུང་ཟད་གཅིག་ཤི་བའམ་བརྒྱལ་བ་ལྟ་བུར་གྱུར་པ་དང༌། ནམ་མཁའ་ནས་ཡང་སོས་པར་གྱུར་ཅིག་ཅེས་པའི་སྒྲ་དང་རླུང་ཞིག་ལུས་ལ་ཕོག་པས་ལུས་སྔོན་བཞིན་དུ་གྲུབ་པར་གྱུར་པ་ལ་གཤིན་རྗེ་རྣམས་ཀྱིས་སྔར་བཞིན་དུ་འཚེ་བར་བྱེད་པ་དེ་ལྟ་བུའི་སྡུག་བསྔལ་རྒྱུན་མི་ཆད་པ་ཉམས་སུ་མྱོང་བའོ། ། ཐིག་ནག་པ་ནི། གཞན་ཐམས་ཅད་སྔ་མ་བཞིན་ལས་དེར་སྐྱེས་པའི་དམྱལ་བ་པ་དེའི་ལུས་ལ་གཤིན་རྗེའི་སྐྱེས་བུ་རྣམས་ཀྱིས་ཐིག་ནག་པོ་དུ་མ་བཏབ་སྟེ་སོག་ལེ་རྣོན་པོ་མེ་འབར་བ་དུ་མ་དག་གིས་འདྲ་བར་བྱེད་ཅིང་སྟ་རེ་རྣོན་པོ་དག་གིས་གཤགས་པར་འགྱུར་བའི་སྡུག་བསྔལ་ཉམས་སུ་མྱོང་བ་སྟེ། བཤེས་སྤྲིངས་ལས། ཁ་ཅིག་སོག་ལེས་འདྲ་སྟེ་དེ་བཞིན་གཞན། ། སྟ་རེ་མི་བཟད་རྣོན་པོ་རྣམས་ཀྱིས་གཤོག ། ཅེས་སོ། ། བསྡུས་འཇོམས་པ་ནི། དམྱལ་བ་པ་དེ་ལྕགས་བསྲེགས་ཀྱི་ས་གཞིའི་སྟེང་དུ་ཚ་བའི་རེག་བྱ་མ་བཟོད་དེ།
ཕྱོགས་གཞན་ཞིག་ཏུ་འབྲོས་པར་འདོད་པའི་བསམ་པས་ཕྱིན་པ་ན། རི་ཆེན་པོ་གཡག་དང་མ་ཧེ་ལ་སོགས་པའི་གདོང་པ་འདྲ་བ་དག་འོངས་ཏེ། དེའི་ལུས་ཏིལ་འཚིར་བ་བཞིན་དུ་ཕྱེ་མར་བྱས་ནས་སླར་རི་གཉིས་ཅུང་ཟད་གྱེས་པར་གྱུར་པ་ན། ལས་ཀྱི་དབང་གིས་ལུས་སྔོན་བཞིན་གྲུབ་པ་ལ་རིའི་བར་དུ་བཙིར་བས་སྡུག་བསྔལ་བ་ལས་མ་ཟད་ཀྱི་བར་དུ་མྱོང་བ་སྟེ། དེ་ཉིད་ལས། ཁ་ཅིག་ཏིལ་བཞིན་འཚིར་ཏེ་དེ་བཞིན་གཞན། ། ཕྱེ་མར་ཞིབ་མོ་བཞིན་དུ་ཕྱེ་མར་བྱེད། ། ཅེས་སོ། ། ངུ་འབོད་པ་ནི། ལྕགས་ཀྱི་ཁང་པ་ཞིག་མཐོང་སྟེ།
དེར་འབྲོས་པའི་བསམ་པས་ལྕགས་བསྲེགས་ཀྱི་ས་གཞིའི་སྟེང་ནས་ཚ་བའི་རེག་བྱ་དུ་མ་མྱོང་བཞིན་དུ་སོང་སྟེ་ཁང་པའི་ནང་དུ་སླེབས་པ་ན་དེའི་སྒོ་རང་འགྲིག་ཏུ་གྱུར་ཏེ་ཕྱོགས་ཀུན་ནས་མེ་འབར་བའི་ནང་དུ་བསྲེགས་པ་ལ་བརྟེན་ནས་ངུད་མོའི་སྒྲ་སྙིང་གི་དཀྱིལ་ནས་ཕྱུང་བ་ལྟ་བུ་སྒྲོགས་པ་ལས་ཐབས་མེད་པའོ། ། ངུ་འབོད་ཆེན་པོ་པ་ནི། གཞན་སྔར་བཞིན་ལས། ལྕགས་བསྲེགས་ཀྱི་ཁང་པ་ཉིས་རིམ་དུ་ཚུད་དེ་བསྲེགས་པའི་སྡུག་བསྔལ་ཉིས་འགྱུར་གྱི་ཚ་བས་ངུད་མོའི་སྒྲ་སྔར་བས་ཀྱང་ཆེ་བར་སྒྲོགས་པའོ། ། ཚ་བ་པ་ནི། དམྱལ་བ་པ་དེ་གཤིན་རྗེ་རྣམས་ཀྱིས་བཟུང་ནས་ལྕགས་ཀྱི་གསལ་ཤིང་མེ་འབར་བ་འོག་སྒོ་ནས་བསྣུན་ཏེ་སྤྱི་བོའི་བར་དུ་ཕུག་པས་ཁ་སྣ་ནས་མེ་ལྕེ་ལྷབ་ཀྱིས་འབྱུང་བའོ། ། རབ་ཏུ་ཚ་བ་པ་ནི། ལྕགས་བསྲེགས་ཀྱི་གསལ་ཤིང་རྩེ་མོ་གསུམ་པ་འོག་སྒོ་དང་ཕོང་ཚོས་གཉིས་ནས་བསྣུན་ཏེ་ཕྲག་གོང་གཉིས་དང་སྤྱི་གཙུག་གི་བར་དུ་ཕུག་པས་ཁྲག་དང་ཞག་དང་མེ་ལྕེ་ལ་སོགས་པ་ཁ་སྣ་རྣམས་ནས་འབྱུང་བ་སྟེ། དེ་ཉིད་ལས། ཁ་ཅིག་ལྕགས་ཀྱི་གསལ་ཤིང་རབ་འབར་བ། །
ཚེར་མ་ཅན་ལ་ཀུན་ཏུ་བརྒྱུད་པར་བགྱིད། ། ཅེས་སོ། ། མནར་མེད་པ་ནི། ལྕགས་བསྲེགས་ཀྱི་ཐབ་ཀ་དཔག་ཚད་སྟོང་ཕྲག་ཉི་ཤུ་ཡོད་པའི་ནང་དུ། དམྱལ་བ་པ་དེའི་ལུས་ཐམས་ཅད་མེར་འབར་ནས་བཟོད་པར་དཀའ་བའི་སྡུག་བསྔལ་ཚད་མེད་པས་བར་མཚམས་མེད་པར་དུས་རྟག་ཏུ་མནར་བ་སྟེ། འཁོར་བའི་སྡུག་བསྔལ་རྣམས་ཀྱི་ནང་ནས་འདི་ཆེ་ཤོས་ཡིན་ནོ། ། དེ་རྣམས་ཀྱི་ཚེ་ཚད་ནི་མཛོད་ལས། མི་རྣམས་ཀྱི་ལོ་ལྔ་བཅུ་ལ། ། འདོད་པ་དག་གི་ལྷ་རྣམས་ལས།། འོག་མ་དག་གི་ཉིན་ཞག་ཅིག །
དེས་ན་རང་ལོ་ལྔ་བརྒྱའོ། ། གོང་མ་གཉིས་ཀ་ཉིས་འགྱུར་རོ། ། ཡང་སོས་ལ་སོགས་དྲུག་རིམ་བཞིན། ། འདོད་ལྷའི་ཚེ་དང་ཉིན་ཞག་མཉམ། ། ཞེས་གསུངས་པའི་དོན་ནི། ། མི་ལོ་ལྔ་བཅུ་ལ་རྒྱལ་ཆེན་རིགས་བཞི་པའི་ཉིན་ཞག་གཅིག ། དེ་སུམ་ཅུ་ལ་ཟླ་བ། དེ་བཅུ་གཉིས་ལ་ལོར་བྱས་པའི་རང་ལོ་ལྔ་བརྒྱ་ནི་རྒྱལ་ཆེན་རིགས་བཞི་པའི་ཚེ་ཚད་ཡིན་ཞིང༌། དེ་ཉིད་ཞག་གཅིག་ཏུ་བརྩིས་པའི་རང་ལོ་ལྔ་བརྒྱ་ཡང་སོས་པའི་ཚེ་ཚད་དོ། ། དེ་བཞིན་དུ་མི་ལོ་བརྒྱ་ལ་ཞག་གཅིག་ཏུ་བྱས་པའི་རང་ལོ་སྟོང་སུམ་ཅུ་རྩ་གསུམ་པའི་ཚེ་ཚད།
དེ་ཞག་ཏུ་བྱས་པའི་རང་ལོ་སྟོང་ཐིག་ནག་པའི་ཚེ་ཚད་དོ། ། མི་ལོ་ཉིས་བརྒྱ་ལ་ཞག་གཅིག་ཏུ་བྱས་པའི་རང་ལོ་ཉིས་སྟོང་འཐབ་བྲལ་བའི་ཚེ་ཚད། དེ་ཞག་ཏུ་བྱས་པའི་རང་ལོ་ཉིས་སྟོང་བསྡུས་འཇོམས་པའི་ཚེ་ཚད་དོ། ། མི་ལོ་བཞི་བརྒྱ་ལ་ཞག་གཅིག་ཏུ་བྱས་པའི་རང་ལོ་བཞི་སྟོང་དགའ་ལྡན་པའི་ཚེ་ཚད། དེ་ཞག་ཏུ་བྱས་པའི་རང་ལོ་བཞི་སྟོང་ངུ་འབོད་པའི་ཚེ་ཚད་དོ། ། མི་ལོ་བརྒྱད་བརྒྱ་ལ་ཞག་གཅིག་ཏུ་བྱས་པའི་རང་ལོ་བརྒྱད་སྟོང་འཕྲུལ་དགའ་བའི་ཚེ་ཚད། དེ་ཞག་ཏུ་བྱས་པའི་རང་ལོ་བརྒྱད་སྟོང་ངུ་འབོད་ཆེན་པོ་པའི་ཚེ་ཚད་དོ། ། མི་ལོ་སྟོང་དྲུག་བརྒྱ་ལ་ཞག་གཅིག་ཏུ་བྱས་པའི་རང་ལོ་ཁྲི་དྲུག་སྟོང་གཞན་འཕྲུལ་དབང་བྱེད་པའི་ཚེ་ཚད། དེ་ཞག་ཏུ་བྱས་པའི་རང་ལོ་ཁྲི་དྲུག་སྟོང་ཚ་བ་པའི་ཚེ་ཚད་དོ། ། རབ་ཏུ་ཚ་བ་པས་བར་བསྐལ་ཕྱེད་དང༌།
མནར་མེད་པས་བར་བསྐལ་གཅིག་ཐུབ་བོ། ། དེ་དག་གི་དོན་བསམ་ཚུལ་ནི། སྐྱབས་འགྲོ་སྔར་ལྟར་བྱས་ལ། ཀྱེ་མ་འཁོར་བ་འདི་ནི་སྡུག་བསྔལ་བ་རབ་ཏུ་སྡུག་བསྔལ་བ་ཤིན་ཏུ་སྡུག་བསྔལ་བ་སྟེ། ཚ་བའི་དམྱལ་བ་པ་རྣམས་ཀྱི་གནས་ནི་དེ་ལྟ་བུ། རང་གི་ངོ་བོ་ནི་དེ་ལྟ་བུ། ཚེ་ཚད་ནི་དེ་ལྟ་བུར་འདུག ། ད་ལྟ་བདག་གི་ལུས་ལ་མཚོན་ཕྲ་མོ་ཕོག་པ་དང༌། མེ་ལྕེ་ཕྲ་མོ་ཙམ་རེག་པའི་སྡུག་བསྔལ་གྱི་ཚོར་བ་ཡང་མི་བཟོད་ན་ཚ་དམྱལ་གྱི་སྡུག་བསྔལ་དེ་ལྟ་བུ་ཐོག་ཏུ་བབས་ན་ཅི་སྟེ་བཟོད་ཅེས་སོགས་གྲང་དམྱལ་གྱི་སྐབས་སུ་བཤད་པ་བཞིན་བསམས་ལ། ཆོས་བསྒྲུབ་འདོད་ཀྱི་བློ་བསྐྱེད་པ་སོགས་བྱའོ། །
གསུམ་པ་ཉེ་འཁོར་ཉེ་ཚེའི་སྡུག་བསྔལ་བསམ་པ་ལ་གཉིས་ལས། དང་པོ་ཉེ་འཁོར་བ་ནི། མེ་མུར་རོ་མྱགས་སྤུ་གྲིའི་ལམ། ། རལ་གྲི་ཤལ་མ་ལི་དང་ཆུ། ། ཞེས་ཏེ། སྤུ་གྲི་དང༌། རལ་གྲིའི་ནགས་དང༌། ཤལ་མ་ལི་གསུམ་ནི་མཚོན་ཆའི་རིགས་སུ་གཅིག་པས་གྲངས་གཅིག་ཏུ་བྱས་ནས་གཞན་གསུམ་དང་བཅས་པའི་བཞི་ན་ཚ་དམྱལ་བརྒྱད་པོ་ཀུན་གྱི་མཐའ་བསྐོར་ནས་ཕྱོགས་བཞི་ན་བཞི་བཞི་ཚང་བར་ཡོད་དེ། མཛོད་ལས། བརྒྱད་པོ་ཀུན་ལ་ལྷག་བཅུ་དྲུག །
དེ་དག་གི་ནི་ངོས་བཞི་ན། ། མེ་མ་མུར་དང་རོ་མྱགས་འདམ། ། སྤུ་གྲིའི་ལམ་སོགས་ཆུ་བོ་ཡིན། ། ཞེས་ སོ། ། དེའང་ཚ་དམྱལ་དེ་དང་དེའི་དངོས་གཞིའི་སྡུག་བསྔལ་མྱོང་འགྱུར་གྱི་ལས་དེ་ཟད་ནས་དེ་ལས་ཐར་བ་ན། ད་ནི་བདག་བདེ་བའི་གནས་གཞན་ཞིག་ཏུ་བྲོས་ཏེ་འགྲོ་བར་བྱའོ་སྙམ་དུ་མྱུར་བར་ཕྱོགས་ཤར་ལྟ་བུ་ཞིག་ལ་སོང་བ་ན། ཐོག་མར་མེ་མ་མུར་གྱི་འོབས་འཇིགས་སུ་རུང་བ་ཡོད་པ་ལ། འདི་ན་ཐང་བདེ་བ་ཞིག་གོ་སྙམ་དུ་སེམས་ཤིག་ཚམ་ཚོམ་མེད་པར་བརྒལ་བས་ལུས་སྤྱི་གཙུག་གི་བར་དུ་བྱིང་ནས་ཤ་སྤགས་ཐམས་ཅད་ཚིག་སྟེ་རུས་པ་ལ་ཐུག་པར་གྱུར་པའི་སྡུག་བསྔལ་མྱོང༌། དེ་ལས་ཐར་པ་ན་ཆུ་རྙོག་མ་ཅན་ལྟ་བུ་ཞིག་མཐོང་སྟེ་སྔོན་ཆད་ཤིན་ཏུ་ཚ་བས་ཉེན་པ་དེ་བསིལ་བར་རེ་བ་དང་བཅས་པས་དེར་ཞུགས་པ་ན། ལུས་ཐམས་ཅད་ནུབ་སྟེ་དྲི་ང་ཞིང་བཙོག་པའི་རོ་མྱགས་ཀྱི་འདམ་དུ་གྱུར་ནས།
དེར་གནས་པའི་སྲིན་བུ་ལུས་སེར་ཞིང་མགོ་གནག་པ་དག་གིས་ལུས་ཀུན་འབིགས་ཤིང་རྐང་གི་བར་དུ་ཟ་བའི་སྒོ་ནས་སྡུག་བསྔལ་བར་བྱེད། དེ་ལས་འཐོན་པ་ན་ནེའུ་གསིང་ལྟ་བུ་ཞིང་མཐོང་སྟེ། དེར་སོང་བ་ན་སྤུ་གྲིས་གཏམས་པའི་ལམ་པོ་ཆེར་གྱུར་ཏེ། རྐང་པ་གང་དང་གང་བཞག་པ་དེ་དང་དེ་བཅད་པ་ལ་བརྟེན་ནས་ཚ་བའི་རེག་བྱ་མ་བཟོད་པས་འགྱེལ་བ་ལས་ལུས་ཐམས་ཅད་གཅོད་པའི་སྡུག་བསྔལ་མྱོང༌། དེ་ལས་ཐར་བ་ན་ནགས་ཚལ་སྟུག་པོ་ཞིག་མཐོང་སྟེ། དེར་སོང་བ་ན་རླུང་ཆེན་པོ་ལངས་པས་རྐྱེན་བྱས་ནས་ལོ་མ་རྣམས་ཆད་ཅིང་འོངས་པ་རལ་གྲིའི་ཆར་དུ་གྱུར་ནས་ལུས་དུམ་བུར་གཏུབས་པའི་སྡུག་བསྔལ་མྱོང༌། དེ་ལས་ཐར་བ་ན། རི་ཆེན་པོ་ཞིག་མཐོང་སྟེ་དེའི་རྩ་བར་སླེབས་པའི་ཚེ་དམྱལ་བའི་ཁྱི་སྲེ་བོ་འཇིགས་སུ་རུང་བ་དག་བྱུང་སྟེ་ཆོ་ངེ་དྲག་པོ་བོས་ཀྱང་སྐྱོབ་པར་བྱེད་པ་སུ་ཡང་མེད་པར་ཁྱི་རྣམས་ཀྱིས་དམྱལ་བ་པ་དེའི་ལུས་ཐམས་ཅད་བཅད་ཅིང་དྲལ་ནས་ལྷག་མ་ཙམ་དུ་གྱུར་པའི་སྡུག་བསྔལ་མྱོང་ཤིང༌། དེའི་ཚེ་རི་དེའི་རྩེ་མོ་ནས་སྔར་རང་གི་ཆགས་ཡུལ་དུ་གྱུར་པའི་སྐྱེས་ཕོ་མོ་གང་རུང་གིས་འབོད་པའི་སྒྲ་ཞིག་ཐོས་ཏེ། རི་དེ་ལ་འཛེགས་པ་ན་རིའི་ངོས་ཐམས་ཅད་ཤལ་མ་ལིའི་སྡོང་པོ་ཞེས་བྱ་བ་ལྕགས་ཀྱི་ཚེར་མ་ཐུར་དུ་གཟིངས་པ་དག་གིས་ལུས་ཀྱི་ཤ་ཐམས་ཅད་ཟད་པར་བྱས་ཏེ་སྡུག་བསྔལ་བཞིན་དུ་རི་རྩེར་སླེབས་པ་ན་ཆགས་ཡུལ་དེ་ནི་མི་སྣང་ལ།
དམྱལ་བའི་བྱ་འཇིགས་སུ་རུང་བ་དག་གིས་མིག་འབྱིན་པ་དང༌། ཀླད་པ་འཐུང་བ་དང༌། ལྟོ་བ་འདྲལ་བ་ལ་སོགས་པ་གནོད་པ་དུ་མ་བྱེད་ཅིང་སླར་ཆགས་ཡུལ་དེས་རིའི་རྩ་བ་ནས་འབོད་པ་སྙམ་བྱེད་པས་ཕྱིར་ལོག་པ་ན། ཚེར་མ་རྣམས་རྩེ་མོ་གྱེན་དུ་བསྟན་ནས་ལུས་བཅད་ཅིང་འདྲལ་བ་ལ་སོགས་པ་སྔ་མ་བཞིན་དུ་འབྱུང་ངོ༌། ། དེ་ནས་ཡང་ལུས་སྔར་བཞིན་གྲུབ་པ་དེ་འབྲོས་པར་འདོད་པས་སོང་བས་ན། ཆུ་ལྟ་བུ་ཞིག་མེར་མེར་རྒྱུགས་པ་མཐོང་སྟེ་བརྒལ་བས། དེ་ནི་ཐལ་ཚན་གྱི་ཆུ་བོ་རབ་མེད་ཡིན་པས་ཤིན་ཏུ་ཚ་བའི་རེག་བྱས་ཉེན་ཞིང་ཕ་རོལ་གྱི་འགྲམ་དུ་སླེབས་པ་ན། དམྱལ་སྲུང་དག་གིས་མཚོན་ཆ་སྣ་ཚོགས་ཐོགས་ཏེ་བསྲུངས་བས་འགྲོ་བར་མ་ནུས་ནས་སླར་ལོག་པ་ན་སྔར་གྱི་ཚ་དམྱལ་དངོས་གཞིའི་གནས་དེར་འགྲོན་པོ་ཕྱོགས་བསླད་པ་བཞིན་དུ་སླེབས་པར་གྱུར་ཏེ། དེར་ཤིན་ཏུ་ཉམ་ཐག་པའི་སྡུག་བསྔལ་མྱོང་བ་དྲན་ནས་རིངས་པར་ལྷོའི་ཕྱོགས་ལ་བྲོས་པ་ན་སྔར་བཞིན་དུ་མེ་མ་མུར་གྱི་འོབས་ལ་སོགས་པའི་སྡུག་བསྔལ་རྣམས་ཀྱིས་ཉམ་ཐག་པར་བྱས་ནས་དམྱལ་སྲུང་རྣམས་ཀྱིས་བསྲུངས་པས་སླར་ལོག་སྟེ་དང་པོའི་གནས་སུ་སླེབས་པར་གྱུར་ཏོ། ། དེ་བཞིན་དུ་ནུབ་དང་བྱང་གི་ཕྱོགས་སུའང་སྡུག་བསྔལ་དེ་རྣམས་ཚང་བར་ཉམས་སུ་མྱོང་དགོས་སོ། །
གཉིས་པ་ཉི་ཚེ་བའི་སྡུག་བསྔལ་བསམ་པ་ནི། ཟངས་མོ་ཆེར་འཚོད་ཐོ་ལུམ་ཟ། ཁྲོ་ཆུ་འཐུང་དང་ལྕེར་རྨོས་རྨོད། ། ལྷེལ་མར་འགྲིལ་དང་འཁྱུད་མོས་སྡོམ། ། ལྕགས་བསྲེགས་བྱེ་མར་རྔོད་སོགས་སོ། ། ཞེས་པ་ལྟར་དམྱལ་བའི་ཟངས་མོ་ཆེར་འགྱུར་བྱེད་ཀྱི་ཁྲོ་ཆུ་ཁོལ་མའི་ནང་དུ་འཚོད་པ་དང༌། ལྕགས་ཀྱི་ཐོ་ལུམ་མེ་འབར་བཞིན་པ་དམྱལ་སྲུང་རྣམས་ཀྱིས་དབང་མེད་དུ་ཁ་ནས་སྙོད་དེ་ཟ་དགོས་པ་དང༌། དེ་བཞིན་དུ་ཁྲོ་ཆུ་ཁོལ་མ་འཐུང་དགོས་པ་དང༌། ལྕེ་དཔག་ཚད་ཙམ་དུ་བརྐྱངས་པ་ལ་ལྕགས་བསྲེགས་ཀྱི་ཐོང་པས་རྨོད་པ་དང༌། ལྕགས་བསྲེགས་ཀྱི་ལྷེལ་མའི་ནང་དུ་འགྲིལ་བ་དང༌།
ལྕགས་བསྲེགས་ཀྱི་འཁྱུད་མོས་ལུས་ཐམས་ཅད་སྡོམ་པ་དང༌། ལྕགས་བསྲེགས་ཀྱི་བྱེ་མ་དང་ལྷན་ཅིག་རྔོད་པ་དང༌། གཞན་ཡང་ཀ་བ་ལྟ་བུའི་དམྱལ་བ་པ་དང༌། གྲལ་གདན་ལྟ་བུའི་དམྱལ་བ་པ་དང༌། ཕྱགས་མ་ལྟ་བུ་དང༌། ཉིན་བདེ་ལ་མཚན་སྡུག་བསྔལ་བ་དང༌། མཚན་བདེ་ལ་ཉིན་སྡུག་བསྔལ་བ་ལ་སོགས་པ་བརྗོད་ཀྱིས་མི་ལང་བ་ཡོད་དོ། ། དེ་ལྟར་ན་དམྱལ་བའི་སྡུག་བསྔལ་ཇི་ཙམ་ཆུང་ཡང་མིའི་སྡུག་བསྔལ་ཤིན་ཏུ་ཆེ་བ་དག་གིས་དཔེ་བྱ་བར་ཡང་མི་བཟོད་དེ། ། བཤེས་སྤྲིངས་ལས། འདི་ན་ཉིན་གཅིག་མདུང་ཐུང་སུམ་བརྒྱ་ཡིས། །
རབ་ཏུ་དྲག་བཏབ་སྡུག་བསྔལ་གང་ལགས་པ། ། དེས་ནི་དམྱལ་བའི་སྡུག་བསྔལ་ཆུང་ངུ་ཡི། ། འོལ་ཡང་མི་བགྱི་ཆར་ཡང་མི་ཕོད་དོ། ། ཞེས་སོ། ། དེ་དག་གི་དོན་བསམ་ཚུལ་ནི། ལུས་ཀྱི་འདུག་སྟངས་སོགས་དང་སྦྱོར་བ་སྐྱབས་འགྲོ་སྔར་བཞིན་བྱས་ལ། ཀྱེ་མ་ཚ་གྲང་གི་དམྱལ་བའི་སྡུག་བསྔལ་ཆེན་པོ་དག་ལྟ་ཅི། ཉེ་འཁོར་དང་ཉི་ཚེ་བ་དག་གི་གནས་ནི་དེ་ལྟ་བུ། སྡུག་བསྔལ་ནི་དེ་ལྟ་བུ་སྟེ། ད་ལྟ་བདག་གི་ལུས་ལ་ཚེར་མ་ཟུག་པ་ཙམ་ཡང་མི་བཟོད་ན།
དེ་ལྟ་བུའི་སྡུག་བསྔལ་ཐོག་ཏུ་བབས་ན་ཅི་སྟེ་བཟོད། སྡུག་བསྔལ་དེའི་རྒྱུ་ཞེ་སྡང་གིས་ཀུན་ནས་བསླངས་པའི་ལས་ངན་མང་པོ་ཞིག་བསགས་ནས་ད་ལྟ་རང་རྒྱུད་ཀྱི་སྟེང་དུ་ཡོད་སྙམ་པ་དང༌། འཁོར་བའི་སྡུག་བསྔལ་ལ་ཡིད་སྐྱོ་ཤས་དྲག་པོ་བསྐྱེད། དེ་བས་ན་སྡུག་བསྔལ་གྱི་གཉེན་པོ་དམ་པའི་ཆོས་གཤའ་མ་ཞིག་བྱ་སྙམ་པ་སོགས་དང༌། རྗེས་དགེ་རྩ་བསྔོ། ཐུན་མཚམས་སུའང་སྡུག་བསྔལ་ལ་ཡིད་འབྱུང་ཞིང་དྲན་ཤེས་བསྟེན་ནོ། ། གཉིས་པ་ཡི་དྭགས་ཀྱི་སྡུག་བསྔལ་བསམ་པ་ནི། སྤྱིར་ཡི་དྭགས་ལ་རིགས་དུ་མ་ཡོད་ཀྱང་བསྡུ་ན་གསུམ་སྟེ། ཕྱིའི་སྒྲིབ་པ་ཅན། ནང་གི་སྒྲིབ་པ་ཅན།
སྒྲིབ་པ་ཅན་གྱི་སྒྲིབ་པ་ཅན་ནོ། ། དང་པོ་ནི། གང་དུ་སྐྱེ་བའི་གནས་བྱེ་མའམ་གསེག་མའི་ཐང་ལྟ་བུ་ཁ་དོག་སྐྱ་ཞིང་ཆུ་ལ་སོགས་པ་གཏན་ནས་མེད་པའི་སར་ལས་རིགས་མཐུན་དུ་བསགས་པ་དུ་མ་ལྷན་ཅིག་སྐྱེའོ། ། དེར་སྐྱེས་པའི་ལུས་རྟེན་ནི། བཤེས་སྤྲིངས་ལས། ཁ་ཅིག་ཁ་ནི་ཁབ་ཀྱི་མིག་ཙམ་ལ། ། ལྟོ་བ་རི་ཡི་གཏོས་ཙམ་བཀྲེས་པས་ཉེན། ། ཞེས་སོགས་གསུངས་པ་ལྟར། ཁ་ཁབ་མིག་ཙམ། མགྲིན་པ་རྟ་རྔ་ཙམ།
ཡན་ལག་འཇག་མ་ཙམ། ལྟོ་བ་རི་ཙམ་པ། སྐྲ་ཡོགས་ཤིང་ཤ་ལྤགས་ཐམས་ཅད་བསྐམས་ཏེ་རུས་མིག་ཏུ་ཐིམ་པས་ཏཱ་ལའི་ཡང་ཏོག་སྐམ་པ་ལྟ་བུར་གྱུར་ཀྱང༌། བཀྲེས་སྐོམ་གྱི་དབང་གིས་དལ་བར་འདུག་པའི་སྐབས་མེད་པར་ལུས་ཤིང་རྟ་གོག་པོ་དྲངས་པ་བཞིན་ཁོག་སྒྲ་དང་ཚག་སྒྲ་དུ་མ་འབྱིན་བཞིན་དུ་སོང་སོང་བ་ལས། ཚིགས་མིག་རྣམས་ཕན་ཚུན་འཐབ་སྟེ་མེ་འབར་བ་ལྟ་བུའི་ཟུག་རྔུ་དྲག་པོ་འབྱུང་བ་ལ་སོགས་པ་ངལ་དུབ་ཀྱི་སྡུག་བསྔལ་དུ་མ་དང་བཅས་པས་ཟས་སྐོམ་ཅི་ཙམ་བཙལ་ཡང་རྙེད་པར་མི་འགྱུར་ཞིང༌། གལ་སྲིད་ཅུང་ཟད་རྙེད་ནའང་རང་ལས་དབང་ཆེ་བ་དག་གིས་གོ་མཚོན་ཐོགས་ནས་བསྲུངས་ཤིང་བརྡེག་བཙོག་བྱས་ཏེ་ལོངས་སྤྱོད་དུ་མེད་པར་ལུས་སེམས་ཤིན་ཏུ་ངལ་བའི་སྡུག་བསྔལ་མྱོང་བའོ། ། ནང་གི་སྒྲིབ་པ་ཅན་ནི། ལུས་རྟེན་སྔར་དང་འདྲ་བ་དེས་འབད་རྩོལ་ཆེན་པོས་བཙལ་བ་ལ་བརྟེན་ནས་ངན་ངོན་ཞིག་རྙེད་པར་གྱུར་ཀྱང་དང་པོར་ཟ་བར་མི་ནུས། བཟའ་བར་རྩོམ་པ་ན་ཁར་མི་ཆུད། ཆུད་ཀྱང་མགྲིན་པ་ནས་མི་ཐར།
ཐར་ཡང་ལྟོ་བར་སླེབས་པ་ན་ཕན་ཐོགས་རྒྱུ་མེད་པར་སླར་ཡང་བཀྲེས་སྐོམ་གྱིས་གདུང་བ་ཆེར་སློང་བ་ལ་སོགས་པའི་སྡུག་བསྔལ་མྱོང་བའོ། ། སྒྲིབ་པ་ཅན་གྱི་སྒྲིབ་པ་ཅན་ནི། བཤེས་སྤྲིངས་ལས། ཁ་ཅིག་མཚན་བཞིན་ཁ་ནས་འབར་བ་སྟེ། ། ཟས་སུ་འབར་བའི་ཁར་འབབ་བྱེ་མ་འཚལ། ། ཞེས་སོགས་གསུངས་ཏེ། སྔ་མའི་སྡུག་བསྔལ་རྣམས་ཀྱི་སྟེང་དུ་ཁ་ཟས་ངན་ངོན་ཅུང་ཟད་ཅིག་རྙེད་པ་ཟོས་མ་ཐག་མེ་ཆེན་པོར་འབར་ཏེ། ཁ་སྣ་ནས་མེ་ལྕེ་ལྷབ་ལྷབ་ཀྱིས་འབྱུང་ཞིང་མི་ཟད་པའི་ཅ་ཅོ་དྲག་པོ་འབྱིན་པ་དང༌། བྱེ་མ་ཚ་མོ་ཟ་བ་དང༌། ཁ་ཟས་ཀྱི་ཕྱིར་དུ་ཕན་ཚུན་བརྡེག་ཅིང་རྩོད་པ་དང༌།
རང་གི་ལྦ་བ་སྨིན་པའི་རྣག་ཁ་ཟས་སུ་བསམ་སྟེ་ཟ་བ་ལ་སོགས་པ་དུ་མ་ཡོད་དེ། གཞན་ཡང་ཡི་དྭགས་རྣམས་ལ་སྤྱི་མཐུན་དུ་སོས་ཀའི་དུས་ཟླ་བའི་འོད་ཀྱིས་ཀྱང་ཚ་བའི་གྲོགས་བྱེད་ཅིང༌། དགུན་གྱི་དུས་ཉི་མའི་འོད་ཀྱིས་ཀྱང་གྲང་བའི་གྲོགས་བྱེད་པ་དང༌། ལྗོན་ཤིང་འབྲས་བུ་ཅན་དང༌། ཆུ་ཀླུང་ཆེན་པོའི་འགྲམ་དུ་ཕྱིན་ཡང་ལོངས་སྤྱོད་པར་འདོད་པའི་བསམ་པས་བལྟས་པ་ཙམ་གྱིས་དེ་དག་བསྐམ་པར་འགྱུར་བ་སོགས་བརྗོད་ཀྱིས་མི་ལང་བའི་སྡུག་བསྔལ་ཡོད་དེ། ཡི་དྭགས་རྣམས་ལ་སོས་ཀའི་དུས་སུ་ནི། ། ཟླ་བའང་ཚ་ཞིང་དགུན་ནི་ཉི་མའང་གྲང༌། ། ལྗོན་ཤིང་འབྲས་བུ་མེད་འགྱུར་དེ་དག་གིས། ། བལྟས་པ་ཙམ་གྱིས་ཀླུང་ཡང་བསྐམ་པར་འགྱུར། ། ཞེས་སོ། །
ཚེ་ཚད་ནི་མཛོད་ལས། ཟླ་བ་ཉིན་ཞག་གི་ལྔ་བརྒྱ། ། ཞེས་གསུངས་པས། མིའི་ཟླ་བ་གཅིག་ལ་ཡི་དྭགས་ཀྱི་ཞག་གཅིག་ཏུ་བྱས་པའི་རང་ལོ་ལྔ་བརྒྱ་ཐུབ་ཅིང༌། ། མི་ལོ་ལྟར་ན་ཁྲི་དང་སྟོང་ལྔ་ཡོད་དོ། ། དེ་དག་གི་དོན་བསམ་ཚུལ་ནི། སྐྱབས་འགྲོ་བྱས་ལ། ཀྱེ་མ་ཡི་དྭགས་སུ་སྐྱེས་པའི་སེམས་ཅན་རྣམས་ཀྱི་གནས་ནི་དེ་ལྟ་བུ། སྡུག་བསྔལ་ནི་དེ་ལྟ་བུ། ཚེ་ཚད་ནི་དེ་ལྟ་བུ་སྟེ།
ད་ལྟ་བདག་གིས་ཉིན་ཞག་རེ་ཙམ་ཡང་བཀྲེས་སྐོམ་གྱི་སྡུག་བསྔལ་མི་བཟོད་ན། བདག་ལས་ཉོན་གྱི་དབང་གིས་ཡི་དྭགས་སུ་སྐྱེས་ན་དེ་འདྲ་བའི་སྡུག་བསྔལ་ཅི་སྟེ་བཟོད། སྡུག་བསྔལ་དེ་བདག་ལ་མི་འབྱུང་བའི་གདེང་ནི་མེད། འབྱུང་བའི་རྒྱུ་འདོད་ཆགས་དང་སེར་སྣ་ནི་ཉིན་རེའི་ནང་དུ་ཡང་གྲངས་མེད་པ་ཞིག་སྐྱེས་ནས་ཡོད། སྡུག་བསྔལ་དེ་ཐོག་ཏུ་བབས་ན་ཇི་ལྟར་བགྱིད། དེ་བས་ན་ཡི་དྭགས་ཀྱི་སྡུག་བསྔལ་གྱི་གཉེན་པོ་དམ་པའི་ཆོས་རྣལ་མ་ཞིག་ཅི་ནས་ཀྱང་བགྱིའོ་སྙམ་དུ་བསམ་པ་སོགས་སྔར་བཞིན་བྱའོ། ། གསུམ་པ་དུད་འགྲོའི་སྡུག་བསྔལ་བསམ་པ་ནི། དུད་འགྲོ་ལ་ཕྱིའི་རྒྱ་མཚོ་ན་གནས་པ་དང༌། གླིང་བར་གྱི་མུན་པ་ན་གནས་པ་དང༌། ཁ་འཐོར་བ་མཐོ་རིས་ཀྱི་ཡུལ་ན་གནས་པ་རྣམས་སུ་ཡོད་པ་ལས།
དང་པོ་ཕྱིའི་རྒྱ་མཚོ་ན་དུད་འགྲོའི་བྱེ་བྲག་མིང་རིགས་མི་མཐུན་པ་གྲངས་དང་ཚད་མེད་པ་ཞིག་ཡོད་པར་བཤད་ལ། དེ་རྣམས་ལ་སྤྱི་ཁྱབ་ཏུ་བླུན་ཞིང་གཏི་མུག་པ་རི་ཆེན་པོས་ནོན་པ་ལྟ་བུའི་སྡུག་བསྔལ་དང༌། ཆུ་སྲིན་ཉ་མིད་ལ་སོགས་པ་ཆེན་པོ་རྣམས་ཀྱིས་ཆུང་ངུ་མང་པོ་དུས་གཅིག་ལ་ཟ་བའི་སྡུག་བསྔལ། ཆུང་ངུ་མང་པོས་ཆེན་པོ་རྣམས་ལ་ཁ་བཙུགས་ཏེ་དུས་རྟག་ཏུ་ཟ་བའི་སྡུག་བསྔལ། དུང་ལ་སོགས་པ་འགའ་ཞིག་གིས་ཆུ་སྲིན་ལ་སོགས་པའི་ཆེན་པོ་རྣམས་འབིགས་ཤིང་གསོད་པའི་སྡུག་བསྔལ། ཀླུ་རྣམས་ལ་བྱེ་ཚན་གྱི་ཆར་བབས་པ་དང༌། མཁའ་ལྡིང་གིས་འཚེ་བའི་སྡུག་བསྔལ་ལ་སོགས་པ་བརྗོད་ཀྱིས་མི་ལང་བ་ཡོད་དོ། ། གླིང་བར་གྱི་མུན་པ་ན་གནས་པ་རྣམས་ལ་རང་གི་ལག་པ་བརྐྱང་བསྐུམ་ཙམ་ཡང་མི་མཐོང་བ་དང༌། མདུན་དུ་གང་བྱུང་ཙམ་ཟ་བ་ལས་གཞན་པ་མ་རྙེད་པའི་སྡུག་བསྔལ་ལ་སོགས་པ་དུ་མ་ཡོད་དོ། ཁ་འཐོར་བ་རྣམས་ལ་ཡང་མུ་ཏིག་དང༌།
སྤུ་དང༌། རུས་པ་དང༌། ཤ་དང༌། པགས་པ་ལ་སོགས་པའི་ཆེད་དུ་གསོད་པ་དང༌། བཀོལ་ཞིང་བརྡེག་པ་དང༌། མཐར་གསོད་པ་ལ་སོགས་པའི་སྡུག་བསྔལ་བསམ་གྱིས་མི་ཁྱབ་པ་ཡོད་དེ། བཤེས་སྤྲིངས་ལས། ཁ་ཅིག་མུ་ཏིག་བལ་དང་རུས་པ་དང༌། ། ཤ་དང་པགས་པའི་ཆེད་དུ་འཆི་བར་འགྱུར།། དབང་མེད་གཞན་དག་བརྡེག་པ་ལག་པ་དང༌། །
ལྕག་དང་ལྕགས་ཀྱུ་བཏབ་པས་བཏབ་སྟེ་བཀོལ། ། ཞེས་སོ། ། དེ་ལྟར་བཤད་པ་རྣམས་བློ་ཡུལ་དུ་ངེས་པར་བྱས་ལ། ཉམས་ལེན་དངོས་ཀྱི་ཚེ་སྐྱབས་འགྲོ་དང༌། དམིགས་པ་སྔ་མ་རྣམས་ཀྱི་སྟེང་དུ། ཀྱེ་མ། དུད་འགྲོ་སྤྱི་དང་བྱེ་བྲག་རྣམས་ཀྱི་སྡུག་བསྔལ་ནི་དེ་ལྟར་དུ་འདུག ། སྡུག་བསྔལ་དེ་མི་ཡོང་བའི་གདེང་ནི་བདག་ལ་མེད། དུད་འགྲོར་སྐྱེ་བའི་རྒྱུ་གཏི་མུག་གིས་ཀུན་ནས་བསླངས་པའི་ལས་ངན་པ་མང་པོ་ཞིག་བསགས་ནས་ཡོད་སྙམ་དུ་ཡིད་སྐྱོ་ལྷང་ངེ་བ་དང༌། དེའི་ངང་ནས་དཀོན་མཆོག་ལ་གསོལ་འདེབས་དང༌།
སྡུག་བསྔལ་གྱི་གཉེན་པོ་དམ་པའི་ཆོས་གཤའ་མ་ཞིག་བྱ་སྙམ་པ་སོགས་དང༌། རྗེས་དགེ་རྩ་བསྔོ་ཞིང་དྲན་ཤེས་བསྟེན་པ་འདྲ། གཉིས་པ་འགྱུར་བའི་སྡུག་བསྔལ་བསམས་ལ་ཞེན་པ་སྤང་པ་ལ། སྤྱིར་བཏང་ནས་ནི་འགྱུར་བའི་སྡུག་བསྔལ་བསམ། བྱེ་བྲག་མི་ཡི་འགྱུར་བའི་སྡུག་བསྔལ་བསམ། ལྷ་དང་ལྷ་མིན་འགྱུར་བའི་སྡུག་བསྔལ་བསམ་པ་དང་གསུམ་གྱི་སྒོ་ནས་རྟོགས་པར་བྱ་བ་ཡིན། དེའང་ངན་སོང་གསུམ་ན་སྡུག་བསྔལ་ལོས་ཡོད་མོད། མཐོ་རིས་ན་བདེ་བ་འབའ་ཞིག་མ་གཏོགས་སྡུག་བསྔལ་མེད་པ་ཡིན་ནོ་ སྙམ་ན་དེ་ནི་བློས་ཞིབ་ཏུ་མ་བརྟགས་པ་ཡིན། བརྟགས་ན་མཐོ་རིས་གསུམ་ནའང་སྡུག་བསྔལ་གྱི་རང་བཞིན་ལས་མ་འདས་པས། རེ་ཞིག་འགྱུར་བའི་སྡུག་བསྔལ་ཡོད་ཚུལ་ནི།
རྗེ་བཙུན་རིན་པོ་ཆེས། འགྱུར་བའི་སྡུག་བསྔལ་བསམ་ཙ་ན། ། བརྒྱ་བྱིན་ཐ་མལ་དུ་འགྱུར་གྱིན་གདའ། ། སྒྱུར་རྒྱལ་བྲན་དུ་སྐྱེ་ཡིན་གདའ། ། ཉི་ཟླ་མུན་པར་འཇུག་གིན་གདའ། ། དེ་ལུང་ལ་བརྟེན་ནས་ཡིད་ཆེས་ཀྱང༌། ། ཕལ་པས་རྟོགས་པར་མི་ནུས་པས། ། རང་སྣང་མི་ཡི་འགྱུར་བ་ལྟོས། ། ཞེས་དང༌། བཤེས་སྤྲིངས་ལས་ཀྱང༌།
བརྒྱ་བྱིན་འཇིག་རྟེན་མཆོད་འོས་གྱུར་ནས་ཀྱང༌། ། ལས་ཀྱི་དབང་གིས་ཕྱིར་ཡང་ས་སྟེང་ལྷུང༌། ། འཁོར་ལོས་སྒྱུར་བ་ཉིད་དུ་གྱུར་ནས་ཀྱང༌། ། འཁོར་བ་དག་ཏུ་ཡང་བྲན་ཉིད་དུ་འགྱུར། ། ཉི་མ་ཟླ་བ་ཉིད་ཐོབ་རང་ལུས་ཀྱི། ། འོད་ཀྱིས་འཇིག་རྟེན་མཐའ་དག་སྣང་བྱས་ཏེ། ། སླར་ཡང་མུན་ནག་སྨག་རུམ་ཕྱིན་གྱུར་ནས། ། རང་གི་ལག་པ་བརྐྱང་པའང་མཐོང་མི་འགྱུར། ། ལྷ་ཡུལ་འདོད་བདེ་ཤིན་ཏུ་ཆེན་པོ་དང༌། ། ཚངས་ཉིད་ཆགས་བྲལ་བདེ་བ་ཐོབ་ནས་སླར། །
མནར་མེད་མེ་ཡི་བུད་ཤིང་འགྱུར་བ་ཡི། ། སྡུག་བསྔལ་རྒྱུན་མི་ཆད་པ་བསྟེན་འཚལ་ ལོ། ། ཞེས་གསུངས་པ་ལྟར་དང༌། མིའི་འགྱུར་བའི་སྡུག་བསྔལ་ཡང༌། རྗེ་བཙུན་རིན་པོ་ཆེ། མི་མང་པོ་གཅིག་ཏུ་འགྲོ་ཡིན་གདའ། ། ནོར་ཕྱུག་པོ་སྤྲང་པོར་འགྲོ་ཡིན་གདའ། ཁ་དྲག་པོ་ཞན་པོར་འགྲོ་ཡིན་གདའ། ། དེ་ལ་སོགས་པ་བསམ་མི་ཁྱབ། ། ཅེས་གསུངས་པ་དང༌།
གཞན་ཡང་མིའི་ལུས་འདི་ལ་སྐྱེ་རྒ་ན་འཆིའི་སྡུག་བསྔལ་གྱི་ཆུ་བོ་བཞིས་ཉེན་ཞིང་གཙེས་པ་དང༌། ལྷ་ལའང་འཆི་བའི་ཚེ་ཡིད་ཀྱི་སྡུག་བསྔལ་བཟོད་བླག་མེད་པ་དམྱལ་བ་པ་རྣམས་ཀྱི་སྡུག་བསྔལ་ལས་ཆེས་ཆེ་བ་ཡོད་དེ། བཤེས་སྤྲིངས་ལས། ལུས་ཀྱི་ཁ་དོག་མི་སྡུག་འགྱུར་བ་དང༌། ། སྟན་ལ་མི་དགའ་མེ་ཏོག་ཕྲེང་རྙིང་དང༌། ། གོས་ལ་དྲི་མ་ཆགས་དང་ལུས་ལ་ནི། ། སྔོན་ཆད་མེད་པའི་རྔུལ་འབྱུང་ཞེས་བྱ་བ། ། མཐོ་རིས་འཆི་འཕོ་སྦྲོན་བྱེད་སྔ་ལྟས་ལྔ། ། ཞེས་རྩ་བའི་འཆི་ལྟས་ལྔ་གསུངས་པ་དང༌། གཞན་ཡང་ཉེ་བའི་འཆི་ལྟས་ལྔ་དང༌།
ཤི་འཕོས་ནས་ལས་ཀྱི་དབང་གིས་སླར་ངན་སོང་དུ་སྐྱེ་བར་འགྱུར་བ་དང༌། ལྷ་མ་ཡིན་རྣམས་ལ་ལྷའི་དཔལ་འབྱོར་ལ་ཕྲག་དོག་ཅིང་ལྷ་དང་འཐབ་རྩོད་ཀྱི་སྡུག་བསྔལ་ཆེན་པོ་ཡོད་དེ། བཤེས་སྤྲིངས་ལས། ལྷ་མིན་དག་ནའང་རང་བཞིན་གྱིས་ལྷ་ ཡི། ། དཔལ་ལ་སྡང་ཕྱིར་ཡིད་ཀྱི་སྡུག་བསྔལ་ཆེ། ། ཞེས་གསུངས་པ་ལྟར་རོ། ། ཁམས་གོང་མ་རྣམས་སུ་སྐྱེས་པ་རྣམས་རྟེན་དེ་ལ་སྡུག་བསྔལ་མངོན་གྱུར་བ་མེད་ཀྱང་མདའ་ནམ་མཁའ་ལ་འཕངས་པ་མཐར་ས་ལ་ལྷུང་བ་བཞིན་དུ་སྔར་བྱས་ཀྱི་དགེ་བའི་འཕེན་ཤུགས་ཟད་པ་ན། སླར་ཡང་ལས་ཀྱི་དབང་གིས་ངན་སོང་ལ་སོགས་པར་སྐྱེས་ནས་སྡུག་བསྔལ་བསམ་གྱིས་མི་ཁྱབ་པ་མྱོང་དགོས་པས་ན་འཁོར་བ་འདི་ནི་སྡུག་བསྔལ་གྱི་རང་བཞིན་ལས་མ་འདས་པ་ཡིན་ནོ། ། དེ་དག་ནི་བསྒོམ་དོན་ལ་ཐོས་བསམ་གྱིས་སྒྲོ་འདོགས་བཅད་པ་ཡིན་ལ། བཅད་དོན་དེ་ཉིད་སྙིང་པོར་དྲིལ་ནས་ཉམས་སུ་ལེན་ཚུལ་ནི།
དཀོན་མཆོག་ལ་སྐྱབས་འགྲོ་དང༌། ངན་སོང་ནི་སྡུག་བསྔལ་རྣམས་བསམ་ཚར་བའི་རྗེས་སུ། ད་ནི་འཁོར་བ་མཐོ་དམན་གང་དུ་སྐྱེས་ཀྱང་མི་ཕན་ཏེ། མཐོ་རིས་ཀྱི་གཙོ་བོ་ལྷའི་དབང་པོ་བརྒྱ་བྱིན་དང༌། སྟོང་འཁོར་ལོས་སྒྱུར་བའི་རྒྱལ་པོ་དང༌། ཉི་མ་དང་ཟླ་བ་ལ་སོགས་པར་སྐྱེས་ཀྱང་གནས་ཚུལ་དེ་ལྟ་བུར་འདུག ། རང་རེ་མིར་སྐྱེས་ཀྱང་ནོར་ཕྱུག་པོ་སྤྲང་པོར་འགྲོ་བ་ལ་སོགས་པ་དང༌། གཞན་ཡང་སྐྱེ་རྒ་ན་འཆིའི་སྡུག་བསྔལ་དང༌། དགྲ་སྡང་བ་དང་ཕྲད་པ་དང་ཕྲད་ཀྱི་དོགས་པ། གཉེན་བྱམས་པ་དང་བྲལ་བ་དང་བྲལ་གྱི་དོགས་པ།
རེ་བའི་འབྲས་བུ་འདོད་པ་བཞིན་མི་བྱུང་གི་དོགས་པ། མེད་པ་འཚོལ་བའི་སྡུག་བསྔལ། ཡོད་པ་སྲུང་སྐྱོབ་ཀྱི་སྡུག་བསྔལ། ལྷ་ལ་འཆི་འཕོའི་སྡུག་བསྔལ། ལྷ་མ་ཡིན་ལ་འཐབ་རྩོད་ཀྱི་སྡུག་བསྔལ་ཁམས་གོང་མ་རྣམས་ཀྱང་དེ་ནས་ཤི་འཕོས་ནས་སྡུག་བསྔལ་གྱི་རང་བཞིན་ལས་མ་འདས་པར་འདུག ། ཅེས་པ་ངག་ཏུ་ཡང་བརྗོད་ཅིང་ཡིད་ལའང་དེ་ལྟར་དུ་བསམ། འཁོར་བའི་བདེ་འབྲས་ལ་ཡང་ཞེན་པ་མེད་པའི་སྐྱོ་ཤས་བསྒོམས་ལ། ད་ནི་ཁམས་གསུམ་འཁོར་བ་འདི་ལས་ཐར་ངེས་པའི་དམ་པའི་ཆོས་གཤའ་མ་ཞིག་བྱ་སྙམ་པ་དང༌། བླ་མ་དཀོན་མཆོག་ལ་ཁྱེད་ཤེས་ཁྱེད་མཁྱེན་གྱི་གསོལ་བ་དྲག་ཏུ་གདབ། རྗེས་དགེ་རྩ་བསྔོ་ཞིང་ཐུན་མཚམས་རྣམས་སུ་ཡང་ཡིད་འཁོར་བ་ལ་སྐྱོ་ལྷང་ངེ་བ་དང་མ་བྲལ་བར་བྱའོ། །
གསུམ་པ་འདུ་བྱེད་ཀྱི་སྡུག་བསྔལ་བསམ་པ་ནི། ལས་ལ་ཟིན་པ་མེད་པའི་སྡུག་བསྔལ་བསམ། འདོད་པས་ཚིམ་པ་མེད་པའི་སྡུག་བསྔལ་བསམ། སྐྱེ་ཤིས་སུན་པ་མེད་པའི་སྡུག་བསྔལ་བསམ་པ་དང་གསུམ་གྱི་སྒོ་ནས་རྟོགས་པར་བྱ་བ་ཡིན། དེ་ཡང་རྗེ་བཙུན་རིན་པོ་ཆེས། མི་ཚེ་ཐམས་ཅད་གྲབས་ལ་ཟད། ། གྲབས་བྱེད་པའི་ངང་ནས་ཐམས་ཅད་འཆི། ། ཤི་ཡང་གྲབས་ལ་ཟིན་པ་མེད། ། ཚེ་ཕྱི་མའི་གྲབས་ཀྱི་མགོ་ལ་འཇུ། ། འཁོར་བ་སྡུག་བསྔལ་གྱི་ཕུང་པོ་ལ། །
ཞེན་པར་བྱེད་རྣམས་ཐེ་ལེ་ལེ། ། ཞེས་པ་དང༌། བཞི་བརྒྱ་པ་ལས། ལས་ནི་འབད་པས་བྱེད་འགྱུར་ཞིང༌། ། བྱས་ཟིན་འབད་པ་མེད་པར་འཛད། ། དེ་ལྟར་ན་ཡང་ཁྱོད་ལ་ཀོ ། ལས་ལ་ཆགས་བྲལ་ཡོད་མ་ཡིན། ། ཞེས་གསུངས་པ་ལྟར། ཐ་མལ་གྱི་ལས་ལ་ཟིན་པ་མེད་པའི་སྡུག་བསྔལ་དང༌། འདོད་པའི་ཡོན་ཏན་ལན་ཚྭའི་ཆུ་དང་འདྲ། །
ཞེས་པ་ལྟར་འདོད་ཡོན་ལ་ཇི་ཙམ་ལོངས་སྤྱོད་ཀྱང་ཚིམ་དུས་མེད་པའི་སྡུག་བསྔལ་དང༌། ཡང་བཤེས་སྤྲིངས་ལས། རེ་རེས། རྒྱ་མཚོ་བཞི་པས་ལྷག་པ་ཡི། ། འོ་མ་འཐུངས་ཏེ་ད་དུང་སོ་སོ་ཡི། ། སྐྱེ་བོའི་རྗེས་སུ་འབྲང་བའི་འཁོར་བ་པས། ། དེ་བས་ཆེས་མང་ཞིག་ནི་བཏུང་འཚལ་ལོ། ། ཞེས་གསུངས་པ་ལྟར། སྔར་སེམས་ཅན་གཅིག་གིས་རང་ཉིད་ཀྱི་མ་བྱས་པའི་ནུ་ཞོའང་རྒྱ་མཚོ་བཞི་བས་མང་བ་བཏུང་ལ། ད་དུང་ལམ་ལ་འབད་རྩོལ་མ་བྱས་པར་འཁོར་བར་ལུས་ན་དེ་བས་ཆེས་མང་བ་ཞིག་བཏུང་བར་འགྱུར་བས་ན་སྐྱེ་བས་སུན་པ་མེད་པའི་སྡུག་བསྔལ་དང༌།
ཡང་བཤེས་སྤྲིངས་ལས། རེ་རེའི་བདག་ཉིད་རུས་པའི་ཕུང་པོ་ནི། ། ལྷུན་པོ་མཉམ་པ་སྙེད་ཅིག་འདས་གྱུར་ཏེ། ། མ་ཡི་ཐུག་མཐའ་རྒྱ་ཤུག་ཚིག་གུ་ཙམ། ། རིལ་བུར་བགྲངས་ཀྱང་ས་ཡིས་ལྡང་མི་འགྱུར། ། ཞེས་གསུངས་པ་ལྟར་སེམས་ཅན་གཅིག་གིས་རང་གི་མ་བྱས་ཏེ། སྐྱེ་བ་བླངས་ནས་རང་ཤི་འཕོས་པའི་རུས་པའི་ཕུང་པོ་བསགས་ན་དབུས་ཀྱི་རི་རྒྱལ་ལྷུན་པོ་ཇི་སྙེད་ཅིག་ལས་ལྷག་པས་ན་ཤི་བས་སུན་པ་མེད་པའི་སྡུག་བསྔལ་རྣམས་ཞིབ་པར་གཏན་ལ་ཕབ་སྟེ་ཡིད་ཡུལ་དུ་ངེས་པར་བྱེད་པ་ནི་ཐོས་བསམ་གྱིས་སྒྲོ་འདོགས་བཅད་པ་ཡིན་ལ། བཅད་དོན་ཉམས་སུ་ལེན་ཚུལ་ནི། སྐྱབས་འགྲོ་དང་དམིགས་པ་སྔ་མ་རྣམས་ཀྱི་སྟེང་དུ་འདུ་བྱེད་ཀྱི་སྡུག་བསྔལ་རྣམས་ཡིད་ཡུལ་དུ་ངེས་པར་བྱས་ལ། ལས་ལ་ཟིན་མེད་ཆུ་བོའི་གཉེར་མ་ལྟ་བུའི་སྡུག་བསྔལ་ནི་དེ་ལྟ་བུར་འདུག །
འདོད་པས་ཚིམ་པ་མེད་པའི་སྡུག་བསྔལ་དང༌། སྐྱེ་ཤིས་སུན་པ་མེད་པའི་སྡུག་བསྔལ་ནི་དེ་ལྟ་བུར་ འདུག ། དེ་བས་ན་འཁོར་བ་འདི་ནི་སོས་དུས་མེད་པའི་ནད་པ་དང༌། ཐར་དུས་མེད་པའི་བཙོན་ར་དང༌། སླེབ་དུས་མེད་པའི་འགྲོན་པོ་དང་འདྲ་བར་འདུག་སྙམ་དུ་བསམ་ཞིང་ངག་ཏུ་ཡང་དེ་ལྟར་བརྗོད་ལ། ད་ནི་ཁམས་གསུམ་འཁོར་བ་གང་དུ་སྐྱེས་ཀྱང་སྡུག་བསྔལ་གྱི་རང་བཞིན་ལས་མ་འདས་པར་འདུག་པས་འཁོར་བ་འདི་ལས་ཐར་ངེས་པའི་དམ་པའི་ཆོས་གཤའ་མ་ཞིག་བྱ་སྙམ་པ་དང༌། དཀོན་མཆོག་ལ་གསོལ་བ་བཏབ་ཅིང་རྗེས་དགེ་རྩ་སངས་རྒྱས་ཀྱི་སར་བསྔོ་བ་ནི་གོང་བཞིན་ནོ། ། དེ་ལྟར་སྡུག་བསྔལ་རྣམ་པ་གསུམ་གྱི་སྒོ་ནས་འཁོར་བ་ལས་ངེས་འབྱུང་གི་བློ་གཤའ་མ་སྐྱེས་ན་ཅི་བྱས་ཆོས་སུ་འགྲོ་བ་ཞིག་ཡོང་སྟེ། རྗེ་བཙུན་རིན་པོ་ཆེས་ཁྲིད་ཡིག་ཇོ་ལྕགས་མ་ལས་དེ་ལྟར་སེམས་ཅན་གྱི་འགྲོ་བ་གང་དུ་སྐྱེས་ཀྱང་སྐྱིད་མེད་པའི་བསམ་མནོ་ཐག་ཆོད་ན་ཅི་བྱས་པ་ཆོས་སུ་འགྲོ་བ་ཡིན་ཞེས་གསུངས་སོ། ། གཉིས་པ་བརྩོན་འགྲུས་རྩོམ་པ་དལ་འབྱོར་རྙེད་དཀའི་ཁྲིད་ནི་གཞུང་ལས།
ཉོན་མོངས་པ་ལས་ཞེས་པས་བསྟན་ཏེ། ཆགས་སྡང་རྨོངས་གསུམ་གྱིས་བསྐྱེད་པའི་ལས་ཀྱི་རྣམ་སྨིན་ནི་ངན་སོང་ཁོ་ན་ལས་མཐོ་རིས་ལུས་རྟེན་རྙེད་དཀའ་བར་བསྟན། དེའང་འཁོར་བ་སྡུག་བསྔལ་གྱི་རང་བཞིན་དུ་ཤེས་ནས་དམ་པའི་ཆོས་བསྒྲུབ་པའི་སྐལ་བ་དང་ལྡན་པའི་དལ་འབྱོར་གྱི་ལུས་འདི་རྙེད་པར་དཀའ་སྟེ། སྡོང་པོ་བཀོད་པ་ལས། མི་ཁོམ་པ་བརྒྱད་ལས་ལྡོག་པའང་རྙེད་པར་དཀའ། མི་འགྱུར་པ་ཡང་རྙེད་པར་དཀའ། དལ་བ་ཕུན་སུམ་ཚོགས་པའང་རྙེད་པར་དཀའ། ཞེས་དང༌། སྤྱོད་འཇུག་ལས་ཀྱང༌། དལ་འབྱོར་འདི་ནི་ཤིན་ཏུ་རྙེད་པར་དཀའ། །
ཞེས་སོགས་གསུངས་སོ། ། དེ་བཤད་པ་ལ་དལ་འབྱོར་མི་ལུས་རྙེད་པར་དཀའ་བ་བསམ། རྙེད་པའི་ལུས་རྟེན་ཕན་འདོགས་ཆེ་བ་བསམ། ཐོབ་པའི་དལ་བ་ཡུལ་དུ་གནས་མིན་བསམ་པ་དང་གསུམ། དང་པོ་ནི། རྒྱུ་ཚུལ་ཁྲིམས་རྣམ་དག་བསྲུངས་ན་དལ་འབྱོར་གྱི་ལུས་ཐོབ་པར་འགྱུར་བ་ལས། སྤྱིར་ཚུལ་ཁྲིམས་བསྲུང་བར་དཀོན། བསྲུང་བ་རྣམས་ཀྱང་དག་པ་དཀོན་པས་ན་རྒྱུའི་སྒོ་ནས་རྙེད་པར་དཀའ་སྟེ། འཇུག་པ་ལས། སྐྱེ་བོ་ཚུལ་ཁྲིམས་རྐང་པ་ཆག་གྱུར་ན། །
སྦྱིན་པས་ལོངས་སྤྱོད་ལྡན་ཡང་ངན་འགྲོར་ལྷུང༌། ། ཞེས་སོ། ། དེ་བཞིན་དུ་གྲངས་ཀྱི་སྒོ་ནས་ཀྱང་རྙེད་པར་དཀའ་སྟེ། སྤྱིར་སེམས་ཅན་གྱི་ཁམས་ན་ལུས་རྟེན་ཐོབ་པ་ལས་མ་ཐོབ་པའི་བར་དོའི་སེམས་ཅན་ཆེས་མང་བ་ཞིག་ཡོད། དེའི་རྒྱུ་མཚན་སོས་ཀའི་དུས་སེམས་ཅན་གྱི་རོ་གཅིག་ཞག་ཁ་ཡར་བཞག་ན་དེའི་ནང་ཐམས་ཅད་འབུས་ཁེངས་པར་མཐོང་ཞིང༌། དེ་བཞིན་དུ་ཤི་བའི་རོ་གཉིས་དང་གསུམ་ལ་སོགས་པ་ཇི་སྙེད་ཅིག་བཞག་ཀྱང་དེ་སྙེད་ཀྱི་འབུ་འབྱུང་བར་མཐོང་ལ། དེ་བས་ན་འབུ་གཅིག་པུར་སྐྱེས་འགྱུར་གྱི་བར་དོ་ལའང་ཐུག་པ་མེད་ན་སེམས་ཅན་གཞན་གྱི་ལྟ་ཅི་སྨོས། ལུས་ཐོབ་པ་ལ་ཡང་ངན་སོང་གི་ལུས་མང་ཞིང་མཐོ་རིས་ཀྱི་ལུས་དཀོན་ཏེ། འདུལ་བ་ལུང་ལས། དམྱལ་བ་ནི་ས་ཆེན་པོའི་རྡུལ་ཙམ་མོ།
ཡི་དྭགས་ནི་ཁ་བ་བུ་ཡུག་འཚུབ་པ་ཙམ་མོ། ། དུད་འགྲོ་ནི་ཆང་ངར་མའི་སྦང་མ་ཙམ་མོ། ། ཞེས་གསུངས་པས་སོ། ། དེས་ན་འགྲོ་བ་གཞན་ལ་ལྟོས་ན་མི་ལུས་སྲིད་པ་ཙམ་དུ་སྣང་སྟེ། ཁ་འཐོར་གྱི་དུད་འགྲོ་གཅིག་པུ་ལ་བསམས་ནའང་དབྱར་གྱི་དུས་རི་ངོས་གཅིག་ལ་ཡང་དུད་འགྲོ་ཕྲ་མོ་མཐའ་ཡས་པ་སྣང་ཞིང༌། དེའི་ནང་ཚན་གྲོག་སྦུར་ལྟ་བུ་རེ་རེ་ལ་ཡང་བསམ་གྱིས་མི་ཁྱབ་པ་ཡོད་པར་སྣང་ངོ༌། ། རྒྱུ་མཚན་དེའི་ཕྱིར་ན་དཔེའི་སྒོ་ནས་རྙེད་པར་དཀའ་བ་སྟོན་པ་ནི། སྤྱོད་འཇུག་ལས། དེ་ཉིད་ཕྱིར་ན་བཅོམ་ལྡན་གྱིས། ། རྒྱ་མཚོ་ཆེར་གཡེངས་གཉའ་ཤིང་གི །
བུ་གར་རུས་སྦལ་མགྲིན་ཆུད་ལྟར། ། མི་ཉིད་ཤིན་ཏུ་ཐོབ་དཀར་གསུངས། ། ཞེས་གསུངས་ཤིང་དེའི་དོན་འཇིག་རྟེན་གྱི་ཁམས་འདི་རྒྱ་མཚོ་ཆེན་པོ་གཅིག་ཏུ་གྱུར་པའི་ནང་ན་རུས་སྦལ་ལོང་བ་ལོ་བརྒྱ་བརྒྱ་ནས་སྟེང་དུ་ལན་གཅིག་འབྱུང་བ་དེ་དང༌། རྒྱ་མཚོ་དེ་ན་གཉའ་ཤིང་བུ་ག་གཅིག་པ་ཤར་གྱི་རླུང་གིས་བདས་ན་ནུབ་ལ་འགྲོ ། ནུབ་ཀྱི་རླུང་གིས་བདས་ན་ཤར་ལ་འགྲོ ། ལྷོ་དང་བྱང་ལ་ཡང་དེ་བཞིན་དུ་འགྲོ་བ་དེའི་བུ་གར་རུས་སྦལ་གྱི་མགྲིན་པ་ཆུད་པ་ཤིན་ཏུ་དཀའ་ལ། དེ་ལས་ཀྱང་མི་ལུས་ཐོབ་པ་ཆེས་དཀའ་བ་ཡིན་ནོ། ། ཡང་མི་ལུས་ཐོབ་ཚད་ལ་དལ་འབྱོར་མི་ཟེར་བས་ངོ་བོའི་སྒོ་ནས་ཀྱང་རྙེད་པར་དཀའ་སྟེ། ངོ་བོ་ནི་དལ་བ་བརྒྱད་འབྱོར་པ་བཅུ་སྟེ་ཆོས་བཅོ་བརྒྱད་ཚང་བའི་ལུས་རྟེན་གཅིག་ལ་བྱའོ། ། དེ་ལ་དལ་བ་བརྒྱད་ནི།
ཆོས་བྱེད་པ་ལ་མི་ཁོམ་པའི་གནས་བརྒྱད་དང་བྲལ་བ་སྟེ། མི་ཁོམ་པའི་གནས་བརྒྱད་ནི། དམྱལ་བ་ཡི་དྭགས་བྱོལ་སོང་དང༌། ། ཚེ་རིང་ལྷ་དང་ཀླ་ཀློ་དང༌། ། ལོག་ལྟ་སངས་རྒྱས་ཀྱིས་སྟོངས་པ། ། ལྐུགས་པ་འདི་རྣམས་མི་ཁོམ་བརྒྱད། ། ཅེས་ཏེ། དེ་ལ་དམྱལ་བ་ནི་སྡུག་བསྔལ་དྲག་པོས་གཟིར་བ་དང༌། ཡི་དྭགས་ནི་སེམས་འཚིག་པའི་རང་བཞིན་ཡིན་པ་དང༌། དུད་འགྲོ་ནི་ཀུན་ཏུ་རྨོངས་ཤིང་རྒྱུད་ངོ་ཚ་དང་ཁྲེལ་མེད་པ་ཤས་ཆེ་བ་དང༌།
ལྷ་ཚེ་རིང་པོ་ནི་ལོག་ལྟ་དང་མངོན་པའི་ང་རྒྱལ་སྐྱེ་བའི་གནས་ཡིན་པ་སོགས་དང༌། ཀླ་ཀློ་ནི་མ་བག་མར་ལེན་པ་སོགས་བླང་དོར་ཕྱིན་ཅི་ལོག་ཏུ་སྤྱོད་ཅིང་ཆོས་སྟོན་པའི་སྐྱེས་བུ་དམ་པ་དང་ཕྲད་དཀའ་བ་དང༌། ལོག་ལྟ་ཅན་ནི་དཀོན་མཆོག་དང་ལས་འབྲས་ལ་སོགས་པ་མི་བདེན་པར་འདོད་པ་དང༌། སངས་རྒྱས་ཀྱིས་སྟོངས་པ་ནི་སངས་རྒྱས་མ་བྱོན་པའི་འཇིག་རྟེན་དུ་སྐྱེས་པའི་མི་རྣམས་ལ་བསྒྲུབ་རྒྱུའི་དམ་པའི་ཆོས་མེད་པ་དང༌། ལྐུགས་པ་ནི་ལྕེ་དབང་ལ་སྐྱོན་ཞུགས་པས་ངག་ལྐུགས་པར་གྱུར་པ་སྟེ། དེ་དག་ནི་དམ་པའི་ཆོས་བསྒྲུབ་ཏུ་མི་ཁོམ་ལ། བརྒྱད་པོ་དེ་དང་བྲལ་ཞིང་ཆོས་བྱེད་ཁོམ་པས་ན་དལ་བ་བརྒྱད་དོ། ། འབྱོར་པ་བཅུ་ནི། རང་འབྱོར་ལྔ་དང༌། གཞན་འབྱོར་ལྔ་སྟེ།
དང་པོ་ནི། མིར་སྐྱེས་ཡུལ་གྱི་དབུས་སུ་སྐྱེས། ། དབང་པོ་ཚང་ཞིང་གནས་ལ་དད། ། དེ་བཞིན་ལས་མཐའ་མ་ལོག་པ། ། ཞེས་པ་ལྟར། སྤྱིར་མིར་སྐྱེས་པ་དེའི་ནང་ནས་སངས་རྒྱས་ཀྱི་འཁོར་རྣམ་བཞི་གང་རུང་བཞུགས་པའི་ཡུལ་ནི་ཡུལ་དབུས་ཡིན་པས་དེར་སྐྱེས་པ། དབང་པོ་སྐྱོན་མེད་ཚང་བ། བསྟན་པའི་རྩ་བ་འདུལ་བ་ལ་སྙིང་ནས་དད་པ་ཐོབ་པ། ལས་མཐའ་མ་ལོག་པ་མཚམས་མེད་དང་ཉེ་བའི་མཚམས་མེད་རང་གིས་མ་བྱས་ཤིང་གཞན་ལ་བྱེད་དུ་བཅུག་པ་མ་ཡིན་པ། གཞན་གྱིས་བྱས་པ་ལ་རྗེས་སུ་ཡི་རང་བ་མ་སྐྱེས་པའོ། །
གཞན་འབྱོར་ལྔ་ནི། སངས་རྒྱས་བྱོན་དང་དེས་ཆོས་གསུངས། ། བསྟན་པ་གནས་དང་དེ་རྗེས་འབྲངས། ། གཞན་ཕྱིར་སྙིང་ནི་བརྩེ་བའོ། ། ཞེས་ཏེ། དེའང་སངས་རྒྱས་འཇིག་རྟེན་དུ་འབྱུང་བ་ཤིན་ཏུ་དཀོན། དེའི་རྒྱུ་མཚན་སངས་རྒྱས་འབྱོན་པའི་བསྐལ་པ་ལ་སྒྲོན་བསྐལ་དང༌། མི་འབྱོན་པ་ལ་མུན་བསྐལ་ཞེས་བྱ་ཞིང༌། ད་ལྟར་གྱི་བསྐལ་པ་འདི་ལ་སངས་རྒྱས་སྟོང་འབྱོན་པས་བསྐལ་པ་བཟང་པོ་ཞེས་བྱ་ལ། དེ་ནས་མུན་བསྐལ་དྲུག་ཅུ་བསྟུད་ནས་འབྱུང༌།
དེ་ནས་ཡོན་ཏན་བཀོད་པ་ཞེས་བྱ་བའི་སྒྲོན་བསྐལ་གཅིག ། དེ་ནས་མུན་བསྐལ་ཁྲི། དེའི་རྗེས་སུ་བསྐལ་པ་སྙན་པ་ཆེན་པོ་ཞེས་བྱ་བའི་སྒྲོན་བསྐལ་གཅིག ། དེ་ནས་མུན་བསྐལ་སུམ་བརྒྱ་ཐམ་པ། དེའི་རྗེས་སུ་དཔེ་སྐར་མ་ལྟ་བུ་ཞེས་བྱ་བའི་སྒྲོན་བསྐལ་གཅིག་སྟེ། དེ་ལྟར་ན་མུན་བསྐལ་ཁྲི་སུམ་བརྒྱ་དྲུག་ཅུའི་རིང་ལ་སྒྲོན་བསྐལ་བཞི་ལས་མི་འབྱུང་ཞིང༌། སྒྲོན་བསྐལ་རྣམས་ཀྱི་ཡང་ཡར་འཕེལ་ལ་སངས་རྒྱས་མི་འབྱོན་པས། དུས་ཕལ་ཆེར་ལ་སངས་རྒྱས་མི་འབྱོན། དེ་ལས་ཀྱང་ཆོས་གསུང་བ་དཀོན་ཏེ། འོ་སྐོལ་གྱི་སྟོན་པས་ཀྱང༌།
ཟབ་ཞི་སྤྲོས་བྲལ་འོད་གསལ་འདུས་མ་བྱས། ། ཞེས་སོགས་གསུངས་ཤིང༌། གདུལ་བྱ་ཆོས་ཀྱི་སྣོད་དུ་གྱུར་པ་རྙེད་དཀའ་བ་ཡིན། བསྟན་པ་གནས་པའང་དཀོན་ཏེ། བསྐལ་བཟང་འདིའི་ཡང་སངས་རྒྱས་སྔ་མ་སྔ་མའི་བསྟན་པ་རྫོགས་ནས་ཕྱི་མ་ཕྱི་མའི་བསྟན་པ་མ་བྱོན་བར་ལ་བསྟན་པ་མེད་པ་ཡིན། བསྟན་པ་ཡོད་ཀྱང་རྗེས་སུ་འཇུག་པའང་དཀོན་ཏེ། ཕྱི་རོལ་མུ་སྟེགས་བྱེད་དང༌། བསྟན་པ་ལ་རྒྱབ་ཀྱིས་ཕྱོགས་པའི་འཇིག་རྟེན་པ་ཆེས་མང་ཞིང༌། བསྟན་པ་ལ་ཞུགས་པར་རློམ་པ་ཕལ་ཆེར་ཡང་བཀའ་བསྟན་བཅོས་ནས་ཇི་ལྟར་གསུངས་པའི་ཆོས་ལུགས་མ་འཁྲུལ་བ་རྣམས་དོར་ནས་ཁུངས་དང་མ་འབྲེལ་བའི་གདམས་ངག་ངན་ངོན་ལ་མཆོག་ཏུ་འཛིན་པ་མང་བར་འདུག ། གཞན་ཕྱིར་སྙིང་ནས་བརྩེ་བའང་དཀོན་ཏེ།
འདུ་འཛི་དང་ཁྱིམ་ལ་མི་དགའ་ཞིང་ཟས་གོས་ངན་ངོན་ཙམ་ལ་བརྟེན་ནས་ཐོས་བསམ་སྒོམ་གསུམ་བྱེད་པ་དག་ལ་མཐུན་རྐྱེན་སྒྲུབ་མཁན་ཉུང་བར་སྣང༌། དེས་ན་ལུས་རྟེན་གཅིག་གི་སྟེང་དུ་ཆོས་བཅོ་བརྒྱད་པོ་མཐའ་དག་ཚང་བ་ནི་ཉིན་མོའི་སྐར་མ་ཙམ་དུ་དཀོན་པར་ཤེས་པར་བྱའོ། ། གཉིས་པ་རྙེད་པའི་ལུས་རྟེན་ཕན་འདོགས་ཆེ་བར་བསམ་པ་ནི། འདི་རྙེད་པར་དཀའ་ཡང་རང་གིས་བྱུང་ན་ཡིད་བཞིན་གྱི་ནོར་བུ་ལས་ཀྱང་ཕན་ཡོན་ཆེ་སྟེ། དལ་འབྱོར་གྱི་ལུས་ལ་བརྟེན་ནས་ཆོས་བསྒྲུབ་ན་ཚེ་འདིའི་ཕུན་ཚོགས་རྣམས་སྨོས་ཅི་དགོས། ཚེ་ཕྱི་མའི་མཐོ་རིས་དང༌། ཐེག་པ་འོག་མའི་མྱང་འདས་དང༌། བླ་ན་མེད་པའི་བྱང་ཆུབ་ཀྱང་སྒྲུབ་པར་ནུས་པའི་ཕྱིར་ཏེ། སློབ་སྤྲིངས་ལས། གང་ཞིག་ཐོབ་ན་སྐྱེ་བའི་རྒྱ་མཚོ་མཐར་འབྱིན་ཞིང༌། །
བྱང་ཆུབ་མཆོག་གི་ས་བོན་དགེ་བའང་འདེབས་བྱེད་པ། ། ཡིད་བཞིན་ནོར་བུ་བས་ཀྱང་ཡོན་ཏན་ཆེས་ལྷག་པའི། ། མི་ཉིད་ཐོབ་ནས་སུ་ཞིག་འབྲས་བུ་མེད་པར་བྱེད། ། ཅེས་སོ། ། དོན་དེ་དག་དམིགས་པར་དྲིལ་བ་ནི། སྐྱབས་འགྲོ་དང་འཁོར་བའི་ཉེས་དམིགས་བསམ་པ་རྣམས་ཡིད་འཁུལ་ངེས་བྱས་པའི་རྗེས་སུ། ཀྱེ་མ། ད་ལྟའི་དལ་འབྱོར་གྱི་མི་ལུས་འདི་ནི་རྒྱུ་དང་གྲངས་ལ་སོགས་པའི་སྒོ་ནས་རྙེད་པར་དཀའ་ཚུལ་ནི་དེ་ལྟ་བུར་འདུག ། རྙེད་ན་དོན་ཆེན་པོ་དང་ལྡན་ཚུལ་ནི་དེ་ལྟ་བུར་འདུག ། དེ་བས་ན་དལ་འབྱོར་གྱི་ལུས་འདི་ལ་སྙིང་པོ་ཅི་ལོང་ཞིག་བྱ་དགོས།
དེའང་དམ་པའི་ཆོས་གཤའ་མ་ཞིག་བྱའོ་སྙམ་དུ་བསྒོམ། དེ་ལྟར་བསམ་པ་ཐོག་ཏུ་ཁེལ་བ་བླ་མ་དང་དཀོན་མཆོག་མཁྱེན་ཞེས་གསོལ་བ་གདབ། རྗེས་འདྲ། གསུམ་པ་ཐོབ་པའི་དལ་བ་ཡུན་དུ་གནས་མིན་བསམ་པ་ལ། ངེས་པར་འཆི་བ་བསམས་ལ་རྟག་འཛིན་སྤང༌། ནམ་འཆི་ཆ་མེད་བསམས་ལ་བློ་སྣ་བསྟུང༌། ཆོས་མིན་ཕན་མེད་བསམས་ལ་དམ་ཆོས་བསྒྲུབ་པ་དང་གསུམ། དང་པོ་ལ་སྐྱེས་ནས་བསྡད་དབང་མེད་པས་ངེས་པར་འཆི། ། ལུས་ལ་སྙིང་པོ་མེད་པས་ངེས་པར་འཆི། ། ཚེ་ལ་རྟག་པ་མེད་པས་ངེས་པར་འཆི་བ་དང་གསུམ་གྱི་སྒོ་ནས་རྟོགས་པར་བྱ་བ་ཡིན།
དེའང་དལ་འབྱོར་གྱི་ལུས་འདི་ནི་མཐར་འཇིག་པའི་ཆོས་ཅན་ལས་མ་འདས་ཏེ། མདོ་མྱ་ངན་བསལ་བ་ལས། འདི་ལྟར་སྐྱེས་པ་ཐམས་ཅད་ཀྱི། ། མདུན་ན་གནས་པ་འཆི་བ་སྟེ། ། ས་འམ་འོན་ཏེ་ནམ་མཁའ་ན། ། སྐྱེས་ནས་ལ་ལ་མ་ཤི་བ། ། འགའ་ཞིག་ཁྱོད་ཀྱིས་མཐོང་བའམ། ། ཐོས་བསམ་འོན་ཏེ་ཐེ་ཚོམ་ཟ། ། ཞེས་གསུངས་པ་ལྟར། སེམས་ཅན་སྐྱེས་པའི་ཕྱིར་ན་མཐར་འཆི་བའི་ཆོས་ཅན་ལས་མ་ འདས་པ་དང༌།
མདོ་ལས། མཚན་དང་དཔེ་བྱད་ཀྱིས་བརྒྱན་པའི།། རྡོ་རྗེའི་སྐུ་ཡང་མི་རྟག་ན། ། ཆུ་ཤིང་སྙིང་པོ་མེད་འདྲ་བའི། ། ཆུ་བུར་ལུས་ལ་སྨོས་ཅི་དགོས། ། ཞེས་གསུངས་པ་ལྟར། ལུས་འདི་ནི་ཆུའི་ཆུ་བུར་དང་འདྲ་བར་མི་རྟག་པའི་རང་བཞིན་ཅན་ཡིན་པ་དང༌། སྤྱོད་འཇུག་ལས། ཉིན་མཚན་སྡོད་པ་ཡང་མེད་པར། ། ཚེ་འདི་རྟག་ཏུ་གོད་འགྱུར་ཞིང༌། །
བསྣོན་པ་གུད་ནས་འོང་མེད་ན། ། བདག་ལྟ་འཆི་བ་ཅིས་མི་འགྱུར། ། ཞེས་གསུངས་པ་དང་རང་གི་ཚེ་འདི་ནི་ལོ་དང་ཟླ་བ་དང༌། ཉིན་ཞག་རེ་རེས་ཀྱང་བྲི་བ་དང༌། ཐ་ན་སྐད་ཅིག་རེ་རེས་ཀྱང་དབྲི་ཞིང་མི་རྟག་པས་ན་མ་ཟད་འཆི་བ་ལས་མ་འདས་པ་ཡིན་ནོ། ། དོན་དེ་དག་དམིགས་པར་དྲིལ་བ་ནི། ཀྱེ་མ། སྐྱེས་ནས་བསྡད་དབང་མེད་པའི་འཆི་བ་ནི་དེ་ལྟ་བུར་འདུག ། ལུས་ལ་སྙིང་པོ་མེད་པས་ངེས་པར་འཆི་བ་ནི་དེ་ལྟ་བུར་འདུག ། ཚེ་ལ་རྟག་པ་མེད་པས་ངེས་པར་འཆི་བ་ནི་དེ་ལྟ་བུར་འདུག །
དེ་བས་ན་ད་ལྟ་ན་རྒ་འཆི་གསུམ་གྱི་འཇིགས་པ་ཆེར་མེད་པའི་དུས་འདིར་དམ་པའི་ཆོས་གཤའ་མ་ཞིག་བྱ་སྙམ་དུ་སེམས་རྩེ་གཅིག་ཏུ་བསྒོམ། དཀོན་མཆོག་ལ་ཡང་གསོལ་བ་གདབ། སྦྱོར་བ་དང་རྗེས་ནི་འདྲ། གཉིས་པ་ནམ་འཆི་ཆ་མེད་བསམ་པ་ལ། ཚེ་ཚད་མེད་པས་ནམ་འཆི་ཆ་མེད་བསམ། འགལ་རྐྱེན་མང་བས་ནམ་འཆི་ཆ་མེད་བསམ། གསོན་རྐྱེན་ཉུང་བས་ནམ་འཆི་ཆ་མེད་བསམ་པ་དང་གསུམ་གྱི་སྒོ་ནས་རྟོགས་པར་བྱ་བ་ཡིན། དེའང༌། སྒྲ་མི་སྙན་མ་གཏོགས་པར་འཆི། ། ཞེས་གསུངས་པ་ལྟར།
སྒྲ་མི་སྙན་པ་རྣམས་ཚེ་ཚད་ལ་སྟོང་བཤད་པ་ལྟར་ངེས་པར་ཐུབ། འགྲོ་བ་གཞན་རྣམས་ནི་སྐྱེས་མ་ཐག་དང༌། གཞོན་ནུའི་དུས་དང༌། དར་ལ་བབས་ནས་འཆི་བ་སོགས་མཐའ་ཡས་པས་ན། འོ་སྐོལ་མིའི་ཚེ་འདི་ཡང་ནམ་འཆི་ཆ་མེད་པ་ཡིན། དེ་བས་ན་ལོ་ཕྱི་མ་དང༌། སྐྱེ་བ་ཕྱི་མ་གཉིས་གང་སྔ་མི་ཤེས། ཟླ་བ་ཕྱི་མ་དང༌། ཞག་ཕྱི་མ་སོགས་དང༌། སྐྱེ་བ་ཕྱི་མ་ཡང་གང་སྔ་མི་ཤེས་པ་ཡིན་ནོ། །
དེ་སྐད་དུ་ཞི་བ་ལྷས། དེ་རིང་ཁོ་ན་མི་འཆི་ཞེས། ། བདེ་བར་འདུག་པ་རིགས་མ་ཡིན། ། ཞེས་དང༌། ཚོམས་ལས། སང་དང་འཇིག་རྟེན་ཕྱི་མ་གཉིས། ། སྔོན་ལ་གང་འོང་གཏོལ་མེད་པས། ། སང་གི་ཚིས་ལ་མི་འབད་པར། ། ཕྱི་མའི་དོན་ལ་འབད་པར་རིགས། ། ཞེས་གསུངས་སོ། །
དེ་ལྟར་ཚེ་ཚད་ལྟར་སྡཽད་པའི་ངེས་པ་མེད་ཀྱང་རང་གི་ཚེའི་འཕེན་པ་མ་རྫོགས་ཀྱི་བར་དུ་མི་འཆིའོ་སྙམ་ན་དེའང་ངེས་པ་མེད་དེ། དཔེར་ན་མར་མེའི་སྡོང་བུ་དང༌། མར་ཁུ་སོགས་མ་ཟད་ཀྱང་རླུང་བྱུང་བའི་རྐྱེན་གྱིས་གློ་བུར་དུ་འཆི་བ་བཞིན་དུ་ཚེའི་འཕེན་པ་མ་རྫོགས་ཀྱང་ཕྱི་ནང་གི་འབྱུང་བ་འཁྲུགས་པའི་རྐྱེན་གྱིས་འཆི་བ་དང༌། ཕོ་ལྷ་ལ་སོགས་པའི་གདོན་འཁྲུགས་པའི་རྐྱེན་གྱིས་འཆི་བ་དང༌། ཚེ་འདིར་ཡང་རང་གི་བྱེད་སྤྱོད་ཆོས་དང་མི་མཐུན་ཆེན་པོ་བྱས་པའི་དབང་གིས་བསོད་ནམས་ཟད་ནས་འཆི་བ་དང༌། ལས་ཟད་ནས་འཆི་བ་སོགས་འགལ་རྐྱེན་གྱི་དབང་གིས་གློ་བུར་དུ་འཆི་བ་ཤིན་ཏུ་མང་བ་ཡིན་ནོ། ། དེ་ལྟར་འཆི་རྐྱེན་མང་ཡང་གསོན་རྐྱེན་ཡང་ཟས་དང་སྨན་རིམ་གྲོ་ལ་སོགས་པ་མང་དུ་ཡོད་པས་འཆི་བ་ལ་དེ་ཙམ་གྱིས་འཇིགས་མི་དགོས་སོ་སྙམ་ན། དེའང་བསམ་གཞིག་མ་བཅུག་པ་ཡིན་ཏེ། གསོན་རྐྱེན་གྱི་ཁོངས་སུ་བྱས་པ་རྣམས་ཀྱང་འགལ་རྐྱེན་དུ་འགྱུར་བའི་སྐབས་མང་བའི་ཕྱིར་ཏེ། ལ་ལ་ཟས་མ་འཕྲོད་པར་ཤི་བ་དང༌།
ལ་ལ་སྨན་མ་འཕྲོད་པར་འཆི་བ་ལ་སོགས་པ་མང་བས་སོ། ། རིན་ཆེན་ཕྲེང་བ་ལས་ཀྱང༌། འཆི་བའི་རྐྱེན་ནི་ཤིན་ཏུ་མང༌། ། གསོན་པའི་རྐྱེན་ནི་ཉུང་ཟད་ཅིག ། དེ་དག་ཉིད་ཀྱང་འཆི་བའི་རྐྱེན། ། དེ་བས་རྟག་ཏུ་ཆོས་མཛོད་ཅིག ། ཅེས་སོ། ། དོན་དེ་དག་དམིགས་པར་དྲིལ་བ་ནི། སྐྱབས་འགྲོ་དང་དམིགས་པ་སྔ་མ་རྣམས་ལེགས་པར་ཚར་བའི་རྗེས་སུ། ཀྱེ་མ།
དལ་འབྱོར་གྱི་ལུས་སྲོག་འདི་ནི་ནམ་འཆི་ཆ་མི་འདུག ། དེའང་ཚེ་ཚད་ལྟར་སྡོད་པའི་ངེས་པ་མེད་པའི་ཆ་ནས་ཀྱང་ནམ་འཆི་ཆ་མི་འདུག ། འགལ་རྐྱེན་ནད་གདོན་མང་བའི་ཆ་ནས་ཀྱང་ནམ་འཆི་ཆ་མི་འདུག ། གསོན་རྐྱེན་སྨན་ལ་སོགས་པ་མ་འཕྲོད་པའི་ཆ་ནས་ཀྱང་ནམ་འཆི་ཆ་མི་འདུག ། དེ་བས་ན་མྱུར་བ་ཉིད་དུ་ད་ལྟ་ཉིད་དུ་དམ་པའི་ཆོས་གཤའ་མ་ཞིག་བྱ་སྙམ་དུ་བསྒོམ། དེའི་ངང་ནས་དཀོན་མཆོག་ལ་གསོལ་བ་གདབ། རྗེས་བསྔོ་བ་འདྲ། གསུམ་པ་ཆོས་མིན་ཕན་མེད་བསམས་ལ་དམ་ཆོས་བསྒྲུབ་པ་ནི། གཉེན་དང་འཁོར་གྱིས་ཕན་མེད་དམ་ཆོས་བསྒྲུབ། ཟས་དང་ནོར་གྱིས་ཕན་མེད་དམ་ཆོས་བསྒྲུབ།
ཁ་དྲག་སྟོབས་ཀྱིས་ཕན་མེད་དམ་ཆོས་བསྒྲུབ་པ་དང་གསུམ་གྱི་སྒོ་ནས་རྟོགས་པར་བྱ་བ་ཡིན། དེའང་རང་ཉིད་འཆི་བ་ལ་ཐུག་པའི་ཚེ། གཉེན་དང་འཁོར་མང་ཡང་ཕན་པ་ཅུང་ཟད་ཀྱང་མེད་དེ། ཞི་བ་ལྷས། བདག་ནི་མལ་ན་གནས་བཞིན་དུ། ། གཉེན་བཤེས་ཀུན་གྱིས་མཐའ་བསྐོར་ཡང༌། ། སྲོག་ཆད་པ་ཡི་ཚོར་བ་དག ། བདག་ཉིད་གཅིག་པུས་མྱོང་བར་འགྱུར། ། ཞེས་གསུངས་སོ། ། གཞན་ཡང་དབང་ཐང་ལོངས་སྤྱོད་འཛོམ་ཡང་ཕན་པ་མེད།
ཁ་དྲག་དཔུང་ཚོགས་ཆེ་ཡང་ཕན་པ་མེད་དེ། འཆི་བ་ལ་ནོར་གྱིས་བསླུར་མེད། ཁ་དྲག་སོགས་ཀྱིས་ཀྱང་བགྲོས་སུ་མེད་པ་ཡིན་ནོ། ། དེ་བས་ན་ད་ལྟ་ཆོས་གཤའ་མ་ཞིག་བྱས་ན་འཆི་བའི་ཚེ་ཕན་ཏེ། ཆོས་པ་རབ་བྲོད། འབྲིང་མི་འཚེར། ཐ་མ་མི་འགྱོད་བྱ་བ་ཡིན་ནོ། ། དེ་སྐད་དུ་མདོ་ལས། རྒྱལ་པོ་ཆེན་པོ་དེའི་ཚེ་དེའི་དུས་ན་ཆོས་མ་གཏོགས་པ་མགོན་གཞན་མེད། སྐྱབས་གཞན་མེད།
དཔུང་གཉེན་གཞན་མེད་དོ། ། ཞེས་དང༌། སྤྱོད་འཇུག་ལས་ཀྱང༌། དེ་ཚེ་བསོད་ནམས་གཅིག་སྐྱབས་ན། ། ཞེས་གསུངས་སོ། ། དོན་འདི་དག་དམིགས་པར་དྲིལ་བ་ནི། ཀྱེ་མ་བདག་ནམ་ཞིག་འཆི་བ་ལ་ཐུག་པའི་ཚེ། གཉེན་དང་མཛའ་བཤེས་མང་ཡང་ཕན་པར་མི་འདུག ། ནོར་ཕྱུགས་ཀྱང་ཕན་པར་མི་འདུག ཁ་དྲག་ཀྱང་ཕན་པར་མི་འདུག །
དེ་བས་ན་འཆི་བའི་ཚེ་ཐ་ནའང་མི་འགྱོད་ཙམ་གྱི་ཆོས་གཤའ་མ་ཞིག་ད་ལྟ་ཉིད་ནས་བྱ་སྙམ་པའི་བློ་དུང་དུང་བ་ཞིག་བསྒོམ། དེ་ལྟར་དུ་འགྱུར་བར་དཀོན་མཆོག་ལ་ཡང་གསོལ་བ་གདབ། རྗེས་འདྲ། གསུམ་པ་བླང་དོར་སྟོན་པ་དཀར་ནག་ལས་འབྲས་སྟོན་པའི་ཁྲིད་ནི། གཞུང་ལས། མ་དག་པའི་སྣང་བ་ཞེས་པས་བསྟན་ཏེ། མ་དག་འཁྲུལ་པའི་བློ་ངོར་བདེ་སྡུག་ཏུ་སྣང་བ་འདི་ཐམས་ཅད་ལས་དགེ་སྡིག་ཏུ་སྤྱད་པ་ལས་བྱུང་བའི་ཕྱིར་རོ། ། རང་གིས་བྱས་པའི་ལས་དགེ་སྡིག་ནི་བྱེད་པ་པོ་རང་གི་རྗེས་སུ་འབྲང་བ་ལས། གང་ཟག་གཞན་གྱི་ཆེད་དུ་བྱས་ཀྱང་དེའི་རྗེས་མི་འབྲང༌། འཆི་བའི་དུས་ལ་བབས་པའི་ཚེ་ལོངས་སྤྱོད་གཉེན་བཤེས་ལ་སོགས་པ་ཤུལ་དུ་ལུས་ཀྱང་རང་གིས་བྱས་པའི་ལས་ནི་གྲིབ་མ་བཞིན་དུ་རྗེས་སུ་འབྲང་སྟེ།
རྒྱལ་པོ་ལ་གདམས་པའི་མདོ་ལས། དུས་ཀྱིས་ཉེན་ཏེ་རྒྱལ་པོ་འཆི་བའི་ཚེ། ། ལོངས་སྤྱོད་མཛའ་དང་གཉེན་བཤེས་རྗེས་མི་འབྲང༌། ། སྐྱེས་བུ་དེ་ནི་གང་དང་གར་འགྲོ་ཡང༌། ། ལས་ནི་གྲིབ་མ་བཞིན་དུ་རྗེས་སུ་འབྲང༌། ། ཞེས་དང༌། མདོ་སྡེ་ལས་བརྒྱ་པ་ལས། ལས་ནི་ས་ལ་མི་སྨིན། རྡོ་ལ་མི་སྨིན། ཟིན་པའི་ཕུང་པོ་འབའ་ཞིག་ལ་སྨིན་པར་འགྱུར་རོ། །
ཞེས་དང༌། འདུལ་བ་ལུང་ལས། ལུས་ཅན་རྣམས་ཀྱི་ལས་རྣམས་ནི། ། བསྐལ་ པ་བརྒྱར་ཡང་ཆུད་མི་ཟ། ། ཚོགས་ཤིང་དུས་ལ་བབ་པ་ན། ། འབྲས་བུ་སྨིན་པ་ཉིད་དུ་འགྱུར། ། ཞེས་སོ། ། དེས་ན་དེ་བསམ་པ་ལ། མི་དགེའི་ལས་འབྲས་བསམ་ལ་སྤོང་འདོད་བསྐྱེད། ། དགེ་བའི་ལས་འབྲས་བསམས་ལ་བསྒྲུབ་འདོད་བསྐྱེད། །
ལུང་དུ་བསྟན་མིན་བསམས་ལ་དགེ་བར་བསྒྱུར། ། ཞེས་སོ། ། དེའི་དང་པོ་ལ་མི་དགེ་བའི་ལས་བསམ། དེའི་འབྲས་བུ་བསམ། དེ་སྤོང་བར་བསམ་པའོ། ། དང་པོ་ནི། རིན་ཆེན་ཕྲེང་བ་ལས། འདོད་ཆགས་ཞེ་སྡང་གཏི་མུག་གསུམ། ། དེས་བསྐྱེད་ལས་ནི་མི་དགེ་བ། ། ཞེས་གསུངས་པ་ལྟར།
རང་ཕྱོགས་ལ་ཆགས་པ་དང༌། གཞན་ཕྱོགས་ལ་སྡང་བ་དང༌། ལས་འབྲས་ལ་རྨོངས་པའི་མ་རིག་པ་གསུམ་གྱིས་ཀུན་ནས་བསླངས་པའི་སྒོ་གསུམ་གྱི་ལས་རྣམས་ཏེ། དེ་ལ་དབྱེ་ན་ལུས་ཀྱི་ལས་སྲོག་གཅོད། མ་བྱིན་ལེན། འདོད་ལོག་དང་གསུམ། ངག་གི་ལས་རྫུན། ཕྲ་མ། ཚིག་རྩུབ། ངག་འཁྱལ་དང་བཞི།
ཡིད་ཀྱི་ལས་བརྣབ་སེམས། གནོད་སེམས། ལོག་ལྟ་དང་གསུམ་སྟེ་བཅུའོ། ། དེ་ལ་སྲོག་གཅོད་ནི། རང་ངམ་གཞན་བསྐོས་པས་ཀྱང་རུང༌། བསམ་བཞིན་དུ་སེམས་ཅན་གཞན་དུག་དང་མཚོན་ལ་སོགས་པས་གསོད་པ། མ་བྱིན་ལེན་ནི། གཞན་གྱིས་བདག་ཏུ་བཟུང་བའི་ཡོ་བྱད་ཆེ་ཆུང་གང་ཡང་རུང་བ་མཐུའམ་འཇབ་བུས་བདག་གིར་བྱེད་པ། འདོད་ལོག་ནི། གཞན་གྱིས་བདག་ཏུ་བཟུང་བའི་བུད་མེད་ལ་བགྲོད་པ་དང༌།
རང་གིས་བདག་ཏུ་བཟུང་བ་ཡིན་ཡང་ཡུལ་དུས་གནས་ལམ་མ་ཡིན་པ་ལ་བགྲོད་པ་སྟེ། ཡུལ་མ་ཡིན་པ་བདུན་རྒྱུན་ཚུན་ཆད་ཀྱི་གཉེན་དང༌། དུས་མ་ཡིན་པ་སྦྲུམ་མའམ་བསྙེན་གནས་བླངས་པའི་དུས་སོགས་དང༌། གནས་མ་ཡིན་པ་གཙུག་ལག་ཁང་སོགས་དཀོན་མཆོག་གི་རྟེན་བཞུགས་པ་དང༌། ལམ་མ་ཡིན་པ་ཁ་དང་བཤང་ལམ་སོགས་ལ་བགྲོད་པའོ། ། རྫུན་ནི་ཕ་རོལ་པོ་བསླུ་བའི་སེམས་ཀྱིས་བསམ་བཞིན་དུ་མི་བདེན་པའི་ཚིག་སྨྲ་བ། ཕྲ་མ་ནི། ཕ་རོལ་པོ་ཕན་ཚུན་དབྱེ་བར་འདོད་པའི་བསམ་པས་ཉོན་མོངས་པ་ཅན་གྱི་ཚིག་བདེན་རྫུན་སྣ་ཚོགས་སྨྲ་བ། ཚིག་རྩུབ་ནི་ཕ་རོལ་པོའི་མཚང་ལ་ཕོག་པའི་མི་སྙན་པའི་ཚིག་སྨྲ་བ། ངག་འཁྱལ་ནི་བསྟན་བཅོས་ངན་པ་འདོན་པའི་ངག་དང༌།
ཁ་གསག་དང༌། ཀླུ་དང༌། ཟློས་གར་དང༌། རྒྱལ་རིགས་དང༌། དམག་དང༌། སྨད་འཚོང་གི་གཏམ་སྨྲ་བ་སོགས་ཉོན་མོངས་པ་ཅན་གྱི་ཚིག་གཞན་རྣམས་སོ། ། བརྣབ་སེམས་ནི་གཞན་གྱི་ཡོ་བྱད་བདག་གིར་བྱ་བར་འདོད་པ། གནོད་སེམས་ནི་ཀུན་ནས་མནར་སེམས་པས་གཞན་ལ་གནོད་པ་སྐྱེལ་བར་འདོད་པ། ལོག་ལྟ་ནི་དཀོན་མཆོག་དང་ལས་འབྲས་སོགས་མི་བདེན་པར་འཛིན་པའོ། ། གཉིས་པ་དེའི་འབྲས་བུ་བསམ་པ་ནི།
མི་དགེ་བ་རེ་རེ་ལའང་རྣམ་སྨིན་གྱི་འབྲས་བུ། རྒྱུ་མཐུན་གྱི་འབྲས་བུ། བདག་པོའི་འབྲས་བུ་གསུམ་ལས། ཐམས་ཅད་ཀྱི་རྣམ་སྨིན་གྱི་འབྲས་བུ་ངན་སོང་གསུམ་དུ་སྐྱེ་སྟེ། ཀུན་གྱི་དང་པོ་ངན་འགྲོའོ། ། ཞེས་སོ། ། དེའང་ཀུན་སློང་གི་སྒོ་ནས་ཞེ་སྡང་གིས་ཀུན་ནས་བསླངས་ཏེ་སྤྱད་ན་དམྱལ་བ། འདོད་ཆགས་ཀྱིས་ཡི་དྭགས། གཏི་མུག་གིས་དུད་འགྲོར་སྐྱེ། ངོ་བོའི་སྒོ་ནས་མི་དགེ་བ་བཅུ་ཆེན་པོར་སྤྱད་ན་དམྱལ་བ།
འབྲིང་དུ་སྤྱད་ན་ཡི་དྭགས། ཆུང་ངུ་སྤྱད་ན་དུད་འགྲོར་སྐྱེའོ། ། རྒྱུ་མཐུན་གྱི་འབྲས་བུ་ལ་གཉིས་ལས་མྱོང་བ་རྒྱུ་མཐུན་ནི། ཚེ་ཐུང་བ་ལ་སོགས་པ་སྟེ། རིན་ཆེན་ཕྲེང་བ་ལས། སྲོག་གཅོད་པ་ཡིས་ཚེ་ཐུང་འགྱུར། ། རྐུ་བ་ཡིས་ནི་ལོངས་སྤྱོད་ཕོངས། ། བྱི་ཕོ་བྱེད་པས་དགྲ་དང་བཅས། ། རྫུན་དུ་སྨྲ་བས་སྐུར་བ་མང༌། ། ཕྲ་མ་ཡིས་ནི་བཤེས་དང་དབྱེ། །
ཚིག་རྩུབ་པ་ཡིས་མི་སྙན་ཐོས། ། མ་འབྲེལ་བ་ཡིས་ཚིག་མི་བཙུན། ། བརྣབ་སེམས་ཡིད་ལ་རེ་བ་འཇོམས། ། གནོད་སེམས་འཇིགས་པ་སྦྱིན་པར་བཤད། ། ལོག་པར་ལྟ་བས་ལྟ་ངན་ཉིད། ། ཅེས་སོ། ། བྱེད་པ་རྒྱུ་མཐུན་ནི། སྲོག་གཅོད་ལ་སོགས་པ་བྱས་པས། དེ་ལ་བློ་གོམས་པའི་ཤུགས་ཀྱིས་དེ་དང་དེ་བྱེད་པ་ལ་རང་བཞིན་གྱིས་སྤྲོ་ཞིང་བྱེད་པར་འགྱུར་བའོ། ། བདག་པོའི་འབྲས་བུ་ནི།
སྲོག་གཅོད་པས་ས་ཕྱོགས་གཟི་མདངས་ཆུང་སར་སྐྱེ། མ་བྱིན་ལེན་གྱིས་སད་སེར་སྡང་སར། འདོད་ལོག་གིས་རྡུལ་འཁྲིགས་སར། རྫུན་གྱིས་བཙོག་ཅིང་དྲི་ང་སར། ཕྲ་མས་ས་ཕྱོགས་མཐོ་དམན་ཅན་དུ། ཚིག་རྩུབ་ཀྱིས་ཚྭ་སྒོ་ཅན་དུ། ངག་འཁྱལ་གྱིས་དུས་འགྱུར་ལྡོག་ཅན་དུ། བརྣབ་སེམས་ཀྱིས་འབྲས་བུ་ཕྲ་ཞིང་ཆུང་སར། གནོད་སེམས་ཀྱིས་འབྲས་བུ་རོ་ཁ་བ་ཁོ་ན་ཡོད་སར། ལོག་ལྟས་འབྲས་བུ་ཆུང་ངུའང་མི་འབྱུང་བའི་སར་སྐྱེའོ། །
གསུམ་པ་དེ་སྤོང་བར་བསམ་པ་ནི། མི་དགེ་བ་བྱས་པ་ལས་ངན་སོང་གི་སྡུག་བསྔལ་དང༌། མཐོ་རིས་སུའང་ཚེ་ཐུང་བ་དང༌། དབུལ་ཞིང་ཕོངས་པ་ལ་སོགས་པ་མི་འདོད་པ་མཐའ་དག་འབྱུང་བར་འདུག་པས་ད་ཕྱིན་ཆད་སྲོག་ལ་བབས་ཀྱང་སྡིག་པའི་ལས་མི་བྱ་སྙམ་དུ་བསམ། ཅི་སྟེ་སྡིག་པ་བྱུང་ན་ཡང་དེ་མ་ཐག་བཤགས་པ་བྱ་ཞིང་སྡིག་པ་དེའི་གཉེན་པོར་དམིགས་ནས་དགེ་བ་དེ་ལས་སྟོབས་ཆེ་བ་རེ་བྱས་པས་སྡིག་པ་འདག་པར་འགྱུར་ཏེ། བཤེས་སྤྲིངས་ལས། གང་ཞིག་སྔོན་ཆད་བག་མེད་གྱུར་པ་ལས། ། ཕྱི་ནས་བག་དང་ལྡན་པར་གྱུར་ཏེ་ཡང༌། ། ཟླ་བ་སྤྲིན་བྲལ་ལྟ་བུར་རྣམ་མཛེས་ཏེ། ། དགའ་བོ་སོར་ཕྲེང་མཐོང་ལྡན་བདེ་བྱེད་བཞིན། །
ཞེས་གསུངས་པ་ལྟར་གཅུང་དགའ་བོ་བུད་མེད་ལ་ཆགས་པའི་དབང་དུ་གྱུར་བ་དང༌། སོར་ཕྲེང་ཅན་མི་མང་དུ་བསད་པ་ཡང་ཕྱིས་བསྟན་པ་ལ་ཞུགས་པས་དགྲ་བཅོམ་པ་ཐོབ་ཅིང༌། མཐོང་ལྡན་ཏེ་མ་སྐྱེས་དགྲས་ཕ་ཆོས་ལྡན་རྒྱལ་པོ་བསད་པ་དང༌། བདེ་བྱེད་ཀྱིས་རང་གི་མ་བསད་ཀྱང་བསྟན་པ་ལ་ཞུགས་པས་སྡིག་པའི་འབྲས་བུ་ལས་མྱུར་དུ་ཐར་བ་ལྟ་བུའོ། ། གཉིས་པ་དགེ་བའི་ལས་འབྲས་བསམས་ལ་བསྒྲུབ་འདོད་བསྐྱེད་པ་ལ། དགེ་བའི་ལས་བསམ། དེའི་འབྲས་བུ་བསམ། དེ་བསྒྲུབ་པར་བསམ་པའོ། ། དང་པོ་ནི་རིན་ཆེན་ཕྲེང་བ་ལས། མ་ཆགས་ཞེ་སྡང་གཏི་མུག་མེད། །
དེས་བསྐྱེད་ལས་ནི་དགེ་བ་ཡིན། ། ཞེས་གསུངས་ཏེ། རང་ཕྱོགས་ལ་མ་ཆགས་པ་དང་གཞན་ཕྱོགས་ལ་ཞེ་སྡང་མེད་པ་དང༌། ལས་འབྲས་ལ་རྨོངས་པ་མེད་པའི་ཤེས་རབ་གསུམ་གྱིས་ཀུན་ནས་བསླངས་པའི་སྒོ་གསུམ་གྱི་ལས་རྣམས་ཏེ། དེ་ལ་དབྱེ་ན། ལུས་ཀྱི་ལས་སྲོག་གཅོད་སྤང་བ་སོགས་གསུམ། ངག་གི་ལས་རྫུན་སྤང་བ་སོགས་བཞི། ཡིད་ཀྱི་ལས་བརྣབ་སེམས་སྤང་བ་སོགས་གསུམ་སྟེ་བཅུའོ། ། དེ་དག་སོ་སོའི་ངོ་བོ་ནི། དུག་གསུམ་མེད་པས་ཀུན་ནས་བསླངས་ཏེ་སྲོག་གཅོད་སོགས་སྤོང་བར་དམ་འཆའ་བའི་སེམས་བྱུང་སེམས་པའོ། །
གཉིས་པ་འབྲས་བུ་བསམ་པ་ནི། རིན་ཆེན་ཕྲེང་བ་ལས། དགེ་ལས་བདེ་འགྲོ་ཐམས་ཅད་དང༌། ། སྐྱེ་བ་ཀུན་ཏུ་བདེ་བ་དག ། ཅེས་གསུངས་ཏེ། དགེ་བ་བཅུ་པོ་རེ་རེ་ལའང་རྣམ་སྨིན་རྒྱུ་མཐུན། བདག་པོའི་འབྲས་བུ་གསུམ་གསུམ་ལས། དང་པོ་རྣམ་སྨིན་གྱི་འབྲས་བུ་ནི་མཐོ་རིས་ལྷ་མི་གང་རུང་དུ་སྐྱེ་བར་བྱེད། རྒྱུ་མཐུན་གྱི་འབྲས་བུ་ལ་མྱོང་བ་རྒྱུ་མཐུན་ནི། སྲོག་གཅོད་སྤངས་པས་ཚེ་རིང་བ་དང༌།
རྐུ་འཕྲོག་སྤངས་པས་ལོངས་སྤྱོད་ཆེ་བ་ལ་སོགས་པ་སྔར་གྱི་མི་དགེ་བའི་འབྲས་བུ་ལས་བཟློག་ནས་འབྱུང༌། བྱེད་པ་རྒྱུ་མཐུན་ནི། སྲོག་གཅོད་པ་ལ་མི་མོས་པ་ལ་སོགས་པ་བཅུ་དང༌། བདག་པོའི་འབྲས་བུ་ནི། ས་ཕྱོགས་གཟི་མདངས་ཅན་དུ་སྐྱེ་བ་ལ་སོགས་པ་སྔར་གྱི་དེ་ལས་བཟློག་པ་བཅུ་འབྱུང་སྟེ། རིན་ཆེན་ཕྲེང་བ་ལས། མི་དགེ་ཞེས་བྱ་དེ་དག་གི ། རྣམ་སྨིན་བསྒྲགས་པ་གང་ཡིན་པ། ། དགེ་བ་དག་ནི་ཐམས་ཅད་ལ། ། འབྲས་བུ་དེ་ནི་བཟློག་སྟེ་འབྱུང༌། །
ཞེས་སོ། ། གསུམ་པ་དེ་བསྒྲུབ་པར་བསམ་པ་ནི། ཕན་ཡོན་དེ་ལྟ་བུ་དང་ལྡན་པའི་ཕྱིར་བདག་གིས་དགེ་བ་ཕྲ་མོ་ཙམ་ཡང་ཁྱད་དུ་མི་གསོད་པར་ཅི་ནུས་སུ་བསྒྲུབ་པར་བགྱིའོ་སྙམ་དུ་བསམ། གསུམ་པ་ལུང་དུ་བསྟན་མིན་བསམས་ལ་དགེ་བར་བསྒྱུར་བ་ལ། ལུང་མ་བསྟན་གྱི་ལས་བསམ། དེ་ལ་འབྲས་བུ་མེད་པ་བསམ། དེ་དགེ་བར་བསྒྱུར་ བའོ། ། དང་པོ་ནི། ལུང་མ་བསྟན་ཞེས་བྱ་བ་དགེ་བ་ཡང་མ་ཡིན། སྡིག་པ་ཡང་མ་ཡིན་པའི་འགྲོ་འཆག་ཉལ་འདུག་སོགས་འཕྲལ་གྱི་སྤྱོད་ལམ་བཏང་སྙོམས་པ་རྣམས་ནི།
དེ་དག་ནི་དུག་གསུམ་དང་དུག་གསུམ་མེད་པ་གང་གིས་ཀྱང་མ་བསྐྱེད་པའི་སྒོ་གསུམ་གྱི་ལས་ཡིན་པའི་ཕྱིར་རོ། །

གཉིས་པ་དེ་ལ་འབྲས་བུ་མེད་པ་བསམ་པ་ནི། དེ་དག་གིས་ནི་འབྲས་བུ་བདེ་སྡུག་ཅི་ཡང་སྐྱེད་མི་ནུས་ཏེ། རབ་དབྱེ་ལས། བཏང་སྙོམས་གཉིས་ཀ་མ་ཡིན་པས། ། རྣམ་པར་སྨིན་པའང་གཉིས་ཀ་མིན། ། ཞེས་སོ། ། གསུམ་པ་དེ་དགེ་བར་ཁ་ལོ་བསྒྱུར་བ་ནི། ལས་དེ་དག་གིས་སྡུག་བསྔལ་མི་བསྐྱེད་ཀྱང༌། བདེ་བ་མི་བསྐྱེད་པའི་ཆ་ནས་བྱས་པ་དོན་མེད་ཁོ་ན་ཡིན་པས་ཐབས་ལ་མཁས་པའི་ཁྱད་པར་གྱིས་དགེ་བར་བསྒྱུར་དགོས་ལ། དེའང་དབང་པོའི་སྤྱོད་ཡུལ་དུ་གང་དང་གང་སྣང་བ་དེ་དང་དེ་ལ་རུང་མཐུན་གྱི་ཚིག་སྦྱར་ཏེ། སེམས་ཅན་གྱི་དོན་དུ་བསྒྲུབ་པར་འདོད་པའི་བློ་སྔོན་དུ་བཏང་ནས་འདི་ལྟར་ཉམས་སུ་བླང་བར་བྱ་སྟེ།
ཁྱིམ་དུ་གནས་པའི་ཚེ་སེམས་ཅན་ཐམས་ཅད་ཀྱིས་ཐར་པའི་གྲོང་ཐོབ་པར་གྱུར་ཅིག ། སྟན་ལ་འདུག་པའི་ཚེ་རྡོ་རྗེའི་གདན་ཐོབ་པར་གྱུར་ཅིག ། ཉལ་བའི་ཚེ་ཆོས་ཀྱི་སྐུ་ཐོབ་པར་གྱུར་ཅིག ། ལྡང་བའི་ཚེ་གཟུགས་ཀྱི་སྐུ་ཐོབ་པར་གྱུར་ཅིག ། གོས་གྱོན་པའི་ཚེ་ངོ་ཚ་དང་ཁྲེལ་ཡོད་ཀྱི་གོས་གྱོན་པར་གྱུར་ཅིག ཁྲུས་བྱེད་པའི་ཚེ་ཉོན་མོངས་པའི་དྲི་མ་དང་བྲལ་བར་གྱུར་ཅིག། ཟས་ ཟ་བའི་ཚེ་བསམ་གཏན་གྱི་ཟས་ཐོབ་པར་གྱུར་ཅིག ཁྱིམ་ནས་ཕྱིར་འགྲོ་བའི་ཚེ་འཁོར་བའི་གྲོང་ལས་ཐར་བར་གྱུར་ཅིག ། ལམ་དུ་འཇུག་པའི་ཚེ་འཕགས་པའི་ལམ་ཐོབ་པར་གྱུར་ཅིག ། གཞན་དང་ཕྲད་པའི་ཚེ་རྫོགས་པའི་སངས་རྒྱས་དང་མཇལ་བར་གྱུར་ཅིག །
དོན་སྤྱོད་པའི་ཚེ་དོན་གཉིས་མཐར་ཕྱིན་པར་གྱུར་ཅིག ཁྱིམ་དུ་འཇུག་པའི་ཚེ་ཐར་པའི་གྲོང་དུ་འཇུག་པར་གྱུར་ཅིག ། སླེབས་པའི་ཚེ་སེམས་ཅན་ཐམས་ཅད་ཀྱིས་སངས་རྒྱས་ཀྱི་སར་ཕྱིན་པར་གྱུར་ཅིག་ཅེས་པ་ལྟ་བུ་སྐབས་སུ་གང་བབས་ཀྱི་རུང་མཐུན་སྦྱར་ཏེ་ཤེས་པར་བྱའོ། ། སྙིང་པོ་དམིགས་ཁྲིད་དུ་སྐྱོང་ཚུལ་ནི། སྐྱབས་འགྲོ་དང་དམིགས་པ་སྔ་མ་རྣམས་ཀྱི་སྟེང་དུ་མི་དགེ་བའི་ལས་ལམ་སོ་སོའི་ངོ་བོ་དང༌། རྣམ་སྨིན་གྱི་འབྲས་བུ་ངན་སོང་གསུམ་དུ་སྐྱེ་བ་དང༌། མྱོང་བ་རྒྱུ་མཐུན་ཚེ་ཐུང་བ་སོགས་དང༌། བྱེད་པ་རྒྱུ་མཐུན་ཚེ་རབས་གཞན་དུའང་སྲོག་གཅོད་སོགས་དེ་དང་དེ་ལ་རང་གི་ངང་གིས་འཇུག་པར་འགྱུར་བ་དང༌། བདག་པོའི་འབྲས་བུ་ས་ཕྱོགས་ཡིད་ལ་མི་འོང་བ་དང་གཟི་མདངས་ཆུང་བ་སོགས་སུ་སྐྱེ་བར་འདུག ། དེས་ན་མི་དགེ་བ་ཞེས་པ་ནི་རང་གིས་རང་ལ་གནོད་པ་སྐྱེལ་བའི་མིང་དུ་འདུག་པས་སྤང་བར་བྱ།
ཅི་ནས་ཀྱང་སྤང་བར་བྱ། སྲོག་ལ་བབས་ཀྱང་སྤང་བར་བྱ་སྙམ་དུ་བསམ། ཡང་དགེ་བའི་ལས་ལམ་སོ་སོའི་ངོ་བོ་དང༌། དེ་དག་གི་རྣམ་སྨིན་མཐོ་རིས་སུ་སྐྱེ་བ་དང༌། མྱོང་བ་རྒྱུ་མཐུན་ཚེ་རིང་བ་སོགས་དང༌། བྱེད་པ་རྒྱུ་མཐུན་སྲོག་གཅོད་སོགས་སྤོང་བ་ལ་རང་གི་ངང་གིས་སྤྲོ་བ་དང༌། བདག་པོའི་འབྲས་བུ་ས་ཕྱོགས་ཡིད་དུ་འོང་བ་གཟི་མདངས་ཆེ་བ་སོགས་སུ་སྐྱེ་བར་འདུག ། དེས་ན་དགེ་བའི་ལས་བྱེད་པ་རང་གིས་རང་ལ་ཕན་པ་བསྒྲུབ་པའི་མིང་དུ་འདུག་པས་བསྒྲུབ་པར་བྱ། ཅི་ནས་ཀྱང་བསྒྲུབ་པར་བྱ། ད་ལྟ་ཉིད་དུ་བསྒྲུབ་པར་བྱའོ་སྙམ་པ་དང༌།
དེར་མ་ཟད་དུག་གསུམ་དང་དུག་གསུམ་མེད་པ་གང་གིས་ཀྱང་ཀུན་ནས་མ་བསླངས་པའི་ལུང་མ་བསྟན་གྱི་ལས་རྣམས་ཀྱང་དགེ་བར་ཅི་ནུས་སུ་བསྒྱུར་བར་བྱའོ་སྙམ་དུ་བསམ། དེ་ལྟར་དུ་འགྱུར་བར་བླ་མ་དང་དཀོན་མཆོག་མཁྱེན་ཞེས་གསོལ་བ་གདབ། རྗེས་དགེ་རྩ་བསྔོ། གཉིས་པ་ལྷག་བསམ་བསྐྱེད་པ་ཉམས་ཀྱི་སྣང་བའི་ཁྲིད་ནི། གཞུང་ལས། རྣལ་འབྱོར་པ་ལ་ཏིང་ངེ་འཛིན་ལ་ཉམས་ཀྱི་སྣང་བ་ཞེས་པས་བསྟན། འདིའི་དོན་འཆད་པ་ལ་གཉིས་ཏེ། ཐུན་མོང་ཉམས་རྣམས་རྒྱུད་ལ་སྐྱེས་སྐྱེས་བསྒོམ། ། ཐུན་མོང་མིན་པའི་ཉམས་རྣམས་སྔགས་ལམ་དུ། ། སྐྱེ་བར་འགྱུར་ཞེས་ད་ལྟར་དགའ་བ་བསྒོམ། །
ཞེས་སོ། ། དང་པོ་ལ་གསུམ་སྟེ། གཞན་ལ་ཕན་པར་འདོད་པའི་བྱམས་པ་བསྒོམ། ། གཞན་གྱི་སྡུག་བསྔལ་བསལ་འདོད་སྙིང་རྗེ་བསྒོམ། ། གཞན་ཕྱིར་སངས་རྒྱས་འདོད་པའི་བྱང་སེམས་བསྒོམ། ། དེའི་དང་པོ་ནི། ཐོག་མ་མེད་པ་ནས་མ་དྲིན་ཅན་དུ་གྱུར་པའི་སེམས་ཅན་རྣམས་ཡལ་བར་དོར་ནས་རང་ཉིད་གཅིག་པུ་ཞི་བའི་བདེ་བ་དོན་དུ་གཉེར་བ་ནི་མ་ཆུས་ཁྱེར་བ་མཐོང་ཞིང་དེ་འདོན་པའི་ཐབས་ཡོད་བཞིན་དུ་མི་འདོན་པར་རང་ཉིད་སྐམ་ན་ཡིད་བདེ་བར་གནས་པ་ལྟར། དྲིན་མི་ཤེས་པས་རང་ངོ་ཚ་ཞིང༌། གཞན་གྱིས་ཁྲེལ་བའི་གནས་སུ་འགྱུར་ཏེ། རྗེ་བཙུན་གྱི་མགུར་ལས།
བདག་གཅིག་པུ་ཐར་པས་ཕན་པ་མེད། ཁམས་གསུམ་གྱི་སེམས་ཅན་ཕ་མ་ཡིན། ། ཕ་མ་སྡུག་བསྔལ་གྱི་གསེབ་ཏུ་བཞག ། བདག་བདེ་བར་འདོད་པ་ཐེ་ལེ་ལེ། ། ཞེས་སོ། ། དེས་ན་སེམས་ཅན་རྣམས་ལ་མས་བུ་ལ་བྱ་བ་ལྟར་སྙིང་ཐག་པ་ནས་བྱམས་པ་བསྒོམ་པ་ལ་འབད་པར་བྱ། བྱམས་པའི་ངོ་བོ་ནི། དམིགས་པ་སེམས་ཅན་ལ་དམིགས་ནས་རྣམ་པ་བདེ་བ་དང་བདེ་བའི་རྒྱུ་དང་ལྡན་པར་འདོད་པ་སྟེ། དེའང་ལུས་སེམས་ཆོས་དང་མཐུན་པའི་སྐྱིད་པ་ལ་བདེ་བ་དང༌། སྒོ་གསུམ་དགེ་བའི་ལས་བསྒྲུབ་པ་ལ་བདེ་བའི་རྒྱུར་འཇོག་པས།
སེམས་ཅན་རྣམས་བདེ་བ་རྒྱུ་འབྲས་དང་ཕྲད་པར་འདོད་པའི་རྣམ་པ་ཅན་གྱི་བློ་ལ་བྱམས་པ་ཚད་མེད་པ་ཞེས་བྱའོ། ། དེ་བསྒོམ་པ་ལ་གསུམ། དང་པོར་སྐྱེ་བ་སླ་བ་གཉེན་ལ་བསྒོམ། ། བར་དུ་སྐྱེ་བ་དཀའ་བ་དགྲ་ལ་བསྒོམ། ། མཐའ་མར་སེམས་ཅན་ཀུན་ལ་བྱམས་པ་བསྒོམ། དེའི་དང་པོ་ལ། མ་ལ་བྱམས་པ་བསྒོམ། དེ་དང་གཉེན་གཞན་བསྲེ། དེ་དང་ཐ་མལ་པ་བསྲེ་བའོ། ། དང་པོ་ལ་མ་བསམ་པ།
དྲིན་བསམ་པ། དྲིན་ལན་འཇལ་འདོད་བསམ་པའོ། ། དང་པོ་ནི། རང་གི་རྩ་བའི་མ་དེ་ཤི་བའམ་གསོན་ཀྱང་རུང༌། བཞིན་ལག་ཁ་དོག་ལ་སོགས་པ་ཇི་ལྟར་ཡོད་པ་བཞིན་དང༌། བདག་ལ་བརྩེ་གདུང་གི་སྤྱོད་པས་གནས་པར་བསམས་ལ། འདི་བདག་གི་དྲིན་ཅན་གྱི་མ་ཡིན་ཞེས་ཡིད་ལ་གཅགས་པའི་སྒོ་ནས་དྲག་ཏུ་བསམ་མོ། ། དྲིན་བསམ་པ་ལ་ལུས་སྲོག་སྦྱིན་པའི་དྲིན། བླང་དོར་བསྟན་པའི་དྲིན། དཀའ་བ་སྤྱད་པའི་དྲིན་ནོ། །
དེ་ལ་ལུས་སྦྱིན་པ་ནི། འདིས་བདག་ཟླ་བ་དགུ་ངོ་བཅུའི་བར་དུ་མངལ་དུ་བཟུང༌། ཕན་པའི་ཟས་དང་སྤྱོད་ལམ་བསྟེན། གནོད་པའི་ཟས་དང་སྤྱོད་ལམ་སྤངས་ནས་ལུས་འདི་བསྐྱེད་པ་ཡིན་པས་དྲིན་ཆེ་ཞེས་བསམ་པའོ། ། སྲོག་སྦྱིན་པ་ནི། ཕྱིར་བཙས་ནས་ཀྱང་ལུས་ཀྱིས་ཁ་ལག་མི་འཕྲོད། ངག་གིས་བརྡ་དོན་མི་འཕྲོད། སེམས་ཀྱིས་བླང་དོར་མི་ཤེས་པའི་འབུ་རེང་ལྟ་བུ་དེ་ཤིར་མ་བཅུག་པར་བརྩེ་བའི་སེམས་ཀྱིས་བསྐྱངས། བྱམས་པའི་མིག་གིས་བལྟས། སྙན་པའི་མིང་ནས་བོས།
ལུས་ཀྱི་དྲོད་ཀྱིས་གསོས། མངར་བའི་ནུ་ཞོ་བྱིན། མེ་ཆུ་གཡང་ས་གསུམ་ལས་བསྲུངས། ཚ་གྲང་གི་གནོད་པ་ལས་བསྐྱབས། སྐད་ཅིག་ཀྱང་འབྲལ་མི་ཕོད་པར་གཅེས་པར་བསྐྱངས་པའི་དྲིན་ཅན་གྱི་མ་ཡིན་སྙམ་དུ་བསམ། བླང་དོར་བསྟན་པ་ནི། ཟ་ལུགས་འཐུང་ལུགས་མི་ཤེས་པ་ལ་ཟ་ལུགས་བསླབས། འགྲོ་སྡོད་མི་ཤེས་པ་ལ་འགྲོ་ལུགས་སྡོད་ལུགས་བསླབས། སྨྲ་བརྗོད་མི་ཤེས་པ་ལ་སྨྲ་བརྗོད་བསླབས། དངོས་པོ་ཕྲ་རགས་ཐམས་ཅད་བརྡ་དོན་སྤྲད་དེ་བླང་དོར་བསྟན་པའི་དྲིན་ཅན་གྱི་མ་ཡིན་སྙམ་དུ་བསམ།
དཀའ་བ་སྤྱད་པའི་དྲིན་ནི། མ་རང་ཉིད་ཡལ་བར་དོར་ནས་བདག་ན་ཡིས་དོགས་ཤི་ཡིས་དོགས་པ་སོགས་དང༌། ཉིན་དལ་རྒྱུ་མེད་མཚན་གཉིད་རྒྱུ་མེད་པར་རྐང་ལག་སེར་ཀར་སོང་སོང་བསགས་པའི་ཟས་ནོར་ལོངས་སྤྱོད་ཐམས་ཅད་ཀྱང་བདག་གི་ཆེད་དུ་བསམས་ནས་རང་གིས་ཟ་མི་ནུས། གཞན་ལ་སྟེར་མི་ནུས། ཚེ་འདིའི་ཆེད་དུ་སྤྱོད་མི་ནུས། ཕྱི་མའི་ཆེད་དུ་གཏོང་མི་ནུས་པར་བདག་ལ་སྟེར་བ་ལ་འཕོངས་པ་ཅུང་ཟད་ཀྱང་མེད་པའི་སྟེང་དུ་མ་རང་གི་འདོད་པ་གྲུབ་པའི་ལུགས་སུ་བྱེད། བསམ་རྒྱུ་བསྒོམ་རྒྱུ་བདག་མིན་པ་མེད་པར་རང་ལས་ཀྱང་གཅེས་པར་བསྐྱངས་པའི་དྲིན་ཅན་གྱི་མ་ཡིན། ཚེ་འདི་ཁོ་ནར་མ་ཟད་འཁོར་བ་ཐོག་མ་མེད་པ་ནས་ད་ལྟའི་བར་དུ་མ་ཡང་ཡང་བྱས་ཤིང༌། བྱས་རེས་ཀྱིས་འདི་ལྟ་བུའི་དྲིན་གྱིས་བསྐྱངས་པ་ལ་ཚད་མེད། འཕོངས་པར་སྐྱེས་ཏེ་ཟས་གོས་གཞན་ལ་བསླངས་ནས་བྱིན་པ་ལའང་ཚད་མེད།
ཉ་བཤན་དུ་སྐྱེས་ཏེ་སྡིག་ཟས་ཀྱིས་གསོས་པ་ལའང་ཚད་མེད། དུད་འགྲོར་སྐྱེས་ནས་གཞན་གྱིས་གནོད་པ་བསྲུང་བ་དང༌། ནུ་ཞོ་བྱིན་པ་ལའང་ཚད་མེད། དེ་བཞིན་དུ་ཕ་བྱས་ནས་ཟས་ནོར་ལོངས་སྤྱོད་བྱིན་པ་ལའང་ཚད་མེད། སྤུན་ཟླ་དང་ཉེ་འབྲེལ་བྱས་ནས་ཤིན་ཏུ་ཡིད་གཅུགས་ཤིང་སྙིང་ཉེ་བའི་སྒོ་ནས་ཕན་བཏགས་པའང་ཚད་མེད། དེ་ལ་སོགས་པ་ཕ་མའི་དྲིན་མཐའ་དག་བསྐལ་པར་བརྗོད་ཀྱང་ག་ལ་རྫོགས། དེ་སྐད་དུ། གང་གིས་བདག་གི་མ་བྱས་ནས། ། ནུ་ཞོ་འཐུང་བ་གང་ཡིན་པ། ། རྒྱ་མཚོ་བཞི་ཡི་ཆུ་ལ་ཡང༌། །
དེ་ཡི་ཚད་ཙམ་ཡོད་མ་ཡིན། ། གང་གིས་བདག་གི་ཕ་བྱས་ནས། ། རྟ་དང་གླང་པོ་སྦྱིན་པ་ཡང༌། ། ཚངས་པའི་འཇིག་རྟེན་ལས་ཀྱང་ཐལ། ། རྐང་འགྲོ་གཞན་ཡང་དེ་བཞིན་ནོ། ། ཞེས་སོ། ། དྲིན་ལན་འཇལ་འདོད་བསམ་པ་ནི། དེ་ལྟར་དྲིན་བསམ་གྱིས་མི་ཁྱབ་པ་དང་ལྡན་པའི་མ་འདི་ལ་དྲིན་ལན་དུ་དྲིན་མ་བཅལ་ཕན་ལན་དུ་ཕན་མ་བཏགས་ན་བདག་ལས་ཁྲེལ་བོར་བ་མེད་པས། འདི་ལ་དྲིན་ལན་དུ་དྲིན་དང་ཕན་ལན་དུ་ཕན་འཇལ་ཅི་ཐུབ་ཅིག་བྱ། མ་ལ་གང་གིས་ཕན་ན།
བདེ་བ་དང་བདེ་བའི་རྒྱུ་དང་ལྡན་ན་ཕན་པར་འདུག་པ་ལ། ད་ལྟ་ནི་དེ་དང་བྲལ་ནས་འདུག ། དེས་ན་བདག་གི་མ་འདི་བདེ་བ་དང་བདེ་བའི་རྒྱུ་དང་ལྡན་ན་ཅི་མ་རུང་སྙམ་པ་འདུན་པ་དང་འབྲེལ་བ། དེ་ལ་དགོད་པར་བྱའོ་སྙམ་པ་སེམས་བསྐྱེད་དང་འབྲེལ་བ། དེ་ལྟར་གྱུར་ཅིག་སྙམ་པ་སྨོན་ལམ་དང་འབྲེལ་བ་སྟེ། དེ་གསུམ་བློ་ལ་གང་འཐད་བསྒོམ། མཐར་མ་འདི་བདེ་བ་དང་བདེ་བའི་རྒྱུ་དང་ལྡན་པ་ལ་འགོད་པའི་ནུས་པ་བདག་ལ་མེད། སུ་ལ་ཡོད་ན་བླ་མ་དང་དཀོན་མཆོག་ལ་ཡོད་པས་མ་ལག་ཞ་མའི་བུ་ཆུས་ཁྱེར་ན་ར་མདའ་གཞན་ལ་འབོད་པ་ལྟར། དྲིན་ཅན་གྱི་མ་འདི་བདེ་བ་དང་བདེ་བའི་རྒྱུ་དང་ལྡན་པར་བླ་མ་དང་དཀོན་མཆོག་མཁྱེན་ཞེས་གསོལ་བ་བཏབ་ཅིང་བསྒོམས་བསམ་པ་བྱམས་པ་བཅོས་མིན་སྐྱེ་བར་འགྱུར་རོ། ། གཉིས་པ་དེ་དང་གཉེན་གཞན་བསྲེ་བ་ནི།
ཕ་ལ་སོགས་པའི་གཉེན་འབྲེལ་དྲིན་ཆེ་བ་རྣམས་རིམ་པ་བཞིན་ཡིད་ཡུལ་དུ་བསམས་ལ། དེ་དག་སོ་སོའི་དྲིན་དྲན་པའི་སྒོ་ནས་ཚེ་འདིར་དངོས་སུ་དྲིན་འདི་དང་འདི་ལྟ་བུས་བསྐྱངས། ཚེ་རབས་གཞན་དུ་ཕ་མ་ཡང་ཡང་བྱས་པས་ཕན་བཏགས། གནོད་པ་ལས་བསྐྱབས་པའི་དྲིན་ཅན་ཤ་སྟག་ཡིན་སྙམ་དུ་བསམས་ལ། དྲིན་ལན་འཇལ་འདོད་དང༌། ཕ་ལ་སོགས་པ་ཉེ་འབྲེལ་འདི་རྣམས་བདེ་བ་དང་བདེ་བའི་རྒྱུ་དང་ལྡན་ན་ཅི་མ་རུང༌། བདེ་བ་དང་བདེ་བའི་རྒྱུ་དང་ལྡན་པ་ལ་དགོད་པར་བྱའོ། ། བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག ། བདེ་བ་དང་བདེ་བའི་རྒྱུ་དང་ལྡན་པ་བླ་མ་དང་དཀོན་མཆོག་མཁྱེན་ཞེས་གསོལ་བ་བཏབ་ཅིང་བསྒོམ། གསུམ་པ་དེ་དང་སྐྱེ་བོ་ཐ་མལ་པ་བསྲེ་བ་ནི།
ཡུལ་མི་ཁྱིམ་མཚེས་ལ་སོགས་པ་ཟས་ནོར་གྱི་འབྲེལ་བ་ཡོད་པ་རྣམས་ཡིད་ཡུལ་དུ་བསམས་ལ་དངོས་སུ་འདི་ལྟ་བུའི་འབྲེལ་བའི་སྒོ་ནས་ཕན་བཏགས། གནོད་པ་ལས་བསྐྱབས་པའི་དྲིན་ཅན་ཤ་སྟག་ཡིན་སྙམ་དུ་བསམས་ལ། དྲིན་ལན་འཇལ་འདོད་དང༌། ཕ་ལ་སོགས་པ་ཉེ་འབྲེལ་འདི་རྣམས་བདེ་བ་དང་བདེ་བའི་རྒྱུ་དང་ལྡན་ན་ཅི་མ་རུང༌། བདེ་བ་དང་བདེ་བའི་རྒྱུ་དང་ལྡན་པ་ལ་དགོད་པར་བྱའོ། ། བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག ། བདེ་བ་དང་བདེ་བའི་རྒྱུ་དང་ལྡན་པ་བླ་མ་དང་དཀོན་མཆོག་མཁྱེན་ཞེས་གསོལ་བ་བཏབ་ཅིང་བསྒོམ། གསུམ་པ་དེ་དང་སྐྱེ་བོ་ཐ་མལ་པ་བསྲེ་བ་ནི། ཡུལ་མི་ཁྱིམ་མཚེས་ལ་སོགས་པ་ཟས་ནོར་གྱི་འབྲེལ་བ་ཡོད་པ་རྣམས་ཡིད་ཡུལ་དུ་བསམས་ལ་དངོས་སུ་འདི་ལྟ་བུའི་འབྲེལ་བའི་སྒོ་ནས་ཕན་བཏགས། ཚེ་རབས་གཞན་དུ་ཕ་མ་ཡང་ཡང་བྱས་ནས་ཕན་བཏགས་པའི་དྲིན་ཅན་ཡིན་སྙམ་དུ་བསམ།
དེ་ལ་དྲིན་ལན་འཇལ་འདོད་བསྐྱེད་དེ་ཡུལ་མི་ཁྱིམ་མཚེས་ལ་སོགས་པ་འདི་རྣམས་བདེ་བ་དང་བདེ་བའི་རྒྱུ་དང་ལྡན་ན་ཞེས་སོགས་སྔར་ལྟར་བསྒོམ། གཉིས་པ་དགྲ་ལ་བྱམས་པ་བསྒོམ་པ་ནི། རང་ལ་གནོད་པར་བྱེད་པའི་དགྲ་དང༌། བར་ཆད་བྱེད་པའི་བགེགས་ལ་སོགས་པ་ཡིད་ཡུལ་དུ་བསམས་ལ། འདི་བདག་གིས་ཚེ་རབས་མང་པོའི་མ་ཡིན། མའང་ལན་གྲངས་དུ་མ་བྱས། བྱས་རེས་ཀྱིས་ཕན་བཏགས་ཤིང་གནོད་པ་ལས་བསྐྱབས་པའི་དྲིན་ཅན་ཡིན་ཡང༌། རང་གི་དྲིན་ལན་དུ་དྲིན་དང་ཕན་ལན་དུ་ཕན་མ་བཏགས་པས་ཚེ་རབས་སྔ་མའི་ལན་ཆགས་འདེད་པ་ལ་དགྲ་འདྲེར་གོ་བ་ཡིན། རང་ཅག་གཉིས་ཀ་ལས་ཉོན་གྱིས་སེམས་བསྒྲིབས་ཤིང་སྐྱེ་ཤི་འཕོས་པས་ངོ་མ་ཤེས་པར་ཕན་ཚུན་གནོད་བྱ་གནོད་བྱེད་དུ་མཐོང་ནས་སེམས་ཞེ་སྡང་གིས་བསླད་དེ། རང་དབང་མེད་པར་གནོད་པ་སྐྱེལ་རེས་བྱས་པས་ཇེ་འགྱང་དུ་སོང་བ་ཡིན་གྱིས་དོན་ལ་ཡིད་ཤིན་ཏུ་ཉེ་བའི་ཕ་མ་ཡིན་ཏེ།
རྣལ་འབྱོར་དབང་ཕྱུག་གིས། གནོད་བྱེད་འདི་རྣམས་བདག་གི་མ། ། སྔོན་ཚེ་ཡང་ཡང་ཕན་བཏགས་ཀྱང༌། ། སྨྱོན་པ་བཞིན་དུ་རང་དབང་མེད། ། མི་དགེའི་ལས་ཀྱིས་མནར་མེད་འགྱུར། ། ཞེས་སོ། ། དེ་ལྟར་དྲིན་ཅན་གྱི་མ་ཡིན་པར་བསམས་ལ། དྲིན་ལན་འཇལ་འདོད་བསྐྱེད་དེ་གནོད་བྱེད་དུ་སྣང་བའི་དྲིན་ཅན་གྱི་མ་འདི་བདེ་བ་དང་བདེ་བའི་རྒྱུ་དང་ལྡན་ན་ཞེས་སོགས་སྔར་ལྟར་བསྒོམ། གསུམ་པ་ཐ་མལ་སེམས་ཅན་ཀུན་ལ་བྱམས་པ་བསྒོམ་པ་ནི། ནམ་མཁའ་ལ་མཐའ་མེད་པ་བཞིན་དུ་སེམས་ཅན་ལ་མཐའ་མེད།
མཐའ་མེད་པའི་སེམས་ཅན་ཐམས་ཅད་ཀྱང་བདག་གི་ཕ་མར་མ་གྱུར་པ་གཅིག་ཀྱང་མེད། ཕ་མ་ཡང་ལན་གྲངས་དུ་མར་བྱས། བྱས་རེས་ཀྱིས་ཕན་བཏགས། གནོད་པ་ལས་བསྐྱབས་པའི་དྲིན་ཅན་ཡིན་ཡང་ལས་ཉོན་གྱིས་སེམས་བསྒྲིབས་ཤིང་སྐྱེ་ཤི་འཕོས་པས་ངོ་མ་ཤེས་པ་ལ་བརྟེན། ད་ལྟ་ཅི་ཡང་མི་འོང་བ་ལྟ་བུར་འཛིན་པ་ནི་མ་ལེགས། དེ་བས་ན་དྲིན་ལན་འཇལ་འདོད་བསྐྱེད་དེ། མ་རྒན་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་ན་ཞེས་སོགས་སྔར་ལྟར་དང༌། རེས་འགའ་དམྱལ་བ་ནས་བརྩམས་ཏེ་རིགས་དྲུག་སྡེ་ཚན་སོ་སོར་བཅད་ལ་མ་རྒན་དམྱལ་བ་པ་འདི་རྣམས་བདེ་བ་དང་ཞེས་སོགས་སྔར་ལྟར་བསྒོམ་མོ། ། བྱམས་པ་བསྒོམ་པའི་ཕན་ཡོན་ནི། སངས་རྒྱས་ཀྱི་ཞིང་བྱེ་བ་ཁྲག་ཁྲིག་མཆོག་པའི་བྱེ་བྲག་དཔག་ཏུ་མེད་པས་བཀང་སྟེ་སངས་རྒྱས་རྣམས་ལ་ཉིན་རེ་བཞིན་རྟག་པར་ཕུལ་བ་བས་སེམས་ཅན་ལ་བྱམས་པ་ཡུད་ཙམ་ཞིག་བསྒོམས་པ་བསོད་ནམས་ཆེ་བར་མདོ་ལས་གསུངས་སོ། །
གཉིས་པ་གཞན་གྱི་སྡུག་བསྔལ་བསལ་འདོད་སྙིང་རྗེ་བསྒོམ་པ་ལ། སེམས་ཅན་ལ་དམིགས་པའི་སྙིང་རྗེ་སོགས་གསུམ་ལས། དང་པོ་ནི། དམིགས་པ་སྡུག་བསྔལ་ཅན་གྱི་སེམས་ཅན་ལ་དམིགས་ནས་རྣམ་པ་སྡུག་བསྔལ་དང་བྲལ་བར་འདོད་པ་སྟེ། སྡུག་བསྔལ་ནི་ལུས་སེམས་གདུང་བས་ཉམ་ཐག་པ་དང་སྡུག་བསྔལ་གྱི་རྒྱུ་ནི་སྒོ་གསུམ་མི་དགེ་བའི་ལས་བསྒྲུབ་པ་ལ་བྱའོ། ། བསྒོམ་ཚུལ་ནི། རང་གི་མ་ཡུལ་དུ་བྱས་ཏེ་དྲིན་ཡོད་ཚུལ་དང༌། ཚེ་རབས་མང་པོར་མ་བྱས་ཚུལ་ལ་སོགས་པ་སྔར་བཞིན་བསམས་ལ། མ་འདིས་བདག་གིས་དོན་བྱེད་བྱེད་ནས་རང་ཉིད་འཁོར་བར་འཁྱམས་ཤིང་མི་འདོད་བཞིན་དུ་སྡུག་བསྔལ་དུ་མས་ཉམ་ཐག་པ་འདི་སྙིང་རེ་རྗེ། འདི་ལ་དྲིན་ལན་དུ་དྲིན་དང༌།
ཕན་ལན་དུ་ཕན་ཞིག་འཇལ་དགོས། གང་གིས་ཕན་ན་དངོས་སུ་སྡུག་བསྔལ་དང་བྲལ། རྒྱུད་ནས་སྡུག་བསྔལ་གྱི་རྒྱུ་མི་དགེ་བ་དང་བྲལ་ན་ཕན་པར་འདུག་པ་ལ། ད་ལྟ་དེ་ལས་གོ་བཟློག་ནས་དངོས་སུ་སྡུག་བསྔལ་ལ་ལོངས་སྤྱོད། རྒྱུད་ནས་སྡུག་བསྔལ་གྱི་རྒྱུ་མི་དགེ་བ་རྔམ་པོ་ཆེ་ལ་ལོངས་སྤྱོད་པ་འདི་སྙྀང་རེ་རྗེ། མ་འདི་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བ་ཞིག་བྱུང་ན་ཅི་མ་རུང་སྙམ་པ་སོགས་བྱམས་པའི་སྐབས་ལྟར་རིགས་བསྒྲེས་ལ་བསྒོམ། དེ་བཞིན་དུ་ཕ་ལ་སོགས་པའི་གཉེན་དང༌། ཉེ་རིང་བར་མའི་སྐྱེ་བོ་རྣམས་དངོས་སུ་སྡུག་བསྔལ་དུ་མས་ཉམ་ཐག་པ་དང༌། སྡུག་བསྔལ་གྱི་རྒྱུ་མི་དགེ་བ་བྱེད་པ་འདི་རྣམས་སྙིང་རེ་རྗེ། འདི་རྣམས་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་ན་ཅི་མ་རུང་ཞེས་སོགས་སྔར་ལྟར་བསྒོམ།
དགྲ་རྣམས་ལ་འདིས་བདག་གི་མ་བྱས། མ་ཡང་ལན་གྲངས་དུ་མར་བྱས། བྱས་རེས་ཀྱིས་ཕན་བཏགས་ཤིང་གནོད་པ་ལས་བསྐྱབས་པའི་དྲིན་ཅན་ཡིན། ད་ལྟ་སེམས་འཁྲུལ་པའི་དབང་གིས་ངོ་མ་ཤེས་པར་བདག་ལ་གནོད་པ་བྱེད་པ་འདི་སྙིང་རེ་རྗེ། གནོད་བྱེད་དུ་སྣང་བའི་མ་འདི་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བ་ཞིག་བྱུང་ན་ཅི་མ་རུང་སྙམ་དུ་བསྒོམ། དེ་བཞིན་དུ་རིགས་དྲུག་སྡེ་ཚན་དུ་བཅད་ལ་སོ་སོའི་སྡུག་བསྔལ་དང་བཅས་པ་ཡིད་ཡུལ་དུ་བྱས་ཏེ། དེ་རྣམས་སོ་སོ་ནས་མ་བྱས་ཚུལ། དྲིན་གྱིས་བསྐྱངས་ཚུལ། དྲིན་ལན་འཇལ་འདོད་སོགས་སྔ་མའི་རིགས་འགྲེས་སྦྱར་ཏེ། སྡེ་ཚན་རེ་རེ་ནས་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་འདུན་སེམས་སྨོན་གསུམ་དང་འབྲེལ་བ་དང༌།
མཐར་དཀོན་མཆོག་ལ་གསོལ་བ་བཏབ་ཅིང་བསྒོམ། དེ་བཞིན་དུ་ཆོས་ལ་དམིགས་པའི་སྙིང་རྗེ་ནི། སེམས་ཅན་སྡུག་བསྔལ་བ་མ་རིག་པས་བསྒྲིབས་པས་ལན་པ་ཡིན་པས་སེམས་ཅན་ཐམས་ཅད་སྡུག་བསྔལ་གྱི་རྒྱུ་མ་རིག་པ་དང་བྲལ་ན་ཅི་མ་རུང་སྙམ་པ་སོགས་བསྒོམ། དམིགས་མེད་ཀྱི་སྙིང་རྗེ་ནི། ཆོས་ཐམས་ཅད་རང་བཞིན་གྱིས་མ་གྲུབ་ཅིང་བདེན་པར་མེད་པ་ལ། དེ་མ་རྟོགས་པར་བདེན་པར་བཟུང་བས་འཁྲུལ་པ་རྒྱ་འབྱམས་ཏེ་སྡུག་བསྔལ་བ་འདི་རྣམས་སྙིང་རེ་རྗེ་སྙམ་པ་དང༌། རང་བཞིན་གྱིས་མ་གྲུབ་པའི་སེམས་ཅན་འདི་ཀུན་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་ན་ཅི་མ་རུང་སྙམ་དུ་བསྒོམ། གསུམ་པ་བྱང་ཆུབ་ཀྱི་སེམས་བསྒོམ་པ་ལ། གཞན་ཕྱིར་འབྲས་བུ་འདོད་པའི་སྨོན་སེམས་བསྒོམ། འབྲས་ཕྱིར་ལམ་ལ་སློབ་པའི་འཇུག་སེམས་བསྒོམ།
ཞི་ལྷག་ཟུང་འབྲེལ་དོན་དམ་བྱང་སེམས་བསྒོམ་པ་དང་གསུམ། དང་པོ་ནི། སྔར་བཤད་པ་དེ་ལྟར་བྱམས་སྙིང་རྗེ་བསྒོམས་པ་སེམས་ཅན་ཐམས་ཅད་བདེ་བ་རྒྱུ་འབྲས་དང་ཕྲད་པ་དང༌། སྡུག་བསྔལ་རྒྱུ་འབྲས་དང་བྲལ་བ་ལ་འགོད་པའི་བློ་བཅོས་མིན་སྐྱེས་པ་ན། དེ་ལྟར་འགོད་དགོས་ཀྱང་དེའི་ནུས་པ་བདག་ལ་མི་འདུག་སུ་ལ་ཡོད་ན་རྫོགས་པའི་སངས་རྒྱས་ལ་ཡོད་པས། དེ་བས་ན་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། ཐོབ་ན་ཅི་མ་རུང་སྙམ་པ་དང༌། ཐོབ་ནས་ཀྱང་སེམས་ཅན་ཐམས་ཅད་གནས་སྐབས་སུ་ཐེག་པ་སོ་སོའི་བྱང་ཆུབ་ལ་བཀོད་ནས་མཐར་ཐུག་རྫོགས་པའི་སངས་རྒྱས་ཀྱི་ས་ལ་གཞག་པར་བྱའོ། ། སྙམ་པ་ཞེ་ཐག་པ་ནས་བསྒོམ་ཞིང་ངག་ཏུ་ཡང་དེ་ལྟར་དུ་བརྗོད་དོ། ། འདིའི་སྐབས་སུ་སྤྲོ་ན་སེམས་བསྐྱེད་ཀྱི་ཕན་ཡོན་དང༌།
དབྱེ་བ་སོགས་ཀྱང་ཅི་རིགས་པ་བཤད་དོ། ། གཉིས་པ་འཇུག་སེམས་བསྒོམ་པ་ནི། བདག་གིས་གཞན་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་ཆེད་དུ་ལམ་ཉམས་སུ་བླང་བར་བགྱིའོ། ། སྙམ་དུ་བསྒོམ། ལམ་ཉམས་སུ་ལེན་པའི་ཚེ་དང༌། ཐུན་མཚམས་སུ་སྒོ་གསུམ་གྱི་བྱ་བ་གང་བརྩམས་ཀྱང་བྱ་བ་འདི་སེམས་ཅན་གྱི་དོན་ཡིན་སྙམ་པ་དང༌། བྱ་བ་འདིས་སེམས་ཅན་ལ་ཕན་པར་གྱུར་ཅིག་སྙམ་དུ་བློ་བསྐྱེད། འདི་ནི་སྤྱོད་འཇུག་ལས། འཇིག་རྟེན་བདེ་བ་ཇི་སྙེད་པ། ། དེ་ཀུན་གཞན་བདེ་འདོད་ལས་བྱུང༌། །
འཇིག་རྟེན་སྡུག་བསྔལ་ཇི་སྙེད་པ། ། དེ་ཀུན་རང་བདེ་འདོད་ལས་བྱུང༌། ། མང་དུ་བཤད་ལྟ་ཅི་ཞིག་དགོས། ། བྱིས་པ་རང་གི་དོན་བྱེད་དང༌། ། ཐུབ་པ་གཞན་གྱི་དོན་མཛད་པ། ། འདི་གཉིས་ཀྱི་ནི་ཁྱད་པར་ལྟོས། ། ཞེས་གསུངས་པའི་དོན་ནོ། ། དེ་ལྟར་སེམས་བསྐྱེད་ནས་སེམས་བསྐྱེད་དེའི་བསླབ་བྱ་ལ་བདག་གཞན་མཉམ་པ་བསྒོམ་པ། བརྗེ་བ་བསྒོམ་པ། དེ་དག་གི་སྤྱོད་པ་ལ་བསླབ་པ་དང་གསུམ།
དང་པོ་ནི། སྤྱོད་འཇུག་ལས། བདག་དང་གཞན་དུ་མཉམ་པ་ནི། ། དང་པོ་ཉིད་དུ་འབད་དེ་བསྒོམ། ། བདེ་དང་སྡུག་བསྔལ་མཉམ་པས་ན། ། ཐམས་ཅད་བདག་བཞིན་བསྲུང་བར་བྱ། ། ཞེས་གསུངས་པའི་དོན། བསྒོམ་ཚུལ་སྙིང་པོ་ནི། བདག་བདེ་བ་འདོད་པ་བཞིན་སེམས་ཅན་དུ་གཏོགས་པ་ཐམས་ཅད་ཀྱང་བདེ་བ་འདོད་པ་ཤ་སྟག་ཡིན་པས། དུས་ད་ནས་བཟུང་སྟེ་སེམས་ཅན་ཐམས་ཅད་ཀྱི་བདེ་བ་རྒྱུ་དང་བཅས་པ་བདག་གིས་བསྒྲུབ་པར་བྱའོ་སྙམ་པ་དང༌།
བདག་སྡུག་བསྔལ་མི་འདོད་པ་བཞིན་སེམས་ཅན་དུ་གཏོགས་པ་ཐམས་ཅད་ཀྱང་སྡུག་བསྔལ་མི་འདོད་པ་ཤ་སྟག་ཡིན་པས་དུས་ད་ནས་བཟུང་སྟེ་སེམས་ཅན་ཐམས་ཅད་ཀྱི་སྡུག་བསྔལ་རྒྱུ་དང་བཅས་པ་ཞི་བར་བགྱིད་དོ་སྙམ་པ་ཡུན་རིང་བསམ་ཞིང༌། དེ་ལྟར་གྱུར་ན་རེ་དགའ་སྙམ་དུ་བློ་བཅོས་མ་མ་ཡིན་པ་བསྐྱེད། དེ་ལྟ་བུའི་བསམ་པ་དང་སྦྱོར་བའི་སྒོ་ནས་ཀྱང་རང་གི་ནུས་ཚོད་ཀྱིས་གཞན་ལ་ཕན་པ་ཅི་ནུས་བསྒྲུབས་པས་རིམ་གྱིས་གཞན་དོན་རྒྱ་ཆེན་པོ་འབྱུང་སྟེ། མགོན་པོ་ཀླུ་སྒྲུབ་ཀྱིས། གཞན་དོན་ལས་ལ་མཐུ་མེད་ཀྱང༌། ། དེ་ཡི་བསམ་པ་རྟག་ཏུ་བྱ། ། གང་ལ་བསམ་པ་འདི་ཡོད་པ། ། དེ་ནི་དེ་ལ་དོན་གྱིས་ཞུགས། ། ཞེས་སོ། ། གཉིས་པ་བརྗེ་བ་བསྒོམ་པ་ནི།
སྤྱོད་འཇུག་ལས། གང་ཞིག་བདག་དང་གཞན་རྣམས་ནི། ། མྱུར་དུ་བསྐྱབ་པར་འདོད་པ་དེས། ། བདག་དང་གཞན་དུ་བརྗེ་བ་ཡི། ། གསང་བའི་དམ་པ་སྤྱད་པར་བྱ། ། ཞེས་གསུངས་པའི་དོན་བསྒོམ་ཚུལ་སྙིང་པོར་དྲིལ་ན། རང་གི་རྩ་བའི་མ་དེ་ཉིད་ཡིད་ཡུལ་དུ་བྱས་ཏེ། དྲིན་དྲན་པ་དང༌། དྲིན་ལན་འཇལ་འདོད་བྱམས་སྙིང་རྗེའི་སྐབས་ལྟར་བསམས་ལ། མ་འདི་ལ་གང་གིས་གནོད་ན།
སྡུག་བསྔལ་གྱིས་དངོས་སུ་གནོད། སྡུག་བསྔལ་གྱི་རྒྱུ་ལས་དང་ཉོན་མོངས་པས་བརྒྱུད་ནས་གནོད་པས། དེ་དག་བདག་གིས་བླང་སྙམ་དུ་བསམས་ལ་མ་རང་གི་མདུན་ཕྱོགས་སུ་གསལ་བར་དམིགས་ཏེ། བདག་གི་དྲིན་ཅན་གྱི་མ་འདིའི་སྡུག་བསྔལ་དང་སྡུག་བསྔལ་གྱི་རྒྱུ་མི་དགེ་བ་ཐམས་ཅད་བདག་ལ་སྨིན་པར་གྱུར་ཅིག་ཅེས་བརྗོད་ཅིང༌། མའི་རྒྱུད་ལ་ཡོད་པའི་སྡུག་བསྔལ་རྒྱུ་དང་བཅས་པ་ཐམས་ཅད་སྐྱི་གྲིས་ཀོ་སྤུ་བཞར་བ་བཞིན་དུ་ནག་ཉིལ་གྱིས་ཚུར་བྱུང་སྟེ་བདག་གི་སྙིང་གི་དཀྱིལ་དུ་ཧྲིལ་བྱུང་བར་བསྒོམ། དེས་རང་རྒྱུད་ལ་ཡོད་པའི་བདག་གཅེས་འཛིན་གྱི་འགོང་པོ་ཁོ་གཞི་མེད་རྩ་བྲལ་ལ་བཏང་བར་བསམ། མ་ལ་གང་གིས་ཕན་ན་བདེ་བས་དངོས་སུ་ཕན། བདེ་བའི་རྒྱུ་དགེ་བས་ཡུན་དུ་ཕན་པར་འདུག་པས། བདག་གི་བདེ་དགེ་ཐམས་ཅད་མ་ལ་བཏང་སྙོམ་དུ་བསམས་ལ་བདག་གི་རྒྱུད་ཀྱི་བདེ་བ་དང་བདེ་བའི་རྒྱུ་དགེ་བ་ཐམས་ཅད་མ་ལ་སྨིན་པར་གྱུར་ཅིག་ཅེས་བརྗོད་ཅིང༌། རང་གི་བདེ་དགེ་ཐམས་ཅད་སྙིང་ག་ནས་ཉི་མ་ཤར་བ་བཞིན་དུ་འོད་ལྷག་གིས་སོང་ནས་མ་ལ་བྱིན་པས།
མས་དེ་དག་ལ་ལོངས་སྤྱོད་དེ་གནས་སྐབས་སུ་ལུས་སེམས་བདེ་ཞིང་ཆོས་བསྒྲུབ་པའི་མཐུན་རྐྱེན་ཐམས་ཅད་འཛོམས་ནས་དགེ་བ་འཕེལ་ཏེ་མྱུར་དུ་འཚང་རྒྱ་ནུས་པ་ཙམ་དུ་བསྒོམ། དེ་ལྟར་བྱུང་ན་རེ་དགའ་སྙམ་དུ་ཡུན་རིང་དུ་བསམ། དེ་ལྟར་ཡང་ཡང་བསྒོམས་པས་དམིགས་པ་གསལ་བར་གྱུར་པ་ན། མ་གྱུར་འགྲོ་བའི་སྡུག་བསྔལ་བདག་ལ་སྨིན། ། བདག་གི་དགེ་བས་མ་རྣམས་བདེ་གྱུར་ཅིག ། ཅེས་བརྗོད་ཅིང་ཚིག་སྔ་མའི་ཚེ་ལེན་པ་དང༌། ཕྱི་མའི་ཚེ་གཏོང་བའི་དམིགས་པ་བསྒོམ། དེ་བཞིན་དུ་རང་གི་ཕ་དང་སྤུན་ཟླ་ལ་སོགས་པའི་གཉེན་གཞན་དང༌། ཡུལ་མི་ཁྱིམ་མཚེས་ལ་སོགས་པ་རྣམས་དང༌། རང་ཉིད་ལ་ཚེ་འདིར་གནོད་བྱེད་ཀྱི་དགྲ་བོ་གདོན་བགེགས་དང་བཅས་པ་རྣམས་དང༌།
རིགས་དྲུག་བར་དོ་དང་བཅས་པ་རྣམས་ལ་ཡང་མ་ལ་བསྒོམ་པ་ཇི་ལྟ་བར་རིམ་བཞིན་བསྒོམ། གནས་སྐབས་འགའ་ཞིག་ཏུ་རང་གི་ལུས་ལ་ན་ཚའམ། སེམས་ལ་སྡུག་བསྔལ་དྲག་པོ་བྱུང་ན་དེ་ལམ་དུ་བྱ་བའི་ཕྱིར་འདི་ལྟར་བསམ་སྟེ། འཇིག་རྟེན་གྱི་ཁམས་ན་བདག་ལྟར་དུ་ན་ཚ་དང་སྡུག་བསྔལ་དྲག་པོས་ཉམ་ཐག་པ་དུ་མ་ཡོད་ངེས། དེ་ཐམས་ཅད་སྙིང་རེ་རྗེ། དེ་རྣམས་ཀྱི་སྡུག་བསྔལ་ཐམས་ཅད་བདག་གི་ལུས་འདིའི་སྟེང་དུ་སྨིན་པར་གྱུར་ཅིག་ཅེས་བརྗོད་ཅིང་ལེན་པའི་དམིགས་པ་བསྒོམ། བདག་གི་བདེ་དགེ་ཐམས་ཅད་དེ་རྣམས་ལ་སྨིན་པར་གྱུར་ཅིག་བརྗོད་ཅིང་གཏོང་བའི་དམིགས་པ་སྔར་ལྟར་བསྒོམ། དེ་བཞིན་དུ་དམྱལ་བ་ལ་ཚ་གྲང་གིས་སྡུག་བསྔལ་བ་དང༌། ཡི་དྭགས་བཀྲེས་སྐོམ་གྱིས་སྡུག་བསྔལ་བ་སོགས་ལ་ཡང་སྔར་གྱི་རིགས་འགྲོས་སྦྱར་ནས་གཏོང་ལེན་བསྒོམ། མཐར་བརྗེ་བའི་ཡུལ་སེམས་ཅན་དང༌།
བརྗེ་བ་པོ་རང་ཉིད་དང༌། བརྗེ་བྱ་བདེ་སྡུག་གཅེས་འཛིན་དང་བཅས་པ་དོན་དམ་གཤིས་ལུགས་ལ་ཅིར་ཡང་གྲུབ་པ་མེད་མོད། ཀུན་རྫོབ་ཏུ་སེམས་འཁྲུལ་པའི་དབང་གིས་མེད་བཞིན་དུ་སྣང་བ་འདི་ལྟ་བུ་ལ་ལོངས་སྤྱོད་དགོས་པ་སྙིང་རེ་རྗེ་སྙམ་པ་དང༌། བརྗེ་བའི་ཡུལ་གྱི་སེམས་ཅན་འདི་རྣམས་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་མྱུར་དུ་ཐོབ་པར་གྱུར་ཅིག་སྙམ་དུ་བསམས་ལ། དགེ་བ་བསྔོ། ། འདི་དག་གི་སྐབས་སུ་སྔོན་ཐུབ་པ་ཆེན་པོ་མཛའ་བོའི་བུ་མོར་འཁྲུངས་པའི་གཏམ་རྒྱུད་སོགས་དང༌། བདག་གཞན་བརྗེ་བ་བསྒོམ་རིགས་པའི་རྒྱུ་མཚན། བསྒོམ་པའི་ཕན་ཡོན། མ་བསྒོམས་པའི་ཉེས་དམིགས་རྣམས་སྤྱོད་འཇུག་ལས་བྱུང་བ་རྣམས་ཅི་རིགས་པར་བཤད་དོ། ། གསུམ་པ་དེ་དག་སྤྱོད་པ་ལ་བསླབ་པ་ལ།
རྒྱལ་སྲས་ཀྱི་སྤྱོད་པ་སྤྱི་ལ་བསླབ་པ། རང་སྨིན་བྱེད་ཕར་ཕྱིན་དྲུག་ལ་བསླབ་པ། གཞན་སྨིན་བྱེད་བསྡུ་དངོས་བཞི་ལ་བསླབ་པའི་ཚུལ་ལོ། ། དེ་དག་ཀྱང་ཕྱོགས་གཅིག་ཏུ་བརྗོད་ན་རང་དོན་ཡིད་བྱེད་ཀྱི་བསམ་པ་འདི་དོར་ནས་བདག་གི་ལུས་ལོངས་སྤྱོད་དུས་གསུམ་དུ་བསགས་པའི་དགེ་རྩ་ཐམས་ཅད་སེམས་ཅན་ལ་བཏང་བར་བགྱིའོ་སྙམ་དུ་བསམ་ཞིང་ངག་ཏུ་ཡང༌། ལུས་དང་དེ་བཞིན་ལོངས་སྤྱོད་དང༌། ། དུས་གསུམ་དགེ་བའི་དངོས་པོ་རྣམས། ། སེམས་ཅན་ཀུན་གྱི་དོན་བསྒྲུབ་ཕྱིར། ། འཕངས་པ་མེད་པར་གཏང་བར་བྱ། ། ཞེས་བརྗོད། དེ་ལྟར་བཏང་བ་ལ་བརྟེན་ནས་སེམས་ཅན་ཟས་འདོད་པ་རྣམས་ལ་ཟས།
སྐོམ་འདོད་པ་རྣམས་ལ་སྐོམ། དབུལ་ཞིང་ཕོངས་པ་རྣམས་ལ་མི་ཟད་པའི་གཏེར། ནད་པ་རྣམས་ལ་སྨན་དང་ནད་གཡོག ། ཆོས་འདོད་པ་རྣམས་ལ་ཆོས་སྟོན་པའི་དགེ་བའི་བཤེས་གཉེན། བརྒལ་འདོད་པ་རྣམས་ལ་གྲུ་དང་གཟིངས་དང་ཟམ་པ། ལམ་ཞུགས་རྣམས་ལ་དེད་དཔོན། མགོན་མེད་པ་རྣམས་ལ་མགོན། སྐྱབས་མེད་པ་རྣམས་ལ་སྐྱབས། དཔུང་གཉེན་མེད་པ་ལ་དཔུང་གཉེན་སོགས་མདོར་ན་སེམས་ཅན་སོ་སོའི་མདུན་དུ་གང་འདོད་པའི་ལོངས་སྤྱོད་ཀྱི་དངོས་པོ་ཟད་མི་ཤེས་པ་འབྱུང་བར་གྱུར་ཅིག་སྙམ་དུ་བསམ། དེ་བཞིན་དུ་རྒྱལ་བ་སྲས་དང་བཅས་པ་རྣམས་ཀྱིས་རང་གཞན་གྱི་དོན་རྒྱ་ཆེན་པོ་བསྒྲུབ་པའི་ཕྱིར་བདོག་པའི་དངོས་པོ་གཞན་ལ་གཏོང་བ་སྦྱིན་པ།
གཞན་ལ་གནོད་པའི་ཁ་ན་མ་ཐོ་བ་སྤོང་བ་ཚུལ་ཁྲིམས། གཞན་གྱིས་གནོད་པ་ལ་སེམས་མི་འཁྲུགས་པ་བཟོད་པ། དགེ་བ་ལ་སེམས་སྤྲོ་བ་བརྩོན་འགྲུས། དགེ་བའི་དམིགས་པ་ལ་སེམས་རྩེ་གཅིག་པ་བསམ་གཏན། ཆོས་རབ་ཏུ་རྣམ་པར་འབྱེད་པ་ཤེས་རབ་སྟེ་ཕ་རོལ་ཏུ་ཕྱིན་པ་དྲུག་དང༌། ཟང་ཟིང་གི་སྦྱིན་པས་ཆོས་ཀྱི་ཆེད་དུ་འཁོར་བསྡུ་བ་དང༌། སྙན་པར་སྨྲ་བས་ཕ་རོལ་མགུ་བར་བྱས་ནས་སྣོད་དང་འཚམས་པར་ཆོས་བསྟན་པ་དང༌། ཆོས་ཐོས་པ་དེ་ཉམས་སུ་ལེན་པ་ལ་ཐབས་མཁས་ཀྱིས་འཇུག་པ་དོན་སྤྱོད་པ་དང༌། གཞན་ཉམས་ལེན་ལ་གཞུག་པའི་ཆེད་དུ་རང་ཉིད་ཀྱང་ཆོས་ཉམས་སུ་ལེན་པ་ལ་འབད་བརྩོལ་གྱིས་འཇུག་པ་དོན་མཐུན་པ་སྟེ། བསྡུ་བའི་དངོས་པོ་བཞི་ལ་བསླབ་ཅིང་ཐུགས་ཉམས་སུ་བཞེས་པ་ལྟར།
བདག་གིས་ཀྱང་རང་སྨིན་བྱེད་ཕར་ཕྱིན་དྲུག་དང༌། གཞན་སྨིན་བྱེད་བསྡུ་དངོས་བཞི་ལ་བསླབས་ཏེ། སེམས་ཅན་ཐམས་ཅད་ལ་ཕན་བདེ་བསམ་གྱིས་མི་ཁྱབ་པ་བསྒྲུབ་པར་བགྱིའོ་སྙམ་དུ་བསམས་ཞིང་དེ་ལྟར་གྱུར་ན་དགའ་བའི་བློ་བསྐྱེད། དགེ་བ་བསྔོ་ཞིང་ཐེག་པ་ཆེན་པོའི་སྨོན་ལམ་གདབ་བོ། ། དམིགས་ཁྲིད་དུ་སྐྱོང་རྒྱུ་འདི་ཙམ་གྱིས་འཐུས་ལ། ཞིབ་ཏུ་སྤྲོ་བར་འདོད་ན་སྦྱིན་སོགས་ཀྱི་ཕན་ཡོན། སྦྱིན་སོགས་རེ་རེ་ལ་ཡོན་ཏན་བཞི་བསྒྲུབ་པ། ཆགས་པ་བདུན་སྤང་བ། བསྡུ་བའི་དངོས་བཞིའི་བཤད་པ་རྣམས་མདོ་དང༌། རིན་ཆེན་ཕྲེང་བ་དང༌།
མདོ་སྡེ་རྒྱན་དང་ཐུབ་པ་དགོངས་གསལ་ལས་འབྱུང་བ་རྣམས་ཇི་ལྟར་འཚམས་པར་བཤད་དོ། ། གསུམ་པ་དོན་དམ་བྱང་སེམས་བསྒོམ་པ་ལ། དོན་དམ་བྱང་ཆུབ་སེམས་ཀྱི་ངོ་བོ་བཤད། དེ་ཉིད་རྒྱུད་ལ་སྐྱེ་བའི་ཐབས་དངོས་བཤད། ཐབས་དེ་ཇི་ལྟར་ཉམས་སུ་བླང་བའི་ཚུལ་དང་གསུམ། དང་པོ་ནི། མགོན་པོ་ཀླུ་སྒྲུབ་ཀྱིས། སངས་རྒྱས་རྣམས་ཀྱི་བྱང་ཆུབ་སེམས། ། བདག་དང་ཕུང་སོགས་རྣམ་རིག་གི ། རྟོག་པ་རྣམས་ཀྱིས་མ་བསྒྲིབས་པ། །
རྟག་ཏུ་སྟོང་ཉིད་མཚན་ཉིད་བཞེད། ། ཅེས་གསུངས་པ་ལྟར་ཕྱི་རོལ་པས་བཏགས་པའི་བདག་དང༌། ཉན་ཐོས་སྡེ་གཉིས་ཀྱིས་བཏགས་པའི་ཕུང་ཁམས་སྐྱེ་མཆེད་དང༌། སེམས་ཙམ་པས་བཏགས་པའི་རྣམ་རིག་སྟེ། ཤེས་པ་བདེན་པར་འདོད་པ་ལ་སོགས་པའི་མཐར་འཛིན་ཅན་གྱི་རྟོག་པ་རྣམས་ཀྱིས་མ་བསྒྲིབས། མ་བསླད་པ་སེམས་ཀྱི་རང་བཞིན་སྤྲོས་པའི་མཐའ་ཐམས་ཅད་དང་བྲལ་བའི་གནས་ལུགས་སྟོང་པ་ཉིད་ནི་འདིར་བསྒོམ་རྒྱུའི་དོན་དམ་བྱང་སེམས་ཀྱི་ངོ་བོ་ཡིན་ཏེ་ཡུལ་ཅན་གྱི་མིང་ཡུལ་ལ་བཏགས་སོ། ། གཉིས་པ་དེ་ཉིད་རྒྱུད་ལ་སྐྱེ་བའི་ཐབས་ནི། རྟེན་ཞི་གནས་དང་བརྟེན་པ་ལྷག་མཐོང་གཉིས་ཡིན་ཏེ། མདོ་དཀོན་མཆོག་སྤྲིན་ལས། ཞི་གནས་གང་ཞེ་ན་སེམས་རྩེ་གཅིག་པའོ། །
ལྷག་མཐོང་གང་ཞེ་ན། ཡང་དག་པར་སོ་སོར་རྟོག་པའོ། ། ཞེས་དང༌། མདོ་རྒྱན་ལས་ཀྱང༌། ཡང་དག་གནས་པ་ལ་བརྟེན་ནས། ། སེམས་ལ་སེམས་ནི་འཇོག་ཕྱིར་དང༌། ། ཆོས་རབ་རྣམ་པར་འབྱེད་པའི་ཕྱིར། ། ཞི་གནས་དང་ནི་ལྷག་མཐོང་བརྗོད། ། ཅེས་སོ། ། གསུམ་པ་ཉམས་སུ་བླང་བའི་ཚུལ་ལ།
ཞི་གནས་སྒོམ་པ། ལྷག་མཐོང་སྒོམ་པ། ཟུང་འབྲེལ་སྒོམ་པའོ། ། དང་པོ་ནི། སྤྱོད་འཇུག་ལས། ཞི་གནས་རབ་ཏུ་ལྡན་པའི་ལྷག་མཐོང་གིས། ། ཉོན་མོངས་རྣམ་པར་འཇོམས་པར་ཤེས་བྱས་ནས། ། ཐོག་མར་ཞི་གནས་བཙལ་བྱ་དེ་ཡང་ནི། ། འཇིག་རྟེན་ཆགས་པ་མེད་ལ་མངོན་དགས་འགྲུབ། ། ཅེས་གསུངས་པས།
ཞི་གནས་ཀྱང་ལུས་སེམས་དབེན་པ་ལ་བརྟེན་ནས་འབྱུང་བས་ན་ཐོག་མར་འཇིག་རྟེན་གྱི་བྱ་བྲེལ་དང༌། ཟང་ཟིང་གི་ནོར་དང༌། གཉེན་དང་མཛའ་བཤེས་སོགས་ལ་ཆགས་པའི་རྣམ་རྟོག་ཐམས་ཅད་སྤངས་ཏེ། རང་ཉིད་དབེན་པར་གནས་ནས་ཏིང་ངེ་འཛིན་བསྒོམ་པར་བྱ་སྟེ། སྤྱོད་འཇུག་ལས། དབེན་པའི་ཡོན་ཏན་བསམ་བྱས་ནས། ། རྣམ་རྟོག་ཉེ་བར་ཞི་བ་དང༌། ། བྱང་ཆུབ་སེམས་ནི་བསྒོམ་པར་བྱ། ། ཞེས་དང༌། རྗེ་བཙུན་རིན་པོ་ཆེས།
པྲ་སྟོན་ཞུས་ལེན་ལས། དབེན་པར་གནས་ནས་བསམ་གཏན་བསྒོམ་པ་ལ། ། བྱིས་དང་འགྲོགས་ན་དབེན་པ་མི་ཐོབ་པས། ། སྐྱེ་བོ་དག་ལ་སྐྱོ་བ་བསྒོམ་བྱ་སྟེ། ། འདི་ཡིས་དབེན་པ་ཐོབ་ཅིང་ལོག་འཚོ་སྤོང༌། ། ཞེས་སོ། ། དེ་ལྟར་དབེན་པར་གནས་ནས་ཞི་གནས་བསྒོམ་པ་ལ། ཉེས་པ་ལྔ་ངོས་ཟིན་པར་བྱས་ནས་དེ་སྤོང་བའི་གཉེན་པོ་འདུ་བྱེད་བརྒྱད་བརྟེན་ཏེ། སེམས་གནས་པའི་ཐབས་དགུའི་སྒོ་ནས་ཞི་གནས་བཙལ་དགོས་ལ། དེ་ལ་ཉེས་པ་ལྔ་ནི།
དགེ་བའི་དམིགས་པ་ལ་སེམས་མི་སྦྱོར་བའི་ལེ་ལོ་དང༌། སྦྱོར་ཡང་ཏིང་འཛིན་བསྒོམ་པའི་གདམས་ངག་བརྗེད་པ་དང༌། མ་བརྗེད་ཀྱང་སེམས་མི་གནས་པ་བྱིང་རྒོད་དང༌། བྱིང་རྒོད་དུ་སོང་བ་ཤེས་ཀྱང་དེ་སྤོང་བའི་གཉེན་པོ་མི་འཚོལ་བ་འདུ་མི་བྱེད་པ་དང༌། ཧ་ཅང་གཉེན་པོ་བཙལ་དྲག་པས་སེམས་མི་གནས་པ་འདུ་བྱེད་པ་རྣམས་ཏེ། དབུས་མཐའ་ལས། ལེ་ལོ་དང་ནི་གདམས་ངག་རྣམས། ། བརྗེད་དང་བྱིང་དང་རྒོད་པ་དང༌། ། འདུ་མི་བྱེད་དང་འདུ་བྱེད་དེ། ། འདི་དག་ཉེས་པ་ལྔར་འདོད་དོ། །
ཞེས་སོ། ། གཉེན་པོ་འདུ་བྱེད་བརྒྱད་ནི། ལེ་ལོའི་གཉེན་པོར་འདུན་པ། རྩོལ་བ། དད་པ། ཤིན་སྦྱངས་དང་བཞི། དེ་རྣམས་ཀྱི་ནང་ནས་གཙོ་བོ་ནི་རྩོལ་བ་སྟེ། འཁོར་བའི་ཉེས་དམིགས་དྲན་པ་སོགས་ཀྱི་སྒོ་ནས་ལེ་ལོ་སྤངས་ནས་ཏིང་ངེ་འཛིན་བསྒོམ་པ་ལ་བརྩོན་འགྲུས་རྩོམ་པ་གལ་ཆེ། གདམས་ངག་བརྗེད་པའི་གཉེན་པོར་དྲན་ཤེས་བཞིན་བསྟེན་པ་གལ་ཆེ་སྟེ། ཏིང་འཛིན་བསྒོམ་པའི་གདམས་ངག་གི་དམིགས་རྣམ་གང་ཡིན་པ་དེ་དྲན་པས་ཡིད་ལ་བྱས་ནས་ཤེས་བཞིན་གྱིས་མི་བརྗེད་པར་འཛིན་པའོ། །
བྱིང་རྒོད་ངོས་མ་ཟིན་པའི་གཉེན་པོར་ནི། བྱིང་རྒོད་ཀྱི་དབང་དུ་སོང་མ་སོང་རྟོག་པ་ཡིན། བྱིང་རྒོད་སེལ་བའི་ཐབས་འདུ་མི་བྱེད་པའི་གཉེན་པོ་ནི། འདུ་བྱེད་པ་སྟེ་གཉེན་པོ་དེ་རྩོལ་བས་སྟོན་པ་ཡིན། འདུ་བྱས་དྲག་ནས་འཐོར་ཏེ་སེམས་མི་གནས་པའི་གཉེན་པོ་ནི། འདུ་བྱེད་བཏང་སྙོམས་བསྟེན་པ་ཡིན་ཏེ། བསྒྲིམ་ལྷོད་རན་པས་མཉམ་ཁད་ཀྱིས་གནས་པ་ན་ཏིང་ངེ་འཛིན་རྣལ་མ་ཞིག་ཡོང་བ་ཡིན་ནོ། ། དེ་སྐད་དུ་དབུས་མཐའ་ལས། གནས་དང་དེ་ལ་གནས་པ་དང༌། ། རྒྱུ་དང་འབྲས་བུ་ཉིད་དུའོ། །
དམིགས་པ་བརྗེད་པར་མ་གྱུར་དང༌། ། བྱིང་དང་རྒོད་དང་རྟོག་པ་དང༌། ། དེ་སྤོང་མངོན་པར་འདུ་བྱེད་དང༌། ། ཞི་ཚེ་རྣལ་དུ་འཇུག་པའོ། ། ཞེས་སོ། ། སེམས་གནས་པར་བྱེད་པའི་ཐབས་དངོས་ནི། འཇོག་དང་རྒྱུན་འཇོག་བསླན་ཏེ་འཇོག ། ཉེར་འཇོག་དུལ་དང་ཞི་བར་བྱེད། ། ཉེར་ཞི་རྩེ་གཅིག་མཉམ་འཇོག་པ། ། འཇོག་པའི་རིམ་པ་རྣམ་དགུ་ཡིན། །
ཞེས་པ་ལྟར་དགུ་ལས། དང་པོ་སེམས་འཇོག་པ་ལ་དམིགས་རྟེན་མི་གཡོ་བ། ལུས་མི་འགུལ་བ། རྫི་མ་མི་འཁྲབ་པ། དམིགས་རྟེན་གྱི་རྣམ་པ་གསལ་བ་དང་བཞི་དགོས་པ་ལས། དང་པོ་ནི། བདག་གིས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་ཆེད་དུ་སེམས་རྩེ་གཅིག་པའི་ཏིང་ངེ་འཛིན་བསྒོམ་པར་བྱ། ། ཞེས་སེམས་བསྐྱེད་ནས། སངས་རྒྱས་ཀྱི་སྐུ་རི་མོར་བྲིས་པ་ལ་སོགས་པ་མཚར་ཞིང་ཡིད་དུ་འོང་བ་ལ་དམིགས་རྟེན་བྱ།
ཡང་ན་མེ་ཏོག་སྔོན་པོའམ། གོས་དར་གྱི་རས་མ་སྔོན་པོ་ལ་སོགས་པ་གང་རུང་ཞིག་རང་གི་མདུན་དུ་ཉེ་རིང་འཚམས་པ་ཞིག་ཏུ་མི་གཡོ་བར་གཞག ། ལུས་མི་འགུལ་བ་ནི། མིག་ཧ་ཅང་མི་དབྱེ། ཧ་ཅང་མི་ཟུམ་པར་སྣའི་རྩེ་མོར་གཏད་ཅིང་ལུས་དྲང་པོར་བསྲང༌། ཕྲག་པ་མཉམ་པོར་བཞག་ལ། ། མགོ་བོ་མི་མཐོ་མི་དམའ་ཞིང༌། སོ་དང་མཆུ་རང་བབས་སུ་བཞག་ཅིང༌། དབུགས་ཕྱི་ནང་དུ་རྒྱུ་བ་ཡང་སྒྲ་ཅན་དང༌། རྔམ་པ་ཅན་དང༌།
རྒོད་བག་ཅན་དུ་མི་གཏོང་བར་དལ་བུ་དལ་བུས་རྒྱུ་རུ་གཞུག ། དེ་ལྟར་དྲང་ཞིང་གཡོ་བ་མེད་པའི་ཚུལ་གྱིས་འཇམ་པའི་སྟན་ལ་འདུག་པར་བྱ། རྫི་མ་མི་འཁྲབ་པ་ནི་མིག་གི་ཡ་ལྕིབས་ཀྱིས་མིག་འབྲས་ཀྱི་ཕྱེད་ཙམ་ཁེབས་པར་བཀབ་ལ། དམིགས་རྟེན་གྱི་སྟེང་དུ་མིག་ཟིམ་གྱིས་བལྟ་ཞིང༌། མཆི་མ་ལ་སོགས་པ་བྱུང་ན་ལག་པས་མི་རེག་པར་ཅི་བདེར་འབབ་དུ་བཅུག་ལ། ཟུག་རྔུ་བྱུང་ན་དེ་ལ་སེམས་མི་གཏོད་པར་དམིགས་རྟེན་གྱི་སྟེང་དུ་དྲག་ཏུ་གཏད་དེ་གནས་པར་བྱ། དམིགས་རྟེན་གྱི་རྣམ་པ་གསལ་བ་ནི། ལེགས་ཉེས་ལ་སོགས་པ་ཅིར་ཡང་མི་རྟོག་པར་རྣམ་པ་གང་ཡིན་པ་དེ་ཉིད་རྟོག་མེད་ཀྱི་ཤེས་པ་ལ་གསལ་སེང་ངེ་བའི་ཚུལ་དུ་འཆར་དུ་བཅུག་པའོ། ། རྒྱུན་དུ་འཇོག་པ་ནི། དེ་ལྟ་བུ་དང་པོ་ཉིད་ནས་ཡུན་རིང་པོ་མི་འོང་བས་ཐུང་ཙམ་རྒྱུན་མཐུད་ཅིང་འཇོག་པའོ། །
བསླན་ཏེ་འཇོག་པ་ནི། རྣམ་གཡེང་བྱུང་ན་ངོ་ཤེས་པར་བྱས་ནས་དམིགས་པ་དེ་ཉིད་ལ་སེམས་སློད་པའོ། ། ཉེ་བར་འཇོག་པ་ནི། སེམས་མི་འཕྲོ་བའི་ཆེད་དུ་དྲན་པས་སེམས་དམིགས་པའི་སྟེང་དུ་སྡུད་པའོ། ། དུལ་བར་བྱེད་པ་ནི། ཏིང་ངེ་འཛིན་གྱི་ཡོན་ཏན་ལ་སེམས་སྤྲོ་བའི་སྒོ་ནས་བྱིང་རྒོད་བྱུང་ན་གཉེན་པོས་སེམས་འདུལ་བའོ། ། ཞི་བར་བྱེད་པ་ནི། རྣམ་གཡེང་ལ་སོགས་པའི་རྐྱེན་གྱིས་སེམས་མི་དགའ་བར་གྱུར་ན་དམིགས་པ་ལ་སེམས་གཏད་དེ་ཞི་བར་བྱེད་པའོ། ། ཉེ་བར་ཞི་བར་བྱེད་པ་ནི། བསམ་གཏན་གྱི་མི་མཐུན་ཕྱོགས་བརྣབ་སེམས་ལ་སོགས་པ་སྐྱེས་ན་དེ་ཡང་དམིགས་པ་ལ་སེམས་གཏད་དེ་ཞི་བར་བྱེད་པའོ། །
རྩེ་གཅིག་ཏུ་འཇོག་པ་ནི། བྱིང་རྒོད་སྤང་བའི་ཐབས་འདུས་བྱས་པས་ཀྱང་སེམས་མི་འགྲོ་ན་རྟོག་པ་དེ་ཉིད་ཀྱི་སྟེང་དུ་འཇོག་པའོ། ། ཤིན་ཏུ་མཉམ་པར་འཇོག་པ་ནི། གོམས་པའི་དབང་གིས་འབད་རྩོལ་མི་དགོས་པར་ཏིང་ངེ་འཛིན་དུ་རང་གི་ངང་གིས་འགྱུར་བ་སྟེ། དེ་དག་ཀྱང་མདོ་སྡེ་རྒྱན་ལས། དམིགས་པ་ལ་ནི་སེམས་གཏད་ནས། ། དེ་རྒྱུན་རྣམ་པར་གཡེང་མི་བྱ། ། རྣམ་གཡེང་མྱུར་དུ་རྟོགས་བྱས་ནས། ། དེ་ལ་སླར་ཡང་བསླན་པར་བྱ། ། བློ་ལྡན་གོང་ནས་གོང་དུ་ཡང༌། །
སེམས་ནི་ནང་དུ་བསྡུ་བར་བྱ། ། དེ་ནས་ཡོན་ཏན་མཐོང་བའི་ཕྱིར། ། ཏིང་ངེ་འཛིན་ལ་སེམས་འདུལ་ལོ། ། རྣམ་གཡེང་ཉེས་པ་མཐོང་བའི་ཕྱིར། ། དེ་ལ་མི་དགའ་ཞི་བར་བྱེད། ། བརྣབ་སེམས་ཡིད་མི་བདེ་ལ་སོགས། ། ལངས་པ་དེ་བཞིན་ཞི་བར་བྱ། ། དེ་ནས་སྡོམ་བརྩོན་ཅན་གྱིས་ནི། ། སེམས་ནི་མངོན་པར་འདུ་བྱེད་བཅས། ། རང་གི་ངང་གིས་འབྱུང་བ་ཐོབ། །
དེ་གོམས་པ་ལས་འདུ་མི་བྱེད། ། དེ་ནས་དེ་ཡི་ལུས་དང་སེམས། ། ཤིན་ཏུ་སྦྱངས་པ་ཆེ་ཐོབ་ནས། ། ཡིད་ལ་བྱེད་དང་བཅས་ཞེས་བྱ། ། ཞེས་སོ། ། དེ་ལྟར་བསྒོམས་པས་ཉམས་དང་པོ་རི་གཟར་གྱི་འབབ་ཆུ་ལྟ་བུ་རྣམ་རྟོག་གི་ཕྲེང་བ་གཅིག་རྗེས་ལ་གཅིག་འབྱུང་བ་ནི་རྣམ་རྟོག་ངོས་ཟིན་གྱི་ཉམས་ཞེས་བྱ་བ་ཡིན། ཉམས་གཉིས་པ་གཅོང་རོང་དོག་མོའི་འབབ་ཆུ་ལྟ་བུ་རྣམ་རྟོག་ཉལ་གྱིས་ཞི་བའི་འཕྲོ་ལ་ཐོལ་གྱིས་སྐྱེས་ཡོང༌། ཡང་ཞི་འགྲོ་བ་སོགས་རེས་འཇོག་ཏུ་འབྱུང་བ་ནི་རྣམ་རྟོག་ངལ་བསོ་བའི་ཉམས་ཡིན། ཉམས་གསུམ་པ་ལུང་པ་ཕུ་གསུམ་གྱི་རྫིང་ཆུ་ལྟ་བུ་རྐྱེན་གྱིས་མ་དཀྲུགས་པའི་ཚེ། རྣམ་རྟོག་ཆེར་མི་འབྱུང༌།
རྐྱེན་གྱིས་དཀྲུགས་པ་ན་རྣམ་རྟོག་ཆེར་སྐྱེས་ཏེ་སེམས་གནས་པ་ལ་ཡང་གནོད་པར་བྱེད་པ་ནི། རྣམ་རྟོག་ཐང་ཆད་པའི་ཉམས་ཡིན། ཉམས་བཞི་པ་རྒྱ་མཚོ་རླབས་དང་བཅས་པ་ལྟ་བུ་ནི། རྣམ་རྟོག་གི་རྦ་རླབས་ཅི་བྱུང་ཡང་སེམས་གནས་པ་ལ་ཆེར་མི་གནོད་ཅིང་རང་ཤུགས་ཀྱིས་མྱུར་དུ་ཞི་འགྲོ་བ་ནི་རྣམ་རྟོག་འདུ་བྱེད་པའི་ཉམས་ཡིན། ཉམས་བཞི་པ་རྒྱ་མཚོ་རླབས་དང་བཅས་པ་ལྟ་བུ་ནི། རྣམ་རྟོག་གི་རྦ་རླབས་ཅི་བྱུང་ཡང་སེམས་གནས་པ་ལ་ཆེར་མི་གནོད་ཅིང་རང་ཤུགས་ཀྱིས་མྱུར་དུ་ཞི་འགྲོ་བ་ནི་རྣམ་རྟོག་འདུ་བྱེད་པའི་ཉམས་ཡིན། ཉམས་ལྔ་པ་རྒྱ་མཚོ་རླབས་དང་བྲལ་བ་ལྟ་བུ་ནི། རྣམ་རྟོག་གི་རྦ་རླབས་ཐམས་ཅད་ཉལ་གྱིས་ཞི་ནས་སེམས་རྩེ་གཅིག་ཏུ་ཁྲིག་གེ་གནས་པ་ནི་རྣམ་ཏོག་འདུ་མི་བྱེད་པའི་ཉམས་ཡིན། དེ་ལྟར་ལྔ་པ་དེ་འདོད་སེམས་རྩེ་གཅིག་པའི་ཉམས་ཡིན་པས། ད་དུང་ལྔ་པ་དེའི་རྒྱུན་བསྐྱངས་པ་ལས་ལུས་སེམས་ཤིན་སྦྱངས་ཀྱི་བདེ་བ་སྐྱེས་པ་ན་བསམ་གཏན་གྱི་སས་བསྡུས་ཀྱི་ཞི་གནས་མཚན་ཉིད་པར་སླབ་ཅིང༌།
འདིར་ལྷག་མཐོང་བསྒོམ་པའི་རྟེན་ལ་ཡང་ཞི་གནས་འདི་བྱུང་ན་མཆོག་ཡིན་ནོ། ། གཉིས་པ་ལྷག་མཐོང་བསྒོམ་པ་ལ། གསལ་བ་ངོས་གཟུང་བ། མཐའ་བྲལ་ ལ་བློ་གཞག་པ། བརྗོད་བྲལ་ལ་ངེས་པ་བསྐྱེད་པ་དང་གསུམ། དང་པོ་ནི། བདག་གིས་སེམས་ཅན་གྱི་དོན་དུ་སངས་རྒྱས་ཐོབ་པར་བྱ། དེའི་ཆེད་དུ་བླ་མ་དམ་པའི་མན་ངག་ལ་བརྟེན་ནས་སེམས་ཀྱི་གསང་བ་བླ་ན་མེད་པ་འདི་ཁོང་དུ་ཆུད་པར་བགྱིའོ་སྙམ་དུ་སེམས་བསྐྱེད་ལ། དེ་ཡང་རང་གི་ཕུང་པོ་ལ་དམིགས་ནས་བདག་དང་བདག་གིར་འཛིན་པ་ནི་འཁྲུལ་པ་ཁོ་ན་སྟེ། བདག་ཅེས་བྱ་བ་ཡོད་ན་མིང་དང་ལུས་སེམས་གང་རུང་ལས་མ་འདས་པ་ལས།
མིང་ནི་གློ་བུར་དུ་བཏགས་པ་ཙམ་ཡིན་པའི་ཕྱིར་བདག་མ་ཡིན། ལུས་ནི་ཤ་ཁྲག་རུས་པའི་གོང་བུ་ལས་བཏགས་པའི་ཕྱིར་དང༌། སྤྱི་བོ་ནས་རྐང་མཐིལ་གྱི་བར་གྱི་ཕྱི་ནང་གང་དུ་ཡང་བདག་མ་དམིགས་པས་ན་ལུས་བདག་མ་ཡིན། སེམས་ནི་འདས་པ་ནི་འགགས། མ་འོངས་པ་ནི་མ་སྐྱེས། ད་ལྟར་བ་ནི་དེ་མ་ཐག་འགག་པར་འགྱུར་བས་ན་བདག་མ་ཡིན། དེ་བས་ན་བདག་གོ་སྙམ་པ་ནི་གཞི་མེད་ལ་འཁྲུལ་པ་ཁོ་ནའོ། ། ཕྱི་རོལ་གྱི་རི་རབ་ཁང་ཁྱིམ་ལ་སོགས་པ་འདི་དག་ཀུན་ཀྱང༌། ཕྱྭ་དང་དབང་ཕྱུག་དང༌། འབྱུང་བཞིའི་རྡུལ་ཕྲན་ལ་སོགས་པ་བྱེད་པ་པོ་གཞན་གྱིས་བྱས་པ་མ་ཡིན་གྱི།
རང་སེམས་འཁྲུལ་པའི་བག་ཆགས་ཀྱིས་བསླད་པའི་སྣང་བ་ཙམ་སྟེ་རྨི་ལམ་གྱི་གྲོང་ཁྱེར་རྟ་གླང་སོགས་དང་ཀུན་ཏུ་མཚུངས་པའོ། ། གཟུང་བ་མ་གྲུབ་པའི་ཕྱིར་འཛིན་པའང་མ་གྲུབ་ལ། དེ་བས་ན་གཟུང་འཛིན་གཉིས་བྲལ་གྱི་སེམས་གསལ་ཙམ་རིག་ཙམ་དེའི་ངང་ལ་མ་ཡེངས་པར་ཡུན་ཇི་ཙམ་གནས་ཀྱི་བར་དུ་འཇོག ། གཉིས་པ་ནི། དེ་ལྟར་གནས་པའི་ཚེ་གསལ་ཙམ་རིག་ཙམ་ཞིག་ཉམས་སུ་མྱོང་བ་ན། སེམས་དེ་ཉིད་ཐོག་མར་གང་ལས་སྐྱེས་བརྟགས་པས། སྐྱེ་བའི་རྒྱུ་མ་རྙེད་པས་སྐྱེ་མེད་དུ་སྟོང་སང་ངེ་བ། བར་དུ་གང་དུ་གནས་བལྟས་པས་ཁ་དོག་དབྱིབས་ལ་སོགས་པ་གང་དུ་ཡང་མ་གྲུབ་ཅིང༌། ལུས་ཀྱི་ཕྱི་ནང་གང་དུ་ཡང་མ་རྙེད་པས་གནས་མེད་དུ་དྭངས་སང་ངེ་བ། མཐའ་མར་གང་དུ་འགག་བལྟས་པས་གང་དུ་ཡང་མི་འགག་པས་ན་འགགས་མེད་དུ་བདེ་ཆམ་མེ་བ།
དེ་ལྟར་སྐྱེ་འགག་གནས་གསུམ་དང་བྲལ་བས་སྟོང་ཉིད་དུ་རྗེན་ནེ་བ། མྱོང་རིག་ཏུ་གསལ་ཙམ་རིག་ཙམ། གསལ་བའི་དུས་ཉིད་ན་སྟོང་པ། སྟོང་པའི་དུས་ན་གསལ་བའི་རྒྱུན་མ་འགགས་པའི་གསལ་སྟོང་འཛིན་མེད། མཐའ་བྲལ་རིས་མེད། བརྗོད་བྲལ་བློ་འདས་ངང་ལ་ཧྲིག་གེ ། རྗེན་ནི། ཡེ་རེ་གཞག ། ཐ་ན་བརྗོད་བྲལ་ཙམ་དུའང་འཛིན་པ་མེད་པར་ཧད་དེ་ཆད་དེ་གཞག ། གསུམ་པ་བརྗོད་བྲལ་ལ་ངེས་པར་བསྐྱེད་པ་ནི།
དེ་ལྟར་བསྒོམ་བྱའི་རྣལ་འབྱོར། སྒོམ་བྱེད་ཀྱི་ཐབས། སྒོམ་མཁན་གསུམ་ཀ་ཡང་རང་བཞིན་གྱིས་མ་གྲུབ་པ་ངོ་བོ་འདི་ཞེས་བརྗོད་དུ་མེད་ཅིང་བློའི་ཡུལ་ལས་འདས་པ་དེའི་ངང་ལ་གཞག། ཐུན་མཚམས་སུ་ཡང་སྣང་བའི་ཆོས་ཐམས་ཅད་ཆོས་ཀྱི་དབྱིངས་ཀྱི་རང་གཟུགས་དང་རང་མདངས་ཡིན་པར་བལྟའོ། ། འདི་དག་ནི་རྗེ་བཙུན་རིན་པོ་ཆེས། སེམས་དང་པོ་སྐྱེ་བ་མེད་པ་ལ། གནས་པ་དང་འགག་པ་ག་ལ་སྲིད། སྐྱེ་འགག་མེད་པར་བསམ་པ་ཡང༌། ། རྣམ་རྟོག་ཡིན་གྱིས་ཞོག་ལ་ཐོང༌། ། བཞག་པ་རང་ཡང་ཞོག་ལ་ཐོང༌། །
འཇོག་མཁན་རང་ཡང་རྣམ་རྟོག་ཡིན། ། ཞེས་དང༌། གསལ་བ་མ་འགགས་སྟོང་པ་དེ། ། ཟུང་འཇུག་གི་གནས་ལུགས་ཡིན་པར་གོ ། ཞེས་གསུངས་པ་རྣམས་ཀྱི་དོན་ནི་ཉམས་ལེན་དམིགས་པར་དྲིལ་བའོ། ། གསུམ་པ་ཟུང་འབྲེལ་བསྒོམ་པ་ནི། དེ་ལྟ་བུའི་ལྷག་མཐོང་གི་ཤེས་རབ་དང་དེ་ཉིད་སྔར་གྱི་ཞི་གནས་ཀྱི་སྟེང་དུ་བསྒོམས་ལ། གནས་ཆ་ཆེ་ན་ཤེས་རབ་ཀྱི་ངར་བསྐྱེད། ཤེས་རབ་ངར་ཆེས་བས་སེམས་མི་གནས་ན་ལྷོད་ཀྱིས་གློད་པས་ཟུང་འབྲེལ་དུ་འགྱུར་རོ། ། གཉིས་པ་སྐྱེ་འགྱུར་གྱི་ཉམས་ལ་ངེས་ཤེས་བསྒོམ་པ་ནི།
སྤྱིར་སྔགས་ལམ་དུ་སྐྱེ་འགྱུར་གྱི་ཉམས་ལ་བསམ་གྱིས་མི་ཁྱབ་ཀྱང་བསྡུ་ན་བཅོ་ལྔ་སྟེ། ལམ་གསུམ་ཉམས་གསུམ་དྲོད་གསུམ་རྟེན་འབྲེལ་གསུམ། ། ཏིང་འཛིན་གསུམ་སྟེ་ལྔ་གསུམ་བཅོ་ལྔའོ། ། ཞེས་པ་ལྟར་ལས་ལམ་གསུམ་ནི། འཇུག་པ་སེལ་བའི་ལམ། ཆགས་པ་གཅོད་པའི་ལམ། བྱང་ཆུབ་ཆེན་པོའི་ལམ། ཉམས་གསུམ་ནི་ལུས་ཉམས། སེམས་ཉམས། རྨི་ཉམས།
དྲོད་གསུམ་ནི། རྣམ་རྟོག་སྔོན་སོང་གི་དྲོད། ཁམས་དགུ་འདུས་པའི་དྲོད། ཐིག་ལེ་འབར་ཞིང་བརྟན་པའི་དྲོད། རྟེན་འབྲེལ་གསུམ་ནི། རླུག་ལོག་གི་རྟེན་འབྲེལ། ། མཐོང་སྣང་གི་རྟེན་འབྲེལ། རྨི་ལམ་གྱི་རྟེན་འབྲེལ། ཏིང་འཛིན་གསུམ་ནི། མཚན་ཉིད་སྣ་ཚོགས་པའི་ཏིང་འཛིན། །
རང་བཞིན་སྟོང་པའི་ཏིང་འཛིན། ། ངོ་བོ་ཅུང་འཇུག་གི་ཏིང་འཛིན་ནོ། ། སྙིང་པོ་ཉམས་ལེན་ནི། ། བདག་གིས་སེམས་ཅན་གྱི་དོན་དུ་སངས་རྒྱས་ཀྱི་གོ་འཕང་ཐོབ་པའི་ཆེད་དུ་ཟབ་མོ་རྡོ་རྗེ་ཐེག་པའི་ལམ་ལ་འཇུག་པར་བགྱིའོ། ། དེར་ཞུགས་ནས་སོ་སོའི་ཉམས་རྒྱུད་ལ་སྐྱེས་སྐྱེས་ཀྱི་བར་དུ་ཉམས་སུ་བླང་བར་བགྱི། ཉམས་སུ་བླངས་པས་ཉམས་བཟང་ངན་ཅི་སྐྱེས་པ་ཐམས་ཅད་ཀྱང་ཆོས་བཞིན་དུ་བྱུང་རྒྱལ་དུ་བསྐྱང་བར་བགྱིའོ་སྙམ་དུ་བསྒོམ། གསུམ་པ་སྤྲོ་བ་བསྐྱེད་པ་དག་པའི་སྣང་བའི་ཁྲིད་ནི། གཞུང་ལས་བདེ་བར་གཤེགས་པ་ལ་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་ལ་དག་པའི་སྣང་བ་ཞེས་པས་བསྟན། དེ་ལ་སྐུ་མི་ཟད་པ་རྒྱན་གྱི་འཁོར་ལོ་ལ་གཉིས་ལས། སྐུའི་གསང་བ་བསམ་གྱི་མི་ཁྱབ་པ་ནི།
སངས་རྒྱས་ཀྱི་དབུའི་གཙུག་ཏོར་ལྟར་མི་མངོན་པ་སྟེ། སྔོན་བྱང་ཆུབ་སེམས་དཔའ་ཤུགས་འཆང་གིས་བཅོམ་ལྡན་འདས་ཀྱི་དབུའི་གཙུག་ཏོར་གྱི་མཐའ་རྟོགས་པར་འདོད་ནས་རི་རབ་ཀྱི་སྟེང་དང༌། སུམ་ཅུ་རྩ་གསུམ་དང༌། ཚངས་པའི་འཇིག་རྟེན་དུ་ཕྱིན་ཀྱང་མཐའ་མ་མཐོང༌། དེ་བཞིན་དུ་སྟེང་ཕྱོགས་ཀྱི་འཇིག་རྟེན་གྱི་ཁམས་བྱེ་བ་ཕྲག་བརྒྱ་འདས་པ་ན་འཇིག་རྟེན་གྱི་ཁམས་པདྨོ་ཅན་ཞེས་བྱ་བ་ན་དེ་བཞིན་གཤེགས་པ་པདྨོའི་དཔལ་གྱི་སྙིང་པོའི་རྒྱལ་པོ་བཞུགས་པའི་ས་རྣམས་སུ་རིམ་གྱིས་ཕྱིན་ཏེ་བལྟས་ཀྱང་དབུའི་གཙུག་ཏོར་གྱི་མཐའ་མ་མཐོང་བ་ལྟ་བུའོ། ། སྐུ་ཐམས་ཅད་པ་ནི་རྒྱལ་བ་མཆོག་ནས་བཟུང་སྟེ་རི་བོང་དང་སྟག་དང་སེང་གེ་དང་གཟིངས་དང་ཟམ་པ་ལ་སོགས་པ་གདུལ་བྱ་གང་ལ་གང་གིས་འདུལ་བ་དེ་དང་རྗེས་སུ་འཚམས་པའི་སྐུར་བསྟན་ནས་དོན་མཛད་པའོ། ། གསུང་ལའང་གཉིས་ལས་གསུང་གི་གསང་བ་བསམ་གྱིས་མི་ཁྱབ་པ་ནི། སངས་རྒྱས་ཀྱི་གསུང་ཉེ་རིང་དང་བྲལ་བ་སྟེ། དྲུང་དུ་ཉན་ཀྱང་ཆེ་བ་མེད་ལ། དཔག་ཚད་དང་རྒྱང་གྲགས་ལ་སོགས་པ་ནས་ཉན་ཀྱང་ཆུང་བ་མེད་དེ།
དེ་ཡང་མོའུ་འགལ་གྱི་བུས་ནུབ་ཕྱོགས་བདེ་བ་ཅན་དང༌། དེ་ནས་ཀྱང་འཇིག་རྟེན་གྱི་ཁམས་བྱེ་བ་ཁྲག་བརྒྱ་འདས་པ་ན་འོད་ཟེར་ཅན་གྱི་འཇིག་རྟེན་གྱི་ཁམས་ཡོད་པས་ས་དེར་བྱོན་ཏེ་ཉན་པས་ཀྱང་ཆུང་བ་མེད་པ་ཐོས་པ་ལྟ་བུའོ། ། གསུང་ཐམས་ཅད་པ་ནི། ལྷའི་སྐད་ནས་བཟུང་སྟེ་ཀླུ་དང་གནོད་སྦྱིན་དང༌། སྲིན་པོ་ལ་སོགས་པ་འགྲོ་བ་སོ་སོའི་སྐད་དུ་ཆོས་སྟོན་ནུས་པའོ། ། ཐུགས་ལའང་གཉིས། ཐུགས་ཀྱི་གསང་བ་བསམ་གྱིས་མི་ཁྱབ་པ་ནི། གདུལ་བྱའི་ཁམས་དང་བསམ་པ་དང༌། བག་ལ་ཉལ་རྣམས་སངས་རྒྱས་ཀྱིས་མཁྱེན་པ་བཞིན་གཞན་སུས་ཀྱང་མི་མཁྱེན་པ་སྟེ། མོའུ་འགལ་གྱི་བུས་རང་གི་མ་གང་དུ་སྐྱེས་མ་མཁྱེན་པ་བཅོམ་ལྡན་འདས་ཀྱིས་མཁྱེན་པ་དང༌།
ཁྱིམ་བདག་དཔལ་སྐྱེས་ལ་ཐར་པའི་ས་བོན་ཡོད་པ་འཁོར་དགྲ་བཅོམ་པ་སུས་ཀྱང་མ་མཁྱེན་པས་རབ་ཏུ་འབྱུང་མ་ནུས་པ་ལས། སྟོན་པས་དཔལ་སྐྱེས་སྐྱེ་བ་བདུན་གྱི་གོང་རོལ་དུ་ཁྱིར་སྐྱེས་པ་ན་ཕག་གིས་བདས་ནས་མཆོད་རྟེན་ཞིག་ལ་བསྐོར་བ་བྱས་པས་ཐར་པའི་ས་བོན་ཡོད་པར་མཁྱེན་ནས་རབ་ཏུ་འབྱུང་བར་གནང་སྟེ་ཁོས་ཀྱང་ཕྱིས་དགྲ་བཅོམ་པ་ཐོབ་པ་ལྟ་བུའོ། ། ཐུགས་ཐམས་ཅད་པ་ནི། ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་པ་སྟེ། དེ་ཡང་ཇི་ལྟ་བ་མཁྱེན་པ་ནི། ཆོས་ཐམས་ཅད་ཀྱི་གནས་ལུགས་དེ་བཞིན་ཉིད་མཁྱེན་ཅིང་མངོན་དུ་གྱུར་པ་ཉིད་དང༌། ཇི་སྙེད་པ་མཁྱེན་པ་ནི། རྨ་བྱའི་མདོངས་ནི་གཅིག་པུ་ལ། ། རྒྱུ་ཡི་དབྱེ་བ་ཇི་སྙེད་པ། ། ཀུན་མཁྱེན་མིན་པས་ཤེས་བྱ་མིན། །
དེ་མཁྱེན་པས་ནི་ཀུན་མཁྱེན་སྟོབས། ། ཞེས་གསུངས་པ་ལྟར་རྨ་བྱའི་མདོངས་བཀྲ་བ་ལ་སོགས་པ་འདུས་བྱས་ཀྱི་ཆོས་ཐམས་ཅད་ཀྱི་རྒྱུ་དང་འབྲས་བུའི་རྟེན་འབྲེལ་མ་ལུས་པ་ཐུགས་སུ་ཆུད་པས་གང་ཡང་མ་འདྲེས་པར་མཁྱེན་པའོ། ། རྒྱན་ནི་རང་གཞན་གཉིས་ཀའི་དོན་འབད་མེད་ལྷུན་གྲུབ་ཏུ་འབྱུང་བས་མཛེས་པའོ། ། འཁོར་ལོ་ནི་མཛད་པ་ཕྲིན་ལས་ཀྱི་འཁོར་ལོ་རྒྱུན་མི་ཆད་པའོ། ། དོན་དེ་དག་བློ་ཡུལ་དུ་ངེས་པར་བྱས་ལ་བསྒོམ་རྒྱུ་ནི་བདག་གིས་ལམ་ལ་འབད་རྩོལ་བྱས་པས་འབྲས་བུ་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་ལ་སོགས་པ་ཡོན་ཏན་བསམ་གྱིས་མི་ཁྱབ་པ་དང་ལྡན་པའི་སངས་རྒྱས་ཀྱི་གོ་འཕང་ཐོབ་ནས་སེམས་ཅན་གྱི་དོན་འབད་མེད་ལྷུན་གྲུབ་ཏུ་འབྱུང་བའི་ཕྲིན་ལས་ཀྱི་འཁོར་ལོ་རྒྱུན་མི་ཆད་པར་འགྱུར་བ་ཡིན་ནོ་སྙམ་དུ་དགའ་བ་དང་སྤྲོ་བ་བསྒོམ་པར་བྱའོ། ། ཉན་ཐོས་གཞུང་དང་ཐེག་ཆེན་ཕ་རོལ་ཕྱིན། ། ཐུན་མོང་ལམ་གྱི་ཉམས་ལེན་མ་ལུས་པ། ། སྣང་གསུམ་ཁྲིད་དུ་དྲིལ་བའི་སྙིང་པོའི་གཏམ། ། སྐལ་མཉམ་གཞན་ལའང་ཕན་ཕྱིར་དེ་སྐད་བསྒྲགས། ། འདི་དེ་མཁས་དང་གྲུབ་པ་ཡོངས་ཀྱི་གཙོ། །
སྨྲ་བའི་ཁྱུ་མཆོག་ཨེ་ཝཾ་རཏྣ་ཡི། ། གསུང་རྒྱུན་སྙིང་པོ་མཛུབ་ཁྲིད་བྱས་ནས་ནི། ། མ་ནོར་བཀོད་འདི་རྒན་པོའི་ལེགས་བྱས་ཡིན། ། ཨེ་མ་རྡོར་འཛིན་དང་པོའི་ལས་ཅན་དག ། རེ་ཞིག་འདི་ཙམ་གྱིས་ཀྱང་བློ་གྲོས་ཀྱི། ། ཁྲོན་པ་ཁེངས་ན་སླད་ནས་ཐོས་པའི་རྒྱ། ། བསྐྱེད་པས་སྙིང་སྟོབས་རྒྱ་མཚོ་ངང་གིས་འཕེལ། ། དེ་ལྟར་གསུང་ངག་ལམ་གྱི་སྔོན་འགྲོའི་ཁྲིད་རིམ་སྣང་གསུམ་སྙིང་པོའི་ལེགས་བཤད་འདི་ནི། རྒྱལ་བའི་བསྟན་པ་མི་འགྱུར་བའི་སྲོག་ཤིང་དམ་པ་ཐམས་ཅད་མཁྱེན་པ་མང་ཐོས་ཀླུ་སྒྲུབ་རྒྱ་མཚོ་དང༌། དོན་གྱི་སླད་དུ་མཚན་ནས་སྨོས་ཏེ་མཁན་ཆེན་འཇམ་པའི་དབྱངས་དབང་ཕྱུག་དཔལ་བཟང་གི་བཀའ་དྲིན་ལས།
གསུང་ངག་ལམ་འདིར་བློ་གྲོས་ཀྱི་སྣང་བ་ཅུང་ཟད་རྒྱས་པ་དགེ་སློང་སྡེ་སྣོད་འཛིན་པ་ངག་དབང་ཆོས་གྲགས་ཀྱིས་སྣང་གསུམ་མཛེས་རྒྱན་གྱི་དམིགས་རིམ་གལ་ཆེ་བ་རྣམས་རང་དང་གཞན་ལ་གོ་བདེ་བའི་ཕྱིར་དུ་དཔལ་བཟང་ལྡན་གྱི་བྱ་འདབས་སྤུ་དཀར་བླ་བྲང་རྫོང་གི་བསྟི་གནས་རང་གི་བསམ་གཏན་ཁང་བུར་སྦྱར་བའི་ཡི་གེ་པ་ནི་མཻ་ཏྲིདྷརྨ་ཀཱིརྟི་བྷ་དྲས་བགྱིས་པ་འདིས་ཀྱང་གསུང་ངག་རིན་པོ་ཆེའི་བསྟན་པ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག ། ཤུ་བྷ་མསྟུ་སརྦ་ཛ་ག་ཏཾ། སརྦ་མདྒ་ལམ།། །། གསང་ཆེན་ཟབ་མོའི་བསྟན་པ་མི་ཉམས་གོང་དུ་འཕེལ་བ་དང་སྐྱབས་མེད་འགྲོ་བ་འདི་ཀུན་ལམ་མཆོག་འདི་ལ་བརྟེན་ནས་ཟུང་འཇུག་སྐུ་བཞིའི་བདག་ཉིད་རྒྱལ་བ་རྡོ་རྗེ་འཆང་གི་གོ་འཕང་མྱུར་དུ་ཐོབ་པའི་རྒྱུར་གྱུར་ཅིག། །། མཁྱེན་བརྩེའི་འོད་སྣང་ལས། པཎ་ཆེན་ངག་དབང་ཆོས་གྲགས་ཀྱི་གསུང་སྐོར། གསུང་ངག་སྔོན་འགྲོའི་ཁྲིད་རིམ་སྣང་གསུམ་སྙིང་པོའི་ལེགས་བཤད། - PAGE 68 -- PAGE 67 -- PAGE 1 -
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
