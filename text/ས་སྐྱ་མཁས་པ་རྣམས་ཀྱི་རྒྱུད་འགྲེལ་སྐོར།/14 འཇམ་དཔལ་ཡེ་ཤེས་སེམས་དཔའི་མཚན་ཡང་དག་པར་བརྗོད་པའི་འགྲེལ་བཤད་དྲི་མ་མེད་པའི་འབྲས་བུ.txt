སྔོན་བྱོན་ས་སྐྱ་པའི་མཁས་པ་རྣམས་ཀྱི་རྒྱུད་འགྲེལ་སྐོར།
པོད ༡༤
འཇམ་དཔལ་ཡེ་ཤེས་སེམས་དཔའི་མཚན་ཡང་དག་པར་བརྗོད་པའི་འགྲེལ་བཤད་དྲི་མ་མེད་པའི་འབྲས་བུ།
༄༅། །འཇམ་དཔལ་ཡེ་ཤེས་སེམས་དཔའི་མཚན་ཡང་དག་པར་བརྗོད་པའི་འགྲེལ་བཤད་དྲི་མ་མེད་པའི་འབྲས་བུ་ཞེས་བྱ་བ་བཞུགས་སོ།། བློ་གྲོས་རྒྱལ་མཚན་གྱིས་བརྩམས།། ༄༅། །ཨེ་མ་ཧོ་ན་མོ་གུ་རུ། བསླབ་གསུམ་ཕུང་པོ་དཔལ་ལྡན་ཆོས་ཀྱི་རྗེ། ། ཚོགས་གསུམ་ཡོངས་རྫོགས་དཔལ་ལྡན་ཆོས་ཀྱི་རྗེ། ། དོན་གསུམ་ཡོངས་རྫོགས་དཔལ་ལྡན་ཆོས་ཀྱི་རྗེ། ། ཐེག་གསུམ་ལམ་སྟོན་ཆོས་ཀྱི་རྗེ་ལ་འདུད། ། ཐེག་པ་ཀུན་གྱི་སྙིང་པོ་ངེས་པའི་དོན། ། སངས་རྒྱས་ཀུན་གྱི་ངོ་བོ་ཡེ་ཤེས་སྐུ། ། སེམས་ཅན་ཀུན་གྱི་ཀུན་གཞིའི་ཡེ་ཤེས་མཆོག །
འཇམ་དཔལ་ཡེ་ཤེས་སེམས་དཔའ་ལ་ཕྱག་འཚལ། ། དེ་ཉིད་དྲི་མས་སྒྲིབ་ཚེ་སེམས་ཅན་དང་། ། དྲི་མ་སེལ་བར་བྱེད་ཚེ་ལམ་གྱི་སྐབས། ། དྲི་མ་བྲལ་བའི་ཚེ་ན་སངས་རྒྱས་ཞེས། ། གཞི་ལམ་འབྲས་བུའི་གནས་སྐབས་གསུམ་པོ་འདི། ། མདོ་རྒྱུད་ཀུན་ཏུ་རབ་གྲགས་ངེས་པའི་དོན། ། ཐེག་ཆེན་ཕྱག་ཆེན་དབུ་མ་ཆོས་སྐུ་དང་། ། བདེར་གཤེགས་བྱང་ཆུབ་ཡེ་ཤེས་ཤེར་སྙིང་དང་། ། དེ་བཞིན་ཉིད་སོགས་མཚན་ཉིད་མཐའ་ཡས་ཀྱིས། ། དུས་གསུམ་སངས་རྒྱས་རྣམས་ཀྱིས་ཡང་དང་ཡང་། །
དོན་དམ་ཡེ་ཤེས་གཅིག་པུ་འདི་ཁོ་ན། ། གསུངས་ཤིང་གསུང་ལ་གསུངས་འགྱུར་གང་འདི་ཉིད། ། རྒྱུད་ཆེན་སྒྱུ་འཕྲུལ་དྲྭ་བར་གླུ་བླངས་གང་། ། མཚན་གྱི་རྣམ་གྲངས་མང་པོས་བརྗོད་པ་འདི། ། དད་ཅན་སློབ་མ་འགའ་ཡིས་བསྐུལ་བ་དང་། ། རང་བློ་དད་མོས་དགེ་བ་སྤེལ་བའི་ཕྱིར། ། སྤྱན་རས་གཟིགས་ཀྱིས་གསུངས་བཞིན་བཤད་པར་བྱ། ། དེ་ལ་སྒྱུ་འཕྲུལ་དྲྭ་བའི་རྩ་རྒྱུད་རྒྱས་པ་ཤླཽ་ཀ་ཁྲི་དྲུག་སྟོང་པ་ལས་ཏིང་ངེ་འཛིན་དྲྭ་བའི་ལེའུ་ཁོལ་དུ་བྱུང་བ་ནི་འཇམ་དཔལ་གྱི་མཚན་བརྗོད་འདི་ཡིན་ཞིང་། མཚན་བརྗོད་འདིའི་དོན་འཇམ་དཔལ་ཡེ་ཤེས་སེམས་དཔའ་དེ་ཉིད་ཐེག་པ་ཐམས་ཅད་ཀྱི་ངེས་དོན་མདོ་སྔགས་ཐམས་ཅད་ཀྱི་མཐར་ཐུག་གིས་བརྗོད་བྱ་ཆོས་ཐམས་ཅད་ཀྱི་སྙིང་པོ་གཙང་བདག་བདེ་དང་རྟག་པའི་མཐར་ཕྱིན་པ་རྡོ་རྗེ་འཆང་གི་ངོ་བོ་ཡིན་པར་དུས་འཁོར་གྱི་འགྲེལ་ཆེན་དྲི་མེད་འོད་དུ་མགོན་པོ་སྤྱན་རས་གཟིགས་དབང་ཕྱུག་གིས་གསུངས་པ་འདི་ལྟ་སྟེ། སྐད་ཅིག་དང་དུ་མ་དང་བྲལ་བའི་ཡེ་ཤེས་ནི་རྒྱལ་བ་རྣམས་ཀྱི་དེ་ཁོ་ན་ཉིད་ཅེས་གསུངས་སོ། །
ཞེས་པ་དང་། གང་གིས་སེམས་ཅན་རྣམས་ཀྱི་ཐེ་ཚོམ་མེད་པར་འགྱུར་བ་མཚན་ཡང་དག་པར་བརྗོད་པ་ནས། དེས་ན་སྔགས་ཀྱི་ཚུལ་ཐམས་ཅད་ཀྱི་ངེས་པའི་དོན་མཚན་ཡང་དག་པར་བརྗོད་པར་བཅོམ་ལྡན་འདས་ཀྱིས་ཕྱག་ན་རྡོ་རྗེ་ལ་སྔགས་ཀྱི་ཐེག་པ་ཡང་དག་པར་བསྟན་ཏོ། ། དེའི་ཕྱིར་གང་གིས་མཆོག་གི་དང་པོའི་སངས་རྒྱས་མི་ཤེས་པ་དེས་མཚན་ཡང་དག་པར་བརྗོད་པ་མི་ཤེས་སོ། ། གང་གིས་མཚན་ཡང་དག་པར་བརྗོད་པ་མི་ཤེས་པ་དེས་རྡོ་རྗེ་འཛིན་པའི་ཡེ་ཤེས་ཀྱི་སྐུ་མི་ཤེས་སོ། ། གང་གིས་རྡོ་རྗེ་འཛིན་པའི་ཡེ་ཤེས་ཀྱི་སྐུ་མི་ཤེས་པ་དེས་སྔགས་ཀྱི་ཐེག་པ་མི་ཤེས་སོ། ། གང་གིས་སྔགས་ཀྱི་ཐེག་པ་མི་ཤེས་པ་དེ་ཐམས་ཅད་ནི་འཁོར་བ་པ་སྟེ། བཅོམ་ལྡན་འདས་རྡོ་རྗེ་འཛིན་པའི་ལམ་དང་བྲལ་བའོ། ། དེ་ལྟ་བས་ན་མཆོག་གི་དང་པོའི་སངས་རྒྱས་ནི་བླ་མ་དམ་པ་རྣམས་ཀྱིས་བསྟན་པར་བྱ་ཞིང་ཐར་པ་དོན་དུ་གཉེར་བའི་སློབ་མ་རྣམས་ཀྱིས་མཉན་པར་བྱའོ། ། ཞེས་གསུངས་པ་དང་།
ཉན་ཐོས་དང་ཕ་རོལ་ཏུ་ཕྱིན་པ་དང་སྔགས་ཀྱི་ཚུལ་འདི་རྣམས་ཀྱི་མཆོག་ཏུ་མི་འགྱུར་བའི་སྙིང་པོ་བཅོམ་ལྡན་འདས་རྡོ་རྗེ་འཛིན་པ་ནི་མཚན་ཡང་དག་པར་བརྗོད་པ་ལས་དེ་བཞིན་གཤེགས་པའི་བསྟན་ཏོ། ། འདིའི་དོན་མི་ཤེས་པ་བླ་མ་དམ་པ་མ་ཡིན་པ་ཉམས་པ་མཆོག་ཏུ་མི་འགྱུར་བའི་ཡེ་ཤེས་ཉམས་པ་རྣམས་མ་འོངས་པའི་དུས་སུ་འབྱུང་བར་འགྱུར་ཏེ། རྣམ་པར་ཉམས་པ་དེ་རྣམས་ཀྱིས་སེམས་ཅན་རྣམས་ཉམས་པར་བྱེད་དོ། ། ཞེས་པ་དང་། དེ་བཞིན་དུ་མཚན་ཡང་དག་པར་བརྗོད་པ་ལ་བཅོམ་ལྡན་འདས་མཆོག་ཏུ་མི་འགྱུར་བའི་ཡེ་ཤེས་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་སྙིང་པོར་གྱུར་པ་ནི་གསོལ་བ་འདེབས་པ་དང་བཅས་པའི་ཚིགས་སུ་བཅད་པ་བརྒྱ་དྲུག་ཅུ་རྩ་གཉིས་ཀྱི་དེ་བཞིན་གཤེགས་པས་རབ་ཏུ་བསྟན་ཏོ།། །། དེ་ལ། དེ་ནས་དཔལ་ལྡན་རྡོ་རྗེ་འཆང་། ། ཞེས་པ་ལ་སོགས་པ་ནས། ལུས་བཏུད་ནས་ནི་སྤྱན་སྔར་འདུག ། ཅེས་པའི་མཐར་ཐུག་པ་ནི།
གསོལ་བ་འདེབས་པའི་ཚིགས་སུ་བཅད་པ་བཅུ་དྲུག་གོ ། དེ་ནས་བཅོམ་ལྡན་ཤཱཀྱ་ཐུབ། ། ཅེས་པ་ལ་སོགས་པ་ནས། བཅོམ་ལྡན་དེ་ནི་ལེགས་ཞེས་གསོལ། ། ཞེས་པའི་མཐར་ཐུག་པ་ནི། ལན་གསུངས་པའི་ཚིགས་སུ་བཅད་པ་དྲུག་གོ ། སླར་ཡང་དེ་ནས་ཞེས་པ་ལ་སོགས་པ་ནས། རིགས་ཆེན་གཙུག་ཏོར་ཆེར་གཟིགས་ནས། ། ཞེས་པའི་མཐར་ཐུག་པ་ནི། རིགས་དྲུག་ལ་གཟིགས་པའི་ཚིགས་སུ་བཅད་པ་གཉིས་པའོ། །
གསང་སྔགས་རྒྱལ་པོ་དྲུག་ལྡན་ཞིང་། ། ཞེས་པ་ལ་སོགས་པ་ནས། ཨ་ར་པ་ཙ་ནཱ་ཡ་ཏེ་ན་མཿ ། ཞེས་པའི་མཐར་ཐུག་པ་ནི། སྒྱུ་འཕྲུལ་དྲྭ་བ་བས་མངོན་པར་རྫོགས་པར་བྱང་ཆུབ་པའི་རིམ་པ་ཚིགས་སུ་བཅད་པ་གསུམ་མོ། ། འདི་ལྟར་སངས་རྒྱས་བཅོམ་ལྡན་འདས། ། ཞེས་པ་ལ་སོགས་པ་ནས། ཐེགས་པ་ཆེན་པོའི་ཚུལ་གྱི་མཆོག ། ཅེས་པའི་མཐར་ཐུག་པ་ནི། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་བསྟོད་པ་ཚིགས་སུ་བཅད་པ་བཅུ་བཞི་པའོ། །
སངས་རྒྱས་རྣམ་པར་སྣང་མཛད་ཆེ། ། ཞེས་པ་ལ་སོགས་པ་ནས། རྡོ་རྗེ་ལྕགས་ཀྱུ་ཞགས་པ་ཆེ། ། ཞེས་པའི་མཐར་ཐུག་པ་ནི། ཆོས་ཀྱི་དབྱིངས་ཤིན་དུ་རྣམ་པར་དག་པའི་ཡེ་ཤེས་ལ་བསྟོད་པ་རྐང་པའི་དམན་པའི་ཚིགས་སུ་བཅད་པ་ཉི་ཤུ་རྩ་ལྔ་པའོ། ། རྡོ་རྗེ་འཇིགས་བྱེད་འཇིགས་པར་བྱེད། ། ཅེས་པ་ལ་སོགས་པ་ནས། སྒྲ་དང་ལྡན་པ་རྣམས་ཀྱི་མཆོག ། ཅེས་པའི་མཐར་ཐུག་པ་ནི། མེ་ལོང་ལྟ་བུའི་ཡེ་ཤེས་ཀྱི་བསྟོད་པ་རྐང་པའི་ལྷག་པའི་ཚིགས་སུ་བཅད་པ་བཅུའོ། །
ཡང་དག་བདག་མེད་དེ་བཞིན་ཉིད། ། ཅེས་པ་ལ་སོགས་པ་ནས། ཡེ་ཤེས་མེ་ལྕེ་འོད་རབ་གསལ། ། ཞེས་པའི་མཐར་ཐུག་པ་ནི། སོ་སོར་རྟོག་པའི་ཡེ་ཤེས་ཀྱི་བསྟོད་པ་ཚིགས་སུ་བཅད་པ་བཞི་བཅུ་རྩ་གཉིས་སོ། ། འདོད་པའི་དོན་གྲུབ་དམ་པ་སྟེ། ། ཞེས་པ་ལ་སོགས་པ་ནས། ནོར་བུ་ཆེན་པོ་རིན་ཆེན་ཏོག ། ཅེས་པའི་མཐར་ཐུག་པ་ནི། མཉམ་པ་ཉིད་ཀྱི་ཡེ་ཤེས་ཀྱི་བསྟོད་པ་ཚིགས་སུ་བཅད་པ་ཉི་ཤུ་རྩ་བཞིའོ། །
སངས་རྒྱས་ཀུན་གྱིས་རྟོགས་བྱ་བ། ། ཞེས་པ་ལ་སོགས་པ་ནས། འཇམ་དཔལ་དཔལ་དང་ལྡན་པའི་མཆོག ། ཅེས་པའི་མཐར་ཐུག་པ་ནི། བྱ་བ་གྲུབ་པའི་ཡེ་ཤེས་ཀྱི་བསྟོད་པ་ཚིགས་སུ་བཅད་པ་བཅོ་ལྔའོ། ། མཆོག་སྦྱིན་རྡོ་རྗེ་མཆོག་ཁྱོད་འདུད། ། ཅེས་པ་ལ་སོགས་པ་ནས། ཡེ་ཤེས་སྐུ་ཉིད་ཁྱོད་ལ་འདུད། ། ཅེས་པའི་མཐར་ཐུག་པ་ནི། དེ་བཞིན་གཤེགས་པ་ལྔའི་ཡེ་ཤེས་ཀྱི་བསྟོད་པ་ཚིགས་སུ་བཅད་པ་ལྔ་སྟེ།
ཚིགས་སུ་བཅད་པ་བརྒྱ་དྲུག་ཅུ་རྩ་གཉིས་པོ་འདི་རྣམས་ཀྱི་ཐེག་པ་ཐམས་ཅད་ལས་བྱུང་ནས་བཅོམ་ལྡན་རྡོ་རྗེ་འཛིན་པའི་སྙིང་པོ་ཀུན་ཏུ་བཟང་པོ་མཆོག་ཏུ་མི་འགྱུར་བའི་བདེ་བ་ཆེན་པོ་ནམ་མཁའི་ཁམས་ཀྱི་མཐར་ཐུག་པ་ཀུན་ནས་སྣང་བར་བྱེད་པ་རྣམ་པར་དག་པས་ཡེ་ཤེས་ཀྱི་ཚོགས་བསགས་པ་ཟབ་ཅིང་རྒྱ་ཆེ་བའི་གཟུགས་འཆང་བ། རང་བཞིན་གྱི་འོད་གསལ་བ་ཐོག་མ་དང་ཐ་མ་མེད་པ་བདག་དང་བདག་གིར་བར་གཟུང་བ་དང་། འཛིན་པ་ལ་སོགས་པའི་རྣམ་པར་རྟོག་པའི་དྲི་མ་དང་བྲལ་བ་དུས་ཐམས་ཅད་པ་ཀུན་ནས་ཉོན་མོངས་པ་མེད་པ་ཆོས་ཐམས་ཅད་ཀྱི་རང་བཞིན་མཁྱེན་པའི་འཁོར་བའི་བག་ཆགས་ལས་རྣམ་པར་གྲོལ་བ་དང་འགྲོ་བ་དང་འོང་༼འཁོར་༽བ་དང་བྲལ་བ་སྤྲོས་པ་མེད་པའི་ངོ་བོ་རང་གི་ངང་གིས་འཇུག་ཅིང་འཕེལ་བའི་ཏིང་ངེ་འཛིན་དང་གཟུང་སྣ་ཚོགས་པ་རྣམས་ཀྱི་རྟེན་དུ་བུམ་པ་བཟང་པོ་དང་དཔག་བསམ་གྱི་ཤིང་དང་ཡིད་བཞིན་གྱི་ནོར་བུ་བཞིན་དུ་སེམས་ཅན་ཐམས་ཅད་ཀྱིས་བསམ་པ་ཡོངས་སུ་རྫོགས་པར་བྱེད་པ་ཐུབ་པ་ཆེན་པོ་རྣམས་ཀྱིས་ཀྱང་སྤྱོད་ཡུལ་པ་མ་ཡིན་པ་སེམས་ཅན་གྱི་ཕུང་པོ་ཆེན་པོ་མཆོག་ཏུ་ཞི་བར་མཛད་པ་སྒྱུ་མ་ལྟ་བུ་རྨི་ལམ་ལྟ་བུ་གཟུགས་བརྙན་ལྟ་བུ་སྒྲ་སྙན་ལྟ་བུས་ཡང་དག་པར་བསྡུས་པ་སྟེ། སྲིད་པ་གསུམ་གྱིས་མཆོད་པར་བྱ་བའི་རྣལ་འབྱོར་པའི་ཡེ་ཤེས་རང་རིག་པ་མཆོག་ཏུ་མི་འགྱུར་བའི་བདེ་བ་འདི་ཉིད་ནི་རྣལ་འབྱོར་པའི༼རྣམ་པར་༽དོར་བར་མི་བྱའོ། ། ཞེས་པ་དེ་བཞིན་གཤེགས་པའི་ངེས་པའོ། ། ཞེས་གསུངས་པ་བཞིན་དུ། དོན་དམ་པའི་མཚན་ཡང་དག་པར་བརྗོད་པའི་རྒྱུད་ཀྱི་རྒྱལ་པོ་འདི་འཆད་པ་ལ་གསུམ་སྟེ། བཤད་པ་ལ་འཇུག་པ་དང་། ཞུགས་པའི་བཤད་པ་དངོས་དང་། ལེགས་པར་བཤད་པ་མཐར་ཕྱིན་པའོ། །
དང་པོ་ལ་བཞི་སྟེ། རྒྱ་གར་སྐད་དུ་སྨོས་པ་དང་། དེ་ཉིད་བོད་སྐད་དུ་བསྒྱུར་བ་དང་། དེའི་དོན་བཤད་པ་དང་། འདོད་པའི་ལྷ་ལ་ཕྱག་འཚལ་བའོ། ། དང་པོ་ནི། རྒྱ་གར་སྐད་དུ། ཨཱརྻ་མཉྫུ་ཤྲཱི་ནཱ་མ་སངྒི་ཏི། ཞེས་པའོ། ། གཉིས་པ་ནི།
བོད་སྐད་དུ། འཕགས་པ་འཇམ་དཔལ་གྱི་མཚན་ཡང་དག་པར་བརྗོད་པ་ཞེས་པའོ། ། གསུམ་པ་ལ་གསུམ་སྟེ། མཚན་བསྒྱུར་བ་དང་། མཚན་བཤད་པ་དང་། མཚན་སྨོས་པའི་དགོས་པའོ། ། དང་པོ་ནི། རྒྱ་གར་གྱི་སྐད་དང་བོད་སྐད་དུ་རིམ་པ་ལྟར་བསྒྱུར་བ་འདི་ལྟ་སྟེ། ཨཱརྻ་འཕགས་པ་དང་། མཉྫུ་འཇམ་པ་དང་།
ཤྲཱི་དཔལ་དང་། ནཱ་མ་མཚན་དང་། སངྒི་ཏི་ཡང་དག་པར་བརྗོད་པའོ། ། གཉིས་པ་མཚན་བཤད་པ་ནི། རྒྱ་གར་ཞེས་པ་དེ་ནི་རིས་མེད་ཅིང་བོད་རིས་རྒྱ་ལས་གར་བས་ན་རྒྱ་གར་རོ། ། དེ་ནས་སྐད་རིགས་དུ་མ་ཡོད་པ་ལས་སྒྱུ་འཕྲུལ་དྲྭ་བའི་རྒྱུད་འདི་ནི་ལེགས་པར་སྦྱར་བ་ལྷའི་སྐད་ཡིན་ཞིང་། དེའི་ཞིང་འདིའི་སྐད་དུ་མཚན་བརྗོད་འདི་ལ་ཨཱརྻ་མཉྫུ་ལ་སོགས་པ་འདི་ལྟར་ཟེར་ཞེས་པའོ། ། དེ་བོད་སྐད་དུ་བསྒྱུར་ན་འཕགས་པ་འཇམ་དཔལ་ལ་སོགས་པ་ཟེར་ཞེས་པའོ། ། ཡོན་ཏན་ཐམས་ཅད་འཇིག་རྟེན་ལས་འཕགས་པའི་ཕྱིར་འཕགས་པ་དང་། བྱམས་པས་མཐའ་དག་ལ་ཁྱབ་པའི་ཕྱིར་འཇམ་དཔལ་༼པ་༽ཡིན་ཞིང་གཉིས་མེད་ཡེ་ཤེས་ཡིན་པའི་ཕྱིར་དཔལ་ཡིན་ལ་དེའི་མཚན་ཡང་ཡིན་ཡང་དག་པར་བརྗོད་པ་ཡང་ཡིན་པའི་མཚན་ཕྱིན་ཅི་མ་ལོག་པར་ཡང་དག་པར་བརྗོད་པའོ། །
གསུམ་པ་མཚན་སྨོས་པའི་དགོས་པ་ནི། རྒྱ་སྐད་སྨོས་པས་རྒྱ་གར་ནས་བྱོན་པར་ཤེས་པ་དང་། བོད་སྐད་དུ་སྨོས་པས་བོད་ལ་གོ་བདེ་ཞིང་ལོ་པཎ་གྱིས་དྲིན་དྲན་པ་དང་། རྒྱ་བོད་ཀྱི་མཚན་གཉིས་ཤེས་པ་ལ་སོགས་པའི་དགོས་པ་ཡོད་པའོ། ། བཞི་པ་འདོད་པའི་ལྷ་ལ་ཕྱག་འཚལ་བ་ནི། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཞེས་པ། འཇམ་དཔལ་གྱི་དོན་ནི་སྔར་བསྟན་པ་དེ་ཉིད་ཡིན་ལ། གཞོན་ནུར་གྱུར་པ་ནི་ལོ་བཅུ་དྲུག་པ་ལྟ་བུའི་ཚུལ་འཆང་བའོ། ། དེ་ལ་དོན་དམ་གྱི་ལུས་ངག་སེམས་གསུམ་གྱིས་འདུད་པ་དང་།
ཀུན་རྫོབ་ཀྱི་ལུས་ངག་སེམས་གསུམ་གྱིས་འདུད་པ་དང་། ཏིང་ངེ་འཛིན་གྱི་ལུས་ངག་ཡིད་གསུམ་གྱིས་ཕྱག་འཚལ་བའོ། ། དེ་ལ་ཞིང་གི་རྡུལ་རྙེད་ལུས་རབ་བཏུད་པ་ཡིས། ། ཞེས་པ་དོན་དམ་གྱི་ལུས་དེ་སྙེད་སྤྲུལ་ནས་སངས་རྒྱས་གཅིག་ལ་འདུད་པ་ཇི་ལྟ་བ་དེ་བཞིན་དུ་རྒྱལ་བ་ཀུན་ལ་ཕྱག་འཚལ་བའོ། ། དབྱངས་ཀྱི་ཡན་ལག་རྒྱ་མཚོའི་སྒྲ་ཀུན་གྱིས། ། རྒྱལ་བ་ཀུན་གྱི་ཡོན་ཏན་རབ་བརྗོད་ཅིང་། ། ཞེས་པ་ལུས་དེ་སྙེད་ལ་མགོ་དེ་སྙེད་ལྕེ་དེ་སྙེད་ཀྱི་དབྱངས་ཀྱི་ཡན་ལག་དེ་སྙེད་སྤྲུལ་ནས་རྒྱལ་བ་གཅིག་ལ་བསྟོད་པ་ལྟར་བདེ་བར་གཤེགས་པ་ཐམས་ཅད་ལ་བསྟོད་པ་ནི་དོན་དམ་གྱི་ངག་གིས་ཕྱག་འཚལ་བའོ། ། དེ་དག་གི་ཡོན་ཏན་མཐའ་ཡས་པ་ནམ་མཁའ་དང་མཉམ་པ་རང་རིག་ཡེ་ཤེས་སྐད་ཅིག་མ་གཅིག་གིས་ཡང་སྤྱོད་ཡུལ་དུ་གྱུར་ཅིང་ཡིད་ཅེས་པ་སྐད་ཅིག་གཅིག་གིས་བྱེ་བྲག་བྱེད་ཅེས་པ་ནི་དོན་དམ་གྱི་སེམས་ཀྱིས་ཕྱག་འཚལ་བའོ། ། དེ་ལ་ཀུན་རྫོབ་ཀྱི་སྒོ་གསུམ་གྱི་འདུད་པ་ནི། ལུས་ཀྱི་གུས་པའི་རྣམ་འགྱུར་སྟོན་ཚད་ལུས་ཀྱི་ཕྱག་ཡིན་པས་པུས་མོ་བཙུགས་པ་ཐལ་མོ་སྦྱར་བ་ལག་པ་གཅིག་གིས་ཞེ་ས་བྱེད་པ་ལ་སོགས་པ་ལུས་ཀྱི་ཕྱག་ཡིན་ཞིང་ཡན་ལག་ལྔ་ས་ལ་རེག་པ་ནི་གུས་ཤོས་ཡིན་ནོ། །
ཡོན་ཏན་བརྗོད་པ་དང་གྲགས་པ་སྒྲོགས་པ་ལ་སོགས་པ་ནི་ངག་གི་ཕྱག་གོ ། ཡོན་ཏན་སེམས་པ་དེ་ལ་ཡིད་ཆེས་པ་ལ་སོགས་པ་ནི་སེམས་ཀྱི་ཕྱག་གོ ། ཏིང་ངེ་འཛིན་གྱི་ཕྱག་ནི་དེ་བསྒོམས་པའི་ལུས་གནད་ལུས་ཀྱི་ཕྱག་གོ ། སྒོམ་པའི་སྨྲ་བཅད་ལ་སོགས་པ་ངག་གི་ཕྱག་གོ ། དེ་སྒོམ་པའི་དམིགས་པ་ལ་རྩེ་གཅིག་པ་ནི་སེམས་ཀྱི་ཕྱག་གོ ། དེ་སྒོ་གསུམ་གྱི་ཏིང་ངེ་འཛིན་དེ་ལྟར་བསྒོམས་པའི་ངང་ནས་གཡས་གཡོན་གྱི་སོར་མོ་ལྔ་ཙམ་གཉིས་དབུས་སུ་ཐལ་མོ་སྦྱར་བ་བཞིན་དུ་གཡས་གཡོན་གྱི་རླུང་ལྔ་ལྔ་དབུ་མར་སྦྱོར་བ་ནི་ཏིང་ངེ་འཛིན་གྱི་ཕྱག་འཚལ་བའོ། ། དེ་ལྟ་བས་ན་གཞུང་ལུགས་འདི་དང་འདི་ལྟ་བུ་བསྒྱུར་བ་དང་འཆད་པ་ལ་སོགས་པ་ལ་འདོད་པའི་ལྷ་ལ་ཕྱག་འཚལ་བ་ལ་སོགས་པའི་སྒོ་ནས་འཇུག་པ་ཡིན་ཏེ། སྙན་ངག་མེ་ལོང་ལས། ཕྱག་བརྗོད་དངོས་པོ་ནི། ངེས་པར་བསྟན་པ་དང་དེའི་སྒོ་ཞེས་པའོ། །
གཉིས་པ་ཞུགས་པའི་བཤད་པ་དངོས་ལ་གསུམ་སྟེ། རྒྱུད་གསུངས་པར་གསོལ་བ་འདེབས་པ་དང་། ལན་གྱིས་གསུངས་པར་ཞལ་གྱིས་བཞེས་པ་དང་། ཞལ་གྱིས་བཞེས་པ་བཞིན་རིམ་པར་གསུངས་པའོ། ། དང་པོ་ལ་གཉིས་ཏེ། གསོལ་བ་འདེབས་པའི་རྣམ་འགྱུར་དང་། གསུངས་པར་གསོལ་བ་འདེབས་པ་དངོས་སོ། ། དང་པོ་ལ་བཞི་སྟེ། གསོལ་བ་འདེབས་པ་པོའི་གང་ཟག་དང་། དེ་ཉིད་གསོལ་བ་འདེབས་པའི་རྣམ་འགྱུར་དང་།
དེ་ཉིད་གསོལ་བ་འདེབས་པའི་བསམ་པ་དང་། དེ་ཉིད་གསོལ་བ་འདེབས་པའི་འདུག་ཚུལ་ལོ། ། དང་པོ་གསོལ་བ་འདེབས་པ་པོའི་གང་ཟག་ནི། དེ་ནས་དཔལ་ལྡན་རྡོ་རྗེ་འཆང་། ། གདུལ་དཀའ་འདུལ་བ་རྣམས་ཀྱི་མཆོག ། དཔའ་བོ་འཇིག་རྟེན་གསུམ་ལས་རྒྱལ། ། རྡོ་རྗེ་དབང་ཕྱུག་གསང་བའི་བདག ། ཞེས་པ་སྟེ། སྒྱུ་འཕྲུལ་དྲྭ་བའི་རྩ་རྒྱུད་ཀྱི་འདིའི་སྐབས་ཀྱི་གོང་མའི་ལེའུར་བསྟན་ཟིན་པ་དེ་ནས་ཏིང་ངེ་འཛིན་དྲྭ་བའི་ལེའུ་མཚན་བརྗོད་འདི་གསུང་བར་གསོལ་བར་འདེབས་པ་པོ་དཔལ་གཉིས་མེད་ཡེ་ཤེས་དང་ལྡན་ཞིང་ཕྱག་ན་རྡོ་རྗེ་འཆང་བ། གདུལ་དཀའ་བ་ཕྱི་རོལ་དུ་ཀླུ་བདུད་ལ་སོགས་པ་དང་།
ནང་དུ་སྐྱེ་རྒ་ན་འཆིའི་བདག་ཉིད་ཀུན་གཞི་རྣམ་པ་ཤེས་པ་འདུལ་བར་བྱེད་པ་རྣམས་ཀྱི་ནང་ནས་མཆོག་ཏུ་གྱུར་པ་ལས་རླུང་གི་སྲོག་གཅོད་པའི་དཔའ་བོ་ཕྱི་རོལ་ཏུ་འདོད་པ་དང་། གཟུགས་དང་གཟུགས་མེད་པའི་འཇིག་རྟེན་གསུམ་དང་ནང་དུ་ལུས་ངག་ཡིད་གསུམ་གྱི་སྒྲིབ་པ་ལས་རྣམ་པར་རྒྱལ་བ། བདུད་དང་ཉོན་མོངས་ཀྱི་གནོད་པའི་མི་ཕྱེད་པའི་རྡོ་རྗེ་བདེ་བ་ཆེན་པོ་དབང་ཕྱུག་གི་ཡོན་ཏན་ཕུན་སུམ་ཚོགས་པ་སྐུ་གསུང་ཐུགས་གསང་བ་ཟབ་མོ་ལ་དབང་བསྒྱུར་བའི་རྒྱལ་པོ་རྡོ་རྗེ་ཟླ་བ་དྲི་མེད་འོད་དེ་བཞིན་གཤེགས་པ་ཐམས་ཅད་ཀྱི་སྙན་དུ་གྱུར་པ་ཕྱག་ན་རྡོ་རྗེ་ནི་གསོལ་བ་འདེབས་པ་པོ་ཡིན་ནོ། ། གཉིས་པ་དེ་ཉིད་གསོལ་བ་འདེབས་པ་པོའི་རྣམ་འགྱུར་ནི། པདྨ་དཀར་པོ་རྒྱས་འདྲའི་སྤྱན། ། པདྨ་རྒྱས་འདྲའི་ཞལ་མངའ་བ། ། རང་གི་ལག་གིས་རྡོ་རྗེ་མཆོག ། ཡང་དང་ཡང་དུ་གསོར་བྱེད་པ། ། ཁྲོ་གཉེར་རིམ་པ་ལྡན་ལ་སོགས། ། ལག་ན་རྡོ་རྗེ་མཐའ་ཡས་པ། །
དཔའ་བོ་གདུལ་དཀའ་འདུལ་བ་པོ། ། འཇིགས་སུ་རུང་དང་དཔའ་བྱད་ཅན། ། རྡོ་རྗེ་རྩེ་མོ་རབ་འཕྲོ་བ། ། རང་གི་ལག་གིས་གསོར་བྱེད་པ། ། ཞེས་གསུངས་པའོ། ། དེ་ལ་ལུས་ཀྱི་རྣམ་འགྱུར་པདྨ་དཀར་པོ་རྒྱས་པ་དང་འདྲ་བའི་སྤྱན་མངའ་ཞིང་སྣུམ་ལ་དྭངས་པའི་པདྨ་རྒྱས་པ་ལྟ་བུའི་ཞལ་མངའ་བ་དང་། རང་གི་ལག་གིས་ཕྱག་མཚན་རྡོ་རྗེ་མཆོག ། ཡང་དང་ཡང་དུ་གསོར་བར་བྱེད་པ་དང་། དཔའ་བའི་ལུས་རྣམ་འགྱུར་ཁྲོ་གཉེར་རིམ་པ་དང་ལྡན་ཞིང་སྤྱན་གསུམ་པ་མཆེ་བ་གཙིགས་པ་སྨྲ་ར་དང་དབུ་སྐྲ་གྱེན་དུ་འབར་བ་གསུས་པ་འཕྱང་བ་ལ་སོགས་༼པ་༽ཅན་ལག་ན་རྡོ་རྗེ་འོད་མཐའ་ཡས་པ་འཕྲོ་བ་བསྣམས་པའི་དཔལ་ལྡན་སྲོག་དང་ཐུར་སེལ་གསོད་པའི་དཔའ་བོ་གདུལ་དཀའ་བ་ཀླུ་བདུད་ལ་སོགས་པ་འདུལ་བ་པོ་ཆ་བྱད་འཇིགས་སུ་རུང་ཞིང་དཔའ་བའི་ཆ་བྱད་ཅན་ཡིན་ནོ། ། ཕྱག་ན་རྡོ་རྗེ་རྩེ་མོ་འོད་ཟེར་རབ་ཏུ་འཕྲོ་བ་ཅན་རང་གི་ལག་གིས་གསོར་བར་བྱེད་པ་བའོ། །
གསུམ་པ་དེ་ཉིད་གསོལ་བ་འདེབས་པའི་བསམ་པ་ནི། སྙིང་རྗེ་ཆེ་དང་ཤེས་རབ་དང་། ། ཐབས་ཀྱིས་འགྲོ་དོན་བྱེད་པའི་མཆོག ། དགའ་མགུ་རངས་པའི་བསམ་པ་ཅན། ། ཞེས་པའོ། ། དེ་ལ་བསམ་པའི་རྣམ་འགྱུར་སྙིང་རྗེ་ཆེ་བའི་འགྲོ་བའི་དོན་བྱེད་པའི་རབ་མཆོག་ཏུ་གྱུར་པ་ཕྱག་ན་རྡོ་རྗེ་དགའ་བ་དང་ཤེས་རབ་ཆེ་བའི་མགུ་བ་དང་བསམ་པ་ཆེ་བའི་རངས་པའི་བསམ་པ་ཅན་ནོ། ། བཞི་པ་དེ་ཉིད་གསོལ་བ་འདེབས་པའི་འདུག་ཚུལ་ནི། ཁྲོ་བོའི་ལུས་ཀྱི་གཟུགས་ལྡན་པ། ། སངས་རྒྱས་འཕྲིན་ལས་བྱེད་པའི་མགོན། ། ལུས་བཏུད་རྣམས་དང་ལྷན་ཅིག་ཏུ། །
དེ་བཞིན་གཤེགས་པ་བཅོམ་ལྡན་འདས། ། རྫོགས་སངས་རྒྱས་ལ་ཕྱག་འཚལ་ནས། ། ཐལ་མོ་སྦྱར་བར་བྱས་ནས་ནི། ། སྤྱན་སྔར་འདུག་སྟེ་འདི་སྐད་གསོལ། ། ཞེས་པའོ། ། དེ་ལ་གསོལ་བ་འདེབས་པ་པོ་ཁྲོ་བོའི་ལུས་ཀྱི་གཟུགས་དང་ལྡན་པ་སངས་རྒྱས་རྣམས་ཀྱི་འཕྲིན་ལས་བྱེད་བཞིན་པོ་འདུལ་བྱའི་སེམས་ཅན་ཐམས་ཅད་ཀྱི་མགོན་སྐྱབས་སུ་གྱུར་པ་ཕྱག་ན་རྡོ་རྗེ། ལུས་གུས་པས་བཏུད་པའི་འཁོར་གཞན་རྣམས་དང་ལྷན་ཅིག་ཏུ། སྟོན་པ་པོ་དེ་བཞིན་ཉིད་དུ་གཤེགས་ཤིང་སྲོད་ལ་བདུད་བཞི་བཅོམ་ཞིང་ཡོན་ཏན་དྲུག་དང་ལྡན་པའི་འཇིག་རྟེན་ལས་འདས་པ་ཆོས་ཀྱི་སྐུར་རྫོགས་ཤིང་མ་རིག་པ་སངས་ལ་རྟོགས་པའི་ཡེ་ཤེས་རྒྱས་པ་སྤངས་རྟོགས་མཐར་ཕྱིན་པ་ལ་ཕྱག་འཚལ་བའི་རྗེས་དེ་ནས་ལུས་ཐལ་མོ་སྦྱར་བ་བྱས་ནས་ནི། སྟོན་པའི་སྤྱན་སྔར་འདུག་པའོ། ། གཉིས་པ་གསོལ་བ་འདེབས་པ་དངོས་ལ་གཉིས་ཏེ།
གང་གི་ཕྱིར་གསུངས་པར་གསོལ་བ་འདེབས་པ་དང་དོན་གང་གསུངས་པར་གསོལ་བ་འདེབས་པའོ། ། དང་པོ་ལ་གསུམ་སྟེ། བདག་ཉིད་ཀྱི་ཕྱིར་གསོལ་བ་འདེབས་པ་དང་སེམས་ཅན་གྱི་ཕྱིར་གསོལ་བ་འདེབས་པ་དང་། བཅོམ་ལྡན་འདས་ལ་གསོལ་བ་འདེབས་པའོ། ། དང་པོ་བདག་ཉིད་ཀྱི་ཕྱིར་གསོལ་བ་འདེབས་པ་ནི། འདི་སྐད་གསོལ། ཁྱབ་བདག་བདག་ལ་སྨན་པ་དང་། ། བདག་དོན་བདག་ལ་ཐུགས་བརྩེའི་ཕྱིར། ། སྒྱུ་འཕྲུལ་དྲྭ་བས་མངོན་རྫོགས་པའི། ། བྱང་ཆུབ་ཅི་ནས་བདག་ཐོབ་མཛོད། །
ཅེས་པའོ། ། དེ་ལ་ཞུ་བ་པོས་རང་དང་གཞན་གྱི་དོན་དུ་དོན་དམ་པའི་མཚན་བརྗོད་པར་ཞུ་བའི་ཚིག་འདི་སྐད་ཅེས་གསོལ་བ། ཀྱེ་ནམ་མཁའ་ལྟར་བརྟན་གཡོ་ཀུན་ལ་ཁྱབ་པའི་བདག་ཉིད་༼གི་༽ཅེས་བོས་ནས་ཕྱག་ན་རྡོ་རྗེའི་བདག་ལ་གནས་སྐབས་སུ་སྨན་པ་དང་། བདག་གིས་མཐར་ཐུག་གི་དོན་དུ་གྱུར་པའི་སྟོན་པའི་བདག་ལ་ཐུགས་བརྩེ་བའི་ཕྱིར་སྒྱུ་མ་དང་མིག་འཕྲུལ་ལྟ་བུའི་དྲྭ་བས་མངོན་པར་རྫོགས་པར་བྱང་ཆུབ་དོན་དམ་པའི་ཡེ་ཤེས་ཀྱི་སྐུ་ཅི་ནས་ཀྱང་བདག་གིས་ཐོབ་པར་བྱིན་གྱིས་བརླབས་ཤིང་གསུངས་པར་མཛོད་ཅིག ཅེས་པའོ། ། གཉིས་པ་སེམས་ཅན་གྱི་ཕྱིར་གསོལ་བ་འདེབས་པ་ནི། ཉོན་མོངས་པས་ནི་སེམས་དཀྲུགས་ཤིང་། ། མི་ཤེས་འདམ་དུ་བྱིང་བ་ཡིས། ། སེམས་ཅན་ཀུན་ལ་ཕན་པ་དང་། ། བླ་མེད་འབྲས་བུ་ཐོབ་བྱའི་ཕྱིར། །
ཞེས་པའོ། ། དེ་ལ་གཞན་དོན་གསུངས་པར་ཞུ་བ་ནི། སེམས་ཅན་ཉོན་མོངས་ཀྱི་སྒྲིབ་པའི་སེམས་དཀྲུགས་ཤིང་། མི་ཤེས་པ་ཤེས་བྱའི་སྒྲིབ་པའི་འདམ་དུ་བྱིང་བའི། སེམས་ཅན་ཀུན་ལ་གནས་སྐབས་སུ་སྨན་པ་དང་། འདིའི་དོན་ཉམས་སུ་བླངས་ནས་མཐར་ཐུག་བླ་ན་མེད་པའི་འབྲས་བུ་ཐོབ་པར་བྱ་བའི་ཕྱིར་དོན་དམ་ཡེ་ཤེས་ཀྱི་སྐུ་རྣམ་དག་ལེགས་པའི་ལམ་འདི་བཤད་དུ་གསོལ། ཞེས་པའོ། ། གསུམ་པ་བཅོམ་ལྡན་འདས་ལ་གསོལ་བ་འདེབས་པ་ནི། རྫོགས་པའི་སངས་རྒྱས་བཅོམ་ལྡན་འདས། ། འགྲོ་བའི་བླ་མ་སྟོན་པ་པོ། །
དམ་ཚིག་ཆེན་པོ་དེ་ཉིད་མཁྱེན། ། དབང་པོ་བསམ་པ་མཁྱེན་མཆོག་གིས། ། ཞེས་པའོ། ། དེ་ལ་ཆོས་སྐུའི་ཡོན་ཏན་ཐམས་ཅད་ནམ་མཁའི་མཐར་ཐུག་པར་རྫོགས་པའི་སངས་རྒྱས་བཅོམ་ལྡན་འདས་ལྷ་དང་བཅས་པའི་འགྲོ་བའི་བླ་མ་བདེན་གཉིས་ཀྱི་ཆོས་ལེགས་པར་སྟོན་པ་པོ། ཞེས་ཡོན་ཏན་གྱི་མཚན་སྨོས་ཏེ་བོས་ནས་སངས་རྒྱས་ཀུན་གྱི་དམ་ཚིག་དང་། དོན་དམ་གྱི་ཐིག་ལེ་༼ཐེག་ཆེན་༽བཞི་པོ་རེ་རེས་ཀྱང་ནམ་མཁའི་གང་བས་ཆེན་པོ་ཡེ་ཤེས་ཀྱིས་སྐུ་དེ་ཉིད་མཁྱེན་པ་ཁྱེད་ཀྱིས་དེ་ཉིད་གསུངས་པ་དང་། གདུལ་བྱའི་དོན་རབ་འབྲིང་ཐ་མ་དང་། ཁམས་དང་བསམ་པའི་བག་ཆགས་དང་བག་ལ་ཉལ་ཅི་ལྟ་བ་བཞིན་དུ་མཁྱེན་པའི་མཆོག་གིས་གླུར་བླངས་གང་ལེགས་བཤད་དུ་གསོལ། ཞེས་འོག་མར་སྦྲེལ་ལོ། ། གཉིས་པ་དོན་གང་གསུངས་པར་གསོལ་བ་འདེབས་པ་ལ་དྲུག་སྟེ།
གསུང་བྱའི་དོན་གང་ཞིག་གསུངས་པར་གསོལ་བ་དང་། དེས་དུས་གསུམ་རྒྱལ་བའི་གསུངས་པར་གསོལ་བ་དང་། རྒྱུད་གང་ལས་གླུར་བླངས་པ་བཤད་དུ་གསོལ་བ་དང་། བཤད་པ་དེ་བདག་གིས་བརྟན་པོར་བཟུང་བ་དང་། དེ་སེམས་ཅན་རྣམས་ལ་བཤད་པར་འཚལ་བ་དང་། དེ་སྐད་གསོལ་ཞིང་བཏུད་ནས་སྤྱན་སྔར་འདུག་པའོ། ། དང་པོ་གསུང་བྱའི་དོན་གང་ཞིག་གསུངས་པར་གསོལ་བ་ནི། བཅོམ་ལྡན་འདས་ཀྱི་ཡེ་ཤེས་སྐུ། ། གཙུག་ཏོར་ཆེན་པོ་ཚིག་གི་བདག ། ཡེ་ཤེས་སྐུ་སྟེ་རང་བྱུང་བ། །
འཇམ་དཔལ་ཡེ་ཤེས་སེམས་དཔའ་ནི། ། མིང་ནི་ཡང་དག་བརྗོད་པའི་མཆོག ། དོན་ཟབ་དོན་ནི་རྒྱ་ཆེ་ཞིང་། ། དོན་ཆེན་མཚུངས་མེད་རབ་ཞི་བ། ། ཐོག་མ་བར་དང་མཐར་དགེ་བ། ། ཞེས་པའོ། ། དེ་ལ་སངས་རྒྱས་བཅོམ་ལྡན་འདས་ཐམས་ཅད་ཀྱི་ཡེ་ཤེས་ཀྱི་སྐུ་འདི་ལས་མཐོ་ཞིང་ཕུལ་དུ་ཕྱིན་པ་མེད་པའི་གཙུག་ཏོར་ཁྱོད་ནམ་མཁའ་དང་མཉམ་པའི་ཆེན་པོ་དོན་དམ་གྱི་ཚིག་གི་བདག་ཉིད་ལོངས་སྤྱོད་རྫོགས་པའི་སངས་རྒྱས་ཀུན་གྱི་ངོ་བོ་ཡེ་ཤེས་ཀྱི་སྐུ་སྟེ་འདི་བསྐྱེད་པའི་རྒྱུ་རྐྱེན་མེད་ཅིང་སྐྱེ་འགག་གནས་གསུམ་དང་བྲལ་བར་གདོད་ནས་རང་བྱུང་ཡེ་ཤེས་ཀྱི་ངོ་བོར་གནས་པའི་ནམ་མཁའ་ལས་རང་བྱུང་བ། འཇམ་དཔལ་ཡེ་ཤེས་སེམས་དཔའ་ཡིན་ལ། དེའི་མིང་ཡང་ཡིན། ཕྱིན་ཅི་མ་ལོག་པར་བརྗོད་པ་ཡང་ཡིན་པའི་མིང་ནི་ཡང་དག་བརྗོད་པ་རྣམས་ཀྱི་ནང་ནས་མཆོག་གོ །
མཚན་བརྗོད་ཀྱིས་དོན་ཀུན་རྫོབ་ཀྱི་དུས་གསུམ་དུས་མེད་པའི་ཟབ་ཅིང་། དོན་དམ་གྱི་དུས་གསུམ་གཅིག་ཆར་བ་མཉམ་པ་ཉིད་དུ་རྟོགས་པའི་དོན་ནི་རྒྱ་ཆེ་ཞིང་། དོན་ཆེན་པོ་མཆོག་ཏུ་མི་འགྱུར་བའི་ཡེ་ཤེས་གང་དང་ཡང་མཚུངས་པ་མེད་ཅིང་སྐྱོན་ཐམས་ཅད་གདོད་ནས་རབ་ཏུ་ཞི་བ་དེ་ཉིད་ཐོས་བསམ་སྒོམ་གསུམ་གྱི་དུས་འདའ་ན་རིམ་པ་ལྟར་དད་པ་དང་དགའ་བ་དང་བློ་གྲོས་ཀྱི་རྒྱུ་ཡིན་པའི་ཕྱིར། གོ་རིམ་བཞིན་དུ་ཐོག་མ་དང་བར་དང་ཐ་མར་དགེ་བའོ། ། གཉིས་པ་དེ་དུས་གསུམ་རྒྱལ་བའི་གསུང་བར་གསོལ་བ་ནི། འདས་པའི་སངས་རྒྱས་རྣམས་ཀྱིས་གསུངས། ། མ་འོང་རྣམས་ཀྱང་གསུང་འགྱུར་ལ། ། ད་ལྟར་བྱུང་བའི་རྫོགས་སངས་རྒྱས། ། ཡང་དང་ཡང་དུ་གསུངས་པ་གང་། ། ཞེས་པའོ། །
དེ་ལ་རང་བྱུང་ཡེ་ཤེས་ཀྱི་སྐུ་འདི་ཉིད་འདས་པའི་སངས་རྒྱས་མར་མེ་མཛད་ལ་སོགས་པ་རྣམས་ཀྱིས་ནི་གལ་ཆེ་ཞིང་དོན་༼དྲེགས་༽༼རྟོགས་༽པའི་ལན་གཅིག་ཙམ་མ་ཡིན་པར་ཡང་དང་ཡང་དུ་གསུང་ཞིང་མ་འོངས་པའི་སངས་རྒྱས་བྱམས་པ་ལ་སོགས་པ་རྣམས་ཀྱིས་ཀྱང་ཡང་དང་ཡང་དུ་གསུང་བར་འགྱུར་ལ། ད་ལྟར་བྱུང་བའི་ཕྱོགས་བཅུ་ན་བཞུགས་པའི་རྫོགས་པའི་སངས་རྒྱས་ཐམས་ཅད་ཀྱིས་ཀྱང་ཡང་དང་ཡང་དུ་གསུངས་པ་གང་ལགས་པ་འདི་བཤད་དུ་གསོལ་ཞེས་པའོ། ། གསུམ་པ་རྒྱུད་གང་ལས་གླུར་བླངས་པ་བཤད་དུ་གསོལ་བ་ནི། རྒྱུད་ཆེན་སྒྱུ་འཕྲུལ་དྲྭ་བ་ལས། ། རྡོ་རྗེ་འཆང་ཆེན་གསང་སྔགས་འཆང་། ། དཔག་མེད་རྣམས་ཀྱི་༼བཀའ་༽༼དགའ་༽བཞིན་དུ། ། གླུར་བླངས་གང་ལགས་བཤད་དུ་གསོལ། ། ཞེས་པའོ། ། དེ་ལ་དོན་དམ་གྱི་སྐུ་འདི་གང་ལས་གསུངས་ན། རྒྱུད་ཆེན་སྒྱུ་འཕྲུལ་དྲྭ་བའི་རྩ་རྒྱུད་སྟོང་ཕྲག་བཅུ་དྲུག་པ་ལས་གསུངས་པའོ། །
གང་གིས་གསུངས་ན་དུས་གསུམ་གྱི་སངས་རྒྱས་སྐུ་གསུང་ཐུགས་སྐྱེ་རྒ་ན་འཆིའི་སྡུག་བསྔལ་གྱིས་མི་ཕྱེད་པའི་རྡོ་རྗེ་བདེ་བའི་མཆོག་འཆང་བ་ཆེན་པོ་རྣམ་པར་རྟོགས་པ་ལས་གསུང་ཞིང་སྡུག་བསྔལ་ཐམས་ཅད་ཞི་བར་བྱེད་པའི་སྐུ་འཆང་བའི་གསུངས་པའོ། ། སངས་རྒྱས་༼ཅི་ཙམ་༽༼ཐམས་ཅད་༽གྱིས་གསུངས་ན། དཔག་ཏུ་མེད་པ་རྣམས་ཀྱིས་སྤྲོ་བའི་དགའ་བཞིན་དུ་གླུར་བླངས་པ་གང་ལགས་པ་འདི་དབང་པོ་བསམ་པ་མཁྱེན་མཆོག་གིས་བཤད་དུ་གསོལ། ཞེས་པའོ། ། བཞི་པ་བཤད་པོ་དེ་བདག་གིས་བརྟན་པོར་བཟུང་བ་ནི། མགོན་པོ་རྫོགས་སངས་རྒྱས་ཀུན་གྱི། ། གསང་འཛིན་ཅི་ནས་བདག་འགྱུར་༼ཞིང་༽༼ཕྱིར་༽། ། ངེས་པར་འབྱུང་གི་བར་དུ་༼འདི་༽༼ནི་༽། ། བདག་གིས་བསམ་པ་བརྟན་པོས་བཟུང་། ། ཞེས་པའོ། །
དེ་ལ་མགོན་པོ་ཞེས་བོས་ནས་དུས་གསུམ་གྱི་རྫོགས་པའི་སངས་རྒྱས་ཡིན་ནམ་ཀུན་གྱི་རྡོ་རྗེ་ཐེག་པའི་བཀའ་བསྡུ་བ་པོ་ཡིན་པའི་སྐུ་གསུང་ཐུགས་ཀྱི་གསང་བའི་མཛོད་འཛིན་པ་པོར་ཅིའི་སྒོ་ནས་བདག་འགྱུར་བའི་ཕྱིར་སེམས་ཅན་ཐམས་ཅད་འཁོར་བ་ལས་ངེས་པར་འབྱུང་གི་བར་དུ་མཚན་ཡང་དག་པར་བརྗོད་པ་འདི་བདག་གིས་དགའ་མགུ་རངས་པའི་བསམ་པ་བརྟན་པོས་ཚིག་དོན་མཉམ་པར་བཟུང་པར་བྱའོ། ། ཞེས་པའོ། ། ལྔ་པ་དེ་སེམས་ཅན་རྣམས་ལ་བཤད་པར་འཚལ་བ་ནི། ཉོན་མོངས་མ་ལུས་བསལ་བ་དང་། ། མི་ཤེས་མ་ལུས་སྤངས་པའི་ཕྱིར། ། བསམ་པའི་ཁྱད་པར་ཅི་བཞིན་དུ། ། སེམས་ཅན་རྣམས་ལ་བཤད་པར་འཚལ། ། ཞེས་པའོ། ། དེ་ལ་མཚན་བརྗོད་འདི་ཅིའི་ཕྱིར་གང་ལ་འཆད་ན་སེམས་ཅན་གྱི་ཉོན་མོངས་ཀྱི་སྒྲིབ་པ་མ་ལུས་པ་བསལ་བ་དང་། མི་ཤེས་པ་ཤེས་བྱའི་སྒྲིབ་པ་མ་ལུས་པ་སྤངས་པ་དེའི་ཕྱིར་དབང་པོ་རབ་འབྲིང་གི་ཚོད་དང་འཚམས་པ་རང་གི་བསམ་པའི་ནུས་པའི་ཁྱད་པར་ཅི་ལྟར་འཚལ་བ་བཞིན་དུ་སེམས་ཅན་རྣམས་ལ་བཤད་པར་འཚལ་ལོ། །
ཞེས་པའོ། ། དྲུག་པ་དེ་སྐད་གསོལ་ཞིང་བཏུད་ནས་སྤྱན་སྔར་འདུག་པ་ནི། གསང་དབང་ལག་ན་རྡོ་རྗེ་ཡིས། ། དེ་བཞིན་གཤེགས་ལ་དེ་སྐད་དུ། ། གསོལ་ནས་ཐལ་མོ་སྦྱར་བྱས་ཏེ། ། ལུས་བདུད་ནས་ནི་སྤྱན་སྔར་འདུག ། ཞེས་པའོ། ། དེ་ནས་སྐུ་གསུང་ཐུགས་ཀྱི་གསང་བ་ཟབ་མོའི་དབང་ཕྱུག་ཕུན་སུམ་ཚོགས་པ་ལགས་ན་རྡོ་རྗེ་ཡིས། སྟོན་པ་པོ་དེ་བཞིན་གཤེགས་པ་ལ་རྣམ་དག་ལེགས་པའི་ལམ་ཞུ་བས་ཚིག་དེ་སྐད་དུ་གསོལ་བ་དེ་ནས་ཐལ་མོ་སྦྱར་བ་སྤྱི་བོར་བྱས་ཏེ་ལུས་དྲུང་དུ་བཏུད་ནས་ནི། སྟོན་པའི་སྤྱན་སྔར་འདུག་གོ །
ཞེས་པའོ། ། གཉིས་པ་ལན་གྱིས་གསུངས་པར་ཞལ་གྱིས་བཞེས་པ་ལ་གསུམ་སྟེ། དེ་ནས་དགྱེས་པའི་རྣམ་འགྱུར་དང་། དགྱེས་ནས་ལེགས་སོ་བྱིན་པ་དང་། རྩེ་གཅིག་ཏུ་ཉན་པར་གདམས་པའོ། ། དང་པོ་དེ་ནས་དགྱེས་པའི་རྣམ་འགྱུར། དེ་ནས་བཅོམ་ལྡན་ཤཱཀྱ་ཐུབ། ། རྫོགས་པའི་སངས་རྒྱས་རྐང་གཉིས་མཆོག ། ཉིད་ཀྱི་ཞལ་ནས་ལྗགས་བཟང་བ། ། རིང་ཞིང་ཡངས་པ་བརྐྱང་མཛད་དེ། །
འཇིག་རྟེན་གསུམ་པོ་སྣང་བྱེད་ཅིང་། ། བདུད་བཞིའི་དགྲ་རྣམས་འདུལ་བྱེད་པ། ། སེམས་ཅན་རྣམས་ཀྱི་ངན་སོང་གསུམ། ། སྦྱོང་བར་བྱེད་པའི་འཛུམ་བསྟན་ནས། ། ཚངས་པའི་གསུང་ནི་སྙན་པ་ཡིས། ། འཇིག་རྟེན་གསུམ་པོ་ཀུན་བཀང་ནས། ། ལག་ན་རྡོ་རྗེ་སྟོབས་པོ་ཆེ། ། གསང་དབང་ལ་ནི་སླར་གསུངས་པ། ། ཞེས་པའོ། ། དེ་ལ་ཕྱག་ན་རྡོ་རྗེའི་ཞུས་པའི་ཚིག་གསན་པ་དེ་ནས་སྟོན་པ་བཅོམ་ལྡན་འདས་ཤཱཀྱ་ཐུབ་པ་ཡང་དག་པར་རྫོགས་པའི་སངས་རྒྱས་རྐང་གཉིས་རྣམས་ཀྱི་མཆོག་ཏུ་གྱུར་པ་དེས་མཚན་བརྗོད་གསུངས་པའི་རྟགས་སུ་རང་ཉིད་ཀྱི་ཞལ་ནས་ལྗགས་བཟང་བ།
རིང་ཞིང་ཡངས་པ་བརྐྱང་བར་མཛད་དེ། དེ་ལ་ཕྱོགས་བཅུར་འཕྲོས་པའི་འོད་དང་འོད་ཟེར་གྱིས་ས་འོག་ས་སྟེང་ས་བླའི་འཇིག་རྟེན་གསུམ་པོ་སྣང་བ་ཆེན་པོས་ཁྱབ་པར་བྱེད་ཅིང་ལུས་ཀྱི་སྒྲིབ་པ་ཕུང་པོ་དང་། ངག་གི་སྒྲིབ་པ་ཉོན་མོངས་པ་དང་། སེམས་ཀྱི་སྒྲིབ་པ་འཆི་བདག་དང་། ལས་རྒྱུ་འབྲས་མ་རིག་པའི་འཇུག་པ་ལྷའི་བུ་ཉི་མ་ལ་སོགས་པ་ལ་བདེ་སྐྱིད་རེ་བ་ལྷའི་བུའི་བདུད་དེ། བདུད་བཞིའི་དགྲ་དེ་རྣམས་འདུལ་བར་བྱེད་པ་དང་། འཁོར་བའི་སེམས་ཅན་རྣམས་ཀྱི་དམྱལ་བ་ཡི་དྭགས་དུད་འགྲོའི་ངན་སོང་གསུམ་སྦྱོངས་ཤིང་སེལ་བར་བྱེད་པའི་ཞལ་འཛུམ་བསྟན་པ་དེ་ནས་ཚངས་པའི་གསུངས་ནི་སྙན་པ་ཡིས། འདོད་པ་དང་གཟུགས་དང་གཟུགས་མེད་པའི་ཁམས་ཀྱི་འཇིག་རྟེན་གསུམ་པོ་ཀུན་བཀང་ནས། ཞུ་བ་པོ་ལག་ན་རྡོ་རྗེ་སྲིད་ཞིའི་དགྲ་འཇོམས་པར་ནུས་པའི་སྟོབས་པོ་ཆེ་གསང་སྔགས་ཟབ་མོའི་དབང་ཕྱུག་ལ་ནི་ཞུས་པས་ལན་སླར་གསུངས་པའོ། ། གཉིས་པ་དགྱེས་ནས་ལེགས་སོ་བྱིན་པ་ནི།
སྙིང་རྗེ་ཆེ་དང་ལྡན་གྱུར་པས། ། འགྲོ་ལ་ཕན་པའི་དོན་དུ་ཁྱོད། ། ཡེ་ཤེས་ལུས་ཅན་འཇམ་དཔལ་གྱི། ། མིང་བརྗོད་པས་ནི་དོན་ཆེ་བ། ། དག་པར་བྱེད་ཅིང་སྡིག་སེལ་བ། ། ང་ལས་ཉན་པར་བརྩོན་པ་ནི། ། ལེགས་སོ་དཔལ་ལྡན་རྡོ་རྗེ་འཆང་། ། ལག་ན་རྡོ་རྗེ་ཁྱོད་ལེགས་སོ། ། ཞེས་པའོ། ། དེ་ལ་མཚན་བརྗོད་ཞུ་བ་པོ་ཁྱེད་བསམ་པ་སེམས་ཅན་ཀུན་ལ་སྙིང་རྗེ་ཆེན་པོ་དང་ལྡན་པར་གྱུར་པས།
དགོས་པ་འགྲོ་བ་ཀུན་ལ་ཕན་པའི་དོན་དུ་རང་བྱུང་ཡེ་ཤེས་ཀྱི་ལུས་ཅན་འཇམ་དཔལ་གྱི་མིང་ཡང་དག་པར་བརྗོད་པ་ནི། དོན་གཉིས་ཤིན་ཏུ་ཆེ་བ་སྒྲིབ་གཉིས་དག་པར་བྱེད་ཅིང་སྡིག་པ་ཐམས་ཅད་མ་ལུས་པར་སེལ་བར་བྱེད་པའི་དོན་དམ་པ་འདི་ཤིན་ཏུ་གལ་ཆེ་ཞིང་དོན་ཆེ་བས་ང་ལས་ཉན་པར་བརྩོན་པ་དང་འདི་འདྲ་ཞུ་བའི་སྤོབས་པ་ཡོད་པ་ནི་མདུན་མ་ལེགས་པའི་རྒྱ་ཤིན་ཏུ་ཆེ་བ་ལགས་སོ། ། ལེགས་སོ་དཔལ་ལྡན་རྡོ་རྗེ་འཆང་། ། ལག་ན་རྡོ་རྗེ་ཁྱོད་ལེགས་སོ། ། ཞེས་པའོ། ། གསུམ་པ་རྩེ་གཅིག་ཏུ་ཉན་པར་གདམས་པ་ནི། གསང་བའི་བདག་པོ་དེ་ཕྱིར་ངས། ། ཁྱོད་ལ་ལེགས་པར་བསྟན་པར་བྱ། ། ཁྱོད་ནི་རྩེ་གཅིག་ཡིད་ཀྱིས་ཉོན། ། བཅོམ་ལྡན་དེ་ནི་ལེགས་ཞེས་གསོལ། །
ཞེས་པའོ། ། དེ་ནས་གསང་བའི་བདག་པོ་ཞེས་བོས་ནས། ཁྱོད་ཀྱིས་ཞུས་པ་དེ་ལེགས་པ་དེའི་ཕྱིར་ངས་ཁྱོད་ལ་སྒྱུ་འཕྲུལ་དྲྭ་བའི་ལེགས་པར་བསྟན་པར་བྱ། ཁྱོད་ནི་གཞན་དུ་མ་ཡེངས་པར་རྩེ་གཅིག་པའི་ཡིད་ཀྱིས་ཉོན་ཅེས་གདམས་པ་དང་། ཀྱེ་བཅོམ་ལྡན་འདས་ཀྱིས་གསུངས་པར་ཞལ་གྱིས་བཞེས་ནས་གསུང་བ་དེ་ནི་ལེགས་སོ། ། ཞེས་གསོལ་བ་བཏབ་པའོ། ། གསུམ་པ་ཞལ་གྱིས་བཞེས་པ་ལྟར་རིམ་པར་གསུངས་པ་ལ་གཉིས་ཏེ། རིགས་དྲུག་མངོན་སུམ་དུ་གཟིགས་པ་དང་། གཟིགས་ནས་དེ་ཉིད་རྒྱས་པར་གསུངས་པའོ། ། དང་པོ་རིགས་དྲུག་མངོན་སུམ་དུ་གཟིགས་པ་ནི།
དེ་ནས་བཅོམ་ལྡན་ཤཱཀྱ་ཐུབ། ། གསང་སྔགས་རིགས་ཆེན་ཐམས་ཅད་དང་། ། གསང་སྔགས་རིགས་སྔགས་འཆང་བའི་རིགས། ། རིགས་གསུམ་ལ་ནི་རྣམ་པར་གཟིགས། ། འཇིག་རྟེན་འཇིག་རྟེན་འདས་པའི་རིགས། ། འཇིག་རྟེན་སྣང་བྱེད་རིགས་ཆེན་དང་། ། ཕྱག་རྒྱ་ཆེན་པོའི་རིགས་མཆོག་དང་། ། རིགས་ཆེན་གཙུག་ཏོར་ཆེར་གཟིགས་ནས། ། ཞེས་པའོ། ། དེ་ལ་ཕྱག་རྒྱ་ཆེན་པོ་རྡོ་རྗེའི་གསོལ་བ་བཏབ་པ་ལྟར་གསུང་བར་ཞལ་གྱི་བཞེས་པ་དེ་ནས་བཅོམ་ལྡན་འདས་ཤཱཀྱ་ཐུབ་པས་གསུངས་པར་བྱ་བའི་དོན་ཡེ་ཤེས་ཀྱི་རིགས་དྲུག་པོ་འདི་རང་ཉིད་ཀྱིས་མངོན་སུམ་དུ་ཁོང་དུ་མ་ཆུད་པར་གཞན་ལ་ཐོས་པ་ཙམ་གྱིས་འཆད་པ་ནི་མ་ཡིན་གྱི་རིགས་དྲུག་པོ་འདི་སོ་སོར་རང་རིག་ཡེ་ཤེས་ཀྱི་ཉམས་སུ་མྱོང་ཞིང་མངོན་སུམ་དུ་གཟིགས་ནས་གསུངས་པ་ཡིན་པས།
རིགས་དྲུག་པོ་སྤྱིར་གཟིགས་པ་ནི་དམུས་ལོང་ལ་གཟུགས་གསང་བ་བཞིན་དུ་རྣམ་པར་རྟོག་པ་ལས་ཤིན་ཏུ་གསང་ཞིང་ཡིད་སྐྱོབས་པར་བྱེད་ལ་མ་རིག་པ་འཇོམས་པས་རིག་པ་ཆེན་པོའི་གསང་སྔགས་ཀྱི་རིགས་ཆེན་དྲུག་པོ་འདི་ཐམས་ཅད་རྫོགས་པར་མངོན་སུམ་གཟིགས་ཞེས་པའོ། ། དེ་ལས་ཕྱེ་བའི་རིགས་དྲུག་པོ་གང་ཞེ་ན། སྐུ་གསུང་ཐུགས་ཡེ་ཤེས་ཀྱི་རིགས་བཞི་ཐབས་ཤེས་གཉིས་སུ་ཕྱེ་བའི་རིགས་བརྒྱད་ནི་གསང་སྔགས་རིགས་སྔགས་འཆང་བའི་རིགས་གཟིགས་པ་དང་། དེའི་ས་བོན་ཡང་དོན་དམ་པའི་ཡི་གེ་བརྩེགས་པའི་སྡེ་ཚན་བརྒྱད་པོ་སྐུ་གསུང་ཐུགས་ཀྱི་རིགས་གསུམ་ལ་ནི་རྣམ་པར་གཟིགས་པ་དང་། དེའི་ས་བོན་ཡང་དོན་དམ་གྱི་ཨོཾ་ཨཱ་ཧཱུྃ་ཞེས་པའོ། ། དོན་དམ་པའི་ལོ་གསུམ་གྱི་སྟོང་ཕྲག་བརྒྱད་ཅུ་དང་། ཞག་གཅིག་གི་ཆུ་ཚོད་དྲུག་ཅུ་སྡོམ་པ་སྟོང་དང་བརྒྱ་བཞི་བཅུ་ནི་འཇིག་རྟེན་འཇིག་རྟེན་འདས་པའི་རིགས་དེར་གཟིགས་པ་ནི། སྲིད་ཞི་གཉིས་ལས་འདས་པའི་རིགས་གཟིགས་པ་དང་དེའི་ས་བོན་ཡང་དབྱངས་ལ་གསལ་བྱེད་དང་ལྡན་པའི་དོན་དམ་གྱི་ཡི་གེ་དེ་སྙེད་དོ། ། ཕུང་པོ་དྲུག་དང་ཁམས་དྲུག་དང་དབང་པོ་དྲུག་དང་ཡུལ་དྲུག་དང་ལས་ཀྱི་དབང་པོའི་བྱ་བ་དྲུག་ནི་འཇིག་རྟེན་སྣང་བར་བྱེད་པ་རྡོ་རྗེ་ཉི་མ་སྣང་བའི་རིགས་ཆེན་སུམ་ཅུ་སོ་དྲུག་གཟིགས་པ་དང་དེའི་ས་བོན་ཡང་དོན་དམ་ཡི་གེ་སུམ་ཅུ་སོ་དྲུག་གོ ། རྒྱལ་བ་རིགས་ལྔ་ནི་ལྷའི་ཚོགས་ལ་རྒྱས་འདེབས་པའི་སླད་དུ་ཕྱག་རྒྱ་ཆེན་པོ་ཡིན་པའི་ཕྱིར་ཕྱག་རྒྱ་ཆེན་པོའི་རིགས་མཆོག་གཟིགས་པ་དང་དེའི་ས་བོན་ཡང་།
ཨ་ཨཻ་རི་ཨུ་ལི་ཞེས་པའོ། ། སྟོང་པ་ཆེན་པོའི་ཡི་གེ་ལྔ་ནི་ཝཾ་ཡིག་རྡོ་རྗེ་སེམས་དཔའི་གཙུག་ཏོར་ཆེན་པོའི་རིགས་ཏེ་དེ་གཟིགས་པ་དེ་ནི། རིགས་ཆེན་གཙུག་ཏོར་ཆེར་གཟིགས་ནས། ། མི་སྐྱེ་ཆོས་ཅན་འདི་གསུངས་པ། ། ཞེས་འོག་མར་སྦྲེལ་ལོ། ། དེ་ལྟར་སངས་རྒྱས་ཐམས་ཅད་དོན་དམ་པའི་ཡེ་ཤེས་ཀྱི་སྐུ་མཚན་བརྗོད་ཀྱི་དོན་རིགས་ཅན་པ་དྲུག་པོ་འདི་ཉིད། གཞི་སེམས་ཅན་གྱི་དུས་ན་གློ་བུར་གྱི་དྲི་མས་བསྒྲིབས་ནས་རང་རང་གྱི་ཀུན་གཞི་ཡེ་ཤེས་སུ་གནས་པ་དང་། ལམ་གྱི་དུས་ན་ཡེ་ཤེས་དེ་ཉིད་ལམ་དུ་བྱས་ནས་དེ་ཉིད་ལ་གོམས་ཤིང་འདྲིས་པའི་ཉམས་ལེན་གྱིས་སྒྲིབ་གཉིས་རིམ་གྱིས་དག་ནས་ཚོགས་གཉིས་ངང་གིས་འཕེལ་བར་བྱེད་པ་རྣམ་དག་ལེགས་པའི་ལམ་དུ་གནས་པ་དང་། ཡེ་ཤེས་དེ་ཉིད་འབྲས་བུའི་དུས་ན་གློ་བུར་གྱི་དྲི་མ་མཐའ་དག་དང་བྲལ་བའི་འབྲས་བུ་ཆོས་ཀྱི་སྐུའི་ངོ་བོར་གནས་པའོ། ། དེ་ནི་ཡེ་ཤེས་ཀྱི་རིགས་དྲུག་པོ་དེ་ཉིད་རིམ་པ་ལྟར་སྒྱུ་འཕྲུལ་དྲྭ་བའི་བྱང་ཆུབ་དང་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ།
རང་བྱུང་གི་ཡེ་ཤེས་ལྔ་དང་དེ་བཞིན་གཤེགས་པ་ལྔའི་ཡེ་ཤེས་ཡིན་པར་འཆད་ཅེས་པའོ། ། གཉིས་པ་གཟིགས་ནས་དེ་ཉིད་རྒྱས་པར་གསུངས་པ་ལ་བཞི་སྟེ། སྒྱུ་འཕྲུལ་དྲྭ་བའི་མངོན་པར་བྱང་ཆུབ་པའི་རིམ་པ་དང་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ལ་བསྟོད་པ་དང་། རང་བྱུང་གི་ཀུན་གཞིའི་ཡེ་ཤེས་ལྔ་ལ་བསྟོད་པ་དང་། དེ་བཞིན་གཤེགས་པ་ལྔའི་ཡེ་ཤེས་ལ་བསྟོད་པའོ། ། དང་པོ་སྒྱུ་འཕྲུལ་དྲྭ་བའི་མངོན་པར་བྱང་ཆུབ་པའི་རིམ་པ་ལ་གཉིས་ཏེ། མི་སྐྱེ་ཆོས་ཅན་གསུངས་པ་དང་། གསང་སྔགས་ཟབ་མོའི་དོན་བཤད་པའོ། ། དང་པོ་མི་སྐྱེ་བའི་ཆོས་ཅན་གསུངས་པ་ནི། ཚིག་གི་བདག་པོས་ཚིགས་སུ་བཅད། །
གསང་སྔགས་རྒྱལ་པོ་དྲུག་ལྡན་ཞིང་། ། གཉིས་སུ་མེད་པར་འབྱུང་བ་དང་། ། མི་སྐྱེའི་ཆོས་ཅན་འདི་གསུངས་པ། ། ཞེས་པའོ། ། དེ་ལ་ལྷའི་སྐད་དང་ཀླུའི་སྐད་ལ་སོགས་པའི་ཚིག་ཐམས་ཅད་ལ་མངའ་བརྙེས་པའི་ཕྱིར། ཚིག་གི་བདག་པོས་ཚིགས་སུ་བཅད་པའི་བརྗོད་བྱའི། གསང་སྔགས་ཀྱི་རྒྱལ་པོ་རིགས་དྲུག་པོ་འདི་དང་ལྡན་ཞིང་། གཟུང་འཛིན་གཉིས་སུ་མེད་པར་རང་འབྱུང་བའི་ཡེ་ཤེས་སྐྱེ་འགག་དང་བྲལ་བའི་ཕྱིར་མི་སྐྱེ་བའི་ཆོས་ཅན་འདི་ལྟར་གསུངས་པ་ཞེས་པའོ། ། གཉིས་པ་གསང་སྔགས་ཟབ་མོའི་དོན་བཤད་པ་ནི། ཨ་ཨཱ།
ཨི་ཨཱི། ཨུ་ཨཱུ། ཨེ་ཨཻ། ཨོ་ཨཽ། ཨཾ་ཨཱ། སྡྱི་ཏོ་ཧྲི་དི་ཛྙཱ་ན་མཱུརྟྟོ་ར་ཧཾ་བུདྡྷོ་བུདྡྷ་༼ནཾ་༽༼ནཱ་ན་༽ཏྲྱ་དྷྭ་བརྟྟི་ནཾ། ཨོཾ་བཛྲ་ཏཱིཀྵན་དུཿ ཁ་ཙྪེད། པྲ་ཛྙཱ་ཛྙཱ་ན་མཱུརྟྟ་ཡེ། ཛྙཱ་ན་ཀཱ་ཡ་ཝཱ་གཱི་ཤྭ་ར།
ཨ་ར་པ་ཙ་ནཱ་ཡ་ཏེ་ན་མཿ ཞེས་པའོ། ། དེ་ལ་མི་བསྐྱོད་པའི་ས་བོན་ཨ་དང་། རྡོ་རྗེ་དབྱིངས་ཀྱི་དབང་ཕྱུག་མའི་ཨཱའོ། ། དོན་ཡོད་གྲུབ་པ་ཨི་དང་། སྒྲོལ་མའི་ཨཱིའོ། ། འོད་དཔག་མེད་ཨུ་དང་། མ་མཱ་ཀི་ཨཱུའོ། ། ནམ་མཁའི་སྙིང་པོ་ཨེ་དང་། རེག་བྱ་རྡོ་རྗེ་མ་ཨཻའོ། །
འཇིག་རྟེན་དབང་ཕྱུག་ཨོ་དང་། གཟུགས་རྡོ་རྗེ་མ་ཨཽའོ། ། རྡོ་རྗེ་སེམས་དཔའ་ཨཾ་དང་། ཕྱག་རྒྱ་ཆེན་མོ་ཨཱའོ། ། སྡྱི་ཏོ་ཧྲི་དི་ནི་ཐུགས་རྗེ་འབྱུང་བ་ཞེས་པ་དང་། ཛྙ་ན་མཱུརྟྟི་ནི་གཉིས་མེད་ཡེ་ཤེས་དང་། ར་ཧཾ་བུདྡྷཽ་ནི་ཐུགས་ཀུན་ཁྱབ་དང་། བུདྡྷཱ་༼ནཾ༽༼ནཱ་ན་༽ནི་སངས་རྒྱས་ཀྱི་རྒྱས་གདབ་དང་། ཏྲྱ་དྷྭ་བརྟྟི་༼ནཾ་༽༼ནཱ་ན་༽ནི་རང་སྣང་མི་འགྱུར་བ་དང་། ཨོཾ་བཛྲ་ཏཱིཀྵི་ནི།
ཨོཾ་རྡོ་རྗེ་རྣོན་པོ་དང་། དུཿཁ་ཙྪེ་ད་ནི་སྡུག་བསྔལ་གཅོད་པ་དང་། པྲ་ཛྙཱ་ཛྙཱ་ན་མཱུརྟྟ་ཡེ་ནི་ཤེས་རབ་ཀྱི་ཡེ་ཤེས་ཀྱི་སྐུ་དང་། ཛྙཱ་ན་ཀཱ་ཡ་ནི་ཡེ་ཤེས་ཀྱི་ལུས་དང་། ཝཱ་གཱི་ཤྭ་ར་ནི་ངག་གི་དབང་ཕྱུག་དང་། ཨ་ར་པ་ཙ་ནཱ་ཡ་ཏེ་ན་མཿནི་ཨ་ར་པ་ཙ་ན་ཁྱོད་ལ་མཆོད་དོ། ། ཞེས་པའོ། ། གཉིས་པ་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ལ་བསྟོད་པ་ནི་དགུ་སྟེ། སྟོང་ཆེན་ཟབ་མོ་ཨ་ཡིག་ལ་བསྟོད་པ་དང་། དུག་གསུམ་སེལ་བའི་ནུས་པ་ལ་བསྟོད་པ་དང་།
བདེ་ཆེན་དཀྱིལ་འཁོར་ཡངས་པ་ལ་བསྟོད་པ་དང་། མཁས་པ་སྒྱུ་འཕྲུལ་ཆེན་པོ་ལ་བསྟོད་པ་དང་། དོན་དམ་པའི་ཕར་ཕྱིན་བཅུ་ལ་བསྟོད་པ་དང་། དོན་དམ་པའི་ཚད་མེད་བཞི་ལ་བསྟོད་པ་དང་། ཆོས་སྐུ་རྫུ་འཕྲུལ་ཆེན་པོ་ལ་བསྟོད་པ་དང་། སྲིད་པའི་རི་བོ་འཇོམས་བྱེད་ལ་བསྟོད་པ་དང་། རིགས་མཆོག་ཆེན་པོ་ཐེག་ཆེན་ལ་བསྟོད་པའོ། ། དང་པོ་སྟོང་ཆེན་ཟབ་མོ་ཨ་ཡིག་ལ་བསྟོད་པ་ནི། འདི་ལྟར་སངས་རྒྱས་བཅོམ་ལྡན་འདས། ། རྫོགས་པའི་སངས་རྒྱས་ཨ་ལས་བྱུང་། །
ཨ་ནི་ཡིག་འབྲུ་ཀུན་གྱི་མཆོག ། དོན་ཆེན་ཡི་གེ་དམ་པ་ཡིན། ། ཁོང་ནས་འབྱུང་བ་སྐྱེ་བ་མེད། ། ཚིག་ཏུ་བརྗོད་པ་སྤངས་པ་སྟེ། ། བརྗོད་པ་ཀུན་གྱི་རྒྱུ་ཡི་མཆོག ། ཚིག་ཀུན་བར་ཏུ་གསལ་བར་བྱེད། ། ཅེས་པའོ། ། དེ་ལ་བཅོམ་ལྡན་འདས་ཀྱི་གསུངས་པར་ཞལ་གྱི་བཞེས་པ་ལྟར། རིགས་དྲུག་མངོན་སུམ་གཟིགས་ནས་གསུངས་པ་འདི་ལྟར་ཡེ་ཤེས་ཀྱི་སྐུ་འདི་ནི་ཀུན་རྫོབ་མ་ཡིན་གྱི་དོན་དམ་པ་ཡིན་པ་དང་། ཆོས་ཅན་མ་ཡིན་གྱི་ཆོས་ཉིད་ཡིན་པ་དང་།
མཐའ་མ་ཡིན་གྱི་དབུས་ཡིན་པ་དང་། འཁོར་བ་མ་ཡིན་གྱི་མྱང་འདས་ཡིན་པ་དང་། རྣམ་ཤེས་མ་ཡིན་གྱི་ཡེ་ཤེས་ཡིན་པ་དང་། མི་རྟག་པ་མ་ཡིན་གྱི་རྟག་པ་ཡིན་པ་དང་། མ་དག་པ་མ་ཡིན་གྱི་རྣམ་པར་དག་པ་ཡིན་པ་དང་། རྣམ་རྟོག་མ་ཡིན་གྱི་རྣམ་པར་མི་རྟོག་པ་ཡིན་པ་དང་། མ་རིག་པ་མ་ཡིན་གྱི་རིག་པ་ཡིན་པ་དང་། གཏི་མུག་མ་ཡིན་གྱི་ཤེར་ཕྱིན་ཡིན་པ་དང་། ཉོན་མོངས་མ་ཡིན་གྱི་རྣམ་བྱང་ཡིན་པ་དང་། བཅོས་མ་མ་ཡིན་གྱི་རང་བཞིན་ཡིན་པ་དང་།
གློ་བུར་མ་ཡིན་གྱི་གཉུག་མ་ཡིན་པ་དང་། གསར་སྐྱེས་མ་ཡིན་གྱི་ཡེ་བཞུགས་ཡིན་པ་དང་། གདོས་བཅས་མ་ཡིན་གྱི་འོད་གསལ་ཡིན་པ་དང་། དྲང་དོན་མ་ཡིན་གྱི་ངེས་དོན་ཡིན་པ་དང་། སྤྲོས་བཅས་མ་ཡིན་གྱི་སྤྲོས་མེད་ཡིན་པ་ལ་སོགས་པ་ངོ་བོ་དེ་རྣམས་ལས་མི་འགྱུར་ཡང་རྣམ་པ་འཁོར་འདས་སྣོད་བཅུད་ཐམས་ཅད་ཀྱི་རྣམ་པ་ཚངས་པའི་ཡེ་ཤེས་ཀྱི་རོལ་བ་ཡིན་ནོ། ། དེའི་ཕྱིར་མཆོད་པ་ཆེན་པོ་ལ་སོགས་པ་ཡེ་ཤེས་ཀྱི་སྐུ་འདིའི་མིང་ཡིན་ལ། དེ་ལ་སོགས་པ་འདི་ནས་བརྗོད་པ་ཐམས་ཅད་ཀྱི་ཡེ་ཤེས་ཀྱི་སྐུ་གཅིག་པུ་ཉིད་ཀྱི་མིང་བརྗོད་པ་ཡིན་པའི། དོན་མི་གཅིག་པ་སྣ་ཚོགས་པ་དུ་མར་མི་བསམ་སྟེ། སྟོན་ཚུལ་མི་གཅིག་པའི་མིང་ཐ་དད་པ་ཙམ་ཡིན་གྱི་དོན་ནི་གཅིག་པུ་དེ་ཉིད་དོ། ། སྟོན་ཚུལ་ཡང་ལ་ལར་ཡོན་ཏན་ཡོད་པའི་སྒོ་ནས་མིང་བཏགས།
ལ་ལར་སྐྱོན་མེད་པའི་སྒོ་ནས་དང་། ལ་ལར་བྱེད་ལས་ཀྱི་སྒོ་ནས་དང་། ལ་ལར་ངོ་བོ་ཡིན་ལུགས་ཀྱི་སྒོ་ནས་དང་། ལ་ལར་རྟོག་གེའི་བློའི་བསམ་གྱིས་མི་ཁྱབ་པའི་སྒོ་ནས་དང་། ལ་ལས་སོ་སོར་རིག་པའི་ཡེ་ཤེས་ཀྱི་སྤྱོད་ཡུལ་ཡིན་པའི་སྒོ་ནས་དང་། ལ་ལས་སྤང་བ་དང་རྟོགས་པའི་སྒོ་ནས་དང་། ལ་ལར་རྣམ་ཤེས་ལ་མི་སྣང་བ་དང་། ཡེ་ཤེས་ལ་སྣང་བ་ལ་སོགས་པ་རྒྱུ་མཚན་དུ་མའི་སྒོ་ནས་མིང་དུ་མ་བཏགས་པར་ཤེས་དགོས་སོ། ། དེ་ཡང་མྱ་ངན་ལས་འདས་པ་ཆེན་པོའི་མདོ་ལས་ཅི་དང་ཅིར་ལྡན་པ་དེ་དང་དེའི་སྐབས་སུ་མིང་འདོགས་སོ་ཞེས་པ་ལྟར་གོ་དགོས་སོ། ། དེ་ལ་སྤང་རྟོགས་དང་སངས་རྒྱས་དང་བཅོམ་ལྡན་དང་བྱང་ཆུབ་དང་སྟོང་ཉིད་སྙིང་རྗེ་དང་དབྱིངས་རིག་དབྱེར་མེད་ལ་སོགས་པས་སྤང་རྟོགས་ཀྱི་དོན་ཁོ་ན་སྟོན་པའི་ཕྱིར་དེ་འདྲ་བ་ཐམས་ཅད་ཀྱི་བཤད་པ་མཚུངས་སོ། །
དེས་ན་མ་རིག་པ་སྤང་བ་དང་། རིག་པ་རྟོགས་པ་དང་། མ་རིག་པ་སངས་ཤིང་རིག་པ་རྒྱས་པ་ནི་སངས་རྒྱས་སོ། ། བདུད་བཞི་བཅོམ་ཞིང་དབང་ཕྱུག་ལ་སོགས་པ་རྟོགས་པའི་ཡོན་ཏན་དྲུག་དང་ལྡན་པ་ནི་བཅོམ་ལྡན་ནོ། ། སྒྲིབ་པ་བྱང་ཞིང་ཡོན་ཏན་གྱི་ཆུབ་པ་བྱང་ཆུབ་བོ། ། ཀུན་རྫོབ་ཀྱི་སྟོང་ཞིང་དོན་དམ་གྱི་བདེ་ཆེན་ནི་སྟོང་ཉིད་སྙིང་རྗེའོ། ། མ་རིག་པ་འགག་པའི་ཆོས་དབྱིངས་ཡེ་ཤེས་ནི་དབྱིངས་རིག་དབྱེར་མེད་དོ། ། དེ་ལྟ་བས་ན་སངས་རྒྱས་བཅོམ་ལྡན་འདས་རྫོགས་པའི་སངས་རྒྱས་ནི་ཐབས་བདེ་ཆེན་ཝཾ་ཡིག་ཡིན་ནོ། ། ཨ་ལས་བྱུང་ཞེས་པ་ནི། ཤེས་རབ་སྟོང་ཆེན་ཨེ་ལས་བྱུང་ཞེས་པའོ། །
དོན་དམ་གྱི་ཨ་ནི་ཀུན་རྫོབ་ཀྱི་ཡིག་འབྲུ་ཀུན་གྱི་མཆོག་དོན་ཆེན་པོའི་ཡི་གེ་འགྱུར་མེད་དམ་པ་ཡིན་ཞིང་། ཁོང་ནས་འབྱུང་བ་སྐྱེ་བ་མེད་ཅེས་པ་འདི་ཤོངས་ལོ་ཙཱ་བས་སྲོག་ཆེན་པོ་སྟེ་སྐྱེ་བ་མེད་ཅེས་པར་བསྒྱུར་བ་ལེགས་པས་དོན་དམ་གྱི་སྲོག་ཆེན་པོ་ནི་སྐྱེ་རྒ་ན་འཆི་མེད་པ་སྲོག་ཆེན་པོའི་ཨ་དེ་ཉིད་ཀུན་རྫོབ་ཀྱི་རྗོད་བྱེད་བརྗོད་བྱ་ཡིན་པས་སྤངས་པ་སྟེ། དེ་ལྟར་ཡིན་ཡང་སྲོག་ཆེན་པོའི་ཨ་དེ་ཉིད་སྐད་ཐམས་ཅད་པའི་བརྗོད་པ་ཀུན་གྱི་རྒྱུའི་མཆོག་ཡིན་ལ། འགྲོ་བ་ཀུན་གྱི་སྐད་རྣམས་ཇི་ཙམ་པར། ཐམས་ཅད་སྐད་དུ་ཆོས་སྟོན་པའི་ཚིག་ཀུན་རབ་ཏུ་གསལ་བར་བྱེད་པ་ཡིན་ནོ། ། ༼མ་ཡིག་ན། ས་བཅད་འདི་གོང་གི་ས་བཅད་དང་མི་མཐུན་པར། དུག་གསུམ་གྱི་ནུས་པ་ལ་བསྟོད་པ་ནི་ཟེར། དཔྱད་ཆ།༽ གཉིས་པ་དུག་གསུམ་སེལ་བའི་ནུས་པ་ལ་བསྟོད་པ་ནི།
མཆོད་པ་ཆེན་པོ་འདོད་ཆགས་ཆེ། ། སེམས་ཅན་ཐམས་ཅད་དགའ་བར་བྱེད། ། མཆོད་པ་ཆེན་པོ་ཞེ་སྡང་ཆེ། ། ཉོན་མོངས་ཀུན་གྱི་དགྲ་ཆེ་བ། ། མཆོད་པ་ཆེན་པོ་གཏི་མུག་ཆེ། ། གཏི་མུག་བློ་སྟེ་གཏི་མུག་སེལ། ། མཆོད་པ་ཆེན་པོ་ཁྲོ་བ་ཆེ། ། ཁྲོ་བ་ཆེན་པོ་དགྲ་ཆེ་བ། ། མཆོད་པ་ཆེན་པོ་ཆགས་པ་ཆེ། ། ཆགས་པ་ཐམས་ཅད་སེལ་བར་བྱེད། །
ཅེས་པའོ། ། དེ་ལ་ཡེ་ཤེས་ཀྱི་རང་སྣང་ནམ་མཁའ་མཛོད་ཀྱི་མཆོད་པ་ཆེན་པོ་དོན་དམ་གྱི་འདོད་ཆགས་ཆེན་པོ་འོད་དཔག་མེད་དེ་དེ་ལ་ལོངས་སྤྱོད་པའི་སེམས་ཅན་ཐམས་ཅད་བདེ་བ་ཆེན་པོའི་དགའ་བར་བྱེད་ལ། མཆོད་པ་ཆེན་པོ་ཞེ་སྡང་ཆེན་པོ་མི་བསྐྱོད་པ་ནི་ཉོན་མོངས་ཀྱི་ཞེ་སྡང་ཀུན་འཇོམས་པར་ནུས་པས་དེའི་དགྲ་ཆེན་པོ་ཡིན་ནོ། ། མཆོད་པ་ཆེན་པོ་གཏི་མུག་ཆེ་བ་རྣམ་པར་སྣང་མཛད་གཏི་མུག་བློ་ནི་ཉོན་མོངས་ཀྱི་གཏི་མུག་མུན་པ་སེལ་བར་བྱེད་པའོ། ། མཆོད་པ་ཆེན་པོ་ཕྲག་དོག་གི་ཆོས་ཉིད་ཕྲག་དོག་ཆེན་པོ་ནི་དོན་ཡོད་གྲུབ་པ་ཉོན་མོངས་ཀུན་གྱི་ཕྲག་དོག་ཁྲོ་བ་ཆེན་པོ་འཇོམས་པར་ནུས་པས་དེའི་དགྲ་ཆེ་བའོ། ། མཆོད་པ་ཆེན་པོ་ཆོས་ཉིད་ཀྱི་སེར་སྣ་ཆགས་པ་ཆེན་པོ་རིན་ཆེན་འབྱུང་ལྡན་ནི་ཉོན་མོངས་ཀྱི་ཆགས་པ་ཐམས་ཅད་སེལ་བར་བྱེད་ནུས་པའོ། ། གསུམ་པ་བདེ་ཆེན་དཀྱིལ་འཁོར་ཡངས་པ་ལ་བསྟོད་པ་ནི། འདོད་པ་ཆེན་པོ་བདེ་བ་ཆེ། ། དགའ་བ་ཆེན་པོ་མགུ་བ་ཆེ། ། གཟུགས་ཆེན་ལུས་ཀྱང་ཆེ་བ་སྟེ། །
ཁ་དོག་ཆེ་ཞིང་ལུས་བོང་ཆེ། ། མིང་ཡང་ཆེ་ཞིང་རྒྱ་ཆེ་བ། ། དཀྱིལ་འཁོར་ཆེན་པོ་ཡངས་པ་ཡིན། ། ཤེས་རབ་མཚོན་ཆེན་འཆང་བ་སྟེ། ། ཉོན་མོངས་ཆེན་པོའི་ལྕག་ཀྱུ་མཆོག ། གྲགས་ཆེན་སྙན་གྲགས་ཆེན་པོ་སྟེ། ། སྣང་བ་ཆེན་པོ་གསལ་བ་ཆེ། ། ཞེས་པའོ། ། དེ་ལ་མཐར་ཐུག་པའི་འདོད་པ་ཆེན་པོ་བདེ་བ་ཆེ། རྡོ་རྗེ་སེམས་དཔའ་ནི་ཆོས་ཉིད་ཀྱི་དགའ་བ་ཆེན་པོའི་རང་བཞིན་མགུ་བ་ཆེན་པོའི་གཟུགས་ནམ་མཁའ་ལྟར་ཁྱབ་པའི་རྣམ་པར་སྣང་མཛད་ཆེན་པོའི་ལུས་ཀྱང་ཆེ་བ་སྟེ།
དེ་བཞིན་དུ་དེ་ཉིད་ཀྱི་ཁ་དོག་ཆེ་ཞིང་། ལུས་བོང་ཆེ་ལ་མིང་ཡང་རྒྱ་ཆེ་བ་ནམ་མཁའ་ལྟར་ཐོག་མཐའ་མེད་ཅིང་ཕྱོགས་བཅུའི་མཐའ་མེད་པར་ཁྱབ་པ་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ཡངས་པ་ཡིན་ནོ། ། དེ་ཉིད་གཏི་མུག་འཇོམས་པའི་ཤེས་རབ་ཀྱི་མཚོན་ཆ་ཆེན་པོ་འཆང་བ་སྟེ། འཁོར་བ་ཉོན་མོངས་ཀྱི་ཆུ་ནས་སེམས་ཅན་ཐམས་ཅད་འདྲེན་པའི་ལྕག་ཀྱུ་འགྲོ་དོན་ཆེ་བའི་མཆོག་ཡིན་ཞེས་པའོ། ། དེ་ཉིད་ནམ་མཁའ་ལྟར་ཡངས་པའི་ཆོས་ཉིད་ཀྱི་གྲགས་པ་ཆེན་པོ་ཟད་པ་མེད་པའི་སྙན་གྲགས་ཆེན་པོ་སྟེ་དེ་ཉིད་དུས་གསུམ་མཐའ་ཡས་པར་ནམ་མཁའི་མཐར་ཐུག་པར་སྣང་བར་བྱེད་པའི་ཕྱིར་སྣང་བ་ཆེན་པོ་གསལ་བ་ཆེ་བ་ཡིན་ནོ། ། བཞི་པ་མཁས་པ་སྒྱུ་འཕྲུལ་ཆེན་པོ་ལ་བསྟོད་པ་ནི། མཁས་པ་སྒྱུ་འཕྲུལ་ཆེན་པོ་འཆང་། ། སྒྱུ་འཕྲུལ་ཆེན་པོའི་དོན་གྲུབ་པ། ། སྒྱུ་འཕྲུལ་ཆེན་པོ་དགའ་བའི་དགའ། ། སྒྱུ་འཕྲུལ་ཆེན་པོ་མིག་འཕྲུལ་ཅན། །
ཞེས་པའོ། ། དེ་ལ་གང་ལ་གང་འདུལ་དེ་ལ་དེར་སྟོན་པའི་ཐབས་ལ་མཁས་པའི་རྣམ་པ་སྒྱུ་མ་དང་། མིག་འཕྲུལ་ལྟ་བུར་སྐུ་གསུང་ཐུགས་ཀྱི་སྤྲུལ་པ་ཆེན་པོ་ནམ་མཁའ་དང་མཉམ་པར་འཆང་ཞིང་སྒྱུ་འཕྲུལ་ཆེན་པོའི་འཕྲིན་ལས་ཀྱིས་གང་ལ་ཡང་ཞེན་པ་མེད་པར་སྲིད་པ་ཇི་སྲིད་ཀྱི་བར་དུ་འགྲོ་བའི་དོན་གྲུབ་པར་བྱེད་པ་དེ་ཉིད་སྒྱུ་འཕྲུལ་ཆེན་པོའི་དགའ་བ་ཡིན་པའི་རྒྱུ་མཚན་གྱིས་དགའ་བའི་རྣམ་པར་འཕྲུལ་པ་བསམ་གྱིས་མི་ཁྱབ་པའི་ཕྱིར་སྒྱུ་འཕྲུལ་ཆེན་པོ་མིག་འཕྲུལ་ཅན་ཡིན་ནོ། ། ལྔ་པ་དོན་དམ་པའི་ཕར་ཕྱིན་བཅུ་ལ་བསྟོད་པ་ནི། སྦྱིན་བདག་ཆེན་པོ་གཙོ་བོ་སྟེ། ། ཚུལ་ཁྲིམས་ཆེན་པོ་འཆང་བའི་མཆོག ། བཟོད་ཆེན་འཆང་བ་བརྟན་པ་པོ། ། བརྩོན་འགྲུས་ཆེན་པོ་བརྟུལ་བ་ཡིན། ། བསམ་གཏན་ཆེན་པོའི་ཏིང་འཛིན་གནས། ། ཤེས་རབ་ཆེན་པོའི་ལུས་འཆང་བ། །
སྟོབས་པོ་ཆེ་ལ་ཐབས་ཆེ་བ། ། སྨོན་ལམ་ཡེ་ཤེས་རྒྱ་མཚོ་སྟེ། ། ཞེས་པའོ། ། དེ་ལ་འབྱོར་པ་ཐམས་ཅད་ནམ་མཁའ་དང་བར་སྣང་དང་། བ་སྤུའི་སྒོ་ལ་སོགས་པ་ཐམས་ཅད་ནས་ཆར་དང་བུ་ཡུག་བཞིན་དུ་འབྱུང་བའི་ཕྱིར་དོན་དམ་པའི་ལོངས་སྤྱོད་ནམ་མཁའི་མཐའ་ལྟར་མི་ཟད་པའི་བང་མཛོད་ཀྱི་སྦྱིན་བདག་ཆེན་པོའི་གཙོ་བོ་སྟེ། རི་རབ་དུ་མའི་རྡུལ་ཕྲན་དང་མཉམ་པའི་བུད་མེད་ལ་སྦྱར་ཡང་བདེ་ཆེན་བྱང་ཆུབ་ཀྱི་སེམས་ཉམས་པ་མེད་པའི་ཕྱིར་དོན་དམ་པའི་ཚུལ་ཁྲིམས་ཆེན་པོ་འཆང་བའི་མཆོག ཀུན་རྫོབ་ཀྱི་དབང་པོ་དྲུག་ཡུལ་དྲུག་ལ་མི་འཇུག་པར་བཟོད་ཅིང་ཚོར་བ་བདེ་སྡུག་གི་མི་རིག་པའི་ཕྱིར་བཟོད་ཆེན་འཆང་བའི་བདེ་བར་བརྟན་པ་པོ་ཡིན་ལ་ལས་ཀྱི་རླུང་ཉིས་ཁྲི་ཆིག་སྟོང་དྲུག་བརྒྱ་འཇོམས་པའི་ཕྱིར་བརྩོན་འགྲུས་ཆེན་པོ་བརྟུལ་ཕོད་པ་ཡིན་ནོ། ། འཇིག་རྟེན་ཆོས་བརྒྱད་ཀྱི་རྣམ་གཡེང་བག་ཆགས་དང་བཅས་པ་ཡེ་ནས་ཟད་པའི་ཕྱིར་བདེ་བའི་བསམ་གཏན་ཆེན་པོ་དཔའ་བར་འགྲོ་བའི་ཏིང་ངེ་འཛིན་ལ་སོགས་པའི་གནས་ཡིན་ལ་ཤེས་རབ་ཆེན་པོའི་ལུས་ནམ་མཁའ་དང་མཉམ་པ་འཆང་བའོ། ། སྤང་བྱས་ཚུར་ལ་རྫི་བར་མི་ནུས་ཤིང་ཕར་ལ་འཇོམས་པའི་གཉེན་པོ་སྟོབས་ལྡན་ཡིན་པའི་ཕྱིར་སྟོབས་ཀྱི་ཕ་རོལ་ཏུ་ཕྱིན་པ་ཆེན་པོ་ཡིན་ལ། ཐབས་མི་མཁས་པའི་སྒྲིབ་པས་གདོད་ནས་སྟོང་པའི་ཕྱིར།
ཐབས་ཀྱི་ཕ་རོལ་ཏུ་ཕྱིན་པ་ཆེན་པོ་ཡིན་ཞིང་ཆོས་ཉིད་ཀྱི་སྨོན་ལམ་ནམ་མཁའ་དང་མཉམ་པར་རྫོགས་པའི་ཕྱིར་སྨོན་ལམ་གྱི་ཕ་རོལ་ཏུ་ཕྱིན་པ་ཆེན་པོ་སྟེ། མུན་པ་དང་འདྲ་བའི་རྣམ་ཤེས་གདོད་ནས་སྤངས་པའི་ཕྱིར། ཡེ་ཤེས་ཀྱི་ཕ་རོལ་ཏུ་ཕྱིན་པའི་རྒྱ་མཚོ་ཆེན་པོ་ཡིན་ནོ། ། དྲུག་པ་དོན་དམ་པའི་ཚད་མེད་བཞི་ལ་བསྟོད་པ་ནི། བྱམས་ཆེན་རང་བཞིན་དཔག་ཏུ་མེད། ། སྙིང་རྗེ་ཆེན་པོ་བློ་ཡི་མཆོག ། ཤེས་རབ་ཆེན་པོ་བློ་ཆེན་ལྡན། ། མཁས་པ་ཆེན་པོ་ཐབས་ཆེ་བ། ། ཞེས་པའོ། ། དེ་ལ་སེམས་ཅན་ཐམས་ཅད་བདེ་བ་དང་ཕྲད་པར་དགོངས་པའི་བྱམས་པ་ཆེན་པོའི་རང་བཞིན་སེམས་ཅན་གྱི་ཁམས་ལྟར་དཔག་ཏུ་མེད་ཅིང་དེ་སྙེད་སྡུག་བསྔལ་དང་བྲལ་བར་དགོངས་པའི་སྙིང་རྗེ་ཆེན་པོ་དེ་སྙེད་ཡིན་ལ་སེམས་ཅན་དེ་སྙེད་བདེ་བ་དང་མི་འབྲལ་བར་དགོངས་པའི་དགའ་བ་ཆེན་པོའི་བློའི་མཆོག་སྟེ།
སེམས་ཅན་ཐམས་ཅད་ཚོར་བ་བདེ་སྡུག་དང་བྲལ་བར་དགོངས་པ་བཏང་སྙོམས་ཀྱི་ཤེས་རབ་ཆེན་པོ་གནས་ལུགས་ཆེན་པོའི་བློ་གྲོས་ཆེན་པོ་དང་ལྡན་པ་འགྲོ་བའི་དོན་ལ་མཁས་པ་ཆེན་པོ་ཐབས་ཆེ་བ་ཡིན་ནོ། ། བདུན་པ་ཆོས་སྐུའི་རྫུ་འཕྲུལ་ཆེན་པོ་ལ་བསྟོད་པ་ནི། རྫུ་འཕྲུལ་ཆེན་པོ་སྟོབས་དང་ལྡན། ། ཤུགས་ཆེན་མགྱོགས་པ་ཆེན་པོ་སྟེ། ། རྫུ་འཕྲུལ་ཆེན་པོ་ཆེར་གྲགས་པ། ། སྟོབས་ཆེན་ཕ་རོལ་གནོན་པ་པོ། ། ཞེས་པའོ། ། དེ་ལ་ཆོས་སྐུའི་རྫུ་འཕྲུལ་ཆེན་པོའི་སྟོབས་ཀྱི་ཕ་རོལ་ཏུ་ཕྱིན་པ་དང་ལྡན་པ་སྐྱེ་གནས་བཞི་དང་རི་བྲག་ལ་སོགས་པ་གང་ལའང་ཐོགས་པ་མེད་པའི་ཕྱིར་ཤུགས་ཆེན་པོ་ཡིན་ཞིང་དེ་ཉིད་སྐད་ཅིག་གཅིག་ལ་ཡང་ནམ་མཁའི་མཐར་ཐུག་པའི་ཕྱོགས་བཅུར་སླེབས་པའི་ཕྱིར་མགྱོགས་པ་ཆེན་པོ་རྫུ་འཕྲུལ་གྱི་ཞབས་དང་ལྡན་པ་དང་། དེ་ཉིད་ཀྱིས་གར་ཡང་མ་སླེབས་པ་མེད་ཅིང་གང་སླེབས་པ་དེར་གྲགས་པའི་ཕྱིར་རྫུ་འཕྲུལ་ཆེན་པོའི་ཆེར་གྲགས་པ་ཡིན་ཞིང་བདུད་དང་ཉོན་མོངས་པ་དང་ཕས་ཀྱི་རྒོལ་བ་རྣམས་འཇོམས་པའི་ཕྱིར་སྟོབས་ཆེན་པོའི་ཕ་རོལ་ཟིལ་གྱིས་གནོན་པ་པོ་ཡིན་ནོ། ། བརྒྱད་པ་སྲིད་པའི་རི་བོ་འཇོམས་བྱེད་ལ་བསྟོད་པ་ནི།
སྲིད་པའི་རི་བོ་ཆེན་པོ་འཇོམས། ། མཁྲེགས་ཤིང་རྡོ་རྗེ་ཆེན་པོ་འཆང་། ། དྲག་པོ་ཆེན་པོ་དྲག་ཤུལ་ཆེ། ། འཇིགས་ཆེན་འཇིགས་པར་བྱེད་པ་པོ། ། ཞེས་པའོ། ། དེ་ལ་ཐེག་པ་བ་ཆེན་པོའི་སྐུ་གསུང་ཐུགས། རི་བོ་འཇོམས་པའི་རྡོ་རྗེ་དང་འདྲ་བའི་ཕྱིར་སྲིད་པའི་རི་བོ་ཆེན་པོ་འཇོམས་པར་བྱེད་པ་པོ་ཡིན་ལ་དེ་ཉིད་སྐྱེ་རྒ་ན་འཆི་ལ་སོགས་སྡུག་བསྔལ་གང་གིས་མི་ཆོད་པ་མི་ཤིག་པ་བདེན་པ་སྲ་བ་ཡིན་པའི་ཕྱིར་མཁྲེགས་ཤིང་རྡོ་རྗེ་ཆེན་པོ་འཆང་བའི་སྐུ་གསུང་ཐུགས་ཀྱིས་གནོད་པ་ཐམས་ཅད་ཕར་ལ་འཇོམས་པར་ནུས་པས་དྲག་པོ་ཆེན་པོ་དྲག་ཤུལ་ཆེ་བ་སྟེ། འཇིགས་ཆེན་འཁོར་བའི་སྡུག་བསྔལ་ཐམས་ཅད་ཀྱི་རྩ་བ་འཕོ་བའི་བག་ཆགས་ཀུན་གཞི་རྣམ་པར་ཤེས་པ་ལས་རླུང་དང་བཅས་པར་འཇོམས་ཤིང་འཇོམས་པར་བྱེད་པ་པོ་ཡིན་ནོ། ། དགུ་པ་རིགས་མཆོག་ཆེན་པོའི་ཐེག་ཆེན་ལ་བསྟོད་པ་ནི། མགོན་པོ་རིགས་མཆོག་ཆེན་པོ་སྟེ། །
བླ་མ་གསང་སྔགས་ཆེ་བའི་མཆོག ། ཐེག་པ་ཆེན་པོ་ཚུལ་ལ་གནས། ། ཐེག་པ་ཆེན་པོ་ཚུལ་གྱི་མཆོག ། ཅེས་པའོ། ། དེ་ལ་འཁོར་བ་ཇི་སྲིད་དུ་སེམས་ཅན་ཐམས་ཅད་ཀྱི་མགོན་སྐྱབས་རྟག་ཅིང་བརྟན་པ་ཡིན་པའི་ཕྱིར་མགོན་པོ་ཡིན་ལ་དེ་དག་གིས་མ་རིག་པ་སེལ་བའི་རིག་པའི་མཆོག་ཆེན་པོ་སྟེ། སེམས་ཅན་གྱི་ཡིད་དང་སེམས་སྐྱོབས་པར་བྱེད་པའི་བླ་མ་གསང་སྔགས་ཆེ་བའི་མཆོག་དེ་ཉིད་ཐེག་པ་ཆེན་པོའི་འཕྲིན་ལས་ནམ་མཁའ་དང་མཉམ་པའི་ཚུལ་ལ་གནས་ཤིང་ཐེག་པ་ཆེན་པོའི་འགྲོ་དོན་གྱི་ཚུལ་གྱི་མཆོག་ཉིད་ཀྱང་ཡིན་ནོ། ། དེ་ལྟར་གོང་དུ་བསྟན་པ་རྣམས་ཀྱི་དོན་དམ་པའི་ཡེ་ཤེས་གཅིག་པུ་དེ་ཉིད་གཞི་ལམ་འབྲས་བུའི་གནས་སྐབས་ཀྱི་སྒྱུ་འཕྲུལ་དྲྭ་བའི་བྱང་ཆུབ་པ་དང་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ཡིན་པར་བསྟན་པ་ཡིན་ནོ། ། གསུམ་པ་རང་བྱུང་གི་ཀུན་གཞིའི་ཡེ་ཤེས་ལྔ་ལ་བསྟོད་པ་ལྔ་སྟེ། ཆོས་དབྱིངས་ཡེ་ཤེས་ལ་བསྟོད་པ་དང་། མེ་ལོང་ཡེ་ཤེས་ལ་བསྟོད་པ་དང་།
སོ་སོར་རྟོག་པའི་ཡེ་ཤེས་ལ་བསྟོད་པ་དང་། མཉམ་པ་ཉིད་ཀྱི་ཡེ་ཤེས་ལ་བསྟོད་པ་དང་། བྱ་གྲུབ་ཡེ་ཤེས་ལ་བསྟོད་པའོ། ། དང་པོ་ཆོས་དབྱིངས་ཡེ་ཤེས་ལ་བསྟོད་པ་ལ་ལྔ་སྟེ། ཆོས་དབྱིངས་ཀྱི་རྣམ་བཅུ་དབང་ལྡན་ལ་བསྟོད་པ་དང་། ཆོས་དབྱིངས་ཀྱི་སྨྲ་བ་དང་ཚིག་ལ་བསྟོད་པ་དང་། ཆོས་དབྱིངས་ཀྱི་གང་ཟག་དང་སྤངས་རྟོགས་ལ་བསྟོད་པ་དང་། ཆོས་དབྱིངས་ཀྱི་ཚོགས་གཉིས་དང་སྐུ་ལ་བསྟོད་པ་དང་། ཆོས་དབྱིངས་ཀྱི་གཙུག་ཏོར་ལ་སོགས་པ་ལ་བསྟོད་པའོ། ། དང་པོ་ཆོས་དབྱིངས་ཀྱི་རྣམ་བཅུ་དབང་ལྡན་ལ་བསྟོད་པ་ལ་ལྔ་སྟེ།
ཆོས་དབྱིངས་ཀྱི་སངས་རྒྱས་དང་། ཆོས་དབྱིངས་ཀྱི་ཕར་ཕྱིན་དང་། ཆོས་དབྱིངས་ཀྱི་ས་བཅུ་དང་། ཆོས་དབྱིངས་ཀྱི་ཤེས་བཅུ་དང་། ཆོས་དབྱིངས་ཀྱི་སྟོབས་བཅུ་ལ་བསྟོད་པའོ། ། དང་པོ་ཆོས་དབྱིངས་ཀྱི་སངས་རྒྱས་ལ་བསྟོད་པ་ནི། སངས་རྒྱས་རྣམ་པར་སྣང་མཛད་ཆེ། ། ཐུབ་པ་ཆེན་པོ་ཐུབ་ཆེན་ལྡན། ། གསང་སྔགས་ཚུལ་ཆེན་ལས་བྱུང་བ། ། གསང་སྔགས་ཚུལ་ཆེན་བདག་ཉིད་ཅན། །
ཞེས་པའོ། ། དེ་ལ་ཆོས་དབྱིངས་ཀྱི་ཡེ་ཤེས་ཀྱི་སྐུ་རྡོ་རྗེ་སངས་རྒྱས་རྣམ་པར་སྣང་མཛད་ཆེན་པོའི་ངོ་བོ་ཤཱཀྱ་ཐུབ་པ་ཆེན་པོ་ནི་ཐུབ་པར་བཀའ་བ་ལུས་ངག་སེམས་གསུམ་གྱི་སྒྲིབ་པའི་རང་བཞིན་དབུགས་ཉིས་ཁྲི་ཆིག་སྟོང་དྲུག་བརྒྱའི་བདག་ཉིད་ཀྱི་ཀུན་གཞི་རྣམ་པར་ཤེས་པ་ཐུབ་པའི་ཕྱིར་ཐུབ་ཆེན་ལྡན་པ་ཡིན་ནོ། ། དེ་ཉིད་རྣམས་ལ་གསང་ཞིང་ཡེ་ཤེས་ཀྱི་སྔགས་ཀྱི་ཚུལ་ཆེན་པོའི་ཆོས་དབྱིངས་ལས་བྱུང་བའི་རིག་པ་གསང་སྔགས་ཀྱི་ངང་ཚུལ་ཆེན་པོ་དབྱིངས་རིག་དབྱེར་མེད་པའི་བདག་ཉིད་ཅན་སངས་རྒྱས་ཀུན་འདུས་པའི་ཡེ་ཤེས་ཀྱི་སྐུ་འདི་ཉིད་གཞིའི་དུས་ན་སེམས་ཅན་རང་རང་གི་ཀུན་གཞིའི་ཡེ་ཤེས་དང་། ལམ་གྱི་དུས་ན་འདུས་མ་བྱས་པའི་རྣམ་དག་ལེགས་པའི་ལམ་དང་། འབྲས་བུའི་དུས་ན་དག་པ་གཉིས་ལྡན་ཆོས་ཀྱི་སྐུ་ཡིན་ནོ། ། གཉིས་པ་ཆོས་དབྱིངས་ཀྱི་ཕར་ཕྱིན་ལ་བསྟོད་པ་ནི། ཕ་རོལ་ཕྱིན་བཅུ་ཐོབ་པ་སྟེ། ། ཕ་རོལ་ཕྱིན་པ་བཅུ་ལ་གནས། ། ཕ་རོལ་ཕྱིན་བཅུ་དག་པ་སྟེ། ། ཕ་རོལ་ཕྱིན་པ་བཅུའི་ཚུལ། །
ཞེས་པའོ། ། དེ་ལ་ཆོས་དབྱིངས་ཀྱི་ཡེ་ཤེས་ཀྱི་ཕ་རོལ་དུ་ཕྱིན་པ་བཅུ་རང་དང་དབྱེར་མེད་ཅིང་བྲལ་བ་མི་སྲིད་པའི་གདོད་མ་ནས་ཐོབ་པ་སྟེ། ཕ་རོལ་ཏུ་ཕྱིན་པ་བཅུ་པོ་དེ་ཉིད་ལ་ཆུ་ལ་རླན་གནས་པ་དེ་བཞིན་དུ་ཡེ་ནས་གནས་པ་ཡང་ཡིན་ཞིང་ཕ་རོལ་ཏུ་ཕྱིན་པ་བཅུ་པོ་དེ་ཉིད་གདོད་མ་ནས་རྣམ་པར་དག་པ་དེ་བཞིན་ཉིད་ཀྱང་ཡིན་ཏེ། ཆོས་དབྱིངས་ཡེ་ཤེས་ཀྱི་ཕ་རོལ་ཏུ་ཕྱིན་པ་བཅུའི་རང་བཞིན་གྱི་ངང་ཚུལ་ཅན་ཡང་ཡིན་ནོ། ། གསུམ་པ་ཆོས་དབྱིངས་ཀྱི་ས་བཅུ་ལ་བསྟོད་པ་ནི། མགོན་པོ་ས་བཅུའི་དབང་ཕྱུག་སྟེ། ། ས་བཅུ་ལ་ནི་གནས་པ་པོ། ། ཞེས་པའོ། ། དེ་ལ་དོན་དམ་གྱི་ས་བཅུ་གཉིས་ཡིན་ཡང་དོན་དམ་པའི་སངས་རྒྱས་བྱང་ཆུབ་སེམས་དཔའ་རྣམས་ས་བཅུའི་ཚུལ་བཟུང་ནས་འཁོར་བ་ཇི་སྲིད་དུ་སེམས་ཅན་གྱི་མགོན་དང་སྐྱབས་དམ་པ་བྱེད་པའི་ཕྱིར། མགོན་པོ་ཡིན་ལ་ས་བཅུའི་ཡོན་ཏན་ཕུན་སུམ་ཚོགས་པ་ནམ་མཁའ་གང་བའི་དབང་ཕྱུག་དམ་པ་སྟེ།
དོན་དམ་གྱི་ས་བཅུ་པོ་དེ་ཉིད་ལ་ནི་གདོད་མ་ནས་གནས་པ་པོ་ཡང་ཡིན་ནོ། ། དོན་དམ་གྱི་ས་བཅུ་གཉིས་ནི། བདེ་མཆོག་རྩ་རྒྱུད་ལས། ཡན་ལག་བཅུ་གཉིས་འགགས་པ་ཡི། ། དུས་སྦྱོར་རྣམས་ནི་མི་འདེབས་ཕྱིར། ། ས་རྣམས་བཅུ་གཉིས་ཞེས་གྲགས་པ། ། གནས་ལ་སོགས་པ་དོན་དམ་མོ། ། ཞེས་པའི་དོན་ནོ། ། དྲི་མེད་འོད་ལས། དེ་བཞིན་དུ་ཀུན་ཏུ་ཉི་མའི་དཀྱིལ་འཁོར་ཆེན་པོ་མཛེས་པའི་ས་དང་།
བདུད་རྩིའི་འོད་ཟླ་བ་ཆེན་པོ་འོད་གསལ་བའི་ས་དང་། ནམ་མཁའི་འོད་ནམ་མཁའ་ལྟར་རབ་ཏུ་༼གནས་༽༼རྒྱས་༽པའི་ས་དང་། རྡོ་རྗེ་འོད་ཡིད་དགའ་བའི་ས་དང་། རིན་ཆེན་འོད་མངོན་པར་དབང་བསྒྱུར་བ་ལ་གནས་པའི་ས་དང་། པདྨའི་འོད་རང་བཞིན་གྱི་དག་པའི་ཆོས་དྲི་མ་མེད་པ་ཡོངས་སུ་འཛིན་པའི་ས་དང་། སངས་རྒྱས་ཀྱི་ལས་བྱེད་པའི་ས་དང་། དཔེ་མེད་པའི་ས་དང་། དཔེ་ཐམས་ཅད་ཀྱི་དཔེའི་རབ་ཏུ་རྟོགས་པར་བྱེད་པའི་ས་དང་། ཤེས་རབ་ཀྱི་འོད་བླ་ན་མེད་པའི་ས་དང་། ཐམས་ཅད་མཁྱེན་པ་ཉིད་འོད་གསལ་བ་ཆེན་པོའི་ས་དང་།
སོ་སོའི་བདག་ཉིད་རིག་པ་རྣལ་འབྱོར་པའི་ཡེ་ཤེས་རྫོགས་པར་བྱེད་པའི་སའོ། ། ས་བཅུ་གཉིས་པོ་འདི་ཉིད་སྙིང་པོ་རྒྱན་གྱི་རྒྱུད་དུ་གསུངས་ཏེ། དོན་དམ་གྱི་ས་བཅུ་གཉིས་པོ་འདི་ཉིད་རྒྱུད་སྡེ་ཐམས་ཅད་དུ་གནས་དང་ཉེ་བའི་གནས་ལ་སོགས་པ་བཅུ་གཉིས་སུ་གསུངས་ཏེ། བརྟག་གཉིས་ལས་ཀྱང་། གནས་དང་ཉེ་བའི་གནས་དང་ནི། ། ཞིང་དང་ཉེ་བའི་ཞིང་ཉིད་དང་། ། ཙྪནྡོ་དང་ཉེ་བའི་ཙྪནྡོ་དང་། ། དེ་བཞིན་འདུ་བ་ཉེ་འདུ་བ། ། འཐུང་གཅོད་ཉེ་བའི་འཐུང་གཅོད་དང་། ། དུར་ཁྲོད་ཉེ་བའི་དུར་ཁྲོད་ཉིད། །
འདི་རྣམས་ཀྱི་ནི་བཅུ་གཉིས་ཏེ། ། ས་བཅུའི་དབང་ཕྱུག་མགོན་པོ་ཉིད། ། ཅེས་པའོ། ། དོན་དམ་པའི་རྟེན་འབྲེལ་བཅུ་གཉིས་དང་། ཁྱིམ་བཅུ་གཉིས་དང་། ཟླ་བ་བཅུ་གཉིས་དང་། ལྷ་ཆེན་པོ་བཅུ་གཉིས་དང་། ཚིག་ཆེན་པོ་བཅུ་གཉིས་ཀྱང་ས་བཅུ་གཉིས་པོ་འདི་ཉིད་ཡིན་ནོ། ། བཞི་པ་ཆོས་དབྱིངས་ཀྱི་ཤེས་བཅུ་ལ་བསྟོད་པ་ནི། ཤེས་བཅུ་རྣམ་དག་བདག་ཉིད་ཅན། །
ཤེས་བཅུ་རྣམ་དག་འཆང་བ་པོ། ། ཞེས་པའོ། ། དེ་ལ་རང་བྱུང་གི་ཡེ་ཤེས་ལྔ་པོ་ཐབས་དང་ཤེས་རབ་གཉིས་མེད་ཕྱེ་བའི་ཡེ་ཤེས་བཅུ་དང་དེ་བཞིན་དུ་ཐབས་དང་ཤེས་རབ་གཉིས་ཀྱི་ཕུང་པོ་བཅུ་དང་ཁམས་བཅུ་དང་དབང་པོ་བཅུ་དང་ཡུལ་བཅུ་དང་ལས་ཀྱི་དབང་པོ་དང་ལས་ཀྱི་དབང་པོའི་བྱ་བ་བཅུ་རྣམས་ནི་རྣམ་པར་དག་པའི་ཆོས་དབྱིངས་ཡེ་ཤེས་ཀྱི་བདག་ཉིད་ཅན་ཡེ་ཤེས་བཅུ་རྣམ་པར་དག་པ་གདོད་ནས་འཆང་བ་པོ་ཡང་ཡིན་ནོ། ། ལྔ་པ་ཆོས་དབྱིངས་ཀྱི་སྟོབས་བཅུ་ལ་བསྟོད་པ་ནི། རྣམ་པ་བཅུ་པོ་དོན་བཅུའི་དོན། ། ཐུབ་དབང་སྟོབས་བཅུ་ཁྱབ་པའི་བདག ། ཀུན་གྱི་དོན་ནི་མ་ལུས་བྱེད། ། རྣམ་བཅུ་དབང་ལྡན་ཆེ་བ་པོ། ། ཞེས་པའོ། ། དེ་ལ་ཆོས་དབྱིངས་ཡེ་ཤེས་ཀྱི་རྣམ་པ་ཕ་རོལ་ཏུ་ཕྱིན་པ་བཅུ་པོ་ཡེ་ཤེས་ཀྱི་དོན་བཅུའི་དོན་ནི་ཐུབ་པའི་དབང་པོ་མཁྱེན་པའི་སྟོབས་བཅུ་ནམ་མཁའ་ལྟར་ཁྱབ་པའི་བདག་ཉིད་དེས་སེམས་ཅན་ཀུན་གྱི་གནས་སྐབས་དང་མཐར་ཐུག་གི་དོན་ནི་མ་ལུས་པར་བྱེད་པ་པོ་ཡིན་ལ།
དེ་ཉིད་ཆོས་དབྱིངས་ཡེ་ཤེས་ཀྱི་ངོ་བོ་དང་ནམ་མཁའ་དང་རླུང་དང་མེ་དང་ཆུ་དང་ས་དང་བརྟན་པ་དང་གཡོ་བ་དང་གཟུགས་མེད་པའི་ཁམས་དང་ཉི་མ་ཟླ་བ་དང་བཅུ་ནི་རྣམ་བཅུ་དབང་ལྡན་ཆེ་བ་པོ་ཡིན་ནོ། ། དེ་ཉིད་དབང་བཅུ་ཡིན་པ་ནི། ཚེ་དང་སེམས་ཡོ་བྱད་དང་ལས་དང་སྐྱེ་བ་དང་མོས་པ་དང་སྨོན་ལམ་དང་རྫུ་འཕྲུལ་དང་ཡེ་ཤེས་དང་ཆོས་ལ་དབང་བ་སྟེ་བཅུའོ། ། དེ་ལ་ལུས་ལེན་པ་དང་གནས་པ་དང་། གཏོང་བ་ལ་མངའ་བརྙེས་པའི་ཕྱིར་ཚེ་ལ་དབང་བའོ། ། ཏིང་ངེ་འཛིན་དང་ཡེ་ཤེས་ལ་མངའ་བརྙེས་པའི་ཕྱིར་སེམས་ལ་དབང་བའོ། ། ནམ་མཁའ་མཛོད་ལ་མངའ་བརྙེས་པའི་ཕྱིར་ཡོ་བྱད་ལ་དབང་བའོ། ། རྣམ་སྨིན་གང་འདོད་ལ་མངའ་བརྙེས་པའི་ཕྱིར་ལས་ལ་དབང་བའོ། ། བསམ་པ་བཞིན་དུ་སྐྱེ་བ་ལ་མངའ་བརྙེས་པའི་ཕྱིར་སྐྱེ་བ་ལ་དབང་བའོ། ། སངས་རྒྱས་ཀྱི་གང་བར་ལྟ་བ་ལ་མངའ་བརྙེས་པའི་ཕྱིར་མོས་པ་ལ་དབང་བའོ། །
དུས་དང་ཞིང་གང་འདོད་པར་འཚང་རྒྱ་བ་ལ་མངའ་བརྙེས་པའི་ཕྱིར་སྨོན་ལམ་ལ་དབང་བའོ། ། ཇི་ལྟར་འདོད་པ་བཞིན་དུ་སྤྲུལ་བསྒྱུར་ལ་མངའ་བརྙེས་པའི་ཕྱིར་རྫུ་འཕྲུལ་ལ་དབང་བའོ། ། དུས་གསུམ་མཁྱེན་པ་ལ་མངའ་བརྙེས་པའི་ཕྱིར་ཡེ་ཤེས་ལ་དབང་བའོ། ། མདོ་རྒྱུད་ཐམས་ཅད་ཀྱི་ཆོས་འབྱུང་ཆོས་སྐུ་ལ་མངའ་བརྙེས་པའི་ཕྱིར་ཆོས་ལ་དབང་བའོ། ། གཉིས་པ་ཆོས་དབྱིངས་ཀྱི་སྨྲ་བ་དང་ཚིག་ལ་བསྟོད་པ་ལ་ལྔ་སྟེ། ཆོས་དབྱིངས་ཀྱི་བདག་དང་། ཆོས་དབྱིངས་ཀྱི་སྨྲ་བ་དང་། ཆོས་དབྱིངས་ཀྱི་ཀུན་ཏུ་འགྲོ་བ་དང་། ཆོས་དབྱིངས་ཀྱི་སློབ་དཔོན་དང་། ཆོས་དབྱིངས་ཀྱི་ཚིག་ལ་བསྟོད་པའོ། །
དང་པོ་ཆོས་དབྱིངས་ཀྱི་བདག་ལ་བསྟོད་པ་ནི། ཐོག་མ་མེད་པ་སྤྲོས་མེད་བདག ། དེ་བཞིན་ཉིད་བདག་དག་པའི་བདག ། ཅེས་པའོ། ། དེ་ལ་བདག་གསུམ་དུ་རྣམ་པར་དབྱེ་དགོས་ཏེ། ཀུན་རྫོབ་ལ་གང་ཟག་གི་བདག་དང་ཆོས་ཀྱི་བདག་གཉིས་སུ་དབྱེ་བ་དོན་དམ་ལ་དེ་བཞིན་ཉིད་ཀྱི་བདག་གཅིག་པུའོ། ། དེ་ལ་ཀུན་རྫོབ་ཏུ་གང་ཟག་གི་དངོས་པོ་གང་ཟག་གི་བདག་དང་ཆོས་ཀྱི་དངོས་པོ་ཆོས་ཀྱི་བདག་དང་བདག་དེ་གཉིས་ཀྱིས་སྟོང་པའི་དོན་དམ་པ་གཞན་སྟོང་ནི་དོན་དམ་པའི་བདག་ཡིན་ཏེ། དབུས་དང་མཐའ་རྣམ་པར་འབྱེད་པ་ལས། གང་ཟག་དང་ནི་ཆོས་རྣམས་ཀྱི། ། དངོས་པོ་མེད་འདིར་སྟོང་པ་ཉིད། །
དེ་དངོས་མེད་པའི་དངོས་ཡོད་པ། ། དེ་ནི་དེ་ལས་སྟོང་ཉིད་གཞན། ། ཞེས་པའི་དོན་ཡིན་ནོ། ། གལ་ཏེ་བདག་གཅིག་ཡོད་ན་དེའི་མཚན་ཉིད་ནི་རྟག་པ་གཅིག་པུ་རང་དབང་ཅན་ཡིན་དགོས་ལ། ཀུན་རྫོབ་ནི་མི་རྟག་དུ་མ་གཞན་དབང་ཅན་ཡིན་པའི་ཕྱིར་བདག་གིས་མཚན་ཉིད་ཀྱིས་སྟོང་པ་ཡིན་ནོ། ། དོན་དམ་པ་ནི་གཅིག་པུ་སྲ་མཁྲེགས་རྡོ་རྗེའི་བདག་དང་གཙང་བདག་བདེ་དང་རྟག་པ་དང་བདག་གི་དེ་ཁོ་ན་ཉིད་ཡིན་པའི་ཕྱིར་ཆོས་དབྱིངས་ཀྱི་ཡེ་ཤེས་ཀྱི་རྣམ་བཅུ་དབང་ལྡན་ནི་ཐོག་མ་མེད་པ་ནས་སྤྲོས་པའི་མཐའ་ཐམས་ཅད་མེད་པའི་བདག་རང་དབང་ཐོབ་ཅིང་གཞན་དུ་མི་འགྱུར་བའི་དེ་བཞིན་ཉིད་བདག་དག་པའི་བདག་ཡིན་ནོ། ། གཉིས་པ་ཆོས་དབྱིངས་ཀྱི་སྨྲ་བ་ལ་བསྟོད་པ་ནི། བདེན་པར་སྨྲ་ཞིང་ཚིག་མི་འགྱུར། ། ཇི་སྐད་སྨྲས་པ་དེ་བཞིན་བྱེད། ། གཉིས་སུ་མེད་དང་གཉིས་མེད་སྟོན། །
ཡང་དག་མཐའ་ལ་རྣམ་པར་གནས། ། བདག་མེད་སེང་གེའི་སྒྲ་དང་ལྡན། ། མུ་སྟེགས་རི་དྭགས་ངན་འཇིགས་བྱེད། ། ཅེས་པའོ། ། དེ་ལ་ཆོས་དབྱིངས་ཀྱི་ཡེ་ཤེས་ཀྱི་ལུས་ཅན་དེ་བཞིན་གཤེགས་པ་རྣམས་ཆོས་ཐམས་ཅད་ཀྱི་ཡིན་ལུགས་ཅི་ལྟ་བ་བཞིན་དུ་བདེན་པར་སྨྲ་ཞིང་ལུང་བསྟན་པ་ལ་སོགས་པའི་ཚིག་གཞན་དུ་མི་འགྱུར་ལ། རང་ཉིད་ཀྱང་ཇི་སྐད་སྨྲས་པ་དེ་བཞིན་དུ་བྱེད་པས་བདེན་པ་འབའ་ཞིག་ཡིན་ཞིང་བདེན་རྫུན་གཉིས་སུ་མེད་པར་གཉིས་མེད་ཡེ་ཤེས་གཞན་ལ་སྟོན་ཏོ། ། དེ་ཉིད་ཕྱིན་ཅི་མ་ལོག་པ་ཡང་དག་པའི་མཐའི་ཡེ་ཤེས་ལ་གདོད་ནས་རྣམ་པར་གནས་ཤིང་གང་ཟག་དང་ཆོས་ཀྱི་བདག་མེད་པར་སྨྲ་བ་སེང་གེའི་སྒྲ་ལྟ་བུ་དང་ལྡན་པའི་ཕྱིར། ཀུན་རྫོབ་ཀྱི་བདག་ཏུ་སྨྲ་བའི་མུ་སྟེགས་པ་རི་དྭགས་ངན་པ་ལྟ་བུ་རྣམས་འཇིགས་ཤིང་སྐྲག་པར་བྱེད་པ་ཡིན་ནོ། ། གསུམ་པ་ཆོས་དབྱིངས་ཀྱི་ཀུན་འགྲོ་ལ་བསྟོད་པ་ནི། ཀུན་ཏུ་འགྲོ་བའི་དོན་ཡོད་སྟོབས། །
དེ་བཞིན་གཤེགས་པའི་ཡིད་ལྟར་མགྱོགས། ། རྒྱལ་བ་དགྲ་རྒྱལ་རྣམ་པར་རྒྱལ། ། འཁོར་ལོ་བསྒྱུར་བ་སྟོབས་པོ་ཆེ། ། ཞེས་པའོ། ། དེ་ལ་ཆོས་དབྱིངས་ཡེ་ཤེས་སེམས་ཅན་ཀུན་ཏུ་ཁྱབ་པར་འགྲོ་བ་གཞན་གྱི་དོན་ཡོད་པའི་སྟོབས་ཀྱི་ཤིན་ཏུ་མི་འགྱུར་བའི་དེ་བཞིན་གཤེགས་པ་ཡིད་ལྟར་ཕྱོགས་བཅུར་མགྱོགས་པའི་བདུད་ལས་རྒྱལ་བ་འཇིག་རྟེན་གསུམ་ལས་རྣམ་པར་རྒྱལ་ཞིང་ཉོན་མོངས་ཀྱི་དགྲ་ལས་རྒྱལ་བ་ཇི་སྲིད་པར་ཆོས་ཀྱི་འཁོར་ལོ་བསྒྱུར་བའི་སྟོབས་པོ་ཆེ་ཡིན་ནོ། ། བཞི་པ་ཆོས་དབྱིངས་ཀྱི་སློབ་དཔོན་ལ་བསྟོད་པ་ནི། ཚོགས་ཀྱི་སློབ་དཔོན་ཚོགས་ཀྱི་མཆོག ། ཚོགས་རྗེ་ཚོགས་བདག་དབང་དང་ལྡན། ། མཐུ་ཆེན་གཅེས་པར་འཛིན་པ་སྟེ། ། ཚུལ་ཆེན་གཞན་གྱི་དྲིང་མི་འཇོག །
ཅེས་པའོ། ། དེ་ལ་ཆོས་དབྱིངས་ཡེ་ཤེས་ཀྱི་འཕགས་པའི་ཚོགས་ཀྱི་སློབ་དཔོན་འཚོགས་པ་དེ་རྣམས་ཀྱི་གཙོ་བོ་མཆོག་ཚོགས་པ་དེ་རྣམས་ཀྱི་རྗེ་བོ་འཚོགས་པ་དེ་རྣམས་ཀྱི་མངའ་བདག་དབང་བཅུ་དང་ལྡན་པའི་མཐུའི་སྟོབས་ཆེན་པོ་ཅན་ཚོགས་པ་དེ་རྣམས་ཀྱིས་ཀྱང་གཅེས་པར་འཛིན་པ་ཡིན་ཏེ། སུ་ལ་ཡང་མི་ལྟོས་པ་མི་འཇིགས་པ་བཞིའི་ངང་ཚུལ་ཆེན་པོ་ཅན་གཞན་གྱི་དྲིང་ལ་མི་འཇོག་པར་སྨྲ་བའི་ཚིག་ཤིན་ཏུ་བཙན་པའི་སྟོབས་པོ་ཆེ་ཅན་ཡིན་ནོ། ། ལྔ་པ་ཆོས་དབྱིངས་ཀྱི་ཚིག་ལ་བསྟོད་པ་ནི། ཚིག་རྗེ་ཚིག་བདག་སྨྲ་མཁས་པ། ། ཚིག་ལ་དབང་བ་ཚིག་མཐའ་ཡས། ། ཚིག་བདེན་པ་དང་བདེན་པར་སྨྲ། ། བདེན་པ་བཞི་ནི་སྟོན་པ་པོ། ། ཞེས་པའོ། ། དེ་ལ་ཆོས་དབྱིངས་ཡེ་ཤེས་ཀྱི་ཚིག་ནི།
ཚིག་ཐམས་ཅད་ལ་དབང་བསྒྱུར་བའི་རྗེ་བོ་ཚིག་ཐམས་ཅད་ཀྱི་བདག་པོ་སྨྲ་བའི་རྒྱལ་པོ་སྨྲ་བ་ལ་མཁས་པ་ཚིག་ཐམས་ཅད་ལ་རང་དབང་ཐོབ་པ་འགྲོ་བ་ཀུན་གྱི་ཚིག་མཐའ་ཡས་པར་སྨྲ་བ་འདས་པའི་ཚིག་ཐམས་ཅད་བདེན་པར་སྨྲས་པ། མ་འོངས་པའི་ཚིག་ཐམས་ཅད་བདེན་པར་སྨྲ་བ་སྟེ། ད་ལྟར་གྱི་ཚིག་ཐམས་ཅད་སྡུག་བསྔལ་ཀུན་འབྱུང་དང་། འགོག་པ་དང་ལམ་གྱི་བདེན་པ་བཞིའི་ཡིན་ལུགས་ནི་ཡང་དག་པར་སྟོན་པ་ཡིན་ནོ། ། གསུམ་པ་ཆོས་དབྱིངས་ཀྱི་གང་ཟག་དང་སྤང་རྟོགས་ལ་བསྟོད་པ་ལ་ལྔ་སྟེ། ཆོས་དབྱིངས་ཀྱི་གང་ཟག་དང་། གང་ཟག་དེའི་སྤང་རྟོགས་དང་། སྤང་རྟོགས་དེའི་གནས་ཚུལ་དང་། གནས་ཚུལ་དེའི་ཡོན་ཏན་དང་། ཡོན་ཏན་དེ་མི་ཟད་པར་སྟོན་པའོ། །
དང་པོ་ཆོས་དབྱིངས་ཀྱི་གང་ཟག་ལ་བསྟོད་པ་ནི། ཕྱིར་མི་ལྡོག་པ་ཕྱིར་མི་འོང་། ། འདྲེན་པ་རང་རྒྱལ་བསེ་རུའི་ཚུལ། ། ངེས་འབྱུང་སྣ་ཚོགས་ལས་བྱུང་བ། ། འབྱུང་བ་ཆེན་པོ་རྒྱུ་གཅིག་པོ། ། དགེ་སློང་དགྲ་བཅོམ་ཟག་པ་ཟད། ། ཅེས་པའོ། ། དེ་ལ་ཆོས་དབྱིངས་ཀྱི་ངོ་བོ་གང་ལ་གང་འདུལ་དེ་ལ་དེ་སྟོན་པའི་ཚུལ་སྣ་ཚོགས་འཛིན་པ་སྲིད་ཅིང་མི་ལྡོག་པ་བྱང་ཆུབ་སེམས་དཔའི་ཚུལ་དང་རྒྱུན་དུ་བཞུགས་པ་དང་ལན་གཅིག་ཕྱིར་འོང་བ་དང་ཕྱིར་མི་འོང་བ་དང་ཉན་ཐོས་ཀྱི་ཚུལ་དང་འགྲོ་བ་ཐམས་ཅད་ཀྱི་འདྲེན་པ་སངས་རྒྱས་ཀྱི་ཚུལ་དང་རང་སངས་རྒྱས་པ་བསེ་རུ་ལྟ་བུའི་ཚུལ་འཛིན་པ་རྣམས་ངེས་པར་འབྱུང་ལུགས་ཐེག་པ་གོང་འོག་སྣ་ཚོགས་ལས་ངེས་པར་འབྱུང་བའི་ཚུལ་གྱི་ཡེ་ཤེས་སེམས་ཅན་རྣམས་ངེས་པར་འབྱུང་བ་ཆེན་པོའི་རྒྱུ་གཅིག་ཏུ་བྱེད་པ་པོ་ཡིན་པའི་ཕྱིར། དེ་ཉིད་དགེ་སློང་གི་ཚུལ་དང་། དགྲ་བཅོམ་པའི་ཚུལ་དང་།
ཟག་པ་ཟད་པའི་ཚུལ་ལ་སོགས་པ་སྣ་ཚོགས་པ་སྒྱུ་མའི་རྣམ་པར་འཕྲུལ་པ་འཛིན་ཏོ། ། གཉིས་པ་གང་ཟག་དེའི་སྤང་རྟོགས་ལ་བསྟོད་པ་ནི། འདོད་ཆགས་བྲལ་བ་དབང་པོ་ཐུལ། ། བདེ་བ་རྙེད་པ་འཇིགས་མེད་ཐོབ། ། བསིལ་བར་གྱུར་པ་རྙོགས་པ་མེད། ། རིག་པ་དང་ནི་རྐང་པར་ལྡན། ། བདེ་གཤེགས་འཇིག་རྟེན་རིག་པའི་མཆོག ། བདག་གིར་མི་འཛིན་ངར་མི་འཛིན། ། ཞེས་པའོ། ། དེ་ལ་ཆོས་དབྱིངས་ཡེ་ཤེས་ཀྱི་གང་ཟག་སྣ་ཚོགས་པ་དེ་དག་གདོད་ནས་འདོད་ཆགས་དང་བྲལ་བའི་དབང་པོ་ཐམས་ཅད་ཐུལ་ཞིང་ཐར་པའི་བདེ་བ་ཆེན་པོ་དང་པོ་ནས་རྙེད་པས་སྡུག་བསྔལ་གྱི་འཇིགས་པ་མེད་པའི་ཆོས་སྐུ་ཡེ་ནས་ཐོབ་པ་ཉོན་སྒྲིབ་ཚ་གདུང་དང་བྲལ་བའི་བསིལ་བར་གྱུར་པ་དེ་ཉིད་ཤེས་སྒྲིབ་ཀྱི་རྙོག་པ་མེད་པའི་ཕྱིར།
རྟོགས་པའི་ཡོན་ཏན་འདས་པ་དང་། མ་འོངས་པ་དང་། ཟག་པ་ཟད་པ་དང་གསུམ་རིག་པ་དང་རྫུ་འཕྲུལ་གྱི་རྐང་པར་ལྡན་པའི་དེ་བཞིན་གཤེགས་པ་འཇིག་རྟེན་མཁྱེན་པ་ཅི་ལྟ་བ་དང་། ཇི་སྙེད་པ་རིག་པའི་མཆོག དེ་སྙེད་བདག་འཛིན་དང་བྲལ་བའི་གང་ཡང་བདག་གིར་མི་འཛིན་ཅིང་ངར་མི་འཛིན་པ་ཡིན་ནོ། ། གསུམ་པ་སྤང་རྟོགས་དེའི་གནས་ཚུལ་ལ་བསྟོད་པ་ནི། བདེན་པ་གཉིས་ཀྱི་ཚུལ་ལ་གནས། ། འཁོར་བའི་ཕ་རོལ་མཐར་སོན་པ། ། བྱ་བ་བྱས་པ་སྐམ་སར་གནས། ། ཤེས་པ་འབའ་ཞིག་ངེས་གསལ་བ། །
ཤེས་རབ་མཚོན་ཆས་རྣམ་འཇོམས་པ། ། ཞེས་པའོ། ། དེ་ལ་དོན་དམ་པའི་ཆོས་དབྱིངས་ཡེ་ཤེས་རྣམ་པ་ཀུན་རྫོབ་དང་ངོ་བོ་དོན་དམ་པ་མེད་པའི་ཕྱིར་བདེན་པ་གཉིས་ཀྱི་ཚུལ་སྣ་ཚོགས་ལ་གནས་ཀྱང་འཁོར་བའི་ཕ་རོལ་མྱ་ངན་འདས་ཀྱི་མཐར་ཐུག་ཏུ་སོན་པ་ཡིན་ཞིང་འཁོར་བའི་འདམ་རྫབ་སྐམས་པའི་བྱ་བ་གདོད་ནས་གནས་པའི་ཐར་བའི་སྐམ་སར་གནས་ལ། ཡེ་ཤེས་འབའ་ཞིག་ཏུ་གནས་ཤིང་རྣམ་ཤེས་ངེས་པར་གདོད་ནས་བསལ་བ་ཤེས་རབ་ཀྱི་མཚོན་ཆས་གཏི་མུག་རྣམ་པར་འཇོམས་བཞིན་པ་གནས་པ་ཡིན་ནོ། ། བཞི་པ་ཚུལ་དེའི་ཡོན་ཏན་ལ་བསྟོད་པ་ནི། དམ་ཆོས་ཆོས་རྒྱལ་གསལ་བར་ལྡན། ། འཇིགས་རྟེན་སྣང་བར་བྱེད་པའི་མཆོག ། ཆོས་ཀྱི་དབང་ཕྱུག་ཆོས་ཀྱི་རྒྱལ། ། ལེགས་པའི་ལམ་ནི་སྟོན་པ་པོ། ། དོན་འགྲུབ་བསམ་པ་གྲུབ་པ་སྟེ། །
ཞེས་པའོ། ། དེ་ལ་ཆོས་ཀྱི་དབྱིངས་ཡེ་ཤེས་ཀྱི་དོན་དམ་པའི་ཆོས་ཀྱི་འཁོར་ལོ་གཅིག་ཆར་དུ་བསྐོར་བའི་ཆོས་ཀྱི་རྒྱལ་པོ་ནི་༼གསལ་༽༼རྒྱལ་༽བར་མཛད་པའི་ཡོན་ཏན་དང་ལྡན་པའི་ཕྱིར་ཆོས་ཀྱི་འཁོར་ལོའི་སྣང་བར་བྱེད་པའི་མཆོག་གོ ། མདོ་རྒྱུད་ཀྱི་ཆོས་ཐམས་ཅད་ཀྱི་འབྱུང་ཁུངས་ཆོས་ཀྱི་སྐུ་ལ་རྒྱལ་དབང་ཐོབ་པ་དམ་པའི་ཕ་རོལ་ཏུ་སོན་པའི་ཕྱིར་ཆོས་ཀྱི་དབང་ཕྱུག་དམ་པ་ཆོས་ཀྱི་རྒྱལ་པོ་རྣམ་དག་ལེགས་པའི་ལམ་ནི་སྟོན་པ་པོ་འཁོར་བ་ཇི་སྲིད་དུ་འགྲོ་བའི་དོན་གྲུབ་ཅིང་བསམ་པ་འགྲུབ་པའི་ཡོན་ཏན་ཕུན་སུམ་ཚོགས་པ་ཅན་ཡིན་ནོ། ། ལྔ་པ་ཡོན་ཏན་དེ་མི་ཟད་པར་བསྟོད་པ་ནི། ཀུན་ཏུ་རྟོག་པ་ཐམས་ཅད་སྤངས། ། རྣམ་པར་མི་རྟོག་དབྱིངས་མི་ཟད། ། ཆོས་དབྱིངས་དམ་པ་ཟད་མི་ཤེས། ། ཞེས་པའོ། ། དེ་ལ་ཆོས་དབྱིངས་ཡེ་ཤེས་རང་བཞིན་གྱི་ཀུན་ཏུ་རྟོག་པ་ཐམས་ཅད་སྤང་བའི་ཀུན་རྫོབ་ཐམས་ཅད་ཡེ་ཤེས་སམ་ཟད་པའི་ཕྱིར་ཆོས་གང་ལ་ཡང་རྣམ་པར་མི་རྟོག་ཀྱང་ཕུན་སུམ་ཚོགས་པའི་ཆོས་དབྱིངས་རང་བཞིན་ནམ་ཡང་མེད་མི་སྲིད་པས་མི་ཟད་པ་ཡིན་ལ་བདེན་པ་སྲ་བ་གཞོམ་དུ་མེད་པའི་སྐྱེ་རྒ་ན་འཆི་ལ་སོགས་པ་རྐྱེན་ངན་གཞན་གྱིས་མི་ཤིག་པའི་ཕྱིར་ཆོས་དབྱིངས་ཡེ་ཤེས་དོན་དམ་པའི་བདེ་སྐྱིད་ཕུན་སུམ་ཚོགས་པ་ནམ་མཁའ་གང་བ་ཐམས་ཅད་ནམ་ཡང་ཟད་མི་ཤེས་པ་ཡིན་ནོ། ། བཞི་པ་ཆོས་དབྱིངས་ཀྱི་ཚོགས་གཉིས་དང་སྐུ་ལ་བསྟོད་པ་ལ་བཞི་སྟེ།
ཆོས་དབྱིངས་ཀྱི་ཚོགས་གཉིས་དང་ཆོས་དབྱིངས་ཀྱི་སྐུ་ལྔ་དང་། སྐུ་དེའི་བྱེད་ལས་དང་། རྡོ་རྗེའི་བདག་ལ་བསྟོད་པའོ། ། དང་པོ་ཆོས་དབྱིངས་ཀྱི་ཚོགས་གཉིས་ནི། བསོད་ནམས་ལྡན་པ་བསོད་ནམས་ཚོགས། ། ཡེ་ཤེས་ཡེ་ཤེས་འབྱུང་གནས་ཆེ། ། ཡེ་ཤེས་ལྡན་པ་ཡོད་མེད་ཤེས། ། ཚོགས་གཉིས་ཚོགས་ནི་བསགས་པ་པོ། ། ཞེས་པའོ། ། དེ་ལ་དོན་དམ་པའི་བསོད་ནམས་ཀྱི་ཚོགས་དང་དབྱེར་མེད་དུ་གདོད་ནས་ལྡན་པ་དེ་ཉིད་བསོད་ནམས་ཀྱི་ཚོགས་ཐམས་ཅད་ཀྱི་འབྱུང་གནས་ཡིན་ཞིང་དོན་དམ་ཆོས་དབྱིངས་ཡེ་ཤེས་ཀྱི་ཚོགས་ཆེན་པོ་དེ་ཉིད་ཡེ་ཤེས་ཀྱི་ཚོགས་ནམ་མཁའ་གང་བའི་འབྱུང་གནས་ཆེན་པོ་ཡིན་ནོ། །
ཆོས་དབྱིངས་ཡེ་ཤེས་དེ་ཉིད་ཇི་ལྟ་བ་ཆོས་ཉིད་མཁྱེན་པའི་ཡེ་ཤེས་དང་། ཇི་སྙེད་པ་ཆོས་ཅན་མཁྱེན་པའི་ཡེ་ཤེས་དང་ལྡན་པའི་ཕྱིར་དོན་དམ་གྱི་ཡོན་ཏན་ཐམས་ཅད་གདོད་ནས་རྫོགས་པར་ཡོད་པ་ལ་ཡོད་པར་ཡང་དག་པ་ཅི་ལྟ་བ་བཞིན་དུ་ཤེས་པའི་བདེ་གཤེགས་སྙིང་པོའི་ཡོན་ཏན་ཡེ་ནས་རྫོགས་པར་བཞུགས་པ་ལ་སྐུར་པ་མི་འདེབས་པ་དང་རྣམ་ཤེས་ཀུན་རྫོབ་ཀྱི་སྐྱོན་རྣམས་དོན་དམ་པར་མེད་པ་ལ་མེད་པར་ཡང་དག་པ་ཇི་ལྟ་བ་བཞིན་དུ་ཤེས་པའི་ཀུན་རྫོབ་ཀྱི་དངོས་པོ་ལ་སྒྲོ་མི་འདོགས་པ་སྟེ། དེ་ལྟ་བུའི་དེ་རྟགས་ཀྱི་མཐའ་ལས་གྲོལ་བའི་དབུ་མ་ཡིན་ནོ། ། དེ་ལྟ་བས་ན་ཆོས་དབྱིངས་ཡེ་ཤེས་ཀྱི་ཚོགས་གཉིས་ཀྱི་ངོ་བོ་བྱང་ཆུབ་ཀྱི་སྙིང་པོའི་གང་ཟག་ཐམས་ཅད་གདོད་ནས་ཚོགས་གཉིས་དང་དབྱེར་མེད་ཡིན་པ་ནི་དང་པོ་ཚོགས་གཉིས་བསགས་པ་པོ་ཡིན་ནོ། ། གཉིས་པ་ཆོས་དབྱིངས་ཀྱི་སྐུ་ལྔ་ལ་བསྟོད་པ་ནི། རྟག་པ་ཀུན་རྒྱལ་རྣལ་འབྱོར་ཅན། ། བསམ་གཏན་བསམ་བྱ་བློ་ལྡན་མཆོག ། སོ་སོ་རང་རིག་མི་གཡོ་བ། ། མཆོག་གི་དང་པོ་སྐུ་གསུམ་འཆང་། ། སངས་རྒྱས་སྐུ་ལྔའི་བདག་ཉིད་ཅན། །
ཁྱབ་བདག་ཡེ་ཤེས་ལྔ་ཡི་བདག ། སངས་རྒྱས་ལྔ་བདག་ཅོད་པཎ་ཅན། ། སྤྱན་ལྔ་ཆགས་པ་མེད་པ་འཆང་། ། ཞེས་པའོ། ། དེ་ལ་འདུས་མ་བྱས་པའི་རྟག་པའི་ཡེ་ཤེས་འདི་ཉིད་བདུད་དང་ཉོན་མོངས་ཀུན་ལས་རྒྱལ་ཞིང་སྐུ་རྡོ་རྗེ་དབྱིངས་ཀྱི་རྣལ་འབྱོར་སྤྲུལ་པའི་སྐུ་དང་གསུང་རྡོ་རྗེ་སྔགས་ཀྱི་རྣལ་འབྱོར་ལོངས་སྤྱོད་རྫོགས་པའི་སྐུ་དང་ཐུགས་རྡོ་རྗེ་ཆོས་ཀྱི་རྣལ་འབྱོར་གྱི་སྐུ་དང་ཡེ་ཤེས་རྡོ་རྗེ་དག་པའི་རྣལ་འབྱོར་ངོ་བོ་ཉིད་ཀྱི་སྐུའི་སྐུ་བཞིའི་རྣལ་འབྱོར་ཅན་གྱི་བསམ་གཏན་བསམ་པར་བྱ་བའི་མཐར་ཐུག་གི་བློ་དང་ལྡན་པའི་མཆོག་སོ་སོ་རང་གི་རིག་པའི་ཡེ་ཤེས་ཀྱི་སྤྱོད་ཡུལ་རྒྱལ་བ་ཀུན་གྱི་ཡུམ་འདི་ཉིད་སྐྱེ་རྒ་ན་འཆི་ལ་སོགས་པའི་སྐྱོན་གྱིས་མི་བསྐྱོད་པའི་ཕྱིར་མི་གཡོ་བའམ་མི་འཁྲུགས་པའམ་མི་བསྒུལ་བའམ་མི་བསྐྱོད་པ་མཆོག་གི་དང་པོའི་སངས་རྒྱས་དེ་ཉིད་ངོ་བོ་ཉིད་ཀྱི་སྐུ་ཡིན་ལ་དེ་ཉིད་སྐུ་ལྷག་མ་གསུམ་དབྱེར་མེད་དུ་འཆང་ཞིང་དེ་ལ་ཡེ་ཤེས་ཀྱི་སྐུ་བསྣན་པས་སངས་རྒྱས་སྐུ་ལྔའི་བདག་ཉིད་ཅན་བརྟན་གཡོ་ཀུན་ལ་ནམ་མཁའ་ལྟར་ཁྱབ་པའི་བདག་པོ་རང་བྱུང་གི་ཡེ་ཤེས་ལྔའི་བདག་ཉིད་ཅན་སངས་རྒྱས་སྐུ་ལྔ་གཅིག་ལ་འདུས་པའི་རིགས་བདག་གི་ཅོད་པཎ་ཅན་སྤྱན་རས་གཟིགས་ལ་སོགས་པ་རྣམས་ཤའི་སྤྱན་དང་ལྷའི་སྤྱན་དང་ཤེས་རབ་ཀྱི་སྤྱན་དང་སངས་རྒྱས་ཀྱི་སྤྱན་དང་ཡེ་ཤེས་ཀྱི་སྤྱན་ཏེ་སྤྱན་ལྔ་གདོད་ནས་ཆགས་པ་མེད་པ་དབྱེར་མེད་དུ་༼ཆགས་༽༼འཆང་༽པ་ཐམས་ཅད་རང་བྱུང་ཡེ་ཤེས་ཀྱི་ཆོས་སྐུའི་རོལ་བ་འབའ་ཞིག་ཡིན་ནོ། །

གསུམ་པ་སྐུ་དེ་ཡི་བྱེད་ལས་ལ་བསྟོད་པ་ནི། སངས་རྒྱས་ཐམས་ཅད་བསྐྱེད་པ་པོ། ། སངས་རྒྱས་སྲས་པོ་དམ་པའི་མཆོག ། ཤེས་པའི་སྲིད་འབྱུང་སྐྱེ་གནས་མེད། ། ཆོས་ལས་འབྱུང་བ་སྲིད་པ་སེལ། ། ཞེས་པའོ། ། དེ་ལ་དྲི་མ་དང་བཅས་པའི་སངས་རྒྱས་དོན་དམ་གྱི་ཕུང་པོ་ཐམས་ཅད་དྲི་བྲལ་དུ་བསྐྱེད་པར་བྱེད་པ་པོ་དང་པོའི་སངས་རྒྱས་ཡིན་ཡང་། དུས་གསུམ་གྱི་སངས་རྒྱས་ཐམས་ཅད་ཀྱི་སྲས་པོ་འཇམ་དབྱངས་དང་ཀུན་ཏུ་བཟང་པོ་ལ་སོགས་པའི་ཚུལ་འཛིན་པ་དོན་དམ་པའི་མཆོག་རང་རིག་ཡེ་ཤེས་ཀྱི་ཤེས་པས་སྲིད་པ་ལས་ངེས་པར་འབྱུང་ཞིང་ལས་ཀྱི་དབང་གིས་མངལ་སྐྱེས་རྫུས་སྐྱེས་སྒོང་སྐྱེས་དྲོད་གཤེར་སྐྱེས་ཀྱི་སྐྱེ་གནས་སུ་འཚམ་སྦྱོར་བ་མེད་ཀྱང་ཆོས་ཀྱི་སྐུ་ལས་མ་གཡོས་པར་བསམ་བཞིན་དུ་སྐྱེ་བ་སྣ་ཚོགས་འབྱུང་བའི་སྤྲུལ་པ་མཐའ་ཡས་ཀྱི་སྲིད་པ་ཇི་སྲིད་གནས་ཀྱི་བར་དུ་འགྲོ་བའི་སྡུག་བསྔལ་སེལ་བའི་ལས་ཅན་ཡིན་ནོ། ། བཞི་པ་རྡོ་རྗེའི་བདག་ལ་བསྟོད་པ་ནི། གཅིག་པུ་སྲ་མཁྲེགས་རྡོ་རྗེའི་བདག ། སྐྱེ་མ་ཐག་ཏུ་འགྲོ་བའི་བདག །
ཞེས་པའོ། ། དེ་ལ་དོན་དམ་པར་ངོ་བོ་ཉིད་ཀྱི་སྐུ་རྡོ་རྗེ་སེམས་དཔའ་གཅིག་པུ་འདི་ལས། མེད་ཅིང་འཁོར་བའི་སྡུག་བསྔལ་དང་གནོད་པ་ཐམས་ཅད་ཀྱི་མི་ཚུགས་པ་མི་ཆོད་མི་ཤིག་པ་བདེན་པ་སྲ་བ་ཡིན་པའི་ཕྱིར་སྐུ་གསུང་ཐུགས་ཐམས་ཅད་གཅིག་ཏུ་སྲ་མཁྲེགས་རྡོ་རྗེའི་བདག་ཉིད་ཅན་ཡིན་ལ་ལས་རླུང་གི་དུས་མེད་པས་གདོད་མ་ནས་སྐྱེས་མ་ཐག་ཏུ། འགྲོ་བའི་ཀུན་གཞི་ཡེ་ཤེས་ཀྱི་བདག་ཉིད་ཡིན་ནོ། ། ལྔ་པ་ཆོས་དབྱིངས་ཀྱི་གཙུག་ཏོར་ལ་སོགས་པ་བསྟོད་པ་ལ་བཞི་སྟེ། ཆོས་དབྱིངས་ཀྱི་འོད་གསལ་དང་། ཆོས་དབྱིངས་ཀྱི་གཙུག་ཏོར་དང་། ཆོས་དབྱིངས་ཀྱི་དྲང་སྲོང་དང་། ཆོས་དབྱིངས་ཀྱི་མཚོན་ཆ་ལ་བསྟོད་པའོ། ། དང་པོ་ཆོས་དབྱིངས་ཀྱི་འོད་གསལ་ལ་བསྟོད་པ་ནི།
ནམ་མཁའ་ལས་བྱུང་རང་བྱུང་བ། ། ཤེས་རབ་ཡེ་ཤེས་མེ་བོ་ཆེ། ། འོད་ཆེན་རྣམ་པར་སྣང་བར་བྱེད། ། ཡེ་ཤེས་སྣང་བ་ལམ་མེ་བ། ། འགྲོ་བའི་མར་མེ་ཡེ་ཤེས་སྒྲོན། ། གཟི་བརྗིད་ཆེན་མོ་འོད་གསལ་བ། ། སྔགས་དྲག་མངའ་བདག་རིག་སྔགས་རྒྱལ། ། གསང་སྔགས་རྒྱལ་པོ་དོན་ཆེན་བྱེད། ། ཅེས་པའོ། ། དེ་ལ་ཆོས་དབྱིངས་ཀྱི་རྣམ་པར་དག་པའི་ཡེ་ཤེས་དེ་ཉིད་རྣལ་འབྱོར་ཡན་ལག་དྲུག་ཡིན་ལ་དེ་ཉིད་རྒྱལ་བ་རིགས་དྲུག་ཡིན་པ་སྟེ།
སོ་སོར་སྡུད་པའི་ཡན་ལག་རྡོ་རྗེ་སེམས་དཔའ་དང་། བསམ་གཏན་གྱི་ཡན་ལག་མི་བསྐྱོད་པ་དང་། སྲོག་རྩོལ་གྱི་ཡན་ལག་དོན་ཡོད་གྲུབ་པ་དང་། འཛིན་པའི་ཡན་ལག་རིན་ཆེན་འབྱུང་ལྡན་དང་། རྗེས་སུ་དྲན་པའི་ཡན་ལག་འོད་དཔག་མེད་དང་། ཏིང་ངེ་འཛིན་གྱི་ཡན་ལག་རྣམ་པར་སྣང་མཛད་ཡིན་པར་དུས་འཁོར་རྒྱུད་འགྲེལ་ལས་གསུངས་སོ། ། དེ་ཉིད་ཀྱི་ཕྱིར་གཞི་རྣལ་འབྱོར་ཡན་ལག་དྲུག་དང་། ལམ་རྣལ་འབྱོར་ཡན་ལག་དྲུག་དང་། འབྲས་བུ་རྣལ་འབྱོར་ཡན་ལག་དྲུག་གོ ། དེ་ལ་གཞི་རྣལ་འབྱོར་ཡན་ལག་དྲུག་ནི།
ཡོན་ཏན་ཐམས་ཅད་ཡེ་རྫོགས་སུ་བརྟན་གཡོ་ཐམས་ཅད་ཀྱི་ལུས་ལ་གནས་པའི་ཡེ་ཤེས་ཆེན་པོ་སེམས་ཅན་རང་རང་གི་ཀུན་གཞིའི་ཡེ་ཤེས་དེ་བཞིན་གཤེགས་པ་ཡང་ཡིན་པའི་བདེར་གཤེགས་སྙིང་པོ་སེམས་ཅན་ཐམས་ཅད་ཀྱི་གནས་ལུགས་ཀྱི་བདག་ཉིད་ཀྱི་ཕུང་པོ་དྲུག་རྒྱལ་བ་དྲུག་གི་ངོ་བོ་གློ་བུར་དྲི་མས་སྒྲིབ་ནས་བཞུགས་པ་གང་ཡིན་པ་དེ་ཉིད་ཡིན་ནོ། ། དེ་ལ་ལམ་རྣལ་འབྱོར་ཡན་ལག་དྲུག་ནི། བླ་མ་དམ་པའི་མན་ངག་བྱེད་པ་བཅིངས་པའི་སྦྱོར་བའི་ཉིན་མཚན་ཉིད་ཀྱི་རྣལ་འབྱོར་ཉམས་སུ་བླངས་པའི་ཚེ་སྒྲིབ་པ་རིམ་གྱི་བསལ་ནས་གཞིའི་ཡན་ལག་དྲུག་པོ་དེ་ཉིད་མྱོང་ཞིང་མངོན་སུམ་དུ་གྱུར་པ་ནི་རང་རང་གིས་ཆོས་སྐུ་གདོད་ནས་བཞུགས་པར་ཡིད་ཆེས་པའི་རྒྱུ་མཚན་རྣམ་པ་བཅུ་ཡིན་ནོ། ། དེ་ཡང་ཉིན་མོའི་རྣལ་འབྱོར་ལ་དྲུག་དང་། མཚན་མོའི་རྣལ་འབྱོར་ལ་བཞི་མངོན་སུམ་དུ་འགྱུར་རོ། ། མཚན་མོའི་རྣལ་འབྱོར་ལ་བཞི་ནི་དཔལ་གསང་བ་འདུས་པ་དང་མཁའ་འགྲོ་མ་རྡོ་རྗེ་གུར་ལ་སོགས་པ་ནས་གསུངས་པ་ཞེས་པ་སེམས་འགྲེལ་ཁྱད་འཕགས་ནས་བྱུང་ངོ་། ། ཉིན་མོའི་རྣལ་འབྱོར་གྱི་དྲུག་ནི་སྒྱུ་འཕྲུལ་དྲྭ་བའི་རྒྱུད་ལས་གསུངས་པ་འདི་ཉིད་ཡིན་ལ་འདི་ལྟ་སྟེ་སྤྲིན་མེད་པའི་ནམ་མཁའ་ལས་རྒྱུ་རྐྱེན་ལས་འདུས་མ་བྱས་པར་འབྱུང་ཞིང་རང་བྱུང་བ་ནི་ཆོས་དབྱིངས་ཀྱི་སེམས་སོ། ། དེ་ཉིད་ཤེས་རབ་ཡེ་ཤེས་མེ་བོ་ཆེ་ནི། ལྗང་གུ་འབར་བ་ལ་སོགས་པར་སྣང་བ་དང་། འོད་ཆེན་རྣམ་པར་སྣང་བར་བྱེད།
ཡེ་ཤེས་སྣང་བ་ལམ་མེ་བ་ནི་རྡོ་རྗེ་ཟླ་བ་དྲི་མེད་འོད་སྣང་བ་དང་། འགྲོ་བའི་མར་མེ་ནི་རྡོ་རྗེ་ཉི་མ་སྣང་བ་དང་། ཡེ་ཤེས་སྒྲོན་མེ་ནི་ཆོས་ཉིད་ཀྱི་སྒྲ་གཅན་སྣང་བ་དང་། གཟི་བརྗིད་ཆེན་པོ་འོད་གསལ་བ་ནི་ཆོས་ཉིད་ཀྱི་གློག་སྣང་བ་དང་། སྔགས་དྲག་མངའ་བདག་རིགས་སྔགས་རྒྱལ་བ་ནི། ཆོས་ཉིད་ཀྱི་ཐིག་ལེ་སྣང་བའོ། ། དེ་ལྟར་རང་གི་ཆོས་ཀྱི་སྐུ་ལ་ཡིད་ཆེས་པའི་རྒྱུ་མཚན་ཆོས་ཉིད་བཅུ་པོ་འདི་ནི་ཡེ་ཤེས་ཀྱི་ཕུང་པོ་རྡོ་རྗེ་སེམས་དཔའ་སོ་སོར་སྡུད་པའི་ཡན་ལག་ཡིན་པར་དུས་འཁོར་རྒྱུད་འགྲེལ་ལས་གསུངས་སོ། ། དེ་ནས་གསང་སྔགས་རྒྱལ་པོ་དོན་ཆེན་བྱེད་ཅེས་པ་ནི་ཆོས་ཉིད་ཀྱི་ཆོས་སྐུའི་རོལ་པ་ཕྱི་ནང་སྣོད་བཅུད་སྣ་ཚོགས་ཀྱང་རྣམ་པ་ཁམས་གསུམ་པ་མ་ལུས་པའི་སངས་རྒྱས་ཀྱི་གཟུགས་མཐའ་ཡས་པར་སོ་སོར་རང་རིག་ཡེ་ཤེས་ལ་སྣང་བའོ། ། དེ་ལྟར་ལམ་གྱི་ཡན་ལག་དྲུག་གིས་གཞིའི་ཡེ་ཤེས་དེ་ཉིད་དྲི་མ་དང་བྲལ་བའི་རྒྱལ་བ་དྲུག་ནི་འབྲས་བུ་ཆོས་སྐུའི་རྣལ་འབྱོར་ཡན་ལག་དྲུག་ཡིན་ནོ། ། གཉིས་པ་ཆོས་དབྱིངས་ཀྱི་གཙུག་ཏོར་ལ་བསྟོད་པ་ནི།
གཙུག་ཏོར་ཆེན་པོ་སྨད་བྱུང་གཙུག ། ནམ་མཁའི་བདག་པོ་སྣ་ཚོགས་སྟོན། ། སངས་རྒྱས་ཀུན་བདག་དངོས་པོ་མཆོག ། འགྲོ་ཀུན་དགའ་བའི་མིག་དང་ལྡན། ། སྣ་ཚོགས་གཟུགས་ཅན་བསྐྱེད་པ་པོ། ། ཞེས་པའོ། ། དེ་ལ་ཆོས་དབྱིངས་ཡེ་ཤེས་ཀྱི་ངོ་བོ་སངས་རྒྱས་ཐམས་ཅད་ཀྱི་གཙུག་ཏོར་ཆེན་པོ་ངོ་མཚར་རྨད་དུ་བྱུང་བའི་གཙུག་ཏོར་གྱི་རིགས་དྲུག་པོ་སྔར་གསུངས་པའི་གསང་སྔགས་རྒྱལ་པོ་དྲུག་ཡིན་ལ། དེ་ཉིད་ཀྱི་ཆོས་དབྱིངས་ཀྱི་ནམ་མཁའ་རྡོ་རྗེའི་དབྱིངས་ཀྱི་དབང་ཕྱུག་མའི་བདག་པོ་བདེ་བ་ཆེན་པོ་མི་བསྐྱོད་པ་འཁོར་འདས་ཀྱི་སྣང་བ་སྣ་ཚོགས་ཅིག་ཆར་དུ་སྟོན་པ་ནི་དུས་གསུམ་སངས་རྒྱས་ཀུན་གྱི་སྐུའི་མཆོག ངོ་བོ་ཉིད་ཀྱི་སྐུ་རྡོ་རྗེ་སེམས་དཔའ་ལྷན་ཅིག་སྐྱེས་པའི་སྐུ་མཆོག་ཏུ་མི་འགྱུར་བའི་ཡེ་ཤེས་ཡིན་ནོ། ། དེ་ཉིད་འགྲོ་བ་ཀུན་དགའ་བའི་ཡེ་ཤེས་མིག་གཅིག་དྲི་མ་མེད་པ་དང་ལྡན་པ་དུས་གསུམ་ཆོས་སྐུའི་རོལ་པ་སྣ་ཚོགས་པའི་གཟུགས་ཅན་གདོད་མ་ནས་དྲི་མ་བྲལ་བར་བསྐྱེད་པ་པོ་ཡིན་ནོ། །
གསུམ་པ་ཆོས་དབྱིངས་ཀྱི་དྲང་སྲོང་ལ་བསྟོད་པ་ནི། མཆོད་ཅིང་བརྗོད་པ་དྲང་སྲོང་ཆེ། ། རིགས་གསུམ་འཆང་བ་གསང་སྔགས་འཆང་། ། དམ་ཚིག་ཆེན་པོ་གསང་སྔགས་འཛིན། ། གཙོ་བོ་དཀོན་མཆོག་གསུམ་འཛིན་པ། ། ཐེག་པ་མཆོག་གསུམ་སྟོན་པ་པོ། ། ཞེས་པའོ། ། དེ་ལ་ནམ་མཁའ་གང་བའི་ཡེ་ཤེས་ཀྱི་སྐུ་ཁམས་གསུམ་པའི་མཆོད་ཅིང་བརྗོད་པར་འོས་པ་ལ་སོགས་པ་ཐམས་ཅད་དྲང་པོ་བསྲོང་བའི་སངས་རྒྱས་ཆེན་པོ་སྐུ་གསུང་ཐུགས་ཀྱི་རིགས་གསུམ་དབྱེར་མེད་དུ་འཆང་ཞིང་རྣམ་པར་རྟོག་པ་ལ་གསང་བའི་རིགས་སྔགས་འཆང་བ་དོན་དམ་གྱི་ཐིག་ལེ་དང་བཅུ་དྲུག་གི་དམ་ཚིག་ཆེན་པོའི་གསང་སྔགས་འཛིན་པ་པོ་ཆོས་ཐམས་ཅད་ཀྱི་གཙོ་བོ་དཀོན་མཆོག་གསུམ་གྱི་གདུང་བརྒྱུད་ཡེ་ནས་འཛིན་པ་པོ་ཡིན་པའི་ཕྱིར་དོན་དམ་གྱི་ཐེག་པ་མཆོག་གསུམ་ཡང་དག་པར་སྟོན་པ་པོ་ཡིན་ནོ། ། བཞི་པ་ཆོས་དབྱིངས་ཀྱི་མཚོན་ཆ་ལ་བསྟོད་པ་ནི། དོན་ཡོད་ཞགས་པ་རྣམ་པར་རྒྱལ། །
འཛིན་པ་ཆེན་པོ་རྡོ་རྗེ་ཞགས། ། རྡོ་རྗེ་ལྕག་ཀྱུ་ཞགས་པ་ཆེ། ། ཞེས་པའོ། ། དེ་ལ་དོན་དམ་ཡེ་ཤེས་ཀྱི་རྣམ་པར་འཕྲུལ་པ་ནམ་མཁའ་གང་བ་དེ་ཉིད་ཡེ་ཤེས་ཀྱི་ལྷ་ཚོགས་ཐམས་ཅད་དང་དེ་དག་ཕྱག་མཚན་རྡོ་རྗེ་ལ་སོགས་པ་ཡིན་པའི་ཕྱིར། དོན་ཡོད་ཞགས་པའི་ལྷ་ཚོགས་ཐམས་ཅད་དང་། ལྷ་མོ་འཇིག་རྟེན་གསུམ་གྱི་སྒྲིབ་པ་ལས་རྣམ་པར་རྒྱལ་མ་དང་། བཅུ་དྲུག་ཕྱེད་ཕྱེད་ཐིག་ལེ་འཛིན་པ་ཆེན་པོ་དེ་ཉིད་ཆོས་སྐུའི་རྡོ་རྗེ་ཞགས་པ་དང་། ཆོས་སྐུའི་རྡོ་རྗེ་ལྕག་ཀྱུ་དང་ཆོས་སྐུའི་ཞགས་པ་ཆེན་པོ་ཡིན་པ་ནི། སྐྱོན་ཐམས་ཅད་འཇོམས་ཤིང་འགྲོ་བ་རྣམས་འཁོར་བའི་རྒྱ་མཚོ་ལས་འདྲེན་པ་བདུད་ཐམས་ཅད་འཆིང་བ་ཡིན་པའི་ཕྱིར་རོ། ། དེ་ལྟར་སངས་རྒྱས་རྣམ་པར་སྣང་མཛད་ཆེ་ཞེས་པ་ལ་སོགས་པ་ནས་རྡོ་རྗེ་ལྕག་ཀྱུ་ཞགས་པ་ཆེ་ཞེས་པའི་མཐར་ཐུག་པ་རྐང་པ་གཅིག་གིས་དམན་པའི་ཚིགས་སུ་བཅད་པ་ཉི་ཤུ་རྩ་ལྔ་ནི་བཅོམ་ལྡན་འདས་ཀྱིས་རང་ཉིད་ཀྱི་ཡེ་ཤེས་ཀྱི་སྐུ་གསང་སྔགས་རྒྱལ་པོའི་རིགས་དྲུག་མངོན་སུམ་དུ་གཟིགས་ནས།
སྒྱུ་འཕྲུལ་དྲྭ་བའི་བྱང་ཆུབ་དང་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་ངོ་བོར་གསུངས་པ་དེ་ཉིད་རྒྱུ་མཚན་དུ་མའི་སྒོ་ནས་མཚན་གྱི་རྣམ་གྲངས་དུ་མས་ཆོས་དབྱིངས་ཤིན་ཏུ་རྣམ་པར་དག་པའི་ཡེ་ཤེས་ཡིན་པར་གསུངས་པ་ཡིན་ནོ། ། དེ་ཉིད་ཀྱི་ཐ་མ་མེད་པ་ནི་ནམ་མཁའ་བཞིན་དང་ཕྱོགས་བཅུའི་མཐའ་མེད་པ་ནམ་མཁའ་བཞིན་དུ་གནས་པའི་ཆོས་དབྱིངས་ཡེ་ཤེས་འདི་གཞི་སེམས་ཅན་གྱི་དུས་ན་དྲི་མ་སྦྱང་བར་བྱ་བའི་གཞི་དང་། སློབ་པ་ལམ་གྱི་དུས་ན་དྲི་མ་སྦྱོང་བར་བྱེད་པའི་གཞི་དང་། འབྲས་བུ་སངས་རྒྱས་ཀྱི་དུས་ན་དྲི་མ་དག་པའི་གཞི་ཡིན་ནོ། ། གཉིས་པ་མེ་ལོང་ཡེ་ཤེས་ལ་བསྟོད་པ་ལ་བདུན་ཏེ། མེ་ལོང་ཡེ་ཤེས་ཀྱི་ཁྲོ་ཚོགས་དང་། ཁྲོ་ཚོགས་ཡེ་ཤེས་དེའི་རྣམ་འགྱུར་དང་། ཁྲོ་ཚོགས་ཡེ་ཤེས་དེའི་གད་མོ་དང་། ཁྲོ་ཚོགས་ཡེ་ཤེས་དེའི་མཚོན་ཆ་དང་། ཁྲོ་ཚོགས་ཡེ་ཤེས་དེའི་མིག་སོགས་དང་།
ཁྲོ་ཚོགས་ཡེ་ཤེས་དེའི་རྒྱན་འཕྲེང་དང་། ཁྲོ་ཚོགས་ཡེ་ཤེས་དེའི་སྒྲ་ལ་བསྟོད་པའོ། ། དང་པོ་མེ་ལོང་ཡེ་ཤེས་ཀྱི་ཁྲོ་ཚོགས་ལ་བསྟོད་པ་ནི། རྡོ་རྗེ་འཇིགས་བྱེད་འཇིགས་པར་བྱེད། ། ཁྲོ་བོ་རྒྱལ་པོ་གདོང་དྲུག་འཇིགས། ། མི་དྲུག་ལག་དྲུག་སྟོབས་དང་ལྡན། ། ཀེང་རུས་མཆེ་བ་གཙིགས་པ་པོ། ། ཧ་ལ་ཧ་ལ་གདོང་བརྒྱ་པ། ། གཤིན་རྗེ་གཤེད་པོ་བགེགས་ཀྱི་རྒྱལ། ། རྡོ་རྗེ་ཤུགས་ཅན་འཇིགས་བྱེད་པ། །
ཞེས་པའོ། ། དེ་ལ་སེམས་ཅན་ཐམས་ཅད་ལ་ནམ་མཁའ་ལྟར་ཁྱབ་པའི་ཀུན་གཞི་ཡེ་ཤེས་གསང་སྔགས་ཀྱི་རྒྱལ་པོ་དྲུག་གི་ངོ་བོ་སངས་རྒྱས་ཀུན་གྱི་སྐུ་དོན་དམ་པ་ཉིད་མེ་ལོང་ལྟ་བུའི་ཡེ་ཤེས་ཀྱི་རང་བཞིན་ཁྲོ་བོའི་རྒྱལ་པོ་གང་དག་ཡིན་པ་ནི་སྐུ་གསུང་ཐུགས་གང་གིས་ཀྱང་མི་ཤིག་པའི་རྡོ་རྗེ་ནི། འཇིགས་བྱེད་སེམས་ཅན་ཐམས་ཅད་འཇིགས་པར་བྱེད་པ་སྐྱེ་རྒ་ན་འཆིའི་རང་བཞིན་ཀུན་གཞི་རྣམ་ཤེས་ཀྱི་ངོ་བོ་བདུད་དང་ཉོན་མོངས་པ་ཐམས་ཅད་འཇོམས་པར་བྱེད་པ་པོ་ཡིན་ནོ། ། ཡང་ཡེ་ཤེས་དེ་ཉིད་ཁྲོ་བོའི་རྒྱལ་པོ་འཇམ་དཔལ་གཤིན་རྗེ་གཤེད་གདོང་པ་དྲུག་པ་ཤིན་ཏུ་འཇིགས་པའི་རྣམ་འགྱུར་རྒྱུ་རིགས་དྲུག་གི་རྣམ་པ་མིག་དྲུག་ལ་ལག་པ་དྲུག་པ་ལས་རླུང་གི་སྲོག་གཅོད་པའི་སྟོབས་དང་ལྡན་པའོ། ། ཡང་ཡེ་ཤེས་དེ་ཉིད་ཁྲོ་བོ་གང་དང་ཀེང་རུས་ཀྱི་རྣམ་པ་འཇིགས་པའི་མཆེ་བ་གཙིགས་པ་པོ་ཡིན་ནོ། ། ཡང་ཡེ་ཤེས་དེ་ཉིད་ཕུང་པོ་དང་ཁམས་ལ་སོགས་ཀྱི་རིགས་སུམ་ཅུ་སོ་དྲུག་རྣལ་འབྱོར་མ་དྲུག་ཅུ་རྩ་བཞི་སྡོམ་པ་རྒྱུད་རིགས་བརྒྱའི་བདག་ཉིད་ཀྱི་ཁྲོ་བོའི་རྒྱལ་པོ་ཧ་ལ་ཧ་ལ་གདོང་བརྒྱ་པ་ཡིན་ནོ། ། ཡང་ཡེ་ཤེས་དེ་ཉིད་འཆི་བདག་གི་བདུད་ཀྱི་གཤིན་རྗེ་འཇོམས་པར་བྱེད་པ་པོ་ཡིན་པའི་ཕྱིར། གཤིན་རྗེའི་གཤེད་པོ་སྟེ་གཤིན་རྗེ་ཤེས་རབ་མཐར་བྱེད་པ་པོ་ཡིན་ནོ། ། ཡང་ཡེ་ཤེས་དེ་ཉིད་སེམས་ཅན་རྣམས་ལ་གནོད་ཅིང་འཚེ་བ་ལ་དགའ་བའི་བགེགས་ཀྱི་རིགས་ཐམས་ཅད་མཐར་བྱེད་པ་པོ་ཡིན་པའི་ཕྱིར་བགེགས་ཀྱི་རྒྱལ་པོ་ནི་ཁྲོ་བོ་བགེགས་མཐར་བྱེད་ཡིན་ནོ། ། ཡང་ཡེ་ཤེས་དེ་ཉིད་ཁྲོ་བོའི་རྒྱལ་པོ་ཐམས་ཅད་ཀྱི་གཙོ་བོ་ཁྲོ་བོ་བཅུ་རྣམས་ལ་ཕྱོགས་བཅུ་བསྲུང་བར་བཀའ་བསྒོ་བ་པོ་ཁྲོ་བོའི་དབང་པོ་རྡོ་རྗེ་ཤུགས་ཡིན་པའི་ཕྱིར་རྡོ་རྗེ་ཤུགས་ཅན་བདུད་བགེགས་ཐམས་ཅད་འཇིགས་པར་བྱེད་པ་པོ་ཡིན་ནོ། །
གཉིས་པ་ཁྲོ་ཚོགས་ཡེ་ཤེས་དེའི་རྣམ་འགྱུར་ལ་བསྟོད་པ་ནི། རྡོ་རྗེའི་གྲགས་པ་རྡོ་རྗེའི་སྙིང་། ། སྒྱུ་འཕྲུལ་རྡོ་རྗེ་གསུས་པོ་ཆེ། ། རྡོ་རྗེ་ལས་སྐྱེས་རྡོ་རྗེའི་བདག ། རྡོ་རྗེ་སྙིང་པོ་མཁའ་འདྲ་བ། ། མི་གཡོ་རལ་པ་གཅིག་གིས་བསྒྱིངས། ། གླང་ཆེན་ཀོ་རློན་གོས་སུ་གྱོན། ། ཞེས་པའོ། ། དེ་ལ་གཞི་ལམ་འབྲས་བུའི་གནས་སྐབས་ཀྱི་ཆོས་ཐམས་ཅད་འཇམ་དཔལ་ཡེ་ཤེས་སེམས་དཔའ་མེ་ལོང་ལྟ་བུའི་ཡེ་ཤེས་ཀྱི་ལུས་ཅན་དེ་བཞིན་གཤེགས་པ་ཐམས་ཅད་ཀྱི་ངོ་བོ་དེ་ཉིད་ནམ་མཁའ་གང་བའི་ལྷ་ཚོགས་ཞི་ཁྲོ་རབ་འབྱམས་ཐམས་ཅད་དང་དེ་རྣམས་ཀྱི་རྣམ་འགྱུར་དང་། ཡན་ལག་གི་ཆ་ཤས་གོས་དང་རྒྱན་དང་ཆ་ལུགས་དང་།
གད་མོ་དང་ཧཱུྃ་སྒྲ་ལ་སོགས་པ་ཐམས་ཅད་མེ་ལོང་ལྟ་བུའི་ཡེ་ཤེས་ཀྱི་རོལ་པ་འབའ་ཞིག་ཡིན་པའི་ཕྱིར་རོ། ། མེ་ལོང་ཡེ་ཤེས་ཀྱི་རྡོ་རྗེ་དང་མེ་ལོང་ཡེ་ཤེས་ཀྱི་གྲགས་པ་དང་མེ་ལོང་ཡེ་ཤེས་ཀྱི་རྡོ་རྗེའི་སྙིང་པོ་སྟེ། ཡེ་ཤེས་དེའི་སྒྱུ་མ་ལྟ་བུའི་རྣམ་པར་འཕྲུལ་པའི་དྲྭ་བ་ནམ་མཁའ་གང་བའི་རྡོ་རྗེའི་གསུས་པོ་ཆེན་པོ་ཡིན་ཞིང་། ཐབས་ཤེས་རབ་ཀྱི་སྐུ་གསུང་ཐུགས་ཀྱི་རྡོ་རྗེ་ལས་སྐྱེས་པ་མི་ཤིག་པ་རྡོ་རྗེའི་བདག་ཉིད་ཀྱི་རྡོ་རྗེའི་ཆོས་ཐམས་ཅད་སྙིང་པོ་མཐར་ཐུག་པ་ཐོག་མཐའ་མེད་ཅིང་སྤྲོས་པ་དང་བྲལ་བ་ནམ་མཁའ་དང་འདྲ་བ་ཡིན་ལ། ཡེ་ཤེས་དེ་ཉིད་ཁྲོ་བོ་མི་གཡོ་བ་དང་། ལྷ་མོ་རལ་པ་ཅན་གཅིག་གིས་བསྒྱིངས་པ་སྟེ། མེ་ལོང་ཡེ་ཤེས་ཀྱི་གླང་པོ་ཆེན་པོའི་ཀོ་བ་རློན་པ་ཁྲག་འཛག་བཞིན་གོས་སུ་གྱོན་པའོ། ། གསུམ་པ་ཁྲོ་ཚོགས་ཡེ་ཤེས་དེའི་གད་མོ་ལ་བསྟོད་པ་ནི། གྲགས་ཆེན་ཧཱ་ཧཱ་ཞེས་སྒྲོགས་པ། ། ཧི་ཧི་ཞེས་སྒྲོགས་འཇིགས་པར་བྱེད། །
གད་མོ་ཆེན་མོ་གད་རྒྱངས་ཅན། ། རྡོ་རྗེ་གད་མོ་ཆེར་སྒྲོགས་པ། ། རྡོ་རྗེ་སེམས་དཔའ་སེམས་དཔའ་ཆེ། ། རྡོ་རྗེ་རྒྱལ་པོ་བདེ་བ་ཆེ། ། རྡོ་རྗེ་དྲག་པོ་དགའ་བ་ཆེ། ། རྡོ་རྗེ་ཧཱུྃ་སྟེ་ཧཱུྃ་ཞེས་སྒྲོགས། ། ཞེས་པའོ། ། དེ་ལ་བདུད་དང་ཉོན་མོངས་འཇོམས་པའི་ཕྱིར་དྲག་པོ་ཆེན་པོ་ཧཱ་ཧཱ་ཞེས་སྒྲོགས་པ་ཡིན་ལ། ཧི་ཧི་ཞེས་སྒྲོགས་པ་ནི་བདུད་བགེགས་འཇིགས་པར་བྱེད་པ་པོ་ཡིན་ནོ། ། མེ་ལོང་ཡེ་ཤེས་ཆེན་པོ་དེ་ཉིད་དུག་གསུམ་འཇོམས་པར་བྱེད་པའི་གད་མོ་ཆེན་པོ་གད་རྒྱངས་ཅན།
ཆེ་བ་སྟེ་སྐུ་གསུང་ཐུགས་མི་ཕྱེད་པའི་རྡོ་རྗེ་གད་མོ་ཆེར་སྒྲོགས་པ་ཡིན་ནོ། ། ཡེ་ཤེས་ཆེན་པོ་དེ་ཉིད་སྐུ་གསུང་ཐུགས་མི་ཕྱེད་པའི་ཕྱིར་རྡོ་རྗེ་དང་། དུས་གསུམ་གྱི་སྲིད་པ་གསུམ་གཅིག་པ་དང་། འདོད་ཁམས་དང་གཟུགས་ཁམས་དང་། གཟུགས་མེད་ཁམས་ཀྱི་སྲིད་པ་གསུམ་གཅིག་པོ་ངོ་བོ་ཉིད་ཀྱི་སྐུ་རྡོ་རྗེ་སེམས་དཔའ་དང་། བྱང་ཆུབ་འབའ་ཞིག་ལ་གནས་པའི་ཕྱིར་ཆོས་ཀྱི་སྐུ་བྱང་ཆུབ་སེམས་དཔའ་དང་བདེ་བ་ཆེན་པོའི་ཡེ་ཤེས་ཀྱི་རོས་གང་བའི་ཕྱིར་ལོངས་སྤྱོད་རྫོགས་པའི་སྐུ་སེམས་དཔའ་ཆེན་པོ་དང་། ཐིག་ལེ་བཞི་འཕོ་མེད་ཀྱིས་དམ་ཚིག་ལ་གནས་པའི་ཕྱིར་སྤྲུལ་པའི་སྐུ་དམ་ཚིག་སེམས་དཔའ་དང་། སེམས་དཔའ་བཞི་པོ་དེ་ཉིད། རྡོ་རྗེའི་རྒྱལ་པོ་བདེ་བ་ཆེན་པོའི་རྡོ་རྗེ་དྲག་པོ་དགའ་བ་ཆེན་པོ་སྟེ། དེ་རྣམས་ཐམས་ཅད་འཇམ་དཔལ་ཡེ་ཤེས་སེམས་དཔའ་མེ་ལོང་ཡེ་ཤེས་ཆེན་པོའི་རྡོ་རྗེ་གད་མོ་ཧཱུྃ་སྟེ་ཧཱུྃ་ཞེས་བཞད་པའི་སྒྲ་ནམ་མཁའ་གང་བར་སྒྲོགས་པ་པོ་ཡིན་ནོ། །
བཞི་པ་ཁྲོ་ཚོགས་ཡེ་ཤེས་དེའི་མཚོན་ཆ་ལ་བསྟོད་པ་ནི། མཚོན་དུ་རྡོ་རྗེའི་མདའ་ཐོགས་པ། ། རྡོ་རྗེ་རལ་གྲིས་མ་ལུས་གཅོད། ། རྡོ་རྗེ་ཀུན་འཆང་རྡོ་རྗེ་ཅན། ། རྡོ་རྗེ་གཅིག་པུ་གཡུལ་སེལ་བ། ། ཞེས་པའོ། ། དེ་ལ་སྒྲིབ་གཉིས་འཇོམས་པར་བྱེད་པའི་མཚོན་ཏུ་རྡོ་རྗེའི་མདའ་དང་གཞུ་ཐོགས་ཤིང་རྡོ་རྗེ་རལ་གྲིས་སྐྱོན་ཐམས་ཅད་མ་ལུས་པར་རྒྱུན་གཅོད་པའི་རྡོ་རྗེ་བདེ་བ་ཆེན་པོ་ཀུན་འཆང་བའི་རྡོ་རྗེ་ཅན། དེ་ཉིད་གཤིས་ལུགས་ཟླ་བོ་མེད་པའི་གཅིག་པུ་སྒྲིབ་གཉིས་ཀྱི་གཡུལ་ངོ་སེལ་བ་པོ་ཡིན་ནོ། ། ལྔ་པ་ཁྲོ་ཚོགས་ཡེ་ཤེས་ཀྱི་མིག་ལ་སོགས་པ་ལ་བསྟོད་པ་ནི། རྡོ་རྗེ་འབར་བ་མིག་མི་བཟད། །
སྐྲ་ཡང་རྡོ་རྗེ་འབར་བ་སྟེ། ། རྡོ་རྗེ་འབེབས་པ་འབེབས་པ་ཆེ། ། མིག་བརྒྱ་པ་སྟེ་རྡོ་རྗེའི་མིག ། ལུས་ནི་རྡོ་རྗེའི་བ་སྤུ་ཅན། ། རྡོ་རྗེ་སྤུ་ནི་གཅིག་པུས་ལུས། ། སེན་མོ་སྐྱེས་པ་རྡོ་རྗེ་རྩེ། ། རྡོ་རྗེའི་སྙིང་པོ་པགས་པ་མཁྲེགས། ། ཞེས་པའོ། ། དེ་ལ་མི་ཕྱེད་པའི་ཕྱིར་རྡོ་རྗེ་འོད་ཟེར་འབར་བའི་ཁྲོ་ཚོགས་མིག་མི་བཟད་པ་གདོན་བགེགས་སྲེག་བཞིན་པ་དང་། སྐྲ་ཡང་ཆོས་༼ཉིད་༽༼དེ་༽ཡིན་པའི་ཕྱིར་རྡོ་རྗེའི་འོད་ཟེར་འབར་བ་སྟེ།
དེ་དག་འབེབས་པ་ནི་རྡོ་རྗེ་སངས་རྒྱས་ཀྱི་ཡེ་ཤེས་འབེབས་པ་ཡིན་པའི། འཇིག་རྟེན་པའི་ལྷ་འདྲེ་འབེབས་པ་ལས་རང་གཞན་གྱི་དོན་ཆེན་པོ་ཡིན་ཞིང་། མིག་བརྒྱ་པ་ནི་རིགས་སུམ་ཅུ་སོ་དྲུག་དང་རྣལ་འབྱོར་མ་དྲུག་ཅུ་རྩ་བཞི་སྡོམ་པ་རིགས་བརྒྱ་སྟེ་དེ་དག་ཐམས་ཅད་ཀྱང་རྡོ་རྗེ་ཁྲོ་ཚོགས་ཀྱི་མིག་སྣ་ཚོགས་དང་ལྷ་ཚོགས་ཀྱི་ལུས་སྣ་ཚོགས་ནི་རྡོ་རྗེའི་བ་སྤུ་ཅན་ཡིན་ལ། རྡོ་རྗེ་བ་སྤུ་ནི་གཅིག་པུ་རེ་རེ་ནས་གཡས་ཕྱོགས་སུ་སྐྱེས་པའི་ལུས་ཅན་གྱི་སེན་མོ་སྐྱེས་པ་ཐམས་ཅད་ཀྱང་རྡོ་རྗེ་ཆོས་ཉིད་ཀྱི་རྩེ་མོ་འོད་རབ་ཏུ་འཕྲོ་བའི་སྐུ་གསུང་ཐུགས་ཀྱི་རྡོ་རྗེ་ཡིན་ཞིང་བདེར་གཤེགས་སྙིང་པོའི་ལྤགས་པ་ཐམས་ཅད་བདེན་པ་སྲ་བ་མི་ཤིགས་པ་མེ་ལོང་ཡེ་ཤེས་ཀྱི་ལྤགས་པ་ཐམས་ཅད་མཁྲེགས་པ་ཡིན་ནོ། ། དྲུག་པ་ཁྲོ་ཚོགས་ཡེ་ཤེས་དེའི་རྒྱན་ཕྲེང་ལ་བསྟོད་པ་ནི། རྡོ་རྗེ་འཕྲེང་ཐོགས་དཔལ་དང་ལྡན། ། རྡོ་རྗེ་རྒྱན་གྱིས་བརྒྱན་པ་སྟེ། ། ཞེས་པའོ། ། དེ་ལ་ཁྲོ་བོའི་དབང་པོ་རྡོ་རྗེ་ཤུགས་འཕྲེང་བ་རྒྱན་དུ་ཐོགས་པ་དང་གཉིས་མེད་ཡེ་ཤེས་ཀྱི་དཔལ་དང་ལྡན་པའི་ལྷ་ཚོགས་ཐམས་ཅད་༼ཡེ་ཤེས་༽༼སོ་སོ་༽རྡོ་རྗེའི་རྒྱན་གྱིས་བརྒྱན་པ་སྟེ། རྒྱན་དང་ཆ་ལུགས་ཐམས་ཅད་མེ་ལོང་ཡེ་ཤེས་ཀྱི་ངོ་བོ་ཆོས་སྐུའི་སྣང་བ་རྒྱས་པ་ཡིན་ནོ། །
བདུན་པ་ཁྲོ་ཚོགས་ཡེ་ཤེས་དེའི་སྒྲ་ལ་བསྟོད་པ་ནི། གད་རྒྱང་ཧ་ཧ་ངེས་པར་སྒྲོགས། ། ཡི་གེ་དྲུག་པ་རྡོ་རྗེའི་སྒྲ། ། འཇམ་དབྱངས་ཆེན་པོའི་སྒྲ་ཆེ་བ། ། འཇིག་རྟེན་གསུམ་ན་སྒྲ་གཅིག་པ། ། ནམ་མཁའི་མཐའ་ཀླས་སྒྲ་སྒྲོགས་པ། ། སྒྲ་དང་ལྡན་པ་རྣམས་ཀྱི་མཆོག ། ཅེས་པའོ། ། དེ་ལ་ཡེ་ཤེས་ཀྱི་སྐུ་ཐམས་ཅད་ཀྱི་བཞད་པའི་གད་རྒྱངས་ཧ་ཧ་ཞེས་ངེས་པར་མཁའ་ཁྱབ་ཏུ་སྒྲོགས་པ་ལོངས་སྤྱོད་རྫོགས་པའི་སྐུ་དེ་ཉིད་འཕོ་མེད་ཐིག་ལེ་སྟོང་པ་ཡི་གེའམ་འགྱུར་མེད་དྲུག་པ་ཨེ་ཆོས་འབྱུང་འབའ་ཞིག་ཡིན་ཞིང་། ཆོས་འབྱུང་ཆོས་སྐུ་དེ་ཉིད་རྡོ་རྗེའི་སྒྲ་སྟེ་འཇམ་པ་ནི་བྱམས་པའི་མཐའ་དག་ཁྱབ་པ་ཡིན་ལ་དེ་ཉིད་དབྱངས་ཀྱི་ཡན་ལག་རྒྱ་ཆེན་པོའི་སྒྲ་ཆེ་བ།
དོན་དམ་གྱི་འཇིག་རྟེན་གསུམ་ན་མེ་ལོང་ཡེ་ཤེས་ཀྱི་སྒྲ་གཅིག་པུ་འབའ་ཞིག་པ་འདི་ནམ་མཁའ་མཐའ་ཀླས་པར་ཆོས་ཀྱི་འཁོར་ལོའི་སྒྲ་སྒྲོགས་པ་ཐམས་ཅད་ལྷའི་སྐད་དང་ཀླུའི་སྐད་ལ་སོགས་པ་སྒྲ་ཐམས་ཅད་ཀྱི་རྣམ་པར་རྫོགས་པ་དང་ལྡན་པ་སྐད་རྣམས་ཀྱི་མཆོག་དོན་དམ་པ་ཡིན་ཏེ། མེ་ལོང་ལྟ་བུའི་ཡེ་ཤེས་ཀྱི་རྣམ་པ་ཇི་སྙེད་པ་ཐམས་ཅད་དོན་དམ་དུ་གྲུབ་པ་ཆོས་ཉིད་ཀྱི་སྐུ་ཕྱག་རྒྱ་ཆེན་པོའི་ཐེག་པ་ཆེན་པོ་མཐའ་བྲལ་དབུ་མ་ཤེས་རབ་ཀྱི་ཕ་རོལ་ཏུ་ཕྱིན་པ་ཤ་སྟག་གི་རོལ་པ། ཡོ་ལང་དང་ཁྱབ་བདལ་ཁོ་ན་ཡིན་ནོ། ། གསུམ་པ་སོ་སོར་རྟོགས་པའི་ཡེ་ཤེས་ལ་བསྟོད་པ་ལ་དྲུག་སྟེ། ཡང་དག་བདག་མེད་ལ་བསྟོད་པ་དང་། ཡོན་ཏན་བསྟན་པ་སོགས་ལ་བསྟོད་པ་དང་། མྱ་ངན་ལས་འདས་པ་སོགས་ལ་བསྟོད་པ་དང་། ཚིག་གི་དམ་པ་དབང་ཕྱུག་སོགས་ལ་བསྟོད་པ་དང་། རྡོ་རྗེ་དཀྱིལ་ཀྲུང་སོགས་ལ་བསྟོད་པ་དང་། བརྩོན་ཆེན་སྒྱུ་འཕྲུལ་སོགས་ལ་བསྟོད་པའོ། །
དང་པོ་ལའང་བདུན་ཏེ། ཟབ་ཅིང་རྒྱ་ཆེ་ལ་བསྟོད་པ་དང་། སྐུ་གསུང་ཐུགས་རྡོ་རྗེ་ལ་བསྟོད་པ་དང་། གཟུགས་བཟང་དམ་པ་ལ་བསྟོད་པ་དང་། དར་བ་ཆེན་པོ་ལ་བསྟོད་པ་དང་། འཇིག་རྟེན་གསུམ་མཛེས་པ་ལ་བསྟོད་པ་དང་། སྐྱབས་དང་སྐྱོབས་པ་ལ་བསྟོད་པ་དང་། ནམ་མཁའི་ལོངས་སྤྱོད་ལ་བསྟོད་པའོ། ། དང་པོ་ཟབ་ཅིང་རྒྱ་ཆེ་བ་ལ་བསྟོད་པ་ནི། ཡང་དག་བདག་མེད་དེ་བཞིན་ཉིད། །
ཡང་དག་མཐའ་སྟེ་ཡི་གེ་མེད། ། སྟོང་ཉིད་སྨྲ་བའི་ཁྱུ་མཆོག་སྟེ། ། ཟབ་ཅིང་རྒྱ་ཆེའི་སྒྲ་སྒྲོག་པ། ། ཞེས་པའོ། ། དེ་ལ་གསང་སྔགས་ཀྱི་རྒྱལ་པོ་རིགས་དྲུག་གི་ངོ་བོ་སྒྱུ་འཕྲུལ་དྲྭ་བའི་མངོན་པར་བྱང་ཆུབ་པ་རྡོ་རྗེའི་དབྱིངས་ཀྱི་དཀྱིལ་འཁོར་ཆེན་པོ་དེ་ཉིད་གཞིའི་དུས་ན་སེམས་ཅན་གྱི་ཀུན་གཞིའི་ཡེ་ཤེས་ལམ་གྱི་དུས་ན་སློབ་ལམ་པའི་ཀུན་གཞི་འབྲས་བུའི་དུས་ན་དགྲ་བཅོམ་པའི་ཀུན་གཞི་ཡེ་ཤེས་ལྔ་ཡིན་ལ། དེ་ཉིད་སོ་སོར་རྟོག་པའི་ཡེ་ཤེས་ཀྱི་ངོ་བོར་གནས་པ་ལ་བསྟོད་པ་ནི། དེ་ཉིད་ཡང་དག་པའི་དོན་ཀུན་རྫོབ་ཀྱི་གང་ཟག་དང་ཆོས་ཀྱི་བདག་གཉིས་སུ་མེད་པའི་དེ་བཞིན་ཉིད་ཕྱིན་ཅི་ལོག་པའི་ཡང་དག་པའི་མཐའ་སྟེ། རྣམ་རྟོག་གི་བརྗོད་པར་བྱ་བ་ནི་ཡི་གེ་མེད་ཅིང་དོན་དམ་སྟོང་ཉིད་སྨྲ་བའི་ཁྱུའམ་ཚོགས་པ་རྣམས་ཀྱི་མཆོག་རྫོགས་པའི་སངས་རྒྱས་ཏེ། ཀུན་རྫོབ་ཀྱི་དུས་མེད་པའི་ཟབ་ཅིང་དོན་དམ་གྱི་དུས་གསུམ་ནམ་མཁའ་དང་མཉམ་པ་རྒྱ་ཆེ་བ་ཆོས་ཀྱི་སྐུ། སྟོན་པའི་སྒྲ་སྒྲོག་པ་ཕྱོགས་བཅུར་ཆོས་ཀྱི་འཁོར་ལོ་བསྐོར་བ་པོ་ཡིན་ནོ། །
གཉིས་པ་སྐུ་གསུང་ཐུགས་རྡོ་རྗེ་ལ་བསྟོད་པ་ནི། ཆོས་ཀྱི་དུང་སྟེ་སྒྲ་ཆེན་ལྡན། ། ཆོས་ཀྱི་གཎྜི་སྒྲ་བོ་ཆེ། ། མི་གནས་མྱ་ངན་འདས་པ་པོ། ། ཕྱོགས་བཅུའི་ཆོས་ཀྱི་རྔ་བོ་ཆེ། ། ཞེས་པའོ། ། དེ་ལ་སྐུ་རྡོ་རྗེ་སྤྲུལ་པའི་སྐུ་ངོ་བོ་དོན་དམ་པའི་ཆོས་ཉིད་ཀྱི་དུང་སྟེ་ཆོས་ཀྱི་སྒྲ་ནམ་མཁའ་དང་མཉམ་པ་ཆེན་པོ་དང་ལྡན་ཞིང་། གསུང་རྡོ་རྗེ་ལོངས་སྤྱོད་རྫོགས་པའི་སྐུའི་ངོ་བོ་དོན་དམ་གྱི་ཆོས་ཀྱི་གཎྜི་དམ་པའི་ཆོས་ཀྱི་རྔ་བོ་ཆེ་སྒྲོགས་པའོ། ། འཁོར་བ་ལ་སྐྱོན་དུ་མི་རྟོག་ཅིང་མྱ་ངན་ལས་འདས་པ་ལ་ཡོན་ཏན་དུ་མི་རྟོག་པའི་སྲིད་ཞི་ལ་རྟོགས་པས་མི་གནས་པའི་མྱ་ངན་ལས་འདས་པ་པོ་ཡིན་ནོ། ། དེ་ཉིད་ཕྱོགས་བཅུར་ཆོས་ཀྱི་འཁོར་ལོ་སྣ་ཚོགས་པ་གསུངས་པའི་རྔ་བོ་ཆེ་སྐུ་རྡོ་རྗེ་སྟེ།
དེས་ན་དོན་དམ་པའི་དུང་ལ་སོགས་པ་རོལ་མོའི་བྱེ་བྲག་རྣམས་ནི་ཀུན་རྫོབ་ཀྱི་དུང་ལ་སོགས་པ་དང་མི་འདྲ་སྟེ་དབྱིབས་དུང་ལ་སོགས་པ་ཡོད་ཀྱང་གཅིག་ལ་ཡང་སྒྲ་ཚིག་གི་རིགས་སུ་གྱུར་ཚད་འབྱུང་ཞིང་གཅིག་གིས་ཀྱང་ཆོས་ཐམས་ཅད་སྟོན་པའི་ཕྱིར་ཏེ། དཔེར་ན་གསེར་འོད་དམ་པའི་གསེར་གྱི་རྔས་ཆོས་གསུངས་པ་བཞིན་ནོ། ། གསུམ་པ་གཟུགས་བཟང་དམ་པ་ལ་བསྟོད་པ་ནི། གཟུགས་མེད་གཟུགས་བཟང་དམ་པ་སྟེ། ། སྣ་ཚོགས་གཟུགས་ཅན་ཡིད་ལས་སྐྱེས། ། གཟུགས་རྣམས་ཐམས་ཅད་སྣང་བའི་དཔལ། ། གཟུགས་བརྙན་མ་ལུས་འཆང་བ་པོ། ། ཞེས་པའོ། ། དེ་ལ་ཀུན་རྫོབ་ཀྱི་གཟུགས་མེད་ཀྱང་། ཕུན་སུམ་ཚོགས་པའི་གཟུགས་བཟང་ཡོད་པ་ནི་དོན་དམ་པ་སྟེ།
དེ་ཡང་སྣ་ཚོགས་པའི་གཟུགས་ཅན་ཡིད་ཀུན་ཏུ་བཟང་པོ་ལས་གདོད་ནས་སྐྱེས་པ་དུས་གསུམ་གྱི་གཟུགས་རྣམས་ཐམས་ཅད་མངོན་སུམ་གཅིག་ཆར་དུ་སྣང་བའི་དཔལ་གཉིས་སུ་མེད་པའི་ཡེ་ཤེས་ཆོས་སྐུ། འཁོར་འདས་སྣོད་བཅུད་ཀྱིས་གཟུགས་བརྙན་མ་ལུས་པ་ཡེ་ནས་དབྱེར་མེད་དུ་འཆང་བ་པོ་ཡིན་ནོ། ། བཞི་པ་དར་བ་ཆེན་པོ་ལ་བསྟོད་པ་ནི། ཚུགས་པ་མེད་ཅིང་ཆེ་བར་གྲགས། ། ཁམས་གསུམ་དབང་ཕྱུག་ཆེན་པོ་སྟེ། ། འཕགས་ལམ་ཤིན་ཏུ་མཐོ་ལ་གནས། ། དར་བ་ཆེན་པོ་ཆོས་ཀྱི་ཏོག ། ཞེས་པའོ། ། དེ་ལ་ཕས་རྒོལ་བ་ཐམས་ཅད་ཀྱི་ཚུགས་པ་མེད་ཅིང་ཆེ་བ་ནམ་མཁའི་མཐར་ཐུག་པར་གྲགས་པའི་ཁྱབ་པ་ཁམས་གསུམ་གྱི་དབང་ཕྱུག་དམ་པ་ཕུན་སུམ་ཚོགས་པ་ཆེན་པོ་སྟེ་ཐེག་ཆེན་འཕགས་པའི་ལམ་ཤིན་ཏུ་མཐོ་བ་ཆོས་ཀྱི་སྐུ་ལ་ཡེ་ནས་གནས་པ་དེ་དག་ཐམས་ཅད་རྒུད་པ་ཐམས་ཅད་དང་བྲལ་ཞིང་ཕུན་སུམ་ཚོགས་པ་ནམ་མཁའ་གང་བར་རྒྱས་པར་དར་བ་ཆེན་པོ་འཁོར་འདས་ཐམས་ཅད་ཀྱི་རྩེ་མོར་གྱུར་པའི་ཆོས་ཀྱི་ཏོག་ཡིན་ནོ། ། ལྔ་པ་འཇིག་རྟེན་གསུམ་མཛེས་པ་ལ་བསྟོད་པ་ནི།
འཇིག་རྟེན་གསུམ་ན་གཞོན་ལུས་གཅིག ། གནས་བརྟན་རྒན་པོ་སྐྱེ་དགུའི་བདག ། སུམ་ཅུ་རྩ་གཉིས་མཚན་འཆང་བ། ། སྡུག་གུ་འཇིགས་རྟེན་གསུམ་ན་མཛེས། ། ཞེས་པའོ། ། དེ་ལ་དོན་དམ་གྱི་འཇིག་རྟེན་གསུམ་ན་གདོད་ནས་བཞུགས་ཀྱང་རྒས་མ་མྱོང་བའི་གཞོན་པའི་ལུས་ཅན་གཅིག་པུར་གནས་པ་དེ་ཉིད་ཡེ་ཐོག་མ་མེད་པ་ནས་སྐྱེ་རྒ་ན་འཆི་མེད་པར་བཞུགས་པའི་གནས་བརྟན་རྒན་པོ་ཡང་ཡིན་ལ། དེ་ཉིད་ལྷན་ཅིག་སྐྱེས་པའི་དགའ་བའི་ཡེ་ཤེས་དོན་དམ་སྐྱེ་དགུ་ཐམས་ཅད་སྤྲོ་བའི་བདག་པོ་འདུས་མ་བྱས་ཀྱི་སུམ་ཅུ་རྩ་གཉིས་ཀྱི་མཚན་བཟང་པོ་དབྱེར་མེད་དུ་འཆང་བ་ཉིད་ཀྱི་སྙིང་དུ་སྡུག་གུ་དོན་དམ་གྱི་འཇིག་རྟེན་གསུམ་ན་ཤིན་ཏུ་མཛེས་པ་ཡིན་ནོ། ། དེ་ལ་མཚན་བཟང་པོ་སུམ་ཅུ་རྩ་གཉིས་ནི། མངོན་རྟོགས་རྒྱན་ལས། ཕྱག་ཞབས་འཁོར་ལོའི་མཚན་དང་རུས་སྦལ་ཞབས། །
ཕྱག་དང་ཞབས་སོར་དྲྭ་བས་འབྲེལ་བ་དང་། ། ཕྱག་ནི་ཞབས་བཅས་འཇམ་ཞིང་གཞོན་ཤ་ཆགས། ། འདིའི་སྐུ་ནི་བདུན་དག་མཐོ་བ་དང་། ། སོར་མོ་རིང་དང་རྟངས་ཡང་སྐུ་ཆེ་དྲང་། ། ཞབས་འབུར་མི་མངོན་སྤུ་ནི་གྱེན་དུ་ཕྱོགས། ། བྱིན་པ་ཨེ་ན་ཡ་ཡིས་ཕྱག་རིང་མཛེས། ། འདོམས་ཀྱི་སྦ་བ་སྦུབས་སུ་ནུབ་པའི་མཆོག ། སྤགས་པ་གསེར་མདོག་ལྤགས་པ་སྲབ་པ་དང་། ། སྤུ་ནི་རེ་རེ་ནས་གཡས་ལེགས་འཁྲུངས་དང་། ། ཞལ་མཛོད་སྤུས་རྒྱན་རོ་སྟོད་སེང་གེ་འདྲ། །
འདི་ཡི་དཔུང་པའི་མགོ་ཟླུམ་ཐལ་གང་རྒྱས། ། འདི་ལ་རོ་མི་ཞུམ་པ་རོ་མཆོག་སྣང་། ། སྐུ་ནི་ཎྱ་གྲོ་དྷ་ལྟར་ཆུ་ཞིང་གབ། ། གཙུག་ཏོར་དབུར་ལྡན་ལྗགས་རིང་མཛེས་པ་དང་། ། ཚངས་དབྱངས་འགྲམ་པ་སེང་གེ་འདྲ་དང་ཚེམས། ། ཤིན་ཏུ་དཀར་དང་ཚང་དང་ཐག་བཟང་དང་། ། གྲངས་ནི་བཞི་བཅུ་ཐམ་པ་ཚང་བ་དང་། ། སྤྱན་ནི་མཐོན་མཐིང་སྤྱན་རྫི་བ་མཆོག་གི ། འདྲ་བ་འདི་དག་སུམ་ཅུ་རྩ་གཉིས་མཚན། ། ཞེས་པའོ། །
དྲུག་པ་བསྐྱབས་དང་སྐྱོབས་པ་ལ་བསྟོད་པ་ནི། འཇིག་རྟེན་ཤེས་ལེགས་སློབ་དཔོན་ཏེ། ། འཇིག་རྟེན་སློབ་དཔོན་འཇིགས་པ་མེད། ། མགོན་སྐྱོབས་འཇིག་རྟེན་ཡིད་བཅུག་པ། ། སྐྱབས་དང་སྐྱོབས་པ་བླ་ན་མེད། ། ཞེས་པའོ། ། དེ་ལ་དོན་དམ་གྱི་འཇིག་རྟེན་ཤེས་ཤིང་རྣམ་དག་ལེགས་པའི་ལམ་སྟོན་པའི་སློབ་དཔོན་ཏེ། འཇིག་རྟེན་བདེན་པ་བཞིའི་ཡིན་ལུགས་སྟོན་པའི་སློབ་དཔོན་མི་འཇིགས་པ་བཞི་གདོད་ནས་བརྙེས་པའི་འཇིགས་པ་མེད་པ་དེ་ཉིད་སེམས་ཅན་ཐམས་ཅད་ཀྱི་མགོན་དང་གནོད་པ་ལས་སྐྱོབས་ཤིང་འཇིགས་རྟེན་གྱི་བློ་གཏད་དུ་རུང་ཞིང་། སྙིང་དུ་སྡུག་པ་ཡིད་བཅུག་པ་དང་། དེ་ཉིད་ངན་སོང་དང་སྲིད་ཞིའི་འཇིགས་པ་ཀུན་གྱི་སྐྱབས་དང་སྐྱོབས་པ་བླ་ན་མེད་པའོ། །
བདུན་པ་ནམ་མཁའི་ལོངས་སྤྱོད་ལ་བསྟོད་པ་ནི། ནམ་མཁའི་མཐའ་ལ་ལོངས་སྤྱོད་པ། ། ཐམས་ཅད་མཁྱེན་པའི་ཡེ་ཤེས་མཚོ། ། མ་རིག་སྒོ་ངའི་སྦུབས་འབྱེད་པ། ། སྲིད་པའི་དྲྭ་བ་འཇོམས་པ་པོ། ། ཞེས་པའོ། ། དེ་ལ་དོན་དམ་དེ་བཞིན་ཉིད་ཀྱི་འབྱོར་པ་ནམ་མཁའི་མཐར་ཐུག་པ་ཁྱབ་པའི་བང་མཛོད་ཆོས་སྐུའི་ཡོ་ལང་ལ་ལོངས་སྤྱོད་པའི་ཐམས་ཅད་མཁྱེན་པའི་ཡེ་ཤེས་ཀྱི་ཕུན་སུམ་ཚོགས་པ་རྒྱ་མཚོ་དང་འདྲ་བའི་བང་མཛོད་བརྙེས་པ་ཡིན་ལ། དེ་ཉིད་གཞན་དོན་གྱི་མཛོད་གདུལ་བྱའི་མ་རིག་པའི་སྒོ་ངའི་སྦུབས་འདྲ་བ་འབྱེད་པར་བྱེད་པ་པོ་དང་སྲིད་པའི་འཆིང་བྱེད་དྲྭ་བ་ལྟ་བུ་འཇོམས་པར་བྱེད་པ་པོ་ཡིན་ནོ། ། གཉིས་པ་ཉོན་མོངས་ཞི་བྱེད་ལ་སོགས་ལ་བསྟོད་པ་ལ་དྲུག་སྟེ། ཉོན་མོངས་ཞི་བྱེད་ལ་བསྟོད་པ་དང་།
སྡུག་བསྔལ་ཞི་བ་ལ་བསྟོད་པ་དང་། དྲི་མ་ཀུན་འདས་ལ་བསྟོད་པ་དང་། ཉོན་མོངས་རྣམ་གྲོལ་ལ་བསྟོད་པ་དང་། དཔག་བསམ་བུམ་བཟང་ལ་བསྟོད་པ་དང་། བཟང་ངན་ཤེས་པ་ལ་བསྟོད་པའོ། ། དང་པོ་ཉོན་མོངས་ཞི་བྱེད་ལ་བསྟོད་པ་ནི། ཉོན་མོངས་མ་ལུས་ཞི་བྱེད་པ། ། འཁོར་བའི་རྒྱ་མཚོའི་ཕ་རོལ་སོན། ། ཡེ་ཤེས་དབང་བསྐུར་ཅོད་པཎ་ཅན། ། རྫོགས་པའི་སངས་རྒྱས་རྒྱན་དུ་ཐོགས། །
ཞེས་པའོ། ། དེ་ལ་སེམས་ཅན་ཕ་རོལ་གྱི་ཉོན་མོངས་པ་ཞི་བར་བྱེད་པ་པོ་རང་ཉིད་འཁོར་བའི་རྒྱ་མཚོའི་ཕ་རོལ་མྱ་ངན་ལས་འདས་པའི་མཐར་གདོད་ནས་ཕྱིན་ཞིང་སོ་སོར་རྟོག་པའི་ཡེ་ཤེས་ཀྱི་དབང་མཆོག་བསྐུར་བའི་ཅོད་པཎ་རིགས་ལྔའི་བདག་ཉིད་ཅན་གྱི་རྫོགས་པའི་སངས་རྒྱས་གཅིག་ཅོད་པཎ་གྱི་རྒྱན་དུ་ཐོགས་པ་སྤྱན་རས་གཟིགས་ལྟ་བུ་ཡིན་ནོ། ། གཉིས་པ་སྡུག་བསྔལ་ཞི་བ་ལ་བསྟོད་པ་ནི། སྡུག་བསྔལ་གསུམ་གྱི་སྡུག་བསྔལ་ཞི། ། གསུམ་སེལ་མཐའ་ཡས་གྲོལ་གསུམ་ཐོབ། ། སྒྲིབ་པ་ཀུན་ལས་ངེས་པར་གྲོལ། ། མཁའ་ལྟར་མཉམ་པ་ཉིད་ལ་གནས། ། ཞེས་པའོ། ། དེ་ལ་སོར་རྟོག་ཡེ་ཤེས་ཀྱི་ལུས་ཅན་རང་ཉིད་འཇིག་རྟེན་གྱི་ཚོར་བ་སིམ་པར་མྱོང་བར་འགྱུར་བའི་སྡུག་བསྔལ་ཚོར་བ་བཏང་སྙོམས་འདུ་བྱེད་ཀྱི་སྡུག་བསྔལ་ཏེ། སྡུག་བསྔལ་གསུམ་གྱི་སྡུག་བསྔལ་མཐའ་དག་གདོད་ནས་ཞི་བ་ཡིན་ལ་གདུལ་བྱ་གཞན་གྱི་སྡུག་བསྔལ་སེལ་བར་བྱེད་པ་མཐའ་ཡས་པ་གསུམ་པོ་དེ་ལས་གྲོལ་བ་མཐའ་ཡས་པ་གསུམ་ཐོབ་པར་བྱེད་དོ། །
རང་ཉིད་ཉོན་མོངས་པ་དང་ཤེས་བྱ་དང་སྙོམས་འཇུག་གི་སྒྲིབ་པ་བག་ཆགས་དང་བཅས་པ་ཀུན་ལས་གདོད་ནས་ངེས་པར་གྲོལ་བའི་སྤྲོས་པ་ཞི་བ་ནམ་མཁའ་ཕྱོགས་ལྷུང་མེད་པ་དབུ་མའི་ངོ་བོ་ཐམས་ཅད་སོར་རྟོག་ཡེ་ཤེས་སུ་མཉམ་པ་ཉིད་ལ་གནས་པ་པོ་ཡིན་ནོ། ། གསུམ་པ་དྲི་མ་ཀུན་འདས་ལ་བསྟོད་པ་ནི། ཉོན་མོངས་དྲི་མ་ཀུན་ལས་འདས། ། དུས་གསུམ་དུས་མེད་རྟོགས་པ་པོ། ། སེམས་ཅན་ཀུན་གྱི་ཀླུ་ཆེན་པོ། ། ཡོན་ཏན་ཐོད་ཅན་རྣམས་ཀྱི་ཐོད། ། ཅེས་པའོ། ། དེ་ལ་སངས་རྒྱས་ཀུན་གྱི་ཡེ་ཤེས་ཀྱི་སྐུ་རང་ཉིད་ཉོན་མོངས་པའི་དྲི་མ་བག་ཆགས་དང་བཅས་པ་ཀུན་ལས་གདོད་ནས་འདས་པས། དུས་གསུམ་གྱི་སྒྲིབ་པ་མེད་པའི་དོན་དམ་གྱི་དུས་གསུམ་ཀུན་རྫོབ་ཀྱི་དུས་མེད་གཅིག་ཆར་དུ་མངོན་སུམ་རྟོགས་པ་པོ་དུས་གསུམ་མཉམ་པ་ཉིད་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ལ། དེ་ཉིད་སེམས་ཅན་ཀུན་གྱི་ཀླུའམ་གཙོ་བོ་ཆེན་པོ་ཆོས་སྐུའི་ཡོན་ཏན་གྱི་ཐོད་ཅན་སྤྱན་རས་གཟིགས་ལྟ་བུ་རྣམས་ཀྱིའང་ཐོད་དུ་གྱུར་པ་འོད་དཔག་མེད་ལྟ་བུ་ཡིན་ནོ། །
བཞི་པ་ཉོན་མོངས་རྣམ་གྲོལ་ལ་བསྟོད་པ་ནི། ཉོན་མོངས་ཀུན་ལས་རྣམ་གྲོལ་བ། ། ནམ་མཁའི་ལམ་ལ་རབ་གནས་པ། ། ཡིད་བཞིན་ནོར་བུ་ཆེན་པོ་འཆང་། ། ཁྱབ་བདག་རིན་ཆེན་ཀུན་གྱི་མཆོག ། ཅེས་པའོ། ། དེ་ལ་རྒྱལ་བ་ཀུན་གྱི་རང་བཞིན་སོ་སོར་རྟོག་པའི་ཡེ་ཤེས་རང་ཉིད་ཉོན་མོངས་བག་ཆགས་དང་བཅས་པ་ཀུན་ལས་གདོད་ནས་རྣམ་པར་གྲོལ་བ་ཉིད་ཀྱི་ནམ་མཁའི་མཐའ་དང་མཉམ་པ་ཉིད་ལ་ཁྱབ་པར་རབ་ཏུ་གནས་པ་ཡིན་ལ། ཡིད་ལ་ཇི་ལྟར་བསམ་པ་ཐམས་ཅད་འབྱུང་བའི་ཐུགས་ཆོས་ཀྱི་སྐུའི་ངོ་བོའི་ནོར་བུ་ཆེན་པོ་དབྱེར་མེད་དུ་འཆང་བའི་ཁྱབ་བདག་ཀུན་རྫོབ་ཀྱི་རང་བཞིན་ཀུན་གྱི་མཆོག་དོན་དམ་གྱི་རང་བཞིན་ཡིན་ནོ། ། ལྔ་པ་དཔག་བསམ་བུམ་བཟང་ལ་བསྟོད་པ་ནི། དཔག་བསམ་ཤིང་ཆེན་རྒྱས་པ་སྟེ། །
བུམ་པ་བཟང་པོ་ཆེ་བའི་མཆོག ། བྱེད་པ་སེམས་ཅན་ཀུན་དོན་བྱེད། ། ཕན་འདོད་སེམས་ཅན་མཉེས་གཤིན་པ། ། ཞེས་པའོ། ། དེ་ལ་ལྷན་ཅིག་སྐྱེས་པའི་སྐུ་ཡེ་ཤེས་རྡོ་རྗེའི་ངོ་བོ་དཔག་བསམ་ཤིང་ཆེན་ནམ་མཁའ་ལྟ་བུར་རྒྱས་པ་སྟེ། ལོངས་སྤྱོད་རྫོགས་པའི་སྐུ་རྡོ་རྗེའི་ངོ་བོ་བུམ་པ་བཟང་པོ་ནམ་མཁར་ཁྱབ་པར་ཡོན་ཏན་ཆེ་བའི་མཆོག་གི་སྐུ་གསུང་ཐུགས་ཡེ་ཤེས་དེ་རྣམས་བྱ་བ་ཅི་བྱེད་པ་ཇི་སྲིད་དུ་ལྷུན་གྱིས་གྲུབ་པར་སེམས་ཅན་ཀུན་གྱི་དོན་བྱེད་ཅིང་། སེམས་ཅན་ཀུན་ལ་ཕྱོགས་རིས་མེད་པར་ཕན་འདོགས་ཤིང་སེམས་ཅན་ཀུན་ལ་ཉེ་རིང་མེད་པའི་བྱམས་པའི་སེམས་ཅན་ཀུན་ལ་ཁྱད་མེད་པར་མཉེས་གཤིན་པ་ཡིན་ནོ། ། དྲུག་པ་བཟང་ངན་ཤེས་པ་ལ་བསྟོད་པ་ནི། བཟང་ངན་ཤེས་ཤིང་དུས་ཤེས་ལ། ། ཁྱབ་བདག་དམ་ཤེས་དམ་ཚིག་ལྡན། །
དུས་ཤེས་སེམས་ཅན་དབང་པོ་ཤེས། ། རྣམ་གྲོལ་གསུམ་ལ་མཁས་པ་པོ། ། ཞེས་པའོ། ། དེ་ལ་བཟང་པོ་དགེ་བ་དང་། ངན་པ་མི་དགེ་བའི་རྒྱུ་རྐྱེན་འབྲས་བུ་ཕྲ་ཞིང་དུས་བསྐལ་པ་དཔག་ཏུ་མེད་པའི་ཆོད་པ་རྣམས་ཀྱང་ཤེས་ཤིང་དུས་ལ་བབས་པའི་སྤྲུལ་བསྒྱུར་རྣམས་ཀྱང་ཐོགས་པ་མེད་པར་ཤེས་པ་ཐམས་ཅད་ནམ་མཁའ་ལྟར་ཁྱབ་པའི་བདག་པོ་ཡིན་ལ་དེ་ཉིད་སྐུ་གསུང་ཐུགས་ཡེ་ཤེས་ཀྱི་ཐིག་ལེའི་དམ་ཚིག་འཕོ་བ་མེད་པའི་སྐུ་བཞི་རང་རིག་གིས་ཤེས་ཤིང་། དམ་ཚིག་དང་ལྡན་པའི་གདུལ་བྱ་འདུལ་བའི་དུས་ཤེས་ལ་སེམས་ཅན་གྱི་དབང་པོ་རབ་དང་འབྲིང་དང་ཐ་མ་ཤེས་ནས་ཐེག་གསུམ་གྱི་རྣམ་གྲོལ་ལམ་ཐོབ་པ་ལ་འཇུག་པས་ཐབས་ལ་མཁས་པ་པོ་ཡིན་ནོ། ། གསུམ་པ་ཡོན་ཏན་ལྡན་པ་སོགས་ལ་བསྟོད་པའང་དྲུག་སྟེ། ཡོན་ཏན་བཀྲ་ཤིས་ལ་བསྟོད་པ་དང་། དབུགས་འབྱིན་ཕུན་སུམ་ཚོགས་པ་ལ་བསྟོད་པ་དང་། མཆོག་ལྡན་སྐྱབས་གནས་ལ་བསྟོད་པ་དང་།
རིགས་ཀྱི་རྣམ་འགྱུར་ལ་བསྟོད་པ་དང་། བརྟུལ་ཞུགས་དཀའ་ཐུབ་ལ་བསྟོད་པ་དང་། བྲམ་ཟེ་ཚངས་པ་ལ་བསྟོད་པའོ། ། དང་པོ་ཡོན་ཏན་བཀྲ་ཤིས་ལ་བསྟོད་པ་ནི། ཡོན་ཏན་ལྡན་ཞིང་ཡོན་ཏན་ཤེས། ། ཆོས་ཤེས་བཀྲ་ཤིས་བཀྲ་ཤིས་འབྱུང་། ། བཀྲ་ཤིས་ཀུན་གྱི་བཀྲ་ཤིས་པ། ། གྲགས་པའི་བཀྲ་ཤིས་སྙན་གྲགས་དགེ ། ཞེས་པའོ། ། དེ་ལ་རང་༼ཉིད་༽༼བཞིན༽ཀྱི་ཡོན་ཏན་ཀུན་དང་ལྡན་ཞིང་གཞན་གྱི་ཡོན་ཏན་ཐམས་ཅད་ཅི་ལྟ་བ་བཞིན་ཤེས་པ་དང་།
བདེན་གཉིས་ཀྱི་ཆོས་ཐམས་ཅད་ཤེས་ཤིང་རང་ཉིད་བཀྲ་ཤིས་ཡིན་ལ་བཀྲ་ཤིས་ཐམས་ཅད་ཀྱི་འབྱུང་གནས་དམ་པ་ཡིན་ཞིང་འཇིག་རྟེན་དང་འཇིག་རྟེན་ལས་འདས་པའི་བཀྲ་ཤིས་པ་ཀུན་གྱི་ཤིན་ཏུ་བཀྲ་ཤིས་པའི་ངོ་བོ་ཐམས་ཅད་ཡིན་ལ། ཕུན་སུམ་ཚོགས་པའི་གྲགས་པ་ཤིན་ཏུ་བཀྲ་ཤིས་ཤིང་སྙན་པའི་གྲགས་པ་དུས་དང་རྣམ་པ་ཐམས་ཅད་དུ་དགེ་བའི་གྲགས་པ་ཐམས་ཅད་ཡེ་ཤེས་ལུས་ཅན་༼དོན་དམ་༽༼དེ་རྣམས༽བདེ་གཤེགས་སྙིང་པོའི་རྣམ་པར་རོལ་པ་ཡིན་ནོ། ། གཉིས་པ་དབུགས་འབྱིན་ཕུན་སུམ་ཚོགས་པ་ལ་བསྟོད་པ་ནི། དབུགས་འབྱིན་ཆེན་པོ་དགའ་སྟོན་ཆེ། ། དགའ་ཆེན་རོལ་མོ་ཆེན་པོ་སྟེ། ། བཀུར་བསྟི་རིམ་གྲོ་ཕུན་སུམ་ཚོགས། ། མཆོག་ཏུ་དགའ་བའི་གྲགས་བདག་དཔལ། ། ཞེས་པའོ། ། དེ་ལ་འཁོར་བ་ཇི་སྲིད་པ་སེམས་ཅན་དེ་རྣམས་ཀྱིས་དབུགས་འབྱིན་པ་ཆེན་པོ་མཛད་ཅིང་ནམ་མཁའ་མཛོད་ཀྱི་དགའ་བའི་སྟོན་མོ་ཆེན་པོ་འགྱེད་པ་པོ་ཡིན་ལ། རྒྱལ་བ་སྲས་བཅས་ལ་ཀུན་ཏུ་བཟང་པོའི་མཆོད་སྤྲིན་ནམ་མཁའ་གང་བ་དགའ་བ་ཆེན་པོའི་རང་བཞིན་གྱི་རོལ་མོ་ཆེན་པོ་སྤྲོ་བ་སྟེ་མཆོད་པའི་སྤྲིན་དཔུང་ཆེན་པོ་དེ་ཉིད་བཀུར་བསྟི་རིམ་གྲོ་ཕུན་སུམ་ཚོགས་པས་དུས་རྟག་ཏུ་མཆོད་ཅིང་མཆོག་ཏུ་དགའ་བའི་གྲགས་པའི་བདག་ཉིད་ཀྱི་དཔལ་འབྱོར་ཕུན་སུམ་འཚོགས་པ་ཟད་མི་སྲིད་པའི་ཡོ་ལང་ཆེན་པོ་ནམ་མཁའ་མཐར་ཐུག་པར་ཁྱབ་པ་པོ་ཡིན་ནོ། །
གསུམ་པ་མཆོག་ལྡན་སྐྱབས་གནས་ལ་བསྟོད་པ་ནི། མཆོག་ལྡན་མཆོག་སྦྱིན་གཙོ་བོ་སྟེ། ། སྐྱབས་ཀྱི་དམ་པ་སྐྱབས་སུ་འོས། ། འཇིག་རྟེན་དགྲ་སྟེ་རབ་ཀྱི་མཆོག ། འཇིགས་པ་མ་ལུས་སེལ་བ་པོ། ། ཞེས་པའོ། ། དེ་ལ་ཕྱག་རྒྱ་ཆེན་པོ་མཆོག་དང་དབྱེར་མེད་དུ་ལྡན་ཞིང་མཆོག་དེ་ཉིད་གཞན་ལ་སྦྱིན་པ་པོ་ཆོས་ཐམས་ཅད་ཀྱི་གཙོ་བོ་ལྷན་ཅིག་སྐྱེས་པའི་ཡེ་ཤེས་རྡོ་རྗེ་འཆང་ཆེན་པོ་སྟེ། དེ་ཉིད་འགྲོ་བའི་སྐྱབས་ཀྱི་དམ་པ་བསླུ་བ་མེད་པ་སྡུག་ཕོངས་ཀུན་གྱི་སྐྱབས་སུ་འོས་པའི་རྒྱུ་མཚན་བདུད་དང་ཉོན་མོངས་གཡས་རླུང་དང་གཡོན་རླུང་གི་འཇིགས་པ་ཆེན་པོ་འདི་དགྲ་ཡིན་པའི་ཕྱིར་ཏེ། བག་ཆགས་དང་བཅས་པ་འཇོམས་པའི་རབ་ཀྱི་མཆོག་ཡིན་པ་ནི་སྲིད་ཞིའི་འཇིགས་པ་མ་ལུས་པ་སེལ་བ་པོ་ཡིན་པའི་ཕྱིར་རོ། ། བཞི་པ་རིགས་ཀྱི་རྣམ་འགྱུར་ལ་བསྟོད་པ་ནི།
གཙུག་ཕུད་ཕུད་བུ་ལྕང་ལོ་ཅན། ། རལ་པ་མུན་ཛ་ཅོད་པཎ་ཐོགས། ། གདོང་ལྔ་གཙུག་ཕུད་ལྔ་དང་ལྡན། ། ཟུར་ཕུད་ལྔ་པ་མེ་རྟོག་ཐོད། ། ཅེས་པའོ། ། དེ་ལ་སོ་སོར་རྟོག་པའི་ཡེ་ཤེས་ཀྱི་ངོ་བོ་གང་ཟག་རྣམ་འགྱུར་སྣ་ཚོགས་རྣམས་རིགས་དུ་མའི་ངོ་བོའི་གཙུག་ཕུད་ཀྱི་ཕུད་བུ་ཅན་རིགས་གཅིག་དང་སྐྲ་ལྕང་ལོ་ཅན་ཡང་རིགས་གཅིག་དང་རལ་པ་མུན་ཛ་ལྟ་བུ་ཅོད་པཎ་དུ་ཐོགས་པ་ཡང་ཐུགས་རྡོ་རྗེ་རིགས་གཅིག་ཡིན་ལ། གདོང་ལྔ་ཕུང་པོ་ལྔའི་རིགས་དང་། གཙུག་ཕུད་ལྔ་ཁམས་ལྔའི་རིགས་དང་། ཟུར་ཕུད་ལྔ་པ་དབང་པོ་ལྔའི་རིགས་དང་དེའི་སྟེང་དུ་མེ་ཏོག་གི་ཐོད་ནི་རིགས་དྲུག་པ་ཡིན་ནོ། ། ལྔ་པ་བརྟུལ་ཞུགས་དཀའ་ཐུབ་ལ་བསྟོད་པ་ནི།
མགོ་ཟླུམ་བརྟུལ་ཞུགས་ཆེན་པོ་འཆང་། ། ཚངས་པར་སྤྱོད་པ་བརྟུལ་ཤུགས་མཆོག ། དཀའ་ཐུབ་མཐར་ཕྱིན་དཀའ་ཐུབ་ཆེ། ། གཙང་གནས་དམ་པ་གོའུ་ཏམ། ། ཞེས་པའོ། ། དེ་ལ་རྣམ་པར་རྟོག་པའི་སྒྲ་མེད་པའི་མགོ་ཟླུམ་ལ། རླུང་འགྱུ་བ་མེད་པའི་བརྟུལ་ཤུགས་ཆེན་པོ་འཆང་ཞིང་ཐིག་ལེ་འཕོ་བ་མེད་པའི་ཚངས་པར་སྤྱོད་པ་དོན་དམ་པའི་བརྟུལ་ཤུགས་ཀྱི་མཆོག་འཆང་བ་ཡིན་ལ། དགེ་སློང་ལ་སོགས་པའི་རྣམ་པ་ཅན་དཀའ་ཐུབ་ཀྱི་མཐར་ཕྱིན་པ་ཆོས་ཀྱི་སྐུའི་དཀའ་ཐུབ་ཆེན་པོ་གཙང་ཞིང་དག་པའི་གནས་དོན་དམ་པའི་དགེ་སྦྱོང་གོའུ་ཏ་མ་ཤཱཀྱ་ཐུབ་པ་ཡིན་ནོ། ། དྲུག་པ་བྲམ་ཟེ་ཚངས་པ་ལ་བསྟོད་པ་ནི། བྲམ་ཟེ་ཚངས་པ་ཚངས་པ་ཤེས། །
མྱ་ངན་འདས་པ་ཚངས་པ་ཐོབ། ། གྲོལ་བ་ཐར་པ་རྣམ་གྲོལ་ལུས། ། རྣམ་གྲོལ་ཞི་བ་ཞི་བ་ཉིད། ། ཅེས་པའོ། ། དེ་ལ་སངས་རྒྱས་ཐམས་ཅད་ཀྱི་སྐུ་འདི་ཉིད་ནང་པ་དང་ཕྱི་རོལ་མུ་སྟེགས་པ་ལ་སོགས་པ་གང་ལ་གང་འདུལ་དེ་ལ་དེའི་རྣམ་པ་སྣ་ཚོགས་ཡིན་རྣམ་པ་ཅན་ཡིན་པའི་ཕྱིར་བྲམ་ཟེ་དང་ཚངས་པ་སྐུ་རྡོ་རྗེ་ཡིན་ལ། ཚངས་པ་སྐུ་རྡོ་རྗེ་རང་རིག་ཡེ་ཤེས་ཀྱི་ཤེས་ཤིང་མི་གནས་པའི་མྱ་ངན་ལས་འདས་པ་ཚངས་པ་སྐུ་རྡོ་རྗེ་གདོད་ནས་ཐོབ་ནས། ཉོན་མོངས་ལས་གྲོལ་བའི་ལུས་ཤེས་གྲིབ་ལས་ཐར་བའི་ལུས་སྙོམས་འཇུག་གི་སྒྲིབ་པ་ལས་རྣམ་པར་གྲོལ་བའི་ལུས་བག་ཆགས་ལས་ཀྱང་རྣམ་པར་གྲོལ་བ་ཉིད་གང་ཡིན་པའི་འདི་ཞི་བ་ཐེག་དམན་གྱི་མྱང་འདས་ཡང་ཞི་བ་ཉིད་ཡིན་ནོ། ། བཞི་པ་མྱ་ངན་ལས་འདས་པ་ལ་སོགས་པ་ལ་བསྟོད་པ་ལ་ལྔ་སྟེ། མྱང་འདས་ཆགས་བྲལ་ལ་བསྟོད་པ་དང་། དཔེ་མེད་ཟག་མེད་ལ་བསྟོད་པ་དང་།
རྡུལ་ཕྲན་སད་པ་ལ་བསྟོད་པ་དང་། རྟོག་མེད་ལྷུན་གྲུབ་ལ་བསྟོད་པ་དང་། དང་པོའི་སངས་རྒྱས་ལ་བསྟོད་པའོ། ། དང་པོ་མྱང་འདས་ཆགས་བྲལ་ལ་བསྟོད་པ་ནི། མྱ་ངན་འདས་པ་མྱ་ངན་འདས། ། ལེགས་པར་མྱ་ངན་འདས་དང་ཉེ། ། བདེ་སྡུག་སེལ་བ་མཐར་གྱུར་པ། ། ཆགས་བྲལ་ལུས་ལས་འདས་པ་པོ། ། ཞེས་པའོ། ། དེ་ལ་ཉན་རང་གི་མྱ་ངན་ལས་འདས་པ་ལས་ཀྱང་ཤེས་སྒྲིབ་ཀྱི་མྱ་ངན་ཐམས་ཅད་ལས་འདས་པ་སྲིད་ཞི་ལ་རྟོག་པའི་མི་གནས་པའི་ལེགས་པར་མྱ་ངན་ལས་འདས་པ་དང་།
དེ་ལྟར་འདས་ཀྱང་ཐུགས་རྗེ་ཆེན་པོ་ནས་སེམས་ཅན་ལ་ཉེ་བའི་ཕྱིར་འཁོར་བའི་བདེ་བ་ལ་ཆགས་པ་དང་སྡུག་བསྔལ་ལ་སྡང་བའི་ཉོན་མོངས་པ་སེལ་བའི་མཛད་སྤྱོད་མཐར་ཐུག་པར་གྱུར་པ་ཡང་ཡིན་ལ། སྲིད་པའི་རྐྱེན་གྱིས་མ་གོས་པས་སྲིད་པའི་ཆགས་པ་དང་བྲལ་ཞིང་འཇིག་རྟེན་པའི་ལུས་ལས་འདས་པ་པོ་ཡིན་ནོ། ། གཉིས་པ་དཔེ་མེད་ཟག་མེད་ལ་བསྟོད་པ་ནི། ཐུབ་པ་མེད་པ་དཔེ་མེད་པ། ། མི་མངོན་མི་སྣང་གསལ་བྱེད་མིན། ། མི་འགྱུར་ཀུན་འགྲོ་ཁྱབ་པ་པོ། ། ཕྲ་ཞིང་ཟག་མེད་ས་བོན་བྲལ། ། ཞེས་པའོ། ། དེ་ལ་འོད་ཙམ་གྱི་རྣམ་པར་སོ་སོར་རང་རིག་ཡེ་ཤེས་ལ་གསལ་བའི་སྐུ་འདི་ལ་འཁོར་བའི་སྐྱོན་ཐམས་ཅད་ཀྱིས་མི་རེག་ཅིང་གནོད་པ་ཐམས་ཅད་ཀྱིས་མི་ཚུགས་པའི་ཕྱིར་དུག་དང་མཚོན་ཆ་ལ་སོགས་པ་ཕས་ཀྱི་རྒོལ་བ་གང་གིས་ཀྱང་ཐུབ་པ་མེད་དེ། གཟུགས་མེད་གཟུགས་བཟང་དང་ལུས་མེད་ལུས་མཆོག་ཡིན་པས་འདི་འདྲའི་དཔེ་ཡང་འཇིག་རྟེན་ན་མེད་པའི་ཕྱིར་རོ། །
དེ་ཅིའི་ཕྱིར་ཞེ་ན་ཡེ་ཤེས་འདི་འཇིགས་རྟེན་པའི་རྣམ་ཤེས་ལ་མི་མངོན་ཞིང་རྣམ་ཤེས་ལ་མི་སྣང་རྣམ་ཤེས་ཀྱང་ཡེ་ཤེས་འདིས་གསལ་བར་བྱེད་པ་མ་ཡིན་པའི་ཕྱིར་རོ། ། དེ་ལྟར་རྣམ་ཤེས་ཀྱིས་མ་མཐོང་ཡང་ཡེ་ཤེས་འདི་མེད་པར་མི་འགྱུར་ཏེ་ཆོས་ཀྱི་དབྱིངས་ཀུན་ཏུ་འགྲོ་ཞིང་ནམ་མཁའ་ལྟར་དུས་གསུམ་ཐམས་ཅད་ལ་ཁྱབ་པ་པོ་ཡིན་པའི་ཕྱིར་རོ། ། དེ་ལྟ་བས་ན་ཤེས་རབ་ཀྱིས་རྟོགས་པར་དཀའ་བས་ཕྲ་ཞིང་ཉོན་མོངས་དང་བྲལ་བས་ཟག་པ་མེད་ལ་འཁོར་བའི་ས་བོན་ཀུན་གཞིའི་རྣམ་པར་ཤེས་པ་དང་བྲལ་བ་པོ་ཡིན་ནོ། ། གསུམ་པ་རྡུལ་བྲལ་སད་པ་ལ་བསྟོད་པ་ནི། རྡུལ་མེད་རྡུལ་བྲལ་དྲི་མ་མེད། ། ཉེས་པ་སྤངས་པ་སྐྱོན་མེད་པ། ། ཤིན་ཏུ་སད་པ་སད་པའི་བདག ། ཀུན་ཤེས་ཀུན་རིག་དམ་པ་པོ། ། ཞེས་པའོ། ། དེ་ལ་ལུས་ཀྱི་སྒྲིབ་པའི་རྡུལ་མེད་ཅིང་ངག་གི་སྒྲིབ་པའི་རྡུལ་དང་བྲལ་ལ་སེམས་ཀྱི་སྒྲིབ་པའི་དྲི་མ་མེད་པ་ཉོན་སྒྲིབ་ཀྱི་ཉེས་པ་སྤངས་པ་ཤེས་སྒྲིབ་ཀྱི་སྐྱོན་མེད་པའི་ཕྱིར།
མ་རིག་པའི་གཉིད་ཤིན་ཏུ་སད་ཅིང་སད་པའི་བདག་ཉིད་དུ་གྱུར་པའི་ཆོས་ཉིད་ཇི་ལྟ་བ་ཀུན་ཤེས་ཤིང་ཆོས་ཅན་ཇི་སྙེད་པ་ཐམས་ཅད་རིག་པའི་སྐྱེས་བུ་དམ་པ་པོ་ཡིན་ནོ། ། བཞི་པ་རྟོག་མེད་ལྷུན་གྲུབ་ལ་བསྟོད་པ་ནི། རྣམ་པར་ཤེས་པའི་ཆོས་ཉིད་འདས། ། ཡེ་ཤེས་གཉིས་མེད་ཚུལ་འཆང་བ། ། རྣམ་པར་རྟོག་མེད་ལྷུན་གྱིས་གྲུབ། ། དུས་གསུམ་སངས་རྒྱས་ལས་བྱེད་པ། ། ཞེས་པའོ། ། དེ་ལ་རྣམ་པར་ཤེས་པའི་དངོས་པོ་དོན་མེད་པ་བདེན་པར་སྨྲ་བ་སེམས་ཙམ་པའི་འདོད་པ་རྣམས་ཀྱང་ཡིན་ཆོས་ཉིད་ཀྱང་ཡིན་པ། དེ་ལས་འདས་པའི་ཕྱིར་རྣམ་པར་ངེས་པའི་ཆོས་ཉིད་ལས་འདས་ཀྱང་དབུ་མ་ཡེ་ཤེས་གཟུང་འཛིན་གཉིས་སུ་མེད་པའི་ངང་ཚུལ་དབྱེར་མེད་དུ་འཆང་བ་ཡིན་ལ་ཡེ་ཤེས་འདི་ཉིད་འབད་རྩོལ་མེད་ཀྱང་དགོས་འདོད་འབྱུང་བ་ཡིད་བཞིན་ནོར་བུ་ལྟར་རྣམ་རྟོག་མེད་ཀྱང་ཅི་ཡང་ས་ལེ་མཁྱེན་པའི་མཛད་པ་ཐམས་ཅད་ལྷུན་གྱིས་གྲུབ་པར་དུས་གསུམ་སངས་རྒྱས་ཐམས་ཅད་ཀྱི་འཕྲིན་ལས་བྱེད་པ་པོ་ཆོས་ཀྱི་སྐུ་ཡིན་ནོ། ། ལྔ་པ་དང་པོའི་སངས་རྒྱས་ལ་བསྟོད་པ་ནི།
སངས་རྒྱས་ཐོག་མ་ཐ་མ་མེད། ། དང་པོའི་སངས་རྒྱས་རྒྱུ་མེད་པ། ། ཡེ་ཤེས་མིག་གཅིག་དྲི་མ་མེད། ། ཡེ་ཤེས་ལུས་ཅན་དེ་བཞིན་གཤེགས། ། ཞེས་པའོ། ། དེ་ལ་དང་པོ་ལ་སྐྱེ། བར་དུ་གནས། ཐ་མ་འགགས་པ་ནི་འདུས་བྱས་ཀྱི་མཚན་ཉིད་ཡིན་ལ། སྐྱེ་འགགས་གནས་གསུམ་དེ་དག་དང་བྲལ་བའི་ཕྱིར་གཞི་གདོད་མའི་སངས་རྒྱས་ཐོག་མ་མེད་ཅིང་། ཐོག་མ་དང་ཐ་མ་མེད་པ་ནི་དང་པོའི་རྒྱུ་མཚན་ཡིན་ཅིང་མཆོག་གི་དང་པོའི་སངས་རྒྱས་ཐབས་ཤེས་སྙོམས་པར་འཇུག་པའི་རྣལ་འབྱོར་ཡིན་པས་ཐབས་ཤེས་རབ་ཀྱི་རྒྱུད་དམ་ཕྱོགས་རིས་སུ་ཆད་པ་མེད་ཅེས་པའི་དོན་ནོ། །
ཤོངས་ལོ་ཙཱ་བའི། དང་པོའི་སངས་རྒྱས་རིས་མེད་པ། ། ཞེས་པས་བསྒྱུར་ཡོད་པ་འདི་ལགས་སོ། ། སངས་རྒྱས་དེ་ཉིད་ཡེ་ཤེས་ཀྱི་མིག་གཅིག་པུ་འབའ་ཞིག་པ། གདོད་ནས་རང་གི་ངོ་བོར་གྱུར་པའི་དྲི་མ་མེད་པ་རང་བྱུང་གི་ཡེ་ཤེས་ལུས་ཅན་གྱི་དེ་བཞིན་གཤེགས་པ་ཐམས་ཅད་ཡིན་ནོ། ། ལྔ་པ་ཚིག་གི་དབང་ཕྱུག་སོགས་ལ་བསྟོད་པ་ལ་དགུ་སྟེ། སྨྲ་བའི་སྐྱེས་མཆོག་ལ་བསྟོད་པ་དང་། གཟི་བརྗིད་འོད་བཟང་ལ་བསྟོད་པ་དང་། སྨན་པ་ཆེ་མཆོག་ལ་བསྟོད་པ་དང་། འཇིག་རྟེན་གསུམ་མཆོག་ལ་བསྟོད་པ་དང་།
གདུགས་གཅིག་ཡངས་པ་ལ་བསྟོད་པ་དང་། སངས་རྒྱས་ཀུན་དོན་ལ་བསྟོད་པ་དང་། རིན་ཆེན་དབང་བསྒྱུར་ལ་བསྟོད་པ་དང་། ཐུགས་ཆེན་ཐབས་ཤེས་ལ་བསྟོད་པ་དང་། རྡོ་རྗེ་ཉི་ཟླ་ལ་བསྟོད་པའོ། ། དང་པོ་སྨྲ་བའི་སྐྱེས་མཆོག་ལ་བསྟོད་པ་ནི། ཚིག་གི་དབང་ཕྱུག་སྨྲ་བ་ཆེ། ། སྨྲ་བའི་སྐྱེས་མཆོག་སྨྲ་བའི་རྒྱལ། ། སྨྲ་བའི་དམ་པ་མཆོག་གི་གནས། ། སྨྲ་བའི་སེང་གེ་ཚུགས་པ་མེད། །
ཅེས་པའོ། ། དེ་ལ་སོར་རྟོག་ཡེ་ཤེས་ཀྱི་ལུས་ཅན་ཐམས་ཅད་ལྷའི་སྐད་དང་ཀླུའི་སྐད་ལ་སོགས་པ་འགྲོ་བ་ཀུན་གྱི་ཚིག་ཏུ་སྨྲ་བ་ལ་མངའ་བརྙེས་པའི་ཕྱིར། ཚིག་གི་དབང་ཕྱུག་དམ་པ་ཕྱོགས་བཅུ་ནམ་མཁའ་ཁྱབ་པར་ཆོས་ཀྱི་འཁོར་ལོ་སྨྲ་བ་ཆེན་པོ་དེ་ཉིད་སྨྲ་བའི་སྐྱེས་བུའི་མཆོག་ཏུ་གྱུར་པའི་སྨྲ་བའི་ཚིག་ཐམས་ཅད་ལ་དབང་བསྒྱུར་བས་སྨྲ་བའི་རྒྱལ་པོ་ཡིན་ལ། དེ་ཉིད་གྲུབ་མཐའ་སྨྲ་བ་རྣམས་ཀྱི་ནང་ན་སྨྲ་བ་དམ་པ་ཕྱག་རྒྱ་ཆེན་པོ་མཆོག་གི་ཕུན་སུམ་ཚོགས་པ་ཐམས་ཅད་འབྱུང་བའི་གནས་སུ་གྱུར་ཞིང་། དངོས་པོ་སྨྲ་བའི་རི་དྭགས་ངན་པ་ཝ་དང་འདྲ་བ་རྣམས་ཀྱིས་མི་ཚུགས་པའི་དབུས་མ་སྨྲ་བའི་སེང་གེ་གཞན་དང་མཚུངས་པ་མེད་པའི་སྨྲ་བ་པོ་ཡིན་ནོ། ། གཉིས་པ་གཟི་བརྗིད་འོད་བཟང་ལ་བསྟོད་པ་ནི། ཀུན་ཏུ་ལྟ་བ་མཆོག་ཏུ་དགའ། ། གཟི་བརྗིད་འཕྲེང་བ་ལྟ་ན་སྡུག ། འོད་བཟང་འབར་བ་དཔལ་གྱི་བེའུ། ། ལག་ན་འོད་འབར་སྣང་བ་པོ། །
ཞེས་པའོ། ། དེ་ལ་དུས་དང་རྣམ་པ་གཞན་གྱི་བལྟ་བ་ན། གཟུགས་ཤིན་ཏུ་བཟང་བས་མཆོག་ཏུ་དགའ་བར་བྱེད་ཅིང་། གཟི་བརྗིད་ཀྱི་འཕྲེང་བའི་ཕུང་པོ་ཡིད་དུ་འོང་ཞིང་བལྟ་ན་སྙིང་དུ་སྡུག་པའི་འོད་བཟང་པོ་འབར་བའི་མདངས་གསལ་བ་དཔལ་བེའུ་ལ་སོགས་པའི་མཚན་ཕུན་སུམ་ཚོགས་པས་མཛེས་པ་ཅན་གྱི་ལག་ན་གཟི་བརྗིད་ཀྱི་འོད་འབར་བ་འཇིག་རྟེན་ཐམས་ཅད་སྣང་བ་པོ་ཡིན་ནོ། ། གསུམ་པ་སྨན་པ་ཆེ་མཆོག་ལ་བསྟོད་པ་ནི། སྨན་པ་ཆེན་མཆོག་གཙོ་བོ་སྟེ། ། ཟུག་ངུ་འབྱིན་པ་བླ་ན་མེད། ། སྨན་རྣམས་མ་ལུས་ལྗོན་པའི་ཤིང་། ། ནད་དོ་ཅོག་གི་དགྲ་ཆེ་བ། ། ཞེས་པའོ། །
དེ་ལ་སྡུག་བསྔལ་གྱི་རྒྱུ་ཉོན་མོངས་པའི་ནད་ཐམས་ཅད་སེལ་པའི་སྨན་པ་ཆེན་པོ་མཆོག་ཏུ་གྱུར་པའི་གཙོ་བོ་སངས་རྒྱས་སྨན་པའི་རྒྱལ་པོ་སྟེ། འཁོར་བ་སྡུག་བསྔལ་གྱི་ཟུག་ངུ་ཐམས་ཅད་རྩ་བ་ནས་འབྱིན་པ་བླ་ན་མེད་པའི་ཡེ་ཤེས་ཀྱི་སྨན་རྣམས་མ་ལུས་པ་འབྱུང་བ་དཔག་བསམ་ལྗོན་པའི་ཤིང་ཆེན་རྒྱས་པ་ནི། ཉོན་མོངས་པའི་ནད་ཡོད་དོ་ཅོག་གི་དགྲ་ཆེན་པོ་ཡིན་ཏེ། ཉོན་མོངས་བག་ཆགས་དང་བཅས་པ་འཇོམས་པར་བྱེད་པ་པོ་ཡིན་པའི་ཕྱིར། བཞི་པ་འཇིག་རྟེན་གསུམ་མཆོག་ལ་བསྟོད་པ་ནི། སྡུག་གུ་འཇིག་རྟེན་གསུམ་གྱི་མཆོག ། དཔལ་ལྡན་རྒྱུ་སྐར་དཀྱིལ་འཁོར་ཅན། ། ཕྱོགས་བཅུ་ནམ་མཁའི་མཐར་ཐུག་པར། ། ཆོས་ཀྱི་རྒྱལ་མཚན་ལེགས་པར་འཛུག ། ཅེས་པའོ། །
དེ་ལ་དོན་དམ་པའི་འཇིག་རྟེན་བཟང་པོ་སྡུག་གུ་ཀུན་རྫོབ་ཀྱི་འཇིག་རྟེན་གསུམ་གྱི་མཆོག་ཏུ་གྱུར་པ་གཉིས་མེད་ཡེ་ཤེས་ཀྱི་དཔལ་དང་ལྡན་པ་རྒྱུ་སྐར་ཉི་ཤུ་རྩ་བདུན་ཆུ་ཚོད་དུ་བྱས་པ་རྣམ་པར་དག་པའི་ལྷ་སྟོང་དྲུག་བརྒྱ་ཉི་ཤུ་ཚང་བར་རྒྱུ་སྐར་དཀྱིལ་འཁོར་ཅན་ཕྱོགས་བཞི་དང་མཚམས་བཞི་དང་སྟེང་འོག་གཉིས་ཏེ་ཕྱོགས་བཅུ་པོ་རྣམས་སུ་ནམ་མཁའི་མཐར་ཐུག་པར་ཆོས་ཀྱི་རྒྱལ་མཚན་ལེགས་པར་འཛུག་པ་པོ་ཡིན་ནོ། ། ལྔ་པ་གདུགས་གཅིག་ཡངས་པ་ལ་བསྟོད་པ་ནི། འགྲོ་ན་གདུགས་གཅིག་ཡངས་པ་སྟེ། ། བྱམས་དང་སྙིང་རྗེའི་དཀྱིལ་འཁོར་ཅན། ། དཔལ་ལྡན་པདྨ་གར་གྱི་བདག ། ཁྱབ་བདག་ཆེན་པོ་རིན་ཆེན་གདུགས། ། ཞེས་པའོ། ། དེ་ལ་འགྲོ་བ་འདུལ་བར་བྱེད་པའི་ཁྲོད་ན་མ་རིག་པའི་མུན་པ་སེལ་བའི་གདུགས་རྡོ་རྗེ་ཉི་མ་སྣང་བ་ཆེ། གཅིག་པོ་ནམ་མཁའ་མཉམ་པར་ཡངས་པ་སྟེ། སོར་རྟོག་ཡེ་ཤེས་ཀྱི་ངོ་བོར་གྱུར་པའི་ཉི་མ་དེ་ཉིད་ཆོས་སྐུའི་བྱམས་པ་དང་སྙིང་རྗེའི་དཀྱིལ་འཁོར་ཅན་ཡིན་ལ།
དེ་ཉིད་ཡེ་ཤེས་ཀྱི་དཔལ་དང་ལྡན་པའི་པདྨ་འོད་དཔག་ཏུ་མེད་པ་གར་གྱི་བདག་ཉིད་དུ་བརྟན་གཡོ་ཀུན་ལ་ཁྱབ་པའི་བདག་ཉིད་དུ་རོལ་པ་ཆེན་པོའི་རིན་པོ་ཆེའི་གདུགས་ཉི་མ་ཡིན་ནོ། ། དྲུག་པ་སངས་རྒྱས་ཀུན་དོན་ལ་བསྟོད་པ་ནི། སངས་རྒྱས་ཀུན་གྱི་གཟི་བརྗིད་ཆེ། ། སངས་རྒྱས་ཀུན་གྱི་སྐུ་འཆང་བ། ། སངས་རྒྱས་ཀུན་གྱི་རྣལ་འབྱོར་ཆེ། ། སངས་རྒྱས་ཀུན་གྱི་བསྟན་པ་གཅིག ། ཅེས་པའོ། ། དེ་ལ་སངས་རྒྱས་ཇི་སྙེད་ཡོད་པ་དེ་སྙེད་ཀུན་གྱི་གཟི་བརྗིད་ཆེན་པོའི་བདག་༼ཉིད་༽༼གི༽རང་བྱུང་གི་ཡེ་ཤེས་ནི་སངས་རྒྱས་ཀུན་གྱི་སྐུ་གསུམ་དབྱེར་མེད་དུ་འཆང་ཞིང་བརྙེས་པ་ངོ་བོ་ཉིད་ཀྱི་སྐུ་ཡིན་ཞིང་། སངས་རྒྱས་ཀུན་གྱི་སྐུ་རྡོ་རྗེ་གསུང་རྡོ་རྗེ་ཐུགས་རྡོ་རྗེ་ཡེ་ཤེས་རྡོ་རྗེ་རྣལ་འབྱོར་ཐབས་ཤེས་ཀྱི་བདག་ཉིད་ཆེན་པོ་འདི་ཉིད་སངས་རྒྱས་ཀུན་གྱི་བསྟན་པ་ལ་དོན་དམ་པའི་ཐེག་པ་ཆེན་པོ་གཅིག་པུ་གཤིས་ལ་ཟླ་བོ་མེད་པ་ཡིན་ནོ། ། བདུན་པ་རིན་ཆེན་དབང་བསྐུར་ལ་བསྟོད་པ་ནི།
རྡོ་རྗེ་རིན་ཆེན་དབང་བསྐུར་དཔལ། ། རིན་ཆེན་ཀུན་བདག་དབང་ཕྱུག་སྟེ། ། འཇིག་རྟེན་དབང་ཕྱུག་ཀུན་གྱི་བདག ། རྡོ་རྗེ་འཆང་བ་ཀུན་གྱི་རྗེ། ། ཞེས་པའོ། ། དེ་ལ་རྡོ་རྗེ་བདེ་བ་ཆེན་པོ་རིན་ཆེན་འབྱུང་ལྡན་གྱིས་དབང་བསྐུར་བའི་དཔལ་ཕུན་སུམ་ཚོགས་པའི་རིན་ཆེན་ཀུན་གྱི་བདག་ཉིད་དུ་གྱུར་པའི་དབང་ཕྱུག་སྟེ། དེ་ཉིད་ཆོས་སྐུའི་འཇིག་རྟེན་གྱིས་དབང་ཕྱུག་ཀུན་གྱི་བདག་ཉིད་སྐུ་གསུང་ཐུགས་ཀྱི་རྡོ་རྗེ་བདེ་བ་ཆེན་པོ་འཆང་བ་གང་ཡིན་པ་དེ་ནི་ལུས་ཅན་ཀུན་གྱི་ངོ་བོ་ཡིན་ནོ། ། བརྒྱད་པ་ཐུགས་ཆེན་ཐབས་ཤེས་ལ་བསྟོད་པ། སངས་རྒྱས་ཀུན་གྱི་ཐུགས་ཆེ་བ། ། སངས་རྒྱས་ཀུན་གྱི་ཐུགས་ལ་གནས། །
སངས་རྒྱས་ཀུན་གྱི་སྐུ་ཆེ་བ། ། སངས་རྒྱས་ཀུན་གྱི་གསུང་ཡང་ཡིན། ། ཞེས་པའོ། ། དེ་ལ་སངས་རྒྱས་ཀུན་གྱི་ཐུགས་ཆེ་བ་ནི་ཐབས་བདེ་བ་ཆེན་པོ་ཝཾ་ཡིག་ཡིན་ལ། སངས་རྒྱས་ཀུན་གྱི་ཐུགས་ལ་གནས་པ་ནི། ཤེས་རབ་སྟོང་ཉིད་ཨེ་ཡིག་ཡིན་ནོ། ། སངས་རྒྱས་ཀུན་གྱི་སྐུ་ཆེ་བ་ནི། རྟོགས་པའི་ངོ་བོ་སྙིང་རྗེ་ཆེན་པོ་ཡིན་ལ། སངས་རྒྱས་ཀུན་གྱི་གསུང་ཡང་ཡིན་པ་ནི། སྤངས་པའི་ངོ་བོ་ཤེས་རབ་སྟོང་ཉིད་ཡིན་ནོ། །
དགུ་པ་རྡོ་རྗེ་ཟླ་བ་ལ་བསྟོད་པ་ནི། རྡོ་རྗེ་ཉི་མ་སྣང་བ་ཆེ། ། རྡོ་རྗེ་ཟླ་བ་དྲི་མེད་འོད། ། ཆགས་བྲལ་ལ་སོགས་ཆགས་པ་ཆེ། ། ཁ་དོག་སྣ་ཚོགས་འབར་བའི་འོད། ། ཅེས་པའོ། ། དེ་ལ་རྡོ་རྗེ་ཉི་མ་སྣང་བ་ཆེ་ནི། བདེན་དོན་བཅུ་གཉིས་དོན་དམ་གྱི་ས་བཅུ་གཉིས་ཀྱི་ངོ་བོ་ཤེས་རབ་ཡིན་ལ། རྡོ་རྗེ་ཟླ་བ་དྲི་མེད་འོད་ནི་དེ་ཉིད་བཅུ་དྲུག་དགའ་བ་བཅུ་དྲུག་གི་ངོ་བོ་ཐབས་ཡིན་ཞིང་། ཆགས་བྲལ་ལ་སོགས་ཆགས་པ་ཆེ་ནི་ཤོངས་ལོ་ཙཱ་བས།
ཆགས་བྲལ་དང་པོ་ཆགས་པ་ཆེ། ། ཞེས་པར་བསྒྱུར་ཡོད་པ་འདི་ལེགས་ཏེ། ཆགས་བྲལ་ནག་ཕྱོགས་ཀྱི་དང་པོ་དཀར་ཕྱོགས་དང་གཉིས་ཀྱི་དབུས་ཆ་བཅུ་དྲུག་པ་ལྷན་ཅིག་སྐྱེས་པའི་ཡེ་ཤེས་ཆགས་པ་ཆེན་པོ་ཐབས་བདེ་ཆེན་ཡིན་ལ། ཤེས་རབ་སྟོང་ཆེན་གྱི་ཉི་མ་ནི་ཆོས་སྐུའི་ཁྱུ་མཆོག་ཐམས་ཅད་ཚངས་པས། སྣ་ཚོགས་འབར་བའི་འོད་ནམ་མཁའ་མཐར་ཐུག་པར་རྒྱས་པའོ། ། དྲུག་པ་རྡོ་རྗེ་དཀྱིལ་ཀྲུང་སོགས་ལ་བསྟོད་པ་ལ་བཞི་སྟེ། ཐིག་ལེ་འཛིན་པ་ལ་བསྟོད་པ་དང་། སྒྱུ་འཕྲུལ་སྐུ་བཞི་ལ་བསྟོད་པ་དང་། ཐེག་ཆེན་མཚོན་ཆ་ལ་བསྟོད་པ་དང་། ཕར་ཕྱིན་ཀུན་རྫོགས་ལ་བསྟོད་པའོ། །
དང་པོ་ཐིག་ལེ་འཛིན་པ་ལ་བསྟོད་པ་ནི། རྡོ་རྗེ་དཀྱིལ་ཀྲུང་རྫོགས་སངས་རྒྱས། ། སངས་རྒྱས་འགྲོ་བའི་ཆོས་འཛིན་པ། ། དཔལ་ལྡན་སངས་རྒྱས་པདྨ་སྐྱེས། ། ཀུན་མཁྱེན་ཡེ་ཤེས་མཛོད་འཛིན་པ། ། ཞེས་པའོ། ། དེ་ལ་རྡོ་རྗེ་ནི་དོན་དམ་གྱི་རྩ་དབུ་མ་ཡིན་ཞིང་། དེ་ཆོས་ཉིད་ཀྱི་རླུང་དང་ཐིག་ལེ་གང་བ་ནི་རྡོ་རྗེ་རྫོགས་སངས་རྒྱས་པའོ། ། དཀྱིལ་ཀྲུང་ནི་དོན་དམ་པའི་འཁོར་ལོ་དྲུག་སྟེ་དེའི་རྩ་འདབ་རྣམས་ཡེ་ཤེས་ཀྱི་རླུང་སེམས་ཀྱིས་རྫོགས་པར་གང་ཞིང་བདེ་བ་རྒྱས་པའོ། ། སངས་རྒྱས་ཐམས་ཅད་ཀྱིས་ཡང་དང་ཡང་དུ་བརྗོད་ཅིང་འགྲོ་བར་མཛད་པའི་ཆོས་སྐུ་གསུང་ཐུགས་ཡེ་ཤེས་ཀྱི་ཐིག་ལེ་སྐུ་བཞིའི་ངོ་བོ་འཛིན་པ་ཡིན་ལ།
ཤོངས་ལོ་ཙཱ་བས། སངས་རྒྱས་བརྗོད་པའི་ཆོས་འཛིན་པ། ། ཞེས་པར་བསྒྱུར་བ་འདི་ལེགས་སོ། ། བཅུ་དྲུག་ཕྱེད་ཕྱེད་ཐིག་ལེ་སྐུ་བཞིའི་ངོ་བོ་དེ་ཉིད་དཔལ་ལྡན་སངས་རྒྱས་ཐབས་བདེ་བ་ཆེན་པོ་པདྨ་ཤེས་རབ་ཆེན་པོ་སྟོང་པ་ཉིད་ལས་སྐྱེས་པ་ནི་ཀུན་མཁྱེན་ཡེ་ཤེས་ཀྱི་མཛོད་ནམ་མཁའ་དང་མཉམ་པ་འཛིན་པ་པོ་ཡིན་ནོ། ། གཉིས་པ་སྒྱུ་འཕྲུལ་སྐུ་བཞི་ལ་བསྟོད་པ་ནི། རྒྱལ་པོ་སྒྱུ་འཕྲུལ་སྣ་ཚོགས་འཆང་། ། ཆེ་བ་སངས་རྒྱས་རིགས་སྔགས་རྒྱལ། ། རྡོ་རྗེ་རྣོན་པོ་རལ་གྲི་ཆེ། ། ཡི་གེ་མཆོག་སྟེ་རྣམ་པར་དག ། ཅེས་པའོ། །
དེ་ལ་རང་བྱུང་ཡེ་ཤེས་ཀྱི་སྐུ་བཞིའི་ཐིག་ལེ་རང་བཞིན་སྤྲུལ་པའི་སྐུ་ཐམས་ཅད་ལ་དབང་བསྒྱུར་བའི་རྒྱལ་པོ་སྒྱུ་མའི་རྣམ་པར་འཕྲུལ་བའི་སྤྲུལ་པ་སྣ་ཚོགས་འཆང་བ་པོ་ཡིན་ནོ། ། གསུང་གི་ཐིག་ལེ་རང་བཞིན་ཆེ་བ་སངས་རྒྱས་རིགས་སྔགས་རྒྱལ་བ་ཕུན་སུམ་ཚོགས་པ་ཐམས་ཅད་རྫོགས་པར་ལོངས་སྤྱོད་པའི་སྐུ་ཡིན་ནོ། ། ཐུགས་ཀྱི་ཐིག་ལེའི་རང་བཞིན་ནི་རྡོ་རྗེ་རྣོན་པོ་དང་རལ་གྲི་ཆེན་པོས་རྣམ་པར་རྟོག་པའི་རྒྱུན་གཅོད་པ་ཆོས་སྐུ་ཡིན་ནོ། ། ཡེ་ཤེས་ཀྱི་ཐིག་ལེའི་རང་བཞིན་ཡི་གེའམ་འགྱུར་མེད་མཆོག་སྟེ་གདོད་ནས་རྣམ་པར་དག་པ་ལྷན་ཅིག་སྐྱེས་པའི་སྐུ་ཡིན་ནོ། ། གསུམ་པ་ཐེག་ཆེན་མཚོན་ཆ་ལ་བསྟོད་པ་ནི། ཐེག་པ་ཆེན་པོ་སྡུག་བསྔལ་གཅོད། མཚོན་ཆ་ཆེན་པོ་རྡོ་རྗེ་ཆོས། ། རྡོ་རྗེ་ཟབ་མོ་འཛི་ན་འཛིག ། རྡོ་རྗེ་བློ་གྲོས་དོན་བཞིན་རིག ། ཅེས་པའོ། །
དེ་ལ་སངས་རྒྱས་ཐམས་ཅད་ཀྱི་ངོ་བོ་ཆེན་པོ་བདུན་གྱི་སྡུག་བསྔལ་བག་ཆགས་དང་བཅས་པ་རྒྱུན་གཅོད་པའི་ཡེ་ཤེས་ཀྱི་མཚོན་ཆ་ཅན་ཡིན་ལ། རྡོ་རྗེ་དེ་བཞིན་ཉིད་ཆོས་སྐུའི་རྡོ་རྗེ་རྣམ་རྟོག་གིས་ཕིགས་པར་དཀའ་བའི་ཟབ་མོ་འཛི་ན་འཛིག་ནི་རྒྱལ་བའི་རྒྱལ་པོ་སྟེ། སྒྲིབ་ཀུན་འཇོམས་པ་རྡོ་རྗེའི་བློ་གྲོས་རང་བཞིན་གྱི་དོན་ཇི་ལྟ་བ་བཞིན་དུ་རིག་པ་པོ་ཡིན་ནོ། ། བཞི་པ་ཕར་ཕྱིན་ཀུན་རྫོགས་ལ་བསྟོད་པ་ནི། ཕ་རོལ་ཕྱིན་པ་ཀུན་རྫོགས་པ། ། ས་རྣམས་ཀུན་གྱི་རྒྱན་དང་ལྡན། ། རྣམ་པར་དག་པ་བདག་མེད་ཆོས། ། ཡང་དག་ཡེ་ཤེས་ཟླ་འོད་བཟང་། ། ཞེས་པའོ། ། དེ་ལ་སྦྱིན་པ་དང་།
ཚུལ་ཁྲིམས་དང་། བཟོད་པ་དང་། བརྩོན་འགྲུས་དང་། བསམ་གཏན་དང་། ཤེས་རབ་དང་། ཐབས་དང་། སྨོན་ལམ་དང་། སྟོབས་དང་། ཡེ་ཤེས་ཀྱི་ཕ་རོལ་ཏུ་ཕྱིན་པ་སྟེ། དོན་དམ་ཆོས་སྐུའི་ཕ་རོལ་ཏུ་ཕྱིན་པ་བཅུ་པོ་ཀུན་གདོད་ནས་རྫོགས་པ་ཡིན་ལ།
དེ་ཉིད་ས་དང་པོ་རབ་ཏུ་དགའ་བ་དང་། གཉིས་པ་དྲི་མ་མེད་པ་དང་། གསུམ་པ་འོད་བྱེད་པ་དང་། ས་བཞི་པ་འོད་འཕྲོ་བ་དང་། ས་ལྔ་པ་སྦྱངས་དཀའ་བ་དང་། ས་དྲུག་པ་མངོན་དུ་གྱུར་པ་དང་། ས་བདུན་པ་རིང་དུ་སོང་བ་དང་། ས་བརྒྱད་པ་མི་གཡོ་བ་དང་། ས་དགུ་པ་ལེགས་པའི་བློ་གྲོས་དང་། ས་བཅུ་པ་ཆོས་ཀྱི་སྤྲིན་ཏེ།
ས་རྣམས་ཀུན་གྱི་ཆོས་སྐུའི་རྒྱན་ཕུན་སུམ་ཚོགས་པ་དང་ལྡན་ཞིང་། གདོད་ནས་རྣམ་པར་དག་པའི་ཡེ་ཤེས་ཀྱི་སྐུ་ཀུན་རྫོབ་ཀྱི་བདག་ཉིད་བདག་གཉིས་མེད་པའི་ཆོས་ཀྱི་ཕུང་པོ་ཡང་དག་པ་ཕྱིན་ཅི་མ་ལོག་པའི་ཡེ་ཤེས་རྡོ་རྗེ་ཟླ་བ་དྲི་མ་མེད་པའི་འོད་བཟང་པོ་ཅན་ཡིན་ནོ། ། བདུན་པ་བརྩོན་ཆེན་སྒྱུ་འཕྲུལ་སོགས་ལ་བསྟོད་པ་ལ་ལྔ་སྟེ། སྒྱུ་འཕྲུལ་རྒྱུད་མཆོག་ལ་བསྟོད་པ་དང་། ཐིག་ལེ་འཛིན་པ་ལ་བསྟོད་པ་དང་། རང་བཞིན་འཛིན་པ་ལ་བསྟོད་པ་དང་། མངོན་པར་རྟོགས་པ་ལ་བསྟོད་པ་དང་། བྱང་ཆུབ་འཆང་བ་ལ་བསྟོད་པའོ། ། དང་པོ་སྒྱུ་འཕྲུལ་རྒྱུད་མཆོག་ལ་བསྟོད་པ་ནི། བརྩོན་ཆེན་སྒྱུ་འཕྲུ་དྲྭ་བ་སྟེ། །
རྒྱུད་ཀུན་གྱི་ནི་བདག་པོ་མཆོག ། རྡོ་རྗེ་གདན་ནི་མ་ལུས་ལྡན། ། ཡེ་ཤེས་སྐུ་རྣམས་མ་ལུས་འཆང་། ། ཞེས་པའོ། ། དེ་ལ་ཀུན་གཞི་རྣམ་པར་ཤེས་པའི་ངོ་བོ་ལས་རླུང་འཇོམས་པའི་བརྩོན་འགྲུས་ཆེན་པོ་སྒྱུ་མའི་རྣམ་པར་འཕྲུལ་པའི་དྲྭ་བ་སྤྲུལ་པའི་སྐུ་སྟེ། རང་བྱུང་ཡེ་ཤེས་སྐུ་རྒྱུན་ཆགས་པ་དོན་དམ་པའི་རྒྱུད་ཀུན་གྱི་ནི་བདག་པོ་མཆོག་ཏུ་གྱུར་པ་བདག་གི་གདན་ཐུགས་རྡོ་རྗེ་ཆོས་ཀྱི་སྐུ་དང་གཞན་གྱི་གདན་གསུང་རྡོ་རྗེ་ལོངས་སྤྱོད་རྫོགས་པའི་སྐུ་དང་སྔགས་ཀྱི་གདན་ཡེ་ཤེས་རྡོ་རྗེ་ངོ་བོ་ཉིད་ཀྱི་སྐུ་དང་དེ་ཁོ་ན་ཉིད་ཀྱི་གདན་སྐུ་རྡོ་རྗེ་སྤྲུལ་པའི་སྐུ་སྟེ། རྡོ་རྗེ་གདན་བཞིའི་རིགས་ནི་མ་ལུས་པར་ལྡན་པའི་ཡེ་ཤེས་ལུས་ཅན་གྱི་སྐུ་རྣམས་མ་ལུས་པར་གདོད་ནས་འཆང་བ་པོ་ཡིན་ནོ། ། གཉིས་པ་ཐིག་ལེ་འཛིན་པ་ལ་བསྟོད་པ་ནི། ཀུན་ཏུ་བཟང་པོ་བློ་གྲོས་བཟང་། ། ས་ཡི་སྙིང་པོ་འགྲོ་བ་འཛིན། །
སངས་རྒྱས་ཀུན་གྱི་སྙིང་པོ་ཆེ། ། སྤྲུལ་པའི་འཁོར་ལོ་སྣ་ཚོགས་འཆང་། ། ཞེས་པའོ། ། དེ་ལ་ཆོས་སྐུའི་ཡིད་ཀུན་ཏུ་བཟང་པོ་ནི་སོ་སོ་ཡང་དག་པར་རིག་པའི་བློ་གྲོས་བཟང་ཞིང་། ཆོས་སྐུའི་སྙིང་པོ་དེ་བཞིན་ཉིད་ཀྱི་ནི་བཅུ་དྲུག་ཕྱེད་ཕྱེད་ཐིག་ལེ་འགྲོ་བ་འཛིན་པ་ནི་སངས་རྒྱས་ཐམས་ཅད་ཡང་ཡིན། འཁོར་འདས་ཐམས་ཅད་ཀྱི་སྙིང་པོ་ཡིན་པས་སངས་རྒྱས་ཀུན་གྱི་སྙིང་པོ་ཆེན་པོ་ནམ་མཁའ་དང་མཉམ་པའི་སྤྲུལ་པའི་འཁོར་ལོ་སྣ་ཚོགས་པ་འཆང་བ་པོ་ཡིན་ནོ། ། གསུམ་པ་རང་བཞིན་འཛིན་པ་ལ་བསྟོད་པ་ནི། དངོས་པོ་ཀུན་གྱི་རང་བཞིན་མཆོག ། དངོས་པོ་ཀུན་གྱི་རང་བཞིན་འཛིན། ། སྐྱེ་མེད་ཆོས་ཏེ་སྣ་ཚོགས་དོན། །
ཆོས་ཀུན་ངོ་བོ་ཉིད་འཆང་བ། ། ཞེས་པའོ། ། དེ་ལ་རང་བྱུང་ཡེ་ཤེས་ཀྱི་དངོས་པོ་ཀུན་གྱི་རང་བཞིན་མ་བཅོས་པ་འགྱུར་མེད་མཆོག་གི་བདེ་བ་ཆེན་པོའི་དངོས་པོ་ཀུན་གྱི་སྐུ་བཞིའི་རང་བཞིན་བཅུ་དྲུག་ཕྱེད་ཕྱེད་ཀྱི་ཐིག་ལེ་འཛིན་པ་པོ་ཡིན་ལ། དེ་ཉིད་སྐྱེ་འགག་གནས་གསུམ་གྱིས་དབེན་པའི་སྐྱེ་མེད་དོན་དམ་པའི་ཆོས་ཏེ། འཁོར་འདས་ཀྱི་རྣམ་པ་སྣ་ཚོགས་པའི་སྤྲུལ་པ་སྟོན་ཅིང་། ཆོས་ཀུན་གྱི་ཡིན་ལུགས་ངོ་བོ་ཉིད་ཀྱི་སྐུ་འཆང་བ་པོ་ཡིན་ནོ། ། བཞི་པ་མངོན་པར་རྟོགས་པ་ལ་བསྟོད་པ་ནི། ཤེས་རབ་ཆེན་པོའི་སྐད་ཅིག་ལ། ། ཆོས་ཀུན་ཁོང་དུ་ཆུད་པ་འཆང་། ། ཆོས་ཀུན་མངོན་པར་རྟོགས་པ་སྟེ། །
ཐུབ་པ་བློ་མཆོག་འབྱུང་བའི་མཐའ། ། ཞེས་པའོ། ། དེ་ལ་སོ་སོར་རྟོག་པའི་ཡེ་ཤེས་ཀྱི་ལུས་ཅན་ཤེས་རབ་གྱི་ཕ་རོལ་ཏུ་ཕྱིན་པ་ཆེན་པོ་ནི། དུས་སྐད་ཅིག་ལས་ཡང་འཁོར་འདས་ཀྱི་ཆོས་ཀུན་མ་ལུས་པར་ཁོང་དུ་ཆུད་ཅིང་མངོན་པར་རྟོགས་པའི་དྲན་པ་ཆེན་པོ་མ་ཉམས་པ་འཆང་བ། དེ་ཉིད་ཆོས་ཀྱི་དབྱིངས་ཀུན་རྫོགས་པར་མངོན་པར་རྟོགས་པའི་ངོ་བོ་ཤེས་རབ་དམ་པ་སྟེ། འཕོ་བའི་བག་ཆགས་ལས་རླུང་དང་བཅས་པ་ཐུབ་པའི་བློ་གྲོས་ཀྱི་མཆོག་ནི་འབྱུང་བའི་མཐར་ཐུག་པ་ཆོས་སྐུའི་འབྱུང་བ་ཡིན་ནོ། ། ལྔ་པ་བྱང་ཆུབ་འཆང་བ་ལ་བསྟོད་པ་ནི། མི་གཡོ་རབ་ཏུ་དྭངས་པའི་བདག ། རྫོགས་པའི་སངས་རྒྱས་བྱང་ཆུབ་འཆང་། ། སངས་རྒྱས་ཀུན་གྱི་མངོས་སུམ་པ། །
ཡེ་ཤེས་མེ་ལྕེ་འོད་རབ་གསལ། ། ཞེས་པའོ། ། དེ་ལ་སངས་རྒྱས་མི་འཁྲུགས་པ་མི་བསྐྱོད་པ་མི་གཡོ་བ་ནི། རབ་ཏུ་གསལ་ཞིང་དྭངས་པ་རྙོག་པ་མེད་པའི་བདག་ཉིད་ལྷན་ཅིག་སྐྱེས་པའི་སྐུ་རྫོགས་པའི་སངས་རྒྱས་ཀྱི་བྱང་ཆུབ་སྐུ་ལྷག་མ་གསུམ་དབྱེར་མེད་དུ་འཆང་བ་པོ་ཡིན་ལ་དེ་ཉིད་སངས་རྒྱས་ཀུན་གྱི་སྐུ། ཐམས་ཅད་མངོན་སུམ་དུ་གྱུར་པའི་ཡེ་ཤེས་རྩེ་མོ་ནམ་མཁའི་མཐར་ཐུག་པར་འོད་རབ་ཏུ་གསལ་ཞིང་སྣང་བར་བྱེད་པ་པོ་ཡིན་ནོ། ། དེ་ལྟར་སོ་སོར་རྟོག་པའི་ཡེ་ཤེས་སེམས་ཅན་ཐམས་ཅད་སྙིང་པོ་སངས་རྒྱས་ཐམས་ཅད་ཀྱི་ངོ་བོ་འཕགས་པ་ཐམས་ཅད་ཀྱི་ཡེ་ཤེས་ཀྱི་སྐུ་རྣམས་མ་ལུས་པ་འཆང་བ་པོ་ནི། སེམས་ཅན་གྱི་དུས་ན་རང་རང་གི་ཀུན་གཞི་ཡིན་ལ། སྒྲིབ་པ་སྦྱོངས་པའི་དུས་ན་རྣམ་དག་ལེགས་པའི་ལམ་ཡིན་ཞིང་། སངས་རྒྱས་པའི་དུས་ན་སངས་རྒྱས་ཐམས་ཅད་ཀྱི་ངོ་བོ་ཆོས་ཀྱི་སྐུ་མཛེས་པ་དང་བཅས་པ་ཡིན་ནོ། ། བཞི་པ་མཉམ་ཉིད་ཡེ་ཤེས་ལ་བསྟོད་པ་ལ་ལྔ་སྟེ།
འདོད་པའི་དོན་གྲུབ་སོགས་ལ་བསྟོད་པ་དང་། སྤྲིན་དཀར་དག་པ་སོགས་ལ་བསྟོད་པ་དང་། བྱང་ཆུབ་ཡན་ལག་སོགས་ལ་བསྟོད་པ་དང་། བདེན་དོན་བཅུ་གཉིས་སོགས་ལ་བསྟོད་པ་དང་། གྲུབ་པའི་མཐར་ཕྱིན་སོགས་ལ་བསྟོད་པའོ། ། དང་པོ་འདོད་པའི་དོན་གྲུབ་སོགས་ལ་བསྟོད་པ་ལ་དྲུག་སྟེ། འདོད་པའི་དོན་གྲུབ་ལ་བསྟོད་པ་དང་། སྒྲིབ་གཉིས་འཇོམས་པ་ལ་བསྟོད་པ་དང་། གར་གྱི་རྣམ་འགྱུར་ལ་བསྟོད་པ་དང་། ས་གཞི་ཟིལ་གནོན་ལ་བསྟོད་པ་དང་།
གཉིས་མེད་ཡེ་ཤེས་ལ་བསྟོད་པ་དང་། འདོད་ཆགས་དགའ་བ་ཆེན་པོ་ལ་བསྟོད་པའོ། ། དང་པོ་འདོད་པའི་དོན་གྲུབ་ལ་བསྟོད་པ་ནི། འདོད་པའི་དོན་གྲུབ་དམ་པ་སྟེ། ། ངན་སོང་ཐམས་ཅད་རྣམ་སྦྱོང་བ། ། མགོན་པོ་སེམས་ཅན་ཀུན་གྱི་མཆོག ། སེམས་ཅན་ཐམས་ཅད་རབ་གྲོལ་བྱེད། ། ཅེས་པའོ། ། དེ་ལ་གཞི་ལམ་འབྲས་བུའི་གནས་སྐབས་ཀྱི་དོན་དམ་པའི་ངོ་བོ་དེ་བཞིན་གཤེགས་པ་ཡིན་བྱང་ཆུབ་ཀྱང་ཡིན་ཡེ་ཤེས་ཡང་ཡིན་ཤེས་རབ་ཡང་ཡིན་སྙིང་པོ་ཡང་ཡིན་པ་དེ་ཉིད་མཉམ་པ་ཉིད་ཀྱི་ཡེ་ཤེས་ཡིན་པའི་སྒོ་ནས་བསྟོད་པ་ནི། ཡེ་ཤེས་འདི་ཉིད་རང་དང་གཞན་གྱི་གནས་སྐབས་དང་མཐར་ཐུག་གི་འདོད་པའི་དོན་མཆོག་དང་ཐུན་མོང་གི་དངོས་གྲུབ་དམ་པ་སྟེ།
དེ་ཉིད་སེམས་ཅན་ངན་སོང་དུ་འཕེན་པའི་སྡིག་པ་ཐམས་ཅད་རྣམ་པར་སྦྱོངས་པའི་སེམས་ཅན་ཀུན་སྐྱོབས་པའི་མགོན་པོ་སེམས་ཅན་ཀུན་གྱི་དོན་བྱེད་པའི་མཆོག་ཏུ་གྱུར་པས་སེམས་ཅན་ཐམས་ཅད་ལས་དང་ཉོན་མོངས་པའི་འཆིང་བ་ལས་རབ་ཏུ་གྲོལ་བར་བྱེད་པ་པོ་ཡིན་ནོ། ། གཉིས་པ་སྒྲིབ་གཉིས་འཇོམས་པ་ལ་བསྟོད་པ་ནི། ཉོན་མོངས་གཡུལ་དུ་གཅིག་དཔའ་བ། ། མི་ཤེས་དགྲ་ཡི་དྲེགས་པ་འཇོམས། ། དཔལ་ལྡན་བློ་དང་སྒེགས་འཆང་བ། ། བརྟན་པོ་མི་སྡུག་གཟུགས་འཆང་བ། ། ཞེས་པའོ། ། དེ་ལ་ཉོན་མོངས་ཀྱི་སྒྲིབ་པའི་དཔུང་མང་པོ་དང་འཁྲུགས་པ་འགྱེད་པའི་གཡུལ་དུ་ཡེ་ཤེས་གཅིག་པུ་འདིས་ཉོན་མོངས་ཀུན་ཐུབ་པའི་དཔའ་བ་ཡིན་ལ། གཅིག་པུ་འདི་ཉིད་ཀྱིས་མི་ཤེས་པ་ཤེས་སྒྲིབ་ཀྱི་དགྲ་དཔུང་ཆེན་པོ་དྲེགས་པ་འཇོམས་པར་མཛད་པའོ། ། དེ་ཉིད་གཉིས་མེད་ཡེ་ཤེས་ཀྱི་དཔལ་དང་ལྡན་ཞིང་རྡོ་རྗེའི་བློ་གྲོས་དང་།
མཚན་བཟང་ཕུན་སུམ་ཚོགས་པས་སྒེག་ཅིང་མཛེས་པར་ལྡན་པ་ནི་མཚན་རྟོགས་ཀྱིས་མི་བསྐྱོད་པའི་བརྟན་པོ་དམྱལ་བ་དང་དུད་འགྲོ་ལ་སོགས་པ་མི་སྡུག་པའི་གཟུགས་བརྙན་འཆང་བ་པོ་ཡིན་ནོ། ། གསུམ་པ་གར་གྱི་རྣམ་འགྱུར་ལ་བསྟོད་པ་ནི། ལག་པ་བརྒྱ་པོ་ཀུན་བསྐྱོད་ཅིང་། ། གོམ་པའི་སྟབས་ཀྱི་གར་བྱེད་པ། ། དཔལ་ལྡན་ལག་པ་རྒྱས་གང་ལ། ། ནམ་མཁའ་ཁྱབ་པར་གར་བྱེད་པ། ། ཞེས་པའོ། ། དེ་ལ་རིགས་བརྒྱའི་ངོ་བོ་ལག་པ་བརྒྱ་པོ་ནམ་མཁའ་ཁྱབ་པར་གར་སྟབས་ཀྱི་རྣམ་འགྱུར་ཀུན་ཏུ་བསྐྱོད་ཅིང་། རྐང་པ་གཡས་བརྐྱང་གཡོན་བརྐུམ་ལ་སོགས་པ་གོམ་པ་སྟང་སྟབས་སྣ་ཚོགས་ཀྱི་གར་བྱེད་པ་ནི་གཉིས་མེད་ཡེ་ཤེས་ཀྱི་དཔལ་དང་ལྡན་པའི་ལག་པ་ནམ་མཁའི་མཐར་ཐུག་རྒྱས་ཤིང་གང་ལ་གང་འདུལ་དེ་ལ་དེར་སྟོན་པ་ཡིན་ལ། སྒེག་པ་དང་དཔའ་བ་དང་མི་སྡུག་པ་དང་།
རྒོད་པ་དང་དྲག་ཤུལ་དང་། འཇིགས་སུ་རུང་བ་དང་སྙིང་རྗེ་བ་དང་དམ་པ་དང་ཞི་བ་དང་གར་དགུའི་རོ་དང་ལྡན་པས་ནམ་མཁའ་དང་ཁྱབ་པར་གཞན་དོན་དུ་གར་གྱིས་རོལ་བར་བྱེད་པ་པོ་ཡིན་ནོ། ། བཞི་པ་ས་གཞི་ཟིལ་གནོན་ལ་བསྟོད་པ་ནི། ས་ཡི་དཀྱིལ་འཁོར་བཞི་ཡི་ཁྱོན། ། རྐང་པ་ཡ་གཅིག་མཐིལ་གྱིས་གནོན། ། རྐང་འཐེབས་སེན་མོའི་ཁྱོན་གྱིས་ཀྱང་། ། ཚངས་པའི་ཡུལ་ས་རྩེ་ནས་གནོན། ། ཞེས་པའོ། ། དེ་ལ་གར་བྱེད་པའི་སྐུ་རྫུ་འཕྲུལ་གྱི་ཆོ་འཕྲུལ་ནི་སའི་དཀྱིལ་འཁོར་གྱི་གཞིའི་ཁྱོན་ཐམས་ཅད་སྐང་པ་ཡ་གཅིག་གི་མཐིལ་གྱིས་ཀྱང་ཁྱབ་པར་ཟིལ་གྱིས་གནོན་ཅིང་། དེར་ཡང་མ་ཟད་རྐང་པའི་མཐེབ་མོ་གཅིག་གི་སེན་མོའི་ཁྱོན་གྱིས་ཀྱང་ཚངས་པའི་འཇིག་རྟེན་གྱིས་ཡུལ་གྱི་ས་གཞིའི་རྩེ་མོ་ནས་ཁྱབ་པར་ཟིལ་གྱིས་གནོན་ཡང་ས་གཞི་ཆུང་བར་མི་མངོན་ལ་རྐང་པ་དང་སེམས་ཅན་ཆེ་བར་མི་མངོན་པ་ཡིན་ནོ། །
ལྔ་པ་གཉིས་མེད་ཡེ་ཤེས་ལ་བསྟོད་པ་ནི། དོན་གཅིག་གཉིས་མེད་ཆོས་ཀྱི་དོན། ། དམ་པ་དོན་ནི་འཇིགས་པ་མེད། ། རྣམ་པ་སྣ་ཚོགས་གཟུགས་དོན་ཅན། ། རྣམ་ཤེས་སྣ་ཚོགས་རྒྱུད་དང་ལྡན། ། ཞེས་པའོ། ། དེ་ལ་གར་གྱི་རོལ་པ་དེ་དག་ཐམས་ཅད་བདེ་ཆེན་ངོ་བོ་ཉིད་ཀྱི་སྐུ་ལྷན་ཅིག་སྐྱེས་པའི་དོན་གཅིག་པུ་ནི། ཀུན་རྫོབ་ཀྱི་གཉིས་ཆོས་ཐམས་ཅད་མེད་པའི་ཡེ་ཤེས་ཆོས་ཀྱི་སྐུའི་དོན་དམ་པའི་དོན་ཏེ་འདུས་མ་བྱས་ཡིན་པས་འཇིགས་པ་མེད་པའི་ཕྱིར་མཉམ་ཉིད་ཡེ་ཤེས་ཀྱི་རིག་པ་སྣ་ཚོགས་པའི་གཟུགས་ཀྱི་དོན་ཕུན་སུམ་ཚོགས་པ་ཅན་ཡིན་ནོ། ། དེ་ཉིད་རྣམ་ཤེས་མི་བསྐྱོད་པའི་ཡེ་ཤེས་སྣ་ཚོགས་པའི་སེམས་ཙམ་གྱི་རྒྱུ་དང་ལྡན་པའི་རིགས་ནམ་མཁའ་དང་མཉམ་པ་ཡིན་ནོ། ། དྲུག་པ་འདོད་ཆགས་དགའ་ཆེན་ལ་བསྟོད་པ་ནི།
དངོས་དོན་མ་ལུས་རྣམས་ལ་དགའ། ། སྟོང་པ་ཉིད་དགའ་འདོད་ཆགས་བློ། ། སྲིད་པའི་འདོད་ཆགས་སྤངས་པ་སྟེ། ། སྲིད་གསུམ་དགའ་བ་ཆེན་པོ་པ། ། ཞེས་པའོ། ། དེ་ལ་འགྱུར་མེད་བདེ་ཆེན་གྱི་དངོས་པོའི་དོན་མ་ལུས་པ་རྣམས་ལ་དབྱེར་མེད་དུ་གནས་པའི་དགའ་བ་ཆེན་པོ་ཐམས་ཅད་ཀུན་རྫོབ་ཀྱིས་སྟོང་པ་དོན་དམ་པ་ཉིད་ཀྱི་དགའ་བའི་འདོད་ཆགས་ཆེན་པོའི་བློ་ནི་སྲིད་པའི་འདོད་ཆགས་འདོད་ནས་སྤངས་པ་སྟེ། དོན་དམ་གྱི་སེམས་དཔའ་སྲིད་པ་གསུམ་གཅིག་པ་ལྷན་ཅིག་སྐྱེས་པའི་དགའ་བ་ཆེན་པོའི་བདག་ཉིད་ཡིན་ནོ། ། གཉིས་པ་སྤྲིན་དཀར་དག་པ་སོགས་ལ་བསྟོད་པ་ལ་གསུམ་སྟེ། དག་པ་འོད་བཟང་ལ་བསྟོད་པ་དང་། ཅོད་པཎ་སྐྲ་རྒྱན་ལ་བསྟོད་པ་དང་།
རྫུ་འཕྲུལ་རྐང་པ་ལ་བསྟོད་པའོ། ། དང་པོ་དག་པ་འོད་བཟང་ལ་བསྟོད་པ་ནི། སྤྲིན་དཀར་དག་པ་བཞིན་དུ་དཀར། ། འོད་བཟང་སྟོན་ཀའི་ཟླ་བའི་འོད། ། ཉི་མ་འཆར་ཀའི་དཀྱིལ་ལྟར་མཛེས། ། སེན་མོའི་འོད་ནི་ཤེས་ཆེར་དམར། ། ཞེས་པའོ། ། དེ་ལ་སྤྲིན་དཀར་ནག་དང་འདྲ་བའི་བཟང་རྟོག་ངན་རྟོག་འདོད་ནས་མེད་པའི་ཕྱིར་སྤྲིན་དཀར་པོས་ཀྱང་དག་པ་སྟོན་ཀའི་ཟླ་བ་ཉ་བ་བཞིན་དུ་དཀར་ཞིང་གསལ་བའི་འོད་བཟང་པོ་སྟོན་ཀའི་ཟླ་བ་རྒྱས་པའི་འོད་ལྟ་བུ་འཕྲོ་བ་ནི། ཐབས་སྙིང་རྗེ་ཆེན་པོ་དང་། ཉི་མ་འཆར་ཀའི་དཀྱིལ་ལྟར་མ་རིག་གི་མུན་པས་དབེན་པའི་འོད་ཟེར་རབ་ཏུ་མཛེས་པར་བྱས་ཤིང་ཕྱོགས་བཅུར་འབར་ལ་རང་བྱུང་ཡེ་ཤེས་ཀྱི་སེན་མོའི་འོད་ནི་ཤས་ཆེར་སྣུམ་ཞིང་མདངས་ཆགས་པ་ནི་ཤེས་རབ་སྟོང་པ་ཉིད་ཡིན་ནོ། །
གཉིས་པ་ཅོད་པཎ་སྐྲ་རྒྱན་ལ་བསྟོད་པ་ནི། ཅོད་པཎ་བཟང་པོ་མཐོན་ཀའི་རྩེ། ། སྐྲ་མཆོག་མཐོན་ཀ་ཆེན་པོ་ཅན། ། ནོར་བུ་ཆེན་པོ་འོད་ཆགས་དཔལ། ། སངས་རྒྱས་སྤྲུལ་པའི་རྒྱན་དང་ལྡན། ། ཞེས་པའོ། ། དེ་ལ་ཆོས་སྐུའི་དབུ་སྐྱེས་ཀྱི་ཅོད་པཎ་བཟང་པོ་མདོག་མཐོན་ཀ་འབར་བའི་རྩེ་མོ་ཅན་གྱིས་སྐྲ་མཆོག་ཐམས་ཅད་སྣུམ་ཞིང་དྭངས། མཐོན་མཐིང་ཀའི་རྩེ་མོ་རྒྱས་པ་ཅན་ནོ། ། ཐུགས་རྡོ་རྗེའི་ངོ་བོ་ཡིད་བཞིན་གྱི་ནོར་བུ་ཆེན་པོ་ཕུན་སུམ་ཚོགས་པའི་འོད་ཆགས་འབར་བའི་དཔལ་ནམ་མཁའ་གང་བར་རྒྱས་པར་སངས་རྒྱས་ཀུན་གྱི་སྤྲུལ་པའི་སྐུ་རྒྱན་ཚོགས་དང་ལྡན་པ་ཡིན་ནོ། ། གསུམ་པ་རྫུ་འཕྲུལ་རྐང་པ་ལ་བསྟོད་པ་ནི།
འཇིག་རྟེན་ཁམས་བརྒྱ་ཀུན་བསྐྱོད་པ། ། རྫུ་འཕྲུལ་རྐང་པའི་སྟོབས་ཆེན་ལྡན། ། དེ་ཉིད་དྲན་པ་ཆེན་པོ་འཆང་། ། དྲན་པ་བཞི་པོ་ཏིང་འཛིན་རྒྱལ། ། ཞེས་པའོ། ། དེ་ལ་རྫུ་འཕྲུལ་གྱིས་མཐུ་ཆེན་པོའི་སྟོབས་ཀྱིས་འཇིག་རྟེན་གྱི་ཁམས་བརྒྱ་སྟོང་ཀུན་གཡོ་ཞིང་བསྐྱོད་པ་རྫུ་འཕྲུལ་གྱི་རྐང་པའི་སྟང་སྟབས་ཆེན་པོའི་རྩལ་དང་ལྡན་པ། དེ་ཉིད་ཆོས་སྐུའི་དྲན་པ་ཉེ་བར་གཞག་པ་ཆེན་པོ་འཆང་བ་པོ་དྲན་པ་ཉེ་བར་བཞག་པ་བཞིའི་ཏིང་ངེ་འཛིན་ནི་དོན་དམ་གྱི་ཆོས་ཐམས་ཅད་ལ་དབང་བསྒྱུར་བའི་རྒྱལ་པོ་ཡིན་ནོ། ། གསུམ་པ་བྱང་ཆུབ་ཀྱི་ཡན་ལག་ལ་བསྟོད་པ་ལ་བཞི་སྟེ། བྱང་ཆུབ་རིག་པ་ལ་བསྟོད་པ་དང་། ཆགས་མེད་སྙིང་རྗེ་ལ་བསྟོད་པ་དང་།
དབང་དོན་ཤེས་པ་ལ་བསྟོད་པ་དང་། ངེས་འབྱུང་མཐར་ཐུག་ལ་བསྟོད་པའོ། ། དང་པོ་བྱང་ཆུབ་རིག་པ་ལ་བསྟོད་པ་ནི། བྱང་ཆུབ་ཡན་ལག་མེ་ཏོག་སྤོས། ། དེ་བཞིན་གཤེགས་པའི་ཡོན་ཏན་མཚོ། ། ལམ་གྱི་ཡན་ལག་བརྒྱད་ཚུལ་རིག ། ཡང་དག་སངས་རྒྱས་ལམ་རིག་པ། ། ཞེས་པའོ། ། དེ་ལ་ཆོས་སྐུའི་ངོ་བོ་དྲན་པ་དང་། ཆོས་རབ་ཏུ་རྣམ་པར་འགྱེད་པ་དང་།
བརྩོན་འགྲུས་དང་དགའ་བ་དང་། ཤིན་ཏུ་སྦྱངས་པ་དང་། ཏིང་ངེ་འཛིན་དང་བཏང་སྙོམས་ཡང་དག་བྱང་ཆུབ་ཀྱི་ཡན་ལག་བདུན་གྱི་མེ་ཏོག་དམ་པ་དང་བདུག་སྤོས་དམ་པ་ལ་སོགས་པ་ཀུན་ཏུ་བཟང་པོའི་མཆོད་སྤྲིན་རྒྱ་མཚོས་དེ་བཞིན་གཤེགས་པའི་སྟོབས་བཅུ་དང་མི་འཇིགས་པ་ལ་སོགས་པའི་ཡོན་ཏན་གྱི་རྒྱ་མཚོ་རྣམས་ལ་མཆོད་པ་ཡིན་ལ། མཉམ་ཉིད་ཡེ་ཤེས་ཀྱི་ངོ་བོ་ཡང་དག་པའི་ལྟ་བ་དང་ཡང་དག་པའི་རྟོགས་པ་དང་ཡང་དག་པའི་ངག་དང་། ཡང་དག་པའི་ལས་ཀྱི་མཐའ་དང་། ཡང་དག་པའི་འཚོ་བ་དང་ཡང་དག་པའི་རྩོལ་བ་དང་ཡང་དག་པའི་དྲན་པ་དང་ཡང་དག་པའི་ཏིང་ངེ་འཛིན་ཏེ། འཕགས་པའི་ལམ་གྱི་ཡན་ལག་བརྒྱད་ཚུལ་བཞིན་དུ་རིག་པའི་ཡང་དག་པའི་སངས་རྒྱས་ཀྱི་ལམ་ཡན་ལག་བརྒྱད་རིག་ཅིང་སྟོན་པ་པོ་ཡིན་ནོ། ། གཉིས་པ་ཆགས་མེད་སྙིང་རྗེ་ལ་བསྟོད་པ་ནི། སེམས་ཅན་ཀུན་ལ་ཤས་ཆེར་ཆགས། ། ནམ་མཁའ་ལྟ་བུར་ཆགས་པ་མེད། །
སེམས་ཅན་ཀུན་གྱི་ཡིད་ལ་འཇུག ། སེམས་ཅན་ཀུན་གྱི་ཡིད་ལྟར་མགྱོགས། ། ཞེས་པའོ། ། དེ་ལ་ཡེ་ཤེས་ཆེན་པོའི་འཕྲིན་ལས་སེམས་ཅན་ཀུན་གྱི་དོན་ལ་མཆོག་གི་ཐུགས་རྗེས་ཤས་ཆེར་ཆགས་ཀྱང་ནམ་མཁའ་ལྟ་བུར་སྐྱོན་གྱིས་མ་རེག་པའི་འཇིག་རྟེན་ཆོས་བརྒྱད་ཀྱི་ཆགས་པས་གོས་པ་མེད་ལ། གང་ལ་གང་འདུལ་དེ་ལ་སེམས་ཅན་ཀུན་གྱི་ཡིད་ལ་འཚམ་པར་འཇུག་ཅིང་དུས་གསུམ་ཀུན་ཏུ་སེམས་ཅན་ཀུན་གྱི་ཡིད་ལྟར་མགྱོགས་ཤིང་མྱུར་བས་ཕྱོགས་བཅུ་སྤྲུལ་པས་ཁྱབ་པར་འགེངས་སོ། ། གསུམ་པ་དབང་དོན་ཤེས་པ་ལ་བསྟོད་པ་ནི། སེམས་ཅན་ཀུན་གྱི་དབང་དོན་ཤེས། ། སེམས་ཅན་ཀུན་གྱི་ཡིད་འཕྲོག་པ། ། ཕུང་པོ་ལྔ་དོན་དེ་ཉིད་ཤེས། ། རྣམ་དག་ཕུང་པོ་ལྔ་འཆང་བ། །
ཞེས་པའོ། ། དེ་ལ་སེམས་ཅན་ཀུན་གྱི་དབང་པོ་རབ་དང་འབྲིང་དང་ཐ་མའི་བག་ཆགས་གཟུགས་སྒྲ་སོགས་ཀྱི་དོན་ལ་འཇུག་པའི་གནས་ལུགས་ཤེས་ཤིང་། ཡོན་ཏན་མཐའ་ཡས་པའི་རྣམ་འགྱུར་གྱིས་སེམས་ཅན་ཀུན་གྱི་ཡིད་འཕྲོག་པ་ཅན་ཡིན་ལ། ཕུང་པོ་ལྔའི་ཡིན་ལུགས་ཀྱི་དོན་དེ་ཉིད་ཀྱི་ཕུང་པོ་ལྔ་ཤེས་པའི་གཟུང་འཛིན་གྱིས་གདོད་ནས་རྣམ་པར་དག་པའི་ཕུང་པོ་ལྔ་ཡེ་ནས་དབྱེར་མེད་འཆང་བ་པོ་ཡིན་ནོ། ། བཞི་པ་ངེས་འབྱུང་མཐར་ཐུག་ལ་བསྟོད་པ་ནི། ངེས་འབྱུང་ཀུན་གྱི་མཐའ་ལ་གནས། ། ངེས་པར་འབྱུང་བ་ཀུན་ལ་མཁས། ། ངེས་འབྱུང་ཀུན་གྱི་ལམ་ལ་གནས། ། ངེས་པར་འབྱུང་བ་ཀུན་སྟོན་པ། ། ཞེས་པའོ། །
དེ་ལ་རང་ཉིད་དོན་ཕུན་སུམ་ཚོགས་པ་ཐེག་པ་གསུམ་གྱི་སྒྲིབ་པ་ཀུན་ལས་ངེས་པར་འབྱུང་བ་ཀུན་གྱི་མཐར་ཐུག་པ་ཐེག་པ་ཆེན་པོའི་འབྲས་བུ་ལ་གདོད་ནས་གནས་པ་དེ་ཉིད་ཐེག་པ་གསུམ་གྱི་ངེས་པར་འབྱུང་བའི་ཐབས་ཀུན་ལ་མཁས་པས་ཐེག་པ་གསུམ་གྱི་ངེས་པར་འབྱུང་བ་ཀུན་གྱི་ལམ་ལ་གནས་ནས་གཞན་ལ་ཐེག་པ་གསུམ་གྱི་སྒྲིབ་པ་ལས་ངེས་པར་འབྱུང་བའི་ཐབས་ཀུན་ཡང་དག་པར་སྟོན་པ་གཞན་དོན་ཕུན་སུམ་ཚོགས་པ་ཡིན་ནོ། ། བཞི་པ་བདེན་དོན་བཅུ་གཉིས་སོགས་ལ་བསྟོད་པ་བརྒྱད་དེ། དག་པ་བཅུ་གཉིས་ལ་བསྟོད་པ་དང་། བདེན་དོན་དེ་ཉིད་ལ་བསྟོད་པ་དང་། སྤྲུལ་སྐུ་དོན་རིག་ལ་བསྟོད་པ་དང་། ཐེག་པའི་འབྲས་བུ་ལ་བསྟོད་པ་དང་། ཉོན་མོངས་གསུམ་བརྒལ་ལ་བསྟོད་པ་དང་། སྤངས་རྟོགས་འགྲོ་དོན་ལ་བསྟོད་པ་དང་། སྐྱོན་སྤངས་རིག་པ་ལ་བསྟོད་པ་དང་། སེམས་ཅན་ཚིམས་བྱེད་ལ་བསྟོད་པའོ། །
དང་པོ་དག་པ་བཅུ་གཉིས་ལ་བསྟོད་པ་ནི། ཡན་ལག་བཅུ་གཉིས་སྲིད་རྩ་བཏོན། ། དག་པ་རྣམ་པ་བཅུ་གཉིས་འཆང་། ། བདེན་བཞིའི་ཚུལ་གྱི་རྣམ་པ་ཅན། ། ཤེས་པ་བརྒྱད་པོ་རྟོགས་པ་འཆང་། ། ཞེས་པའོ། ། དེ་ལ་སྲིད་པའི་རྩ་བ་རྟེན་འབྲེལ་ཡན་ལག་གཅུ་གཉིས་ནི་མ་རིག་པའི་རྐྱེན་གྱིས་འདུ་བྱེད་དང་འདུ་བྱེད་ཀྱི་རྐྱེན་གྱིས་རྣམ་པར་ཤེས་པ་དང་རྣམ་པར་ཤེས་པའི་རྐྱེན་གྱིས་མིང་དང་གཟུགས་དང་མིང་དང་གཟུགས་ཀྱི་རྐྱེན་གྱིས་སྐྱེ་མཆེད་དྲུག་དང་སྐྱེ་མཆེད་དྲུག་གི་རྐྱེན་གྱིས་རེག་པ་དང་རེག་པའི་རྐྱེན་གྱིས་ཚོར་བ་དང་ཚོར་བའི་རྐྱེན་གྱིས་སྲེད་པ་དང་སྲེད་པའི་རྐྱེན་གྱིས་ལེན་པ་དང་ལེན་པའི་རྐྱེན་གྱིས་སྲིད་པ་དང་སྲིད་པའི་རྐྱེན་གྱིས་སྐྱེ་བ་དང་སྐྱེ་བའི་རྐྱེན་གྱིས་རྒ་ཤི་དང་རྒ་ཤིའི་རྐྱེན་གྱིས་སྡུག་བསྔལ་བ་དང་ཡིད་མི་བདེ་བ་དང་ཁྲུགས་པ་དང་མྱ་ངན་དང་སྨྲེ་སྔགས་འདོན་པ་སྟེ་སྡུག་བསྔལ་གྱི་ཕུང་པོ་འབའ་ཞིག་པ་འདི་འབྱུང་ངོ་། །

དེ་ལྟར་མ་རིག་པ་འགགས་པའི་རྐྱེན་གྱིས་འདུ་བྱེད་འགགས་པས་རིམ་པའི་རྒ་ཤི་འགག་པའི་རྐྱེན་གྱིས་སྡུག་བསྔལ་གྱི་ཕུང་པོ་འབའ་ཞིག་པ་འདི་འགག་གོ ། ཞེས་པའི་ཚུལ་གྱིས་ཡན་ལག་བཅུ་གཉིས་སྲིད་པའི་རྩ་བ་གདོད་ནས་བཏོན་པའི་ཕྱིར། གདོད་ནས་རྣམ་པར་དག་པ་དེ་བཞིན་ཉིད་ཆོས་སྐུའི་རྟེན་འབྲེལ་བཅུ་གཉིས་ཀྱི་རྣམ་པ་དོན་དམ་གྱི་ས་བཅུ་གཉིས་འཆང་བ་པོ་ཡིན་ལ། ཡེ་ཤེས་ཆེན་པོའི་སྐུ་འདི་ཉིད་གཟུགས་བརྙན་མ་ལུས་པ་འཆང་བ་པོ་ཡིན་པའི་ཕྱིར། ངོ་བོ་དོན་དམ་པ་ཡིན་ཡང་སྡུག་བསྔལ་བ་དང་ཀུན་འབྱུང་དང་འགོག་པ་དང་ལམ་གྱི་རྣམ་པ་ཅན་ཡིན་ཞིང་། དེ་ཉིད་ནི་ཀུན་གཞིའི་རྣམ་པར་ཤེས་པ་དང་། ཉོན་མོངས་པ་ཅན་གྱི་ཡིད་དང་། མིག་གི་རྣམ་པར་ཤེས་པ་དང་། རྣ་བའི་རྣམ་པར་ཤེས་པ་དང་། སྣའི་རྣམ་པར་ཤེས་པ་དང་། ལྕེའི་རྣམ་པར་ཤེས་པ་དང་།
ལུས་ཀྱི་རྣམ་པར་ཤེས་པ་དང་། ཡིད་ཀྱི་རྣམ་པར་ཤེས་པ་བརྒྱད་པོའི་གནས་ལུགས་རྟོགས་པའི་འཕགས་པའི་ལམ་འཆང་བ་པོ་ཡིན་ནོ། ། གཉིས་པ་བདེན་དོན་དེ་ཉིད་ལ་བསྟོད་པ་ནི། བདེན་དོན་རྣམ་པ་བཅུ་གཉིས་ལྡན། ། དེ་ཉིད་རྣམ་པ་བཅུ་དྲུག་རིག ། རྣམ་པ་ཉི་ཤུའི་བྱང་ཆུབ་པ། ། རྣམ་པར་སངས་རྒྱས་ཀུན་རིག་མཆོག ། ཅེས་པའོ། ། དེ་ལ་དོན་དམ་གྱི་ཉི་མའི་ཁྱིམ་བཅུ་གཉིས་ཀྱི་བདེན་པའི་དོན་གྱི་ཡན་ལག་གི་རྣམ་པ་བཅུ་གཉིས་དང་ལྡན་ཤེས་རབ་ཨེ་ཡིག་དང་། དོན་དམ་གྱི་ཟླ་བ་དེ་ཁོ་ན་ཉིད་ཀྱི་དགའ་བ་རྣམ་པ་བཅུ་དྲུག་རིག་པ་ཐབས་ཝཾ་ཡིག་ཡིན་ལ།
ཐབས་ཤེས་དབྱེར་མེད་པའི་སྐུ་བཞི་པོ་དེ་ཉིད་ཤེས་རབ་ཀྱི་ཡེ་ཤེས་ལྔ་དང་ཐབས་ཀྱི་ཡེ་ཤེས་ལྔ་སྟེ་བཅུ་དང་དེ་ཉིད་ལུས་བསམ་པས་ཕྱེ་བ་ཡེ་ཤེས་རྣམ་པ་ཉི་ཤུས་བྱང་ཆུབ་པ་ལོངས་སྤྱོད་རྫོགས་པའི་སྐུ་དེ་དག་ཉིད་རྣམ་པར་སངས་རྒྱས་པ་ཀུན་རིག་པའི་མཆོག་ངོ་བོ་ཉིད་ཀྱི་སྐུ་ཡིན་ནོ། ། གསུམ་པ་སྤྲུལ་སྐུའི་དོན་རིག་པ་ལ་བསྟོད་པ་ནི། སངས་རྒྱས་ཀུན་གྱི་སྤྲུལ་པའི་སྐུ། ། བྱེ་བ་དཔག་མེད་འགྱེད་པ་པོ། ། སྐད་ཅིག་ཐམས་ཅད་མངོན་པར་རྟོགས། ། སེམས་ཀྱི་སྐད་ཅིག་དོན་ཀུན་རིག ། ཅེས་པའོ། ། དེ་ལ་སྣོད་བཅུད་ཀྱི་གཟའ་སྐར་གཟིངས་དང་ཟམ་པ་ལ་སོགས་པ་འཁོར་འདས་སྤྲུལ་པའི་རྣམ་པ་ཚང་བའི་སངས་རྒྱས་ཀྱིས་སྤྲུལ་པ་གང་ལ་གང་འདུལ་དེ་ལ་དེར་སྟོན་པ་ཞི་ཁྲོ་རབ་འབྱམས་ཀྱི་སྐུ་བྱེ་བ་མཐའ་ཡས་ཤིང་དཔག་ཏུ་མེད་པ་དུས་གསུམ་དུ་འགྱེད་ཅིང་འཕྲིན་ལས་མཛད་པ་པོ་ཆོས་ཀྱི་སྐུ་ཡིན་ལ། དེ་ཉིད་ཀྱི་མཁྱེན་པའི་ཡེ་ཤེས་སྐད་ཅིག་མ་གཅིག་གིས་ཆོས་ཅན་ཇི་སྙེད་པ་ཐམས་ཅད་མངོན་པར་རྟོགས་ཤིང་ཟག་མེད་ཀྱི་སེམས་ཀྱི་སྐད་ཅིག་མ་གཅིག་གིས་ཆོས་ཉིད་ཅི་ལྟ་བའི་དོན་ཀུན་རིག་པ་པོ་ཡིན། བཞི་པ་ཐེག་པའི་འབྲས་བུ་ལ་བསྟོད་པ་ནི།
ཐེག་པ་སྣ་ཚོགས་ཐབས་ཚུལ་གྱིས། ། འགྲོ་བའི་དོན་ལ་རྟོགས་པ་པོ། ། ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ཞེས་པའོ། ། དེ་ལ་ཐེག་པ་གསུམ་གྱི་སྒོ་སྣ་ཚོགས་པའི་ཐབས་ལ་མཁས་པའི་ཚུལ་གྱིས་སྲིད་པ་ཇི་སྲིད་པར་འགྲོ་བ་འདྲེན་པའི་དོན་ལ་སོ་སོར་རྟོགས་པའི་ཡེ་ཤེས་ཀྱི་ཆོས་སྟོན་པར་བྱེད་པ་པོ་ཡིན་ནོ། ། སེམས་ཅན་ཐེག་པ་གསུམ་ལ་རིམ་གྱིས་འཇུག་ཅིང་ཐེག་པ་དེ་དང་དེའི་སྒྲིབ་པ་ལས་ངེས་པར་འབྱུང་བར་མཛད་པ་ལ་མཐར་ཐུགས་པ་སངས་རྒྱས་ཀྱི་ཐེག་པ་གཅིག་གི་འབྲས་བུར་གནས་པར་མཛད་པ་ཡིན་ནོ། ། ལྔ་པ་ཉོན་མོངས་གསུམ་བརྒལ་ལ་བསྟོད་པ་ནི། ཉོན་མོངས་ཁམས་རྣམས་དག་པའི་བདག ། ལས་ཀྱི་ཁམས་རྣམས་ཟད་བྱེད་པ། །
ཆུ་བོ་རྒྱ་མཚོའི་ཀུན་ལས་བརྒལ། ། སྦྱོར་བའི་དགོན་པ་ལས་བྱུང་བ། ། ཞེས་པའོ། ། དེ་ལ་རང་ཉིད་ཉོན་མོངས་ཀྱིས་ཀུན་ནས་ཉོན་མོངས་པའི་ཁམས་རྣམས་གདོད་ནས་དག་པའི་བདག་ཉིད་ཡིན་ལ། འགྲོ་བའི་ལས་གྱི་ཉོན་མོངས་ཀྱི་ཁམས་རྣམས་ཟད་པར་བྱེད་པ་ལ་མཁས་པས་སྐྱེ་བའི་ཉོན་མོངས་ཀྱི་ཆུ་བོ་འདུས་པའི་རྒྱ་མཚོ་ཀུན་ལས་བརྒལ་ཞིང་། ཉོན་མོངས་པའི་ཀུན་ཏུ་སྦྱོར་བའི་དགོན་པ་ལས་གདོད་ནས་ངེས་པར་འབྱུང་བ་ཡིན་ནོ། ། དྲུག་པ་སྤངས་རྟོགས་འགྲོ་དོན་ལ་བསྟོད་པ་ནི། ཉོན་མོངས་ཉེ་བའི་ཀུན་ཉོན་མོངས། ། བག་ཆགས་བཅས་པ་གཏན་སྤངས་པ། ། སྙིང་རྗེ་ཆེན་པོ་ཤེས་རབ་ཐབས། །
དོན་ཡོད་འགྲོ་བའི་དོན་བྱེད་པ། ། ཞེས་པའོ། ། དེ་ལ་སྤངས་པའི་ཡོན་ཏན་ནི་ཉོན་མོངས་པ་དང་ཉེ་བའི་ཉོན་མོངས་པའི་བག་ཆགས་ཤེས་སྒྲིབ་དང་བཅས་པ་ཡེ་ནས་གཏན་ནས་སྤངས་པ་དང་། རྟོགས་པའི་ཡོན་ཏན་ཀུན་རྫོབ་ཀྱི་འཁྲུལ་སྣང་ཐམས་ཅད་དམིགས་པ་མེད་པའི་སྙིང་རྗེ་ཆེན་པོ་དང་ཤེས་རབ་ཆེན་པོ་དང་། ཐབས་ལ་མཁས་པ་ཆེན་པོ་རྣམས་པ་ཀུན་ཏུ་ཤིན་ཏུ་དོན་ཡོད་པའི་ཕྱིར། འཁོར་བ་སྲིད་དུ་འགྲོ་བའི་དོན་བྱེད་པ་པོ་ཆོས་སྐུ་གཙང་བདག་བདེ་དང་རྟག་པའི་མཐར་ཐུག་པ་ཡིན་ནོ། ། བདུན་པ་སྐྱོན་སྤངས་རིག་པ་ལ་བསྟོད་པ་ནི། འདུ་ཤེས་ཀུན་གྱི་དོན་སྤངས་ཤིང་། ། རྣམ་ཤེས་དོན་ནི་འགག་པར་བྱེད། ། སེམས་ཅན་ཀུན་ཡིད་ཡུལ་དང་ལྡན། །
སེམས་ཅན་ཀུན་གྱི་ཡིད་རིག་པ། ། ཞེས་པའོ། ། དེ་ལ་མཉམ་ཉིད་ཡེ་ཤེས་ཆེན་པོ་དེ་ཉིད་གདོད་ནས་འདུས་མ་བྱས་ཀྱི་འཛིན་པ་ཀུན་གྱི་གཟུང་དོན་བག་ཆགས་དང་བཅས་པ་སྤངས་ཤིང་སེམས་ཅན་གྱི་བདེར་གཤེགས་སྙིང་པོའི་སྒྲིབ་པ་རྣམ་ཤེས་ཚོགས་ཀྱི་རྩ་བ་འཕོ་བའི་བག་ཆགས་ཀྱི་དོན་ལས་ཀྱི་རླུང་ནི་འགག་པར་བྱེད་པའི་ཕྱིར་རོ། ། སེམས་ཅན་ཀུན་གྱི་ཡིད་ཀྱི་ཡུལ་དང་འཚམ་པའི་ཐབས་དང་ལྡན་ཞིང་སེམས་ཅན་ཀུན་གྱི་སེམས་དང་ཡིད་དང་དབང་པོའི་བག་ལ་ཉལ་བ་ཐམས་ཅད་རིག་པ་ཡིན་ནོ། ། བརྒྱད་པ་སེམས་ཅན་ཚིམ་བྱེད་ལ་བསྟོད་པ་ནི། སེམས་ཅན་ཀུན་གྱི་ཡིད་ལ་གནས། ། དེ་དག་སེམས་དང་མཐུན་པར་འཇུག ། སེམས་ཅན་ཀུན་ཡིད་ཚིམ་པར་བྱེད། ། སེམས་ཅན་ཀུན་གྱི་ཡིད་དགའ་བ། ། ཞེས་པའོ། །
དེ་ལ་རང་བྱུང་གི་ཡེ་ཤེས་བདེར་གཤེགས་སྙིང་པོ་ནི། སེམས་ཅན་ཀུན་གྱི་ཡིད་ལ་རྟག་ཏུ་གནས་ཤིང་སེམས་ཅན་དེ་དག་གི་སེམས་དང་གང་ལ་གང་འདུལ་དུ་འཚམས་ཤིང་མཐུན་པར་འཇུག་པའི་ཕྱིར་སེམས་ཅན་ཀུན་གྱི་ཡིད་དགའ་བ་ཆེན་པོ་ནས་ཚིམ་པར་བྱེད་པས་དགའ་བ་རྫོགས་པའི་སེམས་ཅན་ཀུན་གྱི་ཡིད་ལྷན་ཅིག་སྐྱེས་པའི་དགའ་བ་རྒྱས་པར་མཛད་པ་ཡིན་ནོ། ། ལྔ་པ་གྲུབ་པའི་མཐར་ཕྱིན་སོགས་ལ་བསྟོད་པ་ལ་གསུམ་སྟེ། འཁྲུལ་མེད་དོན་གསུམ་ལ་བསྟོད་པ་དང་། དུས་གསུམ་ཀུན་རིག་ལ་བསྟོད་པ་དང་། ལུས་མཆོག་རིན་ཆེན་ལ་བསྟོད་པའོ། ། དང་པོ་འཁྲུལ་མེད་དོན་གསུམ་ལ་བསྟོད་པ་ནི། གྲུབ་པ་མཐར་ཕྱིན་འཁྲུལ་པ་མེད། ། ནོར་བ་ཐམས་ཅད་རྣམ་པར་སྤངས། ། དོན་གསུམ་ཐེ་ཚོམ་མེད་པའི་བློ། །
ཀུན་དོན་ཡོན་ཏན་གསུམ་གྱི་བདག ། ཅེས་པའོ། ། དེ་ལ་མཆོག་ཏུ་མི་འགྱུར་བའི་ཡེ་ཤེས་ཡོངས་སུ་གྲུབ་པ་མཐར་ཐུགས་པར་སོན་ཅིང་ཕྱིན་པ་ཆོས་སྐུ་ནི་ཉོན་སྒྲིབ་ཀྱི་འཁྲུལ་པ་མེད་ལ་ཤེས་སྒྲིབ་ཀྱི་ནོར་བ་ཐམས་ཅད་རྣམ་པར་སྤངས་པ་རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་ཤེས་བརྙེས་པའི་ཕྱིར། རང་དོན་དང་གཞན་དོན་དང་རང་གཞན་གཉིས་ཀྱི་དོན་ཏེ་དོན་གསུམ་གྲུབ་པ་ལ་ཐེ་ཚོམ་མེད་པའི་བློ་གྲོས་ཀྱི་མཆོག་སེམས་ཅན་ཀུན་གྱི་དོན་མཛད་པ་ཕྲིན་ལས་སྐུ་གསུང་ཐུགས་ཀྱི་ཡོན་ཏན་གསུམ་གྱི་བདག་ཉིད་དོ། ། གཉིས་པ་དུས་གསུམ་ཀུན་རིག་ལ་བསྟོད་པ་ནི། ཕུན་པོ་ལྔ་དོན་དུས་གསུམ་དུ། ། སྐད་ཅིག་ཐམས་ཅད་བྱེ་བྲག་བྱེད། ། སྐད་ཅིག་གཅིག་གིས་རྫོགས་སངས་རྒྱས། ། སངས་རྒྱས་ཀུན་གྱི་རང་བཞིན་འཆང་། ། ཞེས་པའོ། །
དེ་ལ་དུས་གསུམ་དུ་ནམ་མཁའ་ལྟར་༼གནས་༽༼མཛེས་༽པ་རྣམ་པར་དག་པའི་ཕུང་པོ་ལྔ་དོན་ཆོས་ཉིད་ཀྱི་དུས་གསུམ་གཅིག་ཆར་དུ་མཁྱེན་པའི་ཡེ་ཤེས་སྐད་ཅིག་གཅིག་གིས་ཇི་ལྟ་བ་དང་ཇི་སྙེད་པའི་ཆོས་ཐམས་ཅད་རིག་ཅིང་བྱེ་བྲག་ཕྱེད་ལ། དུས་གསུམ་མཁྱེན་པའི་ངོ་བོ་ཉིད་ཀྱི་སྐུ་དེ་ཉིད་ལས་ཀྱི་རླུང་ཉིས་ཁྲི་ཆིག་སྟོང་དྲུག་བརྒྱ་འགགས་ཤིང་འགྱུར་མེད་བདེ་བའི་སྐད་ཅིག་ཉིས་ཁྲི་ཆིག་སྟོང་དྲུག་བརྒྱ་རྫོགས་པའི་སྐད་ཅིག་མ་གཅིག་གིས་རྫོགས་སངས་རྒྱས་པ་ལྷན་ཅིག་སྐྱེས་པའི་སྐུ་ནི་སངས་རྒྱས་ཀུན་གྱི་རང་བཞིན་སྐུ་གསུམ་དབྱེར་མེད་དུ་འཆང་བ་པོ་ཡིན་ནོ། ། གསུམ་པ་ལུས་མཆོག་རིན་ཆེན་ལ་བསྟོད་པ་ནི། ལུས་མེད་ལུས་ཏེ་ལུས་ཀྱི་མཆོག ། ལུས་ཀྱི་མཐའ་ནི་རྟོགས་པ་པོ། ། གཟུགས་རྣམས་མ་ལུས་ཀུན་ཏུ་སྟོན། ། ནོར་བུ་ཆེན་པོ་རིན་ཆེན་ཏོག ། ཅེས་པའོ། ། དེ་ལ་རྣམ་ཤེས་ཀྱི་ལུས་མེད་ཅིང་ཡེ་ཤེས་ཀྱི་ལུས་དེ་དོན་དམ་པའི་ལུས་ཀྱི་མཆོག་མཚན་དང་དཔེ་བྱད་མཐའ་ཡས་པའི་བརྒྱན་པ་ཆོས་སྐུ་ནི་འཁོར་འདས་ཀྱི་ལུས་ཐམས་ཅད་ཀྱི་རྣམ་པ་མཐའ་དག་ནི་མ་ལུས་པར་སྤྲུལ་ཞིང་བསྒྱུར་བ་ལ་མངའ་བརྙེས་པའི་མ་རྟོགས་གཞན་དག་ཀྱང་མཁྱེན་པའི་ཡེ་ཤེས་ཀྱི་རྟོགས་པ་ནི་འདི་ལ་འཇོག་པ་ཡིན་པའི་ཕྱིར། སྤྲུལ་པའི་གཟུགས་རྣམས་དུས་གསུམ་འཁོར་འདས་སྣོད་བཅུད་ཀྱི་རྣམ་པ་མ་ལུས་པར་ཚང་བར་ཕྱོགས་བཅུ་ཀུན་ཏུ་ནམ་མཁའི་མཐར་ཐུག་པར་སྟོན་པའི་མཛད་པ་རྣམ་རྟོག་མེད་པར་དགོས་འདོད་ཐམས་ཅད་ལྷུན་གྲུབ་ཏུ་འགྱུར་བའི་ནོར་བུ་ཆེན་པོ་རིན་ཆེན་གྱི་ཏོག་རྩེ་མོར་གྱུར་པའི་རང་བྱུང་ཡེ་ཤེས་ཀྱི་རྣམ་པར་རོལ་པ་ཡིན་ནོ། །
དེ་ལྟར་སེམས་ཅན་ཐམས་ཅད་ཀྱི་དོན་དམ་བྱང་ཆུབ་ཀྱི་སེམས་ཀྱི་ངོ་བོ་སངས་རྒྱས་ཐམས་ཅད་ཀྱི་ཆོས་སྐུ་འཇམ་དཔལ་ཡེ་ཤེས་སེམས་དཔའ་གཞི་ལམ་འབྲས་བུའི་གནས་སྐབས་ཀྱི་རྣམ་པར་བྱང་བ་ཐམས་ཅད་ཀུན་གཞིའི་རྣམ་པར་དག་པའི་རང་བཞིན་དེ་ཐམས་ཅད་མཉམ་ཉིད་ཡེ་ཤེས་ཀྱི་རོལ་པ་ནམ་མཁའ་གང་བར་གནས་པ་ལ་བསྟོད་པ་ཡིན་ནོ། ། ལྔ་པ་བྱ་གྲུབ་ཡེ་ཤེས་ལ་བསྟོད་པ་བཞི་སྟེ། སངས་རྒྱས་རྟོགས་བྱ་སོགས་ལ་བསྟོད་པ་དང་། ལྷ་དང་ལྷ་དབང་སོགས་ལ་བསྟོད་པ་དང་། མཆོད་འོས་བསྟོད་འོས་སོགས་ལ་བསྟོད་པ་དང་། བདག་རིག་གཞན་རིག་སོགས་ལ་བསྟོད་པའོ། ། དང་པོ་སངས་རྒྱས་རྟོགས་བྱ་སོགས་ལ་བསྟོད་པ་ལ་ལྔ་སྟེ། རྟོགས་བྱ་བྱང་ཆུབ་ལ་བསྟོད་པ་དང་། ཨེ་ཝཾ་ཡི་གེ་ལ་བསྟོད་པ་དང་། ལྷན་སྐྱེས་རྩེ་མོ་ལ་བསྟོད་པ་དང་།
ཏིང་འཛིན་ལུས་མཆོག་ལ་བསྟོད་པ་དང་། སྤྲུལ་སྐུ་འཕྲིན་ལས་ལ་བསྟོད་པའོ། ། དང་པོ་རྟོགས་བྱ་བྱང་ཆུབ་ལ་བསྟོད་པ་ནི། སངས་རྒྱས་ཀུན་གྱིས་རྟོགས་བྱ་བ། ། སངས་རྒྱས་བྱང་ཆུབ་བླ་ན་མེད། ། གསང་སྔགས་ལས་བྱུང་ཡི་གེ་མེད། ། གསང་སྔགས་ཆེན་པོ་རིག་གསུམ་པ། ། ཞེས་པའོ། ། དེ་ལ་དོན་དམ་པ་རྫུན་མེད་བསླུ་མེད་ཀྱི་ཆོས་སྐུ་སངས་རྒྱས་ཀུན་གྱི་ངོ་བོ་སེམས་ཅན་གྱི་དུས་ན་རང་རང་གི་ཀུན་གཞི་ཡེ་ཤེས་ལམ་གྱི་དུས་ན་དྲི་མ་དག་པར་བྱེད་ཅིང་སྡིག་སེལ་བ་རྣམ་དག་ལེགས་པའི་ལམ། འབྲས་བུའི་དུས་ན་དྲི་མ་མཐའ་དག་དང་བྲལ་བའི་སངས་རྒྱས་ཆོས་ཀྱི་སྐུ་མཛད་པ་འཕྲིན་ལས་དང་བཅས་པའི་རོལ་པ་ཐམས་ཅད་སྐབས་འདིར་བྱ་བ་གྲུབ་པའི་ཡེ་ཤེས་ཀྱི་རྣམ་འགྱུར་སྣ་ཚོགས་སུ་སྟོན་པ་འདི་ལྟ་སྟེ།
རང་བྱུང་ཡེ་ཤེས་སངས་རྒྱས་ཀུན་གྱི་རྟོགས་པར་བྱ་བའི་ཆོས་སྐུ་སངས་རྒྱས་ཀུན་གྱི་ངོ་བོར་གྱུར་པའི་བྱང་ཆུབ་བླ་ན་མེད་པ་དེ་ཉིད། འཁྲུལ་པའི་བློ་ལ་ཡེ་ནས་གསང་ཞིང་སྡུག་བསྔལ་རབ་ཏུ་ཞི་བར་བྱེད་པའི་སྔགས་བདེ་བ་ཆེན་པོ་ལས་བྱུང་བ་སྐུ་བཞི་ཡིན་ལ། དེ་ཉིད་ཀུན་རྫོབ་ཀྱི་ཡི་གེ་མེད་ཀྱང་རྣམ་པར་རྟོག་པ་ལ་གསང་ཞིང་སྦ་བའི་ཤེས་རབ་ཀྱི་ཕ་རོལ་ཏུ་ཕྱིན་པའི་སྔགས་ཆེན་པོ་སྐུ་གསུང་ཐུགས་ཀྱི་རིགས་གསུམ་དང་ལྡན་པ་ཡེ་ཤེས་ཀྱི་རིགས་ངོ་བོ་ཉིད་སྐུ་དང་པོའི་སངས་རྒྱས་ཡིན་ནོ། ། གཉིས་པ་ཨེ་ཝྃ་ཡི་གེ་ལ་བསྟོད་པ་ནི། གསང་སྔགས་དོན་ཀུན་བསྐྱེད་པ་པོ། ། ཐིག་ལེ་ཆེན་པོ་ཡི་གེ་མེད། ། སྟོང་པ་ཆེན་པོ་ཡི་གེ་ལྔ། ། ཐིག་ལེ་སྟོང་པ་ཡི་གེ་དྲུག ། ཅེས་པའོ། ། དེ་ལ་རྣམ་རྟོག་ལ་ཡེ་ནས་གསང་རིག་པ་ཆེན་པོའི་སྔགས་བདེ་བ་ཆེན་པོའི་ཡེ་ཤེས་ཀྱི་དོན་ཟག་པ་མེད་པ་ཆོས་སྐུའི་ཡོན་ཏན་ཀུན་བསྐྱེད་པ་པོ་ནི།
སྐུའི་ཐིག་ལེ་སྤྲུལ་པའི་སྐུ་གསུང་གི་ཐིག་ལེ་ལོངས་སྤྱོད་རྫོགས་པའི་སྐུ་གསུང་ཐུགས་ཀྱི་ཐིག་ལེ་ཆོས་ཀྱི་སྐུ་ཡེ་ཤེས་ཀྱི་ཐིག་ལེ་ལྷན་ཅིག་སྐྱེས་པའི་སྐུ་སྟེ། སྐུ་བཞིའི་ངོ་བོ་ཐིག་ལེ་༼འཁོར་༽རེ་རེས་ཀྱང་ནམ་མཁའ་གང་བའི་ཕྱིར། དོན་དམ་པའི་ཐིག་ལེ་ཆེན་པོ་ཀུན་རྫོབ་ཀྱི་བརྗོད་བྱ་རྗོད་བྱེད་ཀྱི་ཡི་གེ་མེད་པ་ཡིན་ལ། དེ་དག་གི་དོན་དམ་པའི་ཕུང་པོ་ལ་སོགས་པ་སུམ་ཅུ་སོ་དྲུག་ཡིན་ཞིང་དེ་ཉིད་ཀུན་རྫོབ་ཀྱི་གཟུགས་ལ་སོགས་པའི་ཕུང་པོ་དྲུག་དང་ས་ལ་སོགས་པའི་ཁམས་དྲུག་དང་མིག་ལ་སོགས་པའི་དབང་པོ་དྲུག་དང་གཟུགས་སྒྲ་ལ་སོགས་པའི་ཡུལ་དྲུག་དང་། ངག་ལ་སོགས་པའི་ལས་ཀྱི་དབང་པོ་དྲུག་དང་བརྗོད་པ་ལ་སོགས་པའི་ལས་ཀྱི་དབང་པོའི་བྱ་བ་དྲུག་གིས་སྟོང་པ་ཆེན་པོ་ནི། དོན་དམ་པའི་ཡི་གེ་ཨ་ཨི་རི་ཨུ་ལི་ལྔ་ཡིན་ལ། ཨ་ཆོས་དབྱིངས་ཡེ་ཤེས། ཨི་བྱ་གྲུབ་ཡེ་ཤེས། རི་མཉམ་ཉིད་ཡེ་ཤེས། ཨུ་སོར་རྟོག་ཡེ་ཤེས།
ལི་མེ་ལོང་ཡེ་ཤེས་རྣམས་ཀྱི་ངོ་བོ་དོན་དམ་གྱི་ཕུང་པོ་ལ་སོགས་པ་རིགས་སུམ་ཅུ་སོ་དྲུག་གི་བདག་ཉིད་དམིགས་པ་མེད་པའི་སྙིང་རྗེ་ཆེན་པོ་ཝཾ་ཡིག་ཡིན་ནོ། ། དོན་དམ་བྱང་ཆུབ་ཀྱི་སྙིང་པོའི་ཐིག་ལེའི་ངོ་བོ་སྐུ་བཞི་ནི་ཀུན་རྫོབ་ཀྱི་ཐིག་ལེ་འཛག་བཅས་ཀྱི་སྟོང་པ། ཀ་ཙ་ཊ་པ་ཏ་ས་སྟེ། སྡེ་བའི་ཡི་གེ་དྲུག་ཡིན་པ་ནི། ཀ་སྡེ་ནམ་མཁའི་ཁམས་ས་དྲུག་དང་། ཙ་སྡེ་རླུང་གི་ཁམས་ས་དྲུག་དང་། ཊ་སྡེ་མེའི་ཁམས་ས་དྲུག་དང་། པ་སྡེ་ཆུའི་ཁམས་ས་དྲུག་དང་། ཏ་སྡེ་སའི་ཁམས་ས་དྲུག་དང་། ས་སྡེ་ཡེ་ཤེས་ཀྱི་ཁམས་ས་དྲུག་སྟེ།
དེ་ལྟར་ཤེས་རབ་སྙིང་པོའི་རིགས་སུམ་ཅུ་སོ་དྲུག་གི་བདག་ཉིད། མིག་བཅས་རྡུལ་མེད་སྟོང་པ་ཉིད་ཨེ་ཡིག་ཡིན་ནོ། ། གསུམ་པ་ལྷན་སྐྱེས་རྩེ་མོ་ལ་བསྟོད་པ་ནི། རྣམ་པ་ཀུན་ལྡན་རྣམ་པ་མེད། ། བཅུ་དྲུག་ཕྱེད་ཕྱེད་ཐིག་ལེ་འཆང་། ། ཡན་ལག་མེད་པའི་རྩིས་ལས་འདས། ། བསམ་གཏན་བཞི་པའི་རྩེ་མོ་ཅན། ། ཞེས་པའོ། ། དེ་ལ་འོད་གསལ་ཆོས་ཀྱི་སྐུ་ནི་གཟུགས་བརྙན་མ་ལུས་པ་འཆང་བ་པོ་ཡིན་པའི་ཕྱིར། འཁོར་འདས་ཀྱི་རྣམ་པ་ཀུན་དང་ལྡན་ཡང་དེ་དང་དེའི་རྣམ་པ་དངོས་པོ་མེད་པ་ནི་བདེ་བ་ཆེན་པོའི་རྒྱུ་སྟོང་པ་ཉིད་དོ། །
བཅུ་དྲུག་གི་ཕྱེད་བརྒྱད་དང་བརྒྱད་པོ་དེའི་ཕྱེད་ནི་བཞི་ཡིན་པའི་ཕྱིར། བཅུ་དྲུག་ཕྱེད་ཕྱེད་ཀྱི་ཐིག་ལེ་བཞི་འཕོ་མེད་དུ་འཆང་བ་ནི་འབྲས་བུ་བདེ་བ་ཆེན་པོའོ། ། ཡན་ལག་མེད་པའི་རྩིས་ལས་འདས་ནི་འགྱུར་མ་བདེ་ལ། བླ་མ་ཤོངས་ལོ་ཙཱ་བས། ཆ་མེད་ཆ་ལས་འདས་པ་སྟེ། ། ཞེས་པ་འགྱུར་ལེགས་ལ། དེ་ལ་རྣལ་འབྱོར་པའི་ཐིག་ལེ་སྤྱི་བོ་ནས་མགྲིན་པ་འབབ་པ་ཚེས་ལྔ་དང་། དེ་ནས་སྙིང་ཁར་འབབ་པ་མཆོག་དགའ་ཚེས་དྲུག་ལ་སོགས་པ་ལྔ་བསྣན་པས་ཚེས་བཅུ་དང་། དེ་ནས་ལྟེ་བར་འབབ་པ་ཁྱད་པར་དགའ་བ་ཚེས་བཅུ་གཅིག་ལ་སོགས་པ་ལྔ་བསྣན་པས་ཚེས་བཅོ་ལྔ་པོ་དང་དེ་ནས་གསང་གནས་ཀྱི་མཐར་འབབ་པ་བཅུ་དྲུག་པ་སྟེ། ཆ་བཅུ་དྲུག་པ་དེ་ཉིད་དཀར་ཕྱོགས་ཀྱི་ཆ་མེད་ཅིང་ནག་ཕྱོགས་ལ་མ་ཞུགས་པའི་ཆ་ལས་འདས་ཏེ་བཅུ་དྲུག་པ་དེ་ཉིད་ནི་དག་པའི་བསམ་གཏན་བཞི་པ་ལྷན་ཅིག་སྐྱེས་པ་མཐར་ཐུག་པའི་རྩེ་མོ་འཆང་བའི་རྣལ་འབྱོར་ཅན་ཡིན་ནོ། །
ཞེས་པ་ཏིང་འཛིན་ལུས་མཆོག་ལ་བསྟོད་པ་ནི། བསམ་གཏན་ཡན་ལག་ཀུན་ཤེས་ཤིང་། ། ཏིང་འཛིན་རིག་དང་རྒྱུད་རིག་པ། ། ཏིང་འཛིན་ལུས་ཅན་ལུས་ཀྱི་མཆོག ། ལོངས་སྤྱོད་རྫོགས་སྐུ་ཀུན་གྱི་རྒྱལ། ། ཞེས་པའོ། ། དེ་ལ་བསམ་གཏན་དང་པོ་ན་རྟོག་པ་དང་དཔྱོད་པ་ནི་གཉེན་པོའི་ཡན་ལག་གཉིས་དང་། དགའ་བ་དང་བདེ་བ་ནི་ཕན་ཡོན་གྱི་ཡན་ལག་གཉིས་དང་། སེམས་རྩེ་གཅིག་པ་ནི་དེ་དག་གི་གནས་ཀྱི་ཡན་ལག་སྟེ་ལྔ་ཡོད་དོ། ། བསམ་གཏན་གཉིས་པ་ན་ནང་རབ་ཏུ་དྭང་པ་ནི་གཉེན་པོའི་ཡན་ལག་དང་།
དགའ་བ་དང་བདེ་བ་ཕན་ཡོན་གྱི་ཡན་ལག་གཉིས་དང་། སེམས་རྩེ་གཅིག་པ་ནི་གནས་ཀྱི་ཡན་ལག་སྟེ་བཞི་པའོ། ། བསམ་གཏན་གསུམ་པ་བཏང་སྙོམས་དང་དྲན་པ་དང་ཤེས་བཞིན་གསུམ་གཉེན་པོ་དང་། བདེ་བ་ནི་ཕན་ཡོན་དང་རྩེ་གཅིག་པ་གནས་ཏེ་ལྔའོ། ། བསམ་གཏན་བཞི་པ་ལ་བཏང་སྙོམས་དང་དྲན་པ་ཡོངས་སུ་དག་པ་ནི་གཉེན་པོ་གཉིས་དང་། ཚོར་བ་བཏང་སྙོམས་ནི་ཕན་ཡོན་དང་། སེམས་རྩེ་གཅིག་པ་ནི་གནས་ཏེ་ཡན་ལག་བཞིའོ། ། དེ་ལྟར་བསམ་གཏན་ཡན་ལག་དང་བཅས་པ་ཀུན་ཤེས་ཤིང་། དཔའ་བར་འགྲོ་བའི་ཏིང་ངེ་འཛིན་ལ་སོགས་པ་ཏིང་ངེ་འཛིན་ཐམས་ཅད་རིག་པ་དང་བསམ་གཏན་སྙོམས་འཇུག་རྣམ་ཐར་ཏིང་ངེ་འཛིན་ལ་སོགས་པའི་རྒྱུད་ཐམས་ཅད་རིག་པའི་སྐུ་བཞི་ནི་མི་རྟོག་ཏིང་འཛིན་གྱི་ལུས་ཅན་ཀུན་རྫོབ་ཀྱི་ལུས་ཐམས་ཅད་ཀྱི་མཆོག་ངོ་བོ་ཉིད་ཀྱི་སྐུ་ལོངས་སྤྱོད་རྫོགས་པའི་སྐུ་དོན་དམ་ཀུན་གྱིས་དབང་བསྒྱུར་བའི་རྒྱལ་པོ་ཆོས་ཀྱི་སྐུ་དང་སྤྲུལ་པའི་སྐུ་མཛད་པ་དང་བཅས་པ་ཡིན་ནོ། ། ལྔ་པ་སྤྲུལ་སྐུ་འཕྲིན་ལས་ལ་བསྟོད་པ་ནི།
སྤྲུལ་པའི་སྐུ་སྟེ་སྐུ་ཡི་མཆོག ། སངས་རྒྱས་སྤྲུལ་པའི་རྒྱུད་འཆང་བ། ། ཕྱོགས་བཅུར་སྤྲུལ་པ་སྣ་ཚོགས་འགྱེད། ། ཅི་བཞིན་འགྲོ་བའི་དོན་བྱེད་པ། ། ཞེས་པའོ། ། དེ་ལ་སངས་རྒྱས་ཀྱི་སྤྲུལ་པ་མཐར་ཐུག་པའི་སྐུ་སྟེ། སྐུ་ཐམས་ཅད་འདུས་པ་ཆོས་ཀྱི་ཕུང་པོའི་མཆོག་སངས་རྒྱས་ཀྱི་སྤྲུལ་པ་ཚད་མེད་པའི་རྒྱུད་འཆང་བའི་ཆོས་སྐུ་ནི། ཕྱོགས་བཅུར་སྤྲུལ་པ་རང་གིས་སྤྲུལ་པ་སྣ་ཚོགས་པ་སྣོད་བཅུད་ཀྱི་རྣམ་པ་སྣ་ཚོགས་པ་འབྱེད་པས་གདུལ་བྱའི་བསམ་པ་ཇི་ལྟ་བ་བཞིན་དུ་འགྲོ་བའི་དོན་བྱེད་པའི་མཛད་པ་ཕུན་སུམ་ཚོགས་པའོ། ། གཉིས་པ་ལྷ་དང་ལྷ་དབང་སོགས་ལ་བསྟོད་པ་ལ་བཞི་སྟེ། སྤྲུལ་པ་སྣ་ཚོགས་པ་ལ་བསྟོད་པ་དང་།
ཕྱོགས་བཅུར་ཆོས་སྦྱིན་ལ་བསྟོད་པ་དང་། སྒྲིབ་གཉིས་སེལ་བ་ལ་བསྟོད་པ་དང་། བདུད་བཞི་འཇོམས་པ་ལ་བསྟོད་པའོ། ། དང་པོ་སྤྲུལ་པ་སྣ་ཚོགས་པ་ལ་བསྟོད་པ་ནི། ལྷ་དང་ལྷ་དབང་ལྷ་ཡི་ལྷ། ། ལྷ་ཡི་དབང་པོ་ལྷ་མིན་བདག ། འཆི་མེད་དབང་པོ་ལྷ་ཡི་ལྷ། ། འཇོམས་བྱེད་འཇོམས་བྱེད་དབང་ཕྱུག་པོ། ། ཞེས་པའོ། ། དེ་ལ་སངས་རྒྱས་ཀྱི་སྤྲུལ་པ་སྣ་ཚོགས་པའི་རྣམ་པ་ནི་རྒྱལ་ཆེན་རིགས་བཞི་དང་སུམ་ཅུ་རྩ་གསུམ་པའི་ལྷ་ལ་སོགས་པ་ལྷའི་སྤྲུལ་པ་སྣ་ཚོགས་པ་དང་ལྷའི་དབང་པོ་དང་ཀླུའི་དབང་པོ་དང་གནོད་སྦྱིན་གྱི་དབང་པོ་དང་སྲིན་པོའི་དབང་པོ་ལ་སོགས་པ་རྒྱལ་པོ་སྣ་ཚོགས་པ་དང་།
ལྷའི་ཡང་ལྷ་མཆོག་གི་སྤྲུལ་པ་དུ་མ་དང་། རང་གི་གནས་ཀྱི་ལྷ་དང་ལྷ་མ་ཡིན་གྱི་བདག་པོ་སྣ་ཚོགས་དང་། འཆི་མེད་བདུད་རྩིའི་ཟས་ཅན་རྣམས་ཀྱི་དབང་པོ་དུ་མ་དང་། ལྷ་ཚངས་པ་རྣམས་ཀྱི་ཡང་ཚངས་པའི་དབང་པོ་དུ་མ་དང་། ཁྱབ་འཇུག་དུ་མའི་སྤྲུལ་པ་རྣམས་ཀྱིས་སེམས་ཅན་རྣམས་ཀྱིས་འཇོམས་བྱེད་བདག་འཛིན་འཇོམས་པར་བྱེད་པའི་ཕྱིར། དབང་ཕྱུག་ཆེན་པོ་ལ་སོགས་པའི་སྤྲུལ་པ་མཐའ་དང་དབུས་མེད་པ་ཐམས་ཅད་བྱ་བ་གྲུབ་པའི་ཡེ་ཤེས་ཀྱི་རོལ་པ་འབའ་ཞིག་ཡིན་ནོ། ། གཉིས་པ་ཕྱོགས་བཅུར་ཆོས་སྦྱིན་ལ་བསྟོད་པ་ནི། སྲིད་པའི་དགོན་པ་ལས་བརྒལ་བ། ། སྟོན་པ་གཅིག་པུ་འགྲོ་བའི་བླ། ། འཇིག་རྟེན་ཕྱོགས་བཅུར་རབ་གྲགས་པ། །
ཆོས་ཀྱི་སྦྱིན་བདག་ཆེ་བ་པོ། ། ཞེས་པའོ། ། དེ་ལ་རང་བྱུང་ཡེ་ཤེས་ཀྱི་སྤྲུལ་པ་ཐམས་ཅད་སྲིད་པའི་དགོན་པ་ལས་གདོད་ནས་བརྒལ་ཀྱང་སེམས་ཅན་རྣམས་ཀྱི་དོན་དུ་སྲིད་པར་སྐྱེ་བའི་སྤྲུལ་པ་སྣ་ཚོགས་ཀྱིས་ཀུན་རྫོབ་དང་དོན་དམ་པའི་ཆོས་ཉིད་སྟོན་པ་ཡིན་ལ། འགྲན་ཟླ་མེད་པའི་བླ་མ་མཆོག་གི་སྤྲུལ་པས་སྐུ་འཇིག་རྟེན་གྱི་ཕྱོགས་བཅུར་གྲགས་པའི་ཆོས་ཀྱི་འཁོར་ལོ་བསྐོར་བའི་ཕྱིར། དམ་པའི་ཆོས་ཀྱི་སྦྱིན་པའི་བདག་པོ་སྦྱིན་པ་རྒྱ་ཆེ་བ་པོ་ཡིན་ནོ། ། གསུམ་པ་སྒྲིབ་གཉིས་སེལ་བ་ལ་བསྟོད་པ་ནི། བྱམས་པའི་གོ་ཆ་ཆས་པ་སྟེ། ། སྙིང་རྗེ་ཡི་ནི་ཡ་ལད་བགོས། ། ཤེས་རབ་རལ་གྲི་མདའ་གཞུ་ཐོགས། ། ཉོན་མོངས་མི་ཤེས་གཡུལ་ངོ་སེལ། །
ཞེས་པའོ། ། དེ་ལ་ཆོས་སྐུའི་སྤྲུལ་པ་བྱ་གྲུབ་ཡེ་ཤེས་ཀྱི་རོལ་པ་ཐམས་ཅད་སེམས་ཅན་བྱམས་པའི་གོ་ཆའི་འགྲོ་དོན་ལ་ཆས་པ་སྟེ། སྙིང་རྗེ་མི་ནི་ཡ་ལད་ཁྲབ་བགོས་ཤིང་། ཤེས་རབ་ཀྱི་རལ་གྲི་དང་ཤེས་རབ་ཀྱི་མདའ་གཞུ་ཐོགས་ནས་ཉོན་མོངས་ཀྱི་སྒྲིབ་པ་དང་མི་ཤེས་པ་ཤེས་བྱའི་སྒྲིབ་པའི་དམག་དཔུང་གི་གཡུལ་ངོས་འཇིགས་པ་སེལ་བའི་དཔའ་བོ་ཡིན་ནོ། ། བཞི་པ་བདུད་བཞི་འཇོམས་པ་ལ་བསྟོད་པ་ནི། དཔའ་བོ་བདུད་དགྲ་བདུད་འདུལ་བ། ། བདུད་བཞིའི་འཇིགས་པ་སེལ་བར་བྱེད། ། བདུད་ཀྱི་དཔུང་རྣམས་ཕམ་བྱེད་པ། ། རྫོགས་པའི་སངས་རྒྱས་འཇིག་རྟེན་འདྲེན། ། ཞེས་པའོ། །
དེ་ལ་སྒྲིབ་པ་གཉིས་བག་ཆགས་དང་བཅས་པའི་གཡུལ་ངོ་བཟློག་པའི་དཔའ་བོ་བདུད་ཐམས་ཅད་ཀྱི་དགྲ་ཡིན་པའི་ཕྱིར་བདུད་དཔུང་འདུལ་བ་པོའི་ཡེ་ཤེས་ནི་ཕུང་པོའི་བདུད་དང་ཉོན་མོངས་པའི་བདུད་དང་། འཆི་བདག་གི་བདུད་དང་། ལྷའི་བུའི་བདུད་བཞིའི་འཇིགས་པ་འཁོར་བའི་སྡུག་བསྔལ་མ་ལུས་པ་སེལ་བར་བྱེད་པས་བདུད་ཀྱི་དཔུང་རྣམས་ཕམ་པར་བྱེད་པ་པོ་རྫོགས་པའི་སངས་རྒྱས་ཉིད་འཇིག་རྟེན་པ་རྣམས་མངོན་པར་མཐོ་བ་དང་ངེས་པར་ལེགས་པ་ལ་འདྲེན་པ་པོ་ཡིན་ནོ། ། གསུམ་པ་མཆོད་འོས་བསྟོད་འོས་སོགས་ལ་བསྟོད་པ་ལ་གསུམ་སྟེ། མཆོད་འོས་བླ་མ་ལ་བསྟོད་པ་དང་མངོན་ཤེས་དྲན་པ་ལ་བསྟོད་པ་དང་། བྱང་ཆུབ་ཤེར་ཕྱིན་ལ་བསྟོད་པའོ། ། དང་པོ་མཆོད་འོས་བླ་མ་ལ་བསྟོད་པ་ནི། མཆོད་འོས་བསྟོད་འོས་ཕྱག་གི་གནས། ། རྟག་ཏུ་རི་མོར་བྱ་བའི་འོས། ། བཀུར་འོས་བརྗོད་པར་བྱ་བའི་མཆོག །
ཕྱག་བྱར་འོས་པ་བླ་མའི་རབ། ། ཅེས་པའོ། ། དེ་ལ་འཇིག་རྟེན་གྱི་འདྲེན་པ་དེ་ཉིད་རྟག་ཏུ་མཆོད་པར་འོས་ཤིང་བསྟོད་པར་འོས་ལ་ཕྱག་གི་གནས་སུ་འོས་པ་དེ་ཉིད་ཀྱི་སྐུ་དུས་རྟག་ཏུ་རི་མོར་བྱ་བ་ལ་སོགས་རས་ལ་སོགས་པ་དང་། གསུང་རི་མོར་བྱ་བའི་མདོ་སྡེའི་གླེགས་བམ་ལ་སོགས་པར་བྱ་བའི་འོས་སུ་གྱུར་པ་ཡིན་ལ་ལྷག་པར་བཀུར་བར་འོས་པའི་བརྗོད་པ་བསྙེན་བཀུར་བྱ་བའི་ཡུལ་མཆོག་ཡིན་པས། ཕྱག་བྱར་འོས་པ་བླ་མ་གོང་མ་གོང་མའི་རབ་ཕུན་སུམ་ཚོགས་པའི་མཐར་ཕྱིན་པ་ཡིན་ནོ། ། གཉིས་པ་མངོན་ཤེས་རྗེས་དྲན་ལ་བསྟོད་པ་ནི། འཇིག་རྟེན་གསུམ་པོ་གོམ་གཅིག་འགྲོད། ། མཁའ་ལྟར་མཐའ་མེད་རྣམ་པར་གནོན། ། གསུམ་རིག་གཙང་མ་དག་པ་སྟེ། ། མངོན་ཤེས་དྲུག་ལྡན་རྗེས་དྲན་དྲུག །
ཅེས་པའོ། ། དེ་ལ་རྫུ་འཕྲུལ་གྱི་རྐང་པའི་འདོད་ཁམས་དང་། གཟུགས་དང་གཟུགས་མེད་པའི་འཇིག་རྟེན་གསུམ་པོ་གོམ་པ་གཅིག་གིས་བགྲོད་ཅིང་། དེ་ལྟ་བུའི་རྫུ་འཕྲུལ་གྱི་སྟོབས་ཀྱིས་མཁའ་ལྟར་མཐའ་མེད་པའི་འཇིག་རྟེན་ཐམས་ཅད་ཟིལ་གྱིས་རྣམ་པར་གནོན་ལ། འདས་པ་དང་མ་འོངས་པ་དང་ཟག་པ་ཟད་པ་གསུམ་རིག་པའི་སྐུ་གསུང་ཐུགས་སྒྲིབ་པ་དང་བྲལ་བའི་གཙང་མ་དག་པ་སྟེ། རྫུ་འཕྲུལ་དང་ལྡན་པའི་ལྷའི་རྣའི་དང་གཞན་གྱི་སེམས་ཤེས་པ་དང་སྔོན་གྱི་གནས་རྗེས་སུ་དྲན་པའི་དང་ལྷའི་མིག་དང་ཟག་པ་ཟད་པའི་མངོན་ཤེས་དྲུག་དང་ལྡན་ཞིང་སངས་རྒྱས་རྗེས་སུ་དྲན་པ་དང་ཆོས་རྗེས་སུ་དྲན་པ་དང་དགེ་འདུན་རྗེས་སུ་དྲན་པ་དང་ཚུལ་ཁྲིམས་རྗེས་སུ་དྲན་པ་དང་སྦྱིན་པ་དང་གཏོང་བ་རྗེས་སུ་དྲན་པ་དང་ལྷ་རྗེས་སུ་དྲན་པ་དང་དྲུག་གི་རྣམ་པ་དང་ལྡན་པའི་ཡེ་ཤེས་འཁོར་འདས་ཐམས་ཅད་ཀྱི་རྣམ་པ་ཀུན་དང་ལྡན་པ་ཡིན་ནོ། ། གསུམ་པ་བྱང་ཆུབ་ཤེར་ཕྱིན་ལ་བསྟོད་པ་ནི། བྱང་ཆུབ་སེམས་དཔའ་སེམས་དཔའ་ཆེ། ། རྫུ་འཕྲུལ་ཆེན་པོ་འཇིག་རྟེན་འདས། ། ཤེས་རབ་ཕ་རོལ་ཕྱིན་པའི་མཐའ། །
ཤེར་རབ་ཀྱི་ནི་དེ་ཉིད་ཐོབ། ། ཅེས་པའོ། ། དེ་ལ་གནོད་པས་སྐུ་གསུང་ཐུགས་མི་ཕྱེད་པ་རྡོ་རྗེ་ཡིན་ཅིང་སྲིད་པ་གསུམ་གཅིག་པ་སེམས་དཔའ་ཡིན་པའི་ཕྱིར་རྡོ་རྗེ་སེམས་དཔའི་ངོ་བོ་ཉིད་ཀྱི་སྐུ་དང་། བྱང་ཆུབ་ཀྱི་ངོ་བོ་ཉིད་གནས་པའི་སེམས་དཔའ་ཡིན་པའི་ཕྱིར་བྱང་ཆུབ་སེམས་དཔའ་ཆོས་ཀྱི་སྐུ་དང་བདེ་བའི་ཡེ་ཤེས་ཆེན་པོའི་རོས་ནམ་མཁའ་གང་བའི་ཕྱིར་སེམས་དཔའ་ཆེན་པོ་ལོངས་སྤྱོད་རྫོགས་པའི་སྐུ་དམ་ཚིག་འཛག་མེད་ལ་རྟག་ཏུ་གནས་པའི་ཕྱིར་དམ་ཚིག་སེམས་དཔའ་སྤྲུལ་པའི་སྐུ་སྟེ། སྐུ་བཞིའི་རྫུ་འཕྲུལ་ཆེན་པོ་ནི་འཇིག་རྟེན་ལས་འདས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ཡང་དག་པའི་མཐའ་ཤེས་རབ་ཀྱི་ནི་དེ་ཁོ་ན་ཉིད་གཉིས་མེད་ཡེ་ཤེས་རྫོགས་པར་ཐོབ་པ་ཡིན་ནོ། ། བཞི་པ་བདག་རིག་གཞན་རིག་སོགས་ལ་བསྟོད་པ་ལ་གསུམ་སྟེ། མཁྱེན་གཉིས་དབང་པོ་ལ་བསྟོད་པ་དང་། གཙོ་བོ་སྦྱིན་བདག་ལ་བསྟོད་པ་དང་། སྐལ་བཟང་འབྱོར་པ་ལ་བསྟོད་པའོ། ། དང་པོ་མཁྱེན་གཉིས་དབང་པོ་ལ་བསྟོད་པ་ནི།
བདག་རིག་གཞན་རིག་ཐམས་ཅད་པ། ། ཀུན་ལ་ཕན་པའི་གང་ཟག་མཆོག ། དཔེར་བྱ་ཀུན་ལས་འདས་པ་སྟེ། ། ཤེས་དང་ཤེས་བྱའི་བདག་པོ་མཆོག ། ཅེས་པའོ། ། དེ་ལ་ཇི་ལྟ་བ་མཁྱེན་པས་བདག་རིག་ཅིང་ཇི་སྙེད་པ་མཁྱེན་པས་གཞན་མཆོག་ཆོས་ཅན་རིག་ལ། མིག་གི་དབང་པོས་ཀྱང་བྱ་བ་ཐམས་ཅད་བྱེད་ཅིང་གཟུགས་སྒྲ་ལ་སོགས་པའི་ཡུལ་ཐམས་ཅད་རྟོགས་པའི་ཕྱིར་དབང་པོ་ཐམས་ཅད་པ་ནི་སེམས་ཅན་ཀུན་ལ་ཕན་པ་ཁམས་དྲུག་ལྡན་གྱི་སྐྱེས་བུ་ཆེན་པོའི་གང་ཟག་མཆོག་ཆོས་ཀྱི་སྐུའོ། ། དེ་ལྟར་དབང་པོ་གཅིག་གིས་ཡུལ་ཐམས་ཅད་རིག་པ་ཡུལ་གཅིག་ཀྱང་ཡུལ་ཐམས་ཅད་དུ་རུང་བ་དང་གཟུགས་མེད་གཟུགས་བཟང་ལ་སོགས་པའི་དཔེ་འཇིག་རྟེན་ན་མེད་པས་དེ་འདྲའི་ཆ་ནས་འཇིག་རྟེན་གྱི་དཔེར་བྱ་བ་ཀུན་ལས་འདས་པ་སྟེ། དེའི་ཕྱིར་ཤེས་པ་དབང་པོ་དང་ཤེས་བྱའི་ཡུལ་གཉིས་སུ་མེད་པའི་བདག་ཉིད་ཆེན་པོ་གཞན་མཆོག་དམ་པ་དང་པོའི་སངས་རྒྱས་ཡིན་ནོ། ། གཉིས་པ་གཙོ་བོ་སྦྱིན་བདག་ལ་བསྟོད་པ་ནི།
གཙོ་བོ་ཆོས་ཀྱི་སྦྱིན་བདག་སྟེ། ། ཕྱག་རྒྱ་བཞི་པོའི་དོན་སྟོན་པ། ། འགྲོ་བའི་བསྙེན་བཀུར་གནས་ཀྱི་མཆོག ། ངེས་འབྱུང་གསུམ་པོ་བགྲོད་རྣམས་ཀྱི། ། ཞེས་པའོ། ། དེ་ལ་ཆོས་༼ཉིད་༽༼ཐམས་ཅད་༽ཀྱི་གཙོ་བོ་རྫོགས་པའི་སངས་རྒྱས་རྡོ་རྗེ་འཆང་ནི་ཐོག་མར་དགེ་བ་དང་བར་དུ་དགེ་བ་དང་ཐ་མར་དགེ་བའི་ཆོས་ཀྱི་བདག་པོ་སྟེ། དེའི་ཕྱིར་ན་ཆོས་ཉིད་ཀྱི་དབུ་མ་ལ་བརྟེན་པའི་ཕྱག་རྒྱ་བཞི་པོ་ནི་རྣལ་འབྱོར་པའི་རྡོ་རྗེ་རྟག་ཏུ་ལངས་པ་སྐུའི་ཕྱག་རྒྱ་དང་། ཡེ་ཤེས་ཀྱི་རླུང་དབུ་མ་ལ་ཞུགས་པ་གསུང་གི་ཕྱག་རྒྱ་དང་། ཐིག་ལེ་མི་ལྟུང་བ་ཐུགས་ཀྱི་ཕྱག་རྒྱ་དང་། ཆགས་བྲལ་གྱི་དང་པོ་ཆ་བཅུ་དྲུག་པ་ལ་གནས་པའི་བདེ་བ་ཆེན་པོ་ཡེ་ཤེས་ཀྱི་ཕྱག་རྒྱ་སྟེ།
ཕྱག་རྒྱ་བཞི་པོ་དེའི་དོན་སྟོན་པ་འགྲོ་བའི་བླ་མ་སངས་རྒྱས་ནི་བསྙེན་བཀུར་བྱ་བར་འོས་པའི་གནས་ཀྱི་མཆོག་ཡིན་ཏེ། སྒྲིབ་པ་ལས་ཀྱི་ངེས་པར་འབྱུང་བར་བྱེད་པ་ཐེག་པ་གསུམ་པོ་ལ་རིམ་གྱིས་བགྲོད་པ་རྣམས་ཀྱི་དཔལ་མགོན་མཆོག་ཏུ་གྱུར་པ་ཡིན་པའི་ཕྱིར་རོ། ། གསུམ་པ་སྐལ་བཟང་འབྱོར་པ་ལ་བསྟོད་པ་ནི། དོན་གྱི་དམ་པ་རྣམ་དག་དཔལ། ། འཇིག་རྟེན་གསུམ་ན་སྐལ་བཟང་ཆེ། ། དཔལ་ལྡན་འབྱོར་པ་ཀུན་བྱེད་པ། ། འཇམ་དཔལ་དཔལ་དང་ལྡན་པའི་མཆོག ། ཅེས་པའོ། ། དེ་ལ་ཐེག་པ་ལ་བགྲོད་པ་རྣམས་ཀྱི་རང་གཞན་གྱི་དོན་གྱི་དམ་པ་རྣམ་པར་དག་པ་བསྒྲུབས་པར་བྱེད་པའི་དཔལ་མགོན་དོན་དམ་ཆོས་སྐུའི་འཇིག་རྟེན་གསུམ་ན་སྐལ་བ་ཕུན་སུམ་ཚོགས་ཤིང་བཟང་ལ་རྒྱ་ཆེ་བའི་དཔལ་ཐམས་ཅད་དང་ལྡན་པ་སངས་རྒྱས་ཀུན་གྱི་ཡེ་ཤེས་སྐུ་ནི། དགའ་བ་དང་བདེ་བ་དང་སྐྱིད་པ་ཕུན་སུམ་ཚོགས་པའི་ལོངས་སྤྱོད་ནམ་མཁའ་མཛོད་ལ་སོགས་པ་འཇིག་རྟེན་དང་འཇིག་རྟེན་ལས་འདས་པའི་འབྱོར་པ་ཀུན་གྱི་བྱེད་པ་པོ་བྱམས་པས་མཐའ་དག་ཁྱབ་པ་འཇམ་པའི་ངང་ཚུལ་ཅན་དཔལ་ཐམས་ཅད་ཀྱི་འབྱུང་གནས་ཀུན་གྱི་དཔལ་དང་ལྡན་པའི་མཆོག་དོན་དམ་པའི་འབྱོར་པ་ཕུན་སུམ་ཚོགས་པའི་ཡེ་ཤེས་ཡིན་ནོ། །
དེས་ན་བྱ་བ་གྲུབ་པའི་ཡེ་ཤེས་ནི་གཞི་སེམས་ཅན་གྱི་དུས་ན། དྲི་མས་བསྒྲིབས་པའི་སངས་རྒྱས་དང་། དྲི་མ་དང་བྲལ་བར་གྲུབ་པ་ལམ་གྱི་དུས་ན་དྲི་མ་སེལ་བཞིན་པའི་སངས་རྒྱས་དང་། དྲི་མ་དང་བྲལ་བའི་དུས་ན་དྲི་མས་དག་པའི་སངས་རྒྱས་ཡིན་ནོ། ། དེ་ལྟར་འཕགས་པ་ཐམས་ཅད་ཀྱི་ཕོ་ཁྲོ་བོ་ཡེ་ཤེས་ཀྱི་སྐུ་རྣམས་མ་ལུས་པ་འཆང་བ་པོ་འཇམ་དཔལ་ཡེ་ཤེས་སེམས་དཔའ་འཁོར་འདས་ཐམས་ཅད་ཀྱི་རྣམ་པ་ཀུན་དང་ལྡན་པ་གཟུགས་བརྙན་མ་ལུས་པ་ཐམས་ཅད་འཆང་བ་པོ་སངས་རྒྱས་ཀུན་གྱི་ཡེ་ཤེས་ཀྱི་སྐུ་དེ་ཉིད་དོན་དམ་པ་རྟག་པ་འདུས་མ་བྱས་ཀྱི་ཡེ་ཤེས་ཡིན་པ་ལ་བསྟོད་པ་ཡམན་ནོ། ། བཞི་པ་དེ་བཞིན་གཤེགས་པ་ལྔའི་ཡེ་ཤེས་ལ་བསྟོད་པ་ལ་ལྔ་སྟེ། མི་བསྐྱོད་པའི་ངོ་བོ་ཆོས་དབྱིངས་ཡེ་ཤེས་ལ་བསྟོད་པ་དང་། རྣམ་པར་སྣང་མཛད་ཀྱི་ངོ་བོ་མེ་ལོང་ཡེ་ཤེས་ལ་བསྟོད་པ་དང་། སྣང་བ་མཐའ་ཡས་ཀྱི་ངོ་བོ་སོར་རྟོག་ཡེ་ཤེས་ལ་བསྟོད་པ་དང་། རིན་ཆེན་འབྱུང་ལྡན་གྱི་ངོ་བོ་མཉམ་ཉིད་ཡེ་ཤེས་ལ་བསྟོད་པ་དང་།
དོན་ཡོད་གྲུབ་པའི་ངོ་བོ་བྱ་གྲུབ་ཡེ་ཤེས་ལ་བསྟོད་པའོ། ། དང་པོ་མི་བསྐྱོད་པའི་ངོ་བོ་ཆོས་དབྱིངས་ཡེ་ཤེས་ལ་བསྟོད་པ་ནི། མཆོག་སྦྱིན་རྡོ་རྗེ་མཆོག་ཁྱོད་འདུད། ། ཡང་དག་མཐར་གྱུར་ཁྱོད་ལ་འདུད། ། སྟོང་ཉིད་ལས་བྱུང་ཁྱོད་ལ་འདུད། ། སངས་རྒྱས་བྱང་ཆུབ་ཁྱོད་ལ་འདུད། ། ཅེས་པའོ། ། དེ་ལ་ཀུན་གཞི་ཆོས་དབྱིངས་ཡེ་ཤེས་ཀྱི་ངོ་བོ་ཡེ་ཤེས་ཀྱི་ཕུང་པོ་དང་རྣམ་པར་ཤེས་པའི་ཕུང་པོ་མཆོག་དང་ཐུན་མོང་གི་དངོས་གྲུབ་སྦྱིན་པར་མཛད་པའི་མི་བསྐྱོད་པ་རྡོ་རྗེ་མཆོག་གི་དང་པོའི་སངས་རྒྱས་ཁྱོད་ལ་སྒོ་གསུམ་གུས་པས་འདུད་ལ། ཕྱིན་ཅི་མ་ལོག་པའི་ཡང་དག་པའི་མཐར་ཐུག་པར་གྱུར་པ་ཁྱོད་ལ་འདུད། ཀུན་རྫོབ་ཀྱི་སྟོང་པ་ཉིད་ཀྱི་ཕ་རོལ་ཏུ་ཕྱིན་པ་ལས་བྱུང་བའི་ཐབས་སྙིང་རྗེ་ཆེན་པོ་ཁྱོད་ལ་འདུད།
སངས་རྒྱས་ཐམས་ཅད་ཀྱི་ངོ་བོ་བླ་ན་མེད་པའི་བྱང་ཆུབ་ཁྱོད་ལ་འདུད་དོ། ། གཉིས་པ་རྣམ་པར་སྣང་མཛད་ཀྱི་ངོ་བོ་མེ་ལོང་ཡེ་ཤེས་ལ་བསྟོད་པ་ནི། སངས་རྒྱས་ཆགས་པ་ཁྱོད་ལ་འདུད། ། སངས་རྒྱས་འདོད་ལ་ཕྱག་འཚལ་འདུད། ། སངས་རྒྱས་དགྱེས་པ་ཁྱོད་ལ་འདུད། ། སངས་རྒྱས་རོལ་ལ་ཕྱག་འཚལ་འདུད། ། ཅེས་པའོ། ། དེ་ལ་མེ་ལོང་ལྟ་བུའི་ཡེ་ཤེས་ཀྱི་ངོ་བོ་གཟུགས་ཀྱི་ཕུང་པོ་རྣམ་པར་སྣང་མཛད་སངས་རྒྱས་ཐམས་ཅད་ཀྱི་རང་བཞིན་འདོད་ཆགས་ཆེན་པོ་གཟུང་འཛིན་གཉིས་སུ་མེད་པ་ཁྱོད་ལ་གུས་པས་འདུད། སངས་རྒྱས་ཐམས་ཅད་ཀྱི་བདག་ཉིད་མཐར་ཐུག་གི་འདོད་པའི་དངོས་གྲུབ་ཆེན་པོ་ཁྱོད་ལ་ཕྱག་འཚལ་ཞིང་འདུད་ལ། སངས་རྒྱས་ཐམས་ཅད་ཀྱི་དགྱེས་པ་ཐུགས་རྗེ་ཆེན་པོ་ཁྱོད་ལ་འདུད།
སངས་རྒྱས་ཐམས་ཅད་ཀྱི་སྐུ་ནམ་མཁའ་གང་བར་འདོད་པའི་ཆོས་སྐུ་ཁྱོད་ལ་ཕྱག་འཚལ་ཞིང་འདུད་དོ། ། གསུམ་པ་སྣང་བ་མཐའ་ཡས་ཀྱི་ངོ་བོ་སོར་རྟོག་ཡེ་ཤེས་ལ་བསྟོད་པ་ནི། སངས་རྒྱས་འཛུམ་པ་ཁྱོད་ལ་འདུད། ། སངས་རྒྱས་བཞད་ལ་ཕྱག་འཚལ་འདུད། ། སངས་རྒྱས་གསུང་ཉིད་ཁྱོད་ལ་འདུད། ། སངས་རྒྱས་ཐུགས་ལ་ཕྱག་འཚལ་འདུད། ། ཅེས་པའོ། ། དེ་ལ་སོ་སོར་རྟོག་པའི་ཡེ་ཤེས་ཀྱི་ངོ་བོ་འདུ་ཤེས་ཀྱི་ཕུང་པོ་སྣང་བ་མཐའ་ཡས་སངས་རྒྱས་ཐམས་ཅད་ཞལ་འཛུམ་པ་གསུང་རྡོ་རྗེ་ལ་གུས་པས་སྒོ་གསུམ་རབ་ཏུ་འདུད་ཅིང་། སངས་རྒྱས་ཐམས་ཅད་ཀྱི་བཞད་པ་འཇམ་དབྱངས་ཆེན་པོའི་སྒྲ་ཆེ་བ་ཁྱོད་ལ་ཕྱག་འཚལ་ཞིང་རབ་ཏུ་གུས་པས་འདུད་ལ། སངས་རྒྱས་ཀུན་གྱི་གསུང་དབྱངས་ཡན་ལག་དྲུག་ཅུའི་བདག་ཉིད་ཁྱོད་ལ་འདུད།
སངས་རྒྱས་ཀུན་གྱི་ཐུགས་རྗེ་ཆེན་པོ་ཁྱོད་ལ་ཕྱག་འཚལ་ཞིང་ཤིན་ཏུ་གུས་པར་འདུད་དོ། ། བཞི་པ་རིན་ཆེན་འབྱུང་ལྡན་གྱི་ངོ་བོ་མཉམ་ཉིད་ཡེ་ཤེས་ལ་བསྟོད་པ་ནི། མེད་པ་ལས་བྱུང་ཁྱོད་ལ་འདུད། ། སངས་རྒྱས་འབྱུང་བ་ཁྱོད་ལ་འདུད། ། ནམ་མཁའ་ལས་བྱུང་ཁྱོད་ལ་འདུད། ། ཡེ་ཤེས་ལས་བྱུང་ཁྱོད་ལ་འདུད། ། ཅེས་པའོ། ། དེ་ལ་མཉམ་པ་ཉིད་ཀྱི་ཡེ་ཤེས་ཀྱི་ངོ་བོ་ཚོར་བའི་ཕུང་པོ་རིན་ཆེན་འབྱུང་ལྡན་གདོད་མ་ནས་འདུས་བྱས་ཐམས་ཅད་མེད་པའི་ཡེ་ཤེས་ལས་རང་བྱུང་བའི་ཕུན་སུམ་ཚོགས་པ་ཁྱོད་ལ་ཤིན་ཏུ་གུས་པས་སྒོ་གསུམ་འདུད་ལ། སངས་རྒྱས་ཐམས་ཅད་ཀྱི་རོལ་བའི་འཕྲིན་ལས་ནམ་མཁའ་གང་བར་འབྱུང་བའི་ཡུམ་ཤེས་ཕྱིན་ཁྱོད་ལ་འདུད། ཆོས་སྐུ་ནམ་མཁའ་རྡོ་རྗེ་དབྱིངས་ཀྱི་དབང་ཕྱུག་མའི་ཆོས་འབྱུང་ལས་འབྱུང་བའི་སྟོབས་བཅུ་ལ་སོགས་པ་ཆོས་སྐུའི་ཕུང་པོ་ཆེན་པོ་ཁྱོད་ལ་འདུད།
སྐྱེ་འགག་གི་སྐད་ཅིག་གཅིག་དང་དུ་མ་དང་བྲལ་བའི་ཡེ་ཤེས་ལས་བྱུང་བའི་ཡིད་བཞིན་གྱི་ནོར་བུ་ནམ་མཁའ་དང་མཉམ་པ་འཆང་བ་ཁྱོད་ལ་འདུད་དོ། ། ལྔ་པ་དོན་ཡོད་གྲུབ་པའི་ངོ་བོ་བྱ་གྲུབ་ཡེ་ཤེས་ལ་བསྟོད་པ་ནི། རྫུ་འཕྲུལ་དྲྭ་བ་ཁྱོད་ལ་འདུད། ། སངས་རྒྱས་རོལ་སྟོན་ཁྱོད་ལ་འདུད། ། ཐམས་ཅད་ཐམས་ཅད་ཁྱོད་ལ་འདུད། ། ཡེ་ཤེས་སྐུ་ཉིད་ཁྱོད་ལ་འདུད། ། ཅེས་པའོ། ། དེ་ལ་བྱ་བ་གྲུབ་པའི་ཡེ་ཤེས་ཀྱི་ངོ་བོ་ཉིད་འདུ་བྱེད་ཀྱི་ཕུང་པོ་དོན་ཡོད་གྲུབ་པ་སྒྱུ་མ་ལྟ་བུའི་སྤྲུལ་པ་སྣ་ཚོགས་ཀྱི་རྣམ་པར་འཕྲུལ་བའི་དྲྭ་བ་སྲིད་པ་ཇི་སྲིད་དུ་འགྱེད་པ་ཁྱོད་ལ་ཤིན་ཏུ་རབ་ཏུ་མཆོག་ཏུ་གུས་པས་ལུས་ངག་སེམས་ཀྱི་དངོས་པོ་ཀུན་གྱིས་འདུད་ཅིང་། སངས་རྒྱས་ཀྱི་རྣམ་པར་འཕྲུལ་བའི་རོལ་བ་མཐའ་དང་དབུས་མེད་པ་དུས་གསུམ་གྱི་ཕྱོགས་བཅུ་དུས་ཀུན་ཏུ་མཛད་པ་ནམ་མཁའི་མཐར་ཐུག་པར་སྟོན་པ་ཁྱོད་ལ་འདུད་ལ་སྐྱེ་རྒ་ན་འཆི་ཐམས་ཅད་ལས་གྲོལ་བའི་ཡེ་ཤེས་ཆོས་སྐུ་གཙང་བདག་བདེ་དང་རྟག་པ་དམ་པའི་ཡོན་ཏན་ཐམས་ཅད་ཀྱི་བདག་ཉིད་དབང་པོ་ཐམས་ཅད་པ་ཁྱོད་ལ་འདུད་ཅིང་། སངས་རྒྱས་ཐམས་ཅད་ཀྱི་དུས་གསུམ་གཅིག་ཆར་དུ་མཁྱེན་པའི་ཡེ་ཤེས་ཀྱི་སྐུ་ནམ་མཁའ་ལྟ་བུར་ཁྱབ་པའི་བདག་ཉིད་ཀྱི་ཆོས་སྐུ་ཁྱོད་ལ་རྟག་ཏུ་སྒོ་གསུམ་ཤིན་ཏུ་གུས་པས་འདུད་ཅིང་སྐྱབས་སུ་མཆིའོ། །
དེ་ལྟར་སྟོན་པས་དོན་དམ་པའི་མཚན་གྱི་རྣམ་གྲངས་དུ་མ་ཡང་དག་པར་བརྗོད་པ་དང་། དེ་ནས་དཔལ་ལྡན་རྡོ་རྗེ་འཆང་ཞེས་པ་ལ་སོགས་པ་ནས་ཡེ་ཤེས་སྐུ་ཉིད་ཁྱོད་ལ་འདུད། ཅེས་པའི་མཐར་ཐུག་པ་གསོལ་བ་འདེབས་པ་དང་༼བཅས་༽༼རྒྱས་༽པའི་ཚིགས་སུ་བཅད་པ་བརྒྱ་དྲུག་ཅུ་རྩ་གཉིས་ཀྱིས་རིགས་དྲུག་དང་སྒྱུ་འཕྲུལ་དྲྭ་བ་དང་རྡོ་རྗེ་དབྱིངས་ཀྱི་དཀྱིལ་འཁོར་དང་ཡེ་ཤེས་ལྔ་དང་དེ་བཞིན་གཤེགས་པ་ལྔའི་ཡེ་ཤེས་སུ་བསྟན་པ་ཡིན་ནོ། ། མདོ་རྒྱུད་གཞན་དང་གཞན་རྣམས་སུ་དོན་དམ་ཡེ་ཤེས་ཆེན་པོ་འདི་ལ་བསླབ་པ་རིན་པོ་ཆེ་གསུམ་དང་དེ་བཞིན་ཉིད་དང་ཡེ་ཤེས་ཀྱི་ལྷ་ཚོགས་ཇི་སྙེད་པ་ལ་སོགས་པའི་མཚན་བཏགས་ནས་གསུངས་སོ། ། དེ་ལྟ་བས་ན་གང་ཟག་ཐམས་ཅད་དང་ཆོས་ཐམས་ཅད་ཀྱི་རང་བཞིན་དང་གནས་ལུགས་ཐམས་ཅད་རང་བྱུང་གི་ཡེ་ཤེས་ཆེན་པོ་འདི་འབའ་ཞིག་ཡིན་ཏེ། གཞི་མ་དག་པའི་དུས་ན་སེམས་ཅན་ཐམས་ཅད་དྲི་མས་བསྒྲིབས་པའི་སངས་རྒྱས་ཡིན་ལ། ལམ་དྲི་མ་སེལ་བའི་དུས་ན་སློབ་པའི་གང་ཟག་ཐམས་ཅད་དྲི་མ་སྦྱོང་བར་བྱེད་པ་ལ་བརྩོན་པའི་སངས་རྒྱས་ཡིན་ཞིང་རྣམ་པར་དག་པ་འབྲས་བུའི་དུས་ན་དག་པ་གཉིས་ལྡན་གྱི་སངས་རྒྱས་ཡིན་ནོ། ། དེས་ན་གཞི་ལམ་འབྲས་བུའི་གནས་སྐབས་ཀྱི་སངས་རྒྱས་འདི་ཉིད་འདུས་མ་བྱས་ཡིན་པས་སྐྱེ་འགག་གནས་གསུམ་དང་བྲལ་བའི་ཆུ་དང་རླན་བཞིན་དུ་རང་གི་ངོ་བོར་གྱུར་པའི་སྟོབས་ལ་སོགས་པའི་ཡོན་ཏན་ནམ་མཁའི་མཐར་ཐུག་པར་གང་བ་ཐམས་ཅད་ཡེ་གདོད་མ་ནས་རྫོགས་པར་ཡོད་པའི་དོན་དམ་པའི་ཡེ་ཤེས་ཆེན་པོ་འདི་ཡིན་ནོ། ། གསུམ་པ་ལེགས་པར་བཤད་པ་མཐར་ཕྱིན་པ་ལ་གཉིས་ཏེ། སྔགས་མང་པོའི་ངེས་དོན་བཤད་པ་དང་།
ཞུ་བ་པོ་མགུ་ནས་ཡི་རངས་པའོ། ། དང་པོ་སྔགས་མང་པོའི་ངེས་དོན་བཤད་པ་ནི། ཨོཾ་སརྦ་དྷརྨ་ཨ་བྷཱ་བ་སྭ་བྷཱ་བ་བི་ཤུདྡྷེ་བཛྲ་ཙཀྵུཿཨ་ཨཱ་ཨཾ་ཨཿ པྲ་ཀྲྀ་ཏ་པ་རི་ཤུདྡྷཿསརྦ་དྷརྨཱ། ཡ་དུ་ཏ་སརྦ་ཏ་ཐཱ་ག་ཏཱ་ཛྙཱ་ན་ཀཱ་ཡ་མཉྫུ་ཤྲཱི་པ་རི་ཤུདྡྷི་ཏཱ། མུ་པཱ་དཱ་ཡ་ཏེ་ཨ་ཨཱཿ སརྦ་ཏ་ཐཱ་ག་ཏ་ཧྲི་ད་ཡ། ཧ་ར་ཧ་ར་ཨོཾ་ཧཱུྃ་ཧྲཱིཿབྷ་ག་ཝན་ཛྙཱ་ན་མུརྟྟི་ཝཱ་གི་ཤྭ་ར། མ་ཧཱ་པཱ་ཙ་སརྦ་དྷརྨ་ག་ག་ནཱ་མ་ལ་སུ་པ་རི་ཤུདྡྷཱ་དྷརྨ་དྷཱ་ཏུ་ཛྙཱ་ན་གརྦྷ་ཨཿ ཞེས་པའོ། །
གཉིས་པ་ཞུ་བ་པོ་མགུ་ནས་ཡིད་རངས་པ་ལ་ལྔ་སྟེ། ཡིད་རངས་ནས་སྟོན་པ་ལ་ཕྱག་འཚལ་བ་དང་། འཁོར་གཞན་དང་ལྷན་ཅིག་ཚིག་གསོལ་བ་དང་། ཡིད་རངས་པའི་རྒྱུ་མཚན་གསོལ་བ་དང་། གང་བསྟན་པ་ལ་ཡིད་རངས་པར་གསོལ་བ་དང་། གང་གསུངས་པ་རྫོགས་པར་བསྟན་པའོ། ། དང་པོ་ཡིད་རངས་ནས་སྟོན་པ་ལ་ཕྱག་འཚལ་བ་ནི། དེ་ནས་དཔལ་ལྡན་རྡོ་རྗེ་འཆང་། ། དགའ་ཞིང་མགུ་ནས་ཐལ་མོ་སྦྱར། ། མགོན་པོ་བཅོམ་ལྡན་དེ་བཞིན་གཤེགས། །
རྫོགས་སངས་རྒྱས་ལ་ཕྱག་འཚལ་ནས། ། ཞེས་པའོ། ། དེ་ལ་གོང་དུ་གསུངས་པ་དེ་ནས་གསོལ་བ་འདེབས་པ་པོ་རང་བྱུང་ཡེ་ཤེས་ཀྱི་དཔལ་དང་ལྡན་པ་ཕྱག་མཚན་རྡོ་རྗེ་ཕྱག་ན་འཆང་བ་ནི་དེ་ལྟར་གསུངས་པ་དེ་ལ་སེམས་དགའ་ཞིང་མགུ་ནས་ལུས་ཐལ་མོ་སྦྱར་ཏེ་སྟོན་པ་པོ་འགྲོ་བ་ཐམས་ཅད་ཀྱི་མགོན་པོ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ཕྱག་འཚལ་ནས། སྤྱི་བོར་ཐལ་མོ་སྦྱར་པུས་མོ་གཡས་པའི་ལྷ་ང་ས་ལ་བཙུགས་སོ། ། གཉིས་པ་འཁོར་གཞན་དང་ལྷན་ཅིག་ཚིག་གསོལ་བ་ནི། དེ་ནས་མགོན་པོ་གསང་བའི་བདག ། ལག་ན་རྡོ་རྗེ་ཁྲོ་བོའི་རྒྱལ། ། སྣ་ཚོགས་གཞན་དང་ལྷན་ཅིག་ཏུ། ། གསང་བསྟོད་ནས་ནི་ཚིག་འདི་གསོལ། ། ཞེས་པའོ། །
དེ་ལ་སྟོན་པ་ལ་ཕྱག་འཚལ་བ་དེ་ནས་སངས་རྒྱས་ཀྱི་འཕྲིན་ལས་འཇུག་པའི་སེམས་ཅན་ཀུན་གྱི་མགོན་པོ་རྡོ་རྗེ་ཐེག་པའི་བཀའ་བསྡུད་པ་པོ་ཡིན་པའི་ཕྱིར། གསང་སྔགས་རྡོ་རྗེ་ཐེག་པའི་བདག་པོ་ལག་ན་རྡོ་རྗེ་འཛིན་པ་ཁྲོ་བོའི་རྒྱལ་པོ་ཕྱག་ན་རྡོ་རྗེ་དེ་ནི། ལྷ་དང་ཀླུ་དང་ལྷ་མ་ཡིན་ལ་སོགས་པའི་འཁོར་སྣ་ཚོགས་པ་གཞན་རྣམས་དང་ལྷན་ཅིག་ཏུ་གསུང་གི་གསང་གདངས་གསལ་པོར་བསྟོད་ནས་རྗེས་སུ་ཡིད་རང་བའི་ཚིག་འདི་སྐད་གསོལ་ཏོ། ། གསུམ་པ་ཡིད་རང་བའི་རྒྱུ་མཚན་གསོལ་བ་ནི། མགོན་པོ་བདག་ཅག་ཡིད་རང་ངོ་། ། ལེགས་སོ་ལེགས་སོ་ལེགས་པར་གསུངས། ། རྣམ་གྲོལ་འབྲས་བུ་འཚལ་བ་ཡི། ། འགྲོ་བ་མགོན་མེད་རྣམས་དང་ནི། ། བདག་ཅག་ཡང་དག་རྫོགས་པ་ཡི། ། བྱང་ཆུབ་ཐོབ་པའི་དོན་ཆེན་མཛོད། །
ཅེས་པའོ། ། དེ་ལ་ཇི་སྐད་གསོལ་ན་འདི་སྐད་གསོལ་ཏོ། ། ཀྱེ་མགོན་པོ་མཚན་ཡང་དག་པར་བརྗོད་པ་ཉན་པའི་འཁོར་བདག་ཅག་རྣམས་ཐམས་ཅད་དགའ་བས་ཁྱེད་ཀྱི་གསུངས་པ་དེ་ལ་ཡིད་རང་ངོ་། ། དེ་ཅིའི་ཕྱིར་ཞེ་ན། ནམ་མཁའ་ཁྱབ་པའི་ཡེ་ཤེས་ཀྱི་སྐུ་གསུངས་པ་འདི་ནི་ལེགས་སོ་ལེགས་སོ་ལེགས་པར་གསུངས་པས་འཁོར་བའི་འཆིང་བ་ལས་རྣམ་པར་གྲོལ་བའི་འབྲས་བུ་བདེ་བ་ཆེན་པོའི་ཡེ་ཤེས་འདི་ཐོབ་པར་འཚལ་བའི་འགྲོ་བ་མགོན་མེད་གཞན་མཐའ་ཡས་པ་རྣམས་དང་ནི། དེ་ལྟར་འཁོར་བ་ན་ཡོད་པ་བདག་ཅག་ཀུན་དང་བཅས་པ་ཐམས་ཅད་ཀྱི་ཡང་དག་པར་རྫོགས་པའི་བྱང་ཆུབ་ཐོབ་པའི་དོན་ཆེན་པོ་གྲུབ་པར་མཛད་པ་ཡིན་པའི་ཕྱིར་རོ། ། བཞི་པ་གང་བསྟན་པ་ལ་ཡིད་རངས་པར་གསོལ་བ་ནི། སྒྱུ་འཕྲུལ་དྲྭ་བའི་ཚུལ་བསྟན་པ། ། འདི་ནི་རྣམ་དག་ལེགས་པའི་ལམ། ། ཟབ་ཅིང་ཡངས་ལ་རྒྱ་ཆེ་སྟེ། །
དོན་ཆེན་འགྲོ་བའི་དོན་མཛད་པ། ། སངས་རྒྱས་རྣམས་ཀྱི་ཡུལ་འདི་ནི། ། རྫོགས་པའི་སངས་རྒྱས་ཀུན་གྱིས་བཤད། ། ཅེས་པའོ། ། དེ་ལ་སྒྱུ་མའི་རྣམ་པར་འཕྲུལ་པའི་དྲྭ་བ་རང་བྱུང་གི་ཡེ་ཤེས་སངས་རྒྱས་ཐམས་ཅད་ཀྱི་ངོ་བོ་ཆོས་ཀྱི་སྐུའི་གནས་ལུགས་དང་ཡིན་ཚུལ་ཇི་ལྟ་བ་བཞིན་དུ་ལེགས་པར་བསྟན་པ་འདི་ནི་བྱང་ཆུབ་གྲུབ་པར་བྱེད་པའི་ཐབས་རྣམ་པར་དག་པ་ལེགས་པའི་ལམ་བསྟན་པ་ཡིན་ཏེ། ལས་དང་པོ་པའི་ས་ནས་བཟུང་སྟེ་ཡེ་ཤེས་འདི་ཉིད་ལམ་དུ་བྱས་ནས་རྣལ་འབྱོར་ཡན་ལག་དྲུག་གིས་ལེགས་པར་ཉམས་སུ་ལེན་པ་ནི་རྣམ་དག་ལེགས་པའི་ལམ་འདི་ཉམས་སུ་ལེན་པ་ཡིན་ནོ། ། དཔེར་ན་འཇིག་རྟེན་ན་ལྷ་རིས་དང་བྲིས་ཀློག་ལ་སོགས་པ་སློབ་པར་བྱེད་པའི་ལམ་མམ་ཐབས་ནི། ལྷ་རིས་དང་བྲི་ཀློག་ལ་སོགས་པ་ཉིད་སློབ་ཅིང་གོམས་པར་བྱེད་པ་བཞིན་ནོ། ། དེ་བཞིན་དུ་སངས་རྒྱས་བསྒྲུབ་པར་བྱེད་པའི་ལམ་སངས་རྒྱས་ཉིད་ཡིན་ཏེ། རང་ཉིད་གདོད་ནས་སྒྲིབ་པ་བསྒྲིབས་པའི་སངས་རྒྱས་སུ་གནས་པ་དེ་མན་ངག་ཟབ་མོ་མངོན་སུམ་དུ་ལམ་དུ་བྱས་ནས་ཉམས་སུ་ལེན་པ་ནི་འབྲས་བུ་ལམ་དུ་བྱེད་པ་ཡིན་པའི་ཕྱིར་རོ། །
ལམ་ཡང་རྣམ་པ་ལྔ་སྟེ། ཚོགས་ཀྱི་ལམ་དང་། སྦྱོར་བའི་ལམ་དང་། མཐོང་བའི་ལམ་དང་། སྒོམ་པའི་ལམ་དང་། མཐར་ཕྱིན་པའི་ལམ་མོ། ། དེ་ལ་ཚོགས་ལམ་དང་སྦྱོར་ལམ་གཉིས་ནི་སོ་སོའི་སྐྱེ་བོའི་ས་པ་ཡིན་ལ། གཞན་གསུམ་ནི་འཕགས་པའི་ས་པ་ཡིན་ནོ། ། ཚོགས་ལམ་ནི་ལམ་གྱི་ཚོགས་གཉིས་བསོགས་པའི་ཐོག་མ་མགོ་ཟུག་ཅིང་ཞུགས་པའི་ཕྱིར་ཚོགས་ལམ་མོ། ། སྦྱོར་ལམ་ནི་འཕགས་པའི་ས་ལ་དངོས་སུ་སྦྱོར་བའི་ཕྱིར་སྦྱོར་ལམ་མོ། །
མཐོང་ལམ་ནི་མཐོང་སྤངས་ཀྱིས་དག་པའི་ཆོས་ཉིད་དང་པོར་མཐོང་བ་ཡིན་པའི་ཕྱིར་མཐོང་ལམ་མོ། ། སྒོམ་ལམ་ནི་མཐོང་བའི་ཆོས་ཉིད་དེ་ཉིད་སྒོམ་ཞིང་གོམས་པར་བྱེད་པ་ཡིན་པའི་ཕྱིར་སྒོམ་ལམ་མོ། ། མཐར་ཕྱིན་པའི་ལམ་ནི་སློབ་ལམ་རྫོགས་པའི་འབྲས་བུ་དགྲ་བཅོམ་པ་ཐོབ་པའི་ཕྱིར་མཐར་ཕྱིན་པའི་ལམ་མོ། ། ཐེག་ཆེན་གྱི་མཐོང་ལམ་ནི་ས་དང་པོ་ཡིན་ལ། བསྒོམ་ལམ་ནི་ས་གཉིས་པ་ལ་སོགས་པ་ས་དགུ་ཡིན་ཞིང་། མཐར་ཕྱིན་པའི་ལམ་ནི་ཐེག་ཆེན་གྱི་དགྲ་བཅོམ་པ་དག་པ་གཉིས་ལྡན་གྱི་སངས་རྒྱས་ཡིན་ནོ། ། དེ་ལྟར་རྣམ་དག་ལེགས་པའི་ལམ། བདེན་དོན་དམ་པའི་ཡེ་ཤེས་འདི་ནི་ཀུན་རྫོབ་ཀྱི་དུས་གསུམ་མེད་པས་རྣམ་རྟོག་གིས་ཤེས་པར་དཀའ་བའི་ཕྱིར་ཟབ་ཅིང་། དོན་དམ་གྱི་དུས་སུ་ནམ་མཁའ་དང་མཉམ་པའི་ཤེས་རབ་ཡིན་པའི་ཕྱིར་ཡངས་ལ་རྒྱ་ཆེ་བ་སྟེ། དོན་ཆེན་པོ་མཆོག་ཏུ་མི་འགྱུར་བ་བདེ་བ་ཆེན་པོ་ཆོས་སྐུའི་འཕྲིན་ལས་གཟུགས་སྐུ་རྣམ་གཉིས་ཀྱི་སྲིད་པ་ཇི་སྲིད་དུ་ལྷུན་གྱིས་གྲུབ་པར་འགྲོ་བའི་དོན་བྱེད་པ་སྐུ་གསུམ་མཛད་པ་དང་བཅས་པ་རྣམས་ཇི་ལྟ་བ་བཞིན་དུ་སངས་རྒྱས་རང་ཉིད་ཀྱི་སྤྱོད་ཡུལ་ཡིན་པའི་ཕྱིར།
དེས་ན་སངས་རྒྱས་རྣམས་ཀྱི་སྤྱོད་ཡུལ་དུ་འཕྲིན་ལས་དང་བཅས་པའི་ངོ་བོ་དོན་དམ་པའི་བདེན་པ་འཇམ་དཔལ་ཡེ་ཤེས་སེམས་དཔའ་འདི་ནི། འདས་པའི་སངས་རྒྱས་འོད་སྲུང་ལ་སོགས་པ་དང་། ད་ལྟར་གྱི་སངས་རྒྱས་ཤཱཀྱ་ཐུབ་པ་ལ་སོགས་པ་ཕྱོགས་བཅུ་ན་བཞུགས་པ་དང་། མ་འོངས་པའི་སངས་རྒྱས་བྱམས་པ་ལ་སོགས་པ་དུས་གསུམ་གྱི་རྫོགས་པའི་སངས་རྒྱས་ཀུན་གྱིས་བཤད་ཅིང་བཤད་ལ་འཆད་པར་འགྱུར་བ་ནི་དོན་དམ་པ་འདི་འབའ་ཞིག་གཏན་ལ་འབེབས་པ་ཡིན་ལ་ཤིན་ཏུ་གལ་ཆེ་དྲག་པའི་ཕྱིར་རྒྱུད་ཆེན་སྒྱུ་འཕྲུལ་དྲྭ་བ་ལ་སོགས་པ་མདོ་རྒྱུད་ཐམས་ཅད་དུ་མིང་མི་འདྲ་བ་མཐའ་ཡས་པ་རྣམས་ཀྱིས་ཡང་དང་ཡང་དུ་གསུངས་པ་ལེགས་སོ་ཞེས་ཕྱག་ན་རྡོ་རྗེས་གསོལ་ཏོ། ། ལྔ་པ་གང་ཞིག་གསུངས་པ་རྫོགས་པར་བསྟན་པ་ནི། བཅོམ་ལྡན་འདས་འཇམ་དཔལ་ཡེ་ཤེས་སེམས་དཔའི་དོན་དམ་པའི་མཚན་ཡང་དག་པར་བརྗོད་པ། བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པས་གསུངས་པ་རྫོགས་སོ། ། ཞེས་པའོ། ། དེ་ལ་འཕགས་པ་སྒྱུ་འཕྲུལ་དྲྭ་བའི་རྩ་རྒྱུད་ཆེན་པོ་ཤླཽ་ཀ་ཁྲི་དྲུག་སྟོང་པ་རྣལ་འབྱོར་ཆེན་པོའི་རྒྱུད་ཀྱི་ཏིང་ངེ་འཛིན་དྲྭ་བའི་ལེའུ་ཁོལ་དུ་བྱུང་བ་ལས་ཡེ་ཤེས་ཀྱི་སྐུ་ཁམས་གསུམ་པ་མ་ལུས་པའི་གཟུགས་བརྙན་ཅན་བཅོམ་ལྡན་འདས་འཇམ་དཔལ་ཡེ་ཤེས་སེམས་དཔའི་དོན་དམ་པའི་མཚན་ཡང་དག་པར་བརྗོད་པ་འདི་ནི། བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པས་གསུངས་པ་རྫོགས་སོ། །
གནས་ལུགས་ཟབ་མོ་དོན་དམ་ཆོས་ཀྱི་དབྱིངས། ། འཇམ་དཔའ་སངས་རྒྱས་ཀུན་གྱི་ཡེ་ཤེས་སྐུ། ། གཙང་བདག་བདེ་དང་རྟག་པའི་ཕ་རོལ་ཕྱིན། ། སྒྱུ་འཕྲུལ་དྲྭ་བའི་རོལ་པ་བྱང་ཆུབ་མཆོག ། མདོ་རྒྱུད་ཀུན་གྱི་ངེས་དོན་མཐར་ཐུག་གང་། ། ཟབ་ཅིང་རྒྱ་ཆེ་མཁའ་ལྟར་ཁྱབ་པའི་ཐུགས། ། ཡེ་ཤེས་ལུས་ཅན་བདེར་གཤེགས་འདུས་པའི་ཚོགས། ། འཇམ་དཔལ་ཡེ་ཤེས་སེམས་དཔའ་འབའ་ཞིག་ཡིན། ། རྡུལ་གཅིག་སྟེང་ན་སྡུལ་སྙེད་སངས་རྒྱས་རྣམས། ། སངས་རྒྱས་རེ་རེའང་རྒྱལ་སྲས་རྒྱ་མཚོས་བསྐོར། །
དེ་ལྟར་ཆོས་ཀྱི་དབྱིངས་ཀུན་མ་ལུས་པ། ། གང་ལ་འཇམ་དཔལ་ཡེ་ཤེས་སེམས་དཔའ་ཡིན། ། ཕྱག་རྒྱ་ཆེན་པོ་ཐེག་པ་ཆེན་པོ་དང་། ། ཤེར་ཕྱིན་དབུ་མ་འགྱུར་མེད་ཡོངས་གྲུབ་དང་། ། འོད་གསལ་སེམས་དང་དོན་དམ་བྱང་ཆུབ་སེམས། ། བདེ་གཤེགས་སྙིང་པོ་རང་བཞིན་གཉུག་མའི་སེམས། ། ཐམས་ཅད་འཇམ་དཔལ་ཡེ་ཤེས་སེམས་དཔའ་ཡིན། ། དེ་བཞིན་ཉིད་ཀྱང་འཇམ་དཔའ་དེ་བཞིན་ཉིད། ། ཆོས་ཉིད་དེ་ཉིད་ཆོས་སྐྱོན་མེད་དེ་ཉིད། ། མ་ནོར་གཞན་མིན་དེ་བཞིན་ཉིད་དེ་ཡིན། །
ཡང་དག་མཐའ་ཡང་འཇམ་དཔལ་དེ་ཉིད་ཡིན། ། དུས་འཁོར་གསང་འདུས་བདེ་དགྱེས་དེ་ཉིད་ཡིན། ། ཀུན་རིགས་ལ་སོགས་ལྷ་དང་སྔགས་དང་རྒྱུད། ། ས་བོན་ཕྱག་མཚན་ཡི་གེ་ཆ་ལུགས་བརྒྱན། ། ཞི་ཁྲོ་རབ་འབྱམས་ཐམས་ཅད་དེ་ཉིད་ཡིན། ། སྐུ་ལྔ་ཡེ་ཤེས་ལྔ་དང་འཕགས་པའི་ཚོགས། ། དབང་བཞི་དགའ་བཞི་སྐད་ཅིག་འབྲས་བུ་བཞི། ། རྡོ་རྗེ་རྣམ་ཐར་སེམས་དཔའ་ཚད་མེད་བཞི། ། ཧེ་རུ་ཀ་བཞི་རྡོ་རྗེ་རྣལ་འབྱོར་བཞི། ། དགེ་བཅུ་ས་བཅུ་དབང་བཅུ་ཕར་ཕྱིན་བཅུ། །
སྟོབས་བཅུ་མི་འཇིགས་མ་འདྲེས་ལ་སོགས་དང་། ། སྤྱན་དང་མངོན་ཤེས་ཏིང་འཛིན་གཟུངས་ཀྱི་སྒོ། ། བྱང་ཆུབ་ཕྱོགས་མཐུན་བསམ་གཏན་སྙོམས་འཇུག་དང་། ། ཟད་པར་ཟིལ་གནོན་ཟག་མེད་ལ་སོགས་པའི། ། ཡོན་ཏན་ཀུན་གྱི་ཕུང་པོ་མཐའ་ཡས་པ། ། བདེ་སྐྱིད་ལོངས་སྤྱོད་ཕུན་ཚོགས་ཆོས་ཀྱི་སྐུ། ། འཇམ་དཔལ་ཡེ་ཤེས་སེམས་དཔའ་ཡིན་པའི་ཕྱིར། ། དོན་འདི་གཅིག་པུ་བསྟན་པར་བྱ་བ་ཡིན། ། མཚན་ནི་མཐའ་ཡས་དུ་མས་མདོ་རྣམས་དང་། ། རྒྱུད་ཆེན་སྒྱུ་འཕྲུལ་དྲྭ་བ་ལ་སོགས་སུ། །
དུས་གསུམ་རྡོ་རྗེ་འཆང་ཆེན་གསང་སྔགས་འཆང་། ། དཔག་ཏུ་མེད་པ་རྣམས་ཀྱི་དབྱིབས་བཞིན་དུ། ། གསུང་དང་གསུང་འགྱུར་ཡང་ཡང་གསུང་དེ་བཞིན། ། མཚན་ཡང་དག་པར་བརྗོད་པའི་རྒྱུད་འདི་ཡང་། ། དོན་དེ་གཅིག་པུ་རྒྱུ་མཚན་དུ་མ་ཡི། ། སྒོ་ནས་མཚན་རྣམས་དུ་མས་བསྟན་པ་ཡིན། ། དེ་ཕྱིར་རྒྱུད་འདི་བློ་གྲོས་རྒྱལ་མཚན་གྱིས། ། ཡོངས་འཛིན་ཁྱད་པར་འཕགས་པའི་བཀའ་དྲིན་ལས། ། མགོན་པོ་སྤྱན་རས་གཟིགས་ཀྱི་བསྡུས་དོན་དང་། ། རྒྱལ་བའི་བཀའ་དང་དགོངས་འགྲེལ་བཞིན་དུ་བཤད། །
ཐལ་དང་མ་རྟོགས་ནོངས་པ་ཅི་མཆིས་པ། ། ཕྱག་འོས་ཀུན་གྱི་དྲུང་དུ་བཟོད་པར་གསོལ། ། ལེགས་པར་བཤད་ལས་རབ་དཀར་དགེ་བའི་ཚོགས། ། གང་མཆིས་དེ་ཡིས་སྐྱེ་དགུ་མ་ལུས་པ། ། རང་རང་སྙིང་པོའི་ཡེ་ཤེས་ཐོབ་པར་ཤོག ། བདག་ཀྱང་དེང་ནས་བྱང་ཆུབ་སྙིང་པོའི་བར། ། སྐད་ཅིག་ཙམ་ཡང་གཞན་དུ་མ་གོལ་བར། ། རིགས་དང་རུས་དང་ཆོ་འབྲང་ཕུན་སུམ་ཚོགས། ། ཐེག་ཆེན་སྤྱོད་པའི་ལུས་སུ་སྐྱེ་བ་དང་། ། གཞན་ཕན་རོ་གཅིག་རྟག་ཏུ་སྤྱོད་པར་ཤོག །
དེ་ལྟར་དོན་དམ་པའི་མཚན་ཡང་དག་པར་བརྗོད་པའི་བཤད་པ་དྲི་མེད་འོད་ཀྱི་འབྲས་བུ་ཞེས་བྱ་བ་འདི་ནི། བླ་མ་ཤར་ཆུ་མིག་པ་བློ་གྲོས་དཔལ་དང་། བླ་མ་བསམ་རིན་པ་ལ་སོགས་པ་བུ་སློབ་དད་པ་ཅན་མང་པོས་ཡང་དང་ཡང་དུ་བསྐུལ་ནས། ཀུན་དགའ་ཞེས་བྱ་བའི་ཤིང་ཕོ་སྟག་ལ་གདན་ས་རིན་ཆེན་དཔལ་ལྡན་འབྲི་ཁུང་མཐིལ་དུ། དོན་དམ་པ་ཟབ་མོའི་དོན་ལ་ངེས་པ་བློ་གྲོས་རྒྱལ་མཚན་གྱིས་སྦྱར་བ་རྫོགས་སོ།། །། འདིས་ཀྱང་མཐར་ཐུག་གི་ངེས་དོན་ཟབ་མོ་རྒྱལ་བའི་སྙིང་པོ་གཙང་བདག་བདེ་དང་རྟག་པའི་ཕ་རོལ་ཏུ་ཕྱིན་པ་འདི་ཡང་ཕྱོགས་དུས་ཀུན་ཏུ་དར་ཞིང་སེམས་ཅན་ཐམས་ཅད་ལ་ཕན་ཐོགས་པར་གྱུར་ཅིག ། སརྦ་མངྒ་ལཾ།། །། བྷ་ཝནྟུ།། །། PAGE * MERGEFORMAT 78 ས་བཟང་བློ་གྲོས་རྒྱལ་མཚན། འཇམ་དཔལ་མཚན་བརྗོད་ཀྱི་འགྲེལ་བཤད།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
