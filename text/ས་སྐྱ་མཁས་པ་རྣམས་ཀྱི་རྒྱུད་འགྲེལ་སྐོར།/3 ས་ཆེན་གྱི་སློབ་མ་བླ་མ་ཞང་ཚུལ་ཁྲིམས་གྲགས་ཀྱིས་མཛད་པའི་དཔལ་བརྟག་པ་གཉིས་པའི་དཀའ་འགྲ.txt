སྔོན་བྱོན་ས་སྐྱ་པའི་མཁས་པ་རྣམས་ཀྱི་རྒྱུད་འགྲེལ་སྐོར།
པོད ༣
ས་ཆེན་གྱི་སློབ་མ་བླ་མ་ཞང་ཚུལ་ཁྲིམས་གྲགས་ཀྱིས་མཛད་པའི་དཔལ་བརྟག་པ་གཉིས་པའི་དཀའ་འགྲེལ།
༄༅། །ས་ཆེན་གྱི་སློབ་མ་བླ་མ་ཞང་ཚུལ་ཁྲིམས་གྲགས་ཀྱིས་མཛད་པའི་དཔལ་བརྟག་པ་གཉིས་པའི་དཀའ་འགྲེལ་བཞུགས་སོ།། བླ་མ་དམ་པ་རྣམས་ལ་ཕྱག་འཚལ་ལོ། ། བརྟག་པ་གཉིས་པའི་གང་བཤད་པའི་ཆོས་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ཡན་ལག་རྒྱས་པར་དབྱེ་བ་ལ། མངོན་པར་རྟོགས་པ་དང་སྦྱར་ནས་སྟོན་པ་བརྟག་པ་དང་པོས་རྩ་བའི་རྒྱུད་ཀྱི་ཚུལ་དང་། བརྟག་པ་ཕྱི་མས་བརྟག་པ་དང་པོ་དང་། ཕྱི་མ་ཉིད་ཀྱི་ཡང་སྔ་མ་སྔ་མའི་དོན་མི་གསལ་བ་གསལ་བ་དང་། མ་ཚང་བ་ཁ་སྐོང་བའི་ཚུལ་གྱིས་རྒྱུད་ཕྱི་མའི་ཚུལ་ལོ། ། དེ་ལ་དང་པོ་རྩ་བའི་རྒྱུད་ཀྱི་ཚུལ་རྣམ་པར་བཞག་པ་ལ་གསུམ་སྟེ། འཐོབ་པར་བྱ་བའི་འབྲས་བུ་གང་ལ་དམིགས་ཏེ་སྒྲུབ་པ་ཧེ་རུ་ཀ་རྣམ་པ་བཞིའི་དངོས་གྲུབ། ཐུན་མོང་དང་ཐུན་མོང་མ་ཡིན་པའི་འབྲས་བུའི་དངོས་གྲུབ་དབྱིངས་དང་ཡེ་ཤེས་དང་དེ་གཉིས་དབྱེར་མེད་ཀྱི་དངོས་གྲུབ།
སྐུ་གསུང་ཐུགས་དང་དེ་གསུམ་དབྱེར་མེད་ཀྱི་དངོས་གྲུབ་ནི་འབྲས་བུ་ལ་བྲོད་པ་བསྐྱེད་པའི་དོན་དུ་དང་པོ་བསྟན་པ་དང་། འབྲས་བུ་ལ་བྲོད་པ་སྐྱེས་ནས་རྒྱུད་ལ་ནན་ཏན་བྱེད་པས་དེ་ཐོབ་པར་བྱེད་པའི་ཐབས་ཀྱི་རྒྱུད་བསྟན་པ་དང་། དེ་ལ་དེ་ཉམས་སུ་ལེན་པར་བྱེད་པའི་རྟེན་གྱི་གང་ཟག་དགོས་པས་སྒྲུབ་པ་པོ་རྟེན་གྱི་གང་ཟག་གི་མཚན་ཉིད་མཐའ་མར་བསྟན་པའོ། ། དེ་ལྟར་ན་གང་ཟག་གཞུག་པའི་གོ་རིམ་དུ་རྣམ་པར་བཞག་པའོ། ། དེ་རྣམས་བཤད་ཐབས་ཀྱི་དབང་དུ་བྱས་ན་བཤད་པར་བྱ་བའི་མན་ངག་བརྗོད་པར་བྱ་བའི་དོན་གང་ཡིན་པ་དང་། འཆད་ལུགས་ཀྱི་མན་ངག་རྗོད་པར་བྱེད་པའི་སྒྲ་གང་ཡིན་པ་དང་། མངོན་པར་རྟོགས་པ་གང་དང་འབྲེལ་བ་དང་། བཤད་པའི་རྒྱུད་གང་དང་སྦྱར་བ་སྟེ་རྣམ་པ་བཞི་བཞིས་ཁོང་དུ་ཆུད་པར་བྱའོ། ། དེ་ལ་དང་པོ་འབྲས་བུ་ཧེ་རུ་ཀ་རྣམ་པ་བཞིའི་དངོས་གྲུབ་ནི་སྤྱི་དང་སྦས་པ་གཉིས་ཀའི་མཐར་ཐུག་པའི་དོན་དུ་བཤད་པའོ། ། རྗོད་བྱེད་ཀྱི་སྒྲ་ཡན་ལག་གི་དོན་འབའ་ཞིག་གིས་བཤད་པའོ། །
མངོན་པར་རྟོགས་པ་ནི་འཐོབ་པར་བྱ་བའི་འབྲས་བུའི་རྒྱུད་དང་འབྲེལ་བའོ། ། བཤད་པའི་རྒྱུད་མཁའ་འགྲོ་མ་རྡོ་རྗེ་གུར་གྱི་ལེའུ་བརྒྱད་པ་དང་། སམ་བྷུ་ཊིའི་བརྟག་པ་དང་པོ་དང་། བརྟག་པ་གཉིས་པའི་གཉིས་པ་དང་། བརྟག་པ་བཅུ་པ་དང་སྦྱར་བར་བྱའོ། ། དེ་ལ་ཧེ་རུ་ཀ་བཞི་པོ་རེ་རེ་ལའང་རང་གི་ངོ་བོ་དང་། རྣམ་པ་དང་། སྐུ་རྡོ་རྗེ་ལ་སོགས་པར་འཇོག་པའི་རྒྱུ་མཚན་དང་གསུམ་གསུམ་གྱིས་ཤེས་པར་བྱའོ། ། རྣམ་པ་ལ་གཉིས་ཏེ། ཐུན་མོང་བའི་སྣང་བའི་རྣམ་པ་དང་།
ཐུན་མོང་མ་ཡིན་པའི་སྣང་བའི་རྣམ་པའོ། ། དེའང་འདི་ལྟར་རང་གི་ངོ་བོ་ཆོས་ཀྱི་དབྱིངས་སྟོང་པ་ཉིད། ཐུན་མོང་བའི་གདུལ་བྱ་ལ་དེ་ཉིད་སྐུ་རྡོ་རྗེ་མཚན་དཔེ་འབར་བའི་རྣམ་པར་སྣང་ལ། དེ་ཉིད་ཀྱེ་རྡོ་རྗེས་འདུལ་བའི་གདུལ་བྱ་ལ་ཆོས་ཅན་མ་དག་པ་ལ་ཡོད་པ་དང་། དག་པ་ལ་ཡོད་པའི་ཆོས་ཉིད་མཚོན་པའི་བརྡར་ཕྱག་གཉིས་པའི་རྣམ་པར་སྣང་བ་ཡིན་ཞིང་། ཆོས་ཀྱི་དབྱིངས་དེ་ཉིད་མཚན་དཔེ་ལ་སོགས་པ་ཡོན་ཏན་ཐམས་ཅད་ཀྱི་གཞིའམ་རྟེན་བྱེད་པས་ན་སྐུ་རྡོ་རྗེ་ཞེས་བྱའོ། ། དོན་ཡེ་ཤེས་རྣམ་པ་ལྔ་གཞན་ལ་སྟོན་པ། ཐུན་མོང་གི་སྣང་བ་གསུང་དབྱངས་ཡན་ལག་དྲུག་ཅུ་པ་ལ་སོགས་པར་སྣང་། དེ་ཉིད་ཐུན་མོང་མ་ཡིན་པ་ཕྱག་བཞི་པར་སྣང་སྟེ། ཡེ་ཤེས་ཀྱི་རླུང་བཞི་མཚོན་པར་བྱེད་པའི་བརྡའོ། །
ཡེ་ཤེས་རྣམ་པ་ལྔ་གཞན་ལ་སྟོན་པ་དེ་ཡང་གསུང་གིས་སྟོན་པར་བྱེད་པ་ཡིན་པས་གསུང་རྡོ་རྗེའོ། ། དོན་ཡེ་ཤེས་རྣམ་པ་ལྔ་ཉིད་ཀྱི་ཐུགས་སུ་ཆུད་པ། ཐུན་མོང་གི་རྣམ་པ་མེ་ལོང་ལྟ་བུའི་ཡེ་ཤེས་ལ་སོགས་པར་སྣང་ལ། ཐུན་མོང་མ་ཡིན་པ་ཕྱག་དྲུག་པར་སྣང་སྟེ། མ་དག་པ་རྣམ་ཤེས་ཚོགས་དྲུག་གནས་གྱུར་པ་མཚོན་པའི་བརྡའོ། ། དེ་ཉིད་ཐུགས་ཡིན་པས་ཐུགས་རྡོ་རྗེའོ། ། དེ་ཉིད་ལམ་གྱི་གནས་སྐབས་སུ་དམ་ཚིག་བསྟན་ཅིང་སྤྱད་པ་ལས་བྱུང་བའི་ཕྱིར་དམ་ཚིག་སེམས་དཔའ་ཞེས་གསུངས་པ་ཡིན་ནོ། ། དེ་ཡང་རྣམ་པ་གཉིས་ཏེ། བཟའ་བ་དང་། བསྲུང་བའི་དམ་ཚིག་གོ །
དེ་ཡང་རྣམ་པར་ཤེས་པ་ལྔ་རང་རང་གི་ཡུལ་ལ་ལུས་བསྲུང་བའི་དམ་ཚིག་དང་། ཕུང་པོ་ལྔ་འདུལ་བ་དང་། ཁམས་བཞི་འདུས་པ་དང་། རང་དང་གཞན་གྱི་དོན་གྱི་རྟེན་དུ་གྱུར་པའི་བྱང་ཆུབ་ཀྱི་སེམས་འདྲིས་ཤིང་གོམས་པར་བྱེད་པའི་དམ་ཚིག་གོ ། དེ་ལ་དང་པོ་བཟའ་བའི་དམ་ཚིག་ཤ་ལྔ་བདུད་རྩི་ལྔ་ནི་ཐུན་མཚམས་སུ་བསྟེན་པའོ། ། རྣམ་ཤེས་ལུས་བསྲུང་བ་ནི་རྗེས་སྤྱོད་ལ་སྣོད་བཅུད་ཐམས་ཅད་ལྷར་དག་བྱས་ནས་ལོངས་སྤྱོད་པའོ། ། ཕུང་པོ་ལྔ་འདུལ་བ་དང་། ཁམས་བཞི་འདུས་པ་ནི་མཉམ་པར་བཞག་པའི་གནས་སྐབས་སུ་བསྐྱེད་པའི་རིམ་པའི་མངོན་རྟོགས་བསྒོམ་པའོ། ། བྱང་ཆུབ་ཀྱི་སེམས་འདྲིས་པར་བྱེད་པའི་སྔོན་འགྲོ་ཡིན་ནོ། ། དོན་དབྱིངས་དང་ཡེ་ཤེས་གཉིས་སུ་མེད་པ།
དེ་ཡང་ཤེས་རབ་རྣམ་ཐར་སྒོ་གསུམ་ལ་ལྡོག་པས་དབྱེ་ན་སྟོང་པ་ཉིད་བཅུ་དྲུག་ཡིན་ལ། ཕྱག་བཅུ་དྲུག་གིས་མཚོན། ཐབས་སྙིང་རྗེ་ནི་བསྡུ་དངོས་བཞི་ཡིན་ལ་དེ་མཚོན་པར་བྱེད་པའི་བརྡར་ཞབས་བཞི། དེ་གཉིས་རྒྱུད་ལ་སྐྱེས་པ་རྣམ་ཐར་བརྒྱད་ཡིན་ལ་དེ་མཚོན་བྱེད་ཞལ་བརྒྱད་ཡིན་ནོ། ། དེ་ལྟར་ན་རྣམ་པ་ཕྱག་བཅུ་དྲུག་པ་ཁོ་ན་ཡིན་ནོ། ། དེས་ན་གཞན་གྱིས་མཚོན་མི་ནུས་ཤིང་ཐབས་ཀྱི་རྒྱུད་མན་ཆད་ལ་མ་གྲགས་པའི་ཕྱིར་ཐུན་མོང་མ་ཡིན་པའི་འབྲས་བུ་སྙིང་པོ་ཀྱཻ་རྡོ་རྗེའོ། ། དེ་ཉིད། ཧེས་ནི་སྙིང་རྗེ་ཆེན་པོ་ཉིད། ། བཛྲའང་ཤེས་རབ་བརྗོད་པར་བྱ། ། ཞེས་བྱ་བས་གསུངས་པ་ཡིན་ནོ། །
དེ་ཡང་ཀྱེ་ཡིས་གཞན་དག་འབོད་ཅིང་གཡོ་བར་བྱེད་པ་བཞིན་དུ་ས་བཅུ་གསུམ་པའི་དམིགས་པ་མེད་པའི་སྙིང་རྗེ་ཆེན་པོས་སེམས་ཅན་གྱི་དོན་ལ་གཡོ་བར་བྱེད་པའི་ཕྱིར་ཀྱེའོ། ། དེ་ཉིད་ཀྱི་ཚེ་སེམས་ཅན་གྱི་དོན་བྱའོ། ། བྱེད་དོ་བའི་རྟོག་པ་མི་མངའ་བའི་དམིགས་པ་མེད་པའི་ཤེས་རབ་ཆེན་པོ་ནི་མཚན་མ་དང་། རྣམ་པར་རྟོག་པ་ལ་སོགས་པས་མི་ཕྱེད་པའི་ཕྱིར་རྡོ་རྗེའོ། ། གལ་ཏེ་དབྱིངས་དང་ཡེ་ཤེས་གཉིས་མེད་དེ་གཞན་གྱིས་མཚོན་མི་ནུས་པ་ཇི་ལྟར་ཞེ་ན། དཔལ་གྱི་འོས་མ་མིན་པའི་ཕྱིར་དང་། རྒྱུད་འདི་འཆད་པའི་སྟོན་པ་ལ་དགོངས་པའི་ཕྱིར་རོ། ། གལ་ཏེ་སྙིང་རྗེ་དང་ཤེས་རབ་ནི་རྒྱུ་ཡིན་པའི་ཕྱིར་འབྲས་བུར་མི་རིགས་ལ་ཐབས་ཀྱི་རྒྱུད་ལ་སོགས་པ་ལ་མེད་པའི་འབྲས་བུ་ཞིག་འདི་ཁོ་ན་ལ་མ་རིགས་སོ་ཞེ་ན། དེ་ནི་མ་ཡིན་ཏེ། དམིགས་པ་དང་བཅས་པའི་སྙིང་རྗེ་དང་ཤེས་རབ་ལམ་ཡིན་ཡང་དམིགས་པ་མེད་པའི་སྙིང་རྗེ་དང་ཤེས་རབ་ནི་འབྲས་བུ་ཡིན་པ་ལ་འགལ་བ་མེད་དོ། །
དེ་སྐད་དུ་ཡང་བློ་དང་ལྡན་པས་སེམས་ཅན་ལ། ། རྒྱབ་ཀྱིས་ཕྱོགས་པར་མི་བྱ་སྟེ། ། ཞེས་བྱ་བ་ལ་སོགས་པ་གསུངས་པ་ཡིན་ནོ། ། ཐུན་མོང་མ་ཡིན་འབྲས་བུ་ཡིན་པ་ཡང་མི་འགལ་ཏེ། རྒྱུའི་ཁྱད་པར་ཐབས་ཀྱི་ཡན་ལག་གི་སྟེང་དུ་ཡང་ཤེས་རབ་ཀྱི་ཡན་ལག་དང་ལྡན་པའི་ཕྱིར་རོ། ། བཤད་པར་དམ་བཅའ་བ་ནི་གོ་སླའོ། ། ཐབས་ཀྱི་རྒྱུད་ཀྱི་ལུས་རྣམ་པར་གཞག་པའི་བརྗོད་བྱའི་དོན་ནི་སྤྱི་དང་སྦས་པའོ། ། རྗོད་བྱེད་ཀྱི་སྒྲ་ནི་གསུམ་ཀ་འཇུག་གོ ། མངོན་པར་རྟོགས་པ་ཐབས་རྒྱུ་དང་འབྲེལ། ཡན་ལག་རྒྱས་བཤད་ཀྱི་བཤད་རྒྱུད་གང་ཡིན་པ་དེ་འདིའི་ཡིན་པར་ཁོང་དུ་ཆུད་པར་བྱའོ། །
དེ་ལ་ལུས་རྣམ་པར་གཞག་པ་བཅུ་དྲུག་ལ། དགུག་པ་ལ་སོགས་པ་རྣམ་པ་བརྒྱད་ནི་སྔགས་ཀྱི་ལེའུའི་འོ། ། ཇི་ལྟར་རིགས་པ་ལ་སོགས་པ་ལྔ་ནི་བསྐྱེད་རིམ་གྱིའོ། ། ལྟ་སྟངས་ནི་རྟེན་གྱི་གང་ཟག་གིའོ། ། བརྡ་ཆེན་ནི་བརྡའི་ལེའུའི་འོ། ། ཡེ་ཤེས་ནི་རྫོགས་རིམ་མཐའ་དག་གི་ལུས་རྣམ་པར་བཞག་པ་ཡིན་ནོ། ། གལ་ཏེ་རྣམ་པར་དག་པ་དང་། སྤྱོད་པའི་ལེའུ་གང་གིས་ཟིན་པ་ཡིན་ཞེ་ན། དེ་ཡང་རིམ་པ་གཉིས་ཀྱི་དག་པ་ཡིན་པའི་ཕྱིར་དང་། རིམ་པ་གཉིས་ལ་གནས་ནས་དྲོད་ཐོབ་ནས་སྤྱོད་པར་བྱེད་པའི་ཕྱིར་བཅུ་དྲུག་པོ་མཐའ་དག་གིས་སྤྱིར་བསྟན་པར་བཞེད་གསུངས།
གཉིས་པ་དང་། ཐབས་ཀྱི་རྒྱུད་དང་པོར་བསྟན་པའི་འཐད་པའི་དབང་དུ་བྱས་ན། འབྲས་བུའི་རྒྱུད་དང་པོར་བསྟན་པ་བཞིན་དུ་སྒྲུབ་པ་པོའི་རྒྱུད་ལ་མངོན་པར་རྟོགས་པ་སྐྱེ་བའི་ཚེའང་དང་པོར་སྐྱེའམ་སྙམ་དུ་སེམས་ན། དེ་ནི་མ་ཡིན་ཏེ་བསྟན་པའི་གོ་རིམ་དང་ལམ་འབྲས་བུ་བསྟན་ཀྱང་། སྐྱེ་བ་ན་འབྲས་བུའི་རྒྱུད་ཧེ་རུ་ཀ་ནི་སྐྱེད་པའི་རྒྱུ་ཐབས་རྒྱུད་དང་པོ་བསྒོམ་པར་བྱའོ། ། དེའི་དང་པོར་བསྐྱེད་པའི་རིམ་པ་བསྒོམ་པར་བྱའོ། ། རྫོགས་རིམ་ལས་དང་པོར་བདག་བྱིན་རླབས། དེའི་ཡང་དང་པོར་དམིགས་བཅས། དཀྱིལ་འཁོར་འཁོར་ལོའི་དང་པོར་རྩ་བའི་འཁོར་ལོ་བསྒོམ་མོ་ཞེས་བྱ་བ་ལ་སོགས་པའོ། ། གཅིག་ཏུ་ན་དོན་དམ་པ་རྫོགས་པའི་རིམ་པའི་ཧེ་རུ་ཀ་རྣམ་ཐར་སྒོ་བཞིའི་ངོ་བོ་དགའ་བ་བཞིའི་མངོན་པར་རྟོགས་པ་སྐྱེད་པའི་རྒྱུ་རྩ་ཡི་འཁོར་ལོ་དང་པོར་བསྒོམ་པར་བྱ་བ་དང་།
གཞན་ཡང་ཧེ་རུ་ཀ་རྣམ་པ་བཞི་སྐྱེད་པའི་རྒྱུ་ལུས་རྣམ་གཞག་བཅུ་དྲུག་གི་དང་པོར་ལྷ་རྣམས་ཇི་ལྟར་འབྱུང་བ་བསྒོམ་པར་བྱ་ཞེས་བྱ་བར་སྦྱར་རོ། ། གསུམ་པ་དེས་མི་འཆིང་ཞིང་གྲོལ་བའི་རྒྱུར་བསྟན་པའི་དབང་དུ་བྱས་ན། ཀུན་ཏུ་རྟོགས་པའི་དྲི་མའི་ཕྱོགས་གཅིག་ཉོན་མོངས་པའི་སྒྲིབ་པ་ཐ་མལ་གྱི་རྣམ་རྟོག་དང་། ཀུན་ཏུ་རྟོག་པའི་དྲི་མ་མཐའ་དག་ཤེས་བྱའི་སྒྲིབ་པ་གྱ་ནོམ་པ་ལྷ་རུ་མངོན་པར་ཞེན་པ་སྟེ། སྤང་བྱ་རྣམ་པ་གཉིས་ལས་གྲོལ་བའི་གཉེན་པོ་ཡིན་པའི་ཕྱིར་དང་། གཟུགས་ཀྱི་སྐུ་དང་ཆོས་ཀྱི་སྐུ་འཐོབ་བྱ་རྣམ་པ་གཉིས་ཐོབ་པར་བྱེད་པའི་རྒྱུ་ཡིན་པའི་ཕྱིར། རྫོགས་པའི་རིམ་པའི་ཉམས་ཀྱིས་བསྐྱེད་པའི་རིམ་པའི་ལྷ་སྣང་ལ་རང་བཞིན་མེད་པ་ཡེ་ཤེས་ཀྱི་སྣང་བར་ཤེས་པར་བྱས་ལ་བསྒོམ་པར་བྱའོ་ཞེས་བསྟན་པའོ། ། ཐབས་ཀྱི་རྒྱུད་ཀྱི་ཡན་ལག་རྒྱས་བཤད་ཀྱི་དང་པོ་ཐབས་ལ་གནས་པའི་དུས་སུ་མངོན་པར་རྟོགས་པ་བསྐྱེད་པའི་རིམ་པ་དང་། མཚན་མ་དང་བཅས་པའི་རྫོགས་པའི་རིམ་པ་དང་། བཟླས་པ་དང་གཏོར་མ་དང་།
སྦྱིན་སྲེག་ལ་སོགས་པ་ཐམས་ཅད་སྣང་རྒྱུ་དེ་དག་གི་ངོ་བོར་སྣང་ཡང་རང་གི་ངོ་བོའམ་གོ་ཡུལ་དུ་སེམས་ཉིད་ལྷན་ཅིག་སྐྱེས་པའི་ཡེ་ཤེས་གཅིག་གི་ངོ་བོར་རྟོགས་པར་བྱ་བའི་ཕྱིར་ཐོག་མར་རྫོགས་པའི་རིམ་པའི་དེ་ཁོ་ན་ཉིད་བསྟན་པ་འདིའི་བརྗོད་པར་བྱ་བ་སྦས་པའི་དོན་རྣམ་པ་གཉིས་ཀ་སྟོན། རྗོད་བྱེད་ཀྱི་སྒྲ་སྐབས་ཀྱི་བྱེ་བྲག་གིས་གསུམ་ཀ་འཇུག མངོན་པར་རྟོགས་པའི་དབང་དུ་བྱས་ན་སྤྱིར་རྣམ་པ་གཉིས་ཏེ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མཐའ་དག་སྒྲུབ་པའི་ཐབས་དང་། གཙོ་བོར་ཕྱག་རྒྱ་ཆེན་པོ་མཆོག་གི་དངོས་གྲུབ་སྒྲུབ་པའི་ཐབས་སོ། ། དང་པོ་ལ་རགས་རིགས་ཀྱིས་བསྡུས་ན་རྣམ་པ་དྲུག་སྟེ། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་རྣམས་བསྐུལ་བའི་ཕྱིར་སྔགས་ཀྱི་བཟླས་པ་དང་། བར་ཆད་ལ་སོགས་པ་ཞི་བའི་དོན་དུ་གཏོར་མ་དང་ཚོགས་ཀྱི་མཆོད་པ་དང་། སྐུ་གཟུགས་ལ་སོགས་པ་བྱིན་གྱིས་བརླབ་པའི་དོན་དུ་རབ་གནས་དང་། ལས་མཐའ་དག་འགྲུབ་པའི་ཐབས་ཡིན་པས་སྦྱིན་སྲེག་དང་།
དམན་པ་ལ་མོས་པའི་གང་ཟག་རྗེས་སུ་གཟུང་བའི་ཕྱིར་ལས་ཀྱི་ཚོགས་རབ་འབྱམས་དང་། གྲོགས་དམ་ཚིག་མ་ལུས་པ་བསྐྱངས་པས་ཀྱང་འགྲུབ་བོ་ཞེས་བསྟན་པའི་ཕྱིར་དམ་ཚིག་དང་སྡོམ་པའོ། ། དེ་རྣམས་ནི་ཞི་བ་ལ་སོགས་པ་དམན་པ་དང་འབྲིང་འགྲུབ་པ་ལ་ཡང་དགོས་ལ། འཇིག་རྟེན་ལས་འདས་པ་མཆོག་གི་དངོས་གྲུབ་འགྲུབ་པ་ལ་ཡང་ཚོང་པའི་འཕན་ཆ་དང་འདྲ་བར་གྲངས་དང་གོ་རིམ་ངེས་མེད་དུ་དགོས་སོ། ། དེ་དག་གི་དོན་ནི་འོག་ཏུ་བཤད་པར་བྱའོ། ། མཆོག་སྒྲུབ་པའི་ཐབས་ལ་ལྔ་སྟེ། ཐབས་ལ་གནས་པས་ཇི་ལྟར་མོས་པར་བྱ་བའི་དབང་དུ་བྱས་ཏེ་ཐོག་མར་རྫོགས་པའི་རིམ་པའི་དེ་ཁོ་ན་ཉིད་དང་། རྫོགས་པའི་རིམ་པའི་རྟེན་ཡིན་པས་བསྐྱེད་པའི་རིམ་པ་དང་། ལྷ་ཡེ་ཤེས་སུ་རྟོགས་པར་བྱ་བའི་ཕྱིར་རྫོགས་པའི་རིམ་པ་དང་། རིམ་པ་གཉིས་ལ་གནས་པ་༼དེས་༽དཔེ་དྲོད་ཐོབ་ནས་རང་གི་སེམས་ཀྱི་བརྟན་གཡོ་བརྟག་པ་ལ་སོགས་པའི་དོན་དུ་སྤྱོད་པ་སྤྱད་དགོས་པས་སྤྱོད་པ་དང་།
སྤྱོད་པ་ལ་གནས་པ་༼དེས་༽དཔེ་ཨ་ལི་དང་ཀ་ལིའི་བདག་ཉིད་ཀྱི་བྱང་ཆུབ་ཀྱི་སེམས་བསྒོམ་དགོས་པས་ཉེ་བའི་རྒྱུའོ། ། དེ་ལ་དང་པོ་ནི་ཀུན་ཏུ་བཏགས་པའི་དྲི་མ་ལས་དག་པར་བྱ་བའི་ཕྱིར་དང་། ཐམས་ཅད་མཁྱེན་པའི་ལྷའི་མྱུ་གུ་བསྐྱེད་པར་བྱ་བའི་ཕྱིར། ཐོག་མར་དེ་ཁོ་ན་ཉིད་རྟོགས་པའི་ལྟ་བ་དང་། ཡེ་ཤེས་ཀྱི་ཚོགས་བསག་པ་ཆོས་ཐམས་ཅད་ཀྱི་སྟོང་པ་ཉིད་བསྒོམ་པ་དང་པོར་འགྲོ་དགོས་པས་དང་པོར་བསྟན་ཏེ། དེ་སྐད་དུ་ཡང་། དངོས་པོ་མེད་པ་ཡོངས་ཤེས་པས། ། དེ་ལྟར་ཧེ་རུ་ཀ་བསྒོམ་བྱ། ། ཞེས་བྱ་བ་དང་། དང་པོར་སྟོང་ཉིད་བྱང་ཆུབ་སེམས། །
ཞེས་བྱ་བ་དང་། དང་པོར་སྟོང་ཉིད་བསམས་པས་ནི། ། ལུས་ཅན་རྣམས་ཀྱི་དྲི་མ་བཀྲུ། ། ཞེས་བྱ་བ་དང་། ལུས་སོགས་སྟོང་པའི་ཞིང་ས་ལ། ། བློ་དང་ལྡན་པས་ས་བོན་གདབ། ། ཅེས་བྱ་བ་ལ་སོགས་པ་གསུངས་པ་ཡིན་ནོ། ། དེ་ནས་བྱ་འདབ་མ་གཉིས་ཀ་མེད་པའམ་ཡ་གཅིག་མེད་པས་ཀྱང་འཕུར་མི་ནུས་པ་བཞིན་དུ། བསྐྱེད་རྫོགས་གཉིས་ཀ་མེད་པའམ། གང་རུང་གཅིག་མེད་པས་ཀྱང་མི་གྲོལ་བར་རིམ་པ་གཉིས་བསྒོམ་དགོས་ཏེ།
དེ་ཡང་སྤང་བྱ་སྒྲིབ་པ་རྣམ་པ་གཉིས་ཡིན་པའི་ཕྱིར་དང་། འཐོབ་པར་བྱ་བའི་འབྲས་བུ་ཡང་རྣམ་པ་གཉིས་ཡིན་ཕྱིར་རོ། ། དེ་སྐད་དུ་ཡང་། བསྐྱེད་པ་ཡི་ནི་རིམ་པ་དང་། ། རྫོགས་པ་ཡི་ནི་རིམ་པ་ཉིད། ། རིམ་གཉིས་མཉམ་པར་གནས་ནས་ནི། ། རྡོ་རྗེ་ཅན་གྱིས་ཆོས་འཆད་དོ། ། ཞེས་གསུངས་པ་ཡིན་ནོ། ། དེ་ལས་ཀྱང་རྫོགས་པའི་རིམ་པའི་རྟེན་ཡིན་པའི་ཕྱིར་དང་། ཐ་མལ་གྱི་རྣམ་རྟོག་གི་གཉེན་པོ་ཡིན་པའི་ཕྱིར་དང་།
གཟུགས་ཀྱི་སྐུ་ཐོབ་པར་བྱེད་པའི་རྒྱུ་ཡིན་པའི་ཕྱིར་བསྐྱེད་པའི་རིམ་པ་བསྒོམ་པར་བྱ་དགོས་ཏེ། དེ་སྐད་དུ་ཡང་། ཕལ་པའི་རྣམ་པ་གཞོམ་པའི་ཕྱིར། ། བསྒོམ་པ་ཡང་དག་རབ་ཏུ་གྲགས། ། ཞེས་བྱ་བ་དང་། ཇི་ལྟར་མེ་ཏོག་ལ་གནས་དྲི། ། མེ་ཏོག་དངོས་མེད་ཤེས་མི་འགྱུར། ། དེ་བཞིན་གཟུགས་སོགས་དངོས་མེད་ན། བདེ་བ་འདི་ནི་དམིགས་མི་འགྱུར། ། ཞེས་བྱ་བ་ལ་སོགས་པ་དང་།
འབྲས་བུ་རྒྱུ་ལས་གཞན་མིན་ཕྱིར། ། ཐབས་ནི་སྟོང་པ་ཉིད་མ་ཡིན། ། ཞེས་བྱ་བ་ལ་སོགས་གསུངས་པ་ཡིན་ནོ། ། དེའི་རྗེས་སུ་གྱ་ནོམ་པ་ལྷ་རུ་མངོན་པར་ཞེན་པ་སྤང་བའི་ཕྱིར་དང་། ཀུན་ཏུ་རྟོག་པའི་དྲི་མ་ལས་འདག་པར་བྱ་བའི་ཕྱིར་དང་། ཆོས་ཀྱི་སྐུ་ཐོབ་པར་བྱེད་པའི་རྒྱུ་ཡིན་པའི་ཕྱིར། རྫོགས་པའི་རིམ་པ་བསྒོམ་པར་བྱ་དགོས་ཏེ། དེ་སྐད་དུ་ཡང་། རང་རིག་བདག་ཉིད་དག་པ་ཉིད། ། དག་པ་གཞན་གྱིས་རྣམ་མི་གྲོལ། །
ཞེས་བྱ་བ་དང་། བསྐྱེད་པའི་རིམ་པའི་རྣལ་འབྱོར་གྱིས། ། བརྟུལ་ཞུགས་ཅན་གྱིས་སྤྲོས་པ་བསྒོམ། ། སྤྲོས་པ་རྨི་ལམ་ལྟར་བྱས་ཏེ། ། སྤྲོས་པ་ཉིད་ནི་སྤྲོས་མེད་བྱེད། ། ཅེས་བྱ་བ་ལ་སོགས་པ་དང་། སངས་རྒྱས་ང་རྒྱལ་དམིགས་ནས་ནི། ། ཆོས་ཀྱི་དབྱིངས་ནི་འོད་གསལ་བ། ། གང་ཞིག་བསྒོམ་པ་དེ་བས་ན། ། སངས་རྒྱས་ཉིད་ནི་ངེས་པར་ཐོབ། །
ཅེས་བྱ་བ་ལ་སོགས་པ་གསུངས་པ་ཡིན་ནོ། ། དེ་ཡང་སློབ་དཔོན་འཕགས་པ་ཀླུ་སྒྲུབ་ལ་སོགས་པ་ཁ་ཅིག་བསྐྱེད་རིམ་ལ་བརྟན་པ་ཐོབ་པ་དང་། རྫོགས་རིམ་བསྒོམ་པར་བཞེད། གཉའ་ན་བ་ལ་སོགས་པ་ཁ་ཅིག་བསྐྱེད་རིམ་ལ་རྫོགས་རིམ་གྱི་རྒྱས་བཏབ་ནས་ཚོགས་པ་ཚར་ཅིག་ཏུ་བསྒོམ་པར་བཞེད། བྱང་ཆུབ་སེམས་དཔའ་ཀུན་ཚེ་སྟོད་ལོ་བཅུ་གཉིས་ལ་སོགས་པའི་བར་དུ་བསྐྱེད་རིམ་བསྒོམས་ནས་ཞི་བ་ལ་སོགས་པ་དམན་པའི་ལས་ཐོགས་པ་མེད་པར་འགྲུབ་པ་དང་། དེ་ནས་གདོང་རྫོགས་པའི་རིམ་པ་བསྒོམ་པར་བཞེད་ལ། པད་མ་བཛྲ་དང་བདུད་འདུལ་ཙན་ཏྲ་ལ་སོགས་པ་དང་། ཌོམྦི་ཧེ་རུ་ཀའི་བརྒྱུད་པ་འདི་གཞུང་གིས་ཐུན་སྟོད་ལ་བསྐྱེད་རིམ་བསྒོམས་ནས་དེའི་རྗེས་སུ་ཐུན་སྨད་ལ་རྫོགས་རིམ་བསྒོམ་པར་བཞེད་དོ། ། དེ་ལས་དྲོད་ཐོབ་ཀྱང་སྤྱོད་པ་མ་སྤྱད་ན་ས་བཅུ་གསུམ་པ་མངོན་དུ་མི་འགྱུར་བས། རིམ་པ་གཉིས་ལ་གནས་པ་ལས་དྲོད་ཐོབ་ནས་སྤྱོད་པ་བྱེད་དགོས་ཏེ།
དེ་ཡང་། ཅུང་ཟད་དྲོད་ནི་ཐོབ་པ་ན། ། གལ་ཏེ་སྤྱོད་པ་བྱེད་འདོད་པས། ། གལ་ཏེ་འགྲུབ་འགྱུར་འདོད་ཡོད་ན། ། འདིས་ནི་སྤྱོད་པ་སྤྱད་པ་ཉིད། ། ཅེས་བྱ་བ་ལ་སོགས་པ་གསུངས་པ་ཡིན་ནོ། ། སྤྱོད་པ་ལ་གནས་པ་༼དེས་༽དཔེ་འབྲས་བུ་མངོན་དུ་བྱ་བའི་ཕྱིར་སྤྱོད་པའི་མཐའ་དང་། སྙོམས་འཇུག་གི་མཐའ་དང་། དུས་ཀྱི་མཐའི་སྐད་ཅིག་ལ་བྱང་ཆུབ་ཀྱི་སེམས་ཆོས་བརྒྱད་དམ་དྲུག་གི་བདག་ཉིད་ཅན་མངོན་དུ་བྱས་པ་ལས་དབུ་མ་ནས་ཞུགས་ཏེ་སྨིན་མཚམས་སུ་ཐིམ་པའི་སྐད་ཅིག་ལ་རྒྱུད་གཉིས་དུས་གཅིག་ལ་གྲོལ་ཏེ། ལུས་པྲ་སེ་ན་ལྟ་བུ་དང་ཞིང་ཐོགས་པ་མེད་པ་ཟག་མེད་ཀྱི་ལུས་སུ་འགྱུར་ལ།
སེམས་རྟོག་པ་ཐམས་ཅད་བྲལ་བ་ཟག་པ་མེད་པའི་ཡེ་ཤེས་སུ་འགྱུར་ཞིང་། ངག་གསུང་རྡོ་རྗེར་འགྱུར་རོ། ། དེ་ནས་འབྲས་བུ་མངོན་དུ་བྱེད་པ་ལ་ཉེ་བའི་རྒྱུ་ཨ་ལྀ་དང་ཀ་ལྀའི་བདག་ཉིད་ཀྱི་བྱང་ཆུབ་ཀྱི་སེམས་ཆོས་བརྒྱད་དྲུག་གི་བདག་ཉིད་ཅན་བསྒོམ་དགོས་སོ། ། དེ་སྐད་དུ་ཡང་། ཟླ་བ་གཅིག་གི་སྦྱོར་བ་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་བྱ་བ་དང་། ཉི་མ་གཅིག་གི་སྦྱོར་བ་དང་། ། ཞེས་བྱ་བ་ལ་སོགས་པ་གསུངས་པ་ཡིན་ནོ། ། དེ་ལྟར་མཆོག་སྒྲུབ་པའི་མངོན་རྟོགས་ལྔ་ལས་འདི་དང་པོ་དང་འབྲེལ་བ་ཡིན་ནོ། །
བཤད་པའི་རྒྱུད་སཾ་བུ་ཊིའི་བརྟག་པ་དང་པོའི་རབ་ཏུ་བྱེད་པ་གཉིས་པ་དང་། བརྟག་པ་དྲུག་པ་དང་སྦྱར་རོ། ། ལུས་རྣམ་གཞག་གི་ཡེ་ཤེས་ཀྱི་རྒྱས་བཤད་ཡིན་ནོ། ། དེས་ན་འདི་མན་ཆད་དུ་དོན་ལྔ་ལྔར་འགྱུར་རོ། ། དེ་ལ་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་དང་། རྟེན་གྱི་སྒོ་ནས་རབ་ཏུ་དབྱེ་བ་རྣམ་པ་གཉིས་སོ། ། དང་པོ་ལ་རང་བཞིན་ལྷན་སྐྱེས་དང་། ཞུ་བདེ་ལྷན་སྐྱེས་གཉིས་སུ་སྦྱར་རོ། ། དེའི་དང་པོ་ནི། རིགས་དྲུག་གི་སེམས་ཅན་གྱི་ལས་དང་།
སེམས་ལ་རང་བཞིན་ལྷན་ཅིག་སྐྱེས་པའི་ཡེ་ཤེས་སྤྲོས་པ་ཐམས་ཅད་དང་བྲལ་བ་བློ་བུར་གྱི་དྲི་མ་དང་བཅས་ཀྱང་རང་བཞིན་གྱི་རྟོག་པ་ཐམས་ཅད་ཡང་དག་པར་སྤངས་པ་གནས་པ་ཡིན་ལ། དེས་འཁོར་འདས་སྣོད་བཅུད་ཐམས་ཅད་ལ་དེ་ལས་བྱུང་བ་དང་། བདག་ཉིད་གཅིག་པའི་ཚུལ་གྱིས་ཁྱབ་པ་ཡིན་ནོ། དེ་ཡང་སེམས་ཉིད་རྣམ་པར་དག་པ་དེ་ཉིད་ཐམས་ཅད་དུ་སྣང་བས་ན་དེ་ལས་བྱུང་བའི་ཚུལ་གྱིས་ཁྱབ་པ་སྟེ། ཐབས་ཀྱི་ཆའོ། ། ཐམས་ཅད་དེའི་ངོ་བོར་གཅིག་ཅིང་ཐིམ་པས་ན་བདག་ཉིད་གཅིག་པའི་ཚུལ་དུ་ཁྱབ་པ་སྟེ། ཤེས་རབ་ཀྱི་ཆ་ཡིན་གསུང་ངོ་། ། དེ་ལྟར་ཆོས་ཅན་དང་ཆོས་ཉིད་ཀྱི་ཚུལ་གྱིས་ཐམས་ཅད་ལ་ཁྱབ་ཀྱང་བསྐྱེད་བྱ་སྐྱེད་བྱེད་ཀྱི་ཚུལ་གྱིས་མ་སྐྱེས་པའོ། ། གཉིས་པ་ནི་སྒྲུབ་པ་པོ་ཀྱེའི་རྡོ་རྗེར་བསྐྱེད་པའི་ལུས་སྐྱོན་མེད་ལ། ཞུ་བདེ་ལྷན་ཅིག་སྐྱེས་པའི་ཡེ་ཤེས་ངོ་བོ་ཉིད་ཀྱིས་བརྒྱུད་ནས་གནས་ཏེ།
འདི་ལྟར་ལུས་ལ་རྩ་གནས་ལ། རྩ་ལ་ཁུ་བ་གནས། ཁུ་བ་ལ་བདེ་བ་གནས། དེ་ལ་མི་རྟོག་པ་དང་རང་རིག་པ་གནས་པ་ཡིན་ནོ། ། ཞུ་བདེ་ལྷན་སྐྱེས་དེ་ཉིད་བློ་བུར་གྱི་མཚན་མ་དང་རྣམ་པར་རྟོག་པ་ཐམས་ཅད་ཡང་དག་པར་སྤངས་པ་ཡིན་ནོ། ། དེ་ཉིད་ཀྱིས་རྩ་ཐམས་ཅད་ཀྱི་དངོས་པོ་ལ་རྟེན་དང་བརྟེན་པའི་ཚུལ་དུ་བརྒྱུད་ནས་ཁྱབ་བོ། ། དེ་ལྟར་ཁྱབ་ཀྱང་སྔར་ནས་མེད་པའི་དོན་བསྐྱེད་བྱ་སྐྱེད་བྱེད་ཀྱི་ཚུལ་གྱིས་སྐྱེས་པ་མ་ཡིན་ནོ།། །། རྟེན་གྱི་སྒོ་ནས་རབ་ཏུ་དབྱེ་བ་ལ་རྣམ་པ་གཉིས་ཏེ། རྩའི་འཁོར་ལོ་དང་། སྡོམ་པའི་རབ་ཏུ་དབྱེ་བའོ། །
དེ་ལ་རྣམ་པ་བཞི་སྟེ། གནས་གང་དུ་སྡོམ་པ་དང་། གང་སྡོམ་པ་དང་། ཐབས་གང་གིས་སྡོམ་པ་དང་། སྡོམ་པའི་རང་གི་ངོ་བོའོ། ། གནས་གང་དུ་སྡོམ་ན་རྩ་གཉིས་དང་རྩ་གསུམ་དང་། འཁོར་ལོ་བཞིར་སྡོམ། གང་སྡོམ་ན་ཕྱི་རོལ་ཏུ་ཉན་ཐོས་ལུས་ངག་གི་རང་བཞིན་དང་བཅས་པའི་ཁ་ན་མ་ཐོ་བ་སྡོམ་ལ། བྱང་ཆུབ་སེམས་དཔའ་མི་དགེ་བཅུ་འཁོར་དང་བཅས་པ་ལ་སྡོམ་པ་སྟེ། འདིར་མཚན་མ་དང་རྣམ་པར་རྟོག་པ་ཐམས་ཅད་སྡོམ་པ་ཡིན་ནོ། །
ཐབས་གང་གིས་སྡོམ་ན་ཙཎྜ་ལི་འབར་འཛག་གིས་སོ། ། སྡོམ་པའི་རང་གི་ངོ་བོ་རང་བྱུང་གི་ཡེ་ཤེས་སོ།། །། དེ་ལ་འཁོར་ལོ་བཞི་ལ་དབྱུ་གུ་ལ་སོགས་པ་དུས་ཚོད་སྡོམ་པའི་དབང་དུ་བྱས་ན། ཕྱི་རོལ་ཏུ་བ་རུ་ར་འབྲིང་པོ་གཅིག་གིས་ཞོ་ཚད་བྱས་པའི་ཟངས་སྲང་བཅུ་གཉིས་ལ་རྒྱར་སོར་ཚིགས་བཅུ་གཉིས་དཔངས་སུ་སོར་ཚིགས་བརྒྱད་པའི་སྣོད་བྱས་པ་ལ། ལྕགས་རེ་ཏི་དྲུག་ཅུ་རྩ་བཞི་ལ་སོར་བརྒྱད་པར་བརྡུངས་པས་དབུས་སུ་བུ་ག་ཕུག་སྟེ་ཆུ་ལ་བཞག་པས་ལྟེམས་གྱིས་ཁེངས་པའི་བར་ནི་དབྱུ་གུ་གཅིག་ཅེས་བྱའོ། ། དེའི་བར་ལ་རྟེན་གྱི་གང་ཟག་ཁམས་སྙོམས་པའི་དབང་དུ་བྱས་ན། དབུགས་ཕྱི་ནང་དུ་རྒྱུ་བའི་གྲངས་སུམ་བརྒྱ་སུམ་ཅུ་རྩ་ཕྱེད་དང་བརྒྱད་རྒྱུ་བ་ཡིན་ནོ། ། ཡང་དེ་ཡར་བཏེགས་པས་ཆུ་ཟད་པའི་བར་ལ་ཡང་དབྱུ་གུ་གཅིག་བྱ་བ་སྟེ། སྔར་དང་མཉམ་པའི་དབུགས་ཀྱི་གྲངས་རྒྱུ་བ་ཡིན་ནོ། ། ཉིན་ཞག་ཕྲུགས་གཅིག་ལ་དེ་ལྟ་བུའི་དབྱུ་གུ་དྲུག་ཅུ་རྩ་བཞི་ཡིན་ལ་དེ་ནི་སྤྲུལ་པའི་འཁོར་ལོའི་འདབ་མ་དྲུག་ཅུ་རྩ་བཞིས་མཚོན་པ་ཡིན་ནོ། །
དེ་ལྟ་བུ་གཉིས་ལ་ཆུ་ཚོད་གཅིག་ཅེས་བྱ་སྟེ། དེའི་བར་ལ་དབུགས་དྲུག་བརྒྱ་བདུན་ཅུ་རྩ་ལྔ་རྒྱུའོ། ། ཉིན་ཞག་གཅིག་ལ་ཆུ་ཚོད་སུམ་ཅུ་རྩ་གཉིས་ཏེ། དེ་ནི་བདེ་བ་ཆེན་པོའི་འཁོར་ལོའི་འདབ་མ་སུམ་ཅུ་རྩ་གཉིས་ཀྱིས་མཚོན་པའོ། ། དེ་ལྟ་བུ་གཉིས་ལ་འཕོ་བ་གཅིག་ཅེས་བྱ་སྟེ། དེའི་བར་ལ་དབུགས་སྟོང་སུམ་བརྒྱ་ལྔ་བཅུ་ཐམ་པ་རྒྱུ་བའོ། ། ཉིན་ཞག་གཅིག་ལ་དེ་ལྟ་བུའི་འཕོ་བ་བཅུ་དྲུག་སྟེ་དེ་ནི་ལོངས་སྤྱོད་ཀྱི་འཁོར་ལོའི་འདབ་མ་བཅུ་དྲུག་གིས་མཚོན་པ་ཡིན་ནོ། ། གལ་ཏེ་ཕྱི་རོལ་ཏུ་འཕོ་བ་བཅུ་གཉིས་སུ་རྣམ་པར་གཞག་པ་དང་མི་འགལ་ལམ་ཞེ་ན། དེ་ནི་མི་འགལ་ཏེ་འཕོ་བ་བཅུ་གཉིས་སུ་རྣམ་པར་བཞག་པ་ནི་ཕྱི་རོལ་དུ་སྣ་སྒོ་གཡས་གཡོན་གྱི་འཕོ་བ་ཡིན་ལ་དེའི་འཕོ་བ་རེ་རེ་ལ་དབུགས་སྟོང་བརྒྱད་བརྒྱ་པ་རེ་རྒྱུ་བ་ཡིན་ནོ། ། དེའི་ཆུ་ཚོད་རེ་རེ་ལ་འབྱུང་བ་བཞིའི་རླུང་ཉིས་བརྒྱ་ཉི་ཤུ་རྩ་ལྔ་རྒྱུ་བ་ཡིན་ཏེ་དེ་ལྟར་ན་ཆུ་ཚོད་གཅིག་ལ་དགུ་བརྒྱ་ཕྲག་རེ་རྒྱུ་བ་ཡིན་ནོ། །
འདིར་བཅུ་དྲུག་ཏུ་རྣམ་པར་བཞག་པ་ནི་ནང་དུ་སྤྲུལ་པའི་འཁོར་ལོའི་ནང་སྐོར་གྱི་འདབ་མ་བརྒྱད་ལ་ལན་གཉིས་གཉིས་སུ་རྒྱུ་བ་དང་། ལོངས་སྤྱོད་ཀྱི་འཁོར་ལོའི་འདབ་མ་ལ་འཕོ་བ་ལ་དགོངས་པ་ཡིན་པ་བཞེད་དོ། ། དེ་ལྟ་བུ་གཉིས་ལ་ཐུན་ཕྱེད་པ་རེ་རེ་སྟེ། ནང་ལྟར་ན་དེ་རེ་རེ་ལ་དབུགས་ཉིས་སྟོང་བདུན་བརྒྱ་པ་རེ་རྒྱུའོ། ། ཉིན་ཞག་གཅིག་ལ་དེ་ལྟ་བུའི་ཐུན་ཕྱེད་པ་བརྒྱད་དོ། ། དེ་ནི་ཆོས་ཀྱི་འཁོར་ལོའི་འདབ་མ་བརྒྱད་ཀྱིས་མཚོན་པ་ཡིན་ནོ། ། དེ་ལྟ་བུ་གཉིས་ལ་ཐུན་གཅིག་སྟེ། དེའི་བར་ལ་དབུགས་ལྔ་སྟོང་བཞི་བརྒྱ་པ་རེ་རྒྱུའོ། ། དེ་ལྟ་བུའི་ཐུན་བཞི་སྟེ། དེ་ལྟར་ན་ཞག་གཅིག་ལ་དབུགས་ཉི་ཁྲི་ཆིག་སྟོང་དྲུག་བརྒྱ་རྒྱུའོ། །
ཕྱི་ལྟར་ན་འཕོ་བ་རེ་རེ་ལ་སྟོང་བརྒྱད་བརྒྱ་པ་རེ་རྒྱུ་ལ། དེ་ལྟ་བུ་བཅུ་གཉིས་ལ་ཉི་ཁྲི་ཆིག་སྟོང་དྲུག་བརྒྱའོ། ། དེའི་ཕྱིར་སྟོང་བརྒྱད་བརྒྱ་པ་རེ་འགགས་པ་ལས་ས་རེ་རེ་མངོན་དུ་བྱེད་པར་བཞེད་དོ། ། དེས་ནི་ལྷན་ཅིག་སྐྱེས་པའི་ཡེ་ཤེས་ཀྱི་རྒྱུའི་ལེའུ་ཡི་དོན་གྱི་ཆ་བཤད་ཟིན་ཏོ།། །། ད་ནི་དེའི་འོག་ཏུ་སྔགས་ཀྱི་ལེའུ་གསུངས་སོ། ། དེ་ལ་ལེའུ་སྔ་ཕྱིའི་འབྲེལ་ལ་རྣམ་པ་གཉིས་ཏེ། ཕྱིའི་དོན་གྱི་མཚམས་སྦྱོར་དང་། ནང་སྦས་པའི་དོན་གྱི་མཚམས་སྦྱོར་རོ། ། དེ་ལ་དང་པོའི་དབང་དུ་བྱས་ན་རྒྱུད་འདིའི་ཐོབ་པར་བྱ་བའི་འབྲས་བུ་ཧེ་རུ་ཀ་བཞིའི་དངོས་གྲུབ་ཡིན་ལ་དེའི་རྒྱུའི་གཙོ་བོ་ལྷན་ཅིག་སྐྱེས་པའི་ཡེ་ཤེས་ཡིན་པས་དེ་གཉིས་ལེའུ་དང་པོར་བསྟན། དེས་འགྲུབ་པར་མ་ཟད་སྔགས་ཀྱི་བཟླས་པས་ཀྱང་འགྲུབ་པར་བསྟན་པའི་ཕྱིར་དེའི་འོག་ཏུ་སྔགས་ཀྱི་ལེའུ་བསྟན།
སྔགས་ཟློས་པ་ལ་ལུས་ལྷར་བསྐྱེད་དགོས་པས་དེའི་འོག་ཏུ་ལྷའི་ལེའུ་བསྟན། ལྷར་བསྐྱེད་ཀྱང་དབང་མ་བསྐུར་ན་ཁམས་གསུམ་ཆོས་ཀྱི་རྒྱལ་པོའི་རྒྱལ་ཚབ་ཀྱི་བྱ་བ་བྱེད་མི་ནུས་པས་དེ་ལྟར་ནུས་པར་བྱ་བའི་ཕྱིར་ལྷའི་དབང་བསྐུར་བ་དེའི་འོག་ཏུ་བསྟན། ལྷར་བསྐྱེད་ཅིང་དབང་བསྐུར་ཡང་ལྷ་ཡེ་ཤེས་སུ་མ་རྟོགས་ན་མི་གྲོལ་བས་ལྷ་ཡེ་ཤེས་སུ་རྟོགས་པར་བྱ་བའི་ཕྱིར། དེའི་འོག་ཏུ་དེ་ཁོ་ན་ཉིད་ཀྱི་ལེའུ་བསྟན། དེ་ལྟར་རིམ་པ་གཉིས་ལ་གནས་པས་དྲོད་ཐོབ་ནས་སྤྱོད་པ་སྤྱད་དགོས་པས། དེའི་འོག་ཏུ་སྤྱོད་པའི་ལེའུ་བསྟན། སྤྱོད་པ་བྱེད་པ་ལ་གྲོགས་དགོས་ལ་གྲོགས་ངོ་ཤེས་པ་ལ་བརྡ་དགོས་པས། དེའི་འོག་ཏུ་བརྡའི་ལེའུ་བསྟན། བརྡས་མཚོན་པའི་གྲོགས་རྡོ་རྗེ་རྣལ་འབྱོར་མ་བསྟན་པའི་ཕྱིར་དང་། རྗེ་བཙུན་མའི་དཀྱིལ་འཁོར་དུ་དབང་བསྐུར་བ་དང་།
རྗེ་བཙུན་མ་ལ་མེ་ཏོག་ཕོག་པས་གང་ཟག་གིས་རྗེ་བཙུན་མའི་དཀྱིལ་འཁོར་གྱི་འཁོར་ལོ་བསྒོམ་པ་བསྟན་པའི་ཕྱིར་དེའི་འོག་ཏུ་རྣལ་འབྱོར་མའི་འཁོར་ལོ་འདུ་བའི་ལེའུ་བསྟན། རྡོ་རྗེ་རྣལ་འབྱོར་མ་རྣམས་ཀྱི་དག་པ་རྟོགས་པར་བྱ་བའི་ཕྱིར། དེའི་འོག་ཏུ་རྣམ་པར་དག་པའི་ལེའུ་བསྟན། ཐབས་ཀྱི་རྒྱུད་བསྒོམ་པ་ལ་དབང་བསྐུར་བས་རྒྱུད་དག་པ་དགོས་པས། རྣལ་འབྱོར་མའི་དཀྱིལ་འཁོར་དག་པ་དང་བཅས་པ་དེར་དབང་ཐོབ་པར་ནུས་སོ་ཞེས་བསྟན་པའི་ཕྱིར། དེའི་འོག་ཏུ་དབང་བསྐུར་བའི་ལེའུ་བསྟན། མཆོག་གི་དངོས་གྲུབ་བསྒྲུབ་པ་ལ་ལྟ་སྟངས་གྲུབ་པ་གཅིག་གིས་བསྒྲུབ་དགོས་པས་དེའི་འོག་ཏུ་ལྟ་སྟངས་ཀྱི་ལེའུ་བསྟན་ཏོ། ། གཉིས་པ་ནི། རྒྱུད་འདིའི་བརྗོད་པར་བྱ་བའི་གཙོ་བོ་ལྷན་ཅིག་སྐྱེས་པའི་ཡེ་ཤེས་ཡིན་པས། དེའི་མཚན་ཉིད་དང་།
དེའི་རྟེན་རྩ་བའི་འཁོར་ལོ་ཡིན་པས་རྩ་རྣམས་ཀྱི་གྲངས་དང་། གསལ་བ་མིང་གི་དབྱེ་བ་ལེའུ་དང་པོས་བསྟན། རྩ་དེ་དག་ཏུ་རླུང་སེམས་མངོན་དུ་བྱས་པ་ལས་མཚན་མ་དང་རྣམ་པར་རྟོག་པ་ལས་ཡིད་སྐྱོབ་པས་སྔགས་ཡིན་པར་བསྟན་པས། བྱེད་པའི་ལས་ཀྱི་སྒོ་ནས་ཀྱང་རྩ་རྣམས་མཚོན་ནས་བསྟན་པའི་ཕྱིར། སྔགས་སུམ་ཅུ་རྩ་གཉིས་ཀྱིས་རྩ་སུམ་ཅུ་རྩ་གཉིས་མཚོན་ནས་སྟོན་པར་བྱེད་པ་སྔགས་ཀྱི་ལེའུ་དེའི་འོག་ཏུ་བསྟན། རྩའི་ནང་ན་གནས་པའི་རླུང་དང་བྱང་ཆུབ་ཀྱི་སེམས་དེ་ཉིད་ལུས་ལས་བྱུང་ཞིང་བདེ་བ་ལ་རོལ་པས་དང་། བྱིན་གྱིས་རློབ་པར་བྱེད་པས་ལྷ་ཡིན་པར་བསྟན་པའི་ཕྱིར། དེའི་འོག་ཏུ་ལྷའི་ལེའུ་བསྟན། དེ་ཉིད་ཀྱི་མཚན་མ་དང་རྣམ་པར་རྟོག་པའི་དྲི་མ་འཁྲུད་པར་བྱེད་པས་དབང་ཡིན་པར་བསྟན་པའི་ཕྱིར་དེའི་འོག་ཏུ་དབང་གི་ལེའུ་བསྟན། ལྷན་ཅིག་སྐྱེས་པའི་ཡེ་ཤེས་དེ་ཉིད་རྣམ་པར་མི་རྟོག་པའི་དོན་གྱིས་ན་དེ་ཁོ་ན་ཉིད་ཡིན་པར་བསྟན་པའི་ཕྱིར།
དེའི་འོག་ཏུ་དེ་ཁོ་ན་ཉིད་ཀྱི་ལེའུ་བསྟན། རླུང་སེམས་དེ་ཉིད་རྩ་ཐམས་ཅད་དུ་གཡོ་ཞིང་རྒྱུ་བས་ན་སྤྱོད་པ་ཡིན་པར་བསྟན་པའི་ཕྱིར། དེའི་འོག་ཏུ་སྤྱོད་པའི་ལེའུ་བསྟན། ཞུ་བདེ་ལྷན་ཅིག་སྐྱེས་པའི་ཡེ་ཤེས་དེས་སེམས་གཉུག་མ་རང་བཞིན་ལྷན་སྐྱེས་མཚོན་པར་བྱེད་པས་བརྡའ་ཡིན་ནོ་ཞེས་བསྟན་པའི་ཕྱིར་དེའི་འོག་ཏུ་བརྡའི་ལེའུ་བསྟན། རྩ་དང་རླུང་དང་ཐིག་ལེའི་དག་པ་རྟོགས་པར་བྱ་བས་དེའི་འོག་ཏུ་རྣལ་འབྱོར་མའི་འཁོར་ལོ་འདུ་བའི་ལེའུ་བསྟན། ལྷན་སྐྱེས་ཀྱི་ཡེ་ཤེས་དེས་མི་མཐུན་པའི་ཕྱོགས་དག་པར་བྱེད་པས། རྣམ་དག་ཏུ་རྟོགས་པར་བྱ་བའི་ཕྱིར་དེའི་འོག་ཏུ་རྣམ་པར་དག་པའི་ལེའུ་བསྟན་ཏོ། ། ལེའུའི་འབྲེལ་རྣམ་པར་གཞག་པའོ།། །། དེ་ལས་ལེའུ་གཉིས་པ་སྔགས་ཀྱི་ལེའུ་ཡི་བརྗོད་པའི་བྱ་བའི་དོན་བསྐྱེད་རིམ་པ་དང་། སྤྱིའི་དོན་དུ་བཤད་པའོ། །
རྗོད་བྱེད་ཀྱི་སྒྲའི་དོན་ཡོད་པའི་སྔགས་ནི་ཡན་ལག་གི་དོན་ཡིན་ལ། སྔགས་ཀྱི་དོན་མེད་པ་རྣམས་བསྡུས་པའི་དོན་གྱི་མན་ངག་ཡིན་ཞིང་། བྷྲུཾ་ཨཾ་ལ་སོགས་པ་ཡི་གེའི་དོན་ཡིན་པས་གསུམ་ཀར་འཇུག་གོ ། མངོན་པར་རྟོགས་པ་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མཐའ་དག་སྒྲུབ་པའི་ཐབས་དང་འབྲེལ་ལ། དེ་ཡང་དྲུག་ལས་གཏོར་མ་དང་། བཟླས་པ་དང་། ཁ་ཟས་བྱིན་གྱིས་བརླབས་པ་དང་དབང་གིས་མཚོན་པའི་དམ་ཚིག་དང་སྡོམ་པ་དང་། ལས་ཀྱི་ཚོགས་རབ་འབྱམས་དང་བཞི་དང་འབྲེལ་ལོ། ། བཤད་པའི་རྒྱུད་མཁའ་འགྲོ་མ་རྡོ་རྗེ་གུར་གྱི་ལེའུ་གསུམ་པ་དང་། སཾ་བུ་ཊའི་བརྟག་པ་བརྒྱད་པ་དང་།
བརྟག་པ་བདུན་པ་ལ་སོགས་པ་དང་སྦྱར། ལུས་རྣམ་གཞག་གི་ཚོགས་དུམ་བུ་བརྒྱད་ཀྱི་རྒྱས་བཤད་དོ། ། སྤྱིར་སྔགས་ཞེས་བྱ་བའི་རང་གི་ངོ་བོ་ནི་སྐྱེ་བ་མེད་པའོ་ཞེས་གསུང་། དེ་ཡང་སྤྱི་དོན་དུ་ཨ་ལྀ་དང་ཀ་ལྀ་དང་དེ་ལས་བཏུས་པའོ། ། ནང་ལྟར་ན་ལྟེ་བའི་ཨཾ་གི་རྣམ་པའོ། ། མཐར་ཐུག་ཆོས་ཀྱི་དབྱིངས་རང་བཞིན་ལྷན་ཅིག་སྐྱེས་པའི་ཡེ་ཤེས་སོ། ། དེ་གཏན་ལ་དབབ་པ་ལ་རྣམ་པ་དྲུག་སྟེ། སྔགས་ཀྱི་ལྷག་ཆད་ཁ་བསྐང་བའི་དོན་དུ་སྔགས་བཏུ་བ་དང་། དེས་བཏུས་པའི་སྔགས་གང་ཡིན་པ་དང་། སྔགས་ཀྱི་དགོས་པ་དང་།
ཆེད་དུ་བྱ་བ་དང་། བཟླས་པའི་ཡུལ་འཕྲེང་བ་དང་། བཟླས་པའི་མན་ངག་གོ ། དང་པོ་ནི་བརྟག་པ་ཕྱི་མ་ལས་ཤེས་པར་བྱའོ། ། གཉིས་པ་ནི་ལེའུ་འདི་ཉིད་ལས་འབྱུང་བའོ། ། གསུམ་པ་དགོས་པ་ནི་དེ་བཞིན་གཤེགས་པ་ཐམས་ཅད་ལ་སྙན་གསན་འབེབས་པའོ། ། བཞི་པ་ནི་ཞི་བ་ལ་སོགས་དངོས་གྲུབ་སྒྲུབ་པའི་ཆེད་དུའོ། ། ཕྲེང་བའི་གྲངས་དང་རྒྱུ་ལ་སོགས་པ་བཟླས་པའི་ཡུལ་ནི་བརྟག་པ་ཕྱི་མ་དང་སཾ་བུ་ཊི་ལས་རྒྱས་པར་གསུངས་པ་ལས་ཤེས་པར་བྱའོ། ། སྔགས་ཀྱི་སྤྱིའི་རྣམ་པར་གཞག་པའོ། ། དེ་ལས་དང་པོ་གཏོར་མའི་སྔགས་ལ།
ཨོཾ་སྔགས་ཀྱི་འགོ་འདྲེན། ཨ་ཀ་རོ་ནི་ཨའི་ཡི་གེའོ། ། མུ་ཁཾ་ནི་སྒོ་འམ་དང་པོའོ། ། སརྦ་དྷརྨཱ་ནམ་ནི་ཆོས་ཐམས་ཅད་ཀྱིའོ། ། དེ་ལྟར་ན་ཨའི་ཡི་གེ་ནི་ཆོས་ཐམས་ཅད་ཀྱི་སྒོ་འམ་དང་པོར་འགྲོ་བ་ཡིན་ནོ་ཞེས་བྱའོ། ། དེ་ཡང་ཕྱི་དབྱིབས་ཀྱི་ཨ་ཤད་ལྟ་བུ་ནི་ཡི་གེ་ཐམས་ཅད་ཀྱི་སྲོག་ཡིན་པས་ན་སྒོ་འམ་དང་པོའོ། ། བརྗོད་པའི་ཨ་ནི་བརྗོད་པའི་སྒྲ་ཐམས་ཅད་ཀྱི་སྲོག་ཡིན་པས་ན་སྒོའམ་དང་པོའོ། ། ནང་ལྟར་བཤད་པའི་ཨ་ལྟེ་བའི་རྩ་མདུད་གྲུ་གསུམ་ན་གནས་པའི་རྩ་ཀུན་དར་གྱི་ཆ་ཤས་ཨ་ཤད་ལྟ་བུ་ནི་ལུས་ཐམས་ཅད་སྐྱེད་པའི་སྒོའམ་དང་པོའོ། ། མཐར་ཐུག་སྐྱེ་བ་མེད་པའི་ཨ་ནི་སྣོད་བཅུད་ཀྱི་ཆོས་ཐམས་ཅད་ཀྱི་སྒོའམ་དང་པོ་ཡིན་ནོ་ཞེས་བྱའོ། ། ལྷག་མ་ནི་གོ་སླའོ། །
གྲོང་ཁྱེར་དཀྲུག་པ་ལ་ཕྱིའི་གྲོང་ཁྱེར་དཀྲུག་པ་ནི། ཧེ་རུ་ཀ་རྣམ་པ་བཞི་བདག་མེད་དང་། ལྔ་ལ་རང་རང་གི་སྔགས་སམ་འདི་ཉིད་ཀྱི་སྔགས་ལ་སྔོན་དུ་བསྙེན་པ་འབུམ་ཕྲག་བཞི་སོང་བས་དངོས་གྲུབ་ཀྱི་དོན་དུ་ཉེ་བར་སྒྲུབ་པ་བྱེ་བ་ཕྲག་གཅིག་བཟླས་ལ། སྒྲུབ་པ་ནམ་མཚན་མ་མཐོང་མཐོང་གི་བར་དུ་བྱས་ཏེ། དེ་ནས་ལས་སྦྱོར་གྱི་དུས་སུ་དུག་དང་སྐེ་ཚེ་དང་ལན་ཚྭ་དང་རྒྱ་སྐྱེགས་ཀྱི་ཁུ་བས་རང་གི་ལག་པ་གཡས་པ་ལ་འཁོར་ལོ་རྩིབས་བརྒྱད་པ་མུ་ཁྱུད་དང་ལྟེ་བར་བཅས་པ་བྲིས་ལ་དེའི་མུ་ཁྱུད་ལ་ཨ་ལྀ་དང་ཀ་ལྀ་གཡས་སྐོར་དང་གཡོན་སྐོར་དུ་དགོད། རྩིབས་བརྒྱད་ལ་ཨ་ཀ་ཙ་ཊ་ཏ་པ་ཡ་ཤ་རྣམས་གཡས་སྐོར་དུ་དགོད། ལྟེ་བ་ལ་ཆེ་གེ་མོ་དང་ཆེ་གེ་མོ་ནང་འཁྲུག་ཕྱུངས་ཤིག་ཅེས་བྲིས་ལ། དེ་ནས་སྤར་མོ་བསྡམས་ཏེ། ཁ་རླངས་ཕྱིར་མ་ཤོར་བར་ཨོཾ་ཨ་ཀ་ཙ་ཊ་ཏ་པ་ཡ་ཤ་ཆེ་གེ་མོ་དང་ཆེ་གེ་མོ་བི་དེ་ཤ་ཡ་ཞེས་བཟླས་ལ། ལག་པ་ཁ་ཕྱེ་སྟེ་ས་ལ་བརྡབས་ནས་ལག་པ་བསྒྲུབ་བྱའི་གྲོང་ཁྱེར་ལ་བསྟན་ན།
དང་པོར་ནང་འཁྲུག་འབྱུང་མཐའ་མ་ཡུལ་འཐོན་ནས་འགྲོའོ། ། ནང་གི་གྲོང་ཁྱེར་དཀྲུག་པ་ནི་ལྟེ་བ་སྤྲུལ་པའི་འཁོར་ལོའི་ནང་སྐོར་གྱི་འདབ་མ་བརྒྱད་ལ་ཨ་ཀ་ཙ་ཊ་ཏ་པ་ཡ་ཤ་བརྒྱད་གཡས་སྐོར་དུ་བཀོད་པའི་འོད་ཀྱིས་སྙིང་ག་ཆོས་ཀྱི་འཁོར་ལོ་ལ་བཀོད་པའི་བྷྲུཾ་ཨཾ་ལ་སོགས་པའི་དེ་བཞིན་གཤེགས་པ་ལྔ་ལ་སོགས་པའི་གྲོང་ཁྱེར་འཁྲུག་ཅིང་སྲེག་པར་བྱེད་པའོ།། །། ཆར་དབབ་པའི་མན་ངག་འདི་ལ། ཀྱཻ་རྡོ་རྗེ་ཕྱག་བཅུ་དྲུག་པའི་དཀྱིལ་འཁོར་གྱི་འཁོར་ལོའི་རྣལ་འབྱོར་ལ་བརྟེན་ནས་ཨཥྚ་ན་ན་ཡའི་རྩ་སྔགས་ལ་སྔོན་དུ་བསྙེན་པ་འབུམ་ཕྲག་བཞི་སོང་བས། གྲོང་ཁྱེར་ལ་སོགས་པའི་ནུབ་བྱང་དུ་སོང་སྟེ་དེ་ན་རྫིང་ལ་སོགས་པ་དངོས་སུ་ཡོད་ན་རབ། མེད་ན་བཅོས་མའི་རྫིང་བུ་བྱས་སྟེ་དེར་ཆུ་དྲངས་པས་བཀང་ལ། དེའི་འགྲམ་དུ་དཀྱིལ་འཁོར་གྱི་སའི་ཆོ་ག་ཇི་ལྟ་བ་བཞིན་དུ་བྱས་ཏེ། དེ་ནས་ཉི་མ་གཉིས་པ་ལ་ཀླུ་གནས་པའི་མཚེའུ་ལས་ས་བླངས་པ་ལས་ཀླུའི་རྒྱལ་པོ་མཐའ་ཡས་ཀྱི་གཟུགས་རོ་སྨད་སྦྲུལ་འཇུག་འཁྱིལ་པ་ལ། རོ་སྟོད་མི་ཐལ་མོ་སྙིང་གར་སྦྱར་བ་སྦྲུལ་མགོའི་གདེངས་ཀ་བདུན་དང་ལྡན་པ་ཞིག་བྱས་ལ། རྫའི་ཕོར་༼པའམ་ས་༽པ་སམ་པ་གཉིས་ཁ་སྦྱར་བའི་ནང་དུ་བཞག་གོ །
དེ་ནས་ཡོ་བྱད་ཐམས་ཅད་འཚོགས་པ་དང་། དང་པོར་ལྷ་སྟ་གོན་དུ་གནས་པར་བྱ། དེ་ནས་བུམ་པ་སྟ་གོན་དུ་གནས་པ་ཚུལ་ཇི་ལྟ་བ་བཞིན་དུ་བྱས་ལ། དེ་ནས་མཐའ་ཡས་ཀྱི་གཟུགས་བརྙན་མི་དམིགས་པ་ལས་ཨ་དང་ཕུ་ལས་ཀླུའི་རྒྱལ་པོ་མཐའ་ཡས་སྟོད་མི་ལ་སྨད་སྦྲུལ་འཇུག་འཁྱིལ་པ་ལག་པ་གཡས་སྙིང་གར་ཐལ་མོ་སྦྱར་བ་སྐུ་མདོག་གསེར་བཙོ་མ་ལྟ་བུ་སོ་སོར་བསྐྱེད། དེ་ལ་ཡེ་ཤེས་སེམས་དཔའ་དགུག་གཞུག་བྱ། གནས་གསུམ་བྱིན་གྱིས་བརླབ། དབང་བསྐུར་ལ། སྤྱི་བོར་སྣང་བ་མཐའ་ཡས་ཀྱི་དབུ་རྒྱན་བསྒོམས་ལ་མེ་ལོང་ལ་བསྟན་ཏེ་བདུད་རྩི་ལྔས་ཁྲུས་བྱ། མེ་ཏོག་ནག་པོ་ལ་སོགས་པ་མཆོད་པ་རྣམ་པ་ལྔས་མཆོད། སྲོ་ལོའམ་མཁན་པའི་ཁུ་བས་ཅུང་ཟད་བྱུགས།
དེ་ནས་གླ་པོའི་རྣ་བའི་རྔུལ་འམ། དྲི་མས་ཅུང་ཟད་བྱུག བ་ནག་མོའི་འོ་མས་ཅུང་ཟད་གཏོར་ལ། ཁམ་ཕོར་ཁ་སྦྱར་ལ་གཞོན་ནུ་མ་ནག་མོས་བཀལ་བའི་སྐུད་པས་རྒྱ་གྲམ་དུ་དཀྲིས་ལ་བཞག་གོ ། དེ་ནས་ནངས་པར་སྔ་དྲོའི་དུས་སུ་དུར་ཁྲོད་ཀྱི་རོའི་སྐྲ་ལས་བྱས་པའམ་རོ་རས་ཀྱི་སྣལ་མ་ལས་བྱས་པའི་སྲད་བུས་ཐིག་བཏབ་ལ། རྡུལ་ཚོན་ཐ་མ་དུར་ཁྲོད་ཀྱི་སོལ་བ་ལ་སོགས་པས་དཀྱིལ་འཁོར་དུ་བྲིས་ལ། རྒྱན་ཐམས་ཅད་ཀྱིས་བརྒྱན་ཏེ། མཆོད་པ་རྒྱ་ཆེན་པོ་བཤམས་ལ། བུམ་པ་ཐམས་ཅད་གནས་གནས་སུ་ཕུལ་ཏེ། ཡོ་བྱད་ཐམས་ཅད་འཚོགས་པ་དང་།
དེ་ནས་དཀྱིལ་འཁོར་ཆེན་པོ་ཇི་ལྟ་བ་བཞིན་དུ་བསྒྲུབས་ལ། མེ་ཏོག་ལ་སོགས་པ་ཕྱིའི་མཆོད་པ་དང་། རས་ཟུང་གི་མཆོད་པ་དང་། བདུད་རྩིའི་མཆོད་པ་དང་། ལྷ་མོ་བརྒྱད་ཀྱི་མཆོད་པས་མཆོད་ཅིང་། བསྟོད་པས་བསྟོད་དོ། ། དེ་ནས་སློབ་དཔོན་བདག་འཇུག་རྫོགས་པར་བྱའོ། ། དེ་ནས་དམ་ཚིག་ཅན་ལ་གཏོར་མས་ཚིམ་པར་བྱས་ཏེ་ཚོགས་བྱའོ། ། དེ་ནས་མཐའ་ཡས་ཀྱི་ཁམ་ཕོར་ཁ་ཕྱེ་ལ་སྔར་བཞིན་བསྐྱེད་པ་ནས་མཆོད་པའི་བར་དུ་བྱས་ལ། བྱུག་པའི་རྫས་ཀྱིས་བྱུགས་ཏེ།
བ་ནག་མོའི་འོ་མས་ཁམ་ཕོར་བཀང་ལ་སྔར་བཞིན་དུ་དཀྲིས་ལ་གཞག དཀྱིལ་འཁོར་གྱི་དབུས་སུ་མཚན་མ་ལ་བསྐྱེད་པའི་ལྷ་དང་བདག་ཉིད་ཐ་མི་དད་དུ་བྱས་ཏེ། མཐའ་ཡས་གཟིར་ལ་ཆར་དབབ་སྙམ་པའི་བསམ་པས་སྔགས་བཟླ་བར་བྱའོ། ། གལ་ཏེ་མི་འབབ་ན་ཚིག་རེ་ནས་བཟློག་པ་བཟླས་སོ། ། དེ་ནས་ཆར་ཕེབས་པ་དང་། མཇུག་གི་ཆོ་ག་ཐམས་ཅད་ཚུལ་བཞིན་དུ་བྱའོ། ། ཆར་དབབ་པའི་ཆོ་གའོ། ། དེ་མ་ཡིན་པ་གཞན་ཐམས་ཅད་ལ་ཧེ་རུ་ཀའི་རྣམ་པ་བཞི་བདག་མེད་མ་དང་ལྔ་ལ་སྔོན་དུ་བསྙེན་པ་སོང་བ་དང་། དངོས་གྲུབ་ཀྱི་དོན་དུ་བྱེ་བ་བཟླ་བ་དང་། སྒྲུབ་པ་ནམ་མཚན་མ་མཐོང་མཐོང་གི་བར་དུ་བྱས་ཏེ།
དེ་ནས་ལས་ལ་སྦྱར་བར་བྱ་བ་ཀུན་ལ་སྦྱར་བར་བྱའོ། ། ལེའུ་གསུམ་པ་ལྷའི་ལེའུ་དང་། བཞི་པ་དབང་གི་ལེའུའི་བརྗོད་པར་བྱ་བའི་དོན་བསྐྱེད་རིམ་པ་དང་སྤྱིའི་དོན་དུ་བཤད་པའོ། ། རྗོད་བྱེད་ཀྱི་སྒྲ་གསུམ་ཀ་འཇུག མངོན་པར་རྟོགས་པ་དེ་ཁོ་ན་ཉིད་རྟོགས་པ་མངོན་དུ་སོང་ནས་བསྐྱེད་རིམ་བསྒོམ་པ་དང་འབྲེལ། བཤད་པའི་རྒྱུད་གུར་གྱི་ལེའུ་བཞི་པ་དང་། བདུན་པ་དང་། བཅུ་གཉིས་པ་དང་། བཅོ་ལྔ་པ་ལ་སོགས་པ་དང་ཅི་རིགས་པར་སྦྱར། དེ་བཞིན་དུ་སཾ་བུ་ཊའི་བརྟག་པ་གཉིས་པའི་རབ་ཏུ་བྱེད་པ་གསུམ་པ་དང་སྦྱར་རོ། །
ཡུལ་རྣམ་པར་གཞག་པ་ལྷ་རྣམས་ཇི་ལྟ་འབྱུང་བའི་ཞེས་བྱ་བའི་རྒྱས་བཤད་དོ། ། གཞུང་གི་དོན་གོ་སླའོ། ། ལེའུ་ལྔ་པ་དེ་ཁོ་ན་ཉིད་ཀྱི་ལེའུའི་བརྗོད་པར་བྱ་བའི་དོན་ནི། དེ་ཁོ་ན་ཉིད་ཀྱི་མཚན་ཉིད་ཆོས་ཅན་ཁམས་བཅོ་བརྒྱད་ལ་ཡོད་པའི་ཆོས་ཉིད་དེ་བཞིན་ཉིད་ནི་ཕ་རོལ་ཏུ་ཕྱིན་པའི་ཐེག་པ་པ་དང་སྤྱིའི་དོན་ཡིན་ལ་དེ་མངོན་དུ་བྱེད་པའི་ཐབས་ནི་དཀྱིལ་འཁོར་འཁོར་ལོའི་ཐབས་ལ་བརྟེན་པའི་སྦས་པའི་དོན་དུ་བཤད་པའོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་དང་། ཡི་གེའི་དོན་གཉིས་ཀྱིས་བཤད། མངོན་པར་རྟོགས་པ་བསྐྱེད་རིམ་སྔོན་དུ་སོང་ནས་རྫོགས་རིམ་བསྒོམ་པ་དང་འབྲེལ། བཤད་པའི་རྒྱུད་སཾ་བུ་ཊའི་བརྟག་པ་དང་པོའི་རབ་ཏུ་བྱེད་པ་དང་པོ་དང་། གཉིས་པའི་གཉིས་པ་དང་སྦྱར། ལུས་རྣམ་པ་བཞག་པ་ཡེ་ཤེས་ཀྱི་བཤད་པ་ཡིན་ནོ། །
དེ་ལ་དེ་ཁོ་ན་ཉིད་ཅེས་བྱ་བ་ནི་རྣམ་པ་གསུམ་སྟེ། དངོས་པོའི་གནས་ལུགས་ཆོས་ཀྱི་དབྱིངས་སྟོང་པ་ཉིད་ནི་མ་བཅིངས་པའི་དོན་གྱིས་ན་དེ་ཁོ་ན་ཉིད་དོ། ། ངོ་བོས་གཟུགས་མེད་ཅེས་བྱ་བ་ལ་སོགས་པ་བསྟན་ཏོ། ། རྣལ་འབྱོར་པའི་ཉམས་སུ་མྱོང་བ་ནི་མི་རྟོག་པས་དང་། རྣམ་པར་རྟོག་པར་མི་འགྱུར་བས་དང་། འབྲས་བུ་འབྱིན་པ་ལ་མི་སླུ་བས་ན་དེ་ཁོ་ན་ཉིད་དོ། ། སྐྱེད་བྱེད་མ་དང་ལ་སོགས་པས་བསྟན་ཏོ། ། དེས་མངོན་དུ་གྱུར་པའི་འབྲས་བུ་ནི་གྲུབ་པ་ལས་མི་ཉམས་པའི་དོན་གྱིས་ན་དེ་ཁོ་ན་ཉིད་དེ་འདིར་དངོས་སུ་མ་གསུངས་སོ། ། དེ་ལ་སྐྱེད་བྱེད་མ་དང་ཞེས་བྱ་བ་ལ་སོགས་པས་ཐབས་ཀྱི་ངོ་བོ་ཉིད་བསྟན་པའི་སྒོ་ནས་བསྟན་པར་བྱ་བ་ཉིད་དུ་བསྟན་པ་སྟེ། དང་པོར་བླ་མ་ལ་ལྟོས་པའི་དུས་སུ་དབང་གསུམ་པའི་ལམ་ཡིན་ལ་ཕྱིས་རང་གིས་གོམས་པར་བྱེད་པའི་དུས་སུ་ནི་ལམ་དུ་བྱེད་པའི་བཞི་པ་ཡིན་ནོ། །
དེ་ཡང་བྲམ་ཟེའི་བུ་མོ་ལ་སོགས་པ་སྤྱིའི་བུ་མོ་ལྔ་ནི་སོ་སོར་རིགས་ལྔའི་ཕྱག་རྒྱར་གསུངས་པ་ནི་ལམ་དུ་བྱེདཔ་ལ་རིགས་གཙོ་བོར་གྱུར་པ་ལ་དགོངས་པའོ། ། སྤྱིར་དབང་ལ་ལང་ཚོ་གཙོ་བོར་གྱུར་ལ། ལམ་དུ་གོམས་པར་བྱེད་པ་ལ་རིགས་གཙོ་བོར་གྱུར་པ་ཡིན་ཏེ། དེ་ཡང་དང་པོར་ཕྱག་རྒྱ་གཅིག་པ་བསྟེན་པའི་དུས་སོ། ། དེ་ལས་རྣལ་འབྱོར་པ་ལ་ཉམས་སུ་མྱོང་བ་ཁྱད་པར་ཅན་སྐྱེས་ནས་རིགས་བཟང་ངན་གྱི་རྣམ་རྟོག་མི་སྐྱེ་བའི་དུས་སུ་ཕྱག་རྒྱ་རྣམ་པ་ལྔ་ལ་མཉམ་པར་ལོངས་སྤྱོད་པའི་དུས་སོ། ། དེ་ནས་ཕྱག་རྒྱ་དྲན་པའམ་མཐོང་བ་ཙམ་གྱིས་ཀྱང་བྱང་ཆུབ་ཀྱི་སེམས་ལུས་ལས་འཕོ་བ་སྟེ། གསང་གནས་སུ་བདེ་བ་ཤིན་ཏུ་ནས་ཆེ་བར་གྱུར་ཏེ། ལིང་ག་བརྟན་པའི་དུས་སུ་ཕྱག་རྒྱ་བརྟེན་དུ་མི་རུང་བ་དང་། དེ་ནས་འཇིག་རྟེན་ཁམས་ཀྱི་བུད་མེད་ཐམས་ཅད་ལ་ལོངས་སྤྱད་ཀྱང་ཐིག་ལེ་ལུས་ལས་མི་འཕོ་བའི་དུས་སུ་ཕྱག་རྒྱ་དཔག་ཏུ་མེད་པ་ལ་ལོངས་སྤྱོད་པའི་དུས་སོ། ། དེས་རླུང་སེམས་ལ་དབང་དུ་གྱུར་ནས་ཕྱག་རྒྱ་ལ་མ་བརྟེན་པར་ཡང་བདེ་བ་ཚད་དུ་རྫོགས་པའི་ཚེ།
ཕྱག་རྒྱ་མེད་ཀྱང་བདེ་བ་ཚད་དུ་རྫོགས་པའི་དུས་སོ། ། དེ་ནས་རླུང་སེམས་དབུ་མར་འདུས་པ་ན་རྒྱུད་གཉིས་དུས་གཅིག་གྲོལ་བའི་དུས་སོ། ། དེ་ཡང་དང་པོར་དབང་གི་དུས་དང་ཕྱག་རྒྱ་ལྔ་ལ་ལོངས་སྤྱད་པའི་དུས་ཀྱི་བར་དུ་ནི་མཚོན་པའི་རྐྱེན་ནོ། ། དེ་ནས་ཞགས་པ་ལྕགས་ཀྱུ་ལ་སོགས་པའི་སྦྱོར་བས་ལྷའི་བུ་མོ་ལ་སོགས་པ་ཐམས་ཅད་བཀུག་ནས་ལོངས་སྤྱོད་པའི་དུས་སུ་ནི། ལོངས་སྤྱོད་ཀྱི་རྐྱེན་ནོ། ། དེ་ནས་རྒྱུད་གཉིས་དུས་གཅིག་ལ་གྲོལ་བའི་དུས་སུ་ནི་གྲོལ་བའི་རྐྱེན་ཅེས་བྱ་གསུང་ངོ་། ། རིགས་ལྔའི་ཕྱག་རྒྱ་ཞེས་བྱ་བ། ཟེར་བ་དང་། ཕྱག་རྒྱ་ལྔ་པོ་རིགས་ཡིན་པས། ཞེས་རྣམ་པར་དབྱེ་བ་བསྒྱུར་ལ་བྱས་ཏེ།
དེའི་དོན་ནི་ཕྱག་རྒྱ་ལ་བརྟེན་ནས་མཚོན་བྱེད་ཞུ་བདེ་ལྷན་སྐྱེས་རྟོགས་ལ། དེ་ལ་བརྟེན་ནས་མཚོན་བྱ་དོན་གྱི་ལྷན་ཅིག་སྐྱེས་པའི་ཡེ་ཤེས་ཀྱི་རྟོགས་པ་འཆར་ལ། དེ་ལས་འབྲས་བུ་རིགས་ལྔའི་དངོས་གྲུབ་འཐོབ་པའི་ཕྱིར། བསྟེན་པར་འཐད་དོ་ཞེས་བྱའོ། ། རྡོ་རྗེ་འདིས་ནི་བཏབ་པ་ཉིད། ། དེས་ན་ཕྱག་རྒྱར་བརྗོད་པར་བྱ། ། ཞེས་བྱ་བ་ལ། སྤྱིར་གདབ་པར་བྱ་ཞིང་བཏབ་པའི་དོན་གྱིས་ན་ཕྱག་རྒྱ་ནི་སྤྱན་ལ་སོགས་པ་སྟེ། རྒྱས་བཏབ་པ་ལྟ་བུའོ། ། འདེབས་པར་བྱེད་པའི་དོན་གྱིས་ན་ཕྱག་རྒྱ་ནི་རྣམ་སྣང་ལ་སོགས་པ་སྟེ་ཕྱག་རྒྱ་ལྟ་བུའོ། །
མཚོན་པར་བྱེད་པའི་དོན་གྱིས་ན་ཕྱག་རྒྱ་ནི་རིགས་ཀྱི་བདག་པོའི་རྒྱས་བཏབ་པ་སྟེ། ཉོ་ཚོང་བའི་ལག་པའི་བརྡའ་ལྟ་བུའོ། ། མི་འདའ་བའི་དོན་གྱིས་ན་ཕྱག་རྒྱ་ནི་རང་བཞིན་ལྷན་སྐྱེས་ཀྱི་ངོ་བོ་ལས་ཆོས་ཐམས་ཅད་མི་འདའ་བ་སྟེ། རྒྱལ་པོའི་བཀའ་ཁྲིམས་ལྟ་བུའོ། ། དེ་ལྟར་རྣམ་པ་བཞི་ལས་འདིར་ནི་སྤྱན་ལ་སོགས་པར་བསྐྱེད་པའི་མིའི་བུ་མོ་ལྔ་ལ་རྣམ་སྣང་ལ་སོགས་པ་ལྔའི་རྒྱས་གདབ་པར་བྱ་ཞིང་བཏབ་པའི་དོན་གྱིས་ན་ཕྱག་རྒྱ་ཞེས་བྱ་བ་ཡིན་པར་བསྟན་ཏོ། ། རྡོ་རྗེ་པད་མ་དེ་བཞིན་ལས། ། ཞེས་བྱ་བ་ལ་སོགས་པ་ལ། རིགས་ཀྱི་བདག་པོ་མི་བསྐྱོད་པ་ལྔ་ནི་རྡོ་རྗེ་ལ་སོགས་པ་རང་རང་གི་ཕྱག་མཚན་ལས་སྐྱེས་པ་ན་རྡོ་རྗེ་ལ་སོགས་པ་དེ་དང་དེ་དག་གི་རིགས་ཡིན་ལ། དེ་དག་གི་ཕྱག་རྒྱ་ལྔ་ནི་དེ་དག་གི་རིགས་རྒྱུད་འཕེལ་བར་བྱེད་པའི་ཕྱིར་དང་། དེ་དག་གིས་བསྟེན་པར་བྱ་བ་ཡིན་པའི་ཕྱིར་རིགས་སུ་རྣམ་པར་གཞག་གོ །
རིགས་ནི་འབྱུང་བ་ལྔ་རྣམས་དང་ཞེས་བྱ་བ་ལ་སོགས་པ་ནི། རྒྱུ་ལ་རིགས་སུ་བཞག་པ་དང་། འབྲས་བུ་ལ་རིགས་སུ་རྣམ་པར་བཞག་པའོ། ། དེ་ལ་དང་པོ་ནི་བུད་ཤིང་ལ་མེའི་རིགས་ཡིན་ཟེར་བ་བཞིན་དུ་མ་དག་པ་འབྱུང་བ་དང་ཕུང་པོ་ལ་སོགས་པ་ཡེ་ཤེས་ལྔའི་རྒྱུ་ཡིན་པས་སོ། ། གཉིས་པ་ནི་མེ་ལ་བུད་ཤིང་གི་རིགས་ཡིན་ཞེས་ཟེར་བ་བཞིན་དུ། མི་བསྐྱོད་པ་ལ་སོགས་པ་ནི་འབྱུང་བ་ལ་སོགས་པ་ལས་སྐྱེས་པའི་ཕྱིར་རོ།། །། ལེའུ་དྲུག་པ་སྤྱོད་པའི་ལེའུ་ཡི་བརྗོད་བྱའི་དོན་ཐབས་གཉིས་ཀ་ལ་བརྟེན་པའི་སྦས་པའི་དོན་དུ་བཤད་པའོ། ། རྗོད་བྱེད་ཀྱི་སྒྲ་ཡན་ལག་གི་དོན་དང་ཡི་གེའི་དོན་གཉིས་ཀྱིས་བཤད། མངོན་པར་རྟོགས་པ་རིམ་པ་གཉིས་ལ་གནས་ནས་དྲོད་ཐོབ་ནས་རང་གི་སེམས་ཀྱི་བརྟན་གཡོ་བརྟག་པ་ལ་སོགས་པའི་དོན་དུ་སྤྱོད་པ་སྤྱད་པ་དང་འབྲེལ། བཤད་པའི་རྒྱུད་སཾ་བུ་ཊའི་བརྟག་པ་ལྔ་པའི་རབ་ཏུ་བྱེད་པ་འོག་མ་གཉིས་དང་སྦྱར།
ལུས་རྣམ་པར་གཞག་པ་བཅུ་དྲུག་པོ་མཐའ་དག་གིས་ཤུགས་ཀྱིས་བསྟན་པའི་རྒྱས་བཤད་ཡིན་ནོ། ། སྤྱིར་སྤྱོད་པའི་དོན་གྱི་ཆ་བཤད་པ་ལ་རྒྱས་པར་དབྱེ་ན་བཅུ་བཞི་ཡོད་ན་ཡང་འདིར་རྣམ་པ་དྲུག་ཏུ་གསུང་སྟེ། སྤྱོད་པའི་རང་གི་ངོ་བོ་དང་། སྤྱོད་པར་བྱེད་པའི་རྟེན་གྱི་གང་ཟག་དང་། རབ་ཏུ་དབྱེ་བ་དང་། སོ་སོའི་མཚན་ཉིད་དང་། སྤྱོད་པའི་དུས་ཚོད་དང་། དགོས་པའོ། ། དེ་ལ་དང་པོ་ནི་ནང་དུ་དེ་ཁོ་ན་ཉིད་ཀྱི་རྟོགས་པས་ཟིན་པའི་ལུས་ངག་གཡོ་ཞིང་རྒྱུ་བའི་ཁྱད་པར་རོ། ། དེ་ཡང་ལུས་ངག་ཅི་འདོད་བྱ་བ་བྱེད་པའི་ཁྱད་པར་ཏེ།
འདི་ལྟར་ལུས་ཅི་འདོད་བྱ་བ་བྱེད་པ་ནི་རེས་མགོ་རེག་བྱེད་རེས་རལ་པ་ཅན་བྱེད། རེས་གཅེར་བུར་འབུད་རེས་གོས་མང་པོ་གོན། རེས་ཤ་དང་རྒུན་ཆང་ལ་སོགས་པ་ཟ་ཞིང་འཐུང་། རེས་དྲི་ཆེ་དང་ཆུ་ཆེན་ལ་སོགས་པའང་ཟ་ཞིང་འཐུང་བ་ལ་སོགས་པ་ཆེད་དུ་གཏད་པ་མེད་པར་ཅི་སེམས་ལ་དྲན་པ་བྱེད་པའོ། ། དེ་བཞིན་དུ་ངག་ཅི་འདོད་བྱ་བ་བྱེད་པའི་ཁྱད་པར་ཅན། རེས་ངུ་། རེས་དགོད། རེས་གླུ་ལེན། རེས་ཆོ་ངེ་ཆེན་པོ་འདེབས། རེས་ལེགས་པར་སྦྱར་བའི་སྐད་སྨྲ།
རེས་ཟུར་ཆག་གི་སྐད་ཀྱིས་སྨྲ་བ་ལ་སོགས་པ་གང་ལ་ཡང་ཆེད་དུ་གཏད་པ་མེད་པར་ཅི་དྲན་པ་བྱེད་པའོ། ། དེ་ལྟར་ན་སྤྱོད་པའི་ངོ་བོ་ནི་གཙོ་བོར་ལུས་ངག་ལ་བཞག་པ་ཡིན་ནོ། ། གཉིས་པ་རྟེན་གྱི་གང་ཟག་ནི། རིམ་པ་གཉིས་ལ་བརྟེན་ནས་དྲོད་ཐོབ་པ་དང་། དེ་ཡང་ཚེ་འདི་ཉིད་ལ་མཆོག་གི་དངོས་གྲུབ་ཐོབ་པར་འདོད་པའོ། ། དྲོད་ཐོབ་ཀྱང་མཆོག་གི་དངོས་གྲུབ་མི་འདོད་ན་སྤྱོད་པ་བྱ་མི་དགོས་ཏེ། དམན་པ་དང་འབྲིང་ནི་བསམས་པ་ཙམ་གྱིས་འགྲུབ་པའི་ཕྱིར་རོ། ། མཆོག་འདོད་ཀྱང་དྲོད་མ་ཐོབ་ན་སྤྱོད་པ་བྱེད་པ་དོན་མེད་པས། ཆོས་གཉིས་དང་ལྡན་པ་ཞིག་གིས་སྤྱོད་པ་བྱེད་དོ། ། དེ་སྐད་དུ་ཡང་།
ཅུང་ཟད་དྲོད་ནི་ཐོབ་པ་ན། ། གལ་ཏེ་སྤྱོད་པ་བྱེད་འདོད་པས། ། གལ་ཏེ་འགྲུབ་འགྱུར་འདོད་ཡོད་ན། ། འདིས་ནི་སྤྲོད་པ་སྤྱད་པ་ཉིད། ། ཅེས་གསུངས་པ་ཡིན་ནོ། ། གསུམ་པ་དབྱེ་ན་རྣམ་པ་གཉིས་ཏེ། ཀུན་འདར་གྱི་སྤྱོད་པ་དང་། ཀུན་ཏུ་བཟང་པོའི་སྤྱོད་པའོ། ། བཞི་པ་སོ་སོའི་མཚན་ཉིད་ལ། ཀུན་འདར་ནི་དྷུ་ཏི་སྟེ་གཉིས་སྤངས་ཡིན་ལ།
དེ་ཡང་བཟའ་བྱ་ཡང་ན་ཀུན་འདར་ཞེས་བྱ་སྟེ་འཇིག་རྟེན་པ་སྐྲག་ཅིང་འདར་བའི་སྤྱོད་པ་ཡིན་པས་སོ། ། བཟའ་བྱ་མ་ཡིན་པ་དང་། བགྲོད་པ་དང་བགྲོད་བྱ་མ་ཡིན་པ་ལ་སོགས་པ་གཉིས་ཀྱི་རྣམ་རྟོག་མེད་པར་བྱས་ཏེ་སྤྱོད་པའོ། ། དེ་ཉིད་ལ་སྨྱོན་པའི་བརྟུལ་ཞུགས་ཀྱི་སྤྱོད་པ་ཞེས་ཀྱང་བྱ་སྟེ། རིགས་དང་རུས་ལ་སོགས་པ་གསང་སྟེ་སྨྱོན་པར་བརྫུས་ནས་འཇིག་རྟེན་པ་སྐྲག་པའི་སྤྱོད་པ་བྱེད་པས་སོ། ། ཡང་དེ་ཉིད་ལ་རྒྱལ་བུ་གཞོན་ནུ་ཡི་སྤྱོད་པ་ཞེས་ཀྱང་བྱ་སྟེ། དྲོད་དམ་ཡེ་ཤེས་ཆེར་མ་སྐྱེས་པའི་སྤྱོད་པ་ཡིན་པས་སོ། ། གཉིས་པ་ཀུན་ཏུ་བཟང་པོའི་སྤྱོད་པ་ནི་ཐམས་ཅད་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོར་བཟང་པོར་རྟོགས་པའི་ཕྱིར་རོ། ། དེ་ཉིད་ལ་རྒྱལ་ཚབ་ཆེན་པོའི་སྤྱོད་པ་ཞེས་ཀྱང་བྱ་སྟེ། སེམས་ཅན་ཐམས་ཅད་ལ་སྨོན་པར་བྱ་བའི་དོན་དུ་སྤྱོད་པར་བྱེད་པ་ཡིན་པའི་ཕྱིར་རོ། །
ཡང་དེ་ཉིད་ལ་ཕྱོགས་ལས་རྣམ་པར་རྒྱལ་བའི་སྤྱོད་པ་ཞེས་ཀྱང་བྱ་སྟེ། མི་མཐུན་པའི་ཕྱོགས་ཐམས་ཅད་ཀྱིས་མི་གཡོ་བའི་ཕྱིར་རོ། ། ལྔ་པ་དུས་ནི་དྲོད་ཐོབ་པའི་དུས་སུ་སྤྱོད་པར་བྱེད་དོ། ། དེ་ཡང་རྣམ་པ་གསུམ་སྟེ། དྲོད་ཆུང་ངུ་དང་། འབྲིང་དང་། ཆེན་པོའོ། ། དང་པོ་ནི། འཇིག་རྟེན་གྱི་ཆོས་བརྒྱད་མགོ་སྙོམས་ཤིང་ཉོན་མོངས་པ་བློ་བུར་བས་མི་བརྫི་བའོ། ། དེ་ཡང་།
འདོད་ཆགས་ཞེ་སྡང་གཏི་མུག་ཆེས། ། སྒྲུབ་པ་པོ་ཉིད་ཉོན་མི་མོངས། ། ཞེས་གསུངས་སོ། ། འབྲིང་ནི་ཚར་གཅད་དང་རྗེས་གཟུང་གང་རུང་ཞིག་འགྲུབ་པ་སྟེ། གསད་པར་ནུས་ཀྱང་གསོ་བ་མི་ནུས་པ་ལ་སོགས་པའོ། ། ཆེན་པོ་ནི་རྣམ་ཤེས་དང་ཡེ་ཤེས་ཀྱི་ལས་ཆ་མཉམ་པ་སྟེ། ཚར་བཅད་དང་རྗེས་གཟུང་གཉིས་ཀ་འགྲུབ་པའོ། ། དེ་སྐད་དུ་ཡང་ཕན་དང་གནོད་པའི་འབྲས་བུ་འབྱུང་བ་ཞེས་གསུངས་པ་ཡིན་ནོ། ། དེ་ལ་དྲོད་ཆུང་ངུ་ཐོབ་པས་ཀུན་འདར་གྱི་སྤྱོད་པ་བྱེད་དོ། ། དེའི་མཐར་མཐོང་བའི་ལམ་གྱི་ཡེ་ཤེས་མངོན་དུ་བྱེད་དོ། །
དེའི་ཕྱིར་དེ་ནི་ཕ་རོལ་ཏུ་ཕྱིན་པའི་ཐེག་པ་ལས་གྲགས་པའི་སྦྱོར་བའི་ལམ་གྱི་ཐད་སོར་ཕྱིན་པ་ཡིན་པར་བཞེད་དོ། ། དྲོད་འབྲིང་པོ་ཐོབ་པས་ཀུན་ཏུ་བཟང་པོའི་སྤྱོད་པ་གསང་སྟེ་སྤྱོད་དོ། ། འདི་ལྟར་མཚན་མོའི་དུས་སུ་རུས་པའི་རྒྱན་དྲུག་ལ་སོགས་པ་བཏགས་ནས་ལམ་བཞི་མདོ་ལ་སོགས་པར་སྤྱོད་པར་བྱེད་དོ། ། དེ་ནི་མཐོང་བའི་ལམ་གྱི་ཐད་སོར་ཕྱིན་པ་ཡིན་ནོ། ། དྲོད་ཆེན་པོ་ཐོབ་པས་ནི་ཀུན་ཏུ་བཟང་པོའི་སྤྱོད་པ་འཇིག་རྟེན་པའི་མངོན་དུ་སྤྱོད་པར་བྱེད་དོ། ། དེ་ནི་ས་བཅུ་པའི་ཐད་སོར་ཕྱིན་པ་སྟེ་དེའི་མཐར་ས་བཅུ་གསུམ་པའི་འབྲས་བུ་མངོན་དུ་བྱེད་དོ། ། དེ་ནི་གོ་རིམ་བཞིན་དུ་ལམ་བགྲོད་པའི་དབང་དུ་བྱས་པའོ། ། གང་ཟག་ཁ་ཅིག་ལ་ཀུན་འདར་གྱི་སྤྱོད་པའི་མཐར་འབྲས་བུ་མངོན་དུ་འགྱུར་བ་ཡང་སྲིད་ལ། ལ་ལ་དག་ལ་སྟན་ཐོག་ཅིག་རང་ལ་འབྲས་བུ་མངོན་དུ་འགྱུར་བ་དག་ཀྱང་སྲིད་པས་ངེས་པ་མེད་པ་དག་ཀྱང་སྲིད་དོ་ཞེས་གསུངས་སོ། ། དྲུག་པ་དགོས་པ་ནི་རྣམ་པ་གཉིས་ཏེ།
ཀུན་འདར་གྱི་དགོས་པ་དང་། ཀུན་ཏུ་བཟང་པོའི་སྤྱོད་པའི་དགོས་པའོ། ། དང་པོ་ནི་རང་གི་སེམས་ཀྱི་བརྟན་གཡོ་བརྟག་པའི་དགོས་པའོ། ། དེ་སྐད་དུ་ཡང་། ཡིད་ནི་བརྟན་ནམ་གཡོའམ་ཅི། ། རང་གི་སེམས་ནི་སོ་སོར་བརྟག ། ཅེས་གསུངས་པ་ཡིན་ནོ། ། ཀུན་ཏུ་བཟང་པོའི་དགོས་པ་ལ་གསུམ་སྟེ། ཕྱི་དང་ནང་གི་ཡུལ་རྣམས་དབང་དུ་བྱ་བའི་དགོས་པ་དང་། ཕྱི་དང་ནང་གི་མཁའ་འགྲོ་མ་རྣམས་དབང་དུ་བྱ་བའི་དགོས་པ་དང་།
སེམས་ཅན་ཡོངས་སུ་སྨིན་པར་བྱ་བའི་དགོས་པའོ། ། དེ་སྐད་དུ་ཡང་། གང་གི་དངོས་གྲུབ་མཐར་འགྲོ་བ། ། ཀྱེ་ཡི་རྡོ་རྗེ་དངོས་གྲུབ་རྒྱུས། ། ཞེས་བྱ་བ་དང་། ཕྱག་རྒྱ་ཆེ་གེ་མོ་ཁྱེར་ལ། ། སེམས་ཅན་དོན་གྱི་རྡོ་རྗེ་འཛིན། ། ཞེས་བྱ་བ་ལ་སོགས་པ་གསུངས་པ་ཡིན་ནོ། ། དེ་ལ་དང་པོ་ནི་མཉམ་པར་བཞག་པའི་གནས་སྐབས་སམ། ཡུལ་གྱི་རྐྱེན་དང་མ་ཕྲད་པའི་དུས་སུ་ཆོས་བརྒྱད་མགོ་སྙོམས་པ་སྙམ་བྱེད་པའི་ཚེ།
ཡུལ་གྱི་རྐྱེན་གྱིས་བདག་གི་རྟོགས་པ་ལ་གནོད་དམ་མི་གནོད་བརྟག་པའི་ཕྱིར། ཀུན་འདར་གྱི་སྤྱོད་པས་འདོད་པའི་ཡོན་ཏན་ལ་སོགས་པ་ཐམས་ཅད་ལ་ཉམ་ང་བག་ཚ་མེད་པར་ལོངས་སྤྱོད་ལ། ཡུལ་གྱི་རྐྱེན་གྱིས་གནོད་ན། ད་དུང་དུ་ནང་དུ་མཉམ་པར་བཞག་པ་ཉིད་ལ་དམ་པར་བྱ། མི་གནོད་ཅིང་རྟོགས་པའི་གྲོགས་སུ་མེ་འབར་བ་ལ་ཤིང་སྐམ་པོ་བསྣན་པ་བཞིན་འགྲོ་ན་སྤྱོད་པ་སྤྱད་དོ། ། དེ་ལས་དྲོད་འབྲིང་པོ་ཐོབ་པ་དང་ཀུན་ཏུ་བཟང་པོའི་སྤྱོད་པ་ལ་གསང་སྟེ་སྤྱད། དེ་ལས་དྲོད་ཆེར་སྐྱེས་པ་དང་འཇིག་རྟེན་པའི་མངོན་དུ་སྤྱོད་དོ། ། དེ་ལྟར་སྤྱད་པས་ཕྱིའི་ཡུལ་གྲུབ་པའི་ཡུལ་སུམ་ཅུ་རྩ་གཉིས་ལ་སོགས་པར་འགྲོ་བར་ནུས། དེར་ཕྱིན་ནས་དེ་ན་བཞུགས་པའི་སྤྲུལ་པའི་སྐུ་ཞིང་ལས་སྐྱེས་པ་ས་དང་པོ་ལ་སོགས་པ་ཐོབ་པའི་ཚུལ་འཛིན་པའི་རྣལ་འབྱོར་མ་རྣམས་བདག་གི་དབང་དུ་གྱུར་ནས་རྟོགས་པའི་རྐྱེན་བྱེད་དོ། ། ནང་གི་ཡུལ་སྤྱི་བོ་ལ་སོགས་པའི་དེ་དང་དེ་དག་ལ་དབང་དུ་འགྱུར་ཞིང་དེ་དག་ན་གནས་པའི་ནང་གི་མཁའ་འགྲོ་མ་རྩ་རྣམས་སུ་རླུང་དང་བྱང་ཆུབ་ཀྱི་སེམས་འགོ་གཟུགས་པ་དང་ལོངས་སྤྱོད་པ་དང་ཐིམ་པ་གསུམ་ལས་ཅི་རིགས་པར་རྩ་དེ་དག་སྟོངས་པ་དང་ས་བཅུ་པའི་རྟོགས་པ་ཅི་རིགས་པར་འཆར་རོ། །
དེ་དག་གི་དུས་སུ་རྣམ་ཤེས་དང་ཡེ་ཤེས་ཀྱི་ལས་ཆ་མཉམ་པས་ན་གསོད་པ་གསོ་བ་ལ་སོགས་པ་ནུས་པའི་རྒྱང་འཕེན་པ་ལ་སོགས་པ་རྡོ་རྗེ་ཐེག་པ་ལ་གཞུག་པར་ནུས་པའི་ཕྱིར། ཀུན་ཏུ་བཟང་པོའི་དགོངས་པའི་གཙོ་བོ་གཞན་དོན་ཡིན་ནོ་ཞེས་གསུང་། གཞུང་གི་དོན་གོ་སླའོ།། །། བདུན་པ་བརྡའི་ལེའུ་ནི་སྤྱོད་པའི་གྲོགས་ངོ་ཤེས་པར་བྱ་བའི་དོན་ཏེ། སྤྱིར་འཇིག་རྟེན་པའི་རྒྱལ་པོའི་རིགས་དང་ལུས་སུ་གྲུབ་པ་ཞིག་གིས་ཡན་ལག་རྣམ་པ་ལྔ་དང་ལྡན་པས་དམག་དྲངས་ན་ཡུལ་ལ་སོགས་པ་རྣམ་པ་གསུམ་དབང་དུ་འགྱུར་བ་བཞིན་དུ། རིམ་པ་གཉིས་ལ་བརྟེན་ནས་དྲོད་ཐོབ་པའི་གང་ཟག་ཅིག་གིས་ཡན་ལག་རྣམ་པ་ལྔ་དང་ལྡན་པས་སྤྱོད་པ་སྤྱད་ན་ལྷན་ཅིག་སྐྱེས་པའི་ཡེ་ཤེས་ཚེས་གཅིག་གི་ཟླ་བ་བཞིན་དུ་ཡར་འཕེལ་དུ་འགྱུར་རོ། ། དེ་ཡང་འདི་ལྟར་ཕ་ལ་སོགས་པའི་རིགས་མ་ལྷད་པས་རྒྱལ་པོའི་རིགས་སུ་གྲུབ་པ་དང་། ཞ་གྲུམ་ལ་སོགས་པ་མ་ཡིན་པར་རྒྱལ་པོའི་ལུས་སུ་གྲུབ་པ་ཅིག་གིས། རྒྱལ་པོ་གཞན་ལ་དམག་འདྲེན་པ་ལ་སྲིད་པ་ལས་ཉམས་པ་སྲུང་བ་སྲིད་ཀྱི་ཡན་ལག་དང་། བཞོན་པའི་ཡན་ལག་དང་།
ལྷན་ཅིག་པ་གྲོགས་ཀྱི་ཡན་ལག་དང་། ཡིད་ཚིམ་པར་བྱེད་པ་གྲོས་ཀྱི་ཡན་ལག་དང་། དུས་ཀྱི་ཡན་ལག་སྟེ་ལྔ་དང་ལྡན་དགོས་ཏེ། དེ་ལ་དང་པོ་ནི། ཡུལ་གཞན་དུ་དམག་འདྲེན་པ་ལ་དགྲ་བོ་གཞན་དག་གིས་ཡུལ་མི་འཁྱེར་བར་བྱ་བའི་ཕྱིར། རྒྱལ་པོ་ལ་སོགས་པ་གཞན་དག་དང་སྲིད་བྱས་ཏེ་དེ་དག་གིས་བསྲུང་དགོས་སོ། ། གཉིས་པ་ནི། ངལ་བ་ལས་དབུགས་འབྱིན་པར་བྱེད་པ་རྟ་ལ་སོགས་པ་བཞོན་པའི་ཡན་ལག་དང་ལྡན་དགོས་སོ། ། གསུམ་པ་ནི། རྒྱལ་པོ་འབའ་ཞིག་གིས་མི་འགྲུབ་པས་སྲས་དང་བཙུན་མོ་དང་བློན་པོ་ལ་སོགས་པའི་གྲོགས་དགོས་སོ། །
བཞི་པ་ནི། དགྲ་བོ་ཆོམས་པ་དང་། བདག་གི་དཔུང་རྒྱལ་བ་དང་། གཞན་ལ་མི་གནོད་པའི་ཐབས་ལ་སོགས་པའི་གྲོས་ཀྱིས་བར་ཆད་ཞི་བས་རྒྱལ་པོ་ཡིད་བདེ་དགོས་སོ། ། ལྔ་པ་ནི། བདག་གི་ཕྱོགས་དར་བ་དང་གཞན་ཕ་རོལ་པོའི་ཕྱོགས་རྒུད་པའི་དུས་ལ་བབ་པ་ན་དམག་འདྲེན་དགོས་སོ། ། དེ་ལྟར་ཡན་ལག་ལྔ་དང་ལྡན་པས་དམག་དྲངས་ན་གཞན་གྱི་ཡུལ་དང་། གྲོགས་དང་། ནོར་ཐམས་ཅད་བདག་གི་དབང་དུ་འགྱུར་རོ། ། དེ་བཞིན་དུ།
དབང་བཞི་རྫོགས་པའི་རྟེན་གྱི་གང་ཟག་ཅིག་གིས་རིམ་པ་གཉིས་ལ་བརྟེན་ནས་དྲོ་ཐོབ་ནས་སྤྱོད་པ་བྱེད་པ་ན། རྒྱལ་པོའི་ལུས་སུ་གྲུབ་པ་དང་འདྲ་བར་བསྐྱེད་རིམ་གྱིས་ལྷར་བྱེད་པ་དང་། རྒྱལ་པོའི་རིགས་སུ་གྲུབ་པ་དང་འདྲ་བ་རྫོགས་པའི་རིམ་པ་དངོས་པོ་ཐམས་ཅད་ཀྱི་དེ་ཁོ་ན་ཉིད་རྟོགས་པ་དང་ལྡན་པའི་གང་ཟག་གིས། ཡན་ལག་དང་པོ་སྲིད་ལས་ཉམས་པ་སྲུང་བ་སྲིད་ཀྱི་ཡན་ལག་དང་འདྲ་བར། འདོད་པའི་ཡོན་ཏན་གྱི་དུག་གིས་བདག་གི་རྟོགས་པའི་ཡུལ་འབྱིན་པ་ལས་སྲུང་བ་དངོས་པོ་ཐམས་ཅད་ཀྱི་དེ་ཁོ་ན་ཉིད་རྟོགས་པའི་ལྟ་བ་དང་ལྡན་དགོས་སོ། ། དེ་ཡང་དེ་ཁོ་ན་ཉིད་ཀྱི་ལེའུར་བསྟན་ཏོ།། །། གཉིས་པ་བཞོན་པའི་ཡན་ལག་གིས་ངལ་བ་ལས་དབུགས་འབྱིན་པ་བཞིན་དུ་བསྐྱེད་རིམ་གྱི་བཞོན་པས་ལུས་ལྷར་བྱས་པས་ཐ་མལ་གྱི་རྟོགས་པའི་ངལ་བ་ལས་དབུགས་འབྱིན་པར་བྱེད་དོ། ། དེ་ཡང་ལྷའི་ལེའུ་ལ་སོགས་པ་ལས་གསུངས་སོ།། །། གསུམ་པ་བློན་པོ་ལ་སོགས་པའི་གྲོགས་དགོས་པ་དང་འདྲ་བར། གྲོགས་ཤེས་རབ་མེད་པར་སྤྱོད་པ་མི་སྲིད་པས་གྲོགས་ཤེས་རབ་དང་ལྷན་ཅིག་ཏུ་སྤྱོད་པ་སྤྱད་དགོས་སོ། །
དེ་ཡང་སྤྱོད་པའི་ལེའུ་ལ་སོགས་པ་ལས་གསུངས་སོ། ། བཞི་པ་གྲོས་ཀྱིས་ནི་དམག་ལ་བར་ཆད་མི་འབྱུང་བ་བཞིན་དུ་ཕྱི་ནང་གི་བར་ཆད་སེལ་བར་བྱེད་པ་ནི་ཕྱི་ནང་གི་སྔགས་ཀྱི་བཟླས་པའོ།། །། ལྔ་པ་བདག་གི་ཕྱོགས་དར་ཞིང་གཞན་གྱི་ཕྱོགས་རྒུད་པའི་གཟའ་སྐར་ལ་སོགས་པའི་དུས་ལ་བབས་པ་ན་འགྲུབ་པ་བཞིན་དུ། མི་མཐུན་པའི་ཕྱོགས་མཚན་མ་དང་རྣམ་པར་རྟོག་པ་ཐམས་ཅད་འགྲིབ་ཅིང་། གཉེན་པོའི་ཡེ་ཤེས་གོང་ནས་གོང་དུ་འཕེལ་བའི་དུས། རྩ་གཡས་གཡོན་གྱི་རླུང་འགོག་ཅིང་དབུ་མར་ཅུང་ཞིག་མཉམ་པར་གནས་པའི་དུས་ལ་བབས་པ་ན་སྤྱོད་པ་བྱེད་དགོས་སོ། ། དེ་ལྟར་ཡན་ལག་ལྔ་དང་ལྡན་པས་སྤྱོད་པ་སྤྱད་ན་ཡུལ་དབང་དུ་འགྱུར་བ་དང་འདྲ་བར། ཕྱི་དང་ནང་གི་ཡུལ་རྣམས་དབང་དུ་འགྱུར་རོ། ། གྲོགས་དབང་དུ་འགྱུར་བ་དང་འདྲ་བར། ཕྱི་དང་ནང་གི་མཁའ་འགྲོ་མ་རྣམས་དབང་དུ་འགྱུར་རོ། །
ནོར་དབང་དུ་འགྱུར་བ་དང་འདྲ་བར་ལྷན་ཅིག་སྐྱེས་པའི་ཡེ་ཤེས་མས་བརྟན་པའི་དགའ་བ་བཅུ་དྲུག་ཚེས་གཅིག་ནས་ཚེས་བཅོ་ལྔའི་བར་གྱི་ཟླ་བ་བཞིན་དུ་ཡར་འཕེལ་དུ་འགྱུར་རོ། ། དེ་ལྟར་ན་ཆོས་གཉིས་དང་ལྡན་པས་ཡན་ལག་ལྔ་དང་ལྡན་པར་བྱས་ཏེ་སྤྱོད་པ་སྤྱད་ན། དགོས་པ་རྣམ་པ་གསུམ་ཐོབ་བོ། ། དེས་ན་གྲོགས་དགོས་ལ་དེ་ངོ་ཤེས་པར་བྱེད་པ་ལ་བརྡ་དགོས་པས། བརྡའི་ལེའུར་དེ་དག་ལ་སོགས་པ་བསྟན་པ་ཡིན་ནོ། ། དེ་ལ་བརྡའི་ལེའུའི་བརྗོད་པར་བྱ་བའི་དོན་ནི་ལས་དང་པོ་པ་ཚོགས་ལ་སོགས་པའི་དུས་དང་འབྲེལ་བ་ན་བསྐྱེད་རིམ་པ་དང་སྤྱིའི་དོན་ཡིན་ལ། སེམས་བརྟན་པ་ཐོབ་པས་སྤྱོད་པ་བྱེད་པ་དང་འབྲེལ་བ་ན་སྦས་པའི་དོན་ཡིན་ནོ། ། རྗོད་བྱེད་ཀྱི་སྒྲ་གསུམ་ཀ་འཇུག་ན་ཡང་བསྡུས་པའི་དོན་གྱི་མན་ངག་གི་བཤད་པ་གཙོ་བོ་ཡིན་ནོ། ། མངོན་པར་རྟོགས་པ་ནི་ལས་དང་པོ་པའི་ཚོགས་ཀྱི་མཆོད་པ་དང་འབྲེལ་ལ། སྤྱོད་པ་བྱེད་པས་སྤྱོད་པའི་གྲོགས་ངོ་ཤེས་པར་བྱེད་པའི་བརྡ་དང་།
དེ་དང་ལྷན་ཅིག་འདུ་བའི་གནས་ལ་སོགས་པ་དང་འབྲེལ་ལོ། ། བཤད་པའི་རྒྱུད་སཾ་བུ་ཊའི་བརྟག་པ་ལྔ་པའི་རབ་ཏུ་བྱེད་པ་དང་པོ་ལ་སོགས་པ་དང་སྦྱར་རོ། ། ལུས་རྣམ་པར་གཞག་པ་བརྡ་ཆེན་གྱི་རྒྱས་བཤད་ཡིན་ནོ། ། གཞུང་གི་དོན་ལ་རྣམ་པ་ལྔ་ལས་བརྡའི་བྱེད་པ་གོ་སླའོ། ། གཉིས་པ་དེ་ལས་ཕྱི་རོལ་འདུ་བ་ཞེས་བྱ་བ་ནི། ཕྱི་རོལ་དུ་ཚོགས་ལ་སོགས་པ་ལ་གནས་འགའ་ཞིག་ཏུ་འདུ་བའོ། ། ནང་གི་འདུ་བ་ནི་ལྟེ་བའི་གནས་སུ་རླུང་སེམས་འདུ་བ་དང་། རྩ་གཉིས་དང་དབུ་མའི་གནས་སུ་རླུང་སེམས་འདུ་བ་དང་། དབང་གི་གནས་སུ་ཡབ་ཡུམ་གྱི་རླུང་སེམས་འདུ་བ་ལ་བྱ་སྟེ་འདིར་དེ་གཙོ་བོ་མ་ཡིན་ནོ། ། གསུམ་པ་འདུ་བའི་གནས་ནི་ཕྱི་དོན་དུ་གནས་ལ་སོགས་པ་སྤྱོད་པ་བྱེད་པའི་ཡུལ་འཛམ་བུ་གླིང་ན་གནས་པའོ། །
ནང་དུ་རྩ་རྣམས་སོ། ། རེ་ཞིག་གི་མཐར་ཐུག་ཏུ་གནས་ལ་སོགས་བརྡས་བསྟན་པ་ས་བཅུ་གཉིས་དང་སྦྱར་རོ། ། ལྷག་མ་གོ་སླའོ།། །། ལེའུ་བརྒྱད་པའི་བརྗོད་པར་བྱ་བའི་དོན་བཤད་པར་བྱ་བའི་མན་ངག་ནི་བསྐྱེད་རིམ་པ་དང་། སྤྱིའི་དོན་དང་། སྦས་པའི་དོན་གཉིས་གཙོ་བོར་བསྟན་ཏོ། ། རྗོད་བྱེད་ཀྱི་སྒྲས་འཆད་ལུགས་ཀྱི་མན་ངག་ནི་གསུམ་ཀ་འཇུག་ན་ཡང་གཙོ་བོར་ཡན་ལག་གི་དོན་གྱིས་བཤད་དོ། ། མངོན་པར་རྟོགས་པ་ནི་བདག་མེད་མའི་དཀྱིལ་འཁོར་དུ་དབང་བསྐུར་ཞིང་དེ་ལ་མོས་པའི་གང་ཟག་གིས་བདག་མེད་ལྷ་མོ་བཅོ་ལྔའི་དཀྱིལ་འཁོར་བསྒོམ་པ་དང་། སྤྱོད་པ་ལ་གནས་པས་རྡོ་རྗེ་རྣལ་འབྱོར་མ་ཞིང་སྐྱེས་ལ་བརྟེན་ནས་ཉེ་བའི་རྒྱུད་ཨ་ལྀ་དང་ཀ་ལྀའི་བདག་ཉིད་བྱང་ཆུབ་ཀྱི་སེམས་བསྒོམ་པ་འབྲེལ་ལོ།། །། བཤད་པའི་རྒྱུད་གུར་གྱི་ལེའུ་བཞི་པ་དང་།
ལེའུ་བཅུ་གཉིས་པ་དང་། སམ་བུ་ཊའི་བརྟག་པ་གསུམ་པའི་གསུམ་པ་ལ་སོགས་པ་དང་སྦྱར་རོ། ། ལུས་རྣམ་པར་གཞག་པ་ཇི་ལྟར་རིགས་པ་རྣལ་འབྱོར་མའི་བསྐྱེད་དང་། ཞེས་བྱ་བ་ལ་སོགས་པ་དུམ་བུ་བཞིའི་རྒྱས་བཤད་ཡིན་ནོ། ། གཞུང་གི་དོན་ལ། ནམ་མཁའི་ཁམས་སུ་བྷ་ག་བསམ། ། ཞེས་བྱ་བ་ནི། གུར་ལས་འབྱུང་བ་ལྟར་བསོད་ནམས་དང་། ཡེ་ཤེས་ཀྱི་ཚོགས་བསག་པ་ཆོས་ཐམས་ཅད་ཀྱི་སྟོང་པ་ཉིད་སྔོན་དུ་སོང་ནས། སྟོང་པའི་ངང་ལས་སྲུང་བའི་འཁོར་ལོ་བསྒོམ་པའི་ནང་གི་ནམ་མཁའ་སྟོང་པའི་ཁམས་སུ་གཞིའི་ཡན་ལག་ཆོས་འབྱུང་གྲུ་གསུམ་དཀར་མོ་གདེངས་ཀ་གྱེན་ལ་ཕྱོགས་པ་བསྒོམ་པའོ།། །།
དབུས་སུ་རྣམ་པར་བསྒོམ་པ་ནི། ། ཞེས་བྱ་བ་ལ་སོགས་པ་ནི། དེའི་ནང་དུ་རྒྱུའི་ཡན་ལག་ཡཾ་ལས་རླུང་ལ་སོགས་པ་འབྱུང་བ་རིམ་བརྩེགས་བསྒོམས་པའོ། ། གལ་ཏེ་སའི་དཀྱིལ་འཁོར་སྟེང་དུ་བསྒོམ་པ་ཇི་ལྟེ་ན། དེ་ནི་བཅོམ་ལྡན་འདས་ཀྱིས་ཨེའི་རྣམ་པ་ལྷ་མོ་སྤྱན་འདྲེན་ཞེས་བྱ་བ་ལ་སོགས་པས་འབྱུང་བ་བཞི་རྣམ་པར་དག་པ་ལྷ་མོ་བཞི་གསུངས་པའི་གོ་རིམ་དང་བསྟུན་པའི་ཕྱིར་ཡིན་ནོ། ། དེ་ཡང་ལྷ་རྣམས་ཀྱི་ནི་ཇི་ལྟར་རིགས་པ་ཞེས་བྱ་བའི་ཚིག་གིས་བསྟན་པ་ཡིན་ནོ། ། དེ་ཡང་ཇི་སྟེ་ཞེ་ན། ནང་ལུས་ཀྱི་དཀྱིལ་འཁོར་གྱི་གོ་རིམ་ལ་དགོངས་པ་སྟེ། འདི་ལྟར་རྐང་མཐིལ་དུ་རླུང་། སུམ་མདོར་མེ།
ལྟེ་བར་ཆུ། སྙིང་གར་སའི་དཀྱིལ་འཁོར་ལ་སོགས་པ་གནས་པ་དང་བསྟུན་པའོ། ། དེ་ཡང་རྐང་པའི་མཐིལ་དུ་རླུང་གནས་པའི་རླུང་། རྩོམ་པ་ཆེན་པོ་གཞུ་ཡི་དབྱིབས། ། ཞེས་བྱ་བ་ལ་སོགས་གསུངས་པ་ཡིན་ནོ། ། གལ་ཏེ་འོ་ན་གཞན་དག་གིས་སའི་དཀྱིལ་འཁོར་འོག་ཏུ་བསྒོམ་པར་བཤད་པ་འཁྲུལ་པ་ཡིན་ནམ་ཞེ་ན། དེ་ཡང་མ་ཡིན་ཏེ། ནང་བྱང་ཆུབ་ཀྱི་དཀྱིལ་འཁོར་ལ་དགོངས་པའི་ཕྱིར་རོ། ། དེ་ཡང་ཀུན་རྫོབ་བྱང་ཆུབ་ཀྱི་སེམས་ཀྱི་དཀྱིལ་འཁོར་ལས་ས་དང་ལ་བཤད་པ་དང་བསྟུན་པའོ། ། དེ་ནི།
རེག་པས་སྲ་བའི་བག་ཆགས་ཏེ། ། ས་ནི་དེ་ལས་སྐྱེ་བར་འགྱུར། ། ཞེས་གསུངས་པ་ཡིན་ནོ། ། དེས་ན་གཉིས་ཀ་ལ་འགལ་བ་མེད་པར་བཞེད་དོ། ། དེ་ལྟར་འབྱུང་བ་རིམ་བརྩེགས་ཀྱི་སྟེང་དུ་བྷྲཱུཾ་ལས་འཁོར་ལོ་སེར་པོ་རྩིབས་བརྒྱད་པ་དང་བཅས་པ་བསྒོམས་ལ། དེའི་སྟེང་དུ་ནམ་མཁའ་ལ་རང་གི་ལུས་ངག་ཡིད་གསུམ་གྱི་ངོ་བོ་ཡི་གེ་འབྲུ་གསུམ་ཐབས་ཤེས་རབ་ཀྱི་ངོ་བོ་ཧོ་དམར་པོ་ཁྲག་དང་འདྲ་བ་གཉིས་ཀྱི་བར་ན་གནས་པ་དེ་ལ་ཐིམ་པ་རྐྱེན་གྱི་ཡན་ལག་སྟེ། དེ་ལྟར་རྐྱེན་གསུམ་ལས་གཞལ་ཡས་ཁང་འཕར་མ་གཉིས་པ་བསྒོམ་པའོ། ། ཡུམ་གྱི་དཀྱིལ་འཁོར་ལ་འཕར་མ་གཉིས་འོང་བ་ནི་ཡུམ་གྱི་བྷ་གའི་དཀྱིལ་འཁོར་ལ་རྩ་མཛེས་པའི་སྤྱི་བོ་དང་ཕྱི་རོལ་གྱི་ཆོས་འབྱུང་གཉིས་ཡོད་པ་ལ་དགོངས་པའོ། ། དེའི་ཕྱི་ནང་གི་འཕར་མ་ལ་པཾ་ལས་པད་མ་དང་རཾ་ལས་ཉི་མ་བཅོ་ལྔའི་སྟེང་དུ་ཆོས་ཐམས་ཅད་བདག་མེད་པ་ལས་ཐམས་ཅད་བྱུང་བའི་བརྡར་རོ་བཅོ་ལྔའི་གདན་བསམ་སྟེ་རྟེན་ནོ། ། དེའི་སྟེང་དུ་ཟླ་བ་ཡིན་ཞེས་བྱ་བ་ལ་སོགས་པ་རྣལ་འབྱོར་མ་རྣམས་བསྐྱེད་པའི་མངོན་པར་བྱང་ཆུབ་པ་རྣམ་པ་ལྔ་ནི།
རོ་བཅོ་ལྔའི་སྟེང་དུ་ཨ་ལི་ཕྲག་གཉིས་གཡས་སྐོར་དང་གཡོན་སྐོར་སྐར་མའི་རྣམ་པ་ལྟ་བུ་ལ་དེ་བཞིན་གཤེགས་པ་ལ་མངའ་བའི་མཚན་སུམ་ཅུ་རྩ་གཉིས་སུ་མོས་པར་བྱ། དེ་དག་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་བཅོ་ལྔ་ལ་མེ་ལོང་ལྟ་བུའི་ཡེ་ཤེས་སུ་མོས་པར་བྱའོ། ། དེ་ཡང་རྣམ་པ་ཟླ་བར་བསྒོམས་པས་བསྒོམ་སླ་ལ། རང་གི་ངོ་བོ་མེ་ལོང་ལྟ་བུའི་ཡེ་ཤེས་སུ་མོས་པར་བྱས་པས་དེ་ལྟར་མེ་ལོང་ལྟ་བུའི་ཡེ་ཤེས་བསྒོམ་པར་འགྱུར་ལ། ལན་ཅིག་ཐོབ་པར་ཡང་འགྱུར་རོ། ། དེ་ལྟར་རྣམ་པ་ཟླ་བ་བསྒོམ་པས་རྣམ་པ་ལམ་དུ་བྱེད་པའོ། ། རང་གི་ངོ་བོ་མེ་ལོང་ལྟ་བུའི་ཡེ་ཤེས་སུ་མོས་པ་བྱས་པས་མོས་པ་ལམ་དུ་བྱེད་པ་དང་། ཞེན་པ་ལམ་དུ་བྱེད་པའོ། ། དེ་ཡང་འབྲས་བུ་སངས་རྒྱས་ལ་མངའ་བའི་ཡེ་ཤེས་མེ་ལོང་ལྟ་བུའི་ཡེ་ཤེས་སུ་མོས་པ་བྱེད་པས་ན་འབྲས་བུ་ལམ་དུ་བྱེད་པའོ། ། དེ་ཉིད་ཀྱིས་ཚོགས་སོག་ཅིང་སྒྲིབ་པ་སྦྱོང་བར་འགྱུར་བས་ན་བྱིན་རླབས་ལམ་དུ་བྱེད་པ་ཞེས་བྱའོ། །
དེ་ཡང་དེ་བཞིན་གཤེགས་པའི་ཐུགས་རྗེའི་དབང་གིས་ཡེ་ཤེས་དེ་ཉིད་གདུལ་བྱ་སྒྲུབ་པའི་བློ་ལ་ཟླ་བའི་རྣམ་པར་སྣང་བས་ན་འབྲེལ་པས་མི་སླུ་ཞིང་། དེ་ལ་དེ་ཉིད་དུ་ཞེན་པར་བྱེད་པ་ན། ཞེན་པ་ལ་འཇུག་པའི་ལམ་ཡིན་ནོ། ། དེ་བཞིན་དུ་མངོན་བྱང་ལྔ་ཀ་ལ་སྦྱར་བར་བྱའོ། ། ཟླ་བའི་སྟེང་དུ་ཀ་ལི་སུམ་ཅུ་རྩ་བཞི་ལ་ཡ་ར་ལ་ཝ་དྷ་༼ཌྷ་༽དྲུག་དང་བཅས་པ་ཕྲག་གཉིས་གཡས་སྐོར་དང་གཡོན་སྐོར་མར་མེའི་རྣམ་པ་ལྟ་བུ་ལ་དཔེ་བྱད་བརྒྱད་ཅུར་མོས་པར་བྱ། དེ་ལས་ཉི་མ་ལ་མཉམ་པ་ཉིད་ཀྱི་ཡེ་ཤེས་སུ་མོས་པར་བྱ་བ་ལ་སོགས་པ་གཞུང་ནས་གསལ་བས་དེ་ལྟར་དུ་བྱའོ། ། དེ་ལ་དང་པོ་ལ་ཅིའི་ཕྱིར་མེ་ལོང་ལྟ་བུ་ཅིའི་ཕྱིར་རྣམ་པ་ཟླ་བ་ཁོ་ནར་བསྒོམ། དེ་ཡང་རྒྱུ་ཨ་ལི་ཕྲག་གཉིས་ཁོ་ན་ལས་བསྐྱེད་པ་ཅི་སྟེ་ཞེ་ན། དེ་ནི་འདི་ལྟར་མེ་ལོང་གཡའ་ཡོངས་སུ་དག་པ་ལ་བཞིན་ལ་སོགས་པས་རྐྱེན་བྱས་ནས་དེ་དག་གི་གཟུགས་བརྙན་མེ་ལོང་ལས་ཐ་མི་དད་ཀྱི་ཚུལ་དུ་སྣང་བ་ལྟར། སངས་རྒྱས་ཀྱི་ཡེ་ཤེས་སྒྲིབ་པ་ཐམས་ཅད་བྲལ་བ་ལ་སྣོད་བཅུད་ཀྱི་རྐྱེན་གྱིས་དེ་དག་གི་གཟུགས་བརྙན་གྱི་ཚུལ་དུ་ཡེ་ཤེས་དང་ཐ་མི་དད་དུ་སྣང་བས་ན།
མེ་ལོང་ལྟ་བུ་ཞེས་བྱའོ། ། ཟླ་བ་ནི་མུན་པའི་ཚོགས་ཀྱི་སྒྲིབ་གཡོགས་ཐམས་ཅད་དང་བྲལ་ལ། དེ་བཞིན་དུ་མེ་ལོང་ལྟ་བུའི་ཡེ་ཤེས་ནི་གཏི་མུག་ལ་སོགས་པ་མི་ཤེས་པའི་མུན་པ་ཐམས་ཅད་དང་བྲལ་བས་ཆོས་མཐུན་པའི་ཕྱིར་རྣམ་པ་ཟླ་བ་ཁོ་ན་སྒོམ་པའོ། ། ཡེ་ཤེས་དེ་ནི་སྐུ་ཡིན་ལ་སྐུའི་ཡོན་ཏན་མཚན་སུམ་ཅུ་རྩ་གཉིས་ལམ་དུ་བྱ་བའི་ཕྱིར་ཨ་ལི་ཕྲག་གཉིས་ཁོ་ན་ལས་བསྐྱེད་པ་ཡིན་ནོ། ། དེ་བཞིན་དུ་གཟུང་འཛིན་ལ་སོགས་པ་ཆོས་ཅན་མི་མཉམ་པ་ཐམས་ཅད་ཆོས་ཉིད་དེ་བཞིན་ཉིད་མཉམ་པ་ཉིད་བདེ་ཆེན་གཅིག་ཏུ་རྟོགས་པས་ན། མཉམ་པ་ཉིད་ཀྱི་ཡེ་ཤེས་སོ། ། དེའི་རྣམ་པ་ཉི་མ་ཁོ་ན་སྒོམ་པ་ནི། ཉི་མས་མུན་པ་ལ་སོགས་སྲེག་པར་བྱེད་པ་བཞིན་དུ་མཉམ་པ་ཉིད་ཀྱི་ཡེ་ཤེས་ཀྱིས་ཀྱང་མི་མཉམ་པའི་རྣམ་པར་རྟོག་པ་ཤེས་བྱའི་སྒྲིབ་པ་ཐམས་ཅད་སྲེག་པར་བྱེད་པས་ན། དེ་གཉིས་ཆོས་མཐུན་པའི་ཕྱིར་རོ། ། ཉི་མ་འོད་ཁོ་ནར་འོང་བ་ཡང་ཡེ་ཤེས་ནི་མཉམ་པ་ཉིད་དུ་མི་རྟོགས་པ་རྣམས་ལ་རྟོགས་པར་བྱེད་པའི་སྙིང་རྗེ་ཆེན་པོའི་ངོ་བོ་ཡིན་ལ།
དེས་སེམས་ཅན་ཐམས་ཅད་ལ་ཁྱབ་པའི་བརྡར་ཉི་མ་འོད་དམར་པོར་སྒོམ་པའོ། ། ཡེ་ཤེས་དེའི་ཡོན་ཏན་དཔེ་བྱད་བརྒྱད་ཅུ་ཡིན་ལ་དེ་ལམ་དུ་བྱ་བའི་ཕྱིར་ཀ་ལི་བརྒྱད་ཅུར་ཁོ་ན་ལས་བསྐྱེད་པའོ། ། དེ་ལྟར་རྣམ་པ་བཞིས་ནི་བྱང་ཆུབ་པ་གཉིས་པའི་དོན་ཏོ། ། གསུམ་པ་ནི་ཆོས་ཅན་སོ་སོ་བ་དང་། དེའི་ཆོས་ཉིད་དེ་བཞིན་ཉིད་ཐམས་ཅད་མ་འདྲེས་པར་མཁྱེན་པས་ན་སོ་སོའི་ཀུན་ཏུ་རྟོགས་པའི་ཡེ་ཤེས་སོ། ། དེ་དང་ས་བོན་གྱི་ཡི་གེ་སོ་སོ་མི་འདྲ་བ་ལས་རང་རང་གི་ཕྱག་མཚན་སོ་སོ་བསྐྱེད་པ་ཆོས་མཐུན་པས་ན། རྣམ་པ་ས་བོན་དང་ཕྱག་མཚན་ཁོ་ནར་སྒོམ་པ་ཡིན་ནོ། ། བཞི་པ་ནི་མེ་ལོང་ལྟ་བུ་སྐུ་དང་། མཉམ་ཉིད་གསུང་དང་། སོ་སོ་ཀུན་ཏུ་རྟོགས་པ་ཐུགས་ཏེ།
དེ་གསུམ་རོ་གཅིག་ཏུ་རྟོགས་པས་སྒོ་གསུམ་གྱི་ཞེན་པ་དང་བྲལ་བའི་ཆོས་ཉིད་ལ་ནན་ཏན་དུ་བྱེད་པ་སྟེ་མངོན་དུ་གྱུར་པའི་ཕྱིར་བྱ་བ་ནན་ཏན་གྱི་ཡེ་ཤེས་སོ། ། དེ་དང་ཟླ་བ་ཉི་མ་ས་བོན་ཕྱག་མཚན་རྣམས་རོ་གཅིག་ཏུ་འདྲེས་པ་ཆོས་མཐུན་པས་ན། དེའི་རྣམ་པ་ཐམས་ཅད་གཅིག་ཏུ་གྱུར་པ་ཁོ་ནར་སྒོམ་པའོ། ། ལྔ་པ་ནི་ཚུལ་ཁྲིམས་ཀྱི་ཕུང་པོ་ལ་སོགས་པ་ཟག་མེད་ཀྱི་ཕུང་པོ་ལྔས། སངས་རྒྱས་ཀྱི་ཆོས་ཐམས་ཅད་སྐྱེད་པའི་རྒྱུར་གྱུར་པས་ན་ཆོས་ཀྱི་དབྱིངས་ཀྱི་ཡེ་ཤེས་ཡིན་ལ། དེ་ཉིད་སྐྱོན་མེད་པས་ན་དག་པ་ཡིན་ནོ། ། དཔེ་སངས་རྒྱས་ཀྱི་ཆོས་ཐམས་ཅད་རྫོགས་པར་སྐྱེད་པར་བྱེད་པ་དང་སྐུ་རྫོགས་པ་ཆོས་མཐུན་པའི་ཕྱིར། དེའི་རྣམ་པ་སྐུ་རྫོགས་པ་ཁོ་ནའོ། ། དེ་ལྟར་མངོན་པར་བྱང་ཆུབ་པ་དང་པོ་ལ་གསུམ། གཉིས་པ་ལ་བཞི།
མཐའ་མ་གསུམ་ལ་གཉིས་གཉིས་ཏེ། རྣལ་འབྱོར་མ་རྣམས་མངོན་བྱང་ལྔས་ཇི་ལྟར་བསྐྱེད་པའི་ཚུལ་ལོ། ། དེ་ཉིད་དང་རྒྱུ་རྡོ་རྗེ་འཛིན་པ་བསྐྱེད་པའི་མངོན་བྱང་ལྔ་མི་འདྲ་བའི་བྱེ་བྲག་བསྟན་པའི་དགོངས་པ་ནི། ལྷ་མོ་དང་རིགས་ལྔ་བསྐྱེད་པའི་མངོན་བྱང་གིས་དབང་གསུམ་པའི་བྱང་ཆུབ་སེམས་དང་བྷ་གའི་དཀྱིལ་འཁོར་མཚོན་ལ། རིགས་དྲུག་པའི་བསྐྱེད་མཆོག་གིས་ནི་གསང་བའི་དབང་གིས་མཚོན་པའོ། ། འདི་ལྟར་རྡོ་རྗེ་སེམས་དཔའི་ཨ་ལྀ་དང་ཀ་ལྀ་ལས་ཟླ་བའི་དཀྱིལ་འཁོར་གཉིས་མཉམ་པར་སྦྱོར་བ་ནི། གསང་དབང་གི་ཐབས་དང་ཤེས་རབ་གཉིས་ཀའི་བྱང་ཆུབ་ཀྱི་སེམས་ཟླ་བ་ལྟར་དཀར་བ་མཚོན་པའོ། ། དེ་ཡང་ཟླ་བ་གྲུ་གསུམ་གྱིས་ནི་དེའི་དུས་སུ་ཡུམ་གྱི་བྷ་ག་གྲུ་གསུམ་ལས་ལེན་པ་མཚོན་གསུངས། སློབ་མ་ལ་མཚན་མ་དང་རྣམ་པར་རྟོག་པ་གྲྭ་ཟུར་ཡོད་པ་མཚོན་པ་ཡོད་པའོ། ། དེའི་བར་དུ་ས་བོན་ལས་བྱུང་བའི་མཚན་མ་རྡོ་རྗེ་དཀར་པོ་རྩེ་ལྔ་པའི་ལྟེ་བ་ལ་ཧཱུྃ་གིས་མཚན་པ་ནི།
སྤྱིར་ཐིག་ལེ་གཏོང་བའི་དུས་རྣམ་པ་ལྔ་ལས་སློབ་མ་ལ་གསང་བའི་དབང་བསྐུར་བའི་དུས་གཅིག་ཡིན་པའི་ཕྱིར་དེའི་དུས་སུ་ཐིག་ལེ་མི་འགོག་པ་མཚོན་པའོ། ། གཅིག་ཏུ་གྱུར་པ་དང་། སྤྲོ་བསྡུ་གཉིས་མི་འདྲ་བའི་དགོངས་པ་འདི་ཡིན་ཞེས་བྱ་བ་གསུངས་པ་མེད་དོ། ། ལྷ་མོའི་མངོན་བྱང་གི་དབང་དུ་བྱས་ན། ཨ་ལི་དང་ཀ་ལི་ལས་ཉི་ཟླ་མི་མཉམ་པར་སྦྱོར་བ་ནི་དབང་གསུམ་པའི་དུས་སུ་ཐབས་ཀྱི་ཐིག་ལེ་ཟླ་བ་ལྟར་དཀར་བ་དང་། ཤེས་རབ་ཀྱི་ཐིག་ལེ་ཉི་མ་ལྟར་དམར་བ་གཉིས་འདྲེས་པ་མཚོན་པར་བྱེད་པའོ། ། ཕྱག་མཚན་གྲི་གུག་གི་ཡུ་བ་ལ་རང་རང་གི་ས་བོན་གྱིས་མཚོན་པ་ནི་དེའི་དུས་སུ་ཐིག་ལེ་མི་ཉམས་པའི་དོན་ཐབས་ཀྱི་རིགས་ཀྱི་བདག་པོ་རྡོ་རྗེར་བསྐྱེད་པའི་བུ་གར་ཧཱུྃ་དང་ཕཊ྄་ཀྱིས་འགོག་པར་མཚོན་པར་བྱེད་པ་ཡིན་གསུང་ངོ་། ། སོ་སོའི་མཚན་ཉིད་ནི། གཙོ་མོ་དང་འཁོར་གྱི་མངོན་བྱང་གཞན་ལ་ཁྱད་པར་མེད་ཀྱང་ས་བོན་སོ་སོ་མི་འདྲའོ་ཞེས་བྱའོ། ། དེས་ཡབ་ཀྱི་འཁོར་རྣམས་ནི་ཁྲ་བོ་ཡིན་ལ་ཡུམ་གྱི་འཁོར་རྣམས་ནག་མོ་ཡིན་པས་ཁ་དོག་སོ་སོ་ཡིན་ཞེས་བྱ་བ་དང་།
དེ་བཞིན་དུ་ཡབ་ཉིད་ཀྱི་ཡང་སྐུ་མདོག་དཀར་པོ་ཡིན་ལ་འཁོར་རྣམས་ཁྲ་བོ་ཡིན་པས་ཁ་དོག་སོ་སོ་ཡིན་ཞེས་བྱ་བ་དང་། འབྲས་བུའི་ཧེ་རུ་ཀའི་ཡང་ཡབ་ནག་པོ་ཡིན་ལ། འཁོར་རྣམས་ཁྲ་བོ་ཡིན་པས་ཁ་དོག་དབྱེ་བ་སོ་སོ་ཡིན་ཞེས་པ་ཡང་དོན་གྱིས་ཟིན་གསུང་ངོ་། ། གལ་ཏེ་གཙོ་མོ་ཡིན་པས་བདག་མེད་མ་ལ་སོགས་པ་ཞེས་བྱ་བའམ། འཁོར་རྣམས་ཀྱང་ཡང་གཙོ་མོ་རྡོ་རྗེ་མ་སོགས་ཞེས་མི་སྨོས་པར་དཀར་མོ་སྨོས་པ་ཇི་ལྟ་ཞེ་ན། རྒྱུད་འདི་ནི་ཐབས་ཤེས་རབ་གཉིས་མེད་ཀྱི་རྒྱུད་ཡིན་ལ། དེ་ལས་རྒྱུ་བདེ་བ་ཆེན་པོ་མངོན་དུ་བྱེད་པའི་ཐབས་ལམ་བདེ་ཆེན་གྱི་ཉམས་མྱོང་སྐྱེ་ལ་དེ་ལས་འབྲས་བུ་ཟག་པ་མེད་པའི་བདེ་བ་ཐོབ་པར་བྱེད་ལ། བདེ་བ་ནི་ཚོར་བ་ཡིན་ཞིང་ཚོར་བ་རྣམ་པར་དག་པ་དཀར་མོ་ཡིན་པས་ཐམས་ཅད་དུ་དཀར་མོ་སྨོས་པར་བཞེད་དོ། ། བསྐྱེད་པའི་རིམ་པ་ཉིད་དང་ནི། ། ཞེས་བྱ་བ་ལ་སོགས་པའི་དོན་ལ།
བཙུན་པ་ཀླུ་སྒྲུབ་ལྟར་ན། གཉེན་པོ་ལ་སྤང་བའི་ཡིད་ཀྱིས་བཏགས་པར་བཞེད་དོ། ། འདི་ལྟར་བསྐྱེད་པ་ནི་འདོད་པའི་ཁམས་ཀྱི་སེམས་ཅན་གྱི་ལུས་རྫོགས་པར་མའི་མངལ་དུ་གྲུབ་པའོ། ། རིམ་པ་ནི་དེའི་སྔོན་དུ་མངལ་གྱི་གནས་སྐབས་རྣམ་པ་ལྔ་འགྲོ་བའོ། ། དེ་ལྟར་མངལ་གྱི་གནས་སྐབས་རྣམ་པ་ལྔ་ལས་མའི་མངལ་དུ་སེམས་ཅན་གྱི་ལུས་གྲུབ་པ་ན་བསྐྱེད་པའི་རིམ་པ་ཡིན་པས་དེའི་གཉེན་པོ་མངོན་བྱང་ལྔ་ལ་སོགས་པས་ལྷར་བསྐྱེད་པ་ལ་ཡང་བསྐྱེད་རིམ་ཞེས་བྱའོ། ། རྫོགས་པ་ནི་བར་དོའི་སེམས་ཅན་གསལ་ལོ། ། རིམ་པ་ནི་དེའི་སྔོན་དུ་ས་ཆུ་ལ་ཐིམ། ཆུ་མེ་ལ། མེ་རླུང་ལ། རླུང་རྣམ་པར་ཤེས་པ་ལ།
རྣམ་ཤེས་འོད་གསལ་དུ་ཐིམ་པ་འགྲོ་བའོ། ། དེ་ལྟར་ས་ལ་སོགས་པ་རིམ་གྱིས་ཐིམ་ནས་སེམས་འོད་གསལ་གྱི་ངོ་བོར་སོང་བ་ནི་རྫོགས་པའི་རིམ་པ་ཡིན་པས། དེའི་གཉེན་པོ་རྡོ་རྗེ་བཟླས་པ་ལ་སོགས་པ་རིམ་པ་རྣམ་པ་ལྔ་ལ་ཡང་རྫོགས་རིམ་དུ་བཏགས་པར་བཞེད་དོ།། །། སློབ་དཔོན་ལྷ་སངས་རྒྱས་ཡེ་ཤེས་ཞབས་རྗེས་འབྲང་དང་བཅས་པའི་བཞེད་པ་ལྟར་ན། རྡོ་རྗེ་ཆོ་ག་ཡན་ལག་གསུམ་ལ་སོགས་པས་ལྷ་བསྐྱེད་པ་ནི། བསྐྱེད་པ་ཡིན་ལ་དེའི་གོ་རིམ་ནི་རིམ་པའོ། ། སྐད་ཅིག་གིས་ལྷར་བསྐྱེད་པ་ནི་རྫོགས་པ་ཡིན་ལ་དེ་གསལ་འདེབས་པར་བྱེད་པའི་གོ་རིམ་ནི་རིམ་པ་ཡིན་པར་བཞེད་དོ། ། བྱང་ཆུབ་སེམས་དཔའ་ཀུན་གྱི་བཞེད་པ་ལྟར་ན། བསྐྱེད་པ་ནི་གྲུབ་པ་ཆེན་པོ་བརྒྱད་ལ་སོགས་པ་ཐུན་མོང་གི་དངོས་གྲུབ་ལ་བསྐྱེད་པ་ཞེས་བྱ་སྟེ། དེ་ཐོབ་ན་མཆོག་གི་དངོས་གྲུབ་ལ་བྲོད་པ་སྐྱེ་བའི་ཕྱིར་རོ། །
རིམ་པ་ནི་དེའི་རྒྱུ་ཏིང་ངེ་འཛིན་གསུམ་གྱིས་ལྷར་བསྐྱེད་པ་ལ་སོགས་པའོ། ། རྫོགས་པ་ནི་མཆོག་གི་དངོས་གྲུབ་ལ་བྱ་སྟེ། དེ་ལ་བོགས་དབྱུང་དུ་མེད་པའི་ཕྱིར་རོ། ། རིམ་པ་ནི་དེའི་རྒྱུ་སྟེ་སྦྱོར་བའི་ཡན་ལག་དྲུག་ལ་སོགས་པ་སྒོམ་པའོ། ། དེ་ལྟར་ན་ཐུན་མོང་གི་དངོས་གྲུབ་ཐོབ་པར་བྱེད་པ་ནི་བསྐྱེད་རིམ་ཡིན་ལ། མཆོག་གི་དངོས་གྲུབ་ཀྱི་རྒྱུ་ནི་རྫོགས་པའི་རིམ་པ་ཡིན་པར་བཞེད་དོ།། ༈ །།དམ་ཚིག་རྡོ་རྗེ་ལ་སོགས་པ་ལྟར་ན་བསྐྱེད་པ་ནི་ལྷའི་རྣམ་པར་གསལ་བའོ། ། རིམ་པ་ནི་དེའི་སྔོན་འགྲོ་བསྙེན་སྒྲུབ་ཡན་ལག་རྣམ་པ་བཞིའོ། ། རྫོགས་པ་ནི་སེམས་ཀྱི་ཆོས་ཉིད་སྟོང་པ་ཉིད་ཡིན་ལ། རིམ་པ་ནི་དེ་རྟོགས་པར་བྱེད་པའི་ཐབས་རང་བྱུང་ངམ་ལྷན་སྐྱེས་ལ་སོགས་པའི་ཉམས་སུ་མྱོང་བའི་ཏིང་ངེ་འཛིན་ནོ། །
ཞེས་བྱ་བར་བཞེད་དོ། ། ཌོམ་བི་ཧེ་རུ་ཀའི་བརྒྱུད་པ་འདི་གཞུང་གི་བཞེད་པ་ལྟར་ན་བསྐྱེད་པ་ནི་གསལ་རུང་མི་གསལ་རུང་སྒྲུབ་པ་པོའི་ལུས་ལྷའི་རྣམ་པར་བསྐྱེད་པ་ཡིན་ལ། རིམ་པ་ནི་ཡན་ལག་སྟེ། སྔོན་དུ་འགྲོ་བའི་ཡན་ལག་མངོན་བྱང་ལྔ་ལ་སོགས་པ་དང་། བརྟན་པར་བྱེད་པའི་ཡན་ལག་དབང་བསྐུར་བ་ལ་སོགས་པའོ། ། རྫོགས་པ་ནི་རང་བྱུང་ངམ་ལྷན་སྐྱེས་ལ་སོགས་པའི་ཏིང་ངེ་འཛིན་ཡིན་ལ།

རིམ་པ་ནི་ཡན་ལག་སྟེ་སྔོན་འགྲོའི་ཡན་ལག་ཙན་ཌ་ལི་དང་ཕྱག་རྒྱ་བསྟེན་པ་ལ་སོགས་པ་ཡིན་ལ། བརྟན་པར་བྱེད་པའི་ཡན་ལག་སྤྱོད་པའོ། ། དེ་ལྟར་ན་ལྷར་བསྐྱེད་པ་ཡན་ལག་དང་བཅས་པ་ནི་བསྐྱེད་རིམ་ཡིན་ལ། རང་བྱུང་ངམ་ལྷན་སྐྱེས་ཀྱི་ཏིང་ངེ་འཛིན་ཡན་ལག་དང་བཅས་པ་ནི་རྫོགས་པའི་རིམ་པའོ། ། རིམ་གཉིས་མཉམ་པར་གནས་ནས་ནི། ། ཞེས་བྱ་བ་སྤང་བྱ་གཉིས་ཡིན་པའི་ཕྱིར་དང་འཐོབ་བྱ་ཡང་རྣམ་པ་གཉིས་ཡིན་པའི་ཕྱིར། གཉིས་ཀ་མེད་པ་ཡང་མི་འགྲུབ་ལ་གང་རུང་མེད་པ་ཡང་མི་འགྲུབ་པས་དེ་གཉིས་ཀ་བསྒོམ་དགོས་ལ་དེ་ཡང་ཐུན་སྟོད་ལ་བསྐྱེད་རིམ་བསྒོམས་ནས། ཐུན་སྨད་ལ་རྫོགས་རིམ་བསྒོམ་དགོས་པར་བཞེད་པ་ཡིན་ནོ། ། གང་ཕྱིར་ཡིད་ཀྱིས་མི་སྒོམ་པར། ། ཞེས་བྱ་བ་ལ་ཡེ་ཤེས་ངོས་གཟུང་བའི་མན་ངག་ནི་དང་པོ་ཁ་ཟས་དང་། སྤྱོད་ལམ་ལ་སོགས་པས་ལུས་ཆ་སྙོམས་ལ།
དེ་ནས་སྟན་བདེ་བ་ལ་ལེགས་པར་འདུག་སྟེ། མདུན་དུ་ཉེ་བར་མེ་ཏོག་ལ་སོགས་པ་བཞག་ལ། དམིགས་པ་ཉི་མ་དང་རླུང་གི་སེར་བུ་མི་འཕོག་པར་བྱས་ཏེ། མིག་འབྱེད་འཛུམ་དང་བྲལ་བར་བྱས་ལ། ཤེས་པ་ལྷུག་པར་བཞག་སྟེ། མེ་ཏོག་ལ་སོགས་པ་མདུན་ན་གནས་པ་ལ་མིག་དང་ཤེས་པ་ནར་རེ་གཏད་པས། ཤེས་པ་རྟོགས་ནས་མི་རྟོག་པར་ངང་གིས་འགྲོའོ། ། དེ་ནས་ཉི་མ་གཉིས་པ་དང་གསུམ་པ་ལ་སོགས་པ་ལ་མེ་ཏོག་ལ་སོགས་པའི་དམིགས་ཡུལ་ངོ་དགྱེ་ངོ་དགྱེ་བཞག་ལ་བསྒོམ་མོ། ། དེ་ལྟར་བསྒོམས་པས་གཟུགས་མཐོང་མ་ཐག་ཏིང་ངེ་འཛིན་མཆོག་ཏུ་སྐྱེ་བ་ན། སྔར་བཞིན་དུ་སྒྲ་ལ་བསླབ།
དེ་ནས་དྲི་དང་། དེ་ནས་རོ་དང་། རེག་བྱའི་བར་དུ་ཅི་རིགས་པར་བསླབས་པས། མཐར་སྣང་བ་ཐམས་ཅད་དགེ་བའི་བཤེས་གཉེན་དུ་འཆར་རོ། ། དེ་ལྟར་ཡུལ་ལ་ཡེ་ཤེས་ངོས་གཟུང་བའི་མན་ངག་གིས་མཚོན་བྱ་རང་བཞིན་ལྷན་ཅིག་སྐྱེས་པའི་ཡེ་ཤེས་བསྒོམ་པའོ། ། དེ་ཉིད་ལ་མ་བཅོས་པའི་བསྒོམ་པ་ཞེས་ཀྱང་བྱའོ། ། བདག་བྱིན་གྱིས་བརླབ་པའི་རིམ་པ་དམིགས་པ་མེད་པ་ཞེས་ཀྱང་བྱའོ།། ༈ །།ལེའུ་དགུ་པ་རྣམ་པར་དག་པའི་ལེའུ་ཡི་བརྗོད་པར་བྱ་བའི་དོན་ནི་དེ་བཞིན་ཉིད་ཀྱི་དག་པ་ཕ་རོལ་ཏུ་ཕྱིན་པའི་ཐེག་པ་བ་དང་སྤྱིའི་དོན་ཡིན་ལ། ལྷ་སོ་སོའི་དག་པ་ནི་བསྐྱེད་རིམ་དང་སྤྱིའི་དོན་ཡིན་ཞིང་། རང་རིག་པའི་དག་པ་ནི་ཐབས་གཉིས་ཀ་དང་འབྲེལ་བའི་སྦས་པའི་དོན་ཡིན་ནོ། །
དེ་ལྟར་ན་གསུམ་ཀ་ཡིན་ནོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་འབའ་ཞིག་གིས་བཤད་དོ། ། མངོན་པར་རྟོགས་པ་དེ་བཞིན་ཉིད་ཀྱི་དག་པ་ནི་ཐབས་ལ་གནས་པས་ཇི་ལྟར་མོས་པར་བྱ་བའི་དབང་དུ་བྱས་ཏེ་རྫོགས་པའི་རིམ་པའི་དེ་ཁོ་ན་ཉིད་སྒོམ་པ་སྟེ། དང་པོ་དེ་ཁོ་ན་ཉིད་རྟོགས་པའི་ལྟ་བ་དང་ཡེ་ཤེས་ཀྱི་ཚོགས་བསག་པ་ཆོས་ཐམས་ཅད་ཀྱི་སྟོང་པ་ཉིད་སྒོམ་པ་དང་འབྲེལ་ལོ། ། ལྷ་སོ་སོའི་དག་པ་ནི་སྟོང་པ་ཉིད་བསྒོམ་པ་སྔོན་དུ་སོང་ནས་རྫོགས་པའི་རིམ་པའི་རྟེན་བསྐྱེད་རིམ་སྒོམ་པ་དང་། རྗེས་སྤྱོད་དག་པ་རྗེས་སུ་དྲན་པ་དང་སྒོམ་པ་དང་འབྲེལ། རང་རིག་པ་དག་པ་ནི་བསྐྱེད་རིམ་སྔོན་དུ་སོང་ནས་ལྷ་ཡེ་ཤེས་སུ་རྟོགས་པར་བྱ་བའི་ཕྱིར་རྫོགས་པའི་རིམ་པ་རྣམ་པ་གསུམ་ཅི་རིགས་པར་སྒོམ་པ་དང་འབྲེལ་ལོ། ། བཤད་པའི་རྒྱུད་སཾ་བུ་ཊའི་བརྟག་པ་ལྔ་དང་སྦྱར། རིམ་པ་གཉིས་ལ་གནས་པ་དེས་གཉིས་པོ་དེ་ཉིད་དག་པ་དང་སྦྱར་བ་ཡིན་པས་ལུས་རྣམ་པར་གཞག་པ་བཅུ་དྲུག་པོ་མཐའ་དག་གི་དོན་གྱི་བཤད་པའོ། ། སྤྱིར་རྒྱུའི་རྒྱུད་ཀྱིས་བསྡུས་པའི་དག་པ་རྣམ་པ་གསུམ་དང་།
ཐབས་ཀྱི་རྒྱུད་ལམ་མངོན་པར་རྟོགས་པ་སྒོམ་པས་བསྡུས་པའི་དག་པ་གསུམ་དང་། འབྲས་བུའི་རྒྱུད་ཀྱིས་བསྡུས་པའི་དག་པ་རྣམ་པ་གསུམ་སྟེ་དགུའོ། ། དེ་ལ་དང་པོའི་དེ་བཞིན་ཉིད་ཀྱི་དག་པ་ནི་སེམས་ཅན་རྣམས་ཀྱི་སེམས་རང་བཞིན་གྱིས་རྫོགས་པའི་སངས་རྒྱས་ཏེ། དེ་ཡང་དེ་བཞིན་ཉིད་ཀྱི་དག་པ་ནི་ཆོས་རང་བཞིན་གྱིས་འོད་གསལ་ཡིན་ལ། རང་རིག་པའི་དག་པ་ནི་སེམས་རང་བཞིན་གྱིས་འོད་གསལ་ལོ། ། ལྷ་སོ་སོའི་དག་པ་སེམས་ཅན་རྣམས་རང་བཞིན་གྱིས་ཞལ་དང་ཕྱག་གི་རྣམ་པར་དང་པོར་མ་ལས་སྐྱེས་པ་ཉིད་ནས་གྲུབ་པ་ནི་ལུས་རང་བཞིན་གྱིས་རྫོགས་པའི་སངས་རྒྱས་ཡིན་ནོ། ། ཞེས་བྱ་བ་ཕྱག་རྒྱ་བསྡུས་པ་ལས་འབྱུང་བ་ལྟར་འདིར་ཡང་དོན་གྱིས་སྦྱར་རོ། ། རྒྱུ་དང་ལམ་ལ་དག་པ་རྣམ་པ་གསུམ་གསུམ་ཡོད་པས་འབྲས་བུ་ལ་ཡང་ཡོད་པ་དོན་གྱིས་སྦྱར་ཏེ་ཤེས་པར་བྱ་ལ། ལམ་གྱི་དག་པ་རྣམ་པ་གསུམ་ནི་འདིར་དངོས་སུ་གསུངས་པར་བཞེད་དོ། ། དེ་ཡང་རང་བཞིན་གྱིས་གནས་པའི་དེ་བཞིན་ཉིད་ཀྱི་དག་པ་ལ་སོགས་པ་འདིར་ཡང་དངོས་སུ་གསུངས་སོ། །
དེའི་ཕྱིར་འདིར་གསུམ་ཀ་ལ་སྦྱར་ཏེ་གཞུང་གི་དོན་ཁོང་དུ་ཆུད་པར་བྱའོ། ། སྤྱིའི་རྣམ་པར་བཞག་པ་ནི་སྔར་བསྟན་པ་ལྟར་ཤེས་པར་བྱའོ། ། སྤྱིར་རྣམ་པར་དག་པ་རུ་གཞག་པའི་ཚུལ་རྣམ་པ་གསུམ་དུ་གསུངས་ཏེ། དྲི་མ་དག་པ་ལ་དག་པར་བཞག་པ་དང་། ངོ་བོ་ཉིད་ཡིན་པ་ལ་དག་པར་བཞག་པ་དང་། རྟགས་ལ་དག་པར་བཞག་པའོ། ། དེ་ལས་ཀྱང་འདིར་གསུམ་ཀ་བཤད་དོ། ། གཞན་ཡང་རང་རིག་པའི་དག་པ་ནི་ཁ་ཅིག་ཏུ་རྩའི་འཁོར་ལོ་ལ་སོགས་པ་གསང་བ་ཆོས་ཀྱི་དཀྱིལ་འཁོར་རྣམ་གསུམ་རྟེན་གྱི་སྒོ་ནས་བཤད་ལ། ཁ་ཅིག་ཏུ་ཙཎྜ་ལི་ལ་སོགས་པ་མངོན་དུ་བྱེད་པའི་ཐབས་ཀྱི་སྒོ་ནས་བཤད་དེ། འདིར་ཏིང་ངེ་འཛིན་གྱི་རང་གི་ངོ་བོ་ཉིད་ཉམས་སུ་མྱོང་བའི་སྒོ་ནས་བསྟན་གསུང་ངོ་།།
༈ །།ལེའུ་བཅུ་པའི་བརྗོད་པར་བྱ་བའི་དོན་བུམ་པའི་དབང་དང་འབྲེལ་བ་རྣམས་ནི་སྤྱིའི་དོན་ཡིན་ལ། མཆོག་དབང་གསུམ་དང་འབྲེལ་བ་རྣམས་ནི་སྦས་པའི་དོན་ཡིན་ནོ། ། རྗོད་བྱེད་ཀྱི་སྒྲ་ནི་སྐབས་སྐབས་སུ་ཡི་གེའི་དོན་འཇུག་ཀྱང་གཙོ་བོར་ཡན་ལག་གིས་བཤད་པའོ། ། མངོན་པར་རྟོགས་པ་ནི་རྟེན་གྱི་གང་ཟག་དང་འབྲེལ་ལོ། ། ཐབས་རྒྱུད་ཀྱི་ལུས་རྣམ་པར་བཞག་པ་ཡིན་པའི་ཕྱིར་འདིའི་ཡུལ་རྣམ་པར་བཞག་པ་མེད་པས་དེའི་བཤད་པ་ཡིན་ནོ། ། བཤད་པའི་རྒྱུད་གུར་གྱི་ལེའུ་བཞི་པ་དང་། བརྒྱད་པ་དང་། དགུ་པ་དང་། བཅུ་བཞི་པ་དང་། སཾ་བུ་ཊའི་བརྟག་པ་གཉིས་པའི་དང་པོ་དང་།
རྒྱུད་ཕྱི་མ་ལ་སོགས་པ་དང་སྦྱར་རོ། ། སྤྱིར་རྟེན་གྱི་གང་ཟག་རྣམ་པ་བཞི་སྟེ། རྒྱུ་ལ་ལྟོས་པ་དང་། རིགས་ལ་ལྟོས་པ་དང་། སྤང་བྱ་ལ་ལྟོས་པ་དང་། རྐྱེན་ལ་ལྟོས་པའི་རྟེན་གྱི་གང་ཟག་གོ ། དེ་ལ་དང་པོ་ནི། རིགས་ཀྱིས་ཉེ་བར་བཟུང་ནས་རིགས་དྲུག་གི་སེམས་ཅན་ཐམས་ཅད་རྟེན་གྱི་གང་ཟག་ཡིན་ཏེ། ཐབས་ཀྱི་རྐྱེན་དང་ཕྲད་ན་འབྲས་བུ་འགྲུབ་ཏུ་རུང་བ་ལ་དགོངས་པའི་ཕྱིར་རོ། ། དེ་སྐད་དུ་ཡང་།
དམྱལ་བ་ཡི་དྭགས་བྱོལ་སོང་དང་། ། ལྷ་དང་ལྷ་མིན་མི་རྣམས་དང་། ། བཤང་བའི་སྲིན་བུ་ལ་སོགས་པ། ། ལྷ་དང་ལྷ་མ་ཡིན་གྱི་ཡང་། བདེ་བ་གང་ཕྱིར་མི་ཤེས་དང་། ། རྟག་ཏུ་རང་བཞིན་བདེ་བ་ཅན། ། འཇིག་རྟེན་ཁམས་ནི་གང་དུ་ཡང་། ། སངས་རྒྱས་གཞན་དུ་རྙེད་མི་འགྱུར། ། ཞེས་གསུངས་པ་ཡིན་ནོ། ། གཉིས་པ་ནི་གྲུབ་ཉེ་བ་ལ་དགོངས་ནས་གང་གི་སྲིན་ལག་གི་རྩ་བ་ལ་རྡོ་རྗེ་རྩེ་དགུ་ཡོད་ལ།
ཁ་དོག་ནག་པོར་འདུག་ན་དེ་ནི་མི་བསྐྱོད་པའི་དངོས་གྲུབ་འགྲུབ་པའི་རྟེན་གྱི་གང་ཟག་གོ ། དེ་བཞིན་དུ་འཁོར་ལོ་ལ་སོགས་པ་རང་རང་གི་མཚན་མའི་རི་མོ་ཡོད་ལ། དཀར་པོ་ལ་སོགས་པ་རིགས་དང་མཐུན་པའི་ཁ་དོག་ཡོད་པ་དེ་དང་དེ་ནི། རིགས་དེ་དང་དེ་འགྲུབ་པ་ལ་ཉེ་བའི་གང་ཟག་གོ ། དེ་སྐད་དུ་ཡང་། རྣལ་འབྱོར་པ་གང་ནག་པོ་ཆེ། ། ཞེས་བྱ་བ་དང་། གང་གི་སྲིན་ལག་རྩ་བ་ལ། ། རྡོ་རྗེ་རྩེ་དགུ་པ་ཡོད་པ། ། མི་བསྐྱོད་རིགས་ནི་དེ་ཡི་ལྷ། །
ཞེས་བྱ་བ་ལ་སོགས་པ་གསུངས་པ་ཡིན་ནོ། ། གསུམ་པ་ཡང་གདུལ་བྱ་ཉེ་བ་ལ་དགོངས་པ་སྟེ། ཞེ་སྡང་ཤིན་ཏུ་ཤས་ཆེ་བ་ལ་སོགས་པ་ཉོན་མོངས་པ་རྣམ་པ་ལྔ་སོ་སོར་ཤས་ཆེ་བ་ནི་མི་བསྐྱོད་པ་ལ་སོགས་པ་རིགས་སོ་སོར་འགྲུབ་པ་ལ་ཉེ་བས་དེ་དང་དེའི་སྒྲུབ་པའི་གང་ཟག་གོ ། དེ་སྐད་དུ་ཡང་། འདོད་ཆགས་ཞེ་སྡང་གཏི་མུག་དང་། ། ང་རྒྱལ་སེར་སྣའི་སྐྱེ་བོ་རྣམས། ། བསྡུ་ཕྱིར་རང་གི་འཁོར་ལོ་ལ། ། རྡོ་རྗེ་གཟུགས་ནི་དུ་མ་འཛིན། ། ཅེས་བྱ་བ་ལ་སོགས་པ་གསུངས་པ་ཡིན་ནོ། ། བཞི་པ་རྐྱེན་ལ་ལྟོས་པའི་གང་ཟག་ལ་རྣམ་པ་གཉིས་ཏེ།
རྒྱུད་སྦྱང་བ་མ་བྱས་པ་རིང་ཞིག་ན་འགྲུབ་ཏུ་རུང་བ་དང་། སྦྱང་བ་བྱས་པ་འགྲུབ་པར་ངེས་པའོ། ། དེ་ལ་དང་པོ་ནི། མཚམས་མེད་པར་བྱེད་པ་ལ་སོགས་པ་ཡང་ཐབས་ཀྱི་རྐྱེན་དང་ཕྲད་ན་འགྲུབ་ཏུ་རུང་བའི་གང་ཟག་སྟེ། དེ་སྐད་དུ་ཡང་། མཚམས་མེད་ལྔ་ནི་བྱེད་པ་དང་། ། སྲོག་ཆགས་གསོད་ལ་དགའ་བ་དང་། གཞན་ཡང་སྐྱེ་བ་དམན་གང་དང་། ། རྨོངས་དང་མ་རུང་ལས་བྱེད་དང་། ། གཟུགས་ངན་ཡན་ལག་མ་ཚང་བ། །
དེ་རྣམས་ཀྱིས་ཀྱང་བསམས་ན་འགྲུབ། ། ཅེས་བྱ་བ་དང་། གདོལ་པ་སྨྱིག་མཁན་ལ་སོགས་པ། ། གསོད་དོན་དོན་དུ་སེམས་པ་པོ། ། དེ་རྣམས་ཀྱེ་རྡོ་རྗེ་ཤེས་ན། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་གསུངས་པ་ཡིན་ནོ། ། རྒྱུད་སྦྱང་བ་བྱས་པ་འགྲུབ་པར་ངེས་པ་གཉིས་ཏེ། ཕ་རོལ་ཏུ་ཕྱིན་པའི་ཐེག་པར་རྒྱུད་སྦྱང་བ་བྱས་པ་ལམ་ལ་འཇུག་ཏུ་རུང་བ་དང་། དབང་གིས་རྒྱུད་ཡོངས་སུ་སྨིན་པར་བྱས་པ་ལམ་ཉམས་སུ་ལེན་པའི་གང་ཟག་གོ །
དེ་ལ་དང་པོ་ནི་དགེ་བ་བཅུ་ལ་སོགས་པ་སོ་སོར་ཐར་པའི་སྡོམ་པ་དང་། བྱང་ཆུབ་སེམས་དཔའི་བསླབ་པས་ཡོངས་སུ་དག་པར་བྱས་པ་སྟེ། སྤྱོད་པ་ལ་རིམ་གྱིས་བསླབས་པ་དང་། བྱེ་བྲག་ཏུ་སྨྲ་བ་བསྒོམ་པའི་ལྟ་བ་ལ་རིམ་གྱིས་བསླབས་པ་སྟེ། དེ་གཉིས་དང་ལྡན་པས་གསང་སྔགས་ཀྱི་ལམ་ལ་འཇུག་ཏུ་རུང་བའོ། ། དེ་སྐད་དུ་ཡང་། དགེ་བ་བཅུ་ལ་གོམས་པ་དང་། ། བླ་མ་ལ་གུས་དབང་པོ་ཐུལ། ། ང་རྒྱལ་ཁྲོ་ལས་རྣམ་པར་གྲོལ། ། དེ་ནི་རེ་ཞིག་ངེས་འགྲུབ་འགྱུར། །
ཞེས་བྱ་བ་དང་། དང་པོར་གསོ་སྦྱོང་སྦྱིན་པར་བྱ། ། དེ་རྗེས་བསླབ་པའི་གནས་བཅུར་སྦྱིན། ། ཞེས་བྱ་བ་ལ་སོགས་པ་གསུངས་པ་ཡིན་ནོ། ། གཉིས་པ་དབང་བཞི་རྫོགས་པར་བསྐུར་བས་རྒྱུད་ཡོངས་སུ་སྨིན་པའི་གང་ཟག་ནི། ལམ་ཉམས་སུ་ལེན་པ་ལ་འཇུག་པ་ཡིན་ཏེ། དེ་ནི་འདིར་བཤད་པ་ཡིན་ནོ། ། དེ་ལྟར་རྒྱུད་ཡོངས་སུ་སྨིན་པར་བྱེད་པའི་ལམ་ལ་དབང་བསྐུར་བའི་ཆོ་ག་ལ་དོན་སུམ་ཅུ་ཐམ་པས་བསྡུས་ཏེ། དང་པོར་བསྙེན་པ་ཐ་མ་གྲངས་ཀྱི་བསྙེན་པ་སྟེ་གཙོ་བོ་ལ་འབུམ་ཕྲག་གཅིག འཁོར་ལ་ཁྲི་ཕྲག་རེ་རེ་བཟླས་པ་ནི་བཟླས་པས་བསྙེན་པ་ཡིན་ལ།
དེ་ལ་ཐུན་བཞིའི་ངེས་པར་བྱེད་པས་བཟླས་པ་ནི་བསྒོམ་པས་བསྙེན་པའོ། ། འབྲིང་དུས་ཀྱི་བསྙེན་པ་སྟེ། ཟླ་བ་རྣམ་པ་དྲུག་ཏུ་ཐུན་བཞིའི་ངེས་པས་བཟླས་པའོ། ། རབ་མཚན་མའི་བསྙེན་པ་སྟེ། ཡི་དམ་ལྷ་ལས་གནང་བ་ཐོབ་པ་ལ་སོགས་པའོ། ། དེ་ཡང་འདི་ཉིད་ལས་ནི། དཀྱིལ་འཁོར་བདག་པོའི་བཟླས་པ་འབུམ། ། དཀྱིལ་འཁོར་པ་ཡི་དེ་བཞིན་ཁྲི། ། ཞེས་བྱ་བས་དང་པོར་བསྟན་ལ། ཟླ་དྲུག་གོམས་པའི་སྦྱོར་བ་ཡིས། །
འགྲུབ་འགྱུར་འདི་ལ་ཐེ་ཚོམ་མེད། ། ཅེས་བྱ་བས་གཉིས་པ་བསྟན་ཏེ། གསུམ་པ་རྒྱུད་འདི་ལས་གསུངས་པ་མེད་དོ། ། དེ་ལྟར་བསྙེན་པ་རབ་འབྲིང་རྣམ་པ་གསུམ་གང་རུང་སྔོན་དུ་སོང་བས་སའི་ཆོ་ག་རྣམ་པ་གཉིས་བྱ་སྟེ། ལས་དང་བྱ་བས་སྐྱོན་སྦྱང་བ་དང་། ཏིང་ངེ་འཛིན་གྱི་བགེགས་སྦྱོང་བ་གཉིས་ཀྱིས་ས་སྦྱང་བ་དང་། དེར་བགེགས་མི་འཇུག་པར་བྱ་བའི་ས་ཡོངས་སུ་གཟུང་བའི་ཆོ་གའོ། ། དེ་ལྟར་སའི་ཆོ་ག་སྔོན་དུ་སོང་བས་སའི་ལྷ་མོ་སྟ་གོན་དུ་གནས་པ་དང་། ལྷ་སྟ་གོན་དུ་གནས་པ་དང་། བུམ་པ་སྟ་གོན་དུ་གནས་པ་དང་།
སློབ་མ་སྟ་གོན་དུ་གནས་པ་སྟེ། དེ་ལྟར་སྟ་གོན་གྱི་ཆོ་ག་རྣམ་པ་བཞི་བྱའོ། ། དེ་ནས་ཡེ་ཤེས་དང་ལས་ཐིག་གཉིས་ཀྱིས་ཐིག་གིས་བྲིས་ལ། དེ་ནས་རྡུལ་ཚོན་རབ་འབྲིང་རྣམ་པ་གསུམ་གང་ཡང་རུང་བས་དཀྱིལ་འཁོར་ཇི་ལྟ་བ་བཞིན་དུ་བྲིས་ལ་ལྷ་སོ་སོའི་གནས་སུ་རང་རང་གི་མཚན་མ་དགོད་པར་བྱའོ། ། དེ་ནས་དེར་རྒྱན་དགྲམ་ཞིང་མཆོད་པ་ལ་སོགས་པའི་ཡོ་བྱད་ཐམས་ཅད་བཤམས་པ་དང་། གནས་གནས་སུ་བུམ་པ་དབུལ་བ་དང་། དངོས་སམ་ཡེ་ཤེས་ཀྱི་ཕྱག་རྒྱ་ལ་བརྟེན་ནས་དམ་ཚིག་གི་འཁོར་ལོ་དབྱུང་བའི་ཚུལ་གྱིས་སྒྲུབ་པའམ། རྗེ་བཙུན་མའི་ཡོན་ཏན་མངོན་བྱང་ལྔ་ལས་གཙོ་འཁོར་ཐམས་ཅད་དུས་གཅིག་ལ་བསྐྱེད་པའི་ཚུལ་གྱིས་སྒྲུབ་པ་དང་། ཡེ་ཤེས་ཀྱི་དཀྱིལ་འཁོར་གྱི་འཁོར་ལོ་དགུག་གཞུག་བྱ་བའི་ཚུལ་གྱིས་སྒྲུབ་པ་གཉིས་ཀྱིས་དཀྱིལ་འཁོར་ཆེན་པོ་བསྒྲུབས་ལ། ཕྱིའི་མཆོད་པ་ལ་སོགས་པ་མཆོད་པ་རྒྱས་པས་མཆོད་པ་དང་།
དེ་ནས་དེར་སློབ་དཔོན་བདག་ཉིད་ཞུགས་ཏེ་སློབ་མ་ལ་ཇི་ཙམ་སྐུར་བ་ཙམ་ཞིག་བློས་བླང་བ་དང་། དེ་ནས་ཕྱི་དང་ནང་གི་འཇུག་པ་གཉིས་ཀྱིས་སློབ་མ་དཀྱིལ་འཁོར་དུ་གཞུགས་པ་དང་། དེ་ནས་བདག་དང་སློབ་མ་དང་དབང་རྫས་ཏེ་འཁོར་གསུམ་ཡོངས་སུ་དག་པ་རྣམ་པ་བཞི་སྟེ། དམ་ཚིག་པ་བསྐྱེད་ཡེ་ཤེས་སེམས་དཔའ་དགུག་གཞུག སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ། དབང་བསྐུར་ཞིང་རིགས་ཀྱི་བདག་པོས་དབུ་བརྒྱན་པར་བྱས་པས་མི་བསྐྱོད་པ་ཆུའི་དབང་དང་། རྡོ་རྗེ་དང་། དྲིལ་བུ་དང་། མིང་གི་དབང་དང་། དྲུག་པ་རྫོགས་པའི་སངས་རྒྱས་ཀྱི་དབང་དང་།
བདུན་པ་བུམ་པའི་དབང་དང་། སློབ་དཔོན་དབང་གི་མཐའ་རྟེན་རྗེས་གནང་དང་། ལུང་བསྟན་དང་། དབུགས་དབྱུང་དང་། གཟེངས་བསྟོད་དང་། གསང་བའི་དབང་དང་། ཤེས་རབ་ཡེ་ཤེས་ཀྱི་དབང་དང་། དབང་བཞི་པ་སྟེ་དབང་བསྐུར་བའི་ཆོ་ག་བཅུ་བཞིའོ། ། དེ་ཡང་ཡང་ན་རྗེས་གནང་རྡོ་རྗེ་སློབ་དཔོན་གྱི་དབང་དང་འབྲེལ། ལུང་བསྟན་པ་གསང་དབང་དང་འབྲེལ།
དབུགས་དབྱུང་ཤེས་རབ་ཡེ་ཤེས་དང་འབྲེལ། གཟེངས་བསྟོད་བཞི་པ་དང་འབྲེལ་བའམ། ཡང་ན་ཀུན་གྱི་མཐར་བཞི་ཀ་བྱ་བའོ། ། དེ་ལས་དབང་བཞི་པ་རྣམ་པ་ལྔར་གསུངས་ཏེ། གསུམ་པ་ཉམས་སུ་མྱོང་བ་དེ་རང་བཞིན་ལྷན་སྐྱེས་སེམས་གཉུག་མ་དང་ཐ་མི་དད་པ་གཅིག་ཏུ་བསྲེས་ནས། ཚིག་གིས་འཆད་པར་བྱེད་པའི་ཚིག་གི་དབང་བཞི་དང་། གསུམ་པའི་རྗེས་ལ་བུ་མོ་པད་མ་ཅན་གྱི་རིགས་ལ་བརྟེན་ནས་ལམ་རྡོ་རྗེའི་རྦ་རླབས་རྣམ་པ་གསུམ་གྱི་ཉམས་མྱོང་སྐྱེད་པར་བྱེད་པའི་བཞི་པ་རྟེན་ཅན་དང་། དེས་རྟོགས་པ་རང་བཞིན་ལྷན་ཅིག་སྐྱེས་པའི་ཡེ་ཤེས་སྟོན་པའི་དོན་གྱི་བཞི་པ་དང་། དེ་ནས་བླ་མ་ལས་ཕྱག་རྒྱ་བསྟེན་པའི་མན་ངག་ཐོབ་ནས་རང་གི་ཕྱག་རྒྱ་བསྟེན་ཏེ་མས་བརྟན་པའི་དགའ་བ་བཞི་ལ་སློབ་པའི་ལམ་དུ་བྱེད་པའི་བཞི་པ་དང་། དེ་ལྟར་བྱས་པའི་མཐར་ཉི་མ་དྲུག་གི་སྦྱོར་བ་ལ་སོགས་པས་བར་མ་ཆད་པར་བསྒོམས་པའི་མཐར་རླུང་སེམས་དབུ་མར་ཐིམ་པས་སྐད་ཅིག་ལ་རྒྱུད་གཉིས་དུས་གཅིག་ལ་གྲོལ་བར་བྱེད་པའི་འབྲས་བུ་མངོན་དུ་བྱེད་པའི་བཞི་པའོ། །
དེ་ལྟར་རྣམ་པ་ལྔ་ལས་འདིར་ཚིག་གི་བཞི་པ་དང་། དོན་གྱི་བཞི་པ་གཉིས་གསུངས་སོ། ། གལ་ཏེ་རང་བཞིན་ལྷན་ཅིག་སྐྱེས་པའི་ཡེ་ཤེས་སྤྲོས་པ་ཐམས་ཅད་དང་བྲལ་བ་ཡིན་པས་ཡབ་ཡུམ་གྱི་སྙོམས་འཇུག་ལས་བྱུང་བའི་ཞུ་བདེ་འབྱུང་བ་ཆེན་པོ་བཞིའི་བདག་ཉིད་སྤྲོས་པ་ལ་བརྟེན་པར་མི་རུང་ངོ་ཞེ་ན། དེའི་ལན་ནི་ཞུ་བདེ་ལྷན་ཅིག་སྐྱེས་པའི་ཡེ་ཤེས་ཀྱི་ཉམས་སུ་མྱོང་བ་ལ་བརྟེན་ལ། རང་བཞིན་ལྷན་སྐྱེས་སྤྲོས་པ་ཐམས་ཅད་དང་བྲལ་བ་ཡིན་པས་དེ་འབྱུང་བ་ལ་བརྟེན་དུ་མི་རུང་སྟེ། སྤྲོས་པ་དང་སྤྲོས་པ་བྲལ་བ་རྟེན་དང་བརྟེན་པར་འགལ་བའི་ཕྱིར་རོ་ཞེས་བྱ་བའོ། ། འོ་ན། ཡང་དག་ཡེ་ཤེས་སྣང་བ་པོ། ། ཞེས་བྱ་བ་དང་། ཀུན་མཁྱེན་ཡེ་ཤེས་དེ་ལྟ་བུ། །
ཞེས་བྱ་བ་ལ་སོགས་པས་ཕྱག་རྒྱ་ལ་བརྟེན་ནས་སྐྱེས་པའི་ཉམས་སུ་མྱོང་བ་ཉིད་དོན་གྱི་ཡེ་ཤེས་ཡིན་པར་བཤད་པ་དང་། འདིར་མ་ཡིན་པར་བཤད་པ་མི་འགལ་ལམ་ཞེ་ན། དེ་ལྟར་བཤད་པ་ལ་འགལ་བ་མེད་དེ། གང་ཟག་དབང་པོ་རབ་ལ་དགོངས་ནས་དོན་གྱི་ཡེ་ཤེས་སྤྲོས་པ་ཐམས་ཅད་དང་བྲལ་བ་ཡིན་པས་སྐྱེ་འགག་མེད་པ་ཡིན་ལ་མྱོང་བའི་ཡེ་ཤེས་ནི་སྐྱེ་འགག་དང་བཅས་པ་ཡིན་པས། དེ་གཉིས་གཅིག་ཡིན་པ་མི་སྲིད་པས་ལྷན་ཅིག་སྐྱེས་པའི་ཡེ་ཤེས་ཀྱི་གྲིབ་མ་ཡིན་པར་རྟོགས་པའི་དབང་དུ་བྱས་ནས་མ་ཡིན་པར་བཤད་ལ། དབང་པོ་འབྲིང་དང་ཐ་མས་ཞུ་བདེ་ལྷན་སྐྱེས་ཀྱི་ཉམས་སུ་མྱོང་བ་འདི་ཉིད་རང་གི་སེམས་ཀྱི་ཆོས་ཉིད་ཡིན་པར་ཤེས་པ་ལ་དགོངས་ནས་དོན་ཡིན་པར་བཤད་པའི་ཕྱིར་རོ། ། གཞན་ཡང་རྣལ་འབྱོར་པས་བདག་གི་ཉམས་སུ་མྱོང་བ་ཉིད་ཆོས་ཀྱི་སྐུའི་ཡེ་ཤེས་ཡིན་པར་ངེས་ཤེས་སྐྱེས་ནས་ཉམས་སུ་ལེན་པ་ལ་དགོངས་ནས། དོན་ཡིན་པར་བཤད་ལ་དོན་ལ་བསམས་ན་རང་བཞིན་གྱི་དཀྱིལ་འཁོར་ལྟ་བར་འདོད་པ་ལ་མེ་ལོང་གི་གཟུགས་བརྙན་མཐོང་བའམ། བདུད་རྩི་དོན་དུ་གཉེར་བ་ལ་སྦྲང་རྩི་ཉམས་སུ་མྱོང་བའི་ཚོད་ཙམ་ཡིན་གྱི་དོན་གྱི་ཡེ་ཤེས་དངོས་མ་ཡིན་པ་ལ་དགོངས་ནས། དོན་མ་ཡིན་པར་གསུངས་པས་ན་འགལ་བ་མེད་པར་བཞེད་དོ།།
༈ །།ལེའུ་བཅུ་གཅིག་པ་ལྟ་སྟངས་ཀྱི་ལེའུ་ཡི་བརྗོད་པར་བྱ་བའི་དོན་སྤྱིའི་དོན་དུ་བཤད་པའོ། ། རྗོད་བྱེད་ཀྱི་སྒྲ་ཡི་གེའི་དོན་ཅུང་ཟད་ཙམ་འཇུག་ཀྱང་ཡན་ལག་གི་དོན་གྱིས་བཤད་པ་གཙོ་བོ་ཡིན་ནོ། ། མངོན་པར་རྟོགས་པ་ནི་ལྟ་སྟངས་བཞི་གྲུབ་པ་དང་ལྡན་པའི་གང་ཟག་གིས་མཆོག་གི་དངོས་གྲུབ་སྒྲུབ་པར་བྱེད་པའི་ཆ་ནས་རྟེན་གྱི་གང་ཟག་དང་འབྲེལ། ཉམས་སུ་ལེན་པའི་ཆ་ནས་ཐབས་རྒྱུད་ལས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མཐའ་དག་སྒྲུབ་པའི་ཐབས་ཀྱི་དམན་པ་ལ་མོས་པའི་གང་ཟག་རྗེས་སུ་གཟུང་བའི་དོན་དུ་ལས་ཀྱི་ཚོགས་རབ་འབྱམས་དང་འབྲེལ། ལྟ་སྟངས་ཐོགས་པ་སྤྱོད་པར་གྲུབ་པའི་ཆ་ནས་འབྲས་བུ་དང་འབྲེལ་ལ། དེ་ལས་ཀྱང་འདིར་རྟེན་གྱི་གང་ཟག་དང་འབྲེལ་བ་གཙོ་བོ་ཡིན་ནོ། ། བཤད་པའི་རྒྱུད་གུར་གྱི་ལེའུ་བརྒྱད་པ་དང་། སམ་བུ་ཊའི་བརྟག་པ་བདུན་པ་དང་སྦྱར། ལུས་རྣམ་པར་བཞག་པ་ལྟ་སྟངས་ཞེས་བྱ་བའི་རྒྱས་བཤད་དོ། ། དེ་ལྟར་ཐམས་ཅད་ལ་དོན་ལྔ་ལྔ་དང་སྦྱར་ནས་བཤད་པར་བྱའོ། །
རེས་འགའ་དེའི་སྟེང་དུ་ཡང་གླེང་གཞིའི་དོན་གང་གིས་བཤད་པ་ཡིན་ཞེས་བྱ་བ་དང་དྲུག་དྲུག་ཏུ་གསུང་ངོ་། ། དེ་ལ་ལྟ་སྟངས་བཞི་པོ་འདི་ནི་གང་ཟག་དབང་པོ་རབ་བསྐྱེད་པའི་རིམ་པ་ལ་བརྟན་པ་ཐོབ་པ་བསམ་གཏན་པ་ལ་བརྟེན་པའི་ལས་ཀྱི་ཚོགས་ཏེ། དེ་ཡང་བསྐྱེད་པའི་རིམ་པ་ལ་བརྟན་པ་ཐོབ་པ་ཞེས་བྱ་བ་ནི་མཉམ་རྗེས་མེད་པར་ལྷའི་རྣམ་པ་ཡུངས་ཀར་ཙམ་མམ་རི་རབ་ཙམ་ལ་སོགས་པ་ཇི་ལྟར་འདོད་པ་གསལ་བར་སྣང་བའོ། ། དེ་ལྟ་བུས་ཐོག་མར་ཧེ་རུ་ཀ་རྣམ་པ་བཞི་བདག་མེད་མ་དང་ལྔའི་རྣལ་འབྱོར་དང་ལྡན་པས་གྲུབ་པའི་ལྟས་བརྟག་ཅིང་ཟླ་བ་རྣམ་པ་དྲུག་ཏུ་བཟླས་སོ། ། དེ་ནས་ཡང་ལྷ་དེ་ཉིད་ཀྱི་རྣལ་འབྱོར་དང་ལྡན་པས་མིག་འབྲས་ཧཱུྃ་ལས་བྱིན་གྱིས་བརླབས་ལ་བསྒྲུབ་བྱ་ནམ་མཁའི་ཆ་ལ་ཡོད་པར་བསམས་ཏེ། དེའི་གཟུགས་བརྙན་མིག་གཉིས་ལ་སྣང་བར་བསམས་ཤིང་། སོ་སོའི་ལྟ་སྟངས་དབུགས་ཀྱི་བྱེ་བྲག་དང་བསྟུན་ཏེ། བྱས་པས་ཇི་ལྟ་བ་བཞིན་དུ་འགྲུབ་པར་འགྱུར་རོ། ། ལྟ་སྟངས་ཀྱི་ལྷ་ཉིད་ཀྱི་རྣལ་འབྱོར་ནི། གཙོ་བོར་དབང་དུ་བྱ་བའི་ལྟ་སྟངས་ཀྱི་སྟེ།
དེ་ཡང་གོང་དུ་རྒྱུད་རྒྱས་པའི་བརྟག་པ་བཅུ་གཉིས་པ་དངོས་གྲུབ་སྒྲུབ་པའི་སྐབས་སུ་སྦྱིན་སྲེག་དང་འཁྲུལ་འཁོར་དང་། དྲིའི་ཁྱད་པར་ལ་སོགས་པ་ལ་བརྟེན་ནས་ལས་སྒྲུབ་པ་དང་། ཀུ་རུ་ཀུལླེ་ཕྱག་བརྒྱད་མའི་སྒྲུབ་པའི་ཐབས་དང་། ལྷ་ལྔའི་སྒྲུབ་པའི་ཐབས་ལ་སོགས་པ་རྒྱས་པར་གསུངས་པ་ལས་འདིར་ཕྱག་བཞི་མའི་སྒྲུབ་པའི་ཐབས་གསུངས་པ་ཡིན་ནོ་ཞེས་གསུངས། དེ་སྒྲུབ་པའི་ཐབས་ཀྱི་དབང་དུ་བྱས་ན། དང་པོར་རང་གི་སྙིང་ཀའི་འོད་ཀྱིས་ཇོ་མོ་ཀུ་རུ་ཀུལླེ་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་འཁོར་ཀྱིས་བསྐོར་བ་མདུན་གྱི་ནམ་མཁའ་ལ་སྤྱན་དྲངས་ལ་ཕྱག་བཙལ། དེ་ནས་མེ་ཏོག་ལ་སོགས་པ་མཆོད་པ་རྣམ་པ་ལྔས་མཆོད་ལ། གུར་ལས་འབྱུང་བ་བཞིན་རྒྱུན་བཤགས་བསྡུས་པ་ཙམ་བྱ། དེ་ནས་ཡེ་ཤེས་ཀྱི་ཚོགས་བསག་པ་ཆོས་ཐམས་ཅད་སྟོང་པ་ཉིད་བསྒོམས་ལ་སྔགས་ཀྱིས་བརྟན་པར་བྱ། སྟོང་པའི་ངང་ལས་པཾ་ལས་པདྨ་རཾ་ལས་ཉི་མའི་དཀྱིལ་འཁོར་གྱིས་སྟེང་དུ་ཧྲཱིཿདམར་པོ་ལས་ཨུཏྤལ་དམར་པོ་ཧྲཱིཿས་མཚན་པ།
དེ་ལས་འཕྲོས་བསྡུས་གཅིག་ཏུ་གྱུར་པ་ལས་ཀུ་རུ་ཀུལླེ་སྐུ་མདོག་དམར་མོ་ཕྱག་བཞི་མ་ཕྱག་དང་པོ་གཉིས་ན་མདའ་དང་གཞུ། མཐའ་མ་གཉིས་ན་ཨུཏྤ་ལ་དང་ལྕགས་ཀྱུ་འཛིན་མར་བསྐྱེད་ལ། དེའི་ཐུགས་ཀར་ཉི་མ་ལ་ཧྲཱིཿལ་སྔགས་ཀྱིས་བསྐོར་བར་བསམས་ཏེ། དེ་ཡི་ཡེ་ཤེས་སེམས་དཔའ་སྤྱན་དྲངས་ལ་མཆོད་ནས། ཛཿཧཱུྃ་བཾ་ཧོཿས་བདག་ལ་དགུག་གཞུག་བྱས་ཏེ། ཨོཾ་ཨཱཿཧཱུྃ་གསུམ་གྱིས་གནས་གསུམ་བྱིན་གྱིས་བརླབ། དེ་ནས་དབང་བསྐུར་ཞིང་འོད་དཔག་ཏུ་མེད་པའི་དབུ་རྒྱན་བསམ་པར་བྱའོ། ། དེ་ལྟར་ཡན་ལག་བཞི་རྫོགས་པར་བྱས་པ་དང་སྙིང་ཀའི་སྔགས་འཕྲེང་ལ་དམིགས་ལ། ཨོཾ་ཀུ་རུ་ཀུལླེ་ཧྲཱིཿསྭཱཧཱ་ཞེས་བྱ་བ་བཟླ་བར་བྱའོ། ། དེ་ཡང་སྟོང་པའི་ངང་ལས་སྲུང་བའི་འཁོར་ལོ་དུར་ཁྲོད་བརྒྱད་དང་བཅས་པ་བསྒོམས་ལ་དེའི་ནང་དུ་ལྷ་བསྐྱེད་པའམ།
ཡང་ན་ལྷ་དང་ཆོག་ཆོད་དུ་བསྐྱེད་པར་བྱའོ། ། དེ་ལྟར་བྱས་པས་ལྟ་སྟངས་ལ་མ་ལྟོས་པར་ཡང་དབང་དུ་བྱ་བ་འགྲུབ་པར་འགྱུར་རོ།། །། བརྟག་པ་གཉིས་པ་འདིས་བརྟག་པ་དང་པོ་དེ་དང་གཉིས་པ་ཉིད་ཀྱི་ཡང་སྔ་མ་སྔ་མའི་དོན་མི་གསལ་བ་དང་མ་ཚང་བ་ཁ་སྐོང་བའི་ཚུལ་དུ་སྟོན་པར་བྱེད་ཀྱི། འདི་རང་ལ་མངོན་པར་རྟོགས་པ་ལོག་པ་མེད་པར་བཞེད་དོ། ། དེ་ལ་ལེའུ་དང་པོ་རབ་གནས་ཀྱི་ལེའུ་ཡི་བརྗོད་པར་བྱ་བའི་དོན་ནི་སྤྱིའི་དོན་དུ་བཤད་པའོ། ། རྗོད་བྱེད་ཀྱི་སྒྲ་ཡན་ལག་གི་དོན་གྱིས་བཤད་དོ། ། མངོན་པར་རྟོགས་པ་ནི་བརྟག་པ་དང་པོའི་ལེའུ་བཅུ་པ་དབང་གི་ལེའུར་སློབ་མ་དབང་བསྐུར་བར་གསུངས་ཀྱང་སྐུ་གཟུགས་ལ་སོགས་པ་བྱིན་གྱིས་བརླབ་པ་མ་གསུངས་ལ། ལེའུ་བཞི་པར་བདག་ཉིད་ལྷར་བསྐྱེད་པའི་ཏིང་ངེ་འཛིན་གྱི་དཀྱིལ་འཁོར་གྱི་འཁོར་ལོ་ལ་དབང་བསྐུར་བ་གསུངས་ཀྱང་སྐུ་གཟུགས་ལ་སོགས་པའི་རྟེན་ལ་དངོས་སུ་དབང་བསྐུར་བ་མ་གསུངས་པས། དེ་དག་ཏུ་མ་ཚང་བ་ཁ་སྐོང་བའི་ཚུལ་གྱིས་སྐུ་གཟུགས་ལ་སོགས་པ་བྱིན་གྱིས་བརླབ་པའི་ཕྱིར་རབ་གནས་དང་། དེ་དག་དང་འབྲེལ་བའི་ཚུལ་གྱིས་ལས་མཐའ་དག་འགྲུབ་པའི་ཐབས་སྦྱིན་སྲེག་བསྟན་ཏེ།
དེ་གཉིས་དང་འབྲེལ་ལོ། ། བཤད་པའི་རྒྱུད་གུར་དང་སམ་བུ་ཊའི་རབ་གནས་སྟོན་པ་རྣམས་དང་སྦྱར་རོ། ། དེ་ལ་དང་པོ་རབ་གནས་མཚན་ཉིད་ཅེས་བྱ་བ་ནི། བཟང་པོ་རྣམ་པ་དྲུག་དང་ལྡན་པ་སྟེ། རྟེན་དང་། སློབ་དཔོན་དང་། དུས་དང་། གནས་དང་། ཡོ་བྱད་དང་། ཆོ་ག་ཡོངས་སུ་དག་པ་བཟང་པོ་དང་ལྡན་པའོ། །
དེ་ལ་དང་པོ་ནི་སྐུ་གཟུགས་ལ་སོགས་པའི་རྟེན་ཚད་དང་ལྡན་ཞིང་ཡན་ལག་ལ་སོགས་པ་ཡོངས་སུ་རྫོགས་པ་དང་། གསུང་རབ་ནི་ཆད་ལྷག་ལ་སོགས་པ་མེད་པ་བྱ་ཞིང་དྲས་ལ་སོགས་པ་ལེགས་པར་བྱས་པའོ། ། གཉིས་པ་རྡོ་རྗེ་སློབ་དཔོན་ནི་དེ་ཁོ་ན་ཉིད་བཅུ་ཤེས་པ་རབ་གནས་ལ་སོགས་པའི་ལས་ཀྱི་ཆོ་ག་མཐོང་བ་དེས་བསྙེན་པ་ཚད་དུ་སྐྱོལ་བར་བྱའོ། ། གསུམ་པ་ནི་ཟླ་བ་ཡར་གྱི་ངོའི་གཟའ་སྐར་དང་ཚེས་གྲངས་ཤིན་ཏུ་ཤིས་པ་ལ་བབས་པའོ། ། བཞི་པ་ནི་རོ་བསྲེགས་པའི་ས་དང་ཚ་སྒོ་ཅན་ལ་སོགས་པ་ཤིན་ཏུ་བཀྲ་མི་ཤིས་པའི་གནས་མ་ཡིན་པར། དགེ་འདུན་གྱི་གནས་སམ་གཙུག་ལག་ཁང་ངམ་རྒྱལ་པོའི་གནས་ལ་སོགས་པ་ཤིན་ཏུ་ཉམས་དགའ་བའི་གནས་སུ་ཁྲུས་སའི་སྟེགས་བུ་སྐུ་གཟུགས་ཀྱི་སུམ་ཆའི་ཚད་དུ་བརྩིག་པར་བྱའོ། ། ལྔ་པ་ནི་འདག་ཆལ་དང་རས་སེར་པོ་དང་། དྲི་ཞིམ་པོ་ལ་སོགས་པ་རབ་ཏུ་གནས་པའི་ལྷ་ལ་མཁོ་བའི་ཡོ་བྱད་དང་། དཀྱིལ་འཁོར་ཆེན་པོ་ལ་མཁོ་བའི་ཡོ་བྱད་དང་། མགུལ་འཆིང་དང་ཁ་རྒྱན་ལ་སོགས་པ་བུམ་པ་ལ་མཁོ་བ་ལ་སོགས་པའི་ཡོ་བྱད་ཐམས་ཅད་འཚོགས་པར་བྱའོ། །
དྲུག་པ་ནི་དང་པོར་སའི་ཆོ་ག་ཇི་ལྟ་བ་བཞིན་དུ་བྱས་ལ། དེར་ནུབ་གཉིས་པ་ལ་དང་པོར་ལྷ་སྟ་གོན་དུ་གནས་པ་དང་། བུམ་པ་སྟ་གོན་ཇི་ལྟ་བ་བཞིན་དུ་བྱས་ཏེ་ཕྱི་ནང་གི་སྦྱིན་སྲེག་བྱ། དེ་ནས་ཁྲུས་སའི་སྟེགས་བུ་ལ་བཞུགས་པའི་རྟེན་སྦྱང་བ་ནི། དང་པོར་བའི་རྣམ་པ་ལྔས་དངོས་སུའམ་མེ་ལོང་ལ་བྱུག དེ་ནས་དྲི་ཞིམ་པོའི་ཆུས་བཀྲུ། དེ་ནས་སྲན་མའི་ཕྱེ་མས་གཏོར་ཏེ་དུར་བའི་པིར་གྱིས་ཤུད་ལ་རས་གཙང་མས་ཕྱིའོ། ། དེ་བཞིན་དུ་ཤུན་པ་ལྔའི་འདག་ཆལ་གྱིས་བྱུགས་ལ་བཀྲུས་ཏེ་ཕྱི། དེ་ནས་སྐྱུ་རུ་རའི་འདག་ཆལ་གྱིས་བྱུགས་ལ་བཀྲུ་སྟེ་ཕྱི། དེ་ནས་ཏིལ་མར་དྲི་ཞིམ་པོས་བྱུགས་ལ་བཀྲུ་སྟེ་ཕྱི་བར་བྱའོ། །
དེའི་དུས་སུ་ཤུག་པ་ལ་སོགས་པ་ཐམས་ཅད་ལ་ཨོཾ་སརྦ་ཏ་ཐཱ་ག་ཏ་ཀ་ཡ་བི་ཤོ་དྷ་ཡ་སྭཱཧཱ་ཞེས་བྱ་བས་བྱུག་ཅིང་ཕྱི། ཁྲུས་བྱེད་པའི་ཚེ་ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཧཱུྃ་ཞེས་བཟླས་ལ་བྱའོ། ། དེ་ལྟར་དག་པར་བྱ་བ་དང་། ཤུ་ནྱ་ཏ་ལ་སོགས་པས་རྟེན་མི་དམིགས་པ་སྟེ་སྟོང་པ་ལས་པད་མ་དང་ཉི་མའམ་ཟླ་བ་ལ་ས་བོན་ལས་ཕྱག་མཚན་དེ་ལས་སྤྲོས་བསྡུས་གཅིག་ཏུ་གྱུར་པ་སྟེ་ཆོ་ག་ཡན་ལག་བཞིས་དམ་ཚིག་སེམས་དཔར་བསྐྱེད་དོ། ། དེ་ཡང་སྐུའི་རྟེན་ཐམས་ཅད་སྐུ་རྡོ་རྗེ་རྣམ་པར་སྣང་མཛད་དུ་བསྐྱེད། པོ་ཏི་ལ་སོགས་པ་གསུང་གི་རྟེན་ཐམས་ཅད་གསུང་རྡོ་རྗེ་འོད་དཔག་ཏུ་མེད་པར་བསྐྱེད། མཆོད་རྟེན་ལ་སོགས་པ་ཐུགས་ཀྱི་རྟེན་ཐམས་ཅད་ཐུགས་རྡོ་རྗེ་མི་བསྐྱོད་པར་བསྐྱེད་དོ། ། དེ་ལས་སྐུའི་རྟེན་ངོ་ཤེས་པ་ཐམས་ཅད་རང་རང་གི་སྐུར་བསྐྱེད་ལ། ངོ་མི་ཤེས་པ་རྣམས་ནི་རྣམ་སྣང་ངམ་རིགས་དྲུག་པའམ་རང་གི་ལྷག་པའི་ལྷར་བསྐྱེད་དོ། ། དེ་ནས་ཡེ་ཤེས་སེམས་དཔའ་དགུག་གཞུག་བྱ།
སྐྱེ་མཆེད་དང་གནས་གསུམ་བྱིན་གྱིས་བརླབ། དབང་བསྐུར་རྒྱས་བཏབ་སྟེ་ཡན་ལག་བཞི་རྫོགས་པར་བྱས་ལ། མཆོད་པ་རྒྱས་པར་མཆོད་དོ། ། དེ་ནས་ཡེ་ཤེས་སེམས་དཔའ་སྟེང་གི་ནམ་མཁའ་ལ་གཤེགས་སུ་གསོལ་ལ། རྟེན་དེ་ཞལ་ཕར་བསྒྱུར་ཏེ་རས་སེར་པོས་གཡོགས་ལ་བཞག་གོ ། དེ་ནས་ནངས་པར་ཐིག་གིས་བྲིས་ཚོན་གྱིས་བྲིས་ལ། དཀྱིལ་འཁོར་གྱི་རྒྱན་དགྲམ་ཞིང་ཡོ་བྱད་ཐམས་ཅད་བཤམས་པ་དང་བུམ་པ་ཕུལ་ལ། དེ་ནས་དཀྱིལ་འཁོར་ཆེན་པོ་སྒྲུབ་ཅིང་མཆོད་པ་ཇི་ལྟ་བ་བཞིན་དུ་བྱས་ཏེ། སློབ་དཔོན་བདག་ཉིད་དཀྱིལ་དུ་ཞུགས་ཏེ་དབང་བསྐུར་བློས་བླང་བར་བྱའོ། ། བར་འདིར་ཚོགས་བྱ་རྟེན་ལ་དེ་ནུབ་ཆོ་ག་བྱ་རྒྱུ་མེད་དོ། །
དེ་ནི་རྡུལ་ཚོན་གྱི་དཀྱིལ་འཁོར་བཞེངས་པའི་དབང་དུ་བྱས་པའོ། ། བྲིས་སྐུ་ལ་བརྟེན་པ་ཡིན་ན་ནུབ་གཅིག་ལ་སྟ་གོན་གསུམ་ཀ་རྫོགས་པར་བྱས་ལ། ཕྱི་དེའི་ཐོ་རངས་དཀྱིལ་འཁོར་སྒྲུབ་ཅིང་མཆོད་པ་བྱས་ཏེ་བདག་ཉིད་དཀྱིལ་འཁོར་དུ་ཞུགས་ལ་བྱའོ། ། དེ་ནས་ནངས་པར་རྟེན་སྔར་བཞིན་དུ་སྦྱངས་ཏེ་ལྷར་བསྐྱེད་ལ། སྔར་ནམ་མཁར་བཏེགས་ནས་བཞུགས་པའི་ཡེ་ཤེས་སེམས་དཔའ་དགུག་གཞུག་བྱས་ཏེ་ཡན་ལག་བཞི་རྫོགས་པར་བྱའོ། ། དེ་ནས་དེ་ལ་མཆོད་པ་རྒྱས་པས་མཆོད། རྒྱས་པའི་སྦྱིན་སྲེག་བྱ། དེ་ནས་སྤྱན་དབྱེ་བ་ལ་སོགས་པ་ཐམས་ཅད་རྫོགས་པར་བྱའོ། ། དེ་ནས་དཀྱིལ་འཁོར་གྱི་འཁོར་ལོ་ལ་མཆོད་པས་མཆོད་བསྟོད་ལ་བཟོད་གསོལ་བྱས་ཏེ་སྨོན་ལམ་རྒྱས་པར་བཏབ་ལ་དཀྱིལ་འཁོར་བསྡུ། དམ་ཚིག་ཅན་ལ་གཏོར་མ་རྒྱ་ཆེན་པོ་བྱིན་ལ་སྲུང་མར་བསྒོའོ། །
དེ་ནས་རྟེན་དེ་གནས་གཞན་དུ་བཞུགས་སུ་གསོལ་ལ། ལས་ཀྱི་ལྷག་ཆད་པ་ཁ་བསྐང་བའི་ཕྱིར་ཞི་བའི་སྦྱིན་སྲེག་བྱའོ། ། དེ་ལྟར་བཟང་པོ་རྣམ་པ་དྲུག་གིས་རབ་གནས་ཀྱི་སྤྱིའི་རྣམ་པར་བཞག་པའོ། ། སྤྱིར་རབ་གནས་ཞེས་བྱ་བ་ནི། སྐུ་གཟུགས་ལ་སོགས་པའི་རྟེན་འགའ་ཞིག་དམ་ཚིག་པར་བསྐྱེད་ནས། དེ་ལ་ཡེ་ཤེས་སེམས་དཔའ་གཅིག་དུས་མཐའི་མཐའ་ཇི་སྲིད་ནམ་མཁའ་གནས་ཀྱི་བར་དུ་བཞུགས་པར། སྔགས་དང་ཕྱག་རྒྱ་དང་ཏིང་ངེ་འཛིན་གྱིས་བྱིན་གྱིས་བརླབས་པས། བྱིན་རླབས་དང་ལྡན་ཞིང་མཆོད་པ་ལ་སོགས་པའི་འོས་སུ་འགྱུར་བར་བྱས་པ་ཡིན་ནོ་ཞེས་གསུང་ངོ་། ། དེ་དང་འབྲེལ་བའི་སྦྱིན་སྲེག་ལ་གསུམ་སྟེ། སྦྱོར་བ་དང་།
དངོས་གཞི་དང་། མཇུག་གི་ཆོ་གའོ། ། སྦྱོར་བ་ལ་དྲུག་སྟེ། དབྱིབས་དང་། ཚད་དང་། ཁ་དོག་དང་། མཚན་མ་དང་། མུ་རན་དང་། ཡང་ཐབ་ཀྱི་དབང་དུ་བྱས་པ་དང་། དེར་རྩིག་པ་བུད་ཤིང་དང་།
སྦར་བ་མེ་དང་། མཆོད་རྫས་དང་། བསྲེག་རྫས་ཀྱི་བཤམ་ཐབས་ཀྱི་དབང་དུ་བྱས་པ་དང་། དགང་གཟར་དང་། བླུགས་གཟར་གྱི་དབང་དུ་བྱས་པ་དང་། ཁ་ལྟ་ཕྱོགས་དང་། འདུག་སྟངས་དང་། བསམ་པ་དང་། རྒྱན་དང་། ཁ་དོག་དང་།
དེ་དང་བསྲེས་པ་དུས་ཀྱི་ཁྱད་པར་ཏེ་ལྔས་སྒྲུབ་པོའི་དབང་དུ་བྱས་པའོ། ། དངོས་གཞི་ལ་ལྔ་སྟེ། མེ་བཙལ་ཞིང་སྒྲུབ་པ་དང་། རྫས་དང་ཡོ་བྱད་བསང་ཞིང་བྱིན་གྱིས་བརླབ་པ་དང་། ཐབ་ཁུང་མངོན་པར་འདུ་བྱ་བའི་ཁྱད་པར་དང་། འཇིག་རྟེན་པའི་མེ་ལྷ་ཚིམ་པར་བྱ་བ་དང་། འཇིག་རྟེན་ལས་འདས་པའི་མེ་ལྷ་ཚིམ་པར་བྱེད་པའི་ཆོ་གའོ། ། མཇུག་གི་ཆོ་ག་ལ་གཉིས་ཏེ། འཇིག་རྟེན་པའི་མེ་ལྷ་ལྷག་མས་ཚིམ་པར་བྱ་བ་དང་། དེ་ལ་འཕྲིན་ལས་བཅོལ་བའོ། །
དེ་ལྟར་ཆོ་ག་བཅུ་གསུམ་གྱིས་ཤེས་པར་བྱའོ། ། གཉིས་པ་དངོས་གྲུབ་རྒྱུ་དང་བཅས་པའི་ལེའུ་ལ་དོན་བཞིར་འབྱུང་བ་ལས། དང་པོ་རྡོ་རྗེ་རིགས་ཀྱི་ལེའུར་ལྷའི་རྣལ་འབྱོར་གྱིས་གྲོལ་བར་གསུངས་པ་ལ། ལྷ་གང་གི་རྣལ་འབྱོར་གྱིས་གྲོལ་བ་དང་། གང་དུ་བསྒོམ་པའི་གནས་དང་། བསྒོམ་པའི་དུས་གསལ་བར་མ་གསུངས་པས། དེའི་དོན་གསལ་བར་བྱ་བ་ལས། དང་པོར་ཞུས་པའི་དོན་ནི། ཆོས་ཐམས་ཅད་འདུས་མ་བྱས་པ་ནམ་མཁའ་ལྟ་བུའི་དོན་སེམས་ཅན་རྣམས་ཀྱིས་མ་རྟོགས་པའི་དབང་གིས། རྒྱ་མཚོ་ཆེན་པོ་ལ་ཤིང་གི་སྐུ་འཕྱོ་ཞིང་ཕྱིར་མི་ཐོན་པ་བཞིན་དུ་རྒྱ་མཚོ་དང་འདྲ་བའི་ཆོས་ཐམས་ཅད་སྟོང་པ་ཉིད་ལ།
ཉོན་མོངས་པ་དང་། ལས་དང་། སྐྱེ་བའི་ཀུན་ནས་ཉོན་མོངས་པ་གསུམ་གྱིས་བསྡུས་པའི་འཁོར་བར་ཤིང་སྐུ་དང་འདྲ་བར་འཕྱོ་བ་ལས་ལྷའི་དངོས་པོས་གྲོལ་བར་གསུངས་པ་དེ་ལྷ་གང་གི་རྣལ་འབྱོར་གྱིས་གྲོལ་བ་ལགས་ཞེས་བྱ་བའོ། ། དེའི་ལན་ནི་ཕྱག་གཉིས་པ་ལ་སོགས་པ་དུ་མ་ཡོད་ན་ཡང་ཐབས་ཀྱི་རྣལ་འབྱོར་ཞལ་བརྒྱད་ཕྱག་བཅུ་དྲུག་པ་ཁོ་ནས་གྲོལ་ལ། ཀུ་རུ་ཀུལླེ་ལ་སོགས་པ་དུ་མ་ཡོད་ན་ཡང་ཤེས་རབ་ཀྱི་རྣལ་འབྱོར་བདག་མེད་མ་ཁོ་ནས་གྲོལ་གྱི་གཞན་གྱིས་མི་གྲོལ་བས་མཆོག་གི་དངོས་གྲུབ་འདོད་པས་ཐ་མལ་རྣམ་རྟོག་དང་། ལྷ་གཞན་གྱི་རྣལ་འབྱོར་གྱིས་སྐད་ཅིག་ཀྱང་མི་གནས་སོ་ཞེས་བྱ་བའོ། ། ལྷ་གཞན་གྱི་རྣལ་འབྱོར་གྱིས་མི་གྲོལ་བ་ཅི་སྟེ་ཞེ་ན། དེའི་དགོངས་པའི་དོན་ནི། འབྲས་བུ་འབྱུང་བ་མེད་པའི་ཕྱིར་དང་། དཔལ་གྱི་འོས་མ་ཡིན་པའི་ཕྱིར་དང་།
རྒྱུད་འདི་འཆད་པའི་སྟོན་པ་ཕྱག་བཅུ་དྲུག་པ་ཡིན་པ་ལ་དགོངས་པའི་ཕྱིར་རོ། ། འདི་ལྟར་གསང་སྔགས་འབྲས་བུ་ལམ་དུ་བྱེད་པ་ཡིན་པས་རྒྱུ་འདྲ་བས་འབྲས་བུ་འདྲ་བ་འགྲུབ་པ་ནི་རྟེན་འབྲེལ་གྱི་ཆེ་བ་ཡིན་པའི་ཕྱིར། གཟུགས་ཀྱི་སྐུའི་དབང་དུ་བྱས་ན་ལོངས་སྐུ་ཕྱག་བཅུ་དྲུག་པར་བཞུགས་པར་ཕྱག་གཉིས་པ་ལ་སོགས་པར་བསྒོམ་པ་མི་འདྲ་བའི་ཕྱིར་རོ། ། ལོངས་སྐུ་དེ་ཁོ་ན་ལྟར་བཞུགས་པ་ཅི་སྟེ་ཞེ་ན། ཆོས་ཀྱི་སྐུའི་དབང་དུ་བྱས་ནས་དཔལ་གྱི་འོས་མ་ཡིན་ཏེ། ཆོས་ཀྱི་སྐུ་སྟོང་པ་ཉིད་དང་སྙིང་རྗེ་གཉིས་སུ་མེད་པའི་ཡོན་ཏན་གྱི་མཚོན་བྱེད་ཁྱད་པར་ཅན་དུ་མ་གྱུར་པས་ན་གཞན་གྱིས་མཚོན་མི་ནུས་ལ། ཕྱག་བཅུ་དྲུག་པ་ཁོ་ནས་མཚོན་པར་ནུས་ཏེ། སྟོང་པ་ཉིད་བསྡུ་ན་རྣམ་ཐར་གསུམ་ཡིན་ལ་དེ་སྤྱན་གསུམ་པས་མཚོན། དེ་ཉིད་ལ་དབྱེ་ན་སྟོང་པ་ཉིད་བཅུ་དྲུག་ཡིན་ལ་དེ་ཕྱག་བཅུ་དྲུག་གིས་མཚོན། སྙིང་རྗེ་བྱེད་པ་ནི།
བསྡུས་པའི་དངོས་པོ་བཞི་ཡིན་ལ་དེ་ཞབས་བཞིས་མཚོན། དེ་གཉིས་མངོན་དུ་འགྱུར་བའི་རྒྱུ་ལམ་དུ་བསྒོམ་པ་ནི་རྣམ་ཐར་བརྒྱད་ཡིན་ལ། དེ་ཞལ་བརྒྱད་ཀྱིས་མཚོན་པར་བྱེད་དོ། ། དེའི་ཕྱིར་ཆོས་སྐུའི་མཚོན་བྱེད་ཁྱད་པར་ཅན་མ་བསྒོམས་པའི་ཕྱིར་གཞན་གྱིས་མི་གྲོལ་ལ། དེ་ཉིད་དེར་གྱུར་པའི་དེ་ཁོ་ནས་གྲོལ་ལོ། ། གཞན་ཡང་རྒྱུད་འདི་འཆད་པའི་སྟོན་པ་ཕྱག་བཅུ་དྲུག་པ་ཁོ་ན་ཡིན་པས་ནའང་། ལོངས་སྐུ་དེ་ཁོ་ནར་བཞུགས་ལ་གཞན་དུ་མི་བཞུགས་པས་ན་དེ་ཁོ་ནས་གྲོལ་ལོ་ཞེས་བྱའོ། ། དེ་ལྟར་ན་འབྲས་བུ་དང་མཐུན་པར་བསྒོམས་པས་གྲུབ་པ་ཉེ་བ་ལ་དགོངས་ནས་ཕྱག་བཅུ་དྲུག་པ་ཁོ་ནས་གྲོལ་ལ་གཞན་གྱིས་མི་གྲོལ་ལོ་ཞེས་གསུངས་ཀྱི། རྣམ་པ་ཐམས་ཅད་དུ་གཞན་དུ་མི་གྲོལ་བ་ནི་མ་ཡིན་ནོ་ཞེས་གསུང་ངོ་།། །། གཉིས་པ་ལེའུ་དྲུག་པ་སྤྱོད་པའི་ལེའུར་དྲོད་ཐོབ་ནས་སྤྱོད་པ་བྱ་བ་དང་དྲོད་ཐོབ་པའི་གནས་གསལ་བར་གསུངས་ཀྱང་།
དྲོད་ཐོབ་པའི་དུས་དང་། ཐབས་དང་དྲོད་རང་གི་ངོ་བོ་དང་། རྟེན་གྱི་གང་ཟག་དང་སྤྱོད་པའི་རིམ་པ་གསལ་བར་མ་གསུངས་པས་དེ་རྣམས་གསལ་བར་སྟོན་པར་བྱེད་དོ། ། དེ་ལ་དང་པོ་དུས་ནི་སྔར་བདག་གིས་རང་འབྱུང་ངམ་ལྷན་སྐྱེས་བསྒོམས་པ་ལ་བརྟེན་ནས་ཆོས་བརྒྱད་ལ་སོགས་པས་མི་རྫི་བ་སྙམ་བྱེད་པ་ན། ཟླ་བ་ཕྱེད་དུ་ཉིན་མཚན་བར་མ་ཆད་པར། སྔར་བསྒོམས་པའི་ཐབས་དེ་ཉིད་མཉམ་རྗེས་མེད་པར་བསྒོམས་པས་དྲོད་ཀྱི་ཡེ་ཤེས་ཐོབ་པར་བཞེད་དོ། ། སྤྱིར་དྲོད་ཐོབ་ཅེས་བྱ་བ་ནི་ཏིང་ངེ་འཛིན་བསྒོམས་པའི་སྟོབས་ལས་བྱུང་བའི་སེམས་ཀྱི་ནུས་མཐུ་ལ་བྱའོ། ། དེ་ལ་རྣམ་པ་གསུམ་ལས་ཆོས་བརྒྱད་ལ་སོགས་པའི་ཉོན་མོངས་པས་མི་རྫི་བ་ནི་ཆུང་ངུ་ཡིན་ལ། ཚར་བཅད་དང་རྗེས་བཟུང་གང་རུང་གཅིག་གྲུབ་པ་ནི་འབྲིང་ཡིན། གཉིས་ཀ་གྲུབ་པ་ནི་ཆེན་པོ་ཡིན་ནོ་ཞེས་བྱ་བར་འདིར་གསལ་བར་བཤད་པ་ཡིན་ནོ། །
སྤྱོད་པ་གྲུབ་པའི་རིམ་པ་གྲུབ་པའི་གོ་རིམ་དང་པོར་དྲོད་འབྲིང་པོ་ཐོབ་པའི་གང་ཟག་གིས་གསང་བའི་སྤྱོད་པ་ཟླ་བ་གཅིག་བྱས་ལ། དེ་ནས་ཕྱག་རྒྱ་ལུང་བསྟན་པའི་བུ་མོ་རྙེད་པ་དང་འཇིག་རྟེན་པའི་མངོན་དུ་སྤྱོད་དོ་ཞེས་བྱ་བ་སྟེ་དང་པོ་ནས་གོམས་པའི་བུ་མོ་དང་། བདག་གིས་ནུས་པས་བཀུག་པའི་བུ་མོ་དང་། གྲུབ་པ་ཐོབ་པའི་བུ་མོ་མེད་པའི་དབང་དུ་བྱས་པའོ། ། སྤྱོད་པའི་གྲོགས་དང་པོ་ནས་གོམས་པའི་བུ་མོ་སྔར་གསུངས་ཀྱང་། ལུང་བསྟན་པའི་བུ་མོ་དང་། གྲུབ་པ་ཐོབ་པའི་རྣལ་འབྱོར་མ་དང་། བདག་གི་ནུས་པས་བཀུག་པ་ལྷའི་བུ་མོ་ལ་སོགས་པ་མ་གསུངས་པ་འདིར་གསལ་བར་གསུངས་སོ། ། སྤྱོད་པའི་དུས་སྤྱིར་ངེས་པ་མེད་ཀྱང་གང་ཟག་དབང་པོ་འབྲིང་ལ་དགོངས་ནས་འཇིག་རྟེན་པའི་མངོན་དུ་ཟླ་བ་གཅིག་སྤྱད་པའི་མཐར་མཆོག་གི་དངོས་གྲུབ་ཐོབ་པར་གསལ་བར་བཤད་པའོ། ། ཀུན་ཏུ་བཟང་པོའི་སྤྱོད་པའི་དགོས་པ་སེམས་ཅན་གྱི་དོན་ཡིན་པ་དང་།
ཀུན་འདར་གྱི་སྤྱོད་པའི་དགོས་པ་གསལ་བར་མ་གསུངས་པ་འདིར་གསལ་བར་གསུངས་སོ། ། དེ་ལྟར་ན་སྤྱོད་པའི་སྒྲུབ་པའི་གོ་རིམ་དང་། གྲོལ་བའི་རྐྱེན་གྲོགས་དང་། དུས་དང་། དགོས་པ་གསལ་བར་བཤད་པ་སྟེ་བཞིས་སྤྱོད་པ་སྒྲུབ་པའི་རིམ་པ་གསལ་བར་བཤད་པ་ཡིན་ནོ།། །། ལེའུ་བཅུ་པར་ཕྱག་རྒྱ་ལ་བརྟེན་ནས་མཆོག་གི་དངོས་གྲུབ་ཐོབ་པས་ཕྱག་རྒྱ་ལ་མ་བརྟེན་པར་ས་བཅུ་གསུམ་པ་མི་འཐོབ་པ་ཡིན་ན་བུད་མེད་བདག་མེད་མ་བསྒོམ་པའི་རྣལ་འབྱོར་མས་དེ་ཇི་ལྟར་འཐོབ་ཅེ་ན། གྲུབ་པ་ཐོབ་པའི་རྣལ་འབྱོར་པ་བདག་དང་དུས་ལ་མཉམ་པ་དང་ཕྲད་ན་དེའི་སྟོབས་ཀྱིས་རྒྱུད་གཉིས་དུས་གཅིག་གྲོལ་བར་འགྱུར་བའི་ཕྱིར། དེ་དང་མ་ཕྲད་པའི་དབང་དུ་བྱས་ན། བུད་མེད་གཟུགས་ནི་སྤངས་ནས་གཞན། ། ཞེས་བྱ་བ་ལ་སོགས་པས་དེས་སྐྱེས་པ་བསྒྱུར་ཏེ་དེ་ནས་ཕྱག་རྒྱ་བརྟེན་པར་ཐོབ་པར་བྱའོ་ཞེས་གསུངས་པ་ཡིན་ནོ། །
སྤྱིར་ས་བཅུ་གཅིག་པ་དཔེ་མེད་པའི་ཡེ་ཤེས་ནི་ཤེས་བྱ་ཐམས་ཅད་གཞན་སྣང་གི་ཚུལ་དུ་མཁྱེན་པ་དཔེ་བཅུ་གཉིས་པ་ཡེ་ཤེས་ཆེན་པོ་ནི་ཕྱག་རྒྱའི་སྐྱེ་གནས་ཀྱི་སྙིང་པོར་ཁམས་གསུམ་ཐམས་ཅད་མངོན་དུ་མཁྱེན་པ་ཡིན་ལ། ས་བཅུ་གསུམ་པ་ནི་དེའི་སྐད་ཅིག་གཉིས་པ་ལ་རླུང་སེམས་དབུ་མར་ཉེ་བའི་རྒྱུ་བྱང་སེམས་ཆོས་བརྒྱད་དྲུག་འཛོམ་ཞིང་མངོན་དུ་བྱས་པ་མཛོད་སྤུར་ཐིམ་པ་ཙམ་ལ་ལུས་པྲ་སེ་ན་ལྟ་བུ་དྭངས་ཤིང་ཐོགས་པ་མེད་པར་གྱུར་ཅིང་སེམས་ཟག་པ་མེད་པའི་ཡེ་ཤེས་སུ་གྱུར་ནས་འཁོར་འདས་སྣོད་བཅུད་ཐམས་ཅད་ཟག་པ་མེད་པའི་ཡེ་ཤེས་གཅིག་གི་ངོ་བོར་མཁྱེན་པའོ། ། དེའི་ཕྱིར་ཕྱག་རྒྱ་ལ་མ་བརྟེན་པར་ས་བཅུ་གཉིས་པ་དང་ས་བཅུ་གསུམ་པ་མངོན་དུ་བྱེད་མི་ནུས་སོ། ། དེ་ཡང་དང་པོ་ཡང་མ་བསྟེན། བར་དུ་ཡང་མ་བསྟེན། ཐ་མ་ཡང་མ་བསྟེན། ན་མི་འཐོབ། དང་པོར་བསྟེན་ཀྱང་བར་དང་། མཐའ་མར་མ་བསྟེན་ན་ཡང་མི་ཐོབ། དང་པོ་དབང་གི་དུས་སུ་ཡང་བསྟེན།
བར་དུ་ལམ་དུ་བྱེད་པའི་དུས་སུ་ཡང་བསྟེན། མཐའ་མ་འབྲས་བུ་མངོན་དུ་བྱེད་པ་ལ་སྤྱོད་པའི་དུས་སུ་ཡང་བསྟེན་ན་ཐོབ། དང་པོ་དང་མཐའ་མ་གཉིས་བསྟེན། བར་དུ་མ་བསྟེན་ན་ཡང་ཐོབ་པར་བཞེད་དོ། ། དེ་ལས་གྲུབ་པའི་མཆོག་གི་དངོས་གྲུབ་ཀྱི་མཚན་ཉིད་ནི། ཆོས་ཀྱི་སྐུ་སྟོང་པ་དང་སྙིང་རྗེ་གཉིས་སུ་མེད་པ་གྲུབ་པ་ལས་མི་ཉམས་པ་དང་། ལོངས་སྐུ་ཞལ་སྦྱོར་དུ་བཞུགས་པ་ཟག་བཅས་ཀྱི་སྐྱེ་འཆི་ལ་སོགས་པ་སྤངས་པ་དང་། སྤྲུལ་པའི་སྐུས་གདུལ་བྱའི་སེམས་ཅན་ཐམས་ཅད་ཀྱི་བསམ་པ་རྫོགས་པར་བྱེད་པ་ཡིན་ནོ་ཞེས་བྱ་བའོ། ། དེའི་ཉེ་བའི་རྒྱུ་ནི་སྔར་གསུངས་པའི་སྤྱོད་པ་ཡིན་ལ། རིང་བའི་རྒྱུ་རིམ་པ་གཉིས་ལ་རྟག་ཏུ་གནས་པ་ཡིན་པར་བཤད་པའོ། །
ལེའུ་དང་པོ་རྡོ་རྗེ་རིགས་ཀྱི་ལེའུར། ལུས་ལ་ཡེ་ཤེས་ཆེན་པོ་གནས། ། ཞེས་པའི་དོན་གསལ་བར་བཤད་པ་ལ་ཚུལ་གསུམ་སྟེ། བསྐྱེད་པའི་ལུས་ལ་རྩ། དེ་ལ་ཐིག་ལེ། དེ་ལ་བདེ་སྟོང་གནས་པས། བསྐྱེད་རིམ་གྱི་ལུས་ལ་རྫོགས་པའི་རིམ་པའི་ཡེ་ཤེས་ཆེན་པོ་གནས་པའི་ཚུལ་གྱིས་གསལ་བར་བཤད་པ་དང་། རྫོགས་པའི་རིམ་པའི་ཡང་ལུས་ཀྱི་དཀྱིལ་འཁོར་ལ་བྷ་གའི་དཀྱིལ་འཁོར་བརྟེན། བྷ་གའི་དཀྱིལ་འཁོར་ལ་བྱང་ཆུབ་ཀྱི་སེམས་ཀྱི་དཀྱིལ་འཁོར་བརྟེན། དེ་ཡང་ཀུན་རྫོབ་ལ་དོན་དམ་བརྟེན་པའི་ཚུལ་གྱིས་གནས་པར་གསལ་བར་བཤད་པ་དང་།
རྒྱུའི་རྒྱུད་ངོ་བོ་ཉིད་ཀྱིས་གནས་པའི་དག་པ་རྣམ་པ་གསུམ་ལ་དགོངས་ནས་རིགས་དྲུག་གི་སེམས་ཅན་ཐམས་ཅད་རང་བཞིན་གྱིས་ལུས་རྫོགས་པའི་སངས་རྒྱས་དང་། སེམས་རྫོགས་པའི་སངས་རྒྱས་ཡིན་པས་རང་བཞིན་ལྷན་ཅིག་སྐྱེས་པའི་ཡེ་ཤེས་ཀྱི་སེམས་ཅན་ཐམས་ཅད་ཀྱི་ལུས་ལ་གནས་པའི་ཚུལ་གྱིས་གསལ་བར་བཤད་པའོ། ། ལྷན་ཅིག་སྐྱེས་པའི་དགའ་བ་སྐད་ཅིག་གསུམ་པར་སྐྱེ་བ་བཤད་པའི་དགོངས་པ་ནི། གཅིག་ཏུ་ན་རྒྱུད་ཤེས་རབ་ཀྱིས་རློམ་པའི་གང་ཟག་སློབ་དཔོན་མེད་པར་རང་གར་འཇུག་པ་དགག་ཅིང་བླ་མ་ལ་རག་ལས་སུ་གཞུག་པའི་དོན་ཏེ། གཅིག་ཏུ་ན་ནང་ལྟར་བཤད་པའི་གསང་བའི་དབང་གི་དེ་ཁོ་ན་ཉིད་རྟོགས་པའི་ཕྱིར་ཏེ། འདི་ལྟར་ཕྱི་རོལ་དུ་བྱང་སེམས་ལྕེ་ལ་འཇོག་པ་བཞིན་དུ། ནང་དུ་སྤྱི་བོ་ནས་མགྲིན་པའི་བར་དུ་དགའ་བས་བསྡུས་པའི་དགའ་བ་བཞི། མགྲིན་པ་ནས་སྙིང་གའི་བར་དུ་མཆོག་དགའ་ཡིས་བསྡུས་པའི་དགའ་བ་བཞི། སྙིང་ག་ནས་ལྟེ་བའི་བར་དུ་དགའ་བྲལ་གྱིས་བསྡུས་པའི་དགའ་བ་བཞི། ལྟེ་བ་ནས་གསང་གནས་ཀྱི་བར་དུ་ལྷན་ཅིག་སྐྱེས་པའི་དགའ་བས་བསྡུས་པའི་དགའ་བ་བཞིའི་ཉམས་སྐྱེ་བ་ལས་ལྷན་ཅིག་སྐྱེས་པའི་དགའ་བྲལ་སྐྱེ་བའི་གནས།
གསང་བ་རིན་པོ་ཆེའི་ཟ་མ་ཏོག བྷ་ར་ཏ་ཀ་ལ་རྟོག་པ་མེད་པའི་གནས། མཆོག་མ་ཡིན་པའི་ཟེ་བ་ཞེས་བྱ་བ་རྩ་གསུམ་འཛོམ་པའི་གནས་སུ་རླུང་སེམས་འདུས་པ་ན་རྩ་གཡས་ཡ་སོ་དང་འདྲ་ལ་གཡོན་མ་སོ་དང་འདྲ་དབུས་མ་ལྕེ་དང་འདྲ་བ་ལ་རླུང་སེམས་འདུས་པ་ལས་ཉམས་སུ་མྱོང་བ་མཆོག་སྐྱེའོ། ། དེ་བཞིན་དུ་ནང་ལྟར་བཤད་པའི་མ་ནིང་གི་དབང་གི་དེ་ཁོ་ན་ཉིད་རྟོགས་པར་བྱ་བའི་ཕྱིར་ཏེ། འདི་ལྟར་ཕྱི་རོལ་ཏུ་ལོངས་སྤྱོད་ཀྱི་རླབས་གཉིས་བཙིར་བ་ལས་ཉམས་མྱོང་སྐྱེ་བ་ལས་ཁྱད་པར་དུ་འཕགས་པའི་ཉམས་སུ་མྱོང་བ་བརྩིག་གནས་དེར་རླུང་སེམས་འདུས་པ་ལས་སྐྱེ་ལ་དེ་ཡང་གཡས་པ་སྐྱེས་པ་གཡོན་པ་བུད་མེད། དབུ་མ་མ་ནིང་ཡིན་ལ། མ་ནིང་གི་གནས་དེར་ཉམས་མྱོང་སྐྱེ་བར་བསྟན་པའི་ཕྱིར་རོ། ། རྣམ་པ་གཅིག་ཏུ་ན་མཆོག་ཅེས་བྱ་བ་ནི་དགའ། མཐའ་ནི་མཆོག་དགའ། དགའ་བྲལ་ནི་རྟེན་ཐིག་ལེ་མཁར་ལྟུང་བ་ཡིན་ལ་དེ་དང་པོ་མཐའི་བར་དུ་སྐྱེ་བར་གསུངས་པས།
སྔར་བསྟན་པའི་བདེ་བ་ལ་མི་རྟོག་པས་བརྒྱན་པའི་དགའ་བྲལ་གྱི་རྗེས་སྐད་ཅིག་བཞི་པ་ལ་སྐྱེ་བ་དོན་གྱིས་གསུངས་པ་ཡིན་ནོ། ། དེས་ན་གསུམ་པ་ལ་སྐྱེ་བར་བཤད་པ་དང་བཞི་པ་ལ་སྐྱེ་བར་བཤད་པ་ལ་འགལ་བ་མེད་དོ།། །། ལེའུ་གསུམ་པ་གླེང་གཞིའི་ལེའུ་ལས་རྡོ་རྗེ་རིགས་ཀྱི་ལེའུར་བདག་བྱིན་གྱིས་བརླབ་པའི་རིམ་པའི་སྡོམ་པའི་རབ་ཏུ་དབྱེ་བ་གསུངས་ཀྱང་དཀྱིལ་འཁོར་འཁོར་ལོའི་ཐབས་ལ་བརྟེན་པའི་སྡོམ་པའི་རབ་ཏུ་དབྱེ་བ་གསལ་བར་མ་གསུངས་པས། དེའི་དོན་གསལ་བར་གསུངས་པའི་དབང་དུ་བྱས་ན། གནས་གང་དུ་སྡོམ་ན་ཡབ་ཡུམ་གྱི་ཨེ་ཝཾ་དུའོ། ། གང་སྡོམ་ན་མཚན་མ་དང་རྣམ་པར་རྟོག་པ་སྡོམ་པའོ། ། ཐབས་གང་གིས་སྡོམ་ན་བོ་ལ་དང་ཀ་ཀོ་ལ་མཉམ་པར་སྦྱར་བས་སྡོམ། སྡོམ་པའི་རང་གི་ངོ་བོ་དགའ་བ་བཞི་བསྟན་ཏོ། ། ཐབས་གང་གིས་སྡོམ་པའི་དབང་ལས། དང་པོ་བསྐྱེད་པ་རྡུལ་ཚོན་གྱི་དཀྱིལ་འཁོར་དུ་ལུས་ལ་ལུས་ཉིད་སྤྲུལ་པའི་སྐུར་བྱིན་གྱིས་རློབ་པར་བྱེད་པའི་རྡོ་རྗེ་སློབ་དཔོན་གྱིས་དབང་བསྐུར་བས་བསྐྱེད་པའི་རིམ་པའི་དབྱིབས་སྒོམ་པའི་ལམ་ལ་དབང་བར་བྱེད་དོ། །
ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་ངག་ཉིད་ལོངས་སྤྱོད་རྫོགས་པའི་སྐུར་བྱིན་གྱིས་རློབ་པར་བྱེད་པ་གསང་བའི་དབང་བསྐུར་བས་རང་བྱིན་གྱིས་རློབ་པའི་རིམ་པའི་ཐབས་ཀྱི་ལམ་ལ་དབང་བར་བྱེད་དོ། ། དེ་ཡང་ཡབ་ཀྱི་གསང་བའི་གནས་ནས་བླངས་ན་རྗེ་བཙུན་ལས་ཐོབ་པའོ། ། ཡུམ་གྱི་མཁའ་ནས་བླངས་ན་རྗེ་བཙུན་མ་ལས་ཐོབ་པའོ། ། རྣམ་པར་རྟོག་པ་ཤས་ཆུང་བ་ལ་དུང་ལ་སོགས་པར་བླུགས་ནས་དངོས་སུ་ལྕེ་ལ་བཞག་པ་དང་། དེ་བས་རྟོག་པ་ཤས་ཆེ་བ་ལ་དྲི་ཞིམ་པོ་དང་སྦྱར་ཏེ་བཞག་པ་དང་། དེ་བས་ཀྱང་རྣམ་རྟོག་ཤས་ཆེ་བ་ལ་མགྲིན་པར་དེས་ཉིན་པར་ཐིག་ལེ་བྱ་བ་སྟེ། དེ་ལྟར་གསུམ་པོ་དེ་ནི་གྲོལ་བའི་སྟོབས་ལས་ཐོབ་པའོ། ། བྷ་གའི་དཀྱིལ་འཁོར་དུ་སེམས་ལ་སེམས་ཉིད་ཆོས་སྐུར་བྱིན་གྱིས་རློབ་པར་བྱེད་པ་ཤེས་རབ་ཡེ་ཤེས་ཀྱི་དབང་བསྐུར་བས་དཀྱིལ་འཁོར་འཁོར་ལོ་ཕྱག་རྒྱ་བསྟེན་པའི་ཐབས་ཀྱི་ལམ་ལ་དབང་བར་བྱེད་དོ། ། ལུས་ངག་ཡིད་གསུམ་ཆར་ལ་དོན་དམ་པ་བྱང་ཆུབ་སེམས་ཀྱི་དཀྱིལ་འཁོར་དུ་སྒོ་གསུམ་དབྱེར་མེད་པས་ངོ་བོ་ཉིད་ཀྱི་སྐུར་བྱིན་གྱིས་རློབ་པར་བྱེད་པ་ཚིག་ཉིད་རིན་པོ་ཆེ་བཞི་པ་བསྐུར་བས་མས་བརྟེན་པའི་དགའ་བ་རྣམ་པ་བཞི་རྩ་གསུམ་མངོན་དུ་བྱེད་པའི་ལམ་ལ་དབང་བར་བྱེད་དོ། ། ཚིག་དབང་ལ་རྣམ་པ་གཉིས་ཏེ།
བདེ་བ་ཆེན་པོའི་ཉམས་མྱོང་དང་མ་བྲལ་བར་སེམས་ཅན་གྱི་དོན་གྱིས་ཤིག་པ་དང་། དབང་གསུམ་པའི་ཉམས་མྱོང་ཉིད་སེམས་ཀྱི་ཆོས་ཉིད་དུ་བསྟན་པའོ། ། དེ་ལྟར་དབང་བཞིས་གོ་རིམ་བཞིན་དུ་ལུས་ཀྱི་དྲི་མ་དང་། ངག་གི་དྲི་མ་དང་། སེམས་ཀྱི་དྲི་མ་དང་། སྒོ་གསུམ་གྱི་དྲི་མ་དག་པར་བརྟན་པར་བྱེད་དོ། ། ཞེས་བྱ་བ་ལ་སོགས་པ་ཅི་རིགས་པར་སྦྱར་ཏེ་ཤེས་པར་བྱའོ། ། དེ་ཡང་མཚོན་བྱེད་དབང་གསུམ་པའི་ཉམས་སུ་མྱོང་བ་ཉིད་མཚོན་བྱ་རང་བཞིན་ལྷན་སྐྱེས་ཀྱི་ངོ་བོར་བསྲེས་ནས་སྟོན་པར་བྱེད་པ་ཡིན་ལ། དོན་གྱི་བཞི་པ་ནི་མཚོན་བྱ་རང་བཞིན་ལྷན་སྐྱེས་ཀྱི་གནས་ལུགས་ཇི་ལྟ་བ་བཞིན་དུ་སྟོན་པར་བྱེད་པ་ཡིན་གསུངས་སོ།། ༈ །།ལེའུ་བཞི་པ་ཕྱག་རྒྱའི་ལེའུ་བསྡུས་པའི་ལེའུ་ལས་རྩ་རྣམས་ཀྱི་དག་པའི་དབང་དུ་བྱས་ན་མི་ཕྱེད་མ་ལ་སོགས་པ་གཉིས་གཉིས་རྣལ་འབྱོར་མ་རེ་རེ་ཡིན་ལ།
གཙོ་མོ་བདག་མེད་མས་རྩའི་གཙོ་མོ་གསུམ་བསྡུས་ན། ཐ་མ་བདུད་བྲལ་མ་དང་དེའི་རྣམ་དག་མེད་དམ་ཞེ་ན། བཅུ་དྲུག་པ་ཞེས་གསུངས་པའི་རྩ་སོ་གཉིས་པ་ནི་ཡོད་ཀྱང་མེད་པ་དང་འདྲ་སྟེ། ལྷག་མ་ཐམས་ཅད་ཀྱིས་གཡས་ལ་བརྟེན་པ་རྣམས་ཀྱིས་གཟུང་བའི་རྣམ་རྟོག་དང་། གཡོན་གྱི་ཆ་ལ་བརྟེན་པ་རྣམས་ཀྱིས་འཛིན་པའི་རྣམ་པར་རྟོག་པ་སྐྱེད་པའི་བྱ་བ་བྱེད་ལ། བདུད་བྲལ་མ་ཞེས་བྱ་བ་ཀུན་འདར་གྱི་ཆ་མཛེས་པའི་སྤྱི་བོ་ཡིན་ལ་དཔེ་ནི་གཟུང་འཛིན་གྱི་རྣམ་རྟོག་སྤོང་བར་བྱེད་ཀྱི་སྐྱེད་པའི་བྱ་བ་མི་བྱེད་པའི་ཕྱིར་རོ། ། དེས་ན་དེའི་རྣམ་པར་དག་པ་ནི་ཡབ་ཧེ་རུ་ཀའོ། ། གཞན་ཡང་ཨ་ལི་བཅོ་ལྔས་ལྷ་མོ་བསྐྱེད་ཀྱང་བཅུ་དྲུག་པས་ཡབ་ཀྱི་ས་བོན་ཧཱུྃ་གི་ཐིག་ལེར་གྱུར་ནས་ཡབ་ཧེ་རུ་ཀ་སྐྱེད་པར་བྱེད་པའི་ལྷ་མོ་སྐྱེད་པའི་བྱ་བ་མི་བྱེད་པས་ཡོད་ཀྱང་མེད་པ་དང་འདྲའོ་ཞེས་བྱ་བ་དང་། ཡང་ན་དོན་དུ་དགའ་བ་བཅོ་ལྔ་ཡིས་བདེ་བའི་རྣམ་རྟོག་སྐྱེད་ལ། བཅུ་དྲུག་པས་བདེ་སྟོང་ཟུང་དུ་ཆུད་པའི་ཕྱིར་རྣམ་རྟོག་སྐྱེད་པའི་བྱ་བ་མི་བྱེད་པས་མེད་པ་དང་འདྲ་བའི་ཡོད་པ་ཡིན་ཏེ།
དཔེར་ན་ཚེས་གཅིག་ནས་བཅོ་ལྔའི་བར་གྱི་ཟླ་བས་འཕེལ་བར་སྐྱེད་པར་བྱེད་ལ། ཚེས་བཅུ་དྲུག་པའི་ཟླ་བས་འགྲིབ་པར་བྱེད་ཀྱི་འཕེལ་བ་སྐྱེད་པའི་བྱ་བ་མི་བྱེད་པས་མེད་པ་མ་ཡིན་ཡང་མེད་པ་དང་འདྲའོ། ། ཞེས་བྱ་བ་ཡང་། གང་ཕྱིར་བཅུ་དྲུག་ཆ་མེད་པས། ། འབད་པས་ཀུན་གྱི་མཐའ་མ་སྤང་། ། ཞེས་པའི་ཚིག་གིས་བསྟན་ཏེ། དེ་ལྟར་ཡིན་པ་ཡང་རྟེན་འབྲེལ་གྱི་ཆེ་བ་ཡིན་ནོ། ། དེ་ཡང་བཅུ་དྲུག་པ་ཐམས་ཅད་མེད་པ་དང་འདྲ་ཞེས་པ་དམན་པ་ལྟར་བཤད་པས་མཆོག་ཏུ་བསྟན་པ་ཡིན་ཞེས་གསུང་ངོ་།། །། རྡོ་རྗེ་རིགས་ཀྱི་ལེའུར་རྩ་སོ་གཉིས་ཀྱི་བྱེད་པའི་ལས་རྩ་མ་གསུངས་ཀྱང་བྱང་ཆུབ་ཀྱི་སེམས་རྣམ་པ་གཉིས་སྐྱེད་པའི་ཐབས་སུ་གསལ་བར་མ་གསུངས་པས། དེ་མི་གསལ་བ་གསལ་བར་བྱ་བའི་ཚུལ་གྱིས་བཤད་པའི་དབང་དུ་བྱས་ན།
དབང་གསུམ་པ་འམ་ཐོབ་པའི་ལམ་དཀྱིལ་འཁོར་འཁོར་ལོ་ཕྱག་རྒྱ་བསྟེན་པའི་ཐབས་ལ་བརྟེན་ནས་བདེ་བ་ཆེན་པོའི་གནས་ཡུམ་གྱི་མཁར་མངོན་དུ་བྱས་པའི་ཐིག་ལེའོ། ། རྐྱེན་ཕྱག་རྒྱའི་འབད་རྩོལ་ལ་ལྟོས་པའི་ཕྱིར། ཀུན་རྫོབ་བྱང་ཆུབ་ཀྱི་སེམས་ཡིན་པས། དེའི་རྟེན་རྩའི་འཁོར་ལོ་ཡང་ཀུན་རྫོབ་བྱང་ཆུབ་ཀྱི་སེམས་སྐྱེད་པའི་རྟེན་ཡིན་ནོ། ། ཞེས་བརྟེན་པའི་མིང་གིས་རྟེན་ལ་བཏགས་ནས་གསལ་བར་བཤད་དོ། ། དེ་བཞིན་དུ་གསང་བའི་དབང་ཐོབ་པའི་ལམ་ཙཎྜ་ལིའི་ཐབས་ལ་བརྟེན་ནས་བདེ་བ་ཆེན་པོའི་ཐབས་ལྟེ་བ་མངོན་དུ་བྱས་པའི་ཞུ་བདེ་དེ་ཕྱག་རྒྱ་འབད་རྩོལ་ལ་མ་ལྟོས་པའི་ཕྱིར་དོན་དམ་པ་བྱང་ཆུབ་ཀྱི་སེམས་ཡིན་པས་དེའི་རྟེན་རྩའི་འཁོར་ལོ་ལ་ཡང་དོན་དམ་པ་བྱང་ཆུབ་ཀྱི་སེམས་སྐྱེད་པའི་རྟེན་ནམ་ཐབས་ཡིན་ནོ། ། ཞེས་བརྟེན་པའི་མིང་གིས་རྟེན་ལ་བཏགས་ནས་གསལ་བར་བཤད་དོ། ། དེ་ལྟར་རྣམ་པ་གཉིས་ཀས་ཀྱང་བྱང་ཆུབ་སེམས་སུམ་ཅུ་རྩ་གཉིས་འབབ་པ་བདེ་བ་ཆེན་པོའི་གནས་འཛག་པ་ཞེས་བྱ་བའི་དོན་གསལ་བར་བཤད་པ་ཡིན་ནོ། ། དེ་ལས་དང་པོ་ཀུན་རྫོབ་བྱང་ཆུབ་ཀྱི་སེམས་ཀྱི་རྟེན་མིའི་བུ་མོ་ལ་ཕྱག་རྒྱ་ཆེན་པོར་བཤད་པ་ནི། ལྷན་ཅིག་སྐྱེས་པའི་ཡེ་ཤེས་ཀྱི་ཉམས་སུ་མྱོང་བ་ནི་ཕྱག་རྒྱ་ཆེན་པོ་ཡིན་པས་དེའི་རྟེན་ལ་ཡང་དེར་གསུངས་པ་ཡིན་ནོ། །
སྤྱིར་སྐབས་ཁ་ཅིག་ཏུ་མིའི་བུ་མོ་ཉིད་ལ་དམ་ཚིག་གི་ཕྱག་རྒྱར་གསུངས་ཏེ། དེ་ནི་བདག་གི་ནུས་པས་བཀུག་པ་ལ་དགོངས་པའོ། ། དེ་ཉིད་ལ་ལས་ཀྱི་ཕྱག་རྒྱར་གསུངས་པ་ནི་འཁྱུད་པ་ལ་སོགས་པ་བྱ་བའི་ལས་མང་བ་ལ་དགོངས་པའོ། ། དེ་བཞིན་དུ་རང་བྱིན་རླབས་ལྟར་ན་རྩ་དབུ་མ་ལ་ཕྱག་རྒྱ་ཆེན་པོར་བཤད་པ་ཡང་། ཕྱག་རྒྱ་ཆེན་པོ་རང་བྱུང་གི་ཡེ་ཤེས་ཀྱི་རྟེན་ཡིན་པ་ལ་དགོངས་པ་ཡིན་ནོ། ། དེ་བཞིན་དུ་ཕྱག་ཆེན་པོར་བཤད་པ་གཞན་དག་ཀྱང་ཅི་རིགས་པར་དགོངས་པ་ཕྱོགས་རེ་ནས་བཤད་པ་ཡིན་ནོ། ། ག་པུར་ཉིད་ནི་བདག་མེད་མ། ། ཞེས་བྱ་བ་ལ་སོགས་པ་ལ། སྤྱིར་ཕྱི་དོན་དུ་སྐུ་མདོག་སྔོན་མོ་གྲི་གུག་དང་ཐོད་པ་བསྣམས་པ་ལ་བདག་མེད་མར་བཤད། ནང་དོན་དུ་ཕྱག་རྒྱ་བསྟེན་པའི་དབང་དུ་བྱས་ནས་མིའི་བུ་མོ་རྒྱུད་ཡོངས་སུ་དག་པ་ལྷར་བྱིན་གྱིས་བརླབས་པ་ལ་བཤད།
དེའི་ཞུ་བ་དང་བདེ་བ་ལ་བཤད། བདག་བྱིན་གྱིས་བརླབ་པ་ལྟར་ན་རྩ་དབུ་མ་དང་དེར་ཉམས་སུ་མྱོང་བ་ལ་བཤད། མཐར་ཐུག་ཏུ་ཆོས་ཀྱི་དབྱིངས་རྣམ་ཐར་སྒོ་གསུམ་ལ་བདག་མེད་མར་བཤད་དོ། ། དེ་ལས་འདིར་ཞུ་བདེ་ལ་བཤད་ལ། འོག་མས་རྩ་དབུ་མ་དང་དེའི་ཉམས་སུ་མྱོང་བ་ལ་བཤད་པའོ། ། སྡོམ་པའི་རབ་ཏུ་དབྱེ་བ་ལ་རྣམ་པ་གསུམ་སྟེ། དཀྱིལ་འཁོར་འཁོར་ལོའི་ཐབས་ལ་བརྟེན་པའི་རབ་ཏུ་དབྱེ་བ་དང་། རང་བྱིན་རླབས་ཀྱི་ཐབས་ལ་བརྟེན་པའི་སྡོམ་པའི་རབ་ཏུ་དབྱེ་བ་དང་། རྒྱུའི་རྒྱུད་ལ་སྡོམ་པའི་རབ་ཏུ་དབྱེ་བར་བཞག་པའོ། ། དེ་ལས་དང་པོ་ནི་གླེང་གཞིའི་ལེའུར་བཤད་ནས།
འདིར་ནི་ཐ་མ་གཉིས་འཆད་པ་ལ། དེའི་ཡང་དང་པོའི་དབང་དུ་བྱས་ན་ལེའུ་དང་པོ་རྡོ་རྗེ་རིགས་ཀྱི་ལེའུར་ཨ་ལྀ་དང་ཀ་ལྀ་དང་ཟླ་བ་དང་ཉི་མ་ནི་ཤེས་རབ་དང་ཐབས་སོ་ཞེས་བྱ་བའི་དོན་གསལ་བར་སྟོན་པར་བྱེད་པ་ནང་གི་སྙོམས་འཇུག་གིས་ནི་མི་མཐུན་པའི་ཕྱོགས་སྡོམ་པར་བཤད་ལ། ཆོས་དང་ལོངས་སྤྱོད་རྫོགས་པ་དང་སྤྲུལ་པ་ནི་སྐུ་དང་གསུང་དང་ཐུགས་སོ་ཞེས་བྱ་བའི་བཤད་པ་དང་། དེར་མ་ཚང་བ་ཁ་སྐོང་བའི་ཚུལ་དུ་འབྲས་བུ་བཞི་སྡོམ་པར་བཤད་པ་དང་། སྡེ་པ་བཞི་སྡོམ་པ་གསལ་བར་བཤད་པ་རྣམས་ཀྱིས་ནི། མི་མཐུན་པའི་ཕྱོགས་སྡོམ་པའི་གནས་ཀྱི་དབང་དུ་བྱས་ནས། ཇི་སྙེད་ཡོད་པའི་ཆོས་ཇི་ལྟ་བ་བཞིན་དུ་སྡོམ་པར་བཤད་དོ། ། དེ་ཡང་སྡོམ་པའི་གནས་མཐའ་དག་གི་དབང་དུ་བྱས་ནས་འཁོར་ལོ་བཞིར་སྡོམ་ལ། གཙོ་བོའི་དབང་དུ་བྱས་ན་ལྟེ་བའི་ཨཾ་ཉིད་ལ་སྡོམ་པ་སྟེ། དེ་ནི་མདོར་བསྟན་གྱིས།
ཨཾ་གྱི་རྣམ་པ་སྡོམ་པའི་གནས་ཞེས་བྱ་བའི་ཚིག་གིས་བསྟན་ཏོ། ། སྡོམ་པ་གཉིས་པའི་དབང་དུ་བྱས་ན། འདོད་པའི་ཁམས་ཀྱི་མི་གཙོ་བོར་གྱུར་པའི་སེམས་ཅན་ཐམས་ཅད་ཀྱི་སེམས་རང་བཞིན་གྱིས་རྫོགས་པའི་སངས་རྒྱས་ཡིན་པས་དེའི་རྟེན་ལུས་ཀྱང་ཆོས་མཐུན་པ་ཙམ་ལ་དགོངས་ནས་རང་བཞིན་གྱིས་སྡོམ་སྲུང་ཆེན་པོ། རྫོགས་པའི་སངས་རྒྱས་སུ་གསུངས་སོ། ། དེ་ཡང་ལུས་དང་སེམས་ངོ་བོ་ཉིད་ཀྱིས་རྫོགས་པའི་སངས་རྒྱས་ཡིན་པས་སྡོམ་པ་ཡིན་ལ། ཆོས་མཐུན་དུ་མ་ཡོད་པས་རབ་ཏུ་དབྱེ་བའོ། ། གལ་ཏེ་དེ་ལྟར་བཤད་པ་ལ་དགོངས་པ་ཅི་ཡོད་ཅེ་ན། ཐ་མལ་གྱི་རྣམ་པར་རྟོག་པའི་བློ་མྱུར་དུ་ལྡོག་པར་བྱ་བའི་ཕྱིར་དང་། སྒྲུབ་པོ་རྣམས་ལམ་ལ་ཐེ་ཚོམ་མེད་པར་མྱུར་དུ་བསྒོམ་པ་ལ་འཇུག་པར་བྱ་བའི་ཕྱིར་གསུངས་ཏེ། འདི་ལྟར་རང་བཞིན་ཡིན་པ་དང་ཆོས་མཐུན་ཡོད་པ་ལ་དགོངས་ནས།
གོ་རིམ་བཞིན་དུ་སེམས་དང་ལུས་རྫོགས་པའི་སངས་རྒྱས་ཡིན་པར་གསུངས་པས། ངོ་བོ་ཉིད་ཀྱི་ལུས་སེམས་སངས་རྒྱས་ཡིན་པས་སྦྱང་དུ་རུང་ལ། བློ་བུར་དུ་སེམས་ཅན་དུ་འདུག་པས་སྦྱང་དགོས་པར་རྟོགས་ནས་ལམ་སྒོམ་པ་ལ་མྱུར་དུ་ནན་ཏན་བྱེད་པར་འགྱུར་བའི་ཕྱིར་རོ། ། སྤྱིར་རང་བཞིན་གྱིས་སངས་རྒྱས་ཡིན་ཞེས་བྱ་བ་ཡང་ཐབས་ཀྱི་རྐྱེན་དང་ཕྲད་ནས་སྦྱང་ན་འབྲས་བུ་འབྱུང་དུ་རུང་བ་ལ་བྱའི། དངོས་སུ་ཡོད་པ་ནི་མ་ཡིན་ཏེ། དཔེར་ན་ཁ་མཁན་ལ་སོགས་པའི་རྐྱེན་དང་ཕྲད་ན་ཏིལ་མར་སྐྱེད་པའི་ནུས་པ་ཡོད་པ་ཙམ་ལ། ཏིལ་ལ་ཏིལ་མར་ངོ་བོ་ཉིད་ཀྱིས་གནས་ཞེས་བརྗོད་པ་བཞིན་ནོ་ཞེས་གསུང་ངོ་། ། དེས་ན་རྒྱུའི་རྒྱུད་ལ་སྡོམ་པ་རྣམ་པར་བཞག་པ་བཤད་ཟིན་ཏོ།། ༈ །།ལེའུ་ལྔ་པ་ཧེ་རུ་ཀ་མངོན་པར་འབྱུང་བའི་དོན་ནི་གུར་ལས་འབྱུང་བ་བཞིན་དུ་ཡན་ལག་དྲུག་རྫོགས་པར་བྱ་སྟེ་ལྷའི་ལེའུར་སྐུ་མ་ཚང་བ་ཁ་སྐོང་གི་ཚུལ་དུ་བཤད་པའོ། ། གསུང་མ་ཚང་བ་ཁ་སྐོང་དུ་བཤད་པ་ནི་གོ་སླའོ། །
སྤྱིར་ཐིག་ལེ་གཏང་བར་གནང་བའི་དུས་རྣམ་པ་ལྔ་སྟེ། དཀྱིལ་འཁོར་ཆེན་པོ་སྒྲུབ་པའི་དུས་དང་། དཀྱིལ་འཁོར་གྱི་ལྷ་ལ་བསང་གཏོར་བྱེད་པའི་དུས་དང་། བདག་ཉིད་བདུད་རྩི་མྱོང་བའི་དུས་དང་། གསང་བའི་དབང་བསྐུར་བའི་རྫས་འཚོལ་བའི་དུས་དང་། དམ་ཚིག་གི་རིལ་བུ་བྱེད་པའི་རྫས་འཚོལ་བའི་དུས་སོ། ། ཐུགས་མ་ཚང་བ་ཁ་སྐོང་དུ་བཤད་པའི་དབང་ལས། དཀྱིལ་འཁོར་སྒྲུབ་པའི་སྐབས་འདིར་དང་པོ་གསུམ་ཟིན་གསུང་ངོ་། ། དབང་གི་དོན་ཐམས་ཅད་ལེའུ་བཅུ་པ་བཞིན་དུ་ཤེས་པར་བྱའོ། ། འདིར་དབང་གསུམ་པ་ལས་རྒད་པོ་སྦྱོར་བའི་ནུས་པ་མེད་པ་དང་།
བྱིས་པ་སྦྱོར་མི་ཤེས་པ་དང་། མ་ནིང་སྦྱོར་བའི་ནུས་པ་མེད་པ་དང་། དགེ་སློང་བསླབ་པས་བསྡམས་པ་རྣམས་ལ་ཕྱག་རྒྱ་ལ་མ་བརྟེན་པའི་དབང་གསུངས་པའི་དབང་དུ་བྱས་ནས། དཀྱིལ་འཁོར་ཆེན་པོ་དང་འབྲེལ་བའམ་མ་འབྲེལ་བར་ཡང་རུང་སྟེ། དང་པོ་དམ་ཚིག་དང་ལྡན་པའི་སྐྱེ་བོ་ཚོགས་ཀྱིས་ཚིམ་པར་བྱས་ཏེ། བླ་མ་ལ་མཆོད་པ་དང་། བསྟོད་པ་དང་གསོལ་བ་གདབ་པ་ཇི་ལྟ་བ་བཞིན་དུ་བྱས། དེ་ནས་སློབ་མ་མི་བསྐྱོད་པར་བསྐྱེད་ལ། ལུས་རྡོ་རྗེ་དཀྱིལ་མོ་དཀྲུང་བཅས། ལག་པ་གཡས་པ་ཁུ་ཚུར་བཅངས་ཏེ་ས་ལ་བཙུགས་ནས།
གཡོན་པའི་སྲིན་ལག་དང་མཐེ་བོང་གིས་ལོངས་སྤྱོད་ཀྱི་རླབས་མཐའ་མ་གཉིས་ཀྱི་སྟེང་དུ་བཙིར་ཏེ། དབུགས་མནན་ཅིང་མིག་གྱེན་ལ་ཅུང་ཞིག་བཟློག་པ་ལ་སོགས་པའི་རྟེན་འབྲེལ་གྱིས་རང་བཞིན་ལྷན་སྐྱེས་མཚོན་ནུས་པའི་ཉམས་སུ་མྱོང་བ་ཕྱག་རྒྱ་ལས་སྐྱེ་བ་དང་མཚུངས་པར་སྐྱེའོ། ། དེ་ནས་ཏིང་ངེ་འཛིན་གྱིས་བརྒྱལ་ན་འགྲོ་ཚད་དུ་གཏང་། དེ་ནས་བླ་མའི་ཞབས་ལ་ཕྱག་བཙལ་ཞིང་ཡོན་དབུལ། དེ་ནས་ཚོགས་ཀྱི་བཟའ་བས་ཚིམ་དུ་གཞུག ཚིག་གི་བཞི་པར་བསྐུར་ལ། དཀྱིལ་འཁོར་དང་འབྲེལ་བ་ཡིན་ན། དེ་ལ་མཆོད་དེ་བསྟོད་ལ་བཟོད་པར་གསོལ་ནས་ཡེ་ཤེས་སེམས་དཔའ་གཤེགས་སུ་གསོལ། དམ་ཚིག་པ་བསྡུས་ལ་རྡུལ་ཚོན་ཕྱགས་ཏེ། འབུད་བཀྲོལ་ལ་སོགས་པའི་སྒྲ་དང་བཅས་པས་རྒྱ་མཚོ་དང་འབྲེལ་བའི་ཆུར་དོར།
དེ་ནས་ལས་ཀྱི་ལྷག་ཆད་ཁ་བསྐང་བའི་ཕྱིར་ཞི་བའི་སྦྱིན་སྲེག་བྱའོ། ། དེ་ནས་དགེ་འདུན་ལ་སོགས་པ་ལ་དགའ་སྟོན་ཆེན་པོ་བྱའོ། ། དེ་ལྟར་སྦྱོར་བ་དང་། འཇུག་གཉིས་ནི་གཉིས་ཀའི་ཐུན་མོང་གི་ཆོ་ག་ཡིན་ནོ། ། རྒྱན་དྲུག་གི་དགོས་པ་ནི། སྤྱོད་པ་བྱེད་པའི་དུས་སུ་བདེ་སྟོང་གི་ཏིང་ངེ་འཛིན་གྱིས་མྱོས་ནས་བླ་མ་ལ་ཕྱག་འཚལ་བ་ལ་སོགས་པ་བརྗོད་ནས་བདེ་སྟོང་འབའ་ཤིག་ཏུ་འགྱུར་བ་ལ། ཐབས་སྣང་བ་དང་ཟུང་དུ་འཇུག་པར་བྱ་བའི་ཕྱིར་དང་། དེ་ཉིད་ཀྱིས་ན་བདེ་སྟོང་གི་ཏིང་ངེ་འཛིན་གོང་ནས་གོང་དུ་འཕེལ་བར་འགྱུར་བའི་ཕྱིར་རོ། ། དེས་ན་བརྗེད་ཐོའམ་དེ་དང་དེའི་ངོ་བོ་ཡིན་གསུང་ངོ་། ། ལེའུ་དྲུག་པའིའོ།།
༈ །།བདུན་པ་ལས་ཚོགས་ཀྱི་དབང་དུ་བྱས་ན། དང་པོ་དུས་ཁྱད་པར་ཅན་ལ། གནས་ཁྱད་པར་ཅན་དུ། ཚོགས་ཁང་སུམ་རིམ་དུ་བྱས་ཏེ། མཐའ་མར་རོལ་མོ་བ་ལ་སོགས་པ་བཞག བར་མར་གཡོས་བྱ། དང་པོར་བ་ཡི་རྣམ་པ་ལྔ་དང་བདུད་རྩི་ལྔས་མཎྜལ་བྱུགས་ལ་མེ་ཏོག་གི་ཚོམ་བུ་དགུ་དགོད། མཆོད་པའི་ཡོ་བྱད་དང་། གཏོར་མ་འཇིག་རྟེན་ལས་འདས་པ་དང་། འཇིག་རྟེན་པའི་གཏོར་མ་གཉིས་བཤམ།
སྟག་གི་པགས་པའམ། རས་ལ་རོའི་གཟུགས་བྲིས་པ་དགུ་མདུན་དུ་གདིང་། བྲིས་སྐུ་ལ་སོགས་པ་ཐམས་ཅད་ཞལ་ཕྱེ་ལ། དེ་ནས་བླ་མ་སྤྱན་དྲངས་ཏེ་གདན་དབུས་མ་ལ་བཞུགས་སུ་གསོལ། དཔའ་བོ་རྣལ་འབྱོར་པ་ཐམས་ཅད་ཀྱིས་སྒོ་སྲུང་དབྱུག་སྔོན་ཅན་ལ་གསོལ་བ་གཏབ་ཅིང་ནང་དུ་སོང་སྟེ་བླ་མ་ལ་ཕྱག་བྱས་ལ་གྲལ་ལ་འཁོད། དེ་ཡང་ཕྱོགས་མཚམས་ཀྱི་གདན་བརྒྱད་ལ་རྣལ་འབྱོར་མ་བརྒྱད་དགོད། ལྷག་མ་རྣམས་ཕྱི་རོལ་དུ་འཁོད་པ་དང་། ལས་ཀྱི་རྡོ་རྗེས་མེ་ཏོག་གི་འཕྲེང་བ་རེ་རེ་ཐམས་ཅད་ལ་ཕུལ་ལ་ལྷའི་རྣལ་འབྱོར་ལ་གནས་པར་གསོལ་བ་བཏབ་ལ་ཐམས་ཅད་ཀྱིས་ལྷའི་རྣལ་འབྱོར་རྫོགས་པར་བསྒོམས་ནས། དཀྱིལ་འཁོར་གྱི་འཁོར་ལོ་ལ། མེ་ཏོག་ལ་སོགས་པ་ཕྱིའི་མཆོད་པ་དང་།
བདུད་རྩི་དང་། ལྷ་མོ་བརྒྱད་ཀྱིས་མཆོད་པས་ཚིམ་པར་བྱ། དེ་ནས་སྙིང་གར་ཡེ་ཤེས་སེམས་དཔའ་བདུད་རྩི་མྱངས་བས་ཚིམ་པར་བྱ། དེ་ནས་འབྱུང་པོ་ཉི་ཤུ་རྩ་བཞི་གཏོར་མས་ཚིམ་པར་བྱ། དེ་ནས་ཚོགས་བྱིན་གྱིས་བརླབས་ལ་ཕུད་ཕུལ་ཏེ། དམ་ཚིག་དང་ལྡན་པའི་སྐྱེ་བོ་ཁ་ཟས་ཀྱིས་ཚིམ་པར་བྱ། དེ་ནས་ཀུན་དུ་རུའི་སྦྱོར་བས་ཚིམ་པར་བྱ། མཐར་གླུ་དང་གར་དང་རོལ་མོ་སྣ་ཚོགས་ཀྱིས་ཚིམ་པར་བྱའོ། ། དེ་ལྟར་ཚིམ་པ་རྣམ་པ་དྲུག་གིས་ཚིམ་པར་བྱས་ན། ཚོགས་ཀྱི་འཁོར་ལོ་ཡིན་ལ།
ཀུནྡུ་རུ་མ་ཡིན་པ་ལྔས་ནི་དཔའ་བོའི་སྟོན་མོ་ཉིན་པར་བཞེད་དོ། ། དེ་ནས་འཇུག་ཏུ་གཏོར་མ་འབུད་དཀྲོལ་གྱི་སྒྲ་དང་བཅས་པས་བསྐྱལ་ཅིང་འཕྲིན་ལས་བཅོལ། བཀྲ་ཤིས་ཚིགས་སུ་བཅད་པ་བརྗོད། ཡི་གེ་བརྒྱ་པ་འདོན། སྨོན་ལམ་གདབ་པར་བྱའོ།། །། ལེའུ་བརྒྱད་པའི་གདུག་པ་ཅན་ཚར་བཅད་པའི་ཆོ་ག་ནི། དང་པོར་ཕྱག་བཅུ་དྲུག་པའི་རྣལ་འབྱོར་ལ་བརྟེན་ནས་རྩ་སྔགས་ལ་སྔོན་དུ་བསྙེན་པ་འབུམ་ཕྲག་བཞི་སོང་བས། ལས་སྦྱོར་གྱི་དུས་སུ་བསྒྲུབ་བྱ་གང་ཡིན་པ་དེའི་འོག་ཏུ་རླུང་གི་དཀྱིལ་འཁོར་བསམ། དེ་ཡང་སྐྲ་གྲོལ་བ་ཏིལ་མར་གྱིས་བྱུགས་པ། སྤྱི་ཚུགས་ལུས་འདར་བ།
མགོན་སྐྱབས་མེད་པ། ཡེད་ཡེད་སྔང་བ། ཁྲག་སྐྱུགས་པར་བསམས་ཏེ། རླུང་གིས་བཏེག་ནས་འོང་བར་བསམ་པ་ནི་སྐུའི་སྦྱོར་བའོ། ། རང་གི་སྙིང་ག་ནས་ཕྱག་བཅུ་དྲུག་པ་དཔག་ཏུ་མེད་པ་སྤྲོས་དེ་ལས་ཀྱང་འབྱུང་པོ་ཉི་ཤུ་རྩ་བཞི་དཔག་ཏུ་མེད་པ་སྤྲོས་པ་རྣམས་ཀྱིས་མགྲིན་པ་ནས་ཞགས་པས་དྲངས་པར་བསམ་པ་ནི་གསུང་གི་སྦྱོར་བའོ། ། ལྕགས་ཀྱུས་སྙིང་ཀ་ནས་བཏབ་ནས་བཀུག་སྟེ་བདག་གི་མདུན་དུ་འགྱེལ་བར་བསམ་པ་ནི་ཐུགས་ཀྱི་སྦྱོར་བའོ། ། དེ་ནས་སྤྲུལ་པ་དེ་རྣམས་ཀྱིས་དེའི་སྲོག་རྩ་བཏོན་པ་དང་། རྩ་རྣམས་ལ་མཁའ་འགྲོ་ཉི་ཤུ་རྩ་བཞིས་ཁྲག་འཐུང་ཞིང་ཟ་བར་བསམས་ཏེ་སྔགས་བཟླ་བར་བྱ་སྟེ། ཁ་སྦྱོར་འབྱེད་པའི་སྦྱོར་བའོ། ། ཡང་སྔར་བཞིན་བཀུག་པ་ལ།
བཤང་བའི་ལམ་དུ་མེ་ཁབ་ཀྱི་གཟུགས་ཅན་ཤིན་ཏུ་རྣོ་བར་འབར་བས་ལྟེ་བའི་ཨཾ་བསྲེག་ཏེ་སོང་ནས། སྙིང་ཁར་རཾ་བསྒོམས་ནས་ཡོད་པ་མེར་སྦར་བས་རྣམ་ཤེས་ཀྱི་རྟེན་ཧཱུྃ་བསྲེག་པར་བསམ་པ་ནི་རྡ་ོརྗེ་མེ་ཁབ་ཀྱི་སྦྱོར་བའོ། ། དེ་ལྟར་ཁ་སྦྱོར་འབྱེད་པའི་སྦྱོར་བ་དང་། རྡོ་རྗེ་མེ་ཁབ་ཀྱི་སྦྱོར་བ་གཉིས་ཀྱིས་ནི་གང་ཟག་དབང་པོ་རབ་བསམ་གཏན་ཙམ་གྱིས་འགྲུབ་པར་བསྟན་པའོ། ། འབྲིང་དང་ཐ་མ་ནི་དེས་མ་འགྲུབ་ན་འཁྲུལ་འཁོར་དང་སྦྱིན་སྲེག་ལ་བརྟེན་ནས་འགྲུབ་བོ་ཞེས་གསུང་ངོ་། ། ལྷག་མ་ནི་གོ་སླའོ། ། ཡིད་བཞིན་ནོར་ལྟར་མ་ལུས་པ། ། འདོད་པའི་དོན་ཀུན་སྒྲུབ་མཛད་པའི། ། བླ་མ་འཛམ་གླིང་རྒྱན་གཅིག་པུ། ། ས་སྐྱ་པ་ཡི་ཞལ་སྔ་ནས། །
བརྟག་གཉིས་རྒྱུད་ཀྱི་དོན་གསུངས་པ། ། བདག་ཉིད་བློ་གྲོས་ཞན་པའི་ཕྱིར། ། བརྗོད་བྱ་ཉིད་དུ་བྲིས་པ་ཡིན། ། ནོངས་པ་གདའ་ན་བཟོད་པར་གསོལ། བརྟག་པ་གཉིས་པའི་རྒྱུད་ཀྱི་དོན་རྐ་རྐ་བླ་མ་ཇི་སྐད་གསུངས་བཞིན་དུ་བྲིས་པའོ། ། རྫོགས་སོ། ། དཔལ་བརྟག་པ་གཉིས་པའི་དཀའ་འགྲེལ། རྗེ་བཙུན་ས་སྐྱ་པ་ཆེན་པོའི་སློབ་མ། བླ་མ་ཞང་ཚུལ་ཁྲིམས་གྲགས་ཀྱིས་མཛད་པའོ།། །། PAGE * MERGEFORMAT 2 བླ་མ་ཞང་ཚུལ་ཁྲིམས་གྲགས།
དཔལ་བརྟག་པ་གཉིས་པའི་དཀའ་འགྲེལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
