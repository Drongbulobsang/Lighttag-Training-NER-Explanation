སྔོན་བྱོན་ས་སྐྱ་པའི་མཁས་པ་རྣམས་ཀྱི་རྒྱུད་འགྲེལ་སྐོར།
པོད ༡༣
འཕགས་པ་འཇམ་དཔལ་གྱི་མཚན་ཡང་དག་པར་བརྗོད་པའི་འགྲེལ་པ་རྒྱུད་དོན་རབ་ཏུ་གསལ་བར་བྱེད་པ།
༄༅། །འཕགས་པ་འཇམ་དཔལ་གྱི་མཚན་ཡང་དག་པར་བརྗོད་པའི་འགྲེལ་པ་རྒྱུད་དོན་རབ་ཏུ་གསལ་བར་བྱེད་པ་ལེགས་བཤད་ནོར་བུའི་སྒྲོན་མ་ཞེས་བྱ་བ་བཞུགས་སོ།། སྭསྟི། འཕགས་པ་འཇམ་དཔལ་གྱི་མཚན་ཡང་དག་པར་བརྗོད་པའི་འགྲེལ་པ་རྒྱུད་དོན་རབ་ཏུ་གསལ་བར་བྱེད་པ་ལེགས་བཤད་ནོར་བུའི་སྒྲོན་མ་ཞེས་བྱ་བ། བླ་མ་དམ་པ་རྣམས་དང་ལྷག་པའི་ལྷ་ལ་གུས་པས་ཕྱག་འཚལ་ལོ། ། ཀུན་ཁྱབ་འགྱུར་མེད་སྤྲོས་ཀུན་ཉེར་ཞིའི་དབྱིངས་དང་རོ་གཅིག་ཆགས་ཐོགས་ལས་གྲོལ་གཉིས་མེད་ཡེ་ཤེས་མཆོག ། ཚོགས་གཉིས་རྒྱ་མཚོའི་རྣམ་འཕྲུལ་གྱིས་སྤྲུལ་མཚན་དཔེའི་དཔལ་འབར་རྣམ་པ་སྣ་ཚོགས་སྒྱུ་འཕྲུལ་དྲྭ་བ་ཅན། ། ཡིད་བཞིན་ནོར་དང་དཔག་བསམ་ཤིང་ལྟར་མཐའ་ཡས་འགྲོ་བའི་མོས་པ་ཇི་བཞིན་དོན་རྣམས་རྫོགས་མཛད་པ། ། རྡོ་རྗེ་གསུམ་མཆོག་དབྱེར་མེད་དཔལ་ལྡན་བླ་མ་ཁྱབ་བདག་རྡོ་རྗེ་སེམས་དཔའི་ཞབས་ལ་ཕྱག་འཚལ་ལོ། ། རང་བཞིན་འོད་གསལ་སྟོང་ཉིད་ནམ་མཁའི་ཁམས། ། སྣ་ཚོགས་སྒྱུ་མའི་དཀྱིལ་འཁོར་འཁོར་ལོ་ཆེ། །
གཉིས་མེད་ཟུང་འཇུག་བདེ་བ་ཆེན་པོའི་དངོས། ། བླ་མ་འཇམ་པའི་རྡོ་རྗེ་ལ་ཕྱག་འཚལ། ། རྒྱལ་བ་ཀུན་གྱི་ཡེ་ཤེས་ཆེན་པོའི་སྐུ། ། འགྲོ་བ་ཀུན་གྱི་བླ་ན་མེད་པའི་སྐྱབས། ། སྲིད་ཞི་ཀུན་གྱི་རེ་བ་རྫོགས་པའི་དཔལ། ། འཇམ་དབྱངས་བླ་མས་བདག་རྒྱུད་བྱིན་གྱིས་རློབས། ། གྲངས་མེད་རྒྱལ་བའི་མཚན་རྣམས་བརྗོད་པ་ལས། ། འཇམ་པའི་དབྱངས་ཀྱི་མཚན་ཙམ་དྲན་པ་ཡི། ། བསོད་ནམས་ཁྱད་པར་འཕགས་ཞེས་ལུང་ལས་འབྱུང་། ། དེ་ཕྱིར་དེ་མཚན་རྣམ་པར་དབྱེ་བར་བྱ། །
བློ་མཆོག་རྣམས་ཀྱི་བློ་གྲོས་ཆུ་གཏེར་ལས། ། ལེགས་པར་འོངས་པའི་ལེགས་བཤད་ནོར་བུའི་ཚོགས། ། བློ་གསལ་རྣམས་ཀྱི་བློ་གྲོས་གཙུག་རྒྱན་ཕྱིར། ། ལེགས་བཤད་དོན་དུ་གཉེར་རྣམས་ལེགས་པར་ཉོན། ། འཆད་ཚུལ་མི་འདྲའི་རྣམ་དབྱེ་དཔག་མེད་ཀྱང་། ། ཧ་ཅང་རྒྱས་དང་བསྡུས་པའི་སྐྱོན་བྲལ་ཞིང་། ། ཚིག་དོན་རྣམ་པར་བཀྲ་བའི་ལེགས་བཤད་འདི། ། རྒྱུད་དོན་རབ་གསལ་ནོར་བུའི་སྒྲོན་མའོ། ། གང་འདིའང་སྡེ་སྣོད་མང་དུ་ཐོས་པ་དང་། ། རྒྱ་བོད་མཁས་པའི་རྣམ་བཤད་མང་མཐོང་ནས། །
རང་ཉིད་དྲན་པ་ཉམས་པས་འཇིགས་ཕྱིར་དང་། ། གུས་ལྡན་སློབ་མའི་ཚོགས་ལའང་ཕན་ཕྱིར་རོ། ༈ །གང་ཞིག་དད་བརྩོན་བློ་གྲོས་དང་ལྡན་པ་རྣམས་ཀྱིས་མཚན་ཡང་དག་པར་བརྗོད་པའི་རྒྱུད་གཞུང་ཡིད་བཞིན་གྱི་ནོར་བུ་རིན་པོ་ཆེ་འདི་ལ། ཐོས་བསམ་སྒོམ་གསུམ་གྱི་སྒོ་ནས་ནན་ཏན་ཆེན་པོས་འཇུག་པར་རིགས་ཏེ། འདི་ནི་གསུང་རབ་རྒྱ་མཚོ་ཐམས་ཅད་ཀྱི་སྙིང་པོ་ལས་ཀྱང་སྙིང་པོ། ཟབ་པ་ལས་ཀྱང་ཆེས་ཟབ། ཟབ་དོན་མཚུངས་པ་མེད་པའི་རྒྱུད་མཆོག་མཐར་ཐུག་པ་ཡིན་པའི་ཕྱིར་ཏེ། འདི་ལྟར་ཡང་དག་པར་རྫོགས་པའི་སངས་རྒྱས་ཀྱིས་གདུལ་བྱའི་དབང་པོའི་རིམ་པ་ལྟར། འདུལ་བྱེད་ཀྱི་ཐེག་པའི་རིམ་པ་སྣ་ཚོགས་ཤིག་གསུངས་པ་རྣམས་ཀྱང་མདོར་བསྡུ་ན་རྒྱུ་མཚན་ཉིད་ཀྱི་ཐེག་པ་དང་། འབྲས་བུ་སྔགས་ཀྱི་ཐེག་པ་གཉིས་སུ་འདུས་པ་ལས།
ཁྱད་ཆོས་དུ་མས་ཁྱད་པར་དུ་འཕགས་པ་ནི་སྔགས་ཀྱི་ཐེག་པ་ཡིན་ལ། དེ་ཡང་རྒྱུད་སྡེའི་དབྱེ་སྒོ་དུ་མར་གནས་པ་རྣམས་ཀྱི་ནང་ནས། ཟབ་པ་དང་རྒྱ་ཆེ་བའི་དོན་མཐའ་དག་གསལ་ཞིང་ཡོངས་སུ་རྫོགས་པར་སྟོན་པ་འདི་ཉིད་མཆོག་ཏུ་གྲུབ་པའི་ཕྱིར་དང་། འདི་ནི་རྒྱུད་སྡེ་མཐའ་དག་ལ་ཁྱབ་བྱེད་དུ་འཇུག་ཅིང་དབང་བསྒྱུར་བའི་ཚུལ་གྱིས། རྒྱུད་ཐམས་ཅད་ཀྱི་བདག་པོའམ་རྒྱལ་པོར་གྱུར་པའི་ཕྱིར་རོ། ། དེ་སྐད་དུ་ཡང་། འཇམ་དཔལ་ཡེ་ཤེས་སེམས་དཔའ་ཡི། ། མིང་ནི་ཡང་དག་བརྗོད་པའི་མཆོག ། དོན་ཟབ་དོན་ནི་རྒྱ་ཆེ་ཞིང་། ། དོན་ཆེན་མཚུངས་མེད་རབ་ཞི་བ། །
ཞེས་སོགས་དང་། ཡེ་ཤེས་ལུས་ཅན་འཇམ་དཔལ་གྱི། ། མིང་བརྗོད་པས་ནི་དོན་ཆེ་བ། ། དག་པར་བྱེད་ཅིང་སྡིག་སེལ་བ། ། ཞེས་དང་། རྒྱུད་ཀུན་གྱི་ནི་བདག་པོ་མཆོག ། ཅེས་སོགས་དང་། ། གཞན་ཡང་ཕན་ཡོན་གྱི་ལེའུར་རྒྱས་པར་གསུངས་པ་ལྟར་རོ། ། དེའི་ཕྱིར་གང་གིས་འཕགས་པ་འཇམ་དཔལ་གཞོན་ནུར་གྱུར་པ་ཞེས་མཚན་ཙམ་བཟུང་བ་ལ་ཡང་། བསམ་གྱིས་མི་ཁྱབ་པའི་བསོད་ནམས་འབྱུང་བར་ཤེས་པར་བྱ་སྟེ།
འགྲེལ་ཆེན་ལས། རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་གིས་གངྒཱའི་ཀླུང་གི་བྱེ་མ་སྙེད་ཀྱི་དེ་བཞིན་གཤེགས་པ་རྣམས་ཀྱི་མཚན་མཆོག་ཏུ་དད་པས་བསྐལ་པའམ་བསྐལ་པ་ལས་ལྷག་པར་བརྗོད་ན་བསོད་ནམས་ཀྱི་ཕུང་པོ་ཅི་ཙམ་རབ་ཏུ་སྐྱེ་བར་འགྱུར་ཞེ་ན། དེ་ལ་ནི་གྲངས་མེད་ཅིང་ཚད་མེད་པ་རབ་ཏུ་སྐྱེ་བར་འགྱུར་རོ། ། ཡང་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་གིས། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཞེས་མཚན་བཟུང་ན་སྔ་མ་ལས་འདི་ཉིད་བསོད་ནམས་ཀྱི་ཕུང་པོ་ཤིན་ཏུ་མང་པོ་རབ་ཏུ་སྐྱེ་བར་འགྱུར་བའི་ཕྱིར་རོ། ། དེ་ཅིའི་ཕྱིར་ཞེ་ན། དེ་བཞིན་གཤེགས་པ་མཐའ་ཡས་པའི་དགེ་བའི་བཤེས་གཉེན་དུ་གྱུར་པའི་ཕྱིར་རོ། །
ཞེས་སོགས་དང་། གཞན་ཡང་། མདོ་རྒྱུད་རྣམས་སུ་འདི་ལྟ་བུ་མཐའ་ཡས་པ་གསུངས་པའི་ཕྱིར་རོ། ། འོ་ན་གཞུང་འདིའི་དོན་རྣམས་གང་ལ་བརྟེན་ནས་ཇི་ལྟར་རྟོགས་པར་བྱ་སྙམ་ན། སྤྱིར་རྒྱུད་འདི་ལ་འགྲེལ་ཚུལ་མི་འདྲ་བ་ཤིན་ཏུ་མང་ན་ཡང་། གངས་རིའི་ཁྲོད་འདིར་གྲགས་ཆེ་བ་ནི། དུས་འཁོར་དང་མཐུན་པར་འཆད་པ་ལ། འགྲེལ་ཆེན་དྲི་མེད་འོད་དུ། ཞར་བྱུང་གི་ཚུལ་གྱིས་ཚིག་དོན་ཕལ་ཆེར་བཀྲལ་བ་དང་། ། འདིའི་སྒོས་འགྲེལ་མི་ཡི་དབང་པོ་གྲགས་པས་མཛད་ཅེས་པ་དང་།
པདྨ་དཀར་པོའི་མཛད་བཅས་པ་དང་། ཟླ་བཟང་གྲགས་པས་མཛད་བཅས་པ་དང་། ཉི་མ་དཔལ་ཡེ་ཤེས་ཀྱིས་མཛད་པའི་བདུད་རྩི་ཐིགས་པ་དང་། ཨ་ནུ་པ་མ་རཀྵི་ཏས་མཛད་པ་སྒྲོན་མ་གསལ་བ་དང་། ཕན་ཡོན་གྱིས་འགྲེལ་པ་དུས་ཞབས་པས་མཛད་ཅེས་པ་དང་། གཙོ་བོར་རྣལ་འབྱོར་རྒྱུད་ལྟར་འཆད་པ་ལ། སློབ་དཔོན་ཆེན་པོ་འཇམ་དཔལ་གྲགས་པས་མཛད་པའི་འགྲེལ་ཆེན་དང་། སློབ་དཔོན་སྒེག་པའི་རྡོ་རྗེས་མཛད་པའི་སྔགས་དོན་རྣམ་གཟིགས་དང་། སློབ་དཔོན་འཇམ་དཔལ་བཤེས་གཉེན་གྱིས་མཛད་དོ་ཞེས་པའི་འགྲེལ་ཆུང་དང་། གཞན་ཡང་སྨྲྀ་ཏི་ཛྙཱ་ན་ཀིརྟིས་མཛད་པར་བྱས་པའི་བཤད་འབུམ་ཞེས་པ་དང་།
ཀུ་མ་ར་ཀིརྟིས་མཛད་པར་བྱས་པའི་མན་ངག་གི་འགྲེལ་པ་ཞེས་པ་དང་། བི་མ་ལ་མི་ཏྲས་མཛད་པར་བྱས་པའི་མཚན་དོན་གསལ་བར་བྱེད་པའི་སྒྲོན་མེ་ཞེས་སོགས་ཡང་དག་དང་ལྟར་སྣང་མང་དུ་སྣང་བ་ལས། འདིར་ནི་གཙོ་བོར་འགྲེལ་ཆེན་དང་། སྔགས་དོན་རྣམ་གཟིགས་གཉིས་ཀྱི་རྗེས་སུ་འབྲངས་ཏེ་ཞར་བྱུང་དང་། དོན་ཐོབ་དང་། བཤད་ཡམ་སོགས་ཀྱི་སྤྲོས་པ་ཧ་ཅང་རྒྱས་པ་རྣམས་བཏང་སྙོམས་སུ་བཞག་ནས། དངོས་བསྟན་གྱི་ཚིག་དོན་ཙམ་ཤིན་ཏུ་གསལ་བའི་ངག་གིས་བཤད་པར་བྱ་བ་ལ་གསུམ། མཚན་གྱི་དོན། གཞུང་གི་དོན། མཇུག་གི་དོན་ནོ། །
དང་པོ་ལ་གཉིས། དངོས་དོན་དང་ཞར་བྱུང་ངོ་། ། དང་པོ་ལ་གསུམ། དགོས་དོན། བསྡུས་དོན། ཚིག་དོན་ནོ། ། དང་པོ་ལ། སྤྱིར་མིང་ཙམ་བཏགས་པ་ལ་དགོས་པ་ཡོད་དེ། མིང་གི་ཐ་སྙད་ལ་བརྟེན་ནས་དོན་གྱི་བླང་དོར་ལ་འཇུག་པས་འཇིག་རྟེན་གྱི་རྨོངས་པ་སེལ་བའི་ཕྱིར་ཏེ། མདོ་ལས།
མིང་དུ་གདགས་པར་མ་མཛད་ན། ། འཇིག་རྟེན་ཐམས་ཅད་རྨོངས་པར་འགྱུར། ། དེ་བས་རྨོངས་པ་བསལ་བའི་ཕྱིར། ། མགོན་པོས་མིང་དུ་གདགས་པར་མཛད། ། ཅེས་པ་ལྟར་རོ། ། བྱེ་བྲག་ཏུ་རྒྱུད་འདིའི་མཚན་ཀླད་དུ་སྨོས་པ་ལ་དགོས་པ་ཡོད་དེ། དེ་ལ་བརྟེན་ནས་གང་ཟག་དབང་རྣོན་གྱིས་རྒྱུད་དོན་ཁོང་དུ་ཆུད་ཅིང་། དབང་འབྲིང་གིས་བརྗོད་བྱ་ངོས་ཟིན་ལ། དབང་རྟུལ་གྱིས་ཀྱང་མིང་དོན་གྱི་འབྲེལ་བར་ཤེས་པར་འགྱུར་བའི་ཕྱིར་རོ། ། གཉིས་པ་བསྡུས་དོན་ལ།
གང་ལ་གདགས་པའི་ཡུལ་ནི། རྒྱུད་འདིའི་གཞུང་ངག་ཚིག་གི་ཕྲེང་བའི་ཚོགས་འདི་ཉིད་དོ། ། གང་གདགས་པའི་མཚན་ནི། འཕགས་པ་ཞེས་སོགས་སོ། ། ཇི་ལྟར་གདགས་པའི་ཚུལ་ལ་འདོད་རྒྱལ་གྱི་མིང་དང་། རྗེས་སྒྲུབ་ཅན་གྱི་མིང་གཉིས་ལས། འདིར་ནི་ཕྱི་མ་སྟེ། དོན་འདི་ལ་མིང་འདི་འདོགས་པའི་རྒྱུ་མཚན་བཤད་དུ་ཡོད་པའི་ཕྱིར་རོ། ། དེ་ཡང་གཞུང་ཚད་སོགས་ཀྱི་སྒོ་ནས་འདོགས་ཚུལ་མང་དུ་ཡོད་པ་ལས་འདི་ནི། བརྗོད་བྱ་དང་བྱེད་ལས་ཀྱི་སྒོ་ནས་གདགས་པ་སྟེ།
འཕགས་པ་འཇམ་དཔལ་གྱི་མཚན་ནི་གཞུང་འདིའི་བརྗོད་བྱ་དང་། ཡང་དག་པར་བརྗོད་པ་ནི་འདིའི་བྱེད་ལས་ཡིན་པའི་ཕྱིར་རོ། ། གསུམ་པ་ཚིག་དོན་ལ་མཚན་བསྒྱུར་བ་དང་། བཤད་པ་གཉིས་ལས། དང་པོ་ནི། རྒྱ་གར་ན་སྐད་རིགས་བཞི་ཡོད་པ་ལས། ལེགས་པར་སྦྱར་བ་ལྷའི་སྐད་དུ། ། གཞུང་འདིའི་མིང་། ཨཱརྻ་མཉྫུ་ཤྲཱི་ནཱ་མ་སཾ་གི་ཏི། ཞེས་པ་དེ།
བོད་སྐད་དུ་བསྒྱུར་ན། ཨཱརྻ་ནི་འཕགས་པ། མཉྫུ་ཤྲཱི་ནི་འཇམ་དཔལ། ནཱ་མ་ནི་མཚན། སཾ་གི་ཏི་ནི་ཡང་དག་པར་བརྗོད་པ། ཞེས་པ་སྟེ། སྒྲ་ཐད་འགྱུར་རོ། ། གཉིས་པ་ནི། འཕགས་པ་ཞེས་པ་ངོ་བོའི་སྒོ་ནས། སངས་རྒྱས་འཕགས་པ་སྟེ།
སངས་རྒྱས་ཀུན་གྱི་ཡེ་ཤེས་སྐུ། ། གཅིག་ཏུ་བསྡུས་པ་འཇམ་པའི་དབྱངས། ། ཞེས་པ་ལྟར་རོ། ། རྣམ་པ་སྟོན་ཚུལ་ལྟར་ན། བྱང་སེམས་འཕགས་པ་སྟེ། གཙོ་བོར་རྒྱལ་སྲས་ས་བཅུ་པའི་ཚུལ་འཛིན་པའི་ཕྱིར་རོ། ། དེ་ཉིད་སྤྲོས་པའི་གྲྭ་ཟུར་ཞི་བས་འཇམ་པ་དང་། སྲིད་ཞིའི་དགེ་ལེགས་འབྱུང་ཞིང་། གཉིས་མེད་ཡེ་ཤེས་ཀྱི་ངོ་བོར་གྱུར་པས་དཔལ་ཞེས་པ་སྟེ། ཤྲཱི་ནི་གཉིས་མེད་ཡེ་ཤེས་ཏེ།
ཞེས་པ་ལྟ་རོ། ། གྱི་ཞེས་པ་འབྲེལ་བའི་སྒྲའོ། ། དེའི་མཚན་གྱི་དོན་ཟབ་པ་དང་རྒྱ་ཆེ་བའི་ཚུལ་རྣམས་ཡང་དག་པ་སྟེ། ཕྱིན་ཅི་མ་ལོག་པར་བརྗོད་པ་ནི། གསལ་བར་སྟོན་ཅིང་བཤད་པའོ། ། རྒྱས་པར་ན། རྒྱུ་ལམ་འབྲས་བུའི་འཇམ་དཔལ་རྣམས་སུ་དབྱེ་བ་ཡང་ཤེས་པར་བྱ་སྟེ། འཕགས་པ་རིན་པོ་ཆེས། སེམས་ཀྱི་རང་བཞིན་སྤྲོས་པ་ཡི། ། གྲྭ་ཟུར་ཞི་བས་འཇམ་པ་ཉིད། །
རྟེན་འབྱུང་སྲིད་ཞིའི་དཔལ་གྱི་གཞི། ། འདི་འདྲ་རྒྱུ་ཡི་འཇམ་དཔལ་ལགས། ། སྟོང་ཉིད་རྟོགས་པས་ལྟ་བ་ཡི། ། མཚན་མ་ཞི་བས་འཇམ་པ་ཉིད། ། སྙིང་རྗེ་སྐྱེ་འགྲོའི་དཔལ་གྱུར་པ། ། འདི་འདྲ་ལམ་གྱི་འཇམ་དཔལ་ལགས། ། སྐུ་གསུམ་མི་ཕྱེད་མཉམ་སྦྱོར་ཞིང་། ། སྐུ་གསུང་ཐུགས་ཀྱི་རྡོ་རྗེ་ཅན། ། ཡོན་ཏན་ཕྲིན་ལས་མཐར་ཕྱིན་པ། ། འདི་འདྲ་འབྲས་བུའི་འཇམ་དཔལ་ལགས། །
ཆོས་དབྱིངས་རང་བཞིན་འཇམ་པའི་ངང་། ། གཟུགས་ཀྱི་སྐུ་གཉིས་གདུལ་བྱའི་དཔལ། ། སྐུ་གསུམ་ལྷུན་གྱིས་གྲུབ་པ་པོ། ། འཇམ་པའི་དཔལ་ལ་ཕྱག་འཚལ་བསྟོད། ། ཅེས་སོགས་གསུངས་པ་ལྟར་རོ། ། དེ་བཞིན་དུ་འཕགས་མཆོག་ཀླུ་སྒྲུབ་ཀྱིས་ཀྱང་། ། དཔལ་གྱི་འབྱུང་གནས་འཇམ་དཔལ་ཀུན་གྱི་དཔལ། ། མཐའ་དག་བྱམས་པས་ཁྱབ་པས་འཇམ་པའི་ངང་། ། འཇམ་དང་དཔལ་དུ་གྲགས་པ་ཐུགས་རྗེའི་མགོན། ། འཇམ་དཔལ་ཀུན་ཀྱི་མགོན་ལ་ཕྱག་འཚལ་ཏེ། །
ཞེས་སོ། ། དེར་མ་ཟད་དེ་དག་རྗོད་བྱེད་ཀྱི་གཞུང་དང་ལམ་ལ་ཡང་འཇམ་དཔལ་ཞེས་བྱ་སྟེ། སློབ་དཔོན་ཕྱོགས་ཀྱི་གླང་པོས། ཤེས་རབ་ཕ་རོལ་ཕྱིན་གཉིས་མེད། ། ཡེ་ཤེས་དེ་ནི་དེ་བཞིན་གཤེགས། ། བསྒྲུབ་བྱ་དོན་དེ་དང་ལྡན་པ། ། གཞུང་ལམ་དག་ལ་དེ་སྒྲ་ཡིན། ། ཞེས་གསུངས་པས་འདིར་ཡང་། འཕགས་པ་འཇམ་དཔལ་དེ་གཉིས་མེད། ། ཅེས་སོགས་སྦྱར་བར་རིགས་པའི་ཕྱིར་རོ། །
མཚན་ཡང་དག་པར་བརྗོད་པའི་ཚུལ་ཡང་། སྐུ་གསུམ་ལ་སོགས་པའི་སྒོ་ནས་མཚན་བསྟན་པ་སྟེ། ཆོས་ཀྱི་སྐུའི་སྒོ་ནས་བསྟན་པ་ནི། དང་པོའི་སངས་རྒྱས་རྒྱུ་མེད་པ། ། ཞེས་སོགས་དང་། ལོང་སྐུའི་སྒོ་ནས་བསྟན་པ། ཤེས་རབ་རལ་གྲི་མདའ་གཞུ་ཐོགས། ། ཞེས་སོགས་དང་། སྤྲུལ་སྐུའི་སྒོ་ནས་བསྟན་པ། རྡོ་རྗེ་འཇིགས་བྱེད་འཇིགས་པར་བྱེད། །
ཅེས་སོགས་སོ། ། ཞེས་རྗེ་བཙུན་ས་སྐྱ་པ་ཆེན་པོས་གསུངས་སོ། ། གཉིས་པ་ཞར་བྱུང་འགྱུར་གྱི་ཕྱག་ལའང་གསུམ་ལས། དང་པོ་དགོས་པའི་དོན་ནི། འགྱུར་བྱེད་པའི་ཐོག་མར་འདོད་ལྷ་ལ་ཕྱག་འཚལ་བ་ལ་དགོས་པ་ཡོད་དེ། ཡུལ་དམ་པ་ལ་ཕྱག་འཚལ་བས་བསོད་ནམས་སོགས་ཅིང་བསོད་ནམས་དང་ལྡན་པ་ལ་བར་ཆད་མི་འབྱུང་བར། འགྱུར་ལ་སོགས་པའི་བསམ་དོན་འགྲུབ་པར་འགྱུར་བའི་ཕྱིར་ཏེ། ཆེད་དུ་བརྗོད་པའི་ཚོམ་ལས། བསོད་ནམས་ལྡན་པའི་མི་དག་ལ། ། ལྷའམ་བདུད་ཀྱི་རིས་དག་གམ། །
གཞན་ལས་བྱུང་བའི་གནོད་པ་ཡིས། ། བར་ཆད་བྱ་བར་ཡོངས་མི་ནུས། ། ཞེས་དང་། རྒྱ་ཆེ་རོལ་པ་ལས། བསོད་ནམས་ལྡན་པའི་མི་ཡི་བསམ་པ་རྣམས་ཀྱང་འགྲུབ། ། ཅེས་སོགས་གསུངས་པའི་ཕྱིར་རོ། ། གཉིས་པ་བསྡུས་པའི་དོན་ནི། གང་ལ། གང་གིས། ཇི་ལྟར་ཕྱག་འཚལ་བའོ། །
གསུམ་པ་ཚིག་དོན་ལ། འཇམ་དཔལ་ཞེས་པའི་དོན་བཤད་ཟིན་ཅིང་། ཤས་ཆེར་ལོ་བརྒྱད་དམ། ། བརྒྱད་གཉིས་ལོན་པའི་ན་ཚོད་ཅན་དུ་སྟོན་པས་གཞོན་ནུར་གྱུར་པ་སྟེ། རྒ་ཤིའི་འཇིགས་པ་སྤངས་ཤིང་རྟག་ཏུ་ཚངས་སྤྱོད་ལ་གནས་ནས་གཞན་དོན་ལ་རྩེ་ཞིང་རོལ་བའི་ཕྱིར་རོ། ། འདི་དག་ལ་དགོངས་ནས་རྒྱུད་ལས། གཞོན་ནུའི་སྐུ་ལུས་འཆང་བ་པོ། ། ཞེས་སོགས་དང་། རྗེ་བཙུན་རིན་པོ་ཆེས། ལང་ཚོ་རྒྱས་ཤིང་བརྒྱད་གཉིས་ལོན་པའི་ཚུལ་འཆང་བ། །
ཞེས་དང་། འཕགས་པ་རིན་པོ་ཆེས། རྒ་དང་འཆི་བས་འཇིགས་བྲལ་དང་། ། ཚངས་སྤྱོད་ཆོས་ཀུན་གནས་མེད་དང་། ། གཞན་གྱི་དོན་ལ་རྩེ་དགའི་ཕྱིར། ། གཞོན་ནུར་གྱུར་པ་ཁྱོད་ཕྱག་འཚལ། ། ཞེས་གསུངས་སོ། ། དེ་བཞིན་དུ་སློབ་དཔོན་ཆེན་པོ་འཇམ་དཔལ་གྲགས་པས། ཡབ་ལ་རང་གི་རྣམ་ཐར་གསུངས་པ་ན། སྐྱེ་མེད་ཆོས་ཀྱི་སྐུ་ལ་བགྲེས་མི་མངའ། །
ལུས་ངག་ཡིད་གསུམ་སྐྱོན་བྲལ་འཇམ་པ་སྟེ། ། བདག་གཞན་དོན་འཛིན་ཁྱད་པར་དཔལ་དུ་གྱུར། ། དེ་ཡི་རྟགས་སུ་གཞོན་ནུ་ལོ་བརྒྱད་ལོན། ། ཞེས་གསུངས་པར་གྲགས་པ་ཡང་དོན་འདི་དག་ཉིད་དོ། ། ཡུལ་དེ་ལ་ལོ་ཙྪ་བ་སོགས་ཀྱིས་ཕྱག་འཚལ་ལོ། ། ཞེས་གུས་པས་འདུད་པའོ། ། གཉིས་པ་གཞུང་གི་དོན་ལ་ཡང་། དགོས་དོན། བསྡུས་དོན། ཚིག་དོན་གསུམ་སྟེ།
རྣམ་བཤད་རིགས་པ་ལས། མདོ་དོན་ཆེ་བ་ཉིད་ཐོས་ནས། ། ཉན་པ་དང་ནི་འཛིན་པ་ལ། ། ཉན་པ་པོ་དེ་གུས་བྱེད་པས། ། ཐོག་མར་དགོས་པ་བརྗོད་པར་བྱ། ། དེ་འགྲུབ་དེ་ནི་བསྡུས་དོན་ལས། ། བསྡུས་པའི་དོན་ནི་ཚིག་དོན་ལས། ། ཞེས་པ་ལྟར་རོ། ། དེའི་དང་པོ་ནི། དོན་གྱིས་ཐོབ་པ་དགོས་འབྲེལ་གྱི་ངག་དགོད་པ་སྟེ།
དེ་ལྟར་ཀླད་དོན་སྔོན་དུ་འགྲོ་བའི་གཞུང་འདིའི་བརྗོད་པར་བྱ་བ་དང་། དགོས་པ་དང་། དགོས་པའི་དགོས་པ་དང་། འབྲེལ་བ་རྣམས་གང་ཞེ་ན། མཚན་གྱི་དོན་ཟབ་པ་དང་རྒྱ་ཆེ་བ་རྣམས་ནི་བརྗོད་བྱ། དེ་དག་གདུལ་བྱ་རྣམས་ཀྱིས་ཚུལ་བཞིན་དུ་རྟོགས་པ་ནི་དགོས་པ། མཐར་ཐུག་གི་འབྲས་བུ་མངོན་དུ་གྱུར་པ་ནི་ཉིང་དགོས། ཕྱི་མ་ཕྱི་མ་རྣམས་སྔ་མ་སྔ་མ་ལ་རག་ལས་པ་ནི་འབྲེལ་བའོ། ། ཅིའི་ཕྱིར་བཞི་པོ་དེར་གྲངས་ངེས་ཞེ་ན། བྱ་རོག་གི་སོ་རྟོག་པ་ལྟར་བརྗོད་བྱ་མེད་དམ་སྙམ་པ་དང་།
ཀླ་ཀློའི་བསྟན་བཅོས་ལྟར་དགོས་པ་མེད་དམ་སྙམ་པ་དང་། འཇོག་པོའི་གཙུག་གི་ནོར་བུ་ལེན་པའི་ཐབས་ལྟར་ཉིང་དགོས་མེད་དམ་སྙམ་པ་དང་། མཐོ་རིས་ཀྱི་ཐབས་སུ་ཕྱུགས་ཀྱི་མཆོད་སྦྱིན་ལྟར་འབྲེལ་བ་མེད་དམ་སྙམ་པའི་ལོག་རྟོག་བཞི་བསལ་ནས། གཞུང་ལ་ཐོས་སོགས་ཀྱིས་འཇུག་པར་འགྱུར་བའི་ཕྱིར་རོ། ། གཉིས་པ་བསྡུས་དོན་ནི། འཆད་པ་པོས་བཤད་སླ་ཞིང་། ཉན་པ་པོས་བཟུང་བདེ་བའི་ཕྱིར། དོན་ཚན་རྣམས་ཀྱི་གྲངས་དང་གོ་རིམ་རྣམས་མདོར་བསྡུས་པའི་ཚུལ་གྱིས་སྟོན་པ་སྟེ། དེ་ཡང་འགྲེལ་ཆེན་དུ་གསལ་བར་མ་བཤད་ཅིང་། སྔགས་དོན་རྣམ་གཟིགས་ལས་གསུངས་པའི་ཚུལ་ནི་དེ་ཉིད་ལས།
ད་ནི་མཚན་ཡང་དག་པར་བརྗོད་པ་དེའི་ལུས་རྣམ་པར་བཞག་པ་མངོན་པར་བཤད་པ་འདི་ལྟ་སྟེ། ཞུས་པ་དང་། སླར་གསུངས་པ་དང་། རིགས་དྲུག་ལ་གཟིགས་པ་དང་། སྒྱུ་འཕྲུལ་དྲྭ་བའི་མངོན་པར་རྫོགས་པར་བྱང་ཆུབ་པའི་རིམ་པ་དང་། དཔལ་རྡོ་རྗེ་སེམས་དཔའི་སྒོ་ནས་བྱང་ཆུབ་ཀྱི་སེམས་དང་། རྣམ་པར་སྣང་མཛད་ཆེན་པོའི་རང་བཞིན་གྱིས་ཤིན་ཏུ་རྣམ་པར་དག་པ་ཆོས་ཀྱི་དབྱིངས་ཀྱི་ཡེ་ཤེས་དང་། མི་བསྐྱོད་པའི་སྒོ་ནས་མེ་ལོང་ལྟ་བུའི་ཡེ་ཤེས་དང་། སྣང་བ་མཐའ་ཡས་ཀྱི་སྒོ་ནས་སོ་སོར་ཀུན་ཏུ་རྟོག་པའི་ཡེ་ཤེས་དང་། རིན་ཆེན་འབྱུང་ལྡན་གྱི་སྒོ་ནས་མཉམ་པ་ཉིད་ཀྱི་ཡེ་ཤེས་དང་།
དོན་ཡོན་གྲུབ་པའི་སྒོ་ནས་བྱ་བ་ནན་ཏན་གྱི་ཡེ་ཤེས་དང་། རིགས་ལྔའི་སྒོ་ནས་ཡེ་ཤེས་ལྔ་ལ་བསྟོད་པ་དང་། ཡོན་ཏན་དང་། སྔགས་བསྟན་པ་དང་། བསྡུས་པ་རྣམས་ནི་ལུས་ཀྱི་དོན་བཅུ་བཞིའོ། ། དེ་ལ། དེ་ནས་དཔལ་ལྡན་རྡོ་རྗེ་འཆང་། ། ཞེས་པ་དང་པོར་བརྩམས་ཏེ། ལུས་བཏུད་ནས་ནི་སྤྱན་སྔར་འདུག ། ཅེས་པའི་བར་གྱི་ཚིགས་སུ་བཅད་པ་བཅུ་དྲུག་གིས་ནི་ཞུས་པའོ། །
དེ་ནས་བཅོམ་ལྡན་ཤཱཀྱ་ཐུབ། ། ཅེས་པ་དང་པོར་བརྩམས་ཏེ། བཅོམ་ལྡན་དེ་ནི་ལེགས་ཞེས་གསོལ། ། ཞེས་བྱ་བའི་བར་གྱི་ཚིགས་བཅད་དྲུག་གིས་ནི་སླར་གསུངས་པའོ། ། དེ་ནས་བཅོམ་ལྡན་ཤཱཀྱ་ཐུབ། ། གསང་སྔགས་རིགས་ཆེན་ཐམས་ཅད་དང་། ། ཞེས་པ་དང་པོར་བརྩམས་ཏེ། རིགས་ཆེན་གཙུག་ཏོར་ཆེར་གཟིགས་ནས། ཞེས་བྱ་བའི་བར་གྱི་ཚིགས་བཅད་གཉིས་ཀྱིས་ནི་རིགས་དྲུག་ལ་གཟིགས་པའོ། ། ཚིག་གི་བདག་པོས་ཚིགས་སུ་བཅད། །
ཅེས་བྱ་བ་དང་པོར་བརྩམས་ཏེ། ཨ་ར་པ་ཙ་ན་ཡ་ཏེ་ན་མཿ ། ཞེས་བྱ་བའི་བར་གྱི་ཚིགསབཅད་གསུམ་གྱིས། སྒྱུ་འཕྲུལ་དྲྭ་བ་མངོན་པར་རྫོགས་པའི་བྱང་ཆུབ་པའི་རིམ་པ་གསུངས་སོ། ། འདི་ལྟར་སངས་རྒྱས་བཅོམ་ལྡན་འདས། ། ཞེས་པ་དང་པོར་བརྩམས་ཏེ། ཐེག་པ་ཆེན་པོའི་ཚུལ་གྱིས་མཆོག ། ཅེས་པའི་བར་གྱིས་ཚིགས་བཅད་བཅུ་བཞིས། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་སྒོ་ནས་བྱང་ཆུབ་ཀྱི་སེམས་རྡོ་རྗེ་ལ་བསྟོད་པའོ། ། སངས་རྒྱས་རྣམ་པར་སྣང་མཛད་ཆེ། །
ཞེས་པ་དང་པོར་བརྩམས་ཏེ། རྡོ་རྗེ་ལྕགས་ཀྱུ་ཞགས་པ་ཆེ། ། ཞེས་པའི་བར་ཚིག་རྐང་གཅིག་མ་ཚང་བའི་ཚིགས་བཅད་ཉི་ཤུ་རྩ་ལྔས་ཤིན་ཏུ་རྣམ་པར་དག་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་སྒོ་ནས་བསྟོད་པའོ། ། རྡོ་རྗེ་འཇིགས་བྱེད་འཇིགས་པར་བྱེད། ། ཅེས་པ་དང་པོར་བརྩམས་ཏེ། སྒྲ་དང་ལྡན་པ་རྣམས་ཀྱི་མཆོག ། ཅེས་པའི་བར་གྱི་ཚིག་རྐང་གཅིག་དང་ཚིགས་སུ་བཅད་པ་བཅུས། མེ་ལོང་ལྟ་བུའི་ཡེ་ཤེས་ཀྱི་རང་བཞིན་གྱི་སྒོ་ནས་བསྟོད་པའོ། ། ཡང་དག་བདག་མེད་དེ་བཞིན་ཉིད། ། ཅེས་པ་དང་པོར་བརྩམས་ཏེ།
ཡེ་ཤེས་མེ་ལྕེ་འོད་རབ་གསལ། ། ཞེས་པའི་བར་གྱི་ཚིགས་བཅད་བཞི་བཅུ་རྩ་གཉིས་ཀྱིས་སོ་སོར་ཀུན་ཏུ་རྟོག་པའི་ཡེ་ཤེས་ཀྱི་སྒོ་ནས་བསྟོད་པའོ། ། འདོད་པའི་དོན་གྲུབ་དམ་པ་སྟེ། ། ཞེས་པ་དང་པོར་བརྩམས་ཏེ། ནོར་བུ་ཆེན་པོ་རིན་ཆེན་ཏོག ། ཅེས་པའི་བར་གྱི་ཚིགས་བཅད་ཉི་ཤུ་རྩ་བཞིས། མཉམ་པ་ཉིད་ཀྱི་ཡེ་ཤེས་ཀྱི་སྒོ་ནས་བསྟོད་པའོ། ། སངས་རྒྱས་ཀུན་གྱི་རྟོགས་བྱ་བ། ། ཞེས་པ་དང་པོར་བརྩམས་ཏེ། འཇམ་དཔལ་དཔལ་དང་ལྡན་པའི་མཆོག །
ཅེས་པའི་བར་གྱི་ཚིགས་བཅད་བཅོ་ལྔས་བྱ་བ་ནན་ཏན་གྱི་ཡེ་ཤེས་ཀྱི་སྒོ་ནས་བསྟོད་པའོ། ། མཆོག་སྦྱིན་རྡོ་རྗེ་མཆོག་ཁྱོད་འདུད། ། ཅེས་པ་དང་པོར་བརྩམས་ཏེ། སངས་རྒྱས་སྐུ་ཉིད་ཁྱོད་ལ་འདུད། ། ཅེས་པའི་བར་གྱི་ཚིགས་བཅད་ལྔས། རིགས་ལྔའི་སྒོ་ནས་ཡེ་ཤེས་ལྔ་ལ་བསྟོད་པའོ། ། འདི་ལྟར། ལག་ན་རྡོ་རྗེ་རྡོ་རྗེ་ཆེ། ། ཞེས་པ་དང་པོར་བརྩམས་ཏེ། ཆོས་ཀྱི་རྒྱལ་པོ་ཆེན་པོར་འགྱུར་རོ། །
ཞེས་པའི་བར་གྱིས་ནི་ཡོན་ཏན་གྱི་སྒོ་ནས་བསྟོད་པའོ། ། ཨོཾ་སརྦ་དྷརྨཱ། ཞེས་པ་དང་པོར་བརྩམས་ཏེ། དྷརྨ་དྷ་ཏུ་ཛྙཱ་ན་གརྦྷ་ཨཱཿ ཞེས་པའི་བར་གྱིས་ནི་སྔགས་ཀྱི་སྒོ་ནས་བསྟོད་པའོ། ། དེ་ནས་དཔལ་ལྡན་རྡོ་རྗེ་འཆང་། ། ཞེས་པ་དང་པོར་བརྩམས་ཏེ། རྫོགས་པའི་སངས་རྒྱས་ཀུན་གྱིས་བཤད། ། ཅེས་པའི་བར་གྱི་ཚིགས་བཅད་ལྔས་ཉེ་བར་བསྡུས་པའི་སྒོ་ནས་བསྟོད་པའོ། ། དེ་དག་གཅིག་ཏུ་བསྡུས་ན་ཚིགས་བཅད་བརྒྱ་དྲུག་ཅུ་རྩ་གཉིས་རྣམས་དང་།
ཡོན་ཏན་བརྒྱ་ལྔ་བཅུའི་གཞུང་གིས་བཅོམ་ལྡན་འདས་སམ་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་སྐུ་འཇམ་དཔལ་ཡེ་ཤེས་སེམས་པའི་མཚན་ཡང་དག་པར་བརྗོད་པའི་བསྡུས་པའི་དོན་བསྟན་ཏོ། ། ཞེས་ཤིན་ཏུ་གསལ་བར་གསུངས་སོ། ། འདིར་གཞུང་མཚམས་སོ་སོའི་སྐབས་ཀྱི་ཚིགས་བཅད་ཀྱི་གྲངས་ལྟར་ན་སྔགས་འོག་མ་དང་བཅས་པ་ལ་བརྒྱ་བདུན་ཅུ་ལྷག་ཙམ་འོང་བར་སྣང་བ་ལ། བརྒྱ་དྲུག་ཅུ་རྩ་གཉིས་ཞེས་འབྱུང་བ་ནི་ཁ་ཅིག་འདུད་པ་ཉི་ཤུ་ཡན་ཆད་ལ་བཤད་པ་ལྟར་རམ། དབྱེ་བསྡུའི་ཁྱད་པར་གཞན་ལ་དགོངས་པའམ། ཡི་གེ་པས་ནོར་བའམ། གང་ཡིན་དཔྱད་པར་བྱའོ། ༈ །ད་ནི་གསུམ་པ་ཚིག་གི་དོན་བཤད་པར་བྱ་སྟེ། དེ་ཡང་གཞུང་གིས་གཅོད་པའི་ཚུལ་སྔ་མ་དེ་ཉིད་སོར་བཞག་ནའང་ཚད་མར་གྱུར་པའི་ལེགས་བཤད་ཡིན་མོད། ལས་དང་པོ་པ་བདེ་བླག་ཏུ་འཇུག་པའི་ཕྱིར།
ངག་དོན་བསྡུས་ཏེ་བརྗོད་པ་ལ་གསུམ། ངོ་བོ་ཞུས་ལན་གྱི་སྒོ་ནས་མདོར་བསྟན། རྣམ་བཞག་གཏན་ལ་དབབ་པས་རྒྱས་པར་བཤད། རྒྱུད་དོན་ཡོངས་སུ་རྫོགས་པས་མཇུག་བསྡུ་བའོ། ། དང་པོ་ལ་གཉིས། ཞུས་པ་དང་། ལན་ནོ། ། དང་པོ་ལ་དྲུག་ལས། དང་པོ་གང་གིས་ཞུ་བ་པོའི་གཙོ་བོར་ནི། དེ་ནས་དཔལ་ལྡན་རྡོ་རྗེ་འཆང་། །
གདུལ་དཀའ་འདུལ་བ་རྣམས་ཀྱི་མཆོག ། དཔའ་བོ་འཇིག་རྟེན་གསུམ་ལས་རྒྱལ། ། རྡོ་རྗེ་དབང་ཕྱུག་གསང་བའི་རྒྱལ། ། པདྨ་དཀར་པོ་རྒྱས་འདྲའི་སྤྱན། ། པདྨ་རྒྱས་པའི་ཞལ་མངའ་བ། ། རང་གི་ལག་གིས་རྡོ་རྗེ་མཆོག ། ཡང་དང་ཡང་དུ་གསོར་བྱེད་པ། ། ཞེས་པ་སྟེ། དེ་ལ། དེ་ནས་ཞེས་པའི་སྐད་དོད།
ཨ་ཐའི་ཨ་སྐྱེ་མེད་སྟོང་པའི་རང་བཞིན་ཤེས་རབ་དང་། ཐ་དམིགས་མེད་སྙིང་རྗེའི་རང་བཞིན་ཐབས་གཉིས་ཟུང་དུ་འཇུག་པ་ཐོག་མར་སྟོན་པ་ཨེ་ཝཾ་བཞིན་ནོ། ། ཞེས་པ་དང་། ཐོག་མར་ཨ་ཐའི་ཨ་དང་། བར་དུ། ཨ་ནི་ཡིག་འབྲུ་ཀུན་གྱི་མཆོག ། ཅེས་ཆེ་བ་དང་བཅས་པའི་ཨ་དང་། ཐ་མར། ཛྙཱ་ན་གརྦྷ་ཨཱཿ ཞེས་པའི་ཨ་སྟེ་ཨ་གསུམ་གྱིས་བསྡུས་པའི་རྒྱུད་དོ། །
ཞེས་འཆད་པ་སོགས་ཡོད་ཀྱང་། འགྲེལ་པ་གཉིས་སུ་དེ་དག་མ་བཤད་པར། འགྲེལ་ཆེན་དུ། འཇམ་དཔལ་གཞོན་ནུར་གྱུར་པས། གངྒཱའི་ཀླུང་གི་བྱེ་མ་སྙེད་ཀྱི་སངས་རྒྱས་རྣམས་དང་པོར་ཐུགས་བསྐྱེད་པ་ནས། མཐར་སངས་རྒྱས་ཉིད་ལ་བཞག་པའི་བར་གྱི་བསྔགས་པ་བཅོམ་ལྡན་འདས་ཀྱིས་གསུངས་པ་ན། ལ་ལ་དག ། ཅི་འདི་དག་དོན་ཅི་ལྟ་བ་ཉིད་ཡིན་ནམ། ཡང་ན་གུས་པར་བསྐྱེད་པའི་ཕྱིར་སྟོན་པ་ཡིན་ནམ་སྙམ་པའི་རྟོག་པ་སྐྱེ་སྟེ། དེ་བསལ་བའི་ཕྱིར།
དེ་ནས་ཞེས་སོགས་དང་། ཡང་ན། ལེའུ་གོང་མ་རྣམས་སུ་འཇམ་དཔལ་གྱི་བསྔགས་པ་དཔག་ཏུ་མེད་པ་གསུངས་ཀྱང་། དེའི་རང་བཞིན་ནི་མ་བསྟན་ཏོ་སྙམ་པ་རྣམས་ཀྱི་རྟོག་པ་ཕྱག་ན་རྡོ་རྗེས་མཁྱེན་ནས་དེ་བསལ་བའི་ཕྱིར། དེ་ནས་ཞེས་སོགས་དང་། ཡང་ན་བཅོམ་ལྡན་འདས་ཉིད་ཀྱིས་མ་འོངས་པའི་སེམས་ཅན་རྣམས་ཀྱི་དོན་དུ་གསོལ་བ་འདེབས་པའི་ཆེད་དུ། ཕྱག་ན་རྡོ་རྗེ་ལ་གཟིགས་པ་ན། དེས་ཞུས་པའི་ཕྱིར་དེ་ནས་ཞེས་བྱ་བ་ལ་སོགས་པ་གསུངས་སོ། ། ཞེས་དང་། འགྲེལ་པ་གཉིས་ཀ་ལས།
འཇམ་དཔལ་སྒྱུ་འཕྲུལ་དྲྭ་བ་ཁྲི་དྲུག་སྟོང་པའི་ཏིང་ངེ་འཛིན་གྱི་དྲྭ་བའི་ལེའུར། དཀྱིལ་འཁོར་པའི་ལྷ་རྣམས་ཀྱི་ཏིང་ངེ་འཛིན་གྱི་ཁྱད་པར་གསུངས་པས། དེའི་འོག་ཏུ་སྐབས་རྙེད་པ་དང་། ཏིང་ངེ་འཛིན་ཐམས་ཅད་ཀྱི་ངོ་བོ་ཉིད་འཇམ་དཔལ་གཞོན་ནུར་གྱུར་པའི་མཚན་ཉེ་བར་བསྟན་པ་བཤད་པར་བྱ་བའི་ཕྱིར། དེ་ནས་ཞེས་བྱ་བ་ལ་སོགས་པ་གསུངས་སོ། ། དེ་བས་ན་དེ་ནས་ཞེས་བྱ་བའི་སྒྲ་འདི་ནི་དེ་མ་ཐག་པར་རབ་ཏུ་སྦྱར་གྱི་བཀྲ་ཤིས་པའི། ལ་སོགས་པར་ནི་བལྟ་བར་མི་བྱའོ། ། ཞེས་བཤད་དོ། ། དེ་བཞིན་དུ། རྗེ་བཙུན་ས་སྐྱ་པ་ཆེན་པོས་ཀྱང་།
འཇམ་དཔལ་ཁྲི་དྲུག་སྟོང་པའི་ལེའུ་དྲུག་པ་འཇམ་དཔལ་གླུར་བླངས་ཀྱི་ལེའུ་སྟོན་པ་མཚན་ཡང་དག་པར་བརྗོད་པའོ། ། དེ་ཡང་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པ་ཡང་དག་པའི་ཡེ་ཤེས་ལ་འཇམ་དཔལ་དུ་བསྟན་པས། དེའི་མཚན་བརྗོད་པར་དཀའ་བས་མཚན་ཡང་དག་པར་བརྗོད་པར་ཡང་ཤིན་ཏུ་གསལ་བར་མ་བསྟན་ཏེ། མི་གསལ་ཞིང་བྱིངས་ཆེ་བར་བསྟན་པའོ། ། ཞེས་སྐུ་གསུམ་གྱི་སྒོ་ནས་མཚན་བསྟན་ཚུལ་སྔར་བཤད་པ་ལྟར་གསུངས་སོ། ། དེའི་ཕྱིར། དེ་ནས་ཞེས་བྱ་བའི་སྒྲ་ནི། ལེའུ་སྔ་མ་འདས་མ་ཐག་པ་དང་མཚམས་སྦྱར་བའི་ཚིག་ཏུ་ཤེས་པར་བྱའོ། ། སྐབས་ཀྱི་དོན་ཞུ་བ་པོའི་ཁྱད་པར་དངོས་ནི། ཚོགས་གཉིས་ཡོངས་སུ་རྫོགས་པའི་དཔལ་ལམ།
གཉིས་སུ་མེད་པའི་ཡེ་ཤེས་ཀྱི་དཔལ་དང་ལྡན་ཞིང་། མཚོན་བྱ་དོན་གྱི་རྡོ་རྗེ་ཡེ་ཤེས་ལྔ་དང་། མཚོན་བྱེད་རྟགས་ཀྱི་རྡོ་རྗེ་རྩེ་མོ་ལྔ་པ་རྟག་ཏུ་འཆང་བས། གདུལ་བར་དཀའ་བ་དབང་ཕྱུག་ལ་སོགས་པ་ལྷ་དང་། བདུད་དང་། མུ་སྟེགས་ལ་སོགས་པ་འདུལ་བ་རྣམས་ཀྱི་ནང་ནས་ཆེས་མཆོག་ཏུ་གྱུར་པའོ། ། དེ་ཡང་གང་གིས་ཀྱང་འཇིགས་པ་མེད་པས་དཔའ་བོ་ས་འོག་ས་སྟེང་། ས་བླར་གནས་པའི་འཇིག་རྟེན་གསུམ་པོ་ལྷ་དང་། ལྷ་མིན་མི་རྣམས་སྨིན་གྲོལ་ལ་བཀོད་པ་སོགས་ཐབས་སྣ་ཚོགས་ཀྱིས། དེ་དག་ལས་རྒྱལ་ཞིང་།
རྡོ་རྗེའི་རིགས་ཐམས་ཅད་ལ་མངའ་མཛད་པའི་དབང་གིས་ཕྱུག་པ་དང་། གནོད་སྦྱིན་གསང་བ་པ་རྣམས་འདུལ་བའི་ཕྱིར། དེ་དག་གི་རྒྱལ་པོའི་ཚུལ་འཛིན་ཅིང་། པདྨ་དཀར་པོ་རྒྱས་པ་དང་འདྲ་བར་ཡིད་འཕྲོག་པའི་སྤྱན་དང་། པདྨ་རབ་ཏུ་རྒྱས་པ་དང་འདྲ་བའི་ཞལ་གྱི་དཀྱིལ་འཁོར་མཛེས་པ་མངའ་བ་དེས། རང་གི་ལག་གིས་ཡེ་ཤེས་ལྔའི་རང་བཞིན་གྱི་རྡོ་རྗེ་མཆོག ། ཡང་དང་ཡང་དུ་གསོར་བར་བྱེད་པ་དེའི་ཕྱིར། ཕྱག་ན་རྡོ་རྗེ་ཞེས་བྱའོ། ། གཉིས་པ་གང་དང་ལྷན་ཅིག་པའི་གྲོགས་ནི། ཁྲོ་གཉེར་རིམ་པར་ལྡན་ལ་སོགས། །
ལག་ན་རྡོ་རྗེ་མཐའ་ཡས་པ། ། དཔའ་བོ་གདུལ་དཀའ་འདུལ་བ་པོ། ། འཇིགས་སུ་རུང་དང་དཔའ་བྱད་ཅན། ། རྡོ་རྗེ་རྩེ་མོ་རབ་འཕྲོ་བ། ། རང་གི་ལག་གིས་གསོར་བྱེད་པ། ། སྙིང་རྗེ་ཆེ་དང་ཤེས་རབ་དང་། ། ཐབས་ཀྱིས་འགྲོ་དོན་བྱེད་པའི་མཆོག ། དགའ་མགུ་རངས་པའི་བསམ་པ་ཅན། ། ཁྲོ་བོའི་ལུས་ཀྱི་གཟུགས་ལྡན་པ། ། སངས་རྒྱས་ཕྲིན་ལས་བྱེད་པའི་མགོན། །
ལུས་བཏུད་རྣམས་དང་ལྷན་ཅིག་ཏུ། ། ཞེས་པ་སྟེ། ཁྲོ་བོ་ཁྲོ་གཉེར་རིམ་པར་ལྡན་པ་དང་། འདོད་པའི་རྒྱལ་པོ་དང་། མི་གཡོ་བ་དང་། གཞན་གྱིས་མི་ཐུབ་པ་ལ་སོགས་པ་ལག་ན་རྡོ་རྗེ་མཐའ་ཡས་པ་སྟེ། དེ་དག་ཀྱང་གཙོ་བོ་ལྟར་དཔའ་བོ་དང་། གདུལ་བར་དཀའ་བའི་གདུག་པ་ཅན་རྣམས་འདུལ་བ་པོ་ཤིན་ཏུ་འཇིགས་སུ་རུང་བ་དང་། རབ་ཏུ་དཔའ་བའི་བྱད་བཞིན་ཅན་དང་། རྡོ་རྗེ་རྩེ་མོ་ཞེས་རྩེ་མོའི་དོན།
མཆོག་གམ་ཐོག་མའི་ཆ་སྟེ། དེ་ལས་རྡོ་རྗེ་དཔག་ཏུ་མེད་པ་རབ་ཏུ་འཕྲོ་བ། རང་གི་ལག་གིས་གྱེན་དུ་གསོར་བར་བྱེད་པ་རྣམས། བསམ་པའི་ཁྱད་པར་སྙིང་རྗེ་ཆེན་པོ་དང་། གནས་ལུགས་རྟོགས་པའི་ཤེས་རབ་དང་ལྡན་པས། སྦྱོར་བའི་ཁྱད་པར་ཐབས་ལ་མཁས་པ་ཉིད་ཀྱིས་འགྲོ་བ་མཐའ་ཡས་པའི་དོན་བྱེད་པའི་མཆོག་ཏུ་གྱུར་པའོ། ། དེའི་ཚེ་ཡང་གཞན་དོན་གྱི་རྒྱུ་ཡི་ཁྱད་པར་མཐོང་བས་དགའ་བ། འབྲས་བུའི་ཁྱད་པར་མཐོང་བས་མགུ་བ། དེ་གཉིས་ཀ་རྫོགས་པར་མཐོང་བས་རངས་པའི་བསམ་པ་ཅན། ཁྲོ་བོའི་ལུས་ཀྱི་གཟུགས་ལྡན་པ། །
ཞེས་པ་ནི། ཁྲོས་པའི་གཟུགས་ཅན་ཡིན་གྱི་ཁྲོས་པ་ནི་མ་ཡིན་ཏེ། ཐུགས་རྗེ་ཆེན་པོའི་རང་བཞིན་ཅན་ཡིན་པའི་ཕྱིར་རོ། ། སྔགས་དོན་ལས། ཁྲོ་བོའི་ལུས་ཀྱི་གཟུགས་ཇི་ལྟ་བུ་ཞེ་ན། འཇིགས་བྱེད་ཆེན་པོ་དང་། ཧ་ཧའི་གད་སྒྲོགས་དང་། ཞེས་སོགས་ཀྱི་མཐར་སྦྲུལ་གྱི་རྒྱན་དང་། སྟག་ལྤགས་ཀྱིས་སྨད་གཡོགས་པ་དེ་རྣམས་དང་ལྡན་པ་ཞེས་སོ། ། དེས་ན་སེམས་ཅན་འདུལ་བའི་ཕྱིར་ཁྲོ་བོའི་ལུས་ཀྱི་གཟུགས་སུ་སྟོན་པ་དང་ལྡན་པའོ། །
ཉིད་ཀྱི་ཕྱིར་སངས་རྒྱས་རྣམས་ཀྱི་ཕྲིན་ལས་གཞན་དོན་འབའ་ཞིག་བྱེད་པའི་སྒོ་ནས། འགྲོ་བ་རྣམས་ཀྱི་མགོན་དུ་གྱུར་ཅིང་། གཙོ་བོ་ལྟར་སྟོན་པ་ལ་ཞུ་བ་བྱེད་པའི་ཕྱིར་ལུས་གུས་པས་བཏུད་པ་རྣམས་དང་ལྷན་ཅིག་ཏུའོ། ། གསུམ་པ་ཚུལ་ཇི་ལྟར་ཞུས་པའི་སྤྱོད་ལམ་ནི། དེ་བཞིན་གཤེགས་པ་བཅོམ་ལྡན་འདས། ། རྫོགས་སངས་རྒྱས་ལ་ཕྱག་འཚལ་ནས། ། ཐལ་མོ་སྦྱར་བར་བྱས་ནས་ནི། ། སྤྱན་སྔར་འདུག་སྟེ་འདི་སྐད་གསོལ། ། ཞེས་ཏེ། བརྟག་གཉིས་ལས།
དཔལ་ལྡན་དེ་བཞིན་ཉིད་གཤེགས་ཤིང་། ། དེ་བཞིན་སླར་ཡང་གཤེགས་པ་ཉིད། ། ཅེས་པ་ལྟར། ཆོས་སྐུ་དེ་བཞིན་ཉིད་དུ་གཤེགས་ཤིང་། གཟུགས་སྐུ་དེ་བཞིན་ཉིད་ལས་སླར་གཤེགས་པ་དང་། དེ་ཉིད་ལས། ཡང་ན་ཉོན་མོངས་ལ་སོགས་བདུད། ། འཇོམས་ཕྱིར་བཅོམ་ལྡན་འདས་ཞེས་བྱ། ། ཞེས་པ་ལྟར། བདུད་བཞི་བཅོམ་པས་བཅོམ་ལྡན་འདས་དང་།
སྤངས་རྟོགས་མཐའ་དག་ཡོངས་སུ་རྫོགས་ཤིང་། རྣམ་བཤད་རིགས་པ་ལས། མ་རིག་གཉིད་ལས་སངས་ཕྱིར་དང་། ། ཤེས་བྱ་ལ་ཡང་བློ་རྒྱས་ཕྱིར། ། སངས་རྒྱས་པདྨ་ལྟར་སངས་རྒྱས། ། དེ་ཕྱིར་སངས་རྒྱས་མཚན་གསོལ་ཏོ། ། ཞེས་པ་ལྟར། མ་རིག་པ་སངས་བའམ། ཤེས་བྱ་ལ་བློ་རབ་ཏུ་རྒྱས་པ་ལ་སྒོ་གསུམ་གུས་པས་ཕྱག་འཚལ་ནས། སླར་ཡང་།
ཐལ་མོ་སྦྱར་བར་བྱས་ནས་ནི་སྟོན་པའི་སྤྱན་སྔར་འདུག་སྟེ། འཆད་པར་འགྱུར་བའི་ཚིག་འདི་སྐད་གསོལ་བར་བྱེད་དོ། ། བཞི་པ་གང་གི་དོན་དུ་ཞུས་པའི་དགོས་པ་ལ། རང་དོན་ནི། ཁྱབ་བདག་བདག་ལ་སྨན་པ་དང་། ། བདག་དོན་བདག་ལ་ཐུགས་བརྩེའི་ཕྱིར། ། སྒྱུར་འཕྲུལ་དྲྭ་བས་མངོན་རྫོགས་པའི། ། བྱང་ཆུབ་ཅི་ནས་བདག་ཐོབ་མཛོད། ། ཅེས་ཏེ། ཀྱེ་མཁྱེན་བརྩེས་ཡུལ་ཐམས་ཅད་ལ་ཁྱབ་ཅིང་དབང་བསྒྱུར་བའི་བདག་པོ་ཞེས་བོས་ནས།
བདག་ལ་ཕྱིས་སྨན་པ་སྟེ་ཕན་པ་དང་། བདག་འཕྲལ་དུ་བདེ་བའི་དོན་དང་། དེ་གཉིས་ཀ་རྫོགས་པའི་ཆེད་དུ་བདག་ལ་ཐུགས་བརྩེ་བའི་ཕྱིར་ན། རྣམ་འཕྲུལ་སྣ་ཚོགས་པའི་སྒྱུ་འཕྲུལ་སེམས་ཅན་འདྲེན་པའི་ཐབས་སུ་གྱུར་པའི་དྲྭ་བས་འཁོར་བའི་མཚོ་ལས་དྲངས་ནས། ཆོས་ཐམས་ཅད་རྣམ་པ་ཐམས་ཅད་དུ་ཕྱིན་ཅི་མ་ལོག་པར་མངོན་པར་རྫོགས་པར་བྱང་ཆུབ་པའི་ཚུལ་དེ། ཅི་ནས་ཀྱང་བདག་གིས་ཐོབ་པའི་ཆེད་དུ་བཤད་པར་མཛོད་ཅིག་པའོ། ། གཞན་དོན་ནི། ཉོན་མོངས་པས་ནི་སེམས་དཀྲུགས་ཤིང་། ། མི་ཤེས་འདམ་དུ་བྱིང་བ་ཡི། ། སེམས་ཅན་ཀུན་ལ་སྨན་པ་དང་། །
བླ་མེད་འབྲས་བུ་ཐོབ་བྱའི་ཕྱིར། ། ཞེས་ཏེ། ཆགས་སོགས་ཉོན་མོངས་པ་སྣ་ཚོགས་པས་ནི་སེམས་ཀུན་ཏུ་དཀྲུགས་ཤིང་། བརྒལ་བར་དཀའ་བ་མི་ཤེས་པའམ་མ་རིག་པའི་འདམ་དུ་བྱིང་བ་ཡི་སེམས་ཅན་རྣམས་ལ་གནས་སྐབས་ཀུན་ཏུ་སྨན་པ་དང་། ། མཐར་ཐུག་བླ་ན་མེད་པའི་འབྲས་བུ་སངས་རྒྱས་ཐོབ་པར་བྱའི་ཕྱིར་དུའོ། ། ལྔ་པ་གང་ཞིག་ཞུས་པའི་དོན་ལ། དང་པོར་གསུང་པ་པོའི་ཁྱད་པར་ནི། རྫོགས་པའི་སངས་རྒྱས་བཅོམ་ལྡན་འདས། ། འགྲོ་བའི་བླ་མ་སྟོན་པ་པོ། ། དམ་ཚིག་ཆེན་པོ་དེ་ཉིད་མཁྱེན། །
དབང་པོ་བསམ་པ་མཁྱེན་མཆོག་གིས། ། ཞེས་ཏེ། ཡང་དག་པར་རྫོགས་པའི་སངས་རྒྱས་བཅོམ་ལྡན་འདས། ལྷ་དང་བཅས་པའི་འགྲོ་བའི་བླ་མ་གདུལ་བྱ་རྣམས་ལ་རྣམ་གྲོལ་གྱི་ལམ་སྟོན་པ་པོ་སྟེ། དེ་ཡང་བརྡ་དང་། གྲུབ་མཐའ་དང་། སྡོམ་པ་དང་། དཀྱིལ་འཁོར་དང་། སྔགས་དང་། ཕྱག་རྒྱ་དང་།
ལྷ་རྣམས་ཀྱིས་འདའ་བར་མི་བྱ་བའི་དམ་ཚིག་ཆེན་པོ། ཡུལ་ཐམས་ཅད་ཀྱི་དེ་ཁོ་ན་ཉིད་མཁྱེན་པ་དང་། དད་པ་དང་། བརྩོན་འགྲུས་དང་། དྲན་པ་དང་། ཏིང་ངེ་འཛིན་དང་། ཤེས་རབ་ཀྱི་དབང་པོ་རྟུལ་འབྲིང་རྣོན་པོའི་དབྱེ་བ་དང་། རིགས་ཅན་གསུམ་ལ་སོགས་པའི་བསམ་པའི་བྱེ་བྲག་རྣམས་ཇི་ལྟ་བ་བཞིན་དུ་མཁྱེན་པ་མཆོག་གིས་སོ། ། སྔགས་དོན་ལས། རིགས་ལྔ་དང་སྦྱར་ནས་ཀྱང་འཆད་དོ། །
གསུང་བྱའི་ངོ་བོ་ནི། བཅོམ་ལྡན་འདས་ཀྱི་ཡེ་ཤེས་སྐུ། ། གཙུག་ཏོར་ཆེན་པོ་ཚིག་གི་བདག ། ཡེ་ཤེས་སྐུ་ཏེ་རང་བྱུང་བ། ། འཇམ་དཔལ་ཡེ་ཤེས་སེམས་དཔའ་ཡི། ། མིང་ནི་ཡང་དག་བརྗོད་པའི་མཆོག ། ཅེས་ཏེ། རྡོ་རྗེ་སྙིང་པོ་རྒྱན་གྱི་རྒྱུད་ལས། བདེ་གཤེགས་དྲི་མེད་ཤེས་རབ་ནི། ། རྡོ་རྗེ་རྣོན་པོར་དེ་བཤད་དོ། །
ཞེས་པ་ལྟར། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་དྲི་མ་མེད་པའི་ཡེ་ཤེས་ཀྱི་སྐུ་གཙུག་ཏོར་ལྟར་བཀུར་བར་འོས་ཤིང་། གཞན་པས་མཆོག་ཏུ་གྱུར་པའི་ཕྱིར་ཆེན་པོའོ། ། དེ་ཉིད་སངས་རྒྱས་ཐམས་ཅད་ཀྱི་གསུང་ལ་འཇུག་ཅིང་དབང་བསྒྱུར་བས་ཚིག་གི་བདག་པོ་ཡེ་ཤེས་ལྔའི་རང་བཞིན་གྱི་སྐུ་སྟེ། ཟླ་བ་དང་རྡོ་རྗེ་སོགས་ཕྱི་རོལ་གྱི་བརྡ་དང་དམིགས་པ་ཙམ་གྱིས་བསྐྱེད་པ་མ་ཡིན་པར། ཟབ་དོན་བསྒོམས་པའི་སྟོབས་ཀྱིས་གྲུབ་པས། རང་བྱུང་ཞེས་བྱ་བའི་ཁྱད་པར་དེ་དག་ལྡན་པའི་འཇམ་དཔལ་ཡེ་ཤེས་སེམས་དཔའ་ཡི་མིང་ནི་ཡང་དག་པར་བརྗོད་པའི་ཚུལ་དེ་ཆོས་ཐམས་ཅད་ལས་མཆོག་ཏུ་གྱུར་པའོ། ། འོ་ན་ཡེ་ཤེས་ཀྱི་སྐུ་དང་། ཡེ་ཤེས་སེམས་དཔའ་ལ་ཁྱད་པར་ཅི་ཡོད་ཅེ་ན། ཕྱག་རྒྱ་ཆེན་པོ་ནི་ཡེ་ཤེས་ཀྱི་སྐུའོ། །
དམ་ཚིག་གི་ཕྱག་རྒྱ་ཐུགས་ཀའི་ཟླ་བའི་དཀྱིལ་འཁོར་དང་། རྡོ་རྗེའི་གཟུགས་སུ་གྱུར་པས་ན་ཡེ་ཤེས་སེམས་དཔའ་སྟེ། ཁྱད་པར་ནི་དེ་ཡིན་ནོ། ། ཞེས་སོ། ། སྔགས་དོན་ལས། རྐང་པ་དང་པོས་མེ་ལོང་། ། གཙུག་ཏོར་ཆེན་པོ་མཉམ་ཉིད། ཚིག་གི་བདག་པོར་སོར་རྟོག ། ཡེ་ཤེས་སྐུ་བྱ་གྲུབ། རང་བྱུང་ཆོས་དབྱིངས་ཡེ་ཤེས་སུ་འཆད་དོ། །
བཤད་བྱ་དེའི་ཆེ་བ་ནི། དོན་ཟབ་དོན་ནི་རྒྱ་ཆེ་ཞིང་། ། དོན་ཆེན་མཚུངས་མེད་རབ་ཞི་བ། ། ཐོག་མ་བར་དང་མཐར་དགེ་བ། ། འདས་པའི་སངས་རྒྱས་རྣམས་ཀྱིས་གསུངས། ། མ་འོངས་རྣམས་ཀྱང་གསུང་འགྱུར་ལ། ། ད་ལྟར་བྱུང་བའི་རྫོགས་སངས་རྒྱས། ། ཡང་དང་ཡང་དུ་གསུང་པ་གང་། ། རྒྱུད་ཆེན་སྒྱུ་འཕྲུལ་དྲྭ་བ་ལས། ། རྡོ་རྗེ་འཆང་ཆེན་གསང་སྔགས་འཆང་། །
དཔག་མེད་རྣམས་ཀྱིས་དགའ་བཞིན་དུ། ། གླུར་བླངས་གང་ལགས་བཤད་དུ་གསོལ། ། ཞེས་ཏེ། སྟོང་ཉིད་སྤྲོས་བྲལ་སྟོན་པས་དོན་ཟབ་པ་དང་། སངས་རྒྱས་ཀྱི་ཡོན་ཏན་སོགས་སྟོན་པས་དོན་ནི་རྒྱ་ཆེ་ཞིང་། སེམས་ཅན་ཐམས་ཅད་ཀྱི་བསམ་པ་རྫོགས་པའི་ཐབས་སྟོན་པས་དོན་ཆེན་པོ། ཆོས་དབྱིངས་མཉམ་པ་མེད་པ་སྟོན་པས་དོན་མཚུངས་པ་མེད་པ། མྱ་ངན་ལས་འདས་པ་སྟོན་པས་རབ་ཏུ་ཞི་བ། ཐེགས་པ་གསུམ་སྟོན་པས་སམ། བྱ་བ་དང་།
སྤྱོད་པ་དང་། རྣལ་འབྱོར་གྱི་དབྱེ་བས་སམ། ཐོས་པ་དང་། བསམ་པ་དང་། བསྒོམ་པའི་དབྱེ་བས། ཐོག་མ་དང་། བར་དང་། མཐའ་མར་དགེ་བ་སྟེ། རྒྱན་ལས། དད་དང་དགའ་དང་བློ་རྣམས་ཀྱི། །
རྒྱུ་ཕྱིར་ཆོས་ནི་དགེ་བ་ཡིན། ། ཞེས་པ་ལྟར། ཐོག་མར་ཐོས་བྱུང་གི་ཤེས་རབ་དང་བའི་དད་པའི་རྒྱུ་དང་། བར་དུ་བསམ་བྱུང་གི་ཤེས་རབ་ཡིད་ཆེས་ཀྱི་དགའ་བའི་རྒྱུ་དང་། མཐའ་མར་བསྒོམས་བྱུང་གི་ཤེས་རབ་རྣམ་གྲོལ་གྱི་བློའི་རྒྱུ་ཡིན་པའི་ཕྱིར་རོ། ། དེའི་ཕྱིར་སྤྱིར་འདས་པའི་སངས་རྒྱས་རྣམས་ཀྱིས་གསུངས་ཤིང་། མ་འོངས་པའི་སངས་རྒྱས་རྣམས་ཀྱིས་ཀྱང་གསུང་བར་འགྱུར་ལ། ད་ལྟར་བྱུང་བའི་རྫོགས་པའི་སངས་རྒྱས་རྣམས་ཀྱིས་ཡང་དང་ཡང་དུ་གསུངས་ཤིང་བསྔགས་པ་གང་ཡིན་པ་འདི་ནི་བྱེ་བྲག་ཏུ་རྩ་བའི་རྒྱུད་ཆེན་འཇམ་དཔལ་སྒྱུ་འཕྲུལ་དྲྭ་བ་ཁྲི་དྲུག་སྟོང་པ་ལས། སྐུ་གསུང་ཐུགས་རྡོ་རྗེའི་དངོས་གྲུབ་འཆང་བ་ཆེན་པོ་རྣམས་དང་། གསང་སྔགས་ཀྱི་ཚིག་དོན་འཆང་བ་དཔག་ཏུ་མེད་པ་རྣམས་ཀྱིས་རབ་ཏུ་དགའ་བཞིན་དུ།
ཡང་དག་པར་གླུར་བླངས་པ་གང་ལགས་པ་སྟེ། དེ་ཉིད་བཤད་དུ་གསོལ་ཞེས་པའོ། ། དྲུག་པ་ཞུས་ནས་ཇི་ལྟར་འཛིན་པའི་ཚུལ་ནི། མགོན་པོ་རྫོགས་སངས་རྒྱས་ཀུན་གྱི། ། གསང་འཛིན་ཅི་ནས་བདག་འགྱུར་ཕྱིར། ། ངེས་པར་འབྱུང་གི་བར་དུ་འདི། ། བདག་གི་བསམ་པ་བརྟན་པོས་བཟུང་། ། ཉོན་མོངས་མ་ལུས་བསལ་བ་དང་། ། མི་ཤེས་མ་ལུས་སྤང་བའི་ཕྱིར། ། བསམ་པའི་ཁྱད་པར་ཇི་བཞིན་དུ། །
སེམས་ཅན་རྣམས་ལ་བཤད་པར་འཚལ། ། ཞེས་ཏེ། ཀྱེ་འགྲོ་བའི་མགོན་པོ་ཞེས་བོས་ནས། དུས་གསུམ་གྱི་རྫོགས་པའི་སངས་རྒྱས་ཀུན་གྱི་སྐུ་གསུང་ཐུགས་ཀྱི་གསང་བ་འཛིན་པར་ཅི་ནས་ཀྱང་བདག་འགྱུར་བའི་ཕྱིར་ན། རྫོགས་པའི་བྱང་ཆུབ་ཏུ་ངེས་པར་འབྱུང་གི་བར་དུ། མཚན་ཡང་དག་པར་བརྗོད་པ་འདི་ཡང་བདག་གི་བསམ་པ་བརྟན་པོས་བཟུང་བར་བགྱི་ཞིང་། དེ་ནས་ཀྱང་དགོས་པ་ཉོན་མོངས་དང་། ལས་དང་། སྐྱེ་བའི་ཀུན་ནས་ཉོན་མོངས་པ་མ་ལུས་པ་བསལ་བ་དང་། མེ་ཤེས་པའམ་མ་རིག་པ་བག་ཆགས་དང་བཅས་པ་མ་ལུས་པ་སྤང་བར་བྱ་བའི་ཕྱིར་དུ་ཚུལ་བསམ་པ་དམན་འབྲིང་ལ་སོགས་པའི་ཁྱད་པར་ཇི་ལྟ་བ་བཞིན།
ཡུལ་སེམས་ཅན་རྣམས་ལ་བཤད་པར་འཚལ་ལགས་སོ། ། ཞར་ལ་མཚམས་སྦྱར་བའི་ཚུལ་གྱིས་དེ་ཐམས་ཅད་ཀྱི་འཇུག་བསྡུ་བ་ནི། གསང་དབང་ལག་ན་རྡོ་རྗེ་ཡིས། ། དེ་བཞིན་གཤེགས་ལ་དེ་སྐད་དུ། ། གསོལ་ནས་ཐལ་མོ་སྦྱར་བྱས་ཏེ། ། ལུས་བཏུད་ནས་ནི་སྤྱན་སྔར་འདུག ། ཅེས་ཏེ། གནོད་སྦྱིན་གསང་བ་པ་རྣམས་ཀྱི་དབང་པོའམ། གསང་སྔགས་འཛིན་པའི་དབང་པོ་ལག་ན་རྡོ་རྗེ་ཡིས། དེ་བཞིན་གཤེགས་པ་ཤཱཀྱ་ཐུབ་པ་ལ།
ཚུལ་དེ་སྐད་དུ་གསོལ་ནས། སླར་ཐལ་མོ་སྦྱར་བར་བྱས་ཏེ། པུས་མོའི་ལྷ་ང་ས་ལ་བཙུགས་པ་ལ་སོགས་པ་ལུས་གུས་པས་བཏུད་ནས་ནི། སྟོན་པའི་སྤྱན་སྔར་ཆོས་ཉན་པའི་ཕྱིར་འདུག་པར་གྱུར་ཏོ། ༈ །གཉིས་པ་ལན་ལ་གཉིས། ཇི་ལྟར་གསུངས་པའི་ཚུལ། གང་གསུངས་པའི་ངོ་བོའོ། ། དང་པོ་ནི། དེ་ནས་བཅོམ་ལྡན་ཤཱཀྱ་ཐུབ། ། རྫོགས་པའི་སངས་རྒྱས་རྐང་གཉིས་མཆོག །
ཉིད་ཀྱི་ཞལ་ནས་ལྗགས་བཟང་བ། ། རིང་ཞིང་ཡངས་པ་བརྐྱང་མཛད་དེ། ། འཇིག་རྟེན་གསུམ་པོ་སྣང་བྱེད་ཅིང་། ། བདུད་བཞིའི་དགྲ་རྣམས་འདུལ་བྱེད་པ། ། སེམས་ཅན་རྣམས་ཀྱི་ངན་སོང་གསུམ། ། སྦྱོང་བར་བྱེད་པའི་འཛུམ་བསྟན་ནས། ། ཚངས་པའི་གསུང་ནི་སྙན་པ་ཡིས། ། འཇིག་རྟེན་གསུམ་པོ་ཀུན་བཀང་ནས། ། ལག་ན་རྡོ་རྗེ་སྟོབས་པོ་ཆེ། ། གསང་དབང་ལ་ནི་སླར་གསུང་པ། །
ཞེས་ཏེ། ཞུས་པའི་རྗེས་དེ་ནས་བཅོམ་ལྡན་ཤཱཀྱའི་རིགས་སུ་འཁྲུངས་ཤིང་། མི་མཐུན་པའི་ཕྱོགས་མཐའ་དག་ཐུབ་པ་སྔར་བཤད་པ་ལྟར། རྫོགས་པའི་སངས་རྒྱས་ལྷ་དང་མི་རྣམས་ཀྱི་དམ་པར་གྱུར་པས་རྐང་གཉིས་རྣམས་ཀྱི་མཆོག་གིས། གཞན་གྱི་ཁ་དང་ལྕེ་བྱིན་གྱིས་བརླབས་ནས་ཆོས་སྟོན་པ་ལྟ་བུ་མ་ཡིན་པས། ཉིད་ཀྱི་ཞལ་ནས་རྫུ་འཕྲུལ་སོགས་ལ་མི་ལྟོས་པར་བསོད་ནམས་ཀྱི་ཚོགས་ཆེན་པོ་ལས་བྱུང་བའི་ལྗགས་བཟང་བ། ཆུར་ཤིན་ཏུ་རིང་ཞིང་ཞལ་གྱི་དཀྱིལ་འཁོར་ཁེབས་པས་ཡངས་པ་སྟེ། བསྐལ་པ་དུ་མར་བདེན་ཚིག་གོམས་པས། སྲབ་ཅིང་ཆེ་ལ་ཟངས་ཀྱི་མདོག་ལྟ་བུ་ལ་སོགས་པའི་མཚན་ཉིད་ལ་སོགས་པ་དང་ལྡན་པ། བརྐྱང་ཞིང་ཕྱུང་བར་མཛད་དེ་གསུངས་ཞེས་འབྲེལ་ལོ། །
དེར་མ་ཟད་འཛུམ་པ་བསྟན་ནས་གསུངས་ཏེ། དེ་ཡང་ས་འོག ། ས་སྟེང་། ས་བླའི་འཇིགས་རྟེན་གསུམ་པོ་སྣང་བའམ་གསལ་བར་བྱེད་ཅིང་། ལྷའི་བུ་ལ་སོགས་པའི་བདུད་བཞི་ནི་གནོད་པའི་རང་བཞིན་ཡིན་པས་དགྲ་སྟེ། དེ་རྣམས་འདུལ་བར་བྱེད་པ་དང་། སེམས་ཅན་རྣམས་ཀྱི་ངན་སོང་གསུམ་རྒྱུ་དང་བཅས་པ་སྦྱོང་བར་བྱེད་པའི་འཛུམ་པ་བསྟན་ནས་སོ། ། དེའི་ཚུལ་ཡང་གང་གི་ཚེ་སངས་རྒྱས་བཅོམ་ལྡན་འདས་རྣམས་འཛུམ་པར་མཛད་པ་དེའི་ཚེ། ཞལ་ནས་འོད་ཟེར་ཁ་དོག་སྣ་ཚོགས་བྱུང་བས། ངན་སོང་གསུམ་གྱི་གནས་རྣམས་སྣང་བར་མཛད་ཅིང་སྡུག་བསྔལ་རྒྱུན་ཆད་ནས།
སངས་རྒྱས་མཐོང་སྟེ་དྲན་པ་རྙེད་པར་འགྱུར་རོ། ། དེ་ནས་སངས་རྒྱས་ལ་ཕྱག་འཚལ་ལོ། ། ཞེས་སོགས་དཀོན་མཆོག་གསུམ་དྲན་མ་ཐག་ཏུ་དེ་ནས་ཤི་འཕོས་ཤིང་། མཐོ་རིས་སུ་སྐྱེས་ཏེ་བྱང་ཆུབ་ཀྱི་སེམས་ཡོངས་སུ་བཟུང་ནས་ཕ་རོལ་ཏུ་ཕྱིན་པ་རྣམས་ལ་གོམས་པར་བྱས་པས། རིམ་གྱིས་སངས་རྒྱས་སུ་འགྱུར་བའོ། ། དེ་ནས་སྒྲ་གདངས་ཀྱི་ཁྱད་པར་ཉེ་རིང་ཀུན་དང་མཉམ་པར་ཐོས་པས་ཚངས་པའི་གསུང་ཞེས་སམ། ཡང་ན་ཚངས་པ་ཆེན་པོ་བཅོམ་ལྡན་འདས་ཤཱཀྱ་ཐུབ་པའི་གསུང་ནི་མཉན་ན་འདེབས་སྙན་པ་ཡིས་འཇིག་རྟེནགསུམ་པོ་ཡོངས་སུ་བཀང་ཞིང་ཁྱབ་པར་བྱས་ཏེ། ལག་ན་རྡོ་རྗེས་མི་མཐུན་པའི་ཕྱོགས་འཇོམས་པའི་སྟོབས་པོ་ཆེ། གསང་བའི་དབང་པོ་ལ་ནི་སླར་གསུངས་པའོ། ། གཉིས་པ་ནི།
སྙིང་རྗེ་ཆེ་དང་ལྡན་གྱུར་པས། ། འགྲོ་ལ་ཕན་པའི་དོན་དུ་ཁྱོད། ། ཡེ་ཤེས་ལུས་ཅན་འཇམ་དཔལ་གྱི། ། མིང་བརྗོད་པས་ནི་དོན་ཆེ་བ། ། དག་པར་བྱེད་ཅིང་སྡིག་སེལ་བ། ། ང་ལས་ཉན་པར་བརྩོན་པ་ནི། ། ལེགས་སོ་དཔལ་ལྡན་རྡོ་རྗེ་འཆང་། ། ལག་ན་རྡོ་རྗེ་ཁྱོད་ལེགས་སོ། ། གསང་བའི་བདག་པོ་དེ་ཕྱིར་ངས། ། ཁྱོད་ལ་ལེགས་པར་བསྟན་པར་བྱ། །
ཁྱོད་ནི་རྩེ་གཅིག་ཡིད་ཀྱིས་ཉོན། ། བཅོམ་ལྡན་དེ་ནི་ལེགས་ཞེས་གསོལ། ། ཞེས་ཚིག་རྐང་མཐའ་མ་ཞར་ལ་འོངས་པ་དང་བཅས་པ་སྟེ། གཙོ་བོར་ལེགས་སོ་ཞེས་པ་དང་འབྲེལ་ཏོ། ། དེ་ཡང་བསམ་པའི་ཁྱད་པར་སྙིང་རྗེ་ཆེན་པོ་དང་ལྡན་པར་གྱུར་པས། ཆེད་དུ་བྱ་བའི་ཁྱད་པར་འགྲོ་བ་ཐམས་ཅད་ལ་ཕན་པའི་དོན་དུ་ཁྱོད་ཀྱིས། མཉན་བྱའི་ཁྱད་པར་ཡེ་ཤེས་ཀྱི་ལུས་ཅན་འཕགས་པ་འཇམ་དཔལ་གྱི་མིང་ཡང་དག་པར་བརྗོད་པས་ནི། སངས་རྒྱས་འཐོབ་པ་སོགས་དོན་ཆེ་བ་དང་། སྒྲིབ་པ་དག་པར་བྱེད་ཅིང་སྡིག་པ་ཐམས་ཅད་སེལ་བ་དེ། སྟོན་པ་ང་ལས་ཉན་པར་བརྩོན་པ་ནི།
ལེགས་སོ་དཔལ་ལྡན་རྡོ་རྗེ་འཆང་ཞེས་མིང་ནས་བོས་ཤིང་། སླར་ཡང་མིང་གི་རྣམ་གྲངས་ལག་ན་རྡོ་རྗེ་ཁྱོད་ལེགས་སོ་ཞེས་ཤིན་ཏུ་དགྱེས་པས་ལེགས་སོ་ལན་གཉིས་སུ་གསུངས་ཏེ། ལུགས་ཀྱི་བསྟན་བཅོས་དག་ལས། ངོ་མཚར་བ་དང་སྨོད་པ་དང་། ། ཁྲོ་དང་ཞུམ་དང་ངེས་བཟུང་དང་། ། དད་དང་དགའ་བ་དག་ལ་ནི། ། ཚིག་གཅིག་ལན་གཉིས་འབྱུང་བ་ཡིན། ། ཞེས་པ་ལྟར་རོ། ། ཡང་མིང་གི་རྣམ་གྲངས་གསུམ་པ་གསང་བའི་བདག་པོ་ཞེས་བོས་ནས། དེ་ལྟར་ལེགས་པ་དེའི་ཕྱིར་ངན་ཁྱོད་ལ་མཚན་ཡང་དག་པར་བརྗོད་པ།
ལེགས་པར་བསྟན་པར་བྱ་ཡིས། ཁྱོད་ནི་སྣོད་ཀྱི་སྐྱོན་གསུམ་སྤངས་ནས། རྩེ་གཅིག་པའི་ཡིད་ཀྱིས་ཉོན་ཅིག ། ཅེས་ཕྱི་རབས་པ་རྣམས་ལ་བསླབ་པའི་ཕྱིར་དུ་རྗེས་སུ་གདམས་པའོ། ། དེ་ནས་གསང་བའི་བདག་པོས། བཅོམ་ལྡན་ཞེས་བོས་ནས། དེ་ནི་ཤིན་ཏུ་ལེགས་པས་ཚུལ་བཞིན་དུ་མཉན་པར་བགྱིའོ་ཞེས་གསོལ་བ་ནི། སྔ་མ་རྣམས་ཀྱི་ཞར་ལས་འོངས་པའི་མཇུག་སྡུད་དོ། ། དེ་ལྟར་ན་ཞུས་ལན་གྱི་ཚུལ་དེ་དག་གིས་གཞུང་འདིའི་དོན་རྣམས་མདོར་བསྟན་པ་སྟེ། ཞུ་བ་པོ་འཁོར་གྱི་ཆེ་བ།
བཤད་པ་པོ་སྟོན་པའི་ཆེ་བ། བཤད་བྱ་ཆོས་ཀྱི་ཆེ་བ་སོགས་ཀྱི་སྒོ་ནས། འཆད་འགྱུར་གྱི་དོན་རགས་པ་ཙམ་ཐོག་མར་བསྟན་པའི་ཕྱིར་རོ། ༈ །སྤྱི་དོན་གཉིས་པ་རྣམ་བཞག་གཏན་ལ་དབབ་པས་རྒྱས་པར་བཤད་པ་ལ་གཉིས། ཐུན་མོང་གི་རྣམ་བཞག་སྤྱིར་བསྟན། སོ་སོའི་རང་བཞིན་ཕྱེ་སྟེ་བཤད་པའོ། ། དང་པོ་ལ་གཉིས། བཤད་བྱ་རིགས་དྲུག་ལ་གཟིགས་པའི་ཚུལ། སྒྱུ་འཕྲུལ་དྲྭ་བས་བྱང་ཆུབ་པའི་ཚུལ་ལོ། ། དང་པོ་ནི།
དེ་ནས་བཅོམ་ལྡན་ཤཱཀྱ་ཐུབ། ། གསང་སྔགས་རིགས་ཆེན་ཐམས་ཅད་དང་། ། གསང་སྔགས་རིགས་སྔགས་འཆང་བའི་རིགས། ། རིགས་གསུམ་ལ་ནི་རྣམ་པར་གཟིགས། ། འཇིག་རྟེན་འཇིག་རྟེན་འདས་པའི་རིགས། ། འཇིག་རྟེན་སྣང་བྱེད་རིགས་ཆེན་དང་། ། ཕྱག་རྒྱ་ཆེན་པོའི་རིགས་མཆོག་དང་། ། རིགས་ཆེན་གཙུག་ཏོར་ཆེར་གཟིགས་ནས། ། ཞེས་ཏེ། ཞུས་ལན་གྱི་རྗེས་དེ་ནས།
བཅོམ་ལྡན་ཤཱཀྱ་ཐུབ་པས་བཤད་པར་བྱ་བའི་རིགས་ལ་གཟིགས་པ་སྟེ། མཉམ་པར་བཞག་ཅེས་མཚམས་སྦྱར་ནས། སྐབས་ཀྱི་དོན་ལ་འགྲེལ་ཆེན་གཉིས་སུ་རྒྱ་ཆེར་སྤྲོས་ནའང་གཞུང་གི་འབྲུ་གཉེར་བ་དང་ལྷན་ཅིག་ཏུ་གསལ་བར་བཤད་ན། གསང་སྔགས་ཀྱི་སྐད་དོད་མན་ཏྲའི་སྒྲ་ལས་ཡིད་དེ་སན་ཞེས་བྱ་བར་བཤད། ཧ་ནི་སྐྱོབ་པར་བྱེད་པའི་དོན། ཞེས་འདུས་པ་ལས་གསུངས་པ་ལྟར། མཚན་འཛིན་གྱི་རྣམ་རྟོག་ལས་ཡིད་སྐྱོབ་པར་བྱེད་པ་ནི་གསང་སྔགས་ཟླས། དེ་ཡང་བྱ་བ་དང་། སྤྱོད་པ་དང་། རྣལ་འབྱོར་གྱི་རྒྱུད་དང་།
རྟོག་པ་ལ་སོགས་པ་བསྐྱེད་པའི་གནས་སུ་གྱུར་པས་ན། རིགས་ཞེས་བྱ་ཞིང་། ཡུལ་དུས་ལ་སོགས་པ་ཐམས་ཅད་ལ་ཁྱབ་པས་ན་ཆེན་པོ་སྟེ། དེ་ཐམས་ཅད་ལ་གཟིགས་ནས་ཚིགས་སུ་བཅད་པ་གསུངས་སོ་ཞེས་སྦྱར་ཏེ། ། སྤྱིར་སྨྱོས་པའོ། ། དང་ཞེས་པ་ནི་ཕྱི་མ་སྡུད་པའོ། ། གསང་སྔགས་ཀྱང་དེ་ཡིན་ལ། རིགས་སྔགས་ཀྱང་དེ་ཡིན་པའི་བདག་ཉིད་འཆང་བའམ། འཛིན་པའི་ལས་ཅན་གཟུངས་ཀྱི་རང་བཞིན་ནི། ལས་ཀྱི་རིགས་སོ། །
དེ་བཞིན་གཤེགས་པ་དང་། རྡོ་རྗེ་དང་། པདྨ་སྟེ་སྐུ་གསུང་ཐུགས་ཀྱི་རིགས་གསུམ་པོ་ཐམས་ཅད་ཀྱི་རྩ་བ་རྣམ་པར་སྣང་མཛད་ཀྱི་རིགས་ལ་ནི་རྣམ་པར་གཟིགས་པ་དང་། འཇིག་རྟེན་པའི་གསང་སྔགས་ཀྱི་རིགས་དང་། འཇིག་རྟེན་ལས་འདས་པའི་གསང་སྔགས་ཀྱི་རིགས་གཉིས་པོ་སོ་སོར་འབྱེད་ཅིང་གསལ་བར་བྱེད་པ་པདྨའི་རིགས་དང་། འཇིག་རྟེན་མཐའ་དག་སྣང་བའམ་གསལ་བར་བྱེད་པ་མེ་ལོང་ལྟ་བུའི་ཡེ་ཤེས་ཀྱི་བདག་ཉིད། མི་བསྐྱོད་པའམ་ཁྲོ་བོ་ཆེན་པོའི་རིགས་ནི་རྡོ་རྗེའི་རིགས་དང་། འཁོར་འདས་ཀྱི་ཆོས་ཐམས་ཅད་ལ་རྒྱས་འདེབས་པའི་ཕྱག་རྒྱ་ཆེན་པོ་ཐོག་མཐའ་མེད་པའི་བྱང་ཆུབ་ཀྱི་སེམས་རྡོ་རྗེའི་རིགས་ནི། རིགས་གཞན་ཐམས་ཅད་ཀྱིའང་བདག་ཉིད་དུ་གྱུར་པ་ཡིན་པའི་ཕྱིར། མཆོག་ཏུ་གྱུར་པ་སྟེ་རིགས་དྲུག་པ་དང་།
ཁམས་གསུམ་གྱི་ཆོས་ཀྱི་རྒྱལ་པོར་དབང་བསྐུར་བའི་གནས་སམ། ངོ་བོར་གྱུར་པའི་རིགས་ཆེན་པོ་གཙུག་ཏོར་ཡི་གེ་གཅིག་པ་ལ་སོགས་པའི་རིགས་ནི་རིན་པོ་ཆེའི་རིགས་ཏེ་དེ་རྣམས་ལ་ཆེར་གཟིགས་པ་ནི། རང་གི་ངོ་བོ་དང་། བསྟན་པའི་ཡུལ་དང་དུས་ལ་སོགས་པ་ལ་དགོངས་པ་ཞུགས་པའི་ཚུལ་དུ་མཛད་པ་མཐའི་གསལ་བྱེད་དུ་ཤེས་པར་བྱའོ། ། རྡོ་རྗེའི་ཚིག་དོན་མཁས་པའི་ལེགས་བཤད་ཀྱིས། ། ཅུང་ཟད་ཕྱེ་ཡང་ཇི་བཞིན་མི་གསལ་བ། ། བློ་གྲོས་ཆེན་པོའི་ངག་གི་འོད་ཟེར་གྱིས། ། རྣམ་པར་བཀྲ་བའང་འཇམ་དབྱངས་ཉིད་ལ་འབུལ། ༈ །གཉིས་པ་སྒྱུ་འཕྲུལ་དྲྭ་བས་བྱང་ཆུབ་པའི་ཚུལ་ནི། ཚིག་གི་བདག་པོ་ཚིགས་སུ་བཅད། །
གསང་སྔགས་རྒྱལ་པོ་དྲུག་ལྡན་ཞིང་། ། གཉིས་སུ་མེད་པར་འབྱུང་བ་དང་། ། མི་སྐྱེའི་ཆོས་ཅན་འདི་གསུངས་པ། ། ཨ་ཨཱ། ཨི་ཨཱི། ཨུ་ཨཱུ། ཨེ་ཨཻ། ཨོ་ཨཽ། ཨཾ་ཨཿསྡྱི་ཏོ་ཧྲི་དི། ཛྙཱ་ན་མཱུརྟི་ར་ཧཾ་བུདྷོ།
བུདྷཱ་ནཾ་ཏྲེདྷ་ཝརྟི་ནཱཾ། ཨོཾ་བཛྲ་ཏིཀྵ་ཎ། དུཿཁ་ཙྪེ་ད། པྲཛྙ་ཛྙཱ་ན་མུརྟ་ཡེ། ཛྙཱ་ན་ཀ་ཡ། ཝཱ་གི་ཤྭ་ར། ཨ་ར་པ་ཙ་ན། ཡ་ཏེ་ན་མཿཞེས་ཏེ། ཚིག་གི་བདག་པོ་འཇམ་དཔལ་ཡེ་ཤེས་སེམས་དཔའི་མཚན་དོན་འཆད་པར་འགྱུར་བའི་ཚིགས་སུ་བཅད་པས་གསུངས་སོ། ། ཞེས་སྦྱར་རོ། །
འདི་ལ་ཚིག་གི་བདག་པོས་ཞེས་བྱེད་ཚིག་ཏུ་བྱས་པ་ཡོད་ཀྱང་། འགྲེལ་པ་གཉིས་ཀར། ཚིག་གི་བདག་པོ་ནི་རྗེ་བཙུན་གསུང་གི་དབང་ཕྱུག་སྟེ། དེ་དང་འབྲེལ་བའི་ཚིགས་སུ་བཅད་པ་གསུངས་པའོ། ། ཞེས་སོགས་འབྲེལ་བའི་སྒྲར་གསུངས་པ་དང་འགལ་ལོ། ། ཚུལ་ཇི་ལྟ་ན། གཙོ་བོར་གསང་སྔགས་ཀྱི་རྒྱལ་པོ་བཛྲ་ཏིཀྵྞཱ་ཞེས་སོགས་དྲུག་དང་ལྡན་པ་སྟེ། དེའི་ངོ་བོ་ཡང་གཟུང་འཛིན་སོགས་གཉིས་སུ་སྣང་བའི་སྦྱོར་པ་མཐའ་དག་མེད་པར་ཤེས་ཤིང་བསྒོམ་པ་ལས་འབྱུང་བ་དང་། རང་བཞིན་གྱིས་མི་སྐྱེ་བའམ་སྐྱེ་བ་མེད་པའི་ཆོས་ཀྱི་དབྱིངས་ཀྱི་རང་བཞིན་ཅན་གྱི་ཆོས་ཅན་འདི་གསུངས་པའོ། ། ཅི་ཕྱི་དང་ནང་གི་དངོས་པོ་སྣ་ཚོགས་པ་འདི་དག །
རང་གི་རྒྱུ་དང་རྐྱེན་ལས་སྐྱེ་བ་མ་ཡིན་ནམ། ཅིའི་ཕྱིར་སྐྱེ་བ་མེད་པར་བརྗོད་ཅེ་ན། བདེན་མོད་ཀྱི་རྒྱུ་དང་འབྲས་བུའི་འབྲེལ་བའང་མིང་དང་བརྡས་རྣམ་པར་བཞག་པ་ཙམ་ཡིན་གྱི། དོན་དམ་པར་གྲུབ་པ་མེད་པའི་ཕྱིར་རོ། ། འདིར་འགྲེལ་ཆེན་ལས་སྐྱེ་མེད་བསྒྲུབ་པའི་ལུང་དང་རིགས་པ། མཐའ་ཡས་པར་གསུངས་པ་རྣམས་ཀྱང་ཤེས་པར་བྱ་སྟེ། གསང་སྔགས་ཞེས་བྱ་བའི་སྐབས་དོན་གྱི་གཙོ་བོ་ཡིན་པའི་ཕྱིར་རོ། ། དེ་ནས་ཐོག་མར་མ་ནིང་གི་ཡི་གེ ། རི་རཱི། ལི་ལཱི་བཞི་དང་བྲལ་བའི་དབྱངས་ཡིག་བཅུ་གཉིས་གསུངས་པའི་རྒྱུ་མཚན་ནི།
ས་བཅུ་གཉིས་དང་། ཕ་རོལ་ཏུ་ཕྱིན་པ་བཅུ་གཉིས་ཀྱི་སྒོ་ནས། མངོན་པར་བྱང་ཆུབ་པའི་ཚུལ་བསྟན་པའི་ཕྱིར་རོ། ། འདི་ཡང་འགྲེལ་ཆེན་ལས། མོས་པས་སྤྱོད་པའི་ས་དང་། རབ་ཏུ་དགའ་བ་ལ་སོགས་པའི་ས་བཅུ་དང་། ཀུན་ཏུ་འོད་ཀྱི་ས་སྟེ་བཅུ་གཉིས་དང་། རིན་ཆེན་པདྨའི་ཕ་རོལ་ཏུ་ཕྱིན་པ་དང་། སྦྱིན་པ་ནས་ཡེ་ཤེས་ཀྱི་བར་བཅུ་དང་། རྡོ་རྗེ་ལས་ཀྱི་ཕ་རོལ་ཏུ་ཕྱིན་པ་སྟེ་བཅུ་གཉིས་དང་།
དབྱངས་བཅུ་གཉིས་རྣམས་རིམ་པ་ལྟར་སྦྱར་ནས་གསུངས་སོ། ། སྔགས་དོན་ལས། སངས་རྒྱས་ཀྱི་ས་ཉིད་ལས། ས་བཅུ་གཉིས་སུ་ཕྱེ་སྟེ། དེའི་ཤེས་བྱེད་ཀྱང་། རྡོ་རྗེ་སྙིང་པོ་རྒྱན་གྱི་རྒྱུད་ལས། ཀུན་ཏུ་འོད་ཀྱི་ས་ཆེན་པོ། ། དེ་ནི་ཉི་མའི་དཀྱིལ་འཁོར་འདྲ། ། བདུད་རྩི་འོད་ནི་གཉིས་པ་སྟེ། ། ཤིན་ཏུ་འོད་གསལ་ཟླ་བ་འདྲ། །
ནམ་མཁའ་འོད་ནི་གསུམ་པ་སྟེ། ། ནམ་མཁའི་ངོ་བཞིན་རབ་ཏུ་གནས། ། རྡོ་རྗེའི་འོད་ནི་བཞི་པ་སྟེ། ། ས་དེ་ཉིད་ནི་ཡིད་དགའ་བའོ། ། བསམ་པ་ནང་གི་བརྟན་སྦྱོར་བས། ། རྡོ་རྗེ་ཞེས་ནི་ཡོངས་སུ་བསྟན། ། ལྔ་པ་རིན་ཆེན་འོད་ཅེས་བྱ། ། དབང་བསྐུར་བ་ལ་རབ་ཏུ་གནས། ། པདྨའི་འོད་ཅེས་དྲུག་པ་སྟེ། ། པདྨ་བཞིན་དུ་རབ་ཏུ་སྐྱེ། །
རང་བཞིན་དག་པའི་ཆོས་ཉིད་ཀྱི། ། དྲི་མ་མེད་ཅིང་འཛིན་མེད་པ། ། བདུན་པ་ལས་ཀྱི་འོད་ཅེས་པ། ། སངས་རྒྱས་ཕྲིན་ལས་བྱེད་པར་འདོད། ། བརྒྱད་པ་དཔེ་མེད་ཅེས་པ་ནི། ། དེ་ལ་དཔེ་ནི་ཡོད་མ་ཡིན། ། དཔེ་ལྡན་ཞེས་པ་དགུ་པ་སྟེ། ། ཐམས་ཅད་དཔེ་ནི་སོ་སོར་རྟོག ། བཅུ་པ་ཤེས་རབ་འོད་ཅེས་བྱ། ། སངས་རྒྱས་ས་ནི་བླ་ན་མེད། །
བཅུ་གཅིག་ཐམས་ཅད་མཁྱེན་པ་ཉིད། ། ས་ཆེན་རབ་ཏུ་འོད་གསལ་བ། ། བཅུ་གཉིས་སོ་སོ་རང་རིག་པ། ། རྣལ་འབྱོར་ཡེ་ཤེས་རབ་ཏུ་རྫོགས། ། ཞེས་དྲངས་སོ། ། གཞན་ཡང་འདི་ཉིད་ནས། ཡན་ལག་བཅུ་གཉིས་སྲིད་རྩ་བཏོན། ། དག་པ་རྣམ་པ་བཅུ་གཉིས་འཆང་། ། ཞེས་དང་། བདེན་དོན་རྣམ་པ་བཅུ་གཉིས་ལྡན། །
ཞེས་གསུངས་པའི་དོན་རྣམས་དང་སྦྱར་དུ་རུང་བའང་། བློ་གྲོས་དང་ལྡན་པ་རྣམས་ཀྱིས་ཤེས་པར་བྱའོ། ། དེ་ནས་སྡྱི་ཏོ་ནི་གནས་པ། ཧྲི་དི་ཐུགས། ཛྙཱ་ན་ཡེ་ཤེས། མུརྟི་སྐུའམ་སྤྱི་གཙུག ། ར་ཧཾ་ད་ལྟ། བུདྷོ་འདས་པ། བུདྷཱ་ནཾ་མ་འོངས་པ། ཏྲི་དྷ་ཝརྟི་ནཾ་དུས་གསུམ་གྱི་ཞེས་པ་སྟེ།
སྔགས་འདི་འདི་ལྟར་བསྒྱུར་ཞིང་བཤད་པ་མང་ལ། སྔགས་དོན་དུ། དུས་གསུམ་དུ་བཞུགས་པའི་སངས་རྒྱས་ཀྱི་ཐུགས་ཀ་ན་གནས་པའི་ཡེ་ཤེས་ཀྱི་སྐུའམ། སྤྱི་གཙུག་ཞེས་པའི་དོན་དུ་མཛད་ནས། བུདྷོའི་དོན་ཡང་སངས་རྒྱས་ཞེས་ཏེ། སྔ་མ་དེ་ཇི་ལྟར་གནས་པའི་དོན་ཤེས་པའི་ཕྱིར་རོ། ། ཞེས་འཆད་དོ། ། མདོར་ན་ཡེ་ཤེས་ཀྱི་སྐུ་འཇམ་དཔལ་ཡེ་ཤེས་སེམས་དཔའ་ཉིད་དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་ལ་གནས་པ་ཞེས་པའི་དོན་ཏོ། ། དེ་ནས་ཨོཾ་ནི་སྔགས་ཀྱི་མགོ་འདྲེན་པ། བཛྲ་རྡོ་རྗེ།
ཏིཥྛ་རྣོན་པོ་སྟེ་སྔགས་དང་པོའོ། ། དུཿཁ་སྡུག་བསྔལ། ཙྪེ་ད་གཅོད་པ་སྟེ་གཉིས་པ། པྲ་ཛྙཱ་ཤེས་རབ། ཛྙཱ་ན་ཡེ་ཤེས། མུརྟ་ཡེ་སྐུ་ཅན་ཏེ་གསུམ་པ། ཛྙཱ་ན་ཡེ་ཤེས། ཀ་ཡ་སྐུ་སྟེ་བཞི་པ། ཝཱ་གཱི་ངག ། ཤྭ་ར་དབང་ཕྱུག་སྟེ་ལྔ་པ།
ཨ་ར་འགྲོ་བའམ་ཉོན་མོངས། པ་ཙ་ན་སྨིན་པའམ་འཚེད་པ་སྟེ་དྲུག་པའོ། ། ཡ་ཏེ་ན་མ་ནི་ཁྱོད་མཆོད་དོ་ཞེས་པའམ། གང་དེ་ཞེས་བྱ་བ་ཞེས་པའོ། ། འདི་དག་ལ་འགྲེལ་པ་གཉིས་སུ་ཤེས་རབ་འཁོར་ལོ་བསྒོམ་པའི་མན་ངག་མང་དུ་གསུངས་ཀྱང་། གཞུང་ལ་ཉེ་བར་མཁོ་བའི་གནད་དོན་འདི་ལྟར་ཤེས་པར་བྱ་སྟེ། གཉིས་མེད་ཡེ་ཤེས་ཀྱི་རྡོ་རྗེ་མི་མཐུན་པའི་ཕྱོགས་མཐའ་དག་འཇོམས་ཤིང་འབིགས་པའི་རྣོན་པོ་ནི། འདོད་ཆགས་རྣམ་དག་སོར་རྟོག་ཡེ་ཤེས་འོད་དཔག་མེད་ཀྱི་ངོ་བོ་སྟེ། པདྨ་རིགས་ཀྱི་གཙོ་བོའི་མཚན་ནས་སྨོས་པའོ། ། དེ་བཞིན་དུ།
སྡུག་བསྔལ་གསུམ་གྱི་མྱུར་གུ་ས་བོན་དང་བཅས་པ་གཅོད་པར་བྱེད་པ་དམིགས་མེད་ཀྱི་སྙིང་རྗེ་ནི། ཞེ་སྡང་རྣམ་དག་མེ་ལོང་ཡེ་ཤེས་མི་བསྐྱོད་པའི་ངོ་བོ་སྟེ། རྡོ་རྗེ་རིགས་ཀྱི་གཙོ་བོའི་མཚན་དང་། དག་པ་གཉིས་ལྡན་གྱི་ཆོས་དབྱིངས་ལ། རྟག་ཏུ་མཉམ་པར་བཞག་པའི་ཤེས་རབ་ཟག་པ་མེད་པའི་ཡེ་ཤེས་ཀྱི་སྐུ་ནི། གཏི་མུག་རྣམ་དག་ཆོས་དབྱིངས་ཡེ་ཤེས་དང་། དེ་བཞིན་གཤེགས་པའི་རིགས་ཀྱི་གཙོ་བོའི་མཚན་དང་། འབད་རྩོལ་སོགས་སྤྲོས་པ་ཉེ་བར་ཞི་བའི་ཡེ་ཤེས། ལྷུན་གྱིས་གྲུབ་པའི་མཛད་པ་ཅན་གྱི་སྐུ་ནི། ཕྲག་དོག་རྣམ་དག་བྱ་གྲུབ་ཡེ་ཤེས་དོན་གྲུབ་ཀྱི་ངོ་བོ་སྟེ།
ལས་ཀྱི་རིགས་ཀྱི་གཙོ་བོའི་མཚན་དང་། རེ་འདོད་སྐོང་བའི་ངག་གམ། གསུང་གི་ནོར་བུ་སོགས་ཡོད་ཏན་རིན་པོ་ཆེའི་དབང་གིས་ཕྱུག་པ་ནི། སེར་སྣ་རྣམ་དག་མཉམ་ཉིད་ཡེ་ཤེས་རིན་འབྱུང་གི་ངོ་བོ་སྟེ། རིན་ཆེན་རིགས་ཀྱི་གཙོ་བོའི་མཚན་དང་། འགྲོ་བ་མཐའ་དག་སྨིན་པ་སོགས་དོན་གཉིས་ཕུན་ཚོགས་ཀྱི་གཞི་རྟེན། ཐོག་མཐའ་མེད་པའི་བྱང་ཆུབ་ཀྱི་སེམས་ནི་རྒྱུ་རིག་སྟོང་ཟུང་འཇུག ལམ་ཐབས་ཤེས་ཟུང་འཇུག་གིས་སྦྱངས་པས། འབྲས་བུ་དབྱིངས་དང་ཡེ་ཤེས་དབྱེར་མེད་པའི་ངོ་བོ་སྟེ། རིགས་དྲུག་པ་རྡོ་རྗེ་སེམས་དཔའི་མཚན་ནས་སྨོས་པའོ། །
འདི་ལ་ཚུལ་གཞན། ཨ་ཞེས་བྱ་བ་ནི། གདོད་མ་ནས་མ་སྐྱེས་པའི་ཕྱིར་ཆོས་ཐམས་ཅད་ཀྱི་སྒོའོ། ། ར་ཞེས་བྱ་བ་ནི་རྡུལ་དང་བྲལ་བའི་ཕྱིར་ཆོས་ཐམས་ཅད་ཀྱི་སྒོའོ། པ་ཞེས་བྱ་བ་ནི། དོན་དམ་པ་རབ་ཏུ་སྟོན་པའི་ཕྱིར་ཆོས་ཐམས་ཅད་ཀྱི་སྒོའོ། ། ཙ་ཞེས་བྱ་བ་ནི། འཆི་འཕོ་དང་སྐྱེ་བ་རབ་ཏུ་མི་དམིགས་པའི་ཕྱིར་ཆོས་ཐམས་ཅད་ཀྱི་སྒོའོ། ། ན་ཞེས་བྱ་བ་ནི་མིང་ཐམས་ཅད་དང་བྲལ་བའི་ཕྱིར་ཆོས་ཐམས་ཅད་ཀྱི་སྒོའོ། ། ཞེས་སོགས་མདོ་ལས་གསུངས་པའི་དོན་ཡང་ཤེས་པར་བྱའོ། །
དེ་ལྟར་སྒྱུ་འཕྲུལ་དྲྭ་བས་མངོན་པར་བྱང་ཆུབ་པའི་ཚུལ་རིགས་དྲུག་གི་སྒོ་ནས་བསྟན་ཏོ། ། དེ་ཉིད་ཀྱི་མངོན་པར་རྟོགས་པ་ཉམས་སུ་ལེན་པའི་ཚུལ་ཡང་། སྔགས་དོན་ལས། མངོན་པར་བྱང་ཆུབ་པ་ལྔའི་རིམ་པ་འདིས་བསྒོམ་པར་བྱའོ། ། དང་པོར་རེ་ཞིག་མེ་ལོང་ལྟ་བུའི་ཡེ་ཤེས་ཀྱི་གཟུགས་བརྙན་གྱི་སྦྱོར་བ་བསྒོམ་པར་བྱ་སྟེ། ཞེས་སོགས་ཡེ་ཤེས་ལྔ་དང་སྦྱར་བའི་མངོན་བྱང་སྒོམ་ཚུལ་རྒྱས་པར་གསུངས་སོ། ༈ །གཉིས་པ་སོ་སོའི་རང་བཞིན་ཕྱེ་སྟེ་བཤད་པ་ལ་བཞི། རྡོ་རྗེ་དབྱིངས་ཀྱི་སྒོ་ནས་བྱང་ཆུབ་ཀྱི་སེམས་རྡོ་རྗེ་ལ་བསྟོད་པ། རིགས་ལྔའི་སྒོ་ནས་ཡེ་ཤེས་ལྔ་ལ་བསྟོད་པ། གཞུང་གི་ཕན་ཡོན་ནམ་ཆེ་བ་བསྟན་པ།
རྩ་བ་དང་ཕྲེང་བའི་སྔགས་བསྟན་པའོ། ། དང་པོ་ལ་གསུམ། མདོར་བསྟན་པ། རྒྱས་པར་བཤད་པ། དོན་བསྡུ་བའོ། ། དང་པོ་ནི། འདི་ལྟར་སངས་རྒྱས་བཅོམ་ལྡན་འདས། ། རྫོགས་པའི་སངས་རྒྱས་ཨ་ལས་བྱུང་། ། ཨ་ནི་ཡིག་འབྲུ་ཀུན་གྱི་མཆོག ། དོན་ཆེན་ཡི་གེ་དམ་པ་ཡིན། །
ཁོང་ནས་འབྱུང་བ་སྐྱེ་བ་མེད། ། ཚིག་ཏུ་བརྗོད་པ་སྤངས་པ་སྟེ། ། བརྗོད་པ་ཀུན་གྱི་རྒྱུ་ཡི་མཆོག ། ཚིག་ཀུན་རབ་ཏུ་གསལ་བར་བྱེད། ། ཅེས་ཏེ། མཚན་གྱི་རང་བཞིན་རྒྱས་པར་འཆད་པའི་ཚུལ་འདི་ལྟར་ཞེས་མཚམས་སྦྱར་ནས། སངས་རྒྱས་དང་། བཅོམ་ལྡན་འདས་དང་། རྫོགས་པའི་སངས་རྒྱས་རྣམས་ཀྱི་དོན་སྔར་བཤད་ཟིན་པ་དྲན་པར་བྱ་ཞིང་། དེ་དག་ནི་ངེས་པའི་དོན་དུ་ན་ཨ་སྟེ།
གཟོད་མ་ནས་སྐྱེ་བ་མེད་པ་བསྒོམས་པ་ལས་བྱུང་ལ། ཀུན་རྫོབ་ཏུ་ན། བྱང་ཆུབ་སེམས་ཀྱི་ངོ་བོ་ཨ་ཡོངས་སུ་གྱུར་པ་ལས། ཟླ་བའི་རྣམ་པར་སེམས་སོ་སོར་རྟོག་པ་ལ་སོགས་པའི་རིམ་པ་ལས་བྱུང་བའོ། ། ཡི་གེ་དཔག་ཏུ་མེད་པ་ཡོད་པ་ལས། ཅིའི་ཕྱིར་ཨ་ཉིད་ལས་བྱུང་སྙམ་ན། ཨ་ནི་ཡིག་འབྲུ་མ་ལུས་པ་ཀུན་གྱི་མཆོག་སྟེ། ཡིག་འབྲུའི་སྐད་དོད་ཨཀྵ་ར་ནི་མི་འགྱུར་བ་ཡིན་ལ། ཨ་ཡང་འགྱུར་མེད་ཆོས་སྐུའི་ངོ་བོ་ཆོས་རྣམས་ཀུན་གྱི་མཆོག་ཡིན་པའི་ཕྱིར་རོ། ། གཞན་ཡང་།
ཨ་ནི་ཡིག་འབྲུ་ཀུན་གྱི་མཆོག་སྟེ། དབྱིབས་ཀྱི་ཨ་ཤད་ཀྱི་རྣམ་པ་ཅན་ནི། ཡི་གེ་ཐམས་ཅད་ཀྱི་གཟུགས་འགྲུབ་པའི་སྲོག་ཏུ་གནས་པའི་ཕྱིར་དང་། བརྗོད་པ་སྒྲ་གདངས་ཀྱི་ཨ་ནི་ངག་ཐམས་ཅད་ཀྱི་རྒྱུ་དང་ངོ་བོར་གནས་པའི་ཕྱིར་དང་། ས་བོན་གྱི་ཨ་ནི་ཡི་གེ་འཕྲི་བསྣན་གྱི་སྦྱོར་བས་མི་བསྐྱོད་པ་ལ་སོགས་པ་རིགས་ཐམས་ཅད་ཀྱི་ས་བོན་གྱི་ངོ་བོའམ་བདག་ཉིད་དུ་འགྱུར་བའི་ཕྱིར། དེ་ལྟར་ཚུལ་དེ་དག་ཤེས་ཤིང་བསྒོམས་པས་སངས་རྒྱས་ཉིད་འཐོབ་པ་ལ་སོགས་པའི་དོན་ཆེན་པོ་དང་ལྡན་པས་ན་ཡི་གེ་དམ་པའང་ཡིན་ནོ། ། གཞན་ཡང་འདི་ནི་ཐ་སྙད་དུ་འབད་པས་བརྗོད་པའི་ཚེ་ཁོང་ནས་འབྱུང་བ་དང་། དོན་དམ་པར་ནི་སྐྱེ་བ་མེད་པའི་ངོ་བོ་ཉིད་ཡིན་པའི་ཕྱིར། ཚིག་ཏུ་བརྗོད་པ་ལ་སོགས་པ་ཐམས་ཅད་སྤངས་པ་སྟེ། བརྗོད་བྱ་དང་རྗོད་བྱེད་སོགས་དང་བྲལ་བས་སོ། །
དེ་ལྟར་ན་དེ་དག་བསྒོམས་པའི་སྟོབས་ཀྱིས་ངག་གི་འཁོར་ལོ་རྫོགས་པར་ཇི་ལྟར་འགྱུར་སྙམ་ན། ཐ་སྙད་དུ་བརྗོད་པ་སྒྲ་རྣམས་ཀུན་གྱི་རྒྱུ་ཡི་མཆོག་སྟེ། དང་པོའི་བྱེད་རྒྱུ་ཡིན་པའི་ཕྱིར་དང་། གཙོ་བོར་འཇམ་དཔལ་གྱི་ཡེ་ཤེས་སྐྱེད་པར་བྱེད་པའི་ཕྱིར། དེ་ལྟར་ན་ངག་ཚིག་ཀུན་གྱི་དོན་མ་ལུས་པ་རབ་ཏུ་གསལ་བར་བྱེད་པ་ཞེས་ཀྱང་ཤེས་པར་བྱའོ། ། ཡང་རྣམ་པ་གཞན་དུ་ན། གཉིས་མེད་ཡེ་ཤེས་ཀྱི་ངོ་བོ་དེ་ལོངས་སྐུའི་ཚུལ་གྱིས་ཁོང་ནས་འབྱུང་བ། ཆོས་སྐུའི་ངོ་བོ་ཉིད་ཀྱིས་སྐྱེ་བ་མེད་པ། སོ་སོས་རང་རིག་བདེ་བ་ཆེན་པོའི་ཚིག་ཏུ་བརྗོད་པ་སྤངས་པ། སྒྲ་སྐད་སྣ་ཚོགས་ཀྱིས་ཆོས་སྟོན་པས་བརྗོད་པ་ཀུན་གྱི་རྒྱུ་ཡི་མཆོག་ཏུ་གྱུར་པ།
ཡིད་བཞིན་གྱི་ནོར་བུ་ལྟར་མངོན་པར་འདོད་པའི་ཚིག་རྣམས་བསྐྱེད་ཅིང་། སེམས་ཅན་མ་ལུས་པའི་མ་རིག་པའི་མུན་པ་སེལ་བས་ན། ཚིག་ཀུན་རབ་ཏུ་གསལ་བར་བྱེད་པ་ཞེས་བྱའོ། ༈ །གཉིས་པ་རྒྱས་པར་བཤད་པ་ལ་བཞི། ཕུལ་བྱུང་མཆོད་པའི་བྱེ་བྲག་གི་སྒོ་ནས། སྐུ་སོགས་ཆེ་བ་ཡོན་ཏན་གྱི་སྒོ་ནས། སྦྱིན་སོགས་ཕ་རོལ་ཏུ་ཕྱིན་པའི་སྒོ་ནས། བྱམས་སོགས་རྣམ་གྲངས་སྣ་ཚོགས་ཀྱི་སྒོ་ནས་བསྟོད་པའོ། ། དང་པོ་ནི། མཆོད་པ་ཆེན་པོ་འདོད་ཆགས་ཆེ། །
སེམས་ཅན་ཐམས་ཅད་དགའ་བར་བྱེད། ། མཆོད་པ་ཆེན་པོ་ཞེ་སྡང་ཆེ། ། ཉོན་མོངས་ཀུན་གྱི་དགྲ་ཆེ་བ། ། མཆོད་པ་ཆེན་པོ་གཏི་མུག་ཆེ། ། གཏི་མུག་བློ་སྟེ་གཏི་མུག་སེལ། ། མཆོད་པ་ཆེན་པོ་ཁྲོ་བ་ཆེ། ། ཁྲོ་བ་ཆེན་པོའི་དགྲ་ཆེ་བ། ། མཆོད་པ་ཆེན་པོ་ཆགས་པ་ཆེ། ། ཆགས་པ་ཐམས་ཅད་སེལ་བར་བྱེད། ། འདོད་པ་ཆེན་པོ་བདེ་བ་ཆེ། །
དགའ་བ་ཆེན་པོ་མགུ་བ་ཆེ། ། ཞེས་པ་ལ། ཅིག་ཆར་འཇིག་རྟེན་གྱི་ཁམས་མཐའ་ཡས་པ་ཁྱབ་པའི་མཆོད་པའི་རྣམ་འཕྲུལ་སྤྱི་དང་། ཁྱད་པར་སྤྱན་ལ་སོགས་པའི་བཙུན་མོ་ཉེ་བར་སྤྱོད་པ་སོགས། ཕུལ་དུ་བྱུང་ཞིང་རྒྱུན་མི་འཆད་པའི་བདེ་བ་ཆེན་པོའི་རྒྱུར་གྱུར་པ་ནི་མཆོད་པ་ཆེན་པོ་སྟེ། འོག་མ་ཐམས་ཅད་ལ་ཡང་ཤེས་པར་བྱའོ། ། འདོད་ཆགས་ཆེ་བ་ནི་སྤྱིར་ན་ལྷ་ཆེན་པོ་སྟེ། བདེ་བ་ཆེན་པོ་སྐྱེད་པའི་ཐབས་དེ་ཁོ་ན་ཉིད་མ་ཤེས་པས། འཁྲིག་པའི་ཆགས་པས་ངོམས་པ་མེད་པའི་ཕྱིར་རོ། ། རྗེ་བཙུན་འཇམ་དཔལ་ནི་དེ་བས་ཀྱང་འདོད་ཆགས་ཆེ་བ་ཞེས་བྱ་བ་སྟེ་ཐབས་ལ་མཁས་པས།
ཅི་སྐད་བཤད་པའི་ཡུལ་ལ་སྤྱད་པས། བདེ་བ་ཆེན་པོ་རྒྱུན་མི་འཆད་པ་དང་ལྡན་པའི་ཕྱིར་དང་། སེམས་ཅན་ཐམས་ཅད་ཀྱང་སྐྱེ་མེད་རྟོགས་པའི་དགའ་བ་ཆེན་པོས་ཚིམ་པར་བྱེད་པའི་ཕྱིར། འདིས་ནི་ཧོ་ལས་སྐྱེས་པའི་བཅོམ་ལྡན་འདས་འདོད་ཆགས་ཆེན་པོ་དམར་སེར་ཞལ་བཞི་ཕྱག་བརྒྱད་པར་བསྒོམས་ནས། སེམས་ཅན་ཐམས་ཅད་དགའ་བར་བྱེད་ཅིང་དབང་དུ་བྱེད་པའི་ཚུལ་ཡང་གསུངས་སོ། ། དེ་བཞིན་དུ་གོང་འོག་གཞན་དུ་ཡང་ལས་སྒྲུབ་པའི་ལྷ་དང་། དཀྱིལ་འཁོར་གྱི་ལྷ་དང་སྦྱར་བའི་ཚུལ་དང་། དེ་དག་གི་མངོན་པར་རྟོགས་པ་རྣམས་ནི་འགྲེལ་པ་ཉིད་དུ་ཤེས་པར་བྱ་སྟེ། ཚིག་མངས་པའི་འཇིགས་པས་འདིར་མི་བྲིའོ། ། ཞེ་སྡང་ཆེ་བ་ནི་སྤྱིར་ན་ཁྱབ་འཇུག་སྟེ།
ཞེ་སྡང་གི་དབང་དུ་གྱུར་པས་ལྷ་མིན་སོགས་གསོད་པར་བྱེད་ཅིང་། རང་གི་ཉོན་མོངས་པའི་དགྲ་བཟློག་པར་མི་ནུས་པའི་ཕྱིར། རྗེ་བཙུན་ནི་དེ་བས་ཀྱང་ཞེ་སྡང་ཆེ་བ་སྟེ། ཞེ་སྡང་སོགས་ཉོན་མོངས་པ་ཀུན་གྱི་སྟོབས་འཇོམས་པའི་དགྲ་ཆེ་བ་པོའི་ངོ་བོ་ཡིན་པའི་ཕྱིར། གཏི་མུག་ཆེ་བ་ནི། སྤྱིར་ན་ཚངས་པ་སྟེ། གཏི་མུག་གི་དབང་གིས་སྲོག་ལ་འཚེ་བའི་མཆོད་སྦྱིན་སོགས་ཀུན་ཏུ་སྟོན་པའི་ཕྱིར། རྩེ་བཙུན་ནི་དེ་བས་ཀྱང་གཏི་མུག་ཆེ་བ་སྟེ། བདག་ཏུ་རྨོངས་པའི་བློ་ལ་གཏི་མུག་བློ་ཞེས་བྱ་སྟེ། དེས་ཕྱིན་ཅི་ལོག་ཏུ་མངོན་པར་ཞེན་པ་རྣམས་བདག་མེད་རྟོགས་པ་ལ་བཀོད་ནས།
གཏི་མུག་ས་བོན་དང་བཅས་པ་སེལ་བར་མཛད་པའི་ཕྱིར། ཡང་རྗེ་བཙུན་ཉིད་ལ་ཡང་གཏི་མུག་བློ་ཞེས་པའི་སྒྲ་འཇུག་པ་སྟེ། གཏི་མུག་སེལ་བྱེད་གྱི་བློ་ཡིན་པའི་ཕྱིར། རིམས་སེལ་བའི་སྔགས་ལ་རིམས་སྔགས་ཞེས་པ་བཞིན་ནོ། ། ཁྲོ་བ་ཆེ་བ་ནི་སྤྱིར་ན་གཟའ་གདུག་པ་ཅན་དང་། ཀླུ་ལ་སོགས་པ་སྟེ་སེམས་ཅན་རྣམས་ལ་འཁུ་བའི་བསམ་པས་གནས་པའི་ཕྱིར། རྗེ་བཙུན་ནི་དེ་བས་ཀྱང་ཁྲོ་བ་ཆེ་བ་སྟེ། ཁྲོ་བས་ཁྲོ་བ་སོགས་དྲུང་ནས་འབྱིན་པའི་ཚུལ་གྱིས། ཁྲོ་བ་དང་ཕྲག་དོག་ཆེན་པོའི་ངོ་བོར་གྱུར་པའི་ཉོན་མོངས་པ་ཐམས་ཅད་ཀྱི་དགྲ་ཆེ་བ་ཡིན་པའི་ཕྱིར། ཆགས་པ་ཆེ་བ་ནི་སྤྱིར་ན་མ་རིག་པ་དང་།
ང་རྒྱལ་གྱི་དབང་གིས་བདག་དང་བདག་གིར་མངོན་པར་ཞེན་ཅིང་ཆགས་པ་རྣམས་ཡིན་ལ། རྗེ་བཙུན་ནི་དེ་བས་ཀྱང་ཆགས་པ་ཆེ་བ་སྟེ། བདག་མེད་པའི་ལམ་བསྟན་པས་ཆགས་པ་དེ་དག་ཐམས་ཅད་ས་བོན་དང་བཅས་པ་སེལ་བར་བྱེད་པའི་ཕྱིར། དུག་སེལ་བའི་སྨན་ལ་དུག་སྨན་ཞེས་པ་བཞིན་ནོ། ། གཞན་ཡང་། རྗེ་བཙུན་གསུང་གི་དབང་ཕྱུག་ནི་འདོད་པ་ཆེན་པོ་སྟེ། སེམས་ཅན་མ་ལུས་པ་སངས་རྒྱས་ཉིད་ལ་འགོད་པར་བཞེད་པའི་ཕྱིར། བདེ་བ་ཆེ་བ་སྟེ། ཐར་པ་ཆེན་པོའི་བདེ་བ་བསྐྱེད་པའི་ཕྱིར། དགའ་བ་ཆེན་པོ་སྟེ།
དེ་ཉིད་གོང་ནས་གོང་དུ་འཕེལ་བའི་ཕྱིར། མགུ་བ་ཆེ་བ་སྟེ་དེ་ཉིད་འཕེལ་བ་མཐར་ཐུག་པའི་ཕྱིར་རོ། ། གཉིས་པ་སྐུ་སོགས་ཆེ་བའི་ཡོན་ཏན་གྱི་སྒོ་ནས་བསྟོད་པ་ནི། གཟུགས་ཆེ་ལུས་ཀྱང་ཆེ་བ་སྟེ། ། ཁ་དོག་ཆེ་ཞིང་ལུས་བོངས་ཆེ། ། མིང་ཡང་ཆེ་ཞིང་རྒྱ་ཆེ་བ། ། དཀྱིལ་འཁོར་ཆེན་པོ་ཡངས་པ་ཡིན། ། ཤེས་རབ་མཚོན་ཆེན་འཆང་བ་སྟེ། ། ཉོན་མོངས་ཆེན་པོའི་ལྕགས་ཀྱུ་མཆོག ། གྲགས་ཆེན་སྙན་གྲགས་ཆེན་པོ་སྟེ། །
སྣང་བ་ཆེན་པོ་གསལ་བ་ཆེ། ། མཁས་པ་སྒྱུ་འཕྲུལ་ཆེན་པོ་འཆང་། ། སྒྱུ་འཕྲུལ་ཆེན་པོའི་དོན་སྒྲུབ་པ། ། སྒྱུ་འཕྲུལ་ཆེན་པོའི་དགའ་བས་དགའ། ། སྒྱུ་འཕྲུལ་ཆེན་པོའི་མིག་འཕྲུལ་ཅན། ། ཞེས་པ་ལ། རྗེ་བཙུན་ནི་གཟུགས་ཆེ་བ་སྟེ། གདུལ་བྱ་འདུལ་བའི་ཕྱིར་དུ་གཟུགས་སྣ་ཚོགས་པས་འགྲོ་བ་ཁྱབ་པའི་ཕྱིར། དེར་མ་ཟད་ལུས་ཀྱང་ཆེ་བ་སྟེ། ཕྲ་རགས་སོགས་གཟུགས་ཅན་གྱིས་འདུལ་བ་ལ།
ལྷ་ལ་སོགས་པ་བས་ཀྱང་ཆེས་ཆེ་བའི་སྐུ་སྟོན་པའི་ཕྱིར། ཁ་དོག་ཆེ་བ་སྟེ་ཁ་དོག་གིས་འདུལ་བ་རྣམས་ལ་ཁ་དོག་སོ་སོ་བ་དང་། འདྲེས་པའི་འོད་འབར་བ་སྟོན་པའི་ཕྱིར། ཞིང་ཞེས་པ་ནི་ཕྱི་མ་སྡུད་པའོ། ། ལུས་བོང་ཆེ་བ་སྟེ་ལྷ་ལ་སོགས་པའི་མདངས་ཟིལ་གྱིས་གནོན་པའི་སྐུ་མངའ་བའི་ཕྱིར། མིང་ཡང་ཆེ་བ་སྟེ། འཇིག་རྟེན་ཐམས་ཅད་ཀྱི་སྒྲ་སྐད་དང་མཐུན་པར་མིང་དང་། བརྡ་དང་། ཐ་སྙད་ལ་སོགས་པའི་སྒོ་ནས་རབ་ཏུ་གྲགས་པའི་ཕྱིར། རྒྱ་ཆེ་བ་སྟེ།
བསོད་ནམས་ཀྱི་ཚོགས་ཤིན་ཏུ་ཡངས་ཤིང་རྒྱ་ཆེ་བ་མངའ་བའི་ཕྱིར། དཀྱིལ་འཁོར་ཆེན་པོ་སྟེ། འོད་ཟེར་གྱི་ཚོགས་ཟླུམ་ཞིང་ཆེ་བས་བསྐོར་བའི་ཕྱིར། དེ་ཉིད་ཡངས་པ་ཡང་ཡིན་ཏེ། འཇིག་རྟེན་མ་ལུས་པ་ལ་ཁྱབ་པའི་ཕྱིར། ཤེས་རབ་མཚོན་ཆེན་འཆང་བ་སྟེ། ཆོས་ཐམས་ཅད་མངོན་སུམ་དུ་རྟོགས་པའི་ཤེས་རབ་ནི། ཉོན་མོངས་པ་ཐམས་ཅད་གཅོད་པས་མཚོན་ཆ་ཆེན་པོ་ཡིན་ཞིང་། དེ་ཉིད་རྟག་ཏུ་འཆང་བའི་ཕྱིར་དང་། ཡང་ཕྱག་གཡོན་ན་ཤེར་ཕྱིན་གྱི་གླེགས་བམ་དང་།
གཡས་ན་རལ་གྲིའི་མཚོན་ཆ་འཆང་བའི་ཕྱིར་ཡང་ངོ་། ། ཉོན་མོངས་ཆེན་པོ་འདུལ་བའི་ལྕགས་ཀྱུ་མཆོག་སྟེ། གླང་ཆེན་མྱོས་པ་དང་འདྲ་བར་བཟློག་པར་དཀའ་བའི་ཆགས་སོགས་ཉོན་མོངས་རྣམས་བཟློག་ནས་རང་དབང་དུ་མཛད་པའི་ཕྱིར། གྲགས་པ་ཆེན་པོ་ཅན་ཏེ། ཤེས་རབ་དང་། རྟོགས་པ་དང་། ཡེ་ཤེས་ཀྱི་སྒོ་ནས་ཕུལ་དུ་བྱུང་ཞིང་ཁྱད་པར་དུ་འཕགས་པར་གྲགས་པའི་ཕྱིར། སྙན་གྲགས་ཆེན་པོ་ཅན་ཏེ། ཆོ་འཕྲུལ་རྨད་དུ་བྱུང་བ་སྣ་ཚོགས་པས་སྙན་པ་དང་གྲགས་པའི་གནས་སུ་ཉེ་བར་མཚོན་པའི་ཕྱིར། སྣང་བ་ཆེན་པོ་ཅན་ཏེ།
ནང་སེམས་ཀྱི་གསལ་སྣང་རབ་ཏུ་ཆེན་པོ་དང་ལྡན་པའི་ཕྱིར། གསལ་བ་ཆེ་བ་སྟེ། ཕྱི་རོལ་ཏུ་འབྱུང་བའི་འོད་ཟེར་ཆེན་པོ་འཕྲོ་བའི་ཕྱིར་རོ། ། མཁས་པ་སྟེ། གདུལ་བྱ་རྣམས་ལ་ཇི་ལྟར་འཚམས་པའི་སྐུ་སྟོན་པས་འདུལ་བར་མཛད་པའི་ཕྱིར། སྒྱུ་འཕྲུལ་ཆེན་པོ་འཆང་བ་སྟེ། གདུལ་བྱ་དང་མཐུན་པར་གཟུགས་སྣ་ཚོགས་སུ་སྤྲུལ་པའི་རྫུ་འཕྲུལ་མངའ་བའི་ཕྱིར། སྒྱུ་འཕྲུལ་ཆེན་པོའི་སྒོ་ནས་གདུལ་བྱ་རྣམས་ཀྱི་དོན་སྒྲུབ་པ་སྟེ། ཚུལ་དེས་སེམས་ཅན་རྣམས་སངས་རྒྱས་ཉིད་ལ་རབ་ཏུ་འཇོག་པའི་ཕྱིར། སྒྱུ་འཕྲུལ་ཆེན་པོའི་དགའ་བས་རབ་ཏུ་དགའ་བ་སྟེ།
རྣམ་པ་ཐམས་ཅད་དུ་སེམས་ཅན་གྱི་དོན་མཛད་པའི་ཆོ་འཕྲུལ་ཆེན་པོའི་དགའ་བ་ལ་མངོན་པར་དགྱེས་པའི་ཕྱིར། སྒྱུ་འཕྲུལ་ཆེན་པོའི་མིག་འཕྲུལ་ཅན་ཏེ། རྫུ་འཕྲུལ་རྣམ་པར་འཕྲུལ་པ་སྣ་ཚོགས་མངོན་པར་འདུ་མཛད་པའི་ཕྱིར་རོ། ༈ །གསུམ་པ་སྦྱིན་སོགས་ཕ་རོལ་ཏུ་ཕྱིན་པའི་སྒོ་ནས་བསྟོད་པ་ནི། སྦྱིན་བདག་ཆེན་པོ་གཙོ་བོ་སྟེ། ། ཚུལ་ཁྲིམས་ཆེན་པོ་འཆང་བའི་མཆོག ། བཟོད་ཆེད་འཆང་བ་བརྟན་པ་པོ། ། བརྩོན་འགྲུས་ཆེན་པོ་བརྟུལ་བ་ཡིན། ། བསམ་གཏན་ཆེན་པོའི་ཏིང་འཛིན་གནས། ། ཤེས་རབ་ཆེན་པོའི་ལུས་འཆང་བ། །
སྟོབས་པོ་ཆེ་ལ་ཐབས་ཆེ་བ། ། སྨོན་ལམ་ཡེ་ཤེས་རྒྱ་མཚོ་སྟེ། ། ཞེས་པ་ལ་དང་པོར་སྦྱིན་བདག་ཆེན་པོ་དང་། དེའི་ཡང་གཙོ་བོ་ཞེས་བྱ་སྟེ། ས་རབ་ཏུ་དགའ་བ་ལ་སྦྱིན་པའི་ཕར་ཕྱིན་ལྷག་པར་སྤྱད་པ་སོགས། སྦྱིན་པའི་ལས་ཚད་མེད་པར་རྫོགས་པའི་ཕྱིར། དེ་བཞིན་དུ་ཚུལ་ཁྲིམས་ཆེན་པོ་འཆང་བའི་མཆོག་སྟེ། ས་གཉིས་པ་ལ་ཚུལ་ཁྲིམས་ཀྱི་ཕར་ཕྱིན་ལྷག་པར་སྤྱད་པ་སོགས། ཚུལ་ཁྲིམས་འཆང་ཞི་རྫོགས་པ་རྣམས་ཀྱི་གཙོ་བོར་གྱུར་པའི་ཕྱིར། བཟོད་ཆེན་འཆང་བ་བརྟན་པ་པོ་སྟེ།
ས་གསུམ་པ་ལ་བཟོད་པའི་ཕར་ཕྱིན་ལྷག་པར་སྤྱད་པ་སོགས། བཟོད་པ་ཆེན་པོའི་ངོ་བོ་ཉིད་དུ་གྱུར་ནས་རྐྱེན་གྱིས་རབ་ཏུ་མི་གཡོ་བའི་ཕྱིར་རོ། ། བརྩོན་འགྲུས་ཆེན་པོ་བརྟུལ་བ་ཡིན་ཏེ། ས་བཞི་པ་ལ་བརྩོན་འགྲུས་ཀྱི་ཕར་ཕྱིན་ལྷག་པར་སྤྱད་པ་སོགས། བརྩོན་འགྲུས་ཚད་མེད་པ་ཡོངས་སུ་རྫོགས་པའི་ཕྱིར། བསམ་གཏན་ཆེན་པོའི་ཏིང་ངེ་འཛིན་ལ་གནས་པ་སྟེ། ས་ལྔ་པ་ལ་བསམ་གཏན་གྱི་ཕར་ཕྱིན་ལྷག་པར་སྤྱད་པ་སོགས། ཐུན་མོང་དང་ཐུན་མོང་མ་ཡིན་པའི་ཏིང་ངེ་འཛིན་མཐའ་ཡས་པ་ལ་སྙོམས་པར་ཞུགས་ཤིང་རྫོགས་པར་གནས་པའི་ཕྱིར་རོ། ། ཤེས་རབ་ཆེན་པོའི་ལུས་འཆང་བ་སྟེ། ས་དྲུག་པ་ལ་ཤེས་རབ་ཀྱི་ཕར་ཕྱིན་ལྷག་པར་སྤྱད་པ་སོགས།
ཇི་ལྟ་བ་དང་ཇི་སྙེད་པའི་ཆོས་རབ་ཏུ་རྣམ་པར་འབྱེད་པའི་ཤེས་རབ་ཉིད་ཤེས་རབ་ཆེན་པོའི་ལུས་ཡིན་ལ། དེའི་ངོ་བོ་ཉིད་ཡོངས་སུ་རྫོགས་པའི་ཕྱིར་དང་། རྡོ་རྗེ་སྙིང་པོ་རྒྱན་ལས། བདེ་གཤེགས་ཤེས་རབ་དྲི་མེད་ནི། ། རྡོ་རྗེ་རྣོན་པོར་དེ་བཤད་དོ། ། ཞེས་གསུངས་པའི་ཕྱིར་རོ། ། དེ་ནས། སྟོབས་པོ་ཆེ་ལ་ཐབས་ཆེ་བ། ཞེས་འབྱུང་ཡང་། ས་དང་སྦྱར་བའི་ཆེད་དུ།
གོ་རིམ་བསྡེབས་ཏེ་བཤད་པ་ལ། དང་པོར་ཐབས་ཆེ་བ་སྟེ། ས་བདུན་པ་ལ་ཐབས་ཀྱི་ཕར་ཕྱིན་ལྷག་པར་སྤྱད་པ་སོགས། དོན་གཉིས་ཕུན་ཚོགས་སྒྲུབ་པའི་སྤྱོད་པ་ཐམས་ཅད་ལ། འཁོར་གསུམ་མི་དམིགས་པར་རྟོགས་པའི་ཐབས་ལ་མཁས་པ་མཐར་ཕྱིན་པའི་ཕྱིར། སྨོན་ལམ་ཆེ་བ་སྟེ། ས་བརྒྱད་པ་ལ། སྨོན་ལམ་གྱི་ཞིང་བཀོད་ལས་འབྱུང་བའི་སྨོན་ལམ་ལྟ་བུ། བསམ་གྱིས་མི་ཁྱབ་པ་རྣམས་ཡོངས་སུ་རྫོགས་པའི་ཕྱིར། སྟོབས་པོ་ཆེ་སྟེ།
ས་དགུ་པ་ལ་སྟོབས་ཀྱི་ཕར་ཕྱིན་ལྷག་པར་སྤྱད་པ་སོགས། བྱང་སེམས་དང་། སངས་རྒྱས་ཀྱི་སྟོབས་བཅུ་ཡོངས་སུ་རྫོགས་པའི་ཕྱིར། ལ་ནི་ཚིག་ཕྲད་དོ། ། ཡེ་ཤེས་རྒྱ་མཚོ་ཞེས་བྱ་སྟེ། ས་བཅུ་པ་ལ་ཡེ་ཤེས་ཀྱི་ཕར་ཕྱིན་ལྷག་པར་སྤྱད་པ་སོགས། ཡེ་ཤེས་ཀྱི་ཚོགས་རྣམས་ཡོངས་སུ་རྫོགས་པ་དང་། མཚན་མ་མེད་པ་དང་། ལྷུན་གྱིས་གྲུབ་པ་དང་། རྣམ་པར་མི་རྟོག་པ་དང་།
སྒྲིབ་པ་མེད་པའི་ཐམས་ཅད་མཁྱེན་པའི་ཡེ་ཤེས་རྒྱ་མཚོ་ཆེན་པོ་དང་འདྲ་བའི་ངོ་བོར་གྱུར་པའི་ཕྱིར་རོ། ། ཅིའི་ཕྱིར་རྒྱ་མཚོ་དང་འདྲ་ན། རྒྱ་མཚོ་ནི་འཇུག་པར་དཀའ་བ་ཉིད་དང་། རོ་གཅིག་པ་ཉིད་དང་། རིན་པོ་ཆེ་ཐམས་ཅད་ཀྱི་གནས་སུ་གྱུར་པ་དང་། སེམས་ཅན་དཔག་ཏུ་མེད་པའི་གནས་སུ་གྱུར་པ་བཞིན་དུ། ཡེ་ཤེས་དེ་ཡང་ཉན་ཐོས། རང་རྒྱལ། ཚངས་པ། ཁྱབ་འཇུག
དབང་ཕྱུག་ལ་སོགས་པ་ཐམས་ཅད་ཀྱིས་འཇུག་པར་མི་ནུས་པ་དང་། སྟོང་པ་ཉིད་དུ་རོ་གཅིག་པ་དང་། སངས་རྒྱས་ཀྱི་ཆོས་རིན་པོ་ཆེ་ཐམས་ཅད་ཀྱི་གནས་སུ་གྱུར་པ་དང་། སེམས་ཅན་དཔག་ཏུ་མེད་པ་རྣམས་ཉོན་མོངས་པ་ལས་ལྡོག་ཅིང་། བདེ་བ་ཐོབ་སྟེ། དབུགས་འབྱིན་པའི་གནས་སུ་གྱུར་པའི་ཕྱིར་རོ། ༈ །བཞི་པ་བྱམས་སོགས་རྣམ་གྲངས་སྣ་ཚོགས་ཀྱི་སྒོ་ནས་བསྟོད་པ་ནི། བྱམས་ཆེན་རང་བཞིན་དཔག་ཏུ་མེད། ། སྙིང་རྗེ་ཆེན་པོ་བློ་ཡི་མཆོག ། ཤེས་རབ་ཆེན་པོ་བློ་ཆེན་ལྡན། །
མཁས་པ་ཆེན་པོ་ཐབས་ཆེ་བ། ། རྫུ་འཕྲུལ་ཆེན་པོ་ཆེར་གྲགས་པ། ། སྟོབས་ཆེན་ཕ་རོལ་གནོན་པ་པོ། ། སྲིད་པའི་རི་བོ་ཆེན་པོ་འཇོམས། ། མཁྲེགས་ཤིང་རྡོ་རྗེ་ཆེན་པོ་འཆང་། ། དྲག་པོ་ཆེན་པོ་དྲག་ཤུལ་ཆེ། ། འཇིགས་ཆེན་འཇིགས་པར་བྱེད་པ་པོ། ། ཞེས་སོ། ། དེ་ཡང་བྱམས་པ་ཆེན་པོའི་རང་བཞིན་དཔག་ཏུ་མེད་པ་སྟེ། ནམ་མཁའ་ལ་མཐའ་དང་ཚད་མེད་པ་བཞིན་དུ་སེམས་ཅན་ལ་མཐའ་དང་ཚད་མེད་ཅིང་།
དེ་ཐམས་ཅད་ལ་ཁྱབ་པའི་དམིགས་པ་མེད་པའི་བྱམས་པ་ཆེན་པོ་ཚད་མེད་པ་ཡོངས་སུ་རྫོགས་པའི་ངོ་བོ་ཉིད་ཡིན་པའི་ཕྱིར། སྙིང་རྗེ་ཆེན་པོས་ཡོངས་སུ་བརླན་པའི་བློ་ཡི་མཆོག་སྟེ། སྲོག་གི་དབང་པོའི་སྔོན་དུ་འགྲོ་བ་དབུགས་འབྱུང་རྔུབ་དང་། རྒྱལ་སྲིད་སྣ་བདུན་གྱི་སྔོན་དུ་འགྲོ་བ་འཁོར་ལོ་རིན་པོ་ཆེ་བཞིན་དུ། ཐེག་པ་ཆེན་པོ་ལ་ཡང་དག་པར་འཇུག་པ་དང་། ལམ་དང་འབྲས་བུ་རྣམ་མཁྱེན་ཡང་དག་པར་སྒྲུབ་པའི་སྔོན་དུ་འགྲོ་བ། དམིགས་པ་མེད་པའི་ཐུགས་རྗེ་ཆེན་པོ་མཐར་ཕྱིན་པའི་རང་བཞིན་གྱི་ཤེས་རབ་མཆོག་གི་ངོ་བོ་ཡིན་པའི་ཕྱིར། དགའ་བ་ཚད་མེད་པའི་རྒྱུ་དང་ངོ་བོར་གྱུར་པའི་ཤེར་རབ་ཆེན་པོ་དང་། དྲི་མ་མེད་པའི་བློ་གྲོས་ཆེན་པོ་དང་ལྡན་པ་སྟེ། ཆོས་ཐམས་ཅད་ཕྱིན་ཅི་མ་ལོག་པར་ཁོང་དུ་ཆུད་པས།
སངས་རྒྱས་ཀྱི་ཆོས་རྣམས་དྲན་པ་དང་། དགའ་བ་དང་། མོས་པ་དང་། མཆོག་ཏུ་དགའ་བའི་ཤེས་རབ་བརྙེས་པས། སེམས་ཅན་ཐམས་ཅད་ཀྱི་དོན་ལ། རབ་ཏུ་གཞོལ་བའི་བློ་གྲོས་དྲི་མ་མེད་པ་མཐར་ཐུག་པའི་ངོ་བོ་ཡིན་པའི་ཕྱིར། ཆོས་ཐམས་ཅད་མཉམ་པ་ཉིད་དུ་རྟོགས་པ་ལ་མཁས་པ་ཆེན་པོའི་སྒོ་ནས། བཏང་སྙོམས་ཚད་མེད་པའི་ཐབས་ཆེན་པོ་དང་ལྡན་པ་སྟེ། ཆོས་ཀྱི་སྐུ་མཉམ་པ་ཉིད་ལ་འཇོག་པ་ལ། རབ་ཏུ་མཁས་ཤིང་སེམས་ཅན་སྣ་ཚོགས་པའི་དོན་བྱ་བའི་ཐབས་སུ་གྱུར་པའི་བཏང་སྙོམས་ཆེན་པོའི་ངོ་བོ་ཡིན་པའི་ཕྱིར།
ད་ནི་རྫུ་འཕྲུལ་དང་ཆོ་འཕྲུལ་གྱིས་འདུལ་བའི་སེམས་ཅན་རྣམས་སྡུད་པའི་རང་གི་ངོ་བོ་བསྟན་པའི་ཕྱིར། རྫུ་འཕྲུལ་ཆེན་པོའི་སྟོབས་དང་ལྡན་པ་སྟེ། སྐུ་རྫུ་འཕྲུལ་གྱི་ཆོ་འཕྲུལ། གསུང་རྗེས་སུ་བསྟན་པའི་ཆོ་འཕྲུལ། ཐུགས་ཀུན་ཏུ་བརྗོད་པའི་ཆོ་འཕྲུལ་གསུམ་གྱི་རྫུ་འཕྲུལ་ཆེན་པོ་བདུད་དང་མུ་སྟེགས་ལ་སོགས་པས་བསྐྱེད་པར་མི་ནུས་ཤིང་། དེ་དག་ཐོགས་པ་མེད་པར་འཇོམས་པའི་སྟོབས་དང་ལྡན་པའི་ཕྱིར། དེ་ཉིད་ཤུགས་ཆེན་མགྱོགས་པ་ཆེན་པོ་སྟེ། ཆོས་ཀྱི་དབྱིངས་ལས་མ་གཡོས་བཞིན་དུ། ཞིང་ཐམས་ཅད་དུ་བདག་ཉིད་ཀྱི་དངོས་པོ་སྟོན་པའི་ཤུགས་དང་། ཡིད་ལྟར་འགྲོ་བའི་མགྱོགས་པ་ཆེན་པོ་དང་ལྡན་པའི་ཕྱིར།
དེས་ན་རྫུ་འཕྲུལ་ཆེན་པོ་ཆེར་གྲགས་པ་ཞེས་བྱ་སྟེ། རྫུ་འཕྲུལ་གྱི་སྟོབས་དང་། ཤུགས་དེ་དག་གི་སྒོ་ནས་ཐམས་ཅད་ཀྱི་གཙོ་བོ་ཆེན་པོར་གྲགས་པའི་ཕྱིར། སྟོབས་ཆེན་ཕ་རོལ་གནོད་པ་པོ་སྟེ། རྫུ་འཕྲུལ་གྱི་སྟོབས་ཆེན་པོས་གཞན་དོན་དུ་འཇིག་རྟེན་གྱི་ཁམས་མཐའ་ཡས་པར་གནས་པ་དང་།

ཕ་རོལ་གྱི་རྒོལ་བ་ཐམས་ཅད་རྣམ་པར་གནོན་པའི་ཕྱིར་རོ། ། དེ་བཞིན་དུ་མཚན་གྱི་རྣམ་གྲངས་གཞན་ཡང་། སྲིད་པའི་རི་བོ་ཆེན་པོ་འཇོམས་པ་ཞེས་བྱ་སྟེ། འགྲོ་བ་ལྔའི་འཁོར་བར། ཡང་དང་ཡང་དུ་འབྱུང་ཞིང་སྐྱེ་བའི་སྲིད་པ། ཐོག་མཐའ་མེད་པའི་དཔུང་ཆེན་པོ་ཡང་དག་པར་འཇོམས་པའི་ཕྱིར། མཁྲེགས་ཤིང་རྡོ་རྗེ་ཆེན་པོ་འཆང་བ་སྟེ། གཉིས་མེད་ཡེ་ཤེས་གཉིས་སྣང་གི་སྤྲོས་པའི་བུག་པ་དང་བྲལ་བས་མཁྲེགས་པའི་ཕྱིར་དང་། དེ་ཉིད་མཚན་འཛིན་ཐམས་ཅད་འཇིག་པར་བྱེད་པའི་རྡོ་རྗེ། གནས་ལུགས་སྟོང་ཉིད་དང་དབྱེར་མི་ཕྱེད་པས་ཆེན་པོ་སྟེ། དེའི་བདག་ཉིད་དུ་གྱུར་པས་མི་འབྲལ་བར་འཆང་བའི་ཕྱིར།
དྲག་པོ་ཆེན་པོ་སྟེ། ཐོག་མ་མེད་པའི་རྣམ་རྟོག་དང་ཉོན་མོངས་ཐམས་ཅད་བག་ཆགས་དང་བཅས་པ་རྩད་ནས་འབྱིན་པའི་ཕྱིར། དྲག་ཤུལ་ཆེ་བ་སྟེ། ཤིན་ཏུ་གདུག་པའི་སེམས་དང་ལྡན་པ་རྣམས་དྲག་ཤུལ་ཅན་གྱི་ལས་ལས་བཟློག་ཅིང་འདུལ་བའི་ཕྱིར། འཇིགས་ཆེན་འཇིགས་པར་བྱེད་པ་པོ་སྟེ། འཚོ་བ་མེད་པ་དང་། ཚིགས་སུ་བཅད་པ་མེད་པ་དང་། འཆི་བ་དང་། ངན་འགྲོ་དང་། འཁོར་གྱི་བག་ཚ་བའི་འཇིགས་པ་རྣམས་ཀྱིས་བསྡུས་པའི།
འཇིགས་པ་ཆེན་པོ་ཐམས་ཅད་འཇིགས་ཤིང་འཇོམས་པར་མཛད་པའི་ཕྱིར། ཡང་ན། འཇིགས་མེད་ཆེན་པོ་འཇིགས་པར་བྱེད། ཅེས་འདོན་ཏེ། ཤེས་རབ་ཀྱིས་བདེན་པའི་དངོས་པོ་མེད་པ་ཐུགས་སུ་ཆུད་པས། གང་གིས་ཀྱང་འཇིགས་པ་མི་མངའ་བའི་ཕྱིར་དང་། ཐུགས་རྗེ་ཆེན་པོས་དྲག་པོ་ཆེན་པོ་ལ་སོགས་པའི་གཟུགས་སུའང་སྟོན་པར་མཛད་པའི་ཕྱིར་རོ། ༈ །གསུམ་པ་དོན་བསྡུ་བ་ནི། མགོན་པོ་རིགས་མཆོག་ཆེན་པོ་ཏེ། ། བླ་མ་གསང་སྔགས་ཆེ་བའི་མཆོག །
ཐེག་པ་ཆེན་པོའི་ཚུལ་ལ་གནས། ། ཐེག་པ་ཆེན་པོའི་ཚུལ་གྱི་མཆོག ། ཞེས་ཏེ། བཅོམ་ལྡན་འདས་དེ་ཉིད་རིག་སྔགས་དང་གསང་སྔགས་ལ་སོགས་པའི་རབ་ཏུ་དབྱེ་བའི་གནས་སྐབས་ཀྱིས་ཀྱང་བཞུགས་པར་བསྟན་པའི་ཕྱིར། མགོན་པོ་རིགས་མཆོག་ཆེན་པོ་སྟེ། ། ཞེས་གསུངས་པ་ལས། རིག་པ་ནི་ལྷ་མོར་བྱིན་གྱིས་བརླབས་པའི་སྔགས་སྟེ། དེའི་མཆོག་ཆེན་པོར་བསྟན་པའི་སྒོ་ནས་ཕུན་སུམ་ཚོགས་པ་ཐམས་ཅད་ཀྱི་རྒྱུར་གྱུར་པའི་ཕྱིར་རམ། ཡང་ན་རིག་མཆོག་ཆེན་པོ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་སྟེ།
ཀུན་རྫོབ་ཏུ་ནི་སྔ་མ་དེ་ཉིད་ཀྱི་ཕྱིར་དང་། ངེས་པའི་དོན་དུ་ན་གཉིས་སུ་མེད་པའི་ངོ་བོ་རིག་མཆོག་ཆེན་པོ་དེ་ཉིད། སྤྲོས་པ་མ་ལུས་པའི་རྒྱུར་འགྱུར་བའི་ཕྱིར། དེ་ལྟར་ན་མགོན་པོའང་དེ་ཡིན་ལ། རིག་མཆོག་ཆེན་པོའང་དེ་ཡིན་པས་ན་དེ་སྐད་ཅེས་བྱའོ། ། བླ་མ་གསང་སྔགས་ཆེ་བའི་མཆོག་སྟེ། གསང་སྔགས་ཀྱི་སྐད་དོད་མན་ཏྲ་ལས། མན་ནི་ཡེ་ཤེས། ཏྲ་ཡ་ནི་སྐྱོབ་པ་ལ་འཇུག་པས། ཐབས་ཤེས་གཉིས་མེད་ཀྱི་ཡེ་ཤེས་དང་།
དེ་ལས་བྱུང་བ་བྷྲཱུཾ་ལ་སོགས་པའི་ཡི་གེའི་བདག་ཉིད་ཅན་ཡང་གསང་སྔགས་ཆེན་པོའི་མཆོག་ཡིན་ལ། རྒྱུ་མཚན་དེ་ཉིད་ཀྱིས་ན་བླ་མ་ཞེས་ཀྱང་བརྗོད་པའི་ཕྱིར་དང་། ཡང་ན་གསང་སྔགས་ཆེན་པོའི་མཆོག་ཚུལ་ཐམས་ཅད་རབ་ཏུ་སྟོན་པར་བྱེད་པ་པོ་ཡིན་པའི་ཕྱིར། ཐེག་པ་ཆེན་པོའི་ཚུལ་ལ་གནས་པ་སྟེ། ཕ་རོལ་ཏུ་ཕྱིན་པ་དྲུག་གིས་བསྡུས་པའི་ལམ་གྱི་ཚུལ་ལ་གནས་པར། གདུལ་བྱ་རྣམས་ལ་སྣང་ཞིང་རབ་ཏུ་སྟོན་པའི་ཕྱིར་རོ། ། ཐེག་པ་ཆེན་པོའི་ཚུལ་གྱི་མཆོག་སྟེ། དོན་དམ་པར་ན་ཆོས་ཀྱི་དབྱིངས་ལས་མ་གཏོགས་པའི་ཆོས་མེད་ལ། ཆོས་དབྱིངས་དེའི་ངོ་བོ་ཉིད་ཡིན་པའི་ཕྱིར་རོ། ༈ །གཉིས་པ་རིགས་ལྔའི་སྒོ་ནས་ཡེ་ཤེས་ལྔ་ལ་བསྟོད་པ་ལ་གཉིས།
རྒྱས་པར་བཤད་པ། དོན་བསྡུ་བའོ། ། དང་པོ་ལ་ལྔ། རྣམ་སྣང་གི་སྒོ་ནས་ཆོས་དབྱིངས་ཡེ་ཤེས། མི་བསྐྱོད་པའི་སྒོ་ནས་མེ་ལོང་ཡེ་ཤེས། འོད་དཔག་མེད་ཀྱི་སྒོ་ནས་སོར་རྟོག་ཡེ་ཤེས། རིན་འབྱུང་གི་སྒོ་ནས་མཉམ་ཉིད་ཡེ་ཤེས། དོན་གྲུབ་ཀྱི་སྒོ་ནས་བྱ་གྲུབ་ཡེ་ཤེས་ལ་བསྟོད་པའོ། ། དང་པོ་ལ་གསུམ། མདོར་བསྟན་པ།
རྒྱས་པར་བཤད་པ། དོན་བསྡུ་བའོ། ། དང་པོ་ནི། སངས་རྒྱས་རྣམ་པར་སྣང་མཛད་ཆེ། ། ཐུབ་པ་ཆེན་པོ་ཐུབ་ཆེན་ལྡན། ། གསང་སྔགས་ཚུལ་ཆེན་ལས་བྱུང་བ། ། གསང་སྔགས་ཚུལ་ཆེན་བདག་ཉིད་ཅན། ། ཞེས་པ་ལ། དེ་བཞིན་གཤེགས་པ་ཐམས་ཅད་ཀྱི་བདག་ཉིད་དུ་གྱུར་པ། སངས་རྒྱས་རྣམ་པར་སྣང་མཛད་ཆེན་པོ་སྟེ།
དེ་ཁོ་ན་ཉིད་དུ་དབྱེར་མེད་ཅིང་གདུལ་བྱ་ལ་སྣང་ཚུལ་གྱིས། འདི་ནི་དེ་བཞིན་གཤེགས་པའོ། ། འདི་ནི་བྱང་ཆུབ་སེམས་དཔའོ། ། ཞེས་སོགས་མཐའ་ཡས་པར་རྣམ་པར་བཞག་ཅིང་སྣང་བར་མཛད་པའི་ཕྱིར། དེ་ཉིད་ནི་ཐུབ་པ་ཆེན་པོ་སྟེ། སྐུ་གསུང་ཐུགས་དང་འབྲེལ་བའི་གནས་ངན་ལེན་མ་ལུས་པ་རྣམ་པ་ཐམས་ཅད་དུ་སྤངས་པའི་ཕྱིར། ཐུབ་ཆེན་ལྡན་པ་སྟེ། རྒྱུ་མཚན་སྔ་མ་དེ་ཉིད་དང་ལྡན་པའི་ཕྱིར་དང་། གཞན་ཡང་གནས་འཇོག་དང་། རི་བྱི་དང་།
གྲོག་མཁར་ལ་སོགས་པའི་ཐུབ་པ་དྲང་སྲོང་ཆེན་པོས་འདུལ་བ་རྣམས་ལ། དེ་དག་གི་གཟུགས་ཀྱིས་སོ་སོར་སྣང་ཞིང་སྟོན་པའི་ཕྱིར། གསང་སྔགས་ཀྱི་ཚུལ་ཆེན་པོ་ལས་བྱུང་བ་སྟེ། སྟོང་པ་ཉིད་བསྒོམ་པ་སྔོན་དུ་འགྲོ་བས་ཟླ་བའི་དཀྱིལ་འཁོར་གྱི་སྟེང་དུ། རང་གི་ས་བོན་གྱི་ཡི་གེ་ཡོངས་སུ་གྱུར་པ་ལས། རང་གི་ལྷའི་གཟུགས་སུ་གྱུར་པའི་ཕྱིར་དང་། གསང་སྔགས་རྡོ་རྗེ་ཐེག་པའི་ཚུལ་ལམ། ལམ་ཆེན་པོ་ལས་ལེགས་པར་བྱུང་བའི་ཕྱིར། གསང་སྔགས་ཚུལ་ཆེན་བདག་ཉིད་ཅན་ཏེ། བཅོམ་ལྡན་འདས་དེ་ལ་ལར་ནི་གསང་སྔགས་ལས་བྱུང་བའི་ཚུལ་དེ་ལྟར་དུ་རབ་ཏུ་སྣང་ལ།
ལ་ལར་ནི་གཉིས་སུ་མེད་པར་གསང་སྔགས་ཉིད་ཀྱི་ཚུལ་དུ་བཞུགས་པའི་ཕྱིར་དང་། གསང་སྔགས་རྡོ་རྗེ་ཐེགས་པའི་ཚུལ་ཆེན་པོའི་རང་བཞིན་ཉིད་ཡིན་པའི་ཕྱིར་རོ། ། དེ་ལྟར་ན་རྣམ་པར་སྣང་མཛད་ཆེན་པོ་ལ་སོགས་པའི་སྒོ་ནས་ཀྱང་། བཅོམ་ལྡན་འདས་དེ། འཇམ་དཔལ་དཔལ་དང་ལྡན་པའི་མཆོག ། ཅེས་བྱ་བར་བློ་དང་ལྡན་པ་རྣམས་ཀྱིས་ཤེས་པར་བྱའོ།། ༈ །གཉིས་པ་རྒྱས་པར་བཤད་པ་ལ་གསུམ། ཐོབ་བྱེད་ལམ་གྱི་རྣམ་བཞག ཐོབ་བྱ་འབྲས་བུའི་ཁྱད་པར། ལམ་དེ་ཇི་ལྟར་བསྒོམ་པའི་ཚུལ་ལོ། །
དང་པོ་ལ་གཉིས། ལམ་གནས་སྐབས་བཅུར་དབྱེ་བ། ལམ་གྱི་རང་བཞིན་ངོས་བཟུང་བའོ། ། དང་པོ་ལ་ཡང་མང་དུ་ཡོད་པ་ལས། ཐོག་མར་ཕར་ཕྱིན་བཅུར་དབྱེ་བ་ནི། ཕ་རོལ་ཕྱིན་བཅུ་ཐོབ་པ་སྟེ། ། ཕ་རོལ་ཕྱིན་པ་བཅུ་ལ་གནས། ། ཕ་རོལ་ཕྱིན་བཅུ་དག་པ་སྟེ། ། ཕ་རོལ་ཕྱིན་པ་བཅུ་ཡི་ཚུལ། ། ཞེས་ཏེ།
དབུས་དང་མཐའ་རྣམ་པར་འབྱེད་པ་ལས། སྦྱིན་དང་ཚུལ་ཁྲིམས་བཟོད་བརྩོན་འགྲུས། ། བསམ་གཏན་དང་ནི་ཤེས་རབ་ཐབས། ། སྨོན་ལམ་སྟོབས་དང་ཡེ་ཤེས་དང་། ། འདི་དག་ཕ་རོལ་ཕྱིན་བཅུར་འདོད། ། ཅེས་པ་ལྟར། བཅུ་ལས་རེ་རེའང་གསུམ་གསུམ་དུ་ཤེས་པར་བྱ་སྟེ། སྦྱིན་པ་ལ་ཟང་ཟིང་གི ། མི་འཇིགས་པ་སྐྱབས་ཀྱི། ཆོས་ཀྱི་སྦྱིན་པ་སྟེ་གསུམ།
ཚུལ་ཁྲིམས་ལ་སྡོམ་པ། དགེ་བའི་ཆོས་སྡུད། སེམས་ཅན་དོན་བྱེད་ཀྱི་ཚུལ་ཁྲིམས་ཏེ་གསུམ། བཟོད་པ་ལ་སྡུག་བསྔལ་དང་དུ་ལེན་པ། གནོད་པ་ལ་ཇི་མི་སྙམ་པ། ཆོས་ལ་ངེས་པར་སེམས་པ་སྟེ་གསུམ། བརྩོན་འགྲུས་ལ་གོ་ཆ། སྦྱོར་བ། མི་ལྡོག་པའི་བརྩོན་འགྲུས་ཏེ་གསུམ། བསམ་གཏན་ལ་ཉེས་པ་སྤོང་བ།
ཡོན་ཏན་སྒྲུབ་པ། སེམས་ཅན་དོན་བྱེད་ཀྱི་བསམ་གཏན་དང་གསུམ། ཤེས་རབ་ལ་ཐོས་པ། བསམ་པ། སྒོམ་པའི་ཤེས་རབ་སྟེ་གསུམ། ཐབས་ལ་རང་གི་སྐྱོན་སྤོང་བ། སེམས་ཅན་འཇུག་པར་བྱེད་པ། མྱུར་དུ་བྱང་ཆུབ་པའི་ཐབས་ཏེ་གསུམ། སྨོན་ལམ་ལ་རང་གི་ཚོགས་དང་འབྲེལ་བ། སེམས་ཅན་གྱི་དོན་དང་འབྲེལ་བ།
སངས་རྒྱས་ཀྱི་ཞིང་དག་པའི་སྨོན་ལམ་སྟེ་གསུམ། སྟོབས་ལ་ལས་ལས་མི་ལྡོག་པ། ཉོན་མོངས་མི་སྡུད་པ། བདུད་དང་ཕས་རྒོལ་འཇོམས་པའི་སྟོབས་ཏེ་གསུམ། ཡེ་ཤེས་ལ་རྣམ་པར་མི་རྟོག་པ་དང་། མཉམ་པ་ཉིད་ཁོང་དུ་ཆུད་པ་དང་། ཐབས་ཐམས་ཅད་ལྐོག་ཏུ་མ་གྱུར་པའི་ཡེ་ཤེས་ཏེ་གསུམ་མོ། ། དེ་ལྟ་བུའི་སྦྱིན་སོགས་དེ་དག་ཀྱང་ཐེག་ཆེན་སེམས་སྐྱེད་དང་། མི་དམིགས་པར་རྟོགས་པའི་ཤེས་རབ་སོགས་ཀྱིས་མ་ཟིན་པ་ནི། སྦྱིན་སོགས་ཙམ་ཡིན་གྱི་སྦྱིན་སོགས་ཀྱི་ཕར་ཕྱིན་མ་ཡིན་པ་དང་།
དེ་དག་གིས་ཟིན་པ་རྣམས་ནི་སྦྱིན་སོགས་ཀྱི་ཕར་ཕྱིན་དུ་བཤད་པ་དང་། ཡང་ཐེག་ཆེན་སོ་སྐྱེ་དང་འཕགས་པའི་སྦྱིན་སོགས་ལ་དེ་ལྟར་བཤད་པ་དང་། དེ་བཞིན་དུ། གཉིས་པོ་དེ་དག་ལ་འཇིག་རྟེན་པའི་ཕ་རོལ་ཏུ་ཕྱིན་པ་དང་། འཇིག་རྟེན་ལས་འདས་པའི་ཕ་རོལ་ཏུ་ཕྱིན་པ་ཞེས་ཀྱང་གསུངས་སོ། ། སྤྱིའི་རྣམ་བཞག་བསྟན་ནས། སྐབས་ཀྱི་དོན་རྗེས་བཙུན་ནི། ཕ་རོལ་ཏུ་ཕྱིན་པ་བཅུ་ཐོབ་པ་སྟེ། སྦྱིན་སོགས་བཅུ་པོ་དེ་དག་ལ་བདེན་གཉིས་ཟུང་འབྲེལ་གྱི་ཚུལ་གྱིས་ཞུགས་པས་ཐོས་བསམ་སྒོམ་པའི་ཡེ་ཤེས་ཀྱི་རིམ་པས། རྣམ་མཁྱེན་གྱི་རྟོགས་པ་མཐར་ཕྱིན་པའི་ཕ་རོལ་ཏུ་ཕྱིན་པ་བཅུ་རྟོགས་ཤིང་བརྙེས་པའི་ཕྱིར།
ཕ་རོལ་ཏུ་ཕྱིན་པ་བཅུ་ལ་གནས་པ་སྟེ། རང་ཉིད་བཅུ་པོ་དེ་དག་ཡོངས་སུ་རྫོགས་པ་ལ་གནས་ནས། གཞན་དག་དེ་ཡོངས་སུ་རྫོགས་པ་ལ་འགོད་པར་མཛད་པའི་ཕྱིར། ཕ་རོལ་ཏུ་ཕྱིན་པ་བཅུ་དག་པ་སྟེ། དེ་དག་ལ་འཁོར་གསུམ་གྱི་སྤྲོས་པ་རྣམ་པར་དག་པའི་ཡེ་ཤེས་མཐར་ཕྱིན་པའི་ངོ་བོ་ཡིན་པའི་ཕྱིར། ཕ་རོལ་ཕྱིན་པ་བཅུའི་ཡི་ཚུལ་ཞེས་ཀྱང་བྱ་སྟེ། ཕ་རོལ་ཏུ་ཕྱིན་པའི་ལམ་དང་། ཐབས་དང་། དེ་དག་སྟོན་པའི་གཞུང་ལུགས་ཀྱི་ཚུལ་མཐའ་ཡས་པ་མངའ་ཞིང་སྟོན་པའི་ཕྱིར། ས་བཅུར་དབྱེ་བ་ནི།
མགོན་པོ་ས་བཅུའི་དབང་ཕྱུག་སྟེ། ། ས་བཅུ་ལ་ནི་གནས་པ་པོ། ། ཞེས་ཏེ། དེའང་ཟག་པ་མེད་པའི་ཡེ་ཤེས་དང་། སྙིང་རྗེ་ཆེན་པོ་ཉིད་ཡོད་ཏན་ཐམས་ཅད་ཀྱི་རྟེན་དུ་གྱུར་པའི་སྒོ་ནས་ས་ཞེས་བྱ་ཞིང་། དབྱེ་ན་འཇིག་རྟེན་ལས་འདས་པའི་ཡེ་ཤེས་དང་པོར་སྐྱེས་པས་མཆོག་ཏུ་དགའ་བ་རྒྱ་ཆེ་བའི་ཕྱིར། ས་དང་པོ་རབ་ཏུ་དགའ་བ། ལྟུང་བ་ཕྲ་མོ་དང་འཆལ་ཚུལ་གྱི་དྲི་མ་ཐམས་ཅད་དང་བྲལ་བའི་ཕྱིར་གཉིས་པ་དྲི་མ་མེད་པ། ཏིང་ངེ་འཛིན་དང་ཐོས་པའི་གཟུངས་ཀྱི་སྣང་བ་ཚད་མེད་པའི་ཕྱིར་གསུམ་པ་འོད་བྱེད་པ། བྱང་ཆུབ་ཕྱོགས་མཐུན་བསྒོམས་པས་སྒྲིབ་པའི་བུད་ཤིང་སྲེག་པའི་ཡེ་ཤེས་ཀྱི་མེའི་འོད་འཕྲོ་བའི་ཕྱིར་བཞི་པ་འོད་འཕྲོ་བ།
བྱང་ཕྱོགས་དེ་དག་ཐབས་ཀྱིས་སྒོམ་པ་ལ། དབང་དུ་བྱ་དཀའ་བའི་ཕྱིར་ལྔ་པ་སྦྱང་དཀའ་བ། རྟེན་ཅིང་འབྲེལ་བར་འབྱུང་བའི་འཇུག་པ་དང་། མཚན་མ་མེད་པ་མང་དུ་ཡིད་ལ་བྱེད་པ་རྣམས་མངོན་སུམ་དུ་གྱུར་པའི་ཕྱིར། དྲུག་པ་མངོན་དུ་གྱུར་པ། མཚན་མ་མེད་པའི་ཡིད་བྱེད་རྒྱུན་མི་འཆད་པར་རིང་དུ་རྗེས་སུ་ཞུགས་ཤིང་། དག་པའི་ས་དང་རྗེས་སུ་འབྲེལ་བའི་ཕྱིར་བདུན་པ་རིང་དུ་སོང་བ། མཚན་མ་མེད་པ་ལྷུན་གྱི་གྲུབ་ཅིང་མཚན་འཛིན་གྱིས་མི་བསྐྱོད་པའི་ཕྱིར་བརྒྱད་པ་མི་གཡོ་བ། སོ་སོ་ཡང་དག་རིག་བཞི་ལ་དབང་ཐོབ་པས། ཆོས་སྟོན་པའི་བློ་གྲོས་ཡངས་པ་མངའ་བའི་ཕྱིར་དགུ་པ་ལེགས་པའི་བློ་གྲོས།
གནས་ངན་ལེན་དང་བྲལ་བའི་ལུས་ནམ་མཁའ་ལྟ་བུ་ལ་ཆོས་སྐུའི་ངོ་བོར་གྱུར་པའི་ཏིང་ངེ་འཛིན་དང་གཟུངས་ཀྱི་སྒོ། སྤྲིན་ཆེན་པོ་ལྟ་བུས་ཁྱབ་པའི་ཕྱིར་བཅུ་པ་ཆོས་ཀྱི་སྤྲིན་ཞེས་བྱའོ། ། ཞར་ལས་འོངས་པ་ས་བཅུ་གཅིག་པ་ནི་སྒྲིབ་གཉིས་ཀྱི་དྲི་མ་ཕྲ་མོ་ཡང་སྤངས་པས། ཆགས་ཐོགས་མེད་པར་ཤེས་བྱའི་རྣམ་པ་ཐམས་ཅད་མངོན་པར་རྫོགས་པར་བྱང་ཆུབ་པའི་ཕྱིར་སངས་རྒྱས་ཀྱི་ས་ཞེས་གསུངས་སོ། ། དེ་ལྟར་ན་རྗེ་བཙུན་ནི། མགོན་པོ་ས་བཅུའི་དབང་ཕྱུག་སྟེ། འགྲོ་བ་ཀུན་གྱི་མགོན་དུ་གྱུར་ཅིང་། ས་དང་ཕ་རོལ་ཏུ་ཕྱིན་པ་དེ་དག་ལ་དབང་སྒྱུར་བའི་གཙོ་བོའང་ཁྱབ་བདག་ཆེན་པོར་གྱུར་པའི་ཕྱིར། ས་བཅུ་ལ་ནི་གནས་པ་པོ་སྟེ། སྔར་བཤད་པའི་ས་བཅུ་པོ་དེ་དག་ཉིད་ལ་སོ་སོར་གནས་ཤིང་།
བྱང་ཆུབ་སེམས་དཔའི་ཚུལ་གྱིས་བཞུགས་པའི་ཕྱིར། ད་ནི་ཤེས་པ་བཅུ་དང་། བདེན་པ་བཅུ་དང་། དབང་བཅུའི་ངོ་བོ་ཉིད་དུ་སྟན་པར་བྱ་བའི་ཕྱིར། ཤེས་བཅུ་རྣམ་དག་བདག་ཉིད་ཅན། ། ཤེས་བཅུ་རྣམ་དག་འཆང་བ་པོ། ། རྣམ་པ་བཅུ་པོ་དོན་བཅུའི་དོན། ། ཐུབ་དབང་སྟོབས་བཅུ་ཁྱབ་པའི་བདག ། ཀུན་གྱི་དོན་ནི་མ་ལུས་བྱེད། ། རྣམ་བཅུ་དབང་ལྡན་ཆེ་བ་པོ། །
ཞེས་ཏེ། དེ་ལ་དང་པོ་ཤེས་པ་རྣམ་པ་བཅུ་ནི། འབྲས་བུའི་སྐབས་སུ། སྡུག་བསྔལ་མི་སྐྱེ་བར་ཤེས་པ་ནི་སྡུག་བསྔལ་ཤེས་པ། ཀུན་འབྱུང་སྤང་བར་ཤེས་པ་ནི་ཀུན་འབྱུང་ཤེས་པ། སྡུག་བསྔལ་འགགས་པར་ཤེས་པ་ནི་འགོག་པ་ཤེས་པ། འཕགས་པའི་ལམ་ཡན་ལག་བརྒྱད་པ་ཤེས་པ་ནི་ལམ་ཤེས་པ། དུས་གསུམ་ཟད་པར་ཤེས་པ་ནི་ཟད་པ་ཤེས་པ། སྲིད་པའི་རྒྱུན་སྐྱེ་བ་མེད་པར་ཤེས་པ་ནི་མི་སྐྱེ་བ་ཤེས་པ། ཕུང་པོ་ལྔ་སྒྱུ་མ་ལྟ་བུར་ཤེས་པ་ནི་ཆོས་ཤེས་པ།
རྟེན་འབྱུང་མི་རྟག་པར་ཤེས་པ་ནི་རྗེས་སུ་ཤེས་པ། སེམས་ཅན་གཞན་རྣམས་ཀྱི་སེམས་སེམས་ཀྱིས་ཤེས་པ་ནི་ཀུན་རྫོབ་ཤེས་པ། ལམ་དང་ཡོངས་སུ་བྱང་བ་ཤེས་པ་ནི་འདྲིས་པ་ཤེས་པའོ། ། དེ་ལྟར་ན་རྗེ་བཙུན་ཡང་། ཤེས་བཅུ་རྣམ་དག་བདག་ཉིད་ཅན་ཏེ། ཤེས་པ་བཅུ་པོ་དེ་རྣམ་པར་དག་པ་མཐར་ཐུག་པའི་ངོ་བོ་ཉིད་ཡིན་པའི་ཕྱིར། ཤེས་བཅུ་རྣམ་དག་འཆང་བ་པོ་སྟེ། དེ་བཞིན་གཤེགས་པས་མི་དམིགས་པའི་ཚུལ་གྱིས་རྣམ་པ་ཐམས་ཅད་མཁྱེན་པའི་ཡེ་ཤེས་ནི། སྒྲ་ཇི་བཞིན་ཤེས་པ་ཞེས་བྱ་ལ། ཤེས་པ་བཅུ་རྣམ་པར་དག་པའི་བདག་ཉིད་སྒྲ་ཇི་བཞིན་ཤེས་པའི་རྣམ་མཁྱེན་དེ་འཛིན་པའི་ཕྱིར།
དེ་བཞིན་དུ་བདེན་པ་རྣམ་པ་བཅུ་ནི། རྟེན་འབྱུང་སྤྲོས་པ་དང་བཅས་པ་ནི་ཀུན་རྫོབ་བདེན་པ། སྟོང་ཉིད་སྤྲོས་པ་དང་བྲལ་བ་ནི་དོན་དམ་བདེན་པ། ཆོས་རྣམས་ཀྱི་རང་དང་སྤྱིའི་མཚན་ཉིད་ནི་མཚན་ཉིད་ཀྱི་བདེན་པ། སྟོང་པ་ཉིད་ལ་མཚན་མ་མེད་པ། སྨོན་པ་མེད་པ་མངོན་པར་འདུ་མི་བྱེད་པ། མ་སྐྱེས་པ། མ་འགགས་པ། ཞེས་སོགས་སུ་དབྱེ་བ་ནི་རྣམ་པར་དབྱེ་བའི་བདེན་པ། ངེས་པར་སེམས་པ།
རིག་པ། མཐོང་བ། ཁོང་དུ་ཆུད་པ། མངོན་པར་རྟོགས་པ་རྣམས་ཤེས་པ་ནི་ཕྱེ་སྟེ་རྟོགས་པའི་བདེན་པ། ཕུང་ཁམས་སྐྱེ་མཆེད་ཀྱི་དངོས་པོ་རྣམས་ཐ་སྙད་རྟེན་འབྱུང་དང་། རང་བཞིན་སྟོང་པར་ཤེས་པ་ནི་དངོས་པོའི་བདེན་པ། སྤངས་རྟོགས་ཐམས་ཅད་ཁོང་དུ་ཆུད་པར་ནུས་པ་ནི་ནུས་པའི་བདེན་པ། འདུས་བྱས་ཐམས་ཅད་ཟད་པ་ཅན་ཡིན་ཡང་དོན་དམ་པར་ལྡན་པར་མི་འགྱུར་ལ། མི་ཟད་པ་དེ་ནི་དོན་དམ་པར་མི་སྐྱེ་ཏེ། དེ་ལྟར་ཤེས་པ་ནི་ཟད་པ་དང་མི་སྐྱེ་བ་ཤེས་པའི་བདེན་པ།
ཚོགས་གཉིས་བསགས་པ་ན་ཆོས་ཐམས་ཅད་མ་སྐྱེས་མ་འགགས་པར་ཤེས་པའི་སྒོ་ནས་འཇུག་པར་བྱེད་པ་ནི། ལམ་ལ་འཇུག་པ་ཤེས་པའི་བདེན་པ། ཆོས་ཀྱི་སྤྲིན་གྱི་ས་དང་། དེ་བཞིན་གཤེགས་པའི་སའི་བར་ནི། དེ་བཞིན་གཤེགས་པའི་ཡེ་ཤེས་འབྱུང་བའི་བདེན་པ་སྟེ། དེ་དག་ཀྱང་ཚུལ་དེ་དང་དེ་ལ་མི་བསླུ་བས་བདེན་པ་ཞེས་བྱའོ། ། དེས་ན་རྗེ་བཙུན་ནི། རྣམ་པ་བཅུ་པོ་དོན་བཅུའི་དོན་ཏེ། བདེན་པ་རྣམ་པ་བཅུ་པོ་དེ་ནི། དེ་དག་རབ་ཏུ་སྟོན་པར་བྱེད་པའི་ཚིག་གི་དོན་བཅུ་ཡིན་ལ།
བཅུ་པོ་དེའི་ཡང་དགོས་པ་ནི། དོན་བཅུའི་དོན་ཏེ་དེ་དག་མཐར་ཕྱིན་པའི་ངོ་བོ་ཉིད་ཡིན་པའི་ཕྱིར། དེ་བཞིན་གཤེགས་པའི་སྟོབས་བཅུ་ནི། དགེ་བ་ལས་བདེ་བ་འབྱུང་བ་གནས་དང་། སྡུག་བསྔལ་འབྱུང་བ་གནས་མ་ཡིན་པ་སོགས་ཡང་དག་པ་ཇི་ལྟ་བ་བཞིན་དུ་མཁྱེན་པ་དང་། དེ་བཞིན་དུ་སྦྱར་ཏེ། དུས་གསུམ་གྱི་ལས་དང་ལས་ཀྱི་རྣམ་པར་སྨིན་པ་མཁྱེན་པ། གདུལ་བྱ་རྣམས་ཀྱི་དད་སོགས་དབང་པོ་མཆོག་དང་མཆོག་མ་ཡིན་པ་མཁྱེན་པ། འཇིག་རྟེན་རྣམས་ནི་ཁམས་སྣ་ཚོགས་པ་ཅན་ནོ་ཞེས་མཁྱེན་པ། རིགས་ཅན་ཐ་དད་པ་རྣམས་ཀྱི་མོས་པ་སྣ་ཚོགས་པ་མཁྱེན་པ།
མཐོ་རིས་དང་ཐར་པ་སོགས་ཀུན་ཏུ་འགྲོ་བའི་ལམ་མཁྱེན་པ། ཏིང་ངེ་འཛིན་དང་སྙོམས་པར་འཇུག་པ་སྣ་ཚོགས་པའི་ཀུན་ནས་ཉོན་མོངས་པ་དང་རྣམ་པར་བྱང་བ་མཁྱེན་པ། རྣམ་པ་དང་། ས་ལམ་དང་། གཏན་ཚིག་དང་བཅས་པའི་སྔོན་གྱི་གནས་རྗེས་སུ་དྲན་པ་མཁྱེན་པ། སེམས་ཅན་རྣམས་ཀྱི་འཆི་འཕོ་བ་དང་སྐྱེ་བ་མཁྱེན་པ། ཟག་པ་ཟད་པའི་ཕྱིར་སེམས་རྣམ་པར་གྲོལ་བ་དང་། ཤེས་རབ་རྣམ་པར་གྲོལ་བ་སོགས་ཟག་པ་ཟད་པ་ཡང་དག་པ་ཇི་ལྟ་བ་བཞིན་དུ་མཁྱེན་པའི་སྟོབས་སོ། ། དེ་དག་དང་ལྡན་པའི་རྗེ་བཙུན་ནི་ཐུབ་དབང་ཞེས་བྱ་སྟེ། ཐུབ་པ་ཉན་ཐོས་དང་།
རང་སངས་རྒྱས་རྣམས་ཀྱིའང་གཙོ་བོའམ་བདག་པོར་གྱུར་པའི་ཕྱིར། དེ་ནི་སྟོབས་བཅུ་པོ་དེའི་སྒོ་ནས་དངོས་པོ་ཐམས་ཅད་ལ་ཁྱབ་པའི་བདག་པོ་སྟེ། བརྟན་གཡོ་ཐམས་ཅད་ལ་དབང་སྒྱུར་གཙོ་བོའི་བདག་ཉིད་ཆེན་པོ་ཡིན་པའི་ཕྱིར། དེས་ན་འགྲོ་བ་ཀུན་གྱི་དོན་ནི་མ་ལུས་པ་སྒྲུབ་པར་བྱེད་པ་སྟེ། ཆགས་ཐོགས་མེད་པའི་མཁྱེན་པས་མོས་པ་སྣ་ཚོགས་པའི་སེམས་ཅན་རྣམས་ཀྱི་དོན་མངོན་མཐོ་དང་ངེས་ལེགས་ཀྱིས་བསྡུས་པ་ཐམས་ཅད། སྐལ་བ་ཇི་ལྟ་བ་བཞིན་དུ་མཛད་པའི་ཕྱིར་རོ། ། དབང་བཅུ་ནི། འཆི་བ་མེད་པའི་གནས་ཐོབ་པའི་ཕྱིར་ཚེ་ལ་དབང་བ། ཆོས་ཐམས་ཅད་སེམས་ཙམ་དུ་ཤེས་པའི་ཕྱིར་སེམས་ལ་དབང་བ། ལག་ན་རིན་པོ་ཆེ་དང་ནམ་མཁའ་མཛོད་རབ་ཏུ་བརྙེས་པའི་ཕྱིར་ཡོ་བྱད་ལ་དབང་བ།
བག་ཆགས་དང་བཅས་པའི་ལས་ལམ་ཀུན་ཏུ་ཆད་པའི་ཕྱིར་ལས་ལ་དབང་བ། ཏིང་ངེ་འཛིན་གྱི་འབྲས་བུའི་སྐྱེ་བ་རྣམ་པར་བཟློག་པ་ལ་དབང་བའི་ཕྱིར་སྐྱེ་བ་ལ་དབང་བ། རྫུ་འཕྲུལ་གྱི་བྱ་བ་ཐམས་ཅད་ལ་ལྷུན་གྱིས་གྲུབ་པར་འཇུག་པའི་ཕྱིར་རྫུ་འཕྲུལ་ལ་དབང་བ། ཟད་པར་གྱི་སྐྱེ་མཆེད་མཐར་ཐུག་པ་ཐོབ་པའི་ཕྱིར་མོས་པ་ལ་དབང་བ། བསམ་པ་ཙམ་གྱིས་དོན་ཐོབ་པའི་ཕྱིར་སྨོན་ལམ་ལ་དབང་བ། ཡེ་ཤེས་སྔོན་དུ་འགྲོ་བའི་ལུས་དང་ངག་དང་ཡིད་ཀྱི་ལས་ཐོབ་པའི་ཕྱིར་ཡེ་ཤེས་ལ་དབང་བ། དེ་བཞིན་ཉིད་དང་ཆོས་ཀྱི་དབྱིངས་དང་། ཡང་དག་པའི་མཐའ་མཉམ་པ་ཉིད་ཀྱི་ཡེ་ཤེས་དྲི་མ་མེད་པའི་ཕྱིར་ཆོས་ལ་དབང་བའོ། ། དེས་ན་རྗེ་བཙུན་ནི། རྣམ་བཅུ་དབང་ལྡན་ཏེ།
དབང་རྣམ་པ་བཅུ་པོ་དེ་དག་མངོན་དུ་མཛད་ནས། ཇི་ལྟར་བཞེད་པ་བཞིན་དུ་སྒྲིབ་ཐོགས་མེད་པར་འཇུག་པའི་ཕྱིར། རྒྱུ་མཚན་དེ་ཉིད་ཀྱིས་ན་ཆེ་བ་པོ་ཞེས་བྱ་སྟེ། ཆོས་ཐམས་ཅད་ལ་དབང་སྒྱུར་བའི་ཕྱིར་རོ། ། གཉིས་པ་ལས་ཀྱི་རང་བཞིན་ངོས་བཟུང་བ་ལ་གཉིས་ལས། དང་པོ་སྤྲོས་པ་དང་བྲལ་བ་ནི། ཐོག་མ་མེད་པ་སྤྲོས་མེད་བདག ། དེ་བཞིན་ཉིད་བདག་དག་པའི་བདག ། བདེན་པར་སྨྲ་ཞིང་ཚིག་མི་འགྱུར། ། ཇི་སྐད་སྨྲས་པ་དེ་བཞིན་བྱེད། །
ཅེས་པ་ལ་ལམ་གྱི་དམིགས་པ་ཆོས་དབྱིངས་ནི། ཐོག་མ་མེད་པ་སྟེ་གདོད་མ་ནས་རང་བཞིན་གྱིས་རྣམ་པར་དག་པ་ཡིན་པའི་ཕྱིར་ཏེ། མདོ་ལས། དེ་བཞིན་གཤེགས་པ་རྣམས་བྱུང་ཡང་རུང་མ་བྱུང་ཡང་རུང་། ཆོས་རྣམས་ཀྱི་ཆོས་ཉིད་འདི་ནི་གནས་པ་ཉིད་དེ། ཆོས་ཉིད་དང་། དེ་བཞིན་ཉིད་དང་། ཡང་དག་པའི་མཐའ་དང་། ཞེས་སོགས་གསུངས་པ་ལྟར་རོ། ། དེས་ན་སྤྲོས་པ་མེད་པའི་བདག་ཉིད་དེ།
ཐོག་མ་དང་ཐ་མ། རྒྱུ་དང་འབྲས་བུ། གཟུང་བ་དང་འཛིན་པ། བདག་དང་བདག་གི་བ་སོགས་གཉིས་སྣང་སྤྲོས་པའི་ཀུན་རྟོག་ཐམས་ཅད་དང་བྲལ་བའི་ཕྱིར། དེ་ཉིད་ལ་དེ་བཞིན་ཉིད་ཀྱི་བདག་ཉིད་ཅེས་བྱ་སྟེ། སྤྲོས་པ་དང་བྲལ་བའི་དབྱིངས་དེ་ཉིད་དུ་གནས་པའི་ཕྱིར། དག་པའི་བདག་ཉིད་ཅེས་བྱ་སྟེ། རང་གི་ངོ་བོ་མཚན་རྟོག་གི་དྲི་མ་ཐམས་ཅད་དང་བྲལ་བའི་ཕྱིར། དེ་ལྟར་ན་རྗེ་བཙུན་ནི་བདེན་པར་སྨྲ་བ་སྟེ། བསླུ་བ་མེད་ཅིང་ཕྱིན་ཅི་མ་ལོག་པའི་དེ་ཁོ་ན་ཉིད་སྤྲོས་པ་དང་བྲལ་བ་དེ་སྟོན་པའི་ཕྱིར།
ཚིག་མི་འགྱུར་བ་སྟེ། གཞན་བསླུ་བར་འགྱུར་བའི་ཚིག་མི་མངའ་བའི་ཕྱིར་དང་། ཕྱིན་ཅི་མ་ལོག་པའི་ཆོས་ཀྱི་འཁོར་ལོ་བསྐོར་བའི་ཕྱིར། སྔར་ཇི་སྐད་སྨྲས་པ་དེ་བཞིན་དུ་བྱེད་པ་སྟེ། འགྲོ་བ་རྣམས་ལ་ཕན་པར་བྱ་བའི་ཕྱིར་མཚང་རྒྱ་བར་བྱའོ་ཞེས་དམ་བཅས་པ་རྫོགས་པར་མཛད་པའི་ཕྱིར། འདི་ཉིད་ཚིག་མི་འགྱུར་གྱི་ཤེས་བྱེད་དུའང་སྦྱར་རོ། ༈ །གཉིས་པ་གཉིས་སུ་མེད་པ་ནི། གཉིས་སུ་མེད་དང་གཉིས་མེད་སྟོན། ། ཡང་དག་མཐའ་ལ་རྣམ་པར་གནས། ། བདག་མེད་སེངྒེའི་སྒྲ་དང་ལྡན། །
མུ་སྟེགས་རི་དྭགས་ངན་འཇིགས་བྱེད། ། ཅེས་ཏེ། ཕྱི་ནང་གི་ཆོས་བཟུང་བ་དང་འཛིན་པས་བསྡུས་པ་རྣམས་ནི་གཉིས་ཞེས་བྱ་ལ། དེ་དག་དོན་དམ་པར་མེད་དེ། གཟུང་བའི་ཡུལ་ནི་ཕྱོགས་དང་དུས་ཀྱི་ཆ་དང་ཆ་ཅན་ལ་རྣམ་པར་དཔྱད་ན་གྲུབ་པ་མེད་པའི་ཕྱིར་དང་། ལྟོས་ས་བཟུང་བ་མེད་པས། ཡུལ་ཅན་འཛིན་པ་པོ་ཡང་མེད་པའི་ཕྱིར། འདིར་འགྲེལ་ཆེན་ལས། གཉིས་མེད་སྒྲུབ་པའི་ལུས་དང་རིགས་པ་མཐའ་ཡས་པ་གསུངས་པ་རྣམས་ཀྱང་ཤེས་པར་བྱ་སྟེ། ཐར་ལམ་ལྟ་བའི་མིག་དམ་པ་ཡིན་པའི་ཕྱིར།
འབྲས་བུའི་དབང་དུ་བྱས་ན། བཅོམ་ལྡན་འདས་ཀྱང་གཉིས་སུ་མེད་པ་ཞེས་བྱ་སྟེ། གོང་དུ་བཤད་པ་ལྟར་གཉིས་སུ་མེད་པ་དང་། དེ་བཞིན་ཉིད་དང་། ཡང་དག་པའི་མཐའ་དང་། མྱ་ངན་ལས་འདས་པ་དང་། ཆོས་ཀྱི་སྐུ་དང་། ཆོས་ཀྱི་དབྱིངས་ཞེས་སོགས་གསུངས་པའི་ངོ་བོ་ཉིད་དྲི་མས་དག་པ་མཐར་ཐུག་པ་ཡིན་པའི་ཕྱིར། སྔ་མ་རྣམས་ལའང་དེ་བཞིན་དུ་སྦྱར་བར་བྱའོ། ། དང་པོ་ནི་སྡུད་པའོ། །
གཉིས་མེད་སྟོན་པ་ཞེས་ཀྱང་བྱ་སྟེ། གཉིས་མེད་སྤྲོས་བྲལ་གྱི་ངོ་བོ་ལས་མ་གཡོས་པར་རྟེན་འབྱུང་ཙམ་གྱི་སྒོ་ནས། ཡིད་བཞིན་གྱི་ནོར་བུ་ལྟར་གདུལ་བྱ་རྣམས་ཀྱི་དོན་མཛད་པའི་ཕྱིར་དང་། གནས་ལུགས་ཕྱིན་ཅི་མ་ལོག་པར་སྟོན་པའི་ཕྱིར། ཡང་དག་པའི་མཐའ་ལ་རྣམ་པར་གནས་པ་སྟེ། ཕྱིན་ཅི་མ་ལོག་པའི་གནས་ལུགས་མཐར་ཐུག་ཆོས་ཀྱི་དབྱིངས་དེ་ལ་གཡོ་བ་མེད་པའི་ངོ་བོར་རྟག་ཏུ་བཞུགས་པའི་ཕྱིར། བདག་མེད་སྟོན་པའི་སེངྒེའི་སྒྲ་དང་ལྡན་པ་སྟེ། ངོ་བོ་ཉིད་མེད་པར་སྟོན་པའི་སྒྲ་འཇིགས་པ་ཐམས་ཅད་དང་བྲལ་བའི་གསུང་དབྱངས་སྒྲོགས་པའི་ཕྱིར། དེས་ན་མུ་སྟེགས་རི་དྭགས་ངན་པ་དང་འདྲ་བ་འཇིགས་ཤིང་སྐྲག་པར་བྱེད་པ་སྟེ། བདག་མེད་པའི་ལམ་བསྟན་པས་མཐར་འཛིན་གྱི་ལྟ་བ་ཐམས་ཅད་འཇོམས་པར་མཛད་པའི་ཕྱིར་རོ།
༈ །གཉིས་པ་ཐོབ་བྱ་འབྲས་བུའི་ཁྱད་པར་ལ་བཞི། མཛད་པ་ཕྲིན་ལས་ཀྱི་ཁྱད་པར། འབྲས་བུའི་ངོ་བོའི་ཁྱད་པར། ལྡན་པ་ཡོད་ཏན་གྱི་ཁྱད་པར། རྟེན་སྐུའི་ཁྱད་པར་རོ། ། དང་པོ་ནི། ཀུན་ཏུ་འགྲོ་བའི་དོན་ཡོད་སྟོབས། ། དེ་བཞིན་གཤེགས་པའི་ཡིད་ལྟར་མགྱོགས། ། རྒྱལ་བ་དགྲ་རྒྱལ་རྣམ་པར་རྒྱལ། ། འཁོར་ལོས་སྒྱུར་བ་སྟོབས་པོ་ཆེ། །
ཚོགས་ཀྱི་སློབ་དཔོན་ཚོགས་ཀྱི་མཆོག ། ཚོགས་རྗེ་ཚོགས་བདག་དབང་དང་ལྡན། ། མཐུ་ཆེན་གཅེས་པར་འཛིན་པ་སྟེ། ། ཚུལ་ཆེན་གཞན་གྱི་དྲིང་མི་འཇོག ། ཚིག་རྗེ་ཚིག་བདག་སྨྲ་མཁས་པ། ། ཚིག་ལ་དབང་བ་ཚིག་མཐའ་ཡས། ། ཚིག་བདེན་པ་དང་བདེན་པར་སྨྲ། ། བདེན་པ་བཞི་ནི་སྟོན་པ་པོ། ། ཞེས་ཏེ། སྤྲུལ་སྐུ་གཙོ་བོར་གྱུར་པའི་མཛད་པ་ནི།
ཀུན་ཏུ་འགྲོ་བ་ཞེས་བྱ་སྟེ། ཆོས་ཀྱི་དབྱིངས་ལས་མ་གཡོས་བཞིན་དུ་ཅིག་ཆར་ཡུལ་དུས་ཐམས་ཅད་དུ་གདུལ་བྱ་རྣམས་ལ་སྣང་ཞིང་གཤེགས་པའི་ཕྱིར། དེ་ཉིད་ནི་དོན་ཡོད་པའི་སྟོབས་ཞེས་བྱ་བར་ངེས་ཏེ། བསམ་པ་ཇི་ལྟ་བ་བཞིན་དུ་རྣམ་གྲོལ་གྱི་དོན་རྫོགས་པར་མཛད་པའི་ཕྱིར། ཚུལ་དེ་དག་ཀྱང་དེ་བཞིན་གཤེགས་པའི་ཡིད་ལྟར་མགྱོགས་པ་སྟེ། ཕུལ་དུ་བྱུང་བའི་ཏིང་ངེ་འཛིན་གྱི་ངོ་བོ་ཉིད་དུ་གྱུར་པའི་ཕྱིར། མཛད་པ་དེ་དང་ལྡན་པས་རྒྱལ་བ་ཞེས་བྱ་སྟེ། ནང་གི་ཉོན་མོངས་པ་དང་མི་དགེ་བའི་ཆོས་རྣམས་ལས་ངེས་པར་རྒྱལ་བའི་ཕྱིར། དགྲ་ལས་རྒྱལ་བ་སྟེ། ཕྱི་རོལ་གྱི་བདུད་དང་།
མུ་སྟེགས་སོགས་ཐམས་ཅད་ལས་རྒྱལ་བའི་ཕྱིར། རྣམ་པར་རྒྱལ་བ་སྟེ། དེ་ལྟར་ཕྱི་ནང་གི་མི་མཐུན་པའི་ཕྱོགས་ཐམས་ཅད་ལས་ཤིན་ཏུ་རྒྱལ་བའི་ཕྱིར། འཁོར་ལོས་སྒྱུར་བ་སྟེ། གང་གིས་ཀྱང་ཟིལ་གྱིས་གནོན་པར་མི་ནུས་པའི་ཆོས་ཀྱི་འཁོར་ལོ་སྐོར་བར་མཛད་པའི་ཕྱིར་དང་། འཇིག་རྟེན་དུ་འཁོར་ལོས་བསྒྱུར་བའི་ངང་ཚུལ་དང་ལྡན་པར་སྟོན་པའི་ཕྱིར། སྟོབས་པོ་ཆེ་སྟེ། ཚོགས་གཉིས་ལས་ངེས་པར་བྱུང་བའི་གཟུགས་དང་ནུས་པ་དང་ལྡན་པའི་ཕྱིར་དང་། འཇིག་རྟེན་དུ་ཡང་དཔུང་གི་ཚོགས་ཡན་ལག་བཞིན་དང་ལྡན་པར་སྟོན་པའི་ཕྱིར། ཚོགས་ཀྱི་སློབ་དཔོན་ཏེ།
ཉན་ཐོས་ཀྱི་དགེ་འདུན་མཐའ་ཡས་པ་རྣམས་ལ་བསླབ་པའི་ཀུན་ཏུ་སྤྱོད་པ་འཛིན་དུ་འཇུག་པའི་གདམས་ངག་སྟོན་པའི་ཕྱིར། ཚོགས་ཀྱི་མཆོག་སྟེ། བྱང་ཆུབ་སེམས་དཔའི་དགེ་འདུན་རྣམས་ཀྱི་གཙོ་བོར་གྱུར་པའི་ཕྱིར། ཚོགས་ཀྱི་རྗེ་སྟེ་རྫུ་འཕྲུལ་ཆེན་པོ་དང་ལྡན་པའི་ལྷ་རྣམས་ཀྱི་གཙོ་བོར་གྱུར་པའི་ཕྱིར། ཚོགས་ཀྱི་བདག་པོ་སྟེ། སྔ་མ་དེ་དག་ལས་གཞན་པའི་གནོད་སྦྱིན་དང་ལྷ་མ་ཡིན་ལ་སོགས་པ་རྣམས་ཀྱི་གཙོ་བོར་གྱུར་ཅིང་སྐྱོང་བར་མཛད་པའི་ཕྱིར། དེས་ན་དབང་དང་ལྡན་པ་སྟེ། ཇི་སྐད་བཤད་པ་དེ་དག་ལ་ཐོགས་པ་མེད་པའི་དབང་བསྒྱུར་ཐོབ་པའི་ཕྱིར། མཐུ་ཆེན་པོ་སྟེ། གནས་སྐབས་ཐམས་ཅད་དུ་ལེགས་པར་གནས་པའི་མཐུ་སྟོབས་དང་ལྡན་པའི་ཕྱིར།
གཅེས་པར་འཛིན་པ་སྟེ་སེམས་ཅན་ཐམས་ཅད་ཀྱི་དོན་མཛད་པས་དེ་བཞིན་གཤེགས་པའི་གཅེས་པ་དམ་པ་ལ་སྦྱོར་བའི་ཕྱིར་དང་། དམ་པའི་ཆོས་ལེགས་པར་འཛིན་པའི་ཕྱིར། ཚུལ་ཆེན་པོ་སྟེ། སེམས་ཅན་སངས་རྒྱས་ཉིད་དུ་ཁྲིད་པའི་ཐབས། ཐེགས་པ་ཆེན་པོའི་ཚུལ་ལམ། ལམ་ཆེན་པོ་མངའ་བའི་ཕྱིར། གཞན་གྱི་དྲིང་ལ་མི་འཇོག་པ་སྟེ། གཞན་ལ་རག་མ་ལས་པའི་ཕྱིར་དང་། ཆོས་ཟབ་མོ་ལས་གཞན་དུ་ཁ་དྲངས་ཏེ་བཀྲི་བར་མི་བཏུབ་པའི་ཕྱིར། ཚིག་གི་རྗེ་བོ་སྟེ།
དོན་སོ་སོ་ཡང་དག་པར་རིགས་པས་དོན་མི་ཟད་པར་སྟོན་པའི་ཚིག་ལ་དབང་བསྒྱུར་བའི་ཕྱིར། ཚིག་གི་བདག་པོ་སྟེ་ཆོས་སོ་སོ་ཡང་དག་པར་རིག་པས་སེམས་ཅན་རྣམས་ཀྱི་སྤྱོད་པ་བརྒྱད་ཁྲི་བཞི་སྟོང་གི་གཉེན་པོར་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་སོགས་སྟོན་པ་ལ་དབང་བསྒྱུར་བའི་ཕྱིར། སྨྲ་མཁས་པ་སྟེ། ལྷ་དང་ཀླུ་ལ་སོགས་པ་སེམས་ཅན་ཐམས་ཅད་ཀྱི་སྒྲ་སྐད་དང་། ངེས་ཚིག་དང་། བརྡ་དང་། ཐ་སྙད་ཐམས་ཅད་ཤེས་པར་སེམས་ཅན་དེ་དང་དེ་དག་ལ་སྒྲ་སྐད་དེ་དང་དེ་དག་གིས་བསམ་པ་ཇི་ལྟ་བ་བཞིན་དུ་ཆོས་སྟོན་པ་ལ་མཁས་པའི་ཕྱིར། ཚིག་ལ་དབང་བ་སྟེ། ངེས་པའི་ཚིག་སོ་སོ་ཡང་དག་པར་རིག་པ་དེ་ཉིད་ཀྱིས། ཡི་གེའི་དབྱེ་བསྡུ་སོགས་ཚིག་གི་ཚུལ་རྣམས་ལ་དབང་བསྒྱུར་ཕྱིར།
ཚིག་མཐའ་ཡས་པ་སྟེ། སྤོབས་པ་སོ་སོ་ཡང་དག་པ་རིག་པས། ཆགས་ཐོགས་མེད་པར་ལུང་སྟོན་པའི་ཚུལ་གྱིས་སེམས་ཅན་དཔག་ཏུ་མེད་པ་འདུལ་བའི་ཐབས་དཔག་ཏུ་མེད་པའི་གསུང་མངའ་བའི་ཕྱིར། ཚིག་བདེན་པ་སྟེ། སེམས་ཅན་ལ་ལོག་པར་མི་སྒྲུབ་ཅིང་གཙོ་བོ་སངས་རྒྱས་ཉིད་འཐོབ་པ་ལས། གཞན་དུ་མི་འགྱུར་བའི་ཚིག་གསུང་བའི་ཕྱིར། དང་ཞེས་བྱ་བའི་སྒྲ་ནི། འདིར་བདེན་པའི་བདག་ཉིད་དེ་ངེས་པར་བཟུང་བའོ། ། ཞེས་སོ། ། སྔགས་དོན་ལས།
བདེན་པ་གཉིས་ལ་བརྟེན་ནས་འཇུག་པའི་ཚིག་ནི་ཚིག་བདེན་ནོ། ། དེ་ལྟར་ཡང་རྩ་ཤེས་ལས། སངས་རྒྱས་རྣམས་ཀྱིས་ཆོས་བསྟན་པ། ། བདེན་པ་གཉིས་ལ་ཡང་དག་བརྟེན། ། ཞེས་སོགས་དྲངས་ནས་བཤད་དོ། ། བདེན་པར་སྨྲ་བ་སྟེ། བདེན་པ་ཡང་དག་པར་སྟོང་པ་ཉིད་ཀྱི་རང་བཞིན་ཕྱིན་ཅི་མ་ལོག་པར་གསུངས་པའི་ཕྱིར། བདེན་པ་བཞི་ནི་སྟོན་པ་པོ་སྟེ། བསམ་པ་དང་རྗེས་སུ་མཐུན་པར་ཟག་བཅས་ཀྱི་ཕུང་པོ་ལ་སོགས་པ། སྡུག་བསྔལ་ནི་ཤེས་བྱ།
སྡུག་བསྔལ་གྱི་རྒྱུར་གྱུར་པ་ཀུན་འབྱུང་ནི་སྤང་བྱ། ཆོས་ཐམས་ཅད་སྐྱེ་བ་མེད་པའི་ཆོས་ཉིད་དང་། སྒྲིབ་པ་དང་བྲལ་བའི་འགོག་པ་ནི་མངོན་དུ་བྱ་བ། འགོག་པར་འགྲོ་བའི་ཐབས་ཟག་པ་མེད་པའི་ལམ་ནི་བསྟེན་པར་བྱའོ། ༈ །གཉིས་པ་འབྲས་བུའི་ངོ་བོའི་ཁྱད་པར་ནི། ཕྱིར་མི་ལྡོག་པ་ཕྱིར་མི་འོང་། ། འདྲེན་པ་རང་རྒྱལ་བསེ་རུའི་ཚུལ། ། ངེས་འབྱུང་སྣ་ཚོགས་ལས་བྱུང་བ། ། འབྱུང་བ་ཆེན་པོ་རྒྱུ་གཅིག་པོ། ། དགེ་སློང་དགྲ་བཅོམ་ཟག་པ་ཟད། །
འདོད་ཆགས་བྲལ་བ་དབང་པོ་ཐུལ། ། བདེ་བ་རྙེད་པས་འཇིགས་མེད་ཐོབ། ། བསིལ་བར་གྱུར་པ་རྙོག་པ་མེད། ། རིག་པ་དང་ནི་རྐང་པར་ལྡན། ། བདེ་གཤེགས་འཇིག་རྟེན་རིག་པའི་མཆོག ། བདག་གིར་མི་འཛིན་ངར་མི་འཛིན། ། བདེན་པ་གཉིས་ཀྱི་ཚུལ་ལ་གནས། ། ཞེས་ཏེ། འབྲས་བུའི་ངོ་བོ་ཡང་བདེན་པ་གཉིས་ཀྱི་ཚུལ་གྱིས་འཆད་པ་ལས། དང་པོར་རྫོགས་བྱང་ལས།
ཕྱིར་མི་ལྡོག་པ་སྟེ། བྱང་སེམས་ཀྱིས་འདུལ་བ་རྣམས་ལ། ས་བརྒྱད་པ་ལ་སོགས་པར་སྟོན་པའི་ཕྱིར། ཕྱིར་མི་འོང་བ་སྟེ། ཉན་ཐོས་ཀྱི་ཐེག་པས་འདུལ་བ་རྣམས་ལ། འདོད་ཁམས་སུ་ཕྱིར་མི་འོང་བའི་ཉན་ཐོས་སློབ་པར་སྟོན་པའི་ཕྱིར། འདྲེན་པ་རང་རྒྱལ་ཏེ་ཚོགས་ན་སྤྱོད་པའི་རང་སངས་རྒྱས་ཀྱིས་འདུལ་བ་རྣམས་ལ་རེ་རེས་གཙོ་བོ་མཛད་པའི་རང་རྒྱལ་དཔག་ཏུ་མེད་པར་སྟོན་པའི་ཕྱིར། ངེས་པའི་དོན་དུ་ན་འཇིག་རྟེན་གྱི་ཁམས་སོ་སོར་སེམས་ཅན་རྣམས་སངས་རྒྱས་ལ་སྦྱོར་བར་མཛད་པའི་གཙོ་བོ་གཅིག་པུ་ཡིན་པས་དེ་སྐད་ཅེས་བྱའོ། ། བསེ་རུའི་ཚུལ་ཏེ། བསེ་རུ་ལྟར་གཅིག་པུར་སྤྱོད་པའི་རང་སངས་རྒྱས་ཀྱིས་འདུལ་བ་རྣམས་ལ་དེ་ལྟར་སྟོན་པའི་ཕྱིར།
ངེས་པའི་དོན་དུ་ན་འགྲན་པའི་ཟླ་གཞན་མེད་པས་སོ། ། ངེས་འབྱུང་སྣ་ཚོགས་ལས་བྱུང་བ་སྟེ། གོང་དུ་བཤད་པ་དེ་ལྟར་ཐེག་པ་སྣ་ཚོགས་ཀྱི་ལམ་དང་འབྲས་བུའི་ཚུལ་དུ་སྟོན་པའི་ཕྱིར། འབྱུང་བ་ཆེན་པོ་རྒྱུ་གཅིག་པོ་ཞེས་བྱ་སྟེ། ཀུན་རྫོབ་ཏུ་ན། ས་ལ་སོགས་པའི་འབྱུང་བ་དག་གི་བྱེད་རྒྱུ་གཅིག་པུ་ཡིན་པའི་ཕྱིར་དང་། ངེས་པའི་དོན་དུ་ན། སེམས་ཅན་རྣམས་ཀྱིས་སངས་རྒྱས་ཉིད་ཐོབ་པའི་རྒྱུ་གཅིག་པུ་གཉིས་སུ་མེད་པ་ཡིན་པའི་ཕྱིར། དེ་བཞིན་དུ་དགེ་སློང་ཞེས་བྱ་སྟེ། ཚུར་ཤོག་གིས་བསྙེན་པར་རྫོགས་པ་དང་།
གསོལ་བ་དང་བཞིའི་བསྙེན་རྫོགས་སུ་སྟོན་པའི་ཕྱིར་དང་། ངེས་དོན་དུ་གཉིས་མེད་ཡེ་ཤེས་ཀྱི་ཉོན་མོངས་བཅོམ་པའི་དགེ་སློང་ཡིན་པའི་ཕྱིར། དགྲ་བཅོམ་སྟེ། ཕྱི་རོལ་གྱི་ཉེ་བར་འཚེ་བའི་དགྲ་ལས་རྒྱལ་བའི་ཕྱིར་དང་། རྣམ་པ་ཐམས་ཅད་དུ་མཆོད་པར་འོས་པའི་ཕྱིར། ཟག་པ་ཟད་པ་སྟེ། ནང་གི་ཉོན་མོངས་པའི་ཟག་པ་མཐའ་དག་སྤངས་ཟིན་པའི་ཕྱིར་དང་། ཤེར་ཕྱིན་བདུན་བརྒྱ་པ་ལས། ཆོས་ཐམས་ཅད་ནི་བཟོད་མ་ནས་ཟད་པ་ཉིད་དོ། ། ཞེས་པ་ལྟར་དོན་དམ་པར་ཉོན་མོངས་པ་དང་།
ཉེ་བའི་ཉོན་མོངས་པ་རྣམས་དམིགས་པ་མེད་པས་སོ། ། འདོད་ཆགས་དང་བྲལ་བ་སྟེ། འཁོར་འདས་མཉམ་པ་ཉིད་དུ་རྟོགས་པས་ཞེན་པ་ཐམས་ཅད་དང་བྲལ་བའི་ཕྱིར། དབང་པོ་ཐུལ་བ་སྟེ་ཆོས་གང་དག་ལ། དད་པའི་དབང་པོས་དད་པར་གྱུར་པ་དེ་དག་བརྩོན་འགྲུས་ཀྱི་དབང་པོས་ཡང་དག་པར་སྒྲུབ་ཅིང་། དྲན་པའི་དབང་པོས་ཆུད་མི་གསོན་ལ། ཏིང་ངེ་འཛིན་གྱི་དབང་པོས་རྩེ་གཅིག་ཏུ་བྱེད་དེ། ཤེས་རབ་ཀྱི་དབང་པོས་གཞན་གྱི་དྲིང་མི་འཇོག་པར་རྟོགས་པ་སྟེ། དེ་ལྟར་དབང་པོ་ལྔ་པོ་འདི་དག་ལྷན་ཅིག་འགྲོགས་ཤིང་རྗེས་སུ་འབྲེལ་བས། སངས་རྒྱས་ཀྱི་ཆོས་ཡོངས་སུ་རྫོགས་པར་བྱེད་པ་དེ་དག་རང་དབང་དུ་གྱུར་པའི་ཚུལ་གྱིས་མངོན་དུ་མཛད་པའི་ཕྱིར།
རྣམ་གྲོལ་ལམ་གྱི་བདེ་བ་རྙེད་པས་འཁོར་བའི་འཇིགས་པ་མེད་པ་ཐོབ་པ་སྟེ། མྱང་འདས་ཐོབ་པའི་དགྲ་བཅོམ་ཡིན་པའི་ཕྱིར། ངེས་དོན་དུ་ཉོན་མོངས་པ་དང་གནས་ངན་ལེན་ཐམས་ཅད་ཉེ་བར་དམིགས་པ་དང་བྲལ་བས། བདེ་བ་རྙེད་པ། ཆོས་ཐམས་ཅད་མཉམ་པ་ཉིད་ལ་གནས་པས་འཇིགས་མེད་ཐོབ་པའོ། ། རྒྱུ་མཚན་དེ་དག་གིས་ན་བསིལ་བར་གྱུར་པ་སྟེ། ཉམ་ང་ཞིང་མི་བདེ་བ་དང་། འཇིགས་པ་དང་བཅས་པ་ཐམས་ཅད་མེད་པའི་ཕྱིར་དང་། ཉོན་མོངས་པའི་གདུང་བ་ཐམས་ཅད་སེལ་བས་མཚོ་ཆེན་པོ་དང་འདྲ་བར་བསིལ་བའི་རྒྱུར་གྱུར་པའི་ཕྱིར། རྙོག་པ་མེད་སྟེ།
ཉོན་མོངས་པའི་དྲི་མ་དང་བྲལ་བའི་ཕྱིར་དང་། ངེས་དོན་དུ་གཅིག་དང་ཐ་དད་ལ་སོགས་པའི་རྣམ་པར་རྟོག་པའི་རྙོག་པ་ཐམས་ཅད་དང་བྲལ་བའི་ཕྱིར། སྔགས་དོན་དུ། ལུས་ངག་ཡིད་གསུམ་གྱི་སྐྱོན་དང་བྲལ་བས་རིམ་པ་ལྟར། བདེ་བ་རྙེད་པས་འཇིགས་མེད་ཐོབ། ། བསིལ་བར་གྱུར་པ། ཞེས་དང་། རྙོག་པ་མེད་པ་ནི་གསུམ་ཀའི་མཇུག་སྡུད་དུ་འཆད་དོ། ། རིག་པ་དང་ནི་རྐང་པར་ལྡན། ། ཞེས་པ་ལ།
རིག་པ་ནི་ཡང་དག་པའི་ལྟ་བ། རྐང་པ་ནི་ཡན་ལག་ལྷ་མ་སྟེ། འོག་ནས་འཆད་པར་འགྱུར་བའི་འཕགས་པའི་ལམ་ཡན་ལག་བརྒྱད་པོ་ཡིན་ལ། དེ་དག་གི་ཚུལ་དང་ལྡན་པའི་ཕྱིར་རོ། ། ཡང་བསླབ་པ་གསུམ་ཡང་རིག་པ་དང་རྐང་པ་སྟེ། ལྷག་པ་ཤེས་རབ་ཀྱི་བསླབ་པ་ནི་རིག་པ། ཚུལ་ཁྲིམས་དང་སེམས་ཀྱི་བསླབ་པ་གཉིས་ནི་རྐང་པ་དང་འདྲ་བའི་ཕྱིར་ཏེ། ཤེས་རབ་ཀྱི་སྤྱན་གྱིས་བལྟས་ནས། ཚུལ་ཁྲིམས་དང་ཏིང་ངེ་འཛིན་གྱི་རྐང་པས་འགྲོ་བའི་ཚུལ་གྱིས་བགྲོད་པར་བྱའི་ཡུལ་དུ་སླེབ་པའི་ཕྱིར། བདེ་བར་གཤེགས་པ་སྟེ།
ཕྱིན་ཅི་མ་ལོག་པའི་ལམ་གྱིས་ཤེས་བྱ་མ་ལུས་པ་རྟོགས་ཤིང་། ཆོས་ཉིད་ཐུགས་སུ་ཆུད་པ་ཡོངས་སུ་མ་ཉམས་པའི་ཕྱིར། དེ་ཡང་སུ་ག་ཏའི་དོན་གཤེགས་པ་དང་རྟོགས་པ་ཡིན་ལ། དེའི་ཚུལ་ནི་གསུམ་སྟེ། མཛེས་པར་གཤེགས་པས་ན་བདེ་བར་གཤེགས་པ། གཟུགས་བཟང་བ་ལྟ་བུའོ། ། མ་ལུས་པར་གཤེགས་པས་ན་བདེ་བར་གཤེགས་པ། བུམ་པ་ལེགས་པར་གང་བ་ལྟ་བུའོ། ། མི་ལྡོག་པར་གཤེགས་པས་ན་བདེ་བར་གཤེགས་པ། རིམས་ནད་ལེགས་པར་བྱང་བ་ལྟ་བུའོ། །
མདོར་ན་སྤངས་རྟོགས་ཉམས་པར་མེད་པ་ལ་བདེ་བར་གཤེགས་པ་ཞེས་བྱའོ། ། འཇིག་རྟེན་རིག་པ་སྟེ། འགྲོ་བ་དང་། སྐྱེ་གནས་དང་། རིགས་ཀྱི་དབྱེ་བས་ཐ་དད་པའི་སེམས་ཅན་གྱི་འཇིག་རྟེན་དང་། སྣོད་ཀྱི་འཇིག་རྟེན་རྣམས་ཇི་ལྟ་བ་བཞིན་དུ་མཁྱེན་པའི་ཕྱིར་དང་། སྐལ་བ་དང་ལྡན་མི་ལྡན་སོགས་རྟག་ཏུ་གཟིགས་པའི་ཕྱིར་རོ། ། དེའི་ཡང་མཆོག་སྟེ། ཉན་ཐོས་དང་རང་སངས་རྒྱས་རྣམས་ལས་ཀྱང་ཤིན་ཏུ་ཕུལ་དུ་བྱུང་བའི་ཕྱིར། བདག་གིར་མི་འཛིན་པ་དང་ངར་མི་འཛིན་པ་སྟེ།
བདག་དང་བདག་གི་བ་རང་བཞིན་གྱིས་མེད་རྟོགས་པའི་ཕྱིར་དང་། གཟུང་བ་དང་འཛིན་པ་བདེན་པར་མི་དམིགས་པའི་ཕྱིར། དེ་དག་ཐམས་ཅད་ཀྱང་བདེན་པ་གཉིས་ཀྱི་ཚུལ་ལ་གནས་པ་སྟེ། ཀུན་རྫོབ་ཀྱི་ཚུལ་གྱིས་ན་ཉན་རང་སོགས་ཀྱི་ལམ་ཐམས་ཅད་ཐུགས་སུ་ཆུད་ཅིང་དེ་དག་གི་རྣམ་པར་བཞུགས་པའི་ཕྱིར་དང་། དོན་དམ་པའི་ཚུལ་གྱིས་ན་ཆོས་ཀྱི་དབྱིངས་སྤྲོས་པ་མེད་པའི་ངོ་བོ་ཉིད་ལ་མངའ་བརྙེས་པས་མི་གནས་པའི་ཚུལ་ལ་གནས་ཤིང་། གདུལ་བྱ་རྣམས་ལ་དེ་ལྟར་སྣང་བ་ཙམ་ཡིན་པའི་ཕྱིར། བདེན་གཉིས་ལ་གནས་ཚུལ་འདི་ནི་བར་གྱི་གླིང་དང་འདྲ་བར་བཤད་པ་གཞན་རྣམས་ལ་ཡང་སྦྱར་བར་བྱའོ། ༈ །གསུམ་པ་ལྡན་པ་ཡོད་ཏན་གྱི་ཁྱད་པར་ནི། འཁོར་བའི་ཕ་རོལ་མཐར་སོན་པ། ། བྱ་བ་བྱས་པ་སྐམ་སར་གནས། །
ཤེས་པ་འབའ་ཞིག་ངེས་བསལ་བ། ། ཤེས་རབ་མཚོན་ཆས་རྣམ་འཇོམས་པ། ། དམ་ཆོས་ཆོས་རྒྱལ་གསལ་བར་ལྡན། ། འཇིག་རྟེན་སྣང་བར་བྱེད་པའི་མཆོག ། ཆོས་ཀྱི་དབང་ཕྱུག་ཆོས་ཀྱི་རྒྱལ། ། ལེགས་པའི་ལམ་ནི་སྟོན་པ་པོ། ། དོན་གྲུབ་བསམ་པ་གྲུབ་པ་སྟེ། ། ཀུན་ཏུ་རྟོག་པ་ཐམས་ཅད་སྤངས། ། རྣམ་པར་མི་རྟོག་དབྱིངས་མི་ཟད། ། ཆོས་དབྱིངས་དམ་པ་ཟད་མི་ཤེས། །
བསོད་ནམས་ལྡན་པ་བསོད་ནམས་ཚོགས། ། ཡེ་ཤེས་ཡེ་ཤེས་འབྱུང་གནས་ཆེ། ། ཡེ་ཤེས་ལྡན་པ་ཡོད་མེད་ཤེས། ། ཚོགས་གཉིས་ཚོགས་ནི་བསགས་པ་པོ། ། ཞེས་སྤངས་རྟོགས་ཀྱི་ཡོན་ཏན་སྟོན་པ་ལས། དང་པོར་འཁོར་བའི་ཕ་རོལ་གྱི་མཐར་སོན་པ་སྟེ། འགྲོ་བ་ལྔའི་སྲིད་པར་ཡང་དང་ཡང་དུ་འཁོར་བ་ཉེར་ལེན་གྱི་ཕུང་པོ་ལྔའི་རང་གི་ངོ་བོ་ཤེས་པའི་ཕྱིར། དེ་ཡང་སྲིད་ཞི་བདེན་པར་མི་དམིགས་པར་རྟོགས་པ་སྟེ། རྩ་ཤེར་ལས། མྱ་ངན་འདས་མཐའ་གང་ཡིན་པ། །
དེ་ནི་འཁོར་བའི་མཐའ་ཡིན་ཏེ། ། དེ་གཉིས་ཁྱད་པར་ཅུང་ཟད་ནི། ། ཤིན་ཏུ་ཕྲ་བའང་ཡོད་མ་ཡིན། ། ཞེས་པའི་ཚུལ་གྱིས་སོ། ། བྱ་བ་བྱས་པ་སྟེ། བྱང་ཆུབ་སེམས་དཔའི་བྱ་བ་སེམས་ཅན་མ་ལུས་པའི་དོན་ཚོགས་གཉིས་དང་། ས་དང་ཕ་རོལ་ཏུ་ཕྱིན་པ་རྣམས་ཡོངས་སུ་རྫོགས་པར་མཛད་པའི་ཕྱིར། སྐམ་སར་གནས་པ་སྟེ། འཁོར་བའི་འདམ་ལས་འཕགས་ཤིང་། མི་གནས་པའི་མྱ་ངན་ལས་འདས་པ་ཉིད་ལ་གནས་པའི་ཕྱིར།
ཤེས་པ་འབའ་ཞིག་ངེས་བསལ་བ་སྟེ། བདག་དང་བདག་གིར་བ་ལ་སོགས་པའི་ཤེས་པ་རྒྱུ་དང་བཅས་པ་སྤངས་པའི་ཕྱིར། ཡང་གྲངས་ཅན་གྱིས་བཏགས་པའི་ཤེས་རིག་འབའ་ཞིག་པ་ནི་བསལ་བ་སྟེ། སྙིང་པོ་མེད་པའི་ཕྱིར། སྔགས་དོན་ལས། ཡེ་ཤེས་འབའ་ཞིག་ལས་བྱུང་བ། ། ཞེས་བཏོན་ནས། འབའ་ཞིག་ནི་དག་པ་སྟེ། དེ་ལས་སྐྱེས་པའི་ཡེ་ཤེས་སོ། ། ཞེས་སོ། །
ཤེས་རབ་མཚོན་ཆས་རྣམ་འཇོམས་པ་སྟེ། ཤེས་རབ་ཀྱི་མཚོན་ཆ་རྣོན་པོས་སེམས་ཅན་ཐམས་ཅད་ཀྱི་རྒྱུད་ལ་ཡོད་པའི་མ་རིག་པའི་དགྲ་རྣམ་པ་སྣ་ཚོགས་པ་འཇོམས་པའི་ཕྱིར། དམ་པའི་ཆོས་ཏེ་མཐོ་རིས་དང་ཐར་པ་སྒྲུབ་པའི་ཐབས་སྙིང་རྗེ་དང་སྦྱིན་པ་ལ་སོགས་པའི་མཚན་ཉིད་ཅན་ནི། དམ་པ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་སྤྱད་པར་བྱ་བའི་ཆོས་ཏེ། བཅོམ་ལྡན་འདས་ཀྱང་དེ་ཡི་ངོ་བོ་ཉིད་དུ་གྱུར་བའི་ཕྱིར་དང་། ལུང་གི་ཆོས་སྔགས་ལ་སོགས་པའི་གཟུགས་སུའང་གནས་པའི་ཕྱིར། ཆོས་རྒྱལ་ཏེ་ཉེས་པ་ཐམས་ཅད་དང་བྲལ་བའི་ཆོས་ཀྱི་ངོ་བོ་ཉིད་མཛེས་ཤིང་གསལ་བར་གྱུར་པ་ཡིན་པའི་ཕྱིར། གསལ་བར་ལྡན་པ་སྟེ། སེམས་ཅན་ཐམས་ཅད་ཀྱི་མི་ཤེས་པའི་མུན་པ་སེལ་བའི་ལུང་རྟོགས་ཀྱི་ཆོས་ཀྱི་འོད་ཟེར་འཕྲོ་བའི་ཕྱིར། འཇིག་རྟེན་སྣང་བར་བྱེད་པའི་མཆོག་སྟེ།
འཇིག་རྟེན་གྱི་ཁམས་ཐམས་ཅད་དུ་འོད་ཟེར་དེས་རྒྱས་པར་ཁྱབ་པར་ཁྱབ་པའི་ཕྱིར། ཆོས་ཀྱི་དབང་ཕྱུག་སྟེ་ཁ་ན་མ་ཐོ་བ་མེད་པའི་དགའ་བ་དང་བདེ་བའི་ནོར་ཟད་པ་མེད་པའི་མཛོད་དུ་གྱུར་པའི་ཆོས་ཐམས་ཅད་ལ་དབང་བྱེད་པའི་ཕྱིར། ཆོས་ཀྱི་རྒྱལ་པོ་སྟེ། ཐེག་པ་གསུམ་གྱིས་བསྡུས་པའི་ཆོས་ཀྱིས་སེམས་ཅན་ཐམས་ཅད་འདུལ་བ་དང་། ཡོངས་སུ་སྐྱོང་བས་རྣམ་པ་ཐམས་ཅད་དུ་མཛེས་ཤིང་གསལ་བའི་ཕྱིར་ལེགས་པའི་ལམ་ནི་སྟོན་པ་པོ་སྟེ། རིགས་ཅན་གསུམ་གྱི་གང་ཟག་རྣམས་ལ་རང་རང་གི་ལམ་རབ་ཏུ་སྟོན་པའི་ཕྱིར། དོན་གྲུབ་པ་སྟེ། ས་དང་ཕ་རོལ་ཏུ་ཕྱིན་པ་སོགས་དོན་གྱི་དགོས་པ་ཐམས་ཅད་ཡོངས་སུ་རྫོགས་པའི་ཕྱིར་བསམ་པ་གྲུབ་པ་སྟེ། ལས་དང་པོ་པའི་དུས་ནས་བརྩམས་ཏེ་སྨོན་ལམ་དཔག་ཏུ་མེད་པ་ཡིད་ལ་བྱས་པ་རྣམས་མཐར་ཕྱིན་པའི་ཕྱིར། གལ་ཏེ་དེ་ལྟ་ན་བཅོམ་ལྡན་འདས་ཀྱང་སྨོན་པའི་ཀུན་རྟོག་དང་བཅས་པར་འགྱུར་རོ་ཞེ་ན།
ཀུན་ཏུ་རྟོག་པ་ཐམས་ཅད་སྤངས་པ་སྟེ། ཆོས་ཀྱི་དབྱིངས་ཤིན་ཏུ་རྣམ་པར་དག་པ་མཐར་ཐུག་པའི་ངོ་བོ་ཉིད་ལ། མ་རིག་པའི་བདག་ཉིད་ཅན་གྱི་རྟོགས་པའི་སྐབས་མེད་པའི་ཕྱིར། སྔགས་དོན་ལས། དོན་གྲུབ་ནི་ཀུན་བཏགས་ཀྱི་ངོ་བོ་ཙམ། བསམ་པ་གྲུབ་པ་ནི་བསམ་པར་བྱ་བ་གཞན་དབང་། ཀུན་ཏུ་རྟོག་པ་ཐམས་ཅད་སྤངས་པ་ནི། ཡོངས་གྲུབ་དང་སྦྱར་ནས་འཆད་དོ། ། མདོར་ན། རྣམ་པར་མི་རྟོག་དབྱིངས་མི་ཟད།
ཅེས་བྱ་སྟེ། ཀུན་ཏུ་རྟོག་པ་ཐམས་ཅད་སྤངས་པ་དེའི་ཕྱིར་དང་། སྟོང་པ་ཉིད་ཀྱི་དབྱིངས་ནམ་མཁའ་དང་མཉམ་པར་མི་ཟད་པའི་ཕྱིར། དེས་ན་ཆོས་དབྱིངས་དམ་པ་ཟད་མི་ཤེས་པ་སྟེ། ཆོས་རྣམས་ཀྱི་དབྱིངས་སམ་རིག་པ་ཕུལ་དུ་བྱུང་ཞིང་། ནམ་ཡང་གཞན་དུ་མི་འགྱུར་བར་གནས་པའི་ཕྱིར་ཏེ། མདོ་ལས། ཆོས་ཀྱི་དབྱིངས་ནི་ཟད་པར་མི་འགྱུར་ལ། འཕེལ་བར་ཡང་མི་འགྱུར་རོ། ། ཞེས་སོ། །
བསོད་ནམས་ལྡན་པ་སྟེ། སྦྱིན་སོགས་རྒྱུའི་གནས་སྐབས་དང་ལྡན་པའི་ཕྱིར། བསོད་ནམས་ཀྱི་ཚོགས་དང་ལྡན་པ་སྟེ། དེ་དག་འབྲས་བུའི་གནས་སྐབས་ཀྱི་རང་བཞིན་དུ་གྱུར་པའི་ཕྱིར། ཡེ་ཤེས་ཏེ། རྒྱུའི་གནས་སྐབས་ཀྱི་ཡེ་ཤེས་ཀྱི་རང་བཞིན་ཡིན་པའི་ཕྱིར། ཡེ་ཤེས་འབྱུང་གནས་ཆེ་བ་སྟེ། འབྲས་བུའི་གནས་སྐབས་ཀྱི་ཡེ་ཤེས་ཀྱི་ཚོགས་ཡེ་ཤེས་གཞན་གྱི་རྒྱུར་གྱུར་པའི་ཕྱིར། ཡེ་ཤེས་ལྡན་པ་ཡོད་མེད་ཤེས་པ་སྟེ། འབྲས་བུའི་ངོ་བོར་གྱུར་པའི་ཡེ་ཤེས་དེ་དང་མི་འབྲལ་བའི་ཕྱིར་དང་།
དེ་བཞིན་ཉིད་ཀྱི་བདག་ཉིད་ཀྱི་ཡེ་ཤེས་ནི་ཡོད་ཅིང་། དེ་ལས་གཞན་པ་གཟུང་བ་དང་འཛིན་པ་ཐམས་ཅད་ནི་མེད་པ་སྟེ། དེ་དག་གི་རང་གི་ངོ་བོ་ཤེས་པའི་ཕྱིར་དང་། ངེས་པའི་དོན་དུ་ན་ཡོད་མེད་གཉིས་ཀ་དང་བྲལ་བས། གཉིས་སུ་མེད་པ་མཉམ་པ་ཉིད་ཀྱི་ཡེ་ཤེས་དང་ལྡན་ཅིང་ཤེས་པའི་ཕྱིར་རོ། ། ཚོགས་གཉིས་ཚོགས་ནི་བསགས་པ་པོ་སྟེ། ཀུན་རྫོབ་དང་དོན་དམ་པའི་སྒོ་ནས་བསོད་ནམས་དང་ཡེ་ཤེས་ཀྱི་ཚོགས་ཡང་དག་པར་རྫོགས་པའི་ཕྱིར། ༈ །བཞི་པ་རྟེན་སྐུའི་ཁྱད་པར་ནི། རྟག་པ་ཀུན་རྒྱལ་རྣལ་འབྱོར་ཅན། ། བསམ་གཏན་བསམ་བྱ་བློ་ལྡན་བདག །
སོ་སོ་རང་རིག་མི་གཡོ་བ། ། མཆོག་གི་དང་པོ་སྐུ་གསུམ་འཆང་། ། སངས་རྒྱས་སྐུ་ལྔའི་བདག་ཉིད་ཅན། ། ཁྱབ་བདག་ཡེ་ཤེས་ལྔ་ཡི་བདག ། སངས་རྒྱས་ལྔ་བདག་ཅོད་པན་ཅན། ། སྤྱན་ལྔ་ཆགས་པ་མེད་པ་འཆང་། ། སངས་རྒྱས་ཐམས་ཅད་སྐྱེད་པ་པོ། ། སངས་རྒྱས་སྲས་པོ་དམ་པ་མཆོག ། ཤེས་པ་སྲིད་འབྱུང་སྐྱེ་གནས་མེད། ། ཆོས་ལས་འབྱུང་བ་སྲིད་པ་སེལ། །
གཅིག་པུ་སྲ་མཁྲེགས་རྡོ་རྗེའི་བདག ། ཞེས་སོ། ། དེ་ཡང་རྟག་པ་ཞེས་བྱ་སྟེ། ཡུལ་དུས་ཐམས་ཅད་དུ་རྒྱུན་མི་ཆད་པའི་གཟུགས་ཀྱིས་བཞུགས་པའི་ཕྱིར། དོན་ནི་རྣམ་པར་སྣང་མཛད་ཀྱི་ངོ་བོའོ། ། ཀུན་རྒྱལ་ཏེ་འགྲོ་བ་རྣམ་པ་སྣ་ཚོགས་པ་ཀུན་མཛེས་པའི་རང་བཞིན་དུ་གནས་པའི་ཕྱིར། དོན་གྲུབ་ཀྱི་ངོ་བོའོ། ། རྣལ་འབྱོར་ཅན་ཏེ། ཐབས་དང་ཤེས་རབ་གཉིས་སུ་མེད་པའི་བདག་ཉིད་ཅན་གྱི་རྣལ་འབྱོར་མངའ་བའི་ཕྱིར། འོད་དཔག་མེད་ཀྱི་ངོ་བོའོ། །
བསམ་གཏན་ཏེ་བསམ་བྱ་བསམ་བྱེད་དང་བྲལ་བའི་རྣམ་པར་རྟོག་པའི་ངོ་བོར་གྱུར་པའི་བསམ་གཏན་བཞིའི་བདག་ཉིད་ཡིན་པའི་ཕྱིར། མི་བསྐྱོད་པའི་ངོ་བོའོ། ། བསམ་བྱ་སྟེ། སངས་རྒྱས་འདོད་པ་རྣམས་ཀྱིས་བསླབ་ཅིང་བསམ་པར་བྱ་བའི་ཡུལ་ཡིན་པའི་ཕྱིར། རིན་ཆེན་འབྱུང་ལྡན་གྱི་ངོ་བོའོ། ། བློ་ལྡན་བདག་སྟེ། དེ་ལྟར་དེ་བཞིན་གཤེགས་པ་ལྔ་པོ་ཐམས་ཅད་ཀྱི་ཡེ་ཤེས་ཀྱི་སྐུ་དང་། ཤེས་རབ་ཀྱི་བདག་པོར་གྱུར་པའི་ཕྱིར། སོ་སོ་རང་རིག་སྟེ། ཆོས་ཀྱི་དབྱིངས་ཀྱི་ཡེ་ཤེས་ཀྱི་རང་བཞིན་མཉམ་བཞག་སོ་སོ་རང་གིས་རིག་ཅིང་མྱོང་བ་ལས།
གཞན་གང་གིས་ཀྱང་རྟོགས་པར་མི་ནུས་པའི་ཕྱིར། མི་གཡོ་བ་སྟེ། རང་གི་ངོ་བོ་ཉིད་ལས་ནམ་དུ་ཡང་མི་ཉམས་པའི་ཕྱིར། མཆོག་གི་དང་པོ་སྟེ། མཆོག་ཀྱང་ཡིན་ལ་དང་པོའང་ཡིན་པའི་ཕྱིར་དང་། དེ་ལྟ་བུའི་འཇམ་དཔལ་རྡོ་རྗེ་སེམས་དཔའ་དེ་དང་པོར་ཐོབ་ནས། མཆོག་ཏུ་གྱུར་པ་དེ་བཞིན་གཤེགས་པ་རྣམས་དང་། ཉན་རང་རྣམས་ཀྱང་རིམ་པས་བྱུང་བའི་ཕྱིར། སྐུ་གསུམ་འཆང་བ་སྟེ། སོ་སོ་རང་གི་རིག་པའི་ཆོས་ཉིད་ཀྱི་བདག་ཉིད་ཅན་གྱི་སྐུ་ལ་དབང་བསྒྱུར་བས།
རྣམ་པ་ཀུན་ཏུ་སྐུ་གསུམ་དུ་སྣང་ཞིང་། རྣམ་པར་བཞག་པའི་ཕྱིར། སངས་རྒྱས་སྐུ་ལྔའི་བདག་ཉིད་ཅན་ཏེ། སྐུ་གསུམ་པོ་དེ་དག་ཀྱང་སྐུ་རྣམ་པ་ལྔར་དབྱེ་བའི་ཕྱིར། དེ་ཡང་ངོ་བོ་ཉིད་ཀྱི་སྐུ་དང་། ཆོས་ཀྱི་སྐུ་དང་། ཡེ་ཤེས་ཀྱི་སྐུ་དང་། ལོངས་སྤྱོད་རྫོགས་པའི་སྐུ་དང་། སྤྲུལ་པའི་སྐུའོ། ། དང་པོ་ནི་རང་བཞིན་གྱི་དྲི་མ་མེད་པའི་ངོ་བོ་ཉིད།
དེ་ཁོ་ན་ཉིད་ཀྱི་བདག་ཉིད་ཅན་གྱི་སྐུའོ། ། གཉིས་པ་ནི་བྱང་ཕྱོགས་ཀྱི་ཆོས་ལ་སོགས་པ་ནས། རྣམ་མཁྱེན་གྱི་ཡེ་ཤེས་ཀྱི་བར་དུ་སྣང་བའི་ཆོས་རྣམས་ཀྱི་ཚུལ་ལོ། ། གསུམ་པ་ནི། སེམས་ཅན་ཐམས་ཅད་ཀྱི་དོན་དང་བྱ་བ་རྣམས་ཐུགས་སུ་ཆུད་པའི་ཡེ་ཤེས་ཀྱི་བདག་ཉིད་དོ། ། བཞི་པ་ནི་མཚན་དང་དཔེ་བྱད་ཀྱིས་བརྒྱན་པ་ངེས་པ་ལྔ་ལྡན་གྱི་གཟུགས་སྐུའོ། ། ལྔ་པ་ནི། གང་ལ་གང་འདུལ་དུ་སྣང་བ་ངེས་པ་ལྔ་ལྡན་གྱི་གཟུགས་སྐུའོ། ། དེ་དག་གསུམ་དུ་བསྡུ་བའི་ཚེ་དང་པོ་གསུམ་ལ་ངོ་བོ་ཉིད་སྐུའམ། ཆོས་སྐུ་ཞེས་གཅིག་ཏུ་བསྡུ་སྟེ།
དེ་གསུམ་ཀ་ཡང་སོ་སོ་རང་གིས་རིག་པ་ཐུན་མོང་མ་ཡིན་པའི་སྐུ་ཡིན་པའི་ཕྱིར། ལོངས་སྐུ་ནི་ས་བཅུ་པའི་བྱང་སེམས་དང་ཐུན་མོང་བའོ། ། སྤྲུལ་སྐུ་ནི་ཉན་རང་སོགས་དང་ཐུན་མོང་བ་སྟེ། རྒྱས་པར་གཞན་དུ་ཤེས་པར་བྱའོ། ། ཁྱབ་བདག་ཡེ་ཤེས་ལྔ་ཡི་བདག ། ཅེས་བྱ་སྟེ། སྲིད་ཞི་ཐམས་ཅད་ལ་ཁྱབ་ཅིང་བདག་པོར་གྱུར་པའི་བཅོམ་ལྡན་འདས་དེ་ཉིད། ལྡོག་པའི་དབྱེ་བ་དང་། མཛད་པའི་དབྱེ་བས་ཡེ་ཤེས་རྣམ་པ་ལྔའི་བདག་ཉིད་དེ། མེ་ལོངས་ལྟ་བུ་དང་།
མཉམ་པ་ཉིད་དང་། སོ་སོ་རྟོག་པ་དང་། བྱ་བ་གྲུབ་པ་དང་། ཆོས་ཀྱི་དབྱིངས་ཀྱི་ཡེ་ཤེས་སོ། ། དེ་ཡང་མེ་ལོང་གི་དཀྱིལ་འཁོར་དྲི་མ་མེད་པ་ལ། རྣམ་པར་རྟོག་པ་མེད་བཞིན་དུ་ཉེ་བར་དང་རིང་བའི་གཟུགས་བརྙན་སྣང་བ་ལྟར། སྒྲིབ་གཉིས་ཀྱི་དྲི་མ་མེད་པའི་ཡེ་ཤེས་ཀྱི་མེ་ལོང་ལ་རྣམ་པར་མི་རྟོག་བཞིན་དུ་ཤེས་བྱའི་དཀྱིལ་འཁོར་ཐམས་ཅད་སོ་སོར་སྣང་བས། མེ་ལོང་ལྟ་བུའི་ཡེ་ཤེས་ཞེས་བྱའོ། ། དེ་བཞིན་དུ་སྲིད་ཞི་ཐམས་ཅད་ཆོས་ཉིད་ཀྱི་ངོ་བོར་མཉམ་པ་ཉིད་དུ་རྟོགས་པས་མཉམ་ཉིད་ཡེ་ཤེས། རྟེན་ཅིང་འབྲེལ་བར་འབྱུང་བའི་ངོ་བོ་ཉིད་སོ་སོར་རང་གིས་རིག་པས་སོར་རྟོག་ཡེ་ཤེས།
འགྲོ་བ་མ་ལུས་པའི་དོན་བྱེད་པའི་བྱ་བ་ཐམས་ཅད་སྒྲུབ་ཅིང་གྲུབ་པར་མཛད་པས་བྱ་གྲུབ་ཡེ་ཤེས། དེ་ལྟར་མཛད་དུ་ཟིན་ཀྱང་རང་གི་ངོ་བོ་རང་བཞིན་གྱིས་རྣམ་པར་དག་པའི་ཕྱིར། ཆོས་དབྱིངས་ཡེ་ཤེས་ཞེས་བྱ་སྟེ། དེ་དག་ཀྱང་ངོ་བོ་གཅིག་ལ་ལྡོག་པས་དབྱེ་བའོ། ། སངས་རྒྱས་ལྔ་བདག་ཅོད་པན་ཅན་ཏེ། སངས་རྒྱས་རིགས་ལྔའི་རང་བཞིན་ཅན་གྱི་དབུ་རྒྱན་དང་ལྡན་པའི་ཕྱིར་དང་། ཡང་བཅོམ་ལྡན་འདས་ཉིད་སངས་རྒྱས་ལྔའི་ངོ་བོའམ་བདག་ཉིད་དུ་གྱུར་པས། རང་ཉིད་སངས་རྒྱས་ལྔའི་ཅོད་པན་གྱི་གཟུགས་ཀྱིས་ཐམས་ཅད་ལ་དབང་བསྐུར་བའི་ངོ་བོ་ཉིད་ཡིན་པའི་ཕྱིར། སྤྱན་ལྔ་ཆགས་པ་མེད་པ་འཆང་བ་སྟེ། ཤའི་སྤྱན་དང་།
ལྷའི་སྤྱན་དང་། ཤེས་རབ་ཀྱི་སྤྱན་དང་། ཆོས་ཀྱི་སྤྱན་དང་། སངས་རྒྱས་ཀྱི་སྤྱན་ཏེ་ལྔ་པོ་ཆགས་ཐོགས་མེད་པའི་ནུས་པ་དང་ལྡན་པ་འཆང་བར་མཛད་པའི་ཕྱིར། སངས་རྒྱས་ཐམས་ཅད་སྐྱེད་པ་པོ་སྟེ། འདི་ལ་སྔགས་ཀྱི་ཚུལ་ལྟར་ན། དེ་བཞིན་གཤེགས་པ་དྲུག་པ་བྱང་ཆུབ་ཀྱི་སེམས་རྡོ་རྗེ་ནི་རྣམ་སྣང་ལ་སོགས་པ་ཐམས་ཅད་སྐྱེད་པ་པོ་ཡིན་ལ། དེ་ཡང་བཅོམ་ལྡན་འདས་འཇམ་པའི་དབྱངས་ཡིན་པའི་ཕྱིར་དང་། ཕ་རོལ་ཏུ་ཕྱིན་པའི་ཚུལ་ལྟར་ན། ཤེས་རབ་ཀྱི་ཕ་རོལ་ཏུ་ཕྱིན་པ་ལས་སངས་རྒྱས་ཐམས་ཅད་འབྱུང་བར་འདོད་པ་སྟེ།
དེ་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ནི་རྡོ་རྗེ་བློ་གྲོས་སོ། ། ཞེས་པ་ལྟར། འཇམ་པའི་དབྱངས་ཡིན་པའི་ཕྱིར་དང་། འཇམ་དཔལ་གཞོན་ནུར་གྱུར་པས་གྲངས་མེད་པའི་སངས་རྒྱས་བཅོམ་ལྡན་འདས་རྣམས། བྱང་ཆུབ་ཏུ་སེམས་བསྐྱེད་པ་སོགས་དང་། ཕ་རོལ་ཏུ་ཕྱིན་པ་ལ་སོགས་པ་ཡང་དག་པར་འཛིན་དུ་བཅུག་ནས། སངས་རྒྱས་ཀྱི་བྱང་ཆུབ་ལ་རབ་ཏུ་བཞག་པའི་ཕྱིར། སྔགས་དོན་ལས། སངས་རྒྱས་ཐམས་ཅད་སྐྱེད་པ་པོ་སྟེ། སངས་རྒྱས་ཐམས་ཅད་ཀྱི་བྱང་ཆུབ་ཀྱི་སེམས་ཀྱི་རང་བཞིན་ཡིན་པའི་ཕྱིར་རོ། །
དེ་ལྟར་ཡང་དེ་ཉིད་འདུས་པ་ལས། བྱུང་དང་འབྱུང་བར་འགྱུར་བ་ཡི། ། དེ་བཞིན་གཤེགས་རྣམས་ཁྱོད་ལ་བརྟེན། ། ཞེས་ཤེས་བྱེད་དང་བཅས་པ་གསུངས་སོ། ། དེ་ལྟར་ན་སངས་རྒྱས་སྲས་སུ་ཇི་ལྟར་འགྱུར་ཞེ་ན། སངས་རྒྱས་སྲས་པོ་དམ་པའི་མཆོག་སྟེ། སངས་རྒྱས་རྣམས་ཀྱི་སྲས་པོ་དམ་པ་བྱང་ཆུབ་སེམས་དཔའི་མཆོག་སྟེ། མཐར་ཐུག་པའི་གཟུགས་ཀྱིས་བཞུགས་པའི་ཕྱིར། འབྲེལ་བའི་སྒྲ་མེད་པར་དམ་པ་མཆོག་ཅེས་པ་ལྟར་ན། རང་དོན་མཐར་ཕྱིན་པས་དམ་པ།
གཞན་དོན་མཐར་ཕྱིན་པས་མཆོག་ཅེས་ཤེས་པར་བྱའོ། ། ཤེས་པ་སྲིད་འབྱུང་ཞེས་བྱ་སྟེ། ཆོས་རབ་ཏུ་རྣམ་པར་འབྱེད་པ་ཤེས་པའི་ཤེས་རབ་ཉིད་ནི། སངས་རྒྱས་བྱང་ཆུབ་སེམས་ཉན་རང་རྣམས་སྲིད་ཅིང་འབྱུང་བའི་ཕྱིར། ། སྐྱེ་གནས་མེད་པ་སྟེ། རྒྱུ་མཚན་དེ་ཉིད་ཀྱིས་ན་འཁོར་བར་སྐྱེ་བའི་རྒྱུ་དང་ལམ་མེད་པའི་ཕྱིར། འོ་ན་ཇི་ལྟར་འབྱུང་སྙམ་ན། ཆོས་ལས་བྱུང་བ་སྟེ། ཐབས་དང་ཤེས་རབ་གཉིས་སུ་མེད་པའི་སྦྱིན་པ་ལ་སོགས་པ་ཟག་པ་མེད་པའི་ཆོས་རྣམས་ལས་སྐྱེས་པའི་ཕྱིར། དེ་ཉིད་ནི།
སྲིད་པ་སེལ་བ་སྟེ། འོག་ནས་འཆད་པའི་རྡོ་རྗེའི་གཟུགས་ཀྱིས་མི་ཤེས་པའི་སྲིད་པ་འཇིག་པར་བྱེད་པའི་ཕྱིར། རྡོ་རྗེ་དེ་ཡང་ཅི་ལྟ་བུ་སྙམ་ན། གཅིག་པུ་སྟེ། གཉིས་སུ་མེད་པའི་ཡེ་ཤེས་ཀྱི་ངོ་བོ་ཡིན་པའི་ཕྱིར། སྲ་བ་དང་མཁྲེགས་པ་སྟེ། མ་རིག་པ་དང་། ཉོན་མོངས་པའི་བར་དང་། དྲི་མ་མེད་པས་མི་ཤིགས་ཤིང་སྙིང་པོར་གྱུར་པའི་ཕྱིར། རྡོ་རྗེའི་བདག་སྟེ།
རྡོ་རྗེ་ལྟ་བུའི་ཡེ་ཤེས་མི་ཕྱེད་པའི་རང་བཞིན་ཡིན་པའི་ཕྱིར་ཏེ། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་སྐུ་ཉིད་ཡིན་པའི་ཕྱིར་རོ། ༈ །གསུམ་པ་ལམ་ཇི་ལྟར་བསྒོམ་པའི་ཚུལ་ནི། སྐྱེས་མ་ཐག་པ་འགྲོ་བའི་བདག ། དམ་མཁའ་ལས་བྱུང་རང་བྱུང་བ། ། ཤེས་རབ་ཡེ་ཤེས་མེ་བོ་ཆེ། ། འོད་ཆེན་རྣམ་པར་སྣང་བར་བྱེད། ། ཡེ་ཤེས་སྣང་བ་ལམ་མེ་བ། ། འགྲོ་བའི་མར་མེ་ཡེ་ཤེས་སྒྲོན། ། གཟི་བརྗིད་ཆེན་པོ་འོད་གསལ་བ། །
སྔགས་དྲག་མངའ་བདག་རིགས་སྔགས་རྒྱལ། ། གསང་སྔགས་རྒྱལ་པོ་དོན་ཆེན་བྱེད། ། གཙུག་ཏོར་ཆེན་པོ་རྨད་བྱུང་གཙུག ། ནམ་མཁའི་བདག་པོ་སྣ་ཚོགས་སྟོན། ། སངས་རྒྱས་ཀུན་བདག་དངོས་པོ་མཆོག ། འགྲོ་ཀུན་དགའ་བའི་མིག་དང་ལྡན། ། སྣ་ཚོགས་གཟུགས་ཅན་སྐྱེད་པ་པོ། ། མཆོད་ཅིང་རྗེད་པ་དྲང་སྲོང་ཆེ། ། ཞེས་པ་སྟེ། གཞུང་འདི་དག་གི་དངོས་བསྟན་ཀྱང་འབྲས་བུའི་གྲུབ་ཚུལ།
ཁྱད་པར་བྱེད་ལས་སོགས་སུ་གསལ་མོད། ལམ་སྒོམ་ཚུལ་ལ་སྦྱར་བ་ལ་མི་རིགས་པ་མེད་དེ། འབྲས་བུ་ཉིད་ལམ་དུ་བྱེད་པ་སྐབས་དང་འབྲེལ་བའི་ཕྱིར། དེས་ན་ཚུལ་འདི་ནི་གོང་འོག་གཞན་དུའང་ཤེས་པར་བྱའོ། ། དེ་ལ་སྐྱེས་མ་ཐག་པ་ནི་ཧཱུྃ་མཛད་དེ། སྐད་ཅིག་ཉིད་ལས་རྡོ་རྗེའི་བདག་ཉིད་ལས་སྐྱེས་ཤིང་བྱུང་བའོ། ། འགྲོ་བའི་བདག་ནི་འགྲོ་བ་ཐམས་ཅད་ལ་བཀའ་བསྒོ་བ་ཉན་ཅིང་རང་དབང་དུ་མཛད་པས་སོ། ། སྔགས་དོན་ལས་གང་དང་གང་དུ་སེམས་ཅན་གྱི་དོན་མཐོང་བ། དེ་དང་དེར་སྐད་ཅིག་མ་དེ་མ་ཐག་ཉིད་ལ་སྐྱེ་བ་ཡོངས་སུ་བཟུང་བའི་ཕྱི་ནི། སྐྱེས་མ་ཐག་པ་ཞེས་ཏེ།
སྐྱེ་བ་ལ་དབང་ཐོབ་པའི་ཕྱིར། འགྲོ་བ་རྣམས་ཀྱི་ཕུན་སུམ་ཚོགས་པ་ཐམས་ཅད་ཀྱི་རྟེན་གྱི་དངོས་པོ་ཡིན་པའི་ཕྱིར་ན། འགྲོ་བའི་བདག་པོའམ་རྗེ་བོའོ། ། ཞེས་འཆད་དོ། ། དེ་ལྟ་ཧཱུྃ་མཛད་དམ་འཇམ་པའི་དབྱངས་ནི་དོན་འདྲ་བ་སྟེ། ལམ་གྱི་དུས་སུའང་དེ་དག་གི་ངོ་བོར་བསྒོམ་པའོ། ། དེ་བཞིན་དུ། ནམ་མཁའ་ལས་བྱུང་བ་སྟེ། ཆོས་ཐམས་ཅད་ནམ་མཁའ་དང་མཉམ་པར་ཐུགས་སུ་ཆུད་པ་ལས་ཡང་དག་པར་འཁྲུངས་པའི་ཕྱིར། རང་བྱུང་བ།
གདུལ་བྱའི་དབང་གིས་དེ་དང་དེའི་གཟུགས་ཉིད་དུ་འགྱུར་བའི་ཕྱིར་དང་། བྱང་ཆུབ་ཀྱི་སེམས་རྡོ་རྗེའི་བདག་ཉིད་ཡིན་པའི་ཕྱིར། ཤེས་རབ་ཡེ་ཤེས་མེ་བོ་ཆེ་སྟེ། ཆོས་ཐམས་ཅད་དངོས་པོ་མེད་པ་ཉིད་དུ་ཐུགས་སུ་ཆུད་པའི་ཤེས་རབ་འཇིག་རྟེན་ལས་འདས་པའི་ཡེ་ཤེས་དེས་ཉོན་མོངས་པའི་བུད་ཤིང་མ་ལུས་པ་སྲེག་པར་ནུས་པའི་ཕྱིར། འོད་ཆེན་པོ་སྟེ། ཞིང་མཐའ་ཡས་པ་ཐམས་ཅད་དུ་ཤིན་ཏུ་རྣམ་པར་དག་པའི་ཡེ་ཤེས་ཀྱིས་ཟབ་པ་དང་རྒྱ་ཆེ་བའི་ཆོས་རྣམས་གསལ་བར་བྱེད་པའི་ཕྱིར། རྣམ་པར་སྣང་བར་བྱེད་པ་སྟེ། དེ་ཉིད་གདུལ་བྱ་སྣ་ཚོགས་པའི་རྒྱུད་རྣམ་པ་ཐ་དད་པའི་ཚུལ་གྱིས་སྣང་ཞིང་གསལ་བར་བྱེད་པའི་ཕྱིར། ཡེ་ཤེས་སྣང་བ་སྟེ། ཉི་མ་ལ་སོགས་པའི་འོད་ལྟར་བེམས་པོ་མ་ཡིན་པར་མེ་ལོང་ལྟ་བུའི་ཡེ་ཤེས་ཀྱི་རང་བཞིན་ཉིད་ཀྱི་ཕྱིར།
ལམ་མེ་བ་ཞེས་བྱ་སྟེ། ཡེ་ཤེས་སྣང་བ་དེས་ལོངས་སྤྱོད་རྫོགས་སྐུའི་སྒོ་ནས་འགྲོ་བ་ཀུན་གྱི་དོན་སྣ་ཚོགས་གསལ་བར་བྱེད་པའི་ཕྱིར། འགྲོ་བའི་མར་མེ་སྟེ། ཉི་མ་ལྟར་ཡུལ་དུས་སོ་སོར་ངེས་པའི་ཚུལ་གྱིས་སྣང་བར་བྱེད་པ་མ་ཡིན་གྱི། སྒྲིབ་ཐོགས་མེད་པར་འཇིག་རྟེན་གྱི་ཁམས་ཐམས་ཅད་དུ་གདུལ་བྱ་ཐམས་ཅད་ཀྱི་མི་ཤེས་པའི་མུན་པ་ཅིག་ཆར་དུ་སེལ་བར་མཛད་པའི་ཕྱིར་རོ། ། ཡེ་ཤེས་ཀྱི་སྒྲོན་མ་སྟེ། ཡེ་ཤེས་ཀྱི་སྣང་བ་དེ་ཉིད་ཤར་ནས་ཉམས་པ་མེད་པའི་འོད་དང་ལྡན་པའི་ཕྱིར། གཟི་བརྗིད་ཆེན་པོ་སྟེ། ཐམས་ཅད་དུ་འགྲོ་བའི་ནུས་པ་ཕུལ་དུ་བྱུང་བའི་མཚན་ཉིད་ཀྱི་གཟི་བརྗིད་དང་ལྡན་པའི་ཕྱིར། འོད་གསལ་བ་སྟེ།
རྣམ་པ་ཀུན་ཏུ་ཤིན་ཏུ་གསལ་བར་སྣང་བའི་ངང་ཚུལ་ཅན་ཡིན་པའི་ཕྱིར། སྔགས་དྲག་མངའ་བདག་སྟེ། གཙུག་ཏོར་འཁོར་ལོས་སྒྱུར་བ་ལ་སོགས་པ་ཁྲོ་བོའི་གསང་སྔགས་ཀྱི་བདག་པོར་གྱུར་པའི་ཕྱིར། རིགས་སྔགས་ཀྱི་རྒྱལ་པོ་སྟེ། གནོད་མཛེས་ཧཱུྃ་བཞི་པའི་ངོ་བོ་ཉིད་དུ་གྱུར་པའི་ཕྱིར། གསང་སྔགས་རྒྱལ་པོ་སྟེ། གསང་སྔགས་ཐམས་ཅད་ཀྱི་བདག་པོ་ཡི་གེ་བྷྲཱུཾ་གྱི་ངོ་བོ་ཉིད་དུ་གྱུར་པའི་ཕྱིར། དོན་ཆེན་བྱེད་པ་སྟེ། གཙུག་ཏོར་ཀུན་ནས་སྣང་བའི་ངོ་བོས་དོན་ཐམས་ཅད་སྒྲུབ་པའི་ཕྱིར། གཙུག་ཏོར་ཆེན་པོ་སྟེ།
གཙུག་ཏོར་འཁོར་ལོས་སྒྱུར་བའི་ཡི་གེ་གཅིག་པའི་ངོ་བོ་ཉིད་དུ་གྱུར་པའི་ཕྱིར་དང་། དེ་བཞིན་གཤེགས་པ་ཐམས་ཅད་ཀྱི་སྤྱི་བོར་གནས་པའི་འོད་ཀྱི་ཕུང་པོ་ཡིན་པའི་ཕྱིར་རྨད་བྱུང་གཙུག་སྟེ། འཁོར་ལོས་སྒྱུར་བ་ཉོན་མོངས་སེལ་བའི་ངོ་བོ་ཉིད་དུ་གྱུར་པའི་ཕྱིར་དང་། དེ་བཞིན་གཤེགས་པ་ཐམས་ཅན་ཀྱི་གཙུག་ཏོར་རྣམས་འབྱུང་བའི་རྡོ་རྗེའི་ཚུལ་དུ་སྤྱི་བོར་གནས་པའི་ཕྱིར། ནམ་མཁའི་བདག་པོ་སྟེ། གཙུག་ཏོར་གྱེན་དུ་འཕགས་པའི་ངོ་བོ་ཉིད་དུ་གྱུར་པའི་ཕྱིར་དང་། སྟོང་པ་ཉིད་ཀྱི་བདག་ཉིད་ཟིན་པའི་ཕྱིར། སྣ་ཚོགས་སྟོན་པ་སྟེ། གཟི་བརྗིད་ཕུང་པོའི་ངོ་བོ་ཉིད་དུ་གྱུར་པའི་ཕྱིར་དང་། འགྲོ་བ་འདུལ་བའི་གཟུགས་སྣ་ཚོགས་སུ་སྟོན་པའི་ཕྱིར།
སངས་རྒྱས་ཀུན་བདག་དངོས་པོ་མཆོག་སྟེ། གསང་སྔགས་ཀྱི་མཛོད་ཀྱི་གཙུག་ཏོར་ཐམས་ཅད་ཀྱི་བདག་ཉིད་དུ་གྱུར་པའི་ཕྱིར་དང་། དེ་བཞིན་གཤེགས་པ་ལྔའི་དཀྱིལ་འཁོར་ཆེན་པོའི་ངོ་བོ་ཉིད་དུ་གྱུར་པའི་ཕྱིར། འགྲོ་ཀུན་དགའ་བའི་མིག་དང་ལྡན་པ་སྟེ། ཆོས་ཐམས་ཅད་མཉམ་ཉིད་དུ་གཟིགས་པས་སེམས་ཅན་དགའ་བར་བྱེད་པའི་ཕྱིར། སྣ་ཚོགས་གཟུགས་ཅན་ཏེ། སེམས་ཅན་ཐམས་ཅད་གདུལ་བར་བྱ་བའི་ཕྱིར་དུ་གཟུགས་སྣ་ཚོགས་སུ་སྤྲུལ་པའི་སྐུ་མངའ་བའི་ཕྱིར། སྐྱེད་པ་པོ་སྟེ། མཐོ་རིས་དང་ཐར་པ་སྣ་ཚོགས་ཉེ་བར་སྟོན་ཅིང་བསྐྱེད་པའི་ཕྱིར། མཆོད་པར་བྱ་བ་སྟེ།
ཚངས་པ་དང་། ཁྱབ་འཇུག་དང་། དབང་ཕྱུག་ཆེན་པོ་ལ་སོགས་པ་རྣམས་ཀྱིས་མཆོད་པར་འོས་པ་ཡིན་པའི་ཕྱིར། ཅིང་ནི་སྡུད་པའོ། ། རྗེད་པར་བྱ་བ་སྟེ། དེ་དག་གིས་ཞབས་བཀྲུ་བ་དང་། གདན་འབུལ་བ་སོགས་ཀྱིས་རྗེད་པར་འོས་པའི་ཕྱིར། དྲང་སྲོང་ཆེན་པོ་སྟེ། མདོ་ལས། ཆོས་རྣམས་མངོན་སུམ་དུ་བྱེད་པ་ནི་དྲང་སྲོང་ངོ་། །
ཞེས་པ་ལྟར། དེ་ཁོ་ན་ཉིད་མ་ལུས་པ་མངོན་སུམ་དུ་གཟིགས་པས་འཇིག་རྟེན་པའི་དྲང་སྲོང་རྣམས་དང་འཇིག་རྟེན་ལས་འདས་པ་ཉན་རང་དགྲ་བཅོམ་ལ་སོགས་པའི་དྲང་སྲོང་རྣམས་ལས་ཆེས་མཆོག་ཏུ་གྱུར་པའི་ཕྱིར་རོ། ༈ །གསུམ་པ་དོན་བསྡུ་བ་ནི། རིགས་གསུམ་འཆང་བ་གསང་སྔགས་འཆང་། ། དམ་ཚིག་ཆེན་པོ་གསང་སྔགས་འཛིན། ། གཙོ་བོ་དཀོན་མཆོག་གསུམ་འཛིན་པ། ། ཐེག་པ་མཆོག་གསུམ་སྟོན་པ་པོ། ། དོན་ཡོད་ཞགས་པ་རྣམ་པར་རྒྱལ། ། འཛིན་པ་ཆེན་པོ་རྡོ་རྗེའི་ཞགས། ། རྡོ་རྗེ་ལྕག་ཀྱུ་ཞགས་པ་ཆེ། །
ཞེས་པ་ལ། རིགས་གསུམ་འཆང་བ་སྟེ། དེ་བཞིན་གཤེགས་པ་དང་། རྡོ་རྗེ་དང་། པདྨ་སྟེ། རིགས་གསུམ་གྱི་ངོ་བོ་ཉིད་འཛིན་པར་མཛད་པའི་ཕྱིར། གསང་སྔགས་འཆང་བ་སྟེ། རིགས་གསུམ་དུ་གཏོགས་པའི་རིགས་ཐམས་ཅད་ཀྱི་གསང་སྔགས་རྣམས་འཛིན་པར་མཛད་པའི་ཕྱིར། དམ་ཚིག་ཆེན་པོ་གསང་སྔགས་འཛིན་ཞེས་བྱ་སྟེ། གྲུབ་པའི་མཐའ་ཐམས་ཅད་ཀྱི་གསང་སྔགས་རབ་ཏུ་སྟོན་ཅིང་འཛིན་པའི་གཙོ་བོར་གྱུར་པའི་ཕྱིར།
གཙོ་བོ་དཀོན་མཆོག་གསུམ་འཛིན་པ་སྟེ། ཐམས་ཅད་ལས་མཆོག་ཏུ་གྱུར་པའི་དཀོན་མཆོག་གསུམ་རྒྱུན་མི་ཆད་པར་སྐྱོང་བར་མཛད་པའི་ཕྱིར། ཐེག་པ་མཆོག་གསུམ་སྟོན་པ་པོ་སྟེ། ཉན་ཐོས་ཀྱི་ཐེག་པ་དང་། རང་སངས་རྒྱས་ཀྱི་ཐེག་པ་དང་། ཐེག་པ་ཆེན་པོ་ལ་ལྷག་པར་མོས་པ་རྣམས་ལ། དེ་དག་ཚུལ་བཞིན་དུ་སྟོན་པའི་ཕྱིར། དོན་ཡོད་ཞགས་པ་སྟེ། གདུག་པ་ཅན་ཐམས་ཅད་བཅིངས་ནས། ཐེག་ཆེན་ལས་མི་འགྱུར་བར་མཛད་པའི་ཚུལ་གྱིས་དོན་ནམ་འབྲས་བུ་ཡོད་ཅིང་།
ཞགས་པ་དང་འདྲ་བ་ཐུགས་རྗེ་ཆེན་པོ་འཇིག་རྟེན་དབང་ཕྱུག་གི་ངོ་བོ་ཉིད་དུ་གྱུར་པའི་ཕྱོགས་ཐམས་ཅད་ལས་རྣམ་པར་རྒྱལ་བའི་ཕྱིར། འཛིན་པ་ཆེན་པོ་རྡོ་རྗེའི་ཞགས་པ་སྟེ། སེམས་ཅན་ཐམས་ཅད་ཡང་དག་པར་སྡུད་ཅིང་འཛིན་པའི་ཕྱིར་དང་། དེ་ཡང་། བསྡུ་བའི་དངོས་པོ་བཞིའི་ངོ་བོ་ཉིད་མི་ཕྱེད་པའི་ཞགས་པས་དྲངས་པའི་ཕྱིར། རྡོ་རྗེ་ལྕགས་ཀྱུ་སྟེ། དེ་བཞིན་གཤེགས་པ་ཐམས་ཅད་སྤྱན་འདྲེན་པའི་བྱ་བ་མཛད་པའི་ཕྱིར་དང་། དྲི་མ་མེད་པའི་ཐུགས་རྗེ་ཆེན་པོ་ལྕགས་ཀྱུའི་ངོ་བོ་ཉིད་དུ་གྱུར་པས་སེམས་ཅན་རྣམས་འདྲེན་པའི་ཕྱིར། ཞགས་པ་ཆེན་པོ་སྟེ། དེས་དྲངས་པ་རྣམས་ཆོས་ཐམས་ཅད་བདག་མེད་པར་བསྟན་པས་ངེས་པར་འདུལ་བར་མཛད་པའི་ཕྱིར་རོ། །
གཉིས་པ་མི་བསྐྱོད་པའི་སྒོ་ནས་མེ་ལོང་ལྟ་བུའི་ཡེ་ཤེས་ལ་བསྟོད་པ་ལ་གཉིས། ངོ་བོའི་སྒོ་ནས་བསྟོད་པ་དང་། ཁྱད་པར་གྱི་སྒོ་ནས་བསྟོད་པའོ། ། དང་པོ་ལ་གསུམ། སྐུ་རྡོ་རྗེ། གསུང་རྡོ་རྗེ། ཐུགས་རྡོ་རྗེའི་ངོ་བོའོ། ། དང་པོ་ནི། རྡོ་རྗེ་འཇིགས་བྱེད་འཇིག་པར་བྱེད། ། ཁྲོ་བོའི་རྒྱལ་པོ་གདོང་དྲུག་འཇིགས། །
མིག་དྲུག་ལག་དྲུག་སྟོབས་དང་ལྡན། ། ཀེང་རུས་མཆེ་བ་གཙིགས་པ་པོ། ། ཧ་ལ་ཧ་གདོང་བརྒྱ་པ། ། གཤིན་རྗེ་གཤེད་པོ་གེགས་ཀྱི་རྒྱལ། ། རྡོ་རྗེ་ཤུགས་ཅན་འཇིགས་བྱེད་པ། ། རྡོ་རྗེ་གྲགས་པ་རྡོ་རྗེའི་སྙིང་། ། སྒྱུ་འཕྲུལ་རྡོ་རྗེ་གསུས་པོ་ཆེ། ། རྡོ་རྗེ་ལས་སྐྱེས་རྡོ་རྗེའི་བདག ། རྡོ་རྗེ་སྙིང་པོ་མཁའ་འདྲ་བ། ། མི་གཡོ་རལ་པ་གཅིག་གིས་བསྒྱིངས། །
གླང་ཆེན་ཀོ་རློན་གོས་སུ་གྱོན། ། ཞེས་ཏེ། དེ་ཡང་། གང་དང་གང་གི་གཟུགས་ཀྱིས་ནི། ། ལུས་ཅན་རྣམས་ནི་འདུལ་གྱུར་པ། ། དེ་དང་དེར་ནི་རྣམ་སྟོན་ཏེ། ། སྣ་ཚོགས་ནོར་བུ་ཇི་བཞིན་ནོ། ། ཞེས་པ་ལྟར། ལྷ་ཆེན་པོ་ལ་སོགས་པའི་དྲེགས་པ་བཅོམ་པས་འདུལ་བའི་ཕྱིར་འཕགས་པ་གཤིན་རྗེ་གཤེད་ལ་སོགས་པའི་གཟུགས་ཀྱིས་རྗེས་བཙུན་འཇམ་དབྱངས་བཞུགས་པའོ། ། དེའི་ཕྱིར་རྡོ་རྗེ་འཇིགས་བྱེད་འཇིགས་པར་བྱེད་པ་སྟེ།
འཇིགས་བྱེད་ཆེན་པོའི་གཟུགས་ཀྱིས་འཇིགས་རྟེན་གསུམ་ལ་འཇིགས་པ་ཡང་དག་པར་སྟོན་པས་ན། རྡོ་རྗེ་འཇིགས་བྱེད་ཀྱང་ཡིན་འཇིགས་པར་བྱེད་པ་ཡང་ཡིན་པའི་ཕྱིར། ཁྲོ་བོའི་རྒྱལ་པོ་སྟེ། དེ་ནས་འཇམ་པའི་དབྱངས་འདི་ནི། ཁྲོ་བོའི་མིང་ནི་གཤིན་རྗེ་གཤེད། ། དྲག་ལ་མཐུ་རྩལ་དྲག་ལྡན་པ། ། དེ་མཐོང་ན་ནི་ཁྲོ་བོ་གཞན། ། ཐམས་ཅད་གྱི་ནི་ལག་ཆ་ཤོར། ། ཞེས་པ་ལྟར། ཁྲོ་བོ་རྣམས་ཀྱི་གཙོ་བོ་ཡིན་པའི་ཕྱིར།
གདོང་དྲུག་སྟེ། ཕར་ཕྱིན་དྲུག་གི་ངོ་བོ་ཉིད་ཀྱི་ཞལ་དྲུག་མངའ་བའི་ཕྱིར། དེས་མཚོན་ནས་ཕྱག་དང་ཞབས་དག་ཀྱང་དྲུག་དྲུག་ཏུ་དོན་གྱིས་ཤེས་པར་བྱའོ། ། དེ་ཉིད་ནི་ཤིན་ཏུ་འཇིགས་པ་སྟེ། ཞལ་གྱི་དབྱིབས་ནི་དུ་མ་སྟེ། ། སྒྲ་ནི་རྒྱ་མཚོ་འཁྲུག་པ་འདྲ། ། ཁ་ཅིག་བཞད་ཅིང་ཁ་ཅིག་ཞི། ། ཁ་ཅིག་འཇིགས་པར་བཞད་པའི་ཞལ། ། ཁ་ཅིག་ཞལ་ནི་གདངས་པ་སྟེ། ། ལྗགས་ཀྱང་བསྐྱོད་པར་མཛད་པ་དང་། །
ཁ་ཅིག་ཀྱང་ནི་མཆེ་བ་གཙིགས། ། ཞེས་པ་ལྟར་འཇིགས་སུ་རུང་བའི་ཕྱིར། མིག་དྲུག་པ་སྟེ། མངོན་ཤེས་དྲུག་གི་རང་བཞིན་དངོས་པོ་མ་ལུས་པ་མཐོང་བའི་ངོ་བོ་ཉིད། དཔྲལ་བའི་དབུས་ན་གནས་པའི་སྤྱན་དྲུག་མངའ་བའི་ཕྱིར། བཤད་པ་འདི་ནི་བྱེ་བྲག་པ་སྟེ། གཞན་དུ་ན་སྤྱན་བཅོ་བརྒྱད་པར་འགྱུར་རོ། ། ལག་དྲུག་པ་སྟེ། རྗེས་དྲན་དྲུག་གི་ངོ་བོ་ཕྱག་དྲུག་དང་ལྡན་པའི་ཕྱིར། སྟོབས་དང་ལྡན་པ་སྟེ།
དད་པ་སོགས་པའི་སྟོབས་ལྔ་དང་ལྡན་པའི་ཕྱིར་དང་། སྐུའི་སྟོབས་ཆེན་པོ་དང་ལྡན་པའི་ཕྱིར། ཀེང་རུས་ཅན་ཞེས་བྱ་སྟེ། མི་མགོ་རློན་དང་སྐམ་པ་དང་། ། ཡི་དྭགས་ཕྲེང་བས་བརྒྱན་པར་བསྒོམ། ། ཞེས་པ་ལྟར། ཀེང་རུས་ཀྱི་རྒྱན་དང་ལྡན་པའི་ཕྱིར། མཆེ་བ་གཙིགས་པ་པོ་སྟེ། ཤེས་རབ་རྣོན་པོའི་ངོ་བོར་གྱུར་པའི་གཙིགས་པའི་ཚེམས་མཐོན་པོ་མངའ་བའི་ཕྱིར། ཧ་ལ་ཧ་ལ་གདོང་བརྒྱ་པ། །
ཞེས་བྱ་སྟེ། མཐོང་བ་དང་། རེག་པ་དང་། ཁ་ཆུའི་དུག་དང་ལྡན་པའི་ཀླུ་ཆེན་པོ་རྣམས་ནི། ཧ་ལ་ཧ་ལ་ཞེས་བྱ་སྟེ། དེ་དག་གིས་སྐྲ་བཅིངས་པ་དང་། རྣ་རྒྱན་སོགས་སུ་བྱས་པས་ན། སྦྲུལ་ཆེན་པོའི་གདེངས་ཀའི་གདོང་པ་བརྒྱ་སྙེད་འདུས་པའི་སྐུ་དང་ལྡན་པའི་ཕྱིར། གཤིན་རྗེའི་གཤེད་པོ་སྟེ། གཤིན་རྗེའི་ཚོགས་རྣམས་མཐར་གཏུགས་པར་མཛད་པའི་ཕྱིར།
བགེགས་ཀྱི་རྒྱལ་པོ་སྟེ་ཚོགས་ཀྱི་བདག་པོ་ལ་སོགས་པ་བགེགས་ཐམས་ཅད་ཀྱི་གཙོ་བོར་གྱུར་པའི་ཕྱིར། རྡོ་རྗེ་ཤུགས་ཅན་ཏེ། ཐོགས་པ་མེད་པར་བཞུད་པའི་ཕྱིར། འཇིགས་བྱེད་སྟེ། གདུག་པ་ཅན་རྣམས་སྐྲག་པར་མཛད་པའི་ཕྱིར། རྡོ་རྗེ་གྲགས་པ་སྟེ། མི་ཕྱེད་པའི་རང་བཞིན་གྱིས་འཇིག་རྟེན་གསུམ་དུ་གྲགས་པའི་ཕྱིར། རྡོ་རྗེའི་སྙིང་སྟེ་གཉིས་མེད་ཡེ་ཤེས་ཀྱི་ངོ་བོ་རྡོ་རྗེ་ཐུགས་ཁར་རབ་ཏུ་བཞག་པའི་ཕྱིར། སྒྱུ་འཕྲུལ་རྡོ་རྗེ་སྟེ། སྣ་ཚོགས་སུ་སྤྲུལ་པར་མཛད་པའི་ཕྱིར།
གསུས་པོ་ཆེ་སྟེ། སྐུ་ཆེ་ཞིང་གསུས་ཁྱིམ་ཆེ་བའི་ཕྱིར། རྡོ་རྗེ་ལས་སྐྱེས་པ་སྟེ། བྱང་ཆུབ་ཀྱི་སེམས་རྡོ་རྗེའི་ངོ་བོ་ཉིད་ལས་བྱུང་བའི་ཕྱིར། རྡོ་རྗེའི་བདག་པོ་སྟེ། རྡོ་རྗེ་རིགས་ཀྱི་གཙོ་བོར་གྱུར་པའི་ཕྱིར། རྡོ་རྗེ་སྙིང་པོ་སྟེ། རྡོ་རྗེའི་དཀྱིལ་འཁོར་གྱི་སྙིང་པོ། རྡོ་རྗེ་རྒྱུའི་ངོ་བོ་ཉིད་ཡིན་པའི་ཕྱིར། མཁའ་འདྲ་བ་སྟེ།
སེམས་ཅན་ཐམས་ཅད་ལ་གོ་སྐབས་འབྱེད་པའི་ཕྱིར་དང་། ཉེས་པ་ཐམས་ཅད་ཀྱིས་མ་གོས་པའི་ཕྱིར། མི་གཡོ་བ་སྟེ། གང་གིས་ཀྱང་བསྐྱོད་པར་མི་ནུས་པའི་ཕྱིར་དང་། ཁྲོ་བོ་མི་གཡོ་བའི་གཟུགས་འཛིན་པའི་ཕྱིར། རལ་པ་གཅིག་གིས་བསྒྱིངས་པ་སྟེ། རལ་པའི་མཆོག་ལྷག་པར་འཕྱང་བའི་ཐོར་ཚུགས་དང་ལྡན་པའི་ཕྱིར་དང་། ཁྲོ་བོ་རལ་པ་གཅིག་པའི་གཟུགས་ཅན་ཡིན་པའི་ཕྱིར། གླང་ཆེན་ཀོ་རློན་གོས་སུ་གྱོན་པ་སྟེ། ཚོགས་བདག་གི་ངོ་བོ་གླང་པོ་ཆེའི་པགས་པ་རློན་པ་གྱོན་ཞིང་འཆང་བའི་ཕྱིར།
༈ །གཉིས་པ་གསུང་རྡོ་རྗེའི་ངོ་བོ་ནི། དྲག་ཆེན་ཧ་ཧ་ཞེས་སྒྲོགས་པ། ། ཧི་ཧི་ཞེས་སྒྲོགས་འཇིགས་པར་བྱེད། ། གད་མོ་ཆེན་པོ་གད་རྒྱངས་ཅན། ། རྡོ་རྗེ་གད་མོ་ཆེར་སྒྲོགས་པ། ། རྡོ་རྗེ་སེམས་དཔའ་སེམས་དཔའ་ཆེ། ། རྡོ་རྗེ་རྒྱལ་པོ་བདེ་བ་ཆེ། ། རྡོ་རྗེ་སེམས་དཔའ་སེམས་དཔའ་ཆེ། ། རྡོ་རྗེ་རྒྱལ་པོ་དགའ་བ་ཆེ། ། རྡོ་རྗེ་ཧཱུྃ་སྟེ་ཧཱུྃ་ཞེས་སྒྲོགས། །
ཞེས་པ་ལ། དྲག་ཆེན་ཧ་ཧ་ཞེས་སྒྲོགས་པ་སྟེ། འབྱུང་པོའི་དཀྱིལ་འཁོར་དུ་ཕྲ་མེན་མར་གཏོགས་པའི། ཧ་ཧའི་སྒྲ་དྲག་པོ་ཆེན་པོས་སེམས་ཅན་དམན་པ་རྣམས་བརྒྱལ་བར་མཛད་པའི་ཕྱིར་དང་། ཡི་གེ་ཧ་ཧ་ཞེས་བྱ་བའི་གསང་སྔགས་ཀྱི་བདག་ཉིད་དུ་གྱུར་པའི་ཕྱིར། ཧི་ཧི་ཞེས་སྒྲོགས་འཇིགས་པར་བྱེད་པ་སྟེ། རྟ་མཆོག་གི་གཟུགས་ཀྱིས་ཧི་ཧི་ཞེས་བྱ་བའི་སྒྲ། ཚངས་པ་ལ་སོགས་པ་ལྟུང་བར་བྱེད་ཅིང་། གཞན་རྣམས་ཀྱིས་འཇིགས་པ་བསྐྱེད་པར་མཛད་པའི་ཕྱིར་དང་། ཡི་གེ་ཧི་ཧི་ཞེས་བྱ་བའི་སྔགས་ཀྱི་གཟུགས་ཀྱིས་འཇིགས་པ་བསྐྱེད་པར་མཛད་པའི་ཕྱིར།
གད་མོ་ཆེན་པོ་སྟེ། འཇིགས་རྟེན་གྱི་ཁམས་མ་ལུས་པ་གད་མོས་ཁྱབ་པར་མཛད་པའི་ཕྱིར། གད་རྒྱངས་ཅན་ཞེས་བྱ་སྟེ། རྡོ་རྗེ་བཞད་པའི་གཟུགས་ཀྱིས་རྨད་དུ་བྱུང་བའི་དོན་སྟོན་པའི་ཕྱིར། རྡོ་རྗེ་གད་མོ་ཆེར་སྒྲོགས་པ་སྟེ། གཞན་གྱིས་མི་ཕྱེད་པའི་ཡེ་ཤེས་ཀྱི་བདག་ཉིད་ཅན་གྱི་སྒྲ་ཆེན་པོ་དང་ལྡན་པའི་ཕྱིར། རྡོ་རྗེ་སེམས་དཔའ་སྟེ། རྡོ་རྗེ་དང་འདྲ་བར་མི་ཕྱེད་པའི་གཟུགས་མངའ་བའི་ཕྱིར་དང་། རྡོ་རྗེའི་སེམས་དཔའི་གཟུགས་འཛིན་པའི་ཕྱིར། སེམས་དཔའ་ཆེན་པོ་སྟེ།
དེ་ཡང་གཅིག་ཏུ་གཞན་གྱི་དོན་མཛད་པའི་ཕྱིར། རྡོ་རྗེ་རྒྱལ་པོ་སྟེ། རྡོ་རྗེ་ལྕགས་ཀྱུའི་གཟུགས་འཛིན་པའི་ཕྱིར་དང་། མི་ཕྱེད་པའི་གཟུགས་ཀྱིས་མཛེས་པའི་ཕྱིར། བདེ་བ་ཆེ་བ་སྟེ། རྡོ་རྗེ་ཆགས་པའི་གཟུགས་འཛིན་པའི་ཕྱིར་དང་། ཕུལ་དུ་བྱུང་ཞིང་ལྷུན་གྱིས་གྲུབ་པའི་བདེ་བ་ཆེན་པོའི་ངོ་བོ་ཉིད་དུ་གྱུར་པའི་ཕྱིར། རྡོ་རྗེ་དྲག་པོ་སྟེ། དེའི་གཟུགས་འཛིན་པའི་ཕྱིར་དང་། སེམས་ཅན་ཤིན་ཏུ་གཏུམ་པོ་རྣམས་འདུལ་བའི་ཕྱིར།
དགའ་བ་ཆེ་སྟེ། དུལ་བའི་སེམས་ཅན་རྣམས་དགའ་བ་བསྐྱེད་པའི་ཕྱིར་དང་། བདག་ཉིད་ཀྱང་དགའ་བ་ཆེན་པོའི་བདག་ཉིད་ཅན་དུ་གྱུར་པའི་ཕྱིར། རྡོ་རྗེ་ཧཱུྃ་སྟེ་ཧཱུྃ་ཞེས་སྒྲོགས་པ་སྟེ། ཁམས་གསུམ་རྣམ་རྒྱལ་ལམ། རྡོ་རྗེ་ཧཱུྃ་མཛད་ཀྱི་གཟུགས་ཀྱིས་སྲིད་གསུམ་མ་ལུས་པ་རྣམས་སུ་ཡི་གེ་ཧཱུྃ་སྤྲོ་བར་མཛད་པའི་ཕྱིར། ༈ །གསུམ་པ་ཐུགས་རྡོ་རྗེའི་ངོ་བོ་ནི། མཚོན་དུ་རྡོ་རྗེའི་མདའ་ཐོགས་པ། ། རྡོ་རྗེའི་རལ་གྲིས་མ་ལུས་གཅོད། ། རྡོ་རྗེ་ཀུན་འཆང་རྡོ་རྗེ་ཅན། །
རྡོ་རྗེ་གཅིག་པོ་གཡུལ་སེལ་བ། ། ཞེས་པ་ལ། མཚོན་དུ་རྡོ་རྗེའི་མདའ་ཐོགས་པ་སྟེ། རྡོ་རྗེས་མཚོན་པའི་མདའ་དང་གཞུ་བསྣམས་པའི་ཕྱིར། རྡོ་རྗེའི་རལ་གྲིས་མ་ལུས་གཅོད་པ་སྟེ། མི་ཤེས་པ་མ་ལུས་པ་གཅོད་པར་བྱེད་པའི་ངོ་བོ་ཉིད་ཡིན་པའི་ཕྱིར། རྡོ་རྗེ་ཀུན་འཆང་རྡོ་རྗེ་ཅན་ཏེ། རྡོ་རྗེ་ལས་ཀྱི་ངོ་བོ་ཉིད་ཀྱིས་རྡོ་རྗེ་རྩེ་མོ་བཅུ་གཉིས་པ་འཛིན་པའི་ཕྱིར། རྡོ་རྗེ་གཅིག་པུ་གཡུལ་སེལ་བ་སྟེ། གཉིས་སུ་མེད་པའི་རྡོ་རྗེས་བདུད་དང་།
མུ་སྟེགས་དང་། ཉོན་མོངས་པའི་དགྲ་རྣམས་འཇོམས་པའི་ཕྱིར། ༈ །གཉིས་པ་ཁྱད་པར་གྱི་སྒོ་ནས་བསྟོད་པ་ལ་གཉིས། སྐུའི་ཁྱད་པར་དང་། གསུང་གི་ཁྱད་པར་རོ། ། དང་པོ་ནི། རྡོ་རྗེ་འབར་བ་མིག་གི་བཟད། སྐྲ་ཡང་རྡོ་རྗེ་འབར་བ་སྟེ། ། རྡོ་རྗེ་འབེབས་པ་འབེབས་པ་ཆེ། ། མིག་བརྒྱ་པ་སྟེ་རྡོ་རྗེའི་མིག །
ལུས་ནི་རྡོ་རྗེའི་བ་སྤུ་ཅན། ། རྡོ་རྗེའི་སྤུ་ནི་གཅིག་པུའི་ལུས། ། སེན་མོ་སྐྱེས་པ་རྡོ་རྗེའི་རྩེ། ། རྡོ་རྗེ་སྙིང་པོ་པགས་པ་མཁྲེགས། ། རྡོ་རྗེའི་ཕྲེང་ཐོགས་དཔལ་དང་ལྡན། ། རྡོ་རྗེའི་རྒྱན་གྱིས་བརྒྱན་པ་སྟེ། ། ཞེས་པ་ལ། རྡོ་རྗེ་འབར་བ་མིག་མི་བཟད་པ་སྟེ། རྡོ་རྗེ་འབར་བ་དང་འདྲ་བར་ཤིན་ཏུ་དྲག་ཅིང་དམར་ལ་སེར་སྐྱ་དང་། དམར་སེར་གྱི་སྤྱན་མངའ་བའི་ཕྱིར།
སྐྲ་ཡང་རྡོ་རྗེ་འབར་བ་སྟེ། ཁྲོ་བོའི་རྡོ་རྗེ་མེ་འབར་བའི་གཟུགས་ཀྱིས་ཚངས་པའི་འཇིག་རྟེན་གྱི་ཁམས་མཐར་ཐུག་པ་འབར་ཞིང་སྲེག་པའི་ངོ་བོ་ཉིད་ཀྱི་སྐྲ་དང་ལྡན་པའི་ཕྱིར། རྡོ་རྗེ་འབེབས་པ་སྟེ། རྡོ་རྗེ་ཧཱུྃ་དང་བཅས་པས་སྐུ་གསུང་ཐུགས་དང་། ཡེ་ཤེས་ཀྱི་བྱིན་གྱིས་རློབ་པར་བྱེད་པའི་ཕྱིར། འབེབས་པ་ཆེན་པོ་སྟེ། བྱིན་རློབ་དེ་ཡང་གཞན་གྱིས་མི་འཕྲོགས་ཤིང་། དངོས་པོ་ཐམས་ཅད་ཀྱི་རང་བཞིན་དུ་སོང་བ་ཡུལ་ཆེ་བ་ཉིད་ཀྱི་ཕྱིར། མིག་བརྒྱ་པ་སྟེ། ནམ་མཁའི་སྒྲོན་མེ་ཞེས་བྱ་བ་ལ་སོགས་པ།
གྲངས་བརྒྱ་མ་ཆད་པའི་ཏིང་ངེ་འཛིན་གྱིས་དངོས་པོ་ཇི་ལྟར་གནས་པ་བཞིན་དུ་གཟིགས་པའི་ཕྱིར། རྡོ་རྗེའི་མིག་ཅན་ཏེ། རྡོ་རྗེ་ལྟར་མི་ཕྱེད་པའི་སྤྱན་འབར་བ་དང་ལྡན་པའི་ཕྱིར། ལུས་ནི་རྡོ་རྗེའི་བ་སྤུ་ཅན་ཏེ། རྡོ་རྗེའི་གཟུགས་ཅན་གྱི་སྤུ་ཤིན་ཏུ་རྣོ་བའི་མྱུ་གུ་ལྟ་བུ་དང་ལྡན་པའི་ལུས་ཡིན་པའི་ཕྱིར། རྡོ་རྗེའི་སྤུ་ནི་གཅིག་པུའི་ལུས་ཞེས་བྱ་སྟེ། མི་མཐུན་པའི་བ་སྤུ་མེད་པས་ན་གཅིག་པུ་གཉིས་སུ་མེད་པའི་རྡོ་རྗེའི་སྤུ་ལུས་ཅན་ཡིན་པའི་ཕྱིར། སེན་མོ་སྐྱེས་པ་རྡོ་རྗེའི་རྩེ་སྟེ། རྡོ་རྗེའི་རྩེ་མོ་ལྟར་སེན་མོ་རྣམས་ཤིན་ཏུ་སྲ་ཞིང་བརྟན་པའི་ཕྱིར། རྡོ་རྗེ་སྙིང་པོ་པགས་པ་མཁྲེགས་པ་སྟེ།
རྡོ་རྗེ་ལྟར་མི་ཤིགས་ཤིང་ཤིན་ཏུ་མཁྲེགས་པའི་པགས་པ་དང་ལྡན་པའི་ཕྱིར། རྡོ་རྗེ་ཕྲེང་ཐོགས་དཔལ་དང་ལྡན་པ་སྟེ། རྡོ་རྗེའི་རང་བཞིན་གྱི་ཕྲེང་བ་ཐོགས་པས་མཛེས་པའི་ཕྱིར། རྡོ་རྗེའི་རྒྱན་གྱིས་བརྒྱན་པ་སྟེ། རྡོ་རྗེའི་རང་བཞིན་གྱི་རྣ་རྒྱན་སོགས་ཐམས་ཅད་ཀྱིས་བརྒྱན་ཅིང་མཛེས་པའི་ཕྱིར། ༈ །གཉིས་པ་གསུང་གི་ཁྱད་པར་ནི། གད་རྒྱངས་ཧ་ཧ་ངེས་པར་སྒྲོགས། ། ཡི་གེ་དྲུག་པ་རྡོ་རྗེའི་སྒྲ། ། འཇམ་དབྱངས་ཆེན་པོ་སྒྲ་ཆེ་བ། ། འཇིག་རྟེན་གསུམ་ན་སྒྲ་གཅིག་པ། །
ནམ་མཁའི་མཐའ་ལས་སྒྲ་སྒྲོགས་པ། ། སྒྲ་དང་ལྡན་པ་རྣམས་ཀྱི་མཆོག ། ཅེས་པ་ལ། གད་རྒྱངས་ཧ་ཧ་ངེས་པར་སྒྲོགས་པ་སྟེ། ཆོས་ཉིད་ངེས་པ་ཉིད་སྒྲོགས་པའི་བཞད་པའི་སྐད་གསང་ཆེན་པོ་དང་ལྡན་པའི་ཕྱིར། ཡི་གེ་དྲུག་པ་རྡོ་རྗེའི་སྒྲ་སྟེ། ཨོཾ་ཝཱ་ཀྱེ་དཾ་ན་མཿ ཨོཾ་ཝཱ་གཱི་ཤྭ་རི་མུཾ། ཨོཾ་བཛྲ་ཏཱིཀྵྞཱ་མུཾ། ཨོཾ་མཉྫུ་གྷོ་ཥྚྲཱ་མུཿ
ཞེས་བྱ་བའི་ཡི་གེ་དྲུག་པའི་གསང་སྔགས་ཐམས་ཅད་ཀྱི་ངོ་བོ་ཉིད་དུ་གྱུར་ཅིང་། རྡོ་རྗེའི་ཐེག་པ་སྟོན་པའི་ཕྱིར། འཇམ་དབྱངས་ཆེན་པོ་སྟེ། སྙན་ཅིང་ཡིད་དུ་འོང་བའི་གསུང་དབྱངས་ཆེན་པོ་དང་ལྡན་པའི་ཕྱིར། སྒྲ་ཆེ་བ་སྟེ། ཆོས་ཐམས་ཅད་བདག་མེད་པའི་སྒྲ་དབྱངས་ཆེན་པོ་སྒྲོགས་པའི་ཕྱིར། འཇིག་རྟེན་གསུམ་ན་སྒྲ་གཅིག་པ་སྟེ། གཅིག་པུ་གཉིས་སུ་མེད་པར་འགྲན་ཟླ་དང་བྲལ་བའི་སྒྲ་ཡིན་པའི་ཕྱིར། ནམ་མཁའི་མཐའ་ལས་སྒྲ་སྒྲོགས་པ་སྟེ། སྒྲ་གཅིག་ཁོ་ནས་ཀྱང་ནམ་མཁའི་ཁམས་ཀྱི་མཐར་ཐུག་པ་ཁྱབ་པར་སྒྲོགས་པའི་ཕྱིར།
སྒྲ་དང་ལྡན་པ་རྣམས་ཀྱི་མཆོག་སྟེ། དེ་རྣམས་ཀྱི་ནང་ན་དབང་སྒྱུར་བ་དང་ཕུལ་དུ་བྱུང་བའི་དམ་པ་ཡིན་པའི་ཕྱིར། གསུམ་པ་འོད་དཔག་མེད་ཀྱི་སྒོ་ནས་སོར་རྟོག་ཡེ་ཤེས་ལ་བསྟོད་པ་ལ་གསུམ། མདོར་བསྟན་པ། རྒྱས་པར་བཤད་པ། དོན་བསྡུ་བའོ། ། དང་པོ་ནི། ཡང་དག་བདག་མེད་དེ་བཞིན་ཉིད། ། ཡང་དག་མཐའ་སྟེ་ཡི་གེ་མེད། ། སྟོང་ཉིད་སྨྲ་བའི་ཁྱུ་མཆོག་སྟེ། །
ཟབ་ཅིང་རྒྱ་ཆེའི་སྒྲ་སྒྲོགས་པ། ། ཆོས་ཀྱི་དུང་སྟེ་སྒྲ་ཆེན་ལྡན། ། ཆོས་ཀྱི་གཎྜི་སྒྲ་བོ་ཆེ། ། མི་གནས་མྱ་ངན་འདས་པ་པོ། ། ཕྱོགས་བཅུའི་ཆོས་ཀྱི་རྔ་བོ་ཆེ། ། ཞེས་གཙོ་བོར་གསུང་གི་སྒོ་ནས་བསྟན་པ་ལས། དང་པོར་གསུང་བྱའི་ངོ་བོ་ནི། ཡང་དག་བདག་མེད་དང་། དེ་བཞིན་ཉིད་དང་། ཡང་དག་མཐའ་ཞེས་པ་རྣམས་ནི་རྣམ་གྲངས་ཏེ།
དེ་བཞིན་ཉིད་ཀྱི་སྒོ་ནས་དེ་ཁོ་ན་ཉིད་སྟོན་པར་མཛད་པའི་ཕྱིར། རྣམ་གྲངས་ཀྱི་ཚུལ་དེ་ནི་གཞན་དག་ཏུ་ཡང་ཤེས་པར་བྱའོ། ། དེ་ཉིད་ཡི་གེ་མེད་པ་སྟེ། གནས་ཚུལ་བཞིན་དུ་ཡི་གེ་ཐམས་ཅད་ཀྱིས་བརྗོད་དུ་མེད་པའི་ཕྱིར། དེ་དག་སྟོན་པའི་གསུང་ནི། སྟོང་ཉིད་སྨྲ་བའི་ཁྱུ་མཆོག་སྟེ། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་སྨྲ་བའི་ངང་ཚུལ་ཅན་ཡིན་པའི་ཕྱིར་དང་། དེ་ནི་སྨྲ་བ་པོ་ཐམས་ཅད་ཀྱི་གཙོ་བོ་ཡིན་པའི་ཕྱིར། ཟབ་ཅིང་རྒྱ་ཆེའི་སྒྲ་སྒྲོགས་པ་སྟེ། སྟོང་པ་ཉིད་ཟབ་མོ་དང་།
སངས་རྒྱས་ཀྱི་ཆོས་རྒྱ་ཆེ་བ་ཕུལ་དུ་བྱུང་བ་རྣམས་སྟོན་པར་མཛད་པའི་ཕྱིར། ཆོས་ཀྱི་དུང་སྟེ། ཆོས་ཀྱི་དུང་ཞེས་བྱ་བའི་ཏིང་ངེ་འཛིན་གྱི་ངོ་བོར་གྱུར་པའི་ཕྱིར། སྒྲ་ཆེན་ལྡན་པ་སྟེ། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་སེམས་དཔའི་ངོ་བོ་ཆོས་ཀྱི་དུང་བུས་པ་ན། འཇིག་རྟེན་གྱི་ཁམས་ཐམས་ཅད་དུ་ཐོས་པའི་ཕྱིར། ཆོས་ཀྱི་གཎྜི་སྒྲ་བོ་ཆེ་སྟེ། འཇིག་རྟེན་ཐམས་ཅད་དུ་དམ་པའི་ཆོས་སྟོན་པའི་ལྟས་ཀྱི་སྒྲའི་སྣང་བ་བསྐྱེད་པའི་ཕྱིར། མི་གནས་མྱ་ངན་འདས་པ་པོ་སྟེ། ཡང་དག་པར་རྫོགས་པའི་བྱང་ཆུབ་ཀྱི་ངོ་བོ་ཉིད་ཡིན་པའི་ཕྱིར་དང་།
སྲིད་ཞི་གཉིས་ཀ་སྟོང་པ་ཉིད་དུ་རོ་གཅིག་པར་རྟོགས་པའི་ཕྱིར། ཕྱོགས་བཅུའི་ཆོས་ཀྱི་རྔ་བོ་ཆེ་སྟེ། ཕྱོགས་བཅུའི་འཇིག་རྟེན་གྱི་ཁམས་རྣམས་སུ་སྐལ་བ་དང་ལྡན་པའི་སེམས་ཅན་རྣམས་ལ་རྗེས་སུ་མཐུན་པའི་ཆོས་སྟོན་པའི་སྒྲ་བསྒྲགས། མངོན་པར་དགའ་བར་མཛད་པའི་ཕྱིར། ༈ །གཉིས་པ་རྒྱས་པར་བཤད་པ་ལ་གཉིས།

འབྲས་བུའི་ངོ་བོ་ཙམ་བཤད་པ། ལམ་དང་འབྲས་བུའི་ཁྱད་པར་བཤད་པའོ། ། དང་པོ་ལ་གསུམ། སྤྱིར་བསྟན་པ། སོ་སོར་བཤད་པ། མཇུག་བསྡུ་བའོ། ། དང་པོ་ལ་གཉིས། རྟེན་སྐུའི་རྣམ་པ། བརྟེན་པ་ཕྲིན་ལས་ཀྱི་འཇུག་ཚུལ་ལོ། ། དང་པོ་ནི། གཟུགས་མེད་གཟུགས་བཟང་དམ་པ་སྟེ། །
སྣ་ཚོགས་གཟུགས་ཅན་ཡིད་ལས་སྐྱེས། ། གཟུགས་རྣམས་ཐམས་ཅད་སྣང་བའི་དཔལ། ། གཟུགས་བརྙན་མ་ལུས་འཆང་བ་པོ། ། ཚུགས་པ་མེད་ཅིང་ཆེ་བར་གྲགས། ། ཁམས་གསུམ་དབང་ཕྱུག་ཆེན་པོ་སྟེ། ། འཕགས་ལམ་ཤིན་ཏུ་མཐོ་ལ་གནས། ། དར་བ་ཆེན་པོ་ཆོས་ཀྱི་ཏོག ། འཇིག་རྟེན་གསུམ་ན་གཞོན་ལུས་གཅིག ། གནས་བརྟན་རྒན་པོ་སྐྱེ་དགུའི་བདག ། སུམ་ཅུ་རྩ་གཉིས་མཚན་འཆང་བ། །
སྡུག་གུ་འཇིག་རྟེན་གསུམ་ན་མཛེས། ། ཞེས་པ་ལ། གཟུགས་མེད་ཅེས་ཀྱང་བྱ་སྟེ། ཆོས་ཀྱི་སྐུའི་ངོ་བོ་ཉིད་དུ་གྱུར་པའི་ཕྱིར། གཟུགས་བཟང་དམ་པ་སྟེ། མཚན་དང་དཔེ་བྱད་ཀྱིས་བརྒྱན་པའི་ལོངས་སྤྱོད་རྫོགས་པའི་སྐུའི་ངོ་བོ་ཉིད་དུ་གྱུར་པའི་ཕྱིར། སྣ་ཚོགས་གཟུགས་ཅན་ཏེ། གདུལ་བྱ་རྣམས་དང་མཐུན་པར་སྤྲུལ་པ་སྣ་ཚོགས་པའི་སྐུ་ཡང་དག་པར་སྟོན་པའི་ཕྱིར། ཡིད་ལས་སྐྱེས་པ་སྟེ། དེ་ཡང་ཕྱི་རོལ་དོན་གྱིས་སྟོངས་ཤིང་།
ཡེ་ཤེས་ཀྱི་བདག་ཉིད་ཙམ་ལས་བྱུང་བའི་ཕྱིར། གཟུགས་རྣམས་ཐམས་ཅད་སྣང་བའི་དཔལ་ཏེ། གཟུགས་ཐམས་ཅད་གསལ་བར་སྟོན་པ་ལ་དབང་སྒྱུར་བའི་ཕྱིར། གཟུགས་བརྙན་མ་ལུས་འཆང་བ་པོ་སྟེ། གདུལ་བྱའི་སྤྱི་བོ་དྭངས་པའི་དད་པ་དྲི་མ་མེད་པའི་ཆུ་ལྟ་བུ་དང་ལྡན་པ་རྣམས་ཀྱི་རྒྱུད་ལ། སྐལ་བ་དང་འཚམས་པའི་གཟུགས་བརྙ་སོ་སོར་སྣང་བར་མཛད་པའི་ཕྱིར། ཚུགས་པ་མེད་ཅིང་ཆེ་བར་གྲགས་པ་སྟེ། ཡུལ་དུས་ཐམས་ཅད་དུ་ཐོགས་པ་མེད་པའི་ནུས་པས། གཞན་གྱིས་མི་བསྐྱོད་པའི་མཆོག་ཏུ་གྲུབ་པའི་ཕྱིར། ཁམས་གསུམ་དབང་ཕྱུག་ཆེན་པོ་སྟེ།
ཁམས་གསུམ་གྱི་བདག་པོ་དབང་ཕྱུག་ཆེན་པོ་ལ་སོགས་པའི་འང་བདག་པོར་གྱུར་པའི་ཕྱིར། དེ་ཉིད་ཀྱི་ཕྱིར་ཆེ་བར་གྲགས་པའང་ཡིན་ནོ། ། འཕགས་ལམ་ཤིན་ཏུ་མཐོ་ལ་གནས་པ་སྟེ། འཕགས་པའི་ཡན་ལག་བརྒྱད་པ་ཤིན་ཏུ་ཕུལ་དུ་བྱུང་བ་ལ་བཞུགས་པའི་ཕྱིར། དར་བ་ཆེན་པོ་ཆོས་ཀྱི་ཏོག་སྟེ། ཆོས་ཐམས་ཅད་འབྱུང་ཞིང་དར་བའི་མཚན་མ་ཆེན་པོ་ཡང་དག་པའི་ཡེ་ཤེས་ཀྱི་ཏོག་གམ་རྒྱལ་མཚན་བསྒྲེང་བ་ཉིད་ཡིན་པའི་ཕྱིར། འཇིག་རྟེན་གསུམ་ན་གཞོན་ལུས་གཅིག་སྟེ། ས་འོག ། ས་སྟེང་། ས་བླ་ཐམས་ཅད་དུ།
གཞོན་ནུའི་ལུས་ཅན་འགྲན་ཟླ་མེད་པའི་སྐུ་དང་ལྡན་པའི་ཕྱིར། གནས་བརྟན་ཏེ། ཉན་ཐོས་སོགས་དགེ་འདུན་ཐམས་ཅད་ཀྱི་ནང་ནས་གནས་བརྟན་ཉིད་དུ་བསྟན་པས་མཆོག་ཏུ་གྱུར་པའི་ཕྱིར། རྒན་པོ་སྟེ། ཐམས་ཅད་མཁྱེན་པའི་ཡེ་ཤེས་བརྙེས་ནས་ཡུན་རིང་དུ་ལོན་པའི་ཕྱིར་དང་། རང་རྒྱལ་རྣམས་ཀྱི་མཆོག་ཏུ་སྟོན་པའི་ཕྱིར། སྐྱེ་དགུའི་བདག་སྟེ། ཚངས་པ་ལ་སོགས་པའི་གཟུགས་ཀྱིས་སྐྱེ་དགུ་ཐམས་ཅད་སྐྱོང་བའི་ཕྱིར་དང་། ཡང་ཡང་སྐྱེ་བ་བྱང་སེམས་རྣམས་ཀྱི་བདག་པོ་ཡིན་པའི་ཕྱིར། ། སུམ་ཅུ་རྩ་གཉིས་མཚན་འཆང་བ་སྟེ།
ཕྱག་ཞབས་འཁོར་ལོས་མཚན་པ་སོགས་སྐྱེས་བུ་ཆེན་པོར་མཚོན་པའི་མཚན་བཟང་པོ་སུམ་ཅུ་རྩ་གཉིས་ཀྱིས་བརྒྱན་པའི་སྐུ་མངའ་བའི་ཕྱིར། སྡུག་གུ་འཇིག་རྟེན་གསུམ་ན་མཛེས་པ་སྟེ། སེན་མོ་ཟངས་ཀྱི་མདོག་ལྟར་དམར་བ་སོགས་དཔེ་བྱད་བཟང་པོ་བརྒྱད་ཅུས་ཡན་ལག་དང་ཉིང་ལག་ཐམས་ཅད་མཛེས་པས། སེམས་ཅན་ཐམས་ཅད་ཀྱིས་བལྟ་བས་མི་ངོམས་པའི་ཕྱིར། ༈ །གཉིས་པ་བརྟེན་པ་ཕྲིན་ལས་ཀྱི་འཇུག་ཚུལ་ནི། འཇིག་རྟེན་ཤེས་ལེགས་སློབ་དཔོན་ཏེ། ། འཇིག་རྟེན་སློབ་དཔོན་འཇིགས་པ་མེད། ། མགོན་སྐྱོབ་འཇིག་རྟེན་ཡིད་གཅུགས་པ། ། སྐྱབས་དང་སྐྱོབ་པ་བླ་ན་མེད། ། ནམ་མཁའི་མཐའ་ལ་ལོངས་སྤྱོད་པ། །
ཐམས་ཅད་མཁྱེན་པའི་ཡེ་ཤེས་མཚོ། ། ཞེས་པ་ལ། འཇིག་རྟེན་ཤེས་ལེགས་སློབ་དཔོན་སྟེ། འཇིག་རྟེན་པའི་ཡེ་ཤེས་དང་ཡོན་ཏན་རྣམས་ཀྱི་ཕ་རོལ་ཏུ་ཕྱིན་པས་སློབ་དཔོན་གྱི་གནས་ཐོབ་པའི་ཕྱིར། འཇིག་རྟེན་སློབ་དཔོན་ཏེ། ཆོས་དང་རྗེས་སུ་མཐུན་པའི་འཇིག་རྟེན་གྱི་ཐ་སྙད་རྣམས་ཀྱིས་ལོག་པའི་ལམ་ལས་བཟློག་ཅིང་། དམ་པའི་སྤྱོད་པ་འཛིན་དུ་འཇུག་པའི་ཕྱིར། འཇིགས་པ་མེད་པ་སྟེ། དེ་ལྟར་འཇིག་རྟེན་གྱི་དོན་མཛད་པ་ན་ཡང་། ཐ་སྙད་ཀྱི་ཉེས་པའི་དོགས་པ་དང་།
བསྙེངས་པ་ཐམས་ཅད་དང་བྲལ་བའི་ཕྱིར། མགོན་སྐྱོབ་འཇིག་རྟེན་ཡིད་གཅུགས་པ་སྟེ། དེ་ཉིད་གཅིག་པུ་འགྲོ་བ་རྣམས་ཀྱི་མགོན་དུ་གྱུར་པའི་ཕྱིར་དང་། ངན་སོང་སོགས་ཀྱི་འཇིགས་པ་ལས་སྐྱོབ་པའི་ཕྱིར་དང་། གནས་ལུགས་ཟབ་མོ་བསྟན་པས་འཇིག་རྟེན་ཐམས་ཅད་མི་བསླུ་ཞིང་ཉེས་པ་ཐམས་ཅད་དང་བྲལ་བར་མཛད་པའི་ཕྱིར། སྐྱབས་དང་སྐྱོབ་པ་བླ་ན་མེད་པ་སྟེ། ཉོན་མོངས་པའི་དགྲ་བོ་ཐམས་ཅད་ཀྱིས་འཇིགས་ཤིང་སྐྲག་པ་རྣམས་ཀྱི་འཇིགས་པ་དེ་དག་ཞི་བར་མཛད་པའི་སྐྱབས་ཡིན་པའི་ཕྱིར་དང་། དགེ་བའི་སྟོབས་གོང་ནས་གོང་དུ་ཉེ་བར་བརྟན་པར་བྱེད་པའི་ཚུལ་གྱིས་སྐྱོབ་པར་བྱེད་པའི་ཕྱིར་དང་། ཚུལ་དེ་དག་ཚངས་པ་དང་རྒྱ་བྱིན་སོགས་དང་། འདོད་ཆགས་དང་བྲལ་བ་གཞན་རྣམས་ལ་ཡོད་པ་མ་ཡིན་པའི་ཕྱིར།
ནམ་མཁའི་མཐའ་ལ་ལོངས་སྤྱོད་པ་སྟེ། ནམ་མཁའི་ཁམས་ཁྱབ་པའི་ལོངས་སྤྱོད་ཡང་དག་པར་རྫོགས་པའི་བྱང་ཆུབ་ཀྱི་ངོ་བོར་གྱུར་པའི་ཆོས་ལ་ལོངས་སྤྱོད་པས་ཁམས་གསུམ་གྱི་ཆོས་ཀྱི་རྒྱལ་སྲིད་ལ་དབང་སྒྱུར་བའི་གཙོ་བོ་ཡིན་པའི་ཕྱིར། ཐམས་ཅད་མཁྱེན་པའི་ཡེ་ཤེས་མཚོ་ཞེས་བྱ་སྟེ། ཟད་པ་དང་མི་སྐྱེ་བ་ཤེས་པའི་ཡེ་ཤེས་མཐར་ཐུག་རྒྱ་མཚོ་ཆེན་པོ་དང་འདྲ་བ་ཉིད་ཡིན་པའི་ཕྱིར། ༈ །གཉིས་པ་ཡོད་ཏན་གྱི་ཆོས་སོ་སོར་བཤད་པ་ལ་གཉིས། རང་དོན་སྤངས་རྟོགས་ཀྱི་ཡོན་ཏན། གཞན་དོན་ཕྲིན་ལས་ཀྱི་ཡོན་ཏན་ནོ། ། དང་པོ་ནི། མ་རིག་སྒོ་ངའི་སྦུབས་འབྱེད་པ། ། སྲིད་པའི་དྲྭ་བ་འཇོམས་པ་པོ། །
ཉོན་མོངས་མ་ལུས་ཞི་བྱེད་པ། ། འཁོར་བའི་རྒྱ་མཚོའི་ཕ་རོལ་ཕྱིན། ། ཡེ་ཤེས་དབང་བསྐུར་ཅོད་པན་ཅན། ། རྫོགས་པའི་སངས་རྒྱས་རྒྱན་དུ་ཐོགས། ། སྡུག་བསྔལ་གསུམ་གྱི་སྡུག་བསྔལ་ཞི། ། གསུམ་སེལ་མཐའ་ཡས་འགྲོ་གསུམ་ཐོབ། ། སྒྲིབ་པ་ཀུན་ལས་ངེས་པར་གྲོལ། ། མཁའ་ལྟར་མཉམ་པ་ཉིད་ལ་གནས། ། ཉོན་མོངས་དྲི་མ་ཀུན་ལས་འདས། ། དུས་གསུམ་དུས་མེད་རྟོགས་པ་པོ། །
ཞེས་པ་ལ། མ་རིག་སྒོ་ངའི་སྦུབས་འབྱེད་པ་སྟེ། ཆོས་ཐམས་ཅད་བདག་མེད་པར་ཐུགས་སུ་ཆུད་པའི་རྡོ་རྗེས་བདག་ཏུ་རྨོངས་པ་ལ་སོགས་པའི་རབ་རིབ་ཐམས་ཅད་ཡང་དག་པར་གསལ་བའི་ཕྱིར། སྲིད་པའི་དྲྭ་བ་འཇོམས་པ་པོ་སྟེ། འགྲོ་བ་ལྔའི་སྲིད་པ་ཐར་བར་དཀའ་ཞིང་འཆིང་བའི་གནས་སུ་གྱུར་པའི་དྲྭ་བ་མཐའ་དག ། ཤེས་རབ་ཀྱི་རལ་གྲིས་རྣམ་པར་འཇོམས་པའི་ཕྱིར། ཉོན་མོངས་མ་ལུས་ཞི་བྱེད་པ་སྟེ། ལས་ཀྱི་ཀུན་ནས་ཉོན་མོངས་པ་དང་། སྐྱེ་བའི་ཀུན་ནས་ཉོན་མོངས་པ་དང་། ཉོན་མོངས་པའི་ཀུན་ནས་ཉོན་མོངས་པ་མ་ལུས་པ་སྤོང་བར་བྱེད་པའི་ཕྱིར།
འཁོར་བའི་རྒྱ་མཚོའི་ཕ་རོལ་ཕྱིན་པ་སྟེ། ཉོན་མོངས་སྤངས་པ་དེ་ཉིད་ཀྱིས་ཟབ་ཅིང་བརྒལ་བར་དཀའ་བའི་འཁོར་བ་ལས་གྲོལ་ཏེ། མྱང་འདས་སུ་ཕྱིན་པའི་ཕྱིར། ཡེ་ཤེས་དབང་བསྐུར་ཅོད་པན་ཅན་ཏེ། ཀུན་ཏུ་བཟང་པོའི་ཡེ་ཤེས་ཀྱི་དབང་བསྐུར་བས་ཡེ་ཤེས་ལྔའི་ངོ་བོ་ཡང་དག་པར་རྫོགས་པའི་སངས་རྒྱས་ལྔའི་དབུ་རྒྱན་དང་ལྡན་པའི་ཕྱིར། རྫོགས་པའི་སངས་རྒྱས་རྒྱན་དུ་ཐོགས་པ་སྟེ། སངས་རྒྱས་དེ་དག་གི་རྒྱན་གྱིས་བརྒྱན་པའི་ཕྱིར། སྡུག་བསྔལ་གསུམ་གྱི་སྡུག་བསྔལ་ཞི་བ་སྟེ། རིམས་དང་། ཕོལ་མིག་ལྟ་བུ་སྡུག་བསྔལ་གྱི་སྡུག་བསྔལ་དང་།
དུག་གིས་སྦགས་པའི་ཁ་ཟས་ལྟར་ཆགས་སོགས་སྡུག་བསྔལ་གྱི་རྒྱུར་གྱུར་པ་འགྱུར་བའི་སྡུག་བསྔལ་དང་། སྐྱེ་གནས་འཇིག་པའི་བདག་ཉིད་ཅན་འདུ་བྱེད་ཀྱི་སྡུག་བསྔལ་གསུམ་མ་ལུས་པ་སྤོང་བར་མཛད་པའི་ཕྱིར། གསུམ་སེལ་ཏེ། སྡུག་བསྔལ་གསུམ་པོ་དེ་རྣམས་ཀྱང་རྒྱུ་དང་བཅས་པ་མཐར་དབྱུང་ཞིང་། སླར་མི་སྐྱེ་བའི་ཆོས་ཅན་དུ་མཛད་པའི་ཕྱིར། མཐའ་ཡས་ཞེས་བྱ་སྟེ། རང་ཉིད་མི་གནས་པའི་མྱ་ངན་ལས་འདས་པ་བརྙེས་ནས། སེམས་ཅན་མཐའ་ཡས་པའི་དོན་མཛད་པའི་ཕྱིར། གྲོལ་གསུམ་ཐོབ་སྟེ་ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་དང་བླ་ན་མེད་པའི་ཡོན་ཏན་བརྙེས་པས་ཆགས་པའི་སྒྲིབ་པ་དང་ཐོགས་པའི་སྒྲིབ་པ་དང་དམན་པའི་སྒྲིབ་པ་ལས་གྲོལ་བ་གསུམ་ཐོབ་པའི་ཕྱིར། ཡང་ན་ཉོན་སྒྲིབ་ཤེས་སྒྲིབ་སྙོམས་འཇུག་གི་སྒྲིབ་པ་ལས་གྲོལ་བ་གསུམ་ཐོབ་པའི་ཕྱིར།
སྒྲིབ་པ་ཀུན་ལས་ངེས་པར་གྲོལ་བ་སྟེ། ཉོན་མོངས་པ་དང་། ཤེས་བྱ་དང་། ལས་ཀྱི་སྒྲིབ་པ་ཐམས་ཅད་དང་བྲལ་བའི་ཕྱིར། མཁའ་ལྟར་མཉམ་པ་ཉིད་ལ་གནས་པ་སྟེ། དེ་ལྟར་སྒྲིབ་པ་ཐམས་ཅད་དང་བྲལ་བ་དང་། སེམས་ཅན་ཐམས་ཅད་ལ་གོ་འབྱེད་པར་མཛད་པའི་ཕྱིར། ཉོན་མོངས་དྲི་མ་ཀུན་ལས་འདས་པ་སྟེ། ཉོན་མོངས་པ་དང་། ཉེ་བའི་ཉོན་མོངས་པ་ཐམས་ཅད་དྲུང་འབྱིན་པའི་ཚུལ་གྱིས་སྤངས་པའི་ཕྱིར་དུས་གསུམ་དུས་མེད་རྟོགས་པ་པོ་སྟེ།
དུས་གསུམ་དོན་དམ་པར་དུས་མེད་པའི་ངོ་བོ་ཉིད་དུ་རྟོགས་པའི་ཕྱིར། དེ་ཡང་འདས་པ་ནི་འདས་ཟིན་པ་ཉིད་ཀྱི་ཕྱིར་དང་། མ་འོངས་པ་ནི་མ་ཐོབ་པ་ཉིད་ཀྱི་ཕྱིར་དང་། དེ་གཉིས་ཀ་མེད་པས་ད་ལྟར་བྱུང་བ་ཡང་བར་དུ་གནས་པ་མེད་པའི་ཕྱིར་རོ། ༈ །གཉིས་པ་གཞན་དོན་ཕྲིན་ལས་ཀྱི་ཡོན་ཏན་ནི། སེམས་ཅན་ཀུན་གྱི་ཀླུ་ཆེན་པོ། ། ཡོན་ཏན་ཐོད་ཅན་རྣམས་ཀྱི་ཐོད། ། ཉོན་མོངས་ཀུན་ལས་རྣམ་གྲོལ་བ། ། ནམ་མཁའི་ལམ་ལ་རབ་གནས་པ། ། ཡིད་བཞིན་ནོར་བུ་ཆེན་པོ་འཆང་། །
ཁྱབ་བདག་རིན་ཆེན་ཀུན་གྱི་མཆོག ། དཔག་བསམ་ཤིང་ཆེན་རྒྱས་པ་སྟེ། ། བུམ་པ་བཟང་པོ་ཆེ་བའི་མཆོག ། བྱེད་པ་སེམས་ཅན་ཀུན་དོན་བྱེད། ། ཕན་འདོད་སེམས་ཅན་མཉེས་གཤིན་པ། ། བཟང་ངན་ཤེས་ཤིང་དུས་ཤེས་ལ། ། ཁྱབ་བདག་དམ་ཤེས་དམ་ཚིག་ལྡན། ། དུས་ཤེས་སེམས་ཅན་དབང་པོ་ཤེས། ། རྣམ་གྲོལ་གསུམ་ལ་མཁས་པ་པོ། ། ཞེས་པ་ལ།
སེམས་ཅན་ཀུན་གྱི་ཀླུ་ཆེན་པོ་སྟེ། སེམས་ཅན་ཐམས་ཅད་ཀྱི་ཉོན་མོངས་པའི་གདུང་བ་ཞི་བར་མཛད་ཅིང་། ཆོས་ཀྱི་ཆར་འབེབས་པའི་རྒྱུར་གྱུར་པས། ཀླུ་ཆེན་པོ་དང་འདྲ་བའི་ཕྱིར། ཡོན་ཏན་ཐོད་ཅན་རྣམས་ཀྱི་ཐོད་དེ། ཡོན་ཏན་ཉིད་ནི་ཐམས་ཅད་ལས་རབ་མཆོག་རྩེ་མོར་གྱུར་པའི་ཕྱིར་ན། མེ་ཏོག་གི་ཐོད་བཞིན་དུ་ཐོད་ཡིན་ལ། དེ་དང་ལྡན་པ་ནི་ཡོན་ཏན་ཐོད་ཅན་ཏེ། དེ་རྣམས་ཀྱི་ཡང་རྩེ་མོར་གྱུར་པའི་ཡོན་ཏན་གྱི་ནོར་བུ་ཡིན་པའི་ཕྱིར། ཉོན་མོངས་ཀུན་ལས་རྣམ་གྲོལ་བ་སྟེ།
རྩ་བ་དང་ཉེ་བའི་ཉོན་མོངས་པ་ཐམས་ཅད་ལས་ངེས་པར་གྲོལ་བའི་ཕྱིར། ནམ་མཁའི་ལམ་ལ་རབ་གནས་པ་སྟེ། ནམ་མཁའི་ལམ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཤིན་ཏུ་གནས་པའི་ཕྱིར་དང་། སངས་རྒྱས་ཐམས་ཅད་ཀྱི་ཆོས་ཉིད་ལ་ལེགས་པར་བཞུགས་ཤིང་མི་གཡོ་བའི་ཕྱིར། ཡིད་བཞིན་ནོར་བུ་ཆེན་པོ་འཆང་བ་སྟེ། རྣམ་པར་མི་རྟོག་བཞིན་དུ་སེམས་ཅན་མ་ལུས་པའི་མངོན་པར་འདོད་པའི་དོན་ཐམས་ཅད་རྫོགས་པར་བྱེད་པའི་ཕྱིར། ཁྱབ་བདག་རིན་ཆེན་ཀུན་གྱི་མཆོག་སྟེ། གཉིས་སུ་མེད་པའི་ཡེ་ཤེས་ནི་ཡུལ་དུས་ཐམས་ཅད་དུ་ཁྱབ་པའི་བདག་ཉིད། རྣམ་མཁྱེན་ལ་སོགས་པའི་འདོད་དོན་ཐམས་ཅད་སྟེར་བར་བྱེད་པས་ནི། ཕྱི་རོལ་གྱི་ཡིད་བཞིན་ནོར་བུ་སོགས་ལས་ཆེས་མཆོག་ཏུ་གྱུར་པའི་ཕྱིར།
དེ་བཞིན་དུ་དཔག་བསམ་ཤིང་ཆེན་རྒྱས་པ་སྟེ། ཆོས་ཀྱི་དབྱིངས་ལ་མ་གཏོགས་པའི་ཆོས་ནི་འགའ་ཡང་མེད་དོ་ཞེས་བྱ་བའི་རིགས་པས་ཐམས་ཅད་དུ་ཁྱབ་པའི་གྲིབ་མ་དང་ལྡན་ཞིང་། འགོས་འདོད་ཐམས་ཅད་འབྱུང་བའི་ཕྱིར། བུམ་པ་བཟང་པོ་ཆེ་བའི་མཆོག་སྟེ། ནམ་མཁའ་དང་མཚུངས་པར་དགབ་པ་མེད་ཅིང་། ཐམས་ཅད་ལ་ཁྱབ་པའི་ཁ་དང་ལྡན་པས་འདོད་དོན་ཐམས་ཅད་རྫོགས་པར་བྱེད་པའི་ཕྱིར། གལ་ཏེ་དཔེར་གཅིག་གིས་ཀྱང་འདོད་དོན་རྫོགས་པ་རྟོགས་པར་འགྱུར་ན། དཔེ་གཞན་གྱིས་ཅི་ཞིག་བྱ་ཞེ་ན། བདེན་མོད་ཀྱི། གང་ཟག་སོ་སོ་ལ་དཔེ་སོ་སོར་གྲགས་པ་ཡོད་པའི་ཕྱིར་དང་།
ནུས་པ་མཆོག་འབྲིང་ཐ་མ་རྣམས་བསྟན་པའི་ཡང་ཕྱིར་ཏེ། དེ་ཡང་ཡིད་བཞིན་ནོར་བུས་ནི་དཔག་ཚད་སྟོང་གི་བར་དུ་གནས་པ་རྣམས་ཀྱི་དང་། དཔག་བསམས་གྱི་ཤིང་གིས་ནི་རང་གི་གྲིབ་མའི་ནང་དུ་ཆུད་པ་རྣམས་ཀྱི་དང་། བུམ་པ་བཟང་པོས་ནི་དེར་ལག་པ་ཆུད་པ་རྣམས་ཀྱི་འདོད་དོན་རྫོགས་པར་བྱེད་པའི་ཕྱིར་རོ། ། བྱེད་པ་སེམས་ཅན་ཀུན་དོན་བྱེད་པ་སྟེ། སྔོན་གྱི་སྨོན་ལམ་གྱི་དབང་གིས་སྐལ་བ་འཚམས་པར་ཆོས་སྟོན་པ་སོགས། མཛད་པ་ཐམས་ཅད་སེམས་ཅན་གྱི་དོན་ཉིད་མཛད་པའི་ཕྱིར། ཕན་འདོད་སེམས་ཅན་མཉེས་གཤིན་པ་སྟེ། རྣམ་པ་ཐམས་ཅད་དུ་གཞན་ལ་ཕན་པ་ཐམས་ཅད་རྫོགས་པར་མཛད་ཅིང་། སེམས་ཅན་ཐམས་ཅད་ལ་བུ་གཅིག་པ་ལྟར་སྡུག་ཅིག་གཅེས་པའི་ཐུགས་རྗེ་ཆེན་པོ་དང་ལྡན་པའི་ཕྱིར།
བཟང་ངན་ཤེས་པ་སྟེ། མཐོ་རིས་དང་ཐར་པའི་རྒྱུར་གྱུར་པ་དགེ་བ་དང་། ངན་འགྲོ་ལ་སོགས་པའི་རྒྱུར་གྱུར་པའི་མི་དགེ་བ་དག་གི་དབྱེ་བ་ཡང་དག་པར་མཁྱེན་པ་ལ་དབང་བསྒྱུར་བའི་ཕྱིར། དུས་ཤེས་པ་སྟེ། ཆོས་བསྟན་པ་དང་། བཏང་སྙོམས་སུ་བཞག་པ་དང་། མི་མཐུན་ཕྱོགས་ལས་ཡོངས་སུ་རྒྱལ་བ་མངོན་སུམ་དུ་བྱ་བའི་དུས་ཀྱི་རྣམ་པར་དབྱེ་བ་མཁྱེན་པའི་ཕྱིར། ཁྱབ་བདག་སྟེ། གྲུབ་མཐའ་དང་བསྟན་བཅོས་ཐམས་ཅད་མཛད་ཅིང་། རྒྱུ་དང་།
འབྲས་བུ་ཐམས་ཅད་མཁྱེན་ཅིང་དབང་བསྒྱུར་བའི་ཕྱིར། དམ་ཚིག་ཤེས་པ་སྟེ། སེམས་ཅན་ཐམས་ཅད་ཀྱི་བརྡ་དང་། སྐད་དང་། སྙིང་པོ་དང་། ཕྱག་རྒྱ་དང་། གསང་སྔགས་དང་། རིག་པ་ཐམས་ཅད་མཁྱེན་པའི་ཕྱིར། དམ་ཚིག་ལྡན་པ་སྟེ། དེ་དག་ཐམས་ཅད་མཁྱེན་པ་མངའ་བ་དེ་ཉིད་ཀྱི་ཕྱིར།
དུས་ཤེས་སེམས་ཅན་དབང་པོ་ཤེས་པ་སྟེ། སེམས་ཅན་ཡོངས་སུ་སྨིན་པའི་དུས་ལས་མི་འདའ་བའི་ཕྱིར་དང་། སེམས་ཅན་ཐམས་ཅད་ཀྱི་དད་སོགས་ཀྱི་དབང་པོ་རབ་འབྲིང་ཐ་མའི་དབྱེ་བ་ལེགས་པར་མཁྱེན་པའི་ཕྱིར། རྣམ་གྲོལ་གསུམ་ལ་མཁས་པ་པོ་སྟེ། ཐེག་པ་གསུམ་གྱི་རྣམ་པར་གྲོལ་བ་མཐའ་དག་མངོན་སུམ་དུ་མཁྱེན་པའི་ཕྱིར། ༈ གསུམ་པ་མཇུག་བསྡུ་བ་ནི། ཡོན་ཏན་ལྡན་ཞིང་ཡོན་ཏན་ཤེས། ། ཆོས་ཤེས་བཀྲ་ཤིས་བཀྲ་ཤིས་འབྱུང་། ། བཀྲ་ཤིས་ཀུན་གྱི་བཀྲ་ཤིས་པ། ། གྲགས་པའི་བཀྲ་ཤིས་སྙན་གྲགས་དགེ །
དབུགས་འབྱིན་ཆེན་པོ་དགའ་སྟོན་ཆེ། ། དགའ་ཆེན་རོལ་མོ་ཆེན་པོ་སྟེ། ། བཀུར་སྟི་རིམ་གྲོ་ཕུན་སུམ་ཚོགས། ། མཆོག་ཏུ་དགའ་བ་གྲགས་བདག་དཔལ། ། མཆོག་ལྡན་མཆོག་སྦྱིན་གཙོ་བོ་སྟེ། ། སྐྱབས་ཀྱི་དམ་པ་སྐྱབས་སུ་འོས། ། འཇིགས་ཆེན་དགྲ་སྟེ་རབ་ཀྱི་མཆོག ། འཇིགས་པ་མ་ལུས་སེལ་བ་པོ། ། ཞེས་པ་ལ། ཡོན་ཏན་ལྡན་པ་སྟེ།
སྟོབས་བཅུ་ལ་སོགས་པ་སངས་རྒྱས་ཀྱི་ཡོན་ཏན་ཐམས་ཅད་ཡོངས་སུ་རྫོགས་པར་མངའ་བའི་ཕྱིར། ཡོན་ཏན་ཤེས་པ་སྟེ། རང་དང་གཞན་གྱི་ཡོན་ཏན་རྣམས་ཁྱད་པར་དང་བཅས་པ་མཁྱེན་པའི་ཕྱིར། ཆོས་ཤེས་པ་སྟེ། འཁོར་འདས་ཀྱི་ཆོས་ཐམས་ཅད་སྒྱུ་མ་དང་འདྲ་བ་སོགས། གནས་ཚུལ་ཇི་ལྟ་བ་བཞིན་དུ་མཁྱེན་པའི་ཕྱིར། བཀྲ་ཤིས་པ་སྟེ། རྣམ་པ་ཐམས་ཅད་དུ་ཡོངས་སུ་དག་པའི་བསོད་ནམས་ཀྱི་རང་བཞིན་ཅན་ཡིན་པའི་ཕྱིར། བཀྲ་ཤིས་འབྱུང་བ་སྟེ། འཁོར་འདས་ཀྱི་བདེ་ལེགས་ཐམས་ཅད་འདི་ལས་འབྱུང་བའི་ཕྱིར།
སླར་ཡང་བཀྲ་ཤེས་ཞེས་བྱ་སྟེ། བཀྲ་ཤིས་ཐམས་ཅད་ཀྱི་རྒྱུ་དང་འབྲས་བུར་གྱུར་པ་ཉིད་ཡིན་པའི་ཕྱིར། ཀུན་གྱི་བཀྲ་ཤིས་པ་སྟེ། བཀྲ་ཤིས་ཐམས་ཅད་ཀྱི་ངོ་བོ་ཉིད་ཡིན་པའི་ཕྱིར། གྲགས་པའི་བཀྲ་ཤིས་ཞེས་བྱ་སྟེ། གྲགས་པའི་རྒྱུ་དང་ངོ་བོ་ཉིད་ཡིན་པའི་ཕྱིར་དང་། དཔལ་ཐམས་ཅད་ཀྱི་འབྱུང་གནས་སུ་གྱུར་པའི་ཕྱིར། སྙན་གྲགས་ཏེ་དྲི་མ་མེད་པའི་ཡོན་ཏན་དང་། བསོད་ནམས་ཀྱི་ཕུང་པོ་ཉིད་ཀྱི་སྒོ་ནས། དྲི་མ་མེད་པའི་གྲགས་པའི་གཞིར་གྱུར་པའི་ཕྱིར།
དགེ་བ་སྟེ། ཚོགས་གཉིས་ཀྱི་དགེ་བའི་རང་བཞིན་ཡིན་པའི་ཕྱིར་དང་། སེམས་ཅན་ཐམས་ཅད་ཀྱི་དགེ་བའི་རྒྱུར་གྱུར་པའི་ཕྱིར། དབུགས་འབྱིན་ཆེན་པོ་སྟེ། སེམས་ཅན་ཐམས་ཅད་འཇིགས་སྐྲག་ཐམས་ཅད་དང་བྲལ་བར་དབུགས་འབྱིན་པར་མཛད་པའི་ཕྱིར། དགའ་སྟོན་ཆེན་པོ་སྟེ། སྲིད་གསུམ་ཐམས་ཅད་ཀྱི་དགའ་སྟོན་ཆེན་པོའི་རྒྱུ་དང་ངོ་བོ་ཉིད་དུ་གྱུར་པའི་ཕྱིར། དགའ་ཆེན་ཏེ། བདེ་བ་ཆེན་པོའི་ངོ་བོ་ཉིད་དུ་གྱུར་པའི་ཕྱིར་དང་། སེམས་ཅན་ཐམས་ཅད་ཀྱི་མཆོག་ཏུ་དགའ་བའི་རྒྱུར་གྱུར་པའི་ཕྱིར།
རོལ་མོ་ཆེན་པོ་སྟེ། སངས་རྒྱས་ཉིད་དུ་གྱུར་པ་ལ་དགའ་ཞིང་ཆགས་པའི་ཕྱིར་དང་། སེམས་ཅན་ཐམས་ཅད་ཀྱི་དོན་མཛད་པའི་ཆགས་པ་ཆེན་པོ་དང་། ཟག་པ་མེད་པའི་དགའ་བ་ཆེན་པོ་ལ་རོལ་པའི་ཕྱིར། བཀུར་བསྟི་དང་ལྡན་པ་སྟེ། ཁམས་གསུམ་དུ་མཆོད་པར་འོས་པའི་གནས་ཐོབ་པའི་ཕྱིར། རིམ་འགྲོ་དང་ལྡན་པ་སྟེ་དོན་གཉིས་ཕུན་སུམ་ཚོགས་པས་མཛེས་ཤིང་དམ་པར་གྱུར་པ་ཡིན་པའི་ཕྱིར། ཕུན་སུམ་ཚོགས་པ་སྟེ། འབྱོར་པ་ཐམས་ཅད་ཀྱི་རྒྱུར་གྱུར་པ་བསོད་ནམས་ཀྱི་ཚོགས་ཆེན་པོའི་བདག་ཉིད་ཅན་ཡིན་པའི་ཕྱིར། མཆོག་ཏུ་དགའ་བ་སྟེ།
བདེ་བ་དང་། ཡིད་བདེ་བ་ཐམས་ཅད་ཀྱི་རང་བཞིན་ཅན་ཡིན་པའི་ཕྱིར། གྲགས་བདག་སྟེ། རྣམ་པ་ཐམས་ཅད་དུ་ཡོངས་སུ་དག་པའི་ཡོད་ཏན་གྱི་རང་བཞིན་ཅན་ཡིན་པའི་ཕྱིར། དཔལ་ཏེ། བསོད་ནམས་དང་ཡེ་ཤེས་ཀྱི་ཚོགས་ཆེན་པོའི་བདག་ཉིད་ཡིན་པའི་ཕྱིར། མཆོག་ལྡན་སྟེ། མཆོག་གམ་དམ་པ་སངས་རྒྱས་ཉིད་དུ་འཇོག་པའི་ཆོས་དང་ལྡན་པའི་ཕྱིར། མཆོག་སྦྱིན་གཙོ་བོ་སྟེ། སྐལ་བ་དང་འཚམས་པར་ཁ་ན་མ་ཐོ་བ་མེད་པའི་ཕྱིར།
སངས་རྒྱས་ཉིད་ལ་སོགས་པ་རྩོལ་བར་མཛད་པའི་ཕྱིར། སྐྱབས་ཀྱི་དམ་སྟེ། ཇི་ལྟར་འདོད་པ་བཞིན་དུ་སྐྱབས་དང་དཔུང་གཉེན་སོགས་སུ་གྱུར་པའི་ཕྱིར། སྐྱབས་སུ་འོས་པ་སྟེ། དབང་ཕྱུག་ཆེན་པོ་ལ་སོགས་པ་རྣམས་ཀྱི་ཡང་སྐྱབས་གནས་ཡིན་པའི་ཕྱིར། འཇིགས་པ་ཆེན་པོའི་སྒྲ་སྟེ། བདག་དང་གཞན་གྱི་རྒྱུད་ལ་གནས་པའི་འཇིགས་པ་ཆེན་པོ། སྒྲིབ་གཉིས་ཀྱི་དྲི་མ་ཐམས་ཅད་འཇོམས་བྱེད་མཆོག་ཏུ་གྱུར་པ་ཡིན་པའི་ཕྱིར། དེ་ཡང་རབ་ཀྱི་མཆོག་སྟེ། ཉན་རང་རྣམས་ཀྱི་རྟོགས་པ་ནི།
འཇིགས་པ་ཆེན་པོ་དེ་རྣམས་ཀྱི་དགྲ་ཙམ་ཡིན་ཀྱང་། སྤངས་རྟོགས་ཉི་ཚེ་བ་ཉིད་ཀྱིས་རབ་ཀྱི་མཆོག་མ་ཡིན་ལ། འདིར་ནི་སྤངས་རྟོགས་མཐར་ཐུག་པ་ཉིད་ཡིན་པའི་ཕྱིར། འཇིགས་པ་མ་ལུས་སེལ་བ་པོ་སྟེ། མཚན་མར་དམིགས་པའི་རྩ་བ་ཅན་གྱི་འཇིགས་པ་ཐམས་ཅད་སྟོང་པ་ཉིད་ཀྱི་ཏིང་ངེ་འཛིན་གྱིས་དྲུང་ནས་འབྱིན་པར་མཛད་པའི་ཕྱིར། ༈ གཉིས་པ་ལམ་དང་འབྲས་བུའི་ཁྱད་པར་བཤད་པ་ལ་གསུམ། ལམ་ལ་འཇུག་ཚུལ་གྱི་ཁྱད་པར། སྐུ་གསུམ་གྱི་ཡོད་ཏན་གྱི་ཁྱད་པར། རིག་སྔགས་སུ་སྟོན་ཚུལ་གྱི་ཁྱད་པར་རོ། ། དང་པོ་ནི།
གཙུག་ཕུད་ཕུད་བུ་ལྕང་ལོ་ཅན། ། རལ་པ་མུན་ཛ་ཅོད་པན་ཐོགས། ། འདོང་ལྔ་གཙུག་ཕུད་ལྔ་དང་ལྡན། ། ཟུར་ཕུད་ལྔ་པ་མེ་ཏོག་ཐོད། ། མགོ་ཟླུམ་བརྟུལ་ཞུགས་ཆེན་པོ་པ། ། ཚངས་པར་སྤྱོད་པ་བརྟུལ་ཞུགས་མཆོག ། དཀའ་ཐུབ་མཐར་ཕྱིན་དཀའ་ཐུབ་ཆེ། ། གཙང་གནས་དམ་པ་གོའུ་ཏམ། ། བྲམ་ཟེ་ཚངས་པ་ཚངས་པ་ཤེས། ། མྱ་ངན་འདས་པ་ཚངས་པ་ཐོབ། །
གྲོལ་བ་ཐར་པ་རྣམ་གྲོལ་ལུས། ། རྣམ་གྲོལ་ཞི་བ་ཞི་བ་ཉིད། ། མྱ་ངན་འདས་ཞི་མྱ་ངན་འདས། ། ལེགས་པར་མྱ་ངན་འདས་དང་ཉེ། ། བདེ་སྡུག་སེལ་བར་མཐར་གྱུར་པ། ། ཆགས་བྲལ་ལུས་ལས་འདས་པ་པོ། ། ཐུབ་པ་མེད་པ་དཔེ་མེད་པ། ། མི་མངོན་མི་སྣང་གསལ་བྱེད་མིན། ། མི་འགྱུར་ཀུན་འགྲོ་ཁྱབ་པ་པོ། ། ཕྲ་ཞིང་ཟག་མེད་ས་བོན་བྲལ། །
ཞེས་ཏེ། མུ་སྟེགས་རྣམས་ཀྱིས་ཡོངས་སུ་བཏགས་པའི་བརྟུལ་ཞུགས་སོགས་གང་དང་གང་ལ་གུས་པ་རྣམས་ལ། དེ་དང་དེའི་གཟུགས་ཀྱིས་ཀྱང་སྣང་བར་མཛད་པ་བསྟན་པའི་ཕྱིར། ཐོག་མར་གཙུག་ཕུད་ཅན་ཏེ། སྐྲ་དང་ཁ་སྤུ་བྲེགས་ནས་གཙུག་ཕུད་ཙམ་གྱི་མཚན་མ་འཇོག་པ་ཀུན་དུ་རྒྱུ་བའི་གཟུགས་འཛིན་པའི་ཕྱིར། ཕུད་བུ་ཅན་ཏེ། མགོའི་དབུས་ཀྱི་སྒྲ་བྲེགས་ནས་དཔྲལ་བའི་སྐྲ་མཐིང་ཀ་འཇོག་པའི་ཕྱིར། ཞེས་དང་། དཔྲལ་བ་དང་། མགོ་བོའི་དབུས་དང་།
རྒྱབ་ཀྱི་ཕྱོགས་ཏེ་གསུམ་དུ་ཕུད་བུ་གསུམ་འཇོག་པའི་ཕྱིར། ཞེས་དང་། གཙུག་ཕུད་ཅན་ནི་རྨ་བྱ་སྟེ། དེ་ལ་ཞོན་པ་གཞོན་ནུ་གདོང་དྲུག་གི་གཟུགས་འཛིན་པའི་ཕྱིར། ཞེས་འཆད་དོ། ། ལྕང་ལོང་ཅན་ཏེ། ཤིང་ཤུན་དང་རལ་པ་འཕྱང་ཞིང་། ལྷ་ཆེན་པོ་ལ་དད་པའི་དྲང་སྲོང་གི་གཟུགས་འཛིན་པར་མཛད་པའི་ཕྱིར། རལ་པ་ཅན་ཏེ། སྐྲའི་རྩ་བ་ལ་སོགས་པ་ཐམས་ཅད་སྦོམས་པའི་རལ་པ་བསྡུས་པ་ཡོད་པའི་ཕྱིར།
མུན་ཛ་ཅན་ཏེ། སྐེ་རགས་འཆིང་བ་ཡོངས་སུ་མ་བཏང་བས་ཚངས་པར་སྤྱོད་པ་ཡོངས་སུ་བསྲུང་བའི་ཕྱིར་དང་། མུན་ཛའི་སྐེ་རགས་ཅན་གྱི་བརྟུལ་ཞུགས་འཛིན་པའི་ཕྱིར། ཅོད་པན་ཐོག་པ་སྟེ། རྩེ་བྲལ་འཆང་བའི་ལྷའི་བུའི་གཟུགས་འཛིན་པའི་ཕྱིར། གདོང་ལྔ་པ་སྟེ། སེངྒེའི་བརྟུལ་ཞུགས་འཆང་བའི་གཟུགས་འཛིན་པའི་ཕྱིར་དང་། ཡང་ན་མཧཱ་དེ་བ་མཚོན་ཆ་ཅན་ནི་གདོང་ལྔ་པ་སྟེ་དེའི་གཟུགས་འཛིན་པའི་ཕྱིར། ངེས་པའི་དོན་དུ་ན། གདོང་ལྔ་ནི་སྒོ་ལྔ་སྟེ།
སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་དང་། མངོན་པར་འདུ་མ་བྱས་པ་དང་། རང་བཞིན་གྱི་འོད་གསལ་བའི་ངོ་བོ་ཉིད་དོ། ། གཙུག་ཕུད་ལྔ་དང་ལྡན་པ་སྟེ། ། ཕྱོགས་བཞི་དང་། སྤྱི་བོ་སྟེ་ལྔར་གཙུག་ཕུད་འཆང་བ། གཞོན་ནུ་རྒྱན་ཐམས་ཅད་ཀྱིས་བརྒྱན་པའི་གཟུགས་འཛིན་པའི་ཕྱིར་དང་། དྲི་ཟའི་རྒྱལ་པོ་གཙུག་ཕུད་ལྔ་པས་འདུལ་བ་རྣམས་ལ།
དེའི་གཟུགས་འཛིན་པར་མཛད་པའི་ཕྱིར། ངེས་པའི་དོན་དུ་ན་གཙུག་ཕུད་ལྔ་ནི་ཡེ་ཤེས་ལྔའི་ངོ་བོ་ཉིད་དོ། ། ཟུར་ཕུད་ལྔ་པ་མེ་ཏོག་ཐོད་ཅན་ཏེ། ཟུར་ཕུད་ལྔ་དང་ལྡན་པའི་མེ་ཏོག་གི་ཐོད་དང་བཅས་པའི་ཅོད་པན་འཆང་བའི་ཕྱིར། མགོ་ཟླུམ་པ་སྟེ། གཙུག་ཕུད་ལ་སོགས་པ་བོར་ཞིང་། མགོ་བོ་བྲེགས་པ་ཙམ་གྱི་ཀུན་ཏུ་རྒྱུ་བའི་རྟགས་འཆང་བའི་ཕྱིར། བརྟུལ་ཞུགས་ཆེན་པོ་པ་སྟེ། ཡུལ་དང་དུས་དང་རིགས་ངེས་པའི་བརྟུལ་ཞུགས་ནི་བརྟུལ་ཞུགས་ཙམ་ཡིན་ལ། དེ་ལས་འདས་ཏེ།
ཡུལ་དུས་ཐམས་ཅད་དུ་སྲོག་ཆགས་གསོད་པ་སོགས་ལས་ལྡོག་པའི་བརྟུལ་ཞུགས་འཆང་བའི་ཕྱིར་དང་། སེམས་ཅན་མ་ལུས་པ་འདོན་པར་མཛད་པའི་ཐུགས་རྗེ་ཆེན་པོའི་བརྟུལ་ཞུགས་འཛིན་པའི་ཕྱིར། ཚངས་པར་སྤྱོད་པ་སྟེ། བུད་མེད་བསྟེན་པ་ལས་ལྡོག་པའི་ཕྱིར་དང་། ཚངས་པ་མྱ་ངན་ལས་འདས་པའི་དོན་དུ་སྤྱོད་པའི་ཕྱིར། བརྟུལ་ཞུགས་མཆོག་དང་ལྡན་པ་སྟེ། བརྟུལ་ཞུགས་ཐམས་ཅད་ཀྱི་ཕུལ་དུ་བྱུང་བ་མཐའ་དག་ལ་གནས་པའི་ཕྱིར། གླེགས་བམ་ལ་ལ་ལས་ནི། ཚངས་པར་སྤྱོད་པའི་བརྟུལ་ཞུགས་མཆོག ། ཅེས་ཏེ་དེ་ལྟར་ན།
བརྟུལ་ཞུགས་ཐམས་ཅད་ཀྱི་རྩ་བའམ། མཆོག་ནི་ཚངས་པར་སྤྱོད་པ་ཡིན་པས། རྣམ་པ་ཐམས་ཅད་དུ་ཚངས་པར་སྤྱོད་པའི་བརྟུལ་ཞུགས་དེ་མ་ཉམས་པ་དང་ལྡན་པའི་ཕྱིར་དཀའ་ཐུག་མཐར་ཕྱིན་ཏེ། འཇིག་རྟེན་ཐམས་ཅད་ཀྱི་དཀའ་ཐུབ་ཐམས་ཅད་མཐར་ཕྱིན་ཅིང་ཡོངས་སུ་རྫོགས་པར་མཛད་པའི་ཕྱིར། དཀའ་ཐུབ་ཆེ་བ་སྟེ། རླུང་དང་། ཆུ་དང་། ལོ་མ་དང་། མེ་ལྔ་བསྟེན་པ་ལ་སོགས་པ་དཀའ་ཐུབ་ཤིན་ཏུ་དྲག་པོ་དང་། ལོ་དྲུག་ཏུ་ཏིལ་ཕྱེ་གསོལ་བའི་དཀའ་ཐུབ་ཀྱི་སྤྱོད་པ་ལ་གནས་པའི་ཕྱིར།
གཙང་གནས་ཏེ། རིག་བྱེད་མཐར་ཕྱིན་པ་དང་། བརྟུལ་ཞུགས་རྫོགས་པ་ནི་གཙང་གནས་ཏེ་བརྟུལ་ཞུགས་ཐམས་ཅད་དང་། རིག་བྱེད་ཐམས་ཅད་ཀྱི་མཐར་ཕྱིན་པའི་ཕྱིར། དམ་པ་གཽའུ་ཏ་མ་སྟེ། རིགས་མཆོག་ཏུ་གྱུར་པ་གཽའུ་ཏ་མའི་རིགས་སུ་གནས་པའི་ཕྱིར་དང་། ཐམས་ཅད་མཁྱེན་པའི་ཡེ་ཤེས་བརྙེས་པས་ཐམས་ཅད་ཀྱི་གཙོ་བོ་ཡིན་པའི་ཕྱིར། བྲམ་ཟེ་སྟེ། དཀའ་ཐུབ་ཐོས་པ་སྐྱེ་གནས་ཏེ། དེ་དག་བྲམ་ཟེའི་རྒྱུ་ཡིན་ནོ། །
ཞེས་ཡོན་ཏན་གསུམ་དང་ལྡན་པ་ནི་བྲམ་ཟེར་བཤད་ལ། རྗེ་བཙུན་ཀྱང་དུས་དཔག་ཏུ་མེད་པར་དཀའ་ཐུབ་སྤྱད་པ་དང་། མཐའ་ཡས་པའི་ཐོས་པ་དང་ལྡན་པ་དང་། ཟག་པ་མེད་པའི་ཆོས་དབྱིངས་ལས་འཁྲུངས་པའི་ཕྱིར་དང་། བྲམ་ཟེ་གང་ཞེ་ན། སྡིག་པའི་ཆོས་རྣམས་ལས་ཕྱི་རོལ་ཏུ་གྱུར་པའོ། ། ཞེས་གསུངས་པས་སྡིག་པ་ཐམས་ཅད་དང་བྲལ་བའི་ཡང་ཕྱིར་རོ། ། ཚངས་པ་སྟེ། ཚངས་པས་འདུལ་བའི་སེམས་ཅན་རྣམས་ལ་དེའི་གཟུགས་ཀྱིས་ཆོས་སྟོན་པའི་ཕྱིར་དང་། ཚངས་པ་ཆེན་པོ་མི་གནས་པའི་མྱ་ངན་ལས་འདས་པའི་ངོ་བོ་ཉིད་དུ་གྱུར་པའི་ཕྱིར།
ཚངས་པ་ཤེས་པ་སྟེ། སྒྲའི་ཚངས་པ་ཇི་ལྟ་བ་བཞིན་དུ་མཁྱེན་པའི་ཕྱིར། དེ་ཡང་ཡི་གེ་ཨ་ནི་སྙན་ཚིག་གི་རིག་བྱེད་དོ། ། ཨུ་ནི་མཆོད་སྦྱིན་གྱི་རིག་བྱེད་དོ། ། མ་ནི་སྲིད་སྲུང་གི་རིག་བྱེད་དོ། ། ཞེས་སོགས་དང་། ཨོཾ་ཞེས་བྱ་བ་ཚངས་པ་མཆོག ། འབྱུང་པོ་ཀུན་གྱི་སྙིང་ལ་གནས། ། ཞེས་སོགས་སྒྲའི་ཚངས་པའི་རྣམ་བཞག་རིག་བྱེད་ཀྱི་གཞུང་ལས་བཤད་དོ། ། མྱ་ངན་འདས་པ་ཚངས་པ་ཐོབ་པ་སྟེ།
མྱ་ངན་ལས་འདས་པས་འདུལ་བ་རྣམས་ལ་མྱང་འདས་ཀྱི་ཚངས་པ་སྤྲོས་པ་ཐམས་དང་བྲལ་བའི་བདག་ཉིད་དེར་བསྟན་པའི་ཕྱིར། གྲོལ་བ་སྟེ། ལས་དང་། སྐྱེ་བ་དང་། སྡུག་བསྔལ་རྣམས་ལས་སྟོང་ཉིད་རྟོགས་པའི་སྟོབས་ཀྱིས་ལྡོག་པའི་ཕྱིར་རོ། ། ཐར་པ་སྟེ། མ་རིག་པ་སོགས་འཁོར་བའི་འཆིང་བ་ཐམས་ཅད་དང་བྲལ་བའི་ཕྱིར། རྣམ་གྲོལ་ལུས་ཏེ། ཡང་དག་པའི་ལྟ་བའི་ལམ་གྱི་ངོ་བོ་ཉིད་དུ་གྱུར་པའི་ཕྱིར་དང་། རྣམ་པར་ཐར་པ་བྱང་ཆུབ་ཀྱི་ངོ་བོར་གྱུར་པའི་ཕྱིར།
རྣམ་གྲོལ་ཏེ། ཉོན་མོངས་པ་སྣ་ཚོགས་པའི་འཆིང་བ་ཐམས་ཅད་སྤངས་པའི་ཕྱིར། ཞི་བ་སྟེ། སྤྲོས་པ་ཐམས་ཅད་ཉེ་བར་ཞི་བ་མཉམ་པ་ཉིད་ཀྱི་རང་བཞིན་ཡིན་པའི་ཕྱིར་ཞི་བ་ཉིད་དེ། ཉོན་མོངས་པའི་གདུང་བ་ཐམས་ཅད་དང་རྣམ་པར་རྟོག་པའི་རྦ་རླབས་ཐམས་ཅད་ཉེ་བར་ཞི་བའི་ཕྱིར། མྱ་ངན་འདས་ཞི་སྟེ། མྱ་ངན་ལས་འདས་པའི་བྱེ་བྲག་པའི་བདག་ཉིད་ཡིན་པའི་ཕྱིར། སླར་ཡང་མྱ་ངན་ལས་འདས་པ་ཞེས་སྨོས་ཏེ། ཇི་སྐད་བཤད་པའི་མྱང་འདས་དེ་དག་རང་ཉིད་ཀྱིས་རྟོགས་ཤིང་ཐོབ་པའི་ཕྱིར། ལེགས་པར་མྱ་ངན་འདས་དང་ཉེ་བ་སྟེ།
དགེ་བའམ་ལེགས་པའི་རང་བཞིན་གྱི་མྱང་འདས་དེ་ཐོབ་པར་བྱེད་པའི་ལམ་ངེས་པར་འབྱུང་བའི་ངོ་བོ་ཉིད་ཡིན་པའི་ཕྱིར། བདེ་སྡུག་སེལ་བ་མཐར་གྱུར་པ་སྟེ། ཟག་པ་དང་བཅས་པའི་བདེ་བ་དང་། སྡུག་བསྔལ་རྣམས་ཀྱི་ངོ་བོ་སེལ་ཞིང་། ས་བོན་དང་བཅས་པ་མཐར་འབྱིན་པར་མཛད་པའི་ཕྱིར། ཆགས་བྲལ་ཏེ། ཡུལ་ཐམས་ཅད་ལ་རང་བཞིན་གྱིས་ཞེན་པ་དང་བྲལ་བའི་ཕྱིར། ལུས་ལས་འདས་པ་པོ་སྟེ། ཡོངས་སུ་དག་པའི་བྱང་ཆུབ་སེམས་དཔའི་ངོ་བོ་ཉིད་ཀྱི་འཆིང་བ་ཟད་པའི་སྐྱེས་བུ་ཡིན་པའི་ཕྱིར། ཐུབ་པ་མེད་པ་སྟེ།
གཞན་གང་གིས་ཀྱང་བརྒལ་བར་མི་ནུས་ཤིང་མི་ཚུགས་པའི་ཕྱིར། དཔེ་མེད་པ་སྟེ། འགྲན་ཟླ་གཉིས་པ་མེད་པས་དཔེ་ཐམས་ཅད་དང་བྲལ་པའི་ཕྱིར། མི་མངོན་པ་སྟེ། བུད་མེད་དང་བྱིས་པ་སོགས་མངོན་པར་གསལ་བའི་གཟུགས་ལ་སོགས་པ་མི་མངའ་བའི་ཕྱིར། མི་སྣང་བ་སྟེ། ཁ་དོག་དང་དབྱིབས་ལ་སོགས་པའི་རྣམ་པ་ཐམས་ཅད་དང་བྲལ་བའི་ཕྱིར། གསལ་བྱེད་མིན་པ་སྟེ། རྣམ་པ་གང་གིས་ཀྱང་བརྩི་བ་དང་བགྲང་བ་སོགས་སུ་མི་ནུས་པའི་ཕྱིར། མི་འགྱུར་བ་སྟེ།
འཇིག་པའི་ཆ་ཐམས་ཅད་ལས་ཡང་དག་པས་འདས་པའི་ཕྱིར། ཀུན་འགྲོ་སྟེ། ལུས་མེད་བཞིན་དུ་སྔ་ཕྱི་ཐམས་ཅད་དུ་འཇུག་ཅིང་གནས་པའི་ཕྱིར། ཁྱབ་པ་པོ་སྟེ། གཡོ་བ་དང་མི་གཡོ་བའི་དངོས་པོ་ཐམས་ཅད་ཀྱི་རང་བཞིན་ཉིད་ཡིན་པའི་ཕྱིར། ཕྲ་བ་སྟེ། ཟབ་ཅིང་རྟོགས་པར་དཀའ་བས་རྣལ་འབྱོར་པ་མ་ཡིན་པ་རྣམས་ཀྱིས་ཤེས་པར་མི་ནུས་པའི་ཕྱིར། ཟག་མེད་དེ། ཤིན་ཏུ་རྣམ་པར་དག་པ་ལམ་གྱི་བདེན་པ་དང་། འདུས་མ་བྱས་པའི་རང་བཞིན་ཉིད་ཀྱི་ཕྱིར་རོ། །
ས་བོན་བྲལ་བ་སྟེ། རྒྱུའི་དངོས་པོ་ཐམས་ཅད་དང་བྲལ་བའི་ཕྱིར་རོ། ། སྔགས་དོན་ལས། ས་བོན་ཀུན་གཞིའི་རྣམ་ཤེས་དང་བྲལ་བ་ལ་བཤད་པས་ས་བོན་ནོ། ། ཞེས་པ་ནི། འགྲེལ་པ་གཉིས་ཀ་དང་འགལ་བས་མ་དག་པར་མངོན་ནོ། ། དེ་ལྟར་ན། དཔེ་མེད་པ་ཞེས་པ་སོགས་གཙོ་བོར་དོན་དམ་པའི་རང་བཞིན་ལས་བརྩམས་ཏེ་བསྟན་པའོ། ། ཅིའི་ཕྱིར་གཙུག་ཕུད་ཅེས་སོགས་དེ་ལྟར། གཞན་གྱི་གྲུབ་མཐའི་གྲོལ་བ་ལ་སོགས་པའི་གཟུགས་སུ་བཤད་ཅེ་ན།
བཅོམ་ལྡན་འདས་ཉིད་ནི་གྲོལ་བར་འདོད་པ་ཐམས་ཅད་ཀྱིས་བརྟེན་པར་བྱ་བ་ཡིན་པའི་ཕྱིར་དང་། གང་དང་གང་གིས་འདུལ་བ་ལ་དེ་དང་དེའི་གཟུགས་དང་། མིག་གིས་བསྟན་པའི་ཕྱིར། ཐམས་ཅད་དུ་ཡང་ཉེས་པ་མེད་པར་ཤེས་པར་བྱའོ། ༈ །གཉིས་པ་སྐུ་གསུམ་གྱི་ཡོན་ཏན་གྱི་ཁྱད་པར་བཤད་པ་ལ་གསུམ། ཆོས་སྐུའི་ཡོན་ཏན། ལོངས་སྐུའི་ཡོན་ཏན། སྤྲུལ་སྐུའི་ཡོན་ཏན་བསྟན་པའོ། ། དང་པོ་ནི། རྡུལ་མེད་རྡུལ་བྲལ་དྲི་མ་མེད། །
ཉེས་པ་སྤངས་པ་སྐྱོན་མེད་པ། ། ཤིན་ཏུ་སད་པ་སད་པའི་བདག ། ཀུན་ཤེས་ཀུན་རིག་དམ་པ་པོ། ། རྣམ་པར་ཤེས་པའི་ཆོས་ཉིད་འདས། ། ཡེ་ཤེས་གཉིས་མེད་ཚུལ་འཆང་བ། ། རྣམ་པར་རྟོག་མེད་ལྷུན་གྱིས་གྲུབ། ། དུས་གསུམ་སངས་རྒྱས་ལས་བྱེད་པ། ། སངས་རྒྱས་ཐོག་མ་ཐ་མ་མེད། ། དང་པོའི་སངས་རྒྱས་རྒྱུ་མེད་པ། ། ཡེ་ཤེས་མིག་གཅིག་དྲི་མ་མེད། །
ཡེ་ཤེས་ལུས་ཅན་དེ་བཞིན་གཤེགས། ། ཞེས་ཏེ། དེ་ཡང་འགྲེལ་ཆེན་ལས། སྒྲ་འདི་དག་ནི་ཆོས་ཀྱི་སྐུ་སྟོན་པར་བྱེད་པ་སྟེ། རྣམ་གྲངས་སུ་སྟོན་པ་ཉིད་དགོངས་པ་ཡིན་ནོ། ། ཞེས་པ་ལྟར། གཞུང་འདི་དག་གིས་ཆོས་སྐུའི་ཡོན་ཏན་རྣམ་གྲངས་དུ་མས་སྟོན་པ་ལས། དང་པོར། རྡུལ་མེད་པ་སྟེ། ཕྱི་རོལ་གྱི་ཡུལ་རྣམས་ལ་ཞེན་པའི་འདོད་ཆགས་ཀྱི་རྡུལ་སྤངས་པའི་ཕྱིར།
རྡུལ་བྲལ་ཏེ། ནང་རྣམ་པར་རྟོག་པའི་རྡུལ་སྣ་ཚོགས་པ་སྤངས་པའི་ཕྱིར། དྲི་མ་མེད་པ་སྟེ། བག་ལ་ཉལ་དང་། ཀུན་ནས་ལྡང་བ་སྣ་ཚོགས་པའི་དྲི་མ་སྤངས་པའི་ཕྱིར། ཉེས་པ་སྤངས་པ་སྟེ། ཕྱི་དང་ནང་གང་རྣམ་པར་རྟོག་པའི་གནས་ངན་ལེན་གྱི་བག་ཆགས་ཐམས་ཅད་སྤངས་པའི་ཕྱིར། སྐྱོན་མེད་པ་སྟེ། བདག་དང་བདག་གིར་ཞེན་པའི་བག་ཆགས་ཀྱི་མཚམས་སྦྱོར་ཐམས་ཅད་སྤངས་པའི་ཕྱིར། ཤིན་ཏུ་སད་པ་སྟེ།
ཆོས་ཐམས་ཅད་ཐུགས་སུ་ཆུད་པའི་ཕྱིར། སད་པའི་བདག་སྟེ། གདུལ་བྱ་སྣ་ཚོགས་པའི་སེམས་རྒྱུད་ཐུགས་སུ་ཆུད་ཅིང་སྟོང་པ་ཉིད་ཀྱི་བདག་ཉིད་ཅན་ཡིན་པའི་ཕྱིར། ཀུན་ཤེས་པ་སྟེ། དགེ་སློང་དག་ཆོས་ཐམས་ཅད་ནི་ཉེ་བར་ལེན་པའི་ཕུང་པོ་ལྔའོ། ། ཞེས་གསུངས་པས་ལྔ་པོ་དེ་དག་མཐུན་པའི་ཕྱིར། ཀུན་རིག་དམ་པ་པོ་སྟེ། སེམས་ཅན་ཐམས་ཅད་ཀྱི་སེམས་ཀྱི་སྤྱོད་པ་སོགས་དང་། དེ་བཞིན་གཤེགས་པ་དང་། བྱང་ཆུབ་སེམས་དཔའ་ལ་སོགས་པའི་སོ་སོར་སྣང་བའི་སྤྱོད་ཡུལ་རྣམས་མཁྱེན་ཅིང་།
དེ་ཉིད་ཀྱིས་ན་ཉན་ཐོས་དང་། རང་སངས་རྒྱས་ཐམས་ཅད་ལས་མཆོག་ཏུ་གྱུར་པའི་ཕྱིར། གལ་ཏེ་དེ་ལྟ་ན་རིག་བྱ་དང་རིག་པ་པོ་སོགས་ཡོད་པས། སྤྲོས་པ་དང་བྲལ་བའི་ཆོས་སྐུ་མ་ཡིན་པར་འགྱུར་རོ་ཞེ་ན། རྣམ་པར་ཤེས་པའི་ཆོས་ཉིད་དམ་ངང་ཚུལ་ལས་འདས་པ་སྟེ། བྱེད་པ་པོ་དང་། ལས་དང་། བྱ་བ་ལ་སོགས་པར་བརྟགས་པའི་རྣམ་པར་ཤེས་པ་ནི་དོན་དམ་པར་མེད་པའི་ཕྱིར། དེ་ལྟ་ན་བེམས་པོར་འགྱུར་རོ་ཞེ་ན། ཡེ་ཤེས་གཉིས་མེད་ཚུལ་འཆང་བ་སྟེ།
ཤིན་ཏུ་རྣམ་པར་དག་པའི་ཡེ་ཤེས་ཤེས་བྱ་དང་ཤེས་བྱེད་གཉིས་སུ་མེད་པའི་བདག་ཉིད་ཅན་ཡིན་པའི་ཕྱིར། འོ་ན་སེམས་ཅན་གྱི་དོན་ཇི་ལྟར་ནུས་ཞེ་ན། རྣམ་པ་རྟོག་མེད་ལྷུན་གྱིས་གྲུབ་པ་སྟེ། འབད་རྩོལ་གྱི་རྣམ་རྟོག་མེད་པར། ཡིད་བཞིན་གྱི་ནོར་བུ་ལྟར་སེམས་ཅན་ཐམས་ཅད་འདོད་དོན་རྫོགས་པར་མཛད་པ་ལ་དབང་བསྒྱུར་བའི་ཕྱིར། དུས་གསུམ་སངས་རྒྱས་ལས་བྱེད་པ་སྟེ། དུས་གསུམ་གྱི་སངས་རྒྱས་ཐམས་ཅད་ཆོས་ཀྱི་སྐུ་ལ་ཁྱད་པར་མེད་པའི་ཕྱིར་དང་། གཉིས་མེད་ཡེ་ཤེས་ཀྱི་མཛད་པ་ལྷུན་གྱིས་གྲུབ་པ་ལ་ཁྱད་པར་མེད་པའི་ཕྱིར། སངས་རྒྱས་ཐོགས་མ་ཐ་མ་མེད་པ་སྟེ། དོན་དམ་པར་སྐྱེ་འགག་དང་བྲལ་བའི་ཕྱིར་དང་།
དེ་ཉིད་ཆོས་ཀྱི་སྐུ་སྟེ། སངས་རྒྱས་རྣམས་ནི་ཆོས་ཉིད་ལྟ། ། འདྲེན་པ་རྣམས་ནི་ཆོས་ཀྱི་སྐུ། ། ཞེས་པས་སོ། ། དང་པོའི་སངས་རྒྱས་རྒྱུ་མེད་པ་སྟེ། ཆོས་ཀྱི་སྐུ་དེ་ཉིད་གང་ལས་ཀྱང་སྐྱེ་བ་མེད་པའི་ཕྱིར། ཡེ་ཤེས་མིག་གཅིག་དྲི་མ་མེད་པ་སྟེ། གཉིས་སུ་མེད་པའི་ཡེ་ཤེས་གནས་ལུགས་ལྟ་བའི་མིག་གཅིག་པུ་འགྲན་ཟླ་དང་བྲལ་བ་དེ་ནི་གཉིས་སྣང་གི་དྲི་མ་ཐམས་ཅད་དང་བྲལ་བའི་ཕྱིར། ཡེ་ཤེས་ལུས་ཅན་དེ་བཞིན་གཤེགས་པ་སྟེ། གཟུགས་སོགས་བེམས་པོའི་ཆོས་དང་བྲལ་བར་ཡེ་ཤེས་ལྔའི་བདག་ཉིད་ཅན་ཡིན་པའི་ཕྱིར་དང་།
དེ་ཉིད་དེ་བཞིན་གཤེགས་པ་མཐར་ཐུག་པ་ཡིན་པའི་ཕྱིར། ༈ གཉིས་པ་ལོངས་སྐུའི་ཡོན་ཏན་ནི། ཚིག་གི་དབང་ཕྱུག་སྨྲ་བ་ཆེ། ། སྨྲ་བའི་སྐྱེས་མཆོག་སྨྲ་བའི་རྒྱལ། ། སྨྲ་བའི་དམ་པ་མཆོག་གི་གནས། ། སྨྲ་བའི་སེངྒེ་ཚུགས་པ་མེད། ། ཀུན་ཏུ་ལྟ་བས་མཆོག་ཏུ་དགའ། ། གཟི་བརྗིད་ཕྲེང་བ་ལྟ་ན་སྡུག ། ཡོད་བཟང་འབར་པ་དཔལ་གྱི་བེའུ། ། ལག་ན་འོད་འབར་སྣང་བ་པོ། །
ཞེས་ཏེ། ལོངས་སྐུ་གསུང་རྣམ་པར་དག་པའི་དབང་དུ་བྱས་ནས། ཚིག་གི་དབང་ཕྱུག་སྟེ། ཟབ་ཅིང་རྒྱ་ཆེ་བའི་ཆོས་བསྟན་པ་ལ་མངའ་བརྙེད་པས། གསུང་ལ་དབང་བསྒྱུར་བའི་ཕྱིར། སྨྲ་བ་ཆེན་པོ་སྟེ། ཆོས་ཐམས་ཅད་རྣམ་པ་ཐམས་ཅད་དུ་ཐུགས་སུ་ཆུད་ཅིང་། དེ་གསུང་བའི་ངང་ཚུལ་ཅན་ཡིན་པའི་ཕྱིར། སྨྲ་བའི་སྐྱེས་མཆོག་སྟེ། ཉན་རང་དང་མུ་སྟེགས་ལ་སོགས་པ་གཞུང་ལུགས་སྨྲ་བར་འདོད་པའི་སྐྱེས་བུ་ཐམས་ཅད་ཀྱི་གཙོ་བོར་གྱུར་པའི་ཕྱིར།
སྨྲ་བའི་རྒྱལ་པོ་སྟེ། འཇིག་རྟེན་དང་འཇིག་རྟེན་ལས་འདས་པའི་སྨྲ་བ་པོའི་ཚོགས་རྣམས་ཟིལ་གྱིས་གནོན་པའི་གསུང་གིས་ཤིན་ཏུ་མཛེས་ཤིང་གསལ་བའི་ཕྱིར། སྨྲ་བའི་དམ་པ་སྟེ། ཕྱིན་ཅི་མ་ལོག་ཅིང་བསླུ་བ་མེད་པའི་ཚུལ་གྱིས། རྣམ་པ་ཐམས་ཅད་དུ་ཚད་མ་དང་ལྡན་པའི་དོན་སྟོན་པའི་ཕྱིར། མཆོག་གི་གནས་ཏེ། རྒྱུ་མཚན་སྔ་མ་དེ་དག་གིས་ན་སྨྲ་བ་པོ་ཐམས་ཅད་ཀྱི་མཆོག་ཏུ་གྲུབ་པའི་ཕྱིར། སྨྲ་བའི་སེངྒེ་ཚུགས་པ་མེད་པ་སྟེ། མི་འཇིགས་པའི་གསུང་ལ་བདུད་དང་མུ་སྟེགས་ལ་སོགས་པ། གང་གིས་ཀྱང་བརྒལ་བར་མི་ནུས་པའི་ཕྱིར།
དེ་ལྟར་གསུང་གི་འབྱོར་པ་ཐུན་མོང་མ་ཡིན་པ་བསྟན་ནས། སྐུ་ཡི་ཆེ་བ་ཐུན་མོང་མ་ཡིན་པ་བསྟན་པ་ནི། ཀུན་ཏུ་ལྟ་བ་སྟེ། སྒྲིབ་པ་མེད་པའི་ཡེ་ཤེས་ཀྱིས་དངོས་པོ་མ་ལུས་པ་རྣམ་པ་ཐམས་ཅད་དུ་གཟིགས་པའི་ཕྱིར། མཆོག་ཏུ་དགའ་བ་སྟེ། ཆོས་རྣམས་ཀྱི་དེ་ཁོ་ན་ཉིད་ཐུགས་སུ་ཆུད་པའི་བདེ་བ་ཆེན་པོས་ཁྱད་པར་དུ་འཕགས་པའི་ཕྱིར། གཟི་བརྗིད་ཕྲེང་བ་སྟེ། འོད་ཟེར་གྱི་ཕྲེང་བས་བརྒྱན་པའི་སྐུ་མངའ་བའི་ཕྱིར། ལྟ་ན་སྡུག་པ་སྟེ། ཞི་བའི་ངོ་བོ་ཉིད་ཀྱི་སྐུ་དང་།
ཡེ་ཤེས་ཀྱི་མཛེས་པ་དང་ལྡན་པའི་ཕྱིར། འོད་བཟང་པོ་ཅན་ཏེ། མི་ཤེས་པའི་མུན་ནག་སེལ་བར་བྱེད་པའི་ཡེ་ཤེས་དམ་པའི་འོད་མངའ་བའི་ཕྱིར། འོད་དེ་ཡང་འབར་བ་སྟེ། ཤེས་བྱ་ཐམས་ཅད་ཁྱབ་ཅིང་། གསལ་བར་མཛད་པའི་ཕྱིར། དཔལ་གྱི་བེའུ་དང་ལྡན་པ་སྟེ། དེ་བཞིན་གཤེགས་པ་ཐམས་ཅད་ཀྱི་ཐུགས་ཀར་གནས་པའི་དཔལ་གྱི་བེའུའི་གཟུགས་ཅན། ཐུན་མོང་མ་ཡིན་པའི་མཚན་དཔེས་སྤྲས་པའི་ཕྱིར། ལག་ན་འོད་འབར་སྣང་བ་པོ་སྟེ།
དེ་ཁོ་ན་ཉིད་གསལ་བར་བྱེད་པའི་སྣང་བའི་དབང་གིས། འཁོར་ཐམས་ཅད་ཟིལ་གྱིས་གནོན་པའི་གཟི་བརྗིད་དང་ལྡན་པའི་ཕྱིར། ༈ གསུམ་པ་སྤྲུལ་སྐུའི་ཡོན་ཏན་བསྟན་པ་ལ་གསུམ། མཛད་པ་སྤྱིའི་རྣམ་པ། རིགས་དང་འབྲེལ་བའི་མཛད་པ། དེ་དག་གི་ཆེ་བ་བསྟན་པའོ། ། དང་པོ་ནི། སྨན་པ་ཆེ་མཆོག་གཙོ་བོ་སྟེ། ། ཟུག་རྔུ་འབྱིན་པ་བླ་ན་མེད། ། སྨན་རྣམས་མ་ལུས་ལྗོན་པའི་ཤིང་། །
ནད་དོ་ཅོག་གི་དགྲ་ཆེ་བ། ། སྡུག་གུ་འཇིག་རྟེན་གསུམ་གྱི་མཆོག ། དཔལ་ལྡན་རྒྱུ་སྐར་དཀྱིལ་འཁོར་ཅན། ། ཕྱོགས་བཅུ་ནམ་མཁའི་མཐར་ཐུག་པར། ། ཆོས་ཀྱི་རྒྱལ་མཚན་ལེགས་པར་འཛུགས། ། འགྲོ་ན་གདུགས་གཅིག་ཡངས་པ་སྟེ། ། བྱམས་དང་སྙིང་རྗེའི་དཀྱིལ་འཁོར་ཅན། ། ཞེས་པ་ལ། སྤྲུལ་སྐུ་ཕྲིན་ལས་ཀྱིས་ཆེ་བའི་དབང་དུ་བྱས་ནས། སྨན་པ་ཆེ་བ་སྟེ།
དམ་པའི་ཆོས་ཀྱི་སྨན་སྩོལ་བས་ཉོན་མོངས་པའི་ནད་གསོ་བར་མཛད་པའི་ཕྱིར། མཆོག་སྟེ། གནས་ལུགས་ཕྱིན་ཅི་མ་ལོག་པའི་མན་ངག་གི་སྨན་གྱིས། མི་ཤེས་པའི་ནད་སེལ་བའི་ཕྱིར། གཙོ་བོ་སྟེ། ཚུལ་དེ་དག་གིས་འགྲོ་བ་ཐམས་ཅད་མངོན་པར་འདོན་པའི་ཕྱིར། ཟུག་རྔུ་འབྱིན་པ་བླ་ན་མེད་པ་སྟེ། སེམས་ཅན་ཐམས་ཅད་ཀྱི་འདོད་ཆགས་ལ་སོགས་པ་སྙིང་གི་ཟུག་རྔུ་མ་ལུས་པ་རྩ་བ་ནས་འབྱིན་པར་མཛད་པའི་ཕྱིར། སྨན་རྣམས་མ་ལུས་ལྗོན་པའི་ཤིང་སྟེ། འགྲོ་བ་མ་ལུས་པ་རྗེས་སུ་བཟུང་བའི་དོན་དུ།
སྨན་རྣམས་མ་ལུས་པའི་ངོ་བོ་ཉིད། སངས་རྒྱས་ཀྱི་ཆོས་རྣམས་སྦྱར་ཞིང་བསྒྲུབས་པས་རྒུད་པ་ཐམས་ཅད་ཞི་བར་མཛད་པའི་ཕྱིར། ནད་དོ་ཅོག་གི་དགྲ་ཆེ་བ་སྟེ། ཉོན་མོངས་པའི་ནད་ཐམས་ཅད་ཀྱི་རིགས་རྒྱུད་དང་བཅས་པ་བརླག་པར་མཛད་པའི་ཕྱིར། སྡུག་གུ་འཇིག་རྟེན་གསུམ་གྱི་མཆོག་སྟེ། ཐམས་ཅད་ཀྱི་སྙིང་ལ་སྡུག་ཅིང་འདོད་པར་བྱ་བ་ཡིན་པའི་ཕྱིར་དང་། ཁམས་གསུམ་ཀུན་གྱི་མཆོག་ཏུ་གྱུར་པའི་ཕྱིར། དཔལ་ལྡན་རྒྱུ་སྐར་དཀྱིལ་འཁོར་ཅན་ཏེ། སྐར་མ་རྣམས་ཀྱི་ནང་ན་ཟླ་བའི་དཀྱིལ་འཁོར་བཞིན་དུ་ལྷ་ལ་སོགས་པ་ཐམས་ཅད་ཀྱི་ནང་ན། ཤིན་ཏུ་ཡིད་འཕྲོག་པའི་སྐུ་མངའ་བའི་ཕྱིར།
ཕྱོགས་བཅུ་ནམ་མཁའི་མཐར་ཐུག་པར། ཆོས་ཀྱི་རྒྱལ་མཚན་ལེགས་པར་འཛུགས་པ་སྟེ། ཕྱོགས་ཡོངས་སུ་ཆད་པ་མེད་པར་ནམ་མཁའི་ཁམས་ཀྱི་མཐས་ཀླས་པ་རྣམས་སུ། དམ་པའི་ཆོས་ཀྱི་བ་དན་བསྒྲེང་བར་མཛད་པའི་ཕྱིར། འགྲོ་ན་གདུགས་གཅིག་ཡངས་པ་སྟེ། འགྲོ་བ་ཐམས་ཅད་ཀྱི་སྡུག་བསྔལ་གྱི་ཚ་བ་དང་། ཉོན་མོངས་པའི་གདུང་བ་ཐམས་ཅད་སེལ་བས་གདུགས་གཅིག་པུ་གཉིས་སུ་མེད་པ་ཡངས་ཤིང་རྒྱ་ཆེ་བ་ཡིན་པའི་ཕྱིར། བྱམས་དང་སྙིང་རྗེའི་དཀྱིལ་འཁོར་ཅན་སྟེ་དེ་དག་གིས་ཀུན་ནས་བསྐོར་བའི་ཚུལ་གྱིས་འགྲོ་བ་ཐམས་ཅད་ལ་འགེབས་ཤིང་སྙིང་པོ་དམ་པ་ལེན་པའི་ཕྱིར། ༈ གཉིས་པ་རིགས་དང་འབྲེལ་པའི་མཛད་པ་ནི། དཔལ་ལྡན་པདྨ་གར་གྱི་བདག །
ཁྱབ་བདག་ཆེན་པོ་རིན་ཆེན་གདུགས། ། སངས་རྒྱས་ཀུན་གྱི་གཟི་བརྗིད་ཆེ། ། སངས་རྒྱས་ཀུན་གྱི་སྐུ་འཆང་བ། ། སངས་རྒྱས་ཀུན་གྱི་རྣལ་འབྱོར་ཆེ། ། སངས་རྒྱས་ཀུན་གྱི་བསྟན་པ་གཅིག ། རྡོ་རྗེ་རིན་ཆེན་དབང་བསྐུར་དཔལ། ། རིན་ཆེན་ཀུན་བདག་དབང་ཕྱུག་སྟེ། ། འཇིག་རྟེན་དབང་ཕྱུག་ཀུན་གྱི་བདག ། རྡོ་རྗེ་འཆང་བ་ཀུན་ཀྱི་རྗེ། ། སངས་རྒྱས་ཀུན་གྱི་ཐུགས་ཆེ་བ། །
སངས་རྒྱས་ཀུན་གྱི་ཐུགས་ལ་གནས། ། སངས་རྒྱས་ཀུན་གྱི་སྐུ་ཆེ་བ། ། སངས་རྒྱས་ཀུན་གྱི་གསུང་ཡང་ཡིན། ། ཞེས་ཏེ། དཔལ་ལྡན་པདྨ་གར་གྱི་བདག་སྟེ། འཁོར་བའི་འདམ་ན་གནས་ཀྱང་ཉེས་པའི་དྲི་མས་མ་གོས་པས་པདྨ་དང་འདྲ་ཞིང་། གདུལ་བྱ་དང་རྗེས་སུ་མཐུན་པའི་གར་ཐབས་སྣ་ཚོགས་ཀྱིས་སེམས་ཅན་མ་ལུས་པ་འདུལ་བར་མཛད་པའི་བདག་ཉིད་ཡིན་པའི་ཕྱིར། ཁྱབ་བདག་ཆེན་པོ་རིན་ཆེན་གདུགས་ཏེ། དངོས་པོ་ཐམས་ཅད་ཀྱི་རང་བཞིན་དུ་གྱུར་ཅིང་། འབྱོར་པ་དང་།
འོད་ཀྱི་སྣང་བས་དགའ་བ་རྒྱས་པར་བྱེད་པའི་རིན་པོ་ཆེ། དཀོན་མཆོག་གསུམ་གྱི་ངོ་བོར་གྱུར་པའི་གདུགས་ཡིན་པའི་ཕྱིར་དང་། རིན་ཆེན་འབྱུང་ལྡན་གྱི་རང་བཞིན་དུ་གྱུར་པའི་ཡང་ཕྱིར་རོ། ། སངས་རྒྱས་ཀུན་གྱི་གཟི་བརྗིད་ཆེ་ཞེས་ཏེ། མི་བསྐྱོད་པ་ལ་སོགས་པའི་སངས་རྒྱས་ཐམས་ཅད་ཀྱི་དབུས་སུ་རྣམ་སྣང་ཆེན་པོའི་ཚུལ་གྱིས་མཛེས་ཤིང་བརྗིད་པའི་ཕྱིར་དང་། བྱང་ཆུབ་ཀྱི་སེམས་རྡོ་རྗེའི་རང་བཞིན་ཡིན་པའི་ཕྱིར་དང་། སངས་རྒྱས་ཀུན་གྱི་སྐུ་འཆང་བ་སྟེ། དོན་ཡོད་གྲུབ་པའི་ངོ་བོ་ཉིད་ཀྱིས་སངས་རྒྱས་ཐམས་ཅད་ཀྱི་བྱ་བ་རྫོགས་པར་མཛད་པའི་ཕྱིར། སངས་རྒྱས་ཀུན་གྱི་རྣལ་འབྱོར་ཆེན་པོ་སྟེ། རྣལ་འབྱོར་ཆེན་པོ་སྐྱེ་གནས་ཆེ། །
སངས་རྒྱས་ཀུན་ནས་མི་ཟད་པའོ། ། ཞེས་པ་ལྟར། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་རང་བཞིན་མི་བསྐྱོད་པའི་ངོ་བོ་ཉིད་ཀྱིས་བཞུགས་པའི་ཕྱིར། སངས་རྒྱས་ཀུན་གྱི་བསྟན་པ་གཅིག་པ་སྟེ། རྡོ་རྗེ་ཧཱུྃ་མཛད་ལ་སོགས་པ་ཁྲོ་བོའི་གཟུགས་ཀྱིས་དབང་ཕྱུག་ཆེན་པོ་ལ་སོགས་པ། མ་རུངས་པ་ཐམས་ཅད་འདུལ་བར་མཛད་པ་གཅིག་པ་ཉིད་ཡིན་པའི་ཕྱིར་དང་། ཐེག་པ་ནི་གཅིག་ཁོ་ན་སྟེ། འདི་ལྟ་སྟེ་ཐེག་པ་ཆེན་པོའོ། ། ཞེས་པ་ལྟར། ཐེག་ཆེན་གྱི་ངོ་བོ་ཉིད་ཡིན་པའི་ཕྱིར།
རྡོ་རྗེ་རིན་ཆེན་དབང་བསྐུར་དཔལ་ཏེ། རྡོ་རྗེས་མཚན་པའི་རིན་པོ་ཆེས་དབང་བསྐུར་བས། ཁམས་གསུམ་གྱི་བདག་པོར་གྱུར་པའི་དཔལ་དང་ལྡན་པའི་ཕྱིར། རིན་ཆེན་ཀུན་བདག་དབང་ཕྱུག་སྟེ། རིན་པོ་ཆེའི་རིགས་ཀྱིས་འདུལ་བ་ལ་དེའི་དཀྱིལ་འཁོར་གྱི་བདག་པོ་དང་དབང་ཕྱུག ། རིན་ཆེན་འབྱུང་ལྡན་གྱི་ངོ་བོར་བཞུགས་པའི་ཕྱིར། འཇིག་རྟེན་དབང་ཕྱུག་ཀུན་གྱི་བདག་སྟེ། འགྲོ་བ་འདུལ་བའི་དཀྱིལ་འཁོར་རྣམས་ནི་འཇིག་རྟེན་དབང་ཕྱུག་ཅེས་བྱ་ཞིང་། དེ་ཐམས་ཅད་ཀྱི་བདག་པོ་འོད་དཔག་མེད་ཀྱི་ངོ་བོ་ཉིད་ཡིན་པའི་ཕྱིར། རྡོ་རྗེ་འཆང་བ་ཀུན་གྱི་རྗེ་སྟེ།
ཁམས་གསུམ་རྣམ་པར་རྒྱལ་བའི་དཀྱིལ་འཁོར་པ་རྣམས་ནི་རྡོ་རྗེ་འཆང་བ་ཞེས་བྱ་ཞིང་། དེ་ཐམས་ཅད་ཀྱི་བདག་པོ་ཧཱུྃ་མཛད་ཀྱི་ངོ་བོ་ཉིད་ཡིན་པའི་ཕྱིར། སངས་རྒྱས་ཀུན་གྱི་ཐུགས་ཆེ་བ་སྟེ། སངས་རྒྱས་ཐམས་ཅད་ཀྱི་གཉིས་སུ་མེད་པའི་ཡེ་ཤེས་དང་། ཐུགས་རྗེ་ཆེན་པོའི་རང་བཞིན་ཅན་ཐུགས་ཀྱི་ངོ་བོ་ཉིད་ཡིན་པའི་ཕྱིར། སངས་རྒྱས་ཀུན་གྱི་ཐུགས་ལ་གནས་པ་སྟེ། དེ་བཞིན་གཤེགས་པ་ཐམས་ཅད་དང་མཉམ་པ་ཉིད་ཀྱི་ཐུགས་ལ་ཁྱབ་ཅིང་བཞུགས་པའི་ཕྱིར། སངས་རྒྱས་ཀུན་གྱི་སྐུ་ཆེ་བ་སྟེ། སངས་རྒྱས་ཐམས་ཅད་ཀྱི་སྐུའི་བདག་ཉིད་མཚན་དང་དཔེ་བྱད་ཀྱིས་བརྒྱན་པར་བསྟན་པའི་ཕྱིར། སངས་རྒྱས་ཀུན་གྱི་གསུང་ཡང་ཡིན་ཏེ།
དེ་བཞིན་གཤེགས་པ་ཐམས་ཅད་ཀྱི་གསུང་ཐམས་ཅད་ལ་འཇུག་པའི་རྒྱུ་དང་། གསུང་གི་རང་བཞིན་ཡིན་པའི་ཕྱིར། ། གསུམ་པ་དེ་དག་གི་ཆེ་བ་ནི། རྡོ་རྗེ་ཉི་མ་སྣང་བ་ཆེ། ། རྡོ་རྗེ་ཟླ་བ་དྲི་མེད་འོད། ། ཆགས་བྲལ་ལ་སོགས་ཆགས་པ་ཆེ། ། ཁ་དོག་སྣ་ཚོགས་འབར་བའི་འོད། ། རྡོ་རྗེ་སྐྱིལ་ཀྲུང་རྫོགས་སངས་རྒྱས། ། སངས་རྒྱས་འགྲོ་བའི་ཆོས་འཛིན་པ། ། དཔལ་ལྡན་སངས་རྒྱས་པདྨ་སྐྱེས། །
ཀུན་མཁྱེན་ཡེ་ཤེས་མཛོད་འཛིན་པ། ། རྒྱལ་པོ་སྒྱུ་འཕྲུལ་སྣ་ཚོགས་འཆང་། ། ཆེ་བ་སངས་རྒྱས་རིག་སྔགས་རྒྱལ། ། ཞེས་པ་ལ། རྡོ་རྗེ་ཉི་མ་སྣང་བ་ཆེ་བ་སྟེ། ཡེ་ཤེས་ཀྱི་སྣང་བས་སེམས་ཅན་ཐམས་ཅད་ཀྱི་ཕྱི་དང་ནང་གི་མུན་པ་དང་། མ་རིག་པ་ཐམས་ཅད་སེལ་བར་མཛད་པའི་ཕྱིར། རྡོ་རྗེ་ཟླ་བ་དྲི་མེད་འོད་དེ། མི་ཕྱེད་པའི་ཡེ་ཤེས་ཀྱིས་ཉོན་མོངས་པའི་གདུང་བ་སེལ་ཞིང་། ཡིད་སིམ་པར་མཛད་པའི་ཕྱིར།
ཆགས་བྲལ་ལ་སོགས་ཆགས་པ་ཆེ་བ་སྟེ། ཆགས་པ་དང་བྲལ་བ་ལ་སོགས་པས་འདུལ་བའི་སེམས་ཅན་རྣམས་འདུལ་བར་བྱ་བའི་ཕྱིར་དུ། ཐབས་དེ་ཉིད་ལ་མངོན་པར་ཞེན་པར་མཛད་པའི་ཕྱིར་རམ། ཆགས་བྲལ་གྱིས་འདུལ་བ་རྣམས་ལ་ཕ་རོལ་ཏུ་ཕྱིན་པའི་སྤྱོད་པ་དང་། འདོད་ཆགས་ལ་ཞུགས་པ་རྣམས་ལ་སྔགས་ཀྱི་སྒོ་ནས་སྤྱད་པ་སྤྱོད་པའི་ཚུལ་སྟོན་པའི་ཕྱིར། ཁ་དོག་སྣ་ཚོགས་འབར་བའི་འོད་དེ། ཕྱི་རོལ་ཏུ་འོད་ཁ་དོག་སྣ་ཚོགས་འབར་བས་གདུལ་བྱ་སྣ་ཚོགས་པ་རྣམས་ལ། ཆོས་སྣ་ཚོགས་པ་རྣམས་ཅིག་ཆར་རབ་ཏུ་སྟོན་པར་མཛད་པའི་ཕྱིར། རྡོ་རྗེ་སྐྱིལ་ཀྲུང་རྫོགས་སངས་རྒྱས་ཏེ། རྐང་པ་གཡས་པ་ནི་ཐབས།
གཡོན་པ་ནི་ཤེས་རབ། དེ་གཉིས་དབྱེར་མི་ཕྱེད་པས་བདུད་ཐམས་ཅད་འཇིགས་པར་བྱེད་པའི་བདག་ཉིད་ཅན་གྱི་སྐྱིལ་མོ་ཀྲུང་ནི། སངས་རྒྱས་ཐམས་ཅད་ཀྱི་ངང་ཚུལ་ཡིན་ལ། དེའི་ངོ་བོ་ཉིད་ཡིན་པའི་ཕྱིར། སངས་རྒྱས་འགྲོ་བའི་ཆོས་འཛིན་པ་སྟེ། སངས་རྒྱས་རྣམས་འདུས་ནས་ཐུན་མོང་དང་། ཐུན་མོང་མ་ཡིན་པའི་ཆོས་ཀྱི་འབེལ་བའི་གཏམ་མཛད་པ་རྣམས་འཆང་བའི་ངོ་བོ་ཉིད་ཡིན་པའི་ཕྱིར། དཔལ་ལྡན་སངས་རྒྱས་པདྨ་སྐྱེས་ཏེ། ཚོགས་གཉིས་ཀྱི་དཔལ་དང་ལྡན་ཞིང་། པདྨ་ལྟར་གོས་པ་མེད་པའི་ཆོས་རྣམས་ལས་འབྱུང་བའི་ཕྱིར།
ཀུན་མཁྱེན་ཡེ་ཤེས་མཛོད་འཛིན་པ་སྟེ། ཐམས་ཅད་མཁྱེན་པའི་ཡེ་ཤེས་ཚོགས་གཉིས་ཀྱིས་བསྡུས་པ་མ་ཚང་བ་མེད་པའི་མཛོད་རྟག་ཏུ་འཆང་བའི་ཕྱིར། རྒྱལ་པོ་སྒྱུ་འཕྲུལ་སྣ་ཚོགས་འཆང་སྟེ། འགྲོ་བ་སྣ་ཚོགས་པ་རྣམས་ལ་སྤྲུལ་པའི་སྒྱུ་འཕྲུལ་སྣ་ཚོགས་སྤྲོ་བ་ལ་བདག་པོར་གྱུར་ཅིང་། ཐམས་ཅད་སྤྲུལ་པའི་བྱེད་པ་པོ་ཡིན་པའི་ཕྱིར། ཆེ་བ་སངས་རྒྱས་རིག་སྔགས་རྒྱལ་ཏེ། སངས་རྒྱས་རྣམས་ཀྱི་རིག་སྔགས་ནི། ཤེར་ཕྱིན་ཡིན་ལ་དེའི་སྟོབས་ཀྱིས་འཇིག་རྟེན་དང་འཇིག་རྟེན་ལས་འདས་པའི། སྤྲུལ་པ་མཛད་པའི་བདག་ཉིད་ཆེན་པོ་ཡིན་པའི་ཕྱིར། སྔགས་དོན་ལས།
ཆེ་བ་སངས་རྒྱས་རིག་སྔགས་འཆང་ཞེས་གཏོན་ནས་སངས་རྒྱས་ཀྱི་རིག་སྔགས་ནི་གཟུངས་བཞི་རྣམས་ཏེ། ཆོས་དང་། དོན་དང་། སྔགས་དང་། བཟོད་པའི་མཚན་ཉིད་རྣམས་སོ། ། དེ་རྣམས་འཛིན་པས་ན། སངས་རྒྱས་རིག་སྔགས་འཆང་ངོ་། ། དེ་ཉིད་ཆེ་བ་སྟེ། ཀུན་ཏུ་འགྲོ་བ་ཉིད་ཀྱི་ཕྱིར་རོ། ། ཞེས་སོ།
༈ །གསུམ་པ་རིགས་སྔགས་སུ་སྟོན་ཚུལ་གྱི་ཁྱད་པར་ནི། རྡོ་རྗེ་རྣོན་པོ་རལ་གྲི་ཆེ། ། ཡི་གེ་མཆོག་སྟེ་རྣམ་པར་དག ། ཐེག་པ་ཆེན་པོ་སྡུག་བསྔལ་གཅོད། ། མཚོན་ཆ་ཆེན་པོ་རྡོ་རྗེ་ཆོས། ། རྡོ་རྗེ་ཟབ་མོ་ཛི་ན་ཛིག ། རྡོ་རྗེ་བློ་གྲོས་དོན་བཞིན་རིག ། ཕ་རོལ་ཕྱིན་པ་ཀུན་རྫོགས་པ། ། ས་རྣམས་ཀུན་གྱི་རྒྱན་དང་ལྡན། ། རྣམ་པར་དག་པ་བདག་མེད་ཆོས། །
ཡང་དག་ཡེ་ཤེས་ཟླ་འོད་བཟང་། ། བརྩོན་ཆེན་སྒྱུ་འཕྲུལ་དྲྭ་བ་སྟེ། ། རྒྱུད་ཀུན་གྱི་ནི་བདག་པོ་མཆོག ། རྡོ་རྗེའི་གདན་ནི་མ་ལུས་ལྡན། ། ཡེ་ཤེས་སྐུ་རྣམས་མ་ལུས་འཆང་། ། ཀུན་ཏུ་བཟང་པོ་བློ་གྲོས་བཟང་། ། ས་ཡི་སྙིང་པོ་འགྲོ་བ་འཛིན། ། སངས་རྒྱས་ཀུན་གྱི་སྙིང་པོ་ཆེ། ། སྤྲུལ་པའི་འཁོར་ལོ་སྣ་ཚོགས་འཆང་། ། ཞེས་བཅོམ་ལྡན་འདས་ཉིད་རིག་སྔགས་ཀྱི་ངོ་བོར་སྟོན་པའི་ཚུལ་ལས།
དང་པོར་རྡོ་རྗེ་རྣོན་པོ་ཞེས་བྱ་སྟེ། ཆོས་ཐམས་ཅད་བདག་མེད་པར་ཡང་དག་པར་རྟོགས་པའི་ཕྱིར། རལ་གྲི་ཆེན་པོ་སྟེ། བདག་ལྟའི་རྩ་བ་ཅན་གྱི་ཉོན་མོངས་པའི་ཤིང་ཆེན་པོ་གཅོད་པར་མཛད་པའི་ཕྱིར། ཡི་གེ་མཆོག་སྟེ། ཤེར་ཕྱིན་གྱི་ངོ་བོ་ཉིད་འགྱུར་མེད་ཆོས་ཀྱི་སྐུ་ཡིན་པའི་ཕྱིར་རོ། ། རྣམ་པར་དག་པ་སྟེ། རྣམ་རྟོག་གི་དྲི་མ་མི་མངའ་བའི་ཕྱིར། མདོར་ན་ཤེས་རབ་དྲི་མ་མེད་པས་ཉོན་མོངས་དང་སྡུག་བསྔལ་མ་ལུས་པ་བཅད་ཅིང་། ཆོས་ཀྱི་སྐུ་བརྙེས་པ་ནི།
བཛྲ་ཏིཀྵྞ་ཞེས་བྱ་བའི་སྔགས་ཀྱི་དོན་ནོ། ། ཐེག་པ་ཆེན་པོ་སྟེ། ཐབས་ཤེས་བླ་ན་མེད་པའི་ངོ་བོ་ཡིན་པའི་ཕྱིར། སྡུག་བསྔལ་གཅོད་པ་སྟེ། ཉེ་བར་ལེན་པའི་ཕུང་པོ་ལྔ་མ་ལུས་པ་སྤོང་བར་མཛད་པའི་ཕྱིར། མཚོན་ཆ་ཆེན་པོ་སྟེ། སེམས་ཅན་མ་ལུས་པའི་ཐེ་ཚོམ་ཐམས་ཅད་གཅོད་པའི་ཕྱིར། རྡོ་རྗེ་ཆོས་ཏེ། གཉིས་སུ་མེད་པའི་ཡེ་ཤེས་ཀྱི་དོན་སྟོན་པའི་ཕྱིར། དེ་ལྟར་ན་ཐེག་པ་ཆེན་པོས་སྡུག་བསྔལ་གཅོད་པའི་ཚུལ་ཏེ།
དུ་ཁཿཚེ་ད་ཞེས་པའི་སྔགས་དོན་ནོ། ། རྡོ་རྗེ་ཟབ་མོ་སྟེ། གཟུང་འཛིན་ལ་སོགས་པའི་རྟོག་པ་དང་བྲལ་བའི་ཡེ་ཤེས་ཀྱི་རང་བཞིན་ཡིན་པའི་ཕྱིར། ཛི་ན་ཛིག་སྟེ། དེ་ལྟ་བུའི་ཐེག་ཆེན་གྱིས་ཉན་ཐོས་དང་རང་སངས་རྒྱས་ཀྱི་རྒྱལ་བ་དག་ལས་ཀྱང་རྒྱལ་བའི་ཕྱིར། རྡོ་རྗེ་བློ་གྲོས་ཏེ། སོ་སོ་ཡང་དག་རིག་བཞིའི་སྒོམ་པ་ཡོངས་སུ་རྫོགས་པས། རྡོ་རྗེ་ལྟར་མི་ཕྱེད་ཅིང་མཉམ་པ་མེད་པའི་བློ་གྲོས་དང་ལྡན་པའི་ཕྱིར། དོན་བཞིན་རིག་པ་སྟེ། བློ་གྲོས་ཟབ་མོ་དང་ལྡན་པ་དེ་ཉིད་ཀྱི་ཕྱིར་རོ། །
དེ་ལྟར་ཐོགས་པ་མེད་པའི་ཤེས་རབ་ཀྱིས། སངས་རྒྱས་ཀྱི་ཆོས་རྣམས་ཐུགས་སུ་ཆུད་པར་འགྱུར་བ་ནི། པྲཛྙཱ་ཛྙ་ན་ཞེས་པའི་སྔགས་དོན་ནོ། ། ཕ་རོལ་ཕྱིན་པ་ཀུན་རྫོགས་པ་སྟེ། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་བཅུ་གཉིས་དང་། དབྱངས་ཀྱི་ཡི་གེ་བཅུ་གཉིས་སྦྱར་ནས། སྔར་བཤད་ཟིན་པ་ལྟར། ཕ་རོལ་ཏུ་ཕྱིན་པ་ཐམས་ཅད་ཡོངས་སུ་རྫོགས་པར་མངའ་བའི་ཕྱིར། ས་རྣམས་ཀུན་གྱི་རྒྱན་དང་ལྡན་པ་སྟེ། དེ་ཡང་ས་བཅུ་གཉིས་དང་།
ཡི་གེ་བཅུ་གཉིས་སྦྱར་ནས་བཤད་ཟིན་པ་ལྟར། ས་རྣམས་ཉིད་རྒྱན་ཡིན་པས། དེ་དག་དང་ལྡན་པའི་ཕྱིར། རྣམ་པར་དག་པ་སྟེ། ཕྱིན་ཅི་ལོག་ཐམས་ཅད་དང་བྲལ་བའི་ངོ་བོ་ཡིན་པའི་ཕྱིར། བདག་མེད་ཆོས་ཏེ། ཕྱིན་ཅི་མ་ལོག་པའི་དོན་སྟོན་པའི་ཕྱིར། ཡང་དག་ཡེ་ཤེས་ཏེ། སངས་རྒྱས་ཉིད་ཀྱི་འབྲས་བུ་ལ་བསླུ་བ་མེད་པའི་ཡེ་ཤེས་ཡིན་པའི་ཕྱིར། ཟླ་འོད་བཟང་ཞེས་ཏེ།
མ་རིག་པའི་མུན་པ་སེལ་བའི་འོད་ཟེར་ཟླ་བའི་དཀྱིལ་འཁོར་ལྟར། གསལ་ཞིང་མཛེས་པ་དང་ལྡན་པའི་ཕྱིར། དེ་ལྟར་བདག་མེད་པའི་ཆོས་ཐུགས་སུ་ཆུད་པས། ཡེ་ཤེས་ཀྱི་བདག་ཉིད་ཅན་གྱི་སྐུ་བརྙེས་པ་ནི། ཛྙཱ་ན་ཀ་ཡ་ཞེས་པའི་སྔགས་དོན་ནོ། ། བརྩོན་ཆེན་སྒྱུ་འཕྲུལ་དྲྭ་བ་སྟེ། གཞན་དོན་གྱིས་བརྩོན་འགྲུས་མཐར་ཕྱིན་པས། གདུལ་བྱ་རྣམས་འདྲེན་པར་བྱེད་པའི་རང་བཞིན་ཅན་གྱི་སྒྱུ་འཕྲུལ་ཆེན་པོ་དང་ལྡན་པའི་ཕྱིར། རྒྱུད་ཀུན་གྱི་ནི་བདག་པོ་མཆོག་སྟེ། སྔགས་དང་ཕྱག་རྒྱ་ལ་སོགས་པའི་སྤྲུལ་པ་སྣ་ཚོགས་པའི་གཟུགས་ཀྱིས་བྱ་བ་དང་།
སྤྱོད་པ་དང་། རྣལ་འབྱོར་གྱི་རྒྱུད་ཐམས་ཅད་ལ་དབང་སྒྱུར་བའི་གཙོ་བོ་ཡིན་པའི་ཕྱིར། དེ་ལྟར་རྒྱུད་ཐམས་ཅད་ཀྱི་བདག་པོ་མཆོག་ཏུ་གྱུར་པས་ན། གསུང་གི་འཁོར་ལོ་ཐམས་ཅད་སྐོར་བ་སྟེ། ཝ་གི་ཤྭ་ར་ཞེས་པའི་སྔགས་དོན་ནོ། ། རྡོ་རྗེའི་གདན་ནི་མ་ལུས་པ་དང་ལྡན་པ་སྟེ། ཏིང་ངེ་འཛིན་མ་ལུས་པའི་རང་བཞིན་ཅན་གྱི་རྡོ་རྗེའི་སྐྱིལ་མོ་ཀྲུང་བདུད་ཐམས་ཅད་ལས་རྒྱལ་བར་བྱེད་པ་ཉིད་ལ་གནས་པའི་ཕྱིར། ཡེ་ཤེས་སྐུ་རྣམས་མ་ལུས་འཆང་བ་སྟེ། ཡེ་ཤེས་ལྔའི་རང་བཞིན་ཡི་གེ་ལྔའི་སྔགས་ཀྱི་དེ་ཁོ་ན་ཉིད་ཀྱི་ངོ་བོ་ཡིན་པའི་ཕྱིར། དེ་ཡང་དེ་བཞིན་གཤེགས་པ་རྣམས་ཀྱི་ཆོས་ཡོངས་སུ་རྫོགས་པའི་མཚན་མ་དང་མཚོན་པར་གྱུར་པ་ནི།
ཆོས་ཐམས་ཅན་ཡི་གེ་ལྔས་མཚོན་པ་སྟེ། ཨ་ནི་ཆོས་ཐམས་ཅད་ཀྱི་སྒོའོ། ། ར་ནི་ཆོས་ཐམས་ཅད་རྡུལ་དང་བྲལ་བ་དང་། སངས་རྒྱས་ཐམས་ཅད་ཐུགས་རྗེ་ཆེན་པོའི་ཆགས་པས་ཆགས་པར་མཛད་པའོ། ། པ་ནི་སྐྱེ་བ་མེད་པ་དང་། ཐུགས་རྗེ་ཆེན་པོའི་ཐབས་ཀྱི་བདག་ཉིད་དུ་གྱུར་པས་དོན་དམ་པའོ། ། ཙ་ནི་ས་དང་ཕ་རོལ་ཏུ་ཕྱིན་པ་ལ་སོགས་པའི་སྤྱོད་པ་དང་། དེ་དག་གི་རྒྱུ་དང་བྲལ་བ་ཡིན་པའི་ཕྱིར། ན་ནི་ནམ་མཁའ་དང་འདྲ་བར་ཉེ་བར་དམིགས་པའི་སྒྲིབ་པ་ཐམས་ཅད་དང་བྲལ་བའི་ཆོས་ཀྱི་མཐར་ཐུག་པའོ། ། ཞེས་སོ། །
དེ་ལྟར་ཡི་གེ་ལྔའི་རང་བཞིན་ཡེ་ཤེས་ལྔའི་སྐུ་འཆང་བ་ནི། ཨ་ར་པ་ཙ་ན་ཞེས་པའི་སྔགས་དོན་ནོ། ། ཀུན་ཏུ་བཟང་པོ་སྟེ། རྣམ་པ་ཐམས་ཅད་དུ་སེམས་ཅན་ཐམས་ཅད་ཀྱི་མངོན་པར་འདོད་པའི་དོན་བཟང་པོ་མཛད་པའི་ཕྱིར་དང་། རྣམ་པ་ཀུན་ཏུ་དགེ་བ་བྱང་ཆུབ་ཀྱི་སེམས་རྡོ་རྗེའི་རང་བཞིན་ཡིན་པའི་ཕྱིར། བློ་གྲོས་བཟང་པོ་སྟེ། བདག་དང་གཞན་གྱི་ཕན་པ་ཐམས་ཅད་བསྐྱེད་ཅིང་། དྲི་མ་མེད་པས་མཛེས་པའི་བློ་གྲོས་མངའ་བའི་ཕྱིར། སའི་སྙིང་པོ་སྟེ། ས་བཞིན་དུ་མི་འགྱུར་བར་སེམས་ཅན་ཐམས་ཅད་ཀྱི་བདེ་ལེགས་ཀྱི་གནས་དང་རྒྱུར་གྱུར་པའི་ཕྱིར།
འགྲོ་བ་འཛིན་པ་སྟེ། འགྲོ་བ་མ་ལུས་པ་འཛིན་ཅིང་འཚོ་བར་བྱེད་པའི་རྟེན་ཚོགས་གཉིས་ཀྱི་བདག་ཉིད་ཅན་ཡིན་པའི་ཕྱིར། སངས་རྒྱས་ཀུན་གྱི་སྙིང་པོ་ཆེ་སྟེ། གརྦ་ཞེས་པའི་སྒྲ་ནི་སྐྱེད་པ་ལ་ཡང་ཡོད་དེ། མངའ་བ་བཞིན་ནོ། ། ཞེས་པ་ལྟར། དུས་གསུམ་གྱི་སངས་རྒྱས་ཐམས་ཅད་ཀྱི་སྐྱེ་གནས་ཆེན་པོ་བྱང་ཆུབ་ཀྱི་སེམས་ཀྱི་བདག་ཉིད་ཡིན་པའི་ཕྱིར། སྤྲུལ་པའི་འཁོར་ལོ་སྣ་ཚོགས་འཆང་བ་སྟེ། དེ་བཞིན་གཤེགས་པ་དཔག་ཏུ་མེད་པའི་སྤྲུལ་པའི་དཀྱིལ་འཁོར་འཛིན་པར་མཛད་པའི་ཕྱིར་དང་། རྣམ་པ་སྣ་ཚོགས་པའི་འཇིག་རྟེན་དང་འཇིག་རྟེན་ལས་འདས་པའི་ལྷ་རྣམས་ཀྱི་སྤྲུལ་པ་འཛིན་པའི་ཕྱིར་རོ།
༈ །གསུམ་པ་དོན་བསྡུ་བ་ནི། དངོས་པོ་ཀུན་གྱི་རང་བཞིན་མཆོག ། དངོས་པོ་ཀུན་གྱི་རང་བཞིན་འཛིན། ། སྐྱེ་མེད་ཆོས་ཏེ་སྣ་ཚོགས་དོན། ། ཆོས་ཀུན་ངོ་བོ་ཉིད་འཆང་བ། ། ཤེས་རབ་ཆེན་པོས་སྐད་ཅིག་ལ། ། ཆོས་ཀུན་ཁོང་དུ་ཆུད་པ་འཆང་། ། ཆོས་ཀུན་མངོན་པར་རྟོགས་པ་སྟེ། ཐུབ་པ་བློ་མཆོག་འབྱུང་པོའི་མཐའ། ། མི་གཡོ་རབ་ཏུ་དང་བའི་བདག །
རྫོགས་པའི་སངས་རྒྱས་བྱང་ཆུབ་འཆང་། ། སངས་རྒྱས་ཀུན་གྱི་མངོན་སུམ་པ། ། ཡེ་ཤེས་མེ་ལྕེ་འོད་རབ་གསལ། ། ཞེས་པ་ལ། དངོས་པོ་ཀུན་གྱི་རང་བཞིན་མཆོག་སྟེ། དངོས་པོ་ཐམས་ཅད་ཀྱི་རང་བཞིན་སྐྱེ་མེད་སྟོང་པ་དང་། ཡང་དག་པའི་མཐའ་ཆོས་ཀྱི་སྐུའི་རང་བཞིན་ཡིན་པའི་ཕྱིར། དངོས་པོ་ཀུན་གྱི་རང་བཞིན་འཛིན་ཏེ། ཆོས་ཀྱི་སྐུའི་རང་བཞིན་དེ་རྟག་ཏུ་མི་འབྲལ་བར་འཆང་བའི་ཕྱིར། སྐྱེ་མེད་ཆོས་ཏེ་སྣ་ཚོགས་དོན། །
ཞེས་བྱ་སྟེ། དོན་དམ་པར་སྐྱེ་བ་མེད་པའི་ཆོས་གང་དང་ལྡན་པ་དེ་ཉིད་ཀུན་རྫོབ་ཏུ་འགྲོ་བ་མ་ལུས་པ་ལ་ཕན་འདོགས་པའི་དོན་སྣ་ཚོགས་བྱེད་པའི་ཕྱིར། ཆོས་ཀུན་ངོ་བོ་ཉིད་འཆང་བ་སྟེ། ཕུང་པོ་ལ་སོགས་པ་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་གྱི་ངོ་བོ་ཉིད་དེ། དེ་བཞིན་ཉིད་དང་ཡང་དག་པའི་མཐའ་དང་། ཆོས་ཀྱི་དབྱིངས་ཞེས་བྱ་བ་དེ་དག་ཡང་དག་པ་ཇི་ལྟ་བ་བཞིན་དུ་འཛིན་པའི་ཕྱིར། སྔགས་དོན་ལས། འདིའི་ཤེས་བྱེད་དུ། དེ་ལྟར་ཡང་། ཡེ་ཤེས་ཞབས་ཀྱིས་གསུངས་པ།
ཡང་དག་བྱང་ཆུ་སེམས་བསྐྱེད་དང་། བྱམས་པ་ཆེན་པོ་རབ་སྦྱོར་ཏེ། ། ཆོས་རྣམས་ཐམས་ཅད་བདག་མེད་ཅེས། ། དེ་ལྟར་ཤེས་ནས་རྣམ་པར་གྲོལ། ། ཞེས་དྲངས་སོ། ། ཤེས་རབ་ཆེན་པོས་སྐད་ཅིག་ལ། ཆོས་ཀུན་ཁོང་དུ་ཆུད་པར་འཆང་བ་སྟེ། ཤེས་བྱ་ཐམས་ཅད་ཐུགས་སུ་ཆུད་པའི་ངོ་བོ་ཉིད་ཀྱི་ཤེས་རབ་ཀྱིས་དུས་སྐད་ཅིག་མ་གཅིག་ལ་ཆོས་ཐམས་ཅད་རབ་ཏུ་རྟོགས་ཤིང་འཛིན་པའི་ཕྱིར། ཆོས་ཀུན་མངོན་པར་རྟོགས་པ་སྟེ། འདུས་བྱས་དང་།
འདུས་མ་བྱས་དང་། ཟག་བཅས་དང་། ཟག་མེད་དང་། འཇིག་རྟེན་དང་། འཇིག་རྟེན་ལས་འདས་པའི་དབྱེ་བས་ཕྱེ་བའི། ཆོས་ཐམས་ཅད་རྣམ་པ་ཐམས་ཅད་དུ་ཐུགས་སུ་ཆུད་པའི་ཕྱིར། ཐུབ་པ་བློ་མཆོག་སྟེ། སྐུ་གསུང་ཐུགས་ཐུབ་པ་དང་ལྡན་ཞིང་ཆོས་ཐམས་ཅད་ཐུགས་སུ་ཆུད་པའི་བློ་མཆོག་ཏུ་གྱུར་པའི་ཕྱིར། འབྱུང་པོའི་མཐའ་སྟེ། འགྲོ་བ་རྣམས་ཀྱི་མཐར་ཐུག་པ་མི་གནས་པའི་མྱ་ངན་ལས་འདས་པའི་ངོ་བོ་ཉིད་ཡིན་པའི་ཕྱིར།
མི་གཡོ་བ་སྟེ། གནས་ངན་ལེན་དང་རྣམ་རྟོག་ཐམས་ཅད་སྤངས་པས། ཏིང་ངེ་འཛིན་བརྟན་ཞིང་མི་འགྱུར་བར་གནས་པའི་ཕྱིར། རབ་དུ་དང་བའི་བདག་སྟེ། མ་རིག་པ་དང་འདོད་ཆགས་ལ་སོགས་པའི་རྙོག་པ་ཐམས་ཅད་དང་བྲལ་བས། དྲི་མ་མེད་པའི་སྐུའི་རང་བཞིན་ཡིན་པའི་ཕྱིར། རྫོགས་པའི་སངས་རྒྱས་བྱང་ཆུབ་འཆང་བ་སྟེ། ཆོས་ཐམས་ཅད་མཉམ་པ་ཉིད་དུ་རྟོགས་པའི་བདག་ཉིད་ཟད་པ་དང་། མི་སྐྱེ་བའི་ཡེ་ཤེས་མཐར་ཐུག་པའི་བྱང་ཆུབ་འཛིན་པར་མཛད་པའི་ཕྱིར། དེ་བས་ན་སངས་རྒྱས་ཀུན་གྱི་མངོན་སུམ་པ་སྟེ།
སངས་རྒྱས་ཐམས་ཅད་ཀྱི་བྱང་ཆུབ་ཀྱི་ངོ་བོ་ཉིད་རང་རིག་པའི་བདག་ཉིད་དུ་རྟོགས་པའི་ཕྱིར། ཡེ་ཤེས་མེ་ལྕེ་འོད་རབ་གསལ་བ་སྟེ། སྒྲིབ་པ་ཐམས་ཅད་ལས་རྣམ་པར་གྲོལ་བའི་ཡེ་ཤེས་མེ་ལྕེ་དང་འདྲ་བའི་འོད་ཀྱིས་ཤེས་བྱ་ཐམས་ཅད་སྣང་བར་བྱེད་པའི་བདག་ཉིད་ཅན་ཡིན་པའི་ཕྱིར། ༈ བཞི་པ་རིན་འབྱུང་གི་སྒོ་ནས་མཉམ་ཉིད་ཡེ་ཤེས་ལ་བསྟོད་པ་ལ་གསུམ། མདོར་བསྟན་པ། རྒྱས་པར་བཤད་པ། དོན་བསྡུ་བའོ། ། དང་པོ་ནི། འདོད་པའི་དོན་སྒྲུབ་དམ་པ་སྟེ། ། ངན་སོང་ཐམས་ཅད་རྣམ་སྦྱོང་བ། །
མགོན་པོ་སེམས་ཅན་ཀུན་གྱི་མཆོག ། སེམས་ཅན་ཐམས་ཅད་རབ་གྲོལ་བྱེད། ། ཉོན་མོངས་གཡུལ་དུ་གཅིག་དཔའ་བ། ། མི་ཤེས་དགྲ་ཡི་དྲེགས་པ་འཇོམས། ། བློ་ལྡན་སྒེག་འཆང་དཔལ་དང་ལྡན། ། བརྟན་པོ་མི་སྡུག་གཟུགས་འཆང་བ། ། ཞེས་པ་ལ། འདོད་པའི་དོན་སྒྲུབ་དམ་པ་སྟེ། འདོད་དོན་གྱི་གཙོ་བོ་རྫོགས་པའི་སངས་རྒྱས་ཉིད་དང་། ཞར་བྱུང་མཐོ་རིས་དང་།
ལོངས་སྤྱོད་དང་། དབང་ཕྱུག་དང་། རིག་འཛིན་ལ་སོགས་པ་ཐམས་ཅད་རྫོགས་པར་སྩོལ་བའི་ཕུལ་དུ་བྱུང་བ་ཡིན་པའི་ཕྱིར། ངན་སོང་ཐམས་ཅད་རྣམ་སྦྱོང་བ་སྟེ། ངན་སོང་གསུམ་དུ་འཇུག་པའི་ལས་ཀྱི་གཉེན་པོར་གྱུར་པ། ཐར་པ་དང་རྗེས་སུ་མཐུན་པའི་ཆོས་རྣམས་སྟོན་པར་མཛད་པའི་ཕྱིར་དེ་ཉིད་ཀྱིས་ན། མགོན་པོ་སེམས་ཅན་ཀུན་གྱི་མཆོག་སྟེ། གཞན་དོན་བྱ་བ་ལ་མངོན་པར་བརྩོན་པས། མགོན་མེད་པའི་སེམས་ཅན་རྣམས་ཀྱི་མགོན་དམ་པར་གྱུར་པའི་ཕྱིར། སེམས་ཅན་ཐམས་ཅད་རབ་གྲོལ་བྱེད་པ་སྟེ།
གདུལ་བྱ་རྣམས་ཀྱི་མོས་པ་དང་། དབང་པོ་སོགས་དང་འཚམ་པར་རྣམ་གྲོལ་གྱི་ལམ་བསྟན་པའི་སྒོ་ནས་ཉོན་མོངས་པའི་འཆིང་བ་ཐམས་ཅད་ལས་གྲོལ་བར་མཛད་པའི་ཕྱིར། ཉོན་མོངས་གཡུལ་དུ་གཅིག་དཔའ་བ་སྟེ། བདག་ཏུ་ཞེན་པའི་རྩ་བ་ཅན་གྱི་ཆགས་སོགས་ཉོན་མོངས་པ་དང་། ལྷན་ཅིག་གཡུལ་སྤྲོད་པ་ན། ཟླ་མེད་པར་དཔའ་བ་ཡིན་པའི་ཕྱིར། མི་ཤེས་དགྲ་ཡི་དྲེགས་པ་འཇོམས་པ་སྟེ། བདེན་པ་སོགས་ལ་ཕྱིན་ཅི་ལོག་ཏུ་འཇུག་པ། མི་ཤེས་པའམ་གཏི་མུག་ནི། དགེ་བའི་ཕྱོགས་ཀྱི་བར་ཆད་བྱེད་པས་དགྲ་ཡིན་ལ།
དེའི་དྲེགས་པ་ནི་བདག་ཉིད་གཅིག་པུས་སེམས་ཅན་མ་ལུས་པ་རྣམས་མི་ཤེས་པའི་ཞགས་པས་བཅིངས་ནས། ངན་སོང་གསུམ་དུ་ལྟུང་བར་བྱའོ། ། ཞེས་བརྙས་པ་དང་བཅས་པ་སྟེ། དེ་ཉིད་ངེས་པར་བཅོམ་པའི་ཕྱིར། བློ་ལྡན་སྒེག་འཆང་དཔལ་དང་ལྡན་པ་སྟེ། དྲི་མ་མེད་པའི་ཤེས་རབ་ཀྱི་ངོ་བོར་གྱུར་ཀྱང་། སྒེག་པ་ལ་སོགས་པའི་ཉམས་དང་ལྡན་པའི་གཟུགས་སྣ་ཚོགས་པས། གདུལ་བྱའི་སྐྱེ་བོ་རྣམས་ཀྱི་དོན་ཐམས་ཅད་རྫོགས་པར་མཛད་པའི་ཕྱིར། འདི་ལ་འགྲེལ་ཆེན་དུ། དཔལ་ལྡན་བློ་དང་སྒེག་པ་འཆང་།
ཞེས་དང་། སྔགས་དོན་ལས། དཔལ་ལྡན་དྷཱིཿསྟེ་སྒེག་འཆང་བ། ། ཞེས་ཀྱང་བཤད་མོད། ཚིག་སྔ་མ་ཉིད་རིགས་པར་དགག་སྒྲུབ་དང་བཅས་ཏེ་འགྲེལ་ཆེན་ཉིད་ལས་གསུངས་སོ། ། བརྟན་པོ་མི་སྡུག་གཟུགས་འཆང་བ་སྟེ། བདུད་ལ་སོགས་པའི་དགྲ་ཐམས་ཅད་འཇོམས་པ་ལ་དཔའ་ཞིང་། གང་གིས་ཀྱང་མི་འཇིགས་པར་བརྟན་པའི་གཟུགས་དང་། ཤིན་ཏུ་དྲག་ཅིང་མི་བཟད་པར་འཇིགས་སུ་རུང་བའི་ཁྲོ་བོའི་གཟུགས་འཛིན་པའི་ཕྱིར། ༈ གཉིས་པ་རྒྱས་པར་བཤད་པ་ལ་གཉིས།
གཞན་དོན་སྒྲུབ་པའི་ལམ་དང་། འབྲས་བུ་མངོན་དུ་བྱེད་ཚུལ་ལོ། ། དང་པོ་ལ་བཞི། ཇི་ལྟར་མཛད་པའི་ཚུལ། མཛད་པ་པོའི་རྣམ་པ། ལམ་རང་གི་ངོ་བོ་ལམ་གྱི་ངེས་པར་འབྱུང་ཚུལ་ལོ། ། དང་པོ་ནི། ལག་པ་བརྒྱ་པོ་ཀུན་བསྐྱོད་ཅིང་། ། གོམ་པའི་སྟབས་ཀྱིས་གར་བྱེད་པ། ། དཔལ་ལྡན་ལག་པ་བརྒྱས་གང་ལ། །
ནམ་མཁའ་ཁྱབ་པར་གར་བྱེད་པ། ། ས་ཡི་དཀྱིལ་འཁོར་གཞི་ཡི་ཁྱོན། ། རྐང་པ་ཡ་གཅིག་མཐིལ་གྱིས་གནོན། ། རྐང་མཐེབ་སེན་མོའི་ཁྱོན་གྱི་ཀྱང་། ། ཚངས་པའི་ཡུལ་ས་རྩེ་ནས་གནོན། ། དོན་གཅིག་གཉིས་མེད་ཆོས་ཀྱི་དོན། ། དམ་པའི་དོན་ནི་འཇིག་པ་མེད། ། རྣམ་རིག་སྣ་ཚོགས་གཟུགས་དོན་ཅན། ། སེམས་དང་རྣམ་ཤེས་རྒྱུད་དང་ལྡན། ། དངོས་དོན་མ་ལུས་རྣམས་ལ་དགའ། །
སྟོང་པ་ཉིད་དགའ་འདོད་ཆགས་བློ། ། སྲིད་པའི་འདོད་ཆགས་སོགས་སྤངས་པ། ། སྲིད་གསུམ་དགའ་བ་ཆེན་པོ་སྟེ། ། ཞེས་པ་སྟེ། སྒེག་པ་དང་དཔའ་བ་ལ་སོགས་པ་གར་གྱི་བྱེ་བྲག་གིས། ཕྱག་བརྒྱ་དང་། ཞབས་བརྒྱ་ལ་སོགས་པས་ནམ་མཁའི་ཁམས་ཐམས་ཅན་ཁྱབ་ཅིང་། སྒྱུ་འཕྲུལ་ཆེན་པོའི་གར་གྱི་དབང་ཕྱུག་ཏུ་གྱུར་པ་ཡང་བཅོམ་ལྡན་འདས་ཉིད་དོ་ཞེས་སྟོན་པ་ནི། ལག་པ་བརྒྱ་པོ་ཀུན་བསྐྱོད་ཅིང་། ། ཅེས་ཏེ།
སེམས་ཅན་སྡུག་བསྔལ་བ་རྣམས་ལ་ཕྱག་ངར་བརྒྱས་སྡུག་བསྔལ་སེལ་བར་བྱེད་ཅིང་། དེའི་ཆེད་དུ་བསྐྱོད་པའི་ཕྱིར། གོམ་པའི་སྟབས་ཀྱིས། གར་བྱེད་པ་སྟེ། རྫུ་འཕྲུལ་དང་ཆོ་འཕྲུལ་རྣམས་ཀྱིས་མགུ་བར་མཛད་ནས། མི་གནས་པའི་མྱང་འདས་ལ་འཇོག་པའི་ཕྱིར་དུ། གཡས་བརྐྱང་དང་། གཡོན་བརྐྱང་ལ་སོགས་པའི་གར་དུ་མ་མཛད་པའི་ཕྱིར། ནམ་མཁའ་ལ་སྤྱོད་བྱའི་གར་བསྟན་པའི་ཕྱིར་དུ། དཔལ་ལྡན་ལག་པ་བརྒྱས་གང་ལ། །
ནམ་མཁའ་ཁྱབ་པར་གར་བྱེད་པ་ཞེས་ཏེ། ཚོགས་གཉིས་ཀྱི་དཔལ་དང་ལྡན་པའི་ལག་པ་བརྒྱས་ཡུལ་གང་ལ་ཕན་པར་གཟིགས་པ་ནི། ནམ་མཁའ་ཁྱབ་པར་བསྐྱོད་ཅིང་། ཡོངས་སུ་བསྐོར་བའི་ཚུལ་གྱིས་སེམས་ཅན་རྣམས་ཀྱི་དོན་མཛད་པའི་གར་གྱི་དབང་ཕྱུག་དམ་པ་ཡིན་པའི་ཕྱིར། འཇིག་རྟེན་ལས་འདས་པའི་གར་གྱི་ཁྱད་པར་སྟོན་པའི་ཕྱིར་དུ། ས་ཡི་དཀྱིལ་འཁོར་གཞི་ཡི་ཁྱོན། ། རྐང་པ་ཡ་གཅིག་མཐིལ་གྱིས་གནོན། ། ཞེས་ཏེ། ས་ཆེན་པོའི་དཀྱིལ་འཁོར་གྱི་གཞིའི་ཁྱོན་ནམ་ངོས་ཐམས་ཅད། ཞབས་ཡ་གཅིག་གི་མཐིལ་གྱིས་ཀྱང་གནོན་ཅིང་ཁྱབ་པར་མཛད་པའི་ཕྱིར།
རྐང་མཐེབ་སེན་མོའི་ཁྱོན་གྱིས་ཀྱང་། ཚངས་པའི་ཡུལ་ས་རྩེ་ནས་གནོན་པ་སྟེ། ཞབས་དེའི་མཐེ་བོའི་སེན་མོ་ཙམ་གྱིས་ཀྱང་། ཚངས་པའི་ཡུལ་ས་སྟེ། སྲིད་པའི་རྩེ་མོའི་སྟེང་ན་ནམ་མཁའི་མཐར་ཐུག་པའི་གཟུགས་སུ། མུ་སྟེགས་པ་རྣམས་ཀྱིས་ཡོངས་སུ་བཏགས་པ་སྟེ། དེའི་སྟེང་ནས་གནོན་པར་མཛད་པའི་ཕྱིར། ཞེས་འགྲེལ་ཆེན་དུ་འཆད་ལ། དོན་དུ་ན། རྫུ་འཕྲུལ་གྱིས་འདུལ་བའི་སྐྱེ་བོ་ལ་ཕན་པའི་ཕྱིར་དུ།
རྐང་མཐེབ་ཀྱི་སེན་མོ་ཙམ་གྱིས་ཀྱང་། ཚངས་པའི་ཡུལ་གྱི་རྩེ་མོ་མན་ཆད་ཁྱབ་པར་སྟོན་པའི་ཕྱིར། དེ་དག་ཀྱང་གདུལ་བྱའི་དབང་གིས་བསྟན་པ་ཙམ་ཡིན་གྱི། ངེས་པའི་དོན་དུ་ན། དོན་གཅིག་གཉིས་མེད་ཆོས་ཀྱི་དོན། ། དམ་པའི་དོན་ནི་འཇིག་པ་མེད། ། ཅེས་ཏེ། སྤྲོས་པ་ཐམས་ཅད་དང་བྲལ་བའི་སྟོང་པ་ཉིད་དུ་རོ་གཅིག་ཅིང་། གཟུང་འཛིན་གཉིས་སུ་མེད་པའི་ཡེ་ཤེས་ཀྱི་ཆོས་ཀྱི་དོན་ཙམ་ཡིན་པའི་ཕྱིར་དང་། གནས་ལུགས་དམ་པའི་དོན་དེ་ནི།
ནམ་མཁའ་དང་འདྲ་བར་འཇིག་པ་མེད་པའི་ཕྱིར། དེ་ལྟར་ན་ཡང་། རྣམ་རིག་སྣ་ཚོགས་གཟུགས་དོན་ཅན་ཏེ། སྔོན་གོམས་པའི་ཐུགས་རྗེ་དང་སྨོན་ལམ་གྱི་མཐུས་རྣམ་རིག་སྣ་ཚོགས་པའི་གཟུགས་ཀྱི་སྣང་བས་འགྲོ་བ་རྣམས་ཀྱི་དོན་མཛད་པའི་ཕྱིར། སེམས་དང་རྣམ་ཤེས་རྒྱུད་དང་ལྡན་པ་སྟེ། རྟོག་བྲལ་ཡེ་ཤེས་ཀྱི་སེམས་དང་། རྟོགས་བཅས་རྣམ་པར་ཤེས་པའི་མཚན་ཉིད་ཅན་ཏེ། དེ་གཉིས་ཀྱི་རྒྱུད་དམ་རྒྱུན་རབ་ཏུ་དང་བ་མེ་ལོང་གི་ངོས་དང་འདྲ་བ་ལ་སྐལ་བ་དང་འཚམས་པའི་སྣང་བ་བསྐྱེད་པར་མཛད་པ་དང་ལྡན་པའི་ཕྱིར། དངོས་དོན་མ་ལུས་རྣམས་ལ་དགའ་བ་སྟེ། དངོས་པོ་ལ་མངོན་པར་ཞེན་པའི་སྐྱེ་བོ་རྣམས་ཀྱི་དོན་དུ།
རང་དང་སྤྱིའི་ཚུལ་གྱིས་དངོས་པོ་རྣམས་ལ་སྐྱེ་བ་དང་གནས་པ་ལ་སོགས་པའི། བརྡ་དང་ཐ་སྙད་རྣམས་སྦྱོར་བར་མཛད་པའི་ཕྱིར། སྟོང་པ་ཉིད་ལ་དགའ་བ་སྟེ། ཆོས་ཐམས་ཅད་ཀྱི་ཆོས་ཉིད་དེ་བཞིན་ཉིད་ལས། དོན་དམ་པར་མངོན་པར་ཞེན་པ་མེད་པའི་ཚུལ་གྱིས་སྤྲོ་བ་དང་ལྡན་པའི་ཕྱིར། དེས་ན་འདོད་ཆགས་བློ་སྟེ། དེ་ལྟར་དེ་བཞིན་ཉིད་ལ་ཞེན་པ་མེད་པའི་ཚུལ་གྱིས་ཞེན་པ་དེའི་ཕྱིར། སྲིད་པའི་འདོད་ཆགས་སོགས་སྤངས་པ་སྟེ། གཟུགས་དང་གཟུགས་མེད་པའི་ཁམས་གཉིས་ལ་མངོན་པར་ཞེན་པ་ནི་སྲིད་པའི་འདོད་ཆགས་ཏེ་དེ་ལས་འདས་པའི་ཕྱིར་དང་། སོགས་པའི་སྒྲས་འདོད་པའི་འདོད་ཆགས་མ་ལུས་པ་སྤངས་པའི་ཕྱིར།
སྲིད་གསུམ་དགའ་བ་ཆེན་པོ་སྟེ། དེ་ལྟར་ཆོས་ཉིད་ཐུགས་སུ་ཆུད་པས་སྲིད་པ་གསུམ་ལ་འདོད་ཆགས་དང་བྲལ་དུ་ཟིན་ཀྱང་། ཐུགས་རྗེ་ཆེན་པོས་སྲིད་པ་གསུམ་གྱི་སེམས་ཅན་རྣམས་འདོན་པར་བྱ་བའི་ཐབས་ལ་དགྱེས་པ་ཆེན་པོ་དང་ལྡན་པའི་ཕྱིར། ༈ གཉིས་པ་མཛད་པ་པོའི་རྣམ་པ་ནི། སྤྲིན་དཀར་དག་པ་བཞིན་དུ་དཀར། ། འོད་བཟང་སྟོན་ཀའི་ཟླ་བའི་འོད། ། ཉི་མ་འཆར་ཀའི་དཀྱིལ་ལྟར་མཛེས། ། སེན་མོའི་འོད་ནི་ཤས་ཆེར་དམར། ། ཅོད་པན་བཟང་པོ་མཐོན་ཀའི་རྩེ། ། སྐྲ་མཆོག་མཐོན་ཀ་ཆེན་པོ་ཅན། །
ནོར་བུ་ཆེན་པོ་འོད་ཆགས་དཔལ། ། སངས་རྒྱས་སྤྲུལ་པའི་རྒྱན་དང་ལྡན། ། ཞེས་པ་ལ། སྤྲིན་དཀར་དག་པ་བཞིན་དུ་དཀར་བ་སྟེ། ཆུ་འཛིན་དཀར་པོ་ཁ་དོག་གཞན་དང་མ་འདྲེས་པས་དག་པ་བཞིན་དུ། དྲི་མ་དང་བྲལ་བའི་ཤེས་རབ་ཀྱི་རང་བཞིན་ཅན་གྱི་སྐུ་དང་ལྡན་པའི་ཕྱིར། འོད་བཟང་སྟོན་ཀའི་ཟླ་བའི་འོད་དང་ལྡན་པ་སྟེ། དང་ཞེས་བསིལ་ལ་འགྲོ་བ་རྣམས་ཚིམ་པར་བྱེད་པའི་འོད་ཟེར་དཀར་པོ་དཔག་ཏུ་མེད་པ་མངའ་བའི་ཕྱིར་དང་། ཤེས་རབ་ཀྱི་འོད་ཟེར་འཕྲོ་བས་རྣམ་པར་མཛེས་པའི་ཕྱིར། ཉི་མ་འཆར་ཀའི་དཀྱིལ་ལྟར་མཛེས་པ་སྟེ།
ཐུགས་རྗེ་ཆེན་པོས་སེམས་ཅན་ལ་ཆགས་པའི་མདངས་ཀྱིས་ཕྱི་རོལ་ཏུ་འོད་དམར་པོས་མཛེས་པའི་ཕྱིར། སེན་མོའི་འོད་ནི་ཤས་ཆེར་དམར་བ་སྟེ། རྒྱུ་མཚན་སྔ་མ་དེ་ཉིད་ཀྱིས་ན་འོད་དམར་པོ་དང་ལྡན་པའི་སེན་མོ་མངའ་བའི་ཕྱིར། ཅོད་པན་བཟང་པོ་མཐོན་ཀའི་རྩེ་མོ་ཅན་ཏེ། རིན་པོ་ཆེ་མཐོན་ཀའི་རྩེའམ་མཆོག་གི་ཁ་དོག་ལྟར་སྔོ་ཞིང་མཛེས་པའི་ཟུར་ཕུད་ལྔ་དང་ལྡན་པའི་ཕྱིར། སྐྲ་མཆོག་མཐོན་ཀ་ཆེན་པོ་ཅན་ཏེ། ནོར་བུ་མཐོན་ཀ་ཆེན་པོ་ལྟར་ཤིན་ཏུ་སྔོ་བའི་སྐྲའི་མཆོག་འཆང་བའི་ཕྱིར། དེ་ཡང་མཐོན་ཀ་ནི་ཅུང་ཟད་སྔོ་བ། མཐོན་ཀ་ཆེན་པོ་ནི་ཤིན་ཏུ་སྔོ་བའོ། ། ནོར་བུ་ཆེན་པོ་འོད་ཆགས་དཔལ་ཏེ།
ཡིད་བཞིན་གྱི་ནོར་བུ་ཆེན་པོ་ལྟར་འགྲོ་བ་མ་ལུས་པའི་མངོན་པར་འདོད་པའི་དོན་མཐའ་དག་རྫོགས་པར་མཛད་པའི་ཕྱིར་དང་། སྤྲུལ་པའི་འོད་ཟེར་རྣམས་ཀྱིས་མཛེས་པའི་དཔལ་དང་ལྡན་པའི་ཕྱིར། སངས་རྒྱས་སྤྲུལ་པའི་རྒྱན་དང་ལྡན་པ་སྟེ། རིན་པོ་ཆེ་ལ་སོགས་པའི་རྒྱན་ཐམས་ཅད་ཟིལ་གྱིས་གནོན་པར་བྱེད་པའི་སངས་རྒྱས་ཀྱི་སྤྲུལ་པའི་རྒྱན་གྱིས་ཤིན་ཏུ་ལེགས་པར་བརྒྱན་པའི་ཕྱིར། ༈ གསུམ་པ་ལམ་རང་གི་ངོ་བོ་ནི། འཇིག་རྟེན་ཁམས་བརྒྱ་ཀུན་བསྐྱོད་པ། ། རྫུ་འཕྲུལ་རྐང་པའི་སྟོབས་ཆེན་ལྡན། ། དེ་ཉིད་དྲན་པ་ཆེན་པོ་འཆང་། ། དྲན་པ་བཞི་པོའི་ཏིང་འཛིན་རྒྱལ། ། བྱང་ཆུབ་ཡན་ལག་མེ་ཏོག་སྤོས། །
དེ་བཞིན་གཤེགས་པའི་ཡོན་ཏན་མཚོ། ། ལམ་གྱི་ཡན་ལག་བརྒྱད་ཚུལ་རིག ། ཡང་དག་སངས་རྒྱས་ལམ་རིག་པ། ། སེམས་ཅན་ཀུན་ལ་ཤས་ཆེར་ཆགས། ། ནམ་མཁའ་ལྟ་བུར་ཆགས་པ་མེད། ། སེམས་ཅན་ཀུན་གྱི་ཡིད་ལ་འཇུག ། སེམས་ཅན་ཀུན་གྱི་ཡིད་ལྟར་མགྱོགས། ། སེམས་ཅན་ཀུན་གྱི་དབང་དོན་ཤེས། ། སེམས་ཅན་ཀུན་གྱི་ཡིད་འཕྲོག་པ། ། ཕུང་པོ་ལྔ་དོན་དེ་ཉིད་ཤེས། །
རྣམ་དག་ཕུང་པོ་ལྔ་འཆང་བ། ། ཞེས་པ་ལ། འཇིག་རྟེན་ཁམས་བརྒྱ་ཀུན་བསྐྱོད་པ། ། རྫུ་འཕྲུལ་རྐང་པའི་སྟོབས་ཆེན་ལྡན། ། ཞེས་ཏེ། དེ་ལ་རྫུ་འཕྲུལ་གྱི་རྐང་པ་བཞི་ནི་འདུན་པ་དང་། བརྩོན་འགྲུས་དང་། སེམས་དང་། དཔྱོད་པའི་རྫུ་འཕྲུལ་གྱི་རྐང་པའོ། ། དེ་ཡང་ཡུལ་ལ་མངོན་དུ་ཕྱོགས་པའི་འདུན་པས་ནི།
ཆོས་དེ་དག་མངོན་པར་བསྒྲུབ་བོ། ། དེ་ལ་བཞུགས་པའི་བརྩོན་འགྲུས་ཀྱིས་ནི་རྫོགས་པར་བྱེད་དོ། ། ངོ་བོ་ལ་རྟོག་པར་བྱེད་པའི་སེམས་ཀྱིས་ནི་འཇོག་པར་བྱེད་དོ། ། ཁྱད་པར་ལ་མཁས་པའི་དཔྱོད་པས་ནི། དེ་དག་རྣམ་པར་འབྱེད་པར་བྱེད་དོ། ། དེ་ལྟ་བུའི་རྫུ་འཕྲུལ་གྱི་རྐང་པའི་སྟོབས་ཆེན་པོ་དང་ལྡན་པས། འཇིག་རྟེན་གྱི་ཁམས་མཐའ་ཡས་པ་བསྐྱོད་ཅིང་གནོན་པར་མཛད་པའི་ཕྱིར། འདིར་འཇིག་རྟེན་གྱི་ཁམས་བརྒྱ་ཞེས་པ་ནི་ཉེ་བར་མཚོན་པ་ཙམ་སྟེ། གཞན་དུ་ན་ས་བཅུ་པའི་མདོ་ལས་རྒྱ་ཆེར་གསུངས་པ་ལྟར། བསམ་གྱིས་མི་ཁྱབ་པའི་ཕྱིར།
དེ་ཉིད་དྲན་པ་ཆེན་པོ་འཆང་བ་སྟེ། ཡུལ་བཅུ་ལ་དྲན་པ་ཉེ་བར་བཞག་པའི་དྲན་པ་ཆེན་པོ་དེ་དག་དང་ལྡན་པའི་ཕྱིར། བཅུ་པོ་དེ་ཡང་གང་ཞེ་ན། ལུས་དྲན་པ་ཉེ་བར་བཞག་པ་དང་། ཚོར་བ། སེམས། ཆོས། སངས་རྒྱས་རྗེས་སུ་དྲན་པའི་དྲན་པ་ཉེ་བར་བཞག་པ་དང་། དེ་བཞིན་དུ་ཆོས། དགེ་འདུན།
ཚུལ་ཁྲིམས། གཏོང་བ། ལྷ་རྗེས་སུ་དྲན་པ་ཉེ་བར་བཞག་པའོ། ། དྲན་པ་བཞི་པོ་ཏིང་འཛིན་རྒྱལ་ཏེ། སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་དང་། རང་བཞིན་གྱིས་འོད་གསལ་བ་དྲན་པའི་ཚུལ་ཅན། དཔའ་བར་འགྲོ་བ་ལ་སོགས་པའི་ཏིང་ངེ་འཛིན་བརྒྱ་སྟོང་གི་བདག་པོར་གྱུར་པའི་ཕྱིར། བྱང་ཆུབ་ཡན་ལག་མེ་ཏོག་སྤོས་ཏེ།
བྱང་ཆུབ་ཀྱི་ཡན་ལག་བདུན་པོ་ཉིད། སྒོམ་ལམ་འབྲས་བུའི་རྒྱུར་གྱུར་པའི་མེ་ཏོག་ཡིན་ལ། དེ་རྣམས་ཀྱི་སྤོས་སམ་དྲི་འཇིག་རྟེན་གྱི་ཁམས་མ་ལུས་པ་ཁྱབ་པའི་ཡོད་ཏན་དང་། ཡེ་ཤེས་ཀྱི་རང་བཞིན་དང་ལྡན་པའི་ཕྱིར། དེ་བཞིན་གཤེགས་པའི་ཡོན་ཏན་མཚོ་སྟེ། དེ་བཞིན་གཤེགས་པ་ཐམས་ཅད་ཀྱི་ཐུན་མོང་མ་ཡིན་པའི་ཡོན་ཏན་མ་འདྲེས་པ་བཅོ་བརྒྱད་ལ་སོགས་པ་རྣམས་ཤིན་ཏུ་རྒྱ་ཆེ་ཞིང་། ཡོན་ཏན་རིན་པོ་ཆེའི་འབྱུང་གནས་སུ་གྱུར་པ་དང་ལྡན་པའི་ཕྱིར། ལམ་གྱི་ཡན་ལག་བརྒྱད་ཚུལ་རིག་པ་སྟེ། འཕགས་པའི་ལམ་ཡན་ལག་བརྒྱད་པ་ཉན་ཐོས་དང་རང་སངས་རྒྱས་རྣམས་དང་། ཐུན་མོངས་མ་ཡིན་པའི་ཚུལ་གྱིས་མཁྱེན་པའི་ཕྱིར།
དེ་ཉིད་ཀྱིས་ན། ཡང་དག་སངས་རྒྱས་ལམ་རིག་པ་སྟེ། སངས་རྒྱས་ཀྱི་ལམ་ཆོས་ཀྱི་དབྱིངས་གཞན་གྱིས་བསྟན་པ་ལ་མི་ལྟོས་པར། རང་ཉིད་ཀྱིས་ཕྱིན་ཅི་མ་ལོག་པར་ཐུགས་སུ་ཆུད་པའི་ཕྱིར། སེམས་ཅན་ཀུན་ལ་ཤས་ཆེར་ཆགས་པ་སྟེ། སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པ་ལ་འཇུག་པའི་ཐུགས་རྗེ་ཆེན་པོའི་ངོ་བོ་ཉིད་དུ་གྱུར་པའི་ཕྱིར། ནམ་མཁའ་ལྟ་བུར་ཆགས་པ་མེད་པ་སྟེ། ཆོས་ཐམས་ཅད་རང་བཞིན་མེད་པར་ཐུགས་སུ་ཆུད་པ། དྲི་མ་མེད་པའི་ཤེར་ཕྱིན་གྱི་ངོ་བོ་ཉིད་ཡིན་པའི་ཕྱིར། སེམས་ཅན་ཀུན་གྱི་ཡིད་ལ་འཇུག་པ་སྟེ།
སེམས་ཅན་ཐམས་ཅད་ཀྱི་སེམས་ཀྱི་ཆོས་ཉིད་མཉམ་པ་ཉིད་ཐུགས་སུ་ཆུད་པའི་ཕྱིར། སེམས་ཅན་ཀུན་གྱི་ཡིད་ལྟར་མགྱོགས་པ་སྟེ། འདུལ་བའི་དུས་ལས་མི་འདའ་བར་ཅིག་ཆར་དུ་སེམས་ཀྱི་རྗེས་སུ་འགྲོ་བས། ཆོས་ཀྱི་དེ་ཁོ་ན་ཉིད་སྣང་བར་མཛད་པའི་ཕྱིར། སེམས་ཅན་ཀུན་གྱི་དབང་དོན་ཤེས་པ་སྟེ། དད་སོགས་ཀྱི་དབང་པོ་རབ་འབྲིང་ཐ་མ་མཁྱེན་ནས་དེ་དང་རྗེས་སུ་མཐུན་པའི་ཆོས་སྟོན་པའི་ཕྱིར། སེམས་ཅན་ཀུན་གྱི་ཡིད་འཕྲོག་པ་སྟེ། སེམས་ཅན་ཐམས་ཅད་དང་རྗེས་སུ་མཐུན་པའི་སྐུ་ཡིད་འཕྲོག་པ་སྟོན་པར་མཛད་པའི་ཕྱིར། ཕུང་པོ་ལྔ་དོན་དེ་ཉིད་ཤེས་པ་སྟེ། གཟུགས་སོགས་ཀྱི་ཕུང་པོ་རྣམས་ཐ་སྙད་སྒྱུ་མ་ལྟ་བུ་དང་།
དོན་དམ་པར་གཟོད་མ་ནས་མ་སྐྱེས་པའི། དེ་ཁོ་ན་ཉིད་ལེགས་པར་མཁྱེན་པའི་ཕྱིར། རྣམ་དག་ཕུང་པོ་ལྔ་འཆང་བ་སྟེ། ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་དང་། རྣམ་པར་གྲོལ་བ་དང་། རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོ་སྟེ། ཟག་པ་མེད་པའི་ཕུང་པོ་ལྔའི་ངོ་བོ་ཉིད་རྟག་ཏུ་འཛིན་པའི་ཕྱིར། ༈ བཞི་པ་ལམ་གྱིས་ངེས་པར་འབྱུང་བའི་ཚུལ་ནི།
ངེས་འབྱུང་ཀུན་གྱི་མཐའ་ལ་གནས། ། ངེས་པར་འབྱུང་བ་ཀུན་ལ་མཁས། ། ངེས་འབྱུང་ཀུན་གྱི་ལམ་ལ་གནས། ། ངེས་པར་འབྱུང་བ་ཀུན་སྟོན་པ། ། ཡན་ལག་བཅུ་གཉིས་སྲིད་རྩ་བཏོན། ། དག་པ་རྣམ་པ་བཅུ་གཉིས་འཆང་། ། བདེན་བཞིའི་ཚུལ་གྱི་རྣམ་པ་ཅན། ། ཤེས་པ་བརྒྱད་པོ་རྟོགས་པ་འཆང་། ། བདེན་དོན་རྣམ་པ་བཅུ་གཉིས་ལྡན། ། དེ་ཉིད་རྣམ་པ་བཅུ་དྲུག་རིག །
རྣམ་པ་ཉི་ཤུས་བྱང་ཆུབ་པ། ། རྣམ་པར་སངས་རྒྱས་ཀུན་རིག་མཆོག ། ཞེས་པ་ལ། ངེས་འབྱུང་ཀུན་གྱི་མཐའ་ལ་གནས་པ་སྟེ། ཐེག་པ་གསུམ་གྱི་ངེས་པར་འབྱུང་བའི་མཐར་ཐུག་པ་ལ་གཞན་འཇོག་ཅིང་རང་ཉིད་བཞུགས་པའི་ཕྱིར། ངེས་པར་འབྱུང་བ་ཀུན་ལ་མཁས་པ་སྟེ། དེ་ཐམས་ཅད་ཀྱི་རང་གི་ངོ་བོ་དང་། ཁྱད་པར་ཇི་ལྟ་བ་བཞིན་ཐུགས་སུ་ཆུད་པའི་ཕྱིར། ངེས་འབྱུང་ཀུན་གྱི་ལམ་ལ་གནས་པ་སྟེ། དེ་ཐམས་ཅད་ལ་རང་ཉིད་ཞུགས་པའི་ཚུལ་གྱིས་གནས་འཇུག་པར་མཛད་པའི་ཕྱིར།
ངེས་པར་འབྱུང་བ་ཀུན་སྟོན་པ་སྟེ། མཐར་ཐུག་ཐེག་པ་གཅིག་གིས་ལམ་སྟོན་པར་མཛད་ཀྱང་གནས་སྐབས་གདུལ་བྱའི་ངོར། ཐེག་པ་གསུམ་གྱི་ངེས་པར་འབྱུང་བ་སྟོན་པའི་ཕྱིར། སྔགས་དོན་ལས། ངེས་འབྱུང་ཀུན་གྱི་མཐའ་ལ་གནས། ཞེས་སོགས་རྐང་པ་བཞི་རིམ་པ་ལྟར་འཇིག་རྟེན་པ་དང་། ཉན་ཐོས་དང་། རང་རྒྱལ་དང་།

ཐེག་ཆེན་གྱི་མྱང་འདས་ལ་སྦྱར་ནས་འཆད་དོ། ། ཡན་ལག་བཅུ་གཉིས་སྲིད་རྩ་བཏོན་པ་སྟེ། མ་རིག་པ་ལ་སོགས་པ་རྟེན་ཅིང་འབྲེལ་བར་འབྱུང་བའི་ཡན་ལག་བཅུ་གཉིས་ཀྱི་མཚན་ཉིད་ཅན་གྱི་སྲིད་པའི་རྩ་བ་བདག་འཛིན་དྲུང་ཕྱུང་བའི་ཕྱིར། དག་པ་རྣམ་པ་བཅུ་གཉིས་འཆང་བ་སྟེ། ཐབས་དང་ཤེས་རབ་ཀྱི་སྟོབས་ཀྱིས་ཤིན་ཏུ་རྣམ་པར་དག་པའི་དེ་བཞིན་ཉིད་ཀྱི། སྲིད་པའི་ཡན་ལག་འཛིན་པའི་ཕྱིར་དང་། གཟུང་འཛིན་གྱིས་དབེན་པའི་སྐྱེ་མཆེད་བཅུ་གཉིས་འཆང་བའི་ཕྱིར། བདེན་བཞིའི་ཚུལ་གྱི་རྣམ་པ་ཅན་ཏེ། སྡུག་བསྔལ་དང་། ཀུན་འབྱུང་དང་། འགོག་པ་དང་ལམ་གྱི་མཚན་ཉིད་ཅན།
བདེན་པ་བཞིའི་ཚུལ་ལམ། ལམ་གྱི་རྣམ་པ་སྣ་ཚོགས་སྟོན་པར་མཛད་པའི་ཕྱིར། ཤེས་པ་བརྒྱད་པོ་རྟོགས་པ་འཆང་བ་སྟེ། བདེན་པ་བཞི་པོ་རེ་རེ་ལ་ཡང་། ཆོས་ཤེས་པ་དང་། རྗེས་སུ་ཤེས་པ་ཞེས་བྱ་བའི་ཤེས་པ་བརྒྱད་པོ་ཐེག་པ་གསུམ་གྱིས་བསྡུས་པ་རྣམས། གདུལ་བྱ་དང་རྗེས་སུ་མཐུན་པར་ཐུགས་སུ་ཆུད་ཅིང་འཛིན་པར་མཛད་པའི་ཕྱིར། བདེན་དོན་རྣམ་པ་བཅུ་གཉིས་ལྡན་པ་སྟེ། རྟེན་འབྲེལ་བཅུ་གཉིས་ཀྱི་རྣམ་པས་བདེན་པ་ལ་འཇུག་པའི་ཡེ་ཤེས་ཀྱིས་སྐྱེ་མཆེད་བཅུ་གཉིས་རྣམ་པར་དག་པ་དང་ལྡན་པའི་ཕྱིར་དང་། ས་བཅུ་གཉིས་ཀྱི་མཐར་ཐུག་པའི་བདེན་པའི་དགོས་པ་དང་ལྡན་པའི་ཕྱིར།
དེ་ཉིད་རྣམ་པ་བཅུ་དྲུག་རིག་པ་སྟེ། ཤེར་ཕྱིན་ལས་གསུངས་པ་ལྟར། ནང་སྟོང་པ་ཉིད་ལ་སོགས་པ་སྟོང་པ་ཉིད་བཅུ་དྲུག་གི་དེ་ཁོ་ན་ཉིད་མཁྱེན་པའི་ཕྱིར། རྣམ་པ་ཉི་ཤུས་བྱང་ཆུབ་པ་སྟེ། སྔ་མ་དེ་དག་ལས་གཞན་སྟོང་པ་ཉིད་བཞི་དང་བཅས་པའི་སྟོང་པ་ཉིད་ཉི་ཤུའི་རྣམ་པ་ཐུགས་སུ་ཆུད་པའི་ཕྱིར། བཞི་པོ་དེ་ཡང་མདོ་ལས། རབ་འབྱོར་གཞན་ཡང་དངོས་པོ་ནི་དངོས་པོས་སྟོང་ངོ་། ། དངོས་པོ་མེད་པ་ནི་དངོས་པོ་མེད་པས་སྟོང་ངོ་། ། རང་བཞིན་ནི་རང་བཞིན་གྱིས་སྟོང་ངོ་། ། གཞན་གྱི་དངོས་པོ་ནི་གཞན་གྱི་དངོས་པོས་སྟོང་ངོ་། །
ཞེས་པའོ། ། རྣམ་པར་སངས་རྒྱས་ཀུན་རིག་མཆོག་སྟེ། རྣམ་པ་སྣ་ཚོགས་པས་བྱང་ཆུབ་ཅིང་ཐམས་ཅད་མཁྱེན་པའི་ཡེ་ཤེས་མངའ་བས་སྲིད་ཞི་ཐམས་ཅད་ཀྱི་མཆོག་ཏུ་གྱུར་པའི་ཕྱིར། ༈ གཉིས་པ་འབྲས་བུ་མངོན་དུ་བྱེད་པའི་ཚུལ་ལ་གསུམ། འབྲས་བུ་རང་གི་ངོ་བོ་ནི། གཞན་དོན་ལྷུན་གྲུབ་ཏུ་འབྱུང་ཚུལ། དེ་དག་གི་འཐད་པ་བསྟན་པའོ། ༈ དང་པོ་ནི། སངས་རྒྱས་ཀུན་གྱི་སྤྲུལ་པའི་སྐུ། ། བྱེ་བ་དཔག་མེད་འགྱེད་པ་པོ། །
སྐད་ཅིག་ཐམས་ཅད་མངོན་པར་རྟོགས། ། སེམས་ཀྱི་སྐད་ཅིག་དོན་ཀུན་རིག ། ཐེག་པ་སྣ་ཚོགས་ཐབས་ཚུལ་གྱིས། ། འགྲོ་བའི་དོན་ལ་རྟོགས་པ་པོ། ། ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ཉོན་མོངས་ཁམས་རྣམས་དག་པའི་བདག ། ལས་ཀྱི་ཁམས་རྣམས་ཟད་བྱེད་པ། ། ཆུ་བོ་རྒྱ་མཚོ་ཀུན་ལས་བརྒལ། ། སྦྱོར་བའི་དགོན་པ་ལས་བྱུང་བ། །
ཉོན་མོངས་ཉེ་བའི་ཀུན་ཉོན་མོངས། ། བག་ཆགས་བཅས་པ་གཏན་སྤངས་པ། ། ཞེས་པ་ལ། སངས་རྒྱས་ཀུན་གྱི་སྤྲུལ་པའི་སྐུ། ། བྱེ་བ་དཔག་མེད་འགྱེད་པ་པོ་སྟེ། ཇི་སྐད་བཤད་པའི་ཚུལ་གྱིས་ལམ་མཐར་ཕྱིན་པ་ན། སངས་རྒྱས་ཀྱི་སྤྲུལ་པ་དཔག་ཏུ་མེད་པའི་ཕྲིན་ལས་རྣམས་ཀྱིས་འཇིགས་རྟེན་གྱི་ཁམས་མཐའ་ཡས་པའི་སེམས་ཅན་རྣམས་ཀྱི་དོན་ཅིག་ཆར་དུ་མཛད་པའི་ཕྱིར། སྐད་ཅིག་ཐམས་ཅད་མངོན་པར་རྟོགས་པ་སྟེ། ཤེས་བཟོད་སྐད་ཅིག་མ་བཅུ་དྲུག་ལ་སོགས་པ་སེམས་ཀྱི་སྐད་ཅིག་གི་བྱེ་བྲག་ཐམས་ཅད་ཐུགས་སུ་ཆུད་པའི་ཕྱིར། སེམས་ཀྱི་སྐད་ཅིག་དོན་ཀུན་རིག་པ་སྟེ།
སེམས་ཅན་ཐམས་ཅད་ཀྱི་སེམས་ཀྱི་སྐད་ཅིག་གི་དོན་རང་བཞིན་གྱི་སྐྱེ་བ་མེད་པ་ཇི་ལྟ་བ་བཞིན་མཁྱེན་པའི་ཕྱིར། ཐེག་པ་སྣ་ཚོགས་ཐབས་ཚུལ་གྱིས། ། འགྲོ་བའི་དོན་ལ་རྟོགས་པ་པོ་སྟེ། འཇིག་རྟེན་དང་འཇིག་རྟེན་ལས་འདས་པའི་ཐེག་པ་སྣ་ཚོགས་ཀྱི་ཐབས་ཚུལ་ལམ། ལམ་བསྟན་པས། འགྲོ་བའི་དོན་མངོན་མཐོ་དང་ངེས་ལེགས་ཐམས་ཅད་རྫོགས་པར་མཛད་པའི་ཕྱིར། ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས་པ་སྟེ། གནས་སྐབས་གདུལ་བྱའི་བསམ་པའི་བྱེ་བྲག་གི་དབང་དུ་མཛད་ནས། ཐེག་པ་གསུམ་གྱི་ལམ་གྱིས་ངེས་པར་འབྱུང་བའི་ཚུལ་གསུངས་ལ།
མཐའ་ཐུག་ཐེག་པ་ཆེན་པོ་གཅིག་ཏུ་ཟད་ཅིང་། འབྲས་བུ་ཡང་སངས་རྒྱས་ཁོ་ནར་གནས་པའི་ཕྱིར། ཉོན་མོངས་ཁམས་རྣམས་དག་པའི་བདག་སྟེ། ཆོས་ཐམས་ཅད་བདག་མེད་པར་རྟོགས་པས་ཉོན་མོངས་པ་རྣམས་ཀྱི་ཁམས་སམ་རྒྱུ་མ་ལུས་པ་དྲུང་ཕྱུང་བའི་ཚུལ་གྱིས་དག་པའི་བདག་ཉིད་ཡིན་པའི་ཕྱིར། ལས་ཀྱི་ཁམས་རྣམས་ཟད་བྱེད་པ་སྟེ། ཁམས་གསུམ་གྱིས་བསྡུས་པའི་ལས་ཀུན་སློང་དང་བཅས་པ་ཡང་། སྐྱེ་བ་མེད་པའི་ཆོས་ཅན་དུ་རྟོགས་ཤིང་སྟོན་པའི་ཕྱིར། ཆུ་བོ་རྒྱ་མཚོ་ཀུན་ལས་བརྒལ་བ་སྟེ། འདོད་པའི་ཆུ་བོ་དང་། སྲིད་པའི་ཆུ་བོ་དང་།
ལྟ་བའི་ཆུ་བོ་དང་། མ་རིག་པའི་ཆུ་བོ་སྟེ། བཞི་པོ་དེ་དག་ནི། སེམས་ཅན་རྣམས་ཀྱི་ལེགས་པའི་ཚོགས་འཕྲོག་པས་ཆུ་བོ་དང་། བརྒལ་བར་དཀའ་བས་རྒྱ་མཚོ་སྟེ། དེ་ཐམས་ཅད་ལས་ཡང་དག་པར་བརྒལ་ཞིང་། སླར་མི་ལྡོག་པའི་ཚུལ་གྱིས་སྤངས་པའི་ཕྱིར། སྦྱོར་བའི་དགོན་པ་ལས་བྱུང་བ་སྟེ། འདོད་པའི་སྦྱོར་བ་དང་། སྲིད་པའི་སྦྱོར་བ་དང་།
ལྟ་བའི་སྦྱོར་བ་དང་། མ་རིག་པའི་སྦྱོར་བ་རྣམས་ནི། ཁམས་དང་། འགྲོ་བ་དང་། སྐྱེ་གནས་དང་། ས་རྣམས་སུ་སྦྱོར་བས་སྦྱོར་བ། དེ་ཉིད་ཤིན་ཏུ་འཇིགས་སུ་རུང་བས་དགོན་པ་སྟེ། དེ་ཐམས་ཅད་ལས་བྱུང་ཞིང་ངེས་པར་འཐོན་པའི་ཕྱིར་རོ། ། ཉོན་མོངས་ཉེ་བའི་ཀུན་ཉོན་མོངས། ། བག་ཆགས་བཅས་པ་གཏན་སྤངས་པ་སྟེ།
འདོད་ཆགས་ལ་སོགས་པ་རྩ་བའི་ཉོན་མོངས་པ་དང་། ཁྲོ་བ་ལ་སོགས་པ་ཉེ་བའི་ཉོན་མོངས་པ་ཐམས་ཅད། བག་ཆགས་དང་བཅས་པ་མ་ལུས་པ་རྣམ་པ་ཐམས་ཅད་དུ་སྤངས་པའི་ཕྱིར། ༈ གཉིས་པ་གཞན་དོན་ལྷུན་གྲུབ་ཏུ་འབྱུང་ཚུལ་ནི། སྙིང་རྗེ་ཆེན་པོ་ཤེས་རབ་ཐབས། ། དོན་ཡོད་འགྲོ་བའི་དོན་བྱེད་པ། ། འདུ་ཤེས་ཀུན་གྱི་དོན་སྤངས་ཤིང་། ། རྣམ་ཤེས་དོན་ནི་འགག་པར་བྱེད། ། སེམས་ཅན་ཀུན་གྱི་ཡུལ་དང་ལྡན། ། སེམས་ཅན་ཀུན་གྱི་ཡིད་རིག་པ། །
སེམས་ཅན་ཀུན་གྱི་ཡིད་ལ་གནས། ། དེ་དག་སེམས་དང་མཐུན་པར་འཇུག ། སེམས་ཅན་ཀུན་ཡིད་ཚིམ་པར་བྱེད། ། སེམས་ཅན་ཀུན་གྱི་ཡིད་དགའ་བ། ། ཞེས་པ་ལ། སྙིང་རྗེ་ཆེན་པོ་ཤེས་རབ་ཐབས། ། དོན་ཡོད་འགྲོ་བའི་དོན་བྱེད་པ་སྟེ། དམིགས་པ་མེད་པའི་ཐུགས་རྗེ་ཆེན་པོ་དང་། སྤྲོས་པ་དང་བྲལ་བའི་མཁྱེན་རབ་དང་། གདུལ་བྱ་འདུལ་བའི་ཐབས་ལ་མཁས་པ་རྣམས་ཀྱིས།
གནས་སྐབས་དང་མཐར་ཐུག་གི་དོན་ཡོད་ཅིང་། འགྲོ་བའི་དོན་མཐོ་རིས་དང་བྱང་གྲོལ་གྱི་མཚན་ཉིད་ཅན། ཐམས་ཅད་རྫོགས་པར་མཛད་པའི་ཕྱིར། འདུ་ཤེས་ཀུན་གྱི་དོན་སྤངས་པ་སྟེ། མཚན་མར་འཛིན་པའི་འདུ་ཤེས་ཐམས་ཅད་དང་། དེ་རྣམས་ཀྱི་དོན་ཏེ་དགོས་པར་དམིགས་པ་གང་ཡིན་པ་རྣམས་གནས་ལུགས་རྟོགས་པའི་ཡེ་ཤེས་ཀྱིས་སྤངས་ཤིང་སྤོང་བར་མཛད་པའི་ཕྱིར། རྣམ་ཤེས་དོན་ནི་འགག་པར་བྱེད་པ་སྟེ། གཟུགས་སོགས་ཀྱི་ཡུལ་རྣམ་པར་རིག་པ་ནི་རྣམ་ཤེས་དང་། དེའི་དོན་ནི་དེས་གཟུང་བར་བྱ་བའི་ཡུལ་ཏེ། དེ་དག་སྐྱེ་བ་མེད་པར་རྟོགས་པས་ཟག་པ་དང་བཅས་པའི་ཡུལ་དང་།
མངོན་ཞེན་ཐམས་ཅད་སྤོང་བར་མཛད་པའི་ཕྱིར། སེམས་ཅན་ཀུན་ཡིད་ཡུལ་དང་ལྡན་པ་སྟེ། གཟུང་འཛིན་གྱི་སྤྲོས་པ་རྣམ་པར་སྤངས་སུ་ཟིན་ཀྱང་། སེམས་ཅན་ཐམས་ཅད་ཀྱི་ཡིད་དང་དེའི་སྤྱོད་ཡུལ་དང་བཅས་པ་ལ་དམིགས་ནས་སྐལ་བ་དང་ལྡན་པ་དང་། མི་ལྡན་པ་སོགས་ཐུགས་སུ་ཆུད་པའི་ཕྱིར། སེམས་ཅན་ཀུན་གྱི་ཡིད་རིག་པ་སྟེ། དབང་པོ་ཐ་དད་པའི་སེམས་ཅན་རྣམས་ཀྱི་སེམས་ཀྱི་བྱེ་བྲག་ཇི་ལྟ་བ་བཞིན་མཁྱེན་པའི་ཕྱིར། སྔགས་དོན་ལས། སངས་རྒྱས་ཀུན་གྱི་ཐུགས་རིག་པ། ། ཞེས་བཏོན་ནས།
སངས་རྒྱས་ཐམས་ཅད་ཀྱི་ཐུགས་ཆོས་ཀྱི་དབྱིངས་ཀྱི་ཡེ་ཤེས་རིག་པའི་ཕྱིར། ཞེས་འཆད་དོ། ། སེམས་ཅན་ཀུན་གྱི་ཡིད་ལ་གནས་པ་སྟེ། ཐུགས་རྗེ་ཆེན་པོས་སེམས་ཅན་ཐམས་ཅད་ཀྱི་ཡིད་དང་སེམས་ལ་དམིགས་ནས་སྨིན་གྲོལ་གྱི་དུས་ལ་བབ་པ་དང་། མ་བབ་པ་སོགས་གཟིགས་པར་མཛད་པའི་ཕྱིར། དེས་ན་དེ་དག་སེམས་དང་མཐུན་པར་འཇུག་པ་སྟེ། དེ་དག་གི་སྐལ་བ་དང་། བསམ་པ་དང་མཐུན་པར་སྣང་བ་བསྐྱེད་ཅིང་འདོད་དོན་རྫོགས་པར་མཛད་པའི་ཕྱིར། སེམས་ཅན་ཀུན་ཡིད་ཚིམ་པར་བྱེད་པ་སྟེ། ཉེ་རིང་མེད་པ་སེམས་ཅན་ཐམས་ཅད་ཀྱང་ཟག་པ་མེད་པའི་ཡེ་ཤེས་ཉིད་ལ་སྦྱོར་བའི་ཚུལ་གྱིས་ཚིམ་ཞིང་མགུ་བར་མཛད་པའི་ཕྱིར།
དེས་ན་སེམས་ཅན་ཀུན་གྱི་ཡིད་དགའ་བ་སྟེ། སེམས་ཅན་ཐམས་ཅད་ཀྱི་ཟག་པ་མེད་པའི་མཆོག་ཏུ་དགའ་བ་ཆེན་པོ་དང་ལྡན་པར་མཛད་པའི་ཕྱིར། ༈ གསུམ་པ་དེ་དག་གི་འཐད་པ་བསྟན་པ་ནི། གྲུབ་པའི་མཐར་ཕྱིན་འཁྲུལ་པ་མེད། ། ནོར་བ་ཐམས་ཅད་རྣམ་པར་སྤངས། ། དོན་གསུམ་ཐེ་ཚོམ་མེད་པའི་བློ། ། ཀུན་དོན་ཡོན་ཏན་གསུམ་གྱི་བདག ། ཕུང་པོ་ལྔ་དོན་དུས་གསུམ་དུ། ། སྐད་ཅིག་ཐམས་ཅད་བྱེ་བྲག་ཕྱེད། ། སྐད་ཅིག་གཅིག་གི་རྫོགས་སངས་རྒྱས། །
སངས་རྒྱས་ཀུན་གྱི་རང་བཞིན་འཆང་། ། ཞེས་པ་ལ། གྲུབ་པའི་མཐར་ཕྱིན་འཁྲུལ་བ་མེད་པ་སྟེ། གྲུབ་པའི་མཐའ་དང་། མན་ངག་ཐམས་ཅད་ཀྱི་མཐར་ཐུག་པའི་ཕ་རོལ་ཏུ་ཕྱིན་པས། འཁྲུལ་བའི་དྲྭ་བ་ཐམས་ཅད་སྤངས་པའི་ཕྱིར། དེས་ན་ནོར་བ་ཐམས་ཅད་རྣམ་པར་སྤངས་པ་སྟེ། ཆོས་ཐམས་ཅན་ཇི་ལྟ་བ་བཞིན་ཕྱིན་ཅི་མ་ལོག་པར་མཁྱེན་པའི་ཕྱིར། དོན་གསུམ་ཐེ་ཚོམ་མེད་པའི་བློ་དང་ལྡན་པ་སྟེ། སྤང་བར་བྱ་བ་དང་།
བླང་བར་བྱ་བ་དང་། བཏང་སྙོམས་སུ་བཞག་པར་བྱ་བའི་ཆོས་གསུམ་ཇི་ལྟ་བ་བཞིན་དུ་སྟོན་པ་ལ། བསླུ་བ་མེད་པའི་མཁྱེན་པ་དྲི་མ་མེད་པ་མངའ་བའི་ཕྱིར། ཀུན་དོན་ཡོན་ཏན་གསུམ་གྱི་བདག་སྟེ། སྐལ་བ་ཇི་ལྟ་བ་བཞིན་དུ་གདུལ་བྱ་ཐམས་ཅད་ཀྱི་ཕན་པ་དང་། བདེ་བའི་དོན་དུ་འགྱུར་བའི་ཕྱིར་དང་། ཡོན་ཏན་གསུམ་གྱི་བདག་ཉིད་ཅན་གྱི་དེ་བཞིན་གཤེགས་པའི་ངོ་བོ་ཉིད་དུ་སྟོན་པའི་ཕྱིར། དེ་ཡང་ཡོན་ཏན་གསུམ་ནི། སྙིང་སྟོབས་དང་། རྡུལ་དང་།
མུན་པ་སྟེ། འདོད་ཆགས་དང་། ཞེ་སྡང་དང་། གཏི་མུག་གི་བདག་ཉིད་ཡིན་ལ། དེ་དག་གིས་འདུལ་བའི་སེམས་ཅན་རྣམས་ཀྱི་དོན་དུ་དེའི་རྣམ་པར་སྟོན་པ་ཡིན་གྱི། གྲངས་ཅན་གྱིས་བཏགས་པ། བེམས་པོའི་ངོ་བོར་གྱུར་པའི་ཡོན་ཏན་ནི་མ་ཡིན་ཏེ། དེ་ནི་ཚད་མའི་སྟོབས་ཀྱིས་ཁེགས་པའི་ཕྱིར། དེ་བཞིན་དུ་ཕུང་པོ་ལྔ་དོན་དུས་གསུམ་དུ་སྟོན་པ་སྟེ། གཟུགས་སོགས་ཀྱི་ཕུང་པོ་ལྔའི་དོན་དུས་གསུམ་གྱིས་བསྡུས་པ།
དེ་དང་དེར་སོ་སོར་སྣང་བ་བསྐྱེད་པར་མཛད་པའི་ཕྱིར། སྐད་ཅིག་ཐམས་ཅད་བྱེ་བྲག་ཕྱེད་པ་སྟེ། སྐད་ཅིག་མ་བཅུ་དྲུག་ལ་སོགས་པའི་མཚན་ཉིད་དང་ལྡན་པའི་ལམ་ལ་སོགས་པ་སོ་སོར་རྟོགས་ཤིང་སྟོན་པར་མཛད་པའི་ཕྱིར། དེ་ལྟར་སྣ་ཚོགས་སུ་སྟོན་ཀྱང་། རང་གི་ངོ་བོ་ནི། སྐད་ཅིག་གིས་རྫོགས་སངས་རྒྱས་པ་སྟེ། སྐད་ཅིག་མ་གཅིག་ཁོ་ན་ལ་ཟད་པ་དང་མི་སྐྱེ་བ་ཤེས་པའི་ཡེ་ཤེས་མཐར་ཐུག་པ་མངོན་དུ་མཛད་པའི་ཕྱིར། སངས་རྒྱས་ཀུན་གྱི་རང་བཞིན་འཆང་བ་སྟེ། དུས་གསུམ་གྱི་སངས་རྒྱས་ཐམས་ཅད་ཀྱི་རང་བཞིན་ནམ། མཚན་ཉིད་ཆོས་ཀྱི་སྐུའི་བདག་ཉིད་ཀྱིས་རྟག་ཏུ་གནས་པའི་ཕྱིར་རོ།
༈ །གསུམ་པ་དོན་བསྡུ་བ་ནི། ལུས་མེད་ལུས་ཏེ་ལུས་ཀྱི་མཆོག ། ལུས་ཀྱི་མཐའ་ནི་རྟོགས་པ་པོ། ། གཟུགས་རྣམས་སྣ་ཚོགས་ཀུན་ཏུ་སྟོན། ། ནོར་བུ་ཆེན་པོ་རིན་ཆེན་ཏོག ། ཅེས་ཏེ། སངས་རྒྱས་ཐམས་ཅད་ཀྱི་བདག་ཉིད་ཀྱི་སྐུས་སེམས་ཅན་ཐམས་ཅད་ཀྱི་དོན་ཐམས་ཅད་རྣམ་པ་ཐམས་ཅད་དུ་མཛད་པ་ལ། རང་དབང་དུ་གྱུར་ཅིང་གཟུགས་ཐམས་ཅད་ལས་ལྷག་པའི་སྐུར་སྤྲུལ་པས་གཟུགས་ཀྱི་མངོན་པར་རློམ་པའི་སེམས་ཅན་རྣམས་ཀྱི་དྲེགས་པ་བསལ་ནས། དོན་མཛད་པ་ལ་མཁས་པར་བསྟན་པའི་ཕྱིར་དུ། ལུས་མེད་ལུས་ཏེ་ལུས་ཀྱི་མཆོག །
ཅེས་གསུངས་ཏེ། ཆོས་ཀྱི་དབྱིངས་ཀྱི་རང་བཞིན་ཉིད་ཡིན་པས་བེམས་པོས་བསྡུས་པའི་ལུས་མེད་ཅིང་། ལོངས་སྐུ་མཚན་དཔེས་བརྒྱན་པའི་ཚུལ་གྱིས་ལྷ་ལ་སོགས་པ་ཐམས་ཅད་ལས་ཆེས་མཆོག་ཏུ་གྱུར་པའི་གཟུགས་ཀྱི་སྐུ་སྟོན་པའི་ཕྱིར། ལུས་ཀྱི་མཐའ་ནི་རྟོགས་པ་པོ་སྟེ། གཟུགས་དེ་ཡང་གདུལ་བྱའི་དབང་གིས་མཐའ་ཡས་ཤིང་གྲངས་མེད་པར་སྤྲུལ་ཞིང་འཕྲོ་བར་མཛད་པའི་ཕྱིར། གཟུགས་རྣམས་སྣ་ཚོགས་ཀུན་ཏུ་སྟོན་པ་སྟེ། ལྷ་ལ་སོགས་པ་གང་དང་གང་གིས་འདུལ་བ་རྣམས་ལ། དེ་དང་དེའི་གཟུགས་མ་ལུས་པ་རྣམས་ཀུན་ཏུ་སྟོན་པའི་ཕྱིར། དེས་ན་བཅོམ་ལྡན་འཇམ་དཔལ་ནི། ནོར་བུ་ཆེན་པོ་ཏེ།
ཉེས་པ་ཐམས་ཅད་དང་བྲལ་ཞིང་། ཡོན་ཏན་ཐམས་ཅད་ཀྱི་འོད་ཟེར་གྱི་སྣང་བ་དང་ལྡན་པའི་ཡིད་བཞིན་གྱི་ནོར་བུ་ཆེན་པོ་མཉམ་པ་ཉིད་ཀྱི་ཡེ་ཤེས་ཉིད་ཡིན་པའི་ཕྱིར། རིན་ཆེན་ཏོག་སྟེ། སྦྱིན་པའི་ཕར་ཕྱིན་མཐར་ཕྱིན་པས་སེམས་ཅན་ཐམས་ཅད་ཀྱི་བསམ་པ་ཐམས་ཅད་ཡོངས་སུ་རྫོགས་པར་བྱེད་པའི་རིན་པོ་ཆེས་མཚན་པའི་ཕྱིར་དང་། ཁམས་གསུམ་ཆོས་ཀྱི་རྒྱལ་པོར་དབང་བྱིན་པའི་ཏོག་གམ་ཕྱག་རྒྱ་ཉིད་ཡིན་པའི་ཕྱིར། ༈ ལྔ་པ་དོན་གྲུབ་ཀྱི་སྒོ་ནས་བྱ་བ་གྲུབ་པའི་ཡེ་ཤེས་ལ་བསྟོད་པ་ལ་གསུམ། མདོར་བསྟན་པ། རྒྱས་པར་བཤད་པ། དོན་བསྡུ་བའོ། ། དང་པོ་ནི།
སངས་རྒྱས་ཀུན་གྱི་རྟོགས་བྱ་བ། ། སངས་རྒྱས་བྱང་ཆུབ་བླ་ན་མེད། ། གསངས་སྔགས་ལས་བྱུང་ཡི་གེ་མེད། ། གསང་སྔགས་ཆེན་པོ་རིགས་གསུམ་པ། ། ཞེས་པ་ལ། སངས་རྒྱས་ཀུན་གྱི་རྟོགས་བྱ་བ་སྟེ། ཆོས་ཀྱི་སྐུའི་བདག་ཉིད་ཅན་ཡིན་པས། དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་སུ་ཆུད་པར་བྱ་བ་ཡིན་པའི་ཕྱིར། སངས་རྒྱས་བྱང་ཆུབ་བླ་ན་མེད་པ་སྟེ། ཆོས་ཀྱི་སྐུ་དེ་ཉིད་སངས་རྒྱས་ཀྱི་བྱང་ཆུབ་ཡིན་ལ།
དེ་ཉིད་བྱང་ཆུབ་ཐམས་ཅད་ཀྱི་མཐར་ཐུག་པ་བླ་ན་མེད་པ་ཡིན་པའི་ཕྱིར། གསང་སྔགས་ལས་བྱུང་ཡི་གེ་མེད་པ་སྟེ། མཚན་རྟོགས་ལས་སྐྱོབ་པར་བྱེད་པས་སྟོང་པ་ཉིད་ཀྱི་ཡེ་ཤེས་ལས་ཡང་དག་པར་བྱུང་བའི་ཕྱིར་དང་། ཡི་གེ་ལ་སོགས་པ་བརྗོད་པ་དང་། བརྗོད་པའི་མཚན་ཉིད་དང་བྲལ་བ་ཆོས་ཀྱི་དབྱིངས་ཀྱི་རང་བཞིན་ཡིན་པའི་ཕྱིར། གསང་སྔགས་ལས་བྱུང་ཡི་གེ་མེད་པ་སྟེ། མཚན་རྟོག་ལས་སྐྱོབ་པར་བྱེད་པས་སྟོང་པ་ཉིད་ཀྱི་ཡེ་ཤེས་ལས་ཡང་དག་པར་བྱུང་བའི་ཕྱིར་དང་། ཡི་གེ་ལ་སོགས་པ་བརྗོད་པ་དང་། བརྗོད་བྱའི་མཚན་ཉིད་དང་བྲལ་བ་ཆོས་ཀྱི་དབྱིངས་ཀྱི་རང་བཞིན་ཡིན་པའི་ཕྱིར། གསང་སྔགས་ཆེན་པོ་རིགས་གསུམ་པ་སྟེ།
རྒྱུ་ཆེ་བ་དང་འབྲས་བུ་ཆེ་བའི་བདག་ཉིད་ཀྱི་གསང་སྔགས་དེ་ནི། སྐུ་དང་གསུང་དང་ཐུགས་ཀྱི་ངོ་བོས། དེ་བཞིན་གཤེགས་པ་དང་། པདྨ་དང་། རྡོ་རྗེའི་རིགས་རྣམ་པ་གསུམ་དུ་གནས་པའི་ཕྱིར། དེ་ལ་རྒྱུ་ཆེ་བ་ནི། ཐམས་ཅད་དུ་ཁྱབ་པའི་ཐུགས་རྗེ་ཆེན་པོ་དང་། སྟོང་པ་ཉིད་ཀྱི་རང་བཞིན་ལས་བྱུང་བའི་ཕྱིར་རོ། ། འབྲས་བུ་ཆེ་བ་ནི། སེམས་ཅན་མ་ལུས་པའི་བསམ་པ་ཡོངས་སུ་རྫོགས་པར་མཛད་པའི་སངས་རྒྱས་ཉིད་འབྲས་བུ་ཡིན་པའི་ཕྱིར་རོ། །
གཉིས་པ་རྒྱས་པར་བཤད་པར་གཉིས། ལས་ཀྱི་རྣམ་པར་བཞག་པ། འབྲས་བུའི་རྣམ་པར་བཞག་པའོ། ། དང་པོ་ནི། གསང་སྔགས་དོན་ཀུན་སྐྱེད་པ་པོ། ། ཐིག་ལེ་ཆེན་པོ་ཡི་གེ་མེད། ། སྟོང་པ་ཆེན་པོ་ཡི་གེ་ལྔ། ། ཐིག་ལེ་སྟོང་པ་ཡི་གེ་བརྒྱ། ། རྣམ་པ་ཀུན་ལྡན་རྣམ་པ་མེད། ། བཅུ་དྲུག་ཕྱེད་ཕྱེད་ཐིག་ལེ་ཅན། །
ཡན་ལག་མེད་པའི་རྩིས་ལས་འདས། ། བསམ་གཏན་བཞི་པའི་རྩེ་མོ་ཅན། ། བསམ་གཏན་ཡན་ལག་ཀུན་ཤེས་ཤིང་། ། ཏིང་འཛིན་རིག་དང་རྒྱུད་རིག་པ། ། ཞེས་ཏེ། དོན་དམ་པར་ཡི་གེ་སོགས་མེད་ཀྱང་། ཐ་སྙད་དུ་གསང་སྔགས་ཀྱི་རིགས་རྣམས་བསྐྱེད་པར་མཛད་པས། བཅོམ་ལྡན་འདས་ཉིད་རྣམ་པ་ཐམས་ཅད་དུ་ཐམས་ཅད་ཀྱི་རྒྱུ་ཉིད་དུ་བསྟན་པའི་ཕྱིར། གསང་སྔགས་དོན་ཀུན་སྐྱེད་པ་པོ། ། ཞེས་གསུངས་ཏེ།
དེ་ཡང་མ་ནི་ཡེ་ཤེས། ཏྲ་ནི་སྐྱོབ་པས་ན་གསང་སྔགས་ཡིན་ལ། དེ་བདག་དང་གཞན་གྱི་རྒྱུད་ལ་རྫོགས་པར་མཛད་པའི་ཕྱིར་དང་། འཇིག་རྟེན་དང་འཇིག་རྟེན་ལས་འདས་པའི་གསང་སྔགས་ཐམས་ཅད་ཀྱི་དོན་བསྐྱེད་ཅིང་འབྱིན་པར་མཛད་པའི་ཕྱིར། ཐིག་ལེ་ཆེན་པོ་ཡི་གེ་མེད་པ་སྟེ། སྤྲོས་པ་ཐམས་ཅད་དང་བྲལ་བའི་ཆོས་ཀྱི་སྐུའི་རང་བཞིན་ཡིན་པའི་ཕྱིར་དང་། དེ་ཉིད་ཡི་གེ་དང་། སྒྲ་དང་། ཐ་སྙད་ཐམས་ཅད་དང་བྲལ་བའི་ཕྱིར། སྟོང་པ་ཆེན་པོ་སྟེ།
ཆོས་ཐམས་ཅད་ཀྱི་གནས་ལུགས་སྟོང་པ་ཉིད་བཅུ་དྲུག་ལ་སོགས་པའི་ངོ་བོ་ཉིད་དུ་གྱུར་པའི་ཕྱིར། དེ་ཉིད་ཡི་གེ་ལྔ་སྟེ། ཨ་ར་པ་ཙ་ནའི་སྔགས་ཀྱི་བདག་ཉིད་ཅན་དུ་གྱུར་པའི་ཕྱིར། གལ་ཏེ་དེ་ལྟར་ན། ཡི་གེ་མེད་པ་དང་། ཡི་གེ་ལྔའི་བདག་ཉིད་དུ་གྱུར་པས་འགལ་ལོ་སྙན་ན། མ་ཡིན་ཏེ། ཡི་གེ་ལྔའི་གསང་སྔགས་ཉིད་སྟོང་ཆེན་ཡི་གེ་མེད་པའི་དོན་ཡིན་པའི་ཕྱིར་རོ། ། དེ་ཡང་ཡི་གེ་ཨ་ནི་ཆོས་ཐམས་ཅད་སྐྱེ་བ་མེད་པའོ། ། ཡི་གེ་ར་ནི་སྐྱེ་བ་མེད་པས་འདོད་ཆགས་ལ་སོགས་པའི་རྡུལ་དང་བྲལ་བའོ། །
ཡི་གེ་པ་ནི་དོན་དམ་པ་ཉིད་ཡིན་པའི་ཕྱིར་རོ། ། ཡི་གེ་ཙ་ནི་འཕེལ་བ་དང་། འགྲིབ་པ་དང་བྲལ་བའོ། ། དེས་ན་ཡི་གེ་ན་ནི་ཆོས་ཐམས་ཅད་དངོས་པོ་མེད་པའོ། ། ཞེས་གསུངས་པ་ལྟར་རོ། ། ཐིག་ལེ་སྟོང་པ་ཡི་གེ་བརྒྱ་ཞེས་བྱ་སྟེ། ཐིག་ལེ་ཉིད་སྟོང་པ་ཡིན་པའི་ཚུལ་བཤད་ཟིན་པའི་ཕྱིར་དང་། སྟོང་པ་དེའི་ངོ་བོ་ཉིད་ཀྱི་ཡི་གེ་བརྒྱ་བའི་གསང་སྔགས་ཀྱི་ཚུལ་གྱིས་ཕྱག་རྒྱ་ཐམས་ཅད་བརྟན་པར་བྱེད་ཅིང་། དམ་ཚིག་ཉམས་པ་ལས་བསླང་བ་དང་། བདག་སྲུང་བ་ལ་སོགས་པའི་བྱ་བ་ཐམས་ཅད་རྫོགས་པར་བྱེད་པའི་ཕྱིར།
དེ་ལ་ཡི་གེ་བརྒྱ་པའི་གསང་སྔགས་ནི། ཨོཾ་བཛྲ་ཏིཥྛ་ས་མ་ཡ། མ་ནུ་པ་ལ་ཡ། བཛྲ་ཏིཥྛ་ཏྭེ་ནོ་པ་ཏིཥྛ། ཌི་ཌྷོ་མེ་བྷ་ཝ། སུ་ཏོཥྱོ་མེ་བྷ་ཝ། ཤ་ཤྭཏྭ་མེ་བྷ་ཝ། ཨ་ནུ་རག་ཏོ་མེ་བྷ་ཝ། སུ་པོཥྱོ་མེ་བྷ་ཝ། ཧྲི་ད་ཡ་མེ་ཨ་དྷི་ཏིཥྛ།
སརྦ་སིདྡྷི་མྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲཱི་ཡཾ་ཀུ་རུ་ཧཱུྃ། ཧ་ཧ་ཧ་ཧ་ཧོ། བྷ་ག་ཝན་མ་མེ་མུཉྩ། ཏྲིཎྜི་བྷ་བ། མ་ཧཱ་ས་མ་ཡ་ས་ཏྭ་ཨཱཿ ཞེས་པའོ། ། སྔགས་དོན་ལས། ཐིག་ལེ་སྟོང་པ་ཡི་གེ་དྲུག །
ཅེས་བཏོན་ནས། ཨོཾ་ཝ་ཀི་ཤྭ་རི་མུཾཿ ཞེས་པའི་ཡི་གེ་དྲུག་གི་བདག་ཉིད་ཀྱི་ཕྱིར་རོ། ། ཞེས་སོ། ། རྣམ་པ་ཀུན་ལྡན་རྣམ་པ་མེད་པ་སྟེ། དེ་ལྟར་མཚན་དཔེས་བརྒྱན་པའི་སྐུ་ལ་སོགས་པ་རྣམ་པ་སྣ་ཚོགས་སུ་སྣང་བའི་ཤེས་པ་བསྐྱེད་པའི་ཕྱིར་དང་། ཆོས་ཀྱི་སྐུའི་ངོ་བོ་ཉིད་ཀྱི་ཕྱིར། དེ་དག་མི་འགལ་བའི་ཚུལ་ནི་བཤད་ཟིན་ཏོ། ། དེ་ཉིད་གསང་སྔགས་ཀྱི་སྐུའི་སྦྱོར་བས་ཀྱང་བཞུགས་སོ་ཞེས་བསྟན་པ་ནི། བཅུ་དྲུག་ཕྱེད་ཕྱེད་ཐིག་ལེ་ཅན་ཏེ།
ཆ་བཅུ་དྲུག་གི་ཕྱེད་དང་། དེའི་ཕྱེད་ཀྱི་ཟླ་བ་ལ་ཐིག་ལེའི་རྣམ་པ་འཆང་བར་མཛད་པའི་ཕྱིར་རོ། ། དོན་ནི་ཟླ་བ་ཕྱེད་པའི་སྟེང་དུ་ཐིག་ལེ་ཕྱེད་པའི་སྒྲའི་ཚུལ་གྱིས་སྔགས་ཐམས་ཅད་ལ་དབང་སྒྱུར་བར་མཛད། ཞེས་པའོ། ། ཡན་ལག་མེད་པའི་རྩིས་ལས་འདས་པ་སྟེ། གྲངས་ཀྱི་མཐར་བགྲང་བའི་ཡན་ལག་གམ་ཆ་མེད་པའི་ཕྱིར་དང་། དེ་ཉིད་ཀྱིས་ན་འདི་ནི་འདི་དག་ཙམ་མོ། ། ཞེས་བརྩི་བ་དང་། ངེས་པར་བརྟག་པ་མེད་པའི་ཕྱིར་རོ། ། བསམ་གཏན་བཞི་པའི་རྩེ་མོ་ཅན་ཏེ།
བསམ་གཏན་བཞི་པའི་རབ་ཀྱི་མཐའ། རྟོག་པ་གཞན་ཐམས་ཅད་དང་བྲལ་བའི་ངོ་བོ་ཉིད་འཛིན་ཅིང་གནས་པའི་ཕྱིར། སྔགས་དོན་ལས། བཅུ་དྲུག་ཕྱེད་ཕྱེད་སོགས་ཚིག་རྐང་གསུམ་གྱི་དོན་ནི། བླ་མའི་ལུང་གིས་མི་བཤད་དེ། དེ་ཡང་སྔགས་ཀྱི་སྒོ་ནས་སྤྱད་པ་སྤྱོད་པ་ལ་སློབ་མ་རྣམས་དུས་རིང་པོར་བསྙེན་པ་དང་། བསམ་པའི་ཁྱད་པར་ལས་མན་ངག་སྙན་ཁུང་དུ་བརྒྱུད་པ་རབ་ཏུ་བསྟན་པར་བྱའོ། ། ཞེས་བླ་མས་གསུངས་པའི་ཕྱིར་རོ། ། ཞེས་རྒྱུ་མཚན་དང་བཅས་པས་མ་བཤད་དོ། ། བསམ་གཏན་ཡན་ལག་ཀུན་ཤེས་པ་སྟེ།
དེ་ལྟར་རྟོག་པ་ཐམས་ཅད་ལས་འདས་ཀྱང་བསམ་གཏན་ལ་མངའ་བརྙེས་པས་གདུལ་བྱ་རྣམས་ལ་བསམ་གཏན་གྱི་ཡན་ལག་གི་རྣམ་པར་དབྱེ་བ་རབ་ཏུ་སྟོན་ཅིང་བསྐྱེད་པར་མཛད་པའི་ཕྱིར། དེར་མ་ཟད། ཏིང་ངེ་འཛིན་ཐམས་ཅད་ཀྱི་བྲེ་བྲག་ལ་ཤིན་ཏུ་མཁས་པར་བསྟན་པ་ནི། ཏིང་ངེ་འཛིན་རིག་དང་རྒྱུད་རིག་པ་སྟེ། དཔའ་བར་འགྲོ་བ་དང་། རིན་ཆེན་ཕྱག་རྒྱ་ལ་སོགས་པའི་ཏིང་ངེ་འཛིན་རྣམས་ཀྱིས་རིགས་སམ། རྩ་བའི་རྒྱུད་དམ། དེ་དག་ལ་མཆོག་ཏུ་འབྲེལ་བའི་ངོ་བོ་ཉིད་ནི་རྒྱུད་དེ། དེ་རྣམས་ཇི་ལྟ་བ་བཞིན་དུ་མཁྱེན་པའི་ཕྱིར། ༈ གཉིས་པ་འབྲས་བུའི་རྣམ་པར་བཞག་པ་ལ་གཉིས།
སྐུའི་རྣམ་པ་དང་མཛད་པ་ཡོད་ཏན་དང་བཅས་པའོ། ། དང་པོ་ནི། ཏིང་འཛིན་ལུས་ཅན་ལུས་ཀྱི་མཆོག ། ལོངས་སྤྱོད་རྫོགས་སྐུ་ཀུན་གྱི་རྒྱལ། ། སྤྲུལ་པའི་སྐུ་སྟེ་སྐུ་ཡི་མཆོག ། སངས་རྒྱས་སྤྲུལ་པའི་རྒྱུད་འཆང་བ། ། ཕྱོགས་བཅུར་སྤྲུལ་པ་སྣ་ཚོགས་འགྱེད། ། ཇི་བཞིན་འགྲོ་བའི་དོན་བྱེད་པ། ། ལྷ་དང་ལྷ་དབང་ལྷ་ཡི་ལྷ། ། ལྷ་ཡི་དབང་པོ་ལྷ་མིན་བདག །
འཆི་མེད་དབང་པོ་ལྷ་ཡི་བླ། ། འཇོམས་བྱེད་འཇོམས་བྱེད་དབང་ཕྱུག་པོ། ། སྲིད་པའི་དགོན་པ་ལས་བརྒལ་བ། ། སྟོན་པ་གཅིག་པུ་འགྲོ་བའི་བླ། ། འཇིག་རྟེན་ཕྱོགས་བཅུར་རབ་གྲགས་པ། ། ཆོས་ཀྱི་སྦྱིན་བདག་ཆེན་པོ་པ། ། བྱམས་པའི་གོ་ཆ་ཆས་པ་སྟེ། ། སྙིང་རྗེ་ཡི་ནི་ཡ་ལད་བགོས། ། ཤེས་རབ་རལ་གྲི་མདའ་གཞུ་ཐོགས། ། ཞེས་པ་ལ།
ཏིང་འཛིན་ལུས་ཅན་ལུས་ཀྱི་མཆོག་སྟེ། ཏིང་ངེ་འཛིན་གྱི་རང་བཞིན་ངོ་བོ་ཉིད་ཀྱི་སྐུ། ཡིད་ཀྱི་ལུས་ཅན་ཐམས་ཅད་དུ་ཐོགས་པར་མེད་པར་འཇུག་པའི་ལུས་ཀྱི་མཆོག་གམ་གཙོ་བོ་ཡིན་པའི་ཕྱིར། ལོངས་སྤྱོད་རྫོགས་སྐུ་ཀུན་གྱི་རྒྱལ་ཏེ། སངས་རྒྱས་ཀྱི་མཚན་དང་དཔེ་བྱད་ཀྱིས་བརྒྱན་པའི་སྐུ་མཛེས་པའི་ཕྱིར། སྤྲུལ་པའི་སྐུ་སྟེ་སྐུ་ཡི་མཆོག་སྟེ། སངས་རྒྱས་རྣམས་ཀྱི་སྤྲུལ་པའི་སྐུའི་སྒོ་ནས་ཀྱང་རྣམ་པ་ཐམས་ཅད་དུ། གཞན་ཐམས་ཅད་ལས་ཕུལ་དུ་བྱུང་བ་ཉིད་ཀྱི་ཕྱིར། སངས་རྒྱས་སྤྲུལ་པའི་རྒྱུད་འཆང་བ་སྟེ། དེ་བཞིན་གཤེགས་པ་ཐམས་ཅད་ཀྱི་གདུང་རྒྱུན་མི་གཅོད་པའི་ཕྱིར་དུ་སྤྲུལ་པ་དེ་ཉིད་རྒྱུན་ཆགས་པ་འཆང་བའི་ཕྱིར།
ཕྱོགས་བཅུར་སྤྲུལ་པ་སྣ་ཚོགས་འགྱེད་པ་སྟེ། ཕུལ་དུ་བྱུང་བའི་ཁྱད་པར་དེ་དང་ལྡན་པས་ཕྱོགས་ཐམས་ཅན་དུ་སྤྲུལ་པ་རྣམ་པ་སྣ་ཚོགས་པ་སྤྲོ་བའི་ཕྱིར། ཇི་བཞིན་འགྲོ་བའི་དོན་བྱེད་པ་སྟེ། སྐལ་བ་ཇི་བཞིན་དུ་དམ་པའི་ཆོས་སྟོན་པའི་ཕྱིར། དེའི་ཚུལ་ཡང་། ལྷ་དང་ལྷ་དབང་ལྷ་ཡི་ལྷ་སྟེ། སྐབས་ལ་ལར་ནི་ལྷའི་རྣམ་པ་སྤྱི་དང་། ལ་ལར་ནི་ལྷའི་དབང་པོ་བརྒྱ་བྱིན་དང་། ལ་ལར་ནི་ལྷའི་ལྷ་ཚངས་པ་དང་། དེ་བཞིན་དུ།
ལྷ་ཡི་བདག་པོ་ལྷ་མིན་བདག ། འཆི་མེད་དབང་པོ་ལྷ་ཡི་བླ། ། འཇོམས་བྱེད་འཇོམས་བྱེད་དབང་ཕྱུག་པོ། ། ཞེས་ཏེ། ལ་ལར་ནི་ལྷ་ཡི་དབང་པོ་དང་། ལ་ལར་ནི་ལྷ་མིན་བདག་པོ་ཐག་ཟངས་རིས་དང་། ལ་ལར་ནི་འཆི་མེད་དབང་པོ་སྟེ། འཐབ་བྲལ་ལ་སོགས་པའི་ལྷ་རྣམས་ཀྱི་རྒྱལ་པོ་དང་། གཞན་ཡང་ལྷའི་བླ་མ་སྟེ་ཕུར་བུ་དང་། འཇོམས་བྱེད་དེ་དྲག་པོའི་འཁོར་རྣམས་དང་།
འཇོམས་བྱེད་དབང་ཕྱུག་སྟེ། དྲག་པོ་ཉིད་ལ་སོགས་པ་སྤྲུལ་པ་སྣ་ཚོགས་པས། འགྲོ་བའི་དོན་མཛད་པའི་ཕྱིར། དེ་ཡང་ཆོས་ཡང་དག་པར་སྡུད་པའི་མདོ་ལས། རིགས་ཀྱི་བུ་བྱང་ཆུབ་སེམས་དཔའ་རྣམས་ཀྱི་སྤྲུལ་པ་ནི། རྣམ་པ་བཅུར་ཤེས་པར་བྱ་སྟེ། འདི་ལྟ་སྟེ། འཁོར་ལོས་སྒྱུར་བར་སྤྲུལ་པ་དང་། བརྒྱ་བྱིན་དང་། ཚངས་པ་དང་།
ཉན་ཐོས་དང་། རང་སངས་རྒྱས་དང་། བྱང་ཆུབ་སེམས་དཔའ་དང་། སངས་རྒྱས་དང་། སངས་རྒྱས་ཀྱི་ཞིང་དང་། བྱང་ཆུབ་ཀྱི་སྙིང་པོ་དང་། འཁོར་ལོ་ཆེན་པོར་འཕྲུལ་པ་སྟེ། བཅུ་པོ་དེ་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་འཕྲུལ་པ་ཆེན་པོར་ཁོང་དུ་ཆུད་པར་བྱ་སྟེ། འདི་དག་ཐམས་ཅད་ནི་གཞན་གྱི་བསམ་པ་ལས་གྱུར་པར་བལྟའོ། ། ཞེས་པ་ལྟར་རོ། །
སྲིད་པའི་དགོན་པ་ལས་བརྒལ་བ་སྟེ། དེ་ལྟར་གཟུགས་སྣ་ཚོགས་ཀྱིས་གཞན་དོན་མཛད་ཀྱང་། འཁོར་བའི་བག་ཆགས་ཀྱི་ཉེས་པ་མི་མངའ་བས། འཁོར་བ་ཉེས་པ་ཐམས་ཅད་ཀྱི་འབྱུང་གནས་སུ་གྱུར་པ་ལས་བརྒལ་བའི་ཕྱིར། སྟོན་པ་གཅིག་པུ་འགྲོ་བའི་བླ་མ་སྟེ། རྫུ་འཕྲུལ་དང་ཆོ་འཕྲུལ་ལ་སོགས་པས་འདུན་པར་མཛད་ནས། ཐེག་པ་ཆེན་པོ་འགྲོ་བ་རྣམས་ལ་རྗེས་སུ་སྟོན་པར་མཛད་པའི་ཕྱིར་དང་། འགྲན་པའི་ཟླ་གཉིས་པ་མེད་པའི་ཕྱིར་རོ། ། འཇིག་རྟེན་ཕྱོགས་བཅུར་རབ་གྲགས་སྟེ། ཕྱོགས་བཅུའི་འཇིག་རྟེན་རྣམས་ན་སྦྱིན་བདག་ཆེན་པོའི་མཆོག་ཏུ་ཡེ་ཤེས་དང་ལྡན་པ་རྣམས་ཀྱིས་མཁྱེན་པའི་ཚུལ་གྱིས་རབ་ཏུ་གྲགས་པའི་ཕྱིར་དང་།
དེ་ཡང་སྦྱིན་པ་རྣམས་ཀྱི་ནང་ནས་ཆོས་ཀྱི་སྦྱིན་པ་ནི་ཕུལ་དུ་བྱུང་ཞིང་། ཆོས་ཀྱི་སྦྱིན་བདག་ཆེ་བ་པོ་ཡིན་པའི་ཕྱིར། བྱམས་པའི་གོ་ཆས་ཆས་པ་སྟེ། ཉོན་མོངས་པ་དང་། མི་ཤེས་པ་དང་། བདུད་ཀྱི་དགྲ་རྣམས་ལས་རྒྱལ་བའི་ཕྱིར་དུ། སེམས་ཅན་ཐམས་ཅད་ལ་བུ་གཅིག་པ་ལྟར། བྱམས་པའི་གོ་ཆ་དང་། མི་མཐུན་པའི་ཕྱོགས་ཀྱིས་འབིགས་པར་དཀའ་བའི་ཐུགས་རྗེ་ཆེན་པོའི་ཡ་ལད་བགོས་པའི་ཕྱིར། ཤེས་རབ་རལ་གྲི་མདའ་གཞུ་ཐོགས་པ་སྟེ།
ཕྱི་རོལ་གྱི་མཚོན་ཆའི་བྱེ་བྲག་དག་གིས་ནི་ཉོན་མོངས་པ་དང་། མི་ཤེས་པ་ལས་རྒྱལ་བར་གྱུར་པ་མི་སྲིད་པས། ཕུལ་དུ་བྱུང་བའི་མཚོན་ཆ་དང་ལྡན་པའི་ཕྱིར། ཞེས་སྤྱི་ཙམ་དུ་བསྟན་པ་དང་། སྔགས་དོན་ལས། ཤེས་རབ་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་པོ་ཏིའོ། ། རལ་གྲི་ནི་ཡེ་ཤེས་ཀྱི་རལ་གྲིའོ། ། མདའ་ནི་སེམས་ཕྲ་མོས་འབིགས་པའི་བདག་ཉིད་དོ། ། གཞུ་ནི་རྡོ་རྗེའི་གཞུའོ། །
ཞེས་སོ། ། གཉིས་པ་མཛད་པ་ཡོན་ཏན་དང་བཅས་པ་ལ་མཛད་པ་དངོས་ནི། ཉོན་མོངས་མི་ཤེས་གཡུལ་ངོ་སེལ། ། དཔའ་བོ་འདུད་དགྲ་བདུད་ཐུལ་བ། ། བདུད་བཞིའི་འཇིགས་པ་སེལ་བར་བྱེད། ། བདུད་ཀྱི་དཔུང་རྣམས་ཕམ་བྱེད་པ། ། རྫོགས་པའི་སངས་རྒྱས་འཇིག་རྟེན་འདྲེན། ། མཆོད་འོས་བསྟོད་འོས་ཕྱག་གི་གནས། ། རྟག་ཏུ་རི་མོར་བྱ་བའི་འོས། ། བཀུར་འོས་རྗེད་པར་བྱ་བའི་མཆོག །
ཕྱག་བྱར་འོས་པ་བླ་མའི་རབ། ། འཇིག་རྟེན་གསུམ་པོ་གོམ་གཅིག་བགྲོད། ། མཁའ་ལྟར་མཐའ་མེད་རྣམ་པར་གནོན། ། ཞེས་པ་ལ། ཉོན་མོངས་མི་ཤེས་གཡུལ་ངོ་སེལ་བ་སྟེ། ཉོན་མོངས་པའི་དཔུང་ཚོགས་དུ་མས་བསྐོར་བའི་མི་ཤེས་པའི་རྒྱལ་པོས་སེམས་ཅན་རྣམས་འཇོམས་པའི་གཡུལ་ངོ་རྣམ་པ་ཐམས་ཅད་དུ་འཇོམས་པར་མཛད་པའི་ཕྱིར། དཔའ་བོ་བདུད་དགྲ་འདུད་ཐུལ་བ་སྟེ། ལྷའི་བུ་ལ་སོགས་པ་བདུད་རྣམས་ཀྱི་དགྲ་ཡིན་ཅིང་། བདུད་དེ་དག་ལས་རྒྱལ་བར་མཛད་པའི་ཕྱིར་དང་། དེ་ལྟ་ཕྱི་ནང་གི་དགྲ་བོ་ངེས་པར་བཟློག་པའི་སྟོབས་དང་ལྡན་པས་དཔའ་བོ་ཡིན་པའི་ཕྱིར།
སྔགས་དོན་ལས། བདུད་བཞིའི་དགྲ་བོ་དེ་ཉིད་འདུལ་བ་སྟེ། རྡོ་རྗེ་གདན་ལ་བཞུགས་ནས་མི་མཐུན་པའི་ཕྱོགས་རྣམས་འཇོམས་པའི་ཕྱིར། ཞེས་སོ། ། བདུད་བཞིའི་འཇིགས་པ་སེལ་བར་བྱེད་པ་སྟེ། ཕུང་པོ་དང་། ཉོན་མོངས་པ་དང་། འཆི་བདག་དང་། ལྷའི་བུའི་བདུད་རྣམས་ཀྱི་འཇིགས་པ་མཐའ་དག་མཐར་འབྱིན་པར་མཛད་པའི་ཕྱིར། བདུད་ཀྱི་དཔུང་རྣམས་ཕམ་བྱེད་པ་སྟེ།
བྱམས་པ་དང་། སྙིང་རྗེ་དང་། ཤེས་རབ་རྣམས་ཀྱིས། ཉོན་མོངས་པ་དང་། མི་ཤེས་པ་དང་། བདུད་ཀྱི་སྡེ་རྣམས་ཐམས་ཅད་འཇོམས་པར་མཛད་པའི་ཕྱིར། རྫོགས་པའི་སངས་རྒྱས་འཇིག་རྟེན་འདྲེན་པ་སྟེ། མངོན་པར་རྫོགས་པར་སངས་རྒྱས་ནས། འཇིག་རྟེན་ཐམས་ཅད་ཀྱི་འདྲེན་པ་དམ་པར་གྱུར་པའི་ཕྱིར། དེའི་ཕྱིར་རྗེ་བཙུན་འཇམ་དཔལ་དེ་ཉིད་ནི།
མཆོད་འོས་བསྟོད་འོས་ཕྱག་གི་གནས། ། རྟག་ཏུ་རི་མོར་བྱ་བའི་འོས། ། བཀུར་འོས་རྗེད་པར་བྱ་བའི་འོས། ། ཕྱག་བྱར་འོས་པ་བླ་མའི་རབ། ། ཅེས་རྣམ་གྲངས་ཀྱི་སྒོ་ནས་མཚན་སྨོས་པ་སྟེ། ཕུལ་དུ་བྱུང་བའི་ཡོན་ཏན་གྱིས་ཐམས་ཅད་ལས་ཁྱད་པར་དུ་འཕགས་ཤིང་། བླ་ན་མེད་པ་ཉིད་ཡིན་པའི་ཕྱིར། དེས་ན་འཇིག་རྟེན་གསུམ་པོ་གོམ་གཅིག་བགྲོད་པ་སྟེ། སེམས་ཅན་ཐམས་ཅད་ཀྱི་དོན་དུ་འཇིག་རྟེན་གསུམ་པོ་ཐམས་ཅད་དུ་ཐོགས་པ་མེད་པའི་རྫུ་འཕྲུལ་གྱིས་གཅིག་ཆར་གོམ་པ་གཅིག་གིས་བགྲོད་པའི་ཕྱིར། མཁའ་ལྟར་མཐའ་མེད་རྣམ་པར་གནོན་པ་སྟེ།
ནམ་མཁའ་ལ་མཐའ་མེད་པ་ལྟར། སེམས་ཅན་གྱི་དོན་དུ་འཇིག་རྟེན་མཐའ་མེད་པར་རྣམ་པར་གནོན་པར་མཛད་པའི་ཕྱིར། དེའི་ཡོན་ཏན་ནི། གསུམ་རིག་གཙང་མ་དག་པ་སྟེ། ། མངོན་ཤེས་དྲུག་ལྡན་རྗེས་དྲན་དྲུག ། བྱང་ཆུབ་སེམས་དཔའ་སེམས་དཔའ་ཆེ། ། རྫུ་འཕྲུལ་ཆེན་པོ་འཇིག་རྟེན་འདས། ། ཤེས་རབ་ཕ་རོལ་ཕྱིན་པའི་མཐའ། ། ཤེས་རབ་ཀྱི་ནི་དེ་ཉིད་ཐོབ། ། བདག་རིག་གཞན་རིག་ཐམས་ཅད་པ། །
ཀུན་ལ་ཕན་པའི་གང་ཟག་མཆོག ། དཔེར་བྱ་ཀུན་ལས་འདས་པ་སྟེ། ། ཤེས་དང་ཤེས་བྱའི་བདག་པོ་མཆོག ། ཅེས་པ་ལ་གསུམ་རིག་སྟེ། སྔོན་གྱི་མཐའ་རིག་པ་དང་ཕྱི་མའི་མཐའ་རིག་པ་དང་། ཟག་པ་ཟད་པ་རིག་པ་མཐར་ཐུག་པ་དང་ལྡན་པའི་ཕྱིར། གཙང་མ་སྟེ། ཉོན་མོངས་པའི་བག་ཆགས་ཀྱི་མི་གཙང་བ་ཐམས་ཅད་བདག་མེད་པའི་ཆུ་ཚོགས་ཀྱིས་བཀྲུས་པའི་ཕྱིར། དག་པ་སྟེ། དེ་ཉིད་ཀྱིས་ན་ཉེས་པ་ཐམས་ཅད་དང་བྲལ་བའི་ངོ་བོ་ཉིད་ཀྱི་ཕྱིར།
མངོན་ཤེས་དྲུག་དང་ལྡན་པ་སྟེ། ལྷའི་མིག་དང་། ལྷའི་རྣ་བ་དང་། ཕ་རོལ་གྱི་སེམས་ཤེས་པ་དང་། སྔོན་གྱི་གནས་རྗེས་སུ་དྲན་པ་དང་། རྫུ་འཕྲུལ་གྱི་བྱ་བ་ཤེས་པ་དང་། ཟག་པ་ཟད་པའི་མངོན་པར་ཤེས་པ་རྣམས་དང་། རྟག་ཏུ་མི་འབྲལ་བའི་ཕྱིར། རྗེས་དྲན་དྲུག་དང་ལྡན་པ་སྟེ། སངས་རྒྱས་དང་།
ཆོས་དང་། དགེ་འདུན་དང་། ཚུལ་ཁྲིམས་དང་། གཏོང་བ་དང་། ལྷ་རྗེས་སུ་དྲན་པ་རྣམས་དང་རྟག་ཏུ་ལྡན་པའི་ཕྱིར། བྱང་ཆུབ་སེམས་དཔའ་སྟེ། རང་གི་དོན་ཕུན་སུམ་ཚོགས་པ་ལ་སེམས་པའི་བློ་དང་ལྡན་པའི་ཕྱིར། སེམས་དཔའ་ཆེན་པོ་སྟེ། གཞན་གྱི་དོན་ཕུན་སུམ་ཚོགས་པ་ལ་སེམས་པའི་བློ་དང་ལྡན་པའི་ཕྱིར། རྫུ་འཕྲུལ་ཆེན་པོ་ཅན་ཏེ།
རྣམ་པ་ཐམས་ཅད་དུ་ཡུལ་ཆེ་བའི་རྫུ་འཕྲུལ་བརྙེས་པའི་ཕྱིར། འཇིག་རྟེན་ལས་འདས་པ་སྟེ། ཟག་པ་མེད་པའི་ཡེ་ཤེས་ཐུགས་སུ་ཆུད་པས་འཁོར་བའི་ཆུ་བོ་ལས་བརྒལ་བའི་ཕྱིར། ཤེས་རབ་ཕ་རོལ་ཕྱིན་པའི་མཐའ་སྟེ། ཆོས་རབ་དུ་རྣམ་འབྱེད་མཐར་ཕྱིན་པ་དང་ལྡན་པའི་ཆོས་ཀྱི་སྐུ་བརྙེས་པའི་ཕྱིར། ཤེས་རབ་ཀྱི་ནི་དེ་ཉིད་ཐོབ་པ་སྟེ། ཤེས་རབ་ཀྱི་དེ་ཁོ་ན་ཉིད་གཉིས་མེད་ཡེ་ཤེས་ཀྱི་ངོ་བོར་གྱུར་པའི་ཕྱིར། བདག་རིག་པ་སྟེ། སོ་སོ་རང་གི་རིག་པ་མཐར་ཐུག་པ་ཉིད་ཡིན་པའི་ཕྱིར། གཞན་རིག་པ་སྟེ།
སྒྱུ་མ་ལྟ་བུའི་སེམས་ཅན་རྣམས་རིག་པའི་ཕྱིར་དང་། དེ་རྣམས་ལ་རང་རིག་ཡེ་ཤེས་ཁོང་དུ་ཆུད་པར་མཛད་པའི་ཕྱིར། ཐམས་ཅད་པ་སྟེ། རྒྱུ་བ་དང་། མི་རྒྱུ་བའི་དངོས་པོ་ཐམས་ཅད་ཀྱི་ངོ་བོ་ཉིད་ཆོས་ཀྱི་དབྱིངས་སུ་བྱེ་བྲག་མེད་པའི་ཕྱིར། ཀུན་ལ་ཕན་པའི་གང་ཟག་མཆོག་སྟེ། སེམས་ཅན་ཐམས་ཅད་ལ་ཕན་པ་དང་བདེ་བ་རྫོགས་པར་མཛད་ཅིང་། ཐམས་ཅད་ཀྱི་གཙོ་བོར་གྱུར་པའི་ཕྱིར་སྐྱེས་བུ་ཡིན་པའི་ཕྱིར། དཔེར་བྱ་ཀུན་ལས་འདས་པ་སྟེ། གང་དང་ཡང་མཉམ་པ་མེད་པར་མཚོན་པར་ནུས་པའི་དཔེ་དང་བྲལ་བའི་ཕྱིར།
ཤེས་དང་ཤེས་བྱའི་བདག་པོ་མཆོག་སྟེ། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་ངོ་བོར་གྱུར་པས་ཤེས་པ་དང་། མཐོ་རིས་དང་། ཐར་པ་ཐམས་ཅད་ཀྱི་རྒྱུར་གྱུར་པས་ཤེས་བྱ་དང་། དེ་ཁོ་ན་ཉིད་ཀྱི་ཡེ་ཤེས་མ་ལུས་པ་ལ་དབང་སྒྱུར་ཞིང་ཐམས་ཅད་ལས་ཕུལ་དུ་བྱུང་བའི་ཕྱིར་རོ། ༈ །གསུམ་པ་དོན་བསྡུ་བ་ནི། བཙོ་བོ་ཆོས་ཀྱི་སྦྱིན་བདག་སྟེ། ། ཕྱག་རྒྱ་བཞི་པོའི་དོན་སྟོན་པ། ། འགྲོ་བའི་བསྙེན་བཀུར་གནས་ཀྱི་མཆོག ། ངེས་འབྱུང་གསུམ་པོ་བགྲོད་རྣམས་ཀྱི། །
དོན་གྱི་དམ་པ་རྣམ་དག་དཔལ། ། འཇིག་རྟེན་གསུམ་ན་སྐལ་བཟང་ཆེ། ། དཔལ་ལྡན་འབྱོར་པ་ཀུན་བྱེད་པ། ། འཇམ་དཔལ་དཔལ་དང་ལྡན་པའི་མཆོག ། ཅེས་པ་ལ། གཙོ་བོ་ཆོས་ཀྱི་སྦྱིན་བདག་སྟེ། ཆོས་ཀྱི་སྦྱིན་པ་ནི་སྦྱིན་པ་ཐམས་ཅད་ཀྱི་གཙོ་བོ་ཡིན་ལ། དེ་ཉིད་སྐལ་བ་ཇི་ལྟ་བ་བཞིན་སྩོལ་བས་སྦྱིན་བདག་རྣམས་ཀྱི་མཆོག་ཏུ་གྱུར་པའི་ཕྱིར། ཕྱག་རྒྱ་བཞི་པོའི་དོན་སྟོན་པ་སྟེ། ཕྱག་རྒྱ་ཆེན་པོ་དང་།
དམ་ཚིག་གི་ཕྱག་རྒྱ་དང་། ཆོས་ཀྱི་ཕྱག་རྒྱ་དང་། ལས་ཀྱི་ཕྱག་རྒྱ་རྣམས་ཀྱི་དོན་སྟོན་པར་མཛད་པའི་ཕྱིར། དེ་ལ་ཕྱག་རྒྱ་ཆེན་པོ་ནི་ལྷ་དང་རྗེས་སུ་མཐུན་པར་བྱེད་པ་ཡིན་པས། ལོངས་སྤྱོད་རྫོགས་པའི་སྐུའོ། ། དམ་ཚིག་གི་ཕྱག་རྒྱ་ནི་ཐུགས་ཀྱི་ངོ་བོ་ཉིད་ཡིན་པས་སོ་སོ་རང་གི་རིག་པ་ཆོས་ཀྱི་སྐུའོ། ། ཆོས་ཀྱི་ཕྱག་རྒྱ་ནི། ཆོས་ཀྱི་ལོངས་སྤྱོད་ཀྱི་བྱིན་རླབས་ལས་ཆོས་ཉིད་ཀྱི་དེ་ཁོ་ན་ཉིད་སྟོན་པའི་གསང་སྔགས་ཀྱི་ཡི་གེའི་བདག་ཉིད་ཅན་སྣ་ཚོགས་པའོ། ། ལས་ཀྱི་ཕྱག་རྒྱ་ནི། བྱ་བ་སྒྲུབ་པའི་ངོ་བོ་ཉིད་དུ་གྱུར་པས་སྤྲུལ་པའི་མཛད་པ་སྣ་ཚོགས་པ་རྫོགས་པར་བྱེད་པ་སྤྲུལ་པའི་སྐུའོ། །
འགྲོ་བའི་བསྙེན་བཀུར་གནས་ཀྱི་མཆོག་སྟེ། ཉེས་པ་ཐམ་ཅད་ལས་འདས་ཤིང་། ཡོན་ཏན་ཐམས་ཅད་ཀྱི་རང་བཞིན་ཅན་ཡིན་ལ། ཐར་པ་ཐམས་ཅད་དང་། ཕུན་སུམ་ཚོགས་པ་ཐམས་ཅད་བསྐྱེད་པར་མཛད་པའི་ཕྱིར། འགྲོ་བ་ཇི་ལྟ་བུའི་བསྙེན་བཀུར་གྱི་གནས་ཡིན་སྙམ་ན། ངེས་འབྱུང་གསུམ་པོ་བགྲོད་རྣམས་ཀྱི་ཞེས་ཏེ། ཐེག་པ་གསུམ་གྱི་ངེས་པར་འབྱུང་བ་ལས་མ་གཏོགས་པའི་ལམ་གཞན་དག་གི་ངེས་པར་འབྱུང་བ་མི་སྲིད་པས། ལམ་གསུམ་པོ་བགྲོད་པ་རྣམས་ཀྱིས་བསྙེན་ཅིང་བཀུར་བའི་གནས་ཀྱི་མཆོག་ཡིན་པའི་ཕྱིར། དེ་ལྟ་བུའི་རྗེ་བཙུན་འཇམ་དཔལ་དེ་ཉིད་ནི་དཔལ་དང་ལྡན་པའི་མཆོག་སྟེ།
དོན་གྱི་དམ་པ་ཆོས་ཀྱི་དབྱིངས་རྣམ་པར་དག་པའི་དཔལ་དང་ལྡན་པའི་ཕྱིར་དང་། འཇིག་རྟེན་གསུམ་ན་སྐལ་བཟང་ཆེ་བ་སྟེ། ཐམས་ཅད་ཀྱི་མངོན་པར་འདོད་པའི་ཕུན་སུམ་ཚོགས་པ་ཐམས་ཅད་ཡང་དག་པར་རྫོགས་པར་མཛད་པའི་ཕྱིར། དེ་ཉིད་ཀྱིས་ན། དཔལ་ལྡན་འབྱོར་པ་ཀུན་བྱེད་པ་སྟེ། ལེགས་པ་ཐམས་ཅད་སྒྲུབ་པར་བྱེད་པའི་ཕྱིར། དེ་ལྟར་ན་ཚུལ་དེ་དག་གིས་ནི། འཇམ་དཔལ་དཔལ་དང་ལྡན་པའི་མཆོག་ཅེས་མཚན་བསྡུས་པའི་དོན་ལེགས་པར་གྲུབ་པ་སྟེ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ངོ་བོ་ཉིད་དུ་གྱུར་པའང་དེ་ཉིད་ཡིན་ནོ་ཞེས་ངེས་པར་བཟུང་བ་ཡིན་ནོ། ༈ །གཉིས་པ་ཡེ་ཤེས་ལྔའི་དོན་བསྡུ་བ་ནི།
མཆོག་སྦྱིན་རྡོ་རྗེ་མཆོག་ཁྱོད་འདུད། ། ཡང་དག་མཐར་གྱུར་ཁྱོད་ལ་འདུད། ། སྟོང་ཉིད་ལས་བྱུང་ཁྱོད་ལ་འདུད། ། སངས་རྒྱས་བྱང་ཆུབ་ཁྱོད་ལ་འདུད། ། སངས་རྒྱས་ཆགས་པ་ཁྱོད་ལ་འདུད། ། སངས་རྒྱས་འདོད་ལ་ཕྱག་འཚལ་འདུད། ། སངས་རྒྱས་དགྱེས་པ་ཁྱོད་ལ་འདུད། ། སངས་རྒྱས་རོལ་ལ་ཕྱག་འཚལ་འདུད། ། སངས་རྒྱས་འཛུམ་པ་ཁྱོད་ལ་འདུད། ། སངས་རྒྱས་བཞད་ལ་ཕྱག་འཚལ་འདུད། །
སངས་རྒྱས་གསུང་ཉིད་ཁྱོད་ལ་འདུད། ། སངས་རྒྱས་ཐུགས་ལ་ཕྱག་འཚལ་འདུད། ། མེད་པ་ལས་བྱུང་ཁྱོད་ལ་འདུད། ། སངས་རྒྱས་འབྱུང་བ་ཁྱོད་ལ་འདུད། ། ནམ་མཁའ་ལས་བྱུང་ཁྱོད་ལ་འདུད། ། ཡེ་ཤེས་ལས་བྱུང་ཁྱོད་ལ་འདུད། ། སྒྱུ་འཕྲུ་དྲྭ་བ་ཁྱོད་ལ་འདུད། ། སངས་རྒྱས་རོལ་སྟོན་ཁྱོད་ལ་འདུད། ། ཐམས་ཅད་ཐམས་ཅད་ཁྱོད་ལ་འདུད། ། ཡེ་ཤེས་སྐུ་ཉིད་ཁྱོད་ལ་འདུད། །
ཅེས་ཏེ། མཚན་དོན་ཐམས་ཅད་བསྡུ་བའི་སྒོ་ནས། བཅོམ་ལྡན་འདས་དེ་རྣམ་པ་ཐམས་ཅད་དུ་མཆོད་པར་འོས་པ་ཡིན་ནོ། ། ཞེས་སྟོན་ཅིང་། མཚན་ཐམས་ཅད་དོན་ཇི་ལྟ་བ་ཉིད་དུ་བདེན་པའི་མཚན་ཉིད་ཅན་ཡིན་པར་ཁོང་དུ་ཆུད་པར་བྱ་བའི་ཕྱིར། ཚིགས་སུ་བཅད་པ་ལྔས་ཕྱག་འཚལ་བའི་ཁྱད་པར་གྱིས། དེ་བཞིན་གཤེགས་པའི་འཁོར་གྱི་དཀྱིལ་འཁོར་དང་བཅས་པའི་ཚོགས་རྣམས་རངས་པར་མཛད་པ་ལས། དང་པོ་མེ་ལོང་ལྟ་བུའི་ཡེ་ཤེས་ཀྱི་སྒོ་ནས་བསྟོད་པ་ནི། མཆོག་སྦྱིན་རྡོ་རྗེ་མཆོག་སྟེ། མཆོག་ཏུ་གྱུར་པ་སངས་རྒྱས་ཉིད་སྩོལ་ཞིང་།
ཚུལ་དེ་ལ་རྡོ་རྗེ་ལྟར་མི་ཕྱེད་པས་ན། ཐམས་ཅད་ཀྱི་མཆོག་གམ་གཙོ་བོར་གྱུར་པའི་ཕྱིར། དེ་ལྟ་བུའི་རྗེ་བཙུན་འཇམ་དཔལ་ཁྱོད་ལ་འདུད་དོ། ། ཞེས་བོད་པའི་སྒོ་ནས་གུས་པས་ཕྱག་འཚལ་བའོ། ། དེ་བཞིན་དུ་གཞན་ལའང་སྦྱར་རོ། ། ཀྱེ་ཡང་དག་མཐར་གྱུར་ཞེས་ཏེ། ཡང་དག་པའི་མཐའ་དེ་བཞིན་ཉིད་དྲི་མས་དག་པ་མཐར་ཐུག་པའི་ངོ་བོ་ཉིད་དུ་གྱུར་པའི་ཕྱིར། སྟོང་ཉིད་ལས་བྱུང་སྟེ། སྟོང་པ་ཉིད་ཀྱི་རང་བཞིན་ལས་རབ་ཏུ་བྱུང་བའི་ཕྱིར་རམ། སྟོང་པ་ཉིད་བསྒོམས་པ་ལས་རབ་ཏུ་སྐྱེས་པའི་ཕྱིར།
སངས་རྒྱས་བྱང་ཆུབ་སྟེ། བྱང་ཆུབ་གསུམ་ལས་ཡང་དག་པར་རྫོགས་པའི་སངས་རྒྱས་ཀྱི་བྱང་ཆུབ་མཐར་ཐུག་པ་ཉིད་ཡིན་པའི་ཕྱིར། ༈ ཆོས་དབྱིངས་ཡེ་ཤེས་ཀྱི་སྒོ་ནས་བསྟོད་པ་ནི། སངས་རྒྱས་ཆགས་པ་སྟེ། སངས་རྒྱས་རྣམས་ལ་ཤིན་ཏུ་ཆགས་ཤིང་ཞེན་ནས། དེའི་ངོ་བོར་གནས་པའི་ཕྱིར་རམ། དེ་ཁོ་ན་ཉིད་ཐུགས་སུ་ཆུད་ཅིང་སངས་རྒྱས་པའི་ཆགས་པ་སེམས་ཅན་ཐམས་ཅད་རྗེས་སུ་དགའ་བ་ཡིན་པའི་ཕྱིར། སངས་རྒྱས་འདོད་པ་སྟེ། འགྲོ་བ་རྣམས་སྒྲོལ་ཞིང་འདོན་པར་བཞེད་པའི་ངོ་བོ་ཉིད་ཡིན་པའི་ཕྱིར་རམ། སངས་རྒྱས་ཀྱི་ངོ་བོ་ཉིད་ཀུན་ཏུ་བཟང་པོ་ལ་འདོད་པ་རབ་ཏུ་སྟོན་པའི་ཕྱིར།
སངས་རྒྱས་དགྱེས་པ་སྟེ། སངས་རྒྱས་རྣམས་ཀྱི་དགྱེས་པའི་ངོ་བོའམ། སངས་རྒྱས་རྣམས་ལ་རབ་ཏུ་དགྱེས་པའི་ཕྱིར། དེ་བཞིན་དུ་སངས་རྒྱས་རོལ་པ་སྟེ། སངས་རྒྱས་རྣམས་ཀྱི་རོལ་པའི་ངོ་བོ་ཡིན་པའམ། སངས་རྒྱས་རྣམས་ལ་རོལ་པར་མཛད་པའི་ཕྱིར། ༈ སོར་རྟོག་ཡེ་ཤེས་ཀྱི་སྒོ་ནས་བསྟོད་པ་ནི། སངས་རྒྱས་འཛུམ་པ་སྟེ། དེ་ཁོ་ན་ཉིད་ཐུགས་སུ་ཆུད་པས་ཞལ་གྱི་པདྨ་ཁ་བྱེ་བའི་ཕྱིར། སངས་རྒྱས་བཞད་པ་སྟེ།
རྨད་དུ་བྱུང་བའི་དོན་སྟོན་ཅིང་བྱང་སེམས་ཆེན་པོ་ལུང་སྟོན་པའི་ལྟས་སུ་གྱུར་པའི་ཡེ་ཤེས་ཀྱི་འོད་ཟེར་ཆེན་པོ་འཕྲོ་བའི་ཕྱིར། སངས་རྒྱས་གསུང་ཉིད་དེ། དམ་པའི་ཆོས་རབ་ཏུ་སྟོན་པས་སེམས་ཅན་རྣམས་གདུལ་བར་མཛད་པའི་ཕྱིར། སངས་རྒྱས་ཐུགས་ཏེ། རྣམ་པ་ཐམས་ཅད་དུ་ཡང་སངས་རྒྱས་ཀྱི་ཐུགས་དེའི་རང་བཞིན་ཉིད་དུ་གྱུར་པའི་ཕྱིར། ༈ མཉམ་ཉིད་ཡེ་ཤེས་ཀྱི་སྒོ་ན་བསྟོད་པ་ནི། མེད་པ་ལས་བྱུང་སྟེ། བདེན་པའི་དངོས་པོ་མེད་པ་ལས་སམ། སྐྱེ་བ་མེད་པ་ལས་སྐྱེ་བའི་ཆོ་འཕྲུལ་དུ་བྱུང་བའི་ཕྱིར། སངས་རྒྱས་འབྱུང་བ་སྟེ།
འདི་ལས་སངས་རྒྱས་རྣམས་འབྱུང་བའི་ཕྱིར་རམ། འདི་ཉིད་སངས་རྒྱས་རྣམས་ལས་བྱུང་བའི་ཕྱིར། ནམ་མཁའ་ལས་བྱུང་སྟེ། ནམ་མཁའ་དང་མཉམ་པའི་ཆོས་ཀྱི་དབྱིངས་ལས་ངེས་པར་བྱུང་བའི་ཕྱིར། ཡེ་ཤེས་ལས་བྱུང་སྟེ། གཉིས་སུ་མེད་པའི་དེ་ཁོ་ན་ཉིད་ཀྱི་ཡེ་ཤེས་ལས་ཡང་དག་པར་བྱུང་བའི་ཕྱིར། ༈ བྱ་གྲུབ་ཡེ་ཤེས་ཀྱི་སྒོ་ནས་བསྟོད་པ་ནི། སྒྱུ་འཕྲུལ་དྲྭ་བ་སྟེ། སྤྲུལ་པའི་སྤྲོས་པ་མ་ལུས་པ་སེམས་ཅན་འདྲེན་པའི་ཐབས་སུ་གྱུར་པ་ཐམས་ཅད་ཡང་དག་པར་སྟོན་པར་མཛད་པའི་ཕྱིར། སངས་རྒྱས་རོལ་སྟོན་ཏེ།
རྒྱན་དང་། ཆ་ལུགས་དང་། གོས་དང་། ཉམས་ཀྱི་རྣམ་པར་བཀོད་པ་སྣ་ཚོགས་པས་རྩེ་ཞིང་རོལ་པར་མཛད་པའི་ཕྱིར། ཐམས་ཅད་ཐམས་ཅད་དེ། ཇི་སྐད་བཤད་པའི་རྣམ་པ་ཐམས་ཅད་དང་ལྡན་པའི་ཡོན་ཏན་གྱི་རང་བཞིན་ཐམས་ཅད་ཀྱི་ངོ་བོར་གྱུར་པའི་ཕྱིར། ཡེ་ཤེས་སྐུ་ཉིད་དེ། དེ་དག་ཐམས་ཅད་ཀྱང་ཡེ་ཤེས་ཀྱི་སྐུ་ལས་ཐ་མི་དད་ཅིང་ཡེ་ཤེས་ཀྱི་སྐུའི་ནུས་མཐུ་ལས་དེ་ལྟར་སོ་སོར་སྣང་བ་ཉིད་ཡིན་པའི་ཕྱིར། སྔགས་དོན་ལས། ད་ནི་རྣམ་པར་སྣང་མཛད་ཆེན་པོ་ལ་སོགས་པ་དེ་བཞིན་གཤེགས་པ་ལྔའི་ཡེ་ཤེས་ལྔའི་བདག་ཉིད་ཀྱི་ཚིགས་བཅད་རྣམས་ཀྱིས།
བཅོམ་ལྡན་འདས་ཡེ་ཤེས་ཀྱི་སྤྱི་གཟུགས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་དབུས་ན་བཞུགས་པ་ལ་བསྟོད་པར་བྱའོ། ། ཞེས་མཚམས་སྦྱར་ནས་གཞུང་མཚམས་འབྱེད་པ་ཙམ་ལས་གཞན་མ་བཤད་དོ། ༈ །གསུམ་པ་གཞུང་གི་ཕན་ཡོན་ནམ་ཆེ་བ་བསྟན་པ་ནི། ཤིན་ཏུ་རྟོགས་པར་སླ་བ་དང་། ཚིག་མང་སུ་དོགས་པས་འདིར་མ་བཀྲོལ་ལ། ཤེས་པར་འདོད་པ་རྣམས་ཀྱིས་གཞུང་གི་མཆན་བུར་བཀྲལ་ཡོད་པས་དེར་ཤེས་པར་བྱའོ། ༈ །བཞི་པ་རྩ་བ་དང་ཕྲེང་བའི་སྔགས་བསྟན་པ་ནི། ཨོཾ་སརྦ་དྷརྨ་ཨ་བྷཱ་བ། སྭ་བྷ་བ། བི་ཤུདྡྷེ་བཛྲ་ཙཀྵུ།
ཨ་ཨཱཿ། པྲ་ཀྲྀ་ཏི་པ་རི་ཤུདྡྷཱཿ སརྦ་དྷརྨ། ཡ་དུ་ཏ། སརྦ་ཏ་ཐཱ་ག་ཏ། ཛྙཱ་ན་ཀཱ་ཡ། མཉྫུ་ཤྲཱིཿ པ་རི་ཤུདྡྷི་ཏཱ། མུ་པཱ་དཱ་ཡ་ཏི། ཨ་ཨཱཿ
ཨོཾ་སརྦ་ཏ་ཐཱ་ག་ཏ། ཧྲི་ད་ཡ། ཧ་ར་ཧ་ར། ཨོཾ་ཧཱུྃ་ཧྲཱིཿ བྷ་ག་ཝན། ཛྙཱ་ན་མུརྟྟི། ཝ་གི་ཤྭ་རི། མ་ཧཱ་པ་ཙ། སརྦ་དྷརྨཱ། ག་ག་ན།
ཨ་མ་ལ་སུ་པ་རི་ཤུདྡྷ། དྷརྨ་དྷཱ་ཏུ། ཛྙཱ་ན་གརྦ་ཨཱཿ ཞེས་ཏེ། འདི་ལ་འགྲེལ་པ་གཉིས་ལས། མཚམས་སྦྱར་བ་དང་། དཀའ་བའི་གནས་ཆེ་ལོང་ཙམ་ལས་མ་བཤད་མོད། གོ་བདེ་བར་བརྗོད་ན། ཐོག་མར་ཨོཾ་ནི་རྡོ་རྗེ་རྩེ་མོ་ལས། ཨོཾ་ནི་ཅི་ཞིག་ཡིན་པར་བརྗོད། །
མཆོག་དང་ནོར་སྟེར་དཔལ་དང་གཡང་། ། སྐལ་བཟང་རྣམ་པ་དང་ལྡན་ཞིང་། ། དམ་བཅའ་བ་དང་བཀྲ་ཤིས་དོན། ། ནོར་བུ་འཛིན་པའི་སྙིང་པོ་ཡིན། ། ཞེས་པ་ལྟར། དམ་བཅའ་བ་དང་། བཀྲ་ཤིས་པ་དང་། སྔགས་ཀྱི་མགོ་འདྲེན་པའི་ཕྱིར་རོ། སརྦ་དྷརྨ་ནི་ཆོས་ཐམས་ཅད། ཨ་བྷཱ་བ་ནི་དངོས་པོ་མེད་པ།
སྭ་བྷ་བ་ནི་རང་བཞིན། བི་ཤུདྡྷེ་ནི་རྣམ་པར་དག་པ་སྟེ། ཆོས་ཐམས་ཅད་བདེན་པའི་དངོས་པོ་མེད་པའི་རང་བཞིན་རྣམ་པར་དག་པ་ཞེས་པ་སྟེ། དེ་ཡང་བཛྲ་ཞེས་པ་རྡོ་རྗེ་སྟེ། མཚན་མ་དང་རྣམ་པར་རྟོག་པས་མི་ཕྱེད་པའི་ཕྱིར་རོ། ། ཙཀྵུ་ཞེས་པ་འགྲེལ་ཆེན་ན་མེད་ཅིང་། སྔགས་དོན་ལས་བཤད་པ་ལྟར་ན་མིག་སྟེ་སྔ་མ་དང་འབྲེལ་བས། ཐམས་ཅད་དུ་ཐོགས་པ་མེད་པར་འཇུག་པའི་རྡོ་རྗེའི་སྤྱན་ནི་རང་བཞིན་རྣམ་པར་དག་པ་ཡུལ་དུ་བྱེད་པའོ། ། དེ་ནས་ཡི་གེ་ཨ་ནི་སྐྱེ་བ་མེད་པ་སྟེ། དོན་དམ་པའི་བྱང་ཆུབ་སེམས་ཀྱི་བདག་ཉིད་ཅན་ནོ། །
ཨཱ་ནི་ས་དང་ཕ་རོལ་ཏུ་ཕྱིན་པ་ལ་སོགས་པ་སྦྱོང་བའི་ངོ་བོ་ཉིད་དོ། ། ཨཾ་ནི་སངས་རྒྱས་ཉིད་སྟོན་པའོ། ། ཨཿནི་མྱ་ངན་ལས་འདས་པ་ཆེན་པོ་སྟོན་པར་བྱེད་པའོ། ། པྲ་ཀྲྀ་ཏི་པ་རི་ཤུདྡྷ་ནི་རང་བཞིན་གྱིས་ཡོངས་སུ་དག་པ་སྟེ་གནས་ལུགས་སོ། ། གང་གི་ནི་སརྦ་དྷརྨ་ཞེས་པ་ཆོས་ཐམས་ཅད་ཀྱིའོ། ། ཡ་དུ་ཏ་ནི་ཇི་ལྟ་བ་བཞིན་ཏེ་མ་བཅོས་པའི་དོན་ཏོ། ། སརྦ་ཏ་ཐཱ་ག་ཏ་ཛྙཱ་ན་ཀཱ་ཡ། མཉྫུ་ཤྲཱི་ནི། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་སྐུ་འཇམ་དཔལ་ཏེ། དེ་ཡང་པ་རི་ཤུདྡྷི་ཏཱ་ཞེས་པ་ཡོངས་སུ་དག་པ་ཉིད་དེ།
དག་པ་གཉིས་མཐར་ཐུག་པའི་ངོ་བོ་ཉིད་ཡིན་པའི་ཕྱིར། མུ་པཱ་དཱ་ཡ་ཏི་ནི། ཁས་བླངས་པ་སྟེ། ཡེ་ཤེས་ཀྱི་སྐུ་དེ་ཉིད་བཟུང་བར་བྱའོ་ཞེས་དམ་འཆའ་བའོ། ། ཡང་ཨ་ནི་རང་བཞིན་གྱིས་དག་པའོ། ། ཨཱཿནི་ཡེ་ཤེས་ཀྱི་སྐུར་བྱིན་གྱིས་རློབ་པར་བྱེད་པའོ། ། ཨོཾ་ནི་སྔར་བཞིན་ལ། སརྦ་ཏ་ཐཱ་ག་ཏ་ཧྲི་ད་ཡ་ནི། དེ་བཞིན་གཤེགས་པ་ཐམས་ཅད་ཀྱི་སྙིང་པོ་ཞེས་པ་སྟེ་བོད་པའོ། ། ཧ་ར་ཧ་ར་ནི་འཕྲོག་འཕྲོག་ཞེས་པ་སྟེ།
སྒྲིབ་པ་གཉིས་འཕྲོག་ཤིག་པའོ། ། ཨོཾ་ཧཱུྃ་ཧྲཱིཿནི་སྐུ་དང་གསུང་དང་ཐུགས་བྱིན་གྱིས་རློབས་པར་བྱེད་པའོ། ། བྷ་ག་ཝན་ཛྙཱ་ན་མུརྟྟི་ཝ་གི་ཤྭ་ར། མ་ཧཱ་པ་ཙ་ནི། བཅོམ་ལྡན་འདས་ཡེ་ཤེས་ཀྱི་སྐུ། ངག་གི་དབང་ཕྱུག་སྨིན་པ་ཆེན་པོའམ། སྨྲ་བ་ཆེན་པོ་སྟེ་མཚན་གྱི་སྔགས་སོ། ། དེའི་རྒྱུ་མཚན་ཡང་། སརྦ་དྷརྨ་ག་ག་ན། ཨ་མ་ལ་ནི།
ཆོས་ཐམས་ཅད་ནམ་མཁའ་དྲི་མ་མེད་པ། སུ་པ་རི་ཤུདྡྷ་ནི་ཤིན་ཏུ་ཡོངས་སུ་དག་པ། དྷརྨ་དྷཱ་ཏུ་ཛྙཱ་ན་གརྦྷ་ནི། ཆོས་དབྱིངས་ཡེ་ཤེས་སྙིང་པོ་ཞེས་པ་སྟེ། ཆོས་ཐམས་ཅད་ཀྱི་རང་བཞིན་ནམ་མཁའ་ལྟར་དྲི་མ་མེད་ཅིང་། ཤིན་ཏུ་ཡོངས་སུ་དག་པའི་ཆོས་དབྱིངས་མཐར་ཐུག་པ་དང་། དབྱེར་མི་ཕྱེད་པའི་ཡེ་ཤེས་ཀྱི་སྙིང་པོའམ་མཆོག་ཏུ་གྱུར་པའི་ཕྱིར། ཞེས་པའོ། ། སླར་ཡང་། ཨཿཞེས་པ་ནི་ཆོས་ཀྱི་སྐུར་རྒྱས་གདབ་པའི་དོན་དུ་འདིར་གསུངས་པ་ཡིན་པར་ཤེས་པར་བྱའོ། །
ཞེས་འགྲེལ་ཆེན་ལས་སོ། ། སྤྱི་དོན་གསུམ་པ་རྒྱུད་དོན་ཡོངས་སུ་རྫོགས་པས་མཇུག་བསྡུ་བ་ནི། དེ་ནས་དཔལ་ལྡན་རྡོ་རྗེ་འཆང་། ། དགའ་ཞིང་མགུ་ནས་ཐལ་མོ་སྦྱར། ། མགོན་པོ་བཅོམ་ལྡན་དེ་བཞིན་གཤེགས། ། རྫོགས་སངས་རྒྱས་ལ་ཕྱག་མཚལ་ནས། ། དེ་ནི་མགོན་པོ་གསང་བའི་བདག ། ལག་ན་རྡོ་རྗེ་ཁྲོ་བོའི་རྒྱལ། ། སྣ་ཚོགས་གཞན་དང་ལྷན་ཅིག་ཏུ། ། གསང་བསྟོད་ནས་ནི་ཚིག་འདི་གསོལ། །
མགོན་པོ་བདག་ཅག་ཡི་རང་ངོ་། ། ལེགས་སོ་ལེགས་སོ་ལེགས་པར་གསུངས། ། རྣམ་གྲོལ་འབྲས་བུ་འཚལ་བ་ཡི། ། འགྲོ་བ་མགོན་མེད་རྣམས་དང་ནི། ། བདག་ཅག་ཡང་དག་རྫོགས་པ་ཡི། ། བྱང་ཆུབ་ཐོབ་པའི་དོན་ཆེན་མཛད། ། སྒྱུ་འཕྲུལ་དྲྭ་བའི་ཚུལ་བསྟན་པ། ། འདི་ནི་རྣམ་དག་ལེགས་པའི་ལམ། ། ཟབ་ཅིང་ཡངས་ལ་རྒྱ་ཆེ་སྟེ། ། དོན་ཆེན་འགྲོ་བའི་དོན་བྱེད་པ། །
སངས་རྒྱས་རྣམས་ཀྱི་ཡུལ་འདི་ནི། ། རྫོགས་པའི་སངས་རྒྱས་ཀུན་གྱིས་བཤད། ། ཅེས་གསུངས་ཏེ། འདི་ལ་ཡང་དང་པོར་མཚམས་སྦྱར་བ་ནི། གསང་སྔགས་ཀྱིས་བྱིན་གྱིས་བརླབས་པའི་རྗེས་ཐོགས་དེ་ནས། དཔལ་ལྡན་རྡོ་རྗེ་འཆང་རང་དོན་ཡོངས་སུ་རྫོགས་པས་དགའ་ཞིང་། གཞན་དོན་ཡོངས་སུ་རྫོགས་པས་མགུ་ནས། གུས་པའི་སྤྱོད་ལམ་དང་ལྡན་པས། ཐལ་མོ་སྦྱར་ཏེ། འགྲོ་བའི་མགོན་པོ་བཅོམ་ལྡན་འདས་དེ་བཞིན་གཤེགས་པ་རྫོགས་པའི་སངས་རྒྱས་ཤཱཀྱ་ཐུབ་པ་ལ་ཕྱག་འཚལ་ནས།
ཞུ་བ་པོའི་གཙོ་བོ་དེ་ནི་མགོན་པོ་གསང་བའི་བདག་པོ་སྟེ། འཁོར་ལག་ན་རྡོ་རྗེ་ཁྲོ་བོའི་རྒྱལ་པོ་སྣ་ཚོགས་པ་གཞན་རྣམས་དང་ལྷན་ཅིག་ཏུ་སྐད་ཀྱི་གསང་བསྟོད་ནས་ནི། ཚིག་འདི་སྐད་གསོལ་ཏོ། ། ཞེས་པ་སྟེ་ཚིག་གི་དོན་གཞན་རྣམས་ནི་སྔར་བཤད་པ་ལྟར་རོ། ། ཡིད་རངས་ཤིང་མངོན་པར་བསྟོད་པའི་ཚིག་དངོས་ནི། མགོན་པོ་ཞེས་བོས་ནས་བདག་ཅག་ཐམས་ཅད་ཡིད་རང་ངོ་། ། ཅིའི་ཕྱིར་ན་ལེགས་སོ་ལེགས་སོ་ཞེས་ལན་གཉིས་སུ་བསྔགས་ནས་ལེགས་པར་གསུངས་པའི་ཕྱིར་ཏེ། རྣམ་གྲོལ་གྱི་འབྲས་བུ་རྫོགས་བྱང་འཚལ་ཞིང་དོན་དུ་གཉེར་བའི་འགྲོ་བ་མགོན་མེད་པ་གཞན་རྣམས་དང་ནི། བདག་ཅག་འདིར་འདུས་པ་རྣམས་ཡང་དག་པར་རྫོགས་པ་ཡི་བྱང་ཆུབ་ཐོབ་པའི་དོན་ཆེན་པོ་མཛད་པའི་ཕྱིར། ཐབས་ཇི་ལྟ་བུས་ན་སྔར་བཤད་པ་ལྟར་སྒྱུ་འཕྲུལ་དྲྭ་བའི་ཚུལ་བསྟན་པ་འདི་ནི།
ཆོས་ཀྱི་དབྱིངས་ཀྱི་རང་བཞིན་གྱིས་རྣམ་པར་དག་པའི་ཕྱིར་དང་། ངེས་པ་ལེགས་པའི་ལམ་དམ་པ། ཟབ་ཅིང་ཡངས་ལ་རྒྱ་ཆེ་བ་སྟེ། དེ་ཉིད་ཀྱིས་ན་དོན་ཆེན་པོ་འགྲོ་བའི་དོན་ཐམས་ཅད་ཡོངས་སུ་རྫོགས་པར་བྱེད་པ་ཉིད་ཡིན་པའི་ཕྱིར། དེ་ལྟ་བུའི་དོན་འདི་ནི་སངས་རྒྱས་རྣམས་ཀྱི་སྤྱོད་ཡུལ་ཁོ་ན་སྟེ། འདི་ལ་སངས་རྒྱས་ཉིད་ཚད་མར་གྱུར་པ་ཡིན་གྱི། ཉན་ཐོས་ལ་སོགས་པ་རྣམས་ཀྱི་ཡུལ་མ་ཡིན་པའི་ཕྱིར། དེས་ན་འདི་ནི་དུས་གསུམ་གྱི་རྫོགས་པའི་སངས་རྒྱས་ཀུན་གྱི་བཤད་དེ། འདས་པའི་སངས་རྒྱས་རྣམས་ཀྱིས་གསུངས། ། ཞེས་སོགས་རྒྱུ་མཚན་དང་བཅས་པ་སྔར་བཤད་ཟིན་པའི་ཕྱིར་རོ། །
གསུམ་པ་འཇུག་གི་དོན་ནི། བཅོམ་ལྡན་འདས་འཇམ་དཔལ་ཡེ་ཤེས་སེམས་དཔའི་དོན་དམ་པ་སྟེ། ངེས་དོན་གྱི་དབང་དུ་བྱས་པའི་མཚན་ཡང་དག་པར་བརྗོད་པ། བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པས་གསུངས་པ་རྫོགས་སོ།། །། དེ་ཉིད་རྒྱ་གར་གྱི་མཁན་པོ་ཤྲཱདྡྷ་ཀ་ར་ཝརྨ་སྟེ་དད་བྱེད་གོ་ཆ་དང་། ཀ་མ་ལ་གུབ་ཏ་སྟེ་པདྨ་སྦས་པ་དང་། ཞུས་ཆེན་གྱི་ལོ་ཙྪ་བ་སྤྲུལ་པའི་སྐྱེས་མཆོག་དགེ་སློང་རིན་ཆེན་བཟང་པོས་རྒྱ་སྐད་ལས་བོད་སྐད་དུ་བསྒྱུར་ཅིང་ཞུས་དག་བྱས་ཏེ་འཆད་ཉན་གྱིས་གཏན་ལ་ཕབ་པའོ།། །། རབ་འབྱམས་རྒྱལ་བའི་ཡབ་ཉིད་རྒྱལ་སྲས་ཐུ་བོའི་ཚུལ་གྱིས་མ་ལུས་འགྲོ་བའི་དོན་རྣམས་མཐའ་དག་སྒྲུབ་མཛད་པ། ། འཇམ་དབྱངས་མཚན་ཙམ་དྲན་པས་ཉེས་པ་ཀུན་ལས་རྣམ་པར་གྲོལ་ཞེས་དྲི་མེད་ལུང་དང་རིགས་པས་ངེས་གྱུར་ནས། ། འཕུར་ལྡིང་དབང་པོའི་རྗེས་སུ་འདབ་ཆགས་གཞན་ལྟར་འཇམ་དཔལ་སྤྲུལ་པ་འཇམ་དཔལ་གྲགས་པ་སོགས་ཀྱི་རྗེས་འབྲངས་ཏེ། །
གསུང་རབ་སྙིང་པོ་རྒྱུད་མཆོག་མཐར་ཐུག་མཚན་དོན་བརྗོད་པའི་ཚིག་དོན་ཆ་ཙམ་ཤིན་ཏུ་གསལ་བར་བདག་གིས་ཕྱེ། ། སྙིགས་དུས་སྐྱེ་བོ་ཕལ་ཆེར་བློ་དམན་ཞིང་། ། ཕྱོགས་ལྷུང་ཞེན་ལྟའི་སྐྱོན་གྱིས་རྣམ་པར་བསྒྲིབས། ། ཚུལ་དང་ཚུལ་མིན་འབྱེད་པའི་མཐུ་མེད་པ། ། དེ་ཕྱིར་ལེགས་བཤད་དོན་དུ་གཉེར་བ་དཀོན། ། དེང་དུས་འདི་ན་མཁས་རྣམས་དགའ་བསྐྱེད་པའི། ། དམ་པའི་སྨྲ་བས་མགུ་བར་ནུས་མིན་ཏེ། ། ལེགས་སྦྱར་སྐད་ཀྱིས་ཀླ་ཀློའི་ཚོགས་ཅི་བཞིན། ། དེ་བས་རྣམ་འགྲེལ་འདི་ཡང་སྤངས་སུ་དོགས། ། དེ་ལྟ་མོད་ཀྱི་རིང་ནས་གོམས་པའི་མཐུས། །
ཆོས་ལ་མོས་པའི་བག་ཆགས་བརྟན་ལྡན་པའི། ། བློ་གསལ་རྣམས་ཀྱི་བློ་གྲོས་རྒྱས་ཕྱིར་དང་། ། རྣམ་དག་ལམ་ལ་བདག་བློ་གོམས་ཕྱིར་རོ། ། རྡོ་རྗེའི་ཚིག་དོན་ཤིན་ཏུ་ཕྱེད་དཀའ་ཞིང་། ། བདག་ཀྱང་བྱིས་པའི་བློ་ཡི་སྐྱོན་ཆགས་པས། ། གལ་ཏེ་འདི་ལ་ནོངས་པའི་ཚོགས་མཆིས་ན། ། སྔགས་རིག་མཁས་པ་རྣམས་ལ་བདག་འཆགས་སོ། ། འདིར་འབད་དགེ་བས་མཁའ་མཉམ་འགྲོ་བ་རྣམས། ། ཀུན་མཁྱེན་གསུང་རབ་རྒྱ་མཚོར་དབང་བསྒྱུར་ནས། ། རྣམ་གྲོལ་དགའ་སྟོན་དཔལ་ལ་ཉེར་སྤྱོད་དེ། །
འཇམ་དབྱངས་ཡེ་ཤེས་མངོན་དུ་འགྱུར་བར་ཤོག ། དེང་ནས་བཟུང་སྟེ་ཚེ་རབས་ཐམས་ཅད་དུ། ། འཇམ་དབྱངས་བླ་མས་རྟག་ཏུ་རྗེས་འཛིན་ཅིང་། ། གཟུངས་སྤོབས་ཏིང་འཛིན་རྒྱ་མཚོའི་དཔལ་ལྡན་པས། ། རྒྱལ་བ་ཀུན་གྱི་ཕྲིན་ལས་སྒྲུབ་པར་ཤོག ། ཁྱད་པར་སྐལ་ངན་འགྲོ་བའི་སྨག་རུམ་ཏུ། ། ལྟ་བའི་ཚང་ཚིང་མཐའ་དག་སྲེག་པ་དང་། ། ས་གསུམ་འགྲོ་ལ་ལམ་བཟང་གསལ་བྱེད་པའི། ། བསྟན་པའི་སྒྲོན་མེ་ཆེན་པོར་བདག་གྱུར་ཅིག ། ཐོས་པ་རྒྱ་མཚོར་ཀུན་ཏུ་ཐོགས་མེད་ཅིང་། །
བསམ་བྱུང་ནོར་བུ་འབར་བའི་དགའ་སྟོན་དང་། ། སྒོམ་བྱུང་ཡེ་ཤེས་མཆོག་ལ་སྦྱོར་མཛད་པ། ། བླ་མ་འཇམ་པའི་དབྱངས་ལ་ཕྱག་འཚལ་ལོ།། །། ཅེས་པ་འདི་ནི་ལེགས་བཤད་དོན་དུ་གཉེར་བའི་འདུན་པ་དང་། རྟོགས་པར་ནུས་པའི་བློ་གྲོས་དང་ལྡན་པ་སྡོམ་བརྩོན་རིག་པ་འཛིན་པ་ཚུལ་ཁྲིམས་རྒྱལ་མཚན་གྱིས་ནན་ཏན་གྱིས་བསྐུལ་ཞིང་། ཡི་གེའི་རྐྱེན་ཉེ་བར་སྦྱར་བ་ལ་བརྟེན་ནས། མཁས་པ་དུ་མའི་ཞབས་ཀྱི་པད་མོ་ལ་གཏུགས་ཏེ། མང་དུ་ཐོས་པ་ལྷུར་བླངས་པས་གསུང་རབ་ཀྱི་ཚིག་དོན་ལ་བློ་ཡི་སྣང་བ་ཅུང་ཟད་སྐྱེས་པ་ཤཱཀྱའི་དགེ་སློང་ཆོས་སྨྲ་བའི་བཙུན་པ་ཀུན་དགའ་ཡེ་ཤེས་ཀྱིས་ས་སྐྱོང་གི་ལོ་ས་ག་ཟླ་བའི་ཚེས་དྲུག་གི་ཉིན་པར་ལྷུན་གྲུབ་བདེ་ཆེན་དུ་ལེགས་པར་སྦྱར་བའོ། ། འདིས་ཀྱང་རྒྱལ་བའི་བསྟན་པ་རིན་པོ་ཆེ་ཕྱོགས་དུས་ཐམས་ཅད་དུ་དར་ཞིང་རྒྱས་པར་གྱུར་ཅིག། །། PAGE * MERGEFORMAT 108 སྒ་རབ་འབྱམས་པ་ཀུན་དགའ་ཡེ་ཤེས།
འཇམ་དཔལ་མཚན་བརྗོད་ཀྱི་འགྲེལ་པ། PAGE * MERGEFORMAT 107
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
