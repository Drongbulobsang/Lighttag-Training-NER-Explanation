སྔོན་བྱོན་ས་སྐྱ་པའི་མཁས་པ་རྣམས་ཀྱི་རྒྱུད་འགྲེལ་སྐོར།
པོད ༥
རྒྱུད་ཀྱི་རྒྱལ་པོ་ཆེན་པོའི་ཊཱིཀྐ་བཞུགས་པའི་དབུ་ཕྱོགས་ལགས་སོ།
༄༅། །ས་ཆེན་གྱི་སློབ་མ་མི་ཉག་དགེ་སློང་པྲ་ཛྙ་ཛྭ་ལ་ཡིས་མཛད་པའི་དཔལ་ཡང་དག་པར་སྦྱོར་བའི་རྒྱུད་ཀྱི་རྒྱལ་པོ་ཆེན་པོའི་ཊཱིཀྐ་བཞུགས་པའི་དབུ་ཕྱོགས་ལགས་སོ།། དཔལ་རྡོ་རྗེ་འཆང་ལ་ཕྱག་འཚལ་ལོ། ། རྒྱུད་ཀྱི་འདི་སྐད་ལ་སོགས་པ་ལ། ཤཱནྟི་པས་གླེང་གཞི་ཕུན་སུམ་ཚོགས་པར་བཤད་དེ། སྡུད་པ་པོའི་ཚིག་ཡིན་སྐད། འོ་ན་བཀའ་རུ་མི་འཐད་དོ་ཞེ་ན། རྗེས་སུ་གནང་བའི་བཀའ་ཡིན་པས་འཐད་དེ། ཆོས་ཡང་དག་པར་སྡུད་པའི་མདོ་ལས། ང་འདས་པའི་འོག་ཏུ་འདི་སྐད་བདག་གིས་ལ་སོགས་པ་ཆུག་ཅིག ཅེས་པས་སོ། །
པདྨ་བཛྲས་རྒྱུད་ཀྱི་མདོར་བསྡུས་པའི་དོན་མཆོག་ཏུ་གྱུར་པ་བདེ་བ་ཆེན་པོ་བསྟན་སྐད། ཤཱནྟི་པ་ན་རེ། དེ་མི་རིག་སྟེ། ཚིག་གཞན་གྱིས་དོན་གཞན་ནན་རྟགས་ཀྱིས་བསྟན་པ་མི་རིགས་པས། རྨོངས་པ་ངོ་མཚར་བསྐྱེད་པའི་བཤད་པ་ཡིན་གསུང་ངོ་། ། དེ་གཉིས་ཀྱི་ཞལ་ཆེ་བཤད་རྒྱུད་འདིས་བྱས་ཏེ། དྲང་དོན་དུ་གླེང་གཞིའོ། ། ངེས་དོན་དུ་བདེ་བ་ཆེན་པོའོ། ། གླེང་གཞི་ཕུན་སུམ་ཚོགས་པའི་སྒོ་ནས་རྒྱུད་ཀྱི་ལུས་རྣམ་པར་བཞག་པ་དང་། གང་བཤད་པའི་ཆོས་ཕུན་སུམ་ཚོགས་པའི་སྒོ་ནས་རྒྱུད་ཀྱི་ཡན་ལག་རྒྱས་པར་བཤད་པའོ། །
དེ་ལ་བཤད་ཚུལ་རྣམ་པར་སྦྱར་བ་ནི་བཤད་བྱ་དོན་གྱི་དབང་དུ་བྱས་ནས། སྤྱི་དོན་དུ་བཤད་པ་དང་། སྦས་པའི་དོན་དུ་བཤད་པ་དང་། མཐར་ཐུག་ཏུ་བཤད་པའོ། ། འཆད་ལུགས་ཡི་གེའི་དབང་དུ་བྱས་ན་གསུམ་སྟེ། ཡི་གེའི་དོན་གྱིས་མན་ངག་གི་དོན་དུ་བསྟན་པ་དང་། ཡན་ལག་གི་དོན་གྱིས་མན་ངག་གི་དོན་དུ་བསྟན་པ་དང་། བསྡུས་པའི་དོན་གྱིས་མན་ངག་གི་དོན་དུ་བསྟན་པའོ། ། གོང་མ་གསུམ་པོ་རེ་རེ་ལ་ཡང་གསུམ་གསུམ་དུ་སྦྱར་ཏེ། སྤྱིའི་དོན་གྱི་ཡི་གེ་དང་།
སྤྱི་དོན་གྱི་ཡན་ལག་དང་། སྤྱི་དོན་གྱི་བསྡུས་པའོ། ། སྦས་པ་དང་མཐར་ཐུག་ལ་ཡང་ངོ་། ། དེ་ལ་སྤྱི་དོན་དུ་བཤད་པ་ལ་གཉིས་སྟེ། ཕ་རོལ་ཏུ་ཕྱིན་པའི་དང་། སྤྱིའི་དོན་ཐུན་མོང་དུ་གླེང་གཞི་ཕུན་སུམ་ཚོགས་པ་ལྔས་བཤད་པ་ནི། ཕ་རོལ་ཏུ་ཕྱིན་པ་ནས་བཤད་པ་ཙམ་ཞིག སྔགས་ནས་ཀྱང་འཆད་པས་སྤྱི་དོན་ནོ། ། བསྐྱེད་རིམ་དང་སྤྱི་དོན་དུ་འཆད་པ་ནི། བསྐྱེད་རིམ་ནས་བཤད་པ་ཙམ་གཅིག་རྫོགས་རིམ་ནས་ཀྱང་བཤད་པས་སྤྱི་དོན་ནོ། །
སྦས་པའི་དོན་ལ་གཉིས་སྟེ། རང་བྱིན་གྱིས་བརླབས་པ་ལ་བརྟེན་ཏེ་རང་ལུས་ཐབས་ལྡན་ཙཎྜ་ལིའི་རྣལ་འབྱོར། རྟེན་འཁོར་ལོ་བཞི་བསྟན་པ་དང་། དཀྱིལ་འཁོར་འཁོར་ལོ་ལ་བརྟེན་ནས་གཞན་ལུས་ལས་ཀྱི་ཕྱག་རྒྱ་ལ་བརྟེན་པས་དབང་དོན་དུ་བཤད་པ་གཉིས་ཀ་ཡང་སྣོད་མིན་ལ་སྦས་པས་སྦས་པའོ། ། ཟླ་བ་གྲགས་པའི་སྦས་པའི་དོན་གསུམ་ལ་བཤད་དེ། སེམས་ལ་དམིགས་པ་སྒྱུ་ལུས་གྲོགས་སྤྱོད་པ་འདོད་ཆགས་དང་བཅས་པ་ལ་སྤྱོད་པ་ལ་བཤད་དོ། ། མཐར་ཐུག་ཏུ་བཤད་པ་ནི་གཉིས་ཏེ། སྤྱིའི་དོན་དང་། སྦས་པའི་དོན་དུ་བཤད་པའོ། ། དང་པོ་ནི།
ས་བཅུ་གཅིག་པའོ། ། སྦས་དོན་ནི་ས་བཅུ་གཉིས་པ་དང་བཅུ་གསུམ་པའོ། ། ཡི་གེའི་དོན་དུ་བཤད་པ་ནི། སྒྲ་འཇུག་པའི་རྒྱུ་མཚན་ངེས་ཚིག་དང་བཅས་པ་སྟེ། ཡི་གེ་རེ་རེའི་ཐད་སོའི་དོན་བཤད་པས་བརྗོད་བྱའི་དོན་གོ་བ་སྟེ། དཔེར་ན་ཧཱུྃ་གཅིག་པོ་ཉིད་ལ་ཡང་། རྣམ་པ་ཧཱུྃ་ཡིག ངོ་བོ་གཟུང་འཛིན་གཉིས་ཀྱིས་སྟོང་པའོ། ། དེ་ལ་ཧ་ནི་གཟུང་འཛིན་གྱི་མིང་གི་དང་པོ་སྟེ། ཧའི་སྒྲ་ལས་དྲངས་ནས་ཧ་སྒྲ་ཧ་ཀ་བྱས་ན་གཟུང་བའོ། །
ཧ་སྒྲ་ཧ་ཙ་བྱས་ན་འཛིན་པའོ། ། ཧཱུྃ་གི་ཞབས་སྐྱེད་ཨཱུ་རྐྱེན་ཤ་དང་སྦྱར་བས་ཤཱུ་ཡིན་ལ། ཤཱུ་ནྱ་ཏ་བྱས་ན་གཟུང་འཛིན་གྱིས་སྟོང་པའོ། ། ཐིག་ལེ་མ་ཡིན་པས་མ་མ་ན་ཙ་ན་ཡིད་དེ། གཟུང་འཛིན་གཉིས་དང་བྲལ་བའི་ཡིད་ཙམ་མོ། ། ཡན་ལག་གི་དོན་དུ་བཤད་པ་ནི། རྗོད་བྱེད་སྒྲ་འཇུག་པའི་རྒྱུ་མཚན་ནམ། ལོ་ཀ་ལས་གྲགས་པའི་སྒྲའམ། བསྟན་བཅོས་ལས་གྲགས་པའི་སྒྲའི་སྒོ་ནས་བརྗོད་བྱའི་དོན་གསལ་བར་བྱེད་པས་ཡན་ལག་གི་དོན་དུ་བཤད་པའོ། ། བསྡུས་པའི་དོན་གྱི་མན་ངག་གི་དོན་དུ་བཤད་པ་ནི།
རྗོད་བྱེད་ལོ་ཀའི་སྒྲ་ཡང་མ་ཡིན་འདས་པའི་སྒྲ་ཡང་མིན། སྒྲ་འཇུག་པའི་རྒྱུ་མཚན་ཡང་མེད་པར་སྒྲའི་སྒོ་ནས་བརྗོད་བྱའི་དོན་གསལ་བར་བྱེད་པ་སྟེ། དཔེར་ན་ཀོ་ཏྲ་ཀྵ་ཏ་ལ་སོགས་པའི་སྒྲའོ། ། ཡང་དག་པར་སྦྱོར་བའི་རྒྱུད་ཆེན་པོ་ཞེས་བྱ་བ་ལ། རྒྱུད་ནི་རྣམ་པ་གཉིས་ཏེ། བརྗོད་བྱ་དོན་གྱི་རྒྱུད་དང་། རྗོད་བྱེད་ཚིག་གི་རྒྱུད་དོ། ། དང་པོ་ལ་གསུམ་སྟེ། རྒྱུའི་རྒྱུད་དང་། ཐབས་དང་།
འབྲས་བུའི་རྒྱུད་དོ། ། དེ་ལ་རྒྱུའི་རྒྱུད་ནི། ཡང་སེམས་ཅན་ཐམས་ཅད་ལ་གཉིས་སུ་མེད་པའི་ཡེ་ཤེས་ངོ་བོ་ཉིད་ཀྱིས་གནས་པ། རང་བཞིན་གྱིས་མཚན་མ་དང་རྣམ་པར་རྟོག་པ་ཐམས་ཅད་དང་བྲལ་བ་བློ་བུར་གྱི་དྲི་མ་དང་བྲལ་བ་སྟེ། ཐམས་ཅད་བསྐྱེད་པར་བྱེད་པས་རྒྱུ་ཡིན་ལ། རྒྱུན་དུ་གནས་པས་རྒྱུད་དོ། ། ཐབས་ཀྱི་རྒྱུད་ནི་བསྐྱེད་རྫོགས་གཉིས་ཀྱི་ཏིང་ངེ་འཛིན་ནི་འཁོར་དང་བཅས་པའོ། ། དེས་འབྲས་བུས་དེ་མངོན་པར་འདུ་བྱེད་པས་ཐབས་ཡིན་ལ། དེ་གཉིས་ཀྱང་བྲེང་ཆགས་པའི་རྒྱུད་དོ། ། འབྲས་བུའི་རྒྱུད་ནི་ཐབས་དེ་ལ་བརྟེན་ནས་ས་བཅུ་གཅིག་པ་ནས་ས་བཅུ་གསུམ་པའི་བར་དུ་མངོན་དུ་བྱས་པ་སྟེ།
དེ་ཉིད་ཀྱང་ཐབས་དེ་ལ་བརྟེན་ནས་འབྱུང་བས་འབྲས་བུ་ཡིན་ལ། བྲེང་ཆགས་པའམ་རྒྱུན་དུ་འབྱུང་བས་ན་རྒྱུད་དོ། ། ཡང་དག་པར་སྦྱོར་བ་ནི། རྒྱུད་དེ་གསུམ་ཀ་ཡང་ཐབས་ཤེས་རབ་གཉིས་སུ་མེད་པའི་བདག་ཉིད་ཡིན་པས་ཡང་དག་པར་སྦྱོར་བ་ཞེས་བྱ་སྟེ། དེ་ལ་རྒྱུའི་རྒྱུད་ཀྱིས་ཐབས་དང་ཤེས་རབ་གཉིས་སུ་མེད་པར་སྦྱོར་བ་ནི། དེ་ལ་རྒྱུའི་རྒྱུད་རང་བཞིན་གྱིས་མཚན་མ་དང་རྣམ་པར་རྟོག་པའི་རང་བཞིན་དང་བྲལ་བ་ནི་ཤེས་རབ་ཡིན་ལ། དེ་ཉིད་བློ་བུར་དུ་དངོས་པོ་སྣ་ཚོགས་སུ་སྣང་ཞིང་སྣ་ཚོགས་བསྐྱེད་པར་བྱེད་པས་ན་ཐབས་སྟེ། དེ་ལྟར་ཏོག་ཙེ་པས། རང་བཞིན་མེད་པའི་རང་བཞིན་གྱིས། ། ཤེས་རབ་ཆར་ནི་ཡང་དག་གནས། །
ཐབས་ནི་དངོས་པོ་བསྐྱེད་པས་སོ། ། བཟང་པོའི་ཞལ་མངའ་ནས་ཀྱིས་གསུངས། ། ཞེས་འབྱུང་བས་སོ། ། དེ་ལ་ཐབས་ཀྱི་རྒྱུད་ཀྱི་ཐབས་དང་ཤེས་རབ། ཡང་དག་པར་སྦྱོར་བ་ནི། དེ་ལ་ཐབས་ཀྱི་རྒྱུད་ནི་བསྐྱེད་པའི་རིམ་པ་འཁོར་དང་བཅས་པ་ནི་ཐབས་ཡིན། རྫོགས་པའི་རིམ་པ་འཁོར་དང་བཅས་པ་ནི་ཤེས་རབ་བོ། འབྲས་བུའི་རྒྱུད་ཀྱི་ཐབས་དང་ཤེས་རབ་ཡང་དག་པར་སྦྱོར་བ་ནི། དེ་ལ་འབྲས་བུའི་རྒྱུད་ནི་སངས་རྒྱས་ཀྱི་རྒྱུད་ལ་མངའ་བའི་དམིགས་པ་མེད་པའི་སྙིང་རྗེ་ནི་ཐབས་ཡིན་ལ། དམིགས་པ་མེད་པའི་ཤེས་རབ་ནི་ཤེས་རབ་སྟེ།
དེ་ལྟར་ཡང་འདི་ཉིད་ལས། དམིགས་མེད་གནས་སུ་སྙིང་རྗེ་དང་། ། དམིགས་མེད་གནས་སུ་ཤེས་རབ་སྟེ། ། བློ་དང་ལྷན་ཅིག་གཅིག་གྱུར་པས། ། ནམ་མཁར་ནམ་མཁའ་ཅི་ལྟ་བའོ། ། ཞེས་འབྱུང་བས་སོ། ། དེ་བས་ན་གསུམ་པོ་དེ་ལ་ཡང་དག་པར་སྦྱོར་བ་ཞེས་བྱའོ། ། ཆེན་པོ་ཞེས་བྱ་བ་ནི། རང་བཞིན་གྱིས་རྟོག་པ་དང་བྲལ་བས་སམ། དེ་མངོན་དུ་བྱེད་པས་སམ།
དེ་མངོན་དུ་གྱུར་པས་ཆེན་པོ་སྟེ་རྒྱུད་གསུམ་དང་གོ་རིམ་བཞིན་སྦྱར་རོ། ། དེ་བས་ན་བཅོམ་ལྡན་འདས་ཀྱི་ཞལ་ནས་གསུངས་པའི་གཞུང་འདི་ཡང་རྒྱུད་ཀྱི་དོན་བརྗོད་པར་བྱེད་པས་ན། རྒྱུད་ཅེས་བྱའོ། ། མཚན་དོན་དེ་དང་ལྡན་པའི་མཚན་ཅན་གྱི་ཆོས་འདི་ལ་གཉིས་ཏེ། གླེང་གཞི་ཕུན་སུམ་ཚོགས་པ་དང་། རྒྱུད་ཀྱི་ལུས་སོ། ། དང་པོ་གླེང་གཞི་ལ་བཤད་པའི་ཚུལ་སྦྱར་ན། དེ་ལ་སྤྱིའི་དོན་དུ་བཤད་ན། འདི་སྐད་ཅེས་བྱ་བའི་ཚིག་གི་ཕྲད་ནི། འདི་སྐད་ཅེས་པ་ནས།
བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་འོ་ཞེས་པའི་མཐར་ཐུག་པའི་གཞུང་གི་ཚོགས་ལ་སྙེགས་སོ། ། སྤྱིའི་དོན་ལས་གང་གིས་ཐོས་ན་འདི་སྐད་བདག་གིས་ཏེ། འདི་སྐད་ནི་འདི་སྐད་ཐོས་ཏེ། བསྡུས་པ་ཁོ་ན་སྐད་ཐོས་ལ། ཐོས་པ་ཁོ་ན་སྐད་བསྡུས་ཏེ། སངས་རྒྱས་ཀྱི་གསུང་ལ་དབྲི་བསྣན་མེད་པར་ཐོས་སོ། ། བདག་གིས་ནི་སྡུད་པར་བྱེད་པ་རྡོ་རྗེ་སྙིང་པོ་ཉིད་ཀྱིས་ཐོས་སོ། ། ཐོས་པ་ནི་ཐོས་པའི་ཤེས་རབ་ཀྱིས་ཐོས་པ་ཙམ་ཡིན་གྱི་མངོན་དུ་གྱུར་པ་ནི་མ་ཡིན་ནོ། ། གང་གི་ཚེ་ཐོས་ན། དུས་གཅིག་ན་ཞེས་པས་རྒྱུད་ཤིན་ཏུ་དཀོན་པས་ཐོས་པར་དཀའ་བ་དང་།
དུས་གཅིག་ན་ཐོས་པས་གཞན་དུ་གཞན་ཡང་ཐོས་པས་ཐོས་པ་མང་བ་དང་། རྣམ་པར་ཐར་པའི་སྒོ་བསམ་གྱིས་མི་ཁྱབ་པ་ལ་མངའ་བརྙེས་པས། སྐད་ཅིག་ཉིད་ལ་ཐོས་པའི་ཕྱིར་སྡུད་པ་པོ་ཤེས་རབ་ཀྱི་རྩལ་ཆེ་བར་ཡང་མངོན་ནོ། ། གང་ལས་ཐོས་ན། བཅོམ་ལྡན་འདས་སྨོས་ཏེ། བདུད་བཞི་འཇོམས་པ་དང་། དབང་ཕྱུག་ལ་སོགས་པའི་ཡོན་ཏན་དྲུག་དང་ལྡན་པ་ལས་ཐོས་སོ། ། དབང་ཕྱུག་དྲུག་ནི། དབང་ཕྱུག་དང་ནི་གཟུགས་བཟང་དང་། དཔལ་དང་གྲགས་དང་ཡེ་ཤེས་དང་། །
བརྩོན་འགྲུས་ཕུན་ཚོགས་ལྡན་པ་དང་། དྲུག་པོ་དེ་ལ་ལྡན་ཞེས་བྱ། ། དེ་ལ་དབང་ཕྱུག་ནི་སྟོན་པ་ལ་དབང་ཕྱུག་ཕུན་སུམ་ཚོགས་པ་མེད་ན། དད་པའི་འོས་མ་ཡིན་པས། གདུལ་བྱ་མི་ཐུལ་ལོ། ། གཞན་ལ་འགྲེའོ། ། གཟུགས་བཟང་ནི་མཚན་དཔེ་དང་ལྡན་པའོ། ། དཔལ་ནི་བསོད་ནམས་དང་ཡེ་ཤེས་ཀྱི་དཔལ་ལོ། ། གྲགས་པ་ནི། ཕྱོགས་དང་ཕྱོགས་མཚམས་ཐམས་ཅད་དུ་གྲགས་པ་ཡོད་པའོ། །
ཡེ་ཤེས་ནི་ཇི་ལྟ་བ་དང་ཇི་སྙེད་པ་མཁྱེན་པའོ། ། བརྩོན་འགྲུས་ནི་རང་དང་གཞན་གྱི་དོན་ལ་བརྩོན་པ་བརྩོན་འགྲུས་མེད་ན་སྟོན་པའི་འོས་མ་ཡིན་པས་གདུལ་བྱ་མི་ཐུལ་བའོ། ། དཔེར་ན་ད་ལྟར་གྱི་སྟོན་པ་ལ་དེ་རྣམས་མེད་པས་གདུལ་བྱ་མི་ཐུལ་བ་བཞིན་ནོ། ། ཉེས་པ་བཅོམ་པ་ནི་བདུད་བཞི་སྟེ། སངས་རྒྱས་ཀྱི་རྒྱུད་ལ་དངོས་པོ་ལ་མངོན་པར་ཞེན་པའི་རྒྱུ་མ་རིག་པ་བཅོམ་པས་འབྲས་བུ་ཉོན་མོངས་པ་བག་ཆགས་དང་བཅས་པ་སྤངས་པ་ནི། ཉོན་མོངས་པའི་བདུད་སྤངས་པའོ། ། དེ་སྤངས་པས་ཟག་བཅས་ཀྱི་ཕུང་པོ་ལྔ་མེད་པ་ནི་ཕུང་པོའི་བདུད་བཅོམ་པའོ། ། ཟག་བཅས་ཀྱི་ཕུང་པོ་མེད་པས་དགའ་རབ་དབང་ཕྱུག་ལ་སོགས་པའི་འཚེ་བ་མེད་པས་ལྷའི་བུའི་བདུད་བཅོམ་པའོ། ། ཉོན་མོངས་པ་དང་ཟག་བཅས་ཀྱི་ཕུང་པོ་མེད་པས་ལས་དང་ཉོན་མོངས་པ་ལས་གྲུབ་པའི་ཤི་བ་རང་དབང་མེད་པ་ལ་སོགས་པ་མི་འབྱུང་བས་འཆི་བདག་གི་བདུད་བཅོམ་པའོ། ། བྷ་ག་ཝན་ཏེ་གནས་ཅི་ལྟ་བུ་གཅིག་ན་བཞུགས་པ་ལས་ཐོས་ཞེ་ན།
དེ་བཞིན་གཤེགས་པ་ཐམས་ཅད་ཀྱི་ཞེས་པ་ལ་སོགས་པ་གསུངས་ཏེ། རྣམ་པར་ཐར་པའི་སྒོ་གསུམ་རྣམ་པར་དག་པ་ཆོས་ཀྱི་འབྱུང་གནས་གྲུ་གསུམ་པ་དཀར་པོ་སྨད་ཞུམ་པ་གདང་ཁ་གྱེན་ལ་ཕྱོགས་པ་ཁོངས་ཡངས་པ་ནི་རྡོ་རྗེ་བཙུན་མོའི་བྷ་ག་ཡིན་ལ། དེར་རིན་པོ་ཆེ་སྣ་ཚོགས་ལས་གྲུབ་པའི་རྟེན་གྱི་དཀྱིལ་འཁོར་གཞལ་ཡས་ཁང་རྒྱ་དང་ཚད་ཡོངས་སུ་མ་ཆད་པའི་ནང་དུ་བཞུགས་སོ། ། བསྡུས་པའི་དོན་ཏོ། ། ཚིག་དོན་ནི། དེ་བཞིན་གཤེགས་པ་ནི། རྣམ་སྣང་ལ་སོགས་པ་རིགས་ལྔ། ཆོས་ཀྱི་སྐུ་ནི་དེ་བཞིན་དུ་གཤེགས་པའོ། ། གཟུགས་སྐུ་ནི་དེ་ཉིད་ལས་གཤེགས་པའོ། ། སྐུ་ནི་དེ་བཞིན་ཉིད་རྣམ་པར་དག་པའི་སྐུའོ། །
གསུང་ཡང་། ཐུགས་ཀྱི་དེ་བཞིན་ཉིད་རྣམ་པར་དག་པའོ། ། རྡོ་རྗེའི་བཙུན་མོ་ནི་སྤྱན་མ་ལ་སོགས་པའོ། ། བྷ་ག་ནི་ཆོས་འབྱུང་དུ་རྒྱུ་རིན་པོ་ཆེ་སྣ་བདུན་ལས་གྲུབ་པའི་གཞལ་ཡས་ཁང་རྒྱ་དང་ཚད་ཡོངས་སུ་མ་ཆད་པའི་ནང་ན་བཞུགས་སོ། ། གང་དང་ལྷན་ཅིག་ཐོས་ན། དེ་ནས་ལ་སོགས་པ་སྟེ། དེ་ནས་ནམ་བྷ་ག་ལ་བཞུགས་མ་ཐག་ཏུའོ། ། ཡང་ནི་སྡུད་པ་པོ་ལ་གཟིགས་ནས་འཛུམ་པ་ཡང་མཛད་དོ། ། རྣམ་འབྱོར་ནི་ལྷ་དང་མི་ལ་སོགས་པ་མ་ཡིན་ཏེ། ས་བཅུའི་དཔའ་བོ་དང་།
དཔའ་མོ་ཐབས་ཤེས་རབ་གཉིས་ཀྱི་དོན་ཁོང་དུ་ཆུད་པའོ། ། དབང་ཕྱུག་ནི་རྟོག་པ་ཡུལ་ལ་མི་འཕྲོ་བར་དབང་དུ་བྱེད་པས་སོ། ། བྱེ་བ་ཁྲག་བརྒྱད་བཅུ་ནི་གྲངས་སོ། ། རྡོ་རྗེའི་ཚིག་དེ་ནི་སྦས་པའི་དོན་དུ་བཤད་ན་གཉིས་ཏེ། རང་བྱིན་གྱིས་བརླབས་པའི་རིམ་པ་ལྟར་བཤད་པ་དང་། དཀྱིལ་འཁོར་འཁོར་ལོའི་ཐབས་དབང་གི་དོན་དུ་བཤད་པའོ། ། སྔ་མ་ལྟར་ཨེ་ཝཾ་མ་ཡ་ཡིས་ནི་འབྱུང་བ་བཞི་དང་། ཕྱག་རྒྱ་བཞི་དང་། ཚད་མེད་པ་བཞི་དང་། ཕ་རོལ་ཏུ་ཕྱིན་པ་བཞི་དང་།
རྣམ་པར་དག་པའི་རྟེན་འཁོར་ལོ་བཞི་བསྟན་ལ། ཐོས་པ་ཞེས་པ་ནི་ཡི་གེའི་དོན་གྱིས་བཤད་ན། སྲུ་ཏ་ཞེས་པ་སྟེ། སྲུ་པྲ་བ་དྷ་ཏུ་ཏེ་ཨྃ་ལས་སྦར་བས་ཧཾ་ལས་འཛག་པའི་དོན་ཡིན་ལ། ཏ་ཞེས་པ་ནི་ཏ་བིསྟ་ར་ཞེས་པ་སྟེ་འཛག་པས་བདེ་བ་ཆེན་པོ་ལྟེ་བའི་གནས་སུ་རྒྱས་པའོ། ། དུས་གཅིག་ན་ཞེས་པ་ནི་ཨྃ་ཡིག་གནས་སུ་མཚོན་པའོ། ། གཏུམ་མོའི་ཡེ་ཤེས་དེ་ཉིད་དུས་གསུམ་ལས་བསམ་གྱིས་མི་ཁྱབ་པའི་དུས་ཡིན་ལ། རྣམ་པར་རྟོག་པ་དང་མ་འགྲོགས་པས་གཅིག་ཞེས་པའོ། ། དེ་ལྟར་ཡང་འོག་ནས། དུས་ནི་བསམ་གྱིས་མི་ཁྱབ་འགྱུར། །
གཅིག་ནི་ལྷན་ཅིག་མེད་པ་འོ། ། ཅེས་སོ། ། བཅོམ་ལྡན་འདས་ཞེས་པ་ནི། དེ་ཉིད་རྣམ་པར་རྟོག་པ་ཐམས་ཅད་བཅོམ་པ་དང་། བདེ་བ་ཆེན་པོའི་ཡེ་ཤེས་དང་ལྡན་པས་ན་བཅོམ་ལྡན་འདས་སོ། ། དེ་བཞིན་གཤེགས་པ་ཐམས་ཅད་ཅེས་པ་ནི་ཧྃ་ལས་འབབ་པའི་བདུད་རྩི་ལྔའི་དངས་མ་སྟེ། ། ལྟེ་བའི་ཨཾ་གི་གནས་སུ་ཡང་ནས་ཡང་དུ་བསྲེགས་པས་སོ། ། སྐུ་དང་གསུང་དང་ཐུགས་ནི་རྩ་རྣམ་པ་གསུམ་མམ། འཁོར་ལོ་གསུམ་མམ། མགོ་ཟུག་པ་དང་།
ལོངས་སྤྱོད་པ་དང་། ཐིམ་པ་དང་གསུམ་མམ། ཞུ་བ་དང་བདེ་བ་དང་མི་རྟོག་པ་གསུམ་དང་སྦྱར་རོ། ། རྡོ་རྗེ་བཙུན་མོའི་བྷ་ག་ནི། སྤྲུལ་པའི་འཁོར་ལོ་སྣ་ཚོགས་འདབ་མའི་ནང་གི་ནམ་མཁའ་སྟོང་པ་གྲུ་གསུམ་སྟེ། དེར་ཙཎྜན་ལིའི་ཡེ་ཤེས་བཞུགས་པའོ། ། དེ་ལྟར་རང་བྱིན་གྱིས་བརླབས་པའི་རིམ་པ་ལྟར་བཤད་པ་ཡིན་ནོ། ། དབང་ལྟར་བཤད་པའི་ཨེ་ཝཾ་ནི་ལས་ཀྱི་ཕྱག་རྒྱ་དང་བསྒྲུབ་པ་པོ་གཉིས་སམ། དེའི་པདྨ་དང་རྡོ་རྗེའོ། ། ཡང་ན་ཤེས་རབ་ལ་ཨེ་དང་ཝཾ་གཉིས་གཉིས་ཏེ།
ཨེ་ནི་ཤེས་རབ་ཀྱི་ཆོས་ཀྱི་འབྱུང་གནས་ཡིན་ལ། ཝཾ་ནི་དེའི་ནང་ན་གནས་པའི་རྩ་མཛེས་པའི་སྤྱི་བོའོ། ། ཐབས་ལ་ཡང་ཨེ་ནི་འདོམས་གྲུ་གསུམ་གྱི་རྣམ་པ་ཡིན་ལ། ཝཾ་ནི་དེའི་དབུས་ན་གནས་པའི་བོ་ལའོ། ། བདག་གིས་ཞེས་པ་ནི། ཐབས་དང་ཤེས་རབ་སྦྱོར་བ་ལ་བརྟེན་ནས་འདོད་ཆགས་ཆེན་པོའི་དབང་གི་གནས་སུ་མངོན་དུ་བྱས་པའོ། ། ཐོས་པའི་དུས་ནི་སྲུ་ཏ་སྟེ་སྔ་མ་བཞིན་ནོ། ། དུས་གཅིག་ན་ཞེས་པ་ནི་ལྷན་ཅིག་སྐྱེས་པའི་དགའ་བ་དེ་ཉིད་བསམ་གྱི་མི་ཁྱབ་པའི་དུས་ཡིན་པས་སམ། རྣམ་པར་རྟོག་པ་དང་ལྷན་ཅིག་མི་གནས་པས་སོ། ། བཅོམ་ལྡན་འདས་དང་དེ་བཞིན་གཤེགས་པ་ཐམས་ཅད་ཀྱི་ཚིག་དོན་ནི་ཙཎྜ་ལི་དང་མཚུངས་པར་ཤེས་པར་བྱའོ། །
སྐུ་དང་གསུང་དང་ཐུགས་ནི་དེའི་ཞུ་བ་བདེ་བ་མི་རྟོག་པ་གསུམ་མོ། ། རྡོ་རྗེ་བཙུན་མོ་ནི་སྤྱན་མ་ལ་སོགས་པར་བསྐྱེད་པའི་ལས་ཀྱི་ཕྱག་རྒྱའོ། ། བྷ་ག་ནི་དེའི་ཆོས་ཀྱི་འབྱུང་གནས་སོ། ། བཞུགས་པ་ནི་དེར་མངོན་དུ་བྱས་པ་སྭཱཧཱ་ཛའོ། ། མཐར་ཐུག་པའི་དོན་དུ་བཤད་ན། འདི་སྐད་ཀྱི་ཚིག་གི་དོན་ནི་སྤྱི་དོན་བཞིན་ནོ། ། བདག་གི་ཞེས་པ་ནི་འཆད་པ་པོ་ཉིད་གདུལ་བྱའི་ངོར་བསྡུས་པ་པོའི་རྣམ་འཕྲུལ་དུ་བྱུང་བས་འཆད་པ་པོ་ཉིད་ལ་བསྙེགས་སོ་དེ་ལྟར་འོག་ནས། འཆད་པ་པོ་ང་ཆོས་ཀྱང་ང་། ། རང་གི་ཚོགས་ལྡན་འཁོར་ཡང་ང་། ། ཞེས་འབྱུང་བས་སོ། །
ཐོས་པ་ཞེས་བྱ་བ་ནི་རྒྱུད་ཀྱི་དོན་ཇི་ལྟ་བ་བཞིན་དུ་མངོན་སུམ་དུ་གྱུར་པའོ། ། དུས་གཅིག་ན་ཞེས་པ་ནི་སྐད་ཅིག་མ་གཅིག་ཉིད་ལའོ། ། བཅོམ་ལྡན་འདས་ཀྱི་ཚིག་གི་དོན་ནི་སྤྱི་དོན་བཞིན་ནོ། ། དེ་བཞིན་གཤེགས་པ་ཐམས་ཅད་ནི་རྣམ་པར་སྣང་མཛད་ལ་སོགས་པ་སྡེ་ཐམས་ཅད་ཀྱང་ཡིན་ལ། དེ་བཞིན་ཉིད་ལ་གཤེགས་པ་ནི་རྒྱུད་ཀྱི་དོན་ཇི་ལྟ་བ་བཞིན་དུ་མངོན་སུམ་དུ་གྱུར་པའོ། ། སྐུ་ནི་མཚན་དང་དཔེ་བྱད་ཀྱི་མཚན་ཉིད་ཅན་ནོ། ། གསུང་ནི་གསུང་དབྱངས་ཡན་ལག་དྲུག་བཅུ་དང་ལྡན་པའོ། ། ཐུགས་ནི་མེ་ལོང་ལྟ་བུའི་ཡེ་ཤེས་ལ་སོགས་པ་དང་ལྡན་པའོ། ། རྡོ་རྗེ་བཙུན་མོ་ནི་ཡེ་ཤེས་ཀྱི་སྣང་བ་སངས་རྒྱས་སྤྱན་ལ་སོགས་པའོ། ། བྷ་ག་ནི་ཆོས་ཀྱི་དབྱིངས་ཀྱི་ཕོ་བྲང་རྣམ་པར་ཐར་པའི་སྒོ་གསུམ་གྱི་བདག་ཉིད་ཅན་ནོ། །
བཞུགས་པ་ནི་ཡི་གེའི་དོན་དུ་བཤད་ན། བི་ཛཱ་ཧ་ར་སྟེ། བིའི་སྒྲ་ལས་དྲངས་ན། བི་ཙི་ཏྲ་སྟེ། ཆོས་སྐྱེ་བ་མེད་པ་ལས་སྐྱེ་བའི་ཆོ་འཕྲུལ་དུ་གཟུགས་སྐུའི་ཐབས་སྣ་ཚོགས་སུ་འབྱུང་བས་སོ། ། ཛའི་སྒྲ་ལས་དྲངས་ན། ཛི་ན་མ་སྟེ། དེས་འདུལ་བར་བྱ་བའི་སྐྱེ་བོའོ། ། ཧའི་སྒྲ་ལས་གྲངས་ན། ཧ་ར་སྟེ་ཐབས་དེས་གདུལ་བྱའི་སྐྱེ་བོ་ཐ་མལ་པའི་ཡིད་འཕྲོག་པ་ཞེས་བྱ་བའི་དོན་ནོ། །
མཐར་ཐུག་པའི་དོན་དུ་བཤད་པའོ། ། རྒྱུད་ཀྱི་ལུས་ལ་འཁོར་གྱིས་གླེང་བསླང་བའི་ཚུལ་གྱིས་མཚན་གྱི་དོན་བསྟན་པའི་སྒོ་ནས་ཅུང་ཟད་ཙམ་གྱིས་རྒྱས་པར་བསྟན་པ་དང་། དེ་ཉིད་ཤིན་ཏུ་རྒྱས་པར་བཤད་པ་གཉིས་ལས། དེ་ནས་ཞེས་པ་ནས་བཟུང་ནས། ལྷ་ལ་སོགས་པའི་མཚན་ཉིད་དོ། ། ཞེས་པའི་བར་གྱིས་རྒྱུད་ཀྱི་མཚན་གྱི་དོན་བསྟན་ཏོ། ། ཐབས་དང་ཤེས་རབ་བདག་ཉིད་རྒྱུད་དང་ནས་བཟུང་ནས། ། གཞུང་རྫོགས་པའི་བར་གྱིས་ནི། ། རྒྱུད་ཀྱི་ལུས་རྒྱས་པར་བཤད་པའོ། ། དེ་ནས་ཞེས་པ་ནས།
འཛུམ་པ་མཛད་དོའི་བར་གྱིས་རྒྱུད་ཀྱི་དོན་ཞུས་པ་ལ་སོགས་པའི་སྤོབས་པ་བསྐྱེད་པའི་ཕྱིར་གནང་བ་བྱིན་པའོ། ། འཛུམས་པ་མཛད་མ་ཐག་ཏུ་ནས་ཉན་པར་འཚལ་ལོའི་བར་གྱིས་རྒྱུད་ཀྱི་དོན་ཉན་པར་ཞུས་པའོ། ། ཨེ་མ་ཧོ་ཞེས་པ་ནས། ཞུས་གཅིག་གི་བར་གྱིས་མཚན་གྱི་དོན་ཤིན་ཏུ་རྟོགས་པར་དཀའ་བ་ཉན་པར་མོས་པ་ལ་ངོ་མཚར་བའི་སྒོ་ནས་གཏང་རག་གི་ཚུལ་གྱིས་ཞུས་ཅིག་པར་སྐབས་ཕྱེ་བར་བསྟན་ཏོ། ། དེ་ནས་ཞེས་པ་ནས་དེ་ལ་མཚན་ཉིད་ཅི་ལྟར་ལགས་ཀྱི་བར་གྱིས་མཚན་གྱི་དོན་ལ་ཞུས་པ་དངོས་བསྟན་ནོ། ། བཅོམ་ལྡན་འདས་ཞེས་པ་ནས་མཚན་ཉིད་དེའི་བར་གྱིས་དེའི་ལན་བསྟན་སྟེ། བསྡུས་པའི་དོན་ནོ། ། ཚིག་དོན་ནི། བཞི་བཅོམ་དྲུག་ལྡན་རྣལ་འབྱོར་གཉིས་སུ་མེད་པའི་ཡེ་ཤེས་ཁོང་དུ་ཆུད་པའོ། ། དབང་ཕྱུག་ནི་ཡེ་ཤེས་ལ་དབང་བྱེད་པས་སོ། །
གྲངས་བྱེ་བ་ཕྲག་བརྒྱད་ཅུའི་ནང་ནས། རྡོ་རྗེ་སྙིང་པོ་ལ་གཟིགས་པ་ནི་འཁོར་གྱི་གཙོ་བོ་ཡིན་པས་སམ། རྡོ་རྗེའི་རིགས་ཡིན་པས་སོ། ། འཛུམ་པ་མཛད་པ་ནི་ཞུ་བ་པོ་སྤོབས་པ་བསྐྱེད་པའི་ཕྱིར་འཛུམ་པ་མཛད་དོ། ། འཛུམ་པ་མཛད་མ་ཐག་ཏུ་ཞུས་ཅིག་པར་སྐབས་ཕྱེ་ནས་གནང་བ་བྱིན་པའོ། ། དེའི་ཚེ་ནི་སྤོབས་པ་བསྐྱེད་ནས་འཛུམ་པ་མཛད་པ་དེའི་ཚེ། རྡོ་རྗེ་སྙིང་པོ་སྡུད་པ་པོ་སྟན་ལས་ལངས་ཏེ། བླ་གོས་ཕྲག་པ་གཡོན་དུ་བཟར་ནས། རྐང་པའི་སྤྱོད་ལམ་པུས་མོ་ས་ལ་བཙུགས་ཏེ། ལག་པའི་སྤྱོད་ལམ་ཐལ་མོ་སྦྱར་ནས།
འདི་སྐད་ཅེས་གསོལ་བ་ནི། མཚན་དོན་ཞུས་པའོ། ། ཡེ་ཤེས་ཀྱི་དབང་པོ་ནི། ཡེ་ཤེས་ཐམས་ཅད་ལ་མངའ་བརྙེས་ཤིང་དབང་བསྒྱུར་བ་ལ་བོས་ནས། རྒྱུད་ཐམས་ཅད་ནི་སྒྲའི་རྒྱུད་མ་ལུས་པར་བརྗོད་བྱ་དོན་གྱི་རྒྱུད་བརྗོད་པར་བྱེད་པ་ཐམས་ཅད་དོ། ། གླེང་གཞི་གསང་བ་ནི་ཨེ་ཝཾ་མ་ཡ་ལ་བྱ། ཡང་དག་པར་སྦྱོར་བ་ནི་རྒྱུ་རྒྱུད་ཀྱི་ཐབས་དང་སྦྱོར་བའོ། ། བྱུང་བ་ནི་ཐབས་ཀྱི་རྒྱུད་དོ། ། མཚན་ཉིད་ནི། གཉིས་མེད་མཚོན་པས་ན་འབྲས་བུའི་རྒྱུད་དོ། །
ཉན་པར་འཚལ་བ་ནི། རྒྱུད་གསུམ་པོ་ཉན་པར་འཚལ་གནང་བ་བྱིན་ནས་ཞུས་པའོ། ། ཨེ་མ་ཧོ་ནི། མཚན་དོན་ཞུས་པ་ལ་ངོ་མཚར་བའོ། ། རྡོ་རྗེ་སྙིང་པོ་ནི་མིང་གི་སྒོ་ནས་བོས་པའོ། ། ལེགས་སོ་གཉིས་ནི། ངོ་མཚར་དང་ནི་རྩོད་པ་དང་། ཤིན་ཏུ་གལ་ཆེར་གྱུར་པ་ལ། ། ཚིག་གཅིག་ལན་གཉིས་བརྗོད་པ་ཡིན། ། ཞེས་པས།
ངོ་མཚར་དང་རྩོད་པ་དང་དགའ་བ་དང་གལ་ཆེ་བ་ལ་ལན་གཉིས་བརྗོད་པ་ལས། འདིར་ནི་ངོ་མཚར་བ་ལ་ལན་གཉིས་བརྗོད་པའོ། ། སྙིང་རྗེ་ཆེན་པོ་ནི་ཡོན་ཏན་གྱི་སྒོ་ནས་འབོད་པའོ། ། བྱང་ཆུབ་ནི་དམིགས་བྱ་ལ་དམིགས་པ་དང་། ཐོབ་བྱ་བྱང་ཆུབ་ལ་དམིགས་པའོ། ། སེམས་དཔའ་ཆེན་པོ་ནི་སྲིད་པ་གསུམ་མཉམ་པར་སེམས་པའོ། ། ཡོན་ཏན་གྱི་ཕུང་པོ་སྟོབས་སོགས་སོ། ། ལེགས་སོ་གཉིས་ནི་ངོ་མཚར་བའོ། ། གང་ཞིག་ནི་མཚན་དོན་ནོ། ། རྒྱུད་ཐམས་ཅད་ནི་རྗོད་བྱེད་ཚིག་གི་རྒྱུད་བྱ་བའི་རྒྱུད་ནས་བླ་ན་མེད་པའི་རྒྱུད་ཀྱི་བར་རོ། །
གསང་བ་ནི་སྣོད་མ་ཡིན་པ་ལ་གསང་བའོ། ། དེ་ཐམས་ཅད་ནི་དོན་གྱི་རྒྱུད་དོ། ། འདོད་པ་ནི་ཐོས་པར་རམ་ཉན་པར་འདོད་པའོ། ། ཞུས་ཅིག་ནི་གཏང་རག་གི་ཚུལ་དུ་སྐབས་ཕྱེ་བའོ། ། དེ་ནས་རྡོ་རྗེ་སྙིང་པོ་ལ་སོགས་པ་ཞེས་པ་ལ་སོགས་པ་ནི་མཚན་གྱི་དོན་ལ་ཞུས་པ་དངོས་བསྟན་ཏེ། དེ་རྣམས་རབ་ཏུ་འཛུམ་ཞིང་ཞེས་པ་ནི་འཁོར་བྱེ་བ་ཕྲག་བརྒྱད་ཅུའོ། ། བཞིན་འཛུམ་པ་མཛད་ཅིང་ཕྱག་འཚལ་ཏེ་ཞུས་པའོ། ། རང་གི་ཐེ་ཚོམ་ནི་མཚན་གྱི་དོན་ཅི་ལྟ་བུ་ཡིན་སྙམ་པའི་ཐེ་ཚོམ་མོ། ཡང་ནས་ཡང་ནི་ལན་གཅིག་མ་ཡིན་པར་ཞུས་པའོ། ། རྒྱུད་ནི་ཐམས་ཅད་ཅི་ཞིག་བརྗོད་ཅེས་པ་ལ་སོགས་པ་དྲིས་པ་ལྔ་ནི།
རྒྱུད་ཐམས་ཅད་དང་དེའི་རྒྱུད་ཐམས་ཅད་དོ། ། སོགས་ནི་ལན་ལྔའོ། ། རྗོད་བྱེད་ཚིག་གི་རྒྱུད་དེ་ལ། ཅིའི་ཕྱིར་རྒྱུད་ཅེས་བྱ་ཞེ་ན། དོན་གྱི་རྒྱུད་གསུམ་སྟོན་པས་རྒྱུད་དོ། ། ཐམས་ཅད་དེ་ནི་མ་ལུས་པ་སྟེ། དེ་གང་ཞེ་ན། རྒྱུད་ཐམས་ཅད་ཀྱི་སྒྲས་ནི་འདུས་པ་ལ་སོགས་པ་བྱ་བའི་རྒྱུད་ནས་བཟུང་ནས་བླ་ན་མེད་པ་མན་ཆད་དོ། ། དེ་རྣམས་ནི་འདུས་པ་ལ་སོགས་རྒྱུད་སྡེ་བཞིའོ། ། གླེང་བ་ནི་ཆོས་ཕུན་སུམ་ཚོགས་པའོ། །
གླེང་བར་བྱ་བའི་གཞི་ནི། སྡུད་པ་པོ་དང་། དུས་དང་། སྟོན་པ་དང་། གནས་དང་། འཁོར་ལས་བྱུང་བའོ། ། འབྱུང་བ་ནི་རྒྱུད་ཐམས་ཅད་ཀྱི་ཀླད་དུ་བརྗོད་བྱེད་ཐབས་དང་ཤེས་རབ་གཉིས་མེད་དུ་སྟོན་པའི་བརྡའི་ཡི་གེ་ཨེ་ཝཾ་མོ། ། ཁྱབ་འཇུག་ནི་རྗོད་བྱེད་ཞེ་སྡང་ཅན་དང་། དབང་ཕྱུག་ནི་འདོད་ཆགས་ཅན་དང་། ཚངས་པ་ནི་གཏི་མུག་ཅན་དང་།
ཉན་ཐོས་ཕྲག་དོགས་ཅན་དང་། རང་རྒྱལ་ང་རྒྱལ་ཅན་གྱི་སྤྱོད་ཡུལ་མ་ཡིན་པ་གསང་བའོ། ། ཡང་དག་སྦྱོར་བྱུང་ནི། ཐབས་དང་ཤེས་རབ་ཀྱི་བདག་ཉིད་ཅན་ནོ། ། ཐབས་ནི་རིག་པ། ཤེས་རབ་ནི་སྟོང་པ། དེ་ཡང་གཙོ་བོར་རྒྱུ་རྒྱུད་ཀྱི་ཐབས་དང་ཤེས་རབ་ཀྱི་ཤུགས་ལ། ཐབས་ཀྱང་། འབྲས་བུའི་རྒྱུད་ཀྱང་ངོ་། ། བདག་ཉིད་ཅན་ནི་ཐབས་དང་ཤེས་རབ་ཅན་ནི་ཡང་དག་པར་སྦྱོར་བའི་བདག་ཉིད་ཅན་ནོ། །
ཡང་ན་ཙཎྜ་ལི་དང་། དབང་ལྟར་དང་། མཐར་ཐུག་གསུམ་ཅི་རིགས་པའོ། ། དེ་ལས་བྱུང་བ་ནི། དམིགས་པར་བྱ་བའི་ཡུལ་རྒྱུའི་རྒྱུད་ལ་སེམས་རྩེ་གཅིག་པའི་ལམ་མམ། རྟོགས་པ་དེ་ལས་བྱུང་བའོ། ཡང་དག་པར་སྦྱོར་བ་ནི། བདེ་བ་ཆེན་པོ་མངོན་དུ་བྱས་པའོ། ། ཏིང་ངེ་འཛིན་ནི་ཐབས་དང་ཤེས་རབ་ལ་དམིགས་ནས་རང་བྱུང་ངམ་ས་ཧ་ཛའོ། ། སྐྱེ་བ་ནི་ཐབས་ཀྱི་རྒྱུད་ཀྱི་ཐབས་དང་ཤེས་རབ་གཉིས་མེད་ལས།
འབྲས་བུའི་རྒྱུད་ཀྱི་ཐབས་ཤེས་གཉིས་མེད་ཀྱི་ཡེ་ཤེས་སྐྱེ་བའོ། ། དེའི་མཚན་ཉིད་ནི། ཐབས་ཀྱི་རྒྱུད་ཀྱི་ཐབས་ཤེས་རབ་གཉིས་མེད་དུ་གནས་པའོ། ། དེ་ལྟར་གནས་པ་ནི་སྣོད་དམ་རྩ་བའི་གཞལ་ཡས་ཁང་ངོ་། ། གཡོ་བ་ནི་ལྷའམ་བཅུད་དམ་རླུང་དང་ཞུ་བའོ། ། དངོས་པོ་བདེ་བ་ཆེན་པོའི་ཡེ་ཤེས་སམ་བསྐྱེད་རིམ་མོ། ། བདག་ཉིད་ཅན་དུ་གྱུར་པ་ནི་རང་ཤར་བའམ་རྫོགས་རིམ་མོ། ། མཚན་ཉིད་ཅེས་པ་ནི། སྒྲའི་རྒྱུད་ཀྱི་ཐབས་དང་ཤེས་རབ་སྦྱོར་བའོ། ། འདིས་མཚོན་པར་བྱེད་པ་ནི།
བརྗོད་བྱ་གཉིས་མེད་མཚོན་པར་བྱེད་པ་སྟེ། རྒྱུའི་རྒྱུད་ནི་འདིས་མཚོན་པར་བྱེད་པས་ན་མཚན་ཉིད་དོ། ། འབྲས་བུའི་རྒྱུད་ནི་མཚོན་པར་བྱ་བས་ན་མཚན་ཉིད་དོ། ། རྒྱུད་ཐམས་ཅད་ནི་འདུས་པ་ལ་སོགས་པའོ། ། གླེང་གཞི་ནི་ཕུན་སུམ་ཚོགས་པ་ལྔས་སྟོན་པ་པོ་གཟུང་ངོ་། དེ་ཅི་ལ་བྱ་ཞེ་ན། རྡོ་རྗེ་སེམས་དཔའ་གསུངས་སོ་ནི་སྟོན་པ་པོའམ་གླེང་བའི་མཚན་ཉིད་དོ། ། ཡང་དག་པར་སྦྱོར་བ་ནི་རང་འོད་ཀྱི་རིག་མ་ཡུམ་རྡོ་རྗེ་སྙེམས་མ་དང་ཐབས་ཤེས་རབ་སྦྱོར་བའོ། ། ཞེས་བྱ་བའི་སྒྲས་ནི་སྟོན་པ་པོ་རྡོ་རྗེའི་སེམས་དཔར་གསུངས་སོ། ། གསང་བ་ཞེས་པ་འདིས་ནི།
སྟོན་པ་དེས་བསྟན་པའི་ཆོས་ཕུན་སུམ་ཚོགས་པ་བསྟན་བྱ་བསྟན་ཏོ། ། མན་ངག་ཅན་གྱིས་སྔགས་བཏུ་བ་ནི་མན་ངག་དང་ལྡན་པའི་བཟླས་པ་ཇི་ལྟར་བྱ་བ་དང་། བཟླས་པའི་རྣལ་འབྱོར་གྱིས་སྙིང་པོ་ཉེ་སྙིང་སྔགས་བཏུ་བ་དངོས་བསྟན་ནོ། ། དཀྱིལ་འཁོར་གྱི་ལྷ་ནི་བསྐྱེད་རིམ་འཁོར་བཅས་སོ། ། སོགས་པ་ནི་གཏོར་མ་དང་ལས་ཚོགས་སུ་བཅས་པ་བསྡུ། མཚན་ཉིད་ནི་རྫོགས་རིམ་མོ། ། རྒྱུད་ཀྱི་ལུས་རྒྱས་པར་བཤད་པ་ལ། ཐབས་དང་ཞེས་པ་རྐང་པ་གཉིས་ཀྱིས་བཤད་པར་དམ་བཅའ་བ་བསྟན། ལྷག་མས་དོན་དངོས་བསྟན། རྩ་བའི་རྒྱུད་དང་།
དེ་གསལ་བར་བྱེད་པའི་རྒྱུད་ཕྱི་མ་གཉིས་ལས། བརྟག་པ་བཅུས་འདི་ཉིད་རྒྱུད་ཕྱི་མ་ལ་ལྟོས་ནས་རྩ་བའམ་རྒྱུད་ཀྱི་ཚུལ་དུ་སྟོན་ཏེ། དེ་ཡང་བརྟག་པ་དང་པོའི་རབ་ཏུ་བྱེད་པ་གསུམ་གྱིས་རྒྱུད་ཀྱི་དོན་མདོར་བསྟན། བརྟག་པ་གཉིས་པ་ནས་བཅུ་པའི་བར་གྱིས་རྒྱུད་ཀྱི་དོན་རྒྱས་པར་འཆད་དོ། ། དེ་ཡང་བརྟག་པ་དང་པོའི་རབ་ཏུ་བྱེད་པ་དང་པོ་དང་གཉིས་པས་ནི་གཙོ་བོར་ཐབས་ཀྱི་རྒྱུད་བསྟན་ལ། གསུམ་པས་ནི་ཐབས་ཀྱི་རྒྱུད་དང་འབྲས་བུའི་རྒྱུད་གཉིས་ཀྱི་གླེང་གཞིའི་ཚིག་གི་སྒོ་ནས་སྟོན་ཏེ། དེ་ཡང་བརྟག་པ་དང་པོའི་རབ་ཏུ་བྱེད་པ་དང་པོས་ནི། མཆོག་གི་དངོས་གྲུབ་ཀྱི་སེམས་བསྐྱེད་པ་བསྟན་ལ། རབ་ཏུ་བྱེད་པ་གཉིས་པས་ནི་ཀུན་སྤྱོད་ཀྱི་ལེའུ་གཉིས་པའི་དོན་གསལ་བར་བྱ་བའི་ཚུལ་གྱིས་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་བདག་ཉིད་ཅན་སློབ་པའི་ལམ་གྱིས་བསྡུས་པའི་སེམས་བསྐྱེད་པ་ལ་འཇུག་པ་བསྟན་ཏོ། ། དེ་ཡང་དང་པོ་སྟོང་ཉིད་ཅེས་པ་ནས།
སྟོང་ཕྲག་དུ་མ་དག་ཏུ་འགྲོ། ། ཞེས་པའི་བར་གྱིས་དག་པ་གསུམ་ལས་དེ་བཞིན་ཉིད་ཀྱི་དག་པ། སྟོང་པ་ཉིད་ཀྱི་བྱང་ཆུབ་ཀྱི་སེམས་བསྐྱེད་པ། རྡོ་རྗེ་གདན་བཞིའི་གདན་གྱི་རབ་ཏུ་བྱེད་པའི་ལེའུ་གསུམ་པ་དང་བཞི་པའི་སྟོད་དང་ཆ་མཐུན་པར་བསྟན་ཏོ། ། ཡོ་གི་ཞེས་པ་ནས་ལེའུ་དང་པོ་རྫོགས་པའི་བར་གྱིས་རང་རིག་པའི་དག་པའི་སྒོ་ནས་བྱང་ཆུབ་ཀྱི་སེམས་བསྐྱེད་པ་བསྟན། དེ་ཡང་ཡོ་གི་ཞེས་པ་ནས། དེའི་གདན་དུ་གྱུར་པ་ཡིན། ། ཞེས་པའི་བར་གྱིས་རང་རིག་པའི་དག་པ་ཇི་ལྟར་བསྒོམ་པའི་ཚུལ་བསྟན་ཏེ། དེ་ལ་ཡང་རྩའི་མཛེས་སྤྱི་ཞེས་པ་ནས། གཟི་བརྗིད་ཆེ་ཞེས་པའི་བར་གྱིས་རང་བྱིན་གྱིས་བརླབ་པའི་རིམ་པ་བསྒོམ་པའི་ཚུལ་དུ་བསྟན་ཏོ། །
བཅུ་གཉིས་པ་ཞེས་པ་ནས། དེའི་གདན་དུ་གྱུར་ཞེས་པའི་བར་གྱིས་དཀྱིལ་འཁོར་འཁོར་ལོའི་ཐབས་དང་། དབང་གི་དོན་བསྒོམ་པ་བསྟན་ཏོ། ། གང་ལ་ཞེས་པ་ལ་སོགས་པ་ཚིག་རྐང་གཉིས་ཀྱིས་རང་རིག་པའི་དག་པ་གཉིས་ཀྱི་གནས་བསྟན་ཏོ། ། ཅི་སྲིད་ཞེས་པ་ལ་སོགས་པ་ཚིག་རྐང་བཞིས་རང་རིག་པའི་དག་པ་མ་བསྒོམས་པའི་ཉེས་དམིགས་བསྟན་ཏོ། ། རྣལ་འབྱོར་ལ་སོགས་པ་ཚིག་རྐང་བཅུས་རང་རིག་པའི་དག་པ་བསྒོམ་པའི་ཕན་ཡོན་བསྟན་ཏོ། ། མ་དང་ཞེས་པ་ལ་སོགས་པ་ཚིག་རྐང་དྲུག་གིས་རང་རིག་པའི་དག་པ་ངོ་བོ་ཉིད་ལྷན་ཅིག་སྐྱེས་པའི་ཡེ་ཤེས་ཀྱི་རྟེན་ཕྱག་རྒྱའི་རབ་ཏུ་དབྱེ་བ་བསྟན་ཏོ། ། ཐབས་དང་ཤེས་རབ་ཅེས་པ་ནས་ལེའུ་དང་པོ་རྫོགས་པའི་བར་གྱིས་རྩ་བརྒྱུད་ཀྱི་དེ་ཁོ་ན་ཉིད་ཀྱི་ལེའུ་དང་ཆ་མཐུན་པར་བསྟན་ཏོ། ། དེ་ཡང་ཐབས་དང་ཤེས་རབ་ཅེས་པ་ཚིག་རྐང་དྲུག་གིས་ཕྱག་རྒྱ་དེ་རྣམས་ཚུལ་ཇི་ལྟར་བསྟེན་པ་བསྟན་ཏོ། རིགས་ཀྱི་ཞེས་པ་ལ་སོགས་པ་ཚིག་རྐང་གཉིས་སྐྱེས་དེ་རྣམས་རིགས་ལ་དྲུག་བཞག་པའི་རྒྱུ་མཚན་བསྟན་ཏོ། །
བྲམ་ཟེ་ཞེས་པ་ལ་སོགས་པ་ཚིགས་སུ་བཅད་པ་བཞིས་ལྔ་པོ་དེ་རྣམས་དེ་བཞིན་གཤེགས་པའི་རིགས་ཉིད་དུ་བསྟན་ཏོ། དཔལ་ལྡན་ཞེས་པ་ནས་བཅོམ་ལྡན་འདས་ཞེས་པའི་བར་གྱིས་རིགས་ཀྱི་བདག་པོ་རྣམས་ལ་དེ་བཞིན་གཤེགས་པ་ལ་སོགས་པའི་སྒྲ་འཇུག་པའི་རྒྱུ་མཚན་བསྟན་ཏོ། ། གང་ཕྱིར་སྐྱེ་འགྲོ་ཞེས་པ་ནས། གཡུང་མོར་བརྗོད་པར་བྱ་ཞེས་པའི་བར་གྱིས་རིགས་རྣམས་ལ་མ་སྲིང་ལ་སོགས་པར་སྒྲ་འཇུག་པའི་རྒྱུ་མཚན་བསྟན་ཏོ། ། ཨ་ལི་ཀ་ལི་ཞེས་པ་ནས་ལེའུ་དང་པོ་རྫོགས་པའི་བར་གྱིས་རང་རིགས་པའི་དག་པ་ལ་བརྟེན་ནས་དེ་ཁོ་ན་ཉིད་བརྗོད་པའི་ཕན་ཡོན་བསྟན་ཏོ། ། ལེའུ་གཉིས་པའི་དེ་ནས་ཞེས་པ་ནས། ཏིང་ངེ་འཛིན་དུ་གསུངས་སོའི་བར་གྱི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ཕ་རོལ་ཏུ་ཕྱིན་པའི་ཐེག་པ་དང་མཐུན་པར་སྤྱི་དོན་དུ་བཤད་དོ། ། དེ་ཉིད་ཡང་དག་བཤད་པ་ནི་ཞེས་པ་ནས། ལེའུ་གཉིས་པ་རྫོགས་པའི་བར་གྱིས་དེ་ཁོ་ན་ཉིད་སྦས་པའི་དོན་དུ་བཤད་དོ། ། ལེའུ་དང་པོ་དང་གཉིས་པའི་བསྡུས་དོན་ནོ། །
ཚིག་གི་དོན་ནི་འདི་ལྟ་སྟེ། ཐབས་དང་ཤེས་རབ་བདག་ཉིད་རྒྱུད་ཀྱི་རྒྱུའི་རྒྱུད་ཀྱི་ཤེས་རབ་ནི་རང་བཞིན་གྱིས་དྲི་མ་དང་བྲལ་བའོ། ། ཐབས་ནི་སྐུ་དང་ཡེ་ཤེས་བསྐྱེད་པའོ། ། ཐབས་ཀྱི་རྒྱུད་ཀྱི་ཐབས་ནི་སྨིན་ལམ་མོ། ། ཤེས་རབ་ནི་གྲོལ་ལམ་མོ། ། འབྲས་བུའི་རྒྱུད་ཀྱི་ཐབས་ནི་དམིགས་མེད་ཀྱི་སྙིང་རྗེའོ། ། ཤེས་རབ་ནི་དམིགས་མེད་ཀྱི་ཤེས་རབ་བོ། ། ཐབས་དང་ཤེས་རབ་གཉིས་མེད་ཀྱི་རྒྱུད་དོ། ། ཐབས་དང་ཤེས་རབ་དེ་ལ་རྗོད་བྱེད་ལ་ཕ་རྒྱུད་མ་རྒྱུད་དུ་བཞག་པ་ནི། སྦས་པའི་ཡི་གེ་སུམ་ཅུའམ།
ཡང་ན་རྩ་གསུམ་ཅུ་རྩ་བདུན་གྱིས་སྣ་དྲངས་པ་ནི་ཕ་རྒྱུད་དེ། ཨེ་ཝཾ་མ་ཡ་སོགས་དང་འདི་སྐད་སོགས་སོ། ། ཡང་སྦས་པའི་ཡི་གེ་བཅུ་དྲུག་གིས་སྣ་དྲངས་པ་དང་། གསང་བ་མཆོག་སོགས་ནི་མ་རྒྱུད་དོ། ། དེ་གཉིས་ཀ་ཡང་སཾ་བུ་ཊི་འདི་ལ་ཡོད་པས་ཐབས་དང་ཤེས་རབ་གཉིས་མེད་ཀྱི་རྒྱུད་དོ། ། ཡང་བརྗོད་བྱ་ལ་ཕ་རྒྱུད་མ་རྒྱུད་དུ་བཞག་པ་ནི་བསྐྱེད་པའི་རིམ་པ་དང་། རྫོགས་པའི་རིམ་པའོ། ། དང་པོ་བསྐྱེད་རིམ་གྱི་དཀྱིལ་འཁོར་གྱི་རང་བཞིན་ལ་ལྷ་ཕོར་སྟོན་པ་ནི་ཕ་རྒྱུད། དགུག་གཞུག་དང་མཆོད་བསྟོད་ཀྱང་ཕོས་བྱེད་པའོ། ། ལྷ་མོ་གཙོ་བོར་སྟོན་པ་ནི་མ་རྒྱུད།
དགུག་གཞུག་དང་མཆོད་བསྟོད་ཀྱང་མོས་བྱེད་པའོ། ། འདི་གཉིས་ཀ་ཡང་འདི་ལ་ཡོད་པས་ཐབས་ཤེས་རབ་གཉིས་མེད་དོ། ། ཡང་ཁམས་དང་འབྱུང་གནས་ཀྱི་དག་པ་ལ་ལྷར་འཇོག་པ་ནི། ཕུང་པོ་དང་ཁམས་དག་པ་ལ་ལྷར་བྱེད་པ་ཕ་རྒྱུད། འབྱུང་གནས་རྩ་བའི་དག་པ་ལ་ལྷར་བྱེད་པ་ནི་མ་རྒྱུད་དོ། ། འདི་ལ་དེ་གཉིས་ཀ་ཡོད་པས་ཐབས་ཤེས་རབ་གཉིས་མེད་དོ། ། ཡང་རྫོགས་རིམ་ལ་རླུང་གཙོ་བོར་བྱེད་པ་ཕ་རྒྱུད། རྩ་དང་ཐིག་ལེ་གཙོ་བོར་བྱེད་པ་མ་རྒྱུད་དོ། ། དེ་གཉིས་ཀ་ཡང་འདི་ལ་ཡོད་པས་ཐབས་དང་ཤེས་རབ་གཉིས་མེད་དོ། ། གདུལ་བྱ་ཕོ་འདུལ་བས་ཕ་རྒྱུད།
མོ་འདུལ་བས་མ་རྒྱུད་དོ། ། ཡང་ཐབས་ནི་རང་ལུས་ཐབས་ལྡན་སྤྱི་བོ་དང་། སྙིང་ཁའི་འཁོར་ལོའོ། ། ཤེས་རབ་ནི་ལྟེ་བ་དང་མགྲིན་པའི་འཁོར་ལོའོ། ། ལས་རྒྱ་ལ་བརྟེན་ན་ལས་རྒྱ་ཐབས་སོ། ། ཡང་ན་ཐབས་ནི་རྡོ་རྗེ། ཤེས་རབ་ནི་ཆོས་འབྱུང་ངོ་། ། ཡང་ན་ཐབས་ནི་ཞུ་བ། ཤེས་རབ་ནི་བདེ་བའོ། ། བདག་ཉིད་རྒྱུད་ནི་ཐབས་དང་ཤེས་རབ་བརྗོད་པའི་ཚིག་གོ །
དེ་ནི་ཞེས་པ་ཐབས་དང་ཤེས་རབ་ཀྱི་རྒྱུད་དོ། ། ངས་བཤད་ཀྱིས་ནི་དྲུག་པ་རྡོ་རྗེ་འཆང་གིས་སོ། ། ཉོན་ནི་རྡོ་རྗེ་སྙིང་པོས་སོ། ། དང་པོ་ནི་རྟེན་དང་བརྟེན་པར་བསྒོམ་པའི་དང་པོར་རོ། ། རིམ་པ་གཉིས་ནི་དང་པོར་ཡང་གསུངས། དང་པོ་སྟོང་ཉིད་བསམས་ནས་ནི། སྟོང་པར་བསྒོམ་པའི་རིགས་པས་ལྷ་བསྙེན་དུ་རུང་བར་བྱ་བའི་ཕྱིར་རོ། ། སྟོང་པར་བསྒོམ་པའི་དགོས་པ་ནི། བརྟགས་པའི་དྲི་མ་འཁྲུད་པའི་དགོས་པ་སྟེ། དེ་བཞིན་ཉིད་ཀྱི་དག་པས་བརྟགས་པའི་དྲི་མ་འཁྲུད་སྐད་དེ།
དྲི་མ་ཕྱོགས་གཅིག་འཁྲུད་པའོ། ། རང་རིག་པའི་དག་པས་ནི་རྟོག་པའི་དྲི་མ་འཁྲུད་དེ། རྟོག་པ་ཐམས་ཅད་འཁྲུད་སྐད་དོ། ། རྡོ་རྗེ་གདན་བཞིའི་འགྲེལ་པ་ལས། བརྟགས་པའི་དྲི་མ་ནི་གཟུང་འཛིན་དང་བདག་དང་བདག་གིར་འཛིན་པའི་དྲི་མ་འཁྲུད་པས་དེ་བདེན་ནོ་གསུང་། དེ་ལ་རྒྱུད་སྒྲུབ་ཐབས་ལྟར་གསུངས་པ་དང་། སྒྲུབ་ཐབས་རྒྱུད་ལྟར་བཤད་པ་གཉིས་ལས་དང་པོ་ནི། མངོན་རྟོགས་དཀྲུགས་ནས་བཤད་པའོ། ། གཉིས་པ་ནི། སྒྲུབ་ཐབས་ཀྱི་མངོན་རྟོགས་ཀྱིས་རྒྱུད་ཀྱི་མངོན་རྟོགས་བསྒྲིག་ནས་བཤད་པ་ཡིན་པས་དང་པོར་སྟོང་ཉིད་བསྒོམས་པ་མ་ཡིན་ཏེ།
ཚད་མེད་པ་བཞི་ཡོད་པས་སོ། ། འདི་ལྟར་དང་པོ་ནི་ལྷ་བསྐྱེད་པའི་དང་པོར་རོ། ། ལུས་ཅན་རྣམས་ནི་རྣལ་འབྱོར་པའོ། ། དྲི་མ་འཁྲུད་པ་ནི་དེ་བཞིན་ཉིད་ཀྱི་དག་པ་དང་རང་རིག་པའི་དག་པས། བརྟགས་པ་དང་རྟོག་པའི་དྲི་མ་འཁྲུད་པའི་ཕྱིར་བསྒོམ་མོ། ཆོས་ཅན་གང་སྟོང་པར་བསྒོམ་ཞེ་ན། ཁམས་བཅོ་བརྒྱད་སྟོང་པར་བསྒོམ་པས་སོ། ། གཟུགས་ནི་གཟུགས་སུ་རུང་བས་གཟུགས་སོ། ། ཁམས་ནི་བྱེད་པ་མེད་ལ་རང་གི་མཚན་ཉིད་འཛིན་པས་སོ། ། དེས་ནི་ཡུལ་གཟུགས་སྟོང་པར་སྟོན་ཏོ། །
སྟོང་པ་ནི་མིག་གི་དབང་པོ་ཡང་རང་བཞིན་གྱིས་གཟུང་འཛིན་གྱི་སྟོང་པའོ། ། སྒྲ་ནི་ཡུལ་སྒྲ་སྟོང་པའོ། ། དེ་ཉིད་ཀྱི་བྱ་བ་ནི་རྣ་བའི་དབང་པོ་སྟོང་པར་བསྒོམ་པའོ། ། དྲི་ནི་ཡུལ་དྲི་སྟོང་པར་བསྒོམ་པའོ། ། སྟོང་པ་ནི་སྣའི་དབང་པོ་སྟོང་པར་བསྒོམ་པའོ། ། ཡུལ་རོ་སྟོང་པར་བསྒོམ་པ་དང་། དེ་ཉིད་ཀྱི་བྱ་བ་གཟུགས་ཁམས་བཙན་ཐབས་ཀྱིས་སྟོང་པར་བསྒོམ་པའམ། བཤིག་ནས་བསྒོམ་པ་དེ་ཉིད་ཀྱིས་ལྕེའི་དབང་པོ་ཡང་སྟོང་པར་བསྒོམ་པའོ། ། རེག་བྱའི་ཁམས་སྟོང་པ་ནི། ཡུལ་རེག་དང་།
ལུས་ཀྱི་དབང་པོ་སྟོང་པའོ། ། ཡིད་ལ་དེ་ཉིད་བྱ་བ་ནི་ཡིད་ཀྱི་ཡུལ་ཆོས་དང་། ཡིད་ཀྱི་དབང་པོ་སྟོང་པའོ། ། རྡོ་རྗེ་སྙིང་པོ་ནི་སྡུད་པ་པོའོ། ། གསོལ་བ་ནི་བཅོམ་ལྡན་འདས་ལའོ། ། མིག་གི་རང་བཞིན་སྟོང་པ་སོགས་སངས་རྒྱས་ལ་ཐལ་འགྱུར་གཏོང་བ་ཡིན་ཏེ། ཡུལ་གཟུགས་དང་ཡུལ་ཅན་དབང་པོ་སྟོང་པ་ཡིན་ན། དེ་གཉིས་ལས་སྐྱེས་པའི་རྣམ་ཤེས་ཇི་ལྟར་མི་སྟོང་བར་སྐྱེ་བ་ལགས་ཏེ། སྐྱེ་བ་མ་ཡིན་པར་ཐལ། རྣ་བའི་རང་བཞིན་སྟོང་པ་ཞེས་པ་ནི།
རྣ་བའི་དབང་པོ་དང་ཡུལ་སྒྲ་སྟོང་པ་ཡིན་ན་ནང་དུ་རྣམ་ཤེས་ཇི་ལྟར་ལགས་ནི། དེ་གཉིས་ཀྱི་དབུས་སུ་རྣམ་ཤེས་ཇི་ལྟར་སྐྱེ་བ་ལགས་ཏེ། མི་སྐྱེ་བར་ཐལ། སྣའི་རང་བཞིན་སྟོང་པ་ནི། ཡུལ་ཅན་སྣའི་དབང་པོ་དང་ཡུལ་དྲི་སྟོང་པ་ཡིན་ན། ནང་དུ་རྣམ་ཤེས་ཇི་ལྟར་ལགས་ནི། དེ་གཉིས་ཀྱི་དབུས་སུ་སྣའི་རྣམ་ཤེས་ཇི་ལྟར་སྐྱེ་བ་ལགས་ཏེ། མི་སྐྱེ་བར་ཐལ། ལྕེའི་རང་བཞིན་སྟོང་པ་ནི། ཡུལ་ཅན་ལྕེའི་དབང་པོ་དང་ཡུལ་རོ་སྟོང་པ་ཡིན་ན།
ནང་དུ་རྣམ་ཤེས་ཇི་ལྟར་ལགས་ནི་དེ་གཉིས་ཀྱི་དབུས་སུ་ལྕེའི་རྣམ་ཤེས་ཇི་ལྟར་སྐྱེ་བ་ལགས་ཏེ་མི་སྐྱེ་བར་ཐལ། ལུས་ཀྱི་རང་བཞིན་སྟོང་པ་ནི། ཡུལ་ཅན་ལུས་ཀྱི་དབང་པོ་དང་། ཡུལ་རེག་བྱ་སྟོང་པ་ཡིན་ན། ནང་དུ་རྣམ་ཤེས་ཇི་ལྟར་ལགས་ནི། དེ་གཉིས་ཀྱི་དབུས་སུ་ལུས་ཀྱི་རྣམ་ཤེས་ཇི་ལྟར་སྐྱེ་སྟེ། མི་སྐྱེ་བར་ཐལ། ཡིད་ནི་ནང་ཡུལ་ཅན་ཡིད་ཀྱི་དབང་པོ་དང་། ཕྱི་རོལ་སྟོང་པ་ནི་དེའི་ཡུལ་ཆོས་ཀྱི་ཁམས་སྟོང་པ་ཡིན་ན། དབུས་སུ་རྣམ་ཤེས་ཅི་ལྟར་ལགས་ནི།
གཉིས་ལས་བརྟེན་ནས་སྐྱེས་པའི་ཡིད་ཀྱི་རྣམ་ཤེས་ཇི་ལྟར་སྐྱེ་སྟེ། མི་སྐྱེ་བར་ཐལ་བས། ཇི་ལྟར་མི་སྟོང་པ་ལགས་ཏེ། སྟོང་པར་ཐལ་ལོ། ། མཇུག་བསྡུ་བ་ནི། དེའི་ཕྱིར་ཡུལ་དང་དབང་པོ་སྟོང་པའི་ཕྱིར་རོ། ། གཟུགས་མེད་ནི་གཟུགས་རང་བཞིན་གྱིས་སྟོང་པའོ། ། ལྟ་བ་མེད་པ་ནི་མིག་གི་དབང་པོ་རང་བཞིན་གྱིས་སྟོང་པའོ། ། དེ་གཉིས་སྟོང་པའི་མིག་གི་རྣམ་ཤེས་རང་བཞིན་གྱིས་སྟོང་ཞེས་ཁ་བསྐང་ངོ་། ། སྒྲ་མེད་ནི་ཡུལ་སྒྲ་རང་བཞིན་གྱིས་སྟོང་པ་ལ་ཐོས་པ་མེད་ནི་ཡུལ་ཅན་རྣ་བའི་དབང་པོ་རང་བཞིན་གྱིས་སྟོང་པའོ། །
འང་ནི་རྣ་བའི་དབང་པོ་རང་བཞིན་གྱིས་སྟོང་པའོ། ། དྲི་མེད་ཡུལ་དྲི་རང་བཞིན་གྱིས་སྟོང་པའོ། ། བསྣོམ་པ་པོ་མེད་ནི་ཡུལ་ཅན་སྣའི་དབང་པོ་རང་བཞིན་གྱིས་སྟོང་པའོ། ། འང་ནི་སྣའི་རྣམ་ཤེས་རང་བཞིན་གྱིས་སྟོང་པའོ། ། རོ་མེད་ནི་ཡུལ་རོ་རང་བཞིན་གྱིས་སྟོང་པའོ། ། མྱོང་བ་པོ་མེད་ནི་ཡུལ་ཅན་ལྕེའི་དབང་པོ་རང་བཞིན་གྱིས་སྟོང་པའོ། ། འང་མེད་ནི་ལྕེའི་རྣམ་ཤེས་རང་བཞིན་གྱིས་སྟོང་པའོ། ། རེག་མེད་ནི་ཡུལ་རེག་བྱ་རང་བཞིན་གྱིས་སྟོང་པའོ། ། རེག་པ་པོ་མེད་ནི་ལུས་ཀྱི་དབང་པོ་རང་བཞིན་གྱིས་སྟོང་པའོ། ། འང་མེད་ནི་ལུས་ཀྱི་རྣམ་ཤེས་རང་བཞིན་གྱིས་སྟོང་པའོ། །
རེག་མེད་ནི་ཡུལ་རེག་བྱ་རང་བཞིན་གྱིས་སྟོང་པའོ། ། སེམས་མེད་ནི་བསམ་པར་བྱ་བས་ནས། སེམས་ཏེ་ཆོས་རང་བཞིན་གྱིས་སྟོང་པའོ། ། སེམས་ལས་བྱུང་བ་མེད་ནི། སེམས་པར་བྱེད་པས་སེམས་ཏེ་ཡིད་རང་བཞིན་གྱིས་སྟོང་པའོ། ། འང་མེད་ནི་ཡིད་ཀྱི་རྣམ་ཤེས་རང་བཞིན་གྱིས་སྟོང་པའོ། ། བཅོམ་ལྡན་འདས་ཀྱིས་བཀའ་སྩལ་པ་ནི། ཁམས་བཅོ་བརྒྱད་སྟོང་པ་དེའི་རིགས་སྟོང་ཉིད་མངོན་དུ་བྱེད་པའི་ཡེ་ཤེས་ཀྱི་མཚན་ཉིད་སྡུད་པ་པོ་ལ་བཀའ་སྩལ་པ། གཉིས་མེད་ནི་ཡུལ་ཆོས་ཀྱི་དབྱིངས་ཏེ་གཉིས་པ་ཐམས་ཅད་དང་བྲལ་བས་ལྷ་དང་སྟོང་པ་གཉིས་སུ་མེད་པའམ་ཡང་ན་ཤེས་བྱ་སྟོང་པའོ། ། གཉིས་ནི་རྣམ་པར་སྤངས་ནི་ཡུལ་ཅན་ཡེ་ཤེས་ཀྱི་ཞེན་པ་མེད་པའམ།
ཤེས་བྱ་གྱ་ནོམ་པའི་ཡེ་ཤེས་སོ། ། དེ་ཉིད་ནི་དེ་མ་བཅོས་པའི་ངོ་བོ་ཡིན་པས་ལྷ་དང་སྟོང་པའམ་ཤེས་བྱ་ཤེས་བྱེད་ཉིད་དོ། ། ལམ་ནི་བླ་ན་མེད་པའི་ཡེ་ཤེས་མཆོག་གི་དངོས་གྲུབ་ཐོབ་པར་བྱེད་པའོ། ། རང་བཞིན་ཉོན་ནི་ལམ་དེ་ཇི་ལྟ་བ་བཞིན་སྡུད་པ་པོ་ཉོན་གཅིག་པའོ། ། ལམ་ཅི་ལྟ་བུ་ཞེ་ན། རྟོག་གེ་མེད་ཅིང་བརྟགས་པ་དང་བྲལ་བའི་དབྱིངས་སོ། ། ཡང་ན་གཉིས་མེད་གཉིས་ནི་རྣམ་པར་སྤངས་ནི། གཉིས་མེད་ནི་གཉིས་ཀྱི་སྤྲོས་པ་ཆད་པའི་དབྱིངས་སོ། ། གཉིས་སྤངས་ནི་གཟུང་འཛིན་སྤངས་པའི་ཡེ་ཤེས་སོ། ། དེ་ཉིད་ནི་དབྱིངས་དང་ཡེ་ཤེས་གཉིས་མེད་དོ། །
ལམ་ཅི་ལྟ་བ་བཞིན་ནི་དབྱིངས་དང་ཡེ་ཤེས་དེ་སངས་རྒྱས་ཀྱི་ལམ་མ་ནོར་བའོ། ། ཉན་ཐོས་ནི་དབྱིངས་དང་ཡེ་ཤེས་གཉིས་དབྱེར་མེད་པའོ། ། རྟོག་གེ་ནི་བརྟགས་པའི་དྲི་མའོ། ། དེ་མེད་པའོ། ། རྣམ་ཤེས་ནི་གཞན་དབང་སེམས་དང་སེམས་ལས་བྱུང་བའོ། ། དེ་བཞིན་བརྟགས་པ་དང་གཞན་དབང་གི་སྟོང་པ་བཞིན་དུའོ། ། རྟོག་གེ་ནི་སྒྲ་ཚད་དོ། ། མི་རྟོག་པ་ནི་དབྱིངས་དང་ཡེ་ཤེས་གཉིས་མེད་དོ། ། སངས་རྒྱས་ཀུན་ནི། སངས་རྒྱས་ཀུན་གྱི་ངོ་བོ་དབྱིངས་དང་ཡེ་ཤེས་དབྱེར་མེད་དོ། །
གསང་བ་ནི་དེ་སྣོད་མ་ཡིན་ལ་གསང་བའོ། ། ནམ་མཁའ་ལྟ་བུ་ནི་དཔེ་སྟེ། ནམ་མཁའ་སྤྲོས་བྲལ་གྱིས་ཀུན་ལ་ཁྱབ་པ་བཞིན་སྟོང་པས་ཀྱང་ཀུན་ལ་ཁྱབ་པའོ། ། མཉམ་ཉིད་ནི་དབྱིངས་དང་ཡེ་ཤེས་དྲི་མས་རང་བཞིན་གྱིས་སྟོང་པས་མཉམ་མོ། ། དེ་གང་ལ་གསང་ཞེ་ན། ཉན་རང་ལ་གསང་སྟེ། ཉན་ཐོས་ནི་གང་ཟག་གི་བདག་མེད་རྟོགས་པའོ། ། མི་ཤེས་པ་ནི་དབྱིངས་དང་ཡེ་ཤེས་གཉིས་མེད་མི་རྟོགས་པའོ། ། རྒྱུ་ཅིས་མི་ཤེས་ཞེ་ན། སྒྲིབ་པ་གཉིས་ཀྱིས་བསྒྲིབས་པའི་ཕྱིར།
བག་ཆགས་སད་པའི་ཡེ་ཤེས་ནི་རང་རྒྱལ་ཏེ། ཚེ་སྔ་མ་ལ་བསྒོམས་པའི་བག་ཆགས་སད་ནས་ཚེ་ཕྱི་མ་ལ་སངས་རྒྱས་མེད་པའི་ཞིང་ཁམས་སུ་སྐྱེ་བར་སྨོན་ལམ་བཏབ་ནས། དེར་སྐྱེས་ནས་དུར་ཁྲོད་དུ་རུས་གོང་ལ་བརྟགས་ནས། དེ་ཅི་ལས་བྱུང་ན་ལས་རྒྱུ་འབྲས་ལ་རྨོངས་པའི་མ་རིག་པ་དང་། དེ་ཁོ་ན་ཉིད་ལ་རྨོངས་པའི་མ་རིག་པ་ལས་བྱུང་བས། མ་རིག་པའི་རྐྱེན་འདུ་བྱེད་ལ་སོགས་རྟེན་འབྲེལ་ཡན་ལག་བཅུ་གཉིས་སོ། ། རྟེན་འབྲེལ་བཟློག་པས་འཁོར་བ་ལས་ཐར་པ་ལ་མ་རིག་པ་བཟློག་དགོས་པས། མ་རིག་པ་འགགས་པས་འདུ་བྱེད་ནས་རྒ་ཤིའི་བར་དུ་འགག་པའོ། ། དེ་ནི་རང་རྒྱལ་ཏེ་གཟུང་རྟོག་སྤངས། འཛིན་རྟོག་མ་སྤངས་པའོ། །
འོ་ན་དེ་སུའི་སྤྱོད་ཡུལ་ཡིན་ཞེ་ན། གསང་བ་སངས་རྒྱས་སྤྱོད་ཡུལ་ཉིད་ནི། གསང་བ་ནི་དབྱིངས་དང་ཡེ་ཤེས་གཉིས་མེད་དམ། ལྷ་དང་སྟོང་པ་སྣོད་མིན་ལ་གསང་བའོ། ། གཉིས་མེད་ཡེ་ཤེས་དེ་གང་གི་སྤྱོད་ཡུལ་ཡིན་ཞེ་ན། སངས་རྒྱས་ཀྱི་སྤྱོད་ཡུལ་ཡིན་པའི་ཕྱིར། དེ་རྣམས་ཀུན་གྱིས་མི་ཤེས་སོ་ནི། རྟོག་གེ་པ་དང་ཉན་རང་གིས་གཉིས་མེད་ཀྱི་ཡེ་ཤེས་མི་ཤེས་སོ། ། དེ་བཞིན་ཉིད་ཀྱི་དག་པ་དེ་དགོས་པ་དེ་ཅིའི་ཕྱིར་བསྒོམ་ཞེ་ན། འཁོར་བའི་རྒྱ་མཚོ་འཇིག་པ་ནི་བསྒོམ་པའི་ཕན་ཡོན་སྟེ།
འཁོར་བ་ནི་ཟོ་ཆུན་གྱི་ཁྱུད་མོ་བཞིན་དུ་འཁོར་བའོ། ། རྒྱ་མཚོ་ནི་བརྒལ་དཀའ་བས་སོ། ། འཇིགས་པ་ནི་སྐྱེ་རྒ་ན་འཆིའི་འཁོར་བའི་འཇིགས་པའོ། ། བརྒལ་བར་འགྲོ་བ་ནི་སེམས་ནི་ཐར་པའི་སྐམ་ས་བརྒལ་ནས་མྱ་ངན་ལས་འདས་པར་འགྲོ་བའོ། ། ལུས་ཀྱི་དབུས་སུ་བསྐོར་བའི་ཞེས་པ་ནི། དབུས་སུ་བྱིས་པའི་ལུས་རྣམས་ཡོད་སྐད་གླེགས་བམ་ཁ་ཅིག་ལས་བསྒོམ་པ་དེ་ཡང་འཁོར་བའི་རྒྱ་མཚོའི་དབུས་སུ་བྱིས་པའི་སྐྱེ་བོ་ལུས་ཅན་རྣམས་ཞེས་པ་དེ་སྐད། དབུས་ནི་འཁོར་བའི་དབུས་སུའོ། ། བྱིས་པ་ནི་ས་མ་ཐོབ་པའོ། ། བརྒལ་བ་ནི་འཁོར་བ་ལས་སོ། ། དེ་ཅི་ལྟར་མཚོན་ཞེ་ན།
རྣམ་ཤེས་ནི་ཤེས་བྱ་སྟོང་པའི་སྒྲུབ་པ་པོའོ། ། ཡེ་ཤེས་ནི་ཡུལ་ཅན་ཤེས་བྱེད་དམ་ལས་ཀྱི་ཕྱག་རྒྱའོ། ། སེམས་ནི་དབྱིངས་དང་ཡེ་ཤེས་གཉིས་མེད་དམ། དབང་གི་གནས་སུ་ཞུ་བ་འབབ་པའོ། ། མཚན་ཉིད་ནི་སྐྱེ་མེད་སྟོང་པ་གང་དུ་བསྟན་པའང་ཁམས་བཅོ་བརྒྱད་པོའམ། བདེ་བའོ། མཚོན་པ་ནི་སྐྱེ་མེད་དམ་དབང་གི་འབྲས་བུའོ། ། ཡེ་ཤེས་ནི་ཡུལ་ཅན་གྱ་ནོམ་པའོ། ། ཡང་ན་སྟོང་པ་དང་ལྷ་སྦྱར་ན། ཤེས་བྱ་རྣམས་ཀྱིས་འགྲོ་བ་བརྟག་ནི།
ཤེས་བྱ་སྟོང་པ། འགྲོ་བ་བརྟག་ནི་ཐམས་ཅད་སྟོང་པར་ཤེས་པའོ། ། ཡང་འགྲོ་བ་བརྟག་ནི་སེམས་ལྷ་དང་སྟོང་པ་གཉིས་མེད་དུ་ཤེས་པའོ། ། ཇི་ལྟར་རང་འདོད་ནི་ཕྱག་རྒྱ་ཆེན་པོའི་གོ་འཕང་ངོ་། ། སོགས་པས་ནི་ཐུན་མོང་གི་དངོས་གྲུབ་བསྡུ། གཉིས་མེད་མངོན་དུ་མ་བྱས་པའི་ཉེས་དམིགས་ནི། འགྲོ་བ་སྔོན་གྱི་སྐྱེ་བར་ཡང་དང་ཡང་དུ་འཁོར་བའོ། ། སྟོང་ཕྲག་དུ་མ་དག་ཏུ་འགྲོ་ནི་སྐྱེ་བ་སྟོང་ཕྲག་རིགས་དྲུག་ཏུ་འཁོར་བའོ། ། ཡོ་གི་ནི་གཉིས་མེད་བསྒོམས་པའི་རྣལ་འབྱོར་གྱིའོ། ། སྔར་གསུངས་པའི་མཚན་ཉིད་ནི་དེ་བཞིན་ཉིད་ཀྱི་དག་པ་ཁམས་བཅོ་བརྒྱད་སྟོང་པར་གསུངས་པའི་མཚན་ཉིད་དོ། །
མཉམ་ཉིད་སྟོང་པར་ནི་ཕྱི་ནང་གི་ཆོས་ཐམས་ཅད་སྟོང་པར་རོ། ། ལུས་ཀྱི་སྟོང་པ་ནི། མཚོན་པ་སྟེ། ངག་དང་ཡིད་ཀྱང་སྟོང་པའོ། ། ཞིང་ནི་ལྷའི་མྱུ་གུ་བསྐྱེད་པས་ཞིང་ས་དང་འདྲ་བའོ། ། བློ་ལྡན་ནི་ལུས་ངག་ཡིད་གསུམ་དག་པར་རྟོགས་པའི་ཤེས་རབ་དང་ལྡན་པའོ། ། ས་བོན་བཏབ་ནི་ལྷའི་མྱུ་གུ་བསྐྱེད་པའོ། ། ཡང་ན་སྐད་ཅིག་མས་བསྐྱེད་པའོ། ། དང་པོ་ལ་ལྷ་བསྒོམ། དེ་ནས་རང་རིག་པའི་དག་པ་བསྒོམ་ན་ཇི་ལྟར་བསྒོམ་ཞེ་ན།
རྩའི་མཛེས་སྤྱི་ནི་ལྟེ་བའི་རྩ་ཨ་ཝ་དྷུ་ཏི་ཨ་ཤད་ལྟ་བུའི་རྣམ་པའོ། ། ལས་བྱུང་ནི་ཀུན་འདར་འབྱུང་ཁུང་ནི། སྤྲུལ་པའི་འཁོར་ལོ་ཁམས་ཀྱི་དངས་མ་ཞུ་བདེ་ལ་བརྟེན་ནས་མི་རྟོག་པ་འབྱུང་བའོ། ། དེ་ནི་ཞུ་བདེའོ། ། རྡུལ་བྲལ་ནི་མཚན་མ་དང་རྟོག་པའི་རྡུལ་དང་བྲལ་བའོ། ། དག་པ་ནི་རང་བཞིན་གྱིས་རྟོག་པའི་དྲི་མ་དག་པའོ། ། ཤེལ་གྱི་འོད་ནི་ཞུ་བའི་ཁ་དོག་ཀུན་རྫོབ་ཀུནྡ་ཡིན་པས་སོ། ། བྱང་ཆུབ་སེམས་ནི་མི་རྟོག་པའོ། ། འོད་གསལ་བ་ནི་རང་རིག་པའོ། ། ཡེ་ཤེས་ལྔའི་དངོས་ནི་སྙིང་ཁའི་རྩ་ལྔ་ནས་བྱང་སེམས་བདུད་རྩིའི་དྭངས་མ་ཞུ་བའི་རང་བཞིན་གྱི་ཡིག་གེ་ལྔ་པོ་དེའོ། །
ཡང་ན་སྙིང་ཁའི་ཧཱུྃ་ཆ་ལྔ་པའོ། ། དེ་ནས་མར་ཚིག་དྲུག་གིས་ཆོས་འཁོར་གྱི་ཧཱུྃ་བསྟན་ཏེ། འདིས་ནི་ཙཎྜ་ལི་ཉི་ཤུ་རྩ་བཞི་ལས། འཁོར་ལོ་གཉིས་ལ་བརྟེན་པའི་ཙཎྜ་ལི་དང་པོ་བསྟན་ཏེ་ཆོས་ཀྱི་འཁོར་ལོའི་ལྟེ་བ་ལ་ཧཱུྃ། སྤྲུལ་པའི་འཁོར་ལོའི་ལྟེ་བ་ལ་ཨ་སྒོམ་པའོ། ། ཉུངས་དཀར་གྱི་སྦོམ་ཕྲ་ཙམ་ནི་ཐིག་ལེའི་ཚད་དོ། ། དེའི་ཞེས་པ་ནི་རྩའོ། ། ནང་དུ་གནས་པའི་ལྷ་ནི་ཞུ་བ་ལུས་ལས་བྱུང་བས་ལྷའོ། ། མི་གསལ་བ་ནི་མི་རྟོག་པ། གསལ་བའི་རང་བཞིན་ཅན་ནི་རང་རིག་པའི་རང་བཞིན་ཅན་ནོ། །
མ་མོ་ཕྱེད་པ་ནི་ཨཱ་ལི་དེའི་རྟེན་རྩའི་དབྱིབས་ཨ་ཤད་ལྟ་བུ་སྤྲུལ་འཁོར་དུ་གནས་པའོ། ། མཆོག་ཏུ་ཕྲ་ནི་རྩ་བ་ཐག་གམ་དར་དཀར་གྱི་སྐུད་པ་ལྟ་བུའོ། ། ཐིག་ལེའི་གཟུགས་ནི་རང་གི་ངོ་བོ་ཐིག་ལེའི་གཟུགས་སུ་གནས་པའོ། ། ཡིད་ཀྱི་དངོས་ནི་བརྟེན་པའི་ཧཱུྃ་གིས་མཚོན་བྱེད་དོ། ། སྙིང་ཁའི་དབུས་སུ་རྟག་གནས་ནི། ཆོས་འཁོར་འདབ་བརྒྱད་ཀྱི་ལྟེ་བ་ལ་ཧཱུྃ་གནས་པའོ། ། འོད་ཟེར་ལྡན་ཞིང་ནི་བདུད་རྩི་ལྔའི་དངས་མའི་འོད་དོ། ། གཟི་བརྗིད་ཆེ་ནི་རང་རིག་གོ ། བཅུ་གཉིས་མཐའ་དང་དགུའི་མཐའ་ཞེས་པ་ལ། བཅུ་གཉིས་ནི་དབང་པོ་དྲུག་ཏུ་འབྲེལ་བ་གཡས་ཀྱི་རྩ་དྲུག
གཡོན་གྱི་རྩ་དྲུག་སྟེ་བཅུ་གཉིས་སོ། ། དེའི་མཐའ་ནི་ཨ་ཝ་དྷུ་ཏིའི་མཐའོ། ། དགུ་ནི་སྒོ་དགུའི་རྩའོ། ། དེའི་མཐའ་ཡང་ཨ་ཝ་དྷཱུ་ཏིའོ། ། དེ་ལུས་ལ་ཅི་ཙམ་དུ་གནས་ཞེ་ན། རྐང་མཐིལ་མགོ་བོ་མེད་པར་ནི། ། ཞེས་སྨོས་ཏེ། རྐང་མཐིལ་ཞེས་པ་ནི་སྤྲུལ་པའི་འཁོར་ལོའི་ནས་བཟུང་ནས། མགོ་མེད་པ་སྟེ་བདེ་བ་ཆེན་པོའི་ཧཾ་མགོ་བཅད་པ་ལྟ་བུའི་བར་དུ་ཐག་པ་གཅིག་ནི། རྣམ་འབྱུང་ཞེས་པ་ཨ་ཝ་དྷཱུ་ཏི་བ་ཐག་གམ་པདྨའི་སྐུད་པ་ལྟ་བུའི་རིམ་བཞིན་རྒྱུ་བ་འབྱུང་ངོ་། །
ལྟེ་བའི་དབུས་སུ་རྣམ་པར་གནས། ། ཞེས་པ་ནི་སྤྲུལ་འཁོར་དུའོ། ། དེའི་དབྱིབས་ནི་ཆ་ཞེས་པ་ཨཱ་ལིའོ། ། ལྔ་པ་ནི་ཨ་ཐུང་ངུ་སྟེ་དེའི་དབྱིབས་སུ་གནས་པའོ། ། ཀླུ་དབང་དབྱིབས་སུ་རྒྱས་པ་ཞེས་པ་ནི། རྩའི་མདུད་པ་སྦྲུལ་འཁྱིལ་པ་ལྟ་བུར་གནས་སོ། ། དེའི་ཆ་ཡང་ཕྱེ་ནས་ནི་སྙིང་ཁ་ན་མར་བབས་ནས་སྣ་ཚོགས་མདུད་པར་གནས་སོ། ། རྡོ་རྗེའི་དབྱིབས་་་་་་དབུས་ཟེར། ནི་ཐབས་ཀྱི་དབང་དུ་བྱས་ནས་ཐབས་ཀྱི་བུམ་པ་བྷ་ར་ཏ་ཀ་རྟོག་མེད་ཀྱི་བར་དུ་གནས་ལ། རྣམ་འབྱུང་ནི་རྡོ་རྗེ་བུམ་པར་ཟླ་བ་ཕྱེད་པར་གནས་པའོ། །
སྐྱེ་གནས་དབུས་ནི་ཤེས་རབ་ཀྱི་དབང་དུ་བྱས་ནས་ཁ་ཁ་མུ་ཁའི་རྩེ་མོར་གནས་སོ། ། དེ་ནི་རང་བྱིན་གྱིས་བརླབས་པའི་རིམ་པ་ལྟར་བཤད་པའོ།། །། རྡོ་རྗེའི་ཚིག་དེ་ཉིད་དབང་ལྟར་བཤད་ན། བཅུ་གཉིས་མཐའ་དང་དགུ་ཡི་མཐའ། ། ཞེས་པ་ལ། བཅུ་གཉིས་ཞེས་པ་ནི་དབང་བཅུ་གཉིས་ཏེ། སྟོན་དང་སོ་ཤིང་དང་མེ་ཏོག་གི་ཕྲེང་བའི་དབང་དང་གསུམ། རིག་པའི་དབང་ལྔ་དང་བརྒྱད། དྲུག་པ་རྫོགས་པའི་སངས་རྒྱས་ཀྱི་དབང་དང་དགུ། གསང་བའི་དབང་དང་བཅུ།
ཤེས་རབ་ཡེ་ཤེས་ཀྱི་དབང་དང་བཅུ་གཅིག བཞི་པ་དང་བཅུ་གཉིས་སོ། ། དེའི་མཐའ་ནི་ཤེས་རབ་ཡེ་ཤེས་ཀྱི་དབང་ངོ་། དགུ་ནི་གོང་མ་གསུམ་བོར་བ་ནི་དགུའོ། ། དགུའི་མཐའ་ཡང་ཤེས་རབ་ཡེ་ཤེས་ཀྱི་དབང་ངོ་། ། རྐང་མཐིལ་ཞེས་པ་ཡི་གེའི་དོན་གྱི་བཤད་པ་ནི་པ་ཏ་ལ་སྟེ། པ་པདྨ་སྟེ་ཕྱག་རྒྱའི་ཆོས་འབྱུང་། ཨ་ལས་པདྨ་འདབ་མ་བརྒྱད་པར་བསྐྱེད་པའོ། ། ཏ་བིསྟ་ར་སྟེ་དེར་བདེ་བ་རྣམ་པར་རྒྱས་པའོ། ། ལ་ལི་ཡ་སྟི་སྟེ་དེས་རྣམ་པར་རྟོག་པ་ཐིམ་ཞིང་ནུབ་པའོ། །
མགོ་བོ་མེད་པ་ནི་སྤྱི་གཙུག་གི་ཧཾ་མགོ་བཅད་པ་ལྟ་བུའོ། ། ཐག་པ་གཅིག་ནི་རྣམ་བྱུང་ནས་ཞེས་པ་དབང་གསུམ་པའི་དུས་སུ་རྡོ་རྗེ་དང་པདྨའི་སྦྱོར་བ་ལས་དགའ་བ་བཅུ་དྲུག་གི་ཐིག་ལེ་བཅུ་དྲུག་པ་བ་ཐག་གི་རྣམ་པ་ལྟ་བུར་འབྱུང་བའོ། ། ལྟེ་བའི་དབུས་སུ་རྣམ་པར་གནས། ། ཞེས་བྱ་བ་ལ་སོགས་པ་ནི། ཤླཽ་ཀ་གཅིག་གིས་ཐིག་ལེ་དབབ་པའི་ལམ་དྷཱུ་ཏིའི་དབྱིབས་བསྟན་ཏོ། ། རྡོ་རྗེའི་རྣམ་འབྱུང་སྟེ་སྐྱེ་གནས་དབུས་སུ་ས་བོན་གནས། ཞེས་པ་ནི། དབང་གསུམ་པའི་དུས་སུ་ལྷན་ཅིག་སྐྱེས་པའི་དགའ་བའི་གནས་བསྟན་ཏེ། རྡོ་རྗེའི་དབུས་ནི་རིགས་ཀྱི་བདག་པོའི་ཁའོ། ། སྐྱེ་གནས་དབུས་མཛེས་པའི་སྤྱི་བོར་རོ། །
ས་བོན་ནི་ཐིག་ལེ་གཉིས་ཀྱི་བདག་ཉིད་ཅན་ཏེ། གནས་གོང་མ་གཉིས་ན་གནས་པའོ། ། ཆོས་དབྱིངས་ཞེས་པ་ནི་ཐབས་ཀྱི་ཟིན་པ་དང་མ་ཟིན་པའི་བྱེ་བྲག་གིས་འཁོར་བ་དང་མྱ་ངན་ལས་འདས་པ་གཉིས་བསྐྱེད་པའི་རྒྱུར་གྱུར་པའོ། ། ཁུ་བ་ཞེས་པ་ནི་ཐིག་ལེའི་ངོ་བོའོ། ། སྒོ་ནི་དགུ་པོ་ཐམས་ཅད་དུ། དེ་ཡི་རིམ་པས་ཕྱེ་བར་འགྱུར། ། ཞེས་པ་ནི། སྙོམ་པར་འཇུག་པའི་དུས་སུ་དགའ་བྲལ་གྱི་དུས་སུ་འཕོ་བའམ། འཛིན་པའི་མན་ངག་མེད་ན་འཛོམ་པ་རྣམ་པ་གསུམ་ལས་བཟུང་སྟེ། ཡབ་ཡུམ་གཉིས་ཀྱི་རྩ་ཕྲད་པ་དང་།
བྱང་སེམས་ཡབ་ཀྱི་རྡོ་རྗེ་རྩེ་མོར་འབུར་ཐོན་ནས་འདུག་ཙམ་ན་ཡུམ་གྱི་བྱང་སེམས་དང་ཕྲད་པ་དང་། རླུང་གཉིས་ཕྲད་པ་དང་བྱང་སེམས་ཕྱིར་མི་འཆོར་བས་བདེ་བ་ཆེན་པོ་གསལ་ལ་མི་རྟོག་པ་སྐྱེའོ། ། དེའི་རིམ་པར་འགྱུར་ཞེས་པ་ནི། འཛིན་པའི་མན་ངག་གིས་མ་ཟིན་ན་བྱང་སེམས་མི་འཆོར་བར་བྱ་བའི་ཕྱིར་ས་བོན་གྱིས་དགག་པའོ། ། ཐིག་ལེ་འཛིན་པའི་མན་ངག་མེད་ན། ཐིག་གེ་སྒོ་དགུ་ནས་མན་ངག་འཕོ་བའམ། ཡང་ན་འོག་ནས་འབྱུང་བའི་བརྟག་པ་བརྒྱད་པའི་འཕོ་བའི་རྣལ་འབྱོར་སྟོན་པའི་སྐབས་ཀྱི་སྒོ་དགུ་ནས་འཕོ་བའི་མདོར་བསྟན་དུ་ཡང་འགྲོ་ལ། བཤད་པ་སྔ་མ་ལྟར་ན་སྙོམས་འཇུག་གི་དུས་སུ། སྒོ་དགུ་ནས་ཐིག་ལེ་མི་འཆོར་བར་བྱ་བའི་ཕྱིར་ཡིག་འབྲུས་དགག་པ་བསྟན་ཏེ། དེ་བཞིན་མེ་ནི་ཚངས་པའི་དངོས། །
ཞེས་པ་ལ་སོགས་པ་གདན་བཞིའི་རབ་ཏུ་བྱེད་པའི་ལེའུ་བདུན་པ་ནས་འབྱུང་བ་དང་། ཆ་མཐུན་པའི་རྣམ་ཤེས་བླ་མར་འཕོ་བ་བསྟན་པ་ལྟར་ན། རླུང་གི་རྣལ་འབྱོར་ལ་སེམས་ཟིན་པས་འཆི་ལྟས་བརྟག འཆི་ལྟས་བྱུང་ན་འཆི་བསླུ་བྱ། དེས་ཀྱང་མ་བཟློག་པ་ཟླ་བ་དྲུག་གི་གོང་དུ་འཕོ་བའི་རྣལ་འབྱོར་བྱ་སྟེ། རིམ་གྱིས་བཏབ་ན་འཕོ་བ་མི་འོང་བ་དང་། འཇིག་རྟེན་པས་མི་བརྙས་པར་བྱ་སྟེ། ན་ཚ་ཆེན་པོ་བྱུང་ན་ལོ་ཀ་པས་བརྙས་སོ། ། དེས་ན་སྒོ་བརྒྱད་ཀྱིས་དགག རང་རྣམ་ཤེས་གང་ནས་འཕོ་བར་འདོད་པ་དེ་སྟོང་པར་བཞག་ལ།
རྣམ་ཤེས་བྱང་སེམས་མི་འཆོར་བས་སོ། ། དེའི་དུས་སུ་སྒོ་གང་ནས་འཕོ་ན་རིགས་དྲུག་གང་དུ་སྐྱེ་བ་ཡང་སྦྱར་རོ། ། མེའི་ས་བོན་ནི་ཡིག་གེ་ཀྵུཾ་ངོ་། ། ཚངས་པའི་གནས་ཞེས་པ་དང་ལྕི་བ་དང་ལམ་ལ་འགོད་དོ། ། ཤུགས་ལ་ཙཎྜ་ལི་གཉིས་ལ་སྟོན་ཏེ། ལྟེ་བ་སྤྲུལ་པའི་འཁོར་ལོའི་ལྟེ་བ་ལ། ཨཾ་ཀྵུཾ་ཧཱུཾ་ཡུཾ་སུཾ་འཚམས་ལ་རྐང་པ་བཞི་དགོད་དོ། ། སྨྱུཾ་ཧཾམྱུ་ཨཾམྱུ་ཀྵྨུཾ། ཕྱོགས་བཞིར་བརྩེགས་པ་དགོད་དོ། སའི་ས་བོན་ཞེས་པ་ས་རྣམ་པར་དག་པའི་རང་བཞིན་གྱིས་ས་བོན་གྱི་ཡི་གེ་ཧཱུྃ་སེར་པོ་གཉིས་ཏེ།
མིག་ལ་དེ་ཉིད་སྦྱར་བར་བྱ། ། ཞེས་པ་ནི། མིག་གཉིས་ལ་ཧཱུྃ་རེ་དགོད་པའོ། ། རླུང་གིས་སྟོང་སོགས་ནི། རླུང་འགག་པས་རྟོག་པ་འགག ས་བོན་ནི་ཞེས་པ་ནི་སྟོང་པ་ཉིད་རྣམ་པར་དག་པའི་རླུང་གིས་ས་བོན་ཏེ་ཡི་གེ་ཡུཾ་ངོ་། ། སྣ་དག་རྣ་བ་དག་ལ་བསམ། སྣ་བུག་གཉིས་དང་སྣ་ཁུང་གཉིས་སུ་བསམ་པའོ། ། བདུད་རྩི་ཆུའི་ས་བོན་ཞེས་པ་ནི། བདུད་རྩིའི་ས་བོན་ནི།
ཡི་གེ་སུཾ་ངོ་། ། དེ་ཉིད་ཆུའི་ཁམས་རྣམ་པར་དག་པས་ཆུའོ། ། ལྕེ་ནི་བདུད་རྩི་ལ་ལོངས་སྤྱོད་པས་སོ། ། གཙོ་བོ་དབང་ཕྱུག་ཅེས་པ་ནི་དྲི་ཆུའི་ལམ་ལ་སྦྱར་བ་བཞི་སྟེ། སུཾ་སུཾ་དགོད་དོ། ། བརྩེགས་པ་བཞི་བསྟན་པ་ན་གཏི་མུག་ས་བོན་ཞེས་པ་ནི་མཱུཾ་སྟེ། དེ་ཉིད་མགྲིན་པ་ལ་དགོད་དོ། ། ལག་པར་ཞེས་པ་དཔུང་པ་གཉིས་སུ་སྟེ། ཉོན་མོངས་པ་ཞེས་པ་ཉོན་མོངས་པ་ཞེ་སྡང་རྣམ་པར་དག་པའི་ས་བོན་ཧཱུྃ་དཔུང་པ་གཉིས་ལ་དགོད་དོ། ། གཡོ་བ་ཞེས་པ་རླུང་གི་ཁམས་རྣམ་པར་དག་པའི་ས་བོན་ཏེ་སྨྱུཾ་ངོ་། །
སྙིང་གི་གནས་རྣམས་སུ་ཞེས་པ་སྙིང་ཁར་དགོད་པའོ། ། ཕྱུགས་བདག་གི་ལྷ་མོ་འུག་གདོང་མ་སྟེ། དེའི་ས་བོན་ཀྵྨུཾ་སྟེ་ལྟེ་བའི་རྩ་ཞེས་པ་ལ་ལྷ་མོ་འུག་གདོང་མའི་ས་བོན་བསམ་མོ། ཡན་ལག་བརྒྱད་ཀྱི་ས་བོན་ཞེས་པ་ལ་གོང་གི་ཡི་གེ་བརྒྱད་དོ། ། ཡན་ལག་བརྒྱད་ཀྱི་ཆོ་གས་འཛིན་ཞེས་པ་ནི་ཐིག་ལེ་མི་འཆོར་བར་འཛིན་པའམ། ཡང་ན་རྣམ་པར་ཤེས་པ་ལ་འཕོ་བར་འཛིན་པའོ། ། དག་པ་གཉིས་ཀྱི་མཚན་ཉིད་བསྟན་པ་ནི། སྤྲུལ་འཁོར་དུ་ཀ་ཀོ་ལ་རང་རིག་པའི་ཡེ་ཤེས་མངོན་དུ་བྱས་པས། བསྟན་པ་སྣོད་དང་གཡོ་བ་བཅུད། ། འགྲོ་ཀུན་ཁྱབ་པར་བྱེད་པས་ཁྱབ།
ཅེས་པ་དག་པ་གཉིས་ཀྱིས་ཁྱབ་པའམ། ཡང་ན་དུག་གསུམ་གྱིས་སོ། ། འགྲོ་ཀུན་ནི་རིག་དྲུག་གོ ། ཁྱབ་བྱེད་ཀྱིས་ཁྱབ་པ་ནི་དག་བྱེད་གཉིས་ཀྱིས་ཁྱབ་པའོ། ། ཚངས་སོགས་ནི་ཚངས་པ་ནི་གཏི་མུག་ཅན་ནོ། ། ཁྱབ་འཇུག་ནི་ཞེ་སྡང་ཅན་ནོ། ། དབང་ཕྱུག་ཆེན་པོ་ནི་འདོད་ཆགས་ཅན། ལྷ་ཕྲག་དོག་ཅན། ལྷ་མིན་ང་རྒྱལ་ཅན་ནོ། ། དེའི་གདན་དུ་གྱུར་པ་ནི་ཡེ་ཤེས་གཉིས་ཀྱིས་ཉོན་མོངས་པ་ལྔ་ཟིལ་གྱིས་གནོན་པའོ། །
གང་ལ་ཞེས་པ་ནི་སྤྲུལ་པའི་འཁོར་ལོ་ལའོ། ། གཙོ་བོའི་སྤྱོད་པ་ནི་དག་པ་གཉིས་ལ་སྤྱོད་པའོ། ། ཁྱིམ་ནི་ཞེས་པ་ནི་ལྟེ་བའོ། ། ཡང་ན་གང་ལ་ཞེས་པ་ནི་ལས་རྒྱའི་ཆོས་འབྱུང་ངོ་། ། གཙོ་བོའི་སྤྱོད་པ་ནི་ཐབས་ཀྱི་རྡོ་རྗེ་ཆེན་པོ་ལའོ། ། ཁྱིམ་ནི་བྷ་ག་ནི་ལས་རྒྱའི་ཆོས་འབྱུང་ངོ་། ། དག་པ་གཉིས་པོས་ཚངས་པ་ལ་ཡང་ཁྱབ་བོ། ། དག་པ་གཉིས་ལ་བརྟེན་ནས་ཚངས་པ་འབྱུང་བའོ། ། དེ་ཡན་ཆད་བདེ་ཆེན་ནི་དག་པ་གཉིས་ལྡན་པའི་ལུས་ཟག་མེད་ཡིན། སེམས་རྟོག་མེད་ཡིན་དེ་ཡང་དག་པའི་ལུས་དང་ལྡན་ཞེས་པའོ། །
ཅི་སྲིད་ཅེས་པ་ལ་སོགས་པ་ནི། མ་བསྒོམ་ན་དག་པའི་ལུས་དང་མི་ལྡན་ན་ལུས་ཟག་བཅས་དང་སེམས་རྟོག་བཅས་སུ་སོང་བའོ། ། ལུས་ཟག་བཅས་སུ་སོང་བའི་ཤུགས་ལ་སེམས་རྟོག་བཅས་དང་ངོ་། ། གནས་ཞེས་པ་ལུས་ཟག་བཅས་སེམས་རྟོག་བཅས་སུ་གནས་པའི་བར་དེ་ནི། ལུས་ཟག་བཅས་སེམས་རྟོག་བཅས་དེའོ། ། ཅི་སྲིད་དུ་ནི་མ་བསྒོམ་སྟེ། དག་པའི་ལུས་དང་མི་ལྡན་ནི། ལུས་ཟག་བཅས་དང་སེམས་རྟོག་བཅས་སུ་སོང་བའོ། ། ཡང་ན་ལྷན་ཅིག་སྐྱེས་པའི་ཡེ་ཤེས་ལ་བྱ་གསུང་། དེ་ལས་ལུས་ཟག་བཅས་དང་སེམས་རྟོག་བཅས་དེ་སྲིད་དུའོ། །
ལས་ནི་ཞི་རྒྱས་དབང་ངམ་དགེ་བའོ། ། ལས་མིན་ནི་མི་དགེ་བའམ་མངོན་སྤྱོད་དོ། ། དགེ་བ་ནི་ལས་དང་། མི་དགེ་བ་ལས་མིན་ནོ། ། གང་ཅུང་ཟད་བྱས་པ་ནི། རྒྱུའི་དུས་སུ་དགེ་སྡིག་བྱས་པས་ལས་ནི་ཐམས་ཅད་བྱེད་ནི་འབྲས་བུའི་དུས་སུ་མཐོ་རིས་དང་ངན་སོང་བྱེད་པའོ། ། ཡང་ན་རང་རིག་པའི་ཡེ་ཤེས་གསུང་། མཐོ་རིས་དང་ངན་སོང་ཐམས་ཅད་དུ་བྱེད་དམ་ཞེ་ན། རྣལ་འབྱོར་ཞེས་པ་ནི་དག་པ་གཉིས་སམ་ལུས་ཟག་མེད་ནི་སེམས་རྟོགས་མེད་རྟོགས་ཙམ་ནའོ། ། མཉམ་པ་ཉིད་ནི་ལས་དང་ལས་མིན་སྟོང་པར་མཉམ་པས་དགེ་སྡིག་གི་ལས་ལོངས་མི་སྤྱོད་དེ།
དགེ་སྡིག་གི་འབྲས་བུ་མི་འབྱིན་པའོ། ། རབ་ཏུ་སྦྱོར་བ་ནི་ཐབས་དང་ཤེས་རབ་གཉིས་མེད་དུ་སྦྱོར་བའོ། ། བསྒོམ་པ་ནི་ཐབས་དང་ཤེས་རབ་གཉིས་མེད་དུ་སྦྱོར་བའོ། ། བསྒོམ་པ་ནི་ཐབས་དང་ཤེས་རབ་གཉིས་མེད་དུ་བསྒོམ་པ་ཡིན་ན། འབྲས་བུ་ལས་ཀྱི་ལུས་བཅོམ་པ་ནི། གང་ཚེ་ཐབས་དང་ཤེས་རབ་སྦྱོར་བའི་ཚེ། ལས་ནི་ལས་དང་ཉོན་མོངས་པའོ། ། ལུས་ནི་ཟག་བཅས་སོ། ། བཅོམ་ལྡན་ནི་ཟག་བཅས་ཀྱི་ལུས་དང་རྟོག་བཅས་ཀྱི་སེམས་བཅོམ་པས་སངས་རྒྱས་སོ། ། དེ་གཉིས་དང་ལྡན་ཙམ་ན་སེམས་ཅན་ནོ། །
དེ་ལྟར་ནི་བཅོམ་པའི་དུས་དེའི་ཚེ། ལྷ་རུ་གྱུར་པ་ནི་འཇའ་ཚོན་ལྟ་བུའི་ལུས་སམ་གཉིས་སེ་ནའི་ལུས་སོ། ། ལུས་དེ་ལྟར་ཟག་མེད་རྟོག་མེད་དུ་གྱུར་པ་ནི་རྩ་བའི་གནད་སོགས་ཀྱི་མན་ངག་གིས་འགྲེལ་ཏེ། རྩ་སོ་སོ་ཐ་དད་ནས་རླུང་དང་བྱང་སེམས་ཀྱི་དངས་མ་ཐ་དད་བརྒྱུས་པས་ལུས་ཟག་བཅས་སུ་སོང་བའོ། ། བྱང་སེམས་ཀྱི་དངས་མ་དེ་དབུས་ཨ་ཝ་དྷཱུ་ཏིར་ཆུད་པས་ཟག་མེད་དོ། ། ཡང་རྩ་སོ་སོ་ཐ་དད་ནས་རླུང་ཐ་དད་རྒྱུས་པས་སེམས་རྟོག་བཅས་སུ་འགྲོ་བའོ། ། རླུང་དབུ་མའི་དྷུ་ཏིར་ཚུད་པས་སེམས་རྟོག་མེད་དེ་སངས་རྒྱས་སོ། ། དེ་ཡང་སྲོག་མཁན་སྲོག་གི་གནད་ལ་མཁས་པ་ལྟར། མི་མཁས་པས་བརླ་ལ་རྒྱབ་ན་མི་འཆིའོ། ། སྙིང་དང་སྲོག་རྩ་ལ་བག་ཙམ་རྒྱབ་པས་འཆིའོ། །
ཤིང་མཁན་ཤིང་གི་གནད་ལ་མཁས་པ་ནི། ཤིང་ཁ་འབུ་བའི་དུས་སུ་རྩ་བ་བག་ཙམ་བཅད་པས་སྐམ་མོ། སྒྱུ་མ་མཁན་འཁྲུལ་འཁོར་གྱི་གནད་ལ་མཁས་པ་ནི། ཁང་པ་ནང་གཅིག་ཏུ་མི་ལྕགས་ཀྱི་ཐོ་བ་ཐོགས་པ་བཞི་སྒོ་རྩར་བྱས་ནས། སྒོ་ནང་དུ་ཅི་འོངས་ཀྱང་རྡུལ་དུ་རློག་སྐད་དེ། རྒྱལ་པོས་ཁང་བཟང་དབྲོག་པར་འདོད་པ་ལ། བློན་པོ་ན་རེ། ནང་དུ་འགྲོ་འདོད་ངེས་མེད་ཀྱི་ཟེར་ནས། ནང་དུ་གདུང་གཅིག་བསྒྱུར་བར་ཐོ་བས་བརྡུངས་ནས་ཐལ་བར་བཏང་སྐད། དེར་མི་གཅིག་འོངས་པས་ཁྱེད་ཀྱིས་རིག་པ་ཅི་བྱེད་བྱས་པས།
འཁྲུལ་འཁོར་གྱི་གནད་ལ་མཁས་ཟེར་ནས་སྒོ་འོག་གི་འཁྲུལ་འཁོར་བཅད་པས་མི་བཞི་པོ་འགྱེལ་སྐད། དེ་བཞིན་དུ་རྩ་རླུང་གི་གནད་ལ་མཁས་པས་ལུས་སེམས་དག་ནས་སངས་རྒྱས་ཐོབ་པའོ། ། གང་གིས་བརྟན་དང་གཡོ་བ་ཁྱབ་ནི། སྣོད་བཅུད་ལ་དག་པ་གཉིས་ཀྱིས་ཁྱབ་པའོ། ། དེ་ནི་རྣལ་འབྱོར་པའོ། ། དེ་ཚེ་རང་གི་ནུས་པ་འདི་ནི་དག་པ་གཉིས་རྟོག་པ་ལས་ཕྱག་རྒྱ། ཆེན་པོའི་གོ་འཕང་ཐོབ་པས་ཁྱབ་པའོ། ། ནམ་མཁའ་ལྟ་བུར་མཉམ་པ་ནི། ཀུན་ཏུ་འགྲོ་བའི་དབང་ཕྱུག་ཡིན་པས་ཕྱག་རྒྱ་ཆེན་པོས་ཐམས་ཅད་ལ་ཁྱབ་པའོ། ། དེའི་ཁ་དོག་ནི་རིགས་ཡིན་ཏེ།
ཝརྞ་བྱས་ན་རིགས་དང་ཁ་དོག་གཉིས་ལ་འགྲོ་བ་ལས། ལུས་སེམས་གཉིས་དག་པའི་རིགས་ཀྱི་ཐམས་ཅད་ལ་ཁྱབ་པའོ། ། མྱང་འདས་ནི་ཐབས་ཤེས་རབ་ཀྱི་འཁོར་འདས་ལ་མི་གནས་པའི་མྱང་འདས་སོ། ། དཔའ་བོ་ནི་ཉོན་མོངས་པའི་གཡུལ་ལས་རྒྱལ་བའོ། ། གོས་པ་མེད་ཅིང་དྲི་མ་སྤངས་པ་ནི་ཉོན་མོངས་མེད་ཅིང་ཉོན་མོངས་པའི་དྲི་མས་མ་གོས་པའོ། ། ཡེ་ཤེས་དེ་གང་ལ་རྟོགས་པར་བྱ་ཞེ་ན། ལྷན་ཅིག་སྐྱེས་པའི་རྟེན་ལས་ཀྱི་ཕྱག་རྒྱ་ལ་བརྟེན་ནས་རྟོགས་ཞེས་བསྟན་པ་ནི། མ་དང་སོགས་ཏེ། སྒྲ་ཇི་བཞིན་དུ་བཤད་པ་ནི། མ་སྲིང་སོགས་དངོས་ཏེ་ཉེ་འབྲེལ་གྱི་རྟོག་པ་སྤངས་པའོ། །
སྒྲ་ཇི་བཞིན་མ་ཡིན་པའི་བཤད་པ་ནི་དབང་པོ་དྲུག་གི་རྩ་གཡས་གཡོན་བཅུ་གཉིས་སྔར་བསྟན་པའོ། ། ཡང་ན་བགྲོད་བྱ་དང་བགྲོད་བྱ་མ་ཡིན་པའི་རྟོག་པ་སྤངས་བའོ། ། ཡང་བྲམ་ཟེ་སོགས་རེ་རེ་ལ་ཡང་མ་དང་སྲིང་མོའི་ཡོན་ཏན་དང་ལྡན་པའོ། ། གཉེན་མོ་ནི་ཚ་མོའོ། ། བྲམ་ཟེ་མོ་ཡང་དེའི་རིགས་ལས་སྐྱེས་པ། རྒྱལ་རིགས་ཀྱང་དེའི་རིགས་ལས་སྐྱེས་པ། རྨོངས་རིགས་ནི་བྲན་མོ། གར་བྱེད། ཚོས་བྱེད། གཡུང་མོ་ནི་གཞན་གྱིས་མི་རེག་པའོ། །
བགྲོད་བྱ་དང་བགྲོད་བྱ་མ་ཡིན་པ་སྤོང་བར་བྱ་བ་ནི། ཐབས་དང་ཤེས་རབ་ཆོ་ག་ཡིས་ཞེས་པ་སོ་སོར་ལྷ་བསྐྱེད་པ། རྡོ་རྗེ་དང་པདྨ་ཨ་ཧཱུྃ་ལས་བསྐྱེད་པ། སྔགས་ཀྱིས་བྱིན་གྱིས་བརླབས་པ་བྱའོ། ། འདུ་ཤེས་གསུམ་ལྡན་གྱིས་ཟིན་པ་སྟེ། ལྷའི་འདུ་ཤེས་ནི་ཐབས་དང་ཤེས་རབ་ཆོ་གས་ཞེས་པ་སྟེ་སྐུ་གསུང་ཐུགས་དང་སྐྱེ་མཆེད་བྱིན་གྱིས་རླབས། ཡེ་ཤེས་སེམས་དཔའ་བཅུག དབང་བསྐུར་རྒྱས་གདབ་པའོ། ། ཅི་འདོད་པས་ས་ཆེ་ཅེ་ན། དེ་ཉིད་བསྡུས་པ་ནི།
ཆོས་ཀྱི་འདུ་ཤེས་ཏེ་སྙོམ་འཇུག་ཀྱི་བདེ་ཆེན་རྟོགས་པར་བྱ་སྙམ་པའོ། ། དེ་ནས་ཡབ་ཡུམ་གཉིས་ཀྱི་རྡོ་རྗེ་དང་པདྨ་བྱིན་གྱིས་བརླབས་པ་ཁ་བསྐང་ངོ་། ། ཅི་ལྟར་དབྱེ་བར་མི་འགྱུར་བ་ནི་མི་ཚོར་བའམ་མི་འཆོར་བའོ། ། རབ་ཏུ་འབད་དེ་བསྟེན་པར་བྱ་བ་ནི། གཟུང་བའི་མན་ངག་གིས་བསྟེན་པར་བྱ་བའམ། གསང་ལ་བརྟེན་པར་བྱའོ། ། མ་གསངས་ན་གསང་བ་སྒྲོགས་པའི་ལྟུང་བའམ། བཟུང་བ་ཤོར་བ་བྱང་སེམས་ཤོར་བའི་ལྟུང་བ་འབྱུང་བའོ། ། དེ་ལྟར་སྦྲུལ་གྱི་གནོད་པ་དང་། ཆོམ་རྐུན་གྱིས་ནོར་ཁྱེར་བ་དང་།
དུག་དང་མཚོན་གྱིས་ཤི་བ་སོགས་འབྱུང་ངོ་། ། ས་ལ་སྤྱོད་པའི་སྡུག་བསྔལ་ནི་ལུས་ངག་ཡིད་གསུམ་དུ་ཞེན་པའི་རྒྱལ་པོའི་ཆད་པས་གསོད་པ་འབྱུང་ངོ་། རིགས་ནི་ཏ་ཐཱ་ལྔའོ། ། དབྱེ་བས་ཕྱེ་བ་ནི། ཏ་ཐ་ལྔའི་རིགས་ལྔས་ཕྱག་རྒྱ་ལ་ཡང་ལྔར་ཕྱེ་བའོ། ། ཕྱག་རྒྱ་རྣམ་པ་ལྔ་རུ་གསུངས་པ་ནི། ཕྱག་རྒྱ་བཅུ་གཉིས་པོ་དེ་རྣམས་ཀྱང་སྔར་གྱི་རིགས་ལྔར་གསུངས་སོ། ། བྲམ་ཟེ་སྐྱེ་གཉིས་རིགས་སྐྱེས་མ་ནི་ཕྱག་རྒྱ་དེ་བཞིན་གཤེགས་པའི་རིགས་སུ་བཞག་པ་སྟེ། སྐྱེ་གཉིས་ནི་དང་པོ་མ་ལས་སྐྱེས་ནས་ལོ་ཉི་ཤུའི་བར་དུ་མི་ཚང་པར་སྤྱོད་པ་སྐྱེ་བ་གཅིག དེ་ནས་བརྒྱའི་བར་བསྟེན་པ་སྐྱེ་བ་གཉིས།
དེ་བཞིན་གཤེགས་པ་ཉིད་དུ་གསུངས་ནི་བྲམ་ཟེ་མོ་རྣམས་སྣང་བརྟག་པའི་རིགས་སུ་གསུངས། རྒྱལ་པོའི་རིགས་ནི་རྒྱལ་པོའི་རུས་ཐོབ། རྨ་བྱ་ལ་སོགས་རིགས་ལས་སྐྱེས་ནི་དགའ་བའི་ཡུལ་རྨ་བྱ་དང་། ཟླ་བ་ལ་དགའ་བའོ། ། རྡོ་རྗེ་བདུད་རྩི་ནི་རིན་པོ་ཆེའི་རིགས་སྟེ། རྒྱལ་པོའི་རིགས་ཐོབ་པས་སྒྲོལ་མར་བསྐྱེད་པའོ། ། རྗེའུའི་བུ་མོ་བ་ལང་སྐྱོང་བ་ནི། ལས་ཀྱི་རིགས་སྐྱེས་ནི་དོན་ཡོད་པའི་རིགས་སོ། ། རྨངས་མ་ཡང་ནི་བྲན་མོ་སྟེ། གཞན་གྱི་བྲན་མོའོ། །
རྣམ་སྣང་ཆེ་ནི་མི་བསྐྱོད་པའི་རིགས་སོ། ། པད་མ་གར་གྱི་རིགས་ཉིད་དེ་ནི་དེ་ལས་གཞན་པའི་ཕྱག་རྒྱ། ཚོས་མ་དེ་བཞིན་ལས་ཀྱི་རིགས་ཏེ་དོན་ཡོད་གྲུབ་པའི་རིགས་སོ། ། གཡུང་མོ་ནི་གཞན་གྱིས་མི་རེག་པས་རྡོ་རྗེའི་རིགས་ནི་མི་བསྐྱོད་པའི་རིགས་སོ། ། གདོལ་པ་མོ་ཤན་པའི་རིགས་ཏེ་རིན་འབྱུང་གི་རིགས་སོ། ། ཕྱག་རྒྱ་ལྔ་ནི་རྣམ་པར་ངེས་ནི་ལྔ་པོ་ལ་བརྟེན་ནས་རིགས་ལྔའི་དངོས་གྲུབ་སྟེར་བས་རིགས་སོ། ། འདི་རྣམས་ནི་རིགས་ལྔའོ། ། རྣམ་སྣང་ལ་སོགས་པ་ལྔ་ལ་དེ་བཞིན་གཤེགས་པའི་སྒྲ་ཅི་སྟེ་འཇུག་ཅེ་ན། དེ་བཞིན་གཤེགས་པ་ནི་རིགས་ལྔ། ཆོས་སྐུ་ནི་དེ་བཞིན་ཉིད་དུ་གཤེགས་པ་དང་།
གཟུགས་སྐུ་ཉིད་ནི་དེ་བཞིན་ཉིད་ལས་གཤེགས་པའོ། ། མདོར་བསྡུས་ནི་ཕྱག་རྒྱ་དེ་རྣམས་རིགས་ལྔར་བསྡུས་པའོ། ། བརྗོད་པར་བྱ་བ་ནི་སྐུ་གསུང་ཐུགས་ཡོན་ཏན་ཕྲིན་ལས་ལྔའི་རིགས་སུ་བརྗོད་པའོ། ། དཔལ་ལྡན་ནི་ཚོགས་གཉིས་སམ་མི་ཤེས་པའི་དྲི་མ་དྲལ་བས་སོ། ། དེ་བཞིན་ཉིད་གཤེགས་ནི་ཆོས་སྐུའོ། ། སླར་གཤེགས་ནི་གཟུགས་སྐུ་གཉིས་སོ། ། འདིས་ནི་ཞེས་པ་ནི། དེ་བཞིན་ཉིད་དུ་གཤེགས་པ་ཆོས་སྐུ་དང་། དེ་བཞིན་ཉིད་ལས་གཤེགས་པ་གཟུགས་སྐུ་གཉིས་སོ། ། ཤེས་རབ་རིགས་པ་ནི་ལྔ་པོ་དེ་བཞིན་གཤེགས་པའི་རིགས་སུ་བརྗོད་པའོ། །
རིགས་ནི་རྣམ་པ་ལྔ་རུ་གསུངས་ནས། མདོར་བསྡུས་པ་ནི། རྒྱས་པར་ཕྱེ་ན་རིགས་བརྒྱ་དང་མཐའ་ཡས་སོ། ། དེ་གསུམ་དུ་བསྡུའོ། ། དེ་གསང་ཆེན་རིགས་གཅིག་ཏུ་བསྡུའོ། ། རིགས་དང་ནི་ཕྱག་རྒྱ་ལྔ་ལ་བརྟེན་ནས་སོ། ། འབྱུང་བ་ལྔ་རྣམས་ནི་སྦྱང་གཞིའོ། ། དེ་དག་ཕུང་པོ་ལྔའི་རང་བཞིན་ནི། རིགས་ལྔ་རྣམ་པར་དག་པའི་དངོས་གྲུབ་འབྱུང་ངོ་། ། དངོས་གྲུབ་དེ་གང་ལ་བརྟེན་ནས་འབྱུང་ཞེ་ན།
ཡང་ན་གནས་གང་དུ་འབྱུང་ཞེ་ན། རྡོ་རྗེ་ནི་ལྷན་ཅིག་སྐྱེས་པའི་བདེ་བ་དེ་རྣམ་པར་རྟོག་པ་དང་མཚན་མས་མི་ཕྱེད་པས་སོ། ། རིན་ཆེན་ནི་བདེ་ཆེན་དེས་འདས་པ་དང་མ་འདས་པའི་དངོས་གྲུབ་བསྒྲུབ་པའོ། ། པད་ནོར་ནི་བདེ་ཆེན་དེ་པད་མ་དང་ནོར་བུར་མངོན་དུ་བྱས་པའོ། ། འཛིན་པའི་རིམ་པ་ནི་ཕྱག་རྒྱ་གར་མ་སོགས་ཀྱིས་བདེ་ཆེན་འཛིན་པས་རིགས་སོ། ། རིགས་རྣམས་སོ་སོ་ནི་རིགས་ལྔ་ལ་མངོན་དུ་བྱས་པའོ། ། ད་ནི་ལྷན་ཅིག་སྐྱེས་པའི་མཚན་ཉིད་བསྟན་པ་ནི། བསྒོམ་པ་པོ་མེད་ནི་དབྱིངས་ཀྱི་དབང་དུ་བྱས་ནས་བསྒོམ་པར་ཞེན་པའི་རྟོག་པ་མེད་པའོ། ། བསྒོམ་བྱ་མེད་ནི་ཡེ་ཤེས་ཀྱི་དབང་དུ་བྱས་ནས་བསྒོམ་པའི་སྒྲོ་འདོགས་གསུམ་དུ་བྲལ་བའོ། ། སྔགས་མེད་ནི་ཕྱི་རོལ་གྱི་སྔགས་ཨོཾ་ལ་སོགས་པ་མེད་པའོ། །
ལྷ་མེད་དང་བདེན་མེད་ལའོ། ། ཐམས་ཅད་དུ་མེད་དམ་ཞེ་ན། སྤྲོས་མེད་དུ་ལྷ་དང་སྔགས་ཀྱང་ཡོད་དོ། ། ཡིད་སྐྱོབ་པས་དོན་དམ་པའི་སྔགས་དང་། ལུས་ལས་བྱུང་བས་དང་། བྱིན་གྱིས་རློབས་པས་ལྷའོ། ། ཚངས་པ་ནི་རྣམ་སྣང་ངོ་། ། ཁྱབ་འཇུག་ནི་མི་བསྐྱོད་པའོ། ། ཞི་བ་ནི་དོན་ཡོད་གྲུབ་པའོ། ། ཐམས་ཅད་ནི་རིན་འབྱུང་ངོ་། །
སངས་རྒྱས་ནི་རྡོ་རྗེ་སེམས་དཔའ་སྟེ་སེམས་ཅན་གྱི་དོན་ལ་སེམས་པའོ། ། དེ་ཉིད་བརྗོད་ནི་འོད་དཔག་ཏུ་མེད་པའོ། ། རིགས་དྲུག་པོ་ཉིད་ཏ་ཐཱའི་སྐད་དུ། ཚངས་པ་སྒྲིབ་བྲལ་སངས་རྒྱས་ཉིད། ། ཅེས་སོགས་བསྟན་ཏེ་ཚངས་པ་ནི་མེ་ལོང་ཡེ་ཤེས་སྒྲིབ་བྲལ། སྒྲིབ་པའི་དྲི་མ་དང་བྲལ་བས་ཚངས་པ། འཇུག་ཕྱིར་ཁྱབ་འཇུག་བརྗོད་ནི་ཆོས་ཀྱི་དབྱིངས་ཀྱི་ཡེ་ཤེས་ཀྱིས་ཐམས་ཅད་ལ་ཁྱབ་པར་འཇུག་པས་ཆོས་དབྱིངས་ཡེ་ཤེས་སོ། ། ཞི་བ་རྟག་ཏུ་དགེ་ནི། བྱ་བ་གྲུབ་པའི་ཡེ་ཤེས་ཀྱིས་སེམས་ཅན་གྱི་དོན་ལ་གདུལ་ཞིང་དགེ་བའོ། ། ཐམས་ཅད་ཀུན་གྱི་བདག་ཉིད་གནས་ནི་རིན་ཆེན་འབྱུང་ལྡན་ཉིད་ཀྱི་མཉམ་པ་ཉིད་ཀྱི་ཡེ་ཤེས་ཀྱིས་ཆོས་ཐམས་ཅད་མཉམ་པ་ཉིད་དུ་རྟོགས་པའོ། །
དམ་པ་ནི་ཁྱད་པར་གྱི་དགའ་བ་སྟེ། བདེ་བ་དེ་ཉིད་ཀྱིས་ཟག་མེད་ཀྱི་བདེ་བ་རྟོགས་པ་སྟེ། སོ་སོར་རྟོགས་པའི་ཡེ་ཤེས་ཀྱིས་དེ་བཞིན་ཉིད་རྟོགས་པའོ། ། དགའ་བ་རྟོགས་ཕྱིར་ནི་རྡོ་རྗེ་སེམས་དཔའི་ཟག་མེད་ཀྱི་བདེ་བ་རྟོགས་པའོ། ། རིགས་དྲུག་ལ་ལྷའི་སྒྲ་འཇུག་པའི་རྒྱུ་མཚན་ནི། གང་ཞིག་ལུས་ལས་འབྱུང་བའི་ཕྱིར། ། ལྷ་ཞེས་མངོན་པར་བརྗོད་པར་བྱ། ། ཞེས་པ་ནི་ལུས་ལས་འབྱུང་ཞིང་བྱིན་གྱིས་རླབས་པས་ལྷའོ། ། རྣམ་སྣང་སོགས་རིགས་དྲུག་ལ་བཅོམ་ལྡན་འདས་ཀྱི་སྒྲ་འཇུག་པའི་རྒྱུ་མཚན་ཉིད་ནི། འདི་ལ་བྷ་ག་མངའ་བའི་ཕྱིར། །
བཅོམ་ལྡན་འདས་ཞེས་བརྗོད་པར་བྱ། ། འདི་ལ་ནི་རིགས་དྲུག་ལ། བྷ་ག་མངའ་བ་ནི་བྷ་གའི་སྒྲའོ། ། བཅོམ་ལྡན་འདས་ནི་བཞི་བཅོམ་དྲུག་ལྡན་ནོ། ། བྷ་ག་ཝན་ཙ་ན་དྲུག་དང་ལྡན་པའོ། ། བྷ་ག་ཨཾ་ས་ན་བཞི་འཇོམས་པའོ། ། ལས་ཀྱི་ཕྱག་རྒྱ་གཅིག་ལ་ཡོན་ཏན་དུ་མ་ཡོད་ལ། དེའི་ཆ་ནས་བསྟན་པ་ནི། གང་ཕྱིར་སྐྱེ་འགྲོ་བསྐྱེད་པའི་ཕྱིར། ། ཞེས་པ་ནི།
གང་ཕྱིར་ནི་རྒྱུ་མཚན་ནོ། ། སྐྱེ་འགྲོ་བསྐྱེད་པ་ནི། ཐབས་ཁྱད་པར་ཅན་གྱིས་མ་ཟིན་ན་བུ་ཙ་ལ་སོགས་པ་བསྐྱེད་ལ། ཟིན་ན་སངས་རྒྱས་བསྐྱེད་པའོ། ། ཤེས་རབ་མ་ནི་ཡོ་དྷི་ཏིའོ། ། གང་ཕྱིར་བསྐལ་པ་སྟོན་པ་ནི། བདེ་བའི་བསྐལ་པའམ་ཆ་སྟོན་པས་བྷ་ག་ནི་གཙོ་བོའོ། ། ཤེས་རབ་དེ་བཞིན་སྲིང་མོ་ཉིད་ནི་བྷ་གི་ནིའོ། ། ཤེས་རབ་ཚོས་མར་བརྗོད་ནི་མཚན་མ་དང་རྣམ་པར་རྟོག་པ་མེད་པས་མཚེད་པའོ། ། སེམས་ཅན་ཐམས་ཅད་མཚེད་པ་ནི་མཚན་མ་དང་རྣམ་པར་རྟོག་པ་མེད་པར་བདེ་བ་ཆེན་པོར་མཚེད་པའོ། །
ཡོན་ཏན་འཇོ་ཕྱིར་ནི་བདེ་བའི་འོ་མ་འཇོ་བའི་ཕྱིར་ཧི་ཏི་ཏའོ། ། སྙིང་རྗེ་ཆེན་པོ་གཡོ་བ་ནི། རྩ་བྱུང་ཆུབ་ཀྱི་སེམས་གཡོ་བའི་ཕྱིར། གང་ཕྱིར་བཅོམ་ལྡན་མི་རེག་ཕྱིར་ནི། བདེ་བ་ཆེན་པོའི་ཡེ་ཤེས་རྟོག་པས་མི་རེག་པའོ། ། གཡུང་མོ་ནི་མོས་ཀྱང་ཕར་མི་རེག་པས། གཞན་གྱིས་ཀྱང་ཚུར་མི་རེག་པའོ། ། དེ་ཕྱིར་མི་རེག་པས་སོ།། །། ད་ནི་དེ་ཁོ་ན་ཉིད་རྟོགས་པ་བརྟན་ན། ལུས་ངག་ཡིད་ལས་ཐམས་ཅད་སྔགས་དང་ཕྱག་རྒྱ་ཡིན་ནོ། །
ཨཱ་ལི་ཀཱ་ལི་རབ་སྨྲས་པས། ། སྔགས་ནི་ཨཱ་ལི་ཀཱ་ལི་ཡིན་ལ། བརྗོད་པ་ཐམས་ཅད་ཀྱང་སྔགས་ཡིན་ཏེ། ཡང་ན་ཨཱ་ལི་སྨྲ། ཡང་ན་ཀཱ་ལི་སྨྲ། ཡང་ན་བསྡུས་པ་སྨྲ་བའོ། ། སྨྲ་བ་བཟླས་པར་ཡང་དག་བཤད་ནི་བདེ་ཆེན་དམིགས་པ་དང་མ་བྲལ་ན་སྨྲས་པ་ཐམས་ཅད་སྔགས། བདེ་ཆེན་གྱི་དམིགས་པ་དང་མ་བྲལ་ན་ཕྱི་རོལ་དུ། རྐང་པའི་རྗེས་ནི་དཀྱིལ་འཁོར་ཡིན། ། དེ་ཉིད་ཕྱིར་ནི་རྐང་པས་སོ། །
བདེ་ཆེན་གྱི་དམིགས་པ་དང་མ་བྲལ་ན་ལག་པ་བསྒྱུར་བ་ཕྱག་རྒྱའོ། ། སོར་མོ་ཉེད་པ་ཡང་ངོ་། ། བདེ་ཆེན་གྱི་དམིགས་པ་དང་མ་བྲལ་ན། སེམས་ཀྱི་བསམ་པ་ཐམས་ཅད་བསམ་གཏན་ནོ། ། ཕ་ལས་བདེ་བ་གང་ཐོབ་ནི། ། གསུམ་པའི་དུས་སུ་གསལ་བར་ཡབ་ཀྱིས་མྱོང་བའོ། ། དེ་ཡི་བདེ་བ་རང་གིས་བཟའ་ནི། དེའི་བདེ་བ་ནི་གསུམ་པའི་བདེ་བའོ། ། རང་གིས་བཟའ་ནི་གསུམ་པའི་དུས་སུ་སློབ་མས་མངོན་དུ་བྱས་པའོ། ། བདེ་བ་གང་གིས་འཆི་བ་འདིར་ནི་འཆི་བའི་དུས་སུ་བདེ་བར་འདོད་དེ།
ཕ་རོལ་ཏུ་ཕྱིན་པའི་འཆི་ཁ་མའི་སེམས་དེ་མ་བསྒྲིབས་ལ་ལུང་མ་བསྟན་དུ་འདོད། སྔགས་པས་འཆི་ཁ་མའི་སེམས་བདེ་བ་དང་མཚུངས་པར་འདོད་དོ། ། དེས་ན་འཆི་བ་དོན་དམ་དུ་འདོད་དོ། ། དེའི་བདེ་བ་ནི་འཆི་ཁ་མའི་སེམས་ཀྱི་བདེ་བའོ། ། བརྗོད་པར་བྱ་བ་ནི་སྟོང་པ་ཉིད་དོ། ། རྗོད་པར་བྱེད་པ་ནི་ཤཱུ་ནྱ་ཏའི་སྔགས་སམ། གཅིག་དང་དུ་བྲལ་གྱི་རིགས་པས་ཁམས་བཅོ་བརྒྱད་སྟོང་པར་བསྒོམ་པའོ།། །། ལེའུ་གཉིས་པ་ནི། དེ་ནས་ནི་མཆོག་གི་སིད་དྷི་ཐོབ་པར་བྱེད་པའི་རྒྱུའི་གཙོ་བོ་སེམས་བསྐྱེད་པའི་རྗེས་ལའོ། ། བྱང་ཆུབ་ནི་སྤངས་པ་དང་ཡེ་ཤེས་སོ། །
ཕྱོགས་ནི་འབྲས་བུ་དེ་ཐོབ་པར་བྱེད་པའི་ལམ་མམ་རྒྱུའོ། ། ཆོས་རྣམ་པར་དཀར་བས་གྲངས་ནི་སུམ་ཅུ་རྩ་བདུན་ནོ། ། བཤད་པ་ནམ་ཀུན་སྤྱོད་ཀྱི་ལེའུ་གཉིས་པའི་མིང་ཙམ་བཤད་པ་དེ་མི་གསལ་བ་གསལ་བར་བཤད་པའོ། ། དྲན་པ་ཉེ་བར་བཞག་པའི་ཚིག་ནི། ནང་གི་ལུས་སོགས་ཏེ། ནང་ནི་དབང་པོ་དྲུག་གོ ། ཕྱིའི་ལུས་ནི་ཡུལ་དྲུག་གོ ། ཕྱི་ནང་གཉིས་ཀྱི་ལུས་ནི་སྡོམ་པ་དང་དབང་པོ་འབྲེལ་པའི་ཡུལ་དང་དབང་པོའོ། ། ཕྱི་ནི་གཞན་གྱི་རྒྱུད་ཀྱིས་བསྡུས་པའི་དབང་པོ་དྲུག སྐྱེ་མཆེད་དོ། །
ལུས་ལ་ལུས་ཀྱི་རྗེས་སུ་ལྟ་བ་ནི་དམིགས་པའི་ཡུལ་ལ་ལུས་ཀྱི་རྗེས་སུ་ལྟ་བའོ། ། ངོ་བོ་ཤེས་པ་དང་དྲན་པའི་རྗེས་ལ་ལྟ་ཞིང་བསྒོམ་པ་མི་སྡུག་པའམ་རང་བཞིན་མེད་པར་བལྟ་བའོ། ། གནས་པ་ནི་ཀུན་རྫོབ་ཏུ་མི་སྡུག་པའམ། དོན་དམ་པར་རང་བཞིན་མེད་པར་བསྒོམ་པའོ། ། བསྒོམ་པ་ནི་ཤཱུ་ནྱ་ཏ་དང་གཅིག་དང་དུ་བྲལ་གྱི་རིགས་པས་མི་སྡུག་པའམ་རང་བཞིན་མེད་པར་ཡང་དག་པར་འདུ་ཤེས་པ་སྟེ། ལུས་དང་ཚོར་བ་དང་སེམས་དང་ཆོས་སོ། ། ངོ་བོ་ནི་ཤེས་རབ་དང་དྲན་པའོ། ། གྲོགས་ནི་དེ་དང་མཚུངས་པར་ལྡན་པའི་སེམས་དང་སེམས་ལས་བྱུང་བའོ། ། བསྒོམ་པ་ནི་ཕྱི་ནང་གི་ལུས་ལ་སོགས་པ་མི་སྡུག་པའམ་རང་བཞིན་མེད་པ་ལ་སོགས་པར་བྱེ་བའོ། ། འབྲས་བུ་ནི་གོ་རིམ་བཞིན་དུ་ལུས་ལ་སོགས་པ་བཞི་པོ་ལ་གཙང་བ་དང་།
བདེ་བ་དང་། བདག་དང་། རྟག་པ་ཕྱིན་ཅི་ལོག་པ་སྤངས་པ་སྟེ་གོ་རིམ་བཞིན་མི་སྡུག་པ་བསྒོམ་པའི་ཕྱིར་དང་། གང་ཕྱིར་ཚོར་བ་ཐམས་ཅད་སྡུག་བསྔལ་དུ་ཤེས་པའི་ཕྱིར་དང་། ཀུན་ནས་ཉོན་མོངས་པ་དང་། རྣམ་པར་བྱང་བ་ཆོས་ཙམ་དུ་ཟད་དེ། བྱེད་པ་པོ་མེད་པར་རྟོགས་པའི་ཕྱིར་དང་། གནས་དང་དམིགས་པ་ལ་སོགས་པ་བྱེ་བྲག་གིས་སེམས་སྐད་ཅིག་རེ་རེ་ལ་འགྱུར་བ་རྟོགས་པའི་ཕྱིར་རོ། ། ཡང་འདི་དག་གི་འབྲས་བུ་ནི། གོ་རིམ་བཞིན་དུ་བདེན་པ་བཞི་ལ་འཇུག་སྟེ།
དེ་ལ་དང་པོས་སྡུག་བསྔལ་གྱི་བདེན་པ་ལ་འཇུག གཉིས་པས་ནི་ཀུན་འབྱུང་གི གསུམ་པས་ནི་འགོག་པའི། བཞི་པས་ནི་ལམ་གྱིའོ། ། མ་རིག་པ་ནི་ལུས་མི་སྡུག་པའམ་རང་བཞིན་མེད་པར་མི་རིགས་པའོ། ། སོགས་སུ་བསྡུ་བ་ནི་ལུས་མི་སྡུག་པའམ། རང་བཞིན་མེད་པར་ཐེ་ཚོམ་ཟ་བའོ། ། ཚོར་བའི་མ་རིག་པ་ནི་ཚོར་བ་སྡུག་བསྔལ་བ་དང་། རང་བཞིན་མེད་པར་མ་རིག་པའོ། ། སོགས་སུ་བསྡུ་བ་ནི་ཐེ་ཚོམ་མ་སྤངས་པའོ། །
སེམས་ཀྱི་མ་རིག་པ་ནི་སེམས་བདག་མེད་པ་དང་རང་བཞིན་མེད་པར་མ་རིག་པའོ། ། སོགས་གི་བསྡུ་བ་ནི་བདག་མེད་པར་རང་བཞིན་མེད་པར་ཐེ་ཚོམ་ཟ་བའོ། ། མ་རིག་པ་ལ་སོགས་པ་ཡིད་གཉིས་སུ་གྱུར་པ་འདུལ་བ་ནི་འབྲས་བུ་སྟེ། འབྲས་བུ་ནི་གཉིས་སྟེ། གནས་སྐབས་དང་། མཐར་ཐུག་པའོ། ། གཙང་བར་འཛིན་པ་ལ་སོགས་པ་གནས་སྐབས་པ། སྡུག་བསྔལ་ལ་འཇུག་པ་མཐར་དབྱུང་ངོ་། ། ནང་གི་ཚོར་བ་ནི་དབང་པོ་དྲུག་ལ་བརྟེན་པའི་བདེ་སྡུག་གོ ། ཕྱིའི་ཚོར་བ་ནི་ཡུལ་དྲུག་ལ་བརྟེན་པ་དམིགས་པའི་བདེ་སྡུག་གོ །
ཕྱི་ནང་གཉིས་ནི་གཉིས་ཀ་ལ་བརྟེན་པའི་བདེ་སྡུག་ཚོར་བ་ནི་འགྱུར་བ་དང་། སྡུག་བསྔལ་བ་དང་། འདུ་བྱེད་ཀྱི་སྡུག་བསྔལ་ལོ། ། ཚོར་བའི་རྗེས་སུ་ལྟ་ཞིང་གནས་པ་ནི་དོན་དམ་པར་རང་བཞིན་མེད་པར་ཤེས། ཀུན་རྫོབ་ཏུ་སྡུག་བསྔལ་གསུམ་དུ་ཤེས་པའོ། ། ཡང་དག་པར་རབ་ཏུ་ཤེས་ཏེ། ཞེས་པ་ནི། ཀུན་འབྱུང་གི་བདེན་པས་བདག་རང་བཞིན་མེད་པར་ཤེས་པའོ། ། དྲན་པ་དང་ལྡན་པ་ནི་དང་པོ་ཤེས། དེ་ནས་མི་བརྗེད་པའོ། །
ནང་གི་ཆོས་ནི་རང་གི་རྒྱུད་ཀྱིས་བསྡུས་པའོ། ། ཕྱིའི་ཆོས་ནི་གཞན་གྱི་རྒྱུད་ཀྱིས་བསྡུས་པའོ། ། གཉིས་ཀྱི་ཆོས་ནི་རང་གཞན་གཉིས་ཀྱི་རྒྱུད་ཀྱིས་བསྡུས་པའོ། ། ཆོས་ཀྱི་རྗེས་སུ་བལྟ་བ་ནི་དོན་དམ་པར་བདག་མེད་པ་དང་། མི་རྟག་པ་དང་། རང་བཞིན་མེད་པའོ། །

ནང་གི་སེམས་ཀུན་གཞི་དང་ཉོན་མོངས་པ་ཅན་ནོ། ། ཕྱིའི་སེམས་ནི་སྒོ་ལྔ་དང་ཡིད་ཟེར། ཕྱི་ནང་གི་ཡུལ་ནི་དམིགས་པའི་ཡུལ། སེམས་ཀྱི་རྗེས་སུ་ལྟ་བ་ནི། བསྒོམ་པ་སྟེ་ཀུན་རྫོབ་ཏུ་སེམས་མི་རྟག་རང་བཞིན་མེད་པར་ལྟ་བའོ། ། དྲན་པ་ནི་དང་པོ་ཤེས་དེ་ནས་མི་བརྗེད་པའོ། ། ཡང་དག་པར་སྤོང་བའི་དམིགས་པ་ནི། སྤོང་བ་གཉིས་ཐོབ་པ་གཉིས་སོ། ། དེ་ཉིད་ནི་སྡིག་པ་མི་དགེ་བའི་ཆོས་མ་སྐྱེས་པ་དང་། སྐྱེས་པ་དང་། དགེ་བའི་ཆོས་མ་སྐྱེས་པ་དང་།
སྐྱེས་པ་བཞིའོ། ། ངོ་བོ་བརྩོན་འགྲུས་ཏེ། གྲོགས་ནི་དེ་དང་མཚུངས་པར་ལྡན་པའི་སེམས་དང་སེམས་ལས་བྱུང་བའོ། ། བསྒོམ་པ་ནི་འདུན་པ་བསྐྱེད་དོ། ། ཞེས་བྱ་བ་ལ་སོགས་པའོ། ། འདུན་པ་བསྐྱེད་དོ། ། ཞེས་བྱ་བ་ལ་སོགས་པ་རྣམས་ཀྱིས་བརྩོན་འགྲུས་བསྒོམ་པ་གནས་དང་བཅས་པ་བསྟན་ཏེ། དེ་ལ་གནས་ནི་འདུན་པ་སྟེ། དེ་ལ་བརྟེན་ནས་བརྩོན་འགྲུས་འབྱུང་བས་སོ། ། འབད་པ་ནི་ཞི་གནས་ཀྱི་དམིགས་པ་ཡིད་ལ་བྱེད་པ་ན་གཉེན་པོ་སྐྱོན་མེད་པར་བསྒོམ་པ་ནི་འབད་པ་ཞེས་བྱའོ། །
བརྩོན་འགྲུས་རྩོམ་པ་ནི་གང་གི་ཚེ་མི་མཐུན་པའི་ཕྱོགས་བྱིང་རྒོད་བྱུང་བ་དེ་བསལ་བའི་ཕྱིར། བྱིང་བ་ལ་དགའ་བའི་རྣམ་པའམ། རྒོད་པ་ལ་སེམས་བསྡུས་པའི་སྒོ་ནས་སེམས་སྡུད་པ་དེ་ལ་བརྩོན་འགྲུས་བརྩམས་པ་ཞེས་བྱའོ། ། སེམས་རབ་ཏུ་འཇོག་པ་ནི་ཞི་གནས་ཀྱི་སེམས་ཉམས་དགུའོ། ། སྨོན་ལམ་འདེབས་པ་ནི་བྱིང་རྒོད་མི་འབྱུང་བར་གྱུར་གཅིག་སྙམ་པའོ། ། བསལ་བ་ནི་ཐབས་བསྟན་པའོ། ། འབྲས་བུ་ནི་དང་པོ་གཉིས་ཀྱིས་མི་མཐུན་པའི་ཕྱོགས་མ་ལུས་པ་སྤོང་བ་དང་། གསུམ་པས་ནི་གཉེན་པོ་ཐོབ་པ་དང་། བཞི་པས་ནི་འབྲས་བུ་གཉེན་པོ་ཐོབ་པ་འཕེལ་བའོ། ། སྡིག་པ་མི་དགེ་བའི་ཆོས་སྐྱེས་པ་རྣམས་སྤོང་བ་ནི་དམིགས་པའི་ཡུལ་ལོ། །
དགེ་བའི་ཆོས་སྐྱེས་པ་རྣམས་བསྐྱེད་པའི་ཕྱིར་དམིགས་པའི་ཡུལ་ལོ། ། འབད་པ་བསྐྱེད་པ་བསྒོམ་པའོ། ། འབད་པ་གཉེན་པོ་སྐྱོན་མེད་པའོ། ། ངོ་བོ་བརྩོན་འགྲུས་སོ། ། སེམས་ནི་ཞི་གནས་ཉམས་དགུའོ། ། སྨོན་ལམ་ནི་བྱིང་རྒོད་མི་འབྱུང་བར་གྱུར་ཅིག་པའོ། ། གྲོགས་བརྩོན་འགྲུས་དང་མཚུངས་པར་ལྡན། འབྲས་བུ་གཉེན་པོ་ཐོབ་པའོ། ། དགེ་བའི་ཆོས་སྐྱེས་པ་དམིགས་པའི་ཡུལ་ལོ། ། ཚད་མེད་པ་བསྒོམ་པ་ལ་སོགས་པ་དགེ་བ་སྐྱེས་པ་གནས་པའི་ཐབས་སོ། །
གང་པ་ནི་རྫོགས་པའོ། ། ཡོངས་སུ་དག་པ་ནི་དགེ་བ་སྐྱེས་པ་གནས་པའི་ཐབས་སོ། ། བསྒོམ་པ་དམ་པ་འཕེལ་བ་ནི་སྐྱེས་པ་ལ་འཕེལ་བའི་འདུན་པ་སྐྱེད་པ་ལ་སོགས་པ་ནི་བསྒོམ་པ་སྟེ། འདུན་པ་ལ་བརྟེན་ནས་བརྩོན་འགྲུས་འབྱུང་བས་བརྩོན་འགྲུས་ཀྱི་གནས་སོ། ། འབད་པ་ནི་གཉེན་པོ་སྐྱོན་མེད་པའོ། ། བརྩོན་འགྲུས་ནི་ངོ་བོ་སྐྱོན་མེད་པའོ། ། ཡང་དག་པར་སྨོན་པ་ནི་བྱིང་རྒོད་མི་འབྱུང་བར་གྱུར་གཅིག་པའོ། ། གྲོགས་བརྩོན་འགྲུས་མཚུངས་པར་ལྡན་པའོ། ། འབྲས་བུ་ནི་བརྩོན་འགྲུས་ཀྱི་གནས་གཉེན་པོ་ཐོབ་པ་འཕེལ་བའོ། ། བདུན་པའི་ཏིང་ངེ་འཛིན་སོགས་ནི་རྫུ་འཕྲུལ་གྱི་རྐང་པ་སྟོན་ཏོ། །
དེ་ནས་བརྩོན་འགྲུས་དང་ལྡན་པའི་སེམས་ལས་སུ་རུང་བར་བྱེད་པའི་ཏིང་ངེ་འཛིན་ཡོངས་སུ་སྦྱོང་བ་ལམ་མོ། ། རྫུ་འཕྲུལ་གྱི་རྐང་པ་རྣམས་ཀྱི་ལམ་གྱི་དམིགས་པ་ནི་ཏིང་ངེ་འཛིན་གྱི་བྱ་བའི་དམིགས་པའི་རྫུ་འཕྲུལ་ལ་སོགས་པའི་བྱ་བའོ། ། ངོ་བོ་ནི་འདུན་པ་དང་བརྩོན་འགྲུས་དང་སེམས་དང་དཔྱོད་པ་དང་། དེ་དག་དང་མཚུངས་པར་ལྡན་པའི་སེམས་དང་སེམས་ལས་བྱུང་བའོ། ། བསྒོམ་པ་ནི་སྤོང་བ་འདུ་བྱེད་བརྒྱད་བསྒོམས་པ་སྟེ། འདུན་པ་དང་། རྩོལ་བ་དང་། དད་པ་དང་། ཤིན་ཏུ་སྦྱངས་བ་དང་། དྲན་པ་དང་།
ཤེས་བཞིན་དང་། སེམས་པ་དང་། བཏང་སྙོམ་སོ། ། བརྒྱད་པོ་དེ་དག་ཀྱང་བཞིར་རིགས་པར་བྱ་སྟེ། འབད་པ་དང་། ཕན་འདོགས་པ་དང་། ཉེ་བར་ཕན་འདོགས་པ་དང་། གཉེན་པོའོ། ། དེ་ལ་འབད་པ་ནི་འདུན་པ་དང་། རྩོལ་བ་དང་།
དད་པའོ། ། དེ་ལ་འདུན་པ་ནི་རྩོལ་བའི་གནས་སོ། ། འདུན་པའི་རྒྱུ་ནི་དད་པ་སྟེ། ཡིད་ཆེས་པའི་དད་པ་མེད་ན་དེ་དོན་དུ་གཉེར་བའི་འདུན་པ་མི་འབྱུང་ངོ་། ། ཕན་འདོགས་པ་ནི་ཤིན་ཏུ་སྦྱང་པ་སྟེ། ལུས་དང་སེམས་ལ་ཕན་འདོགས་པའི་ཕྱིར་རོ། ། ཉེ་བར་ཕན་འདོགས་ནི་དྲན་པ་དང་ཤེས་བཞིན་ཏེ། དམིགས་པ་མ་བརྗེད་པའི་སེམས་རྩེ་གཅིག་པ་ཉིད་ལ་འཇུག་པ་དང་། དེ་ལ་བག་མེད་པར་གྱུར་ན་ཡོངས་སུ་གཅོད་པའི་ཕྱིར་ཏེ། གོ་རིམ་བཞིན་ནོ། །
གཉེན་པོ་ནི་སེམས་པ་དང་། བཏང་སྙོམས་སྟེ། སེམས་རབ་ཏུ་འཛིན་པ་དང་། རབ་ཏུ་འཇོག་པ་མངོན་པར་འདུ་བྱེད་པས་བྱིང་བ་དང་རྒོད་པ་ཡོངས་སུ་སྤོང་བའོ། ། འབྲས་བུ་ནི་ཇི་ལྟར་འདོད་པ་ཉིད་ལ་འཇུག་པ་དང་། དེ་ལ་བག་མེད་པ་ཡོངས་སུ་གཅོད་པའི་ཕྱིར་ཏེ། གོ་རིམ་བཞིན་ནོ། ། དེ་བཞིན་དུ་རྫུ་འཕྲུལ་ལ་སོགས་པའི་ཡོན་ཏན་བསྒྲུབས་པའོ། ། བསྡུས་དོན་ནོ། ། འདུན་པ་ནི་གྲོགས་སོ། །
ཏིང་ངེ་འཛིན་ནི་ངོ་བོའོ། ། སྤོང་བའི་འདུ་བྱེད་ནི་བསྒོམ་པའོ། ། དམིགས་པའི་ཡུལ་ཏིང་ངེ་འཛིན་གྱིས་གྲུབ་པའི་བྱ་བ་རྫུ་འཕྲུལ་ལ་སོགས་པ་སྟོད་ནས་མེ་འབར། སྨད་པས་ཆུ་འཁྲུགས། གཅིག་ཏུ་འགྱུར་ཞིང་མང་པོར་འགྱུར་བ་དང་། སྣང་བ་དང་མི་སྣང་བ་ལ་སོགས་སོ། ། འབྲས་བུ་ནི་ཇི་ལྟར་འདོད་པ་བཞིན་རྫུ་འཕྲུལ་སོགས་ཀྱི་ཡོན་ཏན་འབྱུང་བའོ། ། དབེན་པ་ལ་གནས་པ་ནི་རྫུ་འཕྲུལ་ལ་སྡུག་བསྔལ་དུ་ཤེས་ནས་དེ་སྤོང་བའོ། ། བྱེ་བྲག་ཕྱེད་པས་ངེས་པར་འབྱུང་བ་ནི། མི་མཐུན་པའི་ཕྱོགས་ལས་བྱེ་བྲག་ཕྱེད་པའོ། །
འདོད་ཆགས་དང་བྲལ་བའི་ངེས་པར་འབྱུང་བ་ནི། མི་མཐུན་པ་ཀུན་འབྱུང་ལ་ཀུན་འབྱུང་དུ་ཤེས་ཏེ། སྡུག་བསྔལ་ཀུན་འབྱུང་བར་ཤེས་པའོ། ། འགོག་པ་ནི་མི་མཐུན་པའི་ཕྱོགས་འགོག་པར་ཤེས་ནས་མངོན་དུ་བྱ་བའོ། ། རྣམ་པར་བྱང་བ་ནི་ལམ་གྱི་བདེན་པ་མངོན་དུ་བྱ་བ་ངེས་པའོ། ། བདག་གི་འདུན་པ་ནུབ་པར་གྱུར་ཅིང་ཞེས་པ་ནི་འདུན་པ་དང་མཚུངས་པར་ལྡན་པའི་ཏིང་ངེ་འཛིན་ནི་ངེས་པའི་ཕྱིན་ཅི་ལོག་གི་ངེས་པ་ནུབ་པའོ། ། རབ་ཏུ་འཇོག་པ་མ་ཡིན་པ་ནི་ཕྱིན་ཅི་ལོག་གི་འདུན་པ་འཇོམས་པ་མ་ཡིན་པའོ། ། བརྩོན་འགྲུས་ནི་བརྩོན་འགྲུས་དང་མཚུངས་པར་ལྡན་པ་གྲོགས་སྔ་མ་བཞིན་ནོ། ། ཡུལ་ཡང་སྔ་མ་བཞིན། ཏིང་ངེ་འཛིན་ནི་ངོ་བོའོ། །
སྤོང་བའི་འདུ་བྱེད་བསྒོམ་པ་སྟེ་སྔ་མ་དང་འདྲ། དབེན་པ་ལ་གནས་པ་ནི་སྡུག་བསྔལ་ལ་སྡུག་བསྔལ་དུ་ཤེས་ནས་ཀུན་འབྱུང་བའོ། ། བྱེ་བྲག་ཕྱེད་པ་ནི་མི་མཐུན་པའི་ཕྱོགས་ལ་བྱེ་བྲག་ཕྱེད་པའོ། ། འདོད་ཆགས་དང་བྲལ་བ་ནི་མི་མཐུན་པ་སྡུག་བསྔལ་ཀུན་འབྱུང་བར་ཤེས་ནས་ངེས་པར་འབྱུང་བའོ། ། འགོག་པ་ནི་མི་མཐུན་པའི་ཕྱོགས་འགོག་པ་མངོན་དུ་བྱེད་པའོ། ། རྣམ་པར་བྱང་བ་ནི་ལམ་རྒྱུད་ལ་བརྟེན་པའོ། ། བརྩོན་འགྲུས་ནུས་པ་ནི་ཕྱིན་ཅི་ལོག་གི་བརྩོན་འགྲུས་རྩོམ་པར་ནུས་པའོ། ། རབ་ཏུ་འཇོག་པ་མ་ཡིན་པ་ནི་ཕྱིན་ཅི་ལོག་གི་བརྩོན་འགྲུས་རབ་ཏུ་མི་འཇོག་པའོ། ། དཔྱོད་པའི་ཏིང་ངེ་འཛིན་ནི་གྲོགས་དཔྱོད་པ་དང་ལྡན་པར་མཚུངས་པར་ཡུལ་སྔ་མ་བཞིན། ཏིང་ངེ་འཛིན་ནི་ངོ་བོའོ། །
སྤོང་བའི་འདུ་བྱེད་ནི་བསྒོམ་པ་སྟེ་སྔར་དང་འདྲ། དབེན་པ་ལ་གནས་པ་ནི་སྡུག་བསྔལ་གྱིས་དབེན་པའོ། ། བྱེ་བྲག་ཕྱེད་པ་ནི་མི་མཐུན་པའི་ཕྱོགས་ལས་སོ། ། འདོད་ཆགས་བྲལ་བ་ནི། མི་མཐུན་པ་ཀུན་འབྱུང་དང་བྲལ་བས་ངེས་པར་འབྱུང་བའོ། ། འགོག་པ་ནི་མི་མཐུན་པའི་ཕྱོགས་འགོག་པ་ངེས་པར་འབྱུང་བའོ། ། རྣམ་པར་བྱང་བ་ནི་ལམ་རྒྱུད་ལ་བརྟེན་པའོ། ། བདག་གི་སྤྱོད་པ་ནུབ་པར་གྱུར་པ་ནི། ཕྱི་ཅི་ལོག་གི་སྤྱོད་པ་ནུབ་པའོ། ། རབ་ཏུ་འཇོག་པ་མ་ཡིན་པ་ནི་ཕྱིན་ཅི་ལོག་གི་སྤྱོད་པ་རབ་ཏུ་མི་འཇོག་པའོ། །
སེམས་ཀྱི་ཏིང་ངེ་འཛིན་ནི། གྲོགས་སེམས་དང་ལྡན་པར་མཚུངས་པའོ། ། ཡུལ་སྔར་བཞིན། ཏིང་ངེ་འཛིན་ནི་ངོ་བོའོ། ། སྤོང་བའི་འདུ་བྱེད་བསྒོམ་པ་ཡང་སྔར་བཞིན། དབེན་པ་ལ་གནས་པ་ནི་སྡུག་བསྔལ་གྱིས་དབེན་པར་གནས་པ། བྱེ་བྲག་ཕྱེད་པ་ནི་མི་མཐུན་པའི་ཕྱོགས་ལས་བྱེ་བྲག་ཕྱེད་པའོ། ། འདོད་ཆགས་དང་བྲལ་བ་ནི། མི་མཐུན་པའི་ཕྱོགས་འདོད་ཆགས་དང་བྲལ་བས་ཀུན་འབྱུང་གི་ངེས་པར་འབྱུང་བའོ། ། འགོག་པ་ནི་མི་མཐུན་པའི་ཕྱོགས་འགོག་པས་ངེས་པར་འབྱུང་བའོ། །
རྣམ་པར་བྱང་བ་ནི་ལམ་རྒྱུད་ལ་བརྟེན་པའོ། ། བདག་གི་སེམས་ནུབ་པ་ནི་ཕྱིན་ཅི་ལོག་གི་སེམས་ནུབ་པའོ། ། རབ་ཏུ་འཇོག་པ་མ་ཡིན་པ་ནི་ཕྱིན་ཅི་ལོག་གི་སེམས་འཇོག་པ་མ་ཡིན་པའོ། ། འདི་རྣམས་ནི་གང་གི་གཞིའོ། ། འདོད་པ་ན་སྤྱོད་པར་སོགས་ནི་ཚོགས་ལམ་དང་འདོད་ཁམས་ཀྱིས་བསྡུས་པའོ། ། དབང་པོ་ལྔའི་དམིགས་པ་ནི་འཕགས་པའི་བདེན་པ་བཞིའོ། ། བདེན་པ་མངོན་པར་རྟོགས་པ་ལ་སྦྱོར་བས་དེའི་རྣམ་པར་གྱུར་པའི་ཕྱིར་རོ། ། ངོ་བོ་ནི་དད་པ་ལ་སོགས་པ་ལྔའོ། ། གྲོགས་ནི་དེ་དང་མཚུངས་པར་ལྡན་པའི་སེམས་དང་སེམས་ལས་བྱུང་བའོ། ། བསྒོམ་པ་ནི་དད་པའི་དབང་པོས།
བདེན་པ་བཞི་པོ་ལ་ཡིད་ཆེས་པའི་ཚུལ་གྱིས་བསྒོམ་པའོ། ། ཡིད་ཆེས་སྐྱེས་པའི་བདེན་པ་མངོན་པར་བྱ་བའི་ཕྱིར། དེ་ལ་སྤྲོ་བའི་བརྩོན་འགྲུས་རྩོམ་མོ། ། བསམ་པས་བདེན་པ་བཞི་ལ་དྲན་པས་མི་བརྗེད་པའི་ཚུལ་གྱིས་བསྒོམ་མོ། ། ཏིང་ངེ་འཛིན་རྩེ་གཅིག་པའི་ཚུལ་གྱིས་བསྒོམ་མོ། ། བདེན་པར་རྣམ་པར་བཞག་པའི་ཤེས་རབ་ཀྱིས་རབ་ཏུ་འབྱེད་པའི་ཚུལ་གྱིས་བསྒོམ་མོ། ། འབྲས་བུ་ནི་ངེས་པར་འབྱེད་པའི་ཆ་རྣམས་སྐྱེ་བ་དང་། དེའི་དབང་གིས་རིང་པོར་མི་ཐོགས་པར་མཐོང་ལམ་སྐྱེ་བའོ། ། བསྡུས་དོན་ནོ། ། ཚིག་གི་དོན་ནི་སེམས་ཡོངས་སུ་སྦྱོང་བ་བྱས་པས།
དྲོད་དང་རྩེ་མོ་སྦྱོར་བ་འབྱུང་བས་མངོན་པར་རྟོགས་པའི་སྦྱོར་བའི་ལམ་འབྱུང་བས། འཇིག་རྟེན་པའི་ཡང་དག་པའི་ལྟ་བ་ནི་འཇིག་རྟེན་ལས་འདས་པའི་ལྟ་བ་གསུངས་ཏེ་དཔྱད། བདག་མེད་རྟོགས་པས་ལས་རྒྱུ་འབྲས་ལ་ཡིད་ཆེས་པའོ། ། གང་ཞིག་ནི་རྣལ་འབྱོར་པའོ། ། དེ་ལྟར་ལས་བྱེད་པ་ནི་དགེ་སྡིག་གོ ། དགེ་བའམ་ལས་དགེ་བས་ལས་ཀྱི་རྣམ་པར་སྨིན་པ་ནི་དགེ་སྡིག་གོ ། སོ་སོར་ཟེར་ཡང་ལས་ཀྱི་རྣམ་པར་སྨིན་པ་མཐོ་རིས་ཉམས་སུ་མྱོང་བར་འགྱུར་རོ། ། སྡིག་པ་མི་དགེ་བའི་ལས་ཀྱི་རྣམ་པར་སྨིན་པ་སོ་སོར་མྱོང་སྟེ་ངན་སོང་གསུམ་མྱོང་བར་འགྱུར། ཞེས་བསྟེན་པའོ། ། དེ་དང་དེའི་ལས་ནི་དགེ་སྡིག་གོ །
དེ་ནི་ཞེས་པ་ནི་ལས་རྒྱུ་འབྲས་ལ་ཡིད་ཆེས་པའི་དད་པ་དང་ལྡན་པའོ། ། འཚོ་བའི་རྒྱུར་ཡང་སྡིག་པའི་ལས་མངོན་པར་འདུ་མི་བྱེད་པ་ནི། ། འཚོ་བའི་དོན་དུ་ཡང་། སྡིག་པ་མི་བྱེད་པའོ། ། འདི་ནི་ཞེས་པ་འཚོ་བའི་དོན་དུ་ཡང་སྡིག་པ་མི་བྱེད་པའོ། ། དམིགས་པའི་ཡུལ་བདེན་པ་བཞི་ལ་དམིགས་པའོ། ། ངོ་བོ་ནི་དད་པའོ། ། གྲོགས་དེ་དང་མཚུངས་པར་ལྡན་པའོ། ། བསྒོམ་པ་ནི་དད་པའི་དབང་པོས་བདེན་པ་བཞི་ལ་ཡིད་ཆེས་པའི་ཚུལ་གྱིས་བསྒོམ་མོ། ། གང་ཞིག་ནི་ངེས་འབྱེད་ཐོབ་པའི་མི་གང་ཞིག་གོ །
ཆོས་ནི་བདེན་པ་བཞིའི་ལས་རྒྱུ་འབྲས་སོ། ། དབང་པོ་ནི་ཐར་པའི་ཆ་ལ་དབང་བསྒྱུར་བའོ། ། དག་པར་བྱེད་པ་ནི་ལས་རྒྱུ་འབྲས་ལ་ཡིད་ཆེས་པར་བྱེད་པའོ། ། ཆོས་རྣམས་ནི་ལས་རྒྱུ་འབྲས་སོ། ། འཇིག་རྟེན་དང་འཇིག་རྟེན་ལས་འདས་པའི་ཡང་དག་པའི་ལྟ་བ་ནི་བརྩོན་འགྲུས་འབྱུང་བའོ། ། བརྩོན་འགྲུས་ཀྱི་དབང་པོ་སྟེ་བརྩོན་འགྲུས་ནི་དགེ་བ་ལ་སྤྲོ་བའོ། ། ཡུལ་ནི་སྔར་བཞིན་ནོ། ། ངོ་བོ་ནི་བརྩོན་འགྲུས་སོ། ། བསྒོམ་པ་ནི་ཡིད་ཆེས་པ་བསྐྱེད་པས་བདེན་པ་མངོན་པར་རྟོགས་པ་སྐྱེ་བས་དེ་ལ་སྤྲོ་བའི་ཚུལ་གྱིས་བརྩོན་འགྲུས་བརྩམ་མོ། ། འབྲས་བུ་ནི་ངེས་འབྱེད་སྐྱེ།
མཐོང་ལམ་མྱུར་དུ་སྐྱེའོ། ། ཆོས་རྣམས་ཀྱི་བརྩོན་འགྲུས་ཀྱི་དབང་པོ་རྣམ་བླངས་པའི་ཆོས་རྣམས་སོ། ། བརྩོན་འགྲུས་ཀྱི་དབང་པོ་ཤེས་པར་བྱ་བའི་ཆོས་རྣམས་ནི། དྲན་པའི་དབང་པོས་འཇིག་པར་མི་བྱེད་དོ། ། དྲན་པ་ནི་འདྲིས་པའི་དངོས་པོ་མ་བརྗེད་པའོ། ། འཇིག་པར་མི་བྱེད་པ་ནི་ཉམས་པར་མི་བྱེད་པའོ། ། ཡུལ་སྔར་བཞིན། ངོ་བོ་དྲན་པ། བསྒོམ་བརྩམས་པས་བདེན་པ་བཞི་ལ་དྲན་པ་མ་བརྗེད་པའི་ཚུལ་གྱིས་བསྒོམ་པའོ། ། འབྲས་བུ་ངེས་འབྱེད་སྐྱེ།
མཐོང་ལམ་རིང་པོར་མི་ཐོགས་པར་རོ། ། འདི་ནི་ཞེས་པ་ནི་དམིགས་པ་མ་བརྗེད་པའོ། ། ཏིང་ངེ་འཛིན་གྱི་དབང་པོ་ནི། གང་གི་ཆོས་རྣམས་ལ་ནི། དྲན་པའི་དབང་པོའི་ཆོས་རྣམས་སོ། ། འཇིགས་པར་མི་བྱེད་པ་ནི། སྔར་དྲན་པའི་ཆོས་ཉམས་པར་མི་བྱེད་པའོ། ། དེའི་ཆོས་རྣམས་ནི་སྔར་འདྲིས་པའི་དངོས་པོ་མི་བརྗེད་པར་བྱེད་པའོ། ། རྩེ་གཅིག་པ་ནི་སེམས་རྩེ་གཅིག་ཏུ་བྱེད་པའོ། ། ཡུལ་སྔར་བཞིན་ནོ། །
གྲོགས་དེ་དང་མཚུངས་པར་ལྡན་པའོ། ། ངོ་བོ་ནི་ཏིང་ངེ་འཛིན། བསྒོམ་པ་བདེན་པར་བཞི་ལ་སེམས་རྩེ་ཅིག་ཏུ་བསྒོམ་པའོ། ། འདི་ནི་ཞེས་པ་ནི། དམིགས་པ་ལ་སེམས་རྩེ་གཅིག་པའོ། ། གང་ཞིག་ཆོས་རྣམས་ནི་དམིགས་པ་ལ་རྩེ་གཅིག་པའོ། ། དེའི་ཆོས་རྣམས་ནི། དམིགས་པ་ལ་རྩེ་གཅིག་པའི་ཆོས་རྣམས་སོ། ། ཤེས་རབ་ཀྱི་དབང་པོ་བདག་མེད་པར་རྟོགས་པའོ། ། སོ་སོར་རིག་པ་ནི་སོ་སོར་འབྱེད་པའོ། །
ཡུལ་ནི་སྔར་བཞིན་ངོ་བོ་ཤེས་རབ་བོ། ། གྲོགས་དེ་དང་མཚུངས་པར་ལྡན་ནོ། ། བསྒོམ་པ་ནི་བདེན་པ་བཞི་ལ་མཉམ་པར་ཤེས་རབ་ཀྱི་རབ་ཏུ་འབྱེད་པའི་ཚུལ་གྱིས་བསྒོམ་པའོ། ། འབྲས་བུ་ངེས་འབྱེད་བཞི་སྐྱེ་བའོ། ། དེ་ནི་ཞེས་པ་ནི་ཤེས་རབ་ཀྱིས་ཆོས་འབྱེད་པའོ། ། ཆོས་དེ་དང་དེ་རྣམས་ནི་མི་རྟག་པ་དང་སྟོང་པ་སོགས་སོ། ། སོ་སོར་རྟོགས་པ་སྐྱེ་བ་ནི། མི་རྟག་པ་དང་སྟོང་པ་སོགས་ཀྱི་ཤེས་རབ་སྐྱེའོ། ། འདི་ནི་ཞེས་པ་ནི་ཆོས་འབྱེད་པའི་ཤེས་རབ་བོ། ། སྟོབས་ཀྱི་དམིགས་པ་ལ་སོགས་པ་སྔ་མ་དང་འདྲའོ། །
འབྲས་བུ་ལ་བྱེ་བྲག་ཡོད་དེ་སྟོབས་ལྔའི་འབྲས་བུ་ནི། མ་དད་པ་ལ་སོགས་པ་མི་མཐུན་པའི་ཕྱོགས་འཇོམས་པས་སྔ་མ་ལས་ལྷག་པའོ། ། དབང་པོ་ལྔ་ནི་སོགས་ཀྱིས་སྟོབས་ལྔ་བསྟན་ཏེ། དྲོད་དང་རྩེ་མོ་ཐོབ་པ་ལས་བཟོད་པ་དང་ཆོས་མཆོག་འབྱུང་བས། མངོན་པར་རྟོགས་པ་དང་འབྲེལ་བའི་ལམ་ལ་བཟོད་པ་དང་ཆོས་མཆོག་གི་ངོ་བོ་ཉིད་བསྟན་པའོ། ། སྟོབས་ལྔ་ཞེས་པ་མི་མཐུན་པའི་ཕྱོགས་ངེས་པ་ལྔ་འཇོམས་པའི་ནུས་པ་དང་ལྡན་པའོ། ། ངེས་པ་ལྔ་ལས་ལེ་ལོ་ནི། ། བརྩོན་འགྲུས་ཀྱིས་སེལ། དད་པ་དང་བརྩོན་འགྲུས་ཀྱིས་བྱིང་རྒོད་བསལ་བ་ལ། ཤིན་ཏུ་སྦྱངས་པ་ལས་བྱུང་བའི་བརྩོན་འགྲུས་གསུམ་གྱིས་ལེ་ལོ་སེལ་བའོ། །
དྲན་པས་རྨུགས་པ་སེལ་བའོ། ། ཤེས་བཞིན་གྱིས་ཤེས་བཞིན་མ་ཡིན་པ་སེལ་བའོ། ། སེམས་པས་བྱིང་བ་སེལ་ཏོ། ། དད་པའི་སྟོབས་ནི་མ་དད་པ་ལས་ནུས་པ་དང་ལྡན་པ་སྟེ། ཡུལ་སྔར་དང་འདྲ། ངོ་བོ་དད་པ་གྲོགས་དེ་དང་མཚུངས་ལྡན། བརྩོན་འགྲུས་ནི་ཡུལ་སྔར་དང་འདྲ། བརྩོན་འགྲུས་ཀྱི་ངོ་བོ། གྲོགས་དེ་དང་མཚུངས་ལྡན། སྟོབས་ནི་ལེ་ལོ་སེལ་བ་ལ་ནུས་པ་དང་ལྡན་པ།
དྲན་པའི་ཡུལ་སྔར་དང་འདྲ། དྲན་པའི་ངོ་བོ། གྲོགས་དེ་དང་མཚུངས་ལྡན། སྟོབས་ནི་བརྗེད་ངེས་པ་སེལ་བ་ལ་ནུས་པ་དང་ལྡན་པ། ཏིང་ངེ་འཛིན་ནི་ཡུལ་སྔར་དང་འདྲ། ངོ་བོ་ཏིང་ངེ་འཛིན་ནོ། ། གྲོགས་དེ་དང་མཚུངས་ལྡན། སྟོབས་ནི་གཡེང་བ་སེལ་བ་ལ་ནུས་པ་དང་ལྡན་པ། ཤེས་རབ་ནི་ཡུལ་སྔར་དང་འདྲ། ངོ་བོ་ཤེས་རབ་གྲོགས་དེ་དང་མཚུངས་ལྡན།
སྟོབས་ནི་གཏི་མུག་སེལ་བའི་ནུས་པ་དང་ལྡན་པ། བསྒོམ་པ་ནི་བདེན་པ་བཞི་ལ་མཉམ་པར་བཞག་པའི་ཤེས་རབ་ཀྱིས་རབ་ཏུ་འབྱེད་པའི་ཚུལ་གྱིས་བསྒོམ་པའོ། ། འབྲས་བུ་ནི་མ་དད་པ་ལ་སོགས་པ་ལྔ་མི་མཐུན་པའི་ཕྱོགས་སྤོང་བ་ལ་ནུས་པ་དང་ལྡན་པའོ། ། འདི་རྣམས་ཀྱིས་སྦྱོར་བའི་ལམ་གྱིས་བསྡུས་པའི་སྟོབས་ལྔའོ།། །། བྱང་ཆུབ་ཀྱི་ཡན་ལག་བདུན་ནི། ལམ་གྱི་དམིགས་པ་ནི་འཕགས་པའི་བདེན་པ་བཞིའོ། ། ངོ་བོ་ནི་དྲན་པ་ཡང་དག་བྱང་ཆུབ་ཀྱི་ཡན་ལག་ལ་སོགས་པའོ། ། ད་ནི་བྱང་ཆུབ་ཀྱི་ཡན་ལག་བདུན་བསྟན་པ་ནི། དྲོད་ལ་སོགས་པ་བཞི་རྟོགས་པ་ལ། བདེན་པ་མཐོང་བའི་ལམ་འབྱུང་བས་མངོན་པར་རྟོགས་པའི་ལམ་ལ་བྱང་ཆུབ་ནི་མཐོང་ལམ་མོ། །
དྲན་པ་ནི་གནས་ཀྱི་ཡན་ལག་སྟེ། དྲན་པ་ལ་བརྟེན་ནས་དགེ་བའི་ཆོས་ཐམས་ཅད་ཀྱི་མངོན་པར་རྟོགས་པ་སྐྱེ་བའི་ཕྱིར། དྲན་པའི་ངོ་བོ་སྟེ་དམིགས་པ་མ་བརྗེད་པའི་ཕྱིར། བྱང་ཆུབ་ནི་མཐོང་ལམ་ཡན་ལག་གི་རྒྱུའོ། ། ཆོས་ནི་ངོ་བོའོ། ། རྣལ་པར་འབྱེད་པ་ནི་སོ་སོར་རྟོགས་པའི་ཤེས་རབ་ཀྱིའོ། ། ངོ་བོ་ཉིད་ཀྱི་ཡན་ལག་སྟེ། བྱང་ཆུབ་ཀྱི་མཚན་ཉིད་ཡིན་པའི་ཕྱིར་རོ། ། བརྩོན་འགྲུས་ནི་ངོ་བོ་སྟེ། ངེས་པར་འབྱུང་བའི་ཡན་ལག་སྟེ།
བགྲོད་པ་ཅི་སྲིད་པར་འགྲོ་བའི་ཕྱིར་རོ། ། དགའ་བ་ནི་ངོ་བོ་སྟེ། དེ་ནི་ཕན་ཡོན་གྱི་ཡན་ལག་སྟེ་སྐྱེ་མེད་རྟོགས་པས་རྒྱུད་ཚིམ་པའི་ཕྱིར། ཡང་ན་སེམས་ཀྱི་རྒྱུད་ཚིམ་པའི་ཕྱིར། ཤིན་ཏུ་སྦྱངས་པ་ནི་ངོ་བོ་སྟེ། ཏིང་ངེ་འཛིན་གྱི་ཡན་ལག་གོ ། ལུས་སྦྱངས་པ་ནི་ལྡང་བ་ཡང་བ་དང་། ཟོ་མདོག་བདེ་བའོ། ། སེམས་ཤིན་ཏུ་སྦྱངས་པ་ནི་རྩེ་གཅིག་ཏུ་གནས་པའོ། ། ཏིང་ངེ་འཛིན་ནི་ཀུན་ནས་ཉོན་མོངས་པར་མི་འགྱུར་ཏེ།
དེ་ལ་གནས་པར་འགྱུར་བའི་ཕྱིར་རོ། ། བཏང་སྙོམས་ནི་ངོ་བོ་སྟེ། ཉོན་མོངས་པ་མེད་པའི་ཡན་ལག་གོ ། ཡུལ་དང་བསྒོམ་པ་དང་། གྲོགས་དང་འབྲས་བུ་ཡང་ངོ་། བཏང་སྙོམས་ཡང་དག་ནི། དམིགས་པ་ལ་རྩེ་གཅིག་པ་དང་། ཀུན་ནས་ཉོན་མོངས་པ་མེད་པ་སྟེ། མནར་སེམས་དང་ཡིད་མི་བདེ་བ་དང་བྲལ། ཉོན་མོངས་པ་མ་ཡིན་པའི་གནས་སྐབས་ཀྱི་ངོ་བོ་ཉིད་མིན་པའི་ཕྱིར་རོ། །
བསྒོམ་པ་ནི། དྲན་པ་ཡང་དག་བྱང་ཆུབ་ཀྱི་ཡན་ལག་དབེན་པ་ལ་གནས་པ་ལ་སོགས་པ་བསྒོམ་པ་སྟེ། ཚིག་འདི་དག་གིས་གོ་རིམ་བཞིན་དུ་བདེན་པ་བཞི་ལ་དམིགས་ནས་བྱང་ཆུབ་ཀྱི་ཡན་ལག་བསྒོམ་པ་སྟེ། འདི་ལྟར་སྡུག་བསྔལ་ལ་སྡུག་བསྔལ་ཉིད་དུ་དམིགས་ན་ནི། དེ་ལས་དབེན་པ་ཚོལ་བས་མི་མཐུན་པའི་ཕྱོགས་ཀྱིས་དབེན་པ་ལ་གནས་པའོ། ། སྲིད་པའི་མཚན་ཉིད་ནི་སྡུག་བསྔལ་ཀུན་འབྱུང་སྟེ། སྡུག་བསྔལ་ཀུན་འབྱུང་བར་དམིགས་པ་ནི། ཚིག་འདི་དག་གིས་གོ་རིམ་བཞིན་དུ་བདེན་པ་བཞི་ལ་དམིགས་ནས་བྱང་ཆུབ་ཀྱི་ཡན་ལག་བསྒོམ་པ་སྟེ། སྡུག་བསྔལ་འགོག་པ་ནི་སྡུག་བསྔལ་འགོག་པར་དམིགས་ཏེ། མངོན་སུམ་དུ་བྱེད་པར་འདོད་པས་དེ་ལ་གནས་པ་ནི་མི་མཐུན་པའི་ཕྱོགས་འགོག་པ་ལ་གནས་པའོ། །
སྡུག་བསྔལ་འགོག་པར་འགྲོ་བའི་ལམ་ནི་དེ་ལ་སྡུག་བསྔལ་རྣམས་སྤོང་བའི་ཕྱིར་མི་མཐུན་པའི་ཕྱོགས་རྣམ་པར་སྤོང་བ་ཡོངས་སུ་བསྒྱུར་བ་ཞེས་བྱའོ། ། ཡན་ལག་བཞི་པོ་དེ་དང་དེ་འགྲེའོ། ། འབྲས་བུ་ནི་མཐོང་བས་སྤོང་བར་བྱ་བའི་ཉོན་མོངས་པ་རྣམས་སྤོང་བའོ། ། ཆོས་འབྱེད་པ་སོགས་བདུན་ནི་མཐོང་ལམ་གྱིས་བསྡུས་པའོ། ། འཕགས་པའི་ལམ་ཡན་ལག་བརྒྱད་པ་བསྒོམ་པ་ནི། བདེན་པ་མཐོང་བ་ཡོངས་སུ་ཤེས་པ་ལ་བསྒོམ་པའི་ལམ་འབྱུང་བས་རྣམ་པར་ངེས་པར་འབྱིན་པའི་ལམ་བསྟན་ཏོ། ། ལམ་གྱི་ཡན་ལག་དམིགས་པ་ནི། འཕགས་པའི་བདེན་པ་རྣམས་ཀྱི་ཡང་དག་པ་ཇི་ལྟ་བ་བའོ། ། ངོ་བོ་ནི་ཡང་དག་པའི་ལྟ་བ་ལ་སོགས་པ་བརྒྱད་དོ། ། བསྒོམ་པ་ནི་བདེན་པ་བཞིའི་མཉམ་བཞག་གི་ཤེས་རབ་ཀྱིས་རབ་ཏུ་འབྱེད་པའི་ཚུལ་གྱིས་བསྒོམ་པའོ། །
གྲོགས་པོ་ཉིད་དང་མཚུངས་ལྡན་ནོ། ། ཡང་དག་པའི་ལྟ་བ་ནི་ཡོངས་སུ་སྤྱོད་པའི་ཡན་ལག་སྟེ། མཐོང་ལམ་གྱིས་མི་རྟག་པ་དང་། སྟོང་པ་དང་། བདག་མེད་པ་དང་། ཇི་ལྟར་མྱོང་བའི་དེ་ཁོ་ན་ཉིད་ངེས་པར་འཛིན་པའོ། ། འཇིག་རྟེན་ལས་འདས་པ་ཞེས་པ་ནི། བདག་ཏུ་ལྟ་བའི་ཆོས་དང་གང་ཟག་གི་བདག་ཏུ་ལྟ་བ་མ་ཡིན་པའོ། ། སེམས་ཅན་མེད་པ་ཡང་དག་པའི་ལྟ་བའོ། ། འཚོ་བ་མེད་པ་སོགས་བརྒྱད་འགྲེའོ། །
ལྟ་བས་ཀུན་ནས་བསླང་བ་ནི། འཇིག་རྟེན་ལས་འདས་པའི་ལྟ་བ་ཆད་པ་མ་ཡིན་པ་ཡང་དག་པའི་ལྟ་བ་དང་། དེའི་སྙིང་རྗེ་མྱ་ངན་ལས་འདས་པའི་མཐའ་ལ་མི་གནས་པའི་ཆད་པ་མ་ཡིན་རྟག་པ་མ་ཡིན་པ་ཡང་དག་པའི་ལྟ་བ་ནི་ཤེས་རབ་ཀྱིས་འཁོར་བའི་མཐའ་ལ་མི་གནས་པས་རྟག་པ་མིན་ལ། སྲིད་པའི་འདོད་ཆགས་ཀྱིས་བསླང་བའི་ལྟ་བ་མ་ཡིན། རིགས་སུ་ལུང་བསྟན་པ་ནི། སངས་རྒྱས་ཀྱིས་ལུང་བསྟན་པའི་ཀུན་ནས་བསླང་བའི་ལྟ་བ་མ་ཡིན། ཇི་སྲིད་འཁོར་བ་མ་ཡིན་ནི་ཤེས་རབ་ཀྱིས་འཁོར་བའི་མཐའ་ལ་མི་གནས་པའོ། ། མྱང་འདས་མ་ཡིན་ནི་སྙིང་རྗེས་ཀུན་ནས་བསླང་ནས་མྱ་ངན་ལས་འདས་པའི་མཐའ་ལ་མི་གནས་པ་མ་ཡིན་པ་ནི་ཡང་དག་པའི་ལྟ་བའོ། ། འདི་ནི་ཞེས་པ་ནི་བཅོ་ལྔས་ཀུན་ནས་བསླང་བ་འདི་ནི་ཡང་དག་པའི་ལྟ་བའོ། ། ཡང་དག་པའི་རྟོགས་པ་ནི་གཞན་གོ་བར་བྱེད་པའི་ཡན་ལག་སྟེ།
དེས་རྟོག་པ་རྣམ་པར་བཞག་ནས་ངག་ཀུན་དུ་སློང་བར་བྱེད་དོ། ། གང་ཞིག་ནི་རྣལ་འབྱོར་པའོ། ། ཡག་དག་པའི་རྟོག་པ་ནི། རང་གིས་ཇི་ལྟར་རྟོགས་པ་གཞན་ལ་སྟོན་པས་ལྟ་བ་དག་པ་གོ་བར་བྱེད་པས་ཡང་དག་པའི་རྟོག་པ་སྟེ། འདོད་ཆགས་ཀྱིས་ཀུན་ནས་བསླང་བ་ཡང་དག་པའི་རྟོག་པ་མ་ཡིན། གཞན་གཉིས་པོ་འགྲེའོ། ། དེའི་ཞེས་པ་ནི་ཉོན་མོངས་པས་ཀུན་ནས་བླངས་བའི་རྟོག་པ་ནི་ཡང་དག་པའི་རྟོག་པར་མི་འགྱུར་རོ། ། ཡང་དག་པའི་རྟོག་པ་ནི་ཚུལ་ཁྲིམས་ཀྱིས་ཀུན་ནས་བསླང་བ་ནི་ཡང་དག་པའི་རྟོག་པའོ། ། ལྔ་པོ་གཞན་འགྲེའོ། ། དེའི་ཞེས་པ་ནི།
གོང་གི་དྲུག་པོ་རྟོག་པ་ནི་ཡང་དག་པའི་རྟོག་པའོ། ། འདི་ནི་ཞེས་པ་གོང་མ་རྣམས་སོ། ། ཡང་དག་པའི་ངག་དང་། ལས་ཀྱི་མཐའ་དང་། འཚོ་བ་ནི་གཞན་ཡིད་ཆེས་པར་བྱེད་པའི་ཡན་ལག་སྟེ། ཡང་དག་པའི་ངག་གི་རྟོགས་པ་དང་མཐུན་པའི་འདྲི་བ་དང་། ལུང་སྟོན་པ་ལ་སོགས་པའི་འབྲེལ་བའི་གཏམ་གཏན་ལ་ཕབ་པས་དེ་ལྟ་བ་རྣམ་པར་དག་པར་ཤེས་སོ། ། གང་ཞིག་ནི་ངོ་བོ་དེ་གང་ཞིག་གོ ། ཚིག་ནི་ཡང་དག་མ་ཡིན་པའི་ཚིག་གོ ། བདག་ལ་མི་བྱ་ཞེས་བྱ་བ་ནི་ཚིགས་རྩུབ་སོགས་ཀྱིས་གདུང་བར་མི་བྱ་ཞིང་།
གཞན་ལ་མི་བྱ་བ། ཞེས་པ་ནི་གཞན་ཉོན་མོངས་པས་གདུང་བར་མི་བྱའོ། ། བདག་ལ་མི་བྱ་བ་ནི་བདག་ལ་དཔྱ་པར་མི་བྱ་ཞིང་། གཞན་ལ་དཔྱ་པར་མི་བྱའོ། ། དེས་མཉམ་པར་བཞག་པ་ནི་སྤྱོད་ལམ་ཐམས་ཅད་དུའོ། ། ཚིག་དང་ལྡན་པར་འགྱུར་བ་ནི། ཡང་དག་པའི་ཚིག་དང་ལྡན་པའོ། ། གང་ཞིག་ནི་ངོ་བོ་དེའོ། ། ཚིག་གིས་ཡང་དག་པར་འཕགས་པར་འཇུག་པར་ནི། སོ་སོ་སྐྱེ་བོ་ལས་ཁྱད་པར་དུ་འཕགས་པའོ། །
ཡང་དག་པའི་ངག་ནི་ངོ་བོ་སྟེ་ངག་གིས་རྟོགས་པ་དང་། མཐུན་པར་འདྲི་བ་དང་། ལུང་སྟོན་པ་ལ་སོགས་པ་འབྲེལ་བའི་གཏམ་གཏན་ལ་ཕབ་ནས་ལྟ་བ་རྣམ་པར་དག་པ་ཤེས་སོ། ། ཡང་དག་པའི་ལས་ཀྱིས་མཐའ་ནི། ངོ་བོ་སྟེ་གཞན་གྱིས་གོ་བར་བྱེད་པའི་ཡན་ལག་གོ ། གནག་པ་ནི་སྡིག་པ་རྣམ་པར་སྨིན་པ་ནི་ངན་སོང་། མངོན་དུ་མི་བྱེད་པ་ནི་ལས་དང་ལས་ཀྱི་རྣམ་པར་སྨིན་པ། མངོན་དུ་བྱེད་པ་ནི་ཡང་དག་པའི་ལས་ཀྱི་མཐའོ། ། གང་ཞིག་ནི་ངོ་བོ་དེའོ། ། ལས་དཀར་པོ་ནི་དགེ་བའོ། །
དཀར་པོའི་རྣམ་པར་སྨིན་པ་ནི་མཐོ་རིས་སོ། ། དེའི་ལས་མངོན་དུ་བྱེད་པ་ནི་ཡང་དག་པའི་ལས་ཀྱི་མཐའོ། ། གང་ཞིག་ལས་དཀར་པོ་དང་ནག་པོ་འདྲེས་པའི་རྣམ་པར་སྨིན་པ་འདྲེས་མ་མངོན་དུ་མི་བྱེད་པ་ནི་ཡང་དག་པའི་ལས་ཀྱི་མཐའོ། ། ལས་ནག་པོའི་རྣམ་སྨིན་ཟད་པར་བྱ་བའི་ཕྱིར་དང་། དཀར་པོའི་ཕྱོགས་རྣམ་པར་འཕེལ་བར་བྱ་བའི་ཕྱིར་ལས་འདྲེས་མའི་རྣམ་སྨིན་མངོན་དུ་མི་བྱེད་པ་ཡང་དག་པའི་མཐའོ། འདི་ནི་ཞེས་པ་ནི་གོང་མ་རྣམས་སོ། ། ཡང་དག་པའི་ལས་ཀྱི་མཐའ་ནི་འགྲོ་བ་དང་། ལྡོག་པ་ལ་སོགས་པའི་སྤྱོད་པ་ཕུན་སུམ་ཚོགས་པས་རྣམ་པར་ཤེས་སོ། ། ཡང་དག་པའི་འཚོ་བ་ནི། ཇི་ལྟར་གནས་པ་བཞིན་དུ་འཚོ་བས་འཚོ་བ་རྣམ་པར་དག་པའོ། །
ཚུལ་འཆོས་མེད་པ་ཡང་དག་པའི་འཚོ་བ། ཁ་གསག་མེད་པ་དང་། སོགས་ཁོང་ནས་ཐོབ་ཀྱིས་འཇལ་བ་དང་། གཞོག་སློངས། རྙེད་པས་རྙེད་པ་འཚོལ་བ་མེད་པ་ནི་ཡང་དག་པའི་འཚོ་བའོ། ། གང་འཚོ། འཕགས་པ་ལྟ་བུར་འདུལ་བ་ནི། ཡང་དག་པའི་འཚོ་རྒྱུས་སོ། ། བདག་གི་རྙེད་པ་ཁ་ན་མ་ཐོ་བ་མེད་པའོ། ། འདི་ནི་ཞེས་པ་གོང་དུ་བསྟན་པ་རྣམས་སོ། །
འཚོ་བ་ནི་ངོ་བོའོ། ། ཡང་དག་པའི་རྩོལ་བ་ནི་ཉོན་མོངས་པའི་སྒྲིབ་པ་རྣམ་པར་སྦྱོང་བའི་ཡན་ལག་གོ ། གང་ཞིག་བརྫུན་དང་ཞེས་པས་ནི་རྫུན་བསྟན་པར་མི་འདོད་པ་ཡང་དག་པའི་རྩོལ་བ་སྟེ། འཕགས་པས་མ་གནང་བ་ལ་སོགས་པ་ལྔ་ཡང་འགྲེའོ། ། འཕགས་པའི་ལམ་གྱིས་བདེན་པར་འཇུག་པ་ནི་ཡང་དག་པའི་རྩོལ་བའོ། ། མྱང་ངན་ལས་འདས་པར་འགྲོ་བ་ནི་ཡང་དག་པའི་རྩོལ་བའོ། ། མཐོ་རིས་ཀྱི་སོ་སོའི་གནས་སུ་བསྐྱེད་པར་བྱེད་པ་ནི་ཡང་དག་པའི་རྩོལ་བའོ། ། ཡང་དག་པའི་དྲན་པ་ནི་ཉེ་བའི་ཉོན་མོངས་པའི་སྒྲིབ་པ་མེད་པའི་ཡན་ལག་སྟེ། ཞི་གནས་ལ་སོགས་པའི་མཚན་མ་མ་བརྗེད་པས་བྱིང་རྒོད་ལ་སོགས་པའི་ཉེ་བའི་ཉོན་མོངས་པ་མི་འབྱུང་ངོ་། ། གང་ལ་ནི་དམིགས་པའི་ཡུལ་གང་ལའོ། །
ཉེ་བར་གནས་པ་ནི་དྲན་པའོ། ། ལུས་དྲང་པོ་ཟེར་ཡང་ལུས་སེམས་དྲང་པོ་སྟེ། ལུས་སེམས་འཁྱོག་པོ་མ་ཡིན་པའོ། ། འཁོར་བའི་སྐྱོན་སྣ་ཚོགས་པ་དབང་དུ་བྱེད་པ་ནི། འཁོར་བའི་སྐྱོན་སྣ་ཚོགས་དེ་ཉིད་སྤོང་བའོ། ། མྱ་ངན་ལས་འདས་པའི་གནས་ནི་གོ་འཕང་ངོ་། ། ཐར་པ་ནི་འཁོར་བ་ལས་སོ། ། ཡང་དག་གནས་ནི་མི་གནས་པའི་མྱ་ངན་ལས་འདས་པའི་གནས་སོ། ། འདི་གོང་མ་རྣམས་སུ་ཏིང་ངེ་འཛིན་ནི་བསམ་གཏན་གྱི་ཡོན་ཏན་ཁྱད་པར་ཅན་ལ་སྒྲིབ་པ་སྦྱོང་བའི་ཡན་ལག་སྟེ། དེས་མངོན་པར་ཤེས་པ་ལ་སོགས་པའི་ཡོན་ཏན་འགྲུབ་པའི་ཕྱིར་རོ། །
སེམས་ཅན་ཐམས་ཅད་ནི་ཁམས་གསུམ་གྱིའོ། ། རྣམ་པར་ཐར་ཞེས་བྱ་བ་ནི་ཁམས་གསུམ་ལས་སོ། ། མྱ་ངན་ལས་འདས་པ་གནན་པ་ནི། ཉན་ཐོས་ནི་མྱང་འདས་མནན་པ་སྟེ། སེམས་ཅན་གྱི་དོན་བྱས་པས་སོ། ། འདི་ནི་གོང་མ་རྣམས་སོ། ། བསྒོམ་པ་ནི་བྱང་ཆུབ་གྱི་ཡན་ལག་བཞིན་ནོ། ། འདི་ལྟ་སྟེ་ཡང་དག་པའི་ལྟ་བ་དབེན་པ་ལ་གནས་པ་ཞེས་བྱ་བ་ལ་སོགས་པ་རྒྱ་ཆེར་འབྱུང་ངོ་། ། གྲོགས་ནི་དེ་དང་མཚུངས་པར་ལྡན་པའི་སེམས་དང་སེམས་ལས་བྱུང་བའོ། ། འབྲས་བུ་ནི་ཡོངས་སུ་གཅོད་པ་དང་།
གཞན་ནི་གོ་བར་བྱེད་པ་དང་། ཉོན་མོངས་པའི་སྒྲིབ་པ་དག་པའོ། ། ཉེ་བའི་ཉོན་མོངས་པའི་སྒྲིབ་པ་དག་པ་དང་། ཡོན་ཏན་ཁྱད་པར་ཅན་ལ་སྒྲིབ་པ་དག་པའོ། ། དེ་ནི་ཕ་རོལ་ཏུ་ཕྱིན་པའི་ཐེག་པའི་སྤྱི་དོན་དུ་བཤད་པའོ།། །། བྱུང་ཆུབ་ཀྱི་ཕྱོགས་ཀྱི་ཆོས་རྣམས་ལ། སུམ་ཅུ་རྩ་བདུན་པོ་དེ་ཉིད་བསྐྱེད་པའི་རིམ་པ་དང་སྤྱི་དོན་དུ་བཤད་ན། ཧེ་རུ་ཀ་ལ་སོགས་པ་ལྷ་སུམ་ཅུ་རྩ་བདུན་གྱི་བདག་ཉིད་ཅན་ཡིན་ལ། དེའི་དགོས་པ་ནི་གསུམ་སྟེ། ལྷ་ཁ་མིག་རྣ་བ་ཅན་དུ་ཞེན་པ་སྤོང་བ་དང་།
བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་པོ་ལྷ་སོ་བདུན་དུ་ཤེས་པ་ནི་ལམ་ཤེས་པ་ཡིན་ལ། ལམ་ཤེས་པས་རྣམ་པ་ཐམས་ཅད་མཁྱེན་པ་འབྱུང་བའི་དགོས་པ་དང་། ལམ་ལ་ཐེ་ཚོམ་ཐམས་ཅད་སྤོང་བའི་དགོས་པ་དང་། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ལོག་པ་གཅིག་གོ་སྙམ་པའི་ཐེ་ཚོམ་སྤོང་བའོ། ། རྫོགས་རིམ་དང་སྤྱིའི་ནི་ལྷ་སོ་བདུན་རྩ་སོ་བདུན་དུ་བཤད་པའོ། ། དེ་ཉིད་ཀྱི་ཕྱིར་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ནོ། ། ཚོགས་ལམ། སྦྱོར་ལམ། མཐོང་ལམ། བསྒོམ་ལམ་ས་བཅུ་སངས་རྒྱས་ཀྱི་ས་གཉིས་སྟེ་ས་བཅུ་གཉིས་སུ་བཤད་པ་དེ་ཉིད་གང་སྦས་དོན་དུ་བཤད་པ་ནི་ཡང་དག་པའི་བཤད་བྱའོ། །
དེ་ཉིད་ཡང་དག་བཤད་པ་ནི། ཞེས་པ་སྦས་དོན་དུའོ། ། དགའ་བ་ལ་སོགས་པ་རྣམས་ཏེ། ཞེས་པ་ལ་སོགས་པ་ནི། སྤྱི་བོ་དང་སྤྱི་གཙུག་ལ་སོགས་པ་ལུས་ཀྱི་ཆ་ཤས་ན་གནས་པའི་ལྷ་སུམ་ཅུ་རྩ་བདུན་པོ་ས་དང་པོ་ལ་སོགས་ས་བཅུར་རྣམ་པར་དག་པའི་བདག་ཉིད་ཅན་གྱི་གནས་བཅུ་ཡིན་ལ། དེ་ཉིད་སངས་རྒྱས་ཏེ། བདུད་རྩི་དྭངས་མ་དང་། བྱང་ཆུབ་སེམས་དཔའ་སྟེ། དབང་པོ་དྲུག་གི་དྭངས་མ་ལ་སོགས་པ་ནི་ལྷུན་གྱིས་གྲུབ་པའི་སངས་རྒྱས་ཉིད་འབབ་པའི་དོན་ནོ། ། དགའ་བ་ལ་སོགས་པ་རྣམས་ཏེ།
ཞེས་པ་ནི་བྱང་ཆུབ་སེམས་དཔའི་ས་བཅུ་དཔེ་མེད་པ་དང་། ཡེ་ཤེས་ཆེན་པོ་གཉིས་དང་ལྡན་པ་གཉིས་སྟེ་ས་བཅུ་གཉིས་ཀྱི་སངས་རྒྱས་དང་བོ་དྷཱའི་སའོ། ། དབང་པོ་ལ་སོགས་པ་རང་བཞིན་གྱིས་ནི། དབང་པོ་དྲུག་གི་དྭངས་མ་དང་། བྱང་ཆུབ་སེམས་དཔའ་རྣམས་ནི་སའི་སྙིང་པོ་ལ་སོགས་པ་དྲུག་གོ ། ཕུང་པོ་ལ་སོགས་ཁྱད་པར་གྱིས་ཞེས་པ་སྦྱང་གཞི་ཕུང་པོ་ལྔའི་དྭངས་མའོ། ། སངས་རྒྱས་ཐམས་ཅད་ཀྱི་གནས་ནི་སྦྱོང་བྱེད་རྣམ་སྣང་ལ་སོགས་པ་ལྔའོ། ། སངས་རྒྱས་ནི་ལམ་དུ་བྱས་ཙམ་ན་སངས་རྒྱས་ལྔ། ལམ་དུ་མ་བྱས་ཙམ་ན་བདུད་རྩིའི་དྭངས་མའོ། ། བྱང་ཆུབ་སེམས་དཔའ་ནི་དབང་པོ་དྲུག་གི་དྭངས་མའོ། །
སངས་རྒྱས་ཉིད་ནི་མཆོག་ཏུ་འབབ། ། ཅེས་པ་ནི་རིགས་ལྔའི་སངས་རྒྱས་སོ། ། བྱང་སེམས་སུམ་ཅུ་རྩ་གཉིས་ཀྱིས། ། གང་ཚེ་འདིར་ནི་གང་གྱུར་པ། ། ཞེས་པ་ནི་སུམ་ཅུ་རྩ་བདུན་ནས་སྙིང་ཁའི་རྩ་བོར་བའི་གཙོ་མོ་སུམ་ཅུ་རྩ་གཉིས། བྱང་ཆུབ་སེམས་ཀྱི་ཆ་ཤས་སུམ་ཅུ་རྩ་གཉིས་ཀྱིས་གང་བ་བུ་ཙའི་དབང་པོ་དྲུག་དང་། ཕུང་པོ་ལྔ་དང་། འབྱུང་བ་བཞི་ལ་སོགས་པའི་བདག་ཉིད་ཅན་གྱི་རང་བཞིན་བསྐྱེད་དོ། ། དེ་ཡང་ལྷུན་གྲུབ་སངས་རྒྱས་མཆོད་པའོ། ། དེའི་དེ་མ་ཐག་ཅེས་པ་སུམ་ཅུ་རྩ་གཉིས་པོས་གང་མ་ཐག་ཏུ་འབྱུང་བའོ། །
དེས་ན་རང་ལུས་ཉིད་ལ་སངས་རྒྱས་གནས་ནི་རང་གི་ལུས་ཀྱི་རྩ་སོ་གཉིས་ཞུ་བས་གང་བས་རང་བཞིན་ལྷུན་གྲུབ་ལ་སངས་རྒྱས་སམ། རྣམ་སྣང་ལ་སོགས་སངས་རྒྱས་གནས་ཀྱི། ལུས་ལས་གཞན་དུ་ནི་མི་གནས་ཞེས་བྱ་བའི་དོན་ཏོ། ། ལུས་ལས་གཞན་དུ་སངས་རྒྱས་ཉིད་ནི་ལུས་ལས་གཞན་དུ་སངས་རྒྱས་འཚོལ་བའོ། ། མི་ཤེས་པས་བསྒྲིབ་པ་ནི་ཤེས་བྱའི་སྒྲིབ་པས་བསྒྲིབས་ན་གཞན་དུ་ཚོལ་གྱི་དངོས་སུ་བཙལ་དུ་མེད་དོ། ། ཡེ་ཤེས་ཆེན་པོ་ཞེས་པ་ནས། ལེའུ་གཉིས་པ་རྫོགས་པའི་བར་གྱིས་རྡོ་རྗེའི་རིགས་ཀྱི་ལེའུ་དང་ཆ་མཐུན་པར་བསྟན་ཏེ། དེ་ཡང་། ཡེ་ཤེས་ཆེན་པོར་རང་ལུས་གནས། ། ཞེས་བྱ་བ་ལ་སོགས་པ་ཚིགས་སུ་བཅད་པ་གཅིག་གིས་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་བསྟན་ཏེ།
དེ་ཡང་ལྷན་ཅིག་སྐྱེས་པ་ནི་རྣམ་པ་གཉིས་སྟེ། རང་བཞིན་གྱིས་ལྷན་ཅིག་སྐྱེས་པ་དང་། དེ་ལ་ཞུ་བའི་ཐིག་ལེ་གནས། དེ་ལ་བརྟེན་པའི་ལྷན་ཅིག་སྐྱེས་པས་ལྷན་ཅིག་སྐྱེས་པའོ། ། དེ་ལ་རང་བཞིན་གྱི་ལྷན་ཅིག་སྐྱེས་པ་ནི། སེམས་ཅན་ཐམས་ཅད་ལ་གཉིས་སུ་མེད་པའི་ཡེ་ཤེས་ཆེན་པོ་རང་གི་ངང་གིས་གནས་པ་སྟེ། དེའི་དབང་དུ་བྱས་ནས་ཡེ་ཤེས་ཆེན་པོ་ནི་རང་བཞིན་ལྷན་ཅིག་སྐྱེ་བའི་དེ་ཁོ་ན་ཉིད་དོ། ། ལུས་ལ་གནས་ཞེས་པ་ནི་ལུས་ལ་ངོ་བོ་ཉིད་ཀྱིས་གནས་པའོ། ། རྟོག་པ་ཐམས་ཅད་ཡང་དག་སྤང་། ། ཞེས་པ་ནི་དངོས་པོ་ཀུན་ལ་ཁྱབ་པའོ་ཞེས་པས་བསྟན་པ་དང་གཡོ་བ་ཐམས་ཅད་ལའོ། །
དེ་ནི་ལུས་ལ་གནས་ཀྱང་ལུས་ཀྱིས་བསྐྱེད་པ་ལྟ་བུ་མ་ཡིན་ཏེ། ངོ་བོ་ཉིད་ཀྱིས་གནས་པའོ་སྙམ་དུ་བསམ་པའོ། ། ལྷན་ཅིག་སྐྱེས་པ་ནི་ལྷན་ཅིག་སྐྱེས་པའི་དབང་དུ་བྱས་ནས་ཡེ་ཤེས་ཆེན་པོ་རང་ལུས་ཞེས་པའི་ལུས་ལ་རྩའི་འཁོར་ལོ་གནས་པ་དེ་ལ་ལྷན་ཅིག་སྐྱེས་པ་གནས་སོ། ། ལྷག་མ་ནི་གོང་མའི་བཤད་པ་བཞིན་ནོ། ། དེས་གཞིའི་གནས་ལུགས་བསྟན་ནོ། ། རྡོ་རྗེ་སྙིང་པོས་གསོལ་པ། ཞེས་པ་ནས་བདུད་བྲལ་མའོ། ། ཞེས་པའི་བར་གྱིས་ལྷན་ཅིག་སྐྱེས་པས་ལྷན་ཅིག་སྐྱེས་པའི་རྟེན་རྩའི་འཁོར་ལོའི་རབ་ཏུ་བྱེད་པ་བསྟན་ཏོ། ། བཅོམ་ལྡན་འདས་ཞེས་པ་ལ་སོགས་པ་ནི་རྩ་དེ་རྣམས་ཀྱིས་དོན་དམ་པའི་ལས་ཀྱི་དབང་དུ་བྱས་པའི་སྤྱིའི་མཚན་ཉིད་བསྟན་ཏེ། རྡོ་རྗེའི་ལུས་ནི་དགྱེས་པའི་རྡོ་རྗེར་བསྐྱེད་པའི་ལུས་སོ། །
རྩ་དུ་ལགས་ནི་རྩའི་རབ་ཏུ་བྱེད་པ་དུ་ལགས་སོ། ། དེ་ནི་ཞུས་པའོ། ། བཅོམ་ལྡན་འདས་ཀྱིས་ནི་ལན་ནོ། ། འཁོར་ལོ་བཞིའི་རབ་ཏུ་བྱེད་པ་སོགས་ཀྱིས་ནི། རྩ་གཉིས་སུ་བྱེད་པའི་རྒྱུ་མཚན་སྟོན་ནོ། ། ཉི་ཤུ་ལྷག་ནི་བརྒྱ་ལས་ཀྱང་ཉི་ཤུ་ལྷག་པའོ། ། བྱང་ཆུབ་སེམས་ཀྱི་རང་བཞིན་གྱིས་ནི་རྩ་སུམ་ཅུ་རྩ་གཉིས་ནས་བྱང་ཆུབ་ཀྱི་སེམས་སུམ་ཅུ་རྩ་གཉིས་འབབ་པའི་རང་བཞིན་གྱི་མཆོག་ཡིན་ནོ། ། ཅིའི་ཕྱིར་མཆོག་ཡིན་ཞེ་ན། གསུངས་པ་འདི་ལྟ་སྟེ། ཞེས་པ་ནི་རྩ་རྒྱུད་ནས་གསུངས་པའོ། །
མི་ཕྱེད་མ་ཞེས་པ་ནས། དབང་མའི་བར་གྱིས་བདེ་ཆེན་གྱི་རྩ་བརྒྱད་བསྟན་ཏོ། ། སྐྱོན་མ་ཞེས་པ་ནས་རོ་མའི་བར་གྱིས་ལོངས་སྤྱོད་ཀྱི་རྩ་བརྒྱད་བསྟན་ཏོ། ། འབབ་མ་ཞེས་པ་ནས། སྡུ་གུ་མའི་བར་གྱིས་ཆོས་ཀྱི་འཁོར་ལོའི་རྩ་བརྒྱད་བསྟན་ཏོ། ། གྲུབ་མ་ཞེས་པ་ནས། བདུད་བྲལ་མའོ་ཞེས་པའི་བར་གྱིས་སྤྲུལ་པའི་འཁོར་ལོའི་རྩ་བརྒྱད་བསྟན་ཏོ། ། རྩ་འདི་དག་ཇི་ལྟ་བུ་ལགས་ནི་མངོན་རྟོགས་དྲིས་པའོ། ། སྲིད་གསུམ་ཡོངས་གྱུར་ནི་རྩ་དེ་རྣམས་དབྱིབས་སུ་བཤད་ན། འདོད་པ་ལ་སོགས་པ་ཁམས་གསུམ་མམ་ལུས་ངག་ཡིད་གསུམ་དུ་ཞེན་པའོ། །
ནང་སྦས་དོན་དུ་བཤད་ན་ཞུ་བ་དང་། བདེ་བ་དང་། མི་རྟོགས་པ་གསུམ་གྱི་རྩ་དེ་གང་བར་གྱུར་ཏེ། དེའི་དབང་གིས་གཟུང་བ་དང་། འཛིན་པ་ཐམས་ཅད་སྤངས་པའོ། ། ལམ་དུ་མ་བྱས་ན་འཁོར་བའོ་གསུང་། རྣམ་པར་འགྲེལ་ཞེས་པ་ནི། རྒྱུད་འདིའི་དོན་སྤྱིའི་དང་། སྦས་པའི་དོན་དུ་བཤད་པའོ། ། ལེའུ་གཉིས་པའི་བཤད་པའོ།། །།
དེ་ནས་ཞེས་པ་ནས་ལེའུ་གསུམ་པ་རྫོགས་པའི་བར་གྱིས་ཐབས་ཀྱི་རྒྱུད་ཞར་ལ་བསྟན་ནོ། ། འབྲས་བུའི་རྒྱུད་ལ་ཡང་། དེ་ནས་ཞེས་པ་ནས་བཤད་དུ་གསོལ་གྱི་བར་གྱིས་ཞུས་པའོ། ། ལན་ཡང་དེ་ནས་ཞེས་པ་ནས། རྟག་ཏུ་བཞུགས་པའི་བར་གྱིས་བཞུགས་པའི་གནས་བསྟན་ནོ། ། སངས་རྒྱས་ཀུན་དངོས་ནས། རིགས་རྣམས་ཡིན་གྱི་བར་གྱིས་ངོ་བོ་ཉིད་མཛད་པ་དང་བཅས་པ་བསྟན་ཏོ། ། དེ་ནས་ཞེས་པ་ནས། ཆོས་ངག་འབྱུང་གི་བར་གྱིས་ཐུན་མོང་མ་ཡིན་པའི་འབྲས་བུའི་རྒྱུད་བསྟན་ནོ། ། དེ་ནས་ཞེས་པ་ནས་བཤད་དུ་གསོལ། །
ཞེས་པའི་བར་གྱིས་གདན་བཞིའི་གཞན་གྱི་གདན་གྱི་རབ་ཏུ་བྱེད་པ་པོའི་རིམ་པར་ཕྱེ་བ་གསུམ་པ་དང་ཆ་མཐུན་པར་སྟོན་པས་ཐབས་ཀྱི་རྒྱུད་ཀྱི་དེ་ཁོ་ན་ཉིད་ཞུས་པའོ། ། བཅོམ་ལྡན་འདས་ཞེས་པ་ནས། རྙེད་པར་འགྱུར་གྱི་བར་གྱིས་དེའི་ལན་བསྟན་ནོ། ། དེས་ནི་བསྡུས་པའི་དོན་བསྟན་པའོ། ། དེ་ནས་ནི་མཆོག་གི་དངོས་གྲུབ་ཀྱི་རྒྱུ་སེམས་བསྐྱེད་པ་དང་། བྱང་ཆུབ་ལམ་བསྟན་འཇུག་པའི་རྗེས་ལའོ། ། བཅོམ་ལྡན་འདས་ནི་དྲུག་པ་རྡོ་རྗེ་འཆང་ངོ་། དེ་བཞིན་གཤེགས་པའི་འཁོར་དུ་རྟོགས་པ་ཏ་ཐཱ་ལྔའོ། ། ཐམས་ཅད་ནི་ཏ་ཐཱ་གཞན་ཡང་ངོ་། མཆོད་པ་ནི་གསུམ་མམ་བརྒྱད་དོ། །
ཕྱག་འཚལ་བ་ནི་མཆོད་པ་དང་སྔོན་དུ་འགྲོ་བའི་ལུས་ངག་ཡིད་གསུམ་གྱིའོ། ། འདི་སྐད་གསོལ་ནི་ཞུ་ཚིག་འོག་ནས་འབྱུང་བའོ། ། གསང་བ་ནི་ཐོབ་པར་བྱ་བའི་འབྲས་བུའི་རྒྱུད་ས་བཅུ་གསུམ་པའི་ཡེ་ཤེས་སོ། ། ཡང་ན་འདུས་པ་ལ་སོགས་པ་ལ་གསང་བས་སྟེ། འདུས་པ་ལ་སོགས་པ་མན་ཆད་ས་བཅུ་གཉིས་པ་ལས་མི་ཐོབ་སྐད། ཡེ་ཤེས་ནི་ཇི་ལྟ་བ་མཁྱེན་པའི་ས་བཅུ་གསུམ་པའོ། ། བླ་ན་མེད་ནི་དེའི་གོང་ན་འབྲས་བུ་གཞན་མེད་པས་ས་བཅུ་གསུམ་པའོ། ། སྙིང་པོ་ཐམས་ཅད་ནི་རང་བྱུང་ངམ་ལྷན་ཅིག་སྐྱེས་པ། ས་བཅུ་གསུམ་པ་དེ་ཆོས་ཀྱི་སྙིང་པོ་ཡིན་པས་ཏེ། ཞོའི་སྙིང་པོ་མར་ཡིན་པ་དང་འདྲའོ། །
བཅོམ་ལྡན་འདས་ཞེས་བོས་ནས། ས་བཅུ་གསུམ་པོ་དེ་མངོན་དུ་བྱེད་པའི་ཐབས་བསྟན་དུ་གསོལ། ཞེས་ཞུས་པའོ། ། དེ་ནས་ཞེས་པ་ནི་ས་བཅུ་གསུམ་པ་འབྲས་བུའི་རྒྱུད་བཤད་པར་ཞུས་པའི་རྗེས་ལའོ། ། བཅོམ་ལྡན་ནི་དྲུག་པ་རྡོ་རྗེ་འཛིན་ནོ། ། དེ་བཞིན་གཤེགས་པ་ནི་འཁོར་དུ་རྟོགས་པའི་རྣམ་སྣང་ལ་སོགས་པ་ལྔའོ། ། གསོལ་བ་བཏབ་པས་འབྲས་བུའི་རྒྱུད་ཤོད་ཅིག་པར་གསོལ་བ་བཏབ་པར་མཁྱེན་ནས་སོ། ། སུས་བཏབ་ན་འཁོར་གྱིས་ཏ་ཐཱས་སོ། ། རྒྱུད་ཐམས་ཅད་ནི་དོན་གྱི་རྒྱུ་རྒྱུད་དང་། ཐབས་དང་འབྲས་བུའི་རྒྱུད་དོ། །
སྙིང་པོ་ནི་ཆོས་ཀྱི་སྙིང་པོ་ཡིན་པས་འབྲས་བུའི་རྒྱུད་དོ། ། ཡེ་ཤེས་ནི་ས་བཅུ་གསུམ་པའོ། ། མར་མེ་ནི་ས་བཅུ་གསུམ་པའི་ཡེ་ཤེས་སྟེ་རང་རིག་པའོ། ། རྡོ་རྗེ་ནི་ས་བཅུ་གསུམ་པའི་ཡེ་ཤེས་མཚན་མ་དང་རྣམ་པར་རྟོག་པས་མི་ཕྱེད་པའོ། ། ཏིང་ངེ་འཛིན་ནི་དེ་ལྟ་བུའི་ཏིང་ངེ་འཛིན་ནི། མངོན་དུ་བྱེད་པའི་ཏིང་ངེ་འཛིན་ནོ། ། རྒྱུད་ཐམས་ཅད་ཀྱི་དོན་གྱི་རྒྱུད་གསུམ་པའམ། འདུས་པ་ལ་སོགས་པའོ། ། གསང་བ་ནི་ནང་དུ་མའི་རྒྱུད་ཀྱི་འབྲས་བུ་ས་བཅུ་གསུམ་པ་སྟོན་ཏོ། ། བཞུགས་པའི་གནས་ལ་བཤད་པའི་ཚུལ་རྣམ་པར་སྦྱར་ན།
རང་བྱིན་གྱིས་རླབས་པའི་རིམ་པ་ལྟར་བཤད་པ་ནི། གསང་བ་ནི་སྤྲུལ་པའི་འཁོར་ལོའོ། ། མཆོག་ནི་ཆོས་ཀྱི་འཁོར་ལོའོ། ། དགྱེས་པ་ནི་ལོངས་སྤྱོད་ཀྱི་འཁོར་ལོའོ། ། ཐམས་ཅད་ནི་བདེ་བའི་འཁོར་ལོའོ། ། རྟག་ཏུ་བཞུགས་ཞེས་པ་ནི་དེར་མངོན་དུ་བྱས་པ་ཙན་ཌ་ལིའི་ཡེ་ཤེས་སོ། ། དཀྱིལ་འཁོར་འཁོར་ལོའི་ཐབས་དབང་ལྟར་བཤད་ན། གསང་བ་ལ་སོགས་པ་བཞི་ནི་དགའ་བ་བཞིའམ། བྱང་ཆུབ་ཀྱི་སེམས་འབྱུང་བ་བཞི་རྟག་ཏུ་བཞུགས་པ་བདེ་བ་ནམ་མཁའ་དང་ལྔའོ། ། ཡང་ན་གསང་བ་ནི་དྲི་ཆེན།
མཆོག་ནི་དྲི་ཆུའོ། ། དགྱེས་པ་ནི་ཤུ་ཀྲོ། ཐམས་ཅད་ཉིད་ནི་རཀྟའོ། ། རྟག་ཏུ་བཞུགས་པ་ནི་ཤ་ཆེན་སྟེ། བསྡུས་པའི་དོན་གྱིས་མན་ངག་གི་བཤད་པའོ། ། ཡན་ལག་གི་དོན་གྱིས་མཐར་ཐུག་ཏུ་བཤད་པ་ནི་ཡེ་ཤེས་ལྔ་དང་སྦྱོར་རོ། ། བཞུགས་པ་པོ་མཛད་པ་དང་བཅས་པའི་ཚིག་དོན་ཡང་རྒྱུད་ཕྱི་མ་ཉིད་ན་གསལ་བས་འདིར་མ་བཤད་དོ། ། སངས་རྒྱས་ཀུན་དངོས་ནི། རྡོ་རྗེ་འཆང་དེ་ཉིད་གཏི་མུག་ཅན་འདུལ་བའི་དོན་དུ་རྣམ་སྣང་ངོ་། ། ཞེ་སྡང་ཅན་འདུལ་བའི་དོན་དུ་མི་བསྐྱོད་པར་སྤྲུལ།
སེར་སྣ་ཅན་འདུལ་བའི་དོན་དུ་རིན་འབྱུང་དུ་སྤྲུལ། འདོད་ཆགས་ཅན་འདུལ་བའི་དོན་དུ་སྣང་མཐའ། ཕྲག་དོག་ཅན་འདུལ་བའི་དོན་དོན་གྲུབ་ཏུ་རྡོ་རྗེ་འཛིན་པ་ཉིད་སྤྲུལ་པས་སངས་རྒྱས་ཀུན་དངོས་སོ། ། སེམས་དཔའ་ནི་རྡོ་རྗེ་སེམས་དཔའ་དེ་ཉིད་སེམས་ཅན་གྱི་དོན་ལ་སེམས་དཔའོ། ། བདེ་བ་མཆོག་ནི་ཟག་བཅས་ཀྱི་བདེ་བ་ལས་ཟག་མེད་ཀྱི་བདེ་བ་མཆོག་གོ ། འདི་ནི་དྲུག་པའོ། ། བཅོམ་པ་ནི་བདུད་བཞིའོ། ། ལྡན་པ་ནི་བདེ་བ་དང་ལྡན་པའོ། ། བཅོམ་ལྡན་འདས་ནི་ཐབས་དང་ཤེས་རབ་གཉིས་མེད་རྒྱུ་ཐ་དད་པ་གཉིས་དུས་གཅིག་ཏུ་སངས་རྒྱས་པར་བཞེད་སྐད་དོ། ། རྣལ་འབྱོར་ནི་དམིགས་པ་མེད་པའི་ཐབས་དང་ཤེས་རབ་ཟུང་དུ་འཇུག་པའོ། །
བརྟན་པ་ནི་ས་བཅུ་གསུམ་པའི་ཡེ་ཤེས་དེ་རྟག་པས་མི་གཡོ་བའམ་ཞུ་བའོ། ། རྟག་པ་ནི་ཆོས་སྐུ་རང་རིག་ལས་མི་འགྱུར་བའི་བདེ་བའོ། ། ལོངས་སྐུ་ནི་གནས་རྟག་པའམ། སྤྲུལ་སྐུ་ནི་འཁོར་བ་མ་སྟོངས་ཀྱི་བར་དུ་རྟག་པའོ། ། མཆོག་ནི་ས་བཅུ་གསུམ་པའི་ཡེ་ཤེས་དེ་ཟག་མེད་ཀྱི་སྣང་བ་འདོད་ཡོན་ལྔའི་བདེ་བར་སྣང་བས་མཆོག་གོ ། ཡིད་བསྲུབས་ནི་ཐབས་དང་ཤེས་རབ་ཀྱི་ཞུ་བས་ཡིད་ཚིམ་པའོ། ། སོ་སོར་སྐྱེས་ནི་ས་བཅུ་གསུམ་པའི་ལྷན་ཅིག་སྐྱེས་པའི་ཡེ་ཤེས་དེའི་སྣང་བ་འདོད་ཡོན་གྱི་བདེ་བར་སྣང་བས་སྐྱེས་པའོ། ། རྟག་ཏུ་ནི་དུས་སོ། ། གནན་དཀའ་ནི་འབྲས་བུ་ས་བཅུ་གསུམ་པའི་དུས་སུ་ཡང་འདོད་ཡོན་གྱི་སྣང་བ་མི་སྤོང་བའོ། ། མཛད་པ་རྒྱས་པར་བཤད་པ་ནི།
སྣ་ཚོགས་ལས་ནི་རྡོ་རྗེ་འཆང་དེ་ཉིད་གཏི་མུག་ཅན་འདུལ་བར་བྱ་བའི་དོན་དུ་རྣམ་སྣང་དུ་སྤྲུལ་པའོ། ། གཞན་བཞི་པོ་འགྲེའོ། ། རྣལ་འབྱོར་ནི་ཐབས་དང་ཤེས་རབ་ཟུང་དུ་འཇུག་པའོ། ། སྣ་ཚོགས་ཆོ་ག་ནི་གདུལ་བྱ་ཞེ་སྡང་ཅན་མི་བསྐྱོད་པའི་དངོས་གྲུབ་བསྒྲུབ་ན་ཐོབ་པའོ། ། དེས་བཞི་པོ་འགྲེའོ། ། ཆོ་ག་ནི་རང་དང་གཞན་ལ་ཕན་པ་སྟོན་པས་དངོས་གྲུབ་སྒྲུབ་པའི་ཆོ་གའི་གོ་རིམ་མོ། ། སུས་འདུལ་ཞེ་ན། སངས་རྒྱས་ནི་རྣམ་སྣང་ངོ་། ། རྡོ་རྗེ་འཛིན་པ་ནི་མི་བསྐྱོད་པའོ། ། སོགས་སུ་བསྡུ་བ་ནི་རིན་ཆེན་འབྱུང་ལྡན་སོགས་གསུམ་མོ། །
སེམས་ཅན་རྣམས་ནི་གདུལ་བྱའོ། ། འདུལ་བར་མཛད་པ་ནི་མན་ངག་གིས་གཏི་མུག་ཆེ་བ་ལ་རྣམ་སྣང་གི་དངོས་གྲུབ་ལ་འགོད་པའི་ཐབས་དེའོ། ། ཞེ་སྡང་ཅན་ལ་མི་བསྐྱོད་པའི་དངོས་གྲུབ་ལ་འགོད་པའི་ཐབས་དེའོ། ། གཞན་གསུམ་པོ་འགྲེའོ། ། སངས་རྒྱས་ཀུན་སོགས་ནི། གོང་གི་སངས་རྒྱས་ཀུན་དངོས་ཞེས་པའི་རྒྱས་བཤད་དེ། སངས་རྒྱས་ནི་རྡོ་རྗེ་འཛིན་ནོ། ། སོགས་ནི་རྣམ་སྣང་སོགས་ལྔ་བསྡུས་ཏེ། ལྔ་པོ་དེ་ཡང་རྡོ་རྗེ་འཛིན་གྱི་རྣམ་འཕྲུལ་ལོ། ། བསྟན་དང་གཡོ་བ་ཞེས་པ་ནི་དེར་མ་ཟད་རྟེན་པ་སྣོད།
གཡོ་བ་བཅུད་རྡོ་རྗེ་འཛིན་གྱི་རྣམ་འཕྲུལ་གྱིས་ཁྱབ་བོ། ། རྟེན་པའི་རྒྱས་བཤད་ནི། ཐམས་ཅད་དངོས་ནི་སྣོད་ཀྱི་འཇིག་རྟེན་མ་ལུས་པའོ། ། གཡོ་བའི་རྒྱས་བཤད་ནི་སྲིད་པ་ཞེས་པ་སྟེ་བཅུད་མ་ལུས་པའོ། ། འདི་ཞེས་པ་ནི་དྲུག་པ་ཉིད་ཀྱི་སྣང་བ་བཅུད་ཀྱི་ཡེ་ཤེས་སུ་སྣང་བའོ། ། གོང་ནས་བཅོམ་ལྡན་རྣལ་འབྱོར་ཞེས་པའི་རྒྱས་བཤད་ནི། སངས་རྒྱས་ཀུན་ནི་རྣམ་སྣང་སོགས་ལྔའོ། ། མཉམ་སྦྱོར་ནི་རྣམ་སྣང་ལ་སོགས་པའི་སངས་རྒྱས་རྣལ་འབྱོར་ལྔས་ཕྱག་རྒྱ་མ་སྤྱན་མ་ལ་སོགས་པ་ལྔར་བསྐྱེད་ནས་རྣལ་འབྱོར་པ་ལས་བྱུང་བ་ཟག་མེད་ཀྱི་བདེ་བ་རྟོགས་པ་སྡོམ་པའོ། ། སྦྱོར་བ་དེ་གང་ཞེ་ན། མཁའ་འགྲོ་མ་སོགས་ཏེ།
མཁའ་འགྲོ་མ་ནི་ནམ་མཁའ་ལ་རྫུ་འཕྲུལ་གྱིས་འགྲོ་བ་སྟེ་སྤྱན་སོགས་ལྔའོ། ། དྲ་བ་ནི་པཉྩ་ར་བྱས་ནས་དྲ་བ་དང་ཚོགས་ལ་འགྲོ་བས་འདིར་མཁའ་འགྲོ་མའི་ཚོགས་སོ། ། སྡོམས་ནི་སྙོམ་པར་ཞུགས་པ་ལས་བྱུང་བའི་ཟག་མེད་ཀྱི་བདེ་བ་རྟོགས་པ་ཟག་མེད་དོ། ། འདི་ནི་ཞེས་པ་ནི་རྣམ་སྣང་ལ་སོགས་པའི་རྣལ་འབྱོར་གྱིས་སྤྱན་ལ་སོགས་པར་བསྐྱེད་ནས་སྙོམ་འཇུག་འདི་ནིའོ། ། སྒྱུ་མ་ནི་སྒྱུ་མ་མཁན་གྱིས་རྡེའུ་དང་ཤིང་ལ་རྟ་གླང་དུ་བསྒྱུར་ཡང་སྣང་ལ་རང་བཞིན་མེད་པའོ། ། ཐམས་ཅད་ལས་ནི་སྣ་ཚོགས་མཆོག་ནི། ཐམས་ཅད་ལས་ནི་སྤྱན་ལ་སོགས་པའོ། ། སྣ་ཚོགས་མཆོག་ནི་སྤྱན་ལ་སོགས་པ་ལྔ་པོ་གང་ལ་ཅི་འདུལ་དུ་སྤྲུལ་པའོ། ། གང་གིས་འདུལ་ཞེ་ན། སངས་རྒྱས་ལ་སོགས་པས་འདུལ་བའི་ཕྱིར་ནི་རྣམ་སྣང་ལ་སོགས་པ་ལྔས་འདུལ་བའི་ཕྱིར་རིགས་ལྔ་དང་ཡུམ་ལྔར་འགྱུར་རོ། །
དངོས་གྲུབ་སེམས་ཅན་ཀུན་དོན་མཆོག་ནི། སེམས་ཅན་གྱི་འདོད་པས་མཆོག་ཏུ་གྱུར་པས་ཕྱག་རྒྱ་ཆེན་པོ་སྟེར་བའོ། ། ཚུལ་ཇི་ལྟར་སྟེར་ཞེ་ན། རང་གི་ངོ་བོ་ནི་ཚོགས་བརྒྱད་དོ། ། ཡོངས་སུ་བསྒྱུར་ནི་ཚོགས་བརྒྱར་གནས་གྱུར་པའི་ཡེ་ཤེས་ལྔའོ། ། གང་ལ་བརྟེན་ནས་སྟེར་ཞེ་ན། བུད་མེད་ཀུན་གྱི་ཡུམ་ལྔའོ། ། སྒྱུ་མ་ནི་ལས་རྒྱ་ལ་བརྟེན་ནས་སྟེར་ཏེ་སྣང་ལ་རང་བཞིན་མེད་པའི་ཕྱག་རྒྱའོ། ། སྣ་ཚོགས་སྒྱུ་མ་ནི་རིགས་ལྔ་དང་སྤྱན་ལ་སོགས་པ་ལྔའོ། ། གསུང་དེའི་ཁ་དོག་དང་དབྱིབས་དང་བཞུགས་ཚུལ་སྣ་ཚོགས་པས་སོ། །
ཕྱག་རྒྱ་འདིའི་མིང་ནི་མཁའ་གྲོ་མ་ཞེས་བྱ་སྟེ། ནམ་མཁའ་ལ་རྫུ་འཕྲུལ་གྱིས་འགྲོ་བས་སོ། ། ཀླ་ཀློའི་སྐད་ནི་ཕྱག་རྒྱ་རྟོགས་པར་དཀའ་བས་སོ། ། ཌཻ་བཻ་ཧ་ཡ་སར་འགྲོ་བ་སྐད་ཀྱི་དབྱིངས་ནི་མཁའ་འགྲོ་མའི་དབྱིངས་ཀྱི་སྐད་ཀྱིས་དབྱིངས་སོ། ། ནམ་མཁའ་ཀུན་ཏུ་སྤྱོད་པ་ནི་རྫུ་འཕྲུལ་གྱིས་སོ། ། མཁའ་འགྲོ་མ་ཞེས་རབ་ཏུ་གྲགས་ནི་མཁའ་ལ་རྫུ་འཕྲུལ་གྱིས་འགྲོ་བར་གྲགས་སོ། ། ཀུན་ལ་ནི་ཀུན་ཏུ་སྟེ་ཕྱོགས་བཅུའོ། ། སྣ་ཚོགས་ནི་རིགས་ལྔའོ། ། ཕྱག་རྒྱ་ནི་སྤྱན་ལ་སོགས་པ་ལྔ་ལ་བརྟེན་ནས་གདུལ་བྱའི་རྟོགས་པ་སྡོམ་པའོ། ། ཀུན་ལས་ནི་གདུལ་བྱ་ལས་དུས་ཀུན་ལས་འདུལ་བའོ། །
སྣ་ཚོགས་ནི་རྣམ་སྣང་སོགས་དང་སྙོམས་པར་ཞུགས་པས་འདུལ་བའོ། ། སྡོམ་ནི་སཾ་སུ་ཁ་ནི་བདེ་བའོ། ། སཾ་བ་ར་ནི་སྡོམ་པ་སྟེ་གདུལ་བྱའི་རྟོགས་པ་སྡོམ་པའོ། ། མཛད་པའི་རྒྱས་བཤད་ནི། རྡོ་རྗེ་འཛིན་པ་ཉིད་མི་བསྐྱོད་པའི་རྣལ་འབྱོར་གྱིས་དངོས་གྲུབ་ཐོབ་པར་བྱེད་དོ། ། པད་མ་འཛིན་པའི་རྣལ་འབྱོར་ལ་བཀོད་པས་པདྨ་འཛིན་པའི་དངོས་གྲུབ་ཐོབ་པར་བྱེད་དོ། ། ནོར་བུ་འཛིན་པའི་རྣལ་འབྱོར་ལ་བཀོད་པས་ནོར་བུ་འཛིན་པའི་དངོས་གྲུབ་ཐོབ་པར་བྱེད་དོ། ། འདི་རྣམས་ནི་རྣམ་སྣང་ལ་སོགས་པ་རིགས་ལྔའོ། ། རིགས་རྣམས་ནི་སྤྱན་ལ་སོགས་པའི་ཆོས་འབྱུང་ལ་བརྟེན་ནས་རིགས་ལྔའི་དངོས་གྲུབ་འགྲུབ་པ་དང་། སངས་རྒྱས་ཀྱི་རིགས་སྤེལ་བར་བྱེད་པའི་རིགས་སོ། །
དེ་ནས་ནི་ཞུགས་པ་པོ་ཉིད་མཛད་པ་དང་བཅས་པའི་རྗེས་ལའོ། ། ཐུན་མོང་མ་ཡིན་པའི་འབྲས་བུའི་རྒྱུད་བསྟན་པའོ། ། དེ་བཞིན་གཤེགས་པ་ཐམས་ཅད་ཅེས་པ་ནི་འདུས་པ་ལ་སོགས་པ་མན་ཆད་ཀྱིས་ཐོབ་པར་བྱ་བའི་ཐུན་མོང་གི་འབྲས་བུ་ས་བཅུ་གཉིས་པ་མན་ཆད་དོ། ། དེ་ཟིལ་གྱིས་གནོན་པའི་རྣལ་འབྱོར་མའི་རྒྱུད། དངོས་གྲུབ་དགྱེས་པའི་རྡོ་རྗེ་ཐོབ་པར་བྱེད་པའི་འབྲས་བུ་ས་བཅུ་གསུམ་པའི་ཡེ་ཤེས་སྟོང་པ་དང་སྙིང་རྗེ་དབྱེར་མེད་དོ། ། རྡུལ་དང་བྲལ་བ་ཞེས་བྱ་བ་ནི། དེ་ཉིད་རྟོག་པའི་རྡུལ་དང་བྲལ་བའོ། ། གནས་ཞེས་བྱ་བ་ནི་གོ་འཕང་ངོ་། ། ཏིང་ངེ་འཛིན་ལ་སྙོམ་པར་ཞུགས་པ་ནི་དེའི་དགོངས་པ་མངོན་དུ་མཛད་པའོ། ། བྱང་ཆུབ་ཀྱི་སེམས་ཞེས་བྱ་བ་ནི་འབྲས་བུའི་རྒྱུད་ཀྱིས་བསྡུས་པའི་སྟོང་པ་དང་སྙིང་རྗེ་དབྱེར་མེད་པའོ། །
སྟོང་མིན་ནི་རྒྱུད་ཕྱི་མ་ལ་རྟོགས་མཁན་མུ་སྟེགས་ཅན་ལ་སོགས་པ་བརྟགས། བདག་ལ་སོགས་པ་སྔར་བརྟགས་པས་དངོས་པོར་མངོན་ཞེན་ཅན་གྱི་བློ་ལ་དངོས་པོར་སྣང་བའོ། ། སྟོང་པ་མིན་པའམ་སྟོང་མིན་ནི་གཅིག་དང་དུ་བྲལ་གྱིས་གཞིག་ན་མེད་པས་སྟོང་པའོ། ། སྟོང་མིན་ནི་ཤེས་རབ་དང་བྲལ་བའི་ཐབས་སོ། ། སྟོང་པ་མ་ཡིན་པའང་མ་ཡིན་ནི་ཐབས་དང་བྲལ་བའི་ཤེས་རབ་བོ། ། གཉིས་དང་བྲལ་བ་ཕུང་པོ་གསུམ་པ་ཡིན་ནམ་ཞེ་ན། དབུ་མར་དམིགས་པར་མི་འགྱུར་ཏེ། ། ཞེས་པ་ནི་དམིགས་པ་མེད་པའི་སྙིང་རྗེ་སྦྱར་རོ། ། དེ་ནས་ནི་དམིགས་པ་མེད་པའི་ཤེས་རབ་ཀྱིས་དབུ་མར་རྟོགས་པའོ། ། ཤེས་རབ་ཕ་རོལ་ཕྱིན་སྦྱོར་ནི་ས་བཅུ་གསུམ་པའི་ཡེ་ཤེས་དམིགས་པ་མེད་པའི་ཤེས་རབ་བོ། །
དེ་དག་གང་དུ་སྦྱོར་ཞེ་ན། ཐབས་ནི་སྙིང་རྗེའི་བདག་ཉིད་དེ་ཞེས་པ་ནི་དམིགས་པ་མེད་པའི་ཤེས་རབ་ཡིན་པས། དེ་དང་དམིགས་པ་མེད་པའི་ཤེས་རབ་ཀྱིས་དེའི་དབང་གིས་སོ། ། མཛེས་པའི་སྙིང་རྗེ་ནི་དམིགས་པ་མེད་པའི་སྙིང་རྗེའོ། ། ཐབས་ནི་དམིགས་པ་མེད་པའི་སྙིང་རྗེའི་སེམས་ཅན་གྱི་དོན་དུ་མི་རྟོག་བཞིན་དུ་སེམས་ཅན་གྱི་དོན་བྱེད་པའོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ནི་དམིགས་མེད་ཀྱི་ཤེས་རབ་བོ། ། གསལ་བ་ནི་རང་བཞིན་མེད་པར་རྟོགས་པ་གསལ་བའོ། ། རྣམ་རྟོག་མེད་པ་ནི་དམིགས་པ་མེད་པའི་ཤེས་རབ་དེ་རང་བཞིན་གྱིས་མཚན་མ་དང་རྣམ་པར་རྟོག་པ་དང་བྲལ་བའོ། ། ཆོས་ནི་དམིགས་མེད། ཐམས་ཅད་ནི་ཤེས་རབ་བོ། །
དེ་རྣམས་དཀར་བས་ཆོས་སོ། ། དངོས་པོ་མེད་ཅིང་ཞེས་པ་ནི་མཚོན་པ་སྟེ། ཡུལ་དངོས་པོ་མེད་པ་དེ་གང་ལྟར་ཡང་མ་ཡིན་པས་གང་ལྟར་ཡང་མི་བསྒོམ་མོ། ། དངོས་མེད་མིན་ཞེས་ཀྱང་བསྡུ་སྟེ། དངོས་དང་དངོས་མེད་དུ་ཡོད་ན་དེ་བསྒོམ་པ་ལ་དངོས་པོ་དང་། ། དངོས་པོ་མེད་པས་དེར་བསྒོམ་དུ་མེད་པ་སྟེ། གང་ལྟར་ཡང་བསྒོམ་དུ་མེད་པའོ། ། རྣམ་རྟོག་མེད་པ་ནི་དང་པོ་སློབ་མའི་གནས་སྐབས་སུ་རྟོག་མེད་དུ་བསྒོམ་པའོ། ། ལྷག་པར་མོས་པ་ནི་མཚན་མ་དང་རྟོག་པ་མེད་པར་མོས་པའོ། ། བརྟག་པ་ནི་སོ་སོར་རྟོགས་པའི་ཤེས་རབ་ཀྱིས་མཚན་མ་དང་རྣམ་པར་རྟོག་པ་མེད་པར་བརྟག་པའོ། །
བརྟག་པར་བྱ་བ་ནི་ཅི་ཡང་མ་ཡིན་པའམ། རང་བཞིན་མེད་པ་སྟེ། དོན་དམ་པར་མཚན་མ་དང་། རྣམ་པར་རྟོག་པ་མེད་པར་མོས་པའོ། ། རྣམ་རྟོག་མེད་པའི་ཆོས་རྣམས་ནི་རྟོག་པ་མེད་པའི་ས་བཅུ་གསུམ་པའི་དམིགས་པ་མེད་པའི་ཤེས་རབ་བོ། ། ཆོས་རྣམས་ནི་དམིགས་པ་མེད་པའི་ཤེས་རབ་དཀར་བས་ཆོས། སེམས་ཅན་གྱི་དོན་ནི་དམིགས་པ་མེད་པའི་སྙིང་རྗེས་སེམས་ཅན་གྱི་དོན་དུ་མི་རྟོག་པར་སེམས་ཅན་གྱི་དོན་བྱེད་པའོ། ། དེ་བཞིན་གཤེགས་པ་ནི་རིགས་ལྔའོ། ། ཀུན་གྱི་བདག་ནི་ཆོས་ཀྱི་དབྱིངས་ཀྱི་ངོ་བོ་རྡོ་རྗེ་འཛིན་ནོ། ། ཆོས་ཅན་གྱི་རྟེན་ཕུང་པོ་ལ་སོགས་པའོ། །
ཆོས་ཉིད་མེད་ནི་བརྟེན་པ་སྟོང་པར་འཛིན་པ་ཡང་མེད་པའོ། ། དེའི་དཔེ་ཡོད་དམ་ཞེ་ན། སྒྲ་བརྙན་ལྟ་བུར་མི་རྟག་ལ་རང་བཞིན་མེད་པའོ། ། མཉམ་པ་ཉིད་ནི་སྣང་ལ་རང་བཞིན་མེད་པར་མཉམ་པའོ། ། དེ་ནས་ནི་དམིགས་པ་མེད་པའི་ཤེས་རབ་དང་། ཐབས་ཀྱིས་སྟོང་པར་རྟོགས་པའོ། ། རྗེས་ལའོ། ། འདི་ནི་ཞེས་པ་རྡོ་རྗེ་འཛིན་ནོ། ། ཆོས་ངག་འབྱུང་ནི་སྟོང་པའི་སྒྲ་འབྱུང་བའོ། ། རང་བཞིན་མེད་པར་སྟོན་པ་པོའི་ཆོས་ཀྱི་ངག་འབྱུང་བའོ། །
དེ་ནས་ནི་དམིགས་པ་མེད་པའི་ཤེས་རབ་ཀྱི་དབང་གིས་རང་བཞིན་མེད་པར་ཐུན་མོང་མ་ཡིན་པའི་འབྲས་བུའི་རྒྱུད་བསྟན་པའི་རྗེས་ལའོ། ། སྟོན་པའི་ངག་ལས་འབྱུང་བ་ནི་ལམ་མོ། ། ཐབས་ཀྱི་རྒྱུད་ཞར་ལ་སྟོན་པ་ལ་བསྟོད་པ་སྔོན་དུ་སོང་བས་ཞུས་པ་ནི། ཐེག་པ་ཆེན་པོ་ཞེས་པ་ནི། བྱང་ཆུབ་སེམས་དཔའི་ལམ་འབྲས་བུ་དང་བཅས་པ་སྟེ། འབྲས་བུ་ནི་འདིར་འདོངས་པས་ན་ཐེག་པ་ཡིན་ལ། ལམ་ནི་འདིས་འདོང་བས་ན་ཐེག་པའོ། ། དེ་ཉིད་ཆེན་པོ་བདུན་དང་ལྡན་པས་ན་ཐེག་པ་ཆེན་པོ་སྟེ། ཆེན་པོ་བདུན་ནི། དམིགས་པ་ཆེན་པོ་སྟེ།
བྱང་ཆུབ་སེམས་དཔའི་ལམ་རྒྱ་ཆེན་པོ་ལ་དམིགས་པ་དང་། སྒྲུབ་པ་ཆེན་པོ་སྟེ། རང་དང་གཞན་གྱི་དོན་ཐམས་ཅད་བསྒྲུབ་པ་དང་། ཡེ་ཤེས་ཆེན་པོ་སྟེ། བདག་དང་གཞན་གྱི་དོན་ཐམས་ཅད་རྟོགས་པ་དང་། བརྩོན་འགྲུས་ཆེན་པོ་སྟེ། བསྐལ་པ་གྲངས་མེད་པ་གསུམ་དུ་བརྩམས་པ་དང་། ཐབས་ལ་མཁས་པ་ཆེན་པོ་སྟེ། སྙིང་རྗེ་དང་ཤེས་རབ་ཀྱི་མཐའ་གཉིས་སུ་མ་ལྷུང་བ་དང་། ཐོབ་པ་ཆེན་པོ་སྟེ།
སངས་རྒྱས་ཀྱི་ཆེ་བའི་ཡོན་ཏན་ཐམས་ཅད་ཐོབ་པ་དང་། ལས་ཆེན་པོ་སྟེ། རང་དང་གཞན་གྱི་དོན་འཁོར་བ་མ་སྟོངས་ཀྱི་བར་དུ་བྱེད་པའོ། ། ལས་འབྱུང་བ་ཞེས་བྱ་བ་ནི་སྟོན་པའི་ངག་ལས་འབྱུང་བའོ། ། བསྒོམ་པ་ཞེས་པ་ནི་ལམ་དེ་རྒྱུད་ལ་འབྱུང་བའི་རྗེས་ལ་བསྒོམ་པའོ། ། ཡོན་ཏན་རྒྱས་པ་ནི་སངས་རྒྱས་ཀྱི་ཆེ་བའི་ཡོན་ཏན་ནོ། ། རྒྱུད་ཕྱི་མ་ནས་ཚོགས་རྒྱས་ཞེས་པ་ཡོད། དུས་གསུམ་ནི། འདས་པ་དང་མ་འོངས་པ་དང་ད་ལྟར་བའམ། སྐུ་གསུང་ཐུགས་སོ། །
དེ་བཞིན་གཤེགས་པ་ནི་རིགས་ལྔའོ། ། བསྟོད་པའི་རྒྱལ་པོ་ནི་རིགས་ལྔས་དྲུག་པ་རྡོ་རྗེ་འཛིན་པ་ལ་འོག་ནས་འབྱུང་བའི་ཡོན་ཏན་གྱི་སྒོ་ནས་བསྟོད་པའོ། ། ཡང་དག་པ་ནི་ཕྱིན་ཅི་མ་ལོག་པའི་བསྟོད་པའོ། ། རྣལ་འབྱོར་གྱི་ཞེས་པའི་བསྟོད་པས་ནི་དྲུག་པ་རྡོ་རྗེ་འཆང་ལ་འཕྲིན་ལས་གཞན་གྱི་དོན་གྱི་སྒོ་ནས་བསྟོད་པའོ། ། རྣལ་འབྱོར་ནི་ཐབས་དང་ཤེས་རབ་གཉིས་མེད་དོ། ། བདག་པོ་ནི་དྲུག་པ་རྡོ་རྗེ་འཆང་ལ་བོས་ནས་སོ། ། གྲོལ་བར་མཛད་པ་ནི་འཁོར་བ་ལས་སོ། ། བསྟོད་པ་ནི་ཐབས་སོ། ། ཕྱག་རྒྱ་ནི་ཤེས་རབ་བོ། ། སེམས་ཅན་ཐམས་ཅད་ཀྱི་བདག་ཉིད་ཞེས་པ་ནི།
ཀུན་འགྲོའི་དབང་ཕྱུག་ཏུ་གྱུར་པའི་སྒོ་ནས་བསྟོད་པ་སྟེ། སེམས་ཅན་བདག་ཉིད་སྐྱེ་ནི་རྡོ་རྗེ་འཛིན་པ་ཉིད་སྣང་བ་ཡང་སེམས་སུ་སྣང་བའོ། ། གཅིག་གི་དངོས་ནི་དྲུག་པ་རྡོ་རྗེ་འཛིན་ནོ། ། འཁོར་བའི་རྒྱ་མཚོ་ཞེས་པ་ལ་སོགས་པ་ནི་བྱེ་བྲག་ཏུ་གཞན་གྱི་རྒྱུད་ལ་སྤངས་པ་ཕུན་སུམ་ཚོགས་པ་བསྐྱེད་པའི་སྒོ་ནས་བསྟོད་པ་སྟེ། འཁོར་བ་ནི་ཟོ་ཆུན་གྱི་ཁྱུད་མོ་ལྟར་འཁོར་བའོ། ། རྒྱ་མཚོ་ཟབ་པ་དང་། རྟོགས་པར་དཀའ་བའོ། ། གཏི་མུག་ནི་ལས་རྒྱུ་འབྲས་དང་། དེ་ཁོ་ན་ཉིད་ལ་རྨོངས་པའི་མ་རིག་པ་གཟོད་པའོ། ། དེ་ཁོ་ན་ཞེས་པ་ལ་སོགས་པའི་བསྟོད་པས་ནི།
གཞན་གྱི་རྒྱུད་ལ་ཡེ་ཤེས་ཕུན་སུམ་ཚོགས་པ་བསྐྱེད་པའི་སྒོ་ནས་བསྟོད་པ་སྟེ། དེ་ཁོ་ན་ཉིད་ཐམས་ཅད་ནི་སེམས་ཅན་ཀུན་གྱི་རྒྱུ་ལ་དེ་ཁོ་ན་ཉིད་མ་བཅོས་པ་བསྐྱེད་པའོ། ། ཡེ་ཤེས་གཅིག་པུ་ཞེས་པ་མངོན་དུ་བྱེད་པའོ། ། བདག་ནི་ཏ་ཐཱ་ལྔའོ། ། རྟག་ཏུ་ནི་དུས་སོ། ། ཡང་ཞེས་པ་ནི་འབྲས་བུའི་རྒྱུད་ཀྱི་དེ་ཉིད་བསྟན་པ་ཞུ་བར་མ་ཟད། ཡང་མཆོད་པ་གསུམ་དང་བརྒྱད་དང་། ཕྱག་བྱས་ནས་ཞུས་པའོ། ། འདི་སྐད་ནི་འོག་ནས་འབྱུང་བའོ། ། ཆོས་རྣམས་ནི་ས་བཅུ་གསུམ་པའི་ཡེ་ཤེས་གཉུག་མར་གནས་པ་ལྷན་ཅིག་སྐྱེས་པའི་ཡེ་ཤེས་སོ། །
གཅིག་པའི་སྐུ་ནི་ཆོས་ཐམས་ཅད་ས་བཅུ་གསུམ་པའི་ཡེ་ཤེས་ཕྱག་རྒྱ་ཆེན་པོའི་དངོས་གྲུབ་ཏུ་འདུས་པའོ། ། སྙིང་པོ་ཞེས་པ་ནི་འབྲས་བུ་དེ་མངོན་དུ་བྱེད་པའི་ཐབས། ཐབས་ཀྱི་རྒྱུད་དེ་ཁོ་ན་སྟེ། བཤད་དུ་གསོལ་ཞེས་ཞུས་པའོ། ། ཤུགས་ལས་འབྲས་བུ་ཐབས་གང་གིས་མངོན་དུ་བྱེད། ཅེས་བསྟན་པར་ཡང་ཞུས་སོ། ། བཅོམ་ལྡན་འདས་ནི་དྲུག་པའོ། ། བཀའ་སྩལ་ནི་སྡུད་པ་པོ་ལའོ། ། དབང་པོ་གང་ལམ་ཉིད་དེ་དང་དེ་བརྟན་གཡོ་ཐམས་ཅད་སྟོང་པ་ཉིད་ཀྱི་རང་བཞིན་གྱིས་ཁྱབ་ཅིང་སྟོང་པ་ཉིད་ཀྱི་རང་བཞིན་ཡིན་པ་དེ་བས་ན་དབང་པོ་དྲུག་གི་སྤྱོད་ཡུལ་དུ་ཡུལ་གཟུགས་ལ་སོགས་པ་དྲུག་གང་དང་གང་སྣང་བ་ཀུན་སེམས་ཉིད་གཉུག་མར་གནས་པའི་ཡེ་ཤེས་ཆེན་པོ་བདེ་ཆེན་དུ་བསྒོམས་པས་འབྲས་བུ་དེ་མངོན་དུ་བྱེད་པའོ། ། རང་བཞིན་ནི་རང་བཞིན་ལྷན་ཅིག་སྐྱེས་པའམ།
ལྷན་ཅིག་སྐྱེས་པས་ལྷན་ཅིག་སྐྱེས་པའོ། ། དེ་གང་ལ་ངོས་བཟུང་ཞེ་ན། ཡུལ་ལྔ་ལ་ངོས་བཟུང་ངོ་། མཉམ་པར་མ་བཞག་ཅེས་པ་ནི་རྒྱུ་བ་མ་བཀག་ཀྱང་ལྷན་ཅིག་སྐྱེས་པ་རྟོགས་པའོ། ། རྣལ་འབྱོར་གྱི་ཞེས་པ་ནི་ཐབས་དང་ཤེས་རབ་གཉིས་སུ་མེད་པའི་ངོ་བོ་ལྷན་ཅིག་སྐྱེས་པའི་རྣལ་འབྱོར་གྱིས་སོ། ། རྟག་པར་ཤིན་ཏུ་མཉམ་བཞག་ཉིད་ནི་རྒྱུན་མི་འཆད་དུ་དབང་པོ་དྲུག་གི་སྣང་བ་རང་བཞིན་ལྷན་ཅིག་སྐྱེས་པར་བསྒོམས་པས། མིག་གིས་ཡུལ་གཟུགས་མཐོང་བ་ཡང་ལྷན་ཅིག་སྐྱེས་པ། དབང་པོ་ལྔ་པོ་ཡང་འགྲེའོ། ། འོ་ན་དབང་པོའི་སྤྱོད་ཡུལ་དུ་མ་གྱུར་པ་ཐམས་ཅད་ལྷན་ཅིག་སྐྱེས་པའི་ངོ་བོ་ཡིན་ན། ཁམས་གསུམ་གྱི་སེམས་ཅན་ཅི་སྟེ་མ་གྲོལ་ཞེ་ན།
གང་ཕྱིར་ནི་ཧེ་དུའོ། ། ཐམས་ཅད་ནི་དབང་པོའི་ཡུལ་ཐམས་ཅད་དོ། ། བདག་ཉིད་ནི་ལྷན་ཅིག་སྐྱེས་པ་མ་རྟོགས་པའོ། ། རྣམ་ཤེས་ཕུང་པོར་གནས་པ་ནི། ལྷན་ཅིག་སྐྱེས་པ་མ་རྟོགས་པས་མ་གྲོལ་བའོ། ། དེ་ཅི་སྟེ་མ་རྟོག་ཞེ་ན། སྐྱེས་པ་ཐ་མ་ཞེས་པའི་ཚིག་རྐང་གཉིས་ཀྱིས་ནི་ལན་བསྟན་ཏེ། སྐྱེས་པ་ཐ་མ་ནི་རིགས་པ་ཅན་ལ་སོགས་པའོ། ། རྨོངས་པ་ནི་གདམས་ངག་དང་བྲལ་ཞིང་མ་ཕྲད་པའོ། ། རྟོགས་མི་ནུས་ཞེས་པ་ནི།
དེ་ཀུན་གྱིས་ལྷན་ཅིག་སྐྱེས་པ་རྟོགས་པར་མི་ནུས་ཏེ། མ་རྟོགས་པས་མ་གྲོལ་བའི་དོན་ནོ། ། གལ་ཏེ་ལྷན་ཅིག་སྐྱེས་པ་མ་རྟོགས་ན། དེ་ལས་གཞན་དུ་ཇི་ལྟར་རྟོགས་ཞེ་ན། སེམས་དང་ཞེས་པ་ལ་སོགས་པ་སྨོས་ཏེ། སེམས་ནི་གཟུང་བ་སེམས་ལས་བྱུང་བ་ནི་འཛིན་པ་སྟེ། ཉན་ཐོས་ཀྱིས་གཟུང་འཛིན་གཉིས་མེད་དུ་རྟོགས་ཞེས་པའི་དོན་ཏོ། ། སེམས་ཀྱི་ཚུལ་ཞེས་པ་ནི། རྣམ་རིག་ཙམ་གྱིས་སེམས་ཀྱི་ངོ་བོ་རྟོགས་པའི་དོན་ནོ། ། ཡེ་ཤེས་ཞེས་པ་ནི་ཁྱབ་འཇུག་རྒྱུར་སྨྲ་བ་ལ་སོགས་པ་ཐམས་ཅད་ལ་ཁྱབ་པའི་ཡེ་ཤེས་ཀྱི་ངོ་བོར་སྟོན་ཏོ། །
ཤེས་བྱའི་རང་བཞིན་ཅན་ཞེས་པ་ནི། ཤེད་བུ་དང་ཤེད་ལས་སྐྱེས་པ་ལ་སོགས་པའི་ནང་གི་བྱེད་པའི་སྐྱེས་པའི་བུ་བཅུ་གཉིས་སུ་རྟོགས་པའོ། ། འབྲས་བུ་རྣམས་ལ་བྱེད་པ་ཉིད་ཅེས་པས་ནི་འབྲས་བུ་ཐམས་ཅད་ཀྱི་བྱེད་མཁན་དུ་རྟོགས་པའོ། ། ཆོས་རྣམས་ཞེས་པ་ནི་བྱ་བའོ། ། ཆོས་ཅན་ནི་བྱེད་པ་སྟེ། དབང་ཕྱུག་ལ་སོགས་པར་རྟོག་པའོ། ། བསྒོམ་པ་ནི་བྱས་ན་དངོས་པོར་འགྲོ་བས། ཆོས་དང་ཆོས་ཅན་གྱི་དངོས་པོ་བསྒོམ་ཞེས་པའོ། ། གལ་ཏེ་འོང་ན་ནི་དེ་དག་གིས་གྲུབ་མཐའ་མི་མཐུན་པ་དུ་མ་རྟོགས་པས་དངོས་སུ་མ་ཡིན་ལ། དངོས་པོ་ཇི་ལྟ་བ་བཞིན་དུ་རྟོགས་པའི་འབྲས་བུར་ཐར་པ་དུ་མ་ཡིན་ནམ་ཞེ་ན།
ལན་དུ། གང་ཕྱིར་ཆོས་ནི་དུ་མ་ཡི། ། ཞེས་པ་ལ་སོགས་པ་སྨོས་ཏེ། གང་ཕྱིར་ནི་གཏན་ཚིགས་སོ། ། ཆོས་དེ་གྲུབ་མཐའ་དུ་མར་འདུག་ཀྱང་དངོས་པོ་དུ་མའང་མེད་ལ། དེ་རྟོགས་པའི་འབྲས་བུ་ཐར་པའང་གཅིག་ཡིན་ཞིང་མང་པོར་དམིགས་པར་མི་འགྱུར་ཏེ། དཔེར་ན་ཆུ་བོ་གངྒ་ལ་སོགས་པའི་རྒྱུན་ཐ་དད་པར་འདུག་ཀྱང་། དེ་རྒྱ་མཚོ་ཆེན་པོར་འབབ་ཙམ་ན་ལན་ཚའི་རོར་གཅིག་ཅིང་རོ་མང་པོར་དམིགས་པར་མི་འགྱུར་བ་བཞིན་ནོ། ། ཆུ་བོ་ནི་གྲུབ་མཐའ་ཐ་དད་ཀྱི་དཔེ། རྒྱ་མཚོ་ཆེན་པོ་ནི་འབྲས་བུ་ཐ་དད་ཀྱི་དཔེ།
ཐར་པ་འབྲས་བུའོ། ། གལ་ཏེ་འོ་ན་ལྷན་ཅིག་སྐྱེས་པ་དེས་གང་ལ་ཤེས་པར་བྱ་ཞེ་ན། ཇི་ལྟར་ཞེས་པ་ཚིག་རྐང་གཉིས་ཀྱིས་ལན་བསྟན་ཏེ། ཇི་ལྟར་ནང་དུ་རྣམ་གནས་པ་ནི། སེམས་ཉིད་ལྷན་ཅིག་སྐྱེས་པ་ནི་རླུང་སེམས་དབུ་མར་ཆུད་པས་ལྷན་ཅིག་སྐྱེས་པ་ཡང་དབུ་མར་མཚོན་པའོ། ། བླ་མའི་ཞལ་ནི་ལྷན་ཅིག་སྐྱེས་པ་བླ་མ་གཅིག་ནས་གཅིག་ཏུ་བརྒྱུད་པའི་ཞལ་ལས་རྙེད་དོ། ། རབ་ཏུ་བྱེད་པ་གསུམ་པའི་བཤད་པའོ།། །། བརྟག་པ་དང་པོའི། དངོས་ཀུན་གྱིས་ནི་བརྗོད་བྱེད་རྣལ་འབྱོར་པ། རྒྱུད་ཀྱི་གླེང་གཞིའི་ཚིག་གིས་ཐབས་ཀྱི་རྒྱུད་གཙོ་བོར་སྟོན་ཅིང་།
འབྲས་བུའི་རྒྱུད་ཞར་འབྱུང་དུ་སྟོན་ཏེ། དེ་ཡང་དེ་ནས་ཞེས་ཚིག་རྐང་གཉིས་ཀྱིས་བཤད་པར་དམ་བཅའ་བ་ལ་སྟོན་ནོ། ། སེམས་ཅན་ཀུན་ཞེས་ཤླཽ་ཀ་གཅིག་གིས་འབྲས་བུའི་རྒྱུད་དེ་བཞུགས་པའི་གནས་ཆོས་འབྱུང་དེ་ཐབས་ཀྱིས་མ་ཟིན་ན་འཁོར་བའི་གནས་སུ་བསྟན་ཏོ། ། དེ་ཉིད་ཞེས་པ་ལ་སོགས་པ་ཚིག་རྐང་གཉིས་ཀྱིས་དེའི་མཚན་ཉིད་བསྟན་ཏོ། ། དེ་ཉིད་ཅེས་པ་ཚིག་རྐང་འོག་མ་གཉིས་ཀྱིས་དེ་ལ་བརྟེན་པའི་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་བསྟན། དེ་ཕྱིར་ཞེས་པ་ནས་ཁྲོ་བོ་ཁམས་གསུམ་སེམས་ཅན་བསྐྱེད་བྱེད་ཅེས་པའི་བར་གྱིས་ལྷན་ཅིག་སྐྱེས་པ་དེ་རྟོགས་པའི་ཕན་ཡོན་བསྟན་ཏོ། ། ནང་གི་ཞེས་པ་ལ་སོགས་པ་ཚིགས་སུ་བཅད་པ་ཕྱེད་དང་གཉིས་ཀྱིས་ལྷན་ཅིག་སྐྱེས་པ་རྟོགས་པ་དེ་བླ་མའི་ཞལ་ལས་རག་ལས་པ་བསྟན་ཏོ། ། གྲུ་གསུམ་དག་པ་ཞེས་པ་ནས། ངས་ཁྱོད་ལ་བཤད་དོའི་བར་གྱིས་གྲུབ་པ་བསྟན་ལ། དེ་ལ་ཡང་གྲུ་གསུམ་དག་པ་ཨེའི་དབྱིབས་ཅན་ཞེས་པ་ནས་ཡིག་འབྲུའི་མཆོག་ཅེས་པའི་བར་གྱིས་དོན་དམ་སྐྱེ་བའི་གནས་གཙོ་བོའི་དབང་དུ་བྱས་ཏེ།
སྤྲུལ་པའི་འཁོར་ལོའི་སྟོན་ནོ། ། ཡང་དག་སྦྱོར་འབྱུང་ནས། བདེ་ཆེན་འཁོར་ལོ་ཆེན་པོར་གནས་ཞེས་པའི་བར་གྱིས་སྐྱེ་བའི་གནས་མཐའ་དག་གི་དབང་དུ་བྱས་ཏེ་འཁོར་ལོ་བཞི་སྟོན་ནོ། ། ཨེས་ནི་ཞེས་པ་ལ་སོགས་པ་ཚིགས་སུ་བཅད་པ་གཉིས་ཀྱིས་ནི་ཀུན་རྫོབ་བྱང་ཆུབ་ཏུ་སེམས་བསྐྱེད་པའི་མཚན་ཉིད་བསྟན་ནོ། ། འདི་སྐད་བདག་གིས་ཞེས་པ་ནས་ངས་ཁྱོད་ལ་བཤད་ཀྱིས་བར་གྱིས་རྣལ་འབྱོར་གྱི་བརྒྱུད་ཀྱི་གླེང་གཞི་ཡི་ཚིག་གིས་གཙོ་བོར་ཐབས་ཀྱི་རྒྱུད་བསྟན་ཅིང་། ཞར་ལ་འབྲས་བུ་གང་ཞིག་གྲུབ་པ་བསྟན་ནོ། ། ཚིག་འབྲུ་འདི་རྣམས་ཞེས་པ་ལ་སོགས་པ་བརྟག་པ་དང་པོ་རྫོགས་ཀྱི་བར་གྱིས་འབྲས་བུ་ཚེ་འདི་ཉིད་ལ་འགྲུབ་པ་བསྟན་ནོ། ། དེ་ནས་ནི་འབྲས་བུའི་རྒྱུད་གཙོ་བོར་བསྟན། དེ་ཐོབ་པའི་ཐབས་ཞར་ལ་བསྟན་པའི་རྗེས་ལའོ། ། རྒྱུད་ཐམས་ཅད་ནི་འདུས་པ་ལ་སོགས་པའོ། །
གཏན་ཕབ་ནི་གཏན་ལ་དབབ་པར་བྱ་བས་ན་གཏན་ལ་ཕབ་པ་སྟེ། ཐབས་དང་འབྲས་བུའི་རྒྱུད་ཀྱིས་སྦས་པའི་ཡིག་གེ་སུམ་ཅུ་རྩ་བདུན་ཐབས་ཀྱི་རྒྱུད་མངོན་དུ་བྱ་བ་སྟོན་ནོ། ། རབ་བཤད་ནི་གསལ་བར་བཤད་པའོ། ། སེམས་ཅན་ཀུན་ལ་མཉམ་པའི་ཕྱིར་ནི་འདོད་ཁམས་ཀྱི་སེམས་ཅན་ཀུན་ལ་ཆོས་འབྱུང་གིས་ཁྱབ་པ་མཉམ་པར་ཡོད་པས་སོ། ། དེ་ལ་འབྲོག་གི་ལུགས་ཀྱིས་ས་བཅུ་གསུམ་པའི་ཡེ་ཤེས་དེ་ལས་རྒྱ་ལ་མ་བརྟེན་པར་མི་ཐོབ་པས། དེ་ཐོབ་པའི་གནས་ནི་ལས་རྒྱའི་ཆོས་འབྱུང་སྟེ། གྲུ་གསུམ་རྒྱ་ཆེ་ནི་སྤྲུལ་པ་སྟེ། ལས་རྒྱའི་ཆོས་འབྱུང་ངོ་། ། རྒྱ་ཆེ་ནི་ཐབས་ཀྱིས་ཟིན་ན་འདས་པའི་སིདྡྷི། མ་ཟིན་ན་འཁོར་བ་བསྐྱེད་པའོ། །
ཚངས་སོགས་ནི་ཚངས་སོགས་སུ་ཁྱབ་འཇུག་དང་དབང་ཕྱུག་གོ ། ཡང་བདུད་རྩི་ལྔ་ལ་འཆད་དེ། ཚངས་པ་ནི་དྲི་ཆེན། ཁྱབ་འཇུག་དྲི་ཆུ། དབང་ཕྱུག་བྱང་སེམས། ལྷ་རཀྟ། ལྷ་མིན་ཤ་ཆེན། དེ་ཡང་ཆོས་འབྱུང་ལ་བརྟེན་ནས་འབྱུང་བའོ། ། དེ་རྣམས་ནི་ཚངས་སོགས་སོ། ། གནས་གྱུར་ནི་སྐྱེས་པའི་གནས་སུ་སྟེ།
ཆོས་འབྱུང་དུ་མངོན་དུ་བྱས་པས་རིགས་ལྔའི་དངོས་གྲུབ་བསྐྱེད་པས་ལས་རྒྱའི་ཆོས་འབྱུང་གནས་སམ་རྟེན་དུ་གྱུར་པའོ། ། དེ་ཉིད་ནི་ལས་རྒྱའི་ཆོས་འབྱུང་མི་རྟོགས་པའི་རྟེན་ཡིན་པས་སོ། ། ཤེས་རབ་ཕ་རོལ་ཕྱིན་པ་ནི། ལྷན་ཅིག་སྐྱེས་པ་བདེ་གསལ་དེའི་རྟེན་ཤེས་རབ་ཕ་རོལ་ཕྱིན་པ་ཡིན་པས་སོ། ། དེ་བདེན་པ་གཉིས་ལས་གང་ཡིན་ཞེ་ན། ཀུན་རྫོབ་རྣམས་ནི་གཟུགས་ཅན་མ་སྟེ། ཆོས་འབྱུང་སྟེ་ཀུན་རྫོབ་བོ། ། དེ་ལ་བརྟེན་པའི་ཡེ་ཤེས་ཀྱི་མཚན་ཉིད་བསྟན་པ་ནི། དེ་ཉིད་ཡུལ་ལས་རྣམ་པར་འདས་སྟེ། རྣམ་པར་མི་རྟོག་པ་དེ་ཕར་ཡང་ཡུལ་དུ་མི་བྱེད།
ཚུར་ཡང་ཡུལ་དུ་བྱ་བ་མ་ཡིན་པས་ན་དེ་ཡུལ་ལས་རྣམ་པར་འདས་པའོ། ། སྲོག་ཆགས་ནི་སེམས་ཅན་ནོ། ། སྙིང་ལ་གནས་པ་ནི་དོན་དམ་བྱང་ཆུབ་སེམས་བདེ་ཆེན་གཉུག་མར་གནས་པ་དེ་ཀུན་འགྲོའི་དབང་ཕྱུག་ཡིན་པས་སངས་རྒྱས་ཐོབ་པའོ། ། དེའི་ཕྱིར་ནི་བདེ་ཆེན་སེམས་ཅན་ཀུན་ལ་གནས་པ་མངོན་དུ་བྱས་པས་སངས་རྒྱས་ཐོབ་པའོ། ། དེ་སངས་རྒྱས་ཅི་ཞིག་བྱ་བ་ནི། ལས་རྒྱའི་ཆོས་འབྱུང་རྒྱས་པར་བཤད་པ་ལ་དགོས་པ་མེད་དོ། ། མདོར་བསྡུས་པ་ནི་སངས་རྒྱས་ཉིད་སོགས་ནི། ཚིག་རྐང་གསུམ་ཕ་རོལ་ཏུ་ཕྱིན་པ་ནས་བསྐལ་པ་གྲངས་མེད་པ་གསུམ་གྱིས་སངས་རྒྱས་ཐོབ་པར་དཀའ་བ་དེ་རྣལ་འབྱོར་པས་སྐྱེ་བ་གཅིག་གིས་ཐོབ་པའོ། ། ཅི་སྲིད་དུ་ནི་དུས་སོ། ། གང་གིས་ལྷ་དང་རྣལ་འབྱོར་ལའོ། །
དམ་པའི་བདེ་བས་ཁྱོད་ནི་རང་བྱུང་མ་ལྷན་ཅིག་སྐྱེས་པའོ། ། སྐྱེ་བ་འདིར་ནི་ཐོབ་འགྱུར་ནི་རིགས་ལྔའི་སངས་རྒྱས་སོ། ། ཡང་ན་གང་གི་ནི་སེམས་གཉུག་མར་གནས་པའི་ཡེ་ཤེས་དེ་གོམས་པའི་ཛོ་ཀིའོ། ། ཁྱོད་ཅེས་པ་ལྷན་ཅིག་སྐྱེས་པ་རྟོགས་པའི་ཛོ་ཀིའོ། ། སྐྱེ་བ་འདི་ནི་ཚེ་འདི། ཐོབ་པ་ནི་སངས་རྒྱས་སོ། ། རྡོ་རྗེ་འཛིན་པ་ནི་ཕྱག་རྒྱ་ཆེན་པོ། ཡང་ན་འཁོར་ལོས་བསྒྱུར་བ་ནི་ཕྱག་རྒྱ་ཆེན་པོ་མ་ཐོབ་ཀྱི་བར་དུ་ཡང་རིག་པ་འཛིན་པའི་འཁོར་ལོས་བསྒྱུར་བ་ཐོབ་པའོ། ། འདིས་ནི་མཆོག་ཐོབ་པར་མ་ཟད་ལྷན་ཅིག་སྐྱེས་པ་དེས་འཇིག་རྟེན་པའི་དངོས་གྲུབ་ཆེན་པོ་བརྒྱད་ཀྱང་ཐོབ་བོ། ། གཞན་ཡང་ཡིད་ལ་འདོད་པ་མང་། །
ཞེས་པ་ནི་ཞི་རྒྱས་དང་མངོན་སྤྱོད་གྲུབ་པའོ། ། དེར་མ་ཟད་ཡིད་ལ་འདོད་པ་ཀུན་འགྲུབ། གཏི་མུག་སོགས་ལྔ་ཡང་ལྷན་ཅིག་སྐྱེས་པས་འཇོམས་པའོ། ། སེམས་ཅན་སོ་སོར་བཅིངས་པ་ནི་ཉོན་མོངས་པ་ལྔས་བཅིངས་པའོ། ། རང་གི་ཡན་ལག་ཉིད་ཀྱིས་འཇོམས་ནི་རང་ནི་ཕྱག་རྒྱའི་ཆོས་འབྱུང་ངོ་། ། ཉོན་མོངས་ནི་ཉོན་མོངས་པས་ཀུན་ནས་ཉོན་མོངས་པའོ། ། རྨོངས་པ་ནི་དེ་ཁོ་ན་ཉིད་དང་ལས་དགེ་སྡིག་ལ་རྨོངས་པའོ། ། སྡིག་པ་དུ་མ་བྱེད་ནི་ལས་ཀྱི་ཀུན་ནས་ཉོན་མོངས་པས་དགེ་སྡིག་བྱེད་པའི་ཕྱིར་རོ། ། འདི་བཅོམ་ཤིང་མཁྱེན་ནི་ཤེས་རབ་ཀྱི་ཡན་ལག་ལ་བརྟེན་ནས་སྐྱེས་པའི་ཡེ་ཤེས་ཀྱིས་ཉོན་མོངས་པ་བཅོམ་ནས་མཁྱེན་པ་ནི་རང་དོན་ནོ། ། གཞན་དོན་སངས་རྒྱས་སྤྲུལ་སོགས་ཏེ།
སངས་རྒྱས་ནི་རྡོ་རྗེ་འཛིན་ནོ། ། སྤྲུལ་པའི་རིགས་ནི་འོག་ནས་ཆོས་ཀྱི་རིམ་པ་གཉིས་སྟོན་པའི་ཐབས་སོ། ། ལྷུང་བ་ནི་ལྷུང་བར་བྱེད་པའི་ཉོན་མོངས་སོ། ། སྦྱོར་བྲལ་ནི་མྱ་ངན་ལས་འདས་པའི་སྦྱོར་བ་དང་བྲལ་ལོ། ། སྡུག་བསྔལ་མཐོང་བ་ནི་ཉོན་མོངས་པ་ལྔས་འཁོར་བའོ། ། ཐབས་ཀྱི་རྫོགས་རིམ་གྱི་ཐབས་ཤེས་རབ་བོ། ། ཤེས་རབ་སྤྲུལ་པའི་རྒྱུ་ནི་རང་བྱིན་རླབས་དང་དཀྱིལ་འཁོར་འཁོར་ལོ་གཉིས་ཀ་ལ་སྦྱར་རོ། ། ཉོན་མོངས་པ་ནི་སྡུག་བསྔལ་གྱིས་ཉོན་མོངས་པའི་སེམས་ཅན་ནོ། ། ཡིད་ཆེས་སུ་འགྱུར་ནི་ལྷན་སྐྱེས་སུ་རྟོགས་པས་འབྲས་བུའི་ཡེ་ཤེས་ལྔའོ། ། ཕྱག་རྒྱ་ཆེན་པོར་ཞེས་པ་ནི་རྣམ་སྣང་།
མཚོན་པ་ནི་འབྲས་བུ་ས་བཅུ་གསུམ་པ་མཚོན་པར་བྱ་པས་མཚོན་པའོ། ། དྲི་མེད་སྣང་ནི་སངས་རྒྱས་སོ། ། གང་དང་གང་གིས་གདུལ་བྱ་འདོད་ཆགས་ཅན་ལ་སོགས་པའི་ཉོན་མོངས་པས་བཅིངས་ནས་འཁོར་རོ། ། དེ་ནི་དེའི་ངོ་བོ་ཅན་ནི་དེ་ནི་རྡོ་རྗེ་འཛིན་ནོ། ། བསྐྱེད་རིམ་གྱི་དབང་དུ་བྱས་པའི་ཐབས་དང་ཤེས་རབ་སྤྲུལ་པ་སྟེ། ཞེ་སྡང་ཅན་ལ་མི་བསྐྱོད་པར་སྤྲུལ་པ་ལ་སོགས་པ་ལྟ་བུའོ། ། བུད་ཤིང་བསྲེག་པའི་རིག་པས། ཅེས་པ་ནི་མེས་བུད་ཤིང་བསྲེགས་པ་མེ་དེ་བུད་ཤིང་གི་རིག་ཡིན་པ་བཞིན། ཡེ་ཤེས་ཀྱིས་ཉོན་མོངས་དེ་བསྲེགས་པས་ཉོན་མོངས་དེ་ཡེ་ཤེས་ཀྱི་རིགས་སོ། ། དགྱེས་པའི་གར་མཁན་ནི།
འདོད་ཆགས་ཀྱིས་སེམས་ཅན་གྱི་དོན་བྱེད་པ་ལ་དགྱེས་པའོ། ། གར་མཁན་ནི་གཅིག་གིས་དུ་མར་བསྒྱུར་བ་སྟེ། རྡོ་རྗེ་འཆང་རིགས་ལྔ་དང་རིགས་དུ་མར་བསྒྱུར་བའོ། ། དེའི་སྦྱང་གཞི་ནི་ཕུང་པོ་སངས་རྒྱས་ལྔ། ཁམས་ཡུམ་ལྔ། བསྐྱེད་བྱེད་བྱང་ཆུབ་སེམས་དཔའ་བཅུ་དྲུག་དག་པ་མཚོན་ནོ། ། འདི་ཉིད་ནི་ཕུང་པོ་ཁམས་དང་སྐྱེ་མཆེད་དོ། ། རྣམ་དག་མཚོན་པ་ནི་སྦྱང་གཞི་དག་པས་སངས་རྒྱས་དང་ཡུམ་དང་བོ་དྷི་རུ་མཚོན་ནོ། ། ཇི་ལྟར་དགྲ་བོ་ནུས་པ་ནི་དགྲ་ནུས་པ་ཆེ་བ་དེ་བས་ཀྱང་དགྲ་ནུས་པ་ཆེ་བར་བསྟན་པ་ལྟར་རོ། ། གཏི་མུག་དག་པ་ནི་གདུལ་བྱའི་རྒྱུད་ལ་ཡོད་པ་ནི་གཏི་མུག་དག་པར་བྱ་བའི་ཕྱིར།
གཏི་མུག་སྟེ་ཞེས་པ་ནི་དེ་བས་ཀྱང་གཏི་མུག་ཤས་ཆེ་བའམ་རྣམ་སྣང་ལྟར་བསྟན་ནོ། ། ཞེ་སྡང་དག་པ་ནི་གདུལ་བྱའི་རྒྱུད་ལ་ཡོད་པའི་ཞེ་སྡང་དག་པའི་ཕྱིར་རོ། ། ཞེ་སྡང་ཉིད་ནི་དེ་བས་ཀྱང་ཞེ་སྡང་ཆེ་བའི་མི་བསྐྱོད་པར་བསྟན་ནས་ཞེ་སྡང་དག་པར་བྱེད་དོ། ། འདོད་ཆགས་དག་པ་ནི་གདུལ་བྱའི་འདོད་ཆགས་དག་པར་བྱ་བའི་ཕྱིར་རོ། ། འདོད་ཆགས་ཏེ་ཞེས་པ་ནི། དེ་བས་ཀྱང་འདོད་ཆགས་ཆེ་བའི་འོད་དཔག་ཏུ་མེད་པ་བསྟན་པས་འདོད་ཆགས་དག་པར་བྱེད་དོ། ། ང་རྒྱལ་དག་པ་ནི་གདུལ་བྱའི་ང་རྒྱལ་དག་པའི་ཕྱིར་རོ། ། ང་རྒྱལ་སྟེ་ཞེས་པ་ནི་དེ་བས་ཀྱང་ང་རྒྱལ་ཤས་ཆེ་བའི་རིན་འབྱུང་དུ་བསྟན་པས་ང་རྒྱལ་དག་པར་བྱེད་དོ། ། ཕྲག་དོག་དག་པ་ནི་གདུལ་བྱའི་རྒྱུད་ལ་ཡོད་པའི་ཕྲག་དོག་དག་པར་བྱ་བའི་ཕྱིར་རོ། ། ཕྲག་དོག་ཉིད་ནི་དེ་བས་ཀྱང་ཕྲག་དོག་ཆེ་བའི་དོན་གྲུབ་ཏུ་བསྟན་པས་ཕྲག་དོག་དག་པར་བྱེད་དོ། །
ཐམས་ཅད་རྣམ་དག་ནི་གདུལ་བྱའི་ཉོན་མོངས་པ་ཐམས་ཅད་དག་པར་བྱ་བའི་ཕྱིར་རྡོ་རྗེ་འཛིན་དུ་བསྟན་ནོ། ། དེའི་ངོ་བོ་ནི་ཉོན་མོངས་སོ། ། རྣམ་དག་ནི་རིགས་དྲུག་གམ་ཡེ་ཤེས་དྲུག་ཏུ་དག་པའོ། ། ཉོན་མོངས་ལྔ་ནི་མཉམ་ལྡན་ནི་དུག་ལྔ་ཡེ་ཤེས་ལྔར་མཉམ་པའོ། ། རིགས་ནི་རྣམ་ལྔ་ནི། རྡོ་རྗེའི་རིགས་སོགས་ལྔ་ནི། ཡེ་ཤེས་ནི་མེ་ལོང་སོགས། ། སངས་རྒྱས་ནི་རྟག་པ་སོགས་སོ། ། འདིས་ནི་ཙཎྜ་ལི་གསུམ་པ་བསྟན་ཏེ། འཁོར་ལོ་གཅིག་སྟེ་སྤྲུལ་པའི་འཁོར་ལོའོ། །
འདབ་མ་ལ་དབྱངས་ཡིག་བཅོ་ལྔ་དགོད་པ་མཚོན་ནོ། ། ལྟེ་བ་ལ་ཨཾ་དགོད་པ་སྟེ་གསུམ་པའོ། ། འདི་ལས་ནི་ཐབས་ཀྱི་རྒྱུད་ཀྱི་རིམ་པ་གཉིས་གསུངས་ཏེ། དེ་ལས་བོ་དྷི་དང་ཁྲོ་བོ་བཅུ་དང་སེམས་ཅན་བསྐྱེད་གསུང་། རྡོ་རྗེ་སྙིང་པོ་ནི་དེ་ལ་སོགས་པའི་བྱང་ཆུབ་སེམས་དཔའ་རྣམས་སྐྱེའོ། ། དེ་གང་ལས་གྲུབ་བམ་ཅེ་ན། རང་བྱུང་ངམ་ལྷན་སྐྱེས་ལས་གྲུབ་པ་བསྟན་པ་ནི། ནང་གི་དབྱེ་བ་འདི་ནི་ལྷན་སྐྱེས་སོ། ། བླ་མའི་ཞལ་ལས་བརྙེད་པ་ནི་ལྷན་སྐྱེས་བླ་མའི་ཞལ་ལས་རྙེད་པའོ། ། བླ་མ་དམན་པ་ནི་གདམས་པ་དང་མི་ལྡན་པའི་བླ་མ་ལ་བརྟེན་པའོ། །
སེམས་ཅན་རྣམས་ནི་བདེ་བ་ཆེན་པོ་མི་རྙེད་པར་མ་ཟད་སྔགས་དང་ཕྱག་རྒྱ་ཡང་མི་རྙེད་དོ། ། གང་ཞིག་ནི་ལྷན་ཅིག་སྐྱེས་པའི་མན་ངག་གིས་རྟོགས་པ་བསལ་བའོ། ། འདི་སྔགས་ནི་སློབ་དཔོན་དེའོ། ། སངས་རྒྱས་བསྔགས་ནི་སངས་རྒྱས་དང་འདྲ་བར་བསྔགས་སོ། ། གྲུ་གསུམ་དག་པ་ཨེའི་དབྱིབས་ཞེས་པ་ནས། དེ་ཉིད་ལས་ནི་ཡང་དག་འབྱུང་གི་བར་གྱིས་ཙཎྜ་ལི་བཞི་པ་བསྟན་ཏེ། འཁོར་ལོ་བཞི་ལས་སྤྲུལ་པའི་འཁོར་ལོ་ལ་ཨཿ། ནང་སྐོར་གྱི་འདབ་མ་བརྒྱད་ལ་སྡེ་ཚན་བརྒྱད་དགོད། འཁོར་ལོ་བཞི་ཆར་ལ་ཨཱ་ལི་ཀཱ་ལི་ལྔ་བཅུ་ལྔ་བཅུ་དགོད་པའོ། ། ད་ནི་གླེང་གཞིའི་ཚིག་དེ་ཉིད་བདག་བྱིན་གྱིས་བརླབས་པ་རང་ལུས་ཐབས་ལྡན་ལ་སྦྱར་ཏེ་བཤད་པ་ནི།
གྲུ་གསུམ་དག་པ་ཞེས་པ་ལ་སོགས་པ་སྟེ། རྟེན་གྱི་གང་ཟག་གི་དབང་བསྐུར་ནི་ལུས་དང་། ངག་དང་། སེམས་དག་པ་སློབ་དཔོན་གྱི་དབང་དང་། གསང་དབང་དང་། གསུམ་པ་དང་། བཞི་པ་རིམ་བཞིན་ཐོབ་ནས་བསྒོམ་པས་འབྲས་བུ་ཐོབ་པའོ། ། འདིའི་ཆོས་ཀྱི་ཁོག་དོན་ནི། སངས་རྒྱས་ཐོབ་ཙ་ན་ཆོས་སྐུ་གཅིག་པུ་གཅིག་ཐོབ་པ་ཡིན་ཏེ། སྐུ་གསུམ་དང་ལྡན་པ་ཐོབ་པའོ། །
དེ་ལ་ཆོས་སྐུ་ནི་རྫོགས་རིམ་མཚན་མ་མེད་པ་ལས་ཐོབ་བོ། ། གཟུགས་སྐུ་གཉིས་ནི་བསྐྱེད་རིམ་ལས་ཐོབ་པའོ། ། དེ་ཡང་དགྱེས་པ་རྡོ་རྗེ་ནས། དཀྱིལ་འཁོར་འཁོར་ལོའི་ཐབས་དང་ནི། ། བདག་བྱིན་བརླབས་པའི་རིམ་པས་སོ། ། ཞེས་བཤད་དོ། ། དེ་ཡང་སངས་རྒྱས་ཆོས་སྐུ་ནི་རྒྱུ་གཅིག་དང་རྐྱེན་གཅིག་ལས་བྱུང་བ་མ་ཡིན་ཏེ། རྒྱུ་མཐའ་ཡས་པ་དང་རྐྱེན་མཐའ་ཡས་པ་ལས་འབྱུང་ངོ་། ། དེས་ན་རང་ལུས་ཐབས་ལྡན་ལ་བརྟེན་པ་དང་། གཞན་ལུས་ཕྱག་རྒྱ་ལ་བརྟེན་པའོ། །
གང་ལྟར་ཡང་སེམས་ཟིན་པ་ལ་བདེ་བ་སྐྱེ་བས། དེ་ཡང་རང་ལུས་ཐབས་ལྡན་ལ་གཉིས་ཏེ། མཚན་མ་དང་བཅས་པ་གཏུམ་མོའི་རྣལ་འབྱོར་དང་། མཚན་མ་མེད་པ་བསམ་གྱིས་མི་ཁྱབ་པའི་རྣལ་འབྱོར་རོ། ། དེ་ལས་གཏུམ་མོའི་མེ་སྦར་ནས་བདེ་ཆེན་འཁོར་ལོ་ནས་བྱང་སེམས་ལྟེ་བ་སྤྲུལ་པའི་འཁོར་ལོར་བབས་ནས། བདེ་བ་གསལ་ལ་རྟོག་པ་མེད་པ་ལས་ཆོས་སྐུ་ཐོབ་བོ། ། ཡང་མཚན་མེད་བསམ་མི་ཁྱབ་པ་སེམས་ཟིན་པས་ཕྱིའི་རླུང་གི་རྒྱུ་བ་འགག་ལ། ནང་དུ་ཙཎྜལ་ལི་འབར་ཏེ་བདེ་ཆེན་འཁོར་ལོ་ནས་བྱང་སེམས་སྤྲུལ་འཁོར་དུ་ཕབ་ནས་བདེ་བ་གསལ་བ་རྟོག་པ་མེད་པ་བསྒོམ་པས་སངས་རྒྱས་ཐོབ་པའོ། ། གཞན་ལུས་ལས་རྒྱ་ལ་བསྟེན་ནས་བདེ་གསལ་དུ་བསྒོམ་པ་དང་། སངས་རྒྱས་ཀྱི་ལུས་ཟག་མེད།
སེམས་རྟོག་མེད་ཀྱི་ཆོས་སྐུ་ཐོབ་བོ། ། དེ་ལས་བྱང་སེམས་འབེབས་པའི་མན་ངག་གིས་ཕབ་ནས། འཛིན་པའི་མན་ངག་གིས་བཟུང་ན། འཛོམས་པ་རྣམ་པ་གསུམ་གྱིས་ཟིན་པས་རྩ་གཉིས་རླུང་གཉིས་ཐིག་ལེ་གཉིས་སོ། ། བཟློག་པའི་མན་ངག་གིས་བཟློག་ནས། ལུས་ཀུན་ལ་ཁྱབ་པའི་མན་ངག་གིས་རྩ་བྲན་སྟོང་ཕྲག་བདུན་བཅུ་རྩ་གཉིས་སམ། ཡང་ན་བ་སྤུའི་ཁུང་བུ་བྱེ་བ་ཕྲག་ཕྱེད་ན་རྩ་ཡང་བྱེ་བ་ཕྱེད་དང་བཞི་ཡོད་པ་ཀུན་བྱང་སེམས་ཀྱིས་མེར་ཏེ་ཁེངས་ནས་ཆོས་སྐུ་ཐོབ་བོ། ། དེ་ཡང་བྱང་སེམས་དྲུག་གམ་བརྒྱད་ཀྱི་རྣམ་པ་ལས་སངས་རྒྱས་པ་སྟེ། བརྒྱད་ནི་རང་ལུས་ཐབས་ལྡན་དང་། གཞན་ལུས་ལས་རྒྱ་ལ་བརྟེན་པའོ། །
དེ་རེ་རེ་ལ་ཡང་ཞུ་བ་དང་བདེ་བ་གཉིས་གཉིས་ཏེ། ཐབས་གཅིག་པུ་ལ་ཡང་བཞིའོ། ། དེ་ཡང་རང་ལུས་ཐབས་ལྡན་གྱི་ཞུ་བདེ་གཉིས་ནི། ཨཱ་ལིའི་བདག་ཉིད་ནི་བྱང་སེམས་ཏེ། ཕྱིའི་བྱ་བ་ལ་མ་ལྟོས་པས་དོན་དམ། ཀཱ་ལིའི་བདག་ཉིད་ཅན་གྱི་བྱང་སེམས་དེ་ཀུན་རྫོབ་བོ། ། ཤེས་རབ་གཅིག་པུ་ལ་ཡང་དེ་ཉིད་བཞི་པོ་འབྱུང་སྟེ་བརྒྱད་དོ། ། ཐབས་དང་ཤེས་རབ་གང་རུང་ཡང་རང་ལུས་ཐབས་ལྡན་ལ་བརྟེན་ནས་བྱས་ན་རང་ལུས་ཐབས་ལྡན་ཞུ་བ་དེ་ཉིད་ཡིན་པས་དྲུག་གོ ། ལས་རྒྱ་ལ་དང་པོ་ཡང་བརྟེན་དགོས། དབང་གསུམ་པའི་དུས་སུའོ། །
བར་དུ་ཡང་བརྟེན་དགོས་ཏེ། ལམ་གྱི་བཞི་པ་ལའོ། ། ཐ་མར་ཡང་བརྟེན་དགོས་ཏེ། ས་བཅུ་གསུམ་པའི་དུས་སུ་བདག་མེད་མ་དང་སྦྱོར་བས་ཞག་གཅིག་ནས་ལྔའི་བར་དུ་ཐོབ་བོ། ། བདག་མེད་མའི་དཀྱིལ་འཁོར་བདག་མེད་མའི་ཐབས་སུ་བསྒྱུར་ནས་སོ། ། ཚིག་དོན་ནི། གྲུ་གསུམ་སྤྲུལ་པ་ལྟེ་བ་སྤྲུལ་པའི་འཁོར་ལོའི་སྤྲུལ་པའི་སྣ་ཚོགས་པ་མདུད་པའི་གནས་ཆེན་སྦྲུལ་འཁྱིལ་པའམ། རྒྱ་མཚོའི་སྲུབས་ལྟ་བུའོ། ། དག་པ་ནི་དག་པའི་གནས་ཡིན་པས་སོ། ། ཨེ་ནི་ཟུར་གསུམ་མོ། །
དབུས་སུ་ནི་སྤྲུལ་པའི་འཁོར་ལོའི་དབུས་སུའོ། ། དགྱེས་པ་ནི་དགྱེས་པ་འབྱུང་བའི་གཞི་ཡིན་པས་སོ། ། ཨེ་ནི་འདུད་ཆེན་གྱི་གནས་སོ། ། ཝྃ་ནི་དེའི་ནང་དུ་ཨ་ཤད་ལྟ་བུ་ཡོད་པའོ། ། གྲུ་གསུམ་ནི་སྤྲུལ་འཁོར་གྱི་ནང་སྟོང་པའོ། ། ཉམས་དགའ་ནི་ཉམས་དགའ་བའི་གཞི་ཡིན་པའོ། །

རྡོ་རྗེ་དམིགས་མེད་ཀྱི་ཤེས་རབ་བམ། ། སྟོང་པའོ། ། ར་ལི་ཐབས་སོ། ། རྣམ་པར་འབྱུང་ནི་ཡས་ཕབ་པ་དང་། གཞི་བཞག་ཏུ་གནས་པའི་འགྲེལ་པའི་མཐའ་མའོ། ། བཙུན་མོ་ནི་ནང་ལྟར་གྱིའོ། ། ནིར་ཙག་གིའོ། ། ནང་སོགས་ནི་ནང་སྐོར་རོ། ། སྙིང་པོ་ནི་ལྟེ་བའོ། ། དེ་ལ་ནི་ཙག་གོ ། ཨཱ་ལི་ཀཱ་ལི་འགྲེས་ནི་ཕྱི་སྐོར་ལའོ། །
སྡེ་ཚན་བརྒྱད་ནི་རྣམ་པར་གནས་ནི་ནང་སྐོར་ལའོ། ། སྔགས་ཀྱི་གཟུགས་ལྟེ་བའི་ཨྃ་ངོ་། ། ལས་ཀྱི་ཚོགས་ནི་བྱེད་པར་འགྱུར་ནི་ལྟེ་བའི་ཨྃ་ལས་མེ་སྦར་ཏེ་ཕབ་པས་རྟོགས་པ་ཞི་བ་ལ་སོགས་པའི་ལས་བཞི་བྱེད་དོ། ། ཡི་གེ་རྣམས་ནི་ལྔ་བཅུ་ཉིད་ནི་ཨ་ལི་བཅུ་དྲུག་ཀཱ་ལི་སོ་བཞིའོ། ། རིག་བྱེད་རྣམས་ལ་ངེས་པར་གནས་ནི་བཞི་སྟེ་འཁོར་ལོ་བཞི་ལ་ལྟེ་བའི་དཀྱིལ་འཁོར་དུ་ཨྃ་དུ་རང་བྱུང་མངོན་དུ་བྱས་ཙམ་ནའོ། ། ངེས་པར་གནས་ནི་སྡེ་ཚན་གཉིས་བཞི་ཆར་ལ་ལྔ་བཅུ་ལྔ་བཅུ་དགོད་དོ། ། དེས་ཙཎྜ་ལི་བཞི་པ་བསྟན་ནོ། ། སྔགས་རྣམས་ཉིད་དང་རྒྱུད་རྣམས་ཉིད་ནི་དེས་གསུངས་པའི་རྒྱུད་དམ་གཟུགས་ཡོངས་སུ་བསྒྱུར་བའོ། ། ཕྱི་རོལ་ཚུལ་གྱི་བསྟན་བཅོས་ནི་ཕ་རོལ་ཏུ་ཕྱིན་པའི་ཐེག་པའོ། ། རྡོ་རྗེ་སྙིང་པོ་རང་བཞིན་འདི་ནི་ཨྃ་བསྐུལ་བ་ལས་འབྱུང་གི་ཅུང་ཟད་མེད་ནི་གཞན་ལས་འབྱུང་བའི་རྒྱུ་མེད་དོ། །
མདོར་བསྟན། རྒྱས་བཤད་ནི། ཨ་ཀ་ཙ་ཊ་ཏ་པ་ཡ་ཤ་ལ་སོགས་པའོ། ། སྡེ་ཚན་དགའ་བའི་ཕྱི་སྐོར་ལའོ། ། ནག་པོ་དང་མི་མཐུན་པ་ནི་དབྱངས་དང་གསལ་བྱེད་ལྔ་བཅུ་ནང་སྐོར། སྡེ་ཚན་བརྒྱད་ཕྱི་སྐོར། མཉམ་པ་དག་ནི་སྤྲུལ་པ་ནི་འཁོར་ལོ་བཞི་ཆར་ལའོ། ། རྡོ་རྗེ་ར་ལི་ནི་པད་ནང་ཨཱ་ལི་ཀཱ་ལི་གཡས་སྐོར་གཡོན་སྐོར་ཐབས་དང་ཤེས་རབ་བོ། ། རྡོ་རྗེ་ནི་ཤེས་རབ། ར་ལི་ནི་ཐབས་སོ། །
ཡང་རྡོ་རྗེ་ནི་མུ་དྲ། ར་ལི་ནི་བསྒྲུབ་པའོ། ། པདྨར་སོན་ནི་གཉིས་སྤྲུལ་པའི་འཁོར་ལོའི་པདྨ་ལ་ཡོད། འདི་རྣམས་གནས་ནི་སྡེ་ཚན་བརྒྱད་དོ། ། དེ་རྣམས་དབུས་ནི་སྡེ་ཚན་བརྒྱད་དོ། ། དམ་པའི་དབང་ཕྱུག་ནི་ཨྃ་ངོ་། ། ཨ་ནི་ཡིག་འབྲུ་ཀུན་གྱི་མཆོག་ནི་ལྟེ་བའི་ཨྃ་ངོ་། ། དོན་ཆེན་སྡེ་ཚན་གཙོ་བོ་ནི། སྡེ་ཚན་ཐམས་ཅད་ནི་བསྐྱེད་པར་བྱེད་པའོ། ། ལུས་ཅན་ནི་སེམས་ཅན་ནོ། །
སྔགས་ཀུན་ནི་བརྡའི་སྔགས་སོ། ། དེ་ཉིད་ལས་ནི་ཨྃ་ལས་སོ། ། དེས་ཟད་ཨཾ་དེ་ལས་མེ་སྦར་ཏེ་ཡས་ཕབ་ནས་དེའི་དམིགས་པ་དང་མ་བྲལ་བར་བསྒྲུབ་ན་རལ་གྲི་ལ་སོགས་གྲུབ་པ་བརྒྱད་འབྱུང་ངོ་། ། འཇིག་རྟེན་གསུམ་གྱི་ཁམས་སུ་རྒྱུ་བའི་དངུལ་ཆུ་ནི་ཚེ་དང་ལོངས་སྤྱོད་དང་ལུས་ཀྱི་བཅུད་ལེན་འགྲུབ་བོ། ། གང་ཞིག་ཐམས་ཅད་དུ་མཐུ་ཆེ་བ་ནི་འཇིག་རྟེན་ལས་འདས་པའི་དངོས་གྲུབ་བོ། ། རང་གི་ཁྱིམ་ནི་ཨྃ་གི་གནས་སོ། ། ལྔ་བཅུ་འདོད་པ་དང་ལྡན་པ་ནི། ལྔ་བཅུ་དང་ལྡན་པ་རང་ཁྱིམ་དུ་མངོན་དུ་བྱས་པའོ། ། དེ་ནི་སྡེ་ཚན་བརྒྱད་ན་སོན་ཞེས་པ་ལ་སོགས་པ་ནི། ཙཎྜ་ལི་ལྔ་པ་ཤུགས་ལ་བསྟན་ཏོ། །
འཁོར་ལོ་གཅིག་པ་སྤྲུལ་པའི་འཁོར་ལོའི་ལྟེ་བ་ལ་ཨྃ། འདབ་མ་ལ་སྡེ་ཚན་བརྒྱད་དགོད་པའོ། ། དེ་ནི་ཨྃ་ངོ་། ། ནང་སོང་དབྱངས་མཆོག་ནི་ཨྃ་ངོ་། ། སྡེ་ཚན་བདག་ཉིད་བྱིན་ནི་སྡེ་ཚན་བརྒྱད་ཀྱིས་བསྐོར་བའི་ཨྃ་ལ་གང་ཞིག་ཅུང་ཟད་ནི་བརྗེད་པའི་ཚིག་གོ ། རྟོགས་བྱ་བ་ནི་མཉན་པའི་ཚུལ་གྱིས་སོ། ། དེ་ཀུན་ནི་ཚིག་རྒྱས་པའོ། ། སྔགས་ཀྱི་གཟུགས་ནི་ཨཱ་ལི་ཀཱ་ལི་སྨྲས་པའོ། ། དེའི་ཕྱིར་ནི་ཨཱ་ལི་ཀཱ་ལི་སྨྲ་བའི་ཕྱིར་རབ་ཏུ་བསྐྱེད་པ་ནི་ཨྃ་ལའོ། ། ལུས་ནི་སེམས་ཅན་ནོ། །
སྒྲ་ནི་སྔགས་ཞེས་པ་ནི་ཨ་ཤད་ལྟ་བུ་དེ་སྦར། དེ་ཡས་མར་ཕབ་པས་ཡིད་སྐྱོབ་པའོ། ། མདུད་པའི་གནས་ཆེན་ནི་སྤྲུལ་འཁོར། ཆོས་ནི་བདེ་བ། ར་ལི་ནི་ཞུ་བའོ། ། དངོས་གྲུབ་རྫུ་འཕྲུལ་རྣམས་གནས་པའི་སྔགས་ནི། སྔགས་འདི་ལ་དངོས་གྲུབ་འདི་འབྱུང་ཞེས་པའི་ངེས་པ་མེད་དེ་ཨྃ་དེ་བསྐུལ་བས་སྔགས་ཐམས་ཅད་དང་ལས་དང་དངོས་གྲུབ་ཐམས་ཅད་འབྱུང་བའོ། ། རང་བཞིན་གྱིས་ནི་མ་སྐྱེས་ཕྱིར་ནི་ཨྃ་དེ་ལ་ཨ་ནུད་པཎ་ན་ཏྭཱ་སྐྱེ་བ་མེད་པའོ། ། སྔགས་ཞེས་པ་ནི་ཨྃ་ངོ་། ། ཡང་དག་སྦྱོར་བྱུང་སོགས་ནི་འཁོར་ལོ་བཞི་སྟོན་ཏེ། །
ཡང་དག་ནི་གོང་དུ་བཤད་པའི་རྒྱུའི་རྒྱུད་ཀྱི་ཐབས་ཤེས་རབ་སྟོན། མཚན་ཉིད་ནི་གཉིས་མེད་མཚོན་པས་འབྲས་བུའི་རྒྱུད་དོ། ། རང་ལུས་ཐབས་ལྡན་ནང་ལྟར་ན་ཡང་དག་ནི་འཁོར་ལོ་བཞིའོ། ། སྦྱོར་འབྱུང་ནི་ཙཎྜ་ལི་འབར་བའི་བདེ་གསལ་ལོ། ། གཞན་ལུས་ལྟར་ན་ཡང་དག་ནི་བསྒྲུབ་པ་པོ་དང་ལས་རྒྱའོ། ། སྦྱོར་འབྱུང་ནི་རྡོ་རྗེ་དང་པདྨ་མཉམ་པར་སྦྱོར་བའོ། ། མཚན་ཉིད་ནི་གཉིས་མེད་བདེ་བ་མཚོན་པའོ། ། དེ་ནས་ཞེས་པ་ནི་གནས་ཀྱི་གཙོ་བོ་བཤད་པ་དེ་ནས་སོ། ། མཆོག་ཏུ་བཤད་པ་དེ་ནི་རང་བྱིན་གྱིས་བརླབས་པའི་རིམ་པ་འཁོར་ལོ་བཞི་བསྟན་ཏོ། ། ཨེ་ནི་ས་རུ་ཤེས་པར་བྱ། །
ཞེས་པ་ལ་སོགས་པས་ཙཎྜ་ལི་དྲུག་པ་བསྟན་ཏེ། དེ་ཡང་འཁོར་ལོ་བཞིའི་ལྟེ་བ་ལ་ཨེ་ཝྃ་མ་ཡ་ཡི་གེ་རིམ་པ་བཞིན་འགོད་པའོ། ། ཡི་གེ་བཞི་ལས་ཨེ། འབྱུང་བ་བཞི་ལས་ས། ཕྱག་རྒྱ་བཞི་ལས་ལས་ཀྱི་ཕྱག་རྒྱ་སྟེ། ལས་ནི་སྤར་བ་དང་འབེབས་པར་བྱེད་པ་ལས་སོ། ། ཕྱག་རྒྱ་ནི་རྟོག་པ་ལས་རྒྱས་འདེབས་པར་བྱེད་པས་སོ། ། ལྷ་མོ་ལས་སྤྱན་མའོ། ། ཚད་མེད་པ་ལས་སྙིང་རྗེའོ། ། ཕ་རོལ་ཏུ་ཕྱིན་པ་ལས་ཐབས་སོ། །
རང་བཞིན་སྣ་ཚོགས་སྤྱོད་ཡུལ་ནི་དེ་བཞིན་གཤེགས་པའི་རིགས་སོ། ། ལྟེ་བ་ནི་སྤྲུལ་པའི་འཁོར་ལོའོ། ། འདམ་སྐྱེས་ནི་པད་མའོ། ། འཁོར་ལོའི་རྣམ་གནས་ནི་རང་བྱུང་གནས་པའོ། ། ཝྃ་ནི་དབྱིབས་མཐུན་པས་སྙིང་ཁའི་འཁོར་ལོའི་བྃ་གིས་བསྟན་ཏོ། ། འབྱུང་བ་ནི་ཆུ། ཕྱག་རྒྱ་ལས་ཆོས་ཀྱི་ཕྱག་རྒྱ། ལྷ་མོ་ལས་མཱ་མ་ཀི ། ཚད་མེད་པ་ལས་བྱམས་པ། ཕ་རོལ་ཏུ་ཕྱིན་པ་ལས་སྨོན་ལམ།
རིགས་ལྔ་ལས་མི་བསྐྱོད་པའོ། ། གནས་སྙིང་ཁའོ། ། འཁོར་ལོ་ཆུ་སྐྱེས་འདབ་བརྒྱད་པའོ། ། ཡི་གེ་ལས་མ། འབྱུང་བ་ལས་མེ། ཕྱག་རྒྱ་ལས་ཕྱག་རྒྱ་ཆེན་མོ། ། ལྷ་མོ་གོས་དཀར་མོ། ཚད་མེད་ལས་དགའ་བ། ཕ་རོལ་ཏུ་ཕྱིན་པ་ལས་སྟོབས། རིགས་ལྔ་ལས་པདྨ།
གནས་ལྐོག་མ། ཆུ་སྐྱེས་འདབ་མ། བརྒྱད་གཉིས་ནི་བཅུ་དྲུག་པའོ། ། ཡི་གེ་ལས་ཡ། འབྱུང་བ་རླུང་། ཕྲིན་ལས་རྟོག་པའི་རྒྱུ་རླུང་འགག་པས་རྣམ་རྟོག་སྤོང་བས་ཉོན་མོངས་པ་སྤོང་བའོ། ། ཕྱག་རྒྱ་ལས་དམ་ཚིག་གི་ཕྱག་རྒྱ་སྟེ། རང་བྱུང་མངོན་དུ་བྱས་པས་བཟའ་བའི་དམ་ཚིག་གི་རྟོག་པའི་ལས་བསྲུང་བའི་དམ་ཚིག་གོ ། རིགས་ལྔ་ལས་དོན་གྲུབ། ཚད་མེད་བཞི་ལས་བཏང་སྙོམས།
ཕྲིན་ལས་འཁོར་བ་ལས་སྒྲོལ་མ། ཕ་རོལ་ཏུ་ཕྱིན་པ་ལས་ཡེ་ཤེས། འདམ་སྐྱེས་པད་མ་གསུམ་བཅུ་རྩ་གཉིས་འདབ། གཞན་ལུས་ལས་རྒྱ་ལ་བརྟེན་ནས་བསྟན་པ་ནི། ཆེ་ལོང་རྣམ་པར་བཞག་ནས་བསྟན་ན། ཨེའི་སྒྲ་ལས་དྲངས་ན་ཨེ་ཀ་ར་ན་ཏེ་སྟོང་པའོ། ། ཝཾ་ཐབས་ཞེས་པས། ཝཾ་ཤ་ཏ་ན་རིག་པའི་ཡེ་ཤེས་ཐབས་སོ། ། ཡང་ན་ཨེས་ནི་ལས་རྒྱའོ། ། ཡང་ན་ཨེས་ནི་ལས་རྒྱའི་ཆོས་འབྱུང་ངོ་། །
ཝཾ་གྱིས་ནི་ཐབས་བསྟན་ལ། ཡང་ན་ཝཾ་གྱིས་ནི་ཐབས་ཀྱི་རྡོ་རྗེ། ། ཝཾ་གྱིས་རྣམ་པར་བརྒྱན་ནི། རྡོ་རྗེས་ཤེས་རབ་ཀྱི་པདྨ་ལ་བརྒྱན་ནོ། ། ཨེ་ནི་པདྨའོ། ། ངེས་པར་མཛེས་པ་ནི་རྡོ་རྗེ་པདྨ་སྙོམ་པར་ཞུགས་པས་ལྷན་ཅིག་སྐྱེས་པ་མངོན་དུ་བྱས་པའོ། ། ཐབས་དང་ཤེས་རབ་གཉིས་ཀ་ལའོ། ། ཡང་ཨེ་ཝཾ་བསྟན་ཏེ། ཐབས་ནི་མཛེས་སྤྱི། ཤེས་རབ་ནི་ཆོས་འབྱུང་།
ཐབས་དང་ཤེས་རབ་རང་བཞིན་ནི་ཝྃ་ཐབས། ཨེ་ཤེས་རབ་བོ། ། སྟེང་དང་འོག་ནི་ཤེས་རབ་གཅིག་པུ་ལ་ཡང་གཉིས་ཏེ། སྟེང་ནི་མཛེས་སྤྱི་ནང་། འོག་གི་ཆོས་འབྱུང་ཕྱིའོ། ། ཨེ་ཉིད་དང་། ཝཾ་ཉིད་དང་། ཐབས་གཅིག་པུ་ལ་ཡང་ཐབས་ཤེས་རབ་གཉིས་ནི། ། ཐབས་ཀྱི་འདོམ་གྲུ་གསུམ་ཨེ། རྡོ་རྗེ་ཟླུམ་པོ་ཝཾ་ངོ་། །
ཤེས་རབ་ལ་ཡང་ཆོས་འབྱུང་ཨེ་ཤེས་རབ། རྩ་མཛེས་པའི་སྤྱི་བོ་ཐབས། གཉིས་གཉིས་ནི་ཐབས་ལ་ཝཾ་གཉིས་སོ། ། དེ་ནི་བྱང་ཆུབ་སེམས་ཀྱི་དཀྱིལ་འཁོར་གྱི་དབང་དུ་བྱས་ནས་བསྟན་ཏོ། ། ད་ནི་འདི་སྐད་སོགས་ནི་ཕ་རོལ་ཏུ་ཕྱིན་པའི་ཐེག་པ་དང་སྤྱིའི་དོན་དུ་བཤད་པ་ནི། ཨེ་ཝཾ་ནི་འདི་སྐད་ནས་རྗེས་སུ་ཡི་རང་གི་ངོ་བོར་འདི་སྐད་ཐོས་ཞེས་པའོ། ། ཚིག་གི་ཕྲད་ནི་སྡུད་པ་པོའི་ཚིག་གོ ། དེ་སྐད་ནི་འདི་སྐད་ནས་གསུངས་ཞེས་པ་ནི། སྡུད་པ་པོའི་ཚིག་ཐ་མའོ། ། མཐར་ཐུག་པ་ནི་མཐར་ཐུག་པའི་བར་གྱིས་སོ། །
རྒྱུད་ཀྱི་ཚོགས་ནི་ཚོགས་ལ་བསྙེག་སོ་ཞེས་པ་ནི། ཚོགས་ནི་རྗོད་བྱེད་ཚིག་གི་ཚོགས་སོ། ། སྙེགས་པ་ནི་སྦྱོར་བའོ། ། བདག་གིས་སོགས་ནི་གཞན་ལུས་ལས་རྒྱ་ལ་བརྟེན་ནས་ནང་སྦས་དོན་དུ་བཤད་ན། མ་ཡའི་མའི་སྒྲ་ལས་དྲངས་ན། མ་ཧཱ་རཱ་ག་བྱས་ན་འདོད་ཆགས་ཆེན་པོ་སྟེ་ཐབས་དང་ཤེས་རབ་སྦྱར་བ་ལས་བདེ་ཆེན་མྱོང་བ་སྟེ། འདོད་ཆགས་ཆེན་པོ་ནི་དབང་གི་གནས་སུ་མངོན་དུ་བྱས་པའི་ཡེ་ཤེས་ལྷན་ཅིག་སྐྱེས་པ་དེ་མཧཱ་རཱ་ག ཆེན་པོ་ནི་རང་བྱུང་ཡེ་ཤེས་འདོད་ཆགས་ཆེན་པོ་སྟེ། བདེ་ཆེན་ཟག་མེད་དོ། ། འདི་ལ་ནི་ཨཾ་འདི་ལའོ། །
རྟག་ཏུ་གནས་ནི་ཟག་མེད་ཀྱི་བདེ་བའོ། ། ཐོས་པ་ཞེས་པ་ནི་ཡ་ཡོད་དེ། སྲུ་ཏའི་སྒྲ་ལས་དྲངས་ནས་གཉིས་སྦྱོར་ལས་སྲུ་པྲ་བ་དྷཱ་ཏུ་བྱས་ན་དབང་གི་གནས་གསང་རྩ་དང་། མཛེས་པའི་སྤྱི་བོར་བྱང་སེམས་འཛིན་པའོ། ། འཛག་པ་ནི་སྲུ་པྲ་བ་དྷཱ་ཏུས་དབང་གི་གནས་སུ་འཛག་པའོ། ། པ་ཞེས་པ་ནི་ཏ་ཞེས་ཡོད་པས། ཏ་པིསྟ་ར་བྱས་ན་དབང་གི་གནས་སུ་བྱང་སེམས་འཛག་པས་བདེ་བ་རྒྱས་པའོ། ། བདེ་ཆེན་ནི་མཧཱ་སུ་ཁ་ཞེས་པའོ། ། མགོན་པོ་བདེ་བ་རྒྱས་པས་མཚན་མ་དང་རྣམ་པར་རྟོག་པ་ལས་སྐྱོབ་པའོ། ། ད་ནི་སྤྱི་དོན་བཤད་པ་ནི།
བདག་གིས་ཐོས་པ་རྡོ་རྗེ་སྙིང་པོ་བདག་གིས་དངོས་ཀྱིས་སུ་ཐོས་ཀྱིས་གཅིག་ནས་གཅིག་ཏུ་བརྒྱུད་ནས་ཐོས་པ་མ་ཡིན་ནོ། ། རྣ་བའི་ཡེ་ཤེས་ནི་རྣ་ཤེས་ཀྱིས་ཐོས་པ་ཡིན་གྱི་རྟོགས་པའི་ནུས་པ་མེད་པ་ཡིན་པ་དང་། མ་ཐོས་པའི་ལོག་རྟོག་དགག་པའོ། ། བསླབ་པ་ནི་རྟོགས་པ་མངོན་དུ་གྱུར་པ་མེད་ནའོ། ། བཅོམ་ལྡན་འདས་ནི་དྲུག་པའོ། ། བསླབ་པ་ནི་བསྡུད་པ་པོས་མངོན་དུ་རྟོགས་ནའོ། ། གང་ལགས་ནི་མ་རྟོགས་ན་སྐྱོན་ཅི་ཡོད། ཅེས་རྡོ་རྗེ་སྙིང་པོས་ཞུས་པའོ། ། བཅོམ་ལྡན་འདས་ནི་དྲུག་པའོ། ། བཀའ་སྩལ་པ་ནི་ལན་བཀའ་སྩལ་བའོ། །
ཇི་ལྟ་བ་བཞིན་དུ་རྟོགས་ན་བསྡུད་པར་བྱེད་པ། རྡོ་རྗེ་སྙིང་པོ་དང་། འཆད་པ་པོ་དྲུག་པ་གཉིས་དབྱེར་མེད་ནི་འཆད་པ་པོ་དང་བསྡུད་པ་པོ་དབྱེར་མེད་ན། བདག་གིས་ཐོས་པ་ལ་སོགས་པ་འབྲེལ་མེད་དུ་འགྱུར་རོ། ། དེའི་ཕྱིར་རྟོགས་པ་སྟོན་པའི་ཆོས་ཡིན་པས་བསྡུད་པ་པོ་ཡང་འཆད་པ་པོར་འགྲེའོ། ། མཐར་ཐུག་ཏུ་བཤད་ན་ཡང་སོགས་ཏེ། འདི་སྐད། སྤྱི་དོན་དང་འདྲའོ། ། བདག་གིས་ཐོས་པ་ཞེས་པ་རྒྱུད་ཀྱི་དོན་མངོན་དུ་གྱུར་པ་སྟེ་སྡུད་པ་པོས་རྟོགས་པ་ལ་ཡང་འགལ་བ་མེད་དོ། ། བསླབ་པ་ནི་བདག་གིས་ཐོས་པའི་མདོ་སྡེ་རྟོགས་པའོ། །
གདུལ་བྱའི་སྐྱེ་བོ་ནི་སྟོན་པ་པོ་ཉིད་སྡུད་པར་འབྱུང་བ་གདུལ་བྱའི་ངོར་བྱས་པའོ། ། འཆད་པ་པོ་ཉིད་ནི་རྡོ་རྗེ་འཆང་ཉིད་དོ། ། སྡུད་པར་བྱེད་པ་ཡིན་ནི་རྡོ་རྗེ་འཆང་ཉིད་སྐྱེ་བ་མེད་པ་ལས་སྐྱེ་བའི་ཆོ་འཕྲུལ་དུ་སྣང་བ་ཡིན་ཏེ། གཉིས་བསྟན་པ་མ་ཡིན་ནོ། ། དེ་ཡང་ལུང་ནི་འཆད་པར་སྟོན་པ་ཡང་རྡོ་རྗེ་འཆང་ང་རང་ཡིན། རང་ནི་སྟོན་པའོ། ། ཚོགས་ནི་འཁོར་རོ། ། དེས་ནི་ཉན་པའི་འཁོར་ཡང་ང་རང་ཡིན། སྟོན་པ་ཡང་ང་རང་ཡིན་ཞེས་བཤད་པའོ། ། དེ་ཇི་ལྟར་འཚལ་བར་བགྱི།
ཞེས་པ་ནི་སྟོན་པ་དང་ཆོས་དང་འཁོར་ཀུན་རྡོ་རྗེ་འཆང་ང་རང་ཡིན་ན། འོ་ན་ཐ་དད་དུ་བསྟན་པ་དེ་ཇི་ལྟར་ཤེས་པར་བགྱི་ཞེས་པའོ། ། གང་དུ་ཞེས་པ་ནི་ས་བཅུ་གསུམ་པ་མངོན་དུ་བྱས་པའི་དུས་ནའོ། ། བདེ་བ་ཆེན་པོའི་མགོན་པོ་གར་མཛད་ཅེས་པ་ནི་བདེ་ཆེན་ཉིད་སྟོན་པ་དང་ཆོས་དང་འཁོར་དུ་རོལ་བ་ཡིན་ཞེས་སྟོན་པ་ནི། མགོན་པོ་དེ་ནི་འཁོར་བའི་སྡུག་བསྔལ་དང་མཚན་མ་ལས་སྐྱོབ་པའོ། ། གར་ནི་གཅིག་ཉིད་དུ་མར་བསྒྱུར་བ་སྟེ། རྡོ་རྗེ་འཆང་ཉིད་སྟོན་པ་དང་ཆོས་དང་འཁོར་དུ་བསྒྱུར་བའོ། ། གཅིག་ནི་ངེས་དོན་དུ་རྡོ་རྗེ་འཆང་ཉིད་གཅིག་པུ་ཉིད་དོ། ། དུ་མ་ནི་དྲང་དོན་དུ་སྟོན་པ་དང་། འཁོར་དང་གནས་སོགས་སུ་འགྲེའོ། །
རོལ་པ་ནི་གཅིག་དུ་མར་བསྒྱུར་བ་དང་། རོལ་པ་སྟེ་མཐར་ཐུག་གི་དོན་ནོ། ། ད་ནི་དུས་གཅིག་ན། ཞེས་པ་སྤྱིའི་དོན་དུ་བཤད་པས་ནི་རིག་ཀྱི་བུ་སོགས་ཏེ། རིགས་ཀྱི་བུ་ནི་རྡོ་རྗེ་སྙིང་པོའོ། ། གང་ཅུང་ཟད་ནི་རྒྱུད་དོ། ། གསུང་བ་ནི་སངས་རྒྱས་ཀྱིས་འདི་སྐད་ལ་སོགས་གསུངས་པའོ། ། དེ་བདག་གིས་དུ་གཅིག་ན་ཞེས་པ་ནི་བསྡུད་པ་པོ་རྡོ་རྗེ་སྙིང་པོས་དུས་གཅིག་ཁོ་ན་ཐོས་པས་ཐོས་པ་མང་བ་དང་། རྒྱུད་དཀོན་པར་བསྟན་པའོ། ། གཅིག་ན་ཞེས་པ་ནི་སྐད་ཅིག་ཉིད་ལ་སྟེ།
རྒྱུད་ཀྱི་དོན་སྐད་ཅིག་ཉིད་ལ་སྟེ། ཐོས་པ་རྣམ་པར་ཐར་པའི་སྒོ་བསམ་གྱིས་མི་ཁྱབ་པ་ཐོབ་པར་བསྟན་ནོ། ། ད་ནི་ཐོས་པའི་དོན་དམ་མཐར་ཐུག་ཏུ་བཤད་ན། ཐོས་པ་ནི་ས་བཅུ་གསུམ་མངོན་དུ་བྱས་པའོ། ། ལྷག་པར་སོན་ནི་རྒྱུད་ཀྱི་དོན་མངོན་དུ་བྱས་པའོ། ། འདི་ཞེས་པ་ནི་ཐོས་པའོ། ། བསམ་གྱིས་མི་ཁྱབ་ཅེས་པ་ནི་རྣམ་པར་ཐར་པའི་སྒོ་བསམ་གྱིས་མི་ཁྱབ་པ་ཐོབ་པའོ། ། ལྷག་པར་མོས་པ་ནི་རྣམ་པར་ཐར་པའི་སྒོ་བསམ་གྱིས་མི་ཁྱབ་པ་ཐོབ་པ་ཡིན་ནོ། ། ད་ནི་དུས་གཅིག་པ་མཐར་ཐུག་གི་དོན་དུ་བཤད་ན། དུས་ཞེས་པ་རྩ་བའི་ཚིག་བླངས་པའོ། །
དུས་ཚོད་ཅེས་པའོ་ནི་དུས་གཅིག་གི་བཤད་པའོ། ། ནང་སྦས་དོན་དུ་བཤད་ན། དུས་ནི་རྩ་བའི་ཚིག་བླངས་པའོ། ། རྣམ་པ་གསུམ་ནི་བསྟན་པ་སྟེ་བདེ་བ་ནི་དགའ་བ་དང་མཆོག་དགའོ། ། སྡུག་བསྔལ་ནི་དགའ་བྲལ་གྱི་དུས་སོ། ། བསམ་གྱིས་མི་ཁྱབ་པ་ནི་ལྷན་ཅིག་སྐྱེས་པའི་དུས་སོ། ། ཡང་ན་བདེ་བ་ནི་རང་མིང་ངོ་། ། སྡུག་བསྔལ་ནི་ཞུ་བའོ། ། བསམ་གྱིས་མི་ཁྱབ་པ་ནི་མི་རྟོག་པའོ། ། དེ་ལམ་དུ་བྱེད་པའི་དུས་སོ། །
ཡང་ན་བདེ་བ་ནི་གཡོན་དང་། སྡུག་བསྔལ་ནི་གཡས་དང་། རྒྱུ་བ་འགག་པ་བསམ་གྱིས་མི་ཁྱབ་པའོ། ། གང་གི་ཚེ་མངོན་པར་འདུ་བྱེད་ཅེ་ན། ཞུ་བ་དེ་ལམ་དུ་བྱེད་ཙམ་ནའོ། ། འོ་མའི་རྒྱུད་ལྟར་སྣ་བུག་གི་ཞེས་པ་ནང་དུ་རྔུབ་པའི་དུས་ན་ཚོ་བར་བྱེད་པས་སོ། ། འོང་བ་བདེ་བའི་དུས་སུ་གསུངས་ཞེས་པ་ནི། རྐྱང་མའི་དུས་སུ་ལུས་རྒྱས་པར་བྱེད་པས་སོ། ། མེ་ཡི་གཟུགས་ཀྱིས་འགྲོ་བ་ནི། གཡས་ནས་གྱེན་ལ་གཏུམ་མོ་སྦར་བས་ཕྱིར་འབྱུང་བའོ། །
འགྲོ་བ་ཉིད་ཅེས་པ་ནི་སྣ་བུག་མས་ནས་ཕྱིར་འགྲོ་བའོ། ། སྡུག་བསྔལ་དུས་ནི་འཁོར་ལོ་བཞི་བསྲེགས་ནས་འཆི་བར་བྱེད་པས་སྡུག་བསྔལ་དུས་དང་། ཡང་ན་གཡོན་ན་མར་བྱང་སེམས་འབྱུང་བས་འཁོར་ལོ་བཞི་པོ་བས་བདེ་བའོ། ། དེ་གཅིག་གྲགས་ནི་གཡས་ནས་རྒྱུ་བ་དང་སྡུག་བསྔལ་གཅིག་ཏུ་གྲགས་པའོ། ། གཅིག་ནི་རྩ་ཚིག་བླངས་པ་སྟེ་འགྲོ་འོང་དང་བྲལ་བས་ན་གཅིག་གོ ། ལྷན་ཅིག་མེད་པ་ཡིན་ནི་གཡས་ཀྱི་རྒྱུ་བ་འགག་པས་མཚན་མ་དང་རྣམ་པར་རྟོག་པ་དང་ལྷན་ཅིག་མེད་པས་དུས་གཅིག་གོ ། དུས་ནི་བསམ་གྱིས་མི་ཁྱབ་འགྱུར་ནི་དབང་གི་གནས་སུ་མངོན་དུ་བྱས་ཙམ་ན་རླུང་འགྲོ་འོང་སྤངས་པའོ། ། དེའི་མཚན་ཉིད་ནི་འདོད་ཆགས་མེད་ནི་དགའ་བའོ། ། ཆགས་བྲལ་ནི་དགའ་བྲལ་ལོ། ། དབུ་མ་ནི་མཆོག་དགའོ། །
དེ་ལ་ནི་དགའ་བ་གསུམ་པ་ོ་དེ་ལའོ། ། ནུས་མཚན་ནི་དགའ་བས་རྣམ་པར་རྟོགས་པ་བསྐྱེད་པར་ནུས་པའོ། ། འདོད་ཆགས་བྲལ་ནི་དགའ་བྲལ་ལོ། ། འགོག་པ་ནི་ཕྱི་རོལ་གྱི་རྟོག་པ་འགོག་པས་འགོག་པའོ། ། འདི་བྲལ་ནི་གོང་གི་གཉིས་པོ་དང་བྲལ་བས་མཆོག་དགའོ། ། དབུ་མར་མི་རྟོག་པའོ། ། ལྷན་ཅིག་སྐྱེས་པའོ། ། འདི་གསུམ་ནི་དགའ་བ་དང་དགའ་བྲལ་དང་མཆོག་དགའོ། ། དམིགས་པར་མི་འགྱུར་བ་ནི་ལྷན་ཅིག་སྐྱེས་པ་ལ་དགའ་བ་གསུམ་པོ་མི་དམིགས་པའོ། ། འདོད་ཆགས་ཉིད་ནི་ཐབས་ཀྱི་བྱང་ཆུབ་ཀྱི་སེམས་སོ། །
ཆགས་བྲལ་ནི་ཤེས་རབ་ཀྱི་བྱང་ཆུབ་ཀྱི་སེམས་སོ། ། འགྲེས་པ་ནི་དབང་གི་གནས་སུའོ། ། རྙོག་མེད་ནི་རྣམ་རྟོག་མེད་པའོ། ། རོ་མཉམ་ནི་གནས་གཉིས་སུ་འགྲེས་པའོ། ། དངོས་པོ་ཀུན་གྱི་རོ་མཉམ་ནི་མི་རྟོག་པའོ། ། བསྒོམ་པའོ་ནི་གཅིག་པུ་ཞེས་པའོ། ། དབང་གི་གནས་སུ་མངོན་དུ་བྱེད་པ་བསམ་གྱིས་མི་ཁྱབ་པའི་དུས་སོ། ། བཅོམ་ལྡན་འདས་ཏ་ཐཱའི་སྤྱི་དོན་དུ་བཤད་པ་ནི། གང་ལ་ཐོས་ན་དབང་ཕྱུགས་སོགས་དང་ཞེས་པ་དྲུག་གོ ། བྷ་ག་ཞེས་པ་ནི་ལེགས་པའི་ཡོན་ཏན་དྲུག་དང་ལྡན་པའོ། །
དེ་འདི་ལ་མངའ་བ་ནི་སྟོན་པ་ལ་ཨྃ་ས་བཅོམ་པ་མངའ་བའི་ཕྱིར་རོ། ། མི་མཐུན་པའི་ཕྱོགས་བཅོམ་པ་ནི་བདུད་བཞིའོ། ། ཕྱག་རྒྱ་ཆེན་པོ་དེ་གནས་གང་དུ་ཐོབ་ཅེ་ན། དེ་བཞིན་གཤེགས་པ་རིགས་ལྔའོ། ། སྐུ་ནི་ཕྱག་རྒྱ་གཉིས་པའོ། ། གསུང་ནི་བཞི་པའོ། ། ཐུགས་ནི་དྲུག་པའོ། ། དེ་རྣམས་ཀྱི་སྙིང་པོ་ནི་བཅུ་དྲུག་པའོ། ། དེ་ཉིད་ནི་སྐུ་གསུང་ཐུགས་སོ། ། རྡོ་རྗེ་ནི་མཚན་མ་དང་རྣམ་པར་རྟོག་པས་མི་ཕྱེད་པའོ། །
འདི་ཉིད་ནི་སྐུ་གསུང་ཐུགས་ཀྱི་སྙིང་པོ་དེ་ཉིད་དོ། ། བཙུན་མོ་ནི་དུས་ཀྱི་ཏ་ཐཱ་བསྐྱེད་པར་བྱེད་པས་སྤྱན་ལ་སོགས་པའོ། ། དེའི་བྷ་ག་ནི་ཉོན་མོངས་པ་འཇོམས་པས་ཆོས་འབྱུང་ངོ་། ། བཞུགས་པ་ནི་ཐམས་ཅད་དུ་སྣང་བར་རོ། ། ཀྱེ་བཅོམ་ལྡན་འདས་ནི་རྡོ་རྗེ་སྙིང་པོས་ཞུས་པའོ། ། བཀའ་སྩལ་པ་ནི་ལན་ནོ། ། དེ་བཞིན་གཤེགས་པ་ནི་རིགས་ལྔའོ། ། རོ་ཅིག་ནི་འབྲས་བུའི་རྣམ་པར་དག་པའི་ཡེ་ཤེས་དེ་གཉིས་མེད་ཀྱི་ཡེ་ཤེས་ཀྱི་ངོ་བོར་གཅིག་པའོ། ། ཐབས་སྣ་ཚོགས་ཀྱིས་འདུལ་བ་ནི། བི་ཙི་ར་སྟེ་གདུལ་བྱའི་ངོར་གཟུགས་རྣམ་པ་གཉིས་ཀྱིས་དོན་བྱེད་པའོ། །
ཡིད་འཕྲོགས་པ་ནི་ཧ་ར་ཧ་ར་སྟེ། ཡིད་འཕྲོག་པའི་ཚུལ་གྱིས་བཞུགས་སོ། ། དེའི་གནས་ནི་དེ་བཞིན་གཤེགས་པ་ཐམས་ཅད་ཀྱིས་སྐུ་གསུང་ཐུགས་ཀྱི་སྙིང་པོ་རྡོ་རྗེའི་བཤད་པ་སྔར་བཞིན་ནོ། ། དེ་ནི་གོང་གི་རྣམས་བསྡུས་ནས་སྟོན་པའོ། ། གང་གི་ཆོས་འབྱུང་གནས་ལ་ནི། ། ཤིན་ཏུ་རྣམ་པར་དག་པའི་དེ་ཁོ་ན་ཉིད་ནི་བཙུན་མོའི་བྷ་གའོ། ། གང་གི་ཚེ་ནི་བཅོམ་ལྡན་འདས་ཆོས་འབྱུང་ལ་བཞུགས་པའི་དུས་དེའི་ཚེ། བདག་ནི་རྡོ་རྗེ་སྙིང་པོས་ཐོས་སོ། ། ད་ནི་བྷ་ག་ཞེས་པའི་དོན་བསྡུས་ནས་བསྟན་པ་ནི། ཤེས་རབ་ནི་ཆོས་ཀྱི་དབྱིངས་སོ། །
དེས་ཉོན་མོངས་པ་སྟེ་དྲུག་རྩ་བའི་ཉོན་མོངས་པ་དང་། ཉེ་བའི་ཉོན་མོངས་པ་སྟེ། ཉི་ཤུ་ཉེ་བའི་ཉོན་མོངས་པ་འཇོམས་པའི་ཕྱིར། ཤེས་རབ་བྷ་གར་གསུངས་པ་ནི། དེའི་ངོ་བོར་ཆོས་ཀྱི་དབྱིངས་མི་སྤོང་བའོ། ། ཤེས་རབ་ནི་ཆོས་འབྱུང་ངོ་། ། བྷ་ག་ནི་ཤེས་རབ་སྟོང་པ་སྟེ། དྲུག་དང་ཉི་ཤུ་འཇོམས་པའི་ཕྱིར་ཤེས་རབ་སྟོང་པ་ཉིད་ལ་བྷ་གར་བརྗོད་དོ། ། ད་ནི་བཞུགས་པའི་དོན་བསྟན་པ་ནི། དེ་བཞིན་གཤེགས་པ་ནི་རིགས་ལྔ་དང་།
བཙུན་མོ་ནི་སྤྱན་ལ་སོགས་པ་ལྷན་ཅིག་ཏུ་སྟེ་དུས་གཅིག་ན་བཞུགས་པའོ། ། ད་ནི་བཙུན་མོ་ཞེས་གླེང་གཞི་ནས་བསྟན་པའི་དོན་ཨེ་མ་སོགས་ཏེ། ཨེ་མ་ནི་ངོ་མཚར་བ་དུས་གསུམ་གྱི་སངས་རྒྱས་ཐམས་ཅད་ཀྱི་བདེ་བ་བཙུན་མོ་ལས་ངོ་མཚར་རོ། ། སངས་རྒྱས་ཐམས་ཅད་ནི་རྣམ་སྣང་ལ་སོགས་པ་དུས་གསུམ་གྱི་སངས་རྒྱས་སོ། ། ཀུན་མཁྱེན་ནི་དེའི་རྒྱུད་ལ་ཡོད་པ་ཇི་ལྟ་བ་དང་ཇི་སྙེད་པ་མཁྱེན་པའོ། ། ཡེ་ཤེས་ནི་ས་བཅུ་གསུམ་པའི་ཡེ་ཤེས་སོ། ། དེ་བཞིན་གཤེགས་བདེ་བ་ནི་ཟག་མེད་ཀྱི་བདེ་བ་བསྐྱེད་པར་བསྟན་ཏོ། ། བཙུན་མོ་ཉེ་བར་བརྗོད་ནི་སྤྱན་ལ་སོགས་པ་མངོན་དུ་མཛད་པའོ། ། རིགས་ཀྱི་བུ་ནི་རྡོ་རྗེ་སྙིང་པོའོ། ། འདི་སྐད་བདག་གིས་ཐོས་ནི་བསྟན་པར་བྱ་བའི་རྡོ་རྗེ་འཛིན་ནོ། །
ཆོས་ནི་དྷརྨཱའོ། ། སོགས་སུ་བསྡུ་བ་ནི། དྷརྨོ་ཏ་ཡོའོ། ། ཡིག་འབྲུ་ནི་དྷརྨོ་ཏ་ཡོའི་ཡིག་འབྲུའོ། ། རྟག་ཏུ་གནས་ནི་དྷརྨོ་ཏ་ཡ་ལ་བརྟེན་ནས་འབྲས་བུ་སངས་རྒྱས་གནས་སོ། ། དྷརྨོ་ཏ་ཡ་ཆོས་འབྱུང་། དེས་ཅི་བྱེད་ཅེ་ན། སངས་རྒྱས་ཀྱི་དངོས་གྲུབ་སྐྱེད་ཅེས་བཤད་པ་ནི་དག་པ་ནི་ཐུན་མོང་གི་རིགས་ལྔ་ས་བཅུ་གཉིས་པ་མན་ཆད་དོ། ། དེ་གཉིས་ཀྱིས་དངོས་གྲུབ་བསྐྱེད་པར་བྱེད་པས་རྡོ་རྗེ་ནི་དྲུག་པའོ། ། མ་བཤད་པ་ནི་གཞན་ལ།
ངས་ནི་དྲུག་པ། རྡོ་རྗེ་ཁྱེད་ལ་བཤད་ནི་བསྡུད་པ་པོ་ལའོ། ། ཚིགས་འབྲུ་འདི་རྣམས་ཀྱི་ཞེས་པ་ནི་ཆོས་ཀྱིའོ། ། སེམས་ཅན་འཁོར་བ་ལས་ཕ་རོལ་ཏུ་སྒྲོལ་བར་མཛད་པ་ནི་བསྟན་བྱའི་ཆོས་རང་བྱུང་དེ་ལ་ཨཱ་ལི་ཀཱ་ལིའི་བདག་ཉིད་ཆོས་དྲུག་གམ་བརྒྱད་མངོན་དུ་བྱས་པས་འཁོར་བ་ལས་ཕ་རོལ་ཏུ་འགྲོ་བའོ། ། མངོན་དུ་མཛད་པ་ནི་སྐྱེ་བ་འདི་ལའོ། ། མངོན་དུ་མཛད་པ་དེ་ནུབ་པ་ནི་རྣམ་པར་རྟོགས་པ་ནུབ་པའོ། ། སངས་རྒྱས་ནི་རིགས་ལྔའོ། ། རྡོ་རྗེ་སེམས་དཔའ་ནི་ས་བཅུ་གསུམ་པའོ། ། ཐོབ་པ་ནི་གོ་འཕང་གང་དག་སྒྲུབ་པ་པོའོ། ། བསམ་གྱིས་མི་ཁྱབ་པ་ནི་འབྲས་བུའི་རྒྱུད་ཀྱི་རང་བཞིན་ནོ། །
ཡང་ན་ལྷན་ཅིག་སྐྱེས་པའི་རང་བཞིན་ནོ། ། གནས་མ་ཐོབ་པ་ནི་ཕྱག་རྒྱ་ཆེན་པོ་མ་ཐོབ་པའོ། ། བདེ་བར་གཤེགས་པ་ནི་ས་བཅུ་གཅིག་པ་དང་བཅུ་གཉིས་པའོ། ། མཚན་གཞི་ནི་མཚོན་བྱ་ལ་རྡོ་རྗེ་འཛིན་པའོ། ། མཚོན་པར་བྱེད་པ་ནི་ཤེས་རབ་སྦྱོར་ལས་བྱང་སེམས་ཆོས་དྲུག་གམ་བརྒྱད་ཀྱི་བདག་ཉིད་ལ་བརྟེན་ནས་རྡོ་རྗེ་འཛིན་པ་ཐོབ་པ་ནི་མཚོན་བྱེད་དོ། ། སེམས་དཔའ་ནི་རྡོ་རྗེ་འཆང་ཆེན་པོའོ། ། བསྟེན་པ་ཙམ་གྱིས་མནར་མེད་པར་ཞེས་པ་ནི། ཆོས་ཀྱི་འདུ་ཤེས་དང་བྲལ་ཏེ་ཐ་མལ་པའི་བསམ་པས་བསྟེན་ནའོ། ། ཀུན་ནས་ཉོན་མོངས་པ་ཅན་གྱི་སེམས་ཀྱི་རོ་སྤོང་བ་ནི་ཐ་མལ་པ་ལ་བརྟེན་ནས་སྤོང་བའོ། ། ཉོན་མོངས་པ་ཅན་གྱི་སེམས་ཅན་གྱི་སེམས་ཀྱི་སྲིད་པའི་འཇིགས་པ་ལས་འདས་པ་ནི།
འདུ་ཤེས་གསུམ་དང་ལྡན་པས་ཐ་མལ་བའི་སྦྱོར་བ་ལས་འདས་པས་འདུ་ཤེས་གསུམ་གྱིས་བརྟེན་པའི་སྒྲུབ་པ་པོའོ། ། དཔལ་ནི་ཚོགས་གཉིས་སོ། ། དག་པར་བྱེད་པའི་སེམས་ཀྱིས་བསྒོམ་པར་བྱེད་པ་ནི་དག་པ་ནི་ལྷན་ཅིག་སྐྱེས་པའོ། ། སེམས་བསྒོམ་པ་ནི་ཆོས་དྲུག་གམ་བརྒྱད་སྔོན་དུ་ས་བཅུ་བྱས་པའི་ས་བཅུ་གསུམ་པ་ཐོབ་པའོ། ། ཐབས་དང་ཤེས་རབ་ཀྱི་སྦྱོར་བ་ནི་ཐབས་ནི་སྒྲུབ་པ་པོའོ། ། སྒྲུབ་པ་པོ་ས་བཅུ་གསུམ་པ་ཐོབ་པའི་ལ་ཁར་ཤེས་རབ་སྟེ། མུ་ཏྲ་ཐབས་དང་སྦྱོར་བ་དེས། ཇི་ལྟར་ཡང་དག་ཐོབ་པ་ནི། རྡོ་རྗེ་འཛིན་པ་ཐོབ་པ་སྟེ། དག་པ་ནི་ཆོས་བརྒྱད་དམ་དྲུག་གོ །
ཡང་དག་རིགས་ནི་རྡོ་རྗེ་འཆང་ངོ་། ། མཚན་གཞི་ནི་ཞེས་པ་ནི་མཚོན་བྱ་དེ་མཚོན་པར་བྱེད་པ་ནི་ཐབས་ནི་ཆོས་བརྒྱད་དམ་དྲུག་ལའོ། ། ནམ་མཁའ་དང་མཉམ་པ་ནི་རྡོ་རྗེ་འཛིན་པའོ། ། དེའི་རྡོ་རྗེ་འཛིན་པའོ། ། མཚན་གཞི་མཚོན་པར་དཀའ་བ་ནི་རྒྱལ་བས་ཀྱང་རྟོགས་པར་དཀའ་ཞེས་འབྱུང་། ཐམས་ཅད་དུ་སོན་པ་ནི་ཀུན་ཏུ་འགྲོ་བའི་དབང་ཕྱུག་ཡིན་པས་སོ། ། རྒྱུ་དང་རྐྱེན་སྤངས་པས་ནི་ཟག་བཅས་ཀྱི་རྒྱུ་དང་རྐྱེན་སྤངས་པའོ། ། ཡིད་བཞིན་ནོར་བུ་ལྟ་བུར་རང་གཞན་གྱི་དོན་བྱེད་པ་ནི་མི་རྟོག་རང་བཞིན་གྱི་དོན་བྱེད་པའོ། ། དེ་བཞིན་བདེན་ལས་ཀྱང་རྟོགས་པ། དེ་བཞིན་དགོས་འདོད་འབྱུང་ངོ་། །
དངོས་གྲུབ་མཆོག་ནི་བདེ་ཆེན་རྡོ་རྗེ་འཆང་ངོ་། ། བརྟག་པ་དང་པོའི་བཤད་པའོ། ། བརྟག་པ་གཉིས་པ་ནས་བཅུ་པའི་བར་གྱིས་རྒྱུད་ཀྱི་དོན་མི་གསལ་བ་གསལ་བར་བྱ་བ་དང་། མ་ཚང་བ་ཁ་བསྐང་བའི་ཕྱིར་ཐོག་མར་གང་ཟག་སྒྲུབ་པ་པོ་དབང་བསྐུར་བར་བསྟན་ནོ། ། དེ་ལ་ཡང་དེ་ནས་ཞེས་པ་ལ་སོགས་པ་ཚིགས་སུ་བཅད་པ་གཅིག་གིས་བཤད་པར་དམ་བཅའ་བསྟན་ནོ། ། དང་པོར་ལྷའི་བདག་ཉིད་ཅེས་པ་ནས། སྡོམ་པ་ཤིན་ཏུ་བཤད་དཀའི་ཞེས་པའི་བར་གྱིས་སློབ་དཔོན་གྱི་དབང་བསྐུར་བ་བསྟན་ནོ། ། གོང་དུ་གསུངས་པའི་རིག་མའམ། ཞེས་པ་ནས། སློབ་མའི་ཁ་རུ་བཏུང་བར་བྱ། །
ཞེས་པའི་བར་གྱི་གསང་བའི་དབང་བསྐུར་བ་བསྟན་ནོ། ། རོ་མཉམ་སློབ་མའི་སྤྱོད་ཡུལ་ཉིད། ། ཅེས་པ་ནས། དེ་ཉིད་བཞག་པར་བགྱི། ། ཞེས་པའི་བར་གྱིས་ཤེས་རབ་ཡེ་ཤེས་ཀྱི་དབང་བསྐུར་བ་བསྟན་ནོ། ། དབང་གི་ཆོ་ག་འདི་སྦྱིན་ཞེས་བྱ་བ་ལ་སོགས་པ་རབ་ཏུ་བྱེད་པ་དང་པོ་རྫོགས་པའི་བར་གྱིས་ཚིག་དབང་རིན་པོ་ཆེ་བཞི་པ་བསྐུར་བར་བསྟན་ཏོ། ། འདི་རྣམས་ཀྱི་མངོན་པར་རྟོགས་པའི་རིམ་པ་ཇི་ལྟ་བ་བཞིན་ནི། ། ལེགས་པར་བསྡུས་པ་ལ་སོགས་པ་དཀྱིལ་འཁོར་གྱི་ཆོ་ག་ལས་ཤེས་པར་བྱའོ། ། རྒྱུད་ནི་ཤེས་རབ་ཀྱིས་སློབ་པའི་གང་ཟག སློབ་དཔོན་ལ་རག་ལས་སུ་བཞུགས་པའི་ཕྱིར་ཕལ་ཆེར་དུ་དཀྲུག་ནས་བསྟན་ནོ། །
སློབ་དཔོན་གྱི་དབང་ལ་ཡང་། དང་པོར་ལྷའི་བདག་ཉིད་ཀྱི། ། ཞེས་པ་ནས། རིག་མ་བཟང་པོ་གཞུག་པར་བྱ། ། ཞེས་པའི་བར་གྱིས་ས་སྦྱང་བ་ལ་སོགས་པ་སྔོན་དུ་འགྲོ་བའི་སྒོ་ནས་སློབ་དཔོན་གྱི་དབང་བསྐུར་བའི་རྟེན་དུ་རྡུལ་ཚོན་གྱི་དཀྱིལ་འཁོར་བསྟན་ནོ། ། སྔགས་ཀྱི་ལམ་ཞེས་སོགས་ཤླཽ་ཀ་ཕྱེད་དང་གཉིས་ཀྱིས་སློབ་མ་དབང་བསྐུར་བའི་སྔོན་དུ། སློབ་མ་དབང་བསྐུར་ལ་དོན་དང་ལྡན་པ་གཅིག་དགོས་པས། བདག་ཉིད་ལྷ་ལས་དབང་ནོད་པ་བསྟན་ནོ། ། རང་བྱིན་གྱིས་བརླབས་པ་ཞེས་པ་ནས། འགྲོ་བའི་གཙོ་བོ་དབང་བསྐུར་བྱ། །
ཞེས་པའི་བར་གྱིས། སློབ་མ་ལ་ཇི་ལྟར་དབང་བསྐུར་བའི་ཚུལ་གྱིས་བསྟན་ནོ། ། སློབ་དཔོན་མཆོག་གིས་ཞེས་པ་ལ་སོགས་པ་ཚིགས་སུ་བཅད་པ་བཞིས་དེ་ལ་དམ་ཚིག་སྦྱིན་ཞིང་སྡོམ་པ་བསྒྲག་པ་བསྟན་པའོ། ། ཤེས་རབ་ཡེ་ཤེས་ཀྱི་དབང་ལ་ཡང་རོ་མཉམ་ཞེས་པ་ཚིག་རྐང་གཉིས་ཀྱིས་དབང་གི་རྟེན་བསྟན་ནོ། ། རང་རིག་ཅེས་པ་ནས། བཞི་པ་དེ་ཡང་དེ་བཞིན་ནོ། ། ཞེས་པའི་བར་གྱིས་དབང་གསུམ་པའི་མཚན་ཉིད་བསྟན་ནོ། ། བྱང་ཆུབ་སེམས་ཀྱི་ཞེས་པ་ཚིག་རྐང་གཉིས་ཀྱིས་དབང་དེའི་ཕན་ཡོན་བསྟན་ནོ། ། སངས་རྒྱས་གྲོང་ཁྱེར་ཞེས་པ་ནས། དེ་ལྟར་བགྱི་ཞེས་པའི་བར་གྱིས་ཆོས་བཤད་པ་དང་སེམས་ཅན་གྱི་དོན་བྱ་བའི་རྗེས་སུ་གནང་བ་བསྟན་ནོ། །
བསྡུས་པའི་དོན་ནོ། ། ཚིག་གི་དོན་ནི། དེ་ནས་ཞེས་པ་ནི་རྒྱུད་གསུམ་མདོར་བསྟན་པའི་རྗེས་ལའོ། ། ཡང་དག་རབ་བཤད་བྱ་ནི་ཐབས་ཀྱི་རྒྱུད་ཉམས་སུ་ལེན་པའི་སྣོད་དུ་རུང་བར་བྱ་བའི་ཕྱིར་དབང་དང་བཀའི་འཁོར་ལོ་བཤད་པར་བྱའོ། ། དགོས་པ་ཅིའི་ཕྱིར་བཤད་ཅེ་ན། སྒྲུབ་པ་པོ་ལ་ཕན་དོན་དུ། ། ཞེས་པ་སྟེ། སྒྲུབ་པ་པོ་མཆོག་གི་སིདྡྷི་མཧཱ་མུ་དྲ་སྒྲུབ་པའོ། ། ཕན་ཡོན་ནི་རྣལ་འབྱོར་པ་དེ་ལ་ཕན་པའི་དོན་དུའོ། ། གང་གི་ནི་སློབ་དཔོན་དེ་ཉིད་བཅུ་ཤེས་པའི་ཆོ་ག་ཡིས་སོ། །
ཆོ་ག་ནི་དབང་གི་བྱ་བའི་རིམ་པ་དང་ལྡན་པས་སོ། ། འང་ཞེས་པ་ནི་དཀྱིལ་འཁོར་བཤད་པར་མ་ཟད་དབང་ཡང་བཤད་པའོ། ། དེ་ལ་དང་པོ་བསྙེན་པ་བྱ་དགོས་ཏེ། དེ་ལ་གཉིས་བསྒོམ་པའི་བསྙེན་པ་ཐུན་བཞིར་བསྐྱེད་རིམ་བསྒོམ་པ་དང་། གྲངས་ཀྱི་བསྙེན་པ་གཙོ་བོའི་འབུམ་དང་། འཁོར་གྱི་ཁྲིའོ། ། མཚན་མའི་བསྙེན་པ་ལས་དང་པོ་པས་མི་འོང་སྐད། དང་པོར་ནི་རྡུལ་ཚོན་གྱི་དཀྱིལ་འཁོར་བྲི་བའི་དང་པོར། ལྷའི་བདག་ཉིད་ཀྱིས་དངོས་བྱ་ནི། དཀྱིལ་འཁོར་བྲི་བའི་སྔོན་དུ་ཧེ་རུ་ཀ་ཞལ་གཅིག་ཕྱག་གཉིས་པར་བྱས་ནས་སོ། །
འབད་པ་ཧཱུྃ་ལས་རྡོ་རྗེ་ཅན་ནི་འབད་པ་ནི་བསྒོམ་པ་པོ་ལའོ། ། ཧཱུྃ་ལས་རྡོ་རྗེ་ཅན་ནི་ཆོ་ག་གསུམ་གྱིས་རང་ཞལ་གཅིག་ཕྱག་གཉིས་པར་བསྐྱེད་པའོ། ། རྒྱུད་ཀྱི་མངོན་རྟོགས་དཀྲུགས་ནས་ཡོད་པ་ལས། དང་པོར་ལྷག་པར་གནས་པར་བྱ་བ་བསྟན་ཀྱང་གོང་དུ་བསྙེན་པ་བྱེད་པའོ། ། བསྙེན་པ་བྱས་ནས་ས་ཆོག་བྱ་སྟེ། རྣལ་འབྱོར་པས་ནི་ནོར་འཛིན་སྦྱང་། ། ཞེས་པ་སྟེ། དེས་ན་ཆོག་ཟིན་ལ། དང་པོ་ས་བརྟག་པ་དང་། སྣང་བ་དང་མི་སྣང་བ་ལས་བསླང་བ་དང་།
དེ་ནས་ས་སྦྱང་བ་དང་། བཟུང་བ་དང་། ས་བྱིན་གྱིས་རླབས་པ་དང་། དེ་ནས་བསྲུང་བའོ། ། དེ་ནས་ལྷག་པར་གནས་པ་བཞི་བྱ་སྟེ། ལྷ་དང་། སའི་ལྷ་མོ་དང་། བུམ་པ་དང་། སློབ་མ་ལྷག་གནས་སོ། ། དེ་ནས་ཐིག་གི་ཆོ་གས་ཐིག་གདབ།
དེ་ནས་ཚོན་གྱི་ཆོ་གས་ཚོན་དགྱེ། དེ་ནས་དབང་བསྐུར་གྱི་ཆོ་གས་དབང་བསྐུར་རོ། ། རྣལ་འབྱོར་ནི་ཞལ་གཅིག་ཕྱག་གཉིས་པའོ། ། དང་པོ་ས་བརྟག་པ་ལ་ཕྱོགས་བརྟགས་པ་ནི། ཤར་དུ་བྲིས་ན་རྒྱལ་པོ་དང་འགྲས། ཡུལ་གྱི་འཚེ་བ་འབྱུང་། ལྷོར་གྲོང་སྟོང་། ནུབ་ཏུ་སློབ་དཔོན་འཆི། བྱང་དུ་སློབ་མ་འཆི། མེར་ཆར་མི་འབབ་མེའི་འཚེ་བ་འབྱུང་།
བདེན་བྲལ་དུ་མུ་གེ་འབྱུང་། རླུང་དུ་ཆུའི་གནོད་པ་འབྱུང་། མཆོད་རྟེན་དང་ཀླུ་དང་ཉེ་ན་འཆི། ཁ་དོག་དང་། དབྱིབས་བརྟག་པ་ཡང་ངོ་། ། སས་བརྟག་ཆུས་བརྟག ཉས་བརྟག རྨི་ལམ་གྱིས་བརྟགས་པ་ཡང་ངོ་། ། ནོར་འཛིན་སྦྱང་ནི། སའི་སྐྱོན་སྦྱང་བ་སྟེ།
དང་པོར་དངོས་གྲུབ་རབ་འདོད་ན་སྙིང་ཁ་ཙམ་དུ་བརྐོ། འབྲིང་འདོད་ན་རྐེད་པ། ཐ་མར་འདོད་ན་པུས་མོ་ཙམ་བརྐོས་ལ་གྱོ་མོ་ལ་སོགས་པ་བསལ། མ་བསལ་ན་རུས་པས་གཟེར་གྱིས་འདེབས། ཕུབ་མས་རིམ་གྱིས་རྟོས་སྲན་དབྱུང་། སོལ་བས་རླུང་འབྱུང་། གསེག་མས་ལྐུགས། དེས་ན་སའི་སྐྱོན་བསལ། དེ་ནས་བགེགས་བསལ་བ་ནི། དང་པོ་ས་མི་དམིགས་པར་བསམ།
དེར་པཾ་ལས་པདྨ་རཾ་ལས་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཞུ་བ་ལས། ར་བ་དང་ས་གཞི་དང་། གུར་བསམ་མོ། ། དེ་ནས་རཀྵ་གཉིས་བརྗོད་དེ་བསྲུང་ངོ་། ། ཕྱི་ནས་ནི་ས་སྦྱང་བའི་རྗེས་ལའོ། ། དེ་ནས་རྡུལ་ཚོན་གྱི་དཀྱིལ་འཁོར་བྲིའོ། ། ད་ནི་དཀྱིལ་འཁོར་གྱི་གནས་བསྟན་པ་ནི། ཚལ་དང་སོགས་ཏེ་བྱང་ཆུབ་སེམས་དཔའི་ཁྱིམ་ནི་རྩེ་ལྔ་དང་། པོ་ཏ་ལ་དང་། ལྕང་ལོ་ཅན་ནོ། །
ཁང་སྟོང་ནི་དཀྱིལ་འཁོར་གྱི་ཁང་པའོ། ། ཁྱིམ་ནི་རྣལ་འབྱོར་པ་སྒྲུབ་པ་པོ་རང་གིའོ། ། དཀྱིལ་འཁོར་བྲི་བའི་ཚུལ་ནི། དཀྱིལ་འཁོར་དམ་པ་ཞེས་སོགས་ཏེ། དམ་པ་ནི་མི་བསྐྱོད་པ་ཐུགས་ཀྱི་དཀྱིལ་འཁོར་ཡིན་པས་སོ། ། རྡུལ་ཚོན་དམ་པ་ཉིད་ནི། རབ་རིན་པོ་ཆེ་རྣམ་པ་ལྔ། འབྲིང་འབྲས་ཕྱེ་ལ་ཁམས་འབྱུང་གིས་བསྲེས་པའོ། ། ཐ་མ་ནི་ཁམས་འབྱུང་བའོ། ། རིན་ཆེན་ལྔའི་བདག་ཉིད་ཕྱེས་ནི་གོང་གི་རྡུལ་ཚོན་དམ་པའི་བཤད་པའོ། །
ཡང་ན་འབྲས་ཕྱེ་ཞེས་པས་ནི། འབྲས་ཕྱེ་ལ་ཁམས་འབྱུང་ལྔས་བསྲེག་པ་ནི་འབྲིང་ངོ་། ། སོགས་སུ་དུར་ཁྲོད་ཀྱི་སོ་ཕག་སོ་ལྔ་ཡང་བཟུང་ངོ་། ། རྡུལ་ཚོན་གྱི་དཀྱིལ་འཁོར་བྲི་བ་ནི། དཀྱིལ་འཁོར་གྲུ་གསུམ་ཞེས་པ་ནི། སྤྱིའི་དོན་དུ་བཤད་ན། མི་བསྐྱོད་པའི་དབང་དུ་བྱས་ནས་དཀྱིལ་འཁོར་གྱི་ཚད་བསྟན་ནོ། ། དེ་ཉིད་སྦས་པའི་དོན་དུ་བཤད་ན། གྲུ་གསུམ་ནི་སྤྲུལ་པའི་འཁོར་ལོའི་སྣ་ཚོགས་མདུད་པའི་ནང་གི་ནམ་མཁའ་སྟོང་པའམ་གྲུ་གསུམ་མམ། ཕྱག་རྒྱའི་ཆོས་འབྱུང་གྲུ་གསུམ་མོ། །
མཐེ་བོང་ནི་ཨ་ཝ་དྷཱུ་ཏི་ཐབས་ཀྱི་རྡོ་རྗེའོ། ། གསུམ་ནི་ཨ་ཝ་དྷཱུ་ཏི་དང་། སྣ་ཚོགས་མདུད་པའི་ནང་གི་གྲུ་གསུམ་མོ། ། བཱོ་ལ་དང་ཀཀྐོ་ལ་མཉམ་པར་སྦྱར་བ་ལ་བརྟེན་ནས་ཞུ་བ་དང་བདེ་བ་དང་མི་རྟོག་པ་གསུམ་མཚོན་པ་སྟེ། ལྷག་པར་བྱ་ཞེས་པ་ནི་གནས་དེར་ཐོན་པའོ། ། བསྡུས་པའི་དོན་ནོ། ། དེར་ནི་ཞེས་པའི་དཀྱིལ་འཁོར་དེར་ནིའོ། ། རིགས་ལྔ་ལས་བྱུང་བ་ནི་རྟག་པ་ལ་བྲམ་ཟེ་མོ། རིན་འབྱུང་ལ་ཤན་པ་མོ་དང་རྒྱལ་རིགས་མོ། མི་བསྐྱོད་པ་ལ་གཡུང་མོ།
པདྨའི་རིགས་ལ་གར་མཁན་མ་དང་གཟོད་བྱེད་མ། དོན་གྲུབ་ལ་ཚོས་མ། རིགས་མ་བཟང་པོ་གཞུག་ནི། སློབ་མ་དབང་བསྐུར་བ་ལ་དཀྱིལ་འཁོར་བསྒྲུབ་དགོས་པས་སོ། ། དེ་ལ་ཡང་དཀྱིལ་འཁོར་བསྒྲུབ་པ་ལ་ཡང་དགོངས་ཏེ། འདུ་ཤེས་གསུམ་ལྡན་གྱིས་ཟིན་པའི་ཡབ་ཧེ་རུ་ཀར་བསྐྱེད། ཡུམ་བདག་མེད་མར་བསྐྱེད་པ་ལྷའི་འདུ་ཤེས་སོ། ། ཆོས་ཀྱི་འདུ་ཤེས་ནི་ཐ་མལ་པའི་ཆགས་པ་མ་ཡིན་པར་སྙོམ་པར་འཇུག་པས་དཀྱིལ་འཁོར་མཆོད་པར་བསྒོམ་པའོ། ། སྔགས་ཀྱིས་བླས་སོ། ། ལས་རྒྱ་སྙོམ་འཇུག་བྱས་པའི་སྒྲས་ཕྱོགས་བཅུའི་ཏ་ཐཱ་སྤྱན་དྲངས་ནས་བདག་གི་སྣ་བུག་གཡོན་ནས་ཞུགས།
སྙིང་ཀར་ཡུམ་གྱི་ཆགས་པའི་མེས་ཞུ་ནས་ཡུམ་གྱི་པད་མར་བྱང་སེམས་ཀྱི་ཐིག་ལེར་ཞུ་བ་ལས་ལྷ་དགུར་བསྐྱེད་ལ། དེ་ནས་རྡུལ་ཚོན་གྱི་དཀྱིལ་འཁོར་དུ་མཚན་མ་བཀོད་པའི་སྟེང་དུ་ལྷ་དགུ་བཀོད་པ་དེ་ལ་དམ་ཚིག་སེམས་དཔའ་ལ་ཡེ་ཤེས་སེམས་དཔའ་བཅུག་ལ། ས་བཟུང་སོགས་ཀྱི་མཆོད་པ། མི་བསྐྱོད་རྡོ་རྗེ་ཡེ་ཤེས་ཆེ། ། ལ་སོགས་པ་རིགས་ལྔའི་བསྟོད་པས་བསྟོད་ནས། ལྷག་གནས་ལ་སོགས་བྱེད་པའམ། ཡང་ན་བྱང་སེམས་ཕབ་ནས་སྲིན་ལག་དང་མཐེ་བོས་དེ་ལ་བྱང་སེམས་གཏོར་བས་མཆོད་པའོ། ། སྔགས་ཀྱི་ལམ་གྱིས་རྗེས་བཙལ་བ་ནི། སྔགས་ཀྱི་ལམ་ནི་སྨིན་ལམ་དབང་བཞིའོ། ། ལམ་གྱིས་རྗེས་བཙལ་བ་ནི།
དབང་བསྐུར་བ་ལ་དབང་གི་ཆོ་ག་ཤེས་དགོས་པའོ། ། གང་ཚེ་མཁས་པའི་སློབ་དཔོན་ནི་དེ་ཉིད་བཅུ་ཤེས་པའོ། ། དབང་བསྐུར་ནི་སློབ་མ་ལ་དབང་བསྐུར་བའོ། ། སློབ་མ་ལ་དབང་བསྐུར་བའི་དོན་དུ། བདག་ཉིད་དབང་དང་ལྡན་པ་དགོས་པས་སངས་རྒྱས་ནི་དུས་གསུམ་གྱིའོ། ། མངོན་གསུམ་གྱི་དཀྱིལ་འཁོར་ནི་རྡུལ་ཚོན་གྱིའོ། ། བདེ་གཤེགས་གནས་ནི་རྟེན་ལྷ་རྣམས་ཀྱི་གནས་དེར་རོ། ། བློ་དང་ལྡན་པས་དེ་བཞིན་བླང་ཞེས་པ་ནི། དེ་ན་བཞུགས་པའི་དེ་བཞིན་གཤེགས་པ་རྣམས་ལ་སློབ་མ་དབང་བསྐུར་བ་ལ་སློབ་དཔོན་གྱིས་དབང་བཞི་པོ་བླང་ངོ་། རང་བྱིན་གྱིས་བརླབས་པ་བདག་ཉིད་ལྷ་ལས་དབང་ནོས་པས་ལུས་ངག་ཡིད་གསུམ་དྲི་མ་དང་བྲལ་བར་སློབ་བོ། །
གཞན་ཐོབ་ནས་གོ་འཕང་ཐོབ་པའི་རྗེས་ལ་རིམ་པ་དཀྲུགས་ཏེ་བསྟན་པ་ནི། དམ་ཚིག་ཉམས་པས་འཇིགས་པའི་སློབ་མ་ཞེ་ཐག་པ་ནས་དབང་བསྐུར་འདོད་པ་ལ་དབང་མ་བསྐུར་ན་དམ་ཚིག་ཉམས་སྟེ། སེམས་ཅན་དད་དང་ལྡན་པ་ལ། ། སེམས་སུན་འབྱིན་པ་བཅུ་གཉིས་པ། ། ཞེས་པའི་ལྟུང་བ་འབྱུང་ངོ་། ། རྫོགས་སངས་རྒྱས་ནི་ས་བཅུ་གསུམ་པའོ། ། དོན་དམ་ནི་དོན་དམ་པའི་སྔགས་པས་ཕྱིན་ཅི་མ་ལོག་པ་སྟོན་པ་ཡིན་གྱི། ཚིག་ཙམ་མམ་ལོགས་སུ་རེ་སྟོན་པ་མ་ཡིན་ནོ། ། སྔགས་ཀྱི་ལམ་ནི་སྨིན་གྲོལ་གཉིས་སོ། ། དེ་བཞིན་གསུངས་ནི། །
རིམ་པ་ཇི་ལྟར་གསུངས་པ་བཞིན། དབང་བསྐུར་གྱིས་འཁྲུགས་ནས་སྟོན་པ་མ་ཡིན་ནོ། ། རྡོ་རྗེ་སེམས་དཔའ་ལྷ་ནི། རྡོ་རྗེ་སེམས་དཔའ་ནི་ས་བཅུ་གསུམ་པའོ། ། རིགས་སུ་རིགས་ལྔ་གཞན་ཡང་ངོ་། ། དམ་ཚིག་ཤིན་ཏུ་རིང་ནི། སྤྱིར་རིམ་པས་མ་དཀྲུགས་པས་དབང་བསྐུར་ལ། དེའི་སྔོན་དུ་གསོལ་བ་གདབ་པ་བསྟན་པའོ། ། རིང་བ་ནི་རྡོ་རྗེ་སེམས་དཔའི་ལྷ་མོ་དེ་དམ་ཚིག་གི་རིང་སྟེ། སློབ་མ་དབང་བསྐུར་འདོད་པ་ལ་དབང་མ་བསྐུར་ན་དམ་ཚིག་ཉམས་སོ། །
དེས་ན་དབང་བསྐུར་རོ། ། འབད་པ་ནི་དབང་བསྐུར་བའི་དོན་དུའོ། ། དབང་དོན་ནི་དབང་བསྐུར་བའི་དོན་ནོ། ། རྒྱལ་བའི་བདག་ཉིད་སྐྱེས་ནི། སློབ་མ་ལ་དབང་བསྐུར་ནས་སངས་རྒྱས་སུ་བསྐྱེད་པ་སྟེ། ཆུ་མི་བསྐྱོད་པ། ཅོད་པཎ་རིན་འབྱུང་། རྡོ་རྗེ་འོད་དཔག་མེད། བདག་པོ་དོན་གྲུབ། མིང་རྣམ་སྣང་ངོ་། །
རྡོ་རྗེ་སློབ་དཔོན་ནི་དབང་བསྐུར་བའི་རྡོ་རྗེ་སློབ་དཔོན་ནོ། ། ཡོན་ཏན་མཚོན་ནི་དེ་ཉིད་བཅུ་ཤེས་པའོ། ། གསོལ་བ་གདབ་པ་ནི། བྱང་ཆུབ་རྡོ་རྗེ་སངས་རྒྱས་སོགས་སོ། ། མ་དང་སྲིང་མོ་སོགས་ནི། ཕྱག་རྒྱ་ལྔ་ལ་ཡང་ཡོན་ཏན་དེ་རྣམས་དང་ལྡན་པའམ། བགྲོད་བྱ་དང་བགྲོད་བྱ་མ་ཡིན་པའི་རྟོག་པ་སྤོང་། ཕུ་མོ་ནི་མའི་ཕུ་མོ་སྟེ་སྲུ་མོའོ། ། གང་དེ་ཇི་ལྟར་ཕྱག་རྒྱ་གཞན་ལ་ཡང་ངོ་། ། ཡང་ན་འདི་མེད་ནི་མ་སོགས་ཀྱི་ཕྱག་རྒྱ་ལ་མེད་ན།
ཀུན་མཁྱེན་ནི་སྔགས་ཏེ། སྙིང་ཁ་ནས་སྤྲུལ་པའི་བདག་མེད་མའོ། ། སངས་རྒྱས་ཀུན་མཁྱེན་མཛད་ནི་སངས་རྒྱས་ཀྱིས་ཁྱད་པར་དུ་བསྔགས་པའོ། ། དེའི་ཕྱིར་ནི་རང་འོད་ཀྱིས་སངས་རྒྱས་ཀྱིས་བསྔགས་པའི་ཕྱིར་རོ། ། ཕྱག་རྒྱ་རྙེད་ན་སྐྱེ་གཉིས་བུ་མོ་ནི་དེ་བཞིན་གཤེགས་པའི་རིགས་སྐྱེའོ། ། བཙོ་བླག་ལས་ཀྱི་རིགས་སོ། ། གདོལ་པ་རིན་པོ་ཆེའི་རིགས། གཡུང་མོ་རྡོ་རྗེའི་རིགས། རིགས་ལས་སྐྱེས་ནི། རིགས་ངན་མའོ། །
ཡང་ན་རྒྱལ་མོ་ནི་རིན་པོ་ཆེའི་རིགས། གར་མཁན་མ་ནི་པད་མའི་རིགས། བཟོ་མོ་ནི་ལྷམ་མཁན་བུ་མོ་སྟེ་རྡོ་རྗེ་རིགས་སོ། ། དེ་རྣམས་ཀྱི་མཚན་ཉིད་དམ་ཡོན་ཏན་བསྟན་པ་ནི། རི་དྭགས་ཀྱི་མིག་ལ་སོགས་པ་སྟེ། རི་དྭགས་མིག་མ་ནི་མིག་ཡངས་མའོ། ། རྐེད་པ་ཕྲ་བས་རྐེད་སྐབས་ཕྱེད་དེ་རྡོ་རྗེའི་ལྟ་བ་ལྟ་བུའོ། ། རོ་སྨད་རྒྱས་པ་གླང་པོ་ཆེ་ལྟར་སྨད་རྒྱས་པས་བདེ་བ་ཆེ་བའོ། ། ནུ་མ་མཐོ་བ་ནི་ལང་ཚོ་རྒྱས་པ་དང་བདེ་བ་རྒྱས་པ་མཁྲང་ཞིང་མཐོ་ལ་ཕྱིར་སྒྱེད་པའོ། ། བྷ་ག་བཟང་བ་ནི་རུས་སྦལ་གྱི་རྒྱབ་ལྟ་བུ་སྟེ་བརླའི་བར་ཡང་ལ་པདྨ་རྒང་མཐོ་བས་ཡོན་ཏན་དུ་མ་དང་ལྡན་པས་བདག་ལ་སྐྱེས་པའི་སྐྱོན་མི་འབྱུང་བ་སྟེ།
ཕྱག་རྒྱ་ལ་སྐྱེས་པ་དང་སྙོམ་འཇུག་བྱས་ཚད་འཆི་བས་དེའི་སྐྱོན་མེད་པའོ། ། དམ་ཚིག་སྤྱོད་ལ་དམ་པ་ནི་དབང་བསྐུར་ནས་རྩ་བའི་ལྟུང་བ་བཅུ་བཞི་དང་། ཡན་ལག་བརྒྱད་ཕོག་ནས་དེ་དང་ལྡན་ཏེ་མཉམ་པའོ། ། དམ་ཚིག་དང་ལྡན་པས་གསང་ཐུབ་པའོ། ། དེ་ཁོ་ན་ཉིད་ལ་གནས་པ་ནི། དངོས་པོའི་གནས་ལུགས་རྟོགས་པས་དམ་ཚིག་དང་སྡོམ་པ་ལ་གནས་པའོ། ། སྔགས་ནི་རྒྱུད་སྡེ་བཞི་ཤེས་པའམ་བརྡའི་སྔགས་སོ། ། རྒྱུད་ནི་རྫས་སྦྱོར་དང་གཟུགས་བསྒྱུར་བའོ། ། སྒྲུབ་པ་པོ་རང་བསྒྲུབ་པའི་ཛོ་ཀིའོ། ། གནས་གསུམ་ནི་ཁམས་གསུམ་མོ། །
ཆེ་བའི་བུ་མོ་ནི་བསྟེན་པར་བཤད་དོ། ། རིགས་ཀྱི་རིམ་ནི་རིགས་ལྔ་བྲམ་ཟེ་སོགས་ཕྱག་རྒྱ་མ་རིགས་དང་མཐུན་པ་བསྟན་པའོ། ། འདི་རྣམས་ནི་སྤྱན་ལ་སོགས་པར་སྐྱེད་པའོ། ། ཐམས་ཅད་འགྲུབ་ནི་རྣལ་འབྱོར་པ་གཉིས་དང་ཐུན་མོང་ངོ་། ། མ་རྙེད་ན་རང་གི་རིགས་དང་མཐུན་པའི་ཕྱག་རྒྱའོ། ། གང་རྙེད་ནི་རང་རིག་མེད་ཀྱང་ངོ་། ། བཅུ་དྲུག་ནི་ལོ་ལོན་པའོ། ། ལང་ཚོ་ནི་གཙོ་བོ་ཡིན་པས་སོ། ། དང་པོ་ལང་ཚོ་ནི་སྐྱེས་པ་དང་མ་ཕྲད་པའོ། ། མིག་མཛེས་ནི་མིག་ཡངས་མའོ། །
རིག་མ་དེ་ཉིད་ནི་ལང་ཚོ་ལ་བབ་པའོ། ། སྐྱབས་འགྲོ་སོགས་ནི་རིག་མ་དེ་སྣོད་དུ་རུང་བར་བྱ་བའི་ཕྱིར་སྦྱང་བའོ། ། རིམ་པ་ནི་བུམ་དབང་དང་གསང་དབང་དང་ཤེས་རབ་ཡེ་ཤེས་ཐོབ་པའོ། ། དེ་ལྟར་མ་བྱས་པའི་ཕྱག་རྒྱ་བརྟེན་པའི་བསམ་པ་བཏང་བ་སེམས་ཀྱིས་སྣོད་མ་ཡིན་ལ་གསང་བ་བསྒྲགས་པ་ཡིན། སྦྱངས་ཞེས་པ་ལས་ཀྱི་ཕྱག་རྒྱ་སྟེ། དེ་སྡིག་པ་དང་། རྒྱུད་ཕྱག་རྒྱའི་བདེ་བ་དངོས་སུ་བསྟེན་ན་དེ་ཉིད་གསང་བ་ནི། ཕྱག་རྒྱའི་དེ་ཉིད་གསང་བའི་ཆའི་བྱེ་བྲག་བསླབ་པའོ། ། དེ་ལྟར་དབང་བསྐུར་བའི་ཕྱག་རྒྱ་ལ་དབང་དོན་དུ་བཤད་ན། སྔགས་ནི་སྙིང་པོ་སོགས་སོ། །
རྒྱུད་ནི་རྒྱུད་སྡེ་བཞིའོ། ། བསྒྲགས་པ་ནི་བཤད་པའོ། ། སྒྲ་ནི་དྷུ་ཏི་དང་དལ་བར་རྒྱུ་བའི་རླུང་ཧ་དང་སིའི་སྒྲའོ། ། འོག་གི་ལམ་ནི་ཆོས་འབྱུང་ངོ་། ། ལྕེ་ནི་ཡབ་ཀྱི་ལྕེས་གསང་རྩ་བྲུད་པའོ། ། དེ་ཉིད་ནི་རྡོ་རྗེ་འམ་ལྟེ་བའོ། ། དེ་བཞིན་དེ་ཆོས་འབྱུང་གིའོ། ། སྟེང་དུ་བཞུགས་ནི་རྡོ་རྗེ་དང་པདྨ་སྦྱར་བ་ལས་ཁ་ཁ་མུ་ཁར་ཞུ་བ་འབྱུང་བའོ། ། ཀུན་གྱི་ཆ་རིགས་ནི་འདོད་པ་བསྟན་ཆོས་ཀྱི་བྱ་བའོ། ། སྣ་ཚོགས་ནི་སྤྱོད་ཐབས་དྲུག་ཅུ་རྩ་བཞིའོ། །
རིམ་པ་ཉིད་ནི་རིག་མའི་རིམ་པའོ། ། རྒྱན་གྱིས་བརྒྱན་ལ་འབུལ། ། དེ་ལྟར་ཞེས་པ་ནི་ཕྱག་རྒྱ་དེ་བསྟེན་ནའོ། ། དངོས་གྲུབ་དམ་པ་ནི་ར་སའོ། ། གང་ཞིག་ནི་མུ་ཏྲའོ། ། སྦྱངས་པ་ནི་སྣོད་དུ་རུང་བར་བྱས་པའོ། ། ཉེ་བར་འཚོ་བ་ནི་རྐུན་མོ་ལ་སོགས་པ་མི་འོང་བའོ། ། གནས་ནི་ཚལ་ལ་སོགས་པར་རོ། ། རིག་པ་འཛིན་པ་སློབ་དཔོན། འཁོར་མང་བ་ནི་འཁོར་མང་པོ་དང་ལྡན་པའོ། །
དེ་ནས་ནི་རིག་མ་སྦྱངས་པའི་རྗེས་ལའོ། ། ཙན་དན་ལ་སོགས་རྒྱན་ནི་དྲི་དང་གོས་དང་ཕྲེང་བས་བརྒྱན་པའོ། ། དྲི་དང་ཕྲེང་སོགས་རིམ་པ་འགྲོ་ནི་འདོད་ཡོན་ལྔའོ། ། འོ་མ་ནི་ཆང་ངོ་། ། རྒྱས་པ་ནི་མཆོད་པ་རྒྱས་པའོ། ། ཐབས་གཅིག་ནི་ཕྱག་རྒྱ་དང་སློབ་དཔོན་ཐབས་གཅིག་ཏུ་བཞུགས་པའོ། ། སྒྲུབ་པ་པོ་ནི་ཕ་རོལ་པར་བསྒྲུབ་པའི་སློབ་མ་ལའོ། ། ཡང་དག་མཆོད་ནི་ལུས་ངག་ཡིད་གསུམ་གུས་པས་བླ་མ་ལ་མཆོད་པའོ། ། སློབ་མ་ལུས་སོགས་ནི་ལུས་ཀྱིས་སྤྱོད་ལམ་སྟེ། རྐང་པའི་སྤྱོད་ལམ་པུས་བཙུགས།
ལག་པའི་སྤྱོད་ལམ་ཐལ་སྦྱར་རོ། ། སྟོན་པ་ནི་སློབ་དཔོན་ནོ། ། ཞུ་བ་ནི་སློབ་མ། སྟོང་པ་ནི་ཉི་ཚེ་བའི་སྟོང་པ་མ་ཡིན་པར་རང་བཞིན་གྱིས་སྟོང་པ་ཐུགས་སུ་ཆུད་པའོ། ། སྙིང་པོ་ནི་ཐམས་ཅད་ཀྱི་སྟོང་པ་ཉིད་སྙིང་པོ་ལྟ་བུ་ཡིན་པས་སོ། ། དེ་ནི་རྟོགས་པ་ཕུན་སུམ་ཚོགས་པའི་སྒོ་ནས་བསྟོད་པའོ། ། རྟོག་པ་ཐམས་ཅད་ཡང་དག་སྤངས་ནི། སྤངས་བ་ཕུན་སུམ་ཚོགས་པའི་སྒོ་ནས་བསྟོད་པ་སྟེ། རྟོག་པ་ནི་བདག་དང་བདག་གི་དང་གཟུང་འཛིན་དང་སོགས་སོ། ། ཐམས་ཅད་མཁྱེན་པ་ནི་ཇི་ལྟ་བ་དང་ཇི་སྙེད་པ་མཁྱེན་པའོ། །
ཡེ་ཤེས་སོགས་ནི་ཡེ་ཤེས་ཕུན་སུམ་ཚོགས་པ་ཡེ་ཤེས་ཀྱི་ཕུང་པོའོ། ། འགྲོ་བ་མི་ཤེས་གཅོད་པ་སོགས་ནི། འགྲོ་བ་ནི་རིགས་དྲུག་གོ ། མི་ཤེས་པ་ནི་མ་རིག་པའོ། ། དག་པ་དེ་ཉིད་གང་ཞེ་ན། བདག་མེད་ཆོས་ནི་སོགས་ཏེ། དཔེའི་སྒོ་ནས་བསྟོད་པ་སྟེ། དག་པ་ནི་གང་ཟག་གི་བདག་དང་ཆོས་ཀྱི་བདག་མེད་རྟོགས་ཅིང་ཁོང་དུ་ཆུད་པའོ། ། ཆེ་བའི་ཡོན་ཏན་གྱི་སྒོ་ནས་བསྟོད་པ་ནི། རྫོགས་སངས་རྒྱས་དང་སོགས་ཏེ་སངས་རྒྱས་སོ། །
དེ་པ་ར་མ་ནིའི་ཡོན་ཏན་སློབ་དཔོན་ལ་རྟག་ཏུ་འབྱུང་བས་མགོན་པོ་ལ་ནི་རྟག་ཏུ་འབྱུང་། ། ཞེས་སོ། ། ཀུན་ཏུ་འགྲོ་བའི་དབང་ཕྱུག་གི་སྒོ་ནས་བསྟོད་པ་ནི། དཀོན་མཆོག་གསུམ་དང་ཐེག་ཆེན་གྱི་ལམ་གྱིས་བསྡུས་པའི་ཆོས་ཀྱི་བདག་ཉིད་ཀྱང་སློབ་དཔོན་ཡིན་པས་སོ། ། བརྟན་པ་སྣོད་དང་གཡོ་བ་བཅུད་དང་། ཁམས་གསུམ་ཀུན་གྱི་བདག་ཉིད་ཀྱང་སློབ་དཔོན་ཡིན་པས་སོ། ། དེ་དཔེའམ་དགོས་འདོད་འབྱུང་བའི་སྒོ་ནས་བསྟོད་པ་ནི། ཡིད་བཞིན་ནོར་བུ་སོགས་ནི། ཡིད་བཞིན་ནོར་བུ་ལ་རྟོག་པ་མེད་བཞིན་དུ་དགོས་འདོད་འབྱུང་བ་བཞིན་སློབ་དཔོན་ལ་ཡང་ངོ་། ། འགྲོ་བ་ནི་རིགས་དྲུག་གོ །
འདོད་དོན་ནི་པ་ར་ཐུན་མོང་ངོ་། ། དཔལ་ནི་མི་ཤེས་པའི་རི་བོ་འདྲལ་བས་སམ་ཚོགས་གཉིས་སོ། ། བཀའ་བཞིན་སངས་རྒྱས་ཀྱི་བཀའ་སེམས་ཅན་གྱི་དོན་བྱེད་བཞིན་དུ་སློབ་དཔོན་ཡང་ངོ་། ། དེ་ཉིད་བླ་མེད་ནི་རྡོ་རྗེ་འཛིན་པའོ། ། ཡོན་ཏན་རྒྱ་མཚོ་ནི་སངས་རྒྱས་ཀྱི་ཡོན་ཏན་ནོ། ། བཀའ་དྲིན་ནི་གདམས་ངག་གོ ། ཀུན་མཁྱེན་ནི་སངས་རྒྱས་སོ། ། རྡོ་རྗེ་ནི་སངས་རྒྱས་ཀྱི་ཡེ་ཤེས་དེ་མཚན་མ་དང་རྣམ་པར་རྟོག་པས་མི་ཕྱེད་པའོ། ། དབང་གིས་ནི་ཡེ་ཤེས་སམ་བུམ་དབང་གིས་མཐུན་ནོ། ། བཀའ་དྲིན་ནི་གདམས་ངག་གོ །
སངས་རྒྱས་ནི་ཡེ་ཤེས་ལྔ་དག་པའི་རྣམ་སྣང་སོགས་སོ། ། གསང་བ་ནི་རིག་པའི་དབང་ལྔ་དང་དྲུག་པ་རྫོགས་པའི་སངས་རྒྱས་ཀྱི་དབང་ངོ་། ། ཇི་ལྟར་དཔལ་ལྡན་ཐུགས་རྡོ་རྗེ་ནི་སྔོན་གྱི་སངས་རྒྱས་ཀྱིས་སོ། ། རྡོ་རྗེ་ཅན་ནི་ཤཱཀྱ་ཐུབ་པའོ། ། དེ་བཞིན་སྔོན་གྱི་མཐུས་ཤཱཀྱ་ཐུབ་པ་ལ་དབང་གསུངས་པ་བཞིན་དུའོ། ། མགོན་པོ་ནི་སློབ་དཔོན། བདག་ནི་སློབ་མ་དག་ལ་སྐྱོབས་ཞེས་པའོ། ། གྲུབ་པར་མཛོད་ནི་བདག་ལ་དབང་ངམ་སངས་རྒྱས་གྲུབ་པར་མཛོད་ཞེས་པའོ། གདམས་ངག་མ་ཕོག་ཀྱང་གཞན་ལ་འབོགས་སོ་ཞེ་ན། བཅོམ་ལྡན་འདས་ནི་སློབ་དཔོན་ནོ། །
ཞབས་པད་མ་ནི་སློབ་དཔོན་སྤངས་ནས་སོ། ། བདག་ནི་སློབ་མ། འགྲོ་མ་མཆིས་ནི་བཀའ་དྲིན་ནོད་པའི་སྒོ་ནས་འགྲོ་ས་མེད་པའོ། ། འཁོར་བ་ནི་ཁམས་གསུམ། འགྲོ་བ་ནི་རིགས་དྲུག ངེས་པར་རྒྱལ་བ་ནི་དེར་མི་སྐྱེ་བའོ། ། དེ་ཕྱིར་ནི་འཁོར་བ་ལས་བརྒལ་བའི་ཕྱིར་རོ། ། མགོན་པོ་ནི་བླ་མ། ཐུགས་རྗེ་ནི་དབང་བསྐུར་གཅིག་པའོ། ། དེ་ནས་ནི།
གསོལ་བ་བཏབ་པའི་རྗེས་ལའོ། ། དཔལ་ནི་སློབ་མའི་མི་ཤེས་པའི་རི་བོ་དྲལ་བའོ། ། རྗེས་སུ་བརྩེ་བ་ནི་སྡུག་བསྔལ་དང་བྲལ་བ་ནི་སྡུག་བསྔལ་དང་བྲལ་བར་འདོད་པ་ཡིན་ལ། ཟས་ནོར་གྱི་ཕྱིར་མ་ཡིན་ཏེ། སྙིང་རྗེས་དབང་བསྐུར་བའོ། ། ཕན་པ་ནི་བདེ་བ་དང་ལྡན་པར་འདོད་པའི་བྱམས་པའོ། ། ཚོགས་ཀྱི་དཀྱིལ་འཁོར་ནི་རྒྱུད་ཐ་དད་པའི་རྣལ་འབྱོར་མ་དང་རྣལ་འབྱོར་ཕའི་ཚོགས་དེ་མཆོད་པའོ། ། དགུག་པ་ནི་ཧཱུྃ་ལས་དབང་བསྐུར་གྱི་ལྷ་དེ་མདུན་དུ་དགུག་པའོ། ། འདོད་ཡོན་ལྔས་གང་བ་ནི། གཞལ་ཡས་ཁང་འདོད་ཡོན་ལྔས་བརྒྱན་པའོ། །
ཉེ་བར་འབར་བ་ནི་འོད་ཟེར་རོ། ། རྣལ་འབྱོར་མ་དང་རྣལ་འབྱོར་ལྡན་ནི་དཔའ་བོ་དང་རྣལ་འབྱོར་མ་མཉམ་པར་སྦྱོར་བའོ། ། བདེ་བ་མཆོག་ནི་བདེ་བ་བསྐྱེད་པའི་གཞི་ཡིན་པས་སོ། ། རྡོ་རྗེ་སེམས་སོགས་ནི་ལྷའི་དཀྱིལ་འཁོར་ངོ་མཚར་བར་དབང་བསྐུར་བའོ། ། སློབ་དཔོན་བསྐལ་བ་བཟང་པོ་ནི་དེ་ཁོ་ན་ཉིད་རྟོགས་པའོ། ། དེ་ནས་སོགས་ཀྱིས་དཀྱིལ་འཁོར་བསྟན་ཏེ། དེ་ནས་ནི་ཚོགས་ཀྱི་དཀྱིལ་འཁོར་མཆོད་པའི་རྗེས་ལའོ། ། དེ་ནས་ཕྱག་རྒྱ་སྦྱོར་བྱས་ན་ཞེས་པ་ལ་སོགས་པ་ཚིག་རྐང་གསུམ་གྱིས་སློབ་དཔོན་ཁ་ཅིག་གསང་བའི་དབང་དང་སྦྱོར་བར་བྱེད་པ་ལྟར་ནི་མ་ཡིན་ཏེ། རྩ་བའི་རྒྱུད་ནས། དེ་ནི་ལག་ཏུ་མི་བླངས་ཤིང་།
ཉ་ཕྱིས་དུང་ཆོས་ཉིད་དུ་མིན། ། ངེས་པར་བློ་དང་སྟོབས་ཀྱིས་སོ། ། མི་འཆི་ལྕེ་ཡིས་བླང་བར་བྱ། ། ཞེས་འབྱུང་བ་དང་། གསང་བའི་དབང་འོག་མ་ཉིད་ནས་བསྟན་པའི་ཕྱིར་ཟློས་པའི་ཡང་སྐྱོན་དུ་འགྱུར་བས། སྐབས་འདིར་དཀྱིལ་འཁོར་པ་མཆོད་པའི་ཕྱིར། པདྨའི་སྣོད་དེ་ཐོད་པ་ལ་སོགས་པར་བྱང་ཆུབ་ཀྱི་སེམས་བཞག་པར་བསྟན་ནོ། ། དེ་ནས་ཕྱག་རྒྱ་སྦྱོར་བྱས་ནི་ཕྱག་རྒྱ་དང་བླ་མ་སྙོམ་པར་འཇུག་པ་བྱས་ནས་སོ། ། རྒྱལ་བདག་སྐྱེས་ནི་་་་་་རྒྱལ་བས་བདག་སྐྱེས་ཟེར། འདུ་ཤེས་གསུམ་དང་ལྡན་པའི་ཡབ་ཡུམ་སྙོམ་པར་ཞུགས་པའི་སྒྱུ་མའི་བདེ་བའི་སྒྲས་ཕྱོགས་བཅུའི་དེ་བཞིན་གཤེགས་པ་བཀུག
ཡུམ་གྱི་རྗེས་སུ་ཆགས་པའི་མེས་བཞུས་ནས། བྱང་ཆུབ་ཀྱི་སེམས་ཕྱུང་ནས་དཀྱིལ་འཁོར་གྱི་འཁོར་ལོ་མཆོད་པའོ། ། རྒྱལ་བདག་སྐྱེས་ནི་བླ་མའོ། ། པདྨའི་སྣོད་དུ་བཞག་པ་ནི་བྱང་སེམས་ཐོད་པར་བཞག་ནས་སོ། ། རྔ་ཡབ་གཡོབ་ཅིང་ནི་རྔ་ཡབ་དཀར་པའོ། ། གདུགས་ནི་སློབ་མ། གདུགས་དཀར་པོ་གསེར་གྱི་ཡུ་བ་ཅན་ཕུབ་པའོ། ། ཕྱག་རྒྱ་དང་ལྡན་པ་ནི་ཕྱག་རྒྱ་དང་ལྡན་པའི་སློབ་དཔོན་གྱིས་སོ། ། སློབ་མ་དེ་འགྲོ་བའི་གཙོ་བོ་དབང་བསྐུར་ཞེས་པ་ནི། སློབ་མ་དེ་རྡོ་རྗེ་སློབ་དཔོན་དུ་དབང་བསྐུར་བའོ། །
ད་ནི་བུམ་པའི་དབང་བསྐུར་བ་ནི། ཕྱིར་སློབ་དཔོན་མཆོག་གི་སོགས་ནི། སློབ་དཔོན་མཆོག་ནི་དེ་ཉིད་བཅུ་ཤེས་པའོ། ། དབང་ཕྱུག་ནི་སློབ་མའི་ངོར་ཀུན་འགྲོ་དབང་ཕྱུག་གོ ། དབང་ནི་བུམ་པའི་འོ། ། རིན་ཆེན་མཆོག་བྱིན་པ་ནི་སློབ་དཔོན་གྱི་དབང་ཡང་རིགས་པའི་ལྔ་བྱིན་པའོ། ། དེ་ལ་དབང་ནི་བུམ་པའི་དབང་གིས་ལུས་ངག་ཡིད་གསུམ་གྱི་དྲི་མ་འཁྲུད་པའོ། ། རིན་ཆེན་མཆོག་ནི་ནོར་བུ་རིན་པོ་ཆེ་ལས་དགོས་འདོད་ཀུན་འབྱུང་བ་བཞིན་དབང་ལས་ཀྱང་འདས་པ་དང་ལོ་ཀའི་སིདྡྷི་འབྱུང་བས་སོ། ། བཟང་པོའི་རང་བཞིན་ནི་ཆང་ངོ་། ། སྦྱང་བ་ནི་བདུད་རྩི་སྤར་བ་སོགས་བྱས་པའོ། །
དམ་ཚིག་ནི་བཟའ་བ་ལས་མི་འདའ་བའོ། ། ཡིད་འོང་ནི་འབྲས་བུ་ཡིད་དུ་འོང་བ་འབྱིན་པའོ། ། ཁྲག་ཆེན་ནི་རང་བྱུང་ངོ་། ། ག་པུར་ནི་བྱང་སེམས་སོ། ། ཙན་དན་ནི་ཤ་ཆེན་ནོ། ། སེམས་ལས་བྱུང་ནི་དྲི་ཆེན་ནོ། ། གླེགས་བམ་ལ་ལས་ངག་ལས་བྱུང་ཞེས་པ་ཡོད་ན་འདུད་པའོ། ། ཆུ་ལྡན་ནི་དྲི་ཆུའོ། ། ཡང་དག་པར་ནི་ཏ་ཐཱ་ལྔར་འབྱུང་བའོ། ། སངས་རྒྱས་རྣམས་ནི་དུས་གསུམ་གྱིའོ། །
དེས་བདུད་རྩི་ལྔ་གསུངས་སོ། ། བཟང་པོ་ནི་དམ་ཚིག་གོ ། རྟག་ཏུ་ནི་དུས་སོ། ། སྐྱོང་བར་གྱིས་བསྲུང་བའོ། ། ད་ནི་སྡོམ་པ་བསྟན་པ་ནི་སྡོམ་པ་ཡང་ནི་ད་ལྟར་ཉོན་ཞེས་པ་ཡང་ཞེས་པ་ནི་དམ་ཚིག་ལས་སྡོམ་པ་གཞན་བསྡུས་པའོ། ། ཉོན་ཅིག་པ་ནི། སྡོམ་པ་བསྡུས་པ་ཉོན་ཅིག་པའོ། ། སྲོག་ཆགས་མི་བསད་པ་ནི་སློབ་དཔོན་གྱི་དབང་ཐོབ་པས་སྲོག་ཆགས་མི་བསད་དེ། བསད་ན་བདེ་གཤེགས་བཀའ་འདས་ཀྱི་ལྟུང་བ་འབྱུང་བའོ། ། བུད་མེད་རིན་ཆེན་མི་སྤོང་བ་ནི།
བུད་མེད་ལས་ལྷན་ཅིག་སྐྱེས་པ་མངོན་དུ་བྱས། འདོད་དོན་བསྒྲུབ་པས་གཙོ་བོར་སློབ་དཔོན་གྱི་དབང་ཐོབ་པས་མི་སྨད། སྨད་ན། བུད་མེད་ལ་སྨད་པའི་རྩ་བའི་ལྟུང་བ་བཅུ་བཞི་པའོ། ། དེས་ཞེས་པ་ནི་སློབ་དཔོན་གྱི་དབང་ཐོབ་པའི་རྣལ་འབྱོར་པས་བླ་མ་མི་སྤོང་ངོ་། ། སྤངས་ན་རྩ་ལྟུང་དང་པོའོ། ། སྡོམ་པ་ཤིན་ཏུ་དཔྱད་དཀའ་བ་ནི། སྡོམ་པ་དེ་བསྲུང་བར་དཀའ་བའོ། ། ད་ནི་གསང་དབང་བསྟན་པ་ནི། གོང་དུ་གསུངས་སོགས་ཏེ།
གོང་གི་དཀྱིལ་འཁོར་བསྒྲུབ་པའི་སྐབས་སུ། བྲམ་ཟེ་མོ་ལ་སོགས་ཏེ་བླ་མ་ལ་དབུལ་ལོ། ། ཡང་ན་བདག་གི་རྣལ་འབྱོར་མ་ནི་རིགས་དང་མཐུན་པའོ། ། དག་ཅིང་ནི་རྒྱུད་སྨིན་གྲོལ་གྱིས་ལྷར་བསྐྱེད་པའོ། ། སྤྲུལ་པའི་རིག་མ་ནི་ཕྱག་རྒྱ་དང་ངག་དག་པ་གསང་དབང་། ལས་རྒྱ་གོས་དཀར་མོར་བསྐྱེད་པའོ། ། སིཧླ་ནི་རང་བྱུང་ངོ་། ། ག་བུར་ནི་བྱང་སེམས་སོ། ། དེ་གཉིས་དང་རྒྱུན་དུ་ལྡན་པའོ། ། ཅི་སྲིད་ཕྱག་རྒྱ་དང་ལྡན་པ་ནི་ཕྱག་རྒྱ་མ་དེ་འདུ་ཤེས་གསུམ་དང་ལྡན་པར་གྱུར་པའོ། །
དེས་བརྟག་པ་དང་པོའི་བཅུ་པའི་དོན་གསལ་བར་བསྟན་ནོ། ། ཅི་སྲིད་ནི་ཁུ་བ་དང་ལྡན་གྱི་བར་དུ་བསྟེན་ནོ། ། གདོང་བཅིང་པ་ནི་གསང་དབང་གི་དུས་སུ་ངོ་ཚ་བའི་རྣམ་པར་རྟོག་པ་སྤོང་བའི་ཕྱིར་ཕྱག་རྒྱ་མའི་གདོང་བཅིང་བའོ། ། ཐབས་ནི་ཡབ་བམ་སློབ་མའིའོ། ། བསྟེན་པ་དེ་ལས་གང་འབྱུང་ནི། རྡོ་རྗེ་པད་མ་སྦྱོར་བ་ལས་བྱང་སེམས་འབྱུང་བའོ། ། སློབ་མའི་ཁ་རུ་དབབ་པ་ནི་གསང་བའི་དབང་གི་དེ་ཁོ་ན་ཉིད་ལྟར་བཤད་པས་རྡོ་རྗེའམ་པད་མ་ནས་སོ། ། དབང་གསུམ་པས་སྣོད་དུ་རུང་བ་ཡང་ཡིན། མཚོན་པར་བྱེད་པ་ཡང་ཡིན་ཏེ། གསུམ་པས་ཡེ་ཤེས་དངོས་མཚོན་པའོ། །
ད་ནི་གསུམ་པ་བསྟན་པའི་ཕྱིར་སྙམ་སོགས་སོ། ། རོ་མཉམ་ནི་གསང་དབང་གི་དུས་སུ་བདེ་བ་མྱོང་བ་དེ་དབང་གསུམ་པའི་དུས་སུ་སློབ་མས་མྱོང་བར་བྱེད་པའོ། ། སློབ་མའི་སྤྱོད་ཡུལ་ཉིད་ནི་གསུམ་པའི་དུས་སུ་སློབ་མས་མྱོང་བར་བྱེད་དོ། ། དབང་དེ་ཉིད་གང་ལ་བརྟེན་ཞེ་ན། དེ་ཉིད་ལ་ནི་བྱ་བར་བྱ། ། ཞེས་པ་ནི་སློབ་མས་གསང་བའི་ཡུམ་དེ་ཉིད་ལ་བྱ་བའོ། ། བྱ་བ་ནི་ཤེས་རབ་ཡེ་ཤེས་ཀྱི་ཡུམ་མོ། ། ཡང་ན་དེ་ཉིད་ནི་བདེ་ཆེན་ཉམས་སུ་མྱོང་བ་ལ་བྱའོ། ། དབང་གསུམ་པའི་དམ་ཚིག་བསྟན་པ་ནི། རང་རིག་ཡེ་ཤེས་ཉིད་དུ་འགྱུར་ནི།
དབང་གསུམ་པ་ཉམས་སུ་མྱོང་བ་གསལ་ལ་མི་རྟོག་པ་དེ་རང་རིག་ཡེ་ཤེས་ཉིད་དུ་འགྱུར་ཞེས་པའོ། ། རང་གཞན་རིག་པ་སྤོང་བ་ནི་གསུམ་པའི་བདེ་བ་དེས་རང་རིག་པ་སྟེ་ངར་འཛིན་པ་ཡང་སྤངས། གཞན་དུ་རིག་པ་སྟེ། གཞན་དུ་འཛིན་པའི་རྟོགས་པ་ཡང་སྤངས་པས། རང་གཞན་རིག་པ་སྤོང་བའོ། ། ཐབས་དང་ཤེས་རབ་འགྲེས་པའི་ཞུ་བ་དེ་དེས་སོ། ། མཁས་མཉམ་ནི་མི་རྟོག་པའི་ཡེ་ཤེས་དེས་སོ། ། རྡུལ་བྲལ་ནི་རྣམ་པར་རྟོག་པའི་རྡུལ་དང་བྲལ་བས་སོ། ། རྣམ་པར་རྟོག་པའི་རྒྱུ་ལ་སྟོང་པས་ན་སྟོང་པ་ཉིད་དོ། ། དངོས་པོ་ནི་ཞུ་བའི་བདག་ཉིད།
དངོས་མེད་ནི་མི་རྟོག་པའི་བདག་ཉིད། བདག་ཉིད་ནི་རང་རིག་པ། མཆོག་ནི་བདེ་བ། ཐབས་ནི་ཞུ་བ། ཤེས་རབ་ནི་ཞུ་བའམ་བདེ་བའོ། ། འདྲེས་པ་ནི་དབང་གི་གནས་སུ། འདོད་ཆགས་ནི་ཐབས་ཀྱི་བྱང་སེམས། འདོད་ཆགས་བྲལ་ནི་ཤེས་རབ་ཀྱི་བྱང་སེམས། ། འདྲེས་པ་ནི་མཆོག་གི་ཟེ་བར། རང་རིག་པའི་ཆ་ནས་སྲོག་གོ །
ཡི་གེ་ནི་ཨཀྵ་ར་སྟེ་རྣམ་པར་རྟོག་པ་མི་འགྱུར་བའི་དོན་ནོ། ། ཀུན་ཁྱབ་བྱེད་ཅེས་པ་ནི་བརྟན་གཡོ་ཐམས་ཅད་ལ་ཁྱབ་པས་སོ། ། དེ་ཉིད་སངས་རྒྱས་ཅན་ཞེས་པ་ནི། གནས་སྐབས་དེར་ས་བཅུ་གསུམ་པ་དང་ཁྱད་པར་མེད་པའི་རྟོགས་པ་སྐྱེ་བས་སོ། ། ཧེ་རུ་ཀ་དཔལ་ཞེས་བྱ་བར་བརྗོད་ཅེས་པ་ནི། ཧེ་ནི་རྒྱུ་སོགས་སྟོང་པར་བརྗོད། ། ཅེས་པ་ལ་སོགས་པའི་དབང་དང་ལྡན་པའོ། ། གཞན་རྣམས་ནི་དབང་པོ་དྲུག ། གང་རྣམས་ནི་བརྟན་པ། དེ་རྣམས་ནི་གཡོ་བ།
དངོས་པོ་ནི་སྣང་བ། དངོས་མེད་ནི་སྟོང་པའོ། ། དེ་ལས་བྱུང་ཞེས་པ་ནི། ཐམས་ཅད་ཀྱི་བདག་ཉིད་ལྷན་ཅིག་སྐྱེས་པ་ཉིད་སྐྱེས་པའོ། ། དགའ་བ་དང་པོ་ཞེས་པ་ནི་ཕྱི་རོལ་གྱི་བྱ་བ། འོ་དང་འཁྱུད་པ་ལ་སོགས་པའི་གནས་སྐབས་ཙམ་ན་བདེ་བ་ཉམས་སུ་མྱོང་བའི་དགའ་བ་ཡིན་ལ། མངོན་པར་རྟོགས་པ་སྐྱེ་བའི་རིམ་པ་ལ་དང་པོར་སྐྱེ་བས་ན་དང་པོའོ། ། དཔའ་བོ་སྟེ་ཞེས་པ་ནི་དེ་ཉིད་དཔེའི་སྒོ་ནས་བསྟན་ཏེ། དཔའ་བོའམ་སྐྱེ་བ་གཉིས་བྱ་བ་དུ་མར་ཆོས་མཐུན་པས་ན་དཔའ་བོའོ། ། མཆོག་ཏུ་དགའ་བ་ཞེས་པ་ནི།
བཱོ་ལ་དང་ཀཀྐོ་ལ་མཉམ་པར་སྦྱར་ཙམ་ན་གོང་མ་ལས་བདེ་བ་མཆོག་ཏུ་གྱུར་པ་ཉམས་སུ་མྱོང་བ་ནི་མཆོག་དགའ་ཡིན་ལ། དེ་ཉིད་རྣལ་འབྱོར་མ་རྣམས་དང་ཆོས་མཐུན་པས་རྣལ་འབྱོར་མ་སྟེ་སྔ་མ་ལས་བྱ་བ་ཉུང་བའི་ཕྱིར་རོ། ། ཤིན་ཏུ་བདེ་དགའ་ཞེས་པ་སྲུབ་པ་དང་སྲུབ་པའི་དུས་སུ་ཉམས་སུ་མྱོང་བ་དགའ་བྲལ་གྱི་དགའ་བ་བསྟན་ཏེ། དགའ་བ་གོང་མ་གཉིས་ལས་ཁྱད་པར་འཕགས་པས་ཤིན་ཏུ་བདེ་དགའ་ཡིན་ལ་ཐམས་ཅད་ངེས་པའི་དུས་དེའི་ཚེ་ཕྱིའི་བྱད་གཟུགས་ལ་སོགས་པ་ལ་མངོན་པར་ཞེན་པ་ཐམས་ཅད་དང་བྲལ་བར་ངེས་པ། ནང་གི་བདེ་བ་འདོད་ཆགས་དང་བཅས་པར་ངེས་པས་ན་ཐམས་ཅད་ངེས་པའོ། ། དེ་བདེ་བའི་ཐབས་ལས་ཐམས་ཅད་རིག་ཅེས་པ་ལ། དེ་བདེ་ཞེས་པ། འདས་མ་ཐག་པའི་དགའ་བ་གསུམ་ལ་ཐབས་ཞེས་པ་དགའ་བ་གསུམ་པོ་ཉིད་ཀྱི་ཐབས་ལས་སོ། ། ཐམས་ཅད་རིག་ཅེས་པ་མཆོག་གི་ཟེ་བར་ལྷན་ཅིག་སྐྱེས་པ་མངོན་དུ་བྱས་ཙམ་ན། ཐམས་ཅད་ལྷན་ཅིག་སྐྱེས་པར་རིག་པའོ། །
དེ་དང་པོ་དགའ་བ་ཙམ་དེ་ཞེས་པ་ལ་སོགས་པ་ནི་མངོན་པར་རྟོགས་པའི་རིམ་པ་གསུམ་པ་ལ་དགའ་བྲལ་སྐྱེ་ཞིང་། བཞི་པ་ལྷན་ཅིག་སྐྱེས་པ་སྐྱེ་བ་སྟེ། ལྷན་ཅིག་སྐྱེས་པ་གསུམ་པར་འདོད་པ་ནི། དངོས་གྲུབ་ཐོབ་པའི་སློབ་དཔོན་ཕལ་ཆེར་གྱི་དགོངས་པ་ཡིན་པ་དང་འགལ་ལོ། ། དེས་ན་ཉམས་མྱོང་ཆེ་ཆུང་གི་སྒོ་ནས་དགའ་བ་བཞིར་བཞག་པའོ། ། ཚིག་བཅད་གཉིས་པ་དེ་ལེའུ་བརྒྱད་པ་དང་ཆ་མཐུན་པར་བསྟན་པ་ནི། དེ་ཡང་དབང་ནི་རྣམ་པ་བཞི་ཞེས་པའི་ཤླཽ་ཀ་གཅིག་གིས་ནི་དགའ་བ་བཞི་པོ་དེ་མཚོན་པར་བྱེད་པ་བསྟན་ཏེ། དྲི་མ་འཁྲུད་པར་བྱེད་པས་སོ། ། བསྡུས་པའི་དོན་ནོ། ། བྱང་ཆུབ་ཀྱི་སེམས་ནི་དབང་གསུམ་པའི་ཉམས་སུ་མྱོང་བའི་བདེ་བའོ། །
སློབ་མ་ནི་དབང་བསྐུར་བའི་སློབ་མའོ། ། སྡིག་བྲལ་ནི་དབང་གསུམ་པའི་བདེ་ཆེན་མངོན་དུ་བྱས་པས་ཡིད་ཀྱི་ངེས་པ་སྡིག་པ་དང་བྲལ་བའོ། ། སངས་རྒྱས་གྲོང་ཁྱེར་ནི་གཞས་ཡས་ཁང་གི་འགྲམ་དུ་དབང་བསྐུར་བའོ། ། མཆོག་ནི་མི་བསྐྱོད་པའི་དཀྱིལ་འཁོར་ཡིན་པས་སོ། ། སྔོན་དུ་ནི་དཀྱིལ་འཁོར་དེའི་འགྲམ་དུ་དབང་བསྐུར་བའོ། ། དེ་ནས་ནི་གསུམ་པ་བསྐུར་བའི་རྗེས་ལའོ། ། དེ་ལ་གནང་བ་སྦྱིན་ནི་རིགས་ལྔའི་འཁོར་ལོ་བསྐོར་བའི་གནང་བ་དང་། ཆོས་བཤད་པའི་གནང་བ་སྦྱིན་ནོ། ། བྱང་ཆུབ་ནི་སངས་རྒྱས་སོ། ། སྙིང་པོ་ནི་བྱང་ཆུབ་ཀྱི་སྙིང་པོ་ཐོབ་པའི་བར་རོ། །
ཕྱོགས་ཀུན་ཏུ་འཁོར་ལོ་ནི་ཕྱོགས་བཅུ་དུས་གསུམ་གྱི་ཆོས་ཀྱི་འཁོར་ལོ་བསྐོར་བའོ། ། ཆོས་ཀྱི་འཁོར་ལོ་བླ་མེད་ནི་ཕྱོགས་ཀུན་ཏུ་བསྐོར་ཞེས་པ་ནི་ཆོས་ཀྱི་འཁོར་ལོ་དང་། རྡོ་རྗེ་དང་། པད་མ་དང་། རིན་ཆེན་དང་། རལ་གྲིའི་འཁོར་ལོ་བསྐོར་བའོ། ། ཐབས་ནི་དམིགས་པ་མེད་པའི་སྙིང་རྗེའོ། ། ཤེས་རབ་ནི་དམིགས་པ་མེད་པའི་སྟོང་པའོ། ། ཡིད་བཞིན་ནོར་བུ་ལྟར་ནི་ཐབས་དང་ཤེས་རབ་ཀྱིས་འདས་པ་དང་ལོ་ཀའི་འདོད་པའི་དོན་བསྒྲུབ་པའོ། ། བྲལ་ཞིང་ནི་སེམས་ཅན་གྱི་དོན་ལ་སྦྱོར་བ་མེད་པ་དང་།
བྲལ་ནས་སེམས་ཅན་གྱི་དོན་བྱེད་པའོ། ། མ་ཞུམ་པ་ནི་སེམས་ཅན་གྱི་དོན་ལའོ། ། སེམས་ཅན་དོན་ནི་སྨིན་གྲོལ་ལོ། ། དེ་ལྟར་གྱིས་འཁོར་ལོ་བསྐོར་བ་ལྔ་ཡིས་སོ། ། དབང་ནི་གསུམ་པའོ། ། བཀས་གནང་ཐོབ་ནི་འཁོར་ལོ་ལྔའི་བཀས་གནང་ངོ་། ། བྱ་བ་བྱས་ནི་དབང་གསུམ་པ་ནོད་པའི་སེམས་ཅན་གྱི་དོན་བྱས་པའོ། ། འགྲོ་བ་ནི་རིགས་ལྔའོ། ། དགའ་བར་བྱེད་པ་ནི་ལྔ་པོ་དེ་ཡིད་དགའ་བར་བྱེད་དོ། ། ཤིན་ཏུ་སྙན་པའི་ཚིག་ནི་རྣར་སྙན་ཅིང་སྙིང་ལ་འབབ་པའོ། །
དེང་ནི་དབང་གསུམ་པ་བསྐུར་བའི་དེང་ངོ་། ། བདག་ནི་དབང་གསུམ་པ་ཐོབ་པའི་སློབ་མའོ། ། སྐྱེ་བ་འབྲས་བུར་བཅས་ནི་དོན་དང་བཅས་པའོ། ། འཚོ་བ་ནི་གསོན་པའི་ཚེའོ། ། དེ་རིང་ནི་དབང་བསྐུར་ནས་སོ། ། སངས་རྒྱས་རིགས་སུ་སྐྱེས་ནི་སངས་རྒྱས་ཀྱི་མཛད་པས་སེམས་ཅན་གྱི་དོན་བྱེད་པའོ། ། ད་ནི་ཞེས་པ་ནི་དབང་བསྐུར་ནས། སངས་རྒྱས་རིགས་ཀྱིས་སངས་རྒྱས་ཀྱི་གདུང་གསོབ་པའོ། ། བསྐལ་པ་རྒྱ་མཚོ་ཞེས་པ་ནི། བསྐལ་པ་མང་པོར་འཁོར་བའི་སྡུག་བསྔལ་ལས་མ་བརྒལ་བ་དེ་དབང་བསྐུར་ནས་བརྒལ་ཞེས་པའོ། །
བསྐལ་པ་ནི་གྲངས་མེད་དོ། ། རྒྱ་མཚོ་ནི་འཁོར་བའི་སྡུག་བསྔལ་ཉིད་བརྒལ་དཀའ་བའོ། ། འཇིགས་ཆེན་ནི་འཁོར་བའི་དུ་ཁ་སྐྱེ་རྒ་ན་འཆིའོ། ། མནར་མེད་ནི་སྡུག་བསྔལ་མནར་མེད་པས་འཁྲུགས་པས་ཉོན་མོངས་པའི་འདམ་དང་འདྲ་བའོ། ། བརྒལ་དཀའ་བ་ནི་འཁོར་བའི་དུཿཁ་ལས་སོ། ། བདག་ནི་གསུམ་པ་ཐོབ་པའི་སློབ་མས། མགོན་ནི་སློབ་དཔོན། བསྒྲལ་བ་ནི་དབང་གསུམ་པ་བསྐུར་བས་བསྒྲལ་བ། ཁྱོད་ནི་སློབ་དཔོན། ཞབས་ཀྱི་པད་མ་བསིལ་བ་ལས་སོ། །
ཐོབ་པ་ནི་དབང་གསུམ་པའི་གདམས་ངག་ཐོབ་པ། རྫོགས་པ་ལྟ་བུར་བདག་ཅེས་པ་ནི་ཐེག་པ་གསུམ་གྱིས་གདམས་ངག་རྫོགས་པའི་སངས་རྒྱས་ལྟ་བུའོ། ། བག་ཆགས་ཐམས་ཅད་བྲལ་བ་ནི་དབང་གསུམ་པ་བསྐུར་བས་ཉོན་མོངས་པའི་བག་ཆགས་དང་བྲལ་བའོ། ། བདག་ལ་ཞེས་པ་ནི་དབང་གསུམ་པ་ཐོབ་པའི་སློབ་མ་ལའོ། ། བདག་ལ་བྱང་ཆུབ་འཚལ་མ་མཆིས་ནི་སངས་རྒྱས་མ་རྟོགས་པ་ཐོབ་པར་བགྱི་བའི་འདོད་པ་མ་མཆིས་པའོ། ། རངས་ཤིང་མིག་ཕྱེ་བ་ནི། དབང་གསུམ་པ་བསྐུར་བས་ཉོན་མོངས་པའི་བག་ཆགས་དང་བྲལ་བས་སེམས་རངས་པའོ། ། ཞབས་ལ་འཇུས་པ་ནི་བླ་མའི་ཞབས་ལ་སློབ་མས་འཇུས་པའོ། ། གུས་པ་ནི་སློབ་མས་བླ་མ་ལ་གུས་པའོ། ། ད་ནི་དབང་བསྐུར་བའི་ཡོན་དབུལ་བ་བཤད་པ་ནི།
གང་དང་གང་གིས་རྫས་རེ་བ་མེད་པའི་སློབ་མས་བླ་མ་ལ་ཕུལ་བ་ན་ལན་ལ་རེ་བ་མེད་པའོ། ། དེ་དང་དེ་ཉིད་ནི་རྫས་སོ། ། བླ་མའང་སྙིང་རྗེར་ལྡན་པ་ནི། བླ་མས་ལེན་པ་ཡང་རྫས་ལ་ཆགས་པ་མེད་དེ་སྙིང་བརྩེ་བའོ། ། བླ་མ་ལ་བསྡུ་བའི་བསམ་པས་ཞེས་པའི་འགྱུར་ལ་ནི། ཆོས་བཤད་པ་ལ་བསྡུ་བའོ། ། འཛིན་པ་སྤོང་བའི་ཕྱིར་ཞེས་པའི་འགྱུར་ལ་ནི་སློབ་མའི་སེར་སྣ་སྤངས་པའི་ཕྱིར་རོ། ། དེ་ལ་ནི་སློབ་མའོ། ། ཕན་པའི་ཕྱིར་ནི་སློབ་མའི་རྒྱུད་ལ་ཚོགས་བསགས་པའི་ཕྱིར་རོ། ། དེ་ནས་ནི་དབང་བསྐུར་བའི་རྗེས་ལའོ། །
མཆོད་པ་ནི་གསུམ་མམ་བརྒྱད་དོ། ། བླ་མ་ནི་དབང་བསྐུར་བའི་སློབ་དཔོན་ལའོ། ། ཡོན་དབུལ་ནི་བདོག་པའི་དངོས་པོ་ཐམས་ཅད་དོ། ། ཕྱིའི་སྣོད་དབུལ་བ་ནི་གསེར་ལས་བྱས་པའི་རྒྱན་ཐམས་ཅད་དོ། ། བཅུད་དབུལ་བ་ནི་སློབ་མ་རང་གི་ཆུང་མ་སོགས་སོ། ། བདག་གི་དངོས་པོ་ཐམས་ཅད་ནི་བདག་ལ་ཡོད་པའི་དངོས་པོ་མ་ལུས་པའོ། ། བློ་ལྡན་ནི་ཤེས་རབ་དང་ལྡན་པ། དེ་རིང་ཚུན་ཆད་བདག་བྲན་ནི་བདག་འབུལ་བའོ། ། ཁྱོད་ལ་ནི་སློབ་དཔོན་ལའོ། ། དེ་ལྟར་ཞུ་བ་བྱས་གྱུར་ནི་ཡོན་འབུལ་བའོ། །
མངོན་པར་འདོད་པའི་ནི་དབང་གསུམ་པ། གནས་ནི་ཤེས་རབ་ཡེ་ཤེས་ཀྱི་གནས་སམ་གོ་འཕངས་ཐོབ་པའོ། ། ད་ནི་དབང་གསུམ་པ་ཐོབ་པས་སོ། ། སངས་རྒྱས་ཟེར་བ་ནི་དུས་གསུམ་གྱིའོ། ། བཀའ་དྲིན་ནི་གདམས་ངག་གིའོ། ། སྐྱོབ་ཅེས་པ་ནི་གདམས་ངག་ཕོབ་ཅེས་པ། བྱིན་གྱིས་བརླབས་པ་ནི་གསུམ་པ་ཤེས་རབ་ཡེ་ཤེས་ཀྱི་དབང་བསྐུར་བའི་ནུས་པའོ། ། བདག་གིས་བསྒྲུབ་ནི་སངས་རྒྱས་ཀྱི་འབྲས་བུའོ། ། བླ་མེད་བྱང་ཆུབ་ནི་འབྲས་བུའོ། ། ཀུན་གྱི་མཆོག་བསྐྱེད་པ་ནི་ཀུན་གྱི་མཆོག་ཏུ་གྱུར་པའི་སངས་རྒྱས་སྐྱེད་པའོ། །
ཡང་དག་མཆོག་ནི་བླ་མའོ། ། སེམས་ཅན་ནི་རིགས་དྲུག གནས་གསུམ་ནི་ཁམས་གསུམ་མོ། ། དེ་ཉིད་ལ་བཞག་པ་ནི་འབྲས་བུ་དེ་ཁོ་ན་ཉིད་ལ་བཞག་པའོ། ། དབང་བཞི་པ་ཆོ་ག་འོག་ནས་ཀྱིའོ། ། སྦྱིན་པ་ནི་སྦྱིན་པ་བཞི་པའོ། ། བཞི་པ་ནི་དབང་གསུམ་པའི་དོན་དྲན་པར་བྱེད་པའི་བཞི་པ་སྟེ་འཆད་པའོ། ། དེས་ནི་ཡེ་ཤེས་དངོས་མེད་མཚོན་པ་ཡིན། སློབ་མ་ལྷག་པར་མོས་པ་ནི་གསུམ་པ་ཤེས་རབ་ཡེ་ཤེས་ལས་བཞི་པ་ལྷག་པར་མོས་པའོ། ། ཟབ་པ་ནི་སློབ་མ་ཟབ་པ་ལ་སོགས་པའོ། །
གསུམ་པ་ནི་དོན་རྟོགས་དཀའ་བས་ཀྱང་གསུང་། རྒྱ་ཆེ་བ་ནི་དབང་གསུམ་པའི་དོན་ལ་མོས་པའོ། ། རིག་པ་ནི་མོས་པར་ཤེས་པའོ། ། ལྷག་པར་མོས་པའི་ཡིད་ནི་གསུམ་པའི་དོན་ལ་མོས་པའོ། ། ཡིད་ཀྱི་ཤེས་པ་ནི་སེམས་ཀྱི་མངོན་སུམ་དུ་ཤེས་པར་བྱའོ། ། ཚིག་དབང་རིན་པོ་ཆེའི་སྦྱིན་པར་བྱ་བ་ནི་གསུམ་པའི་དོན་བཤད་པའོ། ། གང་ཐོབ་ནི་གསུམ་པའི་དབང་ཤེས་རབ་ཡེ་ཤེས་སོ། ། དབང་གསུམ་པ་དེ་གནས་གང་དུ་བསྟན་ཞེ་ན། རིག་ཀྱི་བདག་པོའི་རྩེ་མོ་ཞེས་པ་ནི་གསུམ་པའི་དུས་ཀྱི་བསྟན་ཏེ། བཟུང་བ་ཞེས་པ་ནི་དེར་ཐིག་ལེ་བཟུང་བའོ། །
རྙེད་པར་དཀའ་ཞེས་པ་ནི་དེ་ཉིད་ཤིན་ཏུ་རྙེད་པར་དཀའ་བས་སོ། ། མཚུངས་པ་མེད་པར་བསྡོམས་ཞེས་པ་ནི་བྱང་ཆུབ་སེམས་ཀྱི་སེམས་གཟུང་བའི་ཐབས་སུ་མི་འཆོར་བར་བསྡོམ་པའོ། ། ལོངས་སྤྱོད་རྫོགས་པ་ནི་དེ་ཉིད་བདེ་བ་ལ་ལོངས་སྤྱོད་པས་ལོངས་སྤྱོད་རྫོགས་པ་ཡིན་ལ། མི་ཤེས་པའི་རི་བོ་དྲལ་བས་དཔལ་སྟེ་ཞུ་བདེ་གཉིས་སོ། ། ཞིང་ནི་གནས་དེར་རིགས་ཀྱི་བདག་པོའི་ཁ་དང་མཆོག་གི་ཟེ་བའོ། ། ཡང་ན་ལོངས་སྤྱོད་རྫོགས་ནི་ལོངས་སྤྱོད་པའི་སྐུའོ། ། དཔལ་ནི་ཆོས་སྐུའོ། ། ཞིང་ནི་དེ་སྐྱེ་བའི་གནས་ཏེ། དབང་བཞི་པའི་དོན་བཞི་པས་མཚོན་པའོ། ། བྱང་ཆུབ་ཆེན་པོ་ནི།
འབྲས་བུ་སངས་རྒྱས་སོ། ། དབང་བསྐུར་ནི་བྱང་ཆུབ་ཆེན་པོའི་དབང་ངོ་། ། བཀས་གནང་ནི་དབང་བསྐུར་ནས་གནང་བ་བྱིན་པའོ། ། འཇིག་རྟེན་གསུམ་ནི་ཁམས་གསུམ་མོ། ། དགྲ་ནི་དབང་ཕྱུག་ཆེན་པོ་སྟེ་འདོད་ཆགས་སོ། ། རྒྱལ་བ་ནི་བདེ་བ་ཐོབ་པའི་ཕྱིར་རྩོམ་པའོ། ། གོ་བསྒོས་པ་ནི་སེམས་ཅན་བདེ་བ་ཐོབ་པའི་བློའོ། ། བྱང་ཆུབ་དག་ལ་དགོད་ནི་སེམས་ཅན་ཐམས་ཅད་བྱང་ཆུབ་ཐོབ་པར་འདོད་པའོ། ། ཕྱི་བསྐྱེད་རིམ་སྔགས་བཟླས་གཏོར་མ་ལ་སོགས་སམ། དེར་མོས་པའི་གསུང་དཔྱད།
སེམས་རྒྱས་པ་འདིར་ཞེས་པ་ནི་དབང་བཞིའི་སྐབས་སོ། ། དེ་ཉིད་ནི་བྱང་ཆུབ་ལ་འགོད་པའི་བསམ་པའོ། ། ཡང་ན་དབང་གསུམ་པའོ། ། བརྟག་པ་གཉིས་པ་ལས་རབ་ཏུ་བྱེད་པ་དང་པོའི་བཤད་པའོ།། །། དེ་ལྟར་བརྟག་པ་གཉིས་པའི་རབ་ཏུ་བྱེད་པ་དང་པོས་སྨིན་པར་བྱེད་པའི་ལམ་དབང་བསྐུར་གྱི་རིམ་པ་བསྟན་ནས་ད་ནི་དབང་བསྐུར་ནས་སྣོད་དུ་རུང་བར་བྱས་པའི་གང་ཟག་དེས་ཉམས་སུ་བླང་བར་བྱ་བ་གྲོལ་ལམ་གྱིས་བསྡུས་པའི་ཐབས་ཀྱི་རྒྱུད་བསྟན་ནོ། ། དེ་ཡང་བརྟག་པ་གཉིས་པའི་རབ་ཏུ་བྱེད་པ་ནས་བཟུང་ནས། བརྟགས་པ་དྲུག་པ་རྫོགས་པའི་བར་གྱིས་ཕལ་ཆེར་ཕྱག་རྒྱ་ཆེན་པོ་མཆོག་གི་སིདྡྷི་བསྒྲུབ་པའི་ཐབས་བསྟན་ནོ། ། བརྟག་པ་བདུན་པ་ནས་བརྒྱད་པ་རྫོགས་པའི་བར་གྱིས་དངོས་གྲུབ་མཐའ་དག་སྒྲུབ་པར་བྱེད་པའི་ཐབས་བསྟན་ནོ། ། བརྟག་པ་དགུ་པའི་རབ་ཏུ་བྱེད་པ་དང་པོས་མཆོག་གི་དངོས་གྲུབ་བསྒྲུབ་པར་བྱེད་པའི་ཉེ་བའི་རྒྱུ་བསྟན་ནོ། ། དགུ་པའི་རབ་ཏུ་བྱེད་པ་གཉིས་པ་ནས་བརྟག་པ་དགུ་པ་རྫོགས་པའི་བར་གྱི་གོང་དུ་མ་བསྟན་པའི་ཐབས་ཀྱི་ཁྱད་པར་གཞན་དག་ཀྱང་བསྟན་ནོ། །
མཆོག་གི་དངོས་གྲུབ་བསྒྲུབ་པར་བྱེད་པའི་ཐབས་ལ། བརྟག་པ་གཉིས་པའི་རབ་ཏུ་བྱེད་པ་གཉིས་པ་ནས་ནི་དབང་བསྐུར་དང་ལྡན་པའི་གང་ཟག་དེས་འོག་ནས་འབྱུང་བའི་ཐབས་ཀྱི་རྒྱུད་བསྐྱེད་པའི་རིམ་པ་ཏིང་ངེ་འཛིན་ལས་ཀྱི་ཚོགས་དང་བཅས་པས་འཇུག་ཙམ་ན། རྣམ་པ་དེ་དང་དེ་དག་སྣང་ཡང་ངོ་བོ་ལྷན་ཅིག་སྐྱེས་པའི་དོན་རྣམ་པ་གཉིས་བསྒོམ་པའི་དོན་བསྟན་ནོ། ། བརྟག་པ་གཉིས་པའི་རབ་ཏུ་བྱེད་པ་གསུམ་པ་ནས། བརྟག་པ་གསུམ་པ་རྫོགས་པའི་བར་གྱིས་རྫོགས་པའི་རིམ་པ་བསྒོམ་པ་ལ་བརྟེན་ནས་ལྷར་བསྐྱེད་པ་གཅིག་གིས་བསྒོམ་དགོས་པས། དེའི་རྟེན་བསྐྱེད་པའི་རིམ་པ་ཇི་ལྟར་བསྐྱེད་པའི་ཚུལ་སྟོན་ནོ། ། བརྟགས་པ་བཞི་པ་ནས་གོང་དུ་བསྟན་པའི་རིམ་པ་གཉིས་ལ་གནས་པ་དེས་རང་གི་སེམས་ཀྱི་བརྟན་གཡོ་བརྟག་པ་ལ་སོགས་པའི་དོན་དུ་སྤྱོད་པ་བྱེད་དགོས་པས། སྤྱོད་པ་ལ་སྤྱོད་པའི་གྲོགས་རྣལ་འབྱོར་མ་ངོ་ཤེས་པར་བྱ་དགོས་པས་ན་ཐབས་བརྡ་ལ་སོགས་པ་བསྟན་ནོ། ། བརྟག་པ་ལྔ་པའི་རབ་ཏུ་བྱེད་པ་དང་པོ་ནས་བརྡས་མཚོན་པར་བྱ་བའི་རྣལ་འབྱོར་མ་འདུས་ནས་བྱ་བ་ཇི་ལྟར་བྱ་བ་བསྟན་ནོ། ། རབ་ཏུ་བྱེད་པ་གཉིས་པས་ནི་སྤྱོད་པ་བྱེད་པ་ལ་དྲོད་ཐོབ་དགོས་པས། །
དེའི་ཐབས་ཇི་ལྟར་བསྒོམ་པ་བསྟན་ནོ། ། རབ་ཏུ་བྱེད་པ་གསུམ་པ་ནས་བརྟག་པ་ལྔ་པ་རྫོགས་པའི་བར་གྱིས་ནི་དྲོད་ཐོབ་པའི་གང་ཟག་དེས་རང་གི་སེམས་ཀྱི་བརྟན་གཡོ་བརྟག་པ་ལ་སོགས་པའི་དོན་དུ་སྤྱོད་པ་ཇི་ལྟར་བྱ་བའི་ཚུལ་བསྟན་ནོ། ། བརྟག་པ་དྲུག་པས་ནི། སྤྱོད་པ་བྱེད་པའི་གང་ཟག་དེས་མཆོག་གི་དངོས་གྲུབ་ཀྱི་དོན་དུ་ཨཱ་ལི་ཀཱ་ལིའི་བདག་ཉིད་ཀྱི་དོན་དམ་པ་བྱང་ཆུབ་ཀྱི་སེམས་བསྐྱེད་པའི་ཐབས་བསྟན་ནོ། ། བསྡུས་པའི་དོན་ནོ། ། བརྟག་པ་གཉིས་པའི་རབ་ཏུ་བྱེད་པ་གཉིས་པས་ལྷན་ཅིག་སྐྱེས་པ་གཉིས་ཀྱི་དོན་བསྒོམ་པ་བསྟན་པ་ལ་ཡང་། དེ་ནས་ཞེས་པ་ཤླཽ་ཀ་གཅིག་གིས་བཤད་པར་དམ་བཅའ་བ་བསྟན། འཁོར་བའི་ཞེས་པ་ནས་ཤླཽ་ཀ་གཉིས་ཀྱིས་ས་ཧ་ཛ་གཉིས་བསྒོམ་པའི་ཐབས་བསྟན། ཕུང་པོ་ལ་སོགས་པ་ཤླཽ་ཀ་གཅིག་གིས་དེའི་དམ་ཚིག་བསྟན། སྟོང་པ་ཉིད་ནས།
མཚོན་དུ་བསྒོམ་པར་བྱེད་ཞེས་པའི་བར་གྱིས་ནི་རང་བཞིན་ལྷན་ཅིག་སྐྱེས་པ་བསམ་གྱིས་མི་ཁྱབ་པའི་དོན་བསྒོམ་པ་བསྟན་ནོ། ། རིའི་རྩེ་མོའམ་ཞེས་པ་ནས་རབ་ཏུ་བྱེད་པ་གཉིས་པ་རྫོགས་པའི་བར་དུ་ལྷན་ཅིག་སྐྱེས་པ་དབང་གི་དོན་བསྒོམ་པའི་ཚུལ་བསྟན་ནོ། ། བསམ་པ་མེད་པའི་དོན་ལ་ཡང་། ཞེས་པ་ལ་སོགས་པ་ཤླཽ་ཀ་བཞིས་ཚུལ་ཇི་ལྟར་བསྒོམ་པ་བསྟན་ནོ། ། སྙིང་རྗེ་དང་ལྡན་པ་ཞེས་པ་ནས། འགྲོ་བ་ལྟ་བའི་བར་གྱིས་དེ་གདོན་མི་ཟ་བར་བསྒོམ་པར་བྱ་བ་ཉིད་དུ་གདམས་པ་རྒྱས་པར་བསྟན་ནོ། ། དེ་ལྟར་ཞེས་པ་ནས་གོམས་པར་བྱ་ཞེས་པའི་བར་གྱིས་དེའི་དོན་འཇུག་བསྡུས་ཏེ་བསྟན་ནོ། ། ལྷན་ཅིག་སྐྱེས་པས་ལྷན་ཅིག་སྐྱེས་པ་དབང་གི་དོན་བསྒོམ་པ་ལ་ཡང་རི་བོའི་རྩེའམ་ཞེས་པ་ནས་བསྒོམ་པར་བྱེད་དེ་ཞེས་པའི་བར་གྱིས་བསྒོམ་པའི་གནས་བསྟན་ནོ། ། ཐབས་དང་ཤེས་རབ་ཅེས་པ་ནས། རབ་ཏུ་བྱེད་པ་གཉིས་པ་རྫོགས་པའི་བར་གྱིས་དབང་དོན་བསྒོམས་པའི་ཕན་ཡོན་དང་།
མ་བསྒོམས་པའི་ཉེས་དམིགས་བསྟན་པའི་སྒོ་ནས་ཅིས་ཀྱང་བསྒོམ་པར་བྱ་བ་ཉིད་དུ་གདམས་པ་བསྟན་ནོ། ། དེ་ནི་བསྡུས་པའི་དོན་ནོ། ། དེ་ནས་ནི་དབང་བཞི་པ་བསྐུར་བའི་རྗེས་ལའོ། ། དེ་ལ་རང་ལུས་ཐབས་ལྡན་དང་། གཞན་ལུས་ཤེས་རབ་ལ་བརྟེན་པའོ། ། དེ་ལ་རང་ལུས་ལ་བརྟེན་ན་མཚན་མ་མེད་པའི་རྣལ་འབྱོར་དང་། བསམ་གྱིས་མི་ཁྱབ་པ་ལ་བརྟེན་ནས་བཤད་ན། ཐབས་ནི་རྒྱུའི་རྒྱུད་རིགས་དྲུག་གི་སེམས་ཅན་ཐམས་ཅད་ལ་སེམས་གཉུག་མར་གནས་པའི་ཡེ་ཤེས་རང་བཞིན་གྱིས་དྲི་མ་དང་བྲལ་བའི་བདེ་བ་ཆེན་པོ་དངོས་པོ་སྣ་ཚོགས་སུ་སྣང་ཞིང་བསྐྱེད་པ་ནི་ཐབས་སོ། ། དེ་ཉིད་རང་བཞིན་གྱིས་དྲི་མ་དང་བྲལ་ནས་དཔྱིས་ཕྱིན་པར་སྟོང་པ་ནི་ཤེས་རབ་བོ། ། དོན་བསྒོམ་པ་ནི་བསམ་མི་ཁྱབ་དེ་གང་ལྟར་ཡང་མི་བསྒོམ་པའི་ཚུལ་གྱིས་བསྒོམ་པའོ། །
དོན་བསྒོམ་པ་ནི་ཙཎྜ་ལིའོ། ། ཡང་ཐབས་ནི་སྤྱི་བོ། ། ཤེས་རབ་ལྟེ་བ། ཡང་ན་གཞན་ལུས་ཤེས་རབ་ལ་བརྟེན་ན། ཐབས་ནི་བསྒྲུབ་པའི་རྣལ་འབྱོར་པ། ། ཤེས་རབ་ནི་ལས་རྒྱའོ། ། དོན་བསྒོམ་པ་ནི་རྡོ་རྗེ་དང་པདྨ་མཉམ་སྦྱར་གྱི་བདེ་བའོ། ། ཕ་རོལ་དོན་སོན་བརྩོན་ནི་ཕ་རོལ་གྱི་དོན་ལ་བརྩོན་པའི་བརྩོན་འགྲུས་དང་ལྡན་པའི་རྣལ་འབྱོར་པ་སྟེ། བསམ་མི་ཁྱབ་བདེ་ཆེན་དེ་བསྒོམ་པ་ནི། གཞན་དོན་དུ་བསྒོམ་པ་ནི་བསྒྲུབ་པ་པོ་གཞན་གྱི་དོན་ལ་བརྩོན་པའི་བརྩོན་འགྲུས་དང་ལྡན་པའི་བསྒྲུབ་པ་པོའོ། །
ཕན་པའི་ཕྱིར་ནི་རྣལ་འབྱོར་པ་ལ་ཕན་གདགས་པའི་ཕྱིར་བསྒོམ་མོ། ། ད་ནི་དམིགས་པ་མེད་པའམ་བསམ་དུ་མེད་པའི་རྣལ་འབྱོར་བདེ་ཆེན་དེ་བསྒོམ་པའི་ཕན་ཡོན་བསྟན་པ་ནི། འཁོར་བའི་ཟོ་ཆུན་ལྟར་གཅིག་ནས་གཅིག་ཏུ་འཁོར་བ་དེ་བསམ་གྱིས་མི་ཁྱབ་པ་བསྒོམ་པས་ཐར་བར་བྱེད་དོ། ། རྒྱ་མཚོ་ནི་གཏིང་དཔག་དཀའ་བ་དང་རྒལ་དཀའ་བའོ། ། འཇིགས་པ་ནི་སྡུག་བསྔལ་བཞིས་འཇིགས་པའོ། ། བསྒྲལ་དཀའ་བ་ནི་འཁོར་བའི་སྡུག་བསྔལ་ལས་བསྒྲལ་དཀའ་བ་དེ་ཡང་ངོ་། ། གང་ཞིག་བསྒོམ་པ་དེ་བས་ནི། ཐབས་དང་ཤེས་རབ་གྱི་དོན་བསམ་གྱིས་མི་ཁྱབ་པ་དེས་འཁོར་བའི་སྡུག་བསྔལ་ལས་ཐར་པའོ། ། རྣལ་འབྱོར་པ་ནི་རང་གི་དོན་དུ་འཁོར་བ་ལས་སྒྲོལ་བ་ཉན་ཐོས་ལྟར་འཁོར་བའི་མཐའ་ལ་མི་གནས། མྱ་ངན་འདས་ལ་གནས་མི་འགྱུར་ནི།
མྱ་ངན་ལས་འདས་པའི་མཐའ་ལ་མི་གནས་ཏེ། སེམས་ཅན་གྱི་དོན་ཡང་བྱེད། གང་ཞེས་པ་ནི། མི་གནས་པའི་མྱ་ངན་ལས་འདས་པ་གང་གིའོ། ། ཁྱད་པར་འཕགས་པ་ནི་ཉས་ཐོས་ལ་སོགས་པ་ལྟར་མཐའ་གཉིས་ལ་མི་གནས་པས་ཁྱད་པར་འཕགས་པའོ། ། སངས་རྒྱས་དྲི་མེད་ནི་མཐའ་གཉིས་ཀྱི་སྐྱོན་གྱི་དྲི་མས་མ་གོས་པས་སངས་རྒྱས་སོ། ། ངོ་མཚར་ནི་སངས་རྒྱས་ཀྱི་ཆེ་བའི་ཡོན་ཏན་གཟུངས་དང་སྟོབས་སོགས་སོ། ། འགྲིབ་པ་ནི་བསམ་མི་ཁྱབ་བསྒོམ་པས་ཐོབ་པའི་སངས་རྒྱས་དེ་མཐར་ཐུག་པའི་གནས་ཡིན་པས། མི་མཐུན་པའི་ཕྱོགས་སྤང་བྱ་སྐྱེ་འཇིག་དང་བྲལ་བའོ། ། གཉེན་པོ་འཕེལ་བ་ལས་ཀྱང་གྲོལ་བའོ། །
བྱང་ཆུབ་བླ་མེད་ཐོབ་འགྱུར་ནི་བསམ་གྱིས་མི་ཁྱབ་པ་བསྒོམ་པས་འཕེལ་འགྲིབ་ལ་གྲོལ་བའི་འབྲས་བུ་སངས་རྒྱས་ཐོབ་པའོ། ། ཕུང་པོ་ལྔ་ཚོགས་ནི་ཕུང་པོ་ལྔ་མི་སྤང་ཞེས་བསྡེབས་ཏེ། ཕུང་པོ་ལྔ་ནི་སངས་རྒྱས་ལྔའོ། ། སོགས་སུ་བསྡུ་བ་ནི། འབྱུང་བ་ལྔ་སྤྱན་སོགས་དབང་པོ་དྲུག་པོ་དེ་སེམས་དཔའ་དྲུག་ཡིན་པ་མི་སྤང་ངོ་། ། སྤངས་ན་ཕུང་པོ་སྨད་པའི་རྩ་ལྟུང་བརྒྱད་པའོ། ། ཐེག་པ་གསུམ་མི་སྤང་སྟེ། སྤངས་ན་གྲུབ་མཐའ་སྨོད་པའི་རྩ་ལྟུང་དྲུག་པ་སྟེ། ཐེག་པ་གསུམ་ནི་ཉན་རང་དང་བོ་དྷིའོ། ། ཡང་གསང་བའི་ཐེག་པ་སྟེ།
ཕྱི་ནང་གསང་བ་གསུམ་མོ། ། འོ་ན་མི་སྤང་ན་ཇི་ལྟར་ཤེས་པར་བྱ་ཞེ་ན། ཆོས་དབྱིངས་སོགས་ཚིག་རྐང་གཉིས་པོ་ནི་ལན་ནོ། ། ཆོས་དབྱིངས་མཉམ་ཞེས་པ་ནི་ཆོས་ཀྱི་དབྱིངས་སུ་མཉམ་པ་སྟེ། ཕུང་པོ་ལྔ་དང་དབང་པོ་དྲུག་ཡུལ་ལྔ་ཐེག་པ་གསུམ་ནི་ཆོས་ཀྱི་དབྱིངས་གཟུང་འཛིན་གྱིས་སྟོང་པར་མཉམ་པས་ཕུང་པོ་སོགས་མཉམ་པའོ། ། དེ་ནི། རང་བཞིན་དག་པའི་ཆོས་རྣམས་ལ། ། ཐེ་ཚོམ་ཟ་བ་དགུ་པ་ཡིན། ། གསུང་ངོ་། ། ཆུ་ཤིང་ལྟ་བུའི་ཕུང་པོ་སོགས་ཏེ།
རང་བཞིན་མེད་པའི་སྙིང་པོ་མེད་པ་སྣང་ལ་ཞེན་པ་མེད་པ་བསམ་དུ་མེད་པའི་བདེ་བ་ཆེན་པོ་བསྒོམ་མོ། ། བསམ་དུ་མེད་པའི་ཚུལ་ཇི་ལྟར་བསྒོམ་པ་ནི། སྟོང་པ་བསྒོམ་པར་མི་བྱ་སྟེ། ། ཞེས་པ་ལ་སོགས་པ་བསམ་དུ་མེད་པའི་དོན་ནི། དག་པ་རྣམ་པ་གསུམ་ལས་རང་རིག་པའི་དག་པ་མ་ཡིན་པའི་སྟོང་པ་སྟེ། དེ་བཞིན་ཉིད་ཀྱི་དག་པའི་རྣམ་པར་ཡང་མི་བསྒོམ་པར་བྱས་ལ། སྟོང་མིན་སྟེ་ལྷ་སོ་སོའི་དག་པ་ཙམ་དུ་ཡང་བསྒོམ་པར་མི་བྱའོ། ། སྟོང་པ་བསྒོམ་པར་མི་བྱ་སྟེ། ། སོགས་སོ། ། སྟོང་པ་བསྒོམ་པ་ནི་ཐབས་དང་ཤེས་རབ་ཀྱི་དོན་རང་རིགས་པའི་དག་པ་བསྒོམ་པའི་དེ་བཞིན་ཉིད་ཀྱི་དག་པ་ཅི་ཡང་མེད་པའི་སྟོང་པ་བསྒོམ་པར་མི་བྱ་སྟེ།
དེར་བསྒོམ་ན་སྟོང་པར་ཞེན་པའི་རྟོག་པ་ལ་འགྲོ་བས་སོ། ། སྟོང་མིན་བསྒོམ་པར་མི་བྱ་བ་ནི་ལྷ་སོ་སོའི་དག་པ་དངོས་པོ་ཡོད་ཙམ་དུ་ཡང་མི་བསྒོམ་མོ། ། བསྒོམ་ན་གྱ་ནོམ་ལྷར་ཞེན་པའི་རྟོག་པ་འབྱུང་ངོ་། ། འོ་ན་སྟོང་པ་དང་མི་སྟོང་གཉིས་ཀ་སྤོང་ངམ་ཞེ་ན། ལན་དུ། སྟོང་པ་མི་སྤོང་རྣལ་འབྱོར་པས། ། ཅེས་ཏེ། རང་བཞིན་གྱིས་སྟོང་པ་རང་རིག་པའི་དག་པས་རྣམ་རྟོག་གི་རྒྱུ་བས་སྟོང་པ་མི་སྤོང་ངོ་། ། སྟོང་མིན་རང་རིག་པའི་རྒྱུ་བ་འགགས་པ་རིགས་པ་གསལ་བ་དེ་མི་སྤོང་ངོ་། ། སུས་མི་སྤང་ཞེས་པ་རྣལ་འབྱོར་བས་སོ། །
འོ་ན་གང་གིས་སྟོང་པ་སྟོང་མིན་སྒོམ་པས་སྐྱོན་ཅི་ཡོད་ཅེ་ན། རྟོག་པ་ཉུང་མིན་སྐྱེ་བར་འགྱུར། ། ཞེས་པ་སྟེ་སྟོང་པ་ཅང་མེད་དུ་བསྒོམ་ན་སྟོང་པ་བསྐུར་འདེབས་ཀྱི་མཐའོ། །

སྟོང་མིན་དེ་ཡང་དག་ཏུ་ཡོད་པར་བསྒོམ་ན་སྒྲོ་འདོགས་སོ། ། འོ་ན་བསམ་མི་ཁྱབ་བསྒོམ་པ་དེས་སྟོང་པ་སྟོང་མིན་སྤོང་ངམ་ཞེ་ན། ཡོངས་སུ་སྤངས་ན་ཀུན་རྟོག་སྟེ། ། ཞེས་པ་སྟེ། སྟོང་དང་སྟོང་མིན་དུ་འཛིན་པ་གཉིས་ཀ་བསམ་མི་ཁྱབ་ལ་སྤང་ངོ་། ། གཉིས་ཀྱི་གཟུང་བ་ཡོངས་སྤངས་པ། ། ཞེས་པ་ནི། སྟོང་དང་སྟོང་མིན་དུ་འཛིན་པ་གཉིས་སྤངས་པའི་རང་གི་ངོ་བོ་ཞེན་ཆགས་མེད་པར་ཐམས་ཅད་ལ་བསྒོམ་མོ། ། རྣམ་གྲོལ་ནི་སྟོང་མིན་དུ་འཛིན་པའི་རྟོག་པ་ལས་གྲོལ་བའོ། ། གནས་ནི་སྟོང་དང་སྟོང་མིན་དུ་ཞེན་པ་དང་བྲལ་བའོ། ། ང་ཡིར་ཤེས་པའི་ཀུན་རྟོག་འདི་ཞེས་པ་ནི།
ཐ་ན་ནི་སྟོང་དང་སྟོང་མིན་ཅི་ཡང་མི་བསྒོམ་ཞེས་པར་འཛིན་པ་སྤང་པའོ། ། དེ་ཕྱིར་ནི་བསམ་མི་ཁྱབ་ལ་རྟོག་པ་ཐམས་ཅད་སྤངས་པའི་ཕྱིར་རོ། ། འདི་ནི་ཡང་དག་སྤངས་ནི། འདི་ནི་བསམ་མེད་འདི་ལའོ། ། ཡང་དག་སྤངས་ནི་དེ་ཁོ་ན་ཉིད་སྤྱོད་པའི་རྟོག་པ་ཡིན་པས། རྟོག་པ་ཐམས་ཅད་ཡང་དག་པར་སྤངས་པའོ། ། རྣམ་པར་མེད་ནི་བསམ་མེད་དེ་ལ་གཟུང་འཛིན་དུ་ཞེན་པའི་རྣམ་པ་མེད་པའོ། ། དོགས་པ་མེད་ནི་བསམ་མེད་དེ་མི་མཐུན་པར་ལྷུང་དུ་དོགས་པ་ཡང་མེད་ལ། མི་མཐུན་པའི་ཕྱོགས་ལ་དཔྱོད་པའི་རྟོག་པར་འགྲོ་བས་སོ། ། འབྲས་བུ་མི་ཐོབ་པར་དོགས་པ་ཡང་མེད་པ་སྟེ།
དེ་ཡོད་ན་འབྲས་བུ་ལ་དཔྱོད་པའི་རྟོག་པར་འགྲོ་བས་སོ། ། འདོད་པ་མེད་ནི་འབྲས་བུ་ལ་འདོད་པ་མེད་པའོ། ། ཅི་འབྲས་བུ་ལ་རྟོག་པ་མེད་ཅེ་ན། སྡིག་བྲལ་ཞེ་ན། འབྲས་བུ་འདི་སྡིག་དང་བྲལ་བས་འདོད་པར་བྱ་བ་ཡིན་སྙམ་པའི་རྟོག་པ་མེད་པས་སོ། ། ཐོག་མ་ཐ་མའི་རྟོག་ལས་གྲོལ་ནི་དང་པོར་སྐྱེ་བ། བར་དུ་གནས་པ། ཐ་མར་འགག་པའི་རྟོག་པ་ལས་གྲོལ་བའོ། ནམ་མཁའ་ལྟ་བུར་མཁས་པས་བསྒོམས། ། ཞེས་པ་ནི་རྟོག་པའི་མངོན་ཞེན་ཐམས་ཅད་དང་བྲལ་བར་བསྒོམས་པའོ།
བསམ་མི་ཁྱབ་བསྒོམས་པའི་འབྲས་བུའི་མཚན་ཉིད་བསྟན་པ་ནི། བསམ་མི་ཁྱབ་བསྒོམས་པ་ལས་བྱུང་བའི་སངས་རྒྱས་སྙིང་རྗེ་དང་ཤེས་རབ་དང་ལྡན་པར་བསྟན་པས། སྙིང་རྗེ་ལྡན་པ་སེམས་ཅན་སོགས་ཏེ། བསམ་མི་ཁྱབ་བསྒོམས་པ་ལས་འབྲས་བུའི་སངས་རྒྱས་ཀྱི་དམིགས་པ་མེད་པའི་ཐུགས་རྗེའོ། སེམས་ཅན་དོན་ལ་རྒྱབ་ཀྱིས་ཕྱོགས་པར་མི་བྱེད་པ་ནི་སེམས་ཅན་འཁོར་བ་ལས་འདོན་པའི་དོན་ལ་རྒྱབ་ཀྱིས་ཕྱོགས་ཏེ། འཕགས་པ་ཉན་ཐོས་ལྟར་སེམས་ཅན་མི་སྤོང་བའོ། དེས་ནི་སངས་རྒྱས་ཀྱི་ཐུགས་རྗེ་བསྟན་ནོ། དེ་མན་ཆད་ཤླཽ་ཀ་གསུམ་གྱིས་བསམ་དུ་མེད་པའི་དོན་བསྒོམས་པས་འབྲས་བུའི་མཚན་ཉིད་བསྟན་ཏེ། དོན་གྱིས་ན་འདི་གོམས་པས་འབྲས་བུའི་རྒྱུད་ཀྱིས་བསྡུས་པའི་སྙིང་རྗེ་དང་ཤེས་རབ་ཐོབ་པའི་རྒྱུ་ཡིན་པས་སྒོམས་ཅིག་པར་གདམས་པའོ། ད་ནི་ཤེས་རབ་བསྟན་པ་ནི།
སེམས་ཅན་ཡོད་དང་མེད་མིན་ནི། སངས་རྒྱས་ཀྱི་དམིགས་པ་མེད་པའི་ཤེས་རབ་ཀྱིས་སེམས་ཅན་གྱི་དོན་བྱེད་བཞིན་དུ་ཡང་སེམས་ཅན་ཡོད་པ་དང་མེད་པ་མི་དམིགས་པའོ། དེ་ལྟར་ཡོངས་སུ་བརྟགས་མི་བྱ། ། ཞེས་པ་ནི། སངས་རྒྱས་ཀྱི་དམིགས་པ་མེད་པའི་ཤེས་རབ་ཀྱི་ཡོན་ཏན་དུ་མི་བརྟག་གོ་སྤྲོས་པ་མེད་པ་ནི་སེམས་ཅན་ཐམས་ཅད་ཡོད་པ་དང་མེད་པར་མི་རྟོག་པའི་སྤྲོས་པ་མེད་པའོ། དེས་ན་སངས་རྒྱས་ཀྱི་ཤེས་རབ་དམིགས་མེད་ལ་རང་བཞིན་གྱིས་མཚན་མ་དང་རྣམ་པར་རྟོག་པའི་སྤྲོས་པ་མེད་པའོ། ཤེས་རབ་ཅེས་ནི་ཡོངས་སུ་གྲགས། ། ཞེས་པ་ནི། སྤྲོས་མེད་ལས་སངས་རྒྱས་ཀྱི་དམིགས་མེད་ཅེས་ཤེས་རབ་གྲུབ་བོ། ། ཡང་སངས་རྒྱས་ཀྱི་སྙིང་རྗེའི་མཚན་ཉིད་བསྟན་པ་ནི།
ཡིད་བཞིན་ནོར་སོགས་ཏེ། ཡིད་བཞིན་ནོར་བུ་ནི་སེམས་ཅན་གྱི་དོན་བྱ་བའི་རྟོག་པ་མེད་བཞིན་དུ་སེམས་ཅན་གྱི་དོན་འབྱུང་བས་སོ། སེམས་ཅན་ཐམས་ཅད་དོན་བྱེད་ཅེས་པ་ནི། སངས་རྒྱས་ཀྱི་དམིགས་པ་མེད་པའི་སྙིང་རྗེས་སེམས་ཅན་དུ་མི་རྟོགས་བཞིན་དུ་སེམས་ཅན་གྱི་དོན་བྱེད་པའོ། དམིགས་མེད་སྙིང་རྗེ་ཆེན་པོ་ཉིད། ། ཅེས་པར་བསྡེབས་ཏེ་སངས་རྒྱས་ཀྱི་སྙིང་རྗེའོ། ། སངས་རྒྱས་ཀྱི་དམིགས་པ་མེད་པའི་ཤེས་རབ་ཀྱི་མཚན་ཉིད་བསྟན་པ་ནི། དམིགས་མེད་གནས་སུ་ཤེས་རབ་དང་། ། ཞེས་པ་སྟེ། སེམས་ཅན་གྱི་དོན་དུ་དམིགས་པ་མེད་པའོ། །
གནས་ནི་དམིགས་མེད་ཤེས་རབ་ཀྱི་གོ་འཕང་ངོ་། ། བློ་ནི་ཏ་ཐཱ་ལྔའི་བློའོ། ། ལྷན་ཅིག་འགྱུར་ནི་དམིགས་མེད་ཀྱི་ཐབས་ཤེས་རབ་ཏ་ཐཱ་ལྔའི་བློ་ཐོབ་པ་སྟེ། དེ་ཐོབ་པའི་རྒྱུ་ཡིན་པས་སོ། ། ནམ་མཁར་ནམ་མཁའ་ནི་སྟོང་པ་གཅིག་ལ་གཅིག་དབྱེར་མེད་པའོ། ། གང་ལ་བསྒོམ་པ་པོ་མེད་ཅེས་པ་ནས། རྣམ་འབྱོར་རྟག་ཏུ་སྐྱེ་བར་འགྱུར། ། ཞེས་པའི་བར་གྱིས་བསམ་དུ་མེད་པའི་དོན་མཐའ་གང་གིས་ཀྱང་མ་རིག་པའི་ཚུལ་གྱིས་སྤྱོད་ལམ་ཐམས་ཅད་དུ་སྒོམས་ཤིག་པར་གདམས་པའོ། ། ཚིག་དོན་ནི། གང་ལ་ནི་བསམ་མི་ཁྱབ་ཀྱི་དོན་ལའོ། །
བསྒོམ་པ་མེད་ནི་དབྱིངས་ཀྱི་དབང་དུ་བྱས་ནས་བསྒོམ་བྱར་བརྟག སྒོམ་པ་པོར་བརྟགས་པའོ། ། ཡེ་ཤེས་ཀྱི་དབང་དུ་བྱས་ནས། སྒོམ་པ་པོར་རྟོག བསྒོམ་བྱར་རྟོག བསྒོམ་པ་འཛིན་པར་རྟོག་པའོ། ། གང་ཡང་ནི་བསམ་གྱིས་མི་ཁྱབ་ཀྱི་དོན་ལའོ། ། རྣམ་པར་བསྒོམ་པའང་མེད་ནི། སྒོམ་པ་པོའི་རྟོག་པ་ཡང་མེད། བསྒོམ་བྱ་ནི།
བསྒོམ་བྱ་ཡུལ་གྱི་རྟོག་པའང་མེད་པའི་ཚུལ་གྱིས་བསྒོམས་པའོ། ། དེའི་དེ་ཉིད་ནི་མ་བཅོས་པའོ། ། དེ་ནི་མཐའ་གསུམ་གྱིས་མ་རེག་པར་བསྒོམས་པའོ། ། གང་ཡང་བྱ་བ་ཡོད་མིན་ནི་བྱ་བའི་འབྲས་བུ་མ་ཐོབ་པ་གཅིག་ཐོབ་པར་བྱར་མེད་པ་བྱ་བ་སྤོང་དུ་མེད་པའོ་གསུང་ངོ་། ། ཡོད་མེད་ནི་བདེ་བ་བསྐྱེད་པའི་ཐབས་ཤེས་རབ་ཏུ་ཞེན་པ་མེད། བསྒོམ་བྱ་སྒོམ་བྱེད་དུ་མེད་པར་ཡང་ཞེན་པ་མེད་པ་འདི་ཉིད་ནི་བསམ་མི་ཁྱབ་བོ། ། བཟའ་བ་ནི་བསྒོམ་བྱའོ། ། བྱེད་པ་ནི་སྒོམ་པར་བྱེད་པ་ལས་ཀྱང་གྲོལ། ། དོན་དམ་ནི་བསམ་མེད་དོ། ། འདི་ལ་ནི་བསམ་མེད་སྒོམ་པ་པོ་ལའོ། །
སྒྲུབ་པ་པོ་ནི་བསམ་མེད་བསྒོམ་པའི་རྣལ་འབྱོར་ལའོ། ། བསྟོད་པར་བྱེད་པ་མེད་པ་ནི། འབྲས་བུ་ལ་ཞེན་པ་མེད་པའོ། ། དོར་བར་བྱ་བ་ཅུང་ཟད་མེད་ནི། བསམ་མེད་ལ་དོར་བྱ་མེད་དེ་ཡོད་ན་མི་མཐུན་པའི་ཕྱོགས་ལ་སྤྱོད་པར་འགྲོ་བས་དེར་ཞེན་པ་མེད་པའོ། ། བླང་བྱ་མེད་ནི་བསམ་མི་ཁྱབ་ལ་བླང་བྱ་མེད་དེ། འབྲས་བུའི་སར་ཡང་ཞེན་པ་མེད་དོ། ། ཡོད་ན་འབྲས་བུ་ལ་སྤྱོད་པར་འགྲོ་བས་སོ། ། དྲི་ཟའི་གྲོང་ཁྱེར་ནི་སྣང་ཡང་ཞེན་པ་མེད་པའི་དཔེའོ། ། ཡང་བདེ་བ་བསྐྱེད་པའི་ཐབས་ཤེས་སུ་ཞེན་པ་མེད་པ་ཡང་ངོ་། །
སྒྱུ་མ་དང་སྨིག་རྒྱུ་ཡང་ཞེན་པ་མེད་པའི་དཔེའོ། ། འཕྲོག་པ་ནི་ཟླ་བ་ཡང་སྣང་ལ་ཞེན་མེད་ཀྱི་དཔེའོ། ། རྨི་ལམ་རྩེད་མོ་སྒྱུ་མ་ཡང་སྣང་ལ་མི་ཞེན་པའི་དཔེའོ། ། བལྟ་དང་རེག་པ་ནི་བསམ་མེད་ལ་དབང་པོ་དྲུག་གི་ཡུལ་དུ་གང་བྱུང་བ་ཀུན་བསམ་མེད་བདེན་མེད་དུ་བསྒོམ་པའོ། ། འགྲོ་བ་ཀུན་གྱི་གནས་ནི་རང་བཞིན་གྱིས་གནས་པའོ། ། གང་ཡང་རྙེད་པར་མི་འགྱུར་བ་ནི་བསམ་མེད་དེ་ལ་བསྒོམ་བྱ་དང་བསྒོམ་བྱེད་སྒོམ་པ་པོ་གསུམ་འདི་ལྟ་བུར་བསྒོམ་ཞེས་རྙེད་པར་མི་འགྱུར་རོ། ། སྦྱོར་བ་ནི་ཐབས་དང་ཤེས་རབ་སྦྱོར་བའོ། ། རྨི་ལམ་སད་པ་ལྟ་བུ་ནི། ལྐུག་པའི་རྨི་ལམ་སད་པ་ལྟ་བུའོ། ། གཞོན་ནུ་ནི་གཞོན་ནུ་མས་བདེ་བ་ཙམ་མྱོང་བཞིན་དུ་ངག་ཏུ་བརྗོད་པར་མི་ནུས་པ་བཞིན་ནོ། །
དེའི་མཚོན་བྱེད་ནི། དབང་པོ་གཉིས་ནི་འདུས་པ་ཞེས་པ་སྟེ། དབང་པོ་ནི་རྡོ་རྗེ་དང་པདྨའོ། ། འདུས་པ་ནི་སྣ་ཚོགས་བསྐྱེད་པས་ཐབས། རྟོག་པ་དང་བྲལ་བས་ཤེས་རབ་བོ། ། བྷ་ག་ནི་ཆོས་འབྱུང་། ལིང་ཀ་ནི་རྡོ་རྗེའོ། ། གཞག་པ་ནི་མཉམ་སྦྱོར་རོ། ། སངས་རྒྱས་རྗེས་དྲན་ནི་མི་རྟོག་པ་བསྒོམ་པའོ། ། རྗེས་དྲན་ནི་དཔེའི་ཡེ་ཤེས་བསྒོམ་པའོ། །
ཡེ་ཤེས་ཅི་ཞིག་སྐྱེ་ནི་གཉིས་སྦྱོར་ལས་ཡེ་ཤེས་ཅི་ལྟ་བུ་ཞིག་སྐྱེ་ཞེས་པའོ། ། ཡང་ན་བསམ་མེད་ལས་ཡེ་ཤེས་ནི་ཅི་ཞིག་སྐྱེད་ཞེས་པའོ། ། ཐོག་མ་དབུས་མཐའ་དྲི་མ་མེད་ནི། སྐྱེ་བ་དང་འགག་པ་དང་གནས་པ་མེད་ཅེས་པའོ། ། རང་རིག་པའི་ཡེ་ཤེས་ནི་བསམ་མི་ཁྱབ་བོ། ། གཞན་དུ་སྨྲ་བར་མི་ནུས་ནི་མྱོང་བ་ལས་གཞན་ཚིག་ཏུ་སྨྲ་བར་མི་ནུས་པའོ། ། གཟུགས་རྣམས་ཐམས་ཅད་ལྟ་བ་དང་། ། སོགས་ཏེ། ཤེས་པའི་རྒྱུ་བ་འགག་མི་དགོས་ཏེ། བསམ་མི་ཁྱབ་ལ་གཟུགས་ལ་སོགས་པར་སྣང་ཡང་བསམ་གྱིས་མི་ཁྱབ་ཅིང་སྣང་ཡང་བདེན་མེད་དུ་བསྒོམ་པའོ། །
ལྟ་བ་ལ་སོགས་པ་དྲུག་བསམ་མི་ཁྱབ་ཀྱི་དོན་ལས་གཞན་དུ་སེམས་མི་འགྲོ་བས་སོ། ། རོ་ནི་དྲུག་གོ ། ལས་ནི་ལུས་ངག་ཡིད་གསུམ་གྱི་ལས་སོ། ། གཞན་དུ་སེམས་མི་འགྲོ་ཞེས་པ་བསམ་མེད་ལའོ། ། དེ་ཉིད་རིག་ནི་བསམ་གྱིས་མི་ཁྱབ་པའོ། ། རྣལ་འབྱོར་དང་བསམ་གྱིས་མི་ཁྱབ་ཀྱི་རྣལ་འབྱོར་རོ། ། རྣལ་འབྱོར་རྟག་ཏུ་སྐྱེ་ནི་བསམ་མི་ཁྱབ་ལས་མ་གཡོས་པའོ། ། འདི་ནི་གཉིས་སུ་མེད་པར་བརྗོད། ། ཅེས་པ་ནས། སངས་རྒྱས་དཀོན་མཆོག་བསྒོམ་པའི་བར་གྱིས་ནི་མིང་གི་རྣམ་གྲངས་ཀྱི་སྒོ་ནས་གཉིས་སུ་མེད་པའི་ཡེ་ཤེས་ཀྱི་ངོ་བོར་བསྟན་ཏོ། །
འདི་ནི་བསམ་མི་ཁྱབ་བོ། ། གཉིས་མེད་ནི་བསམ་གྱིས་མི་ཁྱབ་པ་གཉིས་ཀྱི་ཞེན་པ་མེད་པའོ། ། འདི་ནི་བསམ་མེད་དོ། ། བྱང་ཆུབ་མཆོག་ནི་གཞན་ལས་ཁྱད་པར་འཕགས་པའི་དོན་ནོ། ། བྱང་ཆུབ་ཀྱི་སེམས་བསམ་མེད་བསྒོམ་པ་ལས་སངས་རྒྱས་ཐོབ་པའོ། ། རྡོ་རྗེ་བསམ་མེད་དེ། དེ་ལ་མཚན་མ་དང་རྣམ་པར་རྟོག་པས་མི་ཕྱེད་པའོ། ། སེམས་ནི་སེམས་ཅན་གྱི་དོན་ལ་སེམས་དཔའོ། ། དཔའ་ནི་བསམ་མེད་དེས་མི་ཤེས་པའི་རི་བོ་དྲལ་བས་སོ། ། བྱང་ཆུབ་དང་བསམ་མེད་དེ་ཉིད་དོ། །
དེ་ཡང་། འདི་ནི་ཤེས་རབ་ཕ་རོལ་ཕྱིན། ། ཞེས་པ་ནི་རྣམ་པར་རྟོག་པ་མ་ཡིན་པས་སོ། ། ཕ་རོལ་ཕྱིན་པ་དངོས་ནི་དེའི་དུས་སུ་ཞེན་ཆགས་ཐམས་ཅད་བློས་བཏང་བས་སྦྱིན་པ་ཡིན་ལ། དེ་ཉེས་བྱས་ཕྲ་མོས་མ་རེག་པས་ཚུལ་ཁྲིམས་སོ། ། ཞེ་སྡང་མེད་ནི་དེ་ཁོ་ན་ཉིད་ཀྱི་དོན་ལ་མི་སྐྲག་པས་བཟོད་པའོ། ། དེ་ཁོ་ན་ཉིད་ལ་སེམས་སྤྲོ་བས་བརྩོན་འགྲུས་སོ། ། དེ་ཁོ་ན་ཉིད་ལས་གཞན་དུ་མ་ཡེངས་པས་བསྟན་ཏོ། ། མཉམ་ཉིད་ནི་མཉམ་པ་ཉིད་དུ་བདེ་བ་གསལ་བར་བྱས་པའོ། ། སངས་རྒྱས་ཀུན་མཆོག་ནི་བསམ་མི་ཁྱབ་བསྒོམ་པ་དེ་གཞན་ལས་ཁྱད་པར་དུ་འཕགས་པའོ། །
འགྲོ་བ་བརྟན་དང་ཞེས་པ་ནས། མཐའ་ཡས་དེ་ལས་སྐྱེ་བར་འགྱུར་གྱི་བར་གྱིས་ནི་དེ་ཉིད་བསྒོམ་ན་དངོས་གྲུབ་ཐམས་ཅད་ཐོབ་པར་འགྱུར་བའི་རྒྱུ་ཡིན་པས་སྒོམས་ཤིག་པར་གདམས་པའོ། ། བསྡུས་པའི་དོན་ནོ། ། འགྲོ་བ་ནི་རིགས་དྲུག་གོ ། རྟེན་པ་སྣོད་དང་། གཡོ་བ་བཅུད་ཀྱང་བསམ་མི་ཁྱབ་དེ་ཉིད་ལས་བྱུང་བས་བདག་གོ ། བྱང་ཆུབ་སེམས་ནི་ས་དང་པོ་ནས་ས་བཅུ་པའི་བར་བསམ་མི་ཁྱབ་ལས་འབྱུང་ངོ་། མཐའ་ཡས་ནི་དངོས་གྲུབ་མཐའ་ཡས་དང་། བསམ་མེད་ལས་བྱུང་བའོ། ། རྫོགས་སངས་རྒྱས་དང་ཉན་ཐོས་སོགས་ནི་དེའི་དངོས་གྲུབ་ཀྱང་བསམ་མི་ཁྱབ་ལས་བྱུང་བར་སྟོན་ཏེ།
རྫོགས་སངས་རྒྱས་ནི་མ་ཧཱ་མུ་ཏྲའི་སིདྡྷིའོ། ། ཉན་རང་གི་སིདྡྷི་ཐམས་ཅད་ཀྱང་བསམ་དུ་མེད་པ་ལས་གྲུབ་པའོ། ། དེ་ཉིད་བསམ་མེད་དེ་ཉིད་དོ། ། ཐམས་ཅད་ནི་སིདྡྷིའོ། ། ཇི་ལྟར་བསྒོམ་པའི་སྐྱེ་ཞེ་ན། དངོས་གྲུབ་དངོས་དང་དངོས་མེད་དུ་ཞེན་པ་བྲལ་བར་བསྒོམས་པ་ལས་སོ། ། དངོས་ནི་སྒྲོ་འདོགས་སོ། ། དངོས་མེད་ནི་བསྐུར་འདེབས་སོ། ། དེ་ཉིད་བསྒོམ་ནི་བསམ་མེད་དོ། ། དངོས་མེད་ལས་གྲོལ་བ་ནི་བསམ་མེད་དངོས་དང་དངོས་མེད་དུ་ཞེན་པ་ལས་གྲོལ་བའོ། །
བསྒོམ་ན་མྱུར་དུ་འགྲུབ་པར་འགྱུར་ནི་བསམ་མེད་བསྒོམ་ན་སངས་རྒྱས་ཐོབ་པའོ། ། མ་ལུས་སྐྱོན་ལས་ལྡང་བ་ནི་བསམ་མེད་དེ་ཉོན་མོངས་པ་འདོད་ཆགས་ལ་སོགས་པའི་སྐྱོན་ལས་ལྡང་བའོ། ། ཀུན་ནས་ཉོན་མོངས་རྒྱབ་ཕྱོགས་ནི་ཉོན་མོངས་པ་མ་ལུས་པ་ཀུན་ལས་ལྡང་བའོ། ། ཡོན་ཏན་ནི་སྟོབས་སོགས་སོ། ། དེ་ལས་སྐྱེ་བ་ནི་བསམ་མེད་ལས་སོ། ། ཀུན་རྟོག་མང་པོ་ཞེས་པ་ཤླཽ་ཀ་གཉིས་ཀྱིས་བསམ་དུ་མེད་པའི་དོན་ཏེ། དེ་ཉིད་རང་བཞིན་གྱིས་རྟོག་པ་དང་བྲལ་ཡང་བློ་བུར་དུ་རྣམ་པར་རྟོག་པས་གོས་ན་འཁོར་བ་ཡིན་ལ། དེ་ཉིད་བློ་བུར་གྱི་རྟོག་པ་དང་བྲལ་ན་མྱ་ངན་ལས་འདས་པ་ཡིན་པར་བསྟན་པ་སྟེ། བསྡུས་དོན་ནོ། ། ཚིག་དོན་ནི།
ཀུན་རྟོག་མང་པོ་ནི་རང་བཞིན་གྱིས་རྣམ་པར་རྟོག་པའི་སེམས་ཏེ། བློ་བུར་ཉིད་དུ་བདག་དང་བདག་གི་བ་འབྱུང་བས་སོ། ། མུན་པས་ཁྱབ་ནི་ནང་གི་བསམ་མེད་བཅོས་མ་མ་ཡིན་པ་དེ་གསལ་དུ་མི་སྟེར་བའི་མུན་པས་གློ་བུར་དུ་ཁྱབ་པས་སོ། ། རབ་ཏུ་འཇོམས་ནི་བསམ་མེད་ཀྱིས་མུན་པ་དེ་འཇོམས་པའོ། ། མྱོ་ཞིང་ནི་བློ་བུར་གྱི་དྲི་མ་མེད་བཞིན་དུ་ཕྱི་རོལ་སྣ་ཚོགས་སུ་སྣང་བས་མི་བརྟན་པའོ། ། འགྱུ་བ་ནི་དྲི་མ་དེ་སྤྲེའུ་དང་འདྲ་བར་བསྟན་ནོ་གསུང་། ཆགས་སོགས་དགག་དཀའ་དྲི་མས་གོས་ནི། སེམས་རང་བཞིན་གྱིས་དྲི་མ་དང་བྲལ་བ་དེ་བློ་བུར་དུ་དྲི་མས་གོས་པའོ། ། སེམས་ནི་རྡོ་རྗེ་ཅན་ཞེས་པ་ནི་བློ་བུར་གྱི་དྲི་མས་གོས་པས་སེམས་ནི་རྡོ་རྗེ་སྟེ་སངས་རྒྱས་ཀྱིས་འཁོར་བར་གསུངས་སོ། ། རང་བཞིན་འོད་གསལ་ལས་གྲོལ་ནི།
རང་བཞིན་འོད་གསལ་བའི་སེམས་བློ་བུར་དུ་ཡང་རྟོག་པ་ལས་གྲོལ་བའོ། ། འདོད་ཆགས་དྲི་མའི་གོས་བྲལ་བ་ནི། བློ་བུར་གྱི་དྲི་མས་མ་གོས་པའོ། ། གཟུང་དང་འཛིན་པ་ནི། གཟུང་བ་ཡུལ་དང་། འཛིན་པ་སེམས་མེད་པའི་མཆོག་ཉིད་མྱ་ངན་ལས་འདས་པའི་མཆོག་ཏུ་གསུངས་སོ། ། དེས་ནི་སེམས་གཟུགས་འཛིན་གྱི་བློ་བུར་གྱི་དྲི་མས་སྟོང་པའི་སེམས་དེ་ཉིད་མྱ་ངན་ལས་འདས་པ་མཆོག་ཏུ་གསུངས་སོ། ། སྡུག་བསྔལ་ཕུང་པོ་ཞེས་པ་ནས་འགྲོ་བ་ལྟ་ཞེས་པའི་བར་གྱིས་ནི་བསམ་དུ་མེད་པའི་དོན་དེ་ཉིད་བློ་ལ་བརྟན་པར་བྱས་ན། སྤངས་པ་དང་ཡེ་ཤེས་ཐོབ་པས་བསྒོམ་གཅིག་པར་གདམས་པ་བསྟན་ནོ། ། བསྡུས་དོན་ནོ། །
སྡུག་བསྔལ་ཕུང་པོ་ནི་སེམས་ཉིད་བློ་བུར་གྱི་དྲི་མ་དང་བཅས་པའོ། ། འདི་ལས་གཞན་དུ་ཅུང་ཟད་ཡོད་མིན་ནི། འདི་ལས་ནི་སེམས་སྒྲིབ་བཅས་ལས་སོ། ། ཡོད་མིན་ནི་འཁོར་བ་མེད་དོ། ། བདེ་བ་མཐའ་ཡས་གྱུར་པ་ནི་བདེ་བ་མཐས་རྒྱུར་གྱུར་པའི་སེམས་ཉིད་དོ། ། དེ་ལས་གཞན་དུ་གྲོལ་མེད་ནི་བདེ་བ་བསྐྱེད་པའི་སེམས་ལས་གཞན་དུ་མྱང་འདས་མེད་དོ། ། སྡུག་བསྔལ་མ་ལུས་ནི་འཁོར་བའི་སྡུག་བསྔལ་ཟད་པར་འདོད་པས་སོ། ། སངས་རྒྱས་བདེ་མཆོག་ནི་སངས་རྒྱས་ཀྱི་བདེ་བ་ཐོབ་པར་འདོད་པས་སོ། ། སེམས་ནི་བརྟན་པར་བྱས་ནས་འབད་པ་ནི། བསམ་མི་ཁྱབ་ཀྱི་དོན་ལ་སེམས་བརྟན་པར་བྱས་ནས་བསྒོམ་པའོ། །
དེའི་རང་བཞིན་ཉོན་མོངས་པ་རང་བཞིན་མེད་པར་བསྒོམ་པའོ། ། ཅི་སྲིད་ནི་སེམས་དྲི་མ་དང་བཅས་པ་ཅི་སྲིད་དོ། ། རྟོག་པའི་མུན་པ་ནི་བློ་བུར་བའི་རྟོག་པའི་མུན་པའོ། ། སྐྱེ་དགུའི་ཡིད་སྒྲིབ་པ་ནི་མུན་པའི་ཡོལ་སྟུག་པོ་དེས་སྒྲིབ་པའོ། ། བློ་བུར་གྱི་དྲི་མས་མ་བསྒྲིབས་པ་དེ་བསྒྲིབས་པ་དེ་སྲིད་དོ། ། སྡུག་བསྔལ་མཐའ་ཡས་ནི་སེམས་བློ་བུར་གྱི་དྲི་མ་དང་བཅས་པ་དེ་ནི་སྡུག་བསྔལ་མཐའ་ཡས་པའོ། ། ཅི་སྲིད་ནི་སེམས་དྲི་མ་དང་བཅས་པ་དེ་སྲིད་དོ། ། དེ་ནས་དེ་ཡི་བྲལ་བ་ཡིས། ། ཞེས་པ་ནི་བསམ་མི་ཁྱབ་བསྒོམ་པའི་དབང་གིས་སེམས་བློ་བུར་གྱི་དྲི་མ་དང་བྲལ་བའོ། ། དེ་སྲིད་ནི་སེམས་དྲི་མ་དང་བྲལ་བ་དེ་སྲིད་དོ། །
བདེ་བ་རྒྱ་ཆེན་ནི་སངས་རྒྱས་ཀྱི་བདེ་བའོ། ། ཐ་དད་མིག་ནི་སངས་རྒྱས་ཀྱི་བདེ་བ་དང་ཐ་དད་མིག་གོ ། མཉམ་པ་ཀུན་གྱི་མཐར་ཐུག་ནི་བསམ་མི་ཁྱབ་བསྒོམས་པས་འཕགས་པ་དགྱེས་པའོ། ། དེའི་ཟད་ཕྱིར་ནི་སྒྲིབ་པ་ཟད་པའོ། ། རང་གི་བྱ་བ་ནི་བསམ་མི་ཁྱབ་བསྒོམ་པའོ། ། རྒྱས་པ་ནི་བསམ་མི་ཁྱབ་བསྒོམས་པས་མི་རྟོག་པ་རྒྱས་པའོ། ། ཡང་དག་འགྲོ་ནི་སངས་རྒྱས་སུའོ། ། འགྲོ་བ་ལྟར་ནི་འགྲོ་བ་ཐམས་ཅད་དེ་ལྟར་ནི་ལྟ་བའོ། ། དེ་ལྟར་ནི་སེམས་དྲི་མ་དང་བཅས་པ་དང་མ་བཅས་པ་ལས་འཁོར་བ་དང་མྱ་ངན་ལས་འདས་པ་ཡིན་པ་ལྟ་བའོ། ། དེ་ཁོ་ན་ཉིད་ཀྱི་རྣལ་འབྱོར་ནི་བསམ་མི་ཁྱབ་བསྒོམ་པའི་རྣལ་འབྱོར་བའོ། །
རྣལ་འབྱོར་གྱི་ངེས་པ་བྱས་ནི་བསམ་མི་ཁྱབ་ཀྱི་རྣལ་འབྱོར་ནི་རྩེ་གཅིག་ཏུ་བྱས་པའོ། ། བཀའི་གནང་ནི་དབང་རྣམས་ཐོབ་ནས་བསམ་མི་ཁྱབ་སྒོམས་ཤིག་ཅེས་པའི་གནང་བ་ཐོབ་པའོ། ། རང་གི་དམ་ཚིག་ལ་གནས་པ་ནི་བཟའ་བསྲུང་གི་དམ་ཚིག་ལ་གནས་པའོ། ། བསྒོམ་བྱེད་ན་བསམ་མི་ཁྱབ་བསྒོམ་པའོ། ། ལག་པའི་ཕྱག་རྒྱ་དང་སོགས་ནི། བསམ་མི་ཁྱབ་བསྒོམ་པ་བོར་ནས་ལག་པའི་ཕྱག་རྒྱ་འཆིང་བ་དང་། ངག་གི་སྔགས་ཨོཾ་སོགས་དང་། གཟུགས་ཀྱི་ང་རྒྱལ་བསྒོམ་པ་ནི་བསྐྱེད་རིམ་བསྒོམ་པའོ། ། ཐུན་མོང་གི་དམ་ཚིག་བསྐྱེད་པར་བྱེད་པ་ནི། ལག་པའི་ཕྱག་རྒྱ་འཆིང་།
ངག་གིས་སྔགས་ཟློས། སེམས་ཀྱིས་ལྷ་བསྒོམ་པ་ནི་ཐུན་མོང་གི་དངོས་གྲུབ་ཐོབ་པར་བྱེད་པའི་དམ་ཚིག་གོ ། ཅི་ཞིག་བྱ་ཞེས་པ་ནི་དེ་དག་གིས་མཆོག་བསྒྲུབ་པ་ལ་ཅི་ཞིག་བྱ་སྟེ་མི་དགོས་པའོ། ། སངས་རྒྱས་ཀྱིས་བྱིན་གྱིས་བརླབས་པ་བསམ་གྱིས་མི་ཁྱབ་པ་ངོས་བཟུང་གི་གདམས་ངག་ངོ་ཤེས་པར་བྱས་ལ་བསྒོམ་པའོ། ། མངོན་དུ་རང་ལྷའི་རྣལ་འབྱོར་ཞེས་པ་ནི་དངོས་སུ་དེ་ཉིད་བསམ་མི་ཁྱབ་ཀྱི་རྣལ་འབྱོར་རོ། ། བསྐྱེད་པ་ནི་བསམ་མི་ཁྱབ་ངོས་བཟུང་བའོ། ། མཚོན་པར་བྱས་པ་ནི་གོམས་པར་བྱས་པའོ། ། གནས་གསུམ་ནི་ཁམས་གསུམ་མོ། ། ནམ་མཁའ་ལྟ་བུ་ནི་བསམ་མེད་བསྒོམ་པ། གཞུང་ཐམས་ཅད་སྤངས་ནས་ཐོབ་པ་ནི་མཚན་མ་སྟོན་པའི་གཞུང་ཐམས་ཅད་སྤངས་ནས་ཐོབ་པའོ། །
གནས་ཀྱི་བསམ་གཏན་གྱི་རྣལ་འབྱོར་ནི་བསམ་མི་ཁྱབ་ཀྱི་གོ་འཕང་ངོ་། ། ཚར་དང་པོ་ལ་འདི་སྐད་ཀྱང་གསུངས་ཏེ། ཙཎྜ་ལིའི་རྣལ་འབྱོར་ནི་རྩེ་གཅིག་པའོ། ། རང་རིག་ནི་བསམ་མི་ཁྱབ་བོ། ། ཉིན་དང་མཚན་དུ་གོམས་པ་ནི་བསམ་མེད་ལའོ། ། དེ་ཡན་ཆད་དུ་རང་ལུས་ཐབས་ལྡན་ལ་བརྟེན་ཏེ་བསམ་མི་ཁྱབ་བསྒོམ་པ་བསྟན་ནོ། ། དེ་ལྟར་བསམ་མི་ཁྱབ་བསྒོམས་པས་རླུང་འགག ནང་གི་མེ་སྦར་བས་ཧཾ་གི་བྱང་སེམས་ཞུ་ནས་ཞུ་བདེ་གཉིས་འབྱུང་བའོ། ། ད་ནི་གཞན་ལུས་ལ་བརྟེན་པ་ནི། ཞི་བའི་གནས་ནི་སངས་རྒྱས་བསྒྲུབ་པས་ཞི་བའི་གནས་སོ། །
པད་མའི་ཚལ་ནི་པདྨ་སྐྱེ་བའི་གནས་སོ། ། རྒྱལ་པོའི་ཚལ་ནི་རྒྱལ་པོས་བསྐྱེད་པའི་གནས་སོ། ། ཐམས་ཅད་མཁྱེན་པའི་གནས་ནི་སངས་རྒྱས་ཀྱི་སྐུ་གཟུགས་བཞུགས་པའི་གནས་རྡོ་རྗེ་གདན་ལྟ་བུའོ། ། སེམས་ལ་མངོན་འདོད་ནི་རང་གི་ཡིད་དང་མཐུན་པའི་གནས་སོ། ། གང་དང་གང་གིས་ནི་རིའི་རྩེ་མོ་དང་ལ་སོགས་པ་གནས་དེ་རྣམས་སོ། ། དེར་གནས་ནི་གནས་དེ་དང་དེར་རོ། ། སྔགས་ཤེས་ནི་སེམས་ཅན་གྱི་སྔགས་ལྷན་ཅིག་སྐྱེས་པའི་བདེ་བ་སྐྱེ་བའི་ཐབས་སོ། ། སྤྲོ་བ་ནི་ལྷན་ཅིག་སྐྱེས་པ་ལ་སེམས་སྤྲོ་བའོ། ། དེ་བསྒོམ་པར་བྱེད་ནི་ལྷན་ཅིག་སྐྱེས་པའོ། ། ཐབས་དང་ཤེས་རབ་མ་རྟོགས་པར་ཞེས་པ་ནི་ཐམས་ཅད་མཁྱེན་པ་རྒྱུ་དང་རྐྱེན་གཅིག་ལས་འབྱུང་བ་མ་ཡིན་པས་རྒྱུ་དང་རྐྱེན་ཚད་མེད་པ་ལས་འབྱུང་།
དེ་བས་ན་ཐབས་དང་ཤེས་རབ་གཉིས་སྦྱོར་ལས་ཀྱང་འབྱུང་བའོ། ། ཐབས་ནི་རྣལ་འབྱོར་པ་ཧེ་རུ་ཀར་བསྐྱེད་པའོ། ། ལས་རྒྱ་བདག་མེད་མར་བསྐྱེད་པའོ། ། མ་རྟོགས་པ་ནི་ཐབས་དང་ཤེས་རབ་གཉིས་སྦྱོར་གྱི་བདེ་བ་མ་རྟོགས་པའོ། ། སངས་རྒྱས་ནི་ས་བཅུ་གསུམ་པའོ། ། ཐོབ་པར་མི་འགྱུར་བ་ནི་མངོན་སུམ་དུ་མི་ཐོབ་པའོ། ། དེའི་ཕྱིར་ནི་ཐབས་དང་ཤེས་རབ་གཉིས་སྦྱོར་གྱི་བདེ་བ་མ་རྟོག་པར་སངས་རྒྱས་མི་ཐོབ་བོ། ། ཤེས་རབ་བྱང་ཆུབ་སྦྱིན་བྱེད་བཟང་མོ་ཤེས་ནི་ཕྱག་རྒྱའོ། ། བཟང་མོ་ལྷན་ཅིག་སྐྱེས་པའི་རྟེན་དུ་གྱུར་པ་སྟེ་མི་སྤོང་ངོ་། ། ཕྱག་རྒྱ་རེ་རེ་དང་ལྡན་པ་འདི་མ་རྟོགས་པར་ཞེས་པ་ནི།
ཕྱག་རྒྱ་མོ་བྲམ་ཟེ་མོ་ལ་སོགས་པ་དང་གཉིས་སྦྱོར་མ་བྱས་ན་དངོས་གྲུབ་སྟེར་བར་མི་འགྱུར་བ་ནི། མུ་དྲ་མེད་པར་ཐུན་མོང་དང་མཆོག་གི་དངོས་གྲུབ་མི་ཐོབ་བོ། ། དེའི་ཕྱིར་ནི་ཕྱག་རྒྱ་དང་གཉིས་སྦྱོར་གྱི་བདེ་བ་མེད་པར་སིདྡྷི་མ་ཐོབ་པ་དེའོ། ། ཡེ་ཤེས་ནི་ཡབ་ཡུམ་སྦྱོར་ནི་ལྷན་ཅིག་སྐྱེས་པའི་བདེ་བ་བསྐྱེད་པའོ། ། ཕྱག་རྒྱ་བཞི་ནི་སྦྱར་བྱ་ཞེས་པ་ནི་ང་རྒྱལ་བཞི་བརྟན་པ་ལ་སྦྱར་རོ། ། ལྷན་ཅིག་སྐྱེས་པས་ལྷན་ཅིག་སྐྱེས་པ་དབང་གི་དོན་བསྒོམ་པའི་ཕན་ཡོན་དང་ཉེས་དམིགས་བསྟན་པ་ནི། གཏི་མུག་དམ་ཚིག་ཕྱག་རྒྱ་སྟེ། ། ཞེས་པ་ནི་བླ་མ་བྲམ་ཟེ་མོ་ལ་སོགས་པའི་རྟེན་རྣམ་པར་སྣང་མཛད་ཀྱི་རྣལ་འབྱོར་པས་སྤྱན་དུ་བསྐྱེད་པ་ལ་བྱའོ། ། ཞེ་སྡང་ཕྱག་རྒྱ་ཆེན་པོར་བརྗོད། ། ཞེས་པ་ནི་ཞེ་སྡང་རྣམ་པར་དག་པ་མི་བསྐྱོད་པའི་རྣལ་འབྱོར་པས་གཡུང་མོ་ལ་སོགས་པའི་ཡན་ལག་མཱ་མ་ཀིར་བསྐྱེད་པ་ལ་བྱའོ། །
ཕྲག་དོག་ལས་ཀྱི་ཕྱག་རྒྱ་སྟེ། ། ཞེས་པ་ནི་ལས་ཀྱི་རིགས་ཀྱི་རྣལ་འབྱོར་པས་གདོལ་པ་མོ་ལ་སོགས་པ་སྒྲོལ་མར་བསྐྱེད་པ་ལ་བྱའོ། ། འདོད་ཆགས་ཆོས་ཀྱི་ཕྱག་རྒྱ་བདག ། ཞེས་པ་ནི་པདྨའི་རིགས་ཀྱི་རྣལ་འབྱོར་པས་གར་མཁན་མོ་ལ་སོགས་པ་གོས་དཀར་མོར་བསྐྱེད་པ་ལ་བྱའོ། ། ཡོ་གི་རྣལ་འབྱོར་པ། ཕྱག་རྒྱ་སྣ་ཚོགས་ནི་སྤྱན་མ་བྲམ་ཟེ་མོ་ལ་སོགས་པ་བཞིའོ། ། བསྐྱེད་ནས་ཞེས་པ་ནི་སྤྱན་ལ་སོགས་པ་ལྷ་མོ་བཞིར་བསྐྱེད་པའོ། ། བཟའ་བ་ནི་བདེ་བ་མངོན་དུ་བྱའོ། ། དེ་ལ་གཉིས་ཀ་ལ་ཡང་ལྷའི་གཟུགས་སུ་མངོན་དུ་བསམ་ནས་ཞེས་པ་ཕྱག་རྒྱ་བསྟེན་པའི་གནས་སྐབས་སུ་རྩ་བའི་ལྟུང་བ་མི་འབྱུང་བར་བྱ་བའི་ཕྱིར། ལྷ་སོ་སོའི་འདུ་ཤེས་བསྟན་པར་བྱའོ། །
དེ་ལ་ནི་རིག་མའི་བདེ་བ་བཟང་བ་དེ་ལའོ། ། གཉིས་ཀའང་ནི་ཡབ་ཡུམ་གཉིས་ཀའོ། ། ལྷའི་གཟུགས་ནི་བདག་མེད་མ་དང་ཧེ་རུ་ཀར་བསྐྱེད་པས་ལྷའི་འདུ་ཤེས་སོ། ། གཏི་མུག་སྟེ་སྤྱན་དང་གཉིས་སྦྱོར་བ་ལས། ཞི་བ་སྟེ་རྣམ་པར་སྣང་མཛད་ཀྱི་དངོས་གྲུབ་ཐོབ་པར་བྱེད་དོ། ། ཁྲོ་བོ་སྟེ་མཱ་མ་ཀི་དང་སྦྱོར་བ་ལས། མ་རུངས་པ་སྟེ་མི་བསྐྱོད་པའི་དངོས་གྲུབ་ཐོབ་པར་བྱེད་དོ། ། འདོད་ཆགས་སྟེ་གོས་དཀར་མོ་དང་སྦྱོར་བ་ལས་ཆགས་པ་སྟེ་འོད་དཔག་ཏུ་མེད་པའི་དངོས་གྲུབ་ཐོབ་པར་བྱེད་དོ། ། དེའི་དོན་དུ་ཞེས་པ་ནི་གོང་མ་ལྟ་བུའི་དངོས་གྲུབ་ཐོབ་པར་བྱེད་དོ། ། རབ་ཏུ་བྱེད་པ་ལྔ་པོ་ཞེས་པ་ནི།
བྲམ་ཟེ་ལ་སོགས་པ་ཕྱག་རྒྱ་ལྔ་སྟེ། ད་ལྟ་ལམ་གྱི་དུས་སུ་ནི་བདེ་བ་མཚོན་པར་བྱེད་པ་ལ་ལན་གཅིག་འབྲས་བུ་མཚོན་པར་བྱེད་པས་ན་རབ་ཏུ་བྱེད་པའོ། ། རྒྱལ་བ་རྣམས་ཡིན་ནོ་ཞེས་པ་ནི་རྒྱལ་བ་རྣམས་ཀྱི་དངོས་གྲུབ་མངོན་དུ་ཐོབ་པར་བྱེད་པ་ཡིན་ནོ། ། སྔ་གྲོ་ཞེས་པ་ལ་སོགས་པ་དུས་བཞི་རྒྱུན་དུ་བསྟེན་པ་བསྟན་པའོ། ། ཉི་མའི་མཐའ་ཞེས་པ་ཕྱི་དྲོ་ལ་བྱ། ཉིན་ཕྱེད་དང་མཚན་ཕྱེད་ཀྱི་དུས་སུ་ཕྱག་རྒྱའི་རྣལ་འབྱོར་བྱའོ། ། ཞེས་པ་ནི་ཡབ་ཡུམ་སྦྱོར་བའོ། ། མཉམ་པར་སྦྱོར་བ་ནི་ཡབ་ཡུམ་སྦྱོར་བ་ལས་སོ། ། གཞན་དུ་ནི་མཉམ་སྦྱོར་མེད་པར་རོ། ། བསྟན་ལ་སྨོད་པ་ཞེས་པ་ལ་སོགས་པ་དེའི་དམིགས་བསལ་བསྟན་ཏེ།
དམན་པའི་འགྲོ་བ་ལ་སོགས་པ་ལ་འོད་ཀྱི་རིག་མ་ལ་བརྟེན་པ་ཡིན་གྱི་དངོས་སུ་ཕྱག་རྒྱ་ལ་བརྟེན་པ་བཀག་པའོ། ། ཐམས་ཅད་བསྟེན་པ་ཞེ་ན། བསྟན་པ་ལ་སྨོད་པའི་ཉན་ཐོས་རང་རྒྱལ་མུ་སྟེགས་སོ། ། འཇིགས་པ་ནི་གསང་སྔགས་ཐེག་པའི་ལམ་ལ་བསྐུར་བ་འདེབས་པའོ། ། སྐྱེ་བོ་གདུག་པའི་ནང་དུ་གནས་པ་ནི་སྔགས་ཀྱི་ཐེག་པ་ལ་མི་མོས་པའི་ནང་དུ་བཀག་པའོ། ། རང་ནི་རྣལ་འབྱོར་པའོ། ། སེམས་འབའ་ཞིག་དེ་བསམ་ཞེས་པ་ནི། སྙིང་ཁ་ནས་བདག་མེད་མ་སྤྲུལ་ཏེ། དེ་དང་སྙོམ་འཇུག་བྱེད་པའི་བསམ་པའོ། ། སེམས་ལ་ལྷག་པར་མོས་པ་ནི་རང་འོད་ཀྱི་རིག་མ་ལའོ། །
གང་ཞིག་ནི་རྣལ་འབྱོར་པའོ། ། ཡང་ན་རྣལ་འབྱོར་གྱིས་འབད་པ་ནི། དང་པོ་དབང་བསྐུར་ནས་ལམ་དུ་བྱེད་པའི་བཞི་པས་བདེ་བ་མཚོན་པར་བྱེད་ཅིང་གོམས་པར་བྱེད་དོ། ། བརྩོན་འགྲུས་ཀྱིས་མཚོན་པ་ནི་བདེ་བ་མཚོན་ཅིང་གོམས་པར་བྱེད་པ་ལ་འབད་པའོ། ། ཤེས་རབ་མངོན་དུ་མ་རྙེད་ན་ནི་མིའི་བུ་མོ་རིགས་དང་མཐུན་པ་མ་རྙེད་ནའོ། ། བྱོལ་སོང་ཞེས་པ་ནི་ཡི་གེའི་དོན་བཤད་ན་ཏིར་ཡ་ཀ་སྟེ། ལོགས་ལ་ཡང་འཇུག་པས་རིགས་དང་མཐུན་པ་ལས་ལོགས་མ་སྟེ། རིགས་མི་མཐུན་པར་བྱ་བའི་ཕྱིར་གོམས་པར་བྱ་བའི་དོན་ནོ། ། ཡང་ན་ཤེས་རབ་མངོན་དུ་མ་རྙེད་ན་མིའི་བུ་མོའོ། ། ཏིར་ཡ་ཀ་ནི་ལོགས་མ་སྟེ།
ཕྱག་རྒྱ་དགུག་པའི་ནུས་པ་ཡོད་པས་ལྷའི་བུ་མོ་ལ་སོགས་པ་ཡང་གོམས་པར་བྱ་བའི་དོན་ནོ། ། ལོ་བཅུ་གསུམ་མ་ལ་སོགས། བཅུ་དྲུག་མ། ཉི་ཤུ་མ། ཉི་ཤུ་རྩ་བཞི་མ། ཉི་ཤུ་རྩ་དགུ་མ་ལ་གོམས་པར་བྱའོ། ། ཕྱིས་གསུང་། དེ་ལྟར་གོམས་པར་མ་བྱས་ན་སྐྱོན་ཅི་ཡོད་ཅེ་ན། དེ་ལྟར་གང་ཞིག་ཞེས་པ་ལ་སོགས་པ་ནི། དེ་ལྟར་ན་རང་གི་རིགས་མཐུན་པའི་ལས་རྒྱ་མེད་ན་ལོགས་ནས་ཀྱང་བརྟགས་ནས་གོམས་པར་བྱེད་དོ། །
གང་ཞིག་ནི་ཕྱག་རྒྱ་མའོ། ། རྣལ་འབྱོར་པས་ནི་སྒྲུབ་པ་པོས་སོ། ། གལ་ཏེ་པདྨ་འཛིན་པ་ནི། པདྨ་ནི་ཕྱག་རྒྱའི་ཆོས་འབྱུང་ངོ་། ། འཛིན་པ་ནི་བདེ་བ། མངོན་དུ་ཉི་མ་རེ་རེའམ་ཞེས་པ་ནི་ཉི་མ་རེ་རེ་ཞིང་དམ་ཚིག་བསྟེན་པའོ། ། ཟླ་བ་སོ་སོ་ནི་ཟླ་བ་རེ་རེ་ལ་དམ་ཚིག་བསྟེན་པའོ། ། ལོ་ལ་ནི་ལོ་རེ་ལ་དམ་ཚིག་བསྟེན་པའོ། ། རེག་པར་མི་བྱེད་པ་ནི་གསུམ་པོ་དེར་མི་བསྟེན་པའོ། ། དམ་ཚིག་ཉམས་པ་ནི།
དམ་ཚིག་ཇི་བཞིན་རྙེད་པ་དག ། མི་བརྟེན་པ་ནི་བཅུ་གསུམ་པ། ། ཞེས་པའི་རྩ་ལྟུང་འབྱུང་ངོ་། ། དམ་ཚིག་ཉམས་ན་སྐྱོན་ཅི་ཡོད་ཅེ་ན། དམ་ཚིག་ཉམས་པས་ཞེས་པ་ནི། རྩ་བའི་ལྟུང་བ་འབྱུང་བའོ། ། རྣལ་འབྱོར་བག་མེད་དུ་སྐྱེ་བ་ནི་རྒྱུད་ལ་ཉོན་མོངས་པ་བག་མེད་དུ་སྐྱེ་བའོ། ། སྐྱེ་མོད་དེ་ཀ་ཙུག་གཞག་གམ་ཅེ་ན། མི་བཞག་ཅེས་བསྟན་པ་ནི། བྱང་ཆུབ་སེམས་དཔའ་ཞེས་པ་ལ་སོགས་པས་ཉམས་པ་ཕྱིར་བཅོས་པ་ལ་སོགས་པའི་ཐབས་བསྟན་ནོ། །
བྱང་ཆུབ་སེམས་དཔའི་དམ་ཚིག་བླང་བ་ནི། ཚོགས་འཁོར་དང་དབང་དང་དམ་ཚིག་དང་སྡོམ་པ་བླངས་ནས་ཕྱིར་བཅོས་པའོ། ། མི་བྱེད་པར་སྡོམ་པ་ནི་ཕྱིས་དམ་ཚིག་མི་ཉམས་པར་བྱེད་པའོ། ། དེའི་ཕྱིར་ནི་ལས་རྒྱ་མ་ལ་མ་བརྟེན་ན་དམ་ཚིག་ཉམས་པའི་ཕྱིར་རོ། ། ཀུན་གྱི་སྡོམ་པ་ལ་སོགས་པ་དང་ལྡན་ཞིང་རྡོ་རྗེའི་རིགས་ལ་སོགས་པ་ལྔའི་སྡོམ་པའམ། ཡང་ན་སྡོམ་པ་གསུམ་སྟེ། ཉན་ཐོས་དང་། བྱང་ཆུབ་སེམས་དཔའ་དང་། རིག་པ་འཛིན་པའི་སྡོམ་པའོ། ། དེ་ཁོ་ན་ལ་གནས་པ་ནི་སྡོམ་པ་ལྔའམ།
གསུམ་པའོ། ། ཡང་ན་དངོས་པོ་རྣམས་དེ་ཁོ་ན་ཉིད་ལ་གནས་པའོ། ། ཕྱག་རྒྱའི་རྣལ་འབྱོར་ནི་ཐབས་དང་ཤེས་རབ་གཉིས་སྦྱོར་རོ། ། གསང་བའི་རྫས་ཞེས་པ་ནི་བཟའ་བའི་དམ་ཚིག་ཉན་རང་སྣོད་མེད་ལ་གསང་བའོ། ། སྔགས་ཞེས་པ་ནི་སྔགས་ཀྱིས་བྱིན་གྱིས་བརླབ་བོ། ། རྒྱུད་ནི་གཟུགས་བསྒྱུར་བ་ལ་སོགས་པའམ། ཡང་ན་སྦྱོར་བ་ཐབས་དང་ཤེས་རབ་གཉིས་ཀྱིས་བྱང་ཆུབ་ཀྱི་སེམས་དུས་མཉམ་དུ་དབབ་པ་དང་། མི་འཆོར་བར་བཟུང་བ་ལ་སོགས་པ་བྱའོ། ། འདི་སྐད་ནི་ཨེ་ཝཾ་སྟེ། དེའི་འོག་གི་ཡང་དག་པར་སྦྱོར་བ་ཞེས་པ་དང་སྦྱར་རོ། །
ཡང་དག་པར་རྫོགས་པའི་སངས་རྒྱས་ཞེས་པ་དང་། བསམ་གྱིས་མི་ཁྱབ་པའི་གནས་ཞེས་པ་དང་སྦྱར་རོ། ། འདི་སྐད་ནི་ཨེ་ཝཾ་ངོ་། ། ཡང་དག་པར་སྦྱོར་བ་ནི་ཡབ་ཡུམ་རྣལ་འབྱོར་གྱིས་རྟག་ཏུ་འདུག་པ་ནི་གཉིས་སྦྱོར་གྱི་བདེ་བ་དང་ལྡན་པས་འདུག་པའོ། ། ཡང་དག་པར་རྫོགས་པའི་སངས་རྒྱས་བསམ་གྱིས་མི་ཁྱབ་པའི་གནས་ནི། བསམ་གྱིས་མི་ཁྱབ་པའི་གོ་འཕང་དུ་གནས་པའོ། ། གནས་གསུམ་ནི་ཁམས་གསུམ་མོ། ། རྩེ་གཅིག་ཚུལ་གྱིས་བསྒོམ་པ་ནི་ལས་རྒྱ་དང་སྙོམ་འཇུག་དུས་སུ་ཡང་དག་པར་རྫོགས་པའི་སངས་རྒྱས་བསམ་གྱིས་མི་ཁྱབ་པ་ཐོབ་པའི་དོན་དུ་ལས་རྒྱའི་བདེ་བ་བསྒོམ་པའོ། ། ཐབས་དང་ཤེས་རབ་ཀྱི་དོན་བསྒོམ་པ་ཞེས་བྱ་བ་རབ་ཏུ་བྱེད་པ་གཉིས་པའི་བཤད་པའོ།། །། རྟེན་ཡིན་པས་དེའི་སྔོན་དུ་བསྐྱེད་པའི་རིམ་པ་བསྒོམ་པ་ཡང་།
དེ་ནས་ཞེས་པ་ཤླཽ་ཀ་གཅིག་གིས་བསྐྱེད་པའི་རིམ་པ་བཤད་པར་དམ་བཅའ་བ་བཤད་དོ། ། དེ་ནས་ནི་རང་བྱིན་གྱིས་བརླབས་པ་མཚན་མ་དང་བཅས་པ་དང་། མཚན་མེད་བསམ་མི་ཁྱབ་དང་། ལས་རྒྱ་ལ་བརྟེན་པ་གཉིས་བཤད་པའི་རྗེས་ལའོ། ། འཁོར་ལོ་ནི་ཐམས་ཅད་ནི་ལྷའི་འཁོར་ལོའོ། ། རྣམ་འཕྲུལ་དེ་ཉིད་ཡང་དག་བཤད་ནི་རྟེན་དང་བརྟེན་པ་བསྐྱེད་པའོ། ། བརྟེན་པ་རྒྱས་པར་བཤད་པ་ནི། དཔལ་ལྡན་སོགས་ཏེ། དཔལ་ལྡན་རྡོ་རྗེ་སེམས་དཔའ་ནི་ཕྱག་གཉིས་པའོ། ། སོགས་སུ་བཞི་པ་དང་དྲུག་པ་དང་བཅུ་དྲུག་པ་བསྡུའོ། །
རྟེན་རྒྱས་པར་བཤད་པ་ནི། ཐམས་ཅད་ཀྱི་སྣོད་ཀྱི་འཇིག་རྟེན་ཐ་མལ་པ་བསྟན་པ་སྟེ། དེ་ལས་ཁྱད་པར་དུ་འཕགས་པའི་ཚིག་ལྷག་མའོ། ། ཐམས་ཅད་ནི་སྣོད་ཀྱི་འཇིག་རྟེན་ནོ། ། ལས་ནི་སྣ་ཚོགས་མཆོག་གི་གཞལ་ཡས་ཁང་ངོ་། ། གསང་བ་ཞེས་པ་ཤླཽ་ཀ་གཉིས་ཀྱིས་གནས་གང་དུ་ལྷ་གང་ཇི་ལྟར་བསྒྲུབ་པ་མདོར་བསྟན་པའོ། ། དེའི་ཚིག་དོན་ནི་སྔར་བཤད་ཟིན་ལ་རྒྱུད་ཕྱི་མ་ལས་ཀྱང་གསལ་བར་འཆད་པས་འདིར་མ་བཤད་དོ། ། གསང་བ་ནི་གཞལ་ཡས་ཁང་དེ་དང་དེ་བཞིན་ཉིད་ཀྱི་ངོ་བོ་དེ་ཕལ་པའི་ཡུལ་མ་ཡིན་པ་དང་། ཡེ་ཤེས་སེམས་དཔའི་ཡུལ་མ་ཡིན་པའོ། ། མཆོག་ཏུ་དགེས་པ་ནི་དགེས་པ་འབྱུང་བའི་གཞི་ཡིན་པས་སོ། །
ཐམས་ཅད་དེ་བཞིན་གཤེགས་པ་ཐམས་ཅད་ཀྱི་བདག་ཉིད་ཡིན་པས་སོ། ། འདི་ལ་བསྒྲུབ་ནི་བཞུགས་པ་པོ་དེ་བསྒོམ་པའོ། ། གནས་གང་དུ་ཞེ་ན། རང་གི་ཚལ་སོགས་དང་དུར་ཁྲོད་སོགས་ཏེ། རྣམ་པར་བྲལ་བ་ནི་སོ་སོར་འདུ་འཛི་དང་བྲལ་བའོ། ། གནས་སུ་ཞེས་པ་ནི་དཀྱིལ་འཁོར་ཁང་པའི་གནས་སུའོ། ། ཀུན་ལས་ཞེས་པ་ཕྱོགས་བཅུ་སྣ་ཚོགས་ནི་བསྡུས་པའི་དཀྱིལ་འཁོར་གྱི་རྣམ་སྣང་སོགས་སོ། ། རིགས་ལྔའི་ཁ་དོགས་སོགས་སོ། ། ཕྱག་རྒྱ་སྟེ་སོ་སོའི་ཡུམ་དང་བཅས་པའོ། ། ཀུན་ལས་སྣ་ཚོགས་ནི་བཞུགས་ཚུལ་གཡས་བརྐྱང་བ་ལ་སོགས་པ་དེ་རང་རང་གི་གནས་སུ་བཀོད་པའོ། །
སྡོམ་ཞེས་པ་ནི་རྒྱུད་ཕྱི་མ་ནས་འཁོར་ལོ་ཡན་ཆད་ཅེས་འབྱུང་བས་མི་མཐུན་པ་ཀུན་ལས་སྣ་ཚོགས་ནི་བསྡུས་པའི་དཀྱིལ་འཁོར་གྱི་རྣམ་སྣང་སོགས་སོ། ། བྱ་བ་རྣམས་ཀྱིས་བསྐྱེད་པར་བྱ་བའི་ལྷ་རྣམས་སོ། ། ཇི་ལྟར་བདེ་བ་བསྒྲུབ་པར་བྱ་ཞེས་པ་ནི། ལྷ་རྣམས་ནི་བསྐྱེད་པའི་ལུགས་སྒྲུབ་པ་པོ་རང་ཉིད་གང་དགའ་བ་བསྐྱེད་པའོ། ། དེ་ལས་འདིའི་བསྡུས་དོན་ནི། ། དམ་ཚིག་རྡོ་རྗེ་དཔའ་བོ་གཅིག་པ་དང་དཀྱིལ་འཁོར་གྱི་འཁོར་ལོ་ཅན་དུ་བསྟན་ཏོ། ། ཤནྟི་པ་དང་གཉིས་ནི་དམན་པ་དང་འབྲིང་དང་། རབ་ཀྱི་རྣལ་འབྱོར་ཏེ། ཕྱག་གཉིས་པ་ནི་དམན་པའི་རྣལ་འབྱོར་རོ། ། ཕྱག་བཞི་པ་ནི་འབྲིང་གི་རྣལ་འབྱོར་རོ། །
རབ་ནི་ཕྱག་དྲུག་པའོ། ། དེ་ནི་དཀྱིལ་འཁོར་གྱི་འཁོར་ལོ་ཅན་ནོ། ། དེ་ནས་དཔའ་བོ་གཅིག་པ་ནི་ཕྱག་གཉིས་པ་དང་། བཞི་པ་དང་། དྲུག་པ་དང་། བཅུ་དྲུག་པ་དང་བཞིའོ། ། དེ་རེ་རེ་ལའང་བསྐྱེད་ལུགས་རབ་འབྲིང་ཐ་མ་གསུམ་གསུམ་སྟེ་བཅུ་གཉིས་ཧེ་རུ་ཀ་བཞིའི་དཀྱིལ་འཁོར་བཞི་སྟེ་བཅུ་དྲུག ཆོ་ག་གསུམ་གྱིས་བསྐྱེད་པ་ནི་དམན་པ་བཞིའོ། ། ཆོ་ག་བཞིས་བསྐྱེད་པ་ནི། དང་པོ་སྟོང་ཉིད་བྱང་ཆུབ་སེམས། །
སོགས་ཏེ་ཆོ་ག་བཞིས་བསྐྱེད་པ་འབྲིང་བཞི་དང་། མངོན་བྱང་ལྔས་བསྐྱེད་པ་རབ་བཞིའོ། ། བདག་མེད་མ་ལྷ་མོ་བཅོ་ལྔ་མ། དཔའ་མོ་གཅིག་པ་དང་། དམན་པ་བཅོ་ལྔ་དང་། འབྲིང་བཅོ་ལྔ། རབ་བཅོ་ལྔ། དེ་ལྟར་ཞེ་ལྔ། བདག་མེད་མའི་དཀྱིལ་འཁོར་དང་ཞེ་དྲུག ཀུ་མུ་ཏི་ནས་ཀྱང་དཀྱིལ་འཁོར་ཅན་དེ་དཔའ་མོ་གཅིག་པ་མི་འདོད།
བདེ་གཤེགས་ཀུན་གྱི་ཞེས་པ་ལ་སོགས་པ་ཤོ་ལོ་ཀ་གསུམ་གྱིས་དཀྱིལ་འཁོར་དོན་དམ་པར་སྟོང་པ་ཉིད་ཡིན་པར་བསྒོམ་མོ། ། ཞེས་བཤད་ཀྱང་ཀུན་རྫོབ་ཏུ་ལྷའི་རྣལ་འབྱོར་ལ་སོགས་པ་བསྒོམ་པ་རྒྱུད་དུ་གྲགས་པར་བསྒོམ་མོ། ། བདེ་གཤེགས་ཀུན་ནི་འོག་ནས་འབྱུང་བའི་རྣམ་སྣང་སོགས་སོ། ། དཀྱིལ་འཁོར་ནི་རྟེན་དང་བརྟེན་པའིའོ། ། སྟོང་པ་ཉིད་ཀྱི་ཡེ་ཤེས་ཉིད་ནི་དོན་དམ་པར་སྟོང་པ་ཡང་ཡིན་པས་བསྒོམ་དུ་མེད་ཀྱང་། ཁྲོ་བོའི་སྒྲུབ་ཐབས་ཐམས་ཅད་དང་། ཞེས་པ་ནི། ཀུན་རྫོབ་ཏུ་བསྒོམ་དུ་ཡོད་པས་ཧེ་རུ་ཀ་ཕྱག་གཉིས་པ་ནས་བཅུ་དྲུག་པའི་བར་རོ། ། ཞི་བ་རྣམ་ཀྱི་ལྷ་རྣམས་ནི་རིན་འབྱུང་ལ་སོགས་པ་ལྔའོ། ། ཅི་ཞིག་ང་ཡིས་བཤད་ཅེས་པ་ནི།
དོན་དམ་ལ་ལྷ་ཁྲོ་བོ་དང་ཞི་བ་མི་འདྲ་བ་ཅི་ཞིག་ང་ཡིས་བཤད་པར་བྱ་སྟེ། བཤད་དུ་མེད་ཀྱང་ཀུན་རྫོབ་ཏུ་ལྷའི་ཆོ་འཕྲུལ་བསྟན་ཏོ། ། ང་ཡིས་ནི་རང་རིག་གོ ། བཤད་ཅེས་བསྒོམ་པའོ། ། བསམ་གྱིས་མི་ཁྱབ་ནི་དེ་ཁོ་ན་ཉིད་རྟོག་པ། སངས་རྒྱས་ཡེ་ཤེས་ཡུལ་བསམ་གྱིས་མི་ཁྱབ་པའོ། ། སངས་རྒྱས་གར་མཁན་ནི་མི་གཅིག་གིས་གར་དུ་མ་བྱེད་པ་དང་འདྲ་བར་དོན་དམ་ལ་བཤད་དུ་མེད་ཀྱང་ཀུན་རྫོབ་ཏུ་འཆད་པའོ། ། བསྒོམ་པའི་ལྷའི་རྣལ་འབྱོར་ནི། ལྷ་རོ་གཅིག་ཏུ་བསྒོམ་པས་དོན་དམ་དུ་མེད་ཀྱི་ཀུན་རྫོབ་ཏུ་བསྒོམས་པའོ། ། སྔགས་ཀྱི་བཟླས་པ་ཞེས་པ་ནི་འཁོར་བའི་བཟླས་པ་ལ་སོགས་པ་དོན་དམ་དུ་མེད་ཀྱང་ཀུན་རྫོབ་ཏུ་བཟླས་པའོ། །
ཆོག་རིམ་ནི་ལུས་ཀྱི་བྱ་རིམ་དོན་དམ་དུ་མེད་ཀྱང་ཀུན་རྫོབ་ཏུ་ཡོད་པའོ། ། བྲིས་སྐུ་འམ་ནི་གཟུགས་སྐུ་དང་། ། ཞེས་པ་ནི་དོན་དམ་པར་བྲིས་སྐུ་དང་གཟུགས་སྐུ་མེད་ཀྱང་། ཀུན་རྫོབ་ཏུ་བསྒོམ་པའོ། ། ཐམས་ཅད་ཅེས་པ་ནི་ལྷ་བསྒོམ་པ་སོགས་སོ། ། སེམས་ཀྱིས་སྤྲུལ་སོགས་ནི་དོན་དམ་དུ་མེད་ཀྱང་ཀུན་རྫོབ་ཏུ་ཡོད་པའོ། ། དེའི་དགོས་པ་ཅི་ཞེ་ན། ལན་ནི། སེམས་ཅན་ཀུན་ལ་ཕན་འདོད་ཞེས་པ་སེམས་ཅན་ཀུན་ལ་ཕན་པའི་དོན་ནོ། ། ང་ནི་རྡོ་རྗེ་འཆང་ངོ་།
རྒྱུད་དུ་གྲགས་པ་ནི་དོན་དམ་དུ་མེད་ཀྱང་ཀུན་རྫོབ་ཏུ་ཡོད་པར་བསྟན་ཏོ། ། སྟོང་ཉིད་གཅིག་ལས་ཞེས་པ་ལ་སོགས་པ་ཤླཽ་ཀ་གཉིས་དང་རྐང་པ་གཉིས་ཀྱིས་ནི་དོན་དམ་པ་སྟོང་པ་ཉིད་གཅིག་པུ་ལས་ཀུན་རྫོབ་ཏུ་རིགས་ལྔར་རབ་ཏུ་དབྱེ་བ་བསྐྱེད་པའི་རིམ་པའི་དོན་ཞུས་པ་བསྟན་ཏོ། ། སྟོང་ཉིད་གཅིག་ནི་གསང་ཆེན་རིགས་གཅིག་གོ ། རྡོ་རྗེ་ཅན་ནི་སངས་རྒྱས་དྲུག་པའོ། ། རིགས་ནི་རྣམ་པ་ལྔ་རུ་གསུངས། གསང་ཆེན་རིགས་གཅིག་ཕྱེ་ནའོ། ། རྡོ་རྗེ་སྙིང་པོ་ནི་སྡུད་པ་པོའོ། ། བསྐྱེད་པ་ནི་ལྷའི་ས་བོན་གྱིས་སྐུ་མདོག་དང་ཕྱག་མཚན་དུ་བསྐྱེད་པའོ། ། ཡིག་འབྲུའི་གཟུགས་ནི་རིགས་ལྔའི་ས་བོན་བྷྲཱུྃ་ཛྲིཾ་ཁཾ་ཨཾ་སྭཱ་ལྔའོ། ། ཕྱག་རྒྱ་ནི་ལྷའི་སྐུ་ཕྱག་ཆེན་ནོ། །
ལག་པའི་སྤྱོད་པའོ། ། སྔགས་ཀྱི་བཟླས་པའི་ཆོ་ག་ནི་ངག་གིས་འཁོར་བར་བཟླས་པའོ། ། དབྱིབས་ཀྱི་ཆོ་གའི་གོ་རིམ་ནི་ལྷའི་དབྱིབས་རིང་ཐུང་ངོ་། ། གང་གིས་ཞེས་པ་ནི་བསྒོམ་བཟླས་པའོ། ། སྒྲུབ་པ་པོ་ནི་མཆོག་སྒྲུབ་པའི་རྣལ་འབྱོར་རོ། ། གཙོ་བོ་ནི་རྡོ་རྗེ་འཆང་ངོ་། ། དགའ་ཆེན་ནི་ཟག་མེད་ཀྱི་བདེ་བའོ། ། བཀའ་དྲིན་ནི་གདམས་ངག་གོ ། དེ་ནས་མར་བརྟག་པ་གསུམ་པ་རྫོགས་པའི་བར་གྱིས་དེའི་ལན་བསྟན་པ་ལ། བཅོམ་ལྡན་འདས་ཀྱིས་བཀའ་སྩལ་པ།
ལན་གཉིས་པའི་རབ་ཏུ་བྱེད་པ་གཉིས་པའི་གསུམ་པ་རྫོགས་པའི་བར་གྱིས་དཀྱིལ་འཁོར་ཇི་ལྟར་སྒོམ་པ། རྩ་བའི་རྒྱུད་ཀྱི་ལྷའི་ལེའུའི་དོན་གསལ་བར་བྱེད་པའི་ཚུལ་གྱིས་སམ། ཕྱག་དྲུག་པའི་འཁོར་རྡོ་རྗེ་དྲག་མོ་ལ་སོགས་པ་མ་ཚང་བ་ཁ་བསྐང་བའི་ཚུལ་གྱིས་བསྟན་ནོ། ། བཅོམ་ལྡན་འདས་ཀྱིས་བཀའ་སྩལ་པ། ཞེས་པ་ནི། ཕྱག་རྒྱ་ཆེན་པོ་བསྒྲུབ་པའི་དཀྱིལ་འཁོར་བཅུ་གཉིས་ཏེ། ཧེ་རུ་ཀ་གསུམ་གྱི་དང་། དཔལ་ཧེ་རུ་ཀའི་དང་། བདག་མེད་མའི་དང་། རིགས་བཞི་ཡུམ་བཞིའི་དང་།
ཡེ་ཤེས་མཁའ་འགྲོའི་དང་། རྡོ་རྗེ་དབྱིངས་ཀྱི་དང་། དྲག་པོ་གདན་ཅན་གྱིའོ། ། སྒྲོལ་མ་ལ་སོགས་པ་ལས་རྒྱས་པའི་དབང་དུ་བྱས་པའོ། ། ཧེ་རུ་ཀ་གསུམ་བསྒོམ་པའི་ཧེ་རུ་ཀ་གསུམ་གྱི་ཐུན་མོང་གི་ཆོ་ག་ཚོགས་བསགས་པ་རྒྱུད་ནས་འཁྲུགས་ཀྱི་ཚུལ་དུ་གསུངས་ལ། རིམ་པ་ཇི་ལྟ་བ་བཞིན་ནི། མན་ངག་གིས་བསྡེབ་པར་བྱ་སྟེ། དེ་བས། རང་གི་སྙིང་ཁར་རེ་ཕ་བསྒོམ། ། ཞེས་པ་ཤླཽ་ཀ་གཅིག་དང་།
ནམ་མཁར་རྗེ་བཙུན་བལྟས་ནས། ཞེས་པ་ཚིགས་སུ་བཅད་པ་ཕྱེད་དང་བཞིས་ཚོགས་བསགས་པའི་ཞིང་ཡི་དམ་གྱི་ལྷ་མདུན་གྱི་ནམ་མཁའ་ལ་སྤྱན་དྲངས་ནས་མཆོད་པར་བསྟན་ནོ། ། དེའི་སྤྱན་སྔར་སྡིག་པ་བཤགས་པ་ལ་སོགས་པ་ནི་སྒྲུབ་ཐབས་སོ་སོ་ནས་འབྱུང་བ་བཞིན་དུ་ཁ་བསྐང་ངོ་། ། དེའི་རྗེས་ལ་བྱམས་པ་ལ་སོགས་པ་ཚད་མེད་པ་བཞི་བསྒོམ་མོ། ། བསོད་ནམས་ཀྱི་ཚོགས་བསགས་པའོ། ། ཡང་ནི་སྟོང་པའི་བྱང་ཆུབ་སེམས། ། ཞེས་པའི་ཚིག་རྐང་གཅིག་དང་འོག་ནས་འབྱུང་བའི། དེ་ནས་གནས་ལས་རྣམ་གྲོལ་བའི། ། ཆོས་རྣམས་ཀུན་གྱི་བདག་ཉིད་འགྱུར། ། ཞེས་པས་ཡེ་ཤེས་ཀྱི་ཚོགས་བསགས་བསྟན་པའོ། །
གཉིས་པ་ལ་ནི་ས་བོན་བསྡུ། ། ཞེས་པ་ནས། གུར་ཡང་་་་་་གུར་བརྩིགས་པ་ཡང་རྣམ་པར་བསྒོམ་པར་བྱ། ཟེར། ཆོ་ག་བཞིན་དུ་བསྒོམ་པར་བྱ། ། ཞེས་པའི་བར་མདོར་རྒྱས་གཉིས་ཀྱིས་སྲུང་བའི་འཁོར་ལོ་བསྟན་ནོ། ། སོ་སོའི་ཆོ་ག་ཡང་ཧེ་རུ་ཀ་ཕྱག་གཉིས་པ་བསྐྱེད་པའི་སྐབས་སུ་མངོན་པར་རྟོགས་པ་འདི་ལྟར་བསྡེབ་པར་བྱ་སྟེ། སྲུང་བའི་འཁོར་ལོའི་ནང་དུ་པཾ་ལས་སྣ་ཚོགས་པད་མ་ཁ་བསྐང་ངོ་། ། དེ་ནས་འོག་ནས་འབྱུང་བའི་ནམ་མཁའི་ཁམས་ཀྱི་ནང་སྟོང་པར། དེ་ནས་ཉི་མའི་དཀྱིལ་འཁོར་བསམ། །
ཞེས་པ་ན་ཡར་བླངས་ལ་ཉི་མའི་དཀྱིལ་འཁོར་བསྒོམ་མོ། ། དེའི་སྟེང་དུ་དང་པོར། རོ་ནི་རྣམ་བསྒོམ་པ་ཞེས་པ་ལ་སོགས་པས་རོའི་གདན་བསྒོམ་ལ། རོའི་སྟེང་དུ་རྣལ་འབྱོར་པ་བདག་ཉིད་ཧེ་རུ་ཀ་ཕྱག་གཉིས་པར་བསྒོམ་མོ། ། དེ་ཚུལ་ཇི་ལྟར་བསྒོམ་ཞེ་ན། མངོན་པར་བྱང་ཆུབ་པ་ལྔས་བསྐྱེད་པར་བསྟན་པའི་ཕྱིར། འོག་ནས་འབྱུང་བ་ཨ་ལི་ཟླ་བ་ཞེས་པ་ལ་སོགས་པ་ཤླཽ་ཀ་གཅིག་ཡར་དྲངས་པ་ཨཱ་ལི་བཅུ་དྲུག་ཕྲག་གཉིས་ལས་མེ་ལོང་ལྟ་བུའི་ཡེ་ཤེས་ཀྱི་བདག་ཉིད་ཟླ་བའི་དཀྱིལ་འཁོར་དང་། དཔེ་བྱད་བརྒྱད་བཅུའི་ཀཱ་ལི་བཞི་བཅུ་ཕྲག་གཉིས་ལས་མཉམ་པ་ཉིད་ཀྱི་ཡེ་ཤེས་ཀྱི་བདག་ཉིད་ཉི་མའི་དཀྱིལ་འཁོར་དང་། ཉི་ཟླ་གཉིས་ཀྱི་བར་དུ་ཡི་གེ་ཧཱུྃ་རྡོ་རྗེ་སེམས་དཔའ་མངོན་དུ་དགའ་བའི་རང་བཞིན་ཅན་བསམ་ལ། ཧཱུྃ་སོ་སོར་རྟོགས་པའི་ཡེ་ཤེས་ཀྱི་ངོ་བོ་ཕྱག་མཚན་རྡོ་རྗེར་བསྒོམ་པ་ནི།
ཧཱུྃ་ལས་བྱུང་བའི་རྡོ་རྗེ་ཞེས་པ་ལ་སོགས་ཚིག་རྐང་གསུམ་གྱིས་བསྟན་ལ། དེ་ཉིད་ཡོངས་སུ་གྱུར་བལྟས་ནས། ། ཞེས་པ་རྡོ་རྗེའི་ལྟེ་བའི་ཧཱུྃ་ལས་འོད་ཟེར་ཕྲོས་བསྡུས་ཏེ་དེ་ཐམས་ཅད་གཅིག་ཏུ་གྱུར་པ་ལས་བྱ་བ་ནན་ཏན་གྱི་ཡེ་ཤེས་བསྟན་ལ། ཞེ་སྡང་བདག་ཉིད་རྣམ་པར་བསྒོམ། ། ཞེས་པ་ལ་སོགས་པ་ཚིག་ལྔ་འོག་ནས་འབྱུང་བའི་ཧཱུྃ་དང་ཉི་མ་ལྟར་ཞེས་པ་ནས། ཧཱུྃ་ནི་འདོད་པར་བྱེད་པའི་བདག ཅེས་པའི་བར། གཟུགས་རྫོགས་པ་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་ཡེ་ཤེས་ལས་མངོན་པར་བྱང་ཆུབ་པ་བསྟན་ནོ། ། གལ་ཏེ་འོ་ན་གཙོ་བོ་དག་མངོན་པར་བྱང་ཆུབ་པ་ལས་བསྐྱེད་པ་ན། དེའི་འཁོར་ཇི་ལྟར་བསྐྱེད་ཅེ་ན།
ནམ་མཁའི་དཀྱིལ་འཁོར་ཁྱབ་པ་ཡི། ། ཞེས་པ་ལ་སོགས་ཤླཽ་ཀ་གཅིག་གིས་གཽ་རཱི་ལ་སོགས་པ་རང་རང་གི་དམིགས་པའི་ལྷ་མོ་བརྒྱད་གཙོ་བོའི་སྙིང་ཁའི་ཧཱུྃ་ལས་སྤྲོས་ཏེ། སེམས་ཅན་གྱི་དོན་བྱས་ནས་སླར་བསྡུས་ཏེ་རོའི་གདན་བརྒྱད་ཀྱི་སྙིང་གར་བཀུག་ནས་བཞག་སྟེ། ཧེ་རུ་ཀ་ཕྱག་གཉིས་པ་འདི་ལ་ཡུམ་མི་བཞེད་པས་ཡབ་ཡུམ་སྙོམ་པར་ཞུགས་པ་ལས་བསྐྱེད་པར་མི་འདོད་དོ། ། ཞེས་གདམས་ངག་གོ ། ལྷ་མོ་བརྒྱད་ཀྱིས་བསྐོར་ནས་ནི། ། ཞེས་པ་ཤླཽ་ཀ་ཕྱེད་དང་གཉིས་ཀྱིས་གོང་དུ་བསྟན་པའི་དོན་འཇུག་བསྡུས་ཏེ་བསྟན་ནོ། ། ཕྱག་བཞི་པ་དང་དྲུག་པ་གཉིས་ཀྱི་གཙོ་བོ་བསྐྱེད་པའི་ཆོ་ག་ཡང་ཕྱག་གཉིས་པ་ལས་ཇི་ལྟར་བསྐྱེད་པ་དང་སྦྱར་རོ། ། ཕྱག་བཞི་པའི་འཁོར་ལ་ནི་གོང་དུ་བསྟན་པའི་ལྷ་མོ་དེ་ཉིད་དོ། ། འདི་རྣམས་ཀྱི་བསྐྱེད་ལུགས་ནི་ཡབ་ཡུམ་སྙོམས་པར་ཞུགས་པ་ལས་འབྱིན་པའི་དཀྱིལ་འཁོར་གྱི་ཚུལ་གྱིས་བསྐྱེད་དོ། །
ཕྱག་དྲུག་པའི་འཁོར་གྱི་རྡོ་རྗེ་དྲག་མོ་ལ་སོགས་པའི་ས་བོན་ནི་བརྟག་པ་བརྒྱད་པ་ན་གསལ་ལོ། ། ལྷ་མོའི་ཕྱག་མཚན་ལ་སོགས་པ་དཀྱུས་ན་གསལ། བསྡུས་པའི་དོན་ནོ། ། དེ་རྣམས་ཀྱི་ཚིགས་དོན་ནི། ལྷའི་ལེའུའི་དོན་གསལ་བར་བྱེད་དོ། ། བྱམས་པ་ནི་བདེ་བ་དང་ལྡན་པར་འདོད་པའོ། ། སྙིང་རྗེ་ནི་དུཿཁ་དང་བྲལ་བར་འདོད་པའོ། ། དགའ་བ་ནི་བདེ་བ་དང་ལྡན་པ་སྡུག་བསྔལ་དང་བྲལ་བར་རོ། ། བཏང་སྙོམས་ནི་དགྲ་གཉེན་ཐ་མལ་པ་སྙོམས་པའོ། ། སྟོང་པ་ནི་གཞིག་པ་དང་བཙན་ཐབས་གཉིས་ཀྱིས་སོ། །
ས་བོན་བསྡུ་ནི་པཾ་ལས་རཾ་དང་ཧཱུྃ་ངོ་། གཟུགས་བརྙན་རྫོགས་ནི་ཧཱུྃ་ལས་སྐུ་མདོག་ཕྱག་མཚན་རྫོགས་པར་བསྐྱེད་པའོ། ། བཞི་པ་ལ་ནི་ཡིག་འབྲུ་འགོད་ནི་དྲུག་གསུམ་བརླབ་པའོ། ། རེ་ཕས་ཉི་མ་སྔོན་དུ་ཞེས་པ་ནི། རང་སྐད་གཅིག་མས་ལྷར་བསྒོམ་པའི་སྙིང་ཁར་རཾ་ལས་ཉི་མའི་དཀྱིལ་འཁོར་བསྒོམ་པའོ། ། ཉི་དེར་ཧཱུྃ་ལས་སྣ་ཚོགས་རྡོ་རྗེ་སྟེ། ། ཞེས་པ་ནི་ཞི་བའམ་རྒྱས་པའོ། ། རྡོ་རྗེ་ཉིད་ཟེར་ཡང་སྣ་ཚོགས་རྡོ་རྗེའི་ལྟེ་བ་ལ་ཧཱུྃ་ཞུ་བ་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུྃ་གིས་མཚན་པ། དེ་ལས་སྟེང་གུར། ལོགས་ར་བ།
འོག་ས་གཞིའོ། ། དང་པོར་རོ་ནི་བསྒོམ་པར་བྱ། ། ཞེས་པ་བསྲུང་བའི་འཁོར་ལོ་དེའི་ནང་དུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་དེར་རོ་བསྒོམ་པའོ། ། ཆོས་དབྱིངས་བདག་ཉིད་བརྗོད། ། ཞེས་པ་ནི་ཆོས་འབྱུང་ངོ་། ། དེ་སྟེང་རྣལ་འབྱོར་པ་གནས་པ། ། ཞེས་པ་ནི། དེ་སྟེང་ཉི་མའོ། ། རྣལ་འབྱོར་གནས་སྟེ། ཧེ་རུ་ཀའི་བདག་ཉིད་ཅེས་པ་ནི་ཕྱག་གཉིས་ལ་སོགས་པའོ། །
དེ་ནི་མདོར་བསྟན་པའོ། ། རྒྱས་པར་བཤད་པ་ནི། རང་གི་སྙིང་ཁར་རེ་ཕ་བསྒོམ། ། ཞེས་པ་ནི་རྣལ་འབྱོར་པ་རང་གི་སྙིང་ཁར་ཉི་མ་བསྒོམ་པའོ། ། དེ་ལས་བྱུང་བ་ནི་རཾ་ལས་བྱུང་བའོ། ། དེར་ནི་ཧཱུྃ་གི་དབྱིབས་ཉིད་ནི། ། ཞེས་པ་ནི་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་བསྒོམ་པའོ། ། ཐབས་དང་ཤེས་རབ་ནི་ཐབས་ནི་ཧ། ཤེས་རབ་ནི་ཨུའམ་ཨཾ་ངོ་། ། ཁ་དོག་ནག་པོ་འཇིགས་པ་ཆེན་པོ་ནི་ཧཱུྃ་ངོ་། །
ཧཱུྃ་ལས་རྡོ་རྗེ་ནི་ས་བོན་དང་ཕྱག་མཚན་ཏེ་སོ་སོར་རྟོགས་པའི་ཡེ་ཤེས་སོ། ། རྡོ་རྗེ་ལྟེ་བའི་དབུས་གནས་པར་ནི། ཧཱུྃ་གི་དེ་ཉིད་བསྒོམ་ནི། རྡོ་རྗེའི་ལྟེ་བ་ལ་ཧཱུྃ་བསྒོམ་པའོ། ། དེ་ཉིད་ཡོངས་སུ་གྱུར་པ་ནི་ཉི་མ་དང་ཟླ་བ་དང་ས་བོན་དང་ཕྱག་མཚན་ཐ་དད་མེད་པར་འདྲེས་པའོ། ། ཞེ་སྡང་བདག་ཉིད་རྣམ་པར་བསྒོམ་ནི་སྐུ་རྫོགས་པ་ཆོས་ཀྱི་དབྱིངས་སོ། ། རྡོ་རྗེ་སྐྱེ་བ་ནི་རྡོ་རྗེའི་རིགས་ཡིན་པས་སམ། སྟོང་པ་ལས་སྐྱེ་བའོ། ། འདམ་སྐྱེས་སྔོན་པོ་འདྲ་བས་སམ་ཞེས་པ་ནི། འདམ་སྐྱེས་ནི་པདྨ་སྟེ་འཁོར་བའི་སྐྱོན་གྱིས་མ་གོས་པའོ། །
སྔོན་པོ་ནི་བྱམས་པ་ལས་མི་འགྱུར་བའོ། ། ཡང་ན་སྔོ་དང་ཉི་མ་ལྟར་ནི་བསྔོ་བསངས་ཉི་མ་ལྟར། ཤེས་རབ་ཐ་དད་པས་ངེས་པར་བསྒོམ་པར་བྱ་ནི་སྐུ་མདོག་དེ་ལྟ་བུ་དང་ལྡན་པའི་ལྷར་བདག་ཉིད་བསྒོམ་པའོ། ། ནམ་མཁར་རྗེ་བཙུན་ལྟས་ནས་ནི་ཚོགས་རྟེན་ནམ་མཁར་བསྒོམ་པའོ། ། རྡོ་རྗེ་སྐྱེ་བ་སྙིང་རྗེ་ཆེ་ནི་སྟོང་པའི་རྒྱུ་ལས་སྐྱེས་ཤིང་རྡོ་རྗེའི་ངོ་བོ་ཡིན་པས་སོ། ། སྙིང་རྗེ་ནི་དམིགས་པ་མེད་པའི་སྙིང་རྗེའོ། ། ཚོགས་རྟེན་ལ་ལྷ་མོ་བརྒྱད་ཀྱིས་མཆོད་པ་ནི། རྒྱན་རྣམས་ཐམས་ཅད་འཛིན་པ་ནི། མཆོད་པའི་ཡོ་བྱད་ཀྱི་རྒྱན་འཛིན་པའོ། ། ལྷ་མོ་བརྒྱད་ཀྱིས་མཆོད་པར་བྱ། །
ཞེས་པ་ནི་ཕྱི་ནང་གསང་བ་གསུམ་གྱིས་མཆོད་པའོ། ། རི་དྭགས་མཚན་མ་ནི་བྱང་ཆུབ་ཀྱི་སེམས་སོ། ། བདུད་ལས་རྒྱལ་ནི་རཀྟའོ། ། ཆུ་ལག་ནི་དྲི་ཆུའོ། ། སྨན་འཛིན་ནི་དྲི་ཆེན་ནོ། ། རྡོ་རྗེ་ལག་ནི་ཤ་སོགས་སོ། ། རོ་འཛིན་ནི་བཅུད་ལེན་གྱི་རོའོ། ། ཅང་ཏེའུ་ནི་ཕྱིའི་མཆོད་པའོ། ། སྐུ་ལས་འཁྱུད་པ་ནི་དེ་ཁོ་ན་ཉིད་ཀྱི་མཆོད་པའོ། ། མཆོད་པའི་ཆོ་ག་རྒྱས་པ་ནི་ཕྱི་ནང་གསང་བ་གསུམ་མོ། །
འདི་རྣམས་ནི་ལྷ་མོ་བརྒྱད་ཀྱིས་སོ། ། གཙོ་བོ་ནི་ཡབ། བར་འདིར་བདུན་རྣམ་པར་དག་པ་ཁ་བསྐང་ངོ་། ། དེ་ནས་ནི་ཚད་མེད་པ་བསྒོམ་པའི་རྗེས་ལ། གནས་ལས་རྣམས་གྲོལ་ནི་ཐ་མལ་བའི་རྟོག་པ་ལས་གྲོལ་བ། ཆོས་རྣམས་ཀུན་གྱི་བདག་ཉིད་ནི་ཆོས་ནི་ཕྱི་ནང་གི་ཆོས་སོ། ། ཨཱ་ལི་ཟླ་བ་ནི་མེ་ལོང་། ཀཱ་ལི་ཉི་མ་ནི་མཉམ་ཉིད། ས་བོན་ནང་དུ་སོན་རིག་ནི་ཉི་ཟླ་གཉིས་ཀྱི་བར་དུ་ཧཱུྃ་བསྒོམ་པའོ། ། དེ་ཉིད་ནི་ཧཱུྃ།
སེམས་དཔའ་ཞེས་པ་ནི་སེམས་དཔའི་རྒྱུ་ཡིན་པས་སོ། ། མཆོག་ཏུ་དགའ་བ་ནི་ཟག་པ་མེད་པའི་བདེ་བས་ཁྱད་པར་དུ་འཕགས་པའོ། ། ནམ་མཁའ་དཀྱིལ་འཁོར་ཁྱབ་པ་ཡི། ། ཞེས་པ་ནི་ལུས་ལ་ཁྱབ་པ་ལ་བྱ་གསུང་། གཙོ་བོ་བསྐྱེད་ནས་འཁོར་རྣམས་ཇི་ལྟར་བསྐྱེད་ཅེ་ན། ལྷ་མོ་བརྒྱད་ནི་སྙིང་ཁ་ནས་སྤྲོ་ཞེས་བསྟན་པའི་ཕྱིར་རོ། ། རང་གི་ལུས་མཚུངས་ནི་འཁོར་རྣམས་སྙིང་ཁ་ནས་སྤྲོ་བའོ། ། བསྡུས་ནས་སྙིང་ཁར་དགུག་ཅེས་པ་ནི་རོ་བརྒྱད་ཀྱི་གདན་ལ་དགོད་པའོ། ། ཡོ་གི་ཞེ་སྡང་བདག་ཉིད་འགྱུར་ནི་གཙོ་བོ་ཕྱག་གཉིས་པ་འཁོར་དང་བཅས་པའོ། ། ནམ་མཁའི་ཁམས་ཀྱི་ནང་སོན་ནི།
སྲུང་བའི་འཁོར་ལོའི་ནང་དུ་སོན་པའོ། ། དེ་ནས་ནི་སྟོང་པར་བསྒོམ་པའི་རྗེས་ལའོ། ། ཉི་མའི་དཀྱིལ་འཁོར་ནི་པཾ་ལས་པད་མ་དང་རཾ་ལས་ཉི་མའོ། ། ཧཱུྃ་སྐྱེས་ནི་ཧཱུྃ་ལས་སྐྱེས་པའི་ཕྱག་གཉིས་སོ། ། སྔོ་དང་ཉི་མ་ལྟར་ནི། སྔོ་བ་ཐབས། ཉི་མ་ལྟར་དམར་པ་ཤེས་རབ་བོ། ། རྒྱན་རྣམས་ནི་རྒྱན་དྲུག་གིའོ། ། ཞལ་གཅིག་ནི་ཆོས་ཉིད་དུ་གཅིག་པའོ། ། ཕྱག་གཉིས་ནི་ཐབས་དང་ཤེས་རབ་དག་པས་སོ། །
སྤྱན་གསུམ་ནི་སྐུ་གསུང་ཐུགས་དག་པ། སྐྲ་སེར་ནི་སངས་རྒྱས་ཀྱི་ཡོན་ཏན་རྒྱས་པ། སྡང་མིག་ནི་མཚན་མ་དང་རྣམ་པར་རྟོགས་པ་དང་གདུགས་པ་ཅན་ལ་སྡང་བའོ། ། བརྒྱད་གཉིས་ལོ་ནི་ལང་ཚོ་ལ་བབ་པ། འཇིག་བྱེད་ནི་དབང་ཕྱུག་ལ་སོགས་པ་སྐྲག་པར་བྱེད་པས་སོ། ། ཞབས་ཀྱིས་མནོན་པ་ནི་འཇིགས་བྱེད་གནོན་སྟེ། དངོས་སུ་རོ་མནན་པའོ། ། གཡོན་པ་ན་ཞེས་པ་ནི། རྡོ་རྗེ་ཁ་ཊྭཱཾ་ག་ཉིད་དང་ཞེས་པ་མཆན་ཁུང་ན་ཡར་སྟེ་རྡོ་རྗེ་ནི་ཕྱེད་པས། ཁ་ཊྭཱཾ་ཀ་སྐུ་གསུང་ཐུགས་དག་པ།
ཐོད་པ་ཡང་ནི་གཡོན་པ་ན། ། ཞེས་པ་ནི་ཕྱག་མཐིལ་ནའོ། ། གཡས་པ་ན་རྡོ་རྗེ་ནག་པོ་ཉིད་ནི་མུན་པ་ལྟ་བུའོ། ། ཧཱུྃ་འདོན་པ་ནི་ཞལ་ནས་སོ། ། ལྷ་མོ་བརྒྱད་ཀྱིས་བསྐོར་བ་ནི་འཁོར་རོ། ། དུར་ཁྲོད་ནི་དཀྱིལ་འཁོར་གྱི་ཕྱིའོ། ། མགོན་པོ་རོལ་ནི་བདེ་ཆེན་ལ་རོལ་པའོ། ། དེ་ལྟར་ནི་གོང་དུ་བཤད་པ་ལྟར་རོ། ། རྣལ་འབྱོར་བསྒོམ་ནི་ཕྱག་གཉིས་པའོ། ། རྣལ་འབྱོར་བདུད་རྩི་ནི་དཀྱིལ་འཁོར་བསྒོམ་པས་རྣམ་རྟོག་གི་འཆིང་བ་མེད་པའོ། །
སྡོམ་པ་ཀུན་ནི་རྟོག་པ་ཡུལ་ལ་མི་འཕྲོ་བའོ། ། ཡང་ན་མི་མཐུན་པའི་ཕྱོགས་ཀྱི་མཚན་མ་དང་རྣམ་པར་རྟོག་པ་སྡོམ་པའོ། ། དེ་ཉིད་རྣལ་འབྱོར་ཞེས་པ་ནི་ཞག་གཅིག་ཕྱག་གཉིས་པའོ། ། རྡོ་རྗེ་སེམས་དཔའ་ནི་ཞལ་གཅིག་ཕྱག་གཉིས་པའོ། ། ཁྲོ་བོའི་གཟུགས་འཛིན་ནི། ཕྱག་བཞི་པའོ། ། ཚོགས་རྟེན་མདུན་གྱི་ནམ་མཁའ་ལ་སྤྱན་དྲངས་ནས་མངོན་བྱང་ལྔ་ཡིས་བསྐྱེད་པའི་བར་ཁ་བསྐང་ལ་བྱའོ། ། འདི་ན་མར་ལ་བསྐྱེད་ཟིན་པའི་མཚན་ཉིད་བསྟན་པའོ། ། ཕྱག་བཞི་ཡིས་ནི་རྣམ་པར་སྤྲས་ཚད་མེད་བཞིའོ། ། ཕྱིའི་དོན་དུ་བདུད་བཞི་མནན་པའོ། །
ནང་དོན་དུ་དགའ་བ་བཞིའོ། ། སྔར་གསུངས་དཀྱིལ་འཁོར་གཅིག་ནས་ནི་སྲུང་འཁོར་གྱི་ནང་དུའོ། ། ཧཱུྃ་གི་ས་བོན་ལས་བྱུང་བ་ཞེས་པ་ནི་སྲུང་བའི་འཁོར་ལོའི་ནང་དུ་པཾ་ལས་པདྨ་དང་རཾ་ལས་ཉི་མ་ཧཱུྃ་ལས་རྡོ་རྗེ་དེ་ལས་གཙོ་བོ་ཕྱག་བཞི་པར་བསྐྱེད་པའོ། ། དེ་ལྟར་ཆོ་ག་ཡན་ལག་གསུམ་གྱིས་བསྐྱེད་པའོ། ། ཡང་ན་མངོན་བྱང་ལྔས་བསྐྱེད་པ་སྟེ། འོག་མ་ཀུན་ལ་འགྲེའོ། ། ཐོད་པ་གཡོན་ལྷ་ཞེས་པ་འདོད་ཆགས་སུ་ཞེན་པའོ། ། ལྷ་མིན་ནི་ཞེ་སྡང་དུ་ཞེན་པའོ། ། རྡོ་རྗེ་མེ་ཞེས་པ་རྟོག་པའི་བུད་ཤིང་བསྲེགས་པའོ། ། འཇིག་པའང་ནི་དབང་ཕྱུག་སོགས་སོ། །
འཇིགས་པར་མཛད་ནི་ཕྱག་བཞི་པས་སོ། ། གཞན་པའི་ནི་དང་པོ་གཉིས་ལས་གཞན་པའི་ཕྱག་གཉིས་སོ། ། ལུས་ལ་ཡང་དག་འཁྱུད་པ་ནི་ཡུམ་ལའོ། ། བཅོམ་ལྡན་འདས་ཀྱི་གཟུགས་ཅན་ནི། རྡོ་རྗེ་ཕག་མོ་ནི། ཁྲོ་མོའི་ཆ་ལུགས་དང་སྐུ་མདོག་ནག་མོའོ། ། དང་པོར་སྟོང་པ་བསྒོམ་བྱ་ཞིང་། ། ཞེས་པ་ནི་སྲུང་བའི་འཁོར་ལོའི་དང་པོར་རོ། ། སྟོང་པ་བསྒོམ་བྱ་ཞིང་ནི་ཡེ་ཤེས་ཀྱི་ཚོགས་བསྒོམ་པའོ། ། ཟེའུ་འབྲུ་ལ་ཞེས་པ་ནི་པཾ་ལས་པདྨ་རཾ་ལས་ཉི་མ་དེ་ལས་ཧཱུྃ།
དེ་ལས་སྣ་ཚོགས་རྡོ་རྗེ་དེའི་ལྟེ་བ་ལ་ཧཱུྃ། དེ་ལས་འོད་འཕྲོས་པས་སྲུང་བའི་འཁོར་ལོའོ། ། ཆ་ནི་ཨཱ་ལི་སྟེ་ཟླ་བ་མེད་ལོང་ལྟ་བུའོ། ། བྲལ་བ་ནི་ཀཱ་ལི་སྟེ་ཉི་མ་མཉམ་པ་ཉིད་དོ། ། དེར་ནི་ཞེས་པ་ནི་ཟླ་བའི་སྟེང་དུ་ཧཱུྃ་བསྒོམ་མོ། ། དེ་བཞིན་ཞལ་གསུམ་ཕྱག་དྲུག་པར་ཞེས་པ་ནི་དེ་བཞིན་ཕྱག་གཉིས་པའི་ཚོགས་རྟེན་མདུན་གྱི་ནམ་མཁར་སྤྱན་དྲངས་ནས་མངོན་བྱང་ལྔས་ཁ་བསྐང་བའི་བར་བྱའོ། ། བསྐྱེད་ཟིན་པའི་མཚན་ཉིད་ནི། ཞལ་གསུམ་ནི་རྣམ་ཐར་སྒོ་གསུམ་དག་པའོ། ། ལྷ་ཡི་གཟུགས་སུ་བསྒོམ་པར་བྱ། ། ཞེས་པ་རྩ་རྒྱུད་ནས་མ་ཚང་བ་ཁ་བསྐང་བའི་དོན་དུ་བསྟན་པའོ། །
དང་པོའི་ཞལ་ནི་དཀར་མིན་ཞེས་པ་ནི་དབུས་ནག་པོའོ། ། གཡས་པ་དཀར་པོ་ནི་རང་བཞིན་གྱིས་དྲི་མ་དང་བྲལ་བའོ། ། གཡོན་དམར་བ་ནི་སྙིང་རྗེས་སེམས་ཅན་ལ་ཆགས་པའོ། ། སྤྱན་གསུམ་ནི་སྐུ་གསུང་ཐུགས་སོ། ། རྒྱན་རྣམས་ནི་ཕྱག་རྒྱ་ལྔའོ། ། ཐོད་པའི་གདན་ནི་ཆོས་འབྱུང་དང་ཟླ་བའི་གདན་ནོ། ། བཤང་ལྕི་ཁུ་བ་ཁྲག་རྣམས་ནི། ། ཞེས་པ་ནི་གཡོན་པའི་གསུམ་པ་ནའོ། ། ཐོད་པ་ནི་བདེ་བ་སྐྱོང་བས་སོ། ། མདའ་དང་གཞུ་ནི།
གཡོན་པའི་གཉིས་པ་ན་གཞུ། གཡས་པའི་གཉིས་པ་ལ་མདའ། རྩ་རྒྱུད་ནས་རྡོ་རྗེ་དང་གྲི་གུག་རྩེ་གསུམ་པ་དྲིལ་བུ་ཞེས་འབྱུང་ངོ་། ། དེ་བཞིན་དུ་རྡོ་རྗེ་དྲིལ་བུ་ཉིད་ནི་གཡོན་གྱི་དང་པོ་ཉིད་ནའོ། ། དང་པོར་རྡོ་རྗེ་འབར་བ་ནི། གཡས་ཀྱི་དང་པོར་རོ། ། རྡོ་རྗེ་རྩེ་གསུམ་ནི་གཡས་ཀྱི་གསུམ་པ་ནའོ། ། དང་པོ་གཉིས་ཀྱིས་དཔལ་ལྡན་ཤེས་རབ་ལ་འཁྱུད་ནི་རྡོ་རྗེ་ལུ་གུ་རྒྱུ་མ་ལ་འཁྱུད་པའོ། ། རལ་པའི་ཅོད་པཎ་ལ་རྒྱན་ནི། རལ་པ་གྱེན་དུ་བརྫེས་པའོ། །
སངས་རྒྱས་དམ་ཚིག་སྤྲོ་བ་ནི། སངས་རྒྱས་ཀྱི་ཕྲིན་ལས་སྤྲོ་བ་ལས་མི་འདའ་བའོ། ། དམ་ཚིག་གོ ། སྤྲོ་བ་ནི་སངས་རྒྱས་ཀྱི་ཕྲིན་ལས་སོ། ། བྷ་ག་ནི་ཆོས་འབྱུང་། སྒྲུབ་པ་པོ་ནི་རྣལ་འབྱོར། དེར་ནི་བདག་ཉིད་བསྒོམ་པར་བྱ་ནི་ཆོས་འབྱུང་གི་ནང་ངོ་། ། བདག་ཉིད་བསྒོམ་ནི་ཕྱག་དྲུག་པ། ལྷ་མོ་ནི་ལུ་གུ་རྒྱུད་མའོ། ། ལྷན་ཅིག་ནི་ཕྱག་དྲུག་པ་དང་ངོ་། །
དེས་གཙོ་བོ་བསྐྱེད་པ་བསྟན་ནོ། ། ད་ནི་འཁོར་བསྐྱེད་པ་བསྟན་པ་ནི། དེ་ནས་ཕྱག་རྒྱ་བསྒོམ་པར་བྱ་བ་ལ་སོགས་སྟེ། དེ་ནས་ནི། གཙོ་བོ་བསྐྱེད་པའི་རྗེས་ལའོ། ། ཕྱག་རྒྱ་བསྒོམ་པར་བྱ་ནི་ལྷ་མོ་སྤྲོ་བ། ཐོད་པ་ནི་ཆོས་འབྱུང་། གནས་པ་ནི་འཁོར་གྱི་ལྷ་མོ་སྤྲོ་བ། འདབ་མ་ནི་པདྨའི་འདབ་མའོ། ། ལྷ་མོ་བྲི་བ་ནི་ལྷ་མོ་བརྒྱད་ཡིད་ཀྱིས་བསྒོམ་པའོ། །
སྣ་ཚོགས་གཟུགས་ནི་ཁ་དོག་སྣ་ཚོགས་པ། ཞལ་གཅིག་ནི་ཆོས་ཉིད་དེ་བཞིན་ཉིད་དུ་གཅིག་པའོ། ། ཕྱག་བཞིའི་ཚད་མེད་པ་བཞིའོ། ། དང་པོར་རིག་མ་བྲི་བ་ནི། དང་པོ་ནི་ཤར། རིག་མ་ནི་རྡོ་རྗེ་དྲག་མོ་དཀར་མོའོ། ། གཞུ་དང་མདའ་ནི་གཡོན་གྱི་དང་པོ། ། ཐོད་པ་ཁུ་བ་གང་ནི་གཡོན་གྱི་གཉིས་པའོ། ། ལྕགས་ཀྱུ་ནི་གཡས་ཀྱི་གཉིས་པ། གཉིས་པ་ནི་ལྷོར།
དེས་གཟུགས་བརྙན་མ་སེར་མོའོ། ། མདུང་ནི་གཡས་གཉིས་པ་ན། ཁྲག་གིས་གང་བའི་ཐོད་པ་ནི། ། ཞེས་པ་ནི་གཡོན་དང་པོ་ནའོ། ། རྡོ་རྗེ་གཡས་དང་པོ་ན་ཞགས་པ་གཡོན་གཉིས་པ་ནའོ། ། གསུམ་པ་ནི་ནུབ་ཏུ་སྟེ་འདོད་ཆགས་རྡོ་རྗེ་དམར་མོ་གཡས་ཀྱི་དང་པོར་རལ་གྲི། ཐོད་པ་གཡོན་དང་པོ། ཆུ་ཡིས་གང་བ་ནི་ཞགས་གིས་གང་བའོ། ། རྡོ་རྗེ་གཡས་གཉིས་པ་ན། དྲིལ་བུ་གཡོན་གཉིས་པ་ན།
བཞི་པ་ནི་བྱང་། རྡོ་རྗེ་ཞི་བ་མ་ལྗང་ཁུ། ཁ་ཊཱཾ་ཀ་ནི་གཡས་གཉིས་པ་ན། རྡོ་རྗེས་མཚན་པའི་ཁ་ཊྭཱཾ་ཀ ཐོད་པ་ནི་གཡོན་གྱི་གཉིས་པ་ན་མུ་སུ་ཏི་ནི་གཡས་ཀྱི་དང་པོ་ན་རལ་གྲི་ཡོད་ཀྱང་རྔའི་བྱེ་བྲག་གོ ། རྩེ་གསུམ་ནི་གཡོན་གྱི་དང་པོ། ལྔ་པ་ནི་ཤར་རྡོ་རྗེ་གནོད་སྦྱིན་མ་དཀར་སེར། དབྱུག་པའི་ལག་པ་ནི་གཡས་དང་པོ་རྡོ་རྗེ་ཡོད་ཀྱང་གསུང་། ཐོད་པ་ལག་པས་བཟུང་བ་ནི་གཡོན་དང་པོ། ཨུཏྤལ་གཡས་གཉིས་པ།
ཅང་ཏེའུ་གཡོན་གཉིས་པ། དྲུག་ནི་ཤར་ལྷོར་རྡོ་རྗེ་མཁའ་འགྲོ་མ་དམར་སེར། པདྨ་ནི་གཡས་དང་པོ་ན། ཐོད་པ་ཚིལ་གྱིས་བཀང་བ་གཡོན་གཉིས་པ། མེ་ལོང་གཡས་གཉིས་པ་ན། དགྲ་སྟ་གཡོན་གཉིས་པ་ན། བདུན་པ་ལྷོ་ནུབ་སྒྲ་རྡོ་རྗེ་སྟེ་སྔོ་དམར་འཕང་མདུང་གཡས་དང་པོ་ན། འཁོར་ལོའི་གཡོན་དང་པོ་ན། དུང་གཡས་གཉིས་པ་ན། ཐོད་པ་ཁྲག་གིས་གང་བ་གཡོན་གཉིས་པ་ན།
ཁྲུ་གང་ཙམ་དུ་ཡང་དག་བྲི་ནི་ཡིད་ཀྱིས་སོ། ། བརྒྱད་པ་ནུབ་བྱང་དུ་ས་རྡོ་རྗེ་མ་ལྗང་སྐྱ། གཡས་དང་པོ་ན་བུམ་པ། དེ་བཞིན་གཡས་གཉིས་པ་ན་རྡོ་རྗེ། དྲིལ་བུ་གཡོན་གཉིས་པ་ན། ཐོད་པ་གཡོན་དང་པོ་ན། བཀབ་པ་ནི་མི་ལྤགས་ཀྱིས་སོ། ། རྫས་ཀྱིས་གང་བ་ནི་བདུད་རྩི་ལྔའོ། ། ཟེ་འབྲུ་ཞེས་པ་ལ་སོགས་པ་ནི་ལྷ་མོ་བཅུ་གསུམ་གྱི་དབུས་ཏེ། ཟེ་འབྲུ་ནི་ལྟེ་བའོ། །
ནང་གི་འདབ་མར་ལྷ་མོ་བརྒྱད་འབྲི་བ་ནི། ནང་གི་འཕར་མར་ལྷ་མོ་བརྒྱད་བསྒོམ་པའོ། ། གསང་བའི་དཀྱིལ་འཁོར་འབྲི་བ་ནི། གོང་གི་རོལ་མོ་སྣ་ཚོགས་ཞེས་པ་རོལ་མོ་སྣ་ཚོགས་ཀྱིས་བརྒྱན་པར་བྲིའོ། ། ལྷ་མོ་རྡོ་རྗེ་ལྕགས་ཀྱུ་མ་ནི་སྔོ་བསང་མ། ཞལ་གསུམ་རྩ་ཞལ་སྔོ། གཡས་ཞལ་དམར། གཡོན་ཞལ་དཀར། ཕྱག་དྲུག་གཡས་དང་པོ་ལྕགས་ཀྱུ། གཡས་གཉིས་པ་རལ་གྲི།
གཡས་གསུམ་པ་འཁོར་ལོ། གཡོན་དང་པོ་ན་ཞགས་པ། གཡོན་གཉིས་པ་ན་སྡིག་མཛུབ། གསུམ་པ་ན་དྲིལ་བུ། ལྷ་མོ་རྡོ་རྗེ་ཞགས་པ་མ་དཀར་སེར། གཡས་གནག་པ། གཡོན་དམར་བ། དབུས་དཀར་སེར། གཡས་ཞགས་པ། རྡོ་རྗེ་རལ་གྲི་རིམ་བཞིན་བཀོད།
གཡོན་འཁོར་ལོ། དྲིལ་བུ་བསྡིག་མཛུབ་རིམ་པ་བཞིན། ནུབ་ཏུ་རྡོ་རྗེ་ལྕགས་སྒྲོགས་མ་ཞལ་གསུམ། དབུས་ལྗང་ཁུ། གཡས་ནག་མོ། གཡོན་དཀར་བ། ཕྱག་གཡས་རྡོ་རྗེ་ལྕགས་སྒྲོགས། རྡོ་རྗེ། རལ་གྲི། གཡོན་འཁོར་ལོ།
དྲིལ་བུ། ལྕགས་ཀྱུའོ། ། བྱང་དུ་རྡོ་རྗེ་དྲིལ་བུ་མ་ཞལ་གསུམ། ལྗང་ཁུ་དབུས། གཡས་ནག་མོ། གཡོན་དཀར་མོ། གཡས་རྡོ་རྗེ་ལྕགས་ཀྱུ་རལ་གྲི། གཡོན་དྲིལ་བུ་འཁོར་ལོ་ཞགས་པའོ། ། སྒོའི་སྐྱོང་བ་ཡང་དག་བྲི། ། ཞེས་པ།
སྒོ་ལ་བསྒོམ་པའོ། ། བྷ་གའི་དབུས་སུ་བསྒོམ་ཞེས་པ་ཆོས་འབྱུང་གི་གནས་སུ་བསྒོམ་པའོ། ། ཕྱིས་ནི་བཟླས་པར་ཡང་དག་བཤད་ནི། བཟླས་པར་བྱ་བའི་སྔགས་འཁོར་བར་བཟླས་པའོ། ། ཧཱུྃ་ནི་རྡོ་རྗེ་སེམས་དཔའ་སྟེ་ཐུགས་ཀྱིའོ། ། ཨོཾ་ནི་སྐུའི། ཨཱཿནི་གསུང་། ཤེལ་གྱི་ཁ་དོག་ལྟ་བུ་ཡི། ། ཧྲཱིཿལ་དེ་ཡང་སྦྱར་བར་བྱ། ། དེ་བཞིན་དུ་ཡང་སྭཱཧཱ་ཉིད། །
བཟླས་པའི་སྔགས་གང་ཞེ་ན། དྲིལ་ནས་བསྟན་པ་ཉིད་ནི། ཨོཾ་ཨཱཿཧཱུྃ་ཧྲཱིཿསྭཱཧཱ། སྔགས་ཀྱི་བཟླས་པ་ཡང་དག་གསུང་ནི་ཡི་གེ་དྲུག་པོ་དེ་ལའོ། ། བསམ་གཏན་ཡི་གེ་གཅིག་པུ་ཉིད་ནི་ཡིད་ཀྱིས་དགོད་ཀྱི་དངོས་སུ་བྲི་བ་མི་དགོས་སོ། ། ལྷ་མོ་རྣམས་ཀྱིས་ཧྲཱིཿཉིད་ནི་ས་བོན་ནོ། ། འདབ་མ་བརྒྱད་ལ་དེ་དག་དགོད། ། ཅེས་པ་ནི་ཕྱོགས་འཚམས་བརྒྱད་དུ་དགོད་པའོ། ། མཆོད་པ་བཞིའི་རང་བཞིན་ལས་ཞེས་པ་ནི་མེ་ཏོག་ལ་སོགས་པ་བཞིའོ། ། ས་བོན་བཞི་དང་ཡང་དག་ལྡན་ནི་མཚམས་བཞིར་ལྷ་མོའི་ས་བོན།
རྀཾ་རཱྀཾ་ལྀཾ་ལཱྀཾ་བཞི་དགོད་པའོ། ། སྒོའི་སྐྱོང་བ་ཐམས་ཅད་དུ། ། དང་པོ་དབྱངས་ཡིག་ཡང་དག་ལྡན། ། ཨ་ཨཱ་ཨཾ་ཨ་བྷ་ག་ཉིད་དུ་སྒྲུབ་པ་པོས་ནི་རྡོ་རྗེ་ལུ་གུ་རྒྱུད་མའི་བྷ་གར་རོ། ། དེ་ནས་རྡོ་རྗེ་གཞུག་པར་བྱ་ནི་ཡབ་ཀྱི་གཡས་པའི་རྡོ་རྗེའོ། ། ཧྲཱིཿའི་རྣམ་པ་ཉིད་ནི་ཡང་། ནི་པདྨ་བྱིན་གྱིས་རླབས་པའོ། ། ཧཱུྃ་ཞེས་པ་སྦྱོར་བ་བྱེད་ཙམ་ན་དལ་བར་རྒྱུ་བའི་རླུང་། ཟླ་མཚན་དུས་སུ་ཁྲག་བཅས་པའི་ཞེས་པ། ཟླ་མཚན་འཛག་པའི་དུས་སུ་ཁུ་བ་དང་འདྲེས་པ་ཁ་ཡིས་བཟའ་བར་བྱ་ཞིང་ལྕེ་ཡིས་བླང་བར་བྱའོ། །
བདག་ཉིད་རིགས་ཀྱི་བདག་པོའི་ཁ་སྟེ། རྡོ་རྗེ་སྟེ་བྷ་ག་ནི་མཛེས་པའི་སྟེའོ། མེ་ཏོག་ནི་སི་ཧ་ལ་སྟེ་རང་བྱུང་ངོ་། ། དྲི་ནི་ཞུ་བའོ། ། མཆོད་པར་བྱ་བ་ནི་དབང་གི་གནས་སུའོ། ། གལ་ཏེ་ནི་བརྒྱ་ལ། བསྒྲུབ་པ་པོ་ནི་རྣལ་འབྱོར་པ། བསྒྲུབ་འདོད་ནི་པ་རའོ། ། བདག་ཉིད་ནི་སྙོམ་འཇུག བཟླས་པ་ནི་མངོན་དུ་བྱ་བ།
དེས་ནི་དྲིལ་ནས་སྙོམ་འཇུག་དུས་སུ་བྱུང་བའི་ལྕེ་ཡིས་བཟའོ། ། ད་ནི་གོང་དུ་བསྟན་པའི་ལྷ་མོ་བརྒྱད་ཀྱི་མིང་ནི། རྡོ་རྗེ་དྲག་མོ་སོགས་སོ། ། གཉིས་པ་ལས་རབ་ཏུ་བྱེད་པ་གསུམ་པའོ།། །། འཁོར་ལོ་སྒྲུབ་པའི་ཞེས་པ་ནས། ཤེས་རབ་འཕེལ་བའི་རྣལ་འབྱོར་གྱི་ཞེས་པའི་བར་གྱིས་ལས་རྒྱས་པའི་དབང་དུ་བྱས་ནས་ལྷ་མོ་གསུམ་ཇི་ལྟར་བསྒོམ་པའི་ཚུལ། རྡོ་རྗེ་གདན་བཞིའི་སྦྱོར་བའི་གདན་གྱི་རབ་ཏུ་བྱེད་པ་གཉིས་ལས་འབྱུང་བ་དང་ཆ་མཐུན་པར་བསྟན་ནོ། ། འཁོར་ལོ་སྒྲུབ་པའི་ཁྱད་པར་ཞེས་པ་ནི། ལྷ་མོ་སྒྲོལ་མ་དང་། ཀུ་རུ་ཀུལླཱེ་དང་།
ཤེས་རབ་ཕ་རོལ་ཕྱིན་མ་དང་རིགས་བཞི་ཡང་ངོ་། ། བསྒྲུབ་པའི་ཁྱད་པར་ནི། འཁོར་ལོའི་སྒོ་ནས་ལས་རྒྱས་པའི་དབང་དུ་བྱས་པའི་ལས་སྒྲུབ་པའོ། ། རིམ་པ་ཇི་བཞིན་རྡོ་རྗེ་ཉོན་ནི། ། རིམ་པ་དང་པོ་སྒྲོལ་མ། གཉིས་པ་ཀུ་རུ་ཀུལླཱེ། གསུམ་པ་ཤེས་རབ་ཕ་རོལ་ཕྱིན་མའོ། ། རྡོ་རྗེ་ཉོན་ནི་སྡུད་པ་པོ་ཉོན་གཅིག་པའོ། ། སྒྲུབ་བྱེད་འཁོར་ལོས་བསྒྲུབ་བྱ་གང་བསྒྲུབ་ཅེ་ན། བསྒྲུབ་པར་བྱ་བ་བསྟན་པ་ཞི་བ་ལ་སོགས་པ་སྟེ།
ཞི་བ་ནི་སྡིག་པ་དང་བཀྲ་མི་ཤེས་པ་ཞི་བར་བྱ་བའོ། ། རྒྱས་པ་ནི་ཚེ་དང་བསོད་ནམས་དང་དབང་ཐང་རྒྱས་པའོ། ། དབང་དུ་ནི། ལྷ་དང་བུད་མེད་དོ། ། བསྲུང་བ་ནི་བདག་དང་གཞན་དགྲ་བགེགས་ལས་སོ། ། མངོན་སྤྱོད་ནི་བསད་པ་དང་། བསྐྲད་པ་དང་། རེངས་པ་དང་། དབྱེ་བའོ། ། མཐའ་བསྒྱུར་ནི་མི་འདྲ་བ་ཡང་ཤེས་པར་བྱའོ། །
སྒྲུབ་བྱེད་ཀྱི་འཁོར་ལོ་གང་ཞེ་ན། ལས་དེ་བསྒྲུབ་པའི་འཁོར་ལོ་རྩིབས་བརྒྱད་ལྟེ་བ་དང་དགུ་སྟེ། རེ་མིག་དགུ་སོགས་སོ། ། ཕྱི་རོལ་མུ་ཁྱུད་ཉིད་དུ་བྱ་ནི། རི་མོ་གཉིས་ཀྱི་རིམ་པ་ཟླུམ་པོར་བྱའོ། ། འཁོར་ལོ་ནི་སྒྲོལ་མ་ལས་ཀྱི་བསྒྲུབ་པའི་བྱེ་བྲག་གོ ། ཁ་དོག་སོགས་ནི་ཁ་དོག་གི་བྱེ་བྲག་སྟེ། ཞི་བ་ལ་དཀར་པོ། རྒྱས་པ་ལ་སེར་པོ། དབང་ལ་དམར་པོ།
མངོན་སྤྱོད་ལ་ནག་པོ། མཁས་པ་ནི། སྒྲོལ་མའི་འཁོར་ལོས་ལས་སྒྲུབ་པ་ལ་མཁས་པའོ། ། དེས་འཁོར་ལོ་བྲི་བ་བསྟན་ནོ། ། ཨོཾ་ཏ་རེ་སོགས་ནི་འཁོར་ལོ་སོགས་ལ་དགོད་པའི་ཡི་གེ་དང་བཟླས་པའི་སྔགས་གཉིས་ཀ་བསྟན་ནོ། ། ཕྱག་འཚལ་བསྲེག་བླུགས་ཐ་མ་ནི། ཕྱག་འཚལ་ནི་ལྟེ་བ་ལ་ཨོཾ་དང་ཏ་དགོད་པའོ། ། བསྲེག་བླུགས་ཐ་ནི་སྭཱཧཱའོ། ། དབུས་སུ་མིང་ནི་སྦྱར་བར་བྱ། ། ཞེས་པ་ནི་འཁོར་ལོ་ཁ་སྦྱོར་གྱི་དབུས་སུ་ཨོཾ་དང་ཏཾ་ངོ་། །
མིང་དང་སྦྱར་བ་ནི་བསྲུང་བའི་ལས་བྱེད་ན་གང་བསྲུང་བའི་མིང་དང་རཀྵ་བྲི། སྲུང་བའི་ཚིག་རྐྱང་ནི་བསྲུང་ཚིག་ཅེས་པའོ། ། སྲུང་བའི་འཁོར་ལོའི་རབ་གནས་ནི། བསྲུང་བར་བྱ་བ་སྟེ་སྟོང་པར་བསྒོམ་པའོ། ། འཁོར་ལོ་དེ་ཇི་ལྟར་བསྒོམ་ཞེ་ན། མཉམ་ཉིད་ཡེ་ཤེས་སོགས་ཏེ། མཉམ་ཉིད་ནི་ཕྱི་ནང་གི་ཆོས་ཐམས་ཅད་སྟོང་པར་མཉམ་མོ། ། ཡེ་ཤེས་སྟོང་པ་ནི་ཆོས་ཐམས་ཅད་སྟོང་པའོ། ། དེས་ཐ་མལ་པའི་འཁོར་ལོ་མི་དམིགས་པར་བསྒོམ་པའོ། ། བདག་གི་གཟུགས་སུ་བྱ། །
ཞེས་པ་ནི། སྟོང་པའི་ངང་ལས་བདག་ཉིད་སྒྲོལ་མར་བསྒོམ་པའོ། ། མཉམ་ཉིད་ཀུན་རིག་གནས་སུ་ཞེས་པ་ནི། འགྱུར་མཉམ་ཉིད་ཐམས་ཅད་རིག་པ་ཞེས་ཡོད་དོ། ། མཉམ་ཉིད་ནི་ཕྱི་ནང་ཀུན་སྟོང་པར་བསྒོམ་པའོ། ། ཐམས་ཅད་རིག་པའི་གནས་ནི་སྟོང་པ་ལས་སྒྲོལ་མར་བསྐྱེད་པའི་མགྲིན་པར་ཀུན་རིག་གནས་སོ། ། སྲུང་བའི་འཁོར་ལོ་སྦྱོར་བར་བྱ་ནི་སྟོང་པའི་ངང་ལས་བསྒོམ་པའོ། ། སྲུང་བ་ཡེ་ཤེས་ཅན་གྱིས་བསྒོམ་ནི་སྲུང་བའི་འཁོར་ལོ་ཤེས་པའི་ཤེས་རབ་ཅན་གྱིས་སོ། ། འཇིགས་པ་ཐམས་ཅད་རིང་དུ་བྱེད་ཅེས་པ་ནི་སྟག་སོགས་ཀྱི་འཇིགས་པའོ། ། སྲུང་བའི་འཁོར་ལོའི་ལྷ་བསྒོམ་པར་བཤད་པ་ནི།
སེམས་ཅན་དངོས་མེད་ཅེས་སོགས་ཏེ། བསྲུང་བ་སྟོང་པའི་ངང་ལས་རང་ལྷར་བསྐྱེད་པ་བསྟན་པ་ནི། སེམས་ཅན་དངོས་མེད་ནི་རང་སྟོང་པར་བསྒོམ་པའོ། ། རྣལ་འབྱོར་དངོས་པོར་བསྒོམ་པར་བྱ་ནི་སྟོང་པའི་ངང་ལས་སྒྲོལ་མ་བསྒོམ་པའོ། ། ཟླ་བའི་དཀྱིལ་འཁོར་དབུས་སུ་གནས་པར་ནི། ཟླ་བའི་དཀྱིལ་འཁོར་ཨ་ལས་བསྐྱེད་པའོ། ། དབུས་སུ་ནི་ཆོས་འབྱུང་དབུས་སུ་ཟླ་བ་བསྒོམ་པའོ། ། པདྨ་ནི་པཾ་ལས་སྐྱེས་པ་སྟེ། དེའི་སྟེང་དུ་ཏཾ་ལས་ཨུཏྤལ་ཏཾ་གྱིས་མཚན་པའོ། ། དེ་ལས་སྒྲོལ་མར་བསྐྱེད་པའོ། །
དངོས་གྲུབ་ཐམས་ཅད་ནི་ཞི་སོགས་ཐུན་མོང་བ། བདག་ཉིད་ནི་རྣལ་འབྱོར་པ། ལུས་བསྒོམ་ནི་སྒྲོལ་མར། དེའི་མངོན་རྟོགས་ནི་འདི་ལྟར་བྱ་སྟེ། དང་པོ་སྐད་ཅིག་མས་སྒྲོལ་མར་བསྐྱེད། དེའི་སྙིང་ཁར་ཟླ་བ་ལ་ཏཾ་བསམ་ནས། དེ་ནས་དུས་ནི་རླུང་རྒྱུ་བའི་དུས། ལམ་ནི་སྣ་བུག་གཡས་ནས་འོད་ཀྱིས་སྒྲོལ་མ་སྤྱན་དྲངས། མཆོད་པ་དང་བདུན་རྣམ་པར་དག་པ་བྱས། ཚད་མེད་པ་བཞི་དང་།
སྟོང་པ་བསྒོམ། སྟོང་པའི་ངང་ལས་སྲུང་འཁོར་བསྒོམ་ནས། དེ་ནས་ཆོས་འབྱུང་བསྒོམ། དེར་པཾ་ལས་པདྨ། ཨ་ལས་ཟླ་བ་བསམ། དེའི་སྟེང་དུ་ཏཾ་ལས་འོད་འཕྲོས་བསྡུས་ནས་ཏཾ་ལ་ལྷ་མོར་བསྐྱེད་དོ། ། འདི་མན་ཆད་ལྷ་མོ་བཞི་དང་། རིགས་བཞི་དང་། སྒྲོལ་མ་སོགས་གསུམ་དང་། ཀུན་གྱི་མངོན་རྟོགས་འདི་བཞིན་བྱ་སྟེ།
ས་བོན་མི་འདྲ་བ་ལས་ཁྱད་པར་མེད། སྐྱེ་མཆེད་བྱིན་གྱིས་རླབས་པ་ནི་ཡི་གེ་ཙམ་དགོད་པའོ། ། ཡེ་ཤེས་སེམས་དཔའ་དགུག་པ་དང་། དབང་བསྐུར་རྒྱས་གདབ་པ་དང་། ཕྱག་གཉིས་པ་དང་། སེམས་དཔའི་སྐྱིལ་མོ་ཀྲུང་གིས་བཞུགས་ཏེ་བཟང་པོའི་བཞུགས་ལུགས་ཀྱང་རྡོ་རྗེ་སྐྱིལ་ཀྲུང་ངོ་། ། མི་འཇིགས་པའི་ལག་ནི་སྐྱབས་སྦྱིན་ནོ། ། སྔགས་ཀྱི་རྒྱལ་པོ་ནི་ཏ་རེ་སོགས་སོ། ། ཐམས་ཅད་ལྷ་ནི་ཡི་དམ་ལྷ་སྒྲོལ་མ། གཞན་གོ་སླའོ། །
ཏ་རེ་ཞེས་པ་ལ་སོགས་པ་ཡན་ལག་བྱིན་གྱིས་རླབས་པའི་སྔགས་སོ། ། འཕགས་མ་སྒྲོལ་མ་བསྒོམ་པར་ཞེས་པ་ལ་སོགས་པ་ནི་ཕྱག་རྒྱ་ལ་སོགས་པའི་ངེས་བར་བསྟན་ནོ། ། རྒྱན་རྣམས་ནི་སེ་མོ་དོ་ལ་སོགས་པ། ཀུན་ལ་མི་འཇིགས་པ་ནི་གཡས་མི་འཇིགས་པའོ། ། སྔགས་ཀྱི་རྒྱལ་པོ་ནི་ཏ་ར་སོགས་སོ། ། ཐམས་ཅད་ནི་ལྷ་གཞན་ཀུན་ཀྱང་དབང་དུ་འགྱུར་བའོ། ། ད་ནི་ཀུ་རུ་ཀུལླཱེ་བསྒོམ་སྟེ། ཀུ་རུ་ཀུལླཱེ་ནི་སྒྲོལ་མའི་བྱེ་བྲག་སྟེ། རི་ཀུ་རུ་ཀུལླཱེའི་སྟེང་དུ་བསྒོམ་པའི་སྒྲོལ་མ་དམར་མོའོ། ། ཀུ་རུ་ཀུལླཱེའི་མངོན་རྟོགས་ནི་སྒྲོལ་མ་བཞིན་ནོ། །
ཁྱད་པར་ནི་འཁོར་ལོ་རྩིབས་དྲུག་པ་ལ་ཡི་གེ་དྲུག་དགོད་དོ། ། ལྟེ་བར་ཨོཾ་དང་སྭཱཧཱ་དགོད། བསྒྲུབ་བྱའི་མིང་སྤེལ། ཐམས་ཅད་སྔགས་ནི་སྔ་མ་ལས་ཞི་རྒྱས་ཕྱི་ནང་བཞིའོ། ། དགྲ་དང་སོགས་ནི་འཁོར་ལོ་བསྟན་གསུང་། དགྲ་ནི་ཉན་པ་དང་། བཅིངས་པ་ནི་རྒྱལ་པོས་བཙོན་དུ་གཟུང་བ་དང་། འགྲོ་བ་ཤིན་ཏུ་འཇིགས་པའི་དུག་ནི་དུག་སྦྲུལ་གྱིས་བཟུང་བ་དང་། དུག་སྣ་ཚོགས་ཀྱིས་ཡན་ལག་རིམས་ཀྱིས་བཏབ་པའོ། ། དུག་སོགས་ནི་གནས་པའི་དུག་ཏེ་བོང་ང་དང་ཁར་ཁྲག་གོ །
དུས་མིན་ཚེ་མ་ཟད་པ་དང་། འཇིགས་པའི་གནས་ནི་རྟག་སོགས་སོ། ། གང་གང་ནི་གོང་གི་རྣམས་སོ། ། དེ་དང་དེ་ལ་སྦྱོར་བ་ནི་འཁོར་ལོ་བསྲུང་བའོ། ། ཤེས་རབ་ཆུང་བ་ནི་བློ་རྟུལ་བའོ། ། བློ་ལྡན་ནི་ཤེས་རབ་ཆུང་བ་ཆེ་བར་བྱེད་པའོ། ། བསྲུང་བ་བྲིས་ནས་སོགས་ནི་འཁོར་ལོ་རྩིབས་དྲུག་པ་ལྟེ་བ་མུ་ཁྱུད་དང་བཅས་པ་བྲིས་ནས་ནི་རྩིབས་དྲུག་ལ་ཡི་གེ་དགོད་དེ། ལྟེ་བ་ལ་ཨོཾ་ཆེ་གེ་མོ་རཀྵ་རཀྵ་སྭཱཧཱ་བྲིའོ། ། བསྲུང་བ་བཟང་པོ་འདི་ཉིན་ནི། ། ཞེས་པ་ཀུ་རུ་ཀུལླཱེའི་བསྲུང་བའོ། །
འཇིགས་པ་ཐམས་ཅད་སྤང་ནི་གོང་གི་འཇིགས་པའོ། ། བསྲུང་བ་འདི་ནི་ཀུ་རུ་ཀུལླཱེའི་བསྲུང་བའི་འཁོར་ལོ་རྩིབས་དྲུག་པའོ། ། ཐམས་ཅད་བསྲུང་བ་གཞན་ཐམས་ཅད་བསྲུང་བའོ། ། རྣལ་འབྱོར་དེ་ཉིད་བསྲུང་བ་གང་ན་མེད་ནི་བསྲུང་བ་དེ་ཉིད་ཀྱི་གོང་ན། གཞན་མེད་པའོ། ། ད་ནི་བསྒོམ་པ་བསྟན་པ་ནི། འབར་བའི་འོད་ཟེར་སོགས་ཏེ། འབར་བའི་འོད་ཟེར་ནི་ཉི་མའི་འོད་འབར་བའོ། ། བསྐྱེད་པའི་མངོན་རྟོགས་སྒྲོལ་མ་བཞིན་ནོ། ། ཁ་དོག་དམར་པོའི་འོད་ནི།
ཧྲཱིཿའོ། ། དེ་ལས་ཨུཏྤ་ལ་ཧྲཱིཿས་མཚན་པའོ། ། དེ་ནས་བདག་ཉིད་བསྒོམ་པར་བྱ། ཞེས་པ་ནི། ཨུཏྤ་ལ་ཧྲཱིཿས་མཚན་པ་ལས་ཀུ་རུ་ཀུལླཱེ་བསྒོམ་པའོ། ། འདི་ནི་རྩ་བའི་རྒྱུད་ཀྱི་ལེའུ་བཅུ་གཅིག་པ་ནས་བསྟན་ཏེ། བསྐྱེད་ཟིན་པའི་མཚན་ཉིད་ནི་ཞལ་གཅིག་མ་ལ་ཕྱག་བཞི་མའོ། ། ཞལ་གཅིག་པ་དེ་བཞིན་ཉིད་དུ་གཅིག་པའོ། ། ཕྱག་བཞི་ཚད་མེད་པ་བཞི་དག་པའོ། ། མདའ་ནི་གཡས་གཉིས་པ།
གཞུ་ནི་གཡོན་གཉིས་པ། ཨུཏྤ་ལ་གཡས་དང་པོ། ལྕགས་ཀྱུ་གཡོན་དང་པོ། ། འདི་ནི་ཞེས་པ་ཀུ་རུ་ཀུལླཱེའོ། ། འཇིག་རྟེན་གསུམ་པོ་དབང་དུ་བྱེད་པ་ནི་ཁམས་གསུམ་མོ། ། འབུམ་ཕྲག་གཅིག་ནི་འབུམ་ཕྲག་གཅིག་བཟླས་པའོ། ། རྒྱལ་པོ་རྣམས་ཞེས་པ་ནི་རྒྱལ་པོ་དབང་དུ་བྱེད་པའོ། ། ཁྲི་བཟླས་པས་འཇིག་རྟེན་ཕལ་པ་དབང་དུ་བྱེད་པ་དེས་འགྲེའོ། ། སྔགས་པ་ནི་མན་ཏྲ་སྟེ་སློན་དཔོན། གྲོས་མཁན་ཟེར་བའོ། །
ད་ནི་ཤེས་རབ་ཀྱི་ཕ་རོལ་ཏུ་ཕྱིན་མ་བསྒོམ་པ་བསྟན་པ་ནི། འཁོར་ལོ་འདས་མ་བརྒྱད་པ་འདི། ཞེས་ལས་ཤེས་རབ་འཕེལ་བའི་འཁོར་ལོ་བསྟན་ཏེ། ཁ་དོག་དཀར་པོ་ནི་འཁོར་ལོའི་ཁ་དོག་གོ ། དེ་ནི་རབ་གནས་བསྟན་པ་ནི། མཉམ་ཉིད་སོགས་ཏེ། མཉམ་ཉིད་ནི་གང་གི་བློ་འཕེལ་རྒྱུ་སྟེ་སྟོང་པར་བསྒོམ་པའོ། ། སྔགས་ཀྱི་མཚན་ཉིད་ཡང་དག་ལྡན་ནི་ཤཱུ་ནྱ་ཏས་སྟོང་པར་བསྒོམ་པའོ། ། གོང་དུ་གསུངས་པའི་སྒྲོལ་མ་དང་། ཀུ་རུ་ཀུ་ལླཱེའི་བསྐྱེད་ལུགས།
ཤེས་རབ་ཉེར་འབར་ལས་ནི། ཤེས་རབ་ཕ་རོལ་ཕྱིན་མས་ཤེས་རབ་བསྐྱེད་པའོ། ། དགོད་ལུགས་འཁོར་ལོ་ཉིད་དུ་ཤེས་པར་བྱའོ། ། ད་ནི་ལྷ་བསྒོམ་པ་ནི། དངོས་པོ་སོགས་ཏེ། དངོས་པོ་ནི་སྟོང་པའོ། ། ངོ་བོས་བསྒོམ་པར་བྱ་ནི་ཤེས་རབ་ཀྱི་ཕ་རོལ་ཏུ་ཕྱིན་མའོ། ། འོད་ཟེར་འབར་བ་དུ་མ་ནི་ཟླ་བའི་དཀྱིལ་འཁོར་རོ། ། ཤེས་རབ་ཉིད་ནི་རང་ཤེས་རབ་ཀྱི་ཕ་རོལ་ཏུ་ཕྱིན་མར་བསྒོམ་པའོ། ། ཕྱག་གཉིས་སེམས་དཔའི་སྐྱིལ་ཀྲུང་ཆོས་འཆད་ཀྱི་ཕྱག་རྒྱའོ། །
རྒྱན་རྣམས་ནི་སེ་མོ་དོ་ལ་སོགས་པའོ། ། ཁ་དོག་དཀར་པོ་ནི་ཤེས་རབ་འཕེལ་བའི་འཁོར་ལོའི་ཁ་དོག་གོ ། ཤེས་རབ་བདག་ཉིད་གཟུགས་ནི་ཤེས་རབ་འཕེལ་བའི་འཁོར་ལོ་འདི་ཡི་ས་བོན་ནི་ཡི་གེའོ། ། གུ་བའི་བློ་ནི་དམན་པའི་ཤེས་རབ་ཤིང་བལ་གྱི་འདབ་མ་ལྟར་འཕེལ་བར་བྱེད་པའོ། ། ཟླ་བའི་དཀྱིལ་འཁོར་དབུས་སུ་གནས་པ་ཞེས་པ་ནི་བརྟག་པ་གཉིས་པ་རྫོགས་པའི་བར་གྱིས་རིགས་བཞི་དང་ཡུམ་བཞི་ཇི་ལྟར་བསྒོམ་པའི་ཐབས་བསྟན་ནོ། ། ད་ནི་རིགས་བཞིའི་་་་་་རྡོ་རྗེ་དབྱིངས་ཀྱི་དཀྱིལ་འཁོར་གྱི་སྐབས་སུ་གཙོ་བོ་གོ་འཕོས་པས་དཀྱིལ་འཁོར་ལྔ་རུ་འགྲོའོ། དཀྱིལ་འཁོར་བསྟན་པ་ནི། རིགས་བཞིའི་བསྡུས་དོན་ནོ། ། སྟོང་པའི་ངང་ལས་བསྲུང་འཁོར་གྱི་ནང་དུ་ཆོས་འབྱུང་། དེའི་སྟེང་དུ་ཟླ་བ།
དེའི་སྟེང་དུ་ས་བོན་ལས་ལྷ་བསྐྱེད་དོ། ། དང་པོ་རྣམ་སྣང་གི་དཀྱིལ་འཁོར་བསྟན་པ་ནི། སྔོན་འགྲོ་དང་སྲུང་འཁོར་སོགས་སྔར་བཞིན་ནོ། ། ཟླ་བའི་དཀྱིལ་འཁོར་ཞེས་པ་ཨ་ལས་ཟླ་བའི་དཀྱིལ་འཁོར་བསམ། ཡི་གེ་བྷྲཱུྃ་མཾ་ཨཾ་ཆོས་འབྱུང་ནང་དུ་ཟླ་བའི་སྟེང་དུ་བསྒོམ་པའོ། ། བྷྲཱུྃ་མཾ་ཨཾ་འཁོར་ལོ་བྷྲཱུྃ་གྱིས་མཚན་པའོ། ། དེ་ལས་རྣམ་པར་སྣང་མཛད་དུ་བསྐྱེད་པའོ། ། ཐོད་པའི་གདན་ཞེས་པ་ཆོས་འབྱུང་སྟེ་བདེ་བ་སྐྱོང་བས་སོ། ། བསྐྱེད་ཟིན་པའི་མཚན་ཉིད་ཞལ་གཅིག་ནི་དེ་བཞིན་ཉིད་གཅིག་པའོ། ། ཕྱག་བཞི་ནི་ཚད་མེད་བཞིའོ། །
ཞི་བ་ནི་ཞི་བའི་ཆ་ལུགས་སོ། ། འཁོར་ལོ་ནི་གཡས་ཀྱི་དང་པོ། དྲིལ་བུ་ནི་གཡོན་གྱི་དང་པོ། ཐོད་པ་ནི་གཡས་ཀྱི་གཉིས་པ། ཞགས་པ་ནི་གཡོན་གྱི་གཉིས་པ། འབར་བའི་ཕྲེང་བ་ནི་འོད་ཟེར་གྱིའོ། ། ཀུན་ཏུ་སྤྲོ་བ་ནི་འོད་ཟེར་རོ། ། ད་ནི་རིན་འབྱུང་བསྒོམ་པར་བྱ་ཏེ། རྣམ་པར་བསྒོམ་པ་ནི་གོང་དུ་རྣམ་སྣང་བསྐྱེད་པའི་རིམ་པའོ། ། ཐོད་པ་དང་ཆོས་འབྱུང་དེའི་སྟེང་དུ་ཨ་ལས་ཟླ་བ།
དེའི་སྟེང་དུ་ཨཾ་ངཾ་ཏྲཾ་ལས་རིན་པོ་ཆེ་ཨཾ་ངཾ་ཏྲཾ་གིས་མཚན་པའོ། ། རིན་འབྱུང་ནས་བསྒོམ་པ་ནི། ཕྱག་མཚན་ས་བོན་དང་བཅས་པར་གྱུར་པ་ལས་རིན་འབྱུང་དུ་བསྐྱེད་པའོ། ། བཙོ་མ་གསེར་གྱི་མདོག་ལྟ་བུ་ནི་སྐུ་མདོག་ཞལ་གཅིག་ཕྱག་བཞི་པ་སོགས་འདྲེ། དཔའ་བོ་ནི་ཉོན་མོངས་པའི་གཡུལ་ལས་རྒྱལ་བ། རིན་ཆེན་གཡས་ཀྱི་དང་པོ། ལྕགས་ཀྱུ་གཡས་ཀྱི་གཉིས་པ། ཐོད་པ་གཡོན་གྱི་དང་པོ། ཞགས་པ་གཉིས་པའོ། ། ད་ནི་སྣང་བ་མཐའ་ཡས་བསྒོམ་པ་ནི།
འདིས་ནི་རྣལ་འབྱོར་སོགས་ཏེ། རྣལ་འབྱོར་ནི་རྣམ་སྣང་དུ་བསྐྱེད་པ་བཞིན་ནོ། ། ཛྲིཾ་ངཾ་ཧྲིཿལས་པདྨ་ཛྲིཾ་ངཾ་ཧྲིཿས་མཚན་པའོ། ། རྡོ་རྗེ་འཆང་ནི་བསྒོམ་པ་སྣང་བ་མཐའ་ཡས་བསྒོམ་པའོ། ། པདྨ་ར་ག་ལྟ་བུའི་འོད་ནི། འཁོར་བར་གནས་ཀྱང་དེའི་སྐྱོན་གྱིས་མ་གོས་པས་པདྨའོ། ། དཔའ་བོ་གཡུལ་ལས་རྒྱལ་བ། གཡས་དང་པོ་མདའ། གཡོན་དང་པོ་གཞུ། ཐོད་པའི་གདན་ནི་ཆོས་འབྱུང་ངོ་། །
གཡས་གཉིས་པ་པད་མ། གཡོན་གཉིས་པ་ཞགས་པ། རྒྱན་རྣམས་ཀུན་ནི་ཞི་བའི་རྒྱན་རྣམས་སོ། ། ད་ནི་དོན་གྲུབ་བསྐྱེད་པ་བསྟན་པ་ནི། འདིས་ནི་རིམ་བཞིན་རྣལ་འབྱོར་སོགས་སོ། ། དེས་གོང་མའི་མངོན་རྟོགས་རྣམས་མཚོན་པའོ། ། དོན་ཡོད་ནི་ཁྃ་ལས་རལ་གྲི་ཁྃ་གིས་མཚན་པའོ། ། ཞུ་བ་ལ་དོན་ཡོད་གྲུབ་པ་བསྐྱེད་པའོ། ། རལ་གྲི་གཡས་ཀྱི་དང་པོ་སྟེ། དཔེར་ན་དཔའ་བོའི་ལག་ནས་གྲི་མ་ཤོར་བས་དགྲ་བོའི་སྐེ་གཅོད་པ་བཞིན།
འདི་ཡང་ཆོས་སྐུ་ལས་མ་གཡོས་པས་སེམས་ཅན་གྱི་དོན་བྱེད་པའོ། ། བསྐྱེད་ཟིན་པའི་མཚན་ཉིད་བསྟན་པ་ནི་ཞལ་ཅིག་སོགས་ཏེ། ཐོད་པ་དྲལ་བུ་ནི་ཐོད་པ་གཡོན་གྱི་གཉིས་པ་ནའོ། ། ལྕགས་ཀྱུ་གཡས་ཀྱི་གཉིས་པ་ནའོ། ། རྡོ་རྗེ་དྲིལ་བུ་གཡོན་གྱི་དང་པོའོ། ། གཡས་པ་ཕྱར་བ་ནི་རལ་གྲིའམ་རྡོ་རྗེའོ། ། ལྗང་གུ་ནི་སྣ་ཚོགས་ཀྱི་ངོ་བོ་ཡིན་པས་སོ། ། ད་ནི་སྤྱན་མ་བསྐྱེད་པ་སྟེ། ནམ་མཁའི་ཁམས་ཀྱི་དབུས་སོན་པ། ། སོགས་ཏེ་ནམ་མཁའི་ཁམས་ནི་སྲུང་བའི་འཁོར་ལོའི་ནང་གི་ནམ་མཁའོ། །
ཟླ་བའི་དཀྱིལ་འཁོར་བསྒོམ་པ་ནི་ཆོས་འབྱུང་གི་ནང་དུའོ། ། དེ་ལ་ནི་ཟླ་བའོ། ། ས་བོན་བྷྲཱུྃ་ནི་བྷྲཱུྃ་ལས་འཁོར་ལོ་བྷྲཱུྃ་གྱིས་མཚན་པའོ། ། སྤྱན་གྱི་དབྱིབས་སུ་བསྡུ་ཞེས་པ་ནི། འཁོར་ལོ་བྷྲཱུྃ་གྱིས་མཚན་པ་ཞུ་བ་ལས་བསྐྱེད་པ་སྟེ། མངོན་རྟོགས་ནི་སྔར་བཞིན་ནོ། ། ཐོད་པའི་གདན་ནི་ཆོས་འབྱུང་། བསྐྱེད་ཟིན་པའི་མཚན་ཉིད་ནི་ཕྱག་རྒྱ་སོགས་ཏེ། གཡས་དང་པོ་འཁོར་ལོ། ། གཉིས་པ་རྡོ་རྗེ།
གསུམ་པ་ན་རལ་གྲི། བཞི་པ་ན་མདའ། གཡོན་པ་རིམ་པ་བཞིན་དང་པོ་ཐོད་པ། གཉིས་པ་དྲིལ་བུ། གསུམ་པ་ཞགས་པ། བཞི་པ་གཞུ། སྤྱན་གསུམ་སྐུ་གསུང་ཐུགས། ཞལ་གཅིག་ཆོས་ཉིད་དེ་བཞིན་ཉིད། རྒྱན་རྣམས་སེ་མོ་དོ་ལ་སོགས་པའོ། ། དོ་ཤལ་རྐང་གདུབ་ནི་གསེར་ལས་བྱས་པ།
ཁ་དོག་དཀར་པོ་ཉེས་པའི་སྐྱོན་གྱིས་མ་གོས་པའོ། ། ཐོད་པའི་དབུ་རྒྱན་རིགས་ལྔའོ། ། ད་ནི་མཱ་མ་ཀི་བསྒོམ་པ་ནི། ནམ་མཁའི་ཁམས་ཀྱིས་དབུས་སོན་ནི་ཆོས་འབྱུང་གི་ནང་ངོ་། ། དེ་ལ་ནང་སོན་ནི་སྲུང་འཁོར་གྱིའོ། ཧཱུྃ་ལས་ཞེས་པ་ནི་རྡོ་རྗེ་ཧཱུྃ་གིས་མཚན་པའོ། ། མཱ་མ་ཀི་དབྱིབས་ཞེས་པ་ནི། རྡོ་རྗེ་ཧཱུྃ་གིས་མཚན་པ་ནི་མཱ་མ་ཀིར་བསྐྱེད་པའོ། ། ཐོད་པའི་གདན་ནི་ཆོས་འབྱུང་། ཁ་དོག་སྔོན་མོ་ཞེས་པ་ནི་སྐུ་མདོག་བསྟན་པ།
མདའ་ནི་གཡས་ཀྱི་དང་པོ། གཞུ་ནི་གཡོན་གྱི་དང་པོ། གཡས་དྲུག་གཡོན་དྲུག་ཟེར། ལྕགས་ཀྱུ་གཡོན་གྱི་གཉིས་པ། རལ་གྲི་གཡས་ཀྱི་གཉིས་པ། ཞགས་པ་གཡོན་གྱི་གསུམ་པ། རྡོ་རྗེ་གཡས་གསུམ་པ་ན། དྲིལ་བུ་གཡོན་གྱི་བཞི་པ་ན། ཐོད་པ་གཡོན་གྱི་ལྔ་པ།

འཁོར་ལོ་གཡས་ཀྱི་བཞི་པ་རིན་ཆེན་གཡས་པའི་ལྔ་པ། པད་མ་གཡས་ཀྱི་དྲུག་པ། ཁ་ཊྭཱཾ་ག་གཡོན་གྱི་དྲུག་པ་གསང་བའི་དཀྱིལ་འཁོར་གཉིས་ན་ནི་བསྒོམ་པའོ། ། རྒྱན་ནི་སེ་མོ་དོ་ལ་སོགས་པའོ། ། ད་ནི་གོས་དཀར་མོ་བསྒོམ་པ་བསྟན་ཏེ། བྷ་གའི་དབུས་སོགས་ཏེ། བྷ་གའི་དབུས་སོགས་ནི་སྲུང་འཁོར་ཆོས་འབྱུང་ངོ་། ། ཟླ་བའི་དཀྱིལ་འཁོར་ཨ་ལས་བསྒོམ་པའོ། ། དེར་ནི་ཞེས་པ་ཟླ་བ། ཧྲཱིཿནི་བསམ་པར་བྱ་ཞེས་པ་ནི་པདྨ་ཧྲཱིཿས་མཚན་པའོ། ། ཐོད་པའི་གདན་ནི་ཆོས་འབྱུང་།
གཞུ་ནི་གཡོན་གྱི་དང་པོ། མདའ་ནི་གཡས་ཀྱི་དང་པོ། གཡོན་གྱི་བཞི་པ་གཡས་ཀྱི་བཞི་པ་ཅན་ནས་གསུངས། པད་མ་གཡས་ཀྱི་གཉིས་པ། རལ་གྲི་གཡས་ཀྱི་གསུམ་པ། ཐོད་པ་གཡོན་གྱི་གཉིས་པ། རྡོ་རྗེ་གཡས་ཀྱི་བཞི་པ། ཞགས་པ་གཡོན་གྱི་གསུམ་པ། དྲིལ་བུ་གཡོན་གྱི་བཞི་པ། རིན་ཆེན་དོ་ཤལ་ནི་རྐང་གདུབ་ཅེས་པ་གསེར་ལས་བྱས་པའོ། །
ད་ནི་སྒྲོལ་མ་བསྒོམ་པ་ནི། ནམ་མཁའི་དབུས་སུ་སོན་སོགས་ཏེ། ནམ་མཁའི་དབུས་ནི་སྲུང་འཁོར་ནང་ངོ་། ། ཟླ་བའི་དཀྱིལ་འཁོར་བསྒོམ་པར་བྱ་ཞེས་པ་ནི་ཆོས་འབྱུང་གི་ནང་དུའོ། ། དེ་ལ་ནི་ཟླ་བའོ། ། ཏཾ་ནི་ཨུཏྤ་ལ་ཏཾ་གྱིས་མཚན་པའོ། ། སྒྲོལ་མའི་དབུས་སུ་བསྒོམ་པ་ནི་ཨུཏྤ་ལ་ཏཾ་གྱིས་མཚན་པ་ལས་བསྐྱེད་པའོ། ། ཕྱག་བརྒྱད་ནི་རྣམ་པར་ཐར་པའི་སྒོ་བརྒྱད་དོ། ། རལ་གྲི་ནི་གཡོན་གྱི་གཉིས་པ། ཨུཏྤ་ལ་དམར་པོ་གཡས་ཀྱི་དང་པོའོ། །
ལྕགས་ཀྱུ་གཡས་གཉིས་པ། ཐོད་པ་ཁྲག་གིས་གང་བ་གཡོན་གྱི་གསུམ་པ། ཞགས་པ་གཡས་ཀྱི་གསུམ་པ། འཁོར་ལོ་གཡོན་གྱི་དང་པོ། གཡོན་གྱི་བཞི་པར་གཞུ། གཡས་ཀྱི་བཞི་པར་མདའོ། ། དེ་ལྟར་ནི་གོང་དུ་བཤད་པ་རྣམས་སོ། ། བསྒོམ་པ་ནི་སྒྲོལ་མའོ། ། རྡོ་རྗེ་སེམས་དཔའ་ནི་སེམས་དཔའ་དང་རྣལ་འབྱོར་པ་མཉམ་པའོ། ། བརྟག་པ་གཉིས་པ་རྫོགས་སོ།།
༈ །།ཧེ་རུ་ཀ་དང་ཞེས་པ་ལ་སོགས་གསུམ་པའི་རབ་ཏུ་བྱེད་པ་དང་པོས་ཧེ་རུ་ཀ་ཕྱག་བཅུ་དྲུག་པ་རྩ་བའི་རྒྱུད་བརྟག་པ་ཕྱི་མའི་ལེའུ་ལྔ་པ་དང་ཆ་མཐུན་པར་ཧེ་རུ་ཀ་ཕྱག་བཅུ་དྲུག་པ་ལྷ་བཅུ་བདུན་པ་དཀྱིལ་འཁོར་གྱི་འཁོར་ལོ་ལ་རྩ་བའི་རྒྱུད་ན་མ་ཚང་བ་ཁ་བསྐང་བའི་ཚུལ་དུ་བསྟན་ནོ། ། བརྟག་པ་གསུམ་པའི་དང་པོ་ནས། ཧེ་རུ་ཀ་དཔལ་བདག་མེད་མ། ། ཞེས་པ་ལ་སོགས་པ་ནི། ལྷ་བཅུ་བདུན་པ་རྩ་རྒྱུད་ནས་བསྟན་པ་ཁ་བསྐང་བའི་ཚུལ་དུ་བསྟན་ཏེ། ཧེ་རུ་ཀ་ནི་སྐུ་གསུང་ཐུགས་ཀྱི་སྙིང་པོ་འབྲས་བུ་ཧེ་རུ་ཀ་ཕྱག་བཅུ་དྲུག་པའོ། ། བདག་མེད་མ་ནི་དེའི་དཔང་ན་གནས་པའི་ཡུམ་མོ། ། དེའི་མངོན་རྟོགས་ཀྱི་རིམ་པ་ནི། ཕྱག་གཉིས་པའི་བསོད་ནམས་ཀྱི་ཚོགས་དང་ཡེ་ཤེས་ཀྱི་ཚོགས་དང་། སྲུང་བའི་འཁོར་ལོ་བསྒོམ་པའི་བར་ཕྱག་གཉིས་པའི་བཞིན་ནོ། །
བསྐྱེད་པའི་བསྒྲུབ་པ་ཞེས་པ་ལ། ཡབ་ཡུམ་མངོན་བྱང་ལྔས་བསྐྱེད་པའོ། ། བསྒྲུབ་པ་ནི་བསྐྱེད་པའི་སྒོ་ནས་དངོས་གྲུབ་བསྒྲུབ་པའོ། ། དེ་ཉིད་ནི་བསྐྱེད་པའི་སྒོ་ནས་དངོས་གྲུབ་བསྒྲུབ་པའོ། ། ཉོན་ནི་བསྡུད་པ་པོ་ལའོ། ། གང་གིས་ནི་ཧེ་རུ་ཀ་དང་བདག་མེད་མའོ། ། གདུག་པ་དྲག་པོ་ནི་ཆགས་པ་ཅན་གྱི་གང་ཟག་དང་། ཞེ་སྡང་ཅན་གྱི་གང་ཟག་འདུལ་བ་སྟེ། ཞེ་སྡང་ཅན་འདུལ་བ་ལ་ཕྱག་བཅུ་དྲུག་པའོ། ། འདོད་ཆགས་ཅན་འདུལ་བ་ལ་བདག་མེད་མའོ། །
སེམས་ཅན་འདུལ་བ་ནི་ཡབ་ཡུམ་གཉིས་ཀྱིའོ། ། མཁའ་འགྲོས་མཛད་པ་ནི་ཡབ་བོ། ། མཁའ་འགྲོ་མས་མཛད་པ་ནི་ཡུམ་མོ། ། དེ་དག་ཐམས་ཅད་གོང་དུ་བཤད་པའོ། ། རྡོ་རྗེ་སེམས་དཔའ་གྱུར་ན་ཡང་ཞེས་པ་མངོན་པར་བྱང་ཆུབ་པ་ལྔས་རྒྱུའི་རྡོ་རྗེ་འཆང་དམ་ཚིག་སེམས་དཔའ་བསྐྱེད་པའོ། ། འཁོར་ནི་འབྱིན་པའི་ཚུལ་གྱིས་བསྐྱེད་པ་ནི། རྡོ་རྗེ་ཅན་ཉིད་རྡོ་རྗེ་འབབ། ། ཅེས་པ་ལ་རྡོ་རྗེ་ཅན་ཉིད་ཞེས་པ་ནི་ཡེ་ཤེས་ཀྱི་འཁོར་ལོའོ། ། རྡོ་རྗེ་འབབ་ཞེས་པ་ནི་དམ་ཚིག་གི་འཁོར་ལོར་ལ་དགུག་གཞུག་བྱས་པ་སྟེ། མདོར་བསྟན་པའོ། །
གོང་གི་དམ་ཚིག་གི་སེམས་དཔའ་འམ་བསྐྱེད་ཙམ་ན། ཨཱ་ལི་ཀཱ་ལི་ལས་ཉི་ཟླའི་བར་ན་ས་བོན་ཕྱག་མཚན་ཡིག་འབྲུས་མཚན་པ་དེ་ལས་འོད་འཕྲོས། སེམས་ཅན་གྱི་དོན་བྱས་ཚུར་འདུས་སོགས། མངོན་བྱང་ལྔས་དམ་ཚིག་གི་སེམས་དཔའ་བསྐྱེད་པའོ། ། ཡང་ཚོགས་གཉིས་བསགས་ནས་པཾ་ལས་པད་མ་རཾ་ལས་ཉི་མ་དེར་ཧཱུྃ་ལས་རྡོ་རྗེ་རྒྱ་གྲམ་ལྟེ་བར་ཧཱུྃ་གིས་མཚན་པ། དེ་ལས་འོད་ཟེར་འཕྲོས་བསྡུས་པ་ལས་དམ་ཚིག་སེམས་དཔའ་བསྐྱེད་པའོ། ། རྒྱས་པར་བཤད་པ་ནི། འབར་བ་སོགས་སོ། ། འབར་བའི་ཕྲེང་དཀྲུགས་དྲག་པོ་ནི་ཀུན་ཏུ་རྣམ་པར་སྤྲོ་བར་བྱའོ་ཞེས་པ་ནི། གོང་གི་རྒྱུ་རྡོ་རྗེ་འཆང་བསྐྱེད་པའི་སྐབས་སུ་ཕྱག་མཚན་ལྟེ་བའི་ཡིག་འབྲུ་ལས་འོད་ཟེར་སྤྲོ་བའོ། །
ཟླ་བའི་དཀྱིལ་འཁོར་དབུས་གནས་པ། ། ས་བོན་ཕྲེང་བ་དེ་ནས་དགོད། ། ཅེས་པ་བྱང་ཆུབ་པ་དང་པོ་གཉིས་ཀྱི་སྐབས་སུ་ཟླ་བ་འོག་མ་ལས། ཨཱ་ལིའི་ཕྲེང་བ་དགོད། ཟླ་བ་གོང་མ་ལ་ཀཱ་ལིའི་ཕྲེང་བ་དགོད་པ་སྟེ། དེས་ནི་རྒྱུ་རྡོ་འཆང་བསྐྱེད་པ་བསྟན་ནོ། ། དེ་ནས་མངོན་རྟོགས་སུ་སྡེབ་ན་འདི་ལྟ་སྟེ། གཾ་ཙཾ་ཞེས་པ་ལ་སོགས་པའི་ཚིག་རྐང་གཉིས་དང་། གོང་ནས་འབྱུང་བ་འདི་ལྟར་ཆོ་ག་སྣ་ཚོགས་ཀྱི། ཞེས་པ་ལ་སོགས་པ་གསུམ་པའི་རབ་ཏུ་བྱེད་པ་དང་པོ་རྫོགས་པའི་བར་གྱིས་ཡབ་ཡུམ་སྙོམ་པར་ཞུགས་པ་ལས་འཁོར་གྱི་ལྷ་མོ་དབྱུང་བ་བསྟན་ནོ། །
དེ་ནས་རྡོ་རྗེ་ཆགས་ཆེན་ལས་ཞེས་པ་ནས། ཀུན་ཏུ་སྣ་ཚོགས་སྤྲོ་བར་བྱ། ། ཞེས་པའི་བར་གྱིས་རྒྱུ་རྡོ་རྗེ་འཆང་ཡབ་ཡུམ་ཞུ་བ་དང་། ཞུ་བ་དེ་ལས་ལྷ་མོ་བཞིས་གླུས་བསྐུལ་བ་དང་། བསྐུལ་བ་ད་ེ་ལས་འབྲས་བུ་རྡོ་རྗེ་འཆང་དུ་བཞེངས་པ་དང་། དེའི་མཚན་ཉིད་བསྟན་པའོ། ། བསྡུས་དོན་ནོ། ། དེའི་མངོན་རྟོགས་ནི། དང་པོར་མཆོད་པ་དང་། བདུན་དག་པ་དང་།
ཚད་མེད་བཞི་བསྒོམ་པ་དང་། སྟོང་པར་བསྒོམ་པའི་དེའི་ངང་ལས་སྲུང་འཁོར་པཾ་ལས་པད་མ། རཾ་ལས་ཉི་མ། དེའི་སྟེང་དུ་རྒྱུའི་ཧེ་རུ་ཀ་མངོན་བྱང་ལྔས་བསྐྱེད་པ་དང་། ཡབ་ཡུམ་སྙོམ་པར་ཞུགས་པའི་སྒྲས་ཏ་ཐཱ་སྤྱན་དྲངས་ཏེ། ཞུ་ནས་ཡུམ་གྱི་པད་མར་བྱང་སེམས་ཐིག་ལེ་ལས་ས་བོན་དུ་གྱུར་ནས་ལྷར་བསྐྱེད་པ་དང་། འཁོར་གྱི་ལྷ་མོ་དབྱུང་བ་དང་། དེ་ནས་རྒྱུ་རྡོ་རྗེ་འཆང་ཡབ་ཡུམ་ཞུ་བ་དང་། དེ་ལས་ལྷ་མོ་བཞིའི་གླུས་བསྐུལ་བ་དང་། དེ་ནས་ཡབ་ཡུམ་འབྲས་བུ་རྡོ་རྗེ་འཆང་དུ་བཞེངས་པ་དང་།
དེ་ནས་ཡེ་ཤེས་སེམས་དཔའ་དགུག་པ་དང་། སྐྱེ་མཆེད་བྱིན་གྱིས་རླབས་པ་ནི་མཚོ་སྐྱེས་བཞིན་ནོ། ། དེ་ནས་ཞེས་པ་ནི། འཁོར་གྱི་ལྷ་མོ་བསྟན་པའི་རྗེས་ལའོ། ། རྡོ་རྗེ་ཆགས་ཆེན་ནི་ཆགས་ཆེན་གྱི་མེས་ཡབ་ཡུམ་ཞུ་བའོ། ། རིག་མ་ནི་ཡུམ་མོ། ། གླུའི་མཆོད་པ་ནི་གླུ་ཉིད་སྒྲའི་མཆོད་པའོ། ། དེ་ནས་ནི་ཡབ་ཡུམ་ཞུ་བའི་རྗེས་ལའོ། ། རིག་མས་བསྐུལ་བ་ནི་མཚམས་ཀྱི་ལྷ་མོས་བསྐུལ་བའོ། ། རྗེ་བཙུན་སྙིང་རྗེའི་ཡིད་བཞེངས་ཤིག །
སོགས་མཚོ་སྐྱེས་བཞིན་ནོ། ། ཨཾ་དང་ཧཱུྃ་ལས་རྡོ་རྗེ་ཆེ། ། ཞེས་པ་ནི་ཨཾ་ལས་བདག་མེད་མ་བརྫུས་སྐྱེས་ཀྱི་ཚུལ་དུ་བཞེངས་ལ། ཧཱུྃ་ལས་ཧེ་རུ་ཀ་བརྫུས་སྐྱེས་ཀྱི་ཚུལ་དུ་བཞེངས་པའོ། ། ཁུ་བའི་གཟུགས་ནི་བྱང་ཆུབ་སེམས་ཀྱི་ཐིག་ལེ་ལས་ཡབ་ཡུམ་བཞེངས་པའོ། ། ཞབས་རྣམས་ནི་བཞིའོ། ། བརྡེགས་ཤིང་ནི་བདུད་བཞིའི་སྟེང་དུའོ། ལྷ་ནི་འདོད་ཆགས་སུ་ཞེན་པ། ལྷ་མིན་ནི་ཞེ་སྡང་དུ་ཞེན་པ། གཾ་ཙཾ་ནི་ཧེ་རུ་ཀ་ཕྱག་བཅུ་དྲུག་པའི་དཀྱིལ་འཁོར་གྱི་བསྡུས་དོན་ནི།
མན་ངག་གི་ཐིག་ལེ་བརྒྱ་ཉི་ཤུར་བཞག་སྟེ། ཕྱག་བཅུ་དྲུག་ཞལ་བརྒྱད་ཞབས་བཞི་གདན་གར་དགུ་སྟེ་ཧེ་རུ་ཀ་དང་བཅུ་སྟེ། ལྷ་མོ་བཅུ་དྲུག་ལ་ཕྱག་བཞི་བཞི་ཡོད་པས་བཅུ་དྲུག་པ་ཕྲག་བཞིའོ། ། འདིས་ཞེས་པ་ནི་ས་བོན་བརྒྱད་པའོ། ། བདག་པོ་ནི་ཉི་ཟླའི་བར་དུ་ཧེ་རུ་ཀ་བསྐྱེད་པའོ། ། དགའ་མ་ནི་བདག་མེད་མའོ། ། ས་བོན་ནི་ཨཾ་ངམ་ཧཱུྃ་ངོ་། ། ཨཾ་ཧཱུྃ་སྔོན་པོ་འབར་བ་ནི་རྩིགས་པ་ལས་རྡོ་རྗེ་གྲི་གུག་གོ ། མ་མོའི་འཁོར་ལོ་གྲོང་ཉམས་དགའ་ནི། སོ་སོའི་ས་བོན་གྱིས་མཚན་པ་དེ་གཅིག་ཏུ་གྱུར་པ་ལས་ལྷ་མོ་རྣམས་བསྐྱེད་པ་སྟེ།
མ་མོ་ནི་ལྷ་མོའོ། ། གྲོང་ཉམས་དགའ་ནི་གཞས་ཡས་ཁང་ངོ་། ། གཙོ་བོ་འདི་ལྟར་བསྒོམ་པར་བྱ་ནི་འབྲས་བུ་རྡོ་རྗེ་འཆང་ངོ་། ཞལ་བརྒྱད་རྣམས་པར་ཐར་པ་བརྒྱད། ཞབས་བཞི་བསྡུ་དངོས་བཞི། ཕྱག་བཅུ་དྲུག་སྟོང་པ་བཅུ་དྲུག བདུད་བཞི་སྟོང་པར་མནན་པ་ནི་བདུད་བཞི་བཅོམ་པའོ། ། འཇིགས་པ་ནི་བདུད་བཞི་ལ་སོགས་པའོ། ། འཇིགས་པ་ཆེན་པོ་ནི་དཔལ་ཧེ་རུ་ཀའོ། ། སྒེག་ཞེས་པ་ནི་བདག་མེད་མས་མགུལ་ནས་འཁྱུད་པ་དང་།
གཡོན་དམར་ཞེས་པའང་གཅེར་བུ་ཞེས་པ་ནི་སྒེག་པའི་ཉམས་སོ། ། དཔའ་བ་ཞེས་པ་ནི་བདུད་བཞི་མནན་པ་དང་། སྟག་གི་ཤམ་ཐབས་ནི་དཔའ་བའི་ཉམས་སོ། ། མི་སྡུག་པ་ཞེས་པ་ནི་སྣ་ཚོགས་རྡོ་རྗེས་སྤྱི་བོར་མཚན་པ་དང་། ཐོད་པ་ལྔའི་དབུ་རྒྱན་དང་། ཕྱག་ན་ཐོད་པ་བཅུ་དྲུག་བསྣམས་པ་དང་། ཕྱག་རྒྱ་དྲུག་གིས་བརྒྱན་པ་དང་། ཐོད་རློན་ལྔ་བཅུའི་དོ་ཤལ་ནི་མི་སྡུག་པའི་ཉམས་སོ། ། རྒོད་ཅིང་ཞེས་པ་ནི་ཞལ་ནས་ཧཱུྃ་སྤྲོ་བ་དང་། ཧ་ཧར་བཞད་པ་ནི་བཞད་པའི་ཉམས་སོ། །
དྲག་ཤུལ་ཞེས་པ་ཁ་དོག་ནག་པོ་འཇིགས་ཆེན་པོ་ཞེས་པ་དང་། སྤྱན་ཉི་ཤུ་རྩ་བཞིས་ཕྱུག་པ་དང་། ལྷག་མའི་ཞལ་ནི་བུང་བ་བཞིན། ། ཞེས་པ་ནི་དྲག་ཤུལ་གྱི་ཉམས་སོ། ། འཇིགས་སུ་རུང་ཞེས་པ་ནི་སྐྲ་སེར་པོ་གྱེན་དུ་བརྫེས་པ་དང་། ཉི་མར་བཞུགས་ཤིང་རོལ་མོར་བཅས། ། ཞེས་པ་ནི་འཇིགས་སུ་རུང་བའོ། ། སྙིང་རྗེ་ནི་ཕྱག་བཅུ་དྲུག་གིས་སྤང་བྱ་ནད་བརྒྱད་སེལ་བ་དང་། དབང་ཕྱུག་བརྒྱད་སྟེར་བ་ནི་སྙིང་རྗེའི་ཉམས་སོ། ། རྔམ་པ་ཞེས་པ་ནི་སྒེག་པ་ལ་སོགས་ཀྱི་ཉམས་ཀྱིས་ཆགས་པ་ཅན་ལྟ་བུར་འདུག་ལ།
དྲག་ཤུལ་གྱིས་ཞེ་སྡང་དང་བཅས་པ་ལྟ་བུར་དག་མི་འགལ་བ་ནི་ངོ་མཚར་གྱི་ཉམས་སོ། ། གཡས་དཀར་བ་ནི་ཞི་བའི་ཉམས་སོ། ། གར་དགུའི་རོ་ནི་གཡས་བརྐྱང་གཡོན་བསྐུམས་སོ། ། དོ་ཤལ་ནི། ཐོད་རློན་ལྔ་བཅུའོ། ། ཉི་མ་ནི་གདན། རོལ་མོར་བཅས་ནི་སྒེག་པའོ། ། སྣ་ཚོགས་རྡོ་རྗེ་ནི་སེམས་ཅན་གྱི་དོན་དུ་ཕྲིན་ལས་སྣ་ཚོགས་མཛད་པའོ། ། ཉིད་ནི་གཙོ་བོ། ཧཱུྃ་སྒྲོགས་ནི་ཞལ་གྱིས་སྒྲ་སྒྲོགས་པའོ། །
ཐལ་བ་ནི་དྲུག་པ་མཚོན་པའོ། ། བདག་མེད་པ་ནི་ཡུམ་མོ། ། ལྷན་ཅིག་སྦྱོར་ནི་ཡབ་ཡུམ་སྦྱོར་བས་དབྱིངས་དང་ཡེ་ཤེས་གཉིས་མེད་དོ། ། དགའ་བ་ནི་ལྷན་ཅིག་སྐྱེས་པ། གཉིས་ནི་ཡབ་ཡུམ། གཉིས་ནི་རྡོ་རྗེ་དང་པདྨ། རྦ་རླབས་མེད་པ་ནི་རྟོག་པའི་རྦ་རླབས་མེད་པའོ། ། གཡས་པ་ཀུ་མུ་ཏ་དང་མཚུངས་ནི་དཀར་པོའོ། ། སྤྱན་ཉི་ཤུ་རྩ་བཞི་ནི་སྐུ་གསུང་ཐུགས་དག་པ། རྡོ་རྗེ་ནས་ལྕགས་ཀྱུའི་བར་བརྒྱད་ནི་གཡས་ནའོ། །
དྲིལ་བུ་སོགས་བརྒྱད་གཡོན་ནའོ། ། སངས་རྒྱས་སྤྲིན་ནི་དམ་ཚིག་སེམས་དཔའི་སྙིང་ཁའི་ཧཱུྃ་ལས་འོད་ཟེར་སྤྲོས་པའོ། ། ཀུན་ཏུ་སྣ་ཚོགས་སྤྲོ་བར་བྱ། སྤྲོས་པས་སྒྲིབ་པ་སྦྱངས་ཚུར་འདུས་པའོ། ། དེ་ལྟར་ཆོ་ག་སྣ་ཚོགས་ཀྱིས། ། ཞེས་པ་ནི་ཡབ་ཡུམ་སྙོམ་པར་ཞུགས་པའི་སྒྱུ་མ་བདེ་བའི་སྒྲས་དེ་བཞིན་གཤེགས་པ་སྤྱན་དྲངས། ཞལ་ནས་ཞུགས་སྙིང་ཁར་ཕྱིན་ཙམ་ན། ཡུམ་གྱི་རྗེས་སུ་ཆགས་པའི་མེས་བཞུ། རྡོ་རྗེའི་ལམ་ནས་ཡུམ་གྱི་གསང་བའི་པད་མར་བྱང་ཆུབ་སེམས་ཀྱི་ཐིག་ལེ་སྤྲོས་པ་ལས་ས་བོན་དུ་གྱུར། དེ་ནས་ལྷ་མོ་བརྒྱད་སྤྲོ་བའོ། །
དཀར་མོ་ལ་སོགས་དེ་ནས་དགོད་ནི། ཕྱོགས་མཚམས་བརྒྱད་དུའོ། ། དེ་ནས་ཡེ་ཤེས་འཁོར་ལོ་དགུག་གཞུག་བྱ། དྲུག་གསུམ་རླབས། དབང་བསྐུར། རྒྱས་གདབ་པའི་བར་དུ་བྱའོ། ། དཀར་མོ་ཁ་དོག་དཀར་མོ་སྟེ་ཞེས་པ་ནི་རྩ་བའི་རྒྱུད་དང་མི་མཐུན་པའི་སྒྲུབ་ཐབས་སོ། ། དཀར་མོ་ནི་ཤར་དུ་དགོད་དེ། ཕྱག་བཞིའི་གཞུ་ནི་གཡོན་གྱི་གཉིས་པ་ན། མདའ་ནི་གཡས་ཀྱི་གཉིས་པ་ན།
ཐོད་པ་ཁྲག་གིས་གང་བ་གཡོན་གྱི་དང་པོ་ན། གཡས་ཀྱི་དང་པོ་གྲི་གུག་གོ ། ཆོམ་རྐུན་མ་ནི་ལྷོ་རུ་དགོད། ཁ་དོག་དམར་མོ་ནི་སེམས་ཅན་གྱི་དོན་ལ་ཆགས་པའོ། ། ཕྱག་བཞི་པ་གཡས་ཀྱི་གཉིས་པ་འཁོར་ལོ། ། གཡོན་གྱི་གཉིས་པ་ལྕགས་ཀྱུའོ། ། གཡས་ཀྱི་དང་པོ་ཐོད་པ། གཡོན་གྱི་དང་པོ་ཅང་ཏེའུ། ། དགོད་པ་ནི་ལྷོ་རུ། རྨོངས་བྱེད་མ་སོགས་ཚིག་བཞི་མཉམ་སྦྱོར་གྱི་དགོངས་པ་ཡིན་པས་འབྲུ་གནོན་མི་མཛད།
རྒྱུད་ཕྱི་མ་ན་འདི་ནུབ་ན་ཡོད་པར་གསུངས། རོ་ལངས་མ་ནི་ནུབ་ཏུ་དགོད་དེ། གཡས་གཉིས་པ་ན་ཆང་། གཡོན་གྱི་གཉིས་པ་ན་ཆུ། གཡས་དང་པོ་རལ་གྲི། གཡོན་དང་པོ་ཐོད་པ། པུཀྐ་སི་ནི་བྱང་དུ། སེར་བ་ནི་རྒྱས་པ། གཡས་དང་པོ་ན་དཔག་བསམ་གྱི་ཤིང་ངོ་། ། གཡོན་གྱི་དང་པོ་ཤས་གང་བའི་ཐོད་པ།
གཡས་ཀྱི་གཉིས་པ་ན་རིན་ཆེན། གཡོན་གྱི་གཉིས་པ་མཆོག་སྦྱིན་ནོ། ། གདོལ་པ་མོ་ནི་དབང་ལྡན་དུ་སྟེ། སྐུ་མདོག་སྔོན་མོ། རླུང་གི་གོས་འཛིན་མ་ནི། ཕྱག་དང་པོ་གཉིས་ཀྱིས་སྤྱི་བོར་མཚན་པའོ། ། གཡས་གཉིས་པ་ན་ཐོད་པ། གཡོན་གཉིས་པར་པདྨ་དཀར་པོའོ། ། གཡུང་མོ་ནི་མེ་མཚམས་སུ་སྟེ། སྐུ་མདོག་སྔོ་དམར་སྟེ་ཕྱེད་གཟུགས་སོ། །
གཡས་དང་པོ་རྡོ་རྗེ། ལྕགས་ཀྱུ་གཡོན་དང་པོ། གཞན་ལས་རླུང་གོས་འཛིན་མ་ཞེས་པ་ནི་འོག་མ་གཉིས་རླུང་གོས་འཛིན་པའོ། ། གྷསྨ་རི་ནི་བདེན་བྲལ་དུ་སྟེ། སྐུ་མདོག་ལྗང་སེར། གཡས་དང་པོ་རྡོ་རྗེ་མེ་ཐབ། གཡོན་དང་པོ་དགྲ་སཏྭ། གཡོན་གཉིས་པ་ཐོད་པ་ཚིལ་བུས་གང་བ་གཡས་གཉིས་པ་སྐྱབས་སྦྱིན་ནོ། ། རི་ཁྲོད་མ་ནི་རླུང་དུའོ། ། སྐུ་མདོག་དཀར་མོ།
གཡས་དང་པོ་ཁ་ཊྭཱཾ་ཀ གཡོན་དང་པོ་ཐོད་པ། གཡས་གཉིས་པ་རྡོ་རྗེ། གཡོན་གཉིས་པ་ཞགས་པ། བརྒྱད་པོ་དེ་ལ་ཐོད་པ་བརྒྱད་ཀྱི་ནང་ན་རོ་ཧི་ཏ་ལ་སོགས་པ་བརྒྱད་དོ། ། དཀར་མོ་ལ་རོ་ཧི་ཏ། གྷསྨ་རི་ལ་ཕག ཆོམ་རྐུན་མ་ལ་རུ་སྦལ། རོ་ལངས་མ་ལ་ལྟོ་འཕྱེ། པུཀྐ་སི་ལ་སེང་གེ
གདོལ་པ་མོ་ལ་སྟག ཝ་གཡུང་མོ་ལ། དགེ་སློང་རི་ཁྲོད་མ་ལའོ། ། རྒྱན་རྣམས་ནི་རྣ་རྒྱན་སོགས་སོ། ། སྒེག་པའི་རོ་ནི་གར་གྱི་ཉམས་དགུའོ། ། དེའི་ཕྱིའི་འཕར་མའི་སྒོ་མ་བཞི་ནི། རྟའི་གཟུགས་ནི་ཛ་ལས་བསྐྱེད་དོ། ། ལྷོའི་ཕག་གདོང་ནི་ཧཱུྃ་ལས་བསྐྱེད་དོ། ། ནུབ་ཀྱི་ཁྱི་གདོང་ནི་བཾ་ལས་བསྐྱེད་དོ། ། བྱང་དུ་སེང་གདོང་མ་ནི་ཧོ་ལས་བསྐྱེད་དོ། །
མཚམས་བཞི་ན། གླིང་བུ་མ་བཾ་ལས་བསྐྱེད་དོ། ། བཛྲ་བཾ་སྱའོ། ། སེར་མོ་དབང་ལྡན་དུའོ། ། པི་ཝང་མ་ནི་བི་ལས་བསྐྱེད་པའོ། ། བཛྲ་བི་ཎི། སྔོན་མོ་མེ་འཚམས་སུའོ། ། ཀུ་མུ་ཌ་མ་མུ་ལས་བསྐྱེད་བཛྲ་མུས་ཛེ། དམར་མོ་སྲིན་པོར་རོ། ། རྫ་རྔ་མ་མྲི་ལས་བསྐྱེད་དོ། །
རྫ་རྔ་མ་ལྗང་གུ་རླུང་འཚམས་སུ། བཛྲ་མྲི་ཏཾ་གིའོ། ། ཞལ་བཞི་སོགས་ཀུན་གྱི་མཚན་ཉིད། རྟ་གདོང་མའི་དབུས་ནག་མོ། ། གཡས་དཀར། གཡོན་སེར་སྟེང་ཞལ་ལྗང་ཁུའོ། ། ཕག་གདོང་ནི་དབུས་སེར། གཡས་དཀར། གཡོན་ནག སྟེང་ཞལ་དམར་པོ། །
ཁྱི་གདོང་ནི་དབུས་དམར། གཡས་གནག གཡོན་དཀར། སྟེང་ཞལ་སེར་པོ། སེང་གདོང་ནི་དབུས་ལྗང་། གཡས་གནག གཡོན་དཀར། སྟེང་དུ་སེང་གདོང་དམར་པོའོ། ། ཐམས་ཅད་སྐྲ་ནི་གྱེན་དུ་འབར། ། ཞེས་པ།
ལྷ་མོ་ཐམས་ཅད་ཀྱི་སྐྲ་གྱེན་དུ་འབར་བའོ། ། ལྷ་མོ་ཐམས་ཅད་ཀྱང་གཡོན་བརྐྱང་བས་རོ་མནན་པའོ། ། ཐམས་ཅད་སྤྱན་གསུམ་པ་ཁྲོ་ཞིང་སོགས་ནི་ཉམས་དགུ་དང་ལྡན་པའོ། ། ཧེ་རུ་ཀ་བསྐྱེད་པ་གསུམ་པ་ལས་རབ་ཏུ་བྱེད་པ་དང་པོའི་བཤད་པའོ། ། ཡེ་ཤེས་མཁའ་འགྲོའི་བསྒྲུབ་ཐབས་ཞེས་པ་ནས། གསུམ་པའི་རབ་ཏུ་བྱེད་པ་རྫོགས་པའི་བར་གྱིས་ཡེ་ཤེས་མཁའ་འགྲོ་མ་ལྷ་བཅུ་གསུམ་གྱི་དཀྱིལ་འཁོར་གྱི་འཁོར་ལོ་རྡོ་རྗེ་གདན་བཞིའི་གཞན་གྱི་གདན་གྱི་རབ་ཏུ་བྱེད་པ་གསུམ་པ་དང་ཆ་མཐུན་པར་བསྟན་ནོ། ། རྡོ་རྗེ་གདན་བཞིའི་བསྒྲུབ་ཐབས་ལས། དང་པོར་རང་ཡེ་ཤེས་ཀྱི་མཁའ་འགྲོ་མར་སྐད་ཅིག་གིས་བསྐྱེད་ནས། དེ་ནས་མཁའ་ལ་དཀྱིལ་འཁོར་སྤྲུལ་ནས་བཞག་སྟེ། དེ་ནས་གཞལ་མེད་ཁང་གི་ལྷ་རྣམས་ཀྱི་གདན་བསྐྱེད་ནས་ཡུམ་ནམ་མཁའ་ནས་ཕབ་སྟེ།
དབུས་ཀྱི་གདན་ཐོག་ཏུ་བཞུགས་ཏེ། དེ་ནས་བཛྲ་ཌཱ་ཀི་ནི་ལ་སོགས་པ་འཁོར་གྱི་ལྷ་མོ་རྣམས་རང་གི་སྙིང་ཁ་ནས་ཕྱུང་རང་རང་གི་གདན་ཐོག་ཏུ་དགོད་ཟེར། ཡེ་ཤེས་མཁའ་འགྲོ་ནི་བཅོམ་ལྡན་འདས་མ་ལྷ་བཅུ་གསུམ་མའི་དཀྱིལ་འཁོར་ནམ་མཁའ་ལྟར་མི་དམིགས་པས་ཡེ་ཤེས་མཁའ་འགྲོའོ། ། སྒྲུབ་ཐབས་ནི་ཡེ་ཤེས་མཁའ་འགྲོ་མས་མཆོག་གི་དངོས་གྲུབ་སྒྲུབ་པར་བྱེད་པས་སྒྲུབ་ཐབས་སོ། ། རྡོ་རྗེ་ཉོན་ནི་རྡོ་རྗེ་སྙིང་པོའོ། ། གཙོ་བོ་དང་རྒྱལ་པོ་ནི་གཙོ་བོ་ནི་འཁོར་གྱི་གཙོ་བོ་ཡིན་པ་དང་། དེ་ཉིད་རྒྱལ་པོ་ཡང་ཡིན་པས་བསྡུད་པ་པོ་ཉིད་བཟུང་ངོ་། ། མངོན་རྟོགས་ནི་རང་སྐད་ཅིག་གིས་ཡེ་ཤེས་མཁའ་འགྲོ་མར་བསམ་ལ་སྙིང་ཁར་ཉི་མའི་སྟེང་དུ་ལཾ་སྣ་བུག་གཡོན་ནས། དེ་ནས་འོག་ནས་འབྱུང་བ་ཡང་འདིར་ཁ་བསྐང་སྟེ། ཡཾ་ལས་རླུང་།
རཾ་ལས་མེ། ཝཾ་ལས་ཆུ། ལཾ་ལས་ས། སུཾ་ལས་རི་རབ། བྷྲཱུྃ་ལས་གཞལ་ཡས་ཁང་ངོ་། ། དེ་ནས་ལྷ་བསྐྱེད་པའོ། ། ད་ནི་ཚིག་དོན་ནི། གཉིས་མེད་ཡེ་ཤེས་ཆོས་ལྡན་པ། ། ཞེས་པ་ནི་ཆོས་ཀྱི་དབྱིངས་བརྟགས་པའི་དྲི་མ་དང་བྲལ་བའི་ཆོས་དང་ལྡན་པའོ། ། གཉིས་ཀྱི་དངོས་པོ་སྤངས་པ་ཡིན་ནི།
རྣལ་འབྱོར་པས་ལམ་དུ་བརྟེན་ཙམ་ན་གཉིས་དང་བྲལ་བར་རྟོགས་པའོ། ། རྣལ་འབྱོར་ཀུན་ནི་བསྐྱེད་རྫོགས་སོ། ། སོགས་སུ་ནི་སྔགས་བཟླས་པ་ལྟ་བུའོ། ། དང་པོ་ནི་ལྷ་བསྐྱེད་པའི་དང་པོར་རོ། ། དག་པ་གསུམ་ནི་སྐུ་གསུང་ཐུགས་ཀྱི་ཡེ་ཤེས་གཉིས་མེད་གསུང་དག་པའོ། ། ཨོཾ་སྭ་བྷ་ཝ། སོགས་ནི། བདག་མེད་མ་ལྷ་མོ་བཅོ་ལྔའི་དག་པའོ། ། སྭ་བྷ་ཝ་ཤུདྡྷོ་ཧཾ་ཞེས་པའི་བར་གྱིས་དབྱིངས་དག་པའམ། སྐུ་དག་པའོ། །
བཛྲ་ཤུདྡྷ་སོགས་ཡེ་ཤེས་ཀྱི་མཁའ་འགྲོ་མ་ལྷ་བཅུ་གསུམ་མའི་དག་པ་སྟེ། ཡེ་ཤེས་དག་པའམ་གསུང་དག་པའོ། ། ཡོ་ག་ཤུདྡྷ་སོགས་ཧེ་རུ་ཀའི་དག་པ་སྟེ། དབྱིངས་དང་ཡེ་ཤེས་དག་པའམ་ཐུགས་དག་པའོ། ། དེ་ལྟར་བྱས། ཞེས་པ་ནི། དག་པ་གསུམ་ངག་ཏུ་འདོན་པར་བྱས་པའོ། ། རྣལ་འབྱོར་མས་ནི་ཡེ་ཤེས་མཁའ་འགྲོ་མའི་དཀྱིལ་འཁོར་བསྒོམ་པའི་རྣལ་འབྱོར་མ་ཐབས་དང་ཤེས་རབ་སྙོམ་པར་འཇུག་པའོ། ། ཡང་ན་བསམ་གཏན་དེ་ཉིད་ཅེས་པ་ནི། སྟོང་པར་ནི་བསྒོམ་པའི་ཡེ་ཤེས་མཁའ་འགྲོ་མར་བསྐྱེད་པའི་བསམ་གཏན་ནོ། །
ལྷ་བསྒོམ་པའི་སྔོན་དུ་གནས་སྦྱང་བ་ནི། ཡིད་དང་མཐུན་པའི་གནས་གང་དུ་གནས་ནས་ས་མཱ་དྷི་རྩེ་གཅིག་ཏུ་འཕེལ་བ་དང་། རླུང་དང་མཁྲིས་པ་ལ་སོགས་པ་མི་སྐྱེ་བའོ། ། དེ་ནས་ནི་སྟོང་པར་བསྒོམ་པའི་རྗེས་ལའོ། ། བསམ་གཏན་བསམ་པར་བྱ་ནི་ཡེ་ཤེས་མཁའ་འགྲོ་མ་བསྒོམ་པའི་བསམ་གཏན་ནོ། ། ད་ནི་གནས་བརྒྱན་པ་ནི། བླ་རེ་ཡང་ནི་བྲི་ཞེས་པ་སྟེང་དུའོ། ། སྣ་ཚོགས་གོས་ནི་ཁ་དོག་སྣ་ཚོགས་པའོ། ། འཕྱང་བ་ནི་ལོག་ལའོ། ། འཕན་དང་རྒྱལ་མཚན་བསྒྲེང་བ་ནི་སྟེང་དུའོ། །
ཕྱོགས་བཅུ་ནི་དཀྱིལ་འཁོར་གྱི་ཕྱོགས་བཅུར་མེ་ཏོག་སིལ་མ་དགྲམ། དྲིའི་དཀྱིལ་འཁོར་བྱ། སྐད་གཅིག་གཅིག་པའི་རྣལ་འབྱོར་གྱིས་ནི། སྐད་ཅིག་མས་མོས་པར་བྱེད་པའོ། ། བདག་གི་ལུས་ནི་བསམ་བྱ། ཞེས་པ་ནི་ཡེ་ཤེས་ཌཱ་ཀིར་བསྒོམ་པའོ། ། ཇི་ལྟར་བསྒོམ་ཞེ་ན། བློ་དང་ལྡན་པས་མཆོད་པ་ལ་ཤེས་རབ་དང་ལྡན་པའོ། ། སྔར་མཆོད་ནས་ཞེས་པ་ནི། ལྷ་མཆོད་པའི་སྔོན་དུ་ཡི་དམ་གྱི་ལྷ་སྤྱན་དྲངས་ནས་བདུན་རྣམ་པར་དག་པས་ཚོགས་རྫོགས་པར་བྱས་ནས།
དེ་ནས་ཡེ་ཤེས་མཁའ་འགྲོར་བདག་ཉིད་བསྐྱེད་དོ། ། དེ་ལྟར་ཆོ་ག་སྣ་ཚོགས་བདག་གི་མདུན་དུ་ཡེ་ཤེས་མཁའ་འགྲོ་མའི་དཀྱིལ་འཁོར་བསྒོམ་པ་བསྟན་ནོ། ། ངེས་པར་བསྒོམ་པ་ཉིད་དུ་བྱ་ནི། ལྷ་མཆོད་པ་སོགས་སོ། ། ཡེ་ཤེས་རྒྱ་མཚོའི་རི་ཡི་མགོར། ། ཞེས་པ་ནི་སུཾ་ལས་རི་རབ་བསྐྱེད་པའོ། ། ཕྱོགས་སོགས་ཁ་དོག་བཞིར་ནི་བསམ་ཞེས་པ་ནི། ཤར་དཀར་བ་དང་། ལྷོ་སྔོ་བ་དང་། ནུབ་དམར་བ་དང་།
བྱང་སེར་བའོ། ། དེ་བཞིན་གསེར་གྱིས་བརྒྱན་པ་དང་། ། ཞེས་པ་ནི། རི་རབ་ཀྱི་སྟེང་དུ། འབྱུང་བ་རིམ་བརྩེགས་གཞལ་ཡས་ཁང་དང་བཅས་པ། གསེར་ལས་བྱས་པའི་གཞལ་ཡས་ཁང་རིན་པོ་ཆེས་སྤྲས་པའོ། ། རིན་ཆེན་བདུན་གྱིས་རྣམ་པར་སྤྲས་ནི་གསེར་ལ་སོགས་པ་བདུན་གྱིས་བརྒྱན་པའོ། ། ཨེར་ཁ་འབར་བ་ཞེས་པ་ནི་དྲིལ་བུ་ཨེར་ཁ་བརྒྱན་པའོ། ། ཕྲེང་བ་ནི་གསེར་གྱི་ཕྲེང་བ་འཁྲུག་པའོ། ། འདོད་པ་ཀུན་ཏུ་རྒྱས་པ་ནི་གཟུགས་རྡོ་རྗེ་མ་ལ་སོགས་པ་འདོད་ཡོན་ལྔས་བརྒྱན་པའོ། །
གནས་ནི་ལྔ་རུ་ཞེས་པ་ནི། ཕྱོགས་བཞི་དབུས་དང་ལྔའོ། ། སེང་གེའི་གདན་ཉིད་བསྒོམ་བྱ་བ་ནི། ཤར་ལ་སོགས་པར་གདན་སེང་གེའི་སྟེང་། མཚམས་བཞིར་ཡང་གདན་བཞི་སྤྲུལ་ལོ། ། ཉི་མའི་དཀྱིལ་འཁོར་ནི་དབུས་སྟེ། ཐམས་ཅད་ཐུན་མོང་གི་གདན་ནོ། ། གདུག་ནི་དཀར་པོས་རྣམ་པར་སྤྲས་ནི། སྟེང་དུ་གདུགས་ཀྱིས་སྤྲས་པའོ། ། ད་ནི་ལྷ་བསྐྱེད་པ་ནི།
བདག་གི་དབུགས་ནི་དབྱུང་སོགས་ཏེ། བདག་གི་སྙིང་ཁའི་ཧཱུྃ་ལས་ཡེ་ཤེས་མཁའ་འགྲོ་མ་བསྐྱེད་ལ་དེ་ནས་ཉི་མ་དང་གདུགས་ཀྱི་བར་དུ་བདག་གི་སྙིང་ཁའི་ཧཱུྃ་ལས་དབུགས་ཕྱིར་འགྲོ་བའི་དུས་སུ་སྣ་བུག་གཡས་ནས་ཡེ་ཤེས་མཁའ་འགྲོ་མའི་དཀྱིལ་འཁོར་སྤྲོ་བའོ། ། དབུས་སུ་ནི་ཡེ་ཤེས་ཀྱི་མཁའ་འགྲོ་མ་དཀྱིལ་འཁོར་གྱི་དབུས་སུའོ། ། ཞལ་གསུམ་པ་ལ་ཕྱག་དྲུག་ཉིད། ། ཅེས་པ་ནི། ཞལ་གསུམ་སྒོ་གསུམ། ཕྱག་དྲུག་ཕ་རོལ་ཏུ་ཕྱིན་པ་དྲུག བཞུགས་ཚུལ་ནི་སེམས་དཔའི་སྐྱིལ་ཀྲུང་། མ་བཅིང་སྐྲ་ནི་སྐྲ་ལྷུག་པར་གྲོལ་བའོ། ། སངས་རྒྱས་ལྔ་ཡིས་བརྒྱན་པ་ནི་རྣམ་སྣང་སོགས་ལྔའོ། །
ཁ་དོག་སྔོན་མོ་ནི་བྱམས་པ་ལས་མི་འགྱུར་བའོ། ། འཇིགས་པ་ཆེན་པོ་ནི། བདུད་ལ་སོགས་སྐྲག་པས་གར་བྱེད་པའོ། ། སྦྲུལ་གྱིས་བརྒྱན་ནི་ཁྱད་པར་དུ་ཀླུའི་གཉེན་པོ་ཡིན་པས་སོ། ། རྒོད་དང་ཁྲོ་བ་སྒེག་དང་ཞེས་པ་ནི། ཉམས་དགུ་ལས་གསུམ་དུ་བསྟན་པའོ། ། གསལ་བའི་གཟུགས་ནི་འོད་ཟེར་རོ། ། གཙིགས་པ་ནི་མཆེ་བའོ། ། གོས་དམར་བ་ནི་ན་བཟའ་དམར་མོ་མཛེས་པ་གྱོན་པའོ། ། ཕྱག་དྲུག་གི་ཕྱག་མཚན་ནི།
ཁ་ཊྭཱཾ་ག་གཡས་དང་པོ་སྟེ་གོ་རིམ་བཞིན་དུའོ། ། གཡོན་གྱི་དང་པོ་དྲིལ་བུ་སྟེ་གོ་རིམ་བཞིན་ནོ། ། འོད་ཟེར་དུ་མ་ནི་ལྔ་པའོ། ། དབུས་སུ་མཁས་པས་བསྒོམ་པར་བྱ་ནི་ཡེ་ཤེས་ཀྱི་མཁའ་འགྲོ་མ་ཧཱུྃ་ལས་བརྫུས་སྐྱེས་སུ་སྤྲོ་བའོ། ། ད་ནི་རྡོ་རྗེ་མཁའ་འགྲོ་མ་སྤྲོ་བ་ནི། ཤར་དུ་རྡོ་རྗེ་མཁའ་འགྲོ་མ་མདུན་ཞེས་པའོ། ། རྡོ་རྗེ་མཁའ་འགྲོ་མ་ཨཾ་ལས་བསྐྱེད་པའོ། ། བདག་གིས་དབུགས་ཀྱིས་ཕྱུང་ནས་ནི། ། ཨོཾ་སྤྲོ་བའོ། ། ཁ་དོག་དཀར་མོ་ནི་རང་བཞིན་གྱི་དྲི་མ་དང་བྲལ་བ།
མ་བཅིངས་པའི་སྐྲ་ནི་རྗེས་སུ་ཆགས་པ་མཚོན་པའོ། ། སྦྲུལ་གྱི་རྒྱན་གྱིས་བརྒྱན་པ་ནི་ཁྱད་པར་དུ་ཀླུའི་གཉེན་པོ་ཡིན་པས་སོ། ། སྒེག་པའི་རོ་ནི་སྒེག་པའི་ཉམས་དང་ལྡན་པ། ཤིན་ཏུ་མཛེས་པ་ནི་གོས་མཛེས་པས་བརྒྱན་པ། རྣལ་འབྱོར་ལྷུང་བཟེད་ནི་ཐོད་པ་གཡས་སུ། ཁ་ཊྭཱཾ་ག་གཡོན་དུའོ། ། བཟླས་པའི་སྔགས་ནི། ཨོཾ་ཨཱཿསྭཱཧཱའོ། ། ཡེ་ཤེས་བྱང་གི་ཆ་ལ་ནི་ཞེས་པ་ནི་ཕྱོགས་གཡོན་སྐོར་ཡིན་པས་སོ། ། བདག་གི་དབུགས་ལས་ཕྱུང་ནས་ནི།
ཨཱ་རིང་པོ་ལས་བསྐྱེད་ནས་བཟླས་པ་བྱ། ཨོཾ་ཨཱཿསྭཱཧཱ་བཟླས་པའོ། ། ཕྱག་གཉིས་ཐབས་དང་ཤེས་རབ་དག་པ། བཞུགས་ཚུལ་སེམས་དཔའི་སྐྱིལ་ཀྲུང་། སངས་རྒྱས་ཀྱི་ཆེ་བའི་ཡོན་ཏན་རྒྱས་པས་སྐུ་མདོག་སེར་མོ། རྣལ་འབྱོར་སྣོད་གཡས་ན་ཐོད་པ། ཁ་ཊྭཱཾ་ག་གཡོན་ནའོ། ། མ་བཅིངས་པའི་སྤྲས་ནི་རྗེས་སུ་ཆགས་པ་མཚོན། སྦྲུལ་བརྒྱད་ཀྱིས་བརྒྱན་པ། མཛེས་པའི་གོས་ཀྱིས་ལུས་ལ་བརྒྱན་པའོ། །
ཡེ་ཤེས་ནུབ་ཀྱི་ཆ་ལ་ནི། ། ཨཿསོགས་མེད་པ་ལས་བསྐྱེད་པ་ལས། ། ཡང་ན་རོ་ལ་མ་བྱུང་ནས་ཞེས་པ་ནུབ་ཀྱི་ཆ་ལ་དགོད་པའོ། ། ཕྱག་གཉིས་ཐབས་དང་ཤེས་རབ་དག་པ། བཞུགས་ཚུལ་ནི་སེམས་དཔའི་སྐྱིལ་ཀྲུང་། རྣལ་འབྱོར་ལྷུང་བཟེད་གཡས་ཁ་ཊྭཱཾ་ག་གཡོན། སྦྲུལ་རྒྱན་གྱིས་བརྒྱན་པའོ། ། ཡེ་ཤེས་ལྷོའི་ཆ་ལ་ནི། ། ཞེས་པ་ནི། ཨཾ་ཐིག་ལེས་བརྒྱན་པ་ལས་བསྐྱེད།
དམར་མོ་ནི་རྗེས་སུ་ཆགས་པ། རྣལ་འབྱོར་སྣོད་ཐོད་པ་གཡས། གཡོན་ཁ་ཊྭཱཾ་ཀ མ་བཅིངས་པ་དང་ཕྱག་གཉིས་གོང་དང་འདྲའོ། ། སྣ་ཚོགས་ནི་སེ་མོ་དོ་ལ་སོགས་པའོ། ། འདིར་ནི་རྣལ་འབྱོར་བསྒོམ་པར་བྱ་ནི། གཟི་བརྗིད་དང་ལྡན་པའི་ལྷ་མོ་གདོལ་པ་མོ་བསྒོམ་པའོ། ། དབང་ལྡན་ལྷ་མོ་སེང་གདོང་མ། རིའི་ས་བོན་ལས་བསྐྱེད་པར་མཚམས་གཡས་བསྐོར་རོ། ། དཀར་དང་སེར་བ་ནི་གཡོན་དཀར།
གཡས་སེར་བ་ཕྱེད་གཟུགས་སུ། ཀླུ་དབང་སྟན་ལ་གཡས་བརྐྱང་གནས་ནི་སྦྲུལ་འཁྱིལ་བའི་སྟན་ལ་གཡས་བརྐྱང་བས་བཞུགས་པ། རྡོ་རྗེ་ལྕགས་ཀྱུ་གཡས་སོ། ། སྡིག་མཛུབ་ཞགས་པ་གཡོན། འོད་ཟེར་ལྔ་ལུས་ལ་འབར་བར་བསྒོམ་མོ། ། བཟླས་པའི་སྔགས་ནི་ཨོཾ་རྀ་སྭཱཧཱ། མེར་ནི་སྟན་མོ་ཞེས་བྱ་བ། ། ཞེས་པ་ནི་རཱྀ་རིང་པོ་ལས་བསྐྱེད་པ་སྟེ། གཟུང་འཛིན་ཟ་བས་སྟག་གོ ། རིན་ཆེན་བདུན་པ་མཆོག་གི་གདན་ནི་གསེར་ལ་སོགས་པའི་སྟན་ལ་བཞུགས་པའི།
སྔོ་ཞིང་ནི་གཡོན་སྔོ་བ། དབུས་དམར་པོར་འང་གསུང་། གཡས་དཀར་གོས་མཛེས་པ་དང་། མ་བཅིངས་པའི་སྐྲ་དང་སྦྲུལ་གྱིས་བརྒྱན་པའོ། ། གཡས་ལྕགས་ཀྱུ། གཡོན་བསྡིགས་མཛུབ་ཞགས་པའོ། ། འོད་ཟེར་དུ་མ་ནི་འོད་ཟེར་དུ་མས་ལུས་ལ་བརྒྱན་པའོ། ། ཨོཾ་རཱྀ་སྭཱཧཱ། བདེན་བྲལ་དུ་ལྷ་མོ་ཁྭ་གདོང་མ་ནི་ལྀ་ལས་བསྐྱེད་པའོ། ། གདན་ནི་མེའི་གདན་ནོ། །
དམར་ཞིང་གནག་ནི་གཡས་དམར་བ་སེམས་ཅན་གྱི་དོན་ལ་ཆགས་པའོ། ། གཡོན་གནག་པ་ཆོས་ཉིད་ལས་མི་འགྱུར་བའོ། ། ལྕགས་ཀྱུ་གཡས། བསྡིགས་མཛུབ་ཞགས་པ་གཡོན། སྦྲུལ་བརྒྱད་ཀྱིས་བརྒྱན་པའོ། ། རླུང་དུ་ལྷ་མོ་འུག་གདོང་མ་ལཱྀ་རིང་པོ་ལས་བསྐྱེད་དོ། ། སེར་པོ་གཡས་དམར་བ་གཡོན། སྔོན་པོ་ཡིན་ཡང་གསུང་། ཀླུ་དབང་གདན་ནི་སྦྲུལ་འཁྱིལ་བའི་གདན་ནོ། ། ཉིད་བརྒྱན་ནི་སྦྲུལ་གྱིས་བརྒྱན་པའོ། །
བཞུགས་ཚུལ་སེམས་དཔའི་སྐྱིལ་ཀྲུང་ངོ་། ། ལྕགས་ཀྱུ་གཡས། བསྡིགས་མཛུབ་ཞགས་པ་གཡོན། ཐམས་ཅད་ནི་འོད་ཟེར་རོ། ། ལྷ་མོ་ལས་མཁའ་འགྲོ་མ་བརྒྱད། དབུས་སུ་ཡེ་ཤེས་མཁའ་འགྲོ་མའོ། ། ཕྱི་རོལ་ན་ནི་བཞི་པོ་རྣམས། ། ཞེས་པ་སྒོ་བཞིའོ། ། དེ་ལྟར་དགོད་པའི་རིམ་པ་ནི། ཞེས་པ་ནི།
གོང་གི་བརྒྱད་པོ་དགོད་པའི་རིམ་པའོ། ། ཕྱི་ནས་གནས་ནི་རབ་བརྟག་བྱ་ནི་ཕྱི་རོལ་གྱི་བཞིའོ། ། ཤར་དུ་མཁའ་འགྲོ་རྒྱལ་མོ་དབང་ནི་ཤར་སྒོར་ཕུ་ལས་བསྐྱེད། མདོག་དཀར་བ་ནི་རང་བཞིན་གྱི་དྲི་མ་དང་བྲལ་བ། ཡི་དྭགས་གདན་ནི་རོ། ། དྲག་མོ་ནི་བདུན་སོགས་འཇོམས་པར་བྱེད་པ། མེ་འབར་འོད་ནི་འོད་དམར་པོ་འཕྲོ་བའོ། ། ཁར་ནི་ལག་པ་བྱུག་ནས་ཞེས་པ་ཐལ་མོ་སྦྱར་བའི་ལག་པའོ། ། བྱང་དུ་མར་མེ་རྒྱལ་མོ་དབང་ནི། ཕེཾ་ལས་བསྐྱེད་དོ། །
དྲག་ཤུལ་འཇིགས་པ་ནི། བདུད་སོགས་འཇིགས་པའོ། ། རབ་ཏུ་སོང་བའི་སྟན་ནི་རོའོ། ། ཐལ་མོ་ལག་པའི་མགོའི་སྟེང་ནི་ཐལ་མོ་སྤྱི་བོར་བཞག་པའོ། ། ནུབ་ཏུ་ལྷ་མོ་འཇིགས་བྱེད་དབང་ནི་ཕེཾ་ལས་བསྐྱེད་དོ། ། རབ་ཏུ་སོང་བ་ནི་རོའོ། ། ཕྲག་གི་སྲད་བུའི་ལག་པས་སྙིམ་པར་ཁྲག་ནི་འཐུང་བར་བྱེད་ཅེས་པ་སྟེ། ཁྲག་གི་སྲད་བུ་ལག་པས་བཟུང་ནས་ཁྲག་གི་རྒྱུན་འཐུང་བར་བྱེད་དོ། ། ལྷ་མོ་གཡོ་ལྡན་མ་ནི། ཕྲཾ་ལས་བསྐྱེད་དོ། །
དེ་ཐམས་ཅད་དང་པོར་ཨོཾ་མཐར་སྭཱཧཱ་ཁ་དོག་ནག་མོ་སོགས་ནི། ཁ་དོག་ནག་མོ་འོད་ཀྱང་འཕྲོ་བའོ། ། རབ་ཏུ་སོང་ནི་རོའོ། ། གྲོལ་བ་ནི་སྐྲ་སྟེ་རྗེས་སུ་ཆགས་པ་མཚོན་པ། ཐམས་ཅད་སེམས་ནི་རྨོངས་པར་བྱེད་ནི། སེམས་ཅན་ཐམས་ཅད་རྨོང་པར་བྱེད་ནའོ། ། ཐམས་ཅད་བསྐྱེད་ལྷ་བསྐྱེད་པའི་ཆོ་ག་ཐམས་ཅད་རིགས་པར་བྱེད་པའོ། ། ཐམས་ཅད་བསྒོམ་ནི་ལྷ་མོ་ཐམས་ཅད་བསྒོམ་མོ། ། འདི་རྣམས་གཟུགས་སོགས་བདུན་ནི་དམ་ཚིག་བརྟན་པར་བྱ་བ་ནི། ཡེ་ཤེས་མཁའ་འགྲོ་མ་ལ་སོགས་པ་སོ་སོའི་གཟུགས་དང་སྔགས་དང་རྣལ་འབྱོར་བདུན་དུ་སྟོན་ན་སོ་སོའི་དམ་ཚིག་གི་ཕྱག་རྒྱ་བསྟན་པ་སྟེ།
དམ་ཚིག་གི་ཕྱག་རྒྱ་ནི། ཁུ་ཚུར་གཉིས་ནི་བཅངས་ནས་སུ། ། དབུས་མ་གཉིས་ནི་བརྐྱང་ནས་ཀྱང་། ། ཞེས་པ། རྩེ་དང་རྩེ་མོ་སྤྲད་ནས་ནི། ། ཡེ་ཤེས་ལྷ་མོར་བསྟན་པར་བྱ། ། ཞེས་པ་ལ་སོགས་པ་རྡོ་རྗེ་གདན་བཞི་ལས་གསལ་ལོ། འདི་རྣམས་ནི་ལྷ་མོ་རྣམས་སོ། ། མདུན་དུ་སྟོན་པ་ནི་བདག་ལ་མདུན་དུ་མངོན་སུམ་དུ་སྟོན་པའོ། ། དེ་རྣམས་ཀྱི་བསྐྱེད་པའི་ས་བོན་ཡང་གཙོ་མོའི་ས་བོན་སྟེ།
ཡི་གེ་ཧཱུྃ་སྟེ་ཡང་རླུང་དང་མེའི་བདུན་པའི་དོན་ཞེས་པ་ལ་སོགས། ཨ་ཧཱུྃ་སྟེ་བསྡུ་བ་བསྟན་ནོ། ། དེའི་བདུན་པ་ནི་ཡི་གེ་སའོ། ། མེའི་ཡི་གེ་ནི་རའོ། ། དེའི་བདུན་པ་ནི་ཧའོ། ། རྡོ་རྗེའི་ས་བོན་གྱིས་བསྐུལ་ཞེས་པ་ལ། རྡོ་རྗེའི་ས་བོན་ནི་ཡི་གེ་གསུམ་སྟེ། བསྒུལ་ཞེས་པ་ནི་མེའི་བདུན་པ་ཧའི་ཟླ་ཚེས་སུ་སྦྱར་བའོ། ། སུ་ནི་ཟླ་ཚེས་བྱེད་པའི་རྒྱུ་མཚན་ནི། ཟླ་ཚེས་དང་རྡོ་རྗེ་མའི་ས་བོན་སུམ་གཉིས་ལས་བདུད་རྩི་འཛག་པའི་རང་བཞིན་དུ་ཆོས་མཐུན་པ་ཡོད་པའོ། །
ཐིག་ལེ་པའི་སྒྲ་ནི་མནན་པ་ལ་ཞེས་པ་ལ་ཐིག་ལེ་ནི་ཟླ་ཚེས་ཀྱི་སྟེང་དུ་ཐིག་ལེས་མནན་པའོ། ། སྒྲ་ནི་ཨཱུ་རིང་པོ་སྟེ། ཧའི་ཞབས་སྐྱེད་དུ་སྦྱར་ཏེ། བསྡུས་པས་ཧཱུྃ་ཞེས་སུ་འགྱུར་རོ། ། རྒྱུན་མི་ཆར་ནི་ཞེས་བྱར་བརྗོད། ། ཅེས་གསུངས་པ་ནི། ཡི་གེ་ཧཱུྃ་ལས་བདུད་རྩི་ཆར་རྒྱུན་འཛག་པའི་ཕྱིར་རོ། ། འདིས་ནི་ལྷ་མོ་དེའི་ས་བོན་འབའ་ཞིག་བསྟན་པར་མ་ཟད་ཀྱི། ཧཱུྃ་ལས་ཐོག་མར་ཨོཾ་དང་མཐར་སྭཱཧཱ་བཏགས་པས་ལྷ་མོ་དེའི་བཟླས་པར་ཡང་འགྲོ་ལ། ཧཱུྃ་ལས་བདུད་རྩིའི་རྒྱུན་འབབ་པས་ཁ་ཟས་སྦྱང་བ་ཡང་བསྟན་ཅིང་།
རྫོགས་པའི་རིམ་པ་ཙཎྜ་ལི་སྒོམ་པ་ཡང་ཟིན་ཏོ། ། ཨ་ལས་སྦྱར་བ་དར་གཅིག་གིས། ཧཾ་ལས་བདུད་རྩིའི་རྒྱུན་འབབ་པའོ། ། ཤར་གྱི་རྡོ་རྗེ་མཁའ་འགྲོ་མའི་ས་བོན་ནི་ཐོག་མར་ཨོཾ་བསྡུ་དབྱངས་ཡིག་དང་པོ་སྟེ་མཐར་སྭཱ་ཧཱ་སྦྱར། བྱང་ཕྱོགས་ཀྱི་རྡོ་རྗེ་མཁའ་གྲོ་མའི་ས་བོན་ནི། ཐོག་མར་ཨོཾ་བར་དུ་དབྱངས་ཡིག་གཉིས་པ་སྦྱར། མཐར་སྭཱ་ཧཱ་སྦྱར་རོ། ། ནུབ་ཀྱི་རོ་ལངས་མའི་ས་བོན་ནི་དབྱངས་ཀྱི་ཡི་གེ་གཉིས་པ་སྲོག་མེད་དོ། ། ལྷོར་གདོལ་པ་མོའི་ས་བོན་དབྱངས་ཡིག་གཉིས་པ་ཐིག་ལེ་སྦྱར་བའོ། ། བྱང་ཤར་དུ་སེང་གདོང་མའི་ས་བོན་ནི་མ་ནིང་གི་དང་པོའོ།
ཤར་ལྷོར་སྟག་གི་གདོང་མའི་ས་བོན་ནི་མ་ནིང་གི་གཉིས་པའོ། ། ལྷོ་ནུབ་ཀྱི་ཁྱི་གདོང་མའི་ས་བོན་ནི་མ་ནིང་གི་གསུམ་པའོ། ། ནུབ་བྱང་གི་ལྷ་མོ་འུག་གདོང་མའི་ས་བོན་ནི་མ་ནིང་གི་ཡི་གེ་བཞི་པའོ། ། ཕྱི་རོལ་གྱི་འཕར་མ་ནི། ཤར་དུ་མཁའ་འགྲོ་རྒྱལ་མོ་དབང་གི་ས་བོན་ཡི་གེ་ཕུཾ་ངོ་། བྱང་དུ་མར་མེ་རྒྱལ་མོ་དབང་གི་ས་བོན་ནི་ཡི་གེ་ཕིཾ་ངོ་། ནུབ་ཏུ་འཇིགས་བྱེད་མའི་ས་བོན་ནི་ཡི་གེ་ཕེཾ་ངོ་། ལྷོའི་ལྷ་མོ་གཡོ་ལྡན་མའི་ས་བོན་ནི་ཡི་གེ་ཕེཾ་ངོ་། དེ་ཐམས་ཅད་ལ་ཡང་ཐོག་མར་ཨོཾ་དང་མཐར་སྭཱཧཱ་སྦྱར་བར་བྱའོ། ། གསུམ་པ་ལས་རབ་ཏུ་བྱེད་པ་གཉིས་པའི་བཤད་པའོ། །
དེ་ནས་བདག་མེད་མའི་སྒྲུབ་ཐབས་ནི། ཞེས་པ་ནས། རབ་ཏུ་བྱེད་པ་གསུམ་པ་རྫོགས་པའི་བར་གྱིས་ནི། བདག་མེད་མའི་དཀྱིལ་འཁོར་རྩ་བའི་རྒྱུད་ཀྱི་ལེའུ་བརྒྱད་པ་ནས། གཙོ་མོ་ཕྱག་བཞི་མར་མི་གསལ་བ་གསལ་བར་བྱེད་པའི་ཚུལ་དུ་བསྟན་ནོ། ། བདག་མེད་མའི་དཀྱིལ་འཁོར་བསྐྱེད་པའི་སྐབས་སུ། ཨཱ་ལི་ཀཱ་ལི་མཉམ་སྦྱོར་བ། ཞེས་པ་ལ་སོགས་པ་ནི། ལྷ་མོ་རྣམས་ཀྱི་སྔར་བསྟན་པའི་མངོན་པར་བྱང་ཆུབ་པ་ལྔ་དང་། རྒྱུ་རྡོ་རྗེ་འཆང་བསྐྱེད་པའི་སྐབས་ཀྱི་མངོན་པར་བྱང་ཆུབ་པ་ལྔ་པོ་རྣམས་ཀྱི་མི་འདྲ་བའི་བྱེ་བྲག་བསྟན་ཏེ།
བདག་མེད་མ་བསྐྱེད་པའི་སྐབས་སུ། ། ཨཱ་ལི་ལས་ཟླ་བ། ཀཱ་ལི་ལས་ཉི་མ་བསྐྱེད་པ་མི་ཉམས་པར་སྦྱོར་བ་ཡིན་ལ། རྒྱུ་རྡོ་རྗེ་འཆང་འོག་ནས་རྡོ་རྗེ་དབྱིངས་ཀྱི་དཀྱིལ་འཁོར་བསྐྱེད་པའི་སྐབས་སུ་ཨཱ་ལི་དང་ཀཱ་ལི་གཉིས་ཀ་ལས་ཟླ་བ་གཉིས་བརྩེགས་སུ་བསྐྱེད་མཉམ་པར་སྦྱོར་བའོ། ། ཡང་བདག་མེད་མའི་སྐབས་ཉི་མ་དང་ཟླ་བ་ཟླུམ་པོར་བསྐྱེད་ལ། རྒྱུ་རྡོ་རྗེ་འཆང་བསྐྱེད་པའི་སྐབས་སུ་འདིར་ཟླ་བའི་དཀྱིལ་འཁོར་གྲུ་གསུམ་ཉིས་བརྩེག་ཏུ་བསྐྱེད་པས་མི་འདྲ་བ་ཡིན་ཏེ། དེའི་དགོངས་པ་ནི་མཚོན་བྱ་ནང་གི་དོན་མི་འདྲ་བ་ལ་དགོངས་པ་སྟེ། དེ་ཡང་བདག་མེད་མའི་དཀྱིལ་འཁོར་བསྐྱེད་པས་ནི་བཞི་པའི་དབང་མཚོན་པ་སྟེ། དེ་ལམ་དུ་བྱེད་པའི་བཞི་པའི་གནས་སྐབས་ཙམ་ན། ཐབས་ཀྱི་བྱང་སེམས་ཟླ་བ་ལྟར་དཀར་བ་དང་།
ཨཱ་ལི་ལས་ཟླ་བ་བསྐྱེད་པ་མཚོན་པའོ། ། ཡང་ཤེས་རབ་ཀྱི་བྱང་སེམས་རཀྟ་དང་བཅས་པ་ཉི་མ་ལྟར་དམར་བ་ནི་ཀཱ་ལི་ལས་ཉི་མར་བསྐྱེད་པ་མཚོན་ནོ། ། རྒྱུ་རྡོ་རྗེ་འཆང་བསྐྱེད་པས་གསང་བའི་དབང་མཚོན་ལ། གསང་དབང་གི་སྐབས་ན་གཉིས་ཀའི་བྱང་ཆུབ་ཀྱི་སེམས་ཟླ་བ་ལྟར་དཀར་བ་ནི་ཟླ་བ་གཉིས་བརྩེག་གིས་མཚོན་ནོ། ། ཟླ་བ་གྲུ་གསུམ་གྱིས་གསང་བའི་དབང་བསྐུར་བའི་རྟེན་ཕྱག་རྒྱའི་ཆོས་འབྱུང་གྲུ་གསུམ་མཚོན་ནོ། ། རྡོ་རྗེ་སེམས་དཔའ་ཉིད་ཀྱི་གདན། ། ཞེས་པ་ནི། རྒྱུ་རྡོ་རྗེ་སེམས་དཔའི་རྒྱུ་ཡིན་པས་རྡོ་རྗེ་སྟེ་དཀར་པོ་རྩེ་ལྔ་པའོ། ། ཡི་གེ་ལས་བྱུང་གོང་བུ་ལ། ། ཧཱུྃ་ཕཊ྄་རྣམ་པའང་འདོད་མི་བྱ་ནི།
བདག་མེད་མའི་སྐབས་སུ་ཟླ་བ་དང་ཉི་མའི་བར་དུ་ཨཾ་ལས་བྱུང་བའི་གྲི་གུག་ལ་ཨཾ་དགོད་ལ། འདིར་ཟླ་བ་གཉིས་བརྩེག་གི་སྟེང་དུ་ཧཱུྃ་ལས་རྡོ་རྗེ་ཙམ་དགོད་པ་སྟེ། དེའི་དགོས་པ་ནི་བདག་མེད་མའི་བཞི་པའི་དབང་མཚོན་པས་དེའི་སྐབས་སུ་བྱང་ཆུབ་ཀྱི་སེམས་འགྱུར་བ་དགག་པའི་ཕྱིར། བཱོ་ལའི་རྩེ་མོར་ཨོཾ་དང་། བུ་གར་ཕཊ྄་སེར་པོ་དགོད་དགོས་ལ། དེ་མཚོན་པར་བྱེད་པའི་ཕྱིར་བར་དུ་ཨཾ་ལས་བྱུང་བའི་གྲི་གུག་ལ་ཨཾ་དགོད་དོ། ། རྒྱུ་རྡོ་རྗེ་འཆང་བསྐྱེད་པས་ནི། རྒྱུ་རུ་ཆོས་མཐུན་པ་གསང་བའི་དབང་མཚོན་ལ། དེའི་གནས་སྐབས་སུ། གསང་བའི་དབང་བསྐུར་བའི་རྫས་བཙལ་བའི་བྱང་ཆུབ་ཀྱི་སེམས་དབབ་དགོས་པས།
བྱང་ཆུབ་ཀྱི་སེམས་འགྱུར་བ་དགག་པའི་ཕྱིར་བཱོ་ལ་ལ་ཧཱུྃ་དང་ཕཊ྄་དགོད་མི་དགོས་ཏེ། དེའི་ཕྱིར་རོལ་དུ་ཡང་མཚོན་བྱེད་དུ་ཧཱུྃ་ལས་རྡོ་རྗེ་ཙམ་དགོད་ཀྱི། ཧཱུྃ་ལས་བྱུང་བའི་གོང་བུའི་རྡོ་རྗེ་ལ་ཧཱུྃ་དང་ཕཊ྄་ཀྱི་ཡི་གེ་མི་དགོད་དེ། ཕྱག་མཚན་ཞལ་སོགས་གོང་མ་བཞིན། ། ཞེས་པས་གསུམ་པའི་དང་པོར་བསྟན་པའི་ཕྱག་བཅུ་དྲུག་པ་བཞིན་ནོ། ། འོན་ཀྱང་ཁྱད་པར་ནི་འདི་ཡིན་ཏེ། འདིར་ནི་འབྲས་བུ་རྡོ་རྗེ་འཛིན་པ་ནག་པོ་ཡིན་ལ། རྒྱུའི་རྡོ་རྗེ་འཆང་ནི་དཀར་པོར་བསྟན་པའི་ཕྱིར། ཟླ་བ་ཆུ་ཤེལ་ནོར་བུའི་འོད། ། ཅེས་བྱ་བ་སྨོས་ཏེ།
གང་ཕྱིར་དཀར་མོ་ལ་སོགས་པ། ། ཁ་དོག་དབྱེ་བས་སོ་སོ་ཡིན། ། ཞེས་པ་ནི། རྒྱུ་རྡོ་རྗེ་འཆང་དཀར་པོ་ཡིན་ལ། དེའི་དཀྱིལ་འཁོར་གྱི་ལྷ་མོ་དཀར་མོ་ལ་སོགས་པ་ནི་ནག་མོ་དང་དམར་མོ་ལ་སོགས་པ་ཡིན་པས། ཁ་དོག་དབྱེ་བ་སོ་སོ་ཡིན་ནོ་གསུང་ངོ་། ཡང་ན་བདག་མེད་མའི་དཀྱིལ་འཁོར་གྱི་ལྷ་ནག་མོ་ཡིན་ལ། འདིར་ནི་ཁ་དོག་དབྱེ་བ་སྣ་ཚོགས་ཡིན་པས། ཁ་དོག་སོ་སོ་བ་ཡིན་ཞེས་སམ། ཡང་ན་ཁ་དོག་ནི་ཝརྞ་སྟེ།
ཝརྞའི་དོན་ཡི་གེ་ལ་འཇུག་པས་བདག་མེད་མ་ལ་སོགས་པ་ལྷ་མོ་བཅོ་ལྔའི་ས་བོན་གྱི་ཡི་གེ་ཨཱ་ལི་བཅོ་ལྔ་ས་བོན་ཡིན་ནོ། ། རབ་ཏུ་བྱེད་པ་གསུམ་པའི་བསྡུས་དོན་ནོ། ། དེའི་སྔོན་དུ་མངོན་རྟོགས་ཁ་བསྐང་བ་ནི། རང་སྐད་ཅིག་གིས་བདག་མེད་མར་བསྐྱེད། སྙིང་ཁར་ཡི་གེ་ཧཱུྃ་བསམ། དེ་ལས་འོད་རླུང་རྒྱུ་བ་དང་དུས་མཉམ་དུ་སྣ་བུག་གཡས་ནས་འོད་འཕྲོས་ནས་བདག་མེད་མའི་དཀྱིལ་འཁོར་སྤྱན་དྲངས་ནས་ཕྱི་ནང་གསང་བས་མཆོད། བདུན་དག་པ་བྱས། ཚད་མེད་པ་བཞི་བསྒོམ། དེ་རྣམས་སྟོང་པར་བསམ། སྟོང་པའི་ངང་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུྃ་གིས་མཚན་པ་ལས་གུར་དང་།
ར་བ་དང་། ས་གཞི་དང་། ཆོས་འབྱུང་ངོ་། དེའི་ནང་དུ་ཡཾ་ལས་རླུང་། རཾ་ལས་མེ། ཝཾ་ལས་ཆུ། ལཾ་ལས་སའི་དཀྱིལ་འཁོར་རོ། ། དེའི་སྟེང་དུ་བྷྲཱུྃ་ལས་འཁོར་ལོ་བྷྲཱུྃ་གྱིས་མཚན་པ་ཞུ་བ་ལས་ཁང་པའོ། ། དེའི་སྟེང་དུ་ལྷ་བསྐྱེད་དེ་མངོན་བྱང་ལྔས་གཙོ་བོ་བསྐྱེད་དོ། ། དེ་ནས་ཞེས་པ་ནི།
ཡེ་ཤེས་མཁའ་འགྲོ་དཀྱིལ་འཁོར་གྱི་རྗེས་ལའོ། ། བདག་མེད་བསྒྲུབ་ཅེས་པ་ནི། བདག་མེད་མའི་རྣལ་འབྱོར་གྱིས་མཆོག་བསྒྲུབ་པའོ། ། ཅི་གསུངས་ནི་རྩ་རྒྱུད་ཀྱི་ལེའུ་བརྒྱད་པ་ནས་བདག་མེད་མ་ཞེས་པ་རྒྱས་པར་གསུང་སྟེ། རྩ་རྒྱུད་ནས་བདག་མེད་མའི་གཙོ་མོ་ཕྱག་གཉིས་མ། འདིར་ཕྱག་བཞི་མར་ཁ་བསྐང་ངོ་། ཡང་ན་རྩ་རྒྱུད་ནས་འཁོར་ཁ་དོག་ནག་མོར་ཡོད་པ་འདིར་ཁ་དོག་སྣ་ཚོགས་སུ་ཁ་བསྐང་ངོ་།། །། མདོར་བསྡུས་ནས་བཤད་པ་ནི་རྩ་རྒྱུད་འདིར་བསྡུས་ནས་བཤད་པའོ། ། སྔོན་དུ་བྱ་བ་ཁ་བསྐང་། ནམ་མཁའི་ཁམས་ནི་སྟོང་པའོ། །
ཉི་དཀྱིལ་བསྒོམ་པར་བྱ་ཞེས་པ་ནི་རྟེན་གཞལ་ཡས་ཁང་བསྐྱེད་པའི་རྗེས་ལ་པཾ་ལས་པད་མ་རཾ་ལས་ཉི་མའོ། ། འཁོར་ལོ་རྟེན་གྱི་འཁོར་ལོ། ། སྔོན་དུ་ཅི་རིག་པར་ཞེས་པ་ནི། བརྟེན་པ་ལྷ་བསྐྱེད་པ་སྟེ། ཧཱུྃ་ལས་སྣ་ཚོགས་རྡོ་རྗེ་ལྟེ་བ་ལ་ཧཱུྃ་ལས་ར་བ་གུར་ས་གཞི། དེའི་ནང་དུ་ཆོས་འབྱུང་། དེའི་ནང་དུ་འབྱུང་བ་རིམ་བརྩེགས་ཀྱིས་རྟེན་བསྐྱེད་ལ། དེའི་རྗེས་ལ་བརྟེན་པ་བསྐྱེད་པར་བྱ་བ་ནི། ལྷ་རྣམས་ཅི་ལྟར་འབྱུང་བ་ཉིད། ། ཅེས་པ་ནི་མངོན་པར་བྱང་ཆུབ་པ་ལྔས་བརྟེན་པ་ལྷ་བསྐྱེད་པ་སྟེ་མདོར་བསྟན་ནོ། །
འཁོར་ལོ་ནི་བྷྲཱུྃ་ལས་འཁོར་ལོ་བྷྲུཾ་གྱིས་མཚན་པ་ཞུ་བ་ལས་གཞལ་ཡས་སྟེ། དེ་ནི་གཞལ་ཡས་ཁང་བསྐྱེད་པ་རྟག་པའི་ཡན་ལག་གོ ། ལཾ་ལས་ས། ཝཾ་ལས་ཆུ། རཾ་ལས་མེ། ཡཾ་ལས་རླུང་ཞེས་སྤྱིར་གསུངས་ཀྱང་། འབྱུང་བ་རིམ་བརྩེགས་བསྐྱེད་པ་ནི་ལྷ་མོ་རྣམས་ཀྱི་ཡན་ལག་ཡིན་པས། ས་ཞེས་སྤྱིར་བསྟན་ཡང་སངས་རྒྱས་སྤྱན་ནོ། ། ཆུ་ནི་མཱ་མ་ཀི་འོ། ། མེ་ནི་གོས་དཀར་མོའོ། །
རླུང་ནི་སྒྲོལ་མའོ། ། ཇི་ལྟར་བསྒོམ་པ་པོ་འབྱུང་བ། ། ཞེས་པ་ནི་བར་དོའི་སེམས་ཅན་ཡིག་འབྲུ་གསུམ་ཧོ་གཉིས་ཀྱི་བར་དུ་ཆུད་པའོ། ། ཆོས་འབྱུང་ལས་བྱུང་ཟེར་ཡང་། ཆོས་འབྱུང་ནང་དུའོ། ། འཁོར་ལོ་སྐྱེས་ནི་གཞལ་ཡས་ཁང་ངོ་། ། ཀུ་མུ་ཏིར་འཁོར་ལོ་སྔོན་དུ་སོགས་སུ་བཤད་པ་སྟེ། འཁོར་ལོ་བྷྲཱུྃ་གྱིས་མཚན་པ་ལས་གཞལ་ཡས་བསྐྱེད་པའོ། ། དེའི་འོག་ཏུ་ལཾ་ལས་ས། དེའི་འོག་ཏུ་ཝཾ་ལས་ཆུ།
དེའི་འོག་ཏུ་རཾ་ལས་མེ། དེའི་འོག་ཏུ་ཡཾ་ལས་རླུང་བསྟན་ནོ། ། དེའི་ནང་དུ་ལྷའི་འཁོར་ལོ་བསྒོམ་པའོ། ། འཕར་མ་གཉིས་ཞེས་པ་ནི། གཞལ་ཡས་ཁང་གི་མཚན་ཉིད་བསྟན་ཏེ། ཕྱི་དང་ནང་གི་འཕར་མའོ། ། ངེས་དོན་དུ་ཆོས་འབྱུང་མཛེས་སྤྱི་བསྟན། དག་པ་ནི་ཞིག་པ་དང་རལ་བ་མེད་པའོ། ། སྐྱོན་མེད་པ་ནི་ཡོན་པོ་མ་ཡིན་པའོ། ། ཟེ་འབྲུ་ལས་ནི་གཅིག་ཡིན་ཏེ། །
ཞེས་པ་ནི། ལྟེ་བ་ལ་རྡོ་རྗེ་རྭ་བས་བསྐོར་བ་གཅིག་གོ ། ཕྱི་རོལ་གྲུ་བཞི་པ་ལ་རྡོ་རྗེ་རྭ་བས་བསྐོར་བའོ། ། འཁོར་ལོ་གཉིས་པ་ཡིན། རྡོ་རྗེ་ཅན་གྱི་སྐུ་གསུམ་མཆོག་ནི་ལྟེ་བ་ལ་མཁའ་སྤྱོད། ས་སྤྱོད། བདག་མེད་མ་དང་གསུམ་བརྩེག་གོ ། རྟེན་གྱི་དཀྱིལ་འཁོར་བསྐྱེད་པའོ། ། བརྟེན་པ་ལྷ་བསྐྱེད་པའི་ཨུ་པ་དེ་ཤ་ནི། བཅོ་ལྔའི་གདན་དང་ལྡན་པ་སོགས་ཏེ།
བཅོ་ལྔའི་གདན་ནི་པཾ་ལས་པདྨ་བཅོ་ལྔ། རཾ་ལས་ཉི་མ་བཅོ་ལྔ་བསྒོམ་པའོ། ། དེའི་སྟེང་དུ་ཟླ་བ་ཡིན་ཞེས་པ་ནི། ཨཱ་ལི་བཅོ་ལྔ་ལས་ཟླ་བ་བཅོ་ལྔ་བསྒོམ་པ་མེ་ལོང་ལྟ་བུའི་ཡེ་ཤེས་སོ། ། ཟླ་བའི་སྟེང་དུ་ས་བོན་ཉིད་ནི་ཨཱ་ལི་བཅོ་ལྔ་ལས་གྲི་གུག་བཅོ་ལྔ། ས་བོན་དང་ཕྱག་མཚན་སོ་སོར་རྟོགས་པའི་ཡེ་ཤེས་སོ། ། ཕྱི་ནས་བདུད་ལས་རྒྱལ་བས་མནན། ། ཞེས་པ་ཉི་མ་མཉམ་ཉིད་ཡེ་ཤེས་སོ། ། གཉིས་འདུས་ནི་ཉི་མ་ཤེས་རབ་ཟླ་བ་ཐབས་སུ་འདུས་པའོ། ། བདེ་ཆེན་པོ་ནི་བདེ་བ་ཆེན་པོའི་རྒྱུ་ཡིན་པས་སོ། །
ད་ནི་ནེར་དེ་ཤ། ཨཱ་ལི་ཟླ་བའི་གཟུགས་ཀྱི་གནས། ། ཞེས་པ་ནི། ཟླ་བ་མེ་ལོང་ཡེ་ཤེས་སོ། ། ཀཱ་ལིའི་གཟུགས་ཀྱི་སྣང་བྱེད་དོ། ། ཞེས་པ་ནི། ཉི་མ་དང་མཉམ་ཉིད་ཡེ་ཤེས་སོ། ། ཟླ་བ་ཉི་མ་འདུས་པ་ལས། ། ཞེས་པ་ནི། ཉི་ཟླའི་བར་དུ་ས་བོན་བཅོ་ལྔ་ལས།
དཀར་མོ་ལ་སོགས་རབ་ཏུ་གྲགས། ། ཞེས་པ་གྲི་གུག་བསྒོམ་པ་སོ་སོར་རྟོགས་པའི་ཡེ་ཤེས་སོ། ། པྲ་ཏི་ནེར་ཏེ་ཤ། ཟླ་བ་མེ་ལོང་ཡེ་ཤེས་ལྡན་ནོ། ། དེ་བཞིན་མཉམ་ཉིད་ཡེ་ཤེས་ནི། ཞེས་པ་ནི་ཐམས་ཅད་མཉམ་པ་ཉིད་ནི། མཉམ་པ་ཉིད་ཀྱིས་ཡེ་ཤེས་སོ། ། རང་ལྷའི་ས་བོན་ཕྱག་མཚན་ནི། ས་བོན་བཅོ་ལྔ་དང་། གྲི་གུག་བཅོ་ལྔ་ནི་སོ་སོར་རྟོགས་པ་སྟེ།
དེ་སོ་སོ་བ་དེ་བཞིན་ཉིད་དུ་རྟོགས་པའོ། ། ཐམས་ཅད་གཅིག་གྱུར་ནི་འོག་ཟླ་བ་སྟེང་ཉི་མ། བར་གྱི་ས་བོན་དང་ཕྱག་མཚན་ཞུ་བ། བྱ་བ་ནན་ཏན་ཡེ་ཤེས་སོ། ། གཟུགས་བརྙན་རྫོགས་པ་ནི་ལྷ་མོའི་སྐུ་བཅོ་ལྔ་བསྐྱེད་པའོ། ། དག་པ་ནི་ཆོས་ཀྱི་དབྱིངས་ཀྱི་ཡེ་ཤེས་སོ། ། མཁས་པ་ནི་ལྷ་མོ་བཅོ་ལྔ་བསྐྱེད་པ་ལ་མཁས་པའོ། ། ཨཱ་ལྀ་ཀཱ་ལྀ་མཉམ་སྦྱོར་ནི། ། བདག་མེད་མའི་སྐབས་སུ་ཨཱ་ལྀ་ལས་ཟླ་བ་དང་། ཀཱ་ལི་ལས་ཉི་མ་མི་མཉམ་པར་སྦྱོར་ལ།
རྒྱུའི་རྡོ་རྗེ་འཆང་གི་སྐབས་སུ། གཉིས་ཀ་ལས་ཟླ་བ་བསྐྱེད་པས་མཉམ་པར་སྦྱོར་བའོ། ། ཡང་བདག་མེད་མའི་སྐབས་སུ་ཟླ་བ་ཟླུམ་པོ་ཡིན་ལ། རྒྱུ་རྡོ་རྗེ་འཆང་བསྐྱེད་པའི་སྐབས་སུ་ཟླ་བ་གྲུ་གསུམ་ཡིན་པས་དེའི་དགོངས་པ་ནི། ནང་གི་མཚོན་བྱ་ཐ་དད་པའོ། ། རྡོ་རྗེ་སེམས་དཔའ་ཉིད་ཀྱི་གདན། ། ཞེས་པ་ནི་རྡོ་རྗེ་སེམས་དཔའི་རྒྱུ་སྟེ་རྡོ་རྗེ་དཀར་པོ་རྩེ་ལྔ་པའོ། ། ཡི་གེ་ལས་བྱུང་གོང་བུ་ལ། ། ཧཱུྃ་ཕཊ྄་རྣམ་པ་འདོད་མི་བྱ། ། ནི་བདག་མེད་མའི་སྐབས་སུ།
ཨཾ་ལས་བྱུང་བའི་གྲི་གུག་ལས་ཨཾ་དགོད་ལ། འདིར་ཟླ་བ་གཉིས་བརྩེག་གི་སྟེང་དུ་ཧཱུྃ་ལས་རྡོ་རྗེ་ཙམ་དགོད་ཀྱི། རྡོ་རྗེའི་ལྟེ་བ་ལ་ཧཱུྃ་མི་དགོད་དེ། དེ་ནི་ནང་གི་དོན་ལ་དགོངས་པའོ། ། སེམས་དཔའི་གཟུགས་བརྙན་ལས་བྱུང་ནི་རྡོ་རྗེ་རྩེ་ལྔ་པའོ། ། དཀྱིལ་འཁོར་བདག་པོ་བསྒོམ་པར་བྱ། ། ནི་རྡོ་རྗེ་འཆང་ངོ་། ། ཕྱག་མཚན་ཞལ་སོགས་གོང་མ་བཞིན། ། རྒྱུ་རྡོ་རྗེ་འཆང་གསུམ་པའི་དང་པོར་བསྟན་པ་བཞིན་ནོ། ། ཟླ་བ་ཆུ་ཤེལ་ནོར་བུའི་འོད། །
ཅེས་པ་ནི། ཙན་ཏྲ་ཀནྟ་མ་ནི་ཅེས་བྱ་བ་ཡོད་པས། རྨ་བྱའི་མཇུག་སྒྲོ་ལ་ཡང་འགྲོ་བས། ཁ་དོག་སྣ་ཚོགས་པ་ལ་བཤད་དོ། ། འདི་ཁྱད་པར་ཡོད་དེ། འབྲས་བུའི་རྡོ་རྗེ་འཆང་ནག་པོ་ཡིན་ལ། འདི་ནི་དཀར་པོ་སྟེ། ཐབས་དང་ཤེས་རབ་རང་བཞིན་ལས། ། ཞེས་པ་ནི་ཐབས་དང་ཤེས་རབ་རང་བཞིན་ལས་ཟེར་ཡང་། མངོན་བྱང་ལྔས་བསྐྱེད་པ་ཐབས་ཉི་མ་དང་།
ཤེས་རབ་ཟླ་བའི་རང་བཞིན་ལའོ། ། དེ་ལྟར་ཞེས་པ་ནི། གོང་དུ་བཤད་པ་ལྟར་རོ། ། ཐམས་ཅད་རྫོགས་ཉིད་ཅེས་པ་ཐབས་དང་ཤེས་རབ་མངོན་བྱང་ལྔ་ལས་རྡོ་རྗེ་མ་ལ་སོགས་པའི་དཀྱིལ་འཁོར་གྱི་ལྷ་མོ་བཅོ་ལྔའོ། ། ཨཱ་ལི་ཤེས་རབ་ནི་ཨཱ་ལི་ལས་ཟླ་བ་ཤེས་རབ། ཀཱ་ལི་ལས་ཐབས་ཞེས་པ་ཀཱ་ལི་ཉི་མ་ཐབས་སོ། ། ཟླ་བ་ཉི་མ་རབ་དབྱེ་བས་ནི་ཐབས་ཤེས་རབ་ཀྱི་རང་བཞིན་ལས་དཀར་མོ་ལ་སོགས་པའི་ལྷ་མོ་རྣམས་སྐྱེད། ཁ་དོག་དབྱེ་བས་སོ་སོ་ཡིན། ། ཞེས་པ་ནི་རྒྱུ་རྡོ་རྗེ་འཆང་འདི་ལས་འཁོར་གྱི་ལྷ་མོ་ཁ་དོག་སྣ་ཚོགས་སུ་བསྟན་ནོ། ། ཡང་འདི་ལས་ཞེས་བྱ་བ་ནི།
གོང་གི་བདག་མེད་མའི་ལྷ་མོ་འདི་ལས་ནི། ཐམས་ཅད་ནག་མོ་ཡིན་ལ། འདིར་སྣ་ཚོགས་སུའོ། ། ཡང་ན་ཝརྞ་སྟེ་ཡི་གེ་ལ་ཡང་ཟེར་བས། བདག་མེད་མའི་ས་བོན་ཨཾ་འདིར་དཀར་མོ་ལ་སོགས་པའི་ས་བོན་སོ་སོ་ཡིན་ནོ། ། དེའི་ཕྱིར་ནི་དཀར་མོ་ལ་སོགས་ཐ་དད་པའི་ཕྱིར་རོ། ། རབ་ཏུ་འབད་ནི་ལྷ་བསྐྱེད་པའོ། ། དཀྱིལ་འཁོར་ལ་ཡང་རབ་ཏུ་བརྟག ། ནི་འཁོར་གྱི་ལྷ་མོ་མངོན་བྱང་ལྔས་བསྐྱེད་པའོ། ། རྣལ་འབྱོར་མ་ལྔ་འདི་དག་ནི་བདག་མེད་མ་ལ་སོགས་པའོ། །
ནང་ནི་དབུས་སོ། ། ཕུང་པོ་ལྔའི་རང་བཞིན་ནི་སྦྱང་གཞི་ཕུང་པོ་ལྔ་དག་པའོ། ། རྣལ་འབྱོར་རིག་པ་ནི་མངོན་བྱང་ལྔ་ཤེས་པའོ། ། དབང་པོ་ནི་དབང་པོ་གནས་པའི་ས་ཡིན་པས་དབང་པོ་སྟེ། ཤར་དུ་གཟུགས་དག་པ་རྡོ་རྗེ་མ་ནི་དཀར་མོའོ། ། གཤིན་རྗེ་ནི་གཤིན་རྗེ་གནས་པ་སྟེ་ལྷོར་ཚོར་བ་དག་པ་སེར་མོའོ། ། ཆུ་བདག་ནི་དེ་གནས་པའི་ས་ཡིན་པས་ན་སྟེ། ནུབ་ཏུ་འདུ་ཤེས་དག་པ་དམར་མོའོ། ། ལུས་ངན་ནི་ལུས་ངན་གནས་པ་སྟེ། འདུ་བྱེད་དག་པ་རྡོ་རྗེ་མཁའ་འགྲོ་མ་ལྗང་ཁུའོ། །
དབུས་སུ་བདག་མེད་རྣལ་འབྱོར་མ་ནི་རྣམ་ཤེས་ཕུང་པོ་དག་པ་ནག་མོའོ། ། དཀར་མོ་ཤར་སྒོར་གཟུགས་དག་པ་ནག་མོའོ། ། ཆོམ་རྐུན་མ་ནི་ལྷོར་སྒྲ་དག་པ་དམར་མོའོ། ། རོ་ལངས་མ་ནི་ནུབ་ཏུ་དྲི་དག་པ་སེར་མོའོ། ། གྷསྨ་རི་ནི་བྱང་དུ་རོ་དག་པ་ལྗང་ཁུ། པུཀྐ་སི་ས་དག་པ་དབང་ལྡན་དུ། མེ་རུ་ཤ་ཝ་རི་ཆུ་དག་པ། གདོལ་པ་མོ་ནི་སྲིན་པོར་མེ་དག་པ། གཡུང་མོ་ནི་རླུང་དང་རླུང་དག་པའོ། ། སྟེང་ནི་མཁའ་སྤྱོད་མྱ་ངན་ལས་འདས་པའི་རང་བཞིན།
འོག་ནི་ས་སྤྱོད་སྲིད་པ་དག་པའོ། ། ཡང་ན་སྟེ། ལྡན་ནི་ཁ་སྟེང་དུ་བལྟས་པས་སྟེང་ལྡན་མ་སྟེ་འོག་ན་གནས་པའོ། ། འོག་ལྡན་མ་ནི་སྟེང་ན་གནས་པ་སྟེ་ཁ་གཙོ་མོ་ལ་འོག་ཏུ་བལྟས་པས་འོག་ལྡན་མའོ། ། ངེས་སུ་བསྒྱུར་མ་ཡང་དག་གནས། ། ཞེས་པ་ནི་སྟེང་འོག་ཏུའོ། ། ལྷ་མོ་ཐམས་ཅད་སྣ་ཚོགས་མདོག་ནི་ཀུན་ཀྱང་ནག་མོར་འདོད་དེ་མཚོན་བྱ་ནང་དོན་མཚོན་པའོ། ། སྣ་ཚོགས་མདོག་ནི་རྩ་རྒྱུད་ལས་ཁྱད་པར་སྣ་ཚོགས་མདོག་སྟེ་ཕུང་པོ་ཁམས་དང་སྐྱེ་མཆེད་དེ་ཞུ་བའི་བྱང་སེམས་ལས་བྱུང་ངོ་། ། དྲག་མོའི་གཟུགས་ནི་ཁྲོ་མོའི་ཆ་ལུགས་སོ། ། ཕྱག་རྒྱ་ལྔ་ནི་ཕྱག་རྒྱ་དག་པའི་འཁོར་ལོ་སོགས།
ཞལ་གཅིག་ནི་གཙོ་མོ་ཆོས་ཉིད་དུ་གཅིག་པས། ཕྱག་བཞི་ནི་གཙོ་མོ་རྩ་བའི་རྒྱུད་ལས་ཁྱད་པར་དུ་བཞི་པར་བསྟན་ཏེ། ཚད་མེད་བཞི་དག་པའོ། ། སྤྱན་གསུམ་ནི་སྐུ་གསུང་ཐུགས་དག་པ། གསལ་བ་ནི་འོད་དོ། སངས་རྒྱས་ལྔ་ནི་རྣམ་པ་རྒྱན་ལྔ་ངོ་བོ་སངས་རྒྱས་ལྔའོ། ། ཇི་ལྟར་བདག་མེད་རྣལ་འབྱོར་མ་ནི་བདག་མེད་མ་ཕྱག་རྒྱ་ལྔ་དང་ལྡན་པ་བཞིན་ནོ། ། དེ་ལྟར་ཐམས་ཅད་རྣམ་པར་བཤད། ཟེར། ཐམས་ཅད་དེ་བཞིན་ལྟ་བར་བྱ། །
ཞེས་པ་འཁོར་རྣམས་ཕྱག་རྒྱ་ལྔ་དང་ལྡན་པའོ། ། གཙོ་མོ་ཕྱག་བཞི་མའི་ཕྱག་མཚན་བསྟན་པ་ནི། གཡོན་གྱི་ལྷུང་བཟེད་ཅེས་པ་ནི་ཐོད་པ་སྟེ། དངོས་པོ་དངོས་མེད་ཀྱི་རྟོག་པའི་མགོ་བཅད་པའོ། ། རྡོ་རྗེ་ནི་མི་ཕྱེད་པའོ། ། གྲི་གུག་ནི་དྲུག་དང་ཉི་ཤུ་བཅོམ་པའོ། ། རོ་ནི་བདག་མེད་པ་མཚོན་པས་ཆོས་དབྱིངས་གདན་དུ་བཏིང་བའོ། ། མིག་དམར་ནི་སྙིང་རྗེའོ། ། སྐྲ་སེར་ནི་སངས་རྒྱས་ཀྱི་ཡོན་ཏན་རྒྱས་པའོ། ། སྔོན་མོ་ནི་མི་འགྱུར་བ།
སྟག་ལྤགས་ནི་ཁམས་གསུམ་དུ་ཞེན་པ་གཟུང་འཛིན་ཟ་བ། འཇིག་མེ་ནི་འཇིགས་དུས་ཀྱི་མེ་གསལ་བ་ནི་འོད། གཡས་ནི་ལྷོ་ཀར། ཤར་སྔོ། གཡོན་གྱི་བྱང་ཞེས་པ་ནི། མར་གད་ནུབ་ཀྱིའོ། ། ལྷོ་ནས་སེར་དང་སྔོ་བའི་མདོག་ཟེར། བྱང་དུ་དམར་དང་སྔོ་བའི་མདོག་ཟེར་རོ། ། ཕྱག་གཉིས་སོགས་ནི་འཁོར་གྱིའོ། ། རྒྱན་རྣམས་ནི་འཁོར་ལོ་སོགས་སོ། །
དེར་ནི་ཞེས་པ་ལྷ་མོ་མཆོད་པའི་གཟུགས་ནི་མཆོད་པར་བྱ་བ་ཡིས་མཆོད་པའོ། ། སངས་རྒྱས་སྤྲིན་ནི་སངས་རྒྱས་ལྔ་ཡི་སྤྲིན་ནོ། ། དེ་ཉིད་གསུམ་བདག་མཁས་པ་ཡིས་དབུས་སུ་བསྒོམ་ཞེས་པ་ནི། མཁའ་སྤྱོད་དང་ས་སྤྱོད་དང་བདག་ཉིད་གསུམ། སྐུ་གསུམ་གྱི་ངོ་བོར་བསྒོམ་པའོ། ། གསུམ་པ་ལས་རབ་ཏུ་བྱེད་པ་གསུམ་པའོ།། ༈ །།དེ་ནས་དཀྱིལ་འཁོར་ཆེན་པོ་ཞེས་པ་ནས། ཕྱིའི་དཀྱིལ་འཁོར་ཞེས་པས་བསྡུས་པའི་དཀྱིལ་འཁོར་རྡོ་རྗེ་དབྱིངས་བསྒོམ་པ། དེ་ཁོ་ན་ཉིད་བསྡུས་པ་རྡོ་རྗེ་དབྱིངས་ཀྱི་དུམ་བུའི་དཀྱིལ་འཁོར་ཆེན་པོ་དང་། རྡོ་རྗེ་མཁའ་འགྲོའི་ལེའུ་དང་པོ་ནས་རྡོ་རྗེ་དབྱིངས་ཀྱི་དཀྱིལ་འཁོར་བསྟན་པ་སྟེ།
དེ་གཉིས་འདྲ་བ་ཆ་མཐུན་ངེས་པར་འབྱེད་ཚུལ་བསྟན་ནོ། ། དེ་ལྟར་དཀྱིལ་འཁོར་བཅོ་ལྔ་ལས་བཅུ་གཉིས་ནི་མཆོག་གི་དངོས་གྲུབ་བསྒྲུབ་པར་བྱེད་པའི་ཐབས་སོ། ། སྒྲོལ་མ་ལ་སོགས་པ་གསུམ་ལས་རྒྱས་པའི་ལྷ་སྟེ། ཐུན་མོང་གི་དངོས་གྲུབ་བསྒྲུབ་པར་བྱེད་པའི་ཐབས་ཡིན་གསུང་། བསྡུས་པའི་དཀྱིལ་འཁོར་རྡོ་རྗེ་དབྱིངས་བསྒོམ་པ་ཡང་། དེ་ནས་ཡང་ཞེས་པ་ཤླཽ་ཀ་གཅིག་གིས་བཤད་པར་དམ་བཅའ་བ་བསྟན་ནོ། ། དཀྱིལ་འཁོར་གྱི་གནས་སྦྱང་བ་ནི། ཞེས་པ་ནས། དེ་ལས་དེ་བཞིན་གཤེགས་པ་ཐམས་ཅད་སྟོན་ཞེས་པའི་བར་གྱིས་ནི་ནང་གི་དཀྱིལ་འཁོར་བསྐྱེད་པའི་ཚུལ་བསྟན་ནོ། ། དེ་ནས་དེ་ལྟར།
ཞེས་པ་ནས་རྡོ་རྗེ་སེམས་དཔའི་ཕྱིའི་དཀྱིལ་འཁོར་སྐྱེད་པའི་བར་གྱིས་རྡོ་རྗེ་སེམས་དཔའ་རྟེན་དང་བརྟེན་པའི་དཀྱིལ་འཁོར་བསྐྱེད་པའི་ཚུལ་བསྟན་ནོ། ། དང་པོ་ལ་ཡང་དཀྱིལ་འཁོར་གནས་ནི་སྦྱངས་ནས་ཞེས་པ་ནས། སངས་རྒྱས་གཟུགས་བརྙན་རྣམ་པར་དགོད་ཀྱི་བར་གྱིས་སའི་ཆོ་ག་དང་ཅི་རིག་པར་ཐིག་གི་ཆོ་ག་དང་། རྡུལ་ཚོན་གྱི་དཀྱིལ་འཁོར་བྲི་བའི་ཚུལ་བསྟན་ནོ། ། གསུངས་པའི་ཆོ་གའི་དཀྱིལ་འཁོར་ནི། ཞེས་པ་ནས། ཐམས་ཅད་སྟོན་གྱི་བར་གྱིས་ནི་དཀྱིལ་འཁོར་བསྒྲུབ་པ་བསྟན་ནོ། ། བསྒྲུབ་པ་ཡང་གསུངས་པའི་ཞེས་པའི་ཚིག་རྐང་གཉིས་ཀྱིས་བཤད་པར་དམ་བཅའ་བ་བསྟན་ནོ། ། དེ་ལ་དང་པོ་ལྷ་ཉིད་ཅེས་པ་ནས། མྱ་ངན་འདས་ལ་དགོད་ཅེས་པའི་བར་གྱིས་ནི་བསོད་ནམས་གྱི་ཚོགས་བསགས་པའི་ཡན་ལག
མཆོད་པ་དང་སྡོམ་པ་བཟུང་བ་ལ་སོགས་པ་བསྟན་ནོ། ། དེ་ནས་ཞེས་པ་ནས། ཨ་ནུད་པ་ན་བརྗོད། ཅེས་པའི་བར་གྱིས་ཡེ་ཤེས་ཀྱི་ཚོགས་བསགས་པ་བསྟན་ནོ། ། དེ་ནས་དེ་ཉིད་ཅེས་པ་ནས་སངས་རྒྱས་ཀུན་གྱི་བདག་ཉིད་ཅེས་པའི་བར་གྱིས་མངོན་པར་བྱང་ཆུབ་པ་ལྔས་གཙོ་བོ་བསྐྱེད་པ་བསྟན་ནོ། ། དེ་ནས་ཞེས་པ་ནས། དེ་བཞིན་གཤེགས་པ་བསྟན་ནོ་ཞེས་པའི་བར་གྱིས་ཡབ་ཡུམ་སྙོམ་པར་ཞུགས་པ་ལས་བྱུང་བའི་ཐིག་ལེ་ལས་འཁོར་གྱི་ལྷ་རྣམས་བསྐྱེད་པར་བསྟན་ནོ། ། དེ་ནས་ནི་བདག་མེད་མ་བཤད་པའི་རྗེས་ལའོ། ། དཀྱིལ་ནི་སྙིང་པོ། འཁོར་ནི་འདུས་པ།
ཆེན་པོ་ནི་རིགས་ལྔ་ཆར་གཅིག་ན་གནས་པ། ཡང་དག་པ་ནི་ཕྱིན་ཅི་མ་ལོག་པ་དཀྱིལ་འཁོར་དེའི་སྟེང་མིང་ནི་སཾ་ཀྲཱ་ཧ་ལས། རྡོ་རྗེ་དབྱིངས་དང་མཉམ་པས། དབྱིབས་རྡོ་རྗེ་དབྱིངས་ཞེས་བྱ་བར་གྲགས་པ་ནི། རི་རབ་ཀྱི་སྟེང་ན་གཞལ་ཡས་ཁང་གྲུ་བཞི་སྒོ་བཞི་སོགས་ཡིན་ལ། འདིར་ཡང་གྲུ་བཞི་སྒོ་བཞི་དང་མཉམ་མོ། ཡང་རི་རབ་ཀྱི་སྟེང་དུ་ལྷ་སོ་བདུན་དུ་སྤྲུལ་པ་དང་། འདིར་ཡང་ལྷ་གྲངས་སོ་བདུན་དུ་མཉམ། གོང་མས་ནི་དབྱིབས་མཉམ། འོག་མས་ནི་གྲངས་མཉམ་མོ། །
ད་ནི་རྡུལ་ཚོན་གྱི་གྲངས་བསྟན་པ་ནི། དཀྱིལ་འཁོར་གནས་སྦྱང་ནས་ནི། ཞེས་པ་སྟེ། དཀྱིལ་འཁོར་གནས་ནི་དཀྱིལ་འཁོར་བྲི་བའི་གནས་ཀྱི་ས། སྦྱང་ནས་ནི་ཞེས་པ་སའི་སྐྱོན་དང་བགེགས་སྦྱངས་ནས་ནི། ཕྱག་རྒྱ་ཆེན་པོ་ཡོངས་སུ་བཟུང་ཞེས་པ་ནི་བགེགས་བསྐྲད་པའི་ཕྱིར་ཕྱོགས་བཅུར་བལྟས་པའོ། ། སྔགས་པས་འདི་ནི་བསྒྲུབ་པར་བྱ། ། ཞེས་པ་ནི་གཞལ་ཡས་ཁང་དུ་བསྒྲུབ་པའོ། ། ད་ནི་ཐིག་གདབ་པའི་ཕྱིར། གསར་པ་ལེགས་པར་བཀལ་སོགས་ཏེ།
གསར་པ་ནི་དཀྱིལ་འཁོར་གཞན་དུ་ལོངས་མ་སྤྱད་པའོ། ། ལེགས་པར་བཀལ་ནི་འཇུར་མདུད་མེད་པར་རོ། ། ཤིན་ཏུ་ཚད་མ་མཛེས་པ་ནི་གཉིས་འགྱུར་རོ། ། ཤེས་རབ་ཅན་ནི་ཐིག་ལ་མཁས་པའོ། ། ཇི་ལྟར་ནུས་པ་ཞེས་པ་ནི། ཁྲུ་ཚད་ཇི་ལྟར་ནུས་པ་སྟེ་ཁྲུ་གང་ནས་སྟོང་གི་བར་ཇི་ལྟར་ནུས་པ་དང་སྦྱར་ལ་གདབ་བོ། ། གྲུ་བཞི་ནི་མི་མཉམ་པ་མེད་པས་སོ། ། སྒོ་བཞི་ནི་རྣམ་ཐར་བཞིའོ། ། རྟ་བབས་བཞི་ནི་བདེན་པ་བཞིའོ། ། མཛེས་པ་ནི་ཕྱོགས་བཞི་ནས་སོ། །
ཐིག་བཞི་ནི་ཚངས་ཐིག་གཉིས་ཟུར་ཐིག་གཉིས་དང་བཞིའོ། ། གོས་དང་མེ་ཏོག་ཕྲེང་བས་བརྒྱན་ནི་སྟེང་ནས་མཚམས་ཀྱི་ཆ་ནི་ཐམས་ཅད་དང་། སྒོ་ཁྱུད་ཀྱི་ནི་གྲྭ་རྣམས་སུ། ། ཞེས་པ་ནི། རི་མོ་གཉིས་སྤྲད་པའི་སའོ། ། རྡོ་རྗེ་ནི་ཟླ་ཕྱེད་དོ། ། རིན་ཆེན་ནི་ཟླ་ཕྱེད་རྡོ་རྗེ་དེ་ཉིད་འདོད་པའི་དོན་བསྒྲུབ་པས་དེའི་དཀྱིལ་འཁོར་སོ་སོའི་སྐབས་ཞེས་པ་ནི། དེ་ནི་རིགས་ལྔའོ། ། སོ་སོའི་འཁོར་ལོའི་སྐབས་ནི་རིགས་ལྔ་རྣམ་སྣང་དབུས། རིན་འབྱུང་ལྷོ།
སྣང་མཐའ་ནུབ། དོན་གྲུབ་བྱང་། ཤར་མི་བསྐྱོད་པའོ། ། ནང་དུ་ཡང་ནི་བཞུགས་གནས་ནི། ། ཞེས་པ་ལྷ་རྣམས་ཀྱི་ནང་། རྡོ་རྗེ་ཐིག་ནི་ཡང་བཅུག་ཅིང་། ཞེས་པ་ནི་ནང་གི་ཡེ་ཤེས་ཀྱི་ཐིག་ཕྱིའི་དཀྱིལ་འཁོར་གྱི་ཐིག་གདབ་བྱ། ཞེས་པ་ནི་ཕྱི་རོལ་གྱི་དཀྱིལ་འཁོར་གྱི་ཐིག་གདབ་པར་བྱ་སྟེ་གྲུ་བཞི་སྒོ་བཞི་སོགས་སོ། ། ད་ནི་རྡུལ་ཚོན་བྲི་བ་བསྟན་པའི་ཕྱིར། ཀ་བ་བརྒྱད་ཀྱིས་མཛེས་པ་ནི། །
ཞེས་པ་ནི་རྣམ་ཐར་སྒོ་བརྒྱད་དོ། ། རྡོ་རྗེ་ཀ་བའི་རྩེར་གནས་འགྱུར་ནི་རྡོ་རྗེ་ཀ་བའི་ནང་ལོགས་སུ། ཞེས་ཡོད་སྐད། དཀྱིལ་འཁོར་ལྔ་ཡིས་རྣམ་པར་བརྒྱན། ། ཞེས་པ་ནི་དཀྱིལ་འཁོར་ལྔ་ནི་ཟླ་བའི་དཀྱིལ་འཁོར་རོ། ། རྣམ་པར་བརྒྱན་པ་ནི་རིགས་ལྔའི་ཟླ་བའི་དཀྱིལ་འཁོར་རོ། ། དེ་ནས་དཀྱིལ་འཁོར་ནང་དུ་ནི། ། ཞེས་པ་ནི་ཀ་བའི་ནང་དུ་རིགས་ལྔས་བརྒྱན་པའོ། ། སངས་རྒྱས་གཟུགས་བརྙན་རྣམ་པར་དགོད་ནི་ཏ་ཐཱ་སཾ་ཀྲཱ་ཧ་ལས། སངས་རྒྱས་གཟུགས་བརྙན་དགོད་པར་བྱ། །
ཞེས་པ་ནི། རིགས་ལྔའི་སངས་རྒྱས་ཀྱི་གཟུགས་བརྙན་ནི་སྐུ་ཙ་ཀ་ལི་དགོད་པའོ། ། རྡུལ་ཚོན་བྲི་བའི་དཀྱིལ་འཁོར་གྱི་ཆོ་ག་དེ་བསྒྲུབ་པའི་ཕྱིར་བདག་ཉིད་གཙོ་བོ་བསྐྱེད་པའོ། ། གསུངས་པ་ནི་སཾ་ཀྲཱ་ཧ་ལས་སོ། ། བསྒྲུབ་པ་ཁྱོད་ལ་བཤད་པར་བྱ། ཞེས་པ་ནི་དཀྱིལ་འཁོར་བསྒྲུབ་པའོ། ། དེ་ལ་དང་པོ་ལྷ་ཉིད་ཀྱི་ཁྱིམ་དུ་སྔགས་པས་ཞུགས་ནས་ཞེས་པའོ། ། དང་པོ་དཀྱིལ་འཁོར་ནི་ཡུད་ཙམ་གྱིས་སེམས་དཔར་བསྐྱེད་པའོ། ། ཁྱིམ་དུ་ནི་དཀྱིལ་འཁོར་གྱི་ནང་དུའོ། ། ཨ་ལ་ཟླ་བའི་དཀྱིལ་འཁོར་ཞེས་པ་ནི།
དག་པ་གསུམ་སོགས་ཀྱི་ཐ་མལ་པའི་དངོས་པོ་མི་དམིགས་པར་བྱས་ནས་སྙིང་ཁར་ཟླ་བའི་དཀྱིལ་འཁོར་བསྒོམ་པའོ། ། བསམ་ནས་ཞེས་པ་ནི་ཟླ་བའི་སྟེང་དུ་ཧཱུྃ་ལས་་་་་་རྡོ་རྗེ་སེམས་དཔར་བསྐྱེད་ནས། ལས་རྡོ་རྗེ་བསྐྱེད་་་་་་དེའི་སྙིང་ཁར་ཧཱུྃ་ལས་འོད་ཟེར་སྤྲོས། རང་བཞིན་གྱི་གནས་ནས་དེ་བཞིན་གཤེགས་པ་སྤྱན་དྲངས་ནས་བསོད་ནམས་ཀྱི་ཚོགས་བསགས་པ་ནི་སངས་རྒྱས་སོགས་སོ། པའོ། ། བདག་ལ་དགོངས་སུ་གསོལ་ཞེས་པ་ནི་བདག་ལ་ཐུགས་དགོངས་སུ་གསོལ་བདག་མིང་ཞེས་བགྱི་བའི་གསང་མཚན། དུས་འདི་ཉིད་ནི་ད་ལྟ་ནས་སོ། ། ཇི་སྲིད་བྱང་ཆུབ་སོགས་ནི་རིགས་ལྔ་སྤྱིའི་སྡོམ་པ་དེར། བྱང་ཆུབ་སྙིང་པོའི་བར་ནི་ནམ་བྱང་ཆུབ་ལ་ཐུག་གི་བར་དུ། དུས་གསུམ་ནི་འདས་མ་འོངས་ད་ལྟར་གྱི་སངས་རྒྱས་སོ། །
བྱང་ཆུབ་ཏུ་ནི་ངེས་མཛད་པས་ནི། བྱང་ཆུབ་མངོན་དུ་ཐོབ་པར་མཛད་པའོ། ། བྱང་ཆུབ་སེམས་ནི་བྱང་ཆུབ་མཆོག་ཏུ་སྨོན་པའི་སེམས་སོ། ། དམ་པ་ནི་སེམས་བསྐྱེད་པ་གཞན་ལས་ཁྱད་པར་དུ་འཕགས་པའོ། ། དེས་ནི་སྨོན་པའི་སེམས་བསྐྱེད་པ་བསྟན་ནོ། ། འཇུག་པའི་སེམས་བསྐྱེད་པ་བསྟན་པ་ནི། དགེ་བའི་ཆོས་ནི་བསྡུད་པ་སོགས་ཏེ། རྣམ་སྣང་གི་སྡོམ་པའོ། ། དགེ་བའི་ཆོས་བསྡུ་བ་ནི་སྦྱིན་པ་དང་བསྡུ་དངོས་བཞིའོ། ། སེམས་ཅན་དོན་བྱེད་ཀྱི་ཚུལ་ཁྲིམས་ནི་ཕ་རོལ་ཏུ་ཕྱིན་པ་ཟེར།
ཚུལ་ཁྲིམས་བསླབ་པ་རྣམ་གསུམ་སྡོམ་པ་ལས་སྡོམ་པའི་ཚུལ་ཁྲིམས་སོ། ། སོ་སོར་བདག་ནི་བརྟན་པོ་བཟུང་ནི། བྱང་ཆུབ་ལ་ཐུག་གི་བར་དུ་སྲོག་གི་ཕྱིར་ཡང་མི་གཏང་བའོ། ། སངས་རྒྱས་ཆོས་དང་དགེ་འདུན་ནི། ། ཐུན་མོང་གི་དཀོན་མཆོག་གསུམ་མཆོད་པ་ནི་བཟུང་བའོ། ། སངས་རྒྱས་ནི་རྣམ་སྣང་། རྣལ་འབྱོར་ནི་འཇུག་པ་སེམས་བསྐྱེད། སྡོམ་པ་ནི་རྣམ་སྣང་གིའོ། ། དེང་ནི་དུས་དེ་རིང་ནས་བཟུང་བའོ། ། ད་ནི་མི་བསྐྱོད་པའི་སྡོམ་པ་བཟུང་བ་ནི།
རྡོ་རྗེ་རིགས་མཆོག་ཆེན་པོ་སོགས་ཏེ། རྡོ་རྗེ་ནི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་སྟོང་པ་མཚོན་པས་རྡོ་རྗེའོ། ། དེ་ནི་ཐུགས་ཀྱི་དམ་ཚིག་གོ ། དྲིལ་བུ་ནི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་སྒྲོགས་པ་སྟེ། གསུང་གི་དམ་ཚིག་གོ ། ཕྱག་རྒྱ་ནི་ལྷའི་སྐུ་བསྒོམ་པ་སྐུའི་དམ་ཚིག་གོ ། དེ་ཉིད་ལས་ནི་ཞེས་པ་གོང་གི་གསུམ་མོ། ། སློབ་དཔོན་དག་ཀྱང་བཟུང་བར་བགྱི། ། ཞེས་པ་ནི་བསྙེན་བཀུར་བའི་ཚུལ་དང་མི་བརྙས་པའི་ཚུལ་གྱིས་བཟུང་ངོ་། ། རིན་པོ་ཆེའི་རིགས་ཀྱི་སྡོམ་པ་གཟུང་བ་ནི།
རིན་ཆེན་རིགས་མཆོག་སོགས་ཏེ། རྣལ་འབྱོར་ནི་རིན་འབྱུང་གིའོ། ། དམ་ཚིག་ནི་སྡོམ་པ་གཟུང་བ་ལས་མི་འདའ་བས། ཡིད་དུ་འོང་བ་ནི་འབྲས་བུ་ཡིད་དུ་འོང་བ་འབྱིན་པའོ། ། ཉི་མ་རེ་རེ་དྲུག་བྱས་ནི། པ་ར་དྲུག་ཡོངས་སུ་རྫོགས་པར་བྱེད་པའོ། ། སྦྱིན་པ་རྣམ་བཞི་ནི། མི་འཇིགས་ཟང་ཟིང་ཆོས་དང་བྱམས་པའོ། ། པདྨའི་རིགས་ཀྱི་སྡོམ་པ་གཟུང་བ་ནི། བྱང་ཆུབ་ཆེན་པོ་ལས་བྱུང་སོགས་ནི།
སོ་སོར་རྟོགས་པའི་ཡེ་ཤེས་སོ། ། ཕྱི་ནི་ཕྱིའི་ལྷ་སྟོན་པས་ཡོ་གའོ། ། ནང་ནི་རྩ་རླུང་ཐིག་ལེ་སྟོན་པས་རྣལ་འབྱོར་ཕ་དང་མའོ། ། ཡང་ན་ཕྱི་ཉན་ཐོས། ནང་མཚན་ཉིད། གསང་བ་སྔགས་སོགས་ཟེར་བ་ཡང་ཡོད། ཡང་ན་ཕྱི་བྱ་སྤྱོད། ནང་ཡོ་ག གསང་བ་བླ་ན་མེད་པའི་རྒྱུད་ཟེར་བ་ཡང་ཡོད། དམ་པའི་ཆོས་ཀྱང་སོ་སོར་གཟུང་ཞེས་པ་ནི།
མཆོད་པའམ་བསྙེན་བཀུར་བྱ་བའི་ཚུལ་གྱིས་བཟུང་ངོ་། ཡང་ན་མི་སྨད་པའི་ཚུལ་གྱིས་བཟུང་བའོ། ། དོན་གྲུབ་ཀྱི་སྡོམ་པ་གཟུང་བ་ནི། ལས་ཀྱི་རིགས་སོགས་ནི། ལས་ནི་དོན་གྲུབ་ཀྱི་རིགས་སོ། ། སྡོམ་པ་ཐམས་ཅད་ནི་གོང་གི་བཞིའི་སྡོམ་པའོ། ། ཐམས་ཅད་སོ་སོར་གཟུང་བ་ནི་སྡོམ་པ་ཐམས་ཅད་དོ། ། གཟུང་བ་ནི་དོན་གྲུབ་ཀྱི་རྣལ་འབྱོར་པས་མཆོད་པའི་ལས་ཀྱང་ཅི་ནུས་བགྱི་ནི་ཁྱད་པར་དུ་དཀོན་མཆོག་གསུམ་ལ་མཆོད་པའོ། ། བྱང་ཆུབ་སེམས་ནི་བླ་མེད་པ་ནི་འཇུག་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པའོ། ། བདག་གིས་ནི་དོན་གྲུབ་ཀྱི་ཛོ་ཀིའོ། །
དགོས་པ་ནི་ཁམས་གསུམ་གྱི་སེམས་ཅན་སྨིན་ཅིང་གྲོལ་བར་བྱ་བའི་ཕྱིར་རོ། ། སྡོམ་པ་མ་ལུས་པ་ནི་རིགས་ཀུན་གྱི་སྡོམ་པའོ། ། མ་བསྒྲལ་བ་ནི་ཆུ་བོ་བཞི་ལས་མ་སྒྲོལ་བ་ནི་བདུད་བཞི་ལས་སྲུང་། དབུགས་མ་འབྱིན་པ་ནི་འཁོར་བ་ལས་སོ། ། བསོད་ནམས་ཀྱི་ཚོགས་སོ། ། སྐབས་འདིར་ཚད་མེད་བཞི་བསྒོམ་པ་དོན་གྱིས་ཤེས་པར་བྱ། འདི་ན་མར་ཡེ་ཤེས་ཀྱི་ཚོགས་བསགས་པ་སྟོང་པ་ཉིད་དུ་བསྒོམ་པ་སྟོན་ཏེ། དེ་ནས་ནི་བསོད་ནམས་ཀྱི་ཚོགས་ཀྱི་རྗེས་ལའོ། ། བཅོམ་ལྡན་འདས་ནི་དྲུག་པ་རྡོ་རྗེ་འཛིན་ནོ། ། ཐམས་ཅད་རྩེ་མོ་ནི་སེམས་བསྐྱེད་ཀྱི་དོན་སྟོང་པ་ཉིད་ཆོས་ཐམས་ཅད་ཀྱི་རྩེ་མོའམ་མཆོག་གོ །
ཏིང་ངེ་འཛིན་ལ་སྙོམ་པར་ཞུགས་པ་ནི། སྟོང་པ་ཉིད་ཀྱི་ཏིང་ངེ་འཛིན་ལའོ། ། ཚིག་འདི་དག་ནི་འོག་ནས་འབྱུང་བའི་ཚིག དེ་ནས་ནི་སྟོང་པ་ཉིད་ལ་སྙོམ་པར་ཞུགས་པའི་རྗེས་ལའོ། ། བསམ་གཏན་གནས་ལུགས་ཀྱི་དཀྱིལ་འཁོར་གྱི་ཁང་པར་རོ། ། ཆོས་ཐམས་ཅད་ཕྱི་ནང་བདག་མེད་པར་རང་བཞིན་མེད་པར་རོ། ། ལྟ་བ་ནི་ཕྱིན་ཅི་མ་ལོག་པར་ལྟ་བ། ཚུལ་ཇི་ལྟར་བལྟ་ཞེ་ན། ཕྱི་དང་ནང་གི་བདག་ཉིད་ཅན། ཕྱི་ནི་སྣོད།
ནང་ནི་བཅུད། འདི་དག་ཐམས་ཅད་སེམས་སུ་རྟག་ནི། སྣོད་བཅུད་ཐམས་ཅད་སེམས་སུ་ཤེས་པར་བྱ་བ་སེམས་ལས་མ་གཏོགས་པ་ཉིད་ནི་གཞན་ན་ཡོད་པ་མ་ཡིན་ནི་ཕྱི་རོལ་གྱི་དོན་མེད་པས་སོ། ། ཆོས་ཀུན་རང་བཞིན་འོད་གསལ་བ་ནི། ཆོས་ཀུན་སེམས་ཡིན་ལ། སེམས་དེ་ཀུན་ཏུ་བརྟགས་སྟེ། བརྟགས་པ་དང་རྟོག་པའི་དྲི་མ་དང་རང་བཞིན་གྱིས་བྲལ་བས་འོད་གསལ་བའོ། ། ཆོས་ཀུན་ནི་ཕྱི་ནང་གིའོ། ། དང་པོ་ནས་མ་བསྐྱེད་པའི་ཕྱིར་ནི་གདོད་མ་ནས་མ་བསྐྱེད་པའོ། ། ཡིད་ཀྱི་ཨ་ནུད་པན་ཅེས་བརྗོད་པ་ནི།
ཨ་ནུད་པན་སརྦ་དྷརྨཱ་པྲ་ཀྲིད་དྷི་པྲ་བ་སརྦ་དྷརྨཱ། ཞེས་བརྗོད་པའོ། ། དེ་ནས་དེ་ཉིད་རང་སེམས་འདིས། ཞེས་པ་ནི་འོག་ནས་ཀྱི་སྔགས་འདིས་བདག་ཉིད་མངོན་བྱང་ལྔས་རྣམ་སྣང་དུ་བསྐྱེད་པ་བསྟན་ཏེ། རང་བཞིན་གྱིས་འོད་གསལ་བ་ནི། ཀུན་རྟོག་གི་དྲི་མ་དང་བྲལ་བར་བསྒོམ་པའོ། ། འདོད་པའི་སྔགས་ཀྱི་བཟླས་པ་ནི་འདོད་པ་མཚོན་པར་བྱེད་པའི་སྔགས་ཙིཏྟ་པྲ་ཏི་ལ་སོགས་སོ། ། ཟླ་བའི་དཀྱིལ་འཁོར་བསྒོམ་པར་བསྟན་པ་ནི་སེམས་དེ་ཉིད་ཀྱི་རྣམ་པ་ཟླ་བ། ངོ་བོ་རྟོག་པའི་དྲི་མ་དང་བྲལ་བའོ། ། ཨོཾ་ཙིཏྟ་པྲ་ཏི་བེ་ཏད་ཀ་རོ་མི།
ཞེས་པ་ནི། ཙིཏྟ་ནི་སེམས་སོ། ། བེ་ཏད་ཀ་རོ་མི་སོ་སོར་རྟོགས་པར་བྱའོ་ཞེས་པ་སྟེ། སེམས་བརྟག་པ་དང་རྟོག་པའི་དྲི་མ་དང་བྲལ་བའོ། ། ཚོགས་ཀྱི་འཁོར་ལོ་ཞེས་པ། སེམས་དེ་ཉིད་སྒྲིབ་པ་གཉིས་ཀྱི་ཚོགས་དང་བྲལ་བའི་སེམས་ཡིན་ལ། ། ནམ་མཁའ་ལྟ་བུར་ཆུ་ཁམས་གསེར་དང་དག་པ་སོགས་ཀྱི་དོན་ཡིད་གཉིས་ཀུན་ལས་རྣམ་པར་གྲོལ་བ་ནི། སེམས་བརྟག་པ་དང་རྟོག་པའི་དྲི་མ་དང་བྲལ་བ་སྙམ་པ་ཡིད་གཉིས་ལས་གྲོལ་བའོ། ། མཆོག་ཏུ་རྣམ་པར་རྟོག་པ་འཇོམས་ནི་ཤེས་བྱའི་སྒྲིབ་པ་སྤངས་པའོ། ། ཉོན་མོངས་དྲི་མ་ཐམས་ཅད་དག་ནི་ཉོན་མོངས་པའི་སྒྲིབ་པ་སྤངས་པའོ། །
དང་པོ་ཟླ་བ་ལྟར་བལྟས་ནི་སེམས་སོ་སོར་རྟོགས་པ་ལས་བྱང་ཆུབ་པ་དེ་དང་། བརྟགས་པ་དང་རྟོག་པ་དང་བྲལ་བ་དེ་རྣམས་ཟླ་བ་ལྟར་མཐོང་བའོ། ། སངས་རྒྱས་ཀུན་གྱི་ཡོན་ཏན་འདིར། ། ཨ་སོགས་གཟུགས་ཀྱིས་འཇུག་པར་འགྱུར། ། ཞེས་པ་ནི། ཡེ་ཤེས་ལ་མཚན་སུམ་ཅུ་རྩ་གཉིས་དང་ལྡན་པས་ཨཱ་ལི་ཕྲག་གཉིས། ཡང་ན་ཡེ་ཤེས་དེ་ཉིད་ལ་ཀུན་ཏུ་རྟོག་པ་བཅུ་དྲུག་གིས་སྟོང་པའི་ཡོན་ཏན་ཡོད་པས་ཨཱ་ལི་བཅུ་དྲུག་གོ ། བཅོམ་ལྡན་འདས་ནི་དྲུག་པའོ། ། ཟླ་བའི་ཡོན་ཏན་གང་ལགས། ཁྱད་པར་གང་ལགས།
ཞེས་དྲི་བ་གཉིས་པའོ། ། ལན་ནི། བཅོམ་ལྡན་འདས་ཀྱིས་བཀའ་བསྩལ་པ་སོགས་གཉིས་ཏེ། བཀའ་སྩལ་པ་ནི་སྡུད་པ་པོ་ལའོ། ། ཁྱད་པར་གྱི་ལན་ནི། གྲུ་གསུམ་རྒྱ་ཆེའི་རང་བཞིན་ཅན། ། ཞེས་པ་སྟེ། གྲུ་གསུམ་ནི་རྣམ་པར་ཐར་པའི་སྒོ་གསུམ་མཚོན་པས་ཟླ་བའི་དཀྱིལ་འཁོར་གྲུ་གསུམ་མོ། ། སངས་རྒྱས་ཀུན་གྱི་ཡོན་ཏན་གནས་ནི། ། སེམས་ཟླ་བ་ལྟ་བུ་དེ་ལ་རྟོག་པ་སྟེ་ས་བཅུ་དྲུག་ཏུ་འཛིན་པ་བཅུ་དྲུག་གིས་སྟོང་པའི་ཡོན་ཏན་ལ་གནས་པའོ། །
འདི་ནི་ཞེས་པ་ཡོན་ཏན་ནོ། ། སངས་རྒྱས་ཡོན་ཏན་འཇུག་པར་འགྱུར་ནི། ཡོན་ཏན་འཇུག་པས་ཨཱ་ལི་དགོད། ཤེལ་དང་ཟླ་བ་ལྟ་བུར་ནི། ། ཨཱ་ལི་གཉིས་འགྱུར་བཀོད་པའོ། ། དེའི་སྟེང་ནི་ཟླ་བ། སེམས་ནི་འོད་གསལ་བ་སོ་སོར་རྟོགས་པའི་སེམས་བརྟག་པ་དང་རྟོག་པ་དང་བྲལ་བ། དེ་དག་གིས་རྒྱུད་ལ་བསྐྱེད་པ་ནི་སེམས་བསྐྱེད་པ་བྱང་ཆུབ་པའོ། ། དེའི་དགའ་བར་བྱེད་པའི་རྒྱུ་ནི་ཞེས་པ་ནི། སེམས་བརྟག་པ་དང་རྟོག་པ་དང་བྲལ་བའི་སེམས་སོ་སོར་རྟོགས་པ་དེ་ཉིད་མངོན་དུ་སྐྱེས་པར་བྱེད་པས་དགའ་བའི་རྒྱུའོ། །
སྔགས་པ་ནི་རྣལ་འབྱོར་པ། འདིའི་སྔགས་ནི་ཞེས་པ་ནི། འོག་གི་སྔགས་ཀྱིས་སེམས་བསྐྱེད་པ་མངོན་དུ་བྱེད་པའོ། ། བྱང་ཆུབ་སེམས་ནི་མངོན་དུ་བསྐྱེད་པར་ཞེས་པ་ནི། ཀཱ་ལི་གཉིས་འགྱུར་དང་། ཡ་ར་ལ་ཝ་ཌ་ཌྷ་བསྣན་པས་བརྒྱད་ཅུའོ། ། ཨོཾ་བོ་དྷི་ཙིཏྟ་ཨུད་པྟ་ཡ་མིཿ ཞེས་པ་ནི། བྱང་ཆུབ་ཀྱི་སེམས་བསྐྱེད་པར་བགྱིའོ་ཞེས་པའོ། ། བྱས་པའི་རྗེས་སུ་ནི་སེམས་རྟོགས་པའི་རྗེས་སུའོ། །
རིམ་པས་འབྱུང་ནི་སེམས་བསྐྱེད་པས་འབྱུང་བའོ། ། སེམས་བསྐྱེད་པས་སེམས་འདི་ལྟ་བུ་སེམས་མ་བསྐྱེད་པ་སྙིང་རེ་རྗེ། ། སྙམ་སྟེ་སེམས་ཅན་གྱི་དོན་བྱེད་པའོ། ། དགེ་བའི་ཆོས་ནི་ཡང་དག་ནི། དཔེ་བྱད་བཟང་པོ་བརྒྱད་ཅུའི་ཆེ་བའི་ཡོན་ཏན་གྱིས་གང་བའོ། ། ཉོན་མོངས་ཐམས་ཅད་ངེས་པར་གནོན་ནི་འདོད་ཆགས་གནོན་པའོ། ། ཟླ་བའི་དཀྱིལ་འཁོར་དབུས་སུ་གནས་ནི། ཨཱ་ལི་ལས་ཟླ་བ་བསྐྱེད་པའི་དབུས་སུའོ། བྱང་ཆུབ་ཟླ་བ་གཉིས་པ་ཅན་ནི། ཀཱ་ལི་ལས་ཟླ་བ་བསྐྱེད་པའོ། །
འདིར་ཡང་སྐར་མའི་རྣམ་པ་ཅན་ནི། འདིར་ཡང་ནི་དང་པོར་མ་ཟད་འདིར་ཡང་ངོ་། ། སྐར་མ་ནི་ནམ་མཁའ་ལ་སྐར་མ་རྒྱས་པ་བཞིན་ནོ། ། སངས་རྒྱས་ཡོན་ཏན་ནི་དཔེ་བྱད་བཟང་པོ་བརྒྱད་ཅུ་འམ་མཚན་སུམ་ཅུ་རྩ་གཉིས་སོ། ། ཀ་སོགས་གཟུགས་ཀྱིས་ཞེས་པ་ནི་གཞིའི་བྱང་ཆུབ་བོ། ། སོགས་ཀྱི་གཟུགས་བརྙན་ཞེས་པ་ནི། གཟུགས་བརྙན་ཟླ་བའི་སེམས་ལ་འཇུག་པའོ། ། རྣལ་འབྱོར་ནི་གཞིའི་བྱང་ཆུབ་ཀྱི་སེམས་བསྐྱེད་དོ། ། འདིའི་དཀྱིལ་འཁོར་ཆོ་ག་ཀུན། ། ཞེས་པ་ནི་སཾ་ཀྲ་ཧའི་ཆོ་གའོ། །
རྒྱུད་ནི་གཞན་དུ་མ་གསུངས་སོ། ། ཞེས་པ་ནི་བྱ་བའི་རྒྱུད་ལ་སོགས་པ་གཞན་དུ་མ་གསུངས་སོ། ། དེ་ལ་ཞེས་པ་ནི་ཟླ་བ་སྟེང་མ་དེ་ལའོ། ། དབུས་སུ་རྡོ་རྗེ་རྩེ་ལྔ་པའོ། ། ཐུགས་ཕྱག་མཚན་རྡོ་རྗེ་ལས་བྱང་ཆུབ་པ་སྟེ། ཡི་གེ་ལས་བྱུང་གོང་བུའི་དོན་ནོ། ། འོད་དཀར་པོ་བཅས་པ་ཉིད་ཅེས་པ་ནི་རྡོ་རྗེ་ལའོ། ། ཀུན་ཏུ་བཟང་པོའི་སེམས་བསྐྱེད་པར་བྱེད་པ། བརྟན་པ་རྒྱུ་ཕྱིར་ཞེས་པ་ནི། ཀུན་ཏུ་བཟང་པོ་སེམས་བརྟགས་པ་དང་རྟོག་པ་དང་བྲལ་བའི་སེམས་སོ་སོར་རྟོགས་པ་ལས་བྱང་ཆུབ་པའོ། །
སེམས་བསྐྱེད་པ་ནི་བསྐྱེད་པ་ལས་བྱང་ཆུབ་པ་སྟེ་གཉིས་པས་སོ། ། བརྟན་པར་བྱེད་པའི་སེམས་བསྐྱེད་པ་གོང་མ་གཉིས་ལའོ། ། བདག་ཉིད་ནི་རྣལ་འབྱོར་པ། རྡོ་རྗེ་གཟུགས་བརྙན་ནི་ཐུན་མཚམས་རྡོ་རྗེ་ལས་བྱང་ཆུབ་པའོ། ། འདིའི་སྔགས་ནི་འོག་གི་སྔགས་སོ། ། ཏིཥྛ་བཛྲ་ནི། བདག་ལ་རྡོ་རྗེ་གནོས་གཅིག་པའོ། ། བྱང་ཆུབ་སྤྱོད་པ་བླ་མེད་ནི། བྱང་ཆུབ་ཀྱང་ཡིན། སྤྱོད་པ་ཡང་ཡིན་པས་ཕྱག་མཚན་རྡོ་རྗེའོ། །
དེའི་ནི་རྡོ་རྗེའོ། ། ས་བོན་ནི་རྟོགས་པ་འདི་ཞེས་པ་ནི། སེམས་བསྐྱེད་པ་རྟོགས་པའི་རྒྱུའོ། ། ཡེ་ཤེས་དག་པ་ཟག་པ་མེད་ཅེས་པ་ནི། ཟླ་བ་སྟེང་མའོ། ། རྡོ་རྗེ་ངེས་པར་བརྟག་པར་བྱ་ནི་ཕྱག་མཚན་རྡོ་རྗེ་ལས་མངོན་པར་བྱང་ཆུབ་པའོ། ། ད་ནི་སྤྲོས་བསྡུས་ལས་མངོན་པར་བྱང་ཆུབ་པ་ནི། ནམ་མཁའི་ཁམས་སོགས་ནི། རྡོ་རྗེའི་ལྟེ་བའི་ཧཱུྃ་དེ་ལས་རྡོ་རྗེ་ཕྲ་མོ་ནམ་མཁའི་ཁམས་ཁེངས་པ་སྤྲོས་ཏེ་དེ་བྱ་བ་ནན་ཏན་གྱི་བདག་ཉིད་བྱང་ཆུབ་པའོ། ། དེ་ཉིད་ནི་དེ་བཞིན་གཤེགས་པ་ཐམས་ཅད་བདག་གི་བྱང་ཆུབ་ཀྱི་སེམས་ཆོས་ཀྱི་དབྱིངས་དང་བདག་ཉིད་དབྱེར་མེད་དུ་བྱང་ཆུབ་པའོ། །
ཡང་དག་པར་གང་བ་ནི་རྡོ་རྗེ་ཕྲ་མོ་དཔག་ཏུ་མེད་པར་སྤྲོས་ཏེ། སེམས་ཅན་ཐམས་ཅད་ལ་ཁྱབ་པར་བྱས་སླར་འདུས་ཏེ་དེ་ཉིད་ལ་ཐིམ་པའོ། ། རྡོ་རྗེའི་ལུས་ཀྱི་བདག་ཉིད་དུ་སྔགས་པས་བསྒོམ་པར་བྱའོ་ཞེས་པ་ནི། སྤྲོས་བསྡུས་ནས་རྡོ་རྗེའི་ལྟེ་བ་ལ་ཐིམ། བཛྲ་ཨཱཏྨ་ཀོ྅་ཧཾ། བརྗོད་པའོ། ། སྔགས་ཀྱི་རྣལ་འབྱོར་གྱིས་སྤྲོ། ཞེས་པ་ནི་རྡོ་རྗེ་ཕྲ་མོ་མང་པོ་ཕར་འཕྲོས་པའོ། ། བསྡུ་བ་ནི་རྡོ་རྗེ་ཕྲ་མོ་མང་པོ་ཚུར་བསྡུ་བའོ། ། བཛྲ་ཨཱདྨ་ཀོ྅་ཧཾ།
ཞེས་པ་ནི་རྡོ་རྗེའི་རང་བཞིན་ནམ་བདག་གོ ། གཟུགས་བརྙན་རྫོགས་པ་ལས་བྱང་ཆུབ་པའོ། ། སངས་རྒྱས་ཀུན་གྱི་སྐུ་ནི་ཆོས་ཀྱི་སྐུའོ། ། སྣང་བ་མེད་ཅིང་ནི་གཟུང་འཛིན་དུའོ། ། གནས་པ་མེད་ནི་ཨ་ཁྲ་ཏི་ཏིཥྛ་སྟེ་ཆོས་ཉིད་དངོས་པོ་དང་མཚན་མར་མི་གནས་པས་སྟོང་པའོ། ། མ་སྐྱེས་དག་པ་ཆོས་ཉིད་དེ། རྒྱུ་རྐྱེན་གྱིས་ནི་མ་བསྐྱེད་པ་དང་། གདོད་མ་ནས་མ་སྐྱེས་པས་མ་སྐྱེས་པའོ། ། མ་བྱས་པ་ནི་བློ་བུར་དུ་རྒྱུ་རྐྱེན་གྱིས་མ་བྱས་པའོ། ། དངོས་མེད་ལ་སོགས་སྤངས་ནི་དངོས་མེད་དང་དངོས་པོ་དང་གཉིས་ཀ་དང་གཉིས་ཀ་མ་ཡིན་པ་ཀུན་སྤངས་པའོ། །
གཅད་དུ་མེད་པ་ནི་ཆོས་ཉིད་ལ་མཚན་འཛིན་གྱིས་གཅད་དུ་མེད་པའོ། ། དབྱེར་མེད་གཟུང་དུ་མེད་ནི་མཚན་མ་དང་རྣམ་པར་རྟོག་པས་གཟུང་དུ་མེད་པའོ། ། སངས་རྒྱས་སྐུའི་གཟུགས་བརྙན་ནི། ། མངོན་པར་བྱང་ཆུབ་པ་ལྔ་ལས་སྐྱེད་པའོ། ། རྡོ་རྗེའི་བདག་ཉིད་ཡང་དག་གྱུར་ནི་གོང་གི་རྣམས་དེ་ལྟ་བུ་དང་ཐ་མི་དད་པར་གྱུར་པའོ། ། རྡོ་རྗེ་སྐུ་ནི་གོང་ན་མེད་ནི། ཆོས་ཀྱི་དབྱིངས་མངོན་པར་བྱང་ཆུབ་པའི་སྐུའོ། ། དེ་ལྟར་ཡང་རྡོ་རྗེས་མཚན་པ་བསྒོམ་པར་བྱ་བ་ཞེས་པ་ནི། རྡོ་རྗེས་མཚན་པ་ནི་ཕྱག་མཚན་གྱི་རྣམ་པར་བསྒོམ་པའི་སྐུའོ། ། དེ་ལྟར་ཆོས་ཀྱི་སྐུ་དང་དབྱེར་མེད་པར་མ་ཟད་དེ།
དེ་བཞིན་གཤེགས་པ་དང་། བདག་གཟུགས་སྐུ་ཡང་དབྱེར་མེད་པར་བསྟན་པ་ནི། བཅོམ་ལྡན་ནི་བཞི་བཅོམ་དྲུག་ལྡན་ནོ། ། རྡོ་རྗེ་སེམས་དཔའ་ནི་དྲུག་པའོ། ། རྣམ་པ་ཀུན་མཆོག་ལྡན་ནི་མཚན་དཔེ་དང་ལྡན་པའོ། ། འདི་ནི་སྔགས་ཀྱིས་བསྒོམ་པར་བྱ། ། ཞེས་པ་ནི་འོག་ནས་ཀྱི་སྔགས་སོ། ། ཨོཾ་ཡ་ཐ་སརྦ་ཏ་ཐཱ་ག་ཏ་ཡ་ཐཱ་ཧཾ་ཞེས་པ་ནི། ཇི་ལྟར་ཏ་ཐཱ་ཐམས་ཅད་ལ་གཟུགས་ཀྱི་སྐུ་ཕུན་སུན་ཚོགས་པ་དང་ལྡན་པ་ལ། དེ་ལྟར་བདག་དང་དབྱེར་མེད་པའོ། །
ཡ་ཏཱ་ཞེས་པ་ནི་ཇི་ལྟ་བ་ཞེས་པའོ། ། ཡ་ཐཱ་ཧཾ་དེ་ལྟ་བའོ། ། སྐུ་དང་བྱང་ཆུབ་པ་ལྔའི་བསྡུས་དོན་བསྟན་ཏེ། སྐུ་དང་ཞེས་པ་མེ་ལོང་ལྟ་བུའི་ཡེ་ཤེས་ཀྱིས་བདག་སོ་སོར་རྟོགས་པ་ལས་བྱང་ཆུབ་པ་བསྟན་ནོ། ། གསང་བ་ཞེས་པ་ནི། མཉམ་ཉིད་ཡེ་ཤེས་ཀྱི་བདག་ཉིད། སེམས་བསྐྱེད་པ་ལས་མངོན་པར་བྱང་ཆུབ་པ་བསྟན་ནོ། ། དེ་བཞིན་སྤྱོད་པ་ནི་བྱ་བ་ནན་ཏན་གྱི་ཡེ་ཤེས་བདག་ཉིད་སྤྲོ་བ་དང་བསྡུ་བ་ལ་སོགས་པ་མངོན་པར་བྱང་ཆུབ་པ་བསྟན་ནོ། ། སྤྱོད་ཡུལ་ཞེས་པ་སྐུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་ལས་བྱང་ཆུབ་པ་བསྟན་ནོ། ། དེ་ཉིད་རྟོགས་པ་ཞེས་པ་ནི་སོ་སོར་རྟོགས་པའི་ཡེ་ཤེས་ལས་མངོན་པར་བྱང་ཆུབ་པ་བསྟན་ནོ། །
སངས་རྒྱས་ཀུན་གྱི་བདག་ཉིད་དགེ་བ་ནི་མངོན་བྱང་ལྔའོ། ། དེ་ཡན་ཆད་ནི་གཙོ་བོ་བསྐྱེད་པའོ། ། དེ་ནས་ཞེས་པ་ནི་གཙོ་བོ་མངོན་བྱང་ལྔས་བསྐྱེད་པའི་རྗེས་ལའོ། ། རྡོ་རྗེ་སྙིང་པོ་ལ་སོགས་པ་འཁོར་རྣམས་ཀྱིས་ནི་དྲུག་པ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། ཞེས་པ་ནི་འོག་ནས་འབྱུང་བ་འདི་སྐད་ཅེས་ཞུས་པའོ། ། གསང་བའི་རྡོ་རྗེ་ཞེས་པ་ནི་ཡབ་ཀྱིའོ། ། པད་མ་ནི་ཡུམ་གྱིའོ། ། རིགས་ཀྱི་མིང་ཅི་ལགས་ནི། དེ་གཉིས་ཀྱི་བདག་པོའི་མིང་ཅི་ལགས་ཞེས་ཞུས་པའོ། ། བཀའ་བསྩལ་པ་ནི་དྲུག་པས་བསྡུད་པ་པོ་ལའོ། །
རྡོ་རྗེ་དེ་བཞིན་གཤེགས་པ་ཀུན་ལ་གནས་ཞེས་པ་ནི། རྡོ་རྗེ་ནི་རྡོ་རྗེའི་བདག་པའོ། ། ཏ་ཐཱ་ཀུན་ལ་གནས་ནི་འཁོར་དུ་རྟོགས་པའི་རིགས་ལྔ་ལ་གནས་པའོ། ། པདྨའི་རིགས་ནི་ལྷ་མོ་ཆེན་མོར་ལྡན། པདྨའི་བདག་མོ་ནི་ལྷ་མོ་ཆེན་མོ་ལ་གནས་པའོ། ། དེའི་རྡོ་རྗེ་པདྨའི་སྟེང་ན་གནས། དེ་བཞིན་གཤེགས་པ་ཐམས་ཅད་སྟོན་ནས་ཞེས་པ་ནི། དེ་ལྟར་བྱང་ཆུབ་ལྔས་གཙོ་བོ་ཡབ་ཡུམ་བསྐྱེད་ནས། མཁའ་གསང་བྱིན་གྱིས་རླབས་པ་ནི། ཡབ་ཡུམ་སྙོམ་པར་ཞུགས་པའི་བདེ་བའི་སྒྲས་ཕྱོགས་བཅུའི་ཏ་ཐཱ་སྤྱན་དྲངས་ཏེ།
བདག་གི་སྣ་བུག་གཡོན་ནས་ཁོང་པར་ཞུགས་ཏེ། ཤེས་རབ་ཀྱི་རྗེས་སུ་ཆགས་པའི་མེས་བྱང་ཆུབ་ཀྱི་སེམས་འོད་ཀྱི་བདག་ཉིད་དུ་ཞུ་སྟེ། ཡབ་ཀྱི་རྡོ་རྗེའི་ལམ་ནས་བྱུང་ནས་ཡུམ་གྱི་གསང་བའི་པདྨར་བབས་པའི་བྱང་ཆུབ་ཀྱི་སེམས་ཀྱི་ཐིག་ལེ་ས་བོན་གྱི་ཡི་གེ་སུམ་ཅུ་རྩ་དྲུག་ཏུ་གྱུར་ཏེ། དེ་ལས་ལྷ་སུམ་ཅུ་རྩ་དྲུག་བསྐྱེད་ནས། ཡུམ་གྱི་མཁའ་ནས་བཏོན་ཏེ་ལྷ་སོ་སོའི་གནས་སུ་དགོད་པའོ། ། དེ་ནས་ནི་འཁོར་བཏོན་པའི་རྗེས་ལའོ། ། དེ་ལྟར་བདག་ཉིད་རྣམ་པར་སྣང་མཛད་དུ་བྱས་ནས་ཞེས་པ་ནི། རྣམ་པར་སྣང་མཛད་ཆེན་པོ་སྟེ་མི་བསྐྱོད་པའོ། ། སྟེང་དང་འོག་ཏུ་སྔགས་ཀྱི་ཡི་གེ་དགོད་དོ། ། ཞེས་པ་ནི།
འབྱུང་བ་བཞིའི་ས་བོན་གྱི་ཡི་གེ་སྟེ། སྟེང་དང་འོག་ཏུ་ཧཱུྃ་ཡཾ་ཧཱུྃ་ལ་སོགས་པ་དགོད་དེ། ཧཱུྃ་བཞི་ལས་ཀྱང་སྲུང་བའི་འཁོར་ལོ་བྱའོ། ། རི་རབ་ཅེས་པ་ནི། ཧཱུྃ་སུཾ་ཧཱུྃ་ལས་རིའི་རྒྱལ་པོ་རི་རབ་བསྐྱེད་པ་སོ་སོའི་སྔགས་སོ། ། གྲུ་གསུམ་རྒྱ་ཆེན་པོ་བསྐྱེད་པར་བྱ་སྟེ་ཞེས་པ་ནི། མངོན་པར་བྱང་ཆུབ་པ་དང་པོ་དང་གཉིས་པའི་སྐབས་སུ་ཟླ་བའི་དཀྱིལ་འཁོར་གྲུ་གསུམ་རྒྱ་ཆེན་པོ་བསྐྱེད་པར་བྱའོ། ། ཡང་ན་ཆོས་འབྱུང་འོད་ཟེར་སྣ་ཚོགས་ལས་འོད་ཟེར་སྣ་ཚོགས་དང་ལྡན་པའོ། ། དཀྱིལ་འཁོར་རྒྱན་འོད་ཟེར་སྣ་ཚོགས་འཕྲོ་བ་དང་ལྡན་པ་ནི་འབྱུང་བ་བཞིའི་དཀྱིལ་འཁོར་ལ་བྱའོ། ། ཡང་དག་པར་འབྱུང་བ་ནི་བྷྲཱུྃ་ལས་སོ། །
མཛེས་པའི་གནས་ཞེས་པ་ནི། དེ་ལས་བྱུང་བའི་གཞལ་ཡས་ཁང་ངོ་། པཾ་ལས་བྱུང་བ་ནི་སྣ་ཚོགས་པད་མ་རཾ་ལས་ཉི་མའི་དཀྱིལ་འཁོར་མདོར་བསྟན་པའོ། ། རྒྱས་པར་བཤད་པ་ནི།

རླུང་དང་མེའི་དཀྱིལ་འཁོར་གྱིས་བརྒྱན་པའི་ཡ་ར་ལ་ཝས་བརྒྱན་པ་སྟེ། ཧཱུྃ་ཡཾ་ཧཱུྃ་གིས་རླུང་གི་དཀྱིལ་འཁོར་ཡཾ་གྱིས་མཚན་པའོ། ། ཧཱུྃ་རཾ་ཧཱུྃ་ལས་རི་རབ་རིན་པོ་ཆེ་སྣ་ལྔ་ལས་གྲུབ་པ། མེའི་དཀྱིལ་འཁོར་རཾ་གྱིས་མཚན་པ། ཧཱུྃ་ཝཾ་ཧཱུྃ་ལས་ཆུའི་དཀྱིལ་འཁོར་ཝཾ་གྱིས་མཚན་པ། ཧཱུྃ་ལཾ་ཧཱུྃ་ལས་སའི་དཀྱིལ་འཁོར་ལཾ་གྱིས་མཚན་པའོ། ། ཧཱུྃ་སུཾ་ཧཱུྃ་ལས་རི་རབ་རིན་པོ་ཆེ་སྣ་ལྔ་ལས་གྲུབ་པ། དེ་ནས་ནི་རིམ་བརྩེགས་གདན་དང་བཅས་པ་བསྒོམ་པའི་རྗེས་ལའོ། ། དེའི་སྟེང་ནི་ཉི་སྟེང་དུའོ། ། སྔགས་ཀྱིས་ཞེས་པ་ནི་སྔགས་ལས་གཞལ་ཡས་ཁང་དུ་བསྐྱེད་པ་དེ་ཉིད་དོ། ། ཏ་ཐཱ་ག་ཏ་ཐམས་ཅད་ཀྱིས་བསྟོད་པ་ནི།
བསྟོད་པའི་ཡུལ་དུ་གྱུར་པའི་ཏ་ཐཱ་བསྟོད་ཅིང་གསོལ་བ་གདབ་པའོ། ། རབ་ཏུ་བསྔགས་པ་ནི་སངས་རྒྱས་ཀྱིས་སོ། ། ནོར་བུ་རིན་པོ་ཆེ་རབ་ཏུ་གསལ་བ་གཞལ་ཡས་ཁང་པ་དེ་རྒྱུ་རིན་པོ་ཆེ་སྣ་ཚོགས་ཀྱིས་གསལ་བར་བྱས་པའོ། ། ཁ་དོག་སྣ་ཚོགས་ནི་རིན་པོ་ཆེ་སྣ་ཚོགས་ལས་བྱུང་བའོ། ། དྲིལ་བུ་དཔྱངས་པ་རླུང་གིས་བསྐྱོད་པ་ནི་དྲིལ་བུ་གཡེར་ཁ་ལས་རླུང་གིས་བསྐྱོད་པའོ། ། གོས་སོགས་ནི་གོ་སླའོ། ། ཟླ་བ་མཛེས་པའི་སྒོ་ཁྱུད་ལའོ། ། རྡོ་རྗེ་ནོར་བུའི་རྩེ་མོར་ཞེས་པ་ནི། བག་ཆགས་ལ་སོགས་པ་མེད་པས་རིན་པོ་ཆེ་ལས་གྲུབ་པའི་རི་རབ་ཀྱི་རྩེ་མོར། གཞལ་ཡས་ཁང་ནི་ཡོན་ཏན་གཞལ་དུ་མེད་པའོ། །
དེ་ཡན་ཆད་ནི་ཏིང་ངེ་འཛིན་དུ་བསྟན་པའི་རྟེན་གྱི་དཀྱིལ་འཁོར་བསྟན་ནོ། ། བརྟེན་པ་བསྐྱེད་པ་ནི་ཧཱུྃ་གིས་སོགས་ཏེ། ཡང་ན་རྡུལ་ཚོན་གྱི་དཀྱིལ་འཁོར་བསྒྲུབ་ལུགས་གཅིག་ཡིན། བརྟེན་པ་ལྷ་བསྐྱེད་པ་ལྟར་ན། དམ་ཚིག་སེམས་དཔའ་ནི་གོང་དུ་འབྱིན་པའི་དཀྱིལ་འཁོར་བསྐྱེད་པ་ཡིན་ལ། པད་མ་ནས་གཙོ་བོ་བཏོན་ཏེ་དབུས་ཀྱི་ལྟེ་བར་བཞག་པ་དེའི་སྙིང་ཁར་མངོན་བྱང་ལྔས་ཡེ་ཤེས་སེམས་དཔའ་བསྐྱེད་པ་བསྟན། དེ་དག་གི་སྙིང་ཁར་ཧཱུྃ་ལས་རྡོ་རྗེ་ནས་འབྲས་ཙམ་ཏིང་ངེ་འཛིན་སེམས་དཔའ་སྟེ། སེམས་དཔའ་གསུམ་བསྒོམ་པའོ། ། སུམ་ཅུ་རྩ་དྲུག་གཞན་ལ་ཡང་འགྲེའོ། ། ཧཱུྃ་གི་སྔགས་ཞེས་པ་ནི།
དེས་རྡུལ་ཚོན་གྱི་དཀྱིལ་འཁོར་བསྐྱེད་པའམ། ལྷ་སོ་བདུན་གྱི་སྙིང་ཁར་ཡེ་ཤེས་སེམས་དཔའ་སོ་བདུན་མངོན་བྱང་ལྔ་ལས་བསྐྱེད་པའོ། ། རང་གི་སྙིང་ཁར་ནི་གཙོ་བོའིའོ། ། ཟླ་བའི་དཀྱིལ་འཁོར་དུ་ཞེས་པ་ནི། ཟླ་བ་ཁ་སྦྱར་དུ་སྟེ། དེས་ནི་མངོན་བྱང་གཉིས་ཟིན་ཏེ། སོ་སོར་རྟོགས་པ་དང་སེམས་བསྐྱེད་པ་གཉིས་བསྟན་ནོ། ། སྔགས་དགོད་དེ་ཞེས་པ་ནི། ཟླ་བ་ཁ་སྦྱར་གྱི་ནང་དུ་ཧཱུྃ་དགོད་པའོ། ། དེ་གྱུར་པ་ལས་རྡོ་རྗེ་རྩེ་ལྔ་པ་བསྒོམ་པར་བྱའོ། །
ཧཱུྃ་ཞེས་པ་གྱུར་པ་ལས་རྡོ་རྗེ་རྩེ་ལྔ་པ་བསྒོམ་པར་བྱའོ། ། དེ་ལས་འོད་འཕྲོས་ཁྱབ་པར་བྱས་ཞེས་པ་ཡང་། རྡོ་རྗེ་ལ་ཐིམ་པ་ནི་ཐུགས་ཕྱག་མཚན་རྡོ་རྗེ་ལས་བྱང་ཆུབ་པའོ། ། སངས་རྒྱས་ཐམས་ཅད་སྤྲོ་དང་བསྡུ། ། ཞེས་པ་ནི། རྡོ་རྗེ་ལས་སངས་རྒྱས་ཐམས་ཅད་ཕར་སྤྲོས་བསྡུ་བ་ནི་སྤྲོ་བསྡུ་ལས་བྱང་ཆུབ་པའོ། ། རྡོ་རྗེ་དེ་ཉིད་གྱུར་པ་ལ་སོགས་པ་ནི་སྐུ་རྫོགས་པ་ལས་བྱང་ཆུབ་པ་སྟེ། རྡོ་རྗེ་དེ་ཉིད་གྱུར་པ་ལས་ནི། དེ་ནས་རྡོ་རྗེ་སེམས་དཔར་བསྐྱེད་པའོ། ། རྣམ་པ་ཀུན་མཆོག་ལྡན་ནི་མཚན་དཔེའོ། །
ཟླ་བའི་ཁ་དོག་ནི་སྐུ་མདོག་དཀར་པོ་སྟེ། ཟླ་བའི་དཀྱིལ་འཁོར་དུ་བཞུགས་ཅིང་ཞེས་པ་ནི། ཟླ་གདན་སྟེང་དུ་བཞུགས་པའོ། ། རྒྱན་ཐམས་ཅད་ནི་རིན་པོ་ཆེའི་སེ་མོ་དོ་ལ་སོགས་པས་བརྒྱན་པའོ། ། དཔའ་བོ་ནི་ཉོན་མོངས་པ་འཇོམས་པའོ། ། ཤེས་རབ་ནི་ཡུམ་རྡོ་རྗེ་སྙེམས་མའོ། ། དགའ་བ་གཅིག་པུ་མཛེས་པ་ནི་ཡབ་ཡུམ་ཞལ་སྦྱོར་གྱི་བདེ་བའོ། ། གཡས་གསུམ་ན་རྡོ་རྗེ་རལ་གྲི་དྲིལ་བུ་གསུམ་གོ་རིམ་བཞིན་ནོ། ། གཡོན་གསུམ་ན་ཐོད་པ་ལྕགས་ཀྱུ་ཞགས་པའོ། ། གཡས་སྐུ་མདོག་ནག་མོ། །
གཡོན་ལྗང་ཁུ། དབུས་དཀར་པོའོ། ། བཟང་པོའི་འདུག་སྟངས་ཅན་ཏེ་སེམས་དཔའི་སྐྱིལ་ཀྲུང་ངོ་། ། རང་གི་རིག་མའི་པད་མ་ལ་བཞུགས་པ་ནི། སྙོམ་འཇུག་གི་ཚུལ་གྱིས་བཞུགས་པའོ། ། དགྱེས་པའི་དཀྱིལ་འཁོར་བསྒོམ་པར་བྱ། ། ཞེས་པ་ནི་འཁོར་ལོའོ། ། རྣམ་པ་ཐམས་ཅད་མཆོག་ནི་མཚན་དཔེའོ། ། དཀྱིལ་འཁོར་པའང་ཞེས་པ་ནི་རིགས་ལ་སོགས་པ་ལྔའོ། ། རབ་ཏུ་བརྟག་པར་བྱའོ་ཞེས་པ་ནི།
ཡེ་ཤེས་སེམས་དཔའ་སྟེ་བརྟག་པར་བྱའོ། ། འཁོར་བསྐྱེད་པའི་སྐབས་འདིར་འཕར་མ་བཞི་ལ་ཕྱོགས་བཞིར་སེམས་དཔའ་བརྒྱད་ཕྱོགས་རེར་གཉིས་གཉིས་དགོད་པ་ཁ་བསྐང་བ་ནི་རྒྱུད་ཕྱི་མ་ནས་སྟོན་ནོ། ། ཤར་དུ་རྣམ་པར་སྣང་མཛད་ནི། ཐོད་པར་ཟླ་བ་ལ་བྷྲཱུྃ་ལས་བསྐྱེད་དོ། ། ཡང་ན་ཆོ་ག་གསུམ་གྱིས་སོ། ། དཀར་པོ་ཞལ་གཅིག་ཕྱག་བཞི་པ། ། གཡས་ན་འཁོར་ལོ་དྲིལ་བུའོ། ། གཡོན་ན་ཐོད་པ་ཞགས་པ་འོ། ། ལྷོར་ཨཾ་ལས་རིན་འབྱུང་སེར་པོ། ཕྱག་བཞི་གཡས་ན་རིན་པོ་ཆེ་དང་ལྕགས་ཀྱུའོ། །
གཡོན་ན་ཐོད་པ་ཞགས་པ། ནུབ་ཏུ་ཧྲཱིཿལས་འོད་དཔག་མེད་དམར་པོ་གཡས་ན་མདའ་དང་པདྨ། གཡོན་ན་གཞུ་དང་ཞགས་པ། ཐོད་པ་དང་ཟླ་བ་ཐམས་ཅད་ལ་འགྲེའོ། ། བྱང་དུ་ཁཾ་ལས་དོན་གྲུབ་ལྗང་ཁུ་ཞལ་གཅིག་ཕྱག་བཞི་པ། རྡོ་རྗེ་དང་ལྕགས་ཀྱུ་དང་། དྲིལ་བུ་དང་ཐོད་པའོ། ། དབང་ལྡན་དུ་ལཾ་ལས་སྤྱན་མ་དཀར་མོ་ཞལ་གཅིག་ཕྱག་བརྒྱད་མ། ཕྱག་གཡས་བཞི་ན་ཙཀྲ། རྡོ་རྗེ།
རལ་གྲི། མདའ། གཡོན་བཞི་ན་ཐོད་པ། དྲིལ་བུ། ཞགས་པ། གཞུའོ། ། མེར་ནི་ཧཱུྃ་ལས་མཱ་མ་ཀི་སྔོན་མོ་ཞལ་གཅིག་ཕྱག་བཅུ་གཉིས་མ། གཡས་ན་མདའ། རལ་གྲི། རྡོ་རྗེ།
ཙཀྲ། རིན་པོ་ཆེ། པདྨའོ། ། གཡོན་དྲུག་ན་གཞུ། ལྕགས་ཀྱུ། དྲིལ་བུ། ཞགས་པ། ཁ་ཊྭཱཾ་ཀ ཐོད་པའོ། ། བདེན་བྲལ་དུ་ཧྲཱིཿལས་གོས་དཀར་མོ་དམར་མོ་ཞལ་གཅིག་ཕྱག་བརྒྱད་མ།
གཡས་བཞི་ན་མདའ། རལ་གྲི། རྡོ་རྗེ། ལྕགས་ཀྱུའོ། ། གཡོན་བཞི་ན་གཞུ། ཐོད་པ། ཞགས་པ། དྲིལ་བུའོ། ། རླུང་དང་ཏཾ་ལས་སྒྲོལ་མ་ལྗང་ཁུ་ཕྱག་བརྒྱད་མ་གཡས་ན་ཨུཏྤ་ལ་དམར་པོ་དང་། རལ་གྲི།
ལྕགས་ཀྱུ། མདའ། གཡོན་ཙཀྲ། ཞགས་པ། ཐོད་པ། གཞུ། དེ་ཡན་ཆད་ནི་དེ་བཞིན་གཤེགས་པའི་ཕོ་བྲང་སྟེ་སྒོ་གཅིག་བཞུགས། འཕར་མ་དང་པོ་འདི་གཉིས་པོ་དེ། བརྒྱད་ཕྱོགས་རེར་གཉིས་གཉིས་ཁ་བསྐང་ངོ་། ། ཕྱི་རོལ་གྱི་འཕར་མ་ལ་ཨཾ་ལས་དྲག་ཤུལ་མ་ཁ་དོག་དཀར་མོ་ཞལ་གཅིག་མ།
ཕྱག་བཞི་ན་མདའ། ལྕགས་ཀྱུ། གཞུ། ཐོད་པའོ། ། ལྷོ་རུ་ནི་ཨཱཾ་ལས་རྡོ་རྗེ་གཟུགས་བརྙན་མ་ཁ་དོག་སེར་མོ། ། ཕྱག་བཞི་ན་རྡོ་རྗེ། མདུང་། ཞགས་པ། ཐོད་པ་ཁྲག་གིས་བཀང་བའོ། ། ནུབ་ཏུ་ཨིཾ་ལས་འདོད་ཆགས་རྡོ་རྗེ་མ་སྐུ་མདོག་དམར་མོ།
ཕྱག་བཞི་ན་རལ་གྲི ། རྡོ་རྗེ། ཞག་གིས་གང་བའི་ཐོད་པ། དྲིལ་བུའོ། ། བྱང་དུ་ཨཱིཾ་ལས་རྡོ་རྗེ་ཞི་བ་མ་ཁ་དོག་ལྗང་ཁུ། ཕྱག་བཞི་ན་བ་དན། རྡོ་རྗེ། རལ་གྲི། ཐོད་པའོ། ། དབང་ལྡན་དུ།
ཨུཾ་ལས་རྡོ་རྗེ་གནོད་སྦྱིན་མ་དཀར་སེར། ཕྱེད་གཟུགས་ཕྱག་བཞི་ན་རྡོ་རྗེ། ཨུཏྤ་ལ། ཐོད་པ། ཅང་ཏེའུའོ། ། མེར་ཨཱུཾ་ལས་རྡོ་རྗེ་མཁའ་འགྲོ་མ་དམར་སེར། གཡས་གཉིས་ན་པད་མ་དང་མེ་ལོང་། གཡོན་གཉིས་ན་ཆང་གིས་བཀང་བའི་ཐོད་པ་དང་དགྲ་སཏྭའོ། ། བདེན་བྲལ་དུ་ཨཾ་ལས་སྒྲ་རྡོ་རྗེ་མ་སྐུ་མདོག་སྔོ་དམར། གཡས་གཉིས་ན་གདུང་དང་དུང་།
གཡོན་གཉིས་ན་འཁོར་ལོ་དང་ཁྲག་གིས་གང་བའི་ཐོད་པའོ། ། རླུང་དུ་ཨཿལས་སའི་རྡོ་རྗེ་མ་ལྗང་སྐྱ། གཡས་ན་བུམ་པ་དང་རྡོ་རྗེ། གཡོན་ན་རྫས་ཀྱིས་བཀང་བའི་ཐོད་པ་ལ་མི་ལྤགས་ཀྱིས་བཀབ་པ་དང་དྲིལ་བུའོ། ། ཕྱིའི་འཕར་མ་རིམ་པ་གསུམ་ལ། རྡོ་རྗེ་མཁའ་འགྲོ་མའི་གསུམ་པ་ནས་མ་ནིང་བཞི་ལས། སེམས་མ་ལ་སོགས་པ་ཕྱོགས་བཞི་ན་ཡོད། རྒྱུད་ཕྱི་མ་ནས་འཕར་མ་གསུམ་པ། ཤར་ལ་སོགས་པའི་སྣམ་བུ་ལ་བྱང་ཆུབ་སེམས་དཔའ་བྱམས་པ་ལ་སོགས་པ་བྲི་བར་བྱའོ། ། འདིར་བྱང་ཆུབ་སེམས་དཔའ་བརྒྱད་ཡོད་དེ།
དབང་ལྡན་དུ་ནི། ཨོ་ལས་གླིང་བུ་མ་སྔོན་མོ། ། མེ་རུ་ཨཽ་ལས་པི་ཝང་མ་སེར་མོ། བདེན་བྲལ་དུ་ཨེ་ལས་མུ་གུ་ཌ་མ་དམར་མོ། རླུང་དུ་ཨཻ་ལས་རྫ་རྔ་མ་ལྗང་ཁུ། ཕྱོགས་བཞི་ན་སེམས་དཔའ་བརྒྱད་ཕྱོགས་རེར་གཉིས་གཉིས་དགོད་དེ། གླིང་བུ་མ་ལ་སོགས་པ་ནི་ཕྱག་གཉིས་མ་རང་རྟགས་ཀྱི་ཕྱག་མཚན་ནོ། ། ཕྱི་རོལ་གྱི་སྣམ་བུ་ལ་ནི་མཚམས་བཞིར་མེ་མཚམས་ནས་གཡས་མེ་ཏོག་ལ་སོགས་པའི་མཚན་མ་འཛིན་པའི་རྣལ་འབྱོར་མ་རེ་བཞག་པར་བྱ་སྟེ། ཞེས་པ་ནི། རྀ་རཱྀ་ལྀ་ལཱྀ་ལས་མེ་ཏོག་མ་ལ་སོགས་པ་བཞིའོ། །
ཤར་སྒོར་ཛ་ལས་ལྕགས་ཀྱུ་མ་སྐུ་མདོག་དབུས་སྔོ་གཡས་གནག་གཡོན་དཀར་བ། གཡས་ན་ལྕགས་ཀྱུ་རལ་གྲི་འཁོར་ལོ། གཡོན་ན་ཞགས་པ་བསྡིགས་མཛུབ་དྲིལ་བུའོ། ། ལྷོ་སྒོར་ཧཱུྃ་ལས་རྡོ་རྗེ་ཞགས་པ་མ་དབུས་དཀར་སེར། གཡས་གནག་གཡོན་དམར། གཡས་ན་ཞགས་པ་རྡོ་རྗེ་རལ་གྲི་འཕྱར་བའོ། ། གཡོན་ན་འཁོར་ལོའི་དྲིལ་བུ་བསྡིགས་མཛུབ་བོ། ། ནུབ་ཀྱི་སྒོར་བཾ་ལས་ལྕགས་སྒྲོགས་མ་དབུས་དམར་སེར་གཡས་གནག་གཡོན་དཀར། གཡས་ལྕགས་སྒྲོགས་རྡོ་རྗེ་རལ་གྲི། གཡོན་ན་འཁོར་ལོ་དྲིལ་བུ་ལྕགས་ཀྱུའོ། །
བྱང་སྒོར་ཧོཿལས་དྲིལ་བུ་མ་སྟེ། ཞལ་གསུམ་ནི་དབུས་ལྗང་ཁུ། གཡས་ནག་པོ་གཡོན་དཀར་པོའོ། ། གཡས་ན་རྡོ་རྗེ་དྲིལ་བུ་ལྕགས་ཀྱུའོ། ། གཡོན་ན་འཁོར་ལོ་རལ་གྲི་ཞགས་པའོ། ། ཐམས་ཅད་ཀྱང་སྐྲ་སེར་སྟེང་དུ་འབར་ཞེས་པ་ལ་སོགས་པ་ཐམས་ཅད་ཀྱི་ཐུན་མོང་དུ་བསྟན་པའོ། ། འདི་རྣམས་ཀྱི་སྙིང་པོ་ནི། ཛཿཧཱུྃ་བཾ་ཧོཿ ཐེ་ཚོམ་མི་ཟའོ། ། ཞེས་པ་ནི་རྡོ་རྗེ་ལྕགས་ཀྱུ་མ་ལ་སོགས་པས་ཡེ་ཤེས་ཀྱི་འཁོར་ལོ་དགུག་གཞུག་བྱ་བ་ལ་ཐེ་ཚོམ་མི་ཟའོ། །
དེ་ལྟར་བཀོད་པ་ནི་འབྱུང་བའི་ཚུལ་གྱིས་རང་རང་གི་གནས་སུའོ། ། བྱམས་པ་ལ་སོགས་པའི་ཚུལ་གྱིས་ནི་བསྒོམ་པའོ། ། མཚན་མ་དང་ཕྱག་རྒྱ་དང་ལྡན་ཞེས་པ་ནི། ལུགས་མ་དང་བརྡུངས་མ་ལ་སོགས་པའི་གཟུགས་སྟེ། མཚན་མ་སྟེ་ཕྱག་མཚན་དང་། ཕྱག་ནི་ལག་པའི་བཀོད་པ་དང་ལྡན་པ་དག་ཀྱང་བྱ་ཟེར་རོ། ། སེམས་དཔའི་དཀྱིལ་འཁོར་ནི་རྡུལ་ཚོན་གྱི་དཀྱིལ་འཁོར་རོ། ། རྡོ་རྗེ་དབྱིངས་བསྡུས་པའི་དཀྱིལ་འཁོར་གྱི་མངོན་རྟོགས་སུ་ཟུར་ཙམ་བསྟན་པ་ནི། དང་པོར་བསྙེན་པ་བྱ། དེ་ནས་ས་ཆོག
དེ་ནས་ལྟ་གོན་དང་། དེ་ནས་རྡུལ་ཚོན་དང་། དེ་ནས་དཀྱིལ་འཁོར་བསྒྲུབ་པ་དང་། དེ་ནས་ཡེ་ཤེས་སེམས་དཔའ་བསྟིམ་པའོ། ། རྡོ་རྗེ་དབྱིངས་རྫོགས་སོ།། །། ཧེ་རུ་ཀ་དྲག་པོ་གདན་ཅན་གྱི་སྐབས་འདིར། གོང་མ་ལྟ་བུ་དེའི་ཕྱེད་ཞེས་པ་ནི། གོང་མ་ནི་རྡོ་རྗེ་དབྱིངས་ཀྱི་དཀྱིལ་འཁོར་སྟེ། འཕར་མ་བཞིའོ། ། དེའི་ཕྱེད་ཅེས་པ་ནི་འཕར་མ་གཉིས་པའི་དོན་ནོ། །
དེའི་ནང་དུ་ཟླ་བ་ཕྱེད་པའི་དབྱིབས་ལྟ་བུའི་རླུང་གི་ཀྱིལ་འཁོར་དང་། ཞེས་པ་ནི། ལྷ་རྣམས་ཀྱི་ཐུན་མོང་གི་གདན་ཏེ། ཀ་བ་བརྒྱད་ཀྱིས་ཉེ་བར་མཛེས། ། ཞེས་པ་ནི་ཟླ་བ་དེ་ཟུར་གསུམ་དེའི་སྟེང་དུའོ། ། ཕྱིའི་གཞལ་ཡས་ཁང་བསྐྱེད་པའོ། ། ཕྱི་རོལ་རི་མོ་བཞི་ནི་བསྐོར། ། ཞེས་པ་ནི་རྡོ་རྗེ་རྭ་བ་ལ་གཉིས། མེ་རི་ལ་གཉིས། ཡང་ན་དྲ་བ་དང་དྲ་བ་ཕྱེད་པས་བརྒྱན་པའོ། །
ལྷ་མོ་ཐམས་ཅད་ཀྱི་གནས་སུ་ཞེས་པ་ནི་དབུས་སུ་ཧིའི་ཡི་གེ་ལས་དྲག་པོ་གདན་ཅན་བསྐྱེད་དོ། ། ཅི་སྐད་གསུངས་པ་ནི། ནང་གི་ལེང་ཙེ་བརྒྱད་དོ། ། གདན་རྣམས་ནི་ཟླ་བ་ཕྱེད་པ་ལྟ་བུ་རླུང་གི་དཀྱིལ་འཁོར་རོ། ། དཀར་མོ་ལ་སོགས་རྟག་པར་བྱའོ། ། ཞེས་པ་ཡན་ཆད་མདོར་བསྟན་པའོ། ། དེ་ལ་དབུས་སུ་རྫོགས་ནི་རྒྱས་པར་བཤད་པའོ། ། ཧིའི་སྒྲ་ལས་དྲག་པོ་གདན་ཅན་གྱི་ཧེ་རུ་ཀ་ཕྱག་གཉིས་པ་དགོད། དེའི་ཤར་གྱི་རེ་མིག་ལ་ཧྲཱིཿལས་གཽ་རཱི། ལྷོར་ཧོ་ལས་ཙཽ་རི།
ནུབ་ཏུ་གྷོ་ལས་བཻ་ཏ་ལི། བྱང་དུ་ཛི་ལས་གྷསྨ་རི། མེ་རུ་ཧཾ་ལས་ཤ་བ་རི། བདེན་བྲལ་དུ་ཛཾ་ལས་ཙཎྜ་ལི། རླུང་དུ་མཾ་ལས་གཡུང་མོ། ། དབང་ལྡན་དུ་ཧཾ་ལས་པུཀྐཱ་སི། ཕྱི་རོལ་གྱི་འཕར་མ་ལ་མེར་ཨོ་ལས་གླིང་བུ་མ། བདེན་བྲལ་དུ་ཨོཾ་ལས་པི་ཝང་མ། རླུང་དུ་ཨེ་ལས་མུ་ཀུན་ཌ་མ། དབང་ལྡན་དུ་ཨཻ་ལས་རྫ་རྔ་མའོ། །
ཤར་གྱི་སྒོར་ཛཿལས་རྟ་གདོང་མ། ལྷོའི་སྒོར་ཧཱུྃ་ལས་ཕག་གདོང་མ། ནུབ་ཏུ་བཾ་ལས་སེང་གདོང་མ། བྱང་སྒོར་ཧོཿལས་ཁྱི་གདོང་མ་བསྐྱེད་པར་བྱའོ། ། འབྱུང་པོ་ཆེན་པོ་བརྒྱད་ནི་ཕྱོགས་སྐྱོང་ངོ་། ། ཤར་དུ་ཧ་ལ་བྷ་ལ། ཧ་ནི་ཕྲོག་པ་བྷ་ལ་ནི་ཨ་རུ་རའི་ཤིང་། ལྷའི་ཚོགས་ནི་ཕྱོགས་སྐྱོང་བརྒྱ་བྱིན། ལྷོར་ཙུ་ཏའི་ཤིང་ལ་ཨ་མྲ་ཟེར། གཤིན་རྗེའི་ལྷོ་ནི་ཕྱོགས་སྐྱོང་།
ནུབ་ཏུ་ཤིང་ཨ་ཤོ་ཀ སྤྲིན་གྱི་རྒྱལ་པོ་ནི་ཆུ་ལྷ། བྱང་དུ་བྱང་ཆུབ་ཀྱི་ཤིང་ལ་ཨ་ཤད་ཐ་ཟེར་གནོད་སྦྱིན་སྡེ་དཔོན་ཕྱོགས་སྐྱོང་ལུས་ངན་པོ། མེར་ནི་ཤིང་ཀ་རན་ཛ། དྲང་སོང་ཞེས་པ་ཕྱོགས་སྐྱོང་མེ་ལྷ། བདེན་བྲལ་དུ་ལ་ཏ་ཙ་སྟ་ཞེས་པ་ནི། ཤིང་ཏ་ལ་ཙ་ཏ། སྲིན་པོ་ཞེས་པ་ནི་ཕྱོགས་སྐྱོང་ངོ་། ། རླུང་དུ་བརྠི་པ་ལ་ནི་ཤིང་ངོ་། ། རླུང་གི་བདག་པོ་ཕྱོགས་སྐྱོང་ངོ་། །
དབང་ལྡན་དུ་བྷ་ཊཥྛ་ལ་ནི་ཤིང་ནྱ་གྲོ་ཏ། ཡི་དྭགས་ཚོགས་ནི་ཕྱོགས་སྐྱོང་དབང་ལྡན་ནོ། ། གདན་ནི་དྲག་བཅས་ཏེ། དྲག་པོ་འཁོར་དང་བཅས་པའོ། ། གཤིན་རྗེའི་ཆ་ཞེས་པ་དེ་རྣམས་གདན་དུ་མནན་པའོ། ། རྒྱས་བཏབ་ནི་དེ་དག་གི་སེམས་རྒྱས་བཏབ་པའོ། ། རྨོངས་བཅས་ཞེས་པ་ནི། དེ་དག་གི་ལུས་གདན་དུ་བཏིང་སེམས་རྨོངས་པར་བྱས་པའོ། ། ཟོས་བྱས་ཞེས་པ་ནི་དེ་དག་གི་ཤའོ། ། དེས་ནི་ཚར་བཅད་པ་བསྟན་ནོ། །
ཐལ་པའི་དངོས་བྱས་ནི། ལུས་ཐལ་བར་བྱས་པའོ། ། འཚོ་བར་བྱེད་ཅེས་པ་ནི་སླར་གསོས་ནས་ཐར་པ་ལ་དགོད་པ་སྟེ། རྗེས་སུ་བཟུང་བ་བསྟན་པའོ། ། ཐབས་ནི་ཡབ་བོ། ཤེས་རབ་ནི་ཡུམ་དང་བཅས་པའོ། ། རྣལ་འབྱོར་ནི་ཡབ་ཡུམ་གཉིས་ཀྱི་རྣལ་འབྱོར་དང་ལྡན་པའོ། ། ཕྱག་གཉིས་ནི་གཡོན་པ་ན་ཁ་ཊྭཱཾ་ག་མཆན་ཁུང་ན་ཡར་རོ། ཐོད་པ་ཁྲག་གིས་གང་བ་ནི་གཡོན་གྱི་མཐིལ་ནའོ། ། གཡས་སུ་རྡོ་རྗེ་འཕྱར་བ་སྟེ་ཞེས་པ་རྡོ་རྗེ་གཅིག་པུའོ། །
དྲིལ་བུ་སིལ་སིལ་ནི་ཁ་ཊྭཱཾ་གའི་རྩེ་མོ་ལའོ། ། འཇིགས་པའང་ཞེས་པ་ནི་དབང་པོ་སོགས་སོ། ། འཇིགས་པར་མཛད་པ་ནི་དྲག་པོ་གདན་ཅན་གྱིའོ། ། སྐྱིལ་ཀྲུང་ཕྱེད་པ་ནི་གཡས་བརྐྱང་བའོ། ། དེ་ཉིད་ནི་ཡབ་བོ། བརླའི་སྟེང་གཡོན་པ་མནན་ནི་ཡུམ་གྱི་ཞབས་ཀྱིས་སོ། ། ཚངས་པ་ལ་སོགས་མནན་ནི་ལུས་གདན་དུ་མནན་པའོ། ། གྲགས་པ་ཉེ་བར་མི་བཟད་ཞེས་པ་ལ་སོགས་པ་ཚིག་བཞིས་ཀྱང་དེ་ཉིད་གསལ་བར་བསྟན་ཏོ། ། གྲགས་ནི་འཇིག་རྟེན་ལས་གྲགས་པ་སྟེ་གསད་པའོ། ། ཉེ་བར་མི་ཟ་བ་ནི།
སླར་མི་འཚོ་བ་མ་ཡིན་ཏེ། སླར་འཚོ་བའོ། ། གང་གིས་གསོ་ཞེ་ན། ཀུན་ཏུ་འོད་ཟེར་སྣ་ཚོགས་ཀྱིས་ཏེ། ཕྱོགས་ཀུན་ཏུ་སངས་རྒྱས་ཀྱི་འོད་ཟེར་སྣ་ཚོགས་སྤྲོས་ནས་གསོ་བའོ། ། སངས་རྒྱས་སྤྲིན་དང་མཉམ་པ་འདིས། ། ཞེས་པ་ནི་སངས་རྒྱས་སྤྲིན་གྱི་འོད་ཟེར་གྱིས་ནམ་མཁའ་ཁྱབ་པའོ། ། སྤྲོ་བ་ཡང་ནི་སྦྱིན་པར་བྱ། ། ཞེས་པ་ནི་སྔར་བསད་པ་ནི། སྔར་བསད་པ་ཕྱིས་ཐར་པ་ལ་འགོད་པའོ། །
དེ་ལྟར་ཞེས་པ་ཚིག་རྐང་གཉིས་ཀྱིས་ནི་མཇུག་བསྡུ་བའི་ཚུལ་གྱིས་དེའི་ཕན་ཡོན་བསྟན་ནོ། ། དེ་ལྟར་ན་བསད་པ་སྟེ་དེ་ལྟར་རོ། ། རྣལ་འབྱོར་པས་བསྒོམ་ནི་དཀྱིལ་འཁོར་བཅུ་གཉིས། མྱུར་དུ་དངོས་གྲུབ་ཐོབ་པར་འགྱུར་ནི་ཕྱག་རྒྱ་ཆེན་པོའོ། ། བརྟག་པ་གསུམ་པའི་བཤད་པའོ།། ༈ །།ད་ནི་རིམ་པ་གཉིས་ལ་བརྟེན་པ་དེས་སྤྱོད་པ་བྱ་བ་ལ་སོགས་པའི་རྟེན་རྣལ་འབྱོར་མ་ངོ་ཤེས་པར་བྱ་བའི་ཐབས་བསྟན་པ་ལ། བཅོམ་ལྡན་ཞེས་པ་ནས། བ་ཙ་ཨ་ཨའི་བར་གྱིས་རྡོ་རྗེའི་གླུ་རྩ་བའི་རྒྱུད་ཀྱི་ཕྱག་རྒྱ་བསྡུས་པའི་ལེའུ་ནས་འབྱུང་བ་དང་ཆ་མཐུན་པར་མཁའ་འགྲོ་མ་རྣམས་ཀྱི་དམ་ཚིག་གི་ཕྱག་རྒྱ་བསྟན་པའོ། ། ཚིག་དོན་ནི། བཅོམ་ལྡན་ཞེས་པ་ལ་སོགས་པ་ནི།
བརྡར་ཤེས་པ་ནས་སྤུན་དང་སྲིང་མོར་ཤེས་པར་བྱ་བ་དང་། དམ་ཚིག་དང་ལྡན་པ་དང་མི་ལྡན་པ་དབྱེ་བར་བྱ་བའི་ཕྱིར་བརྡའོ། ། ཡང་དྲོད་ཐོབ་ནས་སྤྱོད་པ་བྱེད་པ་ལ་གྲོགས་ཛོ་ཀི་མ་དགོས་པས་དེ་ངོ་ཤེས་པར་བྱ་བ་ལ་བརྡ་དགོས་པས་བརྡ་བསྟན་ནོ། ། བཅོམ་ལྡན་འདས་དྲུག་པ་སྟེ་བཞི་བཅོམ་དྲུག་ལྡན་ནོ། ། རྣལ་འབྱོར་བསྐྱེད་རིམ་གྱི་ལྷ་བསྐྱེད་པའི་རིམ་པ་རྫོགས་ནས་རྫོགས་རིམ་དེ་ཁོ་ན་ཉིད་བསྒོམ་པའི་རྣལ་འབྱོར་པའོ། ། རྣལ་འབྱོར་མ་ནི་སྔགས་སྐྱེས། ཞིང་སྐྱེས། ལྷན་ཅིག་སྐྱེས་པ་གསུམ་མོ། ། ངག་གི་བརྡ་ནི་བརྡས་མཚོན་པར་བྱ་བ་ལས་འདའ་བར་བྱ་བ་མ་ཡིན་པ་དང་། དམ་ཚིག་མཚོན་པར་བྱེད་པས་སོ། །
ཕྱག་རྒྱའི་མཚན་ཉིད་ནི། གཉིས་མེད་མཚོན་པའོ། ། ཡང་ན་དམ་ཚིག་ཅན་དུ་མཚོན་པར་བྱེད་པའོ། ། གསང་བ་ནི་བསྐྱེད་རིམ་དང་། ཉན་ཐོས་སོགས་སྣོད་མ་ཡིན་ལ་གསང་བའོ། ། ཉན་པ་ནི་བསྡུད་པ་པོའོ། ། ཐུབ་པ་ནི་ལུས་ངག་ཡིད་གསུམ་ཐུབ་པ་དྲུག་གོ ། དེ་ནས་ནི་ཞུས་པའི་རྗེས་ལའོ། ། རྡོ་རྗེ་མཁའ་འགྲོ་མ་ནི་རྫུ་འཕྲུལ་གྱིས་ནམ་མཁའ་ལ་འགྲོ་བའོ། ། རྒྱལ་བ་ནི་མི་མཐུན་པའི་ཕྱོགས་ལས་རྒྱལ་བའོ། །
སྟོབས་ནི་མི་མཐུན་པའི་ཕྱོགས་འཇོམས་པའི་ནུས་པ་ཡོད་པས་སོ། ། མཁའ་འགྲོ་མ་ནི་དམ་ཚིག་གི་མཁའ་འགྲོ་མར་རྟོགས་པའི་དོན་གྱིས་མཚན་མ་ལས་མི་འདའ་བས་སམ། བཟའ་བསྲུང་གི་དམ་ཚིག་གོ ། བཀའ་སྩལ་པ་ནི་སྡུད་པ་པོ་ལའོ། ། ཀོ་ལ་ཞེས་པ་ནི་ཐབས་སོ། ། ཨི་རི་ཞེས་པ་ནི་ཀྱེ་ཞེས་བོད་པའོ། ། ཨ་ཐི་ཞེས་པ་ནི་ཨ་ཐི་སྟེ་གནས་པའོ། ། གནས་པ་ནི་ཐབས་ལ་གནས། དེ་གང་ཞེ་ན། བཱོ་ལ་སྟེ་གསང་བའི་རྡོ་རྗེའོ། །
མུ་མུ་ནི་ཤེས་རབ་བོ། ། རེ་ཞེས་པ་ནི་ཀྱེ་ཞེས་བོད་པའོ། ། ཀ་ཀོ་ལ་ནི་བརྡ་སྐད་དེ། ཤེས་རབ་ཀྱི་ཆོས་ཀྱི་འབྱུང་གནས་སོ། ། གྷ་ན་ནི་ཚོགས་ཏེ། དེ་ལ་ཡང་ཚོགས་ཀྱི་མཆོད་པའི་དུས་སུ་ཀྲི་པི་ཏ་ཆང་སྟེ། ཧོ་བཛྲ་ཨི་བཏུང་བར་བྱའོ། ། ཀ་རུ་ན་སྙིང་རྗེ་སྟེ་ཚོགས་ཀྱི་འཁོར་ལོར་འདུས་པའི་དུས་སུ་ཕན་ཚུན་དུ་སྙིང་རྗེའི་སེམས་བསྐྱེད་ལ། ཀི་ལ་ཨི་ན་ཞེས་པ་མི་བྱའོ། ། ཅི་མི་བྱ་ཞེ་ན།
རོ་ལ་སྟེ་རྩོད་པ་མི་བྱ་བ་ཡིན་ལ། དུས་དེར་ནང་གི་རྩོད་པ་ཁ་ཤགས་ལ་སོགས་པ་མི་བྱ་སྟེ། ལུས་ཀྱི་སྒོ་ནས་རྩོད་པ་ཐལ་ལྕགས་འདེབས་པ་ལ་སོགས་པ་མི་བྱ་སྟེ། ཀུ་རེའམ་བཞད་གད་ཙམ་དུ་ཡང་མི་བྱ་སྟེ། བྱས་ན་ཡན་ལག་གི་དམ་ཚིག་ཉམས་པའི་ལྟུང་བ་གཉིས་པར་འགྱུར་ལ། དེས་དེའི་ཚེ་ཞེ་སྡང་གིས་ཀུན་ནས་བསླང་བས་བྱས་ན་རྩ་བའི་ལྟུང་བ་གསུམ་པ་ཉིད་དུ་འགྱུར་བས་མི་བྱའོ། ། ཏ་ཧིཾ་ཞེས་པ་ནི་ཚོགས་འཁོར་ལ་ཞུགས་པའི་དུས་དེར་རོ། ། བ་ལ་ནི་ཤའི་བརྡ་སྟེ། ཁ་ཛ་ཨི་ནི་བཟའ་བའོ། ། ག་ཌཻཾ་ནི་འབད་པས།
མ་ཨ་ནི་ཆ། པི་ཙ་ཨི་ནི་བཏུང་བར་བྱ། ཧ་ལེ་ནི་ཀྱཻ་གྲོགས་པོ་ཞེས་བོད་པའོ། ། ཀ་ལིཉྫ་ར་སྐལ་བ་དང་ལྡན་པ་དམ་ཚིག་དང་ལྡན་པ་དང་། དམ་ཚིག་མ་ཉམས་པའོ། ། པ་ནི་ཨ་ཨི་ནི་ཚོགས་ཀྱི་དཀྱིལ་འཁོར་དུ་ཞུགས་པའོ། ། དུནྡུ་ར་ནི་སྐལ་བ་དང་མི་ལྡན་པ་སྟེ་དམ་ཚིག་ཉམས་པ་ལ་སོགས་པའོ། ། ཨ་ཨི་ནི་ཞེས་པ་སྤངས་པའོ། ། ཙ་ཨུ་ས་མ་ནི་བཞི་མཉམ་སྟེ་དྲི་ཆེན་གྱི་བརྡའོ། ། ཀ་པུ་ར་ནི་གླ་རྩི་སྟེ་དྲི་ཆུའི་བརྡའོ། །
སི་ཧླ་ནི་རཀྟའི་བརྡའོ། ། ཏི་ཧཾ་ནི་དུས་དེར། ཀ་པུ་ར་ནི་བྱང་ཆུབ་ཀྱི་སེམས་ཀྱི་བརྡའོ། ། ལ་ཨ་ཨི་ནི་ལུས་ལ་བྱུག་པར་བྱ་བ་སྟེ། དུས་དེར་གཙང་བ་དང་མི་གཙང་བའི་རྟོག་པ་གཞོམ་པ་དང་། བར་དུ་གཅོད་པའི་གདོན་བགེགས་ལས་བསྲུང་བའི་ཕྱིར་རོ། ། མ་ལ་ཨི་ད་ན་ཚོད་མའོ། ། ས་ལི་ཉྫ་ནི་ཤ་ཆེན་ནོ། ། དངོས་སུ་ཤ་ཆེན་ལས་བྱས་པའི་ཚོད་མ་བཟའོ། ། ཏ་ཧིཾ་ནི་ཚོགས་ཀྱི་དཀྱིལ་འཁོར་དུ་འཚོགས་པའི་དུས་དེར།
བ་རུ་ནི་མང་པོའོ། ། ཁ་ཨ་ཨི་ནི་བཟའ་ཞིང་བཏུང་བར་བྱའོ། ། ཕེཾ་ཀ་ན་ནི་འོང་བའོ། ། ཁེ་ཊ་ནི་འགྲོ་བ། ཀ་རན་ཏེ་ནི་བྱེད་པའི་ཚེའོ། ། ཤུད་དྷ་ནི་དག་པ། ཨ་ཤུད་དྷ་ནི་མ་དག་པ། ན་མ་ཎི་ཨ་ཨི་ནི་མི་གཏོང་བའོ། ། ནི་རཱཾ་སུ་ནི་རུས་པའོ། ། ཨྃ་གེ་ནི་རྒྱན་སྟེ་རུས་པའི་འཁོར་ལོ་ལ་སོགས་པའོ། །
ཙ་ཊ་བི་ནི་གདགས་པར་བྱ་བའོ། ། ཏ་ཧིཾ་ནི་དུས་དེར། ཛ་སྭཱ་ར་ཝ་པ་ཎི་ནི་རོ་སྟེ་དཔའ་བོ་གཡུལ་དུ་བསད་པའི་རོའོ། ། ཨ་བ་ས་ན་ཨ་ཨི་ནི་བླང་ལ་དབུལ་བར་བྱའོ། ། མ་ལ་ཨ་ཛེ་ནི་འདུ་བའོ། ། ཀུནྟུ་རུ་ནི་སྙོམ་པར་ཞུགས་པའོ། ། བ་ཌ་ཨི་ནི་བྱེད་པའི་ཚེ། ཌིནྜི་ནི་མིག་མིན་ནོ། ། ཏ་ཧིཾ་ནི་དུས་དེར་རོ། ། བ་ཛི་ཨ་ཨི་ནི་མི་སྤངས་པའོ། །
སྦས་པའི་དོན་དུ་བཤད་པ་ནི། བླ་མའི་མན་ངག་དང་འབྲེལ་བས་མཚོན་ནས་ཤེས་པར་བྱའོ། ། མུ་ཀི་ན་སྤྲོ་བར་བྱ་བའི་བར་གྱིས་རྡོ་རྗེ་མཁའ་འགྲོ་ལེའུ་ཉི་ཤུ་རྩ་གསུམ་པ་ནས་བཤད་པ་དང་། གདན་བཞིའི་གཞན་གྱི་གདན་གྱི་རབ་ཏུ་བྱེད་པའི་རིམ་པར་བྱེད་པ་ཐ་མའི་གཤམ་ནས་བཤད་པའི་དོན་ངེས་པར་བྱ་བའི་ཆ་མཐུན་པར་བྱ་བ་བསྟན་པའི་ཕྱིར། མཁའ་འགྲོ་མ་ལ་སོགས་པ་དམ་ཚིག་གི་ཕྱག་རྒྱ་བསྟན་ནོ། ། ཀུ་མུ་ཏ་ནས་བཞི་པའི་རབ་ཏུ་བྱེད་པ་དང་པོ་རྫོགས་པའི་བར་གྱིས་ནི་བརྟག་པ་བདུན་པ་ནས་གསལ་བར་བཤད་དོ། ། མུ་ཁྱི་ནི་མཁའ་འགྲོ་མའི་བརྡའོ། ། གྷོ་གྷུ་ནི་མར་མེ་མའི་བརྡའོ། ། གྷུ་གྷུ་ཞེས་པ་འཇིབ་བྱེད་མའི་འོ། ། མོ་གྷུ་གཡོ་ལྡན་མ་ཡིའོ། །
ལུ་གྷུ་དགེ་བའི་གཏམ་འདྲི་བའོ། ། དྲ་རྟ་རྣལ་འབྱོར་པའོ། ། འདི་རྣམས་ཞེས་པ་ནི་ངག་གི་བརྡའོ། ། བལྟས་པ་ནི་ཤེས་རབ་བོ། ། མཚན་མ་ནི་ངག་གི་བརྡའོ། ། བལྟས་པ་ནི་ཤེས་རབ་བོ། ། འདི་རྣམས་རྒྱས་པར་བརྟག་པ་བདུན་པའི་རབ་ཏུ་བྱེད་པ་དང་པོ་ནས་འཆད་དོ། ། སྤྲོ་བ་ནི་གཉིས་མེད་མཚོན་པའམ་འདུ་བའི་བརྡའོ། ། ཌི་ནས་མ་ཀུའི་བར་གྱིས་བདེ་མཆོག་རྩ་རྒྱུད་ཀྱི་ལེའུ་བཅོ་ལྔ་པའི་དོན་ངེས་པར་བྱ་བ་ཆ་མཐུན་པར་བསྟན་པའི་ཕྱིར་ཡི་གེ་རེ་རེའི་བརྡ་བསྟན་ནོ། ། ཌི་ཌི་ནི་སྐྱེས་པ་དང་བུད་མེད་དོ། །
བུ་ནི་རེངས་པའོ། ། སུ་ནི་རྟོག་པའོ། ། མ་ནི་པའོ། ། ཡོ་ནི་ཆུང་མའོ། ། བྷི་ནི་སྲིང་མོའོ། ། དྷི་མི་མཛེས་མོའོ། ། མུའུ་ནི་བུ་མོའོ། ། ཏྲི་ནི་ཁྲག་གོ ། ས་ནི་ཆང་ངོ་། ། ཕེ་ནི་ཐ་མལ་པའི་བཏུང་བའོ། །
ཕཱི་ནི་ཤཱའོ། ། བྷ་ནི་གཟའོ། ། བུ་ནི་འདུ་བའོ། ། པི་ནི་འདུས་པའོ། ། བྷུ་ནི་རོའོ། ཊི་རྣལ་འབྱོར་མ། ག་ལཱ་མ། ཏྲི་གཟུགས་ཅན་མ། ཀུ་འགྲོ་མ། ཁ་དུམ་སྐྱེས་མ།
ཛ་ཀུན་ཏུ་རྒྱུ། བྷུ་ཕྱག་འཚལ་ལོ། ། སྭཱ་ནི་ལེགས་འོངས། སུ་པུ་ལི་ར་མ་ལ་ཡཱ། ཛ་ཛ་ལན་དྷ་ར། ཨོ་ཨུ་རྒྱན། ཨ་ཨརྦུ་ཏ། ག་གོ་དྷ་བ་རི། ར་ར་མི་ཤྭ་རི། དེ་དེ་ཝི་ཀོ་ཊ།
མ་མ་ལ་བི། ཀ་ཀ་མ་རུ་པ། ཨོ་ཨོ་ཏྲེ། ཏྲི་ཏྲི་ཤ་ཀུ་ནེ། ཀོ་ཀོ་ས་ལ། ཀ་ཀ་ལིཾ་ཀ ལ་ལཾ་པ་ཀ ཀ་ཀཉྩིར། ཧི་ཧི་མ་ལ་ཡ། པྲེ་པྲེ་ཏ་པུ་རི།
གྲི་གྲི་བ་དེ་བ། སོ་སཱོ་རན་ཏྲ། སུ་སུ་ཝརྞ་དི་པ། ན་ན་ག་རུ། སི་སིན་དུ། མ་མ་རུ། ཀུ་ཀུ་ལན་ཏའོ། དེ་ནས་ངག་གི་ཚོ་མ། ཞེས་བྱ་བ་ནས། བཞི་པའི་རབ་ཏུ་བྱེད་པ་དང་པོ་རྫོགས་པའི་བར་གྱིས་རྡོ་རྗེ་མཁའ་འགྲོ་མའི་ལེའུ་བརྒྱད་པ་ནས་འབྱུང་བའམ།
བདེ་མཆོག་གི་ལེའུ་ཉི་ཤུ་རྩ་བཞི་པ་ནས་འབྱུང་བའི་དོན་ངེས་པར་བྱ་བའམ་ཆུ་མཐུན་པར་བསྟན་པའི་ཕྱིར། མཁའ་འགྲོ་མ་རྣམས་ཀྱི་ཕྱག་རྒྱའི་ལན་བསྟན་ནོ། ། དེ་ནས་ནི་ཡི་གེ་རེ་རེའི་བརྡ་བསྟན་པའི་རྗེས་ལའོ། ། ངག་གི་ཚོ་མ་ནི་བརྡའོ། ། ཆོ་གའི་ཆ་རིམ་པ་ནི་ངག་གི་བརྡའི་ཆོ་གའི་རིམ་པའོ། ། གང་གིས་ནི་ངག་བརྡའོ། ། སྤུན་ནི་རྣལ་འབྱོར་པ་གཉིས་ཀྱི་ཤེས་ནའོ། ། སྲི་མོ་ཡང་ཞེས་པ་ཕོ་མོ་གཉིས་ཀྱིས་ཤེས་ནའོ། ། ཐེ་ཚོམ་མེད་པར་ཤེས་པ་ནི་གང་ཡང་རུང་བས་བརྡ་ཤེས་པའོ། ། པོ་ཏཾ་གྱི་ཞེས་པ་ན་མོ་སྟེ་བརྡའོ། །
པྲ་པོ་ཏཾ་གྱི་ནི་བརྡའི་ལན་ནོ། ། ག་མུ་ནི་གྷ་བྷི། ལུམ་པ་ནི་འོང་བ། ནི་ག་ར་ན་བྱིན་གཅིག་ཅེས་པ། རྩ་ཏུ་ན་ཁྱེར་གཅིག་ཅེས་པ། ཧྲཱི་ད་ཡ་ན་དཔའ་བོ། གོ་ར་བ་འཆི་བའོ། ། ཀཎྜི་ཀ་ཏྲཾ་དྲི་ལུའོ། ། ཨ་སི་ཀ་ར་ནི་ནང་དང་ཕྱི་རུའོ། ། བ་ར་ཧ་ནི་སྐྲའོ། །
སྲ་མ་ན་ཏྲཾ་རྣ་བའོ། ། མནྠ་ན་དང་བདུད་རྩིའོ། ། ན་ར་ཀ་དང་མཉམ་པར་སྦྱོར་བའོ། ། ཏ་ལི་ཀ་དང་ནི་ཌ་ཀི་ནིའོ། ། ན་ར་ཀ་ནི་དཀྱིལ་འཁོར་གྱི། ཨ་མོ་ཀ་ན་ས་པ་ནའོ། ། ཀ་ཁ་ལེ་ནི་སྒོའོ། ། ས་པ་ནི་བྲཾ་ཟེའོ། ། པི་རི་དི་རྒྱལ་རིགས་སོ། ། བ་ར་དང་ནི་རྗེའུ་རིགས་སོ། །
ཀྲུ་ར་དམ་རྨངས་རིགས་སོ། ། ཨན་ཏ་དཾ་ནི་གདོལ་པའི་ཁྱིམ་མོ། ། ཨ་ལི་ཀ་ཏཾ་ནི་ཞག་པའོ། ། བྷ་གྷི་ནི་འགྲོ་མའོ། ། མུ་ཏ་ཀཾ་ཚལ་བུའོ། ། གྷི་དྷི་ན་ཕྱག་རྒྱའོ། ། རྨ་ཏྲ་དང་མུ་ཏྲ་ཟེར། དན་དྷ་ཡ་རརྴ་ཛི་ཧ་ནི་བཀྲེས་ཞེས་བརྗོད་པའོ། ། གན་དྷ་བྷ་ཧི་ནི་སྲིད་པའོ། ། ཨ་ཀ་མ་ན་ནི་གང་དུ་འདུ་བའོ། །
སྡྱཱ་ན་ཏ་ཆེ་གེ་མོར། ཀ་ར་ནེ་དང་གོང་མ་དང་། ན་དཱ་དང་ལྀ་པོ་དཱ་ར་འཛིགས་པའོ། ། དན་ད་རྒོད་པའོ། ། ནི་རོ་དྷ་ཆར་པ་ཟེར་བྷི་ཛ་ཏི་དང་ཆོག་པར་འཛིན་པའོ། ། དྷུམ་ནི་སྤྲིན་ནོ། ། དྷུ་མ་སྤྲི་ཡ་རཾ། ས་ནུ་དང་རི། ས་རི་ཏོ་ནི་ཆུ་ཟེར། ཨ་གྷུ་ལེ་ཡན་ལག་ཉིང་ལག་གོ །
བ་དྷ་ན་ཁའོ། ། ར་ཛི་ག་ལྕེ། ཨ་ད་ན་ས། པཾ་ཀ་ནི་རྒྱལ་མཚན། ཚན་རྡོ་ཕྲེང་བ། ཙ་ལ་རླུང་། མྲྀ་པ་ཀ་ཏི་ཕྱུག་པོ། ། མར་ལ་ས་མའོ་སྙམ་པ། ས་པ་བཞི་མདོ། ། ཕལ་གུ་ཤ་སྐྱེ་བའོ། །
མ་ཧཱ་ཤྭ་ར་ནི་དབང་ཕྱུག་ཆེན་པོའོ། ། ཙ་ན་རོ་སྐྱེས་པའོ། ། གོ་མ་བ་གླང་། བྷི་ཧ་ཏ་བཟའ་བའི་རྣམ་གྲངས་སོ། ། ཨ་སྱ་ཀྱི། ཀ་ནི་ར་ཙའི་སྐྱེས་བུའོ། ། སྟ་དང་གནས་པའོ། ། དནྟ་སྤརྵ་ནི་ནི་གྲངས་སོགས་ཞེས་པའོ། ། ཁ་ཡརྵ་ཟོས་ཞེས་སོ། ། ཧྲིཿཀ་ན་ངོ་ཚ་བའོ། །
ཤུ་ནྱ་སྤརྵ་ན་སྟོང་པ་ལ་རེག་པ། མེ་དུ་ན་གྱིས་གཅིག་པའོ། ། བྷུ་རུ་སྤརྵ་ན་ད་ལྟ་རེག་པར་གྱིས་ཤིག་པའོ། ། སྟེང་དང་ཕྱག་རྒྱ་བསྡེབས་ཏེ་དྷའི་ཕྱག་རྒྱའོ། ། འོག་ཏུ་ཡོད་ན་ཕྱག་རྒྱའི་ལན་དུ་བསྡེབ་བོ། ། ཡི་གེ་ནི་ཡི་གེའི་བརྡ། ངག་ནི་ངག་གི་བརྡའོ། ། རྡོ་རྗེ་སྙིང་རྗེ་སྙིང་རྗེ་ཆེ། ། ཞེས་པ་ནས་བཞི་པའི་རབ་ཏུ་བྱེད་པ་གཉིས་པ་རྫོགས་པའི་བར་གྱིས། རྩ་བའི་རྒྱུད་ཀྱི་ལེའུ་བདུན་པ་ནས་བཤད་པའི་དོན་ངེས་པར་བྱ་བའི་ཆ་མཐུན་པར་བསྟན་པར་བྱ་བའི་ཕྱིར་མཁའ་འགྲོ་མ་བདུན་གྱི་མཚན་ཉིད་བསྟན་ནོ། །
རྡོ་རྗེ་སྙིང་པོ་ཞེས་པ་ནི་མིང་གི་སྒོ་ནས་བོད་པའོ། ། ཡིད་གཅིག་ནི་སེམས་མ་ཡེངས་པའོ། ། ཉོན་ཞེས་པ་ནི་སྡུད་པ་པོའོ། ། གཟུགས་མ་དང་སོགས་ནི་ལེའུ་བཅུ་བདུན་པ་ནས་བཤད་པའི་ལོ་ཀ་ལ་གྲགས་པའི་མིང་གི་རྣམ་གྲངས་ཏེ། མཁའ་འགྲོ་མ་བདུན་གྱིས་བསྡུས་པའོ། ། འདི་དག་མཁའ་འགྲོ་མ་བདུན་དུ་གསུངས། ཞེས་པ་ནི་བསྡུས་པའོ། ། མ་ལ་རང་མིང་གི་རྣམ་གྲངས་མེད་པས་མ་སྨོས་སོ། ། ལྷ་སྐུ་སཾ་བྷ་རའི་བཙུན་པ་ནས་བརྒྱད་པ་བསྡུས་པ་མོ་རུ་བརྗོད་ཅེས་ཡོད་དོ། ། ཞེས་པས་ལྟ་བ་ནི་རྗེས་སུ་ཆགས་པའི་སེམས་ཀྱིས་སོ། །
སྨིན་མ་ཡོན་པོ་ནི་བསྒྲད་པའོ། ། སྔོན་གྱི་རུ་པ་བསྡུས་པ་ནི་ཐ་མལ་པའི་རུ་པ་བསྡུས་པའོ། ། ཕྱིས་ནི་འཇིགས་ཞེས་པ་བསྡུས་པ་དེ་སྔར་བཞིན་བྱེད་པ་པོའོ། ། དེ་ནི་གོང་གི་མཚན་ཉིད་རྣམས་སོ། ། དཔའ་མོ་ནི་ཉོན་མོངས་པའི་གཡུལ་ལས་རྒྱལ་བའོ། ། གཉིས་མེད་ནི་དེ་བརྟེན་པ་ལས་སེམས་བདེ་ཆེན་གཉིས་མེད་དོ། ། མི་སྡུག་པ་ནི་སྡུག་པའམ། མི་སྡུག་པ་མེད་པར་གཉིས་ཀ་ལའོ། ། བྱིས་པ་ལ་ལྟ་ཞིང་འོ་བྱེད་པ་ཞེས་བྱ་བ་ནི། སྡུག་པ་དང་མི་སྡུག་པ་གཉིས་ཀ་ལ་འོ་བྱེད་པའོ། །
འགལ་བ་མེད་ཅེས་པ་ནི་བརྟེན་པ་མེད་པ་ལའོ། ། བྱོལ་སོང་ལྟ་སྟངས་ཅེས་པ་ནི་གཡོན་དུ་ཡོ་བར་བལྟ་བའོ། ། ཁྲོ་གཉེར་གདོང་ནི་བསྟེན་དུ་མི་རུང་བའོ། ། སྨིན་རྒྱུར་བསྡིགས་པ་ནི་བསྡིགས་མཛུབ། དབུགས་ཀྱིས་འཇིགས་པར་བྱེད་ནི་དབུགས་ངར་ངར་བའོ། ། དེ་ནི་ཞེས་པ་ནི་མཚན་ཉིད་དེ། དེ་རྣམས་དང་ལྡན་པ་ནི་བསྟེན་དུ་མི་རུང་བའོ། ། ཡོངས་སུ་གྱུར་མ་བསྟན་པ་ནི། ཕག་དང་སོགས་ཏེ། ལྷ་རྣམས་ཏེ་བཞི་པོ་འཇིགས་པར་བྱེད་པས་སོ། །
དེ་རྣམས་འཕྲོས་པར་བྱེད་པའོ། ། དེ་ནི་ཞེས་པ་ནི་མཚན་ཉིད་དེ། དེ་རྣམས་དང་ལྡན་པའོ། ། གསུངས་ཞེས་པ་ནི་བརྟེན་དུ་མི་རུང་བར་རོ། ། བྱིས་བཅས་མས་ནི་རབ་ཏུ་དགའ་ཞིང་སོགས་ཏེ། སོང་བར་གྱུར་ན་མི་ལྡོག་པ་ནི་ལེ་ལོ་ཆེ་བའོ། ། དེ་ནི་མཚན་ཉིད་གསུམ་དང་ལྡན་པ་དེ་ཁཎྜ་རོ་ཧིའི་རིགས་ཡོད་དེ། ། དེ་བསྟེན་དུ་མི་འདོད་ལ། གང་ཞིག་སྐྱོ་བས་སོགས་ཏེ། གང་ཞིག་ནི་བུད་མེད་དོ། །
སྐྱོ་བ་ནི་སེམས་སྐྱོ་བ་སྟེ་དེའི་ལག་པ་ལ་སོགས་པ་ལྔས་རེག་པ་འཆི་བའོ། ། དེ་ནི་མཚན་ཉིད་ལྔ་དང་ལྡན་པ་དེ་ནིའོ། ། མི་ལྡོག་ཤེས་བྱ་ཞེས་པ་ནི་སླར་མི་ལྡོག་སྟེ་བསྟེན་དུ་མི་རུང་བའོ། ། འདོད་པ་པོ་ནི་རྒོད་དང་སོགས་ཏེ། དེ་ནི་མཚན་ཉིད་བཞི་དང་ལྡན་པའོ། ། མཁའ་འགྲོ་རྣལ་འབྱོར་མ་མོར་གསུངས། ཞེས་པ་མཁའ་འགྲོ་མ་བདུན་གྱིས་མཚན་པའོ། ། ཐོད་པ་སོགས་ནི་སྲིན་ལག་གམ། དཔྲལ་བ་ནི་རི་མོ་དེ་ཡོད་པའམ་ཡང་ན་ཁྱིམ་དུ་རི་མོ་དེ་ལྟ་བུ་འབྲི་བའོ། ། ཐོད་པ་ནི་རུ་པ་ནིའོ། །
དགྲ་སྟ་ནི་འོ་བྱེད་མའོ། ། མཆེ་བ་ནི་ལ་མའི་འོ། ། ཆུ་སྲིན་ཡོངས་གྱུར་མིའི་འོ། ། རྒྱལ་མཚན་ནི་བྱིས་བཅས་མ་ཡིའོ། ། འཕང་མདུང་ནི་འདོད་པ་མ་ཡིའོ། ། གླེགས་བམ་ལ་ལས་རྡོ་རྗེ་དང་དུང་ཉིད་ཀྱང་ཟེར། ཡང་དག་པར་སྦྱོར་བའི་ཚིག་ནི་ཐབས་དང་ཤེས་རབ་སྙོམ་འཇུག་གོ ། རྣལ་འབྱོར་རིགས་པས་རྟག་ཏུ་མཆོད་ནི། རྣམ་འབྱོར་ཤེས་པས་སོ། ། ལུས་སྤྲུལ་པོ་ཞེས་པ་ནི།
ལུས་སྤྲུལ་ཕོ་མ་དང་། མཁའ་འགྲོ་མ་ལ་སོགས་པ་མིང་གི་རྣམ་གྲངས་སོ། ། རབ་ཏུ་བྱེད་པ་གཉིས་པའི་བཤད་པའོ།། །། དེ་ནས་ལ་མའི་མཚན་ཉིད་ཅེས་པ་ནས། བཞི་པའི་རབ་ཏུ་བྱེད་པ་གསུམ་པ་རྫོགས་པའི་བར་གྱིས་བདེ་མཆོག་རྩ་རྒྱུད་ཀྱི་ལེའུ་བཅོ་བརྒྱད་པ་དང་། བཅུ་དགུ་པ་ནས་འབྱུང་བ་དང་མི་མཐུན་པར་རྣལ་འབྱོར་མ་སོ་སོའི་མཚན་ཉིད་ཀྱི་སྒོ་ནས་རིགས་གང་ཡིན་པ་ཤེས་པར་བྱས་ནས་ཕྱག་རྒྱ་དང་ཕྱག་རྒྱའི་ལན་ཇི་ལྟར་བྱས་པའི་ཚུལ་བསྟན་ནོ། ། དེ་ནས་ནི་མཁའ་འགྲོ་མ་བདུན་གྱི་མཚན་ཉིད་ཀྱི་རྗེས་ལའོ། ། ལེའུ་བཅོ་བརྒྱད་པ་ནས་མཁའ་འགྲོ་མའི་རིགས་དྲུག་གསུངས། ལ་མའི་མཚན་ཉིད་ནི་ཡང་དག་བཤད་པར་བྱ་ཟེར་ཡང་། མཁའ་འགྲོ་མར་འོང་གསུང་།
བདེ་མཆོག་ནས་དེ་ལྟར་བསྟན་པས་སོ། ། དམར་ཞིང་དཀར་བའི་བུད་མེད་སོགས་ནི། པདྨ་མཁའ་འགྲོའི་རིགས་སོ། ། དམར་ཞིང་དཀར་བ་ནི་ཁ་དོག་གོ ། པད་མའི་འདབ་མ་ལྟ་བུའི་མིག་ནི་མིག་དཀྱུས་རིང་བའོ། ། དཀར་པོའི་གོས་ལ་དགའ་སོགས་ནི་གོས། དྲིའི་དབང་དུ་བྱས་ན་ཙན་དན་ནོ། ། བདེ་གཤེགས་འདུས་པ་ལ་དགའ་བ་ནི་དད་པ་ཆེན་པོའོ། ། ཆགས་ཤིང་ཞེན་པ་ནི་སྒྲུབ་པ་པོ་ལའོ། ། མཆོད་པའི་ཡུལ་ནི་ཁྱིམ་དུ་པདྨ་བྲིས་ནས་མཆོད་པའོ། །
པདྨ་གར་དབང་རིགས་ལས་བྱུང་ནི། གར་དབང་གི་ཛོ་ཀི་མ་ཡིན་པས། གར་དབང་ནི་ཛོ་ཀིས་བསྟེན་པར་བྱའོ། ། བདེ་མཆོག་ནས་རྡོ་རྗེ་སེམས་དཔའི་རིགས་སུ་གསུངས་ཏེ། ལེའུ་བཅོ་བརྒྱད་པའི་རིགས་ཀྱི་དབྱེ་བར་གསུངས། གཉིས་པ་རྡོ་རྗེ་མཁའ་འགྲོ་མ་སྟེ། རྡོ་རྗེའི་རིགས་ནི་སྨིན་མའི་དབུས་སུ་རྩེ་གསུམ་སོགས་ཏེ། སྨིན་མའི་དབུས་ན་རི་མོ་གསུམ་གྱེན་ལ་འགྲེང་བའོ། ། ལུས་སྔོ་བསངས་ནི་སྐྱ་བ་ཕྱི་སྔོ་བ་ནའོ། ། དབྱིབས་དང་།
གོས་ལ་དགའ་བའི་ཡུལ་ནི་སྔ་མ་བཞིན་ནོ། ། ཨུཏྤ་ལ་སྔོན་པོའི་དྲི་ནི་དྲིའི་དབང་དུ་བྱས་ནའོ། ། ཧེ་རུ་ཀ་དཔལ་རིགས་ལས་བྱུང་ནི་དཔའ་བོ་ཉེར་བཞི་ཧེ་རུ་ཀའི་རིགས་ཀྱིས་བརྟེན་པའོ། ། རིན་ཆེན་རིགས་སམ་མཁའ་འགྲོ་མ་ནི། ཁ་དོག་གི་དབང་དུ་བྱས་ན་མིག་དམར་སོགས་ཏེ། དམར་པོ་ནི་ལུས་པོ་མཚན་ཉིད་ལྔའོ་དགའ་བའི་ཡུལ་ནི་ར་སྐྱེས་ཁྱིམ་བྱའོ། ། གོས་དང་དྲི་སྔར་བཞིན་ནོ། ། མཆོད་པའི་ཡུལ་རྡོ་རྗེའོ། ། ཧེ་རུ་ཀ་དཔལ་རིགས་ལས་བྱུང་བར་བསྟན་པ་ནི། རིན་ཆེན་རིགས་ཀྱི་མཁའ་འགྲོ་མའོ། །
ཏ་ཐཱའི་རིགས་ཀྱི་ཌ་ཀི་ནི། འཁོར་ལོ་གང་གི་དཔྲལ་བའམ། ལག་པར་ཡང་ནི་མཐོང་གྱུར་པ། ཏ་ཐཱའི་རིགས་ཀྱི་མཁའ་འགྲོ་ཡིན་ཏེ། སེར་ཞིང་སྔོ་བ་ནི་ཁ་དོག གོས་སེར་པོ་ལ་དགའ་བ། དྲི་ནི་མེ་ཏོག་དཀར་བའི་དྲི་དང་ལྡན་པའོ། ། སྐལ་བཟང་ནི་དཔལ་ལྡན་ནམ་བསོད་ནམས་ཆེ་བའོ། ། ཕུན་ཚོགས་ནི་བསོད་ནམས། མཆོད་པའི་ཡུལ་ནི་ཁྱིམ་དུ་འཁོར་ལོ་བྲིས་ནས་མཆོད་པའོ། །
ཏ་ཐཱའི་རིགས་ཀྱི་བརྟེན་ནོ། ། ད་ནི་རྡོ་རྗེའི་རིགས་ཀྱི་བྱེ་བྲག་གི་དབྱིབས་ནི་ཁ་དོག་གནག་ཅིང་སྔོ་བ། སོ་དཀར་ཞིང་རིང་བ། རྟག་ཏུ་གདུག་པ་ནི་ཞེ་སྡང་ཆེ་བའམ་འཆི་བ་ལ་དགའ་བ། གཡོན་པ་ནི་བུད་མེད་དོ། ། དགའ་བའི་ཡུལ་ཁྲུས་ལ་དགའ་བ། ལོངས་སྤྱོད་ཅིང་ལོངས་སྤྱོད་ལ་དགའ་བ། མང་དུ་སྨྲ་བ་ནི་གཏམ་མང་བ། རྡོ་རྗེ་ཁྱིམ་དུ་བྲི་བ་ནི་མཆོད་པའི་ཡུལ་ལོ། ། ལས་ཀྱི་རིགས་ཀྱི་ཌ་ཀི་ནི།
དཀར་ཞིང་སོགས་མཚན་ཉིད་བཅུ་གཅིག་དང་ལྡན་པའོ། ། རྡོ་རྗེ་ནི་རྡོ་རྗེའི་རི་མོ་ལག་པ་ལ་ཡོད་པའོ། ། སྙེམས་པ་ནི་ང་རྒྱལ་ཆེ་བ། དྲི་མ་ལི་ཀའི་དྲི་དང་ལྡན་པའོ། ། མཆོད་པའི་ཡུལ་ནི་རྡོ་རྗེ་བྲིས་ནས་མཆོད་པའོ། ། རྣལ་འབྱོར་དབང་ཕྱུག་གིས་བསྟན་དུ་རུང་བ་ཤ་ལ་དགའ་སོགས་ནི་འདི་ཡང་རྡོ་རྗེའི་རིགས་སུ་བསྡུ་སྨིན་མ་ནག་པོ་ནི་དེ་ལྟ་བུ་འདི། དཔྲལ་བར་རྩེ་གསུམ་གྱི་རི་མོ་ཡོད་པའོ། ། དྲག་ཤུལ་ནི་མངོན་སྤྱོད་ལ་དགའ་བ། གང་གི་དཔྲལ་བར་བསྡུས་པ་ནི་གཉེར་མ་བསྡུས་པའི་ཐིག་ལེ་བྱེད་པའོ། ། ཁྱིམ་དུ་ཐོད་པ་འབྲི་བྱེད་ནི་མཆོད་པའི་ཡུལ་ཏེ།
དེ་ལ་མཆོད་པའོ། ། ཧེ་རུ་ཀའི་རིགས་ལས་བྱུང་ཞེས་པ་ནི། ཧེ་རུ་ཀའི་རྣལ་འབྱོར་པས་བསྟེན་ནོ། ། ཆར་སྤྲིན་ཁ་དོག་སོགས་ནི་རིན་པོ་ཆེའི་རིགས་སུ་བསྡུ། ། ཆར་སྤྲིན་ནི་ཁ་དོག་གོ ། མི་མཉམ་པ་ནི་རིང་ཐུང་ངོ་། ། དྲག་ཤུལ་དགའ་ནི་མངོན་སྤྱོད་ལ་དགའ་བའོ། ། གཡོན་གྱི་མཆེ་བ་དབྱུང་བའི་ཕྱིར་དབྱུང་བའོ། ། མཆོད་པའི་ཡུལ་ནི་དགྲ་སཏྭ་བྲིས་ནས་དེ་ལ་རྟག་ཏུ་མཆོད་པའོ། ། རྣམ་པར་འགྲན་པ་ནི་མི་བསྐྱོད་པ་གསུང་།
དེ་ཡན་ཆད་རྡོ་རྗེའི་མཁའ་འགྲོ་མ་རིགས་དྲུག་ཏུ་དབྱེ་བའོ། ། དེ་རྣམས་ནི་མཚན་ཉིད་ལྔ་པོ་དེ་རྣམས་དང་ལྡན་པའོ། ། ད་ནི་རིན་ཆེན་རིགས་ཀྱི་ལ་མ་ནི་གང་ཞིག་སྐྲ་ནི་ལི་བ་ལ་སོགས་པ་སྟེ། ལེའུ་བཅུ་དགུ་པ་ནས་འདི་རྣམས་ལཱ་མའི་རིགས་སུ་བསྟན་ཏེ། ལཱ་མ་རིགས་ལྔར་ཕྱེ། གང་ཞིག་ནི་བུད་མེད། སྐྲ་ལི་ནི་སྐྲ་འཁྱིལ་བ། བཞིན་ཟླུམ་པོ་ནི་བྱད་དོ། ། ཁ་ལ་སྨྲ་ར་ཡོད་པ་དང་། གོས་དཀར་གཙང་བ་ལ་དགའ་བ་དང་།
སྤྱོད་པ་ཞི་བ་དང་། བདེན་པ་སྨྲ་ཞིང་རྫུན་མི་སྨྲ་བ་སྟེ། མི་བསྐྱོད་པ་ནི་སེམས་བརྟན་པའོ། ། མཚན་ཉིད་དགུ་པོ་དེ་དང་ལྡན་པ་ནི། རིན་ཆེན་རིགས་ཀྱི་ལཱ་མའོ། ། དཔའ་བོས་སྲིང་མོར་དེ་ཤེས་བྱ་ནི་བརྟེན་པར་བྱའོ། ། པདྨའི་ཕྱག་རྒྱ་སྦྱིན་པར་བྱ། ། ཞེས་པ་ནི། ཛོ་ཀིས་ཕར་སྦྱིན་པར་བྱ་བའམ། ཡང་ན་ཌཱ་ཀིས་ཚུར་སྟེར་བར་སྟེ།
པདྨའི་ཕྱག་རྒྱ་ནི་པད་སྐོར་རོ། ། ཡང་ན་རུས་སྦལ་ཕྱག་རྒྱ་ཞེས་པ་ནི་ལག་པ་གཡོན་པའི་རྒྱབ་ཏུ་གཡས་པའོ། ། རིལ་པ་སྤྱི་བླུགས་མཆོད་བྱེད་པ་ནི་ལག་པ་གཡོན་པའི་གུང་མོ་དང་། སྲིན་ལག་གིས་ཕར་ཚུར་རིལ་བ་སྤྱི་བླུགས་འཛིན་ཚུལ་བྱེད་པའོ། ། དེ་ནི་ཚེས་བཅུའི་དུས་དག་སྟེ། དེ་ནི་བུད་མེད་དོ། ། ཚེས་བཅུའི་དུས་དག་ནི་ཚེས་བཅུ་གཉིས་ལའོ། ། ད་ནི་དེ་བཞིན་གཤེགས་པའི་ལཱ་མ་བསྟན་པ་ནི། མ་མཆུ་འཕྱང་ཞིང་སོགས་ཏེ་མཚན་ཉིད་བདུན་དང་ལྡན་པའོ། ། ཆེ་ཞིང་ནི་དཔལ་ལོ། །
སྐལ་བཟང་ནི་ཁྱོ་སྐལ་བཟང་པོ་ཡོད་པའོ། ། དཀར་ཞིང་སེར་བ་ཙམ་པ་ལྟ་བུ་ནི་དྲི་བྲོ་བའོ། ། རིང་ཤིང་ནི་ལུས་སོ། ། དཔྲལ་བ་ནི་རི་མོ་གསུམ་ཡོད་པ། སྟེང་ནི་སྐྲ་མཚམས། ངེས་པར་གནས་ནི་རི་མོ་གཅིག་གོ ། ལམ་གྱི་རྣམ་པར་གནོན་ཅིང་གནས་ནི། རྣལ་འབྱོར་པ་ལ་ལམ་འགྱོགས་པའོ། ། གཡུལ་དུ་ཤི་བའི་གཏམ་ལ་དགའ་བའོ། ། མདུང་རྩེ་ནི་ཕྱག་རྒྱའི་ལག་པ་གཡས་པ་སེར་མོ་བཞི་བསྐུམ་ནས་མཛུབ་མོ་བསྒྲེངས་པའོ། །
མ་བསྐུམ་པ་ནི། རྐང་པ་གཡོན་པ་བསྐུམས་ལ་གཡས་མ་བསྐུམས་པ་སྟེ་བརྐྱང་བའི་གར་བྱའོ། ། གཡོན་གྱིས་ཡོངས་སུ་བསྐོར་བ་ནི། གཡོན་ནས་བསྐོར་ནས་འགྲོ་བའམ། ཡང་ན་གཡོན་བརྐྱང་ལ་གཡས་བསྐུམ་པའོ། ། ཕྱག་རྒྱ་ལན་བདུན་བརྗོད་པར་བྱ། ། ཞེས་པ་ནི་བརྡ་གོང་མ་ཉིད་བྱའོ། ། མར་ངོའི་བཅུ་བཞི་དང་བརྒྱད་ལ་མཆོད་པའི་ཡུལ་ནི། མདུང་རྩེ་གསུམ་བྲིས་ནས་དེ་ལ་མཆོད་པའོ། ། འཇིག་རྟེན་དབང་ཕྱུག་རིགས་ཀྱི་ལཱ་མ་ནི།
འཇིག་རྟེན་དབང་ཕྱུག་སོགས་ཏེ། མཚན་ཉིད་བཅུ་བཞི་དང་ལྡན་པའོ། ། དར་དཔྱང་བར་སྣང་ནི་དཔྲལ་བ་ན་ཕར་དར་བཅིངས་པ་དང་འདྲ་བའི་རི་མོ་ཡོད་པ། རི་མོ་གཅིག་པ་ནི་དཔྲལ་བ་ན་ཡོད་པའོ། ། སྟེང་དུ་རིང་ནི་དཀྱུས་སོ། ། མདུང་ནི་བསྡིགས་མཛུབ། འཕང་ནི་གུང་མོ་བསྒྲེངས་བའོ། ། རྡོ་རྗེ་དྲིལ་བུའི་ཕྱག་རྒྱ་ནི་གཡོན་པ་དྲིལ་བུ་འཛིན་པའི་ཚུལ་ལོ། ། གཡོན་གྱིས་ཡོངས་སུ་བསྐོར་བ་ནི། གཡོན་ཕྱོགས་ནས་ལོག་ནས་ཕྱག་རྒྱའི་ལན་ནི་གཡས་ཀྱི་གུང་མོས་བྱེད་པའོ། །
མི་བསྐྱོད་པའི་རིགས་ཀྱི་ལཱ་མ་ནི། ཐུང་ཞིང་སོགས་སྟེ། འཁོར་ལོའི་ཕྱག་རྒྱ་ནི་ཕྱག་གཉིས་རྡོ་རྗེ་ཐལ་མོ་འཁོར་ལོ་ལྟར་བྱས་པའོ། ། དུང་གི་ཕྱག་རྒྱ་སྦྱིན་པར་བྱ། ། ཞེས་པ་ནི་དེའི་བུད་མེད་དོ། ། ལག་གཉིས་ཐེབ་མཛུབ་སྦྱར་ནས་སོར་མོ་རྣམས་བརྐྱང་བའོ། ། དེ་བཞིན་གཡོན་དུ་བསྐོར་བ་ཉིད་ནི། གཡོན་གྱི་གོང་མ་བྱེད་པའི་ལན་ནོ། ། དེའི་དུས་ཚེས་བཅུ་བཞི་ལ་ཞེས་པ་ནི། དེའི་ནི་བུད་མེད་དོ། །
བཅུ་བཞི་དང་མར་གྱི་ཉི་ཤུ་དགུ། ། མཆོད་པའི་ཡུལ་ནི་རྡོ་རྗེ་ཁྱིམ་དུ་བྲིས་ནས་མཆོད་པའོ། ། ལས་ཀྱི་རིགས་ཀྱི་ལཱ་མ་ནི། ཡན་ལག་ཀུན་སོགས་ཏེ། མཚན་ཉིད་དང་ལྡན་པའོ། ། དེ་འདྲ་བའི་རབ་མྱོས་ནི། མཚན་ཉིད་དེ་དང་ལྡན་པའི་བུད་མེད་མཐོང་ན། ཀླུའི་ཕྱག་རྒྱ་སྦྱིན་པར་བྱ་ཞེས་པ་ནི་ལག་པའི་ཕྱག་རྒྱ་སྤྱི་བོར་གདེངས་པ་ནི། འཕང་མདུང་ཕྱག་རྒྱའི་བསྡིགས་མཛུབ་བོ། ། ཡོངས་སུ་བསྐོར་བ་ནི་གཡོན་གྱིས་སོ། །
གོང་མ་སྦྱིན་ནི་ལན་ནོ། ། དེ་ནི་བུད་མེད་དོ། ། མཆོད་པའི་ཡུལ་ནི་ཚེས་བཅུ་གཅིག་གོ ། བཞི་པ་ལས་རབ་ཏུ་བྱེད་པ་གསུམ་པའི་བཤད་པའོ། ། དེ་ནས་ཡན་ལག་ཕྱག་རྒྱའི་ཞེས་པ་ནས། བརྟག་པ་བཞི་པ་རྫོགས་པའི་བར་གྱིས་བདེ་མཆོག་རྩ་རྒྱུད་ཀྱི་ལེའུ་ཉི་ཤུ་རྩ་གཅིག་པ་དང་། རྡོ་རྗེ་མཁའ་འགྲོ་མའི་ལེའུ་བདུན་པ་ནས་འབྱུང་བའི་དོན་ངེས་པར་བྱ་བའམ། ཆ་མཐུན་པར་བསྟན་པའི་ཕྱིར་ཡན་ལག་གི་བརྡ་བསྟན་ཏེ། ཉི་ཤུ་པ་ནས་ལག་པའི་བརྡ་གཙོ་བོར་བྱས་ནས་བསྟན་རྩ་གཅིག་པ་ནས་བརྡ་དེ་གཞན་སྟོན་པ་གཙོ་བོར་བྱས་ནས་བསྟན། རྩ་གཉིས་པ་ནས་ཡན་ལག་དུ་མ་གཙོ་བོར་བྱས་ཏེ་བསྟན།
མཁའ་འགྲོ་མ་དམ་ཚིག་དང་ལྡན་པ་ལ་བརྡ་བྱ་སྟེ། དེ་མཁའ་འགྲོ་མ་རྣམས་མཉེས་ནས་རང་རང་གི་གཟུགས་སྟོན་པར་འགྱུར་ཏེ། བརྡ་བྱེད་པ་ལ་རྗེས་སུ་ཆགས་ཤིང་བྱིན་གྱིས་རློབས་པར་དམ་བཅའ་བ་ནི་མཁའ་འགྲོ་རྣམས་ཀྱི་དམ་ཚིག་གོ ། བསྡུས་དོན་ནོ། ། དེ་ནས་ནི། མཚན་མ་ཕྱག་རྒྱ་བསྟན་པའི་རྗེས་ལའོ། ། ཡན་ལག་ནི་ལུས་སོ། ། ཕྱག་རྒྱ་ནི་བརྡའི་ཕྱག་རྒྱ་མཚན་ཉིད་དེ་མཚོན་པར་བྱེད་པ། བུད་མེད་གང་སྤྱི་གཙུག་ལ་རེག་པ་ནི་ལག་པ་གཡོན་གྱིས་བརྡ་བྱེད་པའོ། ། སྤྱི་བོ་དེ་ལ་རབ་བསྟན་བྱ་ལག་པ་གཡས་ཀྱིས་བརྡའི་ལན་བྱེད་པའོ། །
གང་ཞིག་ས་ནི་ཞེས་པ་ས་གཞིའོ། ། ནམ་མཁའ་ཞེས་པ་ནི་དེ་ལ་སྟེང་གི་ནམ་མཁའོ། ། གང་ཞིག་ནམ་མཁའ་སྟོན་པ་ནི། དེ་ལ་མཛུབ་མོ་རེག་པ་ནི་བརྡ་བྱེད་པའོ། ། ཆུ་བོ་སྟོན་ཞེས་པ་ནི་ཆུ་བོའི་ཚུལ་དུ་ལག་པ་ན་ར་དྲ་བྱེད་པའོ། ། རྒྱ་མཚོ་སྟོན་པ་ལག་པ་རྒྱ་མཚོ་བསྐྱོད་པ་ལྟར་སྟོན་པའོ། ། གང་ཞིག་ཅེས་པ་འདི་གཉིས་ལའོ། ། གང་ཞིག་ཅེས་པ་འདི་གཉིས་ཀྱང་གཅིག་སྟེ་སློབ་དཔོན་གཉིས་འདུ་བར་བསྟན་ནོ། ། རྒྱུ་འབྲས་ཀྱིའམ་ཡང་ན་རྣལ་འབྱོར་མ་དང་ངོ་། ། བརྟག་པ་བཞི་པའི་རབ་ཏུ་བྱེད་པ་བཞི་པའི་བཤད་པའོ། །
དེ་ནས་བརྡ་ངོ་ཤེས་པར་བྱ་བའི་ཕྱིར་རྣལ་འབྱོར་མ་དང་རྣལ་འབྱོར་འདུ་བའི་གནས་བསྟན་ཏེ། དེ་ལ་ཡང་དེ་ནས་ཞེས་པ་ནས་ཚིག་རྐང་གཉིས་ཀྱིས་བཤད་པར་དམ་བཅའ་བ་བསྟན་ནོ། ། དེ་ལ་ཟད་ཅེས་ཞེས་པ་ནས་ཚིག་རྐང་གཉིས་ཀྱིས་འདུས་ནས་བཟའ་ཇི་ལྟར་བཟའ་བའི་ཚུལ་བསྟན་ནོ། ། ཀྱཻ་བཅོམ་ལྡན་འདས་ཞེས་པ་ནས། འདི་ནི་གཞན་གྱིས་བརྗོད་མི་བྱ། ། ཞེས་པའི་བར་གྱིས་འདུ་བའི་གནས་དང་སྦྱར་བ་ཧེ་བཛྲའི་རྒྱུད་ཀྱི་བརྟག་པ་དང་པོའི་ལེའུ་བདུན་པ་དང་ཆ་མཐུན་པ་མདོར་བསྟན་ནོ། ། ཀྱཻ་བཅོམ་ལྡན་འདས་ཞེས་པ་ནས། ཉེ་བའི་དུར་ཁྲོད་བརྗོད་པར་བྱ། ། ཞེས་པའི་བར་གྱིས་གནས་སོ་སོའི་དབྱེ་བ་ཡུལ་གྱི་དབྱེ་བ་བཤད་པའི་སྒོ་ནས་འདུ་བའི་གནས་དང་སྦྱར་བ་ལེའུ་བདུན་པ་དང་ཆ་མཐུན་པར་རྒྱས་པར་བསྟན་ནོ། ། དེ་ནས་ཞེས་པ་ནས་གསེར་ཤིང་ཞེས་པའི་བར་གྱིས་དུར་ཁྲོད་གང་ན་ཤིང་གང་གནས་པ་བསྟན་ནོ། །
གནས་ནི་རབ་ཏུ་དགའ་བའི་ས་ཞེས་པ་ནས། ཕྱི་དང་ནང་དུ་བསམ་པ་བྱ། ། ཞེས་པའི་བར་གྱིས་གནས་གང་དང་གང་དག་གང་དང་གང་སྦྱར་བ་ཕྱི་ནང་དུ་བཅས་པ་བསྟན་ཏེ། ། ཕྱི་རོལ་འཛམ་བུའི་གླིང་ན་ཡོད་པའི་ཡུལ་སུམ་ཅུ་རྩ་གཉིས་སོ། ། ནང་དུ་སྤྱི་བོ་ལ་སོགས་པ་ལུས་ཀྱི་ཆ་སུམ་ཅུ་རྩ་གཉིས་དང་སྦྱར་ཏེ་དེ་དག་གིས་ནི་འདུ་བའི་གནས་བསྟན་ནོ། ། རྣལ་འབྱོར་མ་རྣམས་ཞེས་པ་ཤླཽ་ཀ་གཅིག་གིས་འདུ་བའི་གནས་བསྟན་ནོ། ། རྒྱལ་མཚན་ཞེས་པ་ལ་སོགས་པ་རབ་ཏུ་བྱེད་པ་དང་པོ་རྫོགས་པའི་བར་གྱིས་འདུས་ནས་བཟའ་བ་གང་ཞིག་ཇི་ལྟར་དུ་བཟའ་བ་ཕན་ཡོན་དང་བཅས་པ་བསྟན་ཏེ་བསྡུས་དོན་ནོ། ། དེ་ནས་ནི་ཡན་ལག་ཕྱག་རྒྱ་བསྟན་པའི་རྗེས་ལའོ། ། སྐྱེ་བོ་དམ་པ་ནི་བརྡ་ཤེས་པའི་རྣལ་འབྱོར་ཕོ་མོའོ། ། འདུ་བ་ནི་དཔའ་བོ་དང་དཔའ་མོ་གནས་ཁྱད་པར་ཅན་དུ།
དུས་གནམ་སྟོང་ཉི་ཤུ་དགུ་ཉི་ཤུ་གསུམ་ལ་སོགས་པར་ཚོགས་འཁོར་ལ་འདུ་བའོ། ། ཡང་དག་བཤད་ནི་འདུ་བའི་གནས་དང་དུས་སོ། ། དེ་ལ་ཞེས་པ་ནི་འདུ་བ་བཤད་པ་དེ་ལ་ཟས་ཅིག་བཟའ་བྱ། ཞེས་པ་ནི། གནས་ཁྱད་པར་ཅན་དུ་དཔའ་བོ་དང་དཔའ་མོའི་ཚོགས་འཁོར་ལ་འདུས་ནས། འབག་པ་དང་གཙང་སྨེ་སྤང་པའི་ཕྱིར་བསྡེར་གཅིག་ཏུ་བཟའ་བའོ། ། གཅིག་ལས་གཞན་དུ་མི་བཏུབ་བམ་ཞེ་ན། སྣོད་གཉིས་སུ་བཟའ་བ་ཡང་འགལ་བ་མེད་དོ། ། ཀྱཻ་ཞེས་པ་དྲུག་པ་ལ་བོད་པའི་ཚིག་གོ ། འདུ་བའི་གནས་གང་ལགས།
ཞེས་པ་ནི། ངོ་བོ་དང་གྲངས་དྲིས་པའོ། ། བཀའ་བསྩལ་པའོ་ནི་བསྡུད་པ་པོ་ལའོ། ། གནས་ནི་གནས་གང་དུ་ཌཱ་ཀི་ནི་དུས་རྟག་ཏུ་གནས་པའོ། ། དེས་ས་དང་པོ་རབ་ཏུ་དགའ་བའི་བཞུགས་གནས་སོ། ། ཉེ་གནས་ནི་དེ་དང་ཉེ་བས་ས་གཉིས་པའོ། ། ཞིང་ནི་གནས་གང་དང་གང་དུ་གནས་ཤིང་ཌཱ་ཀའི་ཡོན་ཏན་བསྐྱེད་པ་སྟེ་ས་གསུམ་པའོ། ། དེ་དང་ཉེ་བས་ཉེ་བའི་ཞིང་སྟེ་ས་བཞི་པའོ། ། ཚན་དྷོ་ནི་གནས་གང་དུ་གནས་ན་སྒྲིབ་པ་སྤངས་པ་སྟེ་ས་ལྔ་པའོ། ། དེ་དང་ཉེ་བས་ཉེ་བའི་ཚན་དྷོ་སྟེ་ས་དྲུག་པའོ། །
འདུ་བ་ནི་གནས་གང་དང་གང་དུ་ཌཱ་ཀི་ནི་དུས་རྟག་ཏུ་འདུ་བས་ས་བདུན་པའོ། ། དེ་དང་ཉེ་བས་ཉེ་བའི་འདུ་བ་སྟེ་ས་བརྒྱད་པའོ། ། དུར་ཁྲོད་ནི་གནས་གང་དང་གང་དུ་མཚན་མ་དང་རྣམ་པར་རྟོག་པ་ནུབ་པས་དུར་ཁྲོད་དེ་ས་དགུ་པའོ། ། དེ་དང་ཉེ་བས་ཉེ་བའི་དུད་ཁྲོད་དེ་ས་བཅུ་པའོ། ། འཐུང་གཅོད་ནི་ས་བཅུ་གཅིག་པའོ། ། ཉེ་བའི་འཐུང་གཅོད་ནི་ས་བཅུ་གཉིས་པའོ། གནས་ཀུན་ལ་འགྲེའོ། ། འདི་རྣམས་ནི་གནས་སོགས་སོ། ། ས་བཅུ་པའི་ཞེས་པ་ནི་བྱང་ཆུབ་སེམས་དཔའི་ས་བཅུ་པའོ། ། དབང་ཕྱུག་མགོན་པོ་ཉིད་ཅེས་པ་ནི།
སངས་རྒྱས་ཀྱི་ས་བཅུ་གཉིས་པའོ། ། འདིས་ནི་ཞེས་པ་གནས་སོགས་འདིས་ནིའོ། ། གཞན་གྱིས་བརྗོད་མི་བྱ་ནི་ས་བཅུ་གཉིས་པ་མན་ཆོད་ལས་བཅུ་གསུམ་པ་བརྗོད་པར་མི་བྱའོ། ། གནས་སོགས་གང་ལགས་ཞེས་པ་ནི་ནང་ཚན་གྱི་དབྱེ་བ་གང་ལག་ཞེས་པའོ། ། དེ་བཞིན་ས་བཅུ་གཉིས་པོ་ཞེས་པ་ནི་རབ་ཏུ་དགའ་བ་ནས་བཅུ་གཉིས་པའི་བར་རོ། ། རྒྱ་ཆེན་པོ་ཞེས་རྗོད་བྱེད་རྒྱ་ཆེན་པོ་ལས་གསུངས་པའོ། ། འབྱུང་བ་ནི་ས་བཅུ་གཉིས་པའོ། ། བཀའ་དྲིན་ནི་ས་བཅུ་གཉིས་པ་བཤད་པའི་བཀའ་དྲིན་གྱིས་སོ། ། ཞུས་པའི་ལན། བཅོམ་ལྡན་འདས་ཀྱིས་བཀའ་སྩལ་པ་ལ་སོགས་པའོ། །
སྤྱིར་ཕྱི་རོལ་དུ་སྤྲུལ་སྐུ་བཞུགས་པའི་གནས་སོ། ། ནང་དུ་ལུས་ཀྱི་ཆ་ཤས་སོ་གཉིས་ལྷ་སྐུ་བཞུགས་པའོ། ། ཛ་ལན་དྷ་ར་ཕྱི་རོལ་དེ་ཉིད་དོ། ། ནང་དུ་སྤྱི་བོའོ། ། ཨུ་རྒྱན་ནི་ཕྱི་རོལ་ཏུ་ནུབ། ནང་དུ་རྣ་བ་གཡས་པའོ། ། གནས་ནི་ཀོ་ལ་གི་རི་ཕྱི་རོལ་དུ་ལྷོ། ནང་དུ་མགོ་བོ། ཨརྦུ་ཏ་ནི་ཕྱི་རོལ་དུ་དེ་ཉིད། ནང་དུ་ལྟག་པའི་རྒྱབ།
དེས་ས་དང་པོའི་བཞུགས་གནས་སོ། ། གོ་དྷ་བ་རི་ཕྱི་རོལ་དུ་དེ་ཉིད། ནང་དུ་རྣ་བ་གཡོན་པའོ། ། དགའ་བའི་ཕུག་ནི་ཕྱི་རོལ་དུ་ར་མི་ཤྭ་རི། ནང་དུ་སྨིན་མའི་དབུས། ། དེ་བི་ཀོ་ཊི་ཕྱི་རོལ་དུ་དེ་ཉིད། ནང་དུ་མིག མ་ལ་ཡ་ནི་ཕྱི་རོལ་དུ་ཙནྡན་སྐྱེད་པའི་གནས། ནང་དུ་དཔུང་པ། ཀ་མ་རུ་པ་ནི་ཕྱི་རོལ་ཏུ་ཤར།
ནང་དུ་མཆན་ཁུང་། ཨོ་ཏྲེ་ཡ་ཕྱི་རོལ་དུ་དེ་ཉིད། ནང་དུ་ལྟེ་བའོ། ། ཀོ་ས་ལ་ནི་ཕྱི་རོལ་དུ་དེ་ཉིད། ནང་དུ་སྣའི་རྩེ་མོ། ཕྱི་རོལ་དུ་ཀ་ལིཾ་ཀ ནང་དུ་ཁའོ། ། ཕྱི་རོལ་ཏུ་ལཾ་པ་ཀ ནང་དུ་མགྲིན་པ། ཕྱི་རོལ་དུ་ཀཉྩི།
ནང་དུ་སྙིང་། ཕྱི་རོལ་དུ་ཁ་བའི་གནས། ནང་དུ་ལྒང་པ། ཕྱི་རོལ་དུ་པྲེ་ཏ་པུ་རི། ནང་དུ་རྟགས། ཕྱི་རོལ་དུ་ཁྱིམ་གྱི་ལྷ། ནང་དུ་བཤང་ལམ་མོ། ། ཕྱི་རོལ་དུ་སོའུ་ཏ་ཐཱ། ནང་དུ་བརླའོ། ། ཕྱི་རོལ་དུ་གསེར་གླིང་།
ནང་དུ་རྗེ་ངར་རོ། ། ཕྱི་རོལ་ཏུ་ན་ག་ར། ནང་དུ་སོར་མོ། ཕྱི་རོལ་དུ་སིན་དུ། ནང་དུ་རྐང་པའི་རྒྱབ། ཕྱི་རོལ་དུ་མ་རོ། ནང་དུ་མཐེ་བོང་། ཕྱི་རོལ་དུ་ཀུ་མུན་ཏ། ནང་དུ་པུས་མོ། ། ས་བཅུ་པའི་བཞུགས་གནས་སོ། །
སྙིང་རྗེ་ཆེན་པོ་ཞེས་བོད་པའོ། ། ལུས་ཀྱི་བྲང་དང་ཧ་རི་འཐུང་སྤྱོད་དོ། ། ལན་ཚྭའི་རྒྱ་མཚོ་དང་འབིན་དྷ་གཞོན་ནུའི་གྲོང་ཁྱེར་ནི་ཉེ་བའི་འཐུང་སྤྱོད་དོ། ། དེ་དང་ཉེ་བར་དུར་ཁྲོད་དོ། ། རབ་སོང་ནི་སྲོག་རབ་ཏུ་སོང་བའི་དུར་ཁྲོད་དོ། ། དགེ་འདུན་གྱི་རྒྱ་མཚོ་ནི་ཉེ་བའི་དུར་ཁྲོད་དོ། ། སྐྱེད་མོས་ཚལ་གྱི་འགྲམ་དང་གསུམ་ཉེ་བའི་དུར་ཁྲོད་དོ། ། དེ་ནས་གནས་ལ་ལྷག་པར་གནས་པའི་ཆོ་ག་བཤད་ཅེས་པ་ནི། ཡུལ་དེ་དག་ན་དུར་ཁྲོད་གང་དག་གནས་པ་དང་། ཤིང་གང་དག་གནས་པ་མ་ཚང་བ་ཁ་བསྐང་དུ་བཤད་དོ། །
རྡུལ་ཕྲན་ནི་ལྷོའི་དུར་ཁྲོད་དོ། ། ཨརྫུ་ཏ་ཐང་ཤིང་ངོ་། ། ཀཾ་ཀ་ན་བྱང་གི་དུར་ཁྲོད་དོ། ། ཀ་རན་ཛ་ཤིང་ངོ་། ། གནས་ཙ་རི་ཊ་མེའི་དུར་ཁྲོད་དོ། ། ཀ་དྲང་པ་ཤིང་། ཨཥྞ་ཧ་ས་སྒྲ་ཆེར་རྒོད་པ་དབང་ལྡན་གྱི་དུར་ཁྲོད་དོ། ། ཨ་དཾ་པ་ཤིང་། ལྷ་མོའི་མཁའ་བདེན་བྲལ་གྱི་དུར་ཁྲོད་དོ། ། བ་ཊ་ཤིང་ངོ་། །
ཧ་རི་ཀེ་ལ་ཤར་གྱི་དུར་ཁྲོད། གཏུམ་དྲག ཧ་རི་ན་ས་ཨ་རུའི་ཤིང་། ཨུ་རྒྱན་ནུབ་ཕྱོགས་ཀྱི་དུར་ཁྲོད་འབར་བ་འཁྲུགས་པའོ། ། ཨ་ཤོ་ཀ་ཤིང་། ཛ་ལན་དྷ་ར་རླུང་གི་དུར་ཁྲོད། གསེར་གླིང་ཤིང་ངོ་། ། གནས་ནི་རབ་ཏུ་དགའ་བ་སོགས་ནི་ས་བཅུ་གཉིས་ཀྱི་དོན་དེ་གསལ་བར་བསྟན་ནོ། ། གནས་ནི་རབ་ཏུ་དགའ་བའི་ས་ཞེས་པ་ནི། དེར་མགོ་གཟུགས་པ།
ལོངས་སྤྱོད་པ། ཐིམ་པ་གསུམ་མངོན་དུ་བྱས་པས་ས་དང་པོའི་བཞུགས་གནས་སོ། ། གཞན་དེས་འགྲེའོ། ། དྲི་མེད་གཉིས་པ། འོད་བྱེད་གསུམ་པ། འོད་འཕྲོ་བ་བཞི་པ། ལྔ་པ་སྦྱང་དཀའ། དྲུག་པ་མངོན་དུ་གྱུར་པ། བདུན་པ་རིང་དུ་སོང་བ། བརྒྱད་པ་མི་གཡོ་བ།
དགུ་པ་ལེགས་པའི་བློ་གྲོས། བཅུ་པ་ཆོས་ཀྱི་སྤྲིན་ནོ། ། ཕ་རོལ་ཏུ་ཕྱིན་པ་རྣམ་པ་བཅུ་ལ་ཞེས་པ་ནི། ཕྱི་རོལ་ཏུ་ས་དང་པོ་སྦྱིན་པའི་ཕ་རོལ་ཏུ་ཕྱིན་པ་སོགས་སོ། ། རྣལ་འབྱོར་མའི་བརྡ་སྐད་ནི་ནང་དུ་ལུས་ལས་ས་བཅུ་རྟོགས་པར་དཀའ་བས་ཀླ་ཀློའི་སྐད་དོ། ། སུ་ཞེས་པ་ནི་ཕྱིའི་ཡུལ་ཉི་ཤུ་རྩ་བཞིའོ། ། ནང་དུ་ལུས་ཀྱི་ཆ་ཤས་ཉི་ཤུ་རྩ་བཞིའོ། ། ད་ནི་འདུ་བའི་དུས་བསྟན་པ་ནི། རྣལ་འབྱོར་མ་རྣམས་ལེགས་འདུ་ཞེས་པ་ལ་སོགས་པ་སྟེ་རྣལ་འབྱོར་མ་རྣམས་ནི་མཁའ་འགྲོ་མ་རྣམས་སོ། ། ལེགས་འདུ་བ་ནི་ཚོགས་འཁོར་ལ་འདུ་བའོ། །
ཉིན་པར་ཉིད་ཀྱང་རབ་བཤད་བྱ། ། ཞེས་པ་ནི། ཉི་མའི་གུང་ལ་འདུ་བའི་དུས་བཤད་པའོ། ། ནང་དུ་ལྷན་སྐྱེས་ཀྱི་དགའ་བྲལ་སྨོས་པ་ཡིན་གསུང་། ཡི་དྭགས་ཟླ་ཕྱེད་ནི་གནམ་སྟོང་ངོ་། ། བཅུ་བཞི་ནི་མར་གྱི་བཅུ་བཞི་ཉི་ཤུ་དགུའམ་གསུམ་ཡང་གཟུང་ངོ་། ། འདུས་པའི་བྱ་བ་ནི། རྒྱལ་མཚན་གསལ་ཤིང་གིས་གསད་པའོ། ། སྐྱེ་བ་བདུན་པ་ཁྱད་པར་དུ་ཞེས་པ་ནི། སྐྱེ་བ་བདུན་པའི་ཤས་མཁའ་སྤྱོད་མཆོག་འགྲུབ་སྟེ།
ཤ་དེ་ཟོས་པས་ལྷན་ཅིག་སྐྱེས་པའི་རྟོགས་པ་བསྐྱེད་པའོ། ། དེ་གོམ་པས་མཆོག་འགྲུབ་པའོ། འབད་པས་སྙིང་རྗེ་སྐྱེད་ཅེས་པ་ནི། མངོན་སྤྱོད་ཀྱི་ཡུལ་ལ་སྙིང་རྗེ་བསྐྱེད་པའོ། ། མཁས་པས་བསད་པར་བྱ་བ་ཉིད། ། ཅེས་པ་ནི་བསམ་པ་དང་སྦྱོར་བའི་ཐབས་ལ་མཁས་པར་ཚར་བཅད་རྗེས་བཟུང་བསད་གསོ་ནུས་པ་ལ་མཁས་པའོ། ། སྙིང་པོ་མེད་ན་མི་འགྲུབ་པས་ཞེས་པ་ནི་བདག་གི་དོན་དང་གཞན་གྱི་དོན་དང་མ་འབྲེལ་བས་སོ། ། དེའི་ཕྱིར་ནི་མི་འགྲུབ་པའི་ཕྱིར་རོ། ། བདག་གཞན་ཞེས་པ་ནི་བདག་ཏུ་ཞེན་པ་ཟ་བའོ། ། སེམས་ཅན་ཉིད་ནི་སེམས་ཅན་དུ་ཞེན་པ་ཟ་བའོ། །
སེམས་ཅན་དུ་ཞེན་པ་ཟ་བ་ནི་གཞན། བདག་དང་ཞེས་པ་ནི་བདག་ཏུ་ཞེན་པ་ཟ་བའོ། ། ཇི་ལྟར་ནི་ཞེན་པ་ཟ་བ་ཇི་ལྟར་རོ། ། སེམས་དཔའི་རྣལ་འབྱོར་ནི་བདག་གཞན་དུ་ཞེན་པ་ཟ་བའི་རྣལ་འབྱོར་རོ། ། དངོས་གྲུབ་མྱུར་དུ་ཐོབ་པར་འགྱུར་ནི་མཆོག་གོ ། ལྔ་པ་ལས་རབ་ཏུ་བྱེད་པ་དང་པོའི་བཤད་པའོ།། །། བརྟག་པ་ལྔ་པའི་རབ་ཏུ་བྱེད་པ་གཉིས་པས་ནི། དེ་ལྟར་བརྡ་ངོ་ཤེས་པར་བྱས་པའི་རྣལ་འབྱོར་མ་དང་། འདུས་པའི་རྣལ་འབྱོར་པ་དེས་སྤྱོད་པ་བྱ་དགོས་པས། སྤྱོད་པ་ལ་ཡང་སྔོན་དུ་དྲོད་ཐོབ་དགོས་པས།
དེ་ཐོབ་པར་བྱེད་པའི་ཐབས་རང་བྱིན་གྱིས་བརླབ་པ་བསྒོམ་དགོས་པས། དེ་ཡང་དང་པོར་ལྷ་བསྒོམ་དགོས་པས། བསྐྱེད་རིམ་དང་པོར་བསྒོམ་པ་ནི། དང་པོར་རང་སྐད་གཅིག་མས་ལྷར་བསམ་ལ། སྙིང་ཁའི་ས་བོན་ལས། དུས་རླུང་རྒྱུ་བའི་དུས། ལམ་སྣ་བུག་གཡས་ནས་འོད་ཟེར་འཕྲོས་ཏེ། ལྷ་དང་བླ་མ་སྤྱན་དྲངས་ལ་མཆོད། བདུན་དག་པ་བྱ། ཚད་མེད་པ་བཞི་བསྒོམ།
དེ་ནས་སྟོང་པར་བསྒོམ། དེ་ནས་འབྱུང་བཞི་རིམ་བརྩེགས་རི་རབ་དང་བཅས་པ་བསྒོམ། དེའི་ནང་དུ་པཾ་ལས་པད་མ་དང་། ཨཱ་ལི་ཀཱ་ལི་ཉི་མ་ལ་སོགས་པ་མངོན་པར་བྱང་ཆུབ་པས་ལྷ་བསྐྱེད། དེའི་སྙིང་ཁར་ཡེ་ཤེས་སེམས་དཔའ་བསམ། དེའི་སྙིང་ཁར་ཧཱུྃ་ཏིང་ངེ་འཛིན་སེམས་དཔའ་བསྒོམ་ཏེ། སེམས་དཔའ་གསུམ་བརྩེགས་བསྒོམས་ལ། རང་བྱིན་གྱིས་རླབས་པ་བསྒོམ་མོ། ། དེ་རྒྱུད་ནས་དཀྲུག་ནས་འོང་ངོ་། ། དེ་ལ་ཡང་གསང་བའི་པད་མ་ཞེས་པ་ནས།
སངས་རྒྱས་རྣམས་ནི་འབྲས་བུའི་དོན། ། ཞེས་པའི་བར་གྱིས་རྡོ་རྗེ་གདན་བཞིའི་གསང་བའི་གདན་གྱི་རབ་ཏུ་བྱེད་པ་རིམ་པ་བཞི་པ་ནས་བཤད་པའི་དོན་ངེས་པར་བྱ་བའམ། ། ཆ་མཐུན་པར་བྱ་བའི་སྒོ་ནས་མཉམ་པར་བཞག་པའི་དུས་ཀྱི་རང་བྱིན་གྱིས་བརླབ་པའི་བསྒོམ་པ་བསྟན་ཏེ། དེ་ཡང་གསང་བའི་པད་མའི་མཚན་ཉིད་ཞེས་པ་ལ་སོགས་པ་ཤླཽ་ཀ་གཅིག་གིས་ཞུས་པ་བསྟན་ནོ། ། བཅོམ་ལྡན་འདས་ཀྱིས་ཞེས་པ་ལ་སོགས་པ་ཚིག་རྐང་གསུམ་གྱིས་ལན་མདོར་བསྟན་ནོ། ། མཉམ་ཉིད་ཅེས་པ་ནས། དེ་ཉིད་ལ་ནི་གཅིག་ནས་གཅིག་ཅེས་པའི་བར་གྱིས་ལན་ཅུང་ཟད་གཅིག་རྒྱས་པར་བསྟན་ནོ། ། ལྷག་མ་རྣམས་ཀྱིས་དེ་ཉིད་རྒྱས་པར་བསྟན་ཏེ། དེ་ཡང་སྔར་གྱི་མཚན་ཉིད་ཅེས་པ་ལ་སོགས་ཚིག་རྐང་གསུམ་གྱིས་ཐོག་མར་དེ་བཞིན་ཉིད་ཀྱི་དག་པ་བསྒོམ་པ་བསྟན་ནོ། ། རྫོགས་པའི་བྱང་ཆུབ་རིམ་པར་སྦྱངས། །
ཞེས་པ་ནས། ཡི་གེ་པ་ནི་སྦྱང་བར་བྱ། ། ཞེས་པའི་བར་གྱིས་ནི་གནས་པ་བཞིའི་རིམ་པའི་ཡེ་ཤེས་མཁའ་འགྲོ་མ་བསྒོམ་པ་བསྟན་ནོ། ། སེམས་དཔའ་ཞེས་པ་ནས། མྱུར་བ་ཉིད་དུ་མཐོང་བར་འགྱུར། ། ཞེས་པའི་བར་གྱིས་ས་དེ་ཉིད་རྩོད་པའི་སྐྱོན་སྤོང་བ་བསྟན་ནོ། ། རྡོ་རྗེ་སེམས་དཔའ་སྙིང་རྗེ་ཆེ། ། ཞེས་བྱ་བ་ནས། བསྟེན་བྱ་འདི་དག་བསྟེན་པར་བྱ། ། ཞེས་པའི་བར་གྱིས་རྩ་རྒྱུད་ཀྱི་རྣམ་པར་དག་པའི་ལེའུར་བཤད་པའི་དོན་ངེས་པར་བྱ་བའམ།
ཆ་མཐུན་པར་བྱ་བའི་བར་དག་པ་གསུམ་བསྒོམ་པའི་གོ་རིམ་དང་། རང་རིག་པའི་དག་པ་བསྒོམ་དགོས་པར་བསྟན་པས། བསྒོམ་དུ་རུང་བ་དེའི་སྦྱང་གཞི་མི་སྤང་ཞིང་བསྟེན་པར་བྱ་བ་བསྟན་ནོ། ། གཟུགས་ནི་ཞེས་པ་ནས། ལྔ་པའི་རབ་ཏུ་བྱེད་པ་རྫོགས་པའི་བར་གྱིས་བདེ་མཆོག་རྩ་རྒྱུད་ལས་འབྱུང་བའི་དོན་ངེས་པར་བྱ་བའམ་ཆ་མཐུན་པར་བསྟན་པའི་ཕྱིར། ལྷའི་དག་པ་རྗེས་སུ་དྲན་པ་བསྒོམ་པ་ཕན་ཡོན་དང་བཅས་པ་བསྟན་ནོ། ། བསྡུས་པའི་དོན་ནོ། ། ཚིག་དོན་ནི་བསྐྱེད་རིམ་དང་སྦྱར་ནས་བཤད་ན། གསང་བའི་པད་མ་ནི་རྟེན་གྱི་དཀྱིལ་འཁོར་གཞལ་ཡས་ཁང་ལྷ་རྣམས་ཀྱི་གདན་དང་བཅས་པའོ། ། མཚན་ཉིད་ནི་དེར་མཚོན་པར་བྱེད་པས་ན་མཚན་ཉིད་དེ་བརྟེན་པ་ལྷའོ། །
ཡེ་ཤེས་དབང་པོ་ཉན་པར་འཚལ། ། ནི་ཤེས་རབ་ཡེ་ཤེས་ཀྱི་མཁའ་འགྲོ་མའོ། ། ཡེ་ཤེས་དབང་པོ་ནི་ཡེ་ཤེས་ལྔ་ལ་དབང་བསྐུར་བ་དྲུག་པ་རྡོ་རྗེ་འཆང་ངོ་། ། ཉན་པར་འཚལ་ནི་རྡོ་རྗེ་སྙིང་པོའོ། ། རང་བྱིན་གྱིས་བརླབས་པ་ཉོན་པར་འཚལ་བའོ། ། ཡེ་ཤེས་ནི་ཤེས་རབ་བོ། ། སེམས་ནི་ཐབས་སོ། ། འདྲེས་པ་ནི་དེ་གཉིས་འཁྱུད་པའོ། ། བྱང་ཆུབ་སེམས་དཔའི་རིམ་པ་ནི་བྱང་ཆུབ་པ་ལྔའི་རིམ་པ་ལས་བསྐྱེད་པའོ། ། ཚིག་དེ་ཉིད་རྫོགས་པའི་རིམ་པ་རང་བྱིན་གྱིས་རླབས་པའི་རིམ་པ་ལྟར་བཤད་ན།
གསང་བའི་པདྨ་ནི་སྤྲུལ་པའི་འཁོར་ལོའོ། ། མཚན་ཉིད་ནི་དེར་མངོན་དུ་བྱས་པའི་གཏུམ་མོའི་ཡེ་ཤེས་སོ། ། ཡེ་ཤེས་དབང་པོ་ནི་བྱང་སེམས། ཡེ་ཤེས་ནི་ཤེས་རབ་སྟེ། བསྲུང་བའི་འཁོར་ལོའོ། ། གང་ཞིག་གཞག་ཏུ་གནས་པའོ། ། སེམས་ནི་ཐབས་ཏེ་ཧཾ་ལས་ཕབ་པའི་བྱང་སེམས། འདྲེས་པ་ནི་སྤྲུལ་པའི་འཁོར་ལོར་འདྲེས་པའོ། ། རྫོགས་པ་ནི་སྤྲུལ་པའི་འཁོར་ལོ་རྫོགས་པའོ། ། བྱང་ཆུབ་ནི་གནས་སྐབས་དེའི་མི་རྟོགས་པའོ། །
རིམ་པ་ནི་འཁོར་ལོ་བཞི་རིམ་གྱིས་ཕབ་པས་ན་རིམ་པའོ། ། ཚིག་དེ་ཉིད་དབང་གི་དོན་དུ་བཤད་ན། གསང་བའི་པདྨ་ནི་ཆོས་ཀྱི་འབྱུང་གནས་སོ། ། མཚན་ཉིད་ནི་དེར་མངོན་དུ་བྱས་པའི་ལྷན་ཅིག་སྐྱེས་པའི་དགའ་བའོ། ། ཡེ་ཤེས་ནི་ཤེས་རབ་ཀྱི་བྱང་ཆུབ་ཀྱི་སེམས་སོ། ། སེམས་དེ་ནི་ཐབས་ཀྱི་བྱང་ཆུབ་ཀྱི་སེམས་སོ། ། འདྲེས་པ་ནི་དབང་གི་གནས་སུའོ། ། བྱང་ཆུབ་ནི་རྣམ་པར་མི་རྟོག་པའོ། ། རིམ་པ་ནི་དགའ་བ་བཞིའི་རིམ་པ་མངོན་དུ་བྱས་པའོ། ། ཞུས་པའི་དོན་ནོ། །
ལན་ལ། གནས་བཞི་མཉམ་པར་བཞག་ནས་ནི། ། རྫོགས་བྱའི་རིམ་པ་རྡོ་རྗེ་འཛིན། ། ཞེས་པས་མདོར་བསྟན། དེ་ཉིད་སྤྱི་དོན་དུ་བཤད་ན། གནས་བཞི་ནི་ཚད་མེད་པ་བཞིའོ། ། རྫོགས་བྱའི་རིམ་པ་སྔོན་དུ་བཏང་ནས། རང་བྱིན་གྱིས་བརླབས་པ་བསྒོམ་པའོ། ། ཡང་ན་གནས་བཞི་ནི་བསྐྱེད་པའི་རིམ་པ་གོང་བུར་གནས་པ་ལ་སོགས་པ་བཞིའོ། ། ཡང་ན་རྒྱུ་རྡོ་རྗེ་འཆང་བསྐྱེད་པ་གཅིག་པུ་ལ་ཡང་རྣམ་པ་བཞིར་འོག་ནས་བཞག་པས་དེའི་དོན་ཤེས་པར་བྱའོ། །
དེ་ལྟར་གནས་པ་བཞི་པོ་དེ་སྦས་པའི་དོན་རང་བྱིན་གྱིས་རླབས་པའི་རིམ་པ་ལྟར་བཤད་ན། གནས་བཞི་ནི་འཁོར་ལོ་བཞིའོ། ། མཉམ་པར་གནས་པ་ནི། དེ་ལ་ཐིག་ལེ་བཞི་མཉམ་པར་གནས་པའོ། ། ཡང་ན། གནས་བཞི་ནི་སྤྲུལ་པའི་འཁོར་ལོ་ཡས་མར་ཕབ་ནས། སྤྲུལ་པའི་འཁོར་ལོ་ན་གཞིར་བཞག་ཏུ་གནས་པའི་ཐིག་ལེ་དང་འདྲེས་པའི་གོང་བུར་གནས་པའོ། ། གནས་སྐབས་དེར་རང་རིག་པའི་ཆུར་གནས་པའོ། ། བདེ་བ་ནི་གཟུགས་སུ་གནས་པའོ། ། མི་རྟོག་པ་ནི་གཟུགས་ལས་འདས་པར་གནས་པའོ། །
ཡང་ན་དབང་དོན་དུ་བཤད་ན། ཐབས་ཤེས་རབ་ཀྱི་བྱང་སེམས་དབང་གི་གནས་སུ་འདྲེས་པ་ནི་གོང་བུར་གནས་པའོ། ། རང་རིག་པ་ཆུར་གནས་པའོ། ། བདེ་བ་གཟུགས་སུ་གནས་པའོ། ། མི་རྟོགས་པ་ནི་གཟུགས་ལས་འདས་པར་གནས་པའོ། ། རྫོགས་བྱང་རིམ་པ་ནི། བདེ་ཆེན་ནས་སྤྲུལ་འཁོར་དུ་རྫོགས་པའི་དགའ་བ་བཞི་རིམ་གྱིས་རྫོགས་པའོ། ། མཉམ་ཉིད་སེམས་ནི་ཞེས་པ་ལ་སོགས་པ་ཅུང་ཟད་ཙམ་གྱིས་རྒྱས་པར་བཤད་པ་ལ། མཉམ་ཉིད་སེམས་ནི་ཞེས་པ་ལ་སོགས་པ་ཚིག་རྐང་གཉིས་ཀྱིས་བྱིན་གྱིས་རླབས་པའི་སྔོན་དུ་ཡེ་ཤེས་ཀྱི་ཚོགས་བསགས་པ་སྟོང་པ་ཉིད་བསྒོམ་པ་བསྟན་ནོ། ། བསྐྱེད་པ་ནི་སྟོང་ཉིད་སྙིང་རྗེའི་སྙིང་པོ་ཅན་ནོ། །
འདོད་ཆགས་ལ་སོགས་ནི་དྲུག་དང་ཉི་ཤུ་རིང་དུ་སྤང་བའོ། ། ཡིད་དང་མཐུན་པ་ཞེས་པ་ལ་སོགས་ཤླཽ་ཀ་གཅིག་གིས་འདིའི་ཡང་སྔོན་དུ་ཚད་མེད་པ་བཞི་བསྒོམ་པ་བསྟན་ནོ། ། ཡིད་དང་རྗེས་སུ་མཐུན་པ་ནི་གནས་གང་དུ་གནས་ན། ཏིང་ངེ་འཛིན་རྩེ་གཅིག་ཏུ་འཕེལ་བའམ། རླུང་མཁྲིས་མི་སྐྱེ་བའོ། ། བདེ་བའི་སྟན་ནི་ནང་ཚང་ཅན་ནོ། ། བརྟན་པ་ནི་རྟེན་རི་རབ་ལ་སོགས་པ་བརྟན་པ་ལ་གནས་པའོ། ། གཡོ་བ་ནི་ཉི་ཟླ་སྐར་མ་སོགས་རྟེན་གཡོ་བ་ལ་གནས་པའོ། ། ཞེས་པ་ནི་དངོས་པོ་ཀུན་ལ་གནས་པའི་སེམས་ཅན་ཡིན་ནོ། ། གནས་པ་བཞི་རྒྱས་པར་བཤད་པའོ། །
སྙིང་རྗེ་ནི་སྡུག་བསྔལ་དང་བྲལ་བར་འདོད་པ་སྟེ། སྙིང་རྗེ་ཚད་མེད་པའོ། ། ཕན་པའི་སེམས་ནི་བདེ་བ་དང་ལྡན་པར་འདོད་པ་སྟེ། བྱམས་པ་ཚད་མེད་པའོ། ། དགའ་བ་དང་བཏང་སྙོམས་སོ། ། སྤྱི་བོ་མེད་ཅེས་པ་ལ་སོགས་པས། དེའི་རྗེས་ལ་རང་བྱིན་གྱིས་བརླབས་པའི་རིམ་པ་དངོས་བསྟན་ཏེ། དེ་ལ་སྤྱི་བོ་མེད་པ་ནི་སྤྱི་བོ་བདེ་བ་ཆེན་པོའི་འཁོར་ལོ་སྟེ། ལྟེ་བའི་ཧཾ་མགོ་བཅད་པ་ལྟ་བུ་དང་ལྡན་པའོ། ། སྤྱི་བོ་ནི་ལོངས་སྤྱོད་ཀྱི་འཁོར་ལོ། །
སྒྲ་ནི་ཨ་ཝ་དྷུ་ཏི་སྟེ། དེའི་མཐའ་ནི་ཡ་མཐའ་སྟེ་ཆོས་ཀྱི་འཁོར་ལོའོ། ། གསང་བའི་པད་མ་ནི་སྤྲུལ་པའི་འཁོར་ལོའོ། ། ཆ་ནི་ཤེས་རབ་ལྟེ་ཨཱ་ལི་བཅུ་དྲུག་སྤྲུལ་པའི་འཁོར་ལོར་གཡོན་སྐོར་དུ་གནས་པའོ། ། སྣ་ཚོགས་ནི་དེ་ཡིན་ཏེ། ཀཱ་ལི་སུམ་ཅུ་རྩ་བཞི་གཡས་སྐོར་དུ་དགོད་པའོ། ། ཡིག་འབྲུ་རྣམས་ཞེས་པ་འཁོར་ལོ་བཞི་ལ་བཀོད་པའི་ཡི་གེ་རྣམས་སོ། ། དེ་བཞིན་དུ་ཡང་སྟན་རྣམས་ཉིད། ། ཅེས་པ་ནི་ལྟེ་བའི་ཨཾ་གི་རྟེན་པ་བཤང་སྒོར་རླུང་དང་སུམ་མདོར་མེ་བསྒོམ་པ་སྟེ། ཡིག་འབྲུ་རྣམས་ཀྱི་དང་པོ་ཨ། །
བརྟན་ནི་གཡོ་བ་རྣམས་ཞེས་རྒྱུད་ཕྱི་མ་ནས་འབྱུང་ངོ་། ། སྐུ་གསུང་ཐུགས་ཀྱི་རྡོ་རྗེ་ཞེས་པ་ནི་རྩ་གསུམ་མོ། ། ཆོས་ཀྱི་དབྱིངས་ཐམས་ཅད་བྱེད་ཅེས་པ་ནི། ཆོས་ཀྱི་དབྱིངས་ནི་ཐམས་ཅད་བྱེད་པས་ན་དབྱིངས་སྟེ། སྐུ་གསུང་ཐུགས་ཀྱི་གཞལ་ཡས་ཁང་དུ་གྱུར་པ་སྤྲུལ་པའི་འཁོར་ལོའོ། ། དེ་ཉིད་ལ་ཆོས་དབྱིངས་ནི་བྷྲཱུྃ་དུ་བརྗོད། ཅེས་རྒྱུད་ཕྱི་མ་ནས་འབྱུང་སྟེ། བྷྲཱུྃ་ལས་ཨཾ་ལས་ཡང་ཐམས་ཅད་བསྐྱེད་པར་བྱེད་པ་དང་འདྲ་བར་ཐམས་ཅད་བསྐྱེད་པར་བྱེད་པ་སྟེ། དེ་ལྟར་ན་འདི་གཉིས། བསྐྱེད་པར་ཆོས་མཐུན་པའོ། །
བསྡུས་ནས་ཞེས་པ་ནི་ཡས་ཕབ་པ་དང་སྤྲུལ་པ་གཞིར་བཞག་ཏུ་གནས་པའོ། ། གོང་བུའི་རྣལ་འབྱོར་ཞེས་པ་ནི། དེ་ཉིད་གནས་པ་བཞི་ལས་གོང་བུར་གནས་པའོ། ། རྡོ་རྗེ་སེམས་དཔའི་རང་བཞིན་དུ་གྱུར་ཞེས་པ་ལ་རང་བཞིན་ནི་རང་རིག་པ་སྟེ་ཆུར་གནས་པའོ། ། སེམས་ནི་བདེ་བ་སྟེ་གཟུགས་སུ་གནས་པའོ། ། རྡོ་རྗེ་ནི་མི་རྟོག་པ་སྟེ་གཟུགས་ལས་འདས་པར་གནས་པའོ། ། ཆུའི་ཁམས་དང་མེའི་ཁམས། ཞེས་པ་ནི་དེ་བརྟེན་པ་བསྐྱེད་པའི་རིམ་པ་བསྟན་ཏེ། ཆུའི་ཁམས་ནི་ཐབས་སྒྲུབ་པ་པོ་ལྷར་བསྐྱེད་པ་སྟེ། མེའི་ཁམས་ནི་ཤེས་རབ་མ་སྟེ་ཕྱག་རྒྱ་མ་ལྷར་བསྐྱེད་པའོ། །
རོ་གཅིག་ནི་འདྲེས་པའོ། ། གནས་ནི་དབང་གི་གནས་སོ། ། ཐབས་ནི་སྒྲུབ་པ་པོ་རྣལ་འབྱོར་ནམ་མཁར་བསྐྱེད་པའོ། ། བདག་ཉིད་སྦྱོར་ནི་ཡབ་ཡུམ་སྙོམ་འཇུག་གི་ཚུལ་དུ་གནས་པའོ། ། སངས་རྒྱས་གཟུགས་བརྙན་ནི་བདུད་རྩི་ལྔའི་དྭངས་མ་དང་དབང་པོ་དྲུག་སྟེ། དབང་པོ་དྲུག་གི་དྭངས་མ་ཡང་མངོན་དུ་བྱེད་པའི་དོན་ནོ། ། གང་ལ་བརྟེན་ནས་མངོན་དུ་བྱེད་ཅེ་ན། བསྟན་ཆོས་ཚད་མ་ཞེས་པ་ཤླཽ་ཀ་གཅིག་གིས་ལན་བསྟན་ཏེ། ཚད་མར་གྱུར་པའི་བསྟན་ཆོས་དང་། ། ཚད་མར་གྱུར་པའི་སློབ་དཔོན་དང་།
ཡིད་ཆེས་པའི་ལུང་གི་རྗེས་སུ་འབྲང་ནས་དེ་ཉིད་ཅེས་པ་རིམ་པ་གཉིས་སོ། ། གསང་དོན་དེ་ཉིད་དངོས་པོ་ཡང་། ། ཞེས་པ་ནི་རང་བྱིན་གྱིས་རླབས་པ་སྣོད་མ་ཡིན་ལ་གསང་བའོ། ། དེ་ཉིད་ནི་གྲུབ་ཐོབ་ཀྱི་བསྟན་ཆོས་དང་། མན་ངག་ཅན་གྱིས་བླ་མ་དང་། སངས་རྒྱས་ཀྱི་ལུང་དེ་ཉིད་ལས་རང་བྱིན་གྱིས་བརླབས་པའི་བརྒྱུད་པའོ། ། དེ་ཉིད་ལས་ནི་ཞེས་པ་སློབ་དཔོན་གྱི་མན་ངག་ལུང་དང་གཅིག་ནས་གཅིག་ཞེས་པ་སྟེ། གཅིག་ནས་གཅིག་ཏུ་བརྒྱུད་པ་ལས། ། ཞེས་པའོ། ། ད་ནི་རང་བྱིན་གྱིས་རླབས་པའི་རིམ་པ་ཡང་ནི་ལྷའི་རྣལ་འབྱོར་སྔོན་དུ་སོང་བ་གཅིག་གིས་བསྒོམ་དགོས་པས་དེའི་རྟེན་བསྟན་པའི་སྒོ་ནས་ཡེ་ཤེས་མཁའ་འགྲོ་མའི་ལྷའི་དག་པ་བསྟན་ཏེ།
དེ་ལ་ཡང་སྔར་གྱི་མཚན་ཉིད་ཅེས་པ་ལ་སོགས་པ་ཚིག་རྐང་གཅིག་གིས་སྔོན་དུ་ཡེ་ཤེས་ཀྱི་ཚོགས་བསགས་པ་སྟོང་པ་ཉིད་བསྟན་ཏེ། སྔར་གྱི་ཞེས་པ་ནི། བརྟག་པ་དང་པོར་ཕུང་པོ་ཁམས་དང་སྐྱེ་མཆེད་ཀྱི་མཚན་ཉིད་དོ། ། ཕུང་པོ་ཁམས་དང་སྐྱེ་མཆེད་བཅོ་བརྒྱད་སྟོང་པར་གནས་པའོ། ། སྟོང་སོགས་དེ་ཉིད་མཚན་ཉིད་ཀྱིས། ། ཞེས་པ་ནི། སྟོང་པ་ནི་སྟོང་པ་ཉིད་དང་། ཆོས་ཀྱི་དབྱིངས་རང་བཞིན་ཡང་དག་པའི་མཐའོ། ། སོགས་ནི་བདུན་དག་པ་དང་། ཚད་མེད་སོགས་ལ་ཡང་ངོ་། །
དེ་ཉིད་མཚན་ཉིད་ཀྱིས་ལུས་ཀྱི་དྲི་མ་བཀྲུས་ནས་ནི། དེ་ཉིད་ཀྱི་མཚན་ཉིད་སྟོང་པའོ། ། ལུས་ཀྱི་དྲི་མ་བཀྲུས་ནས་ནི། བདག་དང་བདག་གི་གཟུང་འཛིན་ནོ། ། རྫོགས་པའི་བྱང་ཆུབ་རིམ་པར་སྦྱར། ། ཞེས་པ་ནས། ཡེ་ཤེས་སེམས་དཔའ་བསྒོམ་པ་ཉིད། ། ཅེས་པའི་བར་གྱིས་གོང་བུར་གནས་པ་སྟེ། ཡེ་ཤེས་མཁའ་འགྲོ་མའི་དམ་ཚིག་སེམས་དཔའ་བསྒོམ་པར་བྱ། ཞེས་པའི་བར་གྱིས་གོང་བུར་གནས་པའོ། །
དེའི་སྐུ་མདོག་ནི། མདོག་དཀར་ཟླ་བ་ཀུནྡ་འམ། ། ཞེས་པས་དཀར་པོའོ། ། ཟླ་ཟེར་ནི་འོད་དཀར་པོ་འཕྲོ་བའོ། ། རང་བྱིན་གྱིས་རླབས་པ་བསྒོམ་པའི་རྟེན། ཞལ་གཅིག་ཕྱག་གཉིས་བདེན་པ་གཉིས་དག་པ། ཞབས་གཉིས་སེམས་དཔའི་སྐྱིལ་མོ་ཀྲུང་དང་། པདྨའི་འདབ་མར་ཡང་དག་བཞུགས་ནི། པདྨའི་གདན་ནོ། ། རྒྱན་རྣམས་ནི་འཁོར་ལོ་སོགས་སོ། །
དེ་ཉིད་སངས་རྒྱས་ལྔ་དག་པའོ། ། ཕྱག་རྒྱ་ཆེན་པོ་ཕྱག་གཉིས་ཀྱིས། ། སྙིང་ཁའི་གནས་སུ་གཟིར་བར་བྱ། ། ཞེས་པ་ནི། ཕྱག་གཉིས་ཆོས་འབྱུང་གི་དབྱིབས་སུ་བཅས་ནས་སྙིང་ཁར་འཛིན་པའམ་ཡང་ན་ཕྱག་གཉིས་སྙིང་ཁར་འཁྱུད་པའི་ཚུལ་དུ་གནས་པའོ། ། ཕྱག་རྒྱ་ཆེན་པོ་ནི་ལྷའི་སྐུའོ། ། སྙིང་ཁའི་དབུས་སུ་གཟིར་བ་ནི་ཆོས་འབྱུང་གི་ཕྱག་རྒྱའོ། ། གཟུགས་བཟང་གཟི་བརྗིད་ནི་ཡེ་ཤེས་མཁའ་འགྲོ་གཟུགས་བཟང་པོ་གཟི་བརྗིད་བཟང་པོ་རྒྱུད་གང་ཞིག་ལ་བརྒྱན་པའོ། ། ཡེ་ཤེས་སེམས་དཔའ་བསྒོམ་པ་ནི་མཁའ་འགྲོ་མའི་དམ་ཚིག་སེམས་དཔའ་བསྒོམ་པའོ། ། ཆུ་ཤིང་གི་མེ་ཏོག་སོགས་ཏེ།
ཆུ་ཤིང་གི་མེ་ཏོག་ལྟ་བུ། ལྟེ་བ་རུ་ནི་ཡང་དག་གནས། ཞེས་པ་ནི། གོ་འཕང་དུ་གནས་པ་སྟེ། ཡེ་ཤེས་མཁའ་འགྲོ་མའི་ཡེ་ཤེས་སེམས་དཔའ་བསྐྱེད་པའི་ས་བོན་སྙིང་ཁར་དགོད་པ་ཡང་བསྟན་ལ། ཤུགས་ལ་ཙཎྜ་ལི་བདུན་པ་བསྒོམ་པ་ཡང་བསྟན་ཏེ། འཁོར་ལོ་གཉིས་ལ་ཆོས་ཀྱི་འཁོར་ལོའི་ལྟེ་བར་ཧཱུྃ། སྤྲུལ་པའི་འཁོར་ལོའི་ལྟེ་བ་ལ་ཨོཾ། ནང་སྐོར་འདབ་མ་བརྒྱད་ན་སྡེ་ཚན་བརྒྱད་ཀྱིས་བསྐོར་ནས་གནས་པའོ། ། ལྟེ་བ་ནི་སྙིང་ཁ་ཆོས་ཀྱི་འཁོར་ལོའོ། །
ཡང་དག་གནས་ནི་ཧཱུྃ་ངོ་། ། ལངས་ནས་ཞེས་པ་ནས། རྣམ་པ་བཞི་སྔར་གསུངས་པ་ཞེས་པའི་བར་གྱིས་ཧཱུྃ་དེ་ཡོངས་སུ་གྱུར་པ་ལས་ཡེ་ཤེས་སེམས་དཔའ་མཚོན་གང་བ་བསྒོམ་པ་གཟུགས་སུ་གནས་པ་བསྟན་ཏེ། སྔར་གྱི་མཚན་ཉིད་ཡོངས་གང་ཞེས་པའི་དམ་ཚིག་སེམས་དཔའ་ཅི་འདྲ་བའོ། ། བསྟན་པ་ཞེས་པ་ནི་བསྐྱེད་པའོ། ། ཇི་ལྟར་བསྐྱེད་ཅེ་ན་དང་པོ་པདྨ་ནི་ཞེས་པ་ལ་སོགས་པས་ནི། སྔར་གྱི་དམ་ཚིག་སེམས་དཔའ་བསྐྱེད་པ་ལ་སོགས་པའི་དང་པོར་གདན་བསྟན་ནོ། ། མཛེས་པ་ནི་པདྨ་འདབ་བརྒྱད་ཀྱིས་བརྒྱན་པའོ། ། ཟེ་བ་ནི་པདྨའི་གཞུང་ངོ་། ཟེ་འབྲུ་ནི་ལྟེ་བ།
བཅས་པ་ནི་ཟེ་བ་ཟེ་འབྲུར་བཅས་པ་དེར་ས་བོན་གྱི་ཡི་གེ་ཧཱུྃ་དགོད་པའོ། ། དཀྱིལ་འཁོར་ནི་སྙིང་ཁར་ཟླ་བའི་དཀྱིལ་འཁོར། དབུས་སུ་གནས་པ་ནི་ཡེ་ཤེས་སེམས་དཔའོ། ། ཕྱག་གཉིས་ཐབས་དང་ཤེས་རབ་དག་པ། བཟང་པོ་ནི་གཟུགས་དང་གཟི་བརྗིད། དྲི་མེད་ནི་ཉོན་མོངས་པའི་དྲི་མ་མེད་པའོ། ། དེའི་དབུས་སུ་རྣམ་ཤེས་དང་ཡེ་ཤེས་སེམས་དཔའ་བསམ་པར་བྱ། ཞེས་པ་ནི། ཡེ་ཤེས་སེམས་དཔའི་སྙིང་ཁའི་དབུས་སུ་རྣམ་ཤེས་ཀྱི་བདག་ཉིད་ཧ་དང་། ཡེ་ཤེས་ཏེ་ཤེས་རབ་ཀྱི་བདག་ཉིད་ཨུ་དང་།
ཨཾ་སྦྱར་བའི་ཡི་གེ་བསམ་པ་སྟེ། དེའི་སྙིང་ཁར་ཏིང་ངེ་འཛིན་སེམས་དཔའ་ཧཱུྃ་བསྒོམ་པ་གཟུགས་ལས་འདས་པར་གནས་པའོ། ། བྱམས་པར་ལྡན་ནི། བྱམས་པ་རྣམ་པར་དག་པ་ཨོཾ། མི་བསྐྱོད་པ་ཨུ་ཐུང་ངུའམ། ཡང་ན་མི་བསྐྱོད་པ་གདན་བཞི་ལས་ཧཱུྃ་རིང་པོ་ཡང་ཟེར། རིན་ཆེན་ས་བོན་ནི་ཨཱ་རིང་པོ། འོད་དཔག་ཏུ་མེད་པའི་ས་བོན་ཞེས་པ་ནི། ཨཾ་ངམ་ཧྲཱིཿསེམས་ཀྱི་དོན་ཡོད་གཙོ་བོ་ནི་ཨཿཚེ་དྲག་ཅན་ནོ། ། དབྱངས་ཀྱི་དང་པོ་སོགས་ས་བོན་ཞེས་པ་ནི་ཡི་གེ་གོང་མ་བཞི་པོ་ཉིད་དོ། །
ཟླ་བའི་ཐིག་ལེ་རིམ་ཇི་བཞིན། ། ཞེས་པ་ནི། དེ་བཞི་ཡང་ཟླ་ཚེས་དང་ཐིག་ལེས་བརྒྱན་པའོ། ། ཟླ་བའི་འོད་ཟེར་དཀར་བརྒྱན་ཞེས་པ་ནི། ཡི་གེ་བཞི་ཆར་ཡང་ཁ་དོག་དཀར་བའོ། ། ཡི་གེ་བཞི་དགོད་པ་ནི་ཕྱོགས་སུའོ། ། མ་ནིང་བཞི་ཉིད་ནི་རྀ་རཱྀ་ལྀ་ལཱྀ་བཞི་པོའོ། ། ཡང་ན་རིན་ཆེན་ཨ་དཀར་པོ། ནུབ་ཏུ་འདབ་མ་ལ་ཧྲིཿདགོད་པ། སེམས་ཀྱི་དོན་ནི་ཀྵ་དགོད་པ་གསུངས་ཏེ།
རྒྱུད་ཀྱི་དོན་མ་ཡིན་ཏེ། དབྱངས་ཀྱི་སོགས་ཀྱིས་གནོད་པའོ། ། བཞི་ཞར་ལ་ཙཎྜ་ལི་བསྒོམ་པ་བསྟན་ཏེ། འཁོར་ལོ་གཅིག་པ་ཆོས་ཀྱི་འཁོར་ལོའི་ལྟེ་བའི་ཧཱུྃ་ངོ་། ། ཕྱོགས་བཞི་ལ་ཨ་ཨཱ། ཨཾ་ཨཿ མཚམས་སུ་མ་ནིང་བཞི་བསྒོམ་པའོ། ། རྣམ་པ་བཞི་པོ་སྔར་གསུང་ནི་མ་ནིང་གི་ཡི་གེ་བཞི་ཡེ་ཤེས་མཁའ་འགྲོ་མའི་སྐབས་སུ་གསུངས་པའོ། ། དེའི་དབུས་སུ་ནི་ཡེ་ཤེས་སེམས་དཔའོ། ། དེའི་སེམས་ཅེས་པ་ནི།
སེམས་ཀྱི་ངོ་བོ་ཡིན་པས་ཡི་གེ་ཧཱུྃ་ངོ་། ཡི་གེ་ཡིས་ནི་སྦྱར་བར་བྱ། ། ཞེས་པ་ནི་ཡི་གེ་ཧཱུྃ་ངོ་། ། སེམས་ལ་ཐེ་ཚོམ་ནི་རྡོ་རྗེ་སེམས་དཔའི་སེམས་ལའོ། ། ཐེ་ཚོམ་ནི་སྟོང་པ་ཡིན་ན་ཡི་གེ་དང་ལྷ་བསྐྱེད་པ་འགལ་ལོ་སྙམ་པའོ། ། བདག་ནི་སྡུད་པ་པོའོ། ། བཤད་དུ་གསོལ་ནི་སྟོང་པ་ལ་ཡི་གེ་དང་ལྷར་བཏུབ་བམ། སྟོང་པ་མཚོན་དུ་མེད་པའི་ཡི་གེ་རྣལ་འབྱོར་ལ་སོགས་པ་ཅི་ནི་ཞེས་པ་ནི། དོན་དམ་པར་ཐམས་ཅད་སྟོང་པ་ཡིན་པས་གང་ལྷར་བསྒོམ་དུ་མེད་པ་ལ། ས་བོན་གྱི་ཡི་གེ་དེ་དང་དེ་ལས་ལྷ་བསྐྱེད་པ་ལ་སོགས་པ་མི་བཏུབ་བོ་ཞེས་བསྒོམ་པའོ། །
མཚོན་དུ་མེད་ནི་སྟོང་པ་ལ་ཡི་གེ་ལྷ་མཚོན་དུ་མེད་པའོ། ། ཡི་གེ་ནི་ས་བོན། རྣལ་འབྱོར་སོགས་ཅི་ནི་དེ་ལས་ལྷ་བསྐྱེད་པ་ཅི་ལྟ་བུ་ཞེས་པའོ། ། ལན་ནི་བཅོམ་ལྡན་འདས་ཀྱི་ཞེས་པ་ལ་སོགས་པ་ནི། དོན་དམ་པར་སྟོང་པ་ཡིན་ཀྱང་ཀུན་རྫོབ་ཏུ་སོན་དང་ལྷར་འབྱུང་བར་མི་འགལ་བར་དཔེའི་སྒོ་ནས་ལན་བསྟན་ནོ། ། དེ་ཉིད་ནི་དོན་དམ་དུ་སྟོང་པ་ཡིན་ཀྱང་ཀུན་རྫོབ་ཏུ་ཡི་གེ་དང་ལྷ་མི་འགལ་བའོ། ། རྡོ་རྗེ་ཉིད་ནི་སྡུད་པ་པོའོ། ། མཚན་གཞི་ནི་ས་བོན་དང་ལྷའོ། ། ཡང་ན་ཕུང་པོ་ཁམས་དང་སྐྱེ་མཆེད་དོ། ། མཚན་ཉིད་ནི་དོན་དམ་པར་སྟོང་པ་ཡིན་ཡང་།
ཀུན་རྫོབ་ཏུ་ས་བོན་དང་ལྷར་གྱུར་པ་ནི་དཔེ་ནི། སྙིང་པོ་མེད་པའི་ཆུ་ཤིང་ལས་སོ། ། སྙིང་པོ་བདུད་རྩི་འབྲས་བུ་ནི་བདུད་རྩི་ལྟ་བུའམ་འབྱུང་བའོ། ། དོན་ནི་ལྷའི་སྐུའོ། ། རྣམ་ཤེས་ནི་རྒྱུ་སྙིང་པོ་མེད་པའི་ལྷའི་ས་བོན་ལ། ཡེ་ཤེས་ནི་འབྲས་བུ་ལྷའི་སྐུ་འབྱུང་བའོ། ། གཟུགས་མེད་པ་ལས་ནི། དོན་དམ་པར་སྟོང་པ་ཉིད་ཀྱི་ཆ་ལས་ས་བོན་དང་ལྷ་སྨིན་པར་འགྱུར་རོ། ། ཡེ་ཤེས་གཟུགས་ནི་ཀུན་རྫོབ་ཏུ་ས་བོན། ཡེ་ཤེས་སྐུ་ནི་སྐྱོན་མེད་པའི་ལྷའི་སྐུའོ། །
མཚན་ཉིད་མཚོན་དུ་མེད་ཅེས་པ་ནི་དོན་དམ་དུ་ཡི་གེ་དང་ལྷ་མེད་པའོ། ། དངོས་དང་དངོས་མེད་ལས་གྲོལ་བ་ནི། བདེན་པ་གཉིས་ལ་ལྟོས་ནས་དོན་དམ་པར་དངོས་པོ་ལས་གྲོལ་བའོ། ། དངོས་མེད་ནི་ཀུན་རྫོབ་ཏུ་དངོས་མེད་ལས་གྲོལ་བའོ། ། ཡིག་འབྲུ་མེད་ནི་དོན་དམ་དུ་འོ། ། ཡིག་འབྲུའི་གཟུགས་ནི་ཀུན་རྫོབ་ཏུའོ། ། དེ་དབུས་སྟོང་པའི་ངོ་བོ་ཉིད་ཅེས་པ་ལ་སོགས་པ་ཤླཽ་ཀ་ཕྱེད་དང་གཉིས་ཀྱིས་རང་བྱིན་གྱིས་རླབས་པའི་རིམ་པ་བསྡུས་པའི་རང་རིག་པའི་དག་པ་བསྒོམ་པའི་ཕན་ཡོན་བསྟན་ནོ། ། དེ་དབུས་སྟོང་པ་ཉིད་རང་རིག་པའི་དག་པ་ཀུན་ནས་ཉོན་མོངས་པའི་རྟོག་པ་སྤངས་པས་སྟོང་པའོ། ། དེ་དབུས་སྟོང་པའི་ངོ་བོ་ཞེས་པ་ལ། གཟུགས་དང་སྟོང་པའི་དབུས་སུ་ནི། །
ཞེས་པ་ཡོད་སྐད་དུ་གཟུགས་ནི་ཀུན་རྫོབ་ཡི་གེའི་གཟུགས་སོ། ། སྟོང་པ་ནི་དོན་དམ་དུ་ཡི་གེའི་སྟོང་པའོ། ། དབུས་ནི་དོན་དམ་དུ་མེད་ཀྱང་ཀུན་རྫོབ་ཏུ་ཡོད་པའི་དབུས་སོ། ། དེ་ཉིད་རྣལ་འབྱོར་པས་གཟུང་ཞེས་པ་ལ། རྣལ་འབྱོར་པས་དེ་ཉིད་བཟུང་སྐད་དེ། རྣལ་འབྱོར་ནི་དོན་དམ་དུ་མེད་ཀྱང་ཀུན་རྫོབ་ཏུ་ཡོད་པར་ཤེས་པའི་རྣལ་འབྱོར་རོ། ། དེ་ཉིད་བཟུང་ནི་དོན་དམ་དུ་མེད་ཀྱང་ཀུན་རྫོབ་ཏུ་ཡོད་པ་དེ་ཉམས་སུ་བླང་ངོ་། ༼ཀ༽། ༼ག༽མཉམ་་་་་་གཞུང་ན་འདི་ལྟར་འཁྲིགས་ཆགས་སུ་སྣང་། ཉིད་ཡེ་ཤེས་སེམས་ཀྱིས་ནི། །
ཞེས་པ་ནི། དང་པོ་ནས་ཡོད་དེ། མཉམ་པ་ཉིད་ཀྱི་སེམས་ཉིད་ཅེས་ཡོད་པས་མཉམ་པ་ཉིད་ཀྱི་སེམས་ནི་ཕ་རོལ་བྲལ་ཏེ། རང་རིག་པའི་དག་པའོ། ། ༼ཁ༽ཇི་ལྟར་མཚན་ཉིད་ཞེས་བྱས་ནའང་ཞེས་པ་ནི། གཉིས་པ་ན་ཡོད་དེ། མཚན་ཉིད་ཇི་བཞིན་ཤེས་བྱས་ལ། ཞེས་ཡོད་པས། མཚན་ཉིད་ནི་ཆོས་ཐམས་ཅད་ཐོས་བསམ་གྱིས་སྤྲོས་བྲལ་དུ་ཤེས་པའོ། ། ཤེས་ན་ཡང་ཞེས་པ་ནི་རང་རིག་པའི་དག་པ་སྟོང་པ་ཉིད་དུ་ཤེས་པའོ། །
དེའི་ནི་ཞེས་པ་ཡོད་པས། སྤྲོས་བྲལ་གྱི་མཚན་ཉིད་ཤེས་པ་དེའོ། བྱང་ཆུབ་ལམ་ཞེས་པ་ནི། བྱང་ཆུབ་ཀྱི་ལམ་ལ་བརྟེན་ནས་མྱུར་བ་ཉིད་དུ་མཐོང་བར་འགྱུར་ནི། ཚེ་གཅིག་གིས་མཐོང་བར་འགྱུར་རོ། ། བླ་མའི་མན་ངག་ལམ་གྱིས་ནི། ། ཞེས་པ་ལ་སོགས་པ་ཤླཽ་ཀ་གཅིག་གིས་གང་ལ་བརྟེན་ཏེ་ཅི་ཞིག་བསྒོམ་པ་མདོར་བསྟན་ནོ། ། བླ་མའི་མན་ངག་ལམ་གྱིས་ནི། ། ཞེས་པ་ནི། བླ་མ་ལ་བརྟེན་ནས་རང་བྱིན་གྱིས་རླབས་པའི་མན་ངག་ཐོབ་ཅེས་པའོ། །
ཡེ་ཤེས་ནི་གཞིར་གནས་པའི་ཞུ་བའོ། ། རྣམ་ཤེས་ནི་ཡས་ཕབ་པའོ། ། ངོ་བོ་ནི་ཞུ་བདེ་འདྲེས་པ། མཚན་ཉིད་ནི་གཉིས་མེད་མཚོན་པ། བསྟན་ཆོས་མདོར་བསྡུས་པ་ནི། ཨཾ་ངམ་དབང་གི་གནས་སུ་བསྡུས་པའོ། ། དེ་ཉིད་ནི་གཉིས་མེད་དཔའ་བོ་སྟོན་ནི་ཉོན་མོངས་པའི་གཡུལ་ལས་རྒྱལ་བའོ། ། སྟོན་པ་ནི་གཉིས་མེད་མཚོན་པས་འདིའི་བསྒོམ་པ་ཞེས་པ་ལ་སོགས་པ་ནི། རང་རིག་པའི་དག་པ་དེ་ཉིད་ཚུལ་ཇི་ལྟར་བསྒོམ་པ་རྒྱས་པར་བསྟན་ཏེ། དེ་ལ་ཡང་འདིའི་བསྒོམ་པ་ཞེས་པ་ལ་སོགས་པ་ཤླཽ་ཀ་ཕྱེད་དང་གཉིས་ཀྱིས་བདེ་བ་ཆེན་པོའི་འཁོར་ལོའི་ལྟེ་བ་ལ་བདུད་རྩིའི་ས་བོན་གསུམ་བསྟན་ཏེ།
དེ་ལས་བདུད་རྩི་འཛག་པར་བསྒོམ་ལ། དངོས་པོ་ཡང་འཛག་པར་འགྱུར་བའི་དོན་ནོ། ། འདིའི་བསྒོམ་པ་ཐམས་ཅད་ཀྱི། ། ཞེས་པ་ནི། བདེ་ཆེན་འཁོར་ལོའི་ལྟེ་བ་ལ་སུཾ་བསམ་པས་དངོས་པོ་ལ་འཛག་པར་ཡང་འགྱུར་རོ། ། འོད་ཟེར་དཀར་པོས་རྣམ་བརྒྱན་ནི། སུཾ་ལས་འོད་ཟེར་དཀར་པོ་ཞུ་བས་ཟླ་བའི་སྟེང་དུ་བབ་པའོ། ། ལྕགས་སྒྲོགས་ལྔའི་མཚོན་ཏེ་ཞེས་པ་ནི། ཟླ་བའི་སྟེང་དུ་སུཾ་བསམ་པ་སྟེ། ལྕགས་སྒྲོག་ནི་དབང་པོ་ལྔའོ། །
མཆོད་རྟེན་ནི་དབང་པོ་ལྔ་གོང་ནས་གོང་དུ་འཕེལ་བ་མཆོད་རྟེན་ནོ། ། བདུད་རྩི་ས་བོན་གྱི་སེམས་ཞེས་པ་ནི། སུཾ་གྱི་སྟེང་དུ་ཧཱུྃ་བསམ་པའོ། ། སེམས་ཞེས་པ་བསམ་པར་བྱ་བས་སོ། ། ཁ་དོག་འོད་གསལ་བ་ནི། བདུད་རྩི་ཁ་དོག་དཀར་པོ་འོད་གསལ་བ་འཛག་པའོ། ། བདུད་རྩི་ཆུ་རྒྱུན་འཛག་པར་འགྱུར། ། ཞེས་པ་ནི། སྤྱི་བོའི་ཧཾ་ལས་བྱང་ཆུབ་ཀྱི་སེམས་རིམ་གྱིས་ལྟེ་བར་བབས་པ་ལས་བདེ་བ་ཆེན་པོ་བསྒོམ་པའོ། ། དེ་ནི་ཐེག་ལེའི་རྣལ་འབྱོར་གཅིག་གོ །
སྙིང་ཁའི་ས་བོན་པད་དབུས་སུ་ཞེས་པ་ལ་སོགས་པ་ཤླཽ་ཀ་གཉིས་ཀྱིས་སྙིང་ཁའི་ལྟེ་བ་ལ་ཡི་གེ་ཧཱུྃ་བསམ་ནས། ཧཱུྃ་ཕྱོགས་བཅུར་འོད་འཕྲོས་པས་ཧཱུྃ་སྒོ་བཅུའི་ཐིག་ལེ་ཧཱུྃ་གཅིག་གི་ཐོག་ཏུ་བབ་པ་བསྒོམ་པ་ཡང་བསྟན། ཞར་ལ་ཙཎྜ་ལི་དགུ་པ་ཡང་བསྒོམ་པ་ཡང་བསྟན་ཏེ།

ཆོས་ཀྱི་འཁོར་ལོའི་ལྟེ་བར་ཧཱུྃ་བསྒོམ་པའོ། ། སྙིང་གི་སོགས་ཏེ་པད་མའི་དབུས་སུ་བསྡེབས་ཏེ། སྙིང་ཁའི་དབུས་སུའོ། ། སྙིང་ཁའི་ས་བོན་ནི། ཧཱུྃ་ངོ་། ། མེ་མཐོང་ཡོངས་ཀྱི་དཀྱིལ་འཁོར་ནི་ཧཱུྃ་གི་གདན་ཟླ་བ་མཐེ་བོང་ཙམ་སྟེ་བོ་དྷིའོ། ། དེའི་དབུས་སུ་ནི་ཟླ་བའི་དབུས་སུའོ། ། དེ་ཡང་ཨཱ་ལི་ཀཱ་ལི་ལས་བཏུས་པས་ཀཱ་ལི་ནི་ཧའོ། ། ཨཱ་ལི་ནི་ཨ་དང་ཨུའོ། ། བསྡུས་པ་ནི་ཧཱུྃ་ངོ་། ཁ་དོག་དཀར་པོ་ཤིན་ཏུ་མཛེས་པ་ནི།
ཧཱུྃ་དེ་ཡང་ཁ་དོག་དཀར་པོར་བསམ་པའོ། ། ཟླ་བའི་འོད་ཟེར་འཕྲོ་ནི་ཧཱུྃ་ལས་འོད་ཟེར་ཕྱོགས་བཅུར་འཕྲོ་བ། དེའི་དབུས་སུ་ནི་སྙིང་ཁའི་དབུས་ཀྱི་ལྟེ་བར། སྒོ་རྣམས་ཀྱི་ཞེས་པ་ནི་ཧཱུྃ་ལས་སྒོ་བཅུར་འཕྲོས་པས་སྒོ་བཅུའི་ཐིག་ལེ་ཧཱུྃ་ལས་བབ་པར་བསམ་མོ། ། ཐིག་ལེ་སེམས་ནི་རབ་ཏུ་གྲགས། ། ཞེས་པ་ནི་སྒོ་བཅུའི་ཐིག་ལེ་སྙིང་ཁའི་ཧཱུྃ་ལ་བབས་པར་བསམས་ཏེ། དེ་ལ་བདེ་བ་ཆེན་པོ་བསྒོམ་པའོ། ། དེ་ནི་ཐིག་ལེའི་རྣལ་འབྱོར་གཉིས་པའོ། ། ཐིག་ལེའི་རྣལ་འབྱོར་གསུམ་པ་ནི། སྐྲའི་རྩེ་མོ་བརྒྱའི་ཆར་ཞེས་པ་ལ་སོགས་པ་ཤླཽ་ཀ་ཕྱེད་དང་གཉིས་ཀྱིས་ཐིག་ལེའི་རྣལ་འབྱོར་གསུམ་པ་བསྒོམ་པ་བསྟན་ཏེ་སྙིང་ཁའི་ཐིག་ལེ་ཆ་ཕྲ་བ་བསམས་ཏེ།
དེ་ལ་རྩའི་སྒོ་ཐམས་ཅད་དུ་འོད་འཕྲོས་པས། རྩའི་སྒོ་ཐམས་ཅད་ནས་བྱང་ཆུབ་ཀྱི་སེམས་སྙིང་ཁའི་ཐིག་ལེའི་སྟེང་དུ་བབས་པས་བདེ་བ་ཆེན་པོ་བསྒོམ་མོ། ། ཕྲ་རགས་གཟུགས་ནི་བྱང་ཆུབ་ཀྱི་སེམས་ཀྱི་ཐིག་ལེའོ། ། རྣམ་པར་ཤེས་པའི་རང་བཞིན་ལས་ཐིག་ལེ་ཐབས་སོ། ། ཡེ་ཤེས་ཅན་ནི་ཤེས་རབ་བོ། ། མཚན་ཉིད་མཚོན་ནི་ཐབས་ཤེས་རབ་ཀྱི་མཚན་ཉིད་ལ་གཉིས་མེད་བདེ་བ་ཆེན་པོ་མཚོན་པའོ། ། གོ་འཕང་ནི་གནས་ཀྱི་ཐིག་ལེ་ནི་སྙིང་ཁའི་གནས་ཀྱི་མི་རྟོག་པའོ། ། ཐོབ་ནི་སྙིང་ཁའི་གནས་ཀྱི་ཐིག་ལེའོ། ། སེམས་ཀྱི་མཚན་ཉིད་ནི་གོང་གི་དེ་ལྟར་བྱས་ན་མངོན་ཤེས་འབྱུང་བའོ། ། སྙིང་ཁ་ཚངས་པའི་སྒོ་ཞེས་པ་ཤླཽ་ཀ་གཅིག་གིས་ཐིག་ལེའི་རྣལ་འབྱོར་ཐབས་བཞི་བསྟན་ཏེ་ཡང་སྙིང་ཁར་ཧཱུྃ་བསྒོམ་ཏེ།
དེ་ལས་འོད་ཚངས་པའི་བུ་གར་འཕྲོས་པས། ཚངས་པའི་བུ་ག་ནས་ཐིག་ལེ་ཧཱུྃ་གི་སྟེང་དུ་འབབ་པར་བསྒོམ་མོ། ། ཐིག་ལེའི་ལས་ནི་ཞེས་པ་ནི། ཚངས་པའི་བུ་ག་ནས་བྱང་ཆུབ་ཀྱི་སེམས་སྙིང་ཁའི་ཐིག་ལེའི་ཧཱུྃ་ལས་བབ་པས་བདེ་ཆེན་བསྒོམ་པའོ། ། བླ་མའི་མན་ངག་ནི་རང་བྱིན་གྱིས་བརླབ་པའི་མན་ངག་གོ ། མཚོན་པ་ནི་དབང་དང་བླ་མའི་མན་ངག་གིས་མཚོན་པའོ། ། རྣམ་ཤེས་ནི་ཞུ་བ། ཡེ་ཤེས་ནི་བདེ་བ་བླང་པ་ནི་ཞུ་བ་དང་བདེ་བ་བླང་པའོ། ། དེ་ལྟར་སྔགས་ཀྱི་ལམ་ལས་དེ་ཁོ་ན་ཉིད་རྟོགས་པར་འགྱུར་གྱི་གཞན་དུ་མ་ཡིན་ནོ། ། ལམ་གྱི་ཕྱི་རོལ་ཞེས་པ་ཤླཽ་ཀ་གཅིག་གིས་ཕ་རོལ་ཏུ་ཕྱིན་པའི་ཐེག་པས་དེ་ཁོ་ན་ཉིད་མི་རྟོགས་པར་བསྟན་ནོ། །
ལམ་གྱི་ཕྱི་རོལ་བསྟན་ཆོས་དང་། ། ཞེས་པ་ནི་སྔགས་ཀྱི་ལམ་ལས་ཕྱི་རོལ་དུ་གྱུར་པའི་ཕ་རོལ་ཏུ་ཕྱིན་པའི་ཐེག་པས་ཀྱང་དེ་ཁོ་ན་ཉིད་རྟོག་པར་བྱེད་པ་མ་ཡིན་ལ། རིང་བར་གྱུར་པའི་དེ་ཁོ་ན་ཉིད་རྟོགས་པར་བྱེད་པ་མ་ཡིན་ལ། བསྟན་ཆོས་རྣམས་ནི་རྙེད་སླ་ཡང་ཞེས་པའི་ཕ་རོལ་ཏུ་ཕྱིན་པའི་བསྟན་ཆོས་སོ། ། སྦྱོར་བ་འདི་ནི་རྙེད་དཀའ་ཞེས་པ་ནི། དེ་ཁོ་ན་ཉིད་ཀྱི་གདམས་པ་རྙེད་པར་དཀའ་བའོ། ། རྣལ་འབྱོར་པ་ཡི་ཐབས་ཀྱིས་ནི། ། ཞེས་པ་ནས། དེ་ཉིད་མ་མཐོང་བ་མ་ཡིན་ནོ། ། ཞེས་པའི་བར་གྱིས་བླ་མའི་མན་ངག་ལ་བརྟེན་ནས་དེ་ཁོ་ན་ཉིད་རྟོགས་པ་བསྟན་ནོ། །
རྣལ་འབྱོར་པ་ནི་རང་བྱིན་གྱིས་རླབས་པའི་ཏིང་ངེ་འཛིན་བསྒོམ་པའི་སྒྲུབ་པ་པོའོ། ། ཐབས་ཀྱིས་ཞེས་པ་ནི། གཏུམ་མོ་དང་ཐིག་ལེའི་རྣལ་འབྱོར་བསྒོམ་པས་རྙེད་པར་སླའོ། ། ཐབས་གང་ཞེ་ན། བླ་མ་ལ་གསོལ་བ་འདེབས་པ་ལ་བརྩོན་ནོ། ། ཞེས་པ་སྟེ། གཏུམ་མོ་དང་ཐིག་ལེའི་གདམས་པ་སྟོན་པའི་བླ་མ་ལའོ། ། བླ་མའི་མན་ངག་ལམ་ནི། བླ་མའི་མན་ངག་གི་ལམ་ལ་བརྟེན་ནས་ཏེ། རྣམ་པར་མཁས་པ་ནི་མི་རྟོགས་པ་རྟོགས་པ་ལ་མཁས་པའོ། །
ཞེས་པ་དེ་ཁོ་ན་ཉིད་དོ། ། མཉམ་བཞག་ནི་དངོས་པོ། དེ་ཁོ་ན་ཉིད་རྟོགས་པའི་མཉམ་བཞག་གོ ། གཡོ་མེད་ནི་རྟོགས་པས་སོ། ། འཚེ་མེད་ནི་མཚན་མའི་རྟོགས་པའི་འཚེ་བ་མེད་པའོ། ། ཡིད་ནི་ཀུན་ནས་ཉོན་མོངས་པ་ཅན་གྱི་ཡིད་སྔོན་དུ་འགྲོ་བས་སོ། ། ཡིད་དག་ཅིང་རྟོགས་ནས་བསྒོམ་ན་རང་བཞིན་མེད་པས་ཡིད་དག་པའོ། ། ཡིད་ལྟར་མགྱོགས་དངོས་གྲུབ་མེད་ལ། ཐོབ་པའོ། ། སྨྲ་བ་ནི་ཡིད་ཀྱི་དྲིན་ལས་ཆོས་སྨྲ།
བྱེད་པ་ནི་གཞན་དོན་བྱེད་པར་འགྱུར་རོ། ། དེའི་ཕྱིར་ནི་ཡིད་ཀྱིས་ཀུན་བྱེད་པ་དེའི་ཕྱིར། ཡིད་ཀྱི་བདག་ཉིད་ཀུན་ནི་བསྒོམ་པའོ། ། བློ་ལྡན་ནི་རང་རིག་པའི་དག་པས་སྟོང་པར་རྟོགས་པའོ། ། སྙིང་ཁར་སེམས་བསྒོམ་ནི་ཆོས་ཀྱི་འཁོར་ལོ་ལ་སེམས་གཏན་ནས་དེ་ཁོ་ན་ཉིད་བསྒོམ་པའོ། ། སྡོམ་པ་ནི་ཀུན་ཏུ་རྟོག་པ་སྡོམ་པས་སྡོམ་པའོ། ། སྙིང་ཁར་སེམས་བསྒོམ་ནི་དེ་ཁོ་ན་ཉིད་བསྒོམ་པའོ། ། འདོད་ན་ཞེས་པ་ནི་དངོས་གྲུབ་བོ། ། ཡོ་གི་ནི་རྣལ་འབྱོར་པ། བཟླས་པ་ནི་རང་བྱིན་གྱིས་རླབས་པའི་རིམ་པ་བསྒོམ་གྱི།
ངག་གི་བཟླས་པ་ནི་མ་ཡིན། རྒྱུ་རུ་གྱུར་པ་ས་བོན་གྱིས། ། དེ་ཉིད་དཔྱད་པ་མ་ཡིན་ནོ། ། ཞེས་པ་ནི། རྒྱུ་རུ་གྱུར་པ་ནི་དངོས་གྲུབ་ཀྱི་རྒྱུ་སྟེ། གདམ་ངག་མེད་ན་དངོས་གྲུབ་མི་ཐོབ་པའོ། ། ས་བོན་གྱི་ཞེས་པ་ནི། ཨཾ་ཙཾ་གཾ་སྟེ། དེ་ཉིད་དཔྱད་པ་མ་ཡིན་ནོ། ། ཞེས་པ་སྟེ།
བཙན་ཐབས་ཀྱིས་ཐོབ་པ་མ་ཡིན་ནོ། ། འབྲས་བུ་ཞེས་པ་ནི་ཞུ་བདེའོ། ། རྒྱུའི་ས་བོན་ནི་ཨཾ། དེ་ཉིད་མཐོང་བ་མ་ཡིན་ནི་གདམས་ངག་ལ་མ་བརྟེན་པར་དེ་ཉིད་མི་རྟོགས་པའོ། ། གཟུགས་སོགས་སྲིད་པའི་ལོངས་སྤྱོད་ཅེས་པ་ནི། གདམས་ངག་བསྟེན་ཏེ་ལོངས་སྤྱོད་ལྔ་ལ་ལོངས་སྤྱོད་པའོ། ། དམིགས་པའི་ས་བོན་རྣམ་པ་ལྔ་དང་། སྤྱི་བོར་སྤྱི་མེད་ཡང་དག་གནས། ། ཞེས་པས་ཙཎྜ་ལི་བཅུ་པ་བསྟན་ཏེ། ཆོས་འཁོར་གྱི་ལྟེ་བར་ཧཱུྃ།
སྤྲུལ་འཁོར་དུ་ཨྃ་བསྒོམ་པའོ། ། དམིགས་པ་ནི་ཨྃ་དང་ཧཱུྃ་ངོ་། ། ས་བོན་ལྔ་ནི་ཨ་ཨཱ་ཨཾ། སྤྱི་བོ་ནི་ཆོས་ཀྱི་འཁོར་ལོར་ཧཱུྃ་བསྒོམ་པ། སྤྱི་མེད་ནི་སྤྲུལ་འཁོར་དུ་ཨཾ་བསྒོམ་པའོ། ། ཀུན་ནས་ནི་བདེ་ཆེན་ནས་སོ། ། ཀུན་གྱི་དུས་འབར་བར་གྱུར་པ་ནི་འཁོར་ལོ་གསུམ་དུ། རྟག་ཏུ་རྩ་བའི་ས་བོན་གྱིས་ཞེས་པ་ནི། རྟག་ཏུ་རྩ་བ་ནི་ཨ་བསྒོམ་པའོ། ། ས་བོན་ནི་ཨཾ་ལས་འབེབས་པའོ། །
ཡང་ན་ཧ་དང་ཨུ་སྦྱར་བསྡུས་པ་ཧཾ་ངོ་། ། ཡེ་ཤེས་རྣམ་ཤེས་ས་བོན་ལ་ཞེས་པ་ལ། ཡེ་ཤེས་ནི་ཨཾ་ངཾ་ཐབས་སོ། ། རྣམ་ཤེས་ཧཱུྃ་ནི་ཤེས་རབ་བོ། ། ཐིག་ལེ་སྒྲ་དང་ཡང་དག་ལྡན་ནི། སྒྲ་ནི་ཟླ་ཚེས། འཁོར་ལོ་ནི་ལོངས་སྤྱོད་པས། ཡིས་ནི་བདེ་ཆེན་འཁོར་ལོར་ལོངས་སྤྱོད་པའོ། ། ཡིད་ཀྱིས་བཟླས་པ་ཡང་དག་ལྡན་ནི་བདེ་ཆེན་གོམས་པར་བྱེད་པའོ། ། ཡི་གེའི་ངག་ནི་རྣམ་པར་སྤངས། །
ཞེས་པ་ནི་ཚིག་རྐང་བདུན་གྱིས་རང་བྱིན་གྱིས་རླབས་པ་བསྡུས་པའི་རང་རིག་པའི་དག་པ་བསྒོམ་པའི་ཕན་ཡོན་བསྟན་ནོ། ། ཡི་གེའི་ངག་ནི་ཕྱི་རོལ་གྱི་ཨཱ་ཧཱུྃ་ལ་མི་བྱའོ། ། ངེས་པར་ནི་ཐེ་ཚོམ་མེད་པའོ། ། གོ་འཕང་གནས་ནི་བདེ་བ་ཆེན་པོ་ཤེས་པར་རོ། ། རྟག་ཏུ་ནི་ཡེ་ཤེས་མཚན་མ་དང་རྣམ་པར་རྟོག་པར་མི་འགྱུར་བས། དབྱིངས་ནི་འཕགས་པའི་ཆོས་ཀྱི་རྒྱུ་ཡིན་པས་སོ། ། རྟག་ཏུ་ཕྲ་བ་ནི་རྟོག་པར་དཀའ་བའོ། ། ཡེ་ཤེས་ནི་རྟོགས་པའི་ཡེ་ཤེས། སྐྱོན་མེད་ཅེས་པ་ནི་རྟོགས་པའོ། ། ནུབ་པ་ནི་དབྱིངས་དང་ཡེ་ཤེས་དབྱེར་མེད་དུ་རྣམ་པར་རྟོགས་པ་ཐམས་ཅད་ཐིམ་པའོ། །
ཡེ་ཤེས་ནི་ཤེས་རབ་ཙམ་རྟོགས་པའོ། ། རྣམ་ཤེས་ནི་ཞུ་བ་དང་ཐབས་སོ། ། རྫོགས་པའི་བྱང་ཆུབ་ནི་མི་རྟོག་པའོ། ། དང་པོ་མཚན་མ་ཐམས་ཅད་ཅེས་པ་ནས། སངས་རྒྱས་རྣམས་ནི་འབྲས་བུའི་དོན། ། ཞེས་པའི་བར་གྱིས་ཕན་ཡོན་དེ་གྲུབ་པའི་རྟགས་ཀྱི་བྱེ་བྲག་བསྟན་ཏེ། དང་པོར་མཚན་མ་ཐམས་ཅད་ཀྱི། ། ཞེས་པ་ནི། ཐིག་ལེའི་རྣལ་འབྱོར་བསྒོམ་པས་དངོས་གྲུབ་ཐོབ་པའི་མཚན་མ་དང་པོའོ། ། མར་མེ་ནི་དང་པོ།
མེ་ཁྱེར་ནི་རྣམ་པར་མཐོང་བའི་རྟགས་གཉིས་པའོ། ། རྡུལ་དུ་མཚོན་པ་བྱ་ནི་མེ་སྟག་འཕྲོ་བ་ལྟ་བུ་ནང་གི་རྟགས་སོ། ། ཕྱི་རོལ་གྱི་སྣང་བ་ཕྱོགས་བཅུ་ཐམས་ཅད་བྱང་ཆུབ་ཀྱི་ཐིག་ལེ་སྲན་མ་ཙ་ན་ཀའི་ཚད་ཙམ་དུ་མཐོང་ངོ་། ། སྔ་མ་ལས་ཉོན་མོངས་པ་ཆུང་ངུ་སོང་བའི་རྟགས་གསུམ་པ། འདོད་ཁམས་ཀྱི་ལྷའི་བུ་མཐོང་བ་ནི་བཞི་པའོ། ། གཟུགས་ཁམས་ཀྱི་ལྷ་ཐམས་ཅད་མཐོང་བ་ནི་རྟགས་ལྔ་པའོ། ། གཟུགས་མེད་པའི་ལྷ་ཐམས་ཅད་མཐོང་བ་ནི་རྟགས་དྲུག་པའོ། ། ཆོས་ཀྱི་དབྱིངས་ཇི་ལྟ་བ་བཞིན་རྟོགས་པ་རྟགས་བདུན་པའོ། ། སངས་རྒྱས་ཀྱི་འབྲས་བུ་ཐོབ་པ་རྟག་བརྒྱད་པའོ། ། རང་དོན་ནི་འདོད་པའི་དོན་རྣམས་འབྱོར་པས་སངས་རྒྱས་ཀྱི་འབྲས་བུ་ཐོབ་བོ། །
རྡོ་རྗེ་སེམས་དཔའ་སྙིང་རྗེ་ཆེ། ། ཞེས་པ་ལ་སོགས་པ་ཧེ་བཛྲ་རྩ་བའི་རྒྱུད་ཀྱི་ལེའུ་དགུ་པ་ནས་འབྱུང་བ་དང་ཆ་མཐུན་པར་བསྟན་ཏེ། རྡོ་རྗེ་སེམས་དཔའ་སྙིང་རྗེ་ཆེ་ནི། དམིགས་པ་མེད་པའི་སྙིང་རྗེའོ། ། ཡིད་གཅིག་པུ་གྱུར་པ་ནི་སེམས་རྩེ་གཅིག་ཏུ། ངེས་པར་དངོས་པོ་ཐམས་ཅད་ཀྱི། ། ཞེས་པ་ནི། དངོས་པོ་ཐམས་ཅད་ལ་དག་པའོ། ། དག་པ་དེ་བཞིན་ཉིད་དུ་བརྗོད། ། ཅེས་པ་ནི།
སྤྱིའི་དག་པའོ། ། ལེའུ་ལྔ་པར་གསུང་། ཕྱི་ནས་ཞེས་པ་ལེའུ་དགུ་པར་རོ། ། རེ་རེའི་དབྱེ་བ་ཡིས། ཞེས་པ་ནི། ཆོས་ཅན་གཟུགས་ལ་སོགས་པ་ལྷ་རེ་རེའི་དག་པ་བྱེ་བྲག་གི་དག་པའོ། ། ལུས་ཅན་རྣམས་ནི་སེམས་ཀྱིའོ། ། ཕུང་པོ་ལྔ་དང་ཁམས་བཅོ་བརྒྱད་དང་སྐྱེ་མཆེད་བཅུ་གཉིས་རང་བཞིན་གྱིས་དག་པས་བསྒོམ་དུ་རུང་ངོ་། ། ཉོན་མོངས་མི་ཤེས་སྒྲིབ་སྦྱང་བྱ། ། ཞེས་པ་ནི།
ཉོན་མོངས་པ་དང་ཤེས་བྱའི་སྒྲིབ་པ་བློ་བུར་དུ་མ་དག་པས་བསྒོམ་པ་ཡང་དགོས་སོ། ། དེ་ནི་དེ་བཞིན་ཉིད་ཀྱི་དག་པ་བརྟག་པའི་དྲི་མ་དག་པས་སོ། ། དག་པ་གཞན་གྱིས་རྣམ་གྲོལ་མིན། ། ཞེས་པ་ནི། རང་རིག་པའི་དག་པ་བསྒོམ་པས་གྲོལ་ལ། དག་པ་གཞན་གྱིས་མི་གྲོལ་བའོ། ། ཡུལ་གྱི་དངོས་པོ་དག་པའི་ཕྱིར་ནི་རང་རིག་པའི་དག་པ་དངོས་པོར་ཞེན་པ་དགག་པའི་ཕྱིར་རོ། ། རང་རིག་མེད་པའི་མཆོག་ནི་དག་པ་སྤྲོ་བའི་སྡུག་བསྔལ་ཞི་བས་མཆོག་གོ ། གཟུགས་ལ་སོགས་པའི་ཡུལ་གང་དང་ཞེས་པས། ཡུལ་དྲུག་རང་བཞིན་གྱིས་དག་པའོ། །
རྣལ་འབྱོར་པ་སྣང་ནི་རྣལ་འབྱོར་པ་དང་རྟོག་པ་ལ་དབང་པོ་ལ་སོགས་པ་སྣང་བ་ཐམས་ཅད་རང་བཞིན་གྱིས་དག་པའོ། ། དེ་ཀུན་ཞེས་པ་ནི་དབང་པོ་དང་ཡུལ་ལོ། ། དེ་ཕྱིར་སངས་རྒྱས་ནི་རང་བཞིན་ལྷུན་གྲུབ་ཀྱིའོ། ། དེ་བཞིན་ཉིད་ཀྱི་དག་པ་ལ་ནི་སྟོང་པར་རྟོག་པ་ཡོད། ལྷའི་དག་པ་ནི་གྱ་ནོམ་ལྷའི་དག་པ་ཡོད། རང་རིག་པའི་དག་པ་ལ་བརྟག་པ་རྟོག་པ་གཉིས་ཀའི་དྲི་མ་དག་པའོ། ། གཉིས་པོ་དག་ན་མ་དག་པ་གང་ལགས་ཞུས་པའོ། ། གཟུང་བ་དང་འཛིན་པ་གང་ཞེ་ན། མིག་འཛིན་པ་དང་། གཟུགས་གཟུང་བ་དེས་འདྲེ་འོ། །
དག་པས་དུག་མེད་བྱས་ནས་ནི། ། ཞེས་པ་ནི་དག་པ་གསུམ་མོ། ། དུག་མེད་ནི་དེ་བཞིན་ཉིད་ཀྱི་དག་པ་ནི་བརྟགས་པའི་དུག་གིས་དག་པའོ། ། ལྷའི་དག་པ་ནི་གྱ་ནོམ་པའི་ལྷའི་རྟོག་པའི་དུག་གིས་དག་པའོ། ། རང་རིག་པའི་དག་པ་ནི་བརྟགས་པ་དང་རྟོག་པ་གཉིས་ཀའི་དུག་གིས་དག་པའོ། ། བསྟན་བྱ་ཞེས་པ་ནི་འདོད་ཡོན་ལྔའོ། ། བསྟེན་པར་བྱ་ཞེས་པ་ནི་བརྟགས་པ་དང་རྟོག་པ་ཐ་མལ་པ་གསུམ་གྱི་དྲི་མ་མ་དག་པས་བསྟེན་ནོ། ། ད་ནི་ལྷ་སོ་སོའི་དག་པ་དངོས་བསྟན་པ་ནི། གཟུགས་ནི་རྣམ་སྣང་སོགས་ཏེ། གཟུགས་དག་པའོ། །
དེས་འགྲེའོ། ། རྡོ་རྗེ་རྒྱལ་པོ་ནི་ཕྲིན་ལས་ཀྱི་མངའ་བདག་ཡིན་པས་རྒྱལ་པོ་དང་འདྲའོ། ། སའི་ཁམས་ལྟུང་བྱེད་མ་ནི། གང་ལྟུང་བྱ་ལྟུང་བར་བྱེད་པས་སྤྱན་མའོ། ། ཆུ་ནི་མཱ་མ་ཀི། མེ་ནི་གོས་དཀར་མོ། རླུང་ནི་སྒྲོལ་མའོ། ། པདྨ་འཁྱིལ་བ་ནི་པདྨའི་དྲ་བ་ཅན་ནོ། ། མཇུག་བསྡུ་བ་ནི། ལུས་ཅན་ནི་སེམས་ཅན་རྣམས།
ཕུང་པོ་ལ་སོགས་པ་ལྷའི་བདག་ཉིད་ཅེས་པ་ནི་རང་བཞིན་གྱིས་སངས་རྒྱས་ཡིན་ལ་དེ་ལྟར་མ་ཤེས་པའོ། ། བདེ་དང་སྡུག་བསྔལ་ཞེས་པ་ནི། བདེ་སྡུག་གིས་སྐྱེ་བའི་ཀུན་ནས་ཉོན་མོངས་པའོ། ། ལས་ཞེས་པས་ནི་ལས་ཀྱི་ཀུན་ནས་ཉོན་མོངས་པའོ། ། ཉོན་མོངས་པ་ནི་ཉོན་མོངས་པའི་ཀུན་ནས་ཉོན་མོངས་པའོ། ། ངེས་པར་སྐྱེའོ་ཞེས་པ་ནི། གསུམ་པ་དེས་ཐ་མལ་པའི་ཁྱོ་ཆུང་མ་ལ་སོགས་པ་ལས་སྐྱེའོ། ། སྐྱེས་པའི་ཆ་ལ་ཞེས་བསྐྱེད་རིམ་གྱི་སྲིད་པ་ནི་མངོན་བྱང་ལྔས་བསྐྱེད་པ་སྟེ། ལྷའི་དངོས་པོ་ཉིད་འབྱུང་ཞིང་སྲིད་པས་ན་སྲིད་པའོ། ། མྱ་ངན་ལས་འདས་པ་ཐོབ་པ་ནི།
སྲིད་པ་བསྒོམ་པས་མི་གནས་པའི་མྱ་ངན་ལས་འདས་པ་ཐོབ་པའོ། ། ལྔ་པ་ལས་རབ་ཏུ་བྱེད་པ་གཉིས་པའོ།། ༈ །།ད་ནི་བརྟག་པ་ལྔ་པའི་རབ་ཏུ་བྱེད་པ་གསུམ་པ་དང་། རབ་ཏུ་བྱེད་པ་བཞི་པ་དང་། རྟག་པ་ལྔ་པ་དངོས་ནི། དགྱེས་པའི་རྡོ་རྗེའི་རྩ་བའི་རྒྱུད་ཀྱི་ལེའུ་དྲུག་པ་ནས། སྤྱོད་པ་སྟོན་པའི་དོན་མི་གསལ་བ་གསལ་བར་བྱ་བ་དང་། མ་ཚང་བ་ཁ་བསྐང་བའི་དོན་དུ་བཤད་དེ། དེ་ལ་ཡང་རབ་ཏུ་བྱེད་པ་གསུམ་པས་ནི་སྤྱོད་པའི་མཚན་ཉིད་བསྟན་ལ། བརྟག་པ་ལྔ་པ་དངོས་ཀྱིས་སྤྱོད་པ་བསྒྲུབ་པའི་རིམ་པ་བསྟན་གསུང་།
རབ་ཏུ་བྱེད་པ་གསུམ་པས་གསང་བའི་སྤྱོད་པ་བསྟན་ལ། ལྔ་པ་དངོས་ཀྱིས་ནི་རིམ་པ་གཉིས་ཀྱི་སྤྱོད་པ་བསྟན་ན་བདེའོ། ། ཡང་དེ་ནས་ཞེས་པ་ཚིག་རྐང་དྲུག་གིས་བཤད་པར་དམ་བཅའ་བ་བསྟན། དེ་ནས་སྤྱོད་པ་རྟོགས་པ། ཞེས་པ་ནི། ཀུན་འདར་གྱི་སྤྱོད་པས་སེམས་ཀྱི་བརྟན་གཡོ་བརྟག་པ་ནི་ཕན་ཚུན་བཟའ་བར་བྱ་བ་མ་ཡིན་པ་བཤང་ལྕི་ལ་སོགས་པ་མི་གཙང་བའི་རྟོག་པ་མི་སྐྱེ། གཡུང་མོ་ལ་སོགས་པ་བགྲོད་བྱ་མ་ཡིན་པ་ལ་བགྲོད་བྱ་མ་ཡིན་པའི་རྟོག་པ་མི་སྐྱེ་ལ། དགྲ་ལ་ཞེ་སྡང་མི་སྐྱེ། གཉེན་ལ་ཆགས་པ་མི་སྐྱེ་ལ། ཡང་ཕྱི་རོལ་གྱི་གཉེན་དང་མ་ཕྲད་པས་མི་སྐྱེ་བ་ཡིན་ནམ།
ཕྲད་ཀྱང་མི་སྐྱེ་བ་ཡིན་བརྟན་གཡོ་བརྟག་པའོ། ། དེས་ཀུན་འདར་གྱི་སྤྱོད་པ་བསྒྲུབས་པའོ། ། ཀུན་བཟང་གི་སྤྱོད་པ་ནི་དེ་ཁོ་ན་ཉིད་རྟོགས་པའི་རྟེན་དང་ལྡན་པས་འདོད་ཡོན་ལྔ་ལ་ཞེན་པ་མེད་པར་སྤྱོད་པས་ཀུན་ཏུ་བཟང་པོར་རྟོགས་པའོ། ། དེ་ནས་ནི་རང་བྱིན་གྱིས་རླབས་པའི་རྗེས་ལའོ། ། སྤྱོད་པ་ནི་ཀུན་འདར་དང་ཀུན་ཏུ་བཟང་པོའོ། ། རྟོག་པ་རྣམས་ཞེས་པ་ནི་ངོ་ཚ་བ་དང་མི་གཙང་བ་ལ་སོགས་པ་དང་། འདོད་པ་ལ་ཞེན་པའོ། ། འཇིག་པར་བྱེད་པ་བཤད་པར་བྱ། ། ཞེས་པ་ནི། འཇིགས་པ་ནི་ཀུན་འདར་གྱི་སྤྱོད་པའི་དབང་དུ་བྱས་ན་གཙང་སྨེ་ལ་སོགས་པའི་རྟོག་པ་འཇིག་པའོ། །
ཀུན་བཟང་གི་སྤྱོད་པའི་དབང་དུ་བྱས་ན། འདོད་ཡོན་ལྔ་ལ་ཞེན་པ་མེད་པར་འཇིག་པའོ། ། ཆོས་རྣམས་སོགས་ནི། རང་བྱིན་གྱིས་རླབས་པའི་རིམ་པ་ལ་བརྟེན་ནས། ཆོས་ཐམས་ཅད་མཉམ་པར་རྟོགས་པར་བྱ་སྟེ། དེའི་རྗེས་ལ་སྤྱོད་པ་བྱེད་པ་སྟེ། ཆོས་རྣམ་ཀུན་ལ་ཕྱི་ནང་གིའོ། ། མཉམ་འབྱུང་བ་ནི་མཉམ་པར་རྟོགས་པའམ། ། རྟོག་མེད་དུ་རྟོགས་པ་སྟེ་ངོ་མཚར་རྨད་དུ་བྱུང་བའོ། ། སྤྱོད་པ་ནི་གཉིས་སོ། །
གོང་ན་མེད་པ་ནི་སྤྱོད་པ་གཉིས་པོ་བླ་ན་མེད་པའོ། ། སངས་རྒྱས་སྲས་པོ་ནི། སངས་རྒྱས་ནི་དྲུག་པའོ། ། སྲས་པོ་ནི་སངས་རྒྱས་ཀྱི་རིགས་ཡིན་པས་དང་། སངས་རྒྱས་ཀྱི་མཛད་པ་བྱེད་པས་སོ། ། རྫོགས་པའི་བྱང་ཆུབ་ནི་བྱང་ཆུབ་ཀྱི་ལམ་ལ་གནས་པའོ། ། དེ་ཡང་གོང་དུ་སངས་རྒྱས་སྲས་ལ་ཕན་པའི་ཕྱིར་ཞེས་བསྡེབས་སོ། ། གང་ཞིག་ལ་ནི་དེ་ཉིད་ལས། ཞེས་པ་ནས། གནས་ཀྱི་མཆོག་ནི་ཐོབ་པར་འགྱུར། །
ཞེས་པའི་བར་གྱིས་ཕན་ཡོན་བསྟན་པ་དང་བཅས་པས་སྤྱོད་པ་བྱ་བ་བསྟན་ནོ། ། གང་ཞིག་ནི་སྤྱོད་པ་བྱ་བའི་རྣལ་འབྱོར་རོ། ། དེ་ཉིད་ལས་ཞེས་པ་ནི། དེ་ཁོ་ན་ཉིད་རྟོག་པའི་སྤྱོད་པ་ཞེས་པའོ། ། རྡོ་རྗེ་ནི་མི་ཕྱེད་པ་གཉིས་པའོ། ། དེ་ཁོ་ན་ཉིད་རྟོགས་པ་ལ་མི་ཕྱེད་པས་སོ། ། ཡན་ལག་མེད་པ་ནི་ངོ་ཚ་བ་ལ་སོགས་པའི་རྟོག་པ་མེད་པའོ། ། ཤེས་རབ་ཕ་རོལ་ཕྱིན་པ་མཆོག དེ་ཁོ་ན་ཉིད་རྟོགས་པ་སྙིང་པོ་དོན་གྱི་ཤེས་རབ་བོ། མཆོག་ནི་ཕྱི་ནང་གི་དངོས་པོ་ཆོས་ཐམས་ཅད་ཀྱི་ནང་ནས་མཆོག་གོ །
སྐྱེ་བ་ནི་རིགས་དྲུག་ཏུ་སྐྱེ་ཞིང་འཁོར་བའོ། ། རྒྱ་མཚོ་ནི་བརྒལ་བཀའ་བས་སོ། ། འཇིགས་ཆེན་ནི་འཁོར་བའི་སྡུག་བསྔལ་གྱིའོ། ། རླབས་ནི་སྐྱེ་རྒ་ན་འཆིའོ། ། སེམས་ཅན་སྒྲོལ་བ་ནི་སྤྱོད་པ་གཉིས་པོས་དེ་ཁོ་ན་ཉིད་རྟོགས་ནས་འཁོར་བ་ལས་སྒྲོལ་བའོ། ། ཚོང་པ་ནི་ཐ་མལ་པའི་ལུས་བཙོངས་ནས་ཐར་པ་ཉོ་བའོ། ། དགེ་བ་ནི་ཟག་མེད་ཀྱི་དགེ་བའོ། ། མྱུར་དུ་དངོས་གྲུབ་གསལ་བྱེད་ཅིང་། ། ཞེས་པ་ནི། དེ་ཁོ་ན་ཉིད་ཀྱི་ཏིང་ངེ་འཛིན་དང་།
སྤྱོད་པ་དེས་ཚེ་འདི་ཉིད་ལ་མཆོག་གི་དངོས་གྲུབ་མངོན་དུ་བྱེད་པའོ། ། སྙིང་པོ་ཡོན་ཏན་ནི། སྤྱོད་པ་གཉིས་པོ་ཡོན་ཏན་སངས་རྒྱས་ཀྱི་སྟོབས་སོགས་ཀྱི་ཡོན་ཏན་ནོ། ། གནས་ནི་སངས་རྒྱས་ཀྱི་གོ་འཕང་ངོ་། ། སེམས་ཀྱི་རིན་ཆེན་ནི། རིན་པོ་ཆེ་ལས་དགོས་འདོད་འབྱུང་བ་ལྟར། རང་གི་སེམས་ཉིད་འདོད་ཡོན་ལྔར་སྣང་བའོ། ། འབྱུང་བ་ནི་འདོད་ཡོན་དེ་ཁོ་ན་ཉིད་དུ་རྟོགས་པའི་གདེང་གི་སྤྱོད་པས་དགོས་འདོད་འབྱུང་བའོ། ། འདོད་ཡོན་ནི་འདོད་ཡོན་ལྔ་ཞེན་མེད་དུ་བསྟེན་པས་དངོས་གྲུབ་འབྱུང་བའོ། ། རབ་བསྒྲུབ་བྱེད་ནི་སངས་རྒྱས་སོ། །
རྡོ་རྗེ་འཛིན་པ་རབ་བསྔགས་ནི། རྡོ་རྗེ་ནི་དྲུག་པའོ། ། རབ་བསྔགས་ནི་སྤྱོད་པ་ལའོ། ། ལོངས་སྤྱོད་རྫོགས་པའི་ཡོན་ཏན་ཀུན། ། ཞེས་པ་ནི། བདེ་བ་ལ་ལོངས་སྤྱོད་པས་ལོངས་སྤྱོད་པའི་ཡོན་ཏན་གྱི་ངོ་བོ་ལུས་ལས་འབྱུང་བའོ། ། འདི་ལས་མ་གཏོགས་ཞེས་པ་ནི་སྤྱོད་པ་གཉིས་པོ་ལས་མ་གཏོགས་པའི་གཞན་གྱི་སྤྱོད་པའོ། ། དགའ་བའི་དངོས་གྲུབ་མི་འབྱུང་འགྱུར་ནི་གཞན་ལ་དགའ་བ་ལས་དངོས་གྲུབ་མཆོག་མི་ཐོབ་པའོ། ། འབྱུང་མི་འགྱུར་ནི། སྤྱོད་པ་གཉིས་པོ་ལས་མཆོག་འབྱུང་གི
གཞན་ལས་མི་འབྱུང་བའོ། ། མཁས་མཆོག་ནི། སྤྱོད་པ་གཉིས་ལའོ། ། མཚུངས་མེད་ནི་ལོ་ཀ་པ་དང་མཉམ་པ་མེད། འདྲེན་པ་ཟླ་མེད་པའོ། ། གྲོལ་བ་ནི་སངས་རྒྱས་སོ། ། སྤྱོད་པ་དེ་སྤྱད་ན་ཕན་ཡོན་ནི་ལྷའི་དགྲ་ལ་སོགས་ཏེ་ལྷ་མ་ཡིན་གྱི་ལྷ། ལྷའི་དབང་པོ་བརྒྱ་བྱིན་གྱིས་འདམ་སྐྱེས་ལ་མཆོད་ཅེས་བསྡེབས་པའོ། ། གྲོང་ཁྱེར་གསུམ་བརྩེགས་དགྲ་འོད་ནི། གྲོང་ཁྱེར་གསུམ་བརྩེགས་འཇིགས་པར་བྱེད་པ་མཧཱ་ཀཱ་ལ་སྟེ།
དེས་མཆོད་དོ་ནོར་སྦྱིན་སོགས་དེ་དག་གིས་ཀྱང་ཞབས་ཀྱི་འདམ་སྐྱེས་ལ་མཆོད་པའི་ཡུལ་དུ་གྱུར་ཅིང་། སངས་རྒྱས་ཐོབ་པར་བྱེད་ཅིང་། སྡིག་པ་འཇིགས་པར་བྱེད་པའི་སྤྱོད་པ་འདི་ལ་སྤྱོད་ཅེས་པ་ནི། སྤྱོད་པ་དེས་ལུས་ངག་ཡིད་གསུམ་གྱི་སྡིག་པ་འཇིགས་པར་བྱེད་པའོ། ། མྱུར་བ་ནི་ཚེ་གཅིག་ལའོ། ། གནས་ཀྱི་མཆོག་ནི་སྤྱོད་པས་ཏ་ཐཱའི་གོ་འཕང་ཐོབ་པའོ། ། རབ་ཏུ་བྱེད་པ་གསུམ་པ་རྫོགས་པའི་བར་གྱིས་སྤྱོད་པའི་ཚུལ་ཇི་ལྟར་བྱ་བ་བསྟན་ནོ། ། དེ་ལ་ཡང་དཔལ་ལྡན་རྡོ་རྗེ་སེམས་དཔའ་ནི། ། ཞེས་པ་ནས། བཅོམ་ལྡན་འདས་ཀྱིས་བཀའ་བསྩལ་པ། །
ཞེས་པའི་བར་གྱིས་སྤྱོད་པ་མདོར་བསྟན་ནོ། ། དེ་ཡང་དཔལ་ལྡན་རྡོ་རྗེ་སེམས་དཔའ་ཡིས་བསྡུས་ནས། བྱིས་པ་གཙེ་བར་བྱ་ཞེས་པའི་བར་གྱིས་ཀུན་འདར་གྱི་སྤྱོད་པ་མདོར་བསྟན་ནོ། ། དཔལ་ལྡན་ནི་ཡེ་ཤེས་གཉིས་མེད་ཀྱི་དཔལ་ལོ། ། རྡོ་རྗེ་ནི་གཉིས་མེད་ཡེ་ཤེས་མཚན་མ་དང་རྟོག་པས་མི་ཕྱེད་པའོ། ། སེམས་དཔའ་ནི་སྲིད་པ་གསུམ་མཉམ་དུ་སེམས་པའོ། ། གང་ཞིག་སོགས་ནི་སྤྱོད་པའི་དགོས་པ་སྟེ། སེམས་ཀྱི་བརྟན་གཡོ་བརྟག་པ་དང་། སེམས་ཅན་སྨིན་པར་བྱ་བའི་ཕྱིར་རོ། ། གང་ཞིག་རྣལ་འབྱོར་པའོ། །
འགྲོ་ལ་ཕན་པར་ནི་རིགས་དྲུག་སྨིན་པར་བྱ་བའོ། ། སྤྱོད་པའི་དགོས་པ་གཉིས་ནི། དེ་ལྟར་མཆོག་དྲུག་བསམ་བྱས་ཤིང་། ། ཞེས་པ་ནི། སྤྱོད་པ་དེ་བསམ་པ་ཅི་ལྟ་བུས་བྱེད་པ་དང་། དགོས་ཆེད་ཇི་ལྟ་བུར་བྱེད་པ་དང་། དགོས་ཆེད་རྟོགས་པར་དཀའ་སྟེ། གཞན་གྱི་རྣལ་འབྱོར་པས་མི་རྟོགས་སོ། ། ཤིན་ཏུ་གསང་བའི་རྣལ་འབྱོར་པ་ཡིན་པས་ཤིན་ཏུ་གསང་བའོ། ། ཡོ་གིས་བསྒོམ་ཞེས་པ།
ཀུན་འདར་གྱི་སྤྱོད་པ་གཙང་སྨེ་དང་ངོ་ཚ་བ་མེད་པའོ། ། རྟོག་པ་ཐམས་ཅད་བྲལ་ནི་ངོ་ཚ་བ་དང་མི་གཙང་བའི་རྣམ་པར་རྟོག་པ་མེད་པའོ། ། དམ་ཚིག་ནི་ཀུན་འདར་གྱི་སྤྱོད་པ་བྱ་བ་ལས་འདའ་བར་མི་བྱ་བའོ། ། ཆ་མཐུན་གྱི་སྤྱོད་པ་སྔོན་དུ་དྲོད་ཐོབ་དགོས་ཏེ། དེ་ལ་རང་བྱིན་གྱིས་བརླབ་དགོས་པས། རྒྱུ་མཐུན་གྱིས་རང་བྱིན་གྱིས་རླབས་པའི་ཛོ་ཀི་དེ་དྲོད་ཐོབ་པར་རྒྱུ་མཐུན་ནོ། ། འབྲས་བུ་ནི་ཞེན་མེད་ཀྱི་སྒོ་ནས་དྲོད་ཐོབ་པའོ། ། དང་པོར་བརྩམས་ནི་སྤྱོད་པའི་སྔོན་དུ་རང་བྱིན་གྱིས་བརླབ་པ་བསྒོམ་མོ། ། ཡོ་གི་ནས་ནི་རང་བྱིན་གྱིས་རློབས་ཏེ། རང་བྱིན་གྱིས་གནས་པ་བསྒོམ་མོ།
དེ་ནས་བསྒོམ་པ་ནུབ་ཅེས་པ་ནི། རང་བྱིན་གྱིས་རློབས་པའི་སེམས་ནུབ་པ་སྟེ། མི་རྟོགས་པར་འགྱུར་བའོ། ། བསྡུས་པ་ཞེས་པ་ནི་རང་བྱིན་གྱིས་རླབས་པ་སྟེ་མི་རྟོག་པར་སོང་བར་ཤོལ་བའོ། ། བྱིས་པའི་རྩེད་མོ་ཞེས་པ་ནི་བྱིས་པའི་རྩེད་མོ་ལྟར་ཅི་ཐོད་ཐོད་སྣང་མེད་དུ་ཡོད་པའོ། ། སྣ་ཚོགས་གདུལ་བྱ་ཞེས་པ་ནས། བཀའ་སྩལ་ཞེས་པའི་བར་གྱིས་ཀུན་ཏུ་བཟང་པོའི་སྤྱོད་པ་མདོར་བསྟན་གསུང་། སྣ་ཚོགས་གདུལ་བྱ་འཇིག་རྟེན་ཞེས་པ་ནི། འདོད་ཆགས་ཅན་དང་ཞེ་སྡང་ཅན་གདུལ་བའི་ཕྱིར་རོ། ། འཇམ་པ་ནི་ཉོན་མོངས་པའི་ཟུག་རྔུ་དང་བྲལ་ཞིང་འདོད་ཡོན་ལ་ཞེན་མེད་དམ་རྟོགས་པའི་ཡེ་ཤེས་ནི་འཇམ་པའོ། །
གཟུགས་ཅན་ནི་དེ་ཁོ་ན་ཉིད་རྟོགས་པའོ། ། རང་ཉིད་བསྒོམ་ནི་འདོད་ཡོན་ལྔ་ལ་ལོངས་སྤྱད་ནས་བདེ་བ་ཆེན་པོ་བསྒོམ་པའོ། ། གྲུབ་པས་གྲགས་པ་ནི་འཇིག་རྟེན་དང་འཇིག་རྟེན་ལས་འདས་པར་གྲགས་པའི་དངོས་གྲུབ་སྟེ། མཆོག་ཐུན་མོང་ཐོབ་པའོ། ། ཅི་གསུངས་སྣ་ཚོགས་པའི་སྤྱོད་པ་ཞེས་པ་ནི། འདོད་ཡོན་ལྔ་ལ་ལོངས་སྤྱོད་པའོ། ། བླ་མེད་ནི་འདོད་ཡོན་ལྔ་ལས་ལོངས་སྤྱོད་གོང་ན་མེད་པའོ། ། ཀུན་བཟང་མཚུངས་མེད་ནི། དངོས་པོ་ཀུན་ཏུ་བཟང་པོ་དེ་ཁོ་ན་ཉིད་རྟོགས་པ་མཚུངས་པ་མེད་པ་ལས་གྲུབ་པའོ། ། སྤྱོད་པ་ནི་འདོད་ཡོན་ལས་ལོངས་སྤྱོད་པའོ། །
ཉེས་རིག་སྤྱོད་པ་ལ་འདོད་ཡོན་དེ་ལྟ་བུ་ཡོད་པར་རིག་པའོ། ། རྡོ་རྗེ་ཅན་ནི་སངས་རྒྱས་སོ། ། དེ་ནས་རབ་ཏུ་བྱེད་པ་གསུམ་པ་རྫོགས་པའི་བར་གྱིས་སྤྱོད་པ་གཉིས་རྒྱས་པར་བཤད་པ་ལ། དཔལ་ལྡན་རྡོ་རྗེ་སློབ་དཔོན་ཅན། ། ཞེས་པ་ནས། རྡོ་རྗེ་སེམས་དཔར་རྣམ་པར་སྤྲུལ། ། ཞེས་པའི་བར་གྱིས་ཀུན་ཏུ་བཟང་པོའི་སྤྱོད་པ་དངོས་རྒྱས་པར་བཤད་པའོ། ། སྤྱོད་པའི་སྔོན་དུ་ཕྱག་བཙལ་བ་ནི། དཔལ་ལྡན་གཉིས་མེད་ཀྱི་དཔལ་ལོ། ། སྤྱོད་པ་ནི་བླ་མའི་གནང་བ་མ་ཐོབ་བར་བློ་རྒོད་དང་རང་དགར་འཇུག་པ་མ་ཡིན་པས་སྤྱོད་པའི་སྔོན་དུ་ཕྱག་འཚལ་བ་ནི་རྡོ་རྗེ་སློབ་དཔོན་ཅན་དང་།
ཀུན་གྱི་མགོན་ལ་ཞེས་པ་སློབ་དཔོན་ཅན་དང་ནི། སློབ་དཔོན་དང་ལྷའོ། ། ཀུན་གྱི་མགོན་ནི་མགོན་དུ་གྱུར་པ་རྣམས་ཀྱི་མགོན་བྱེད་པའོ། ། ཕྱག་བཙལ་བ་མཚོན་པར་ཟད་དེ། བདུན་དག་པ་དང་། ཚད་མེད་པ་བཞི་བསྒོམ་པ་དང་། དེའི་རྗེས་ལ་ལྷར་བྱས་ནས་གསང་བའི་སྤྱོད་པ་ཞེས་པ། ཀུན་བཟང་གི་སྤྱོད་པ་བྱེད་པས། གསང་བའི་སྤྱོད་པར་གནས་ན་ནི། ། ཞེས་པ་ནི་དེ་སྣོད་མ་ཡིན་པ་ལ་གསང་བས་ན་གསང་བའོ། །
སྤྱོད་པ་དེ་ཡང་ལྷའི་ང་རྒྱལ་དང་ལྡན་པར་བྱེད་པའོ། ། སློབ་དཔོན་ཆེན་པོ་ནི་དེ་ཁོ་ན་ཉིད་རྟོགས་པའི་ཤེས་རབ་བོ། ། བྱ་བ་བྱས་ནི་དེ་ཁོ་ན་ཉིད་རྟོག་པའི་བྱ་བ་བྱས་པའོ། ། དེ་ནས་ནི་ལྷའི་ང་རྒྱལ་དང་ལྡན་པའི་དེ་ཁོ་ན་ཉིད་རྟོགས་པའི་རྗེས་ལའོ། ། རང་གི་འདོད་སྒྱུར་ནི། འདོད་ཡོན་ལྔ་ལ་དེ་ཁོ་ན་ཉིད་རྟོགས་ནས་ལོངས་སྤྱོད་པའོ། ། སྦྱོར་བ་ཀུན་ལས་ཁ་ཕྱིར་ལྟས་ནི་སོ་སོའི་སྐྱེ་བོ་ལྟར་ཞེན་ཆགས་ཀྱི་སྒོ་ནས་འདོད་ཡོན་གྱིས་གནོད། དེ་ལ་ཆགས་པའི་དོན་དུ་འདོད་ཡོན་མི་སྤྱད་དོ། ། སྦྱོར་བ་ནི་ཞེས་པའོ། ། ཀུན་ལས་ཞེས་པ་ནི་དུས་ཀུན་ཏུའོ། །
ཁ་ཕྱིར་ལྟས་ནི་ལོངས་སྤྱོད་བཞིན་པར་ཞེན་པའོ། ། ཀུན་ཏུ་སེང་གེ་ལྟ་བུ་ནི། རི་དྭགས་ཕྲ་མོ་ཁོབ་འོག་ཏུ་ཆུད་པ་ལྟར། འདོད་ཡོན་ལ་ལོངས་སྤྱོད་པ་བག་ཚ་བ་མེད་པའི་སྤྱོད་པའོ། ། དེ་ཉིད་ལྡན་པ་ནི་དེ་ཁོ་ན་ཉིད་རྟོགས་པའི་གདེངས་དང་ལྡན་པས་ཆོས་ཐམས་ཅད་ཁོབ་འོག་ཏུ་ཆུད་པས་འདོད་ཡོན་ལ་ལོངས་སྤྱོད་པའོ། ། བདག་ནི་སྤྱོད་པའི་ཛོ་ཀིའོ། ། ཇི་ལྟར་འབྱུང་དོན་ནི། དེ་ཉིད་རྟོགས་པ་དང་འབྲེལ་བ་ལ་དངོས་གྲུབ་གཉིས་འབྱུང་བའོ། ། ཡང་དག་རིགས་ནི་དེ་ཁོ་ན་ཉིད་རྟོགས་པ་ལས་སངས་རྒྱས་འབྱུང་བར་ཤེས་པའོ། ། སྤྱོད་པའི་དགོས་པ་ནི།
འགྲོ་བ་བདེན་པའི་བསམ་པ་ལ་སོགས་པའོ། ། འགྲོ་བ་འདོན་པའི་བསམ་པ་ནི། རིགས་དྲུག་འཁོར་བ་ལས་སོ། ། ཡང་དག་ལྟ་བས་རབ་ཏུ་བསྒྱུར། ། ཞེས་པ་ནི་ལྟ་བ་ཕྱིན་ཅི་མ་ལོག་པར་ལྟ་བའོ། ། བརྟན་པའི་སེམས་ནི་འདོད་པའམ། ཆགས་པའི་ཡུལ་གང་ལ་ཡང་ཨ་པྲ་ཏིཥྛཱ་ཞེས་ཏེ། གནས་པའི་སེམས་ཞེན་པ་མེད་པའོ། ། ཕུང་པོ་ལ་སོགས་མཚན་ཉིད་ནི། ཕུང་པོ་དང་ཁམས་དང་སྐྱེ་མཆེད་དོ། །
ཕྱི་ནང་གི་དངོས་གྲུབ་ཀུན་སྣང་ལ་རང་བཞིན་མེད་པ་སྒྱུ་མ་རྨི་ལམ་ལྟ་བུའོ། ། མདོར་བསྡུས་ནས་ནི་འདིར་ཤེས་བྱ། ། ཞེས་པ་ནི་ཕྱི་ནང་གི་དངོས་པོ་ཐམས་ཅད་ནི་སྣང་ལ་རང་བཞིན་མེད་པ་སྒྱུ་མ་ལྟ་བུའོ། ། སྒྲིབ་པ་ཀུན་ལས་རྣམ་པར་གྲོལ། ། ཞེས་པ་ནི་བསམ་གཏན་ནས་ཏིང་ངེ་འཛིན་གྱི་སྒྲིབ་པ་ལྔ་ལས་གྲོལ་བའོ། ། འཚོ་བར་དབང་ཕྱུག་འདུ་བ་དང་། ། ཞེས་པ་ནི་འཇིག་རྟེན་འདི་འཚོ་བར་བྱ་བའི་ཕྱིར་རྒྱལ་པོའི་སྲིད་ལ་དབང་བྱེད་པའོ། ། དེ་བཞིན་འཇིག་རྟེན་ཆོས་བརྒྱད་ནི། ། ཐམས་ཅད་ཤིན་ཏུ་རིང་བར་སྤང་། ། ཞེས་པ་ནི་ཐམས་ཅད་ནི་ཆོས་བརྒྱད་རིང་དུ་སྤང་བའོ། །
རྟག་ཏུ་རྟོག་པ་མེད་འགྱུར་ནི་སྤྱོད་པའི་དུས་སུ་སྙོམ་འཇུག་ལ་ཞེན་པ་མེད་པའོ། ། གཉིས་སུ་མེད་པར་ངེས་བྱས་ནས། ། ཞེས་པ་ནི། གཙང་མི་གཙང་ལ་སོགས་པའི་གཉིས་འཛིན་གྱི་སྤྲོས་པ་བཅད་པའོ། ། ཕ་རོལ་ཕྱིན་དྲུག་རྣལ་འབྱོར་པ། ། ཞེས་པ་ནི་ཕ་རོལ་ཏུ་ཕྱིན་པ་དྲུག་ཆ་ཡིས་ཚང་བ་ལ་གནས་པའོ། ། རབ་བསྒྲུབ་ཏུ་ཕ་རོལ་ཏུ་ཕྱིན་པའི་རྣལ་འབྱོར་གྱིས་སངས་རྒྱས་བསྒྲུབ་པའོ། ། སེམས་ཅན་དོན་ལ་ལེགས་ནུས་ཀྱང་། ། ཞེས་པ་ནི་སྤྱོད་པ་ཙམ་ནའོ། ། སེམས་ཅན་ཡོངས་སུ་བརྟག་མི་བྱ་ནི།
སེམས་ཅན་གྱི་དོན་བྱེད་ཀྱང་སེམས་ཅན་དུ་ཞེན་པ་མི་བྱའོ། ། བྱང་ཆུབ་ལ་ནི་སེམས་བཞག་ནས། ། ཞེས་པ་ནི་སེམས་ཅན་གྱི་དོན་བྱེད་པ་ཡང་བྱང་ཆུབ་ཐོབ་པའི་དོན་དུ་བྱེད་པ་དང་། བྱང་ཆུབ་ཏུ་མི་རྟོག་པའོ། ། སེམས་ཅན་གཞན་ནི་སེམས་ཅན་དུ་མི་རྟོག་བཞིན་དུ་སེམས་ཅན་གྱི་དོན་བྱེད་པའོ། ། ཕྱོགས་ལས་རྣམ་པར་རྒྱལ་བའི་སྤྱོད་པ་སྟེ། འདོད་ཡོན་ལྔ་བརྟེན་ཀྱང་དེ་ཐུགས་འོག་ཏུ་ཆུད་པས་དེ་ལ་ཞེན་པ་མེད་པའོ། ། ཐབས་དང་ཤེས་རབ་ལྡན་པའི་བདག ། ཅེས་པ་ནི་སྤྱོད་པ་ལ་བྲོད་པ་བསྐྱེད་པ་སྟེ། ཐབས་ནི་སྒྲུབ་པ་པོའོ། །
ཤེས་རབ་ནི་ལས་རྒྱའོ། ། ཡང་ན་ཐབས་ནི་དམིགས་པ་མེད་པའི་སྙིང་རྗེ་ཆེན་པོའོ། ། ཤེས་རབ་ནི་དམིགས་པ་མེད་པའི་ཤེས་རབ་སྟེ། ཤེས་རབ་མེད་ན་སྤྱོད་པ་མི་བྱ་བའི་དོན་ནོ། ། སྦྱོར་བ་ཀུན་ལ་རྒྱབ་ཀྱིས་ཕྱོགས། ། ཞེས་པ་ནི་སྦྱོར་བ་ནི་ཐ་མལ་པའི་ཡབ་ཡུམ་སྙོམས་འཇུག་གིས་འདོན་ཡོན་ལྔ་ལ་སྤྱོད་ཀྱང་འདོད་ཡོན་དུ་མི་ཞེན་པའོ། དེ་ཉིད་ནི་དེ་ཁོ་ན་ཉིད་དོ། དཀྱིལ་འཁོར་བྱས་ནི་དེ་ཁོ་ན་ཉིད་ཡུན་རིང་དུ་བསྒོམ་པའོ། ། སྐྱེ་བ་འདིར་ནི་འགྲུབ་པར་འགྱུར། ། ཞེས་པ་ནི་ཚེ་གཅིག་གིས་སངས་རྒྱས་འགྲུབ་པའོ། །
རྟོག་པ་ཀུན་ལ་རྣམ་གྲོལ་ནི་མཚན་མ་དང་རྣམ་པར་རྟོག་པ་ལས་གྲོལ་བའོ། ། སེམས་བསམ་པའི་ཁྱད་པར་ལས་ཞེས་པ་ནི། འདོད་ཆགས་ཀྱིས་འདུལ་བའི་སེམས་མི་སྤོང་བའི་ཕྱིར་འདོད་ཡོན་ལྔ་ལ་ལོངས་སྤྱོད་པ་བསྟན་པའོ། ། སྒྱུ་མ་ལྟར་ནི་ཕྱི་ནང་གི་དངོས་པོ་ཀུན་ཞེན་མེད་དུའོ། ། ཐམས་ཅད་ཟ་ནི་འདོད་ཡོན་ལ་གཉིས་མེད་དུ་རྟོགས་ནས་བཟའ་བའོ། ། ཆོས་ཀྱི་དབྱིངས་ལས་ཡང་དག་འབྱུང་ནི་འདོན་ཡོན་དུ་སྣང་བ་དེ་ཐམས་ཅད་ཆོས་ཀྱི་དབྱིངས་ལས་བྱུང་བའམ་ངོ་བོ་ཡིན་པའོ། ། གང་ཡང་ཀུན་ཏུ་གྲོགས་མེད་ནི། གང་ཡང་ནི་འདོད་ཡོན་དུ་སྣང་བ་གང་ཡང་ངོ་། ། ཀུན་ཏུ་དུས་སོ། ། ལམ་གྲོགས་ནི་གྲོགས་དང་གྲོགས་མེད་དུ་ཞེན་པ་མེད་པའོ། །
དགོས་པ་མེད་ནི་གཙང་རུང་མི་གཙང་རུང་འདོད་ཡོན་ལ་སྤྱད་དུ་མི་རུང་སྙམ་པའི་ཉམ་ང་དང་བག་ཚ་མེད་པའོ། ། ཇི་ལྟར་འདོད་པ་ནི་འདོད་ཡོན་ལྔ་ལ་ལོངས་སྤྱོད་པའོ། ། ལོངས་སྤྱོད་རྫོགས་དོན་ནི། འདོད་ཡོན་ལྔ་ལ་ལོངས་སྤྱོད་པའོ། ། རྫོགས་དོན་ནི། འདོད་ཡོན་ལྔ་ལ་ལོངས་སྤྱོད་པ་ཡང་རང་གི་སེམས་གཉུག་མར་གནས་པ་གཉིས་མེད་ཀྱི་འདོད་ཡོན་དུ་སྣང་བའོ། ། སྒྲུབ་པ་པོ་ནི་རྣལ་འབྱོར་པའོ། ། རྡོ་རྗེ་སེམས་དཔའ་རྣམ་པར་སྤྲུལ་ནི། སྟོང་པ་ཉིད་དང་སྙིང་རྗེ་དབྱེར་མེད་དུ་སྤྲུལ་པའོ། ། ཡེ་ཤེས་མཐའ་ཡས་ཞེས་པ་ནས།
དེ་ནི་རྟག་ཏུ་གོམས་པར་བྱ། ། ཞེས་པའི་བར་གྱིས་དེའི་དམ་ཚིག་བསྟན་ནོ། ། ཀུན་ཏུ་བཟང་པོའི་སྤྱོད་པ་ལ་བརྟེན་ནས་ཡེ་ཤེས་དེ་ཁོ་ན་ཉིད་རྟོགས་པའོ། མཐའ་ཡས་ནི་མཐའ་སྟོང་པས་སོ། ། ཐོབ་པ་ནི། དེ་བཞིན་ཉིད་གོང་ནས་གོང་དུ་ཐོབ་པའོ། ། ཕྱག་མི་བཙལ་ནི་ཏ་ཐཱའི་སྐུ་གཟུགས་ལ་ཕྱག་བྱས་ནའོ། ། ཏིང་ངེ་འཛིན་གྱི་འགལ་རྐྱེན་དུ་འགྲོ་ནའོ། ། ཡང་ན་ཏ་ཐཱ་ལ་མཆོག་ཏུ་འཛིན་པའམ་ཡང་ན་ཏ་ཐཱ་མངོན་ཞེན་དུ་འགྲོ་ན་ཕྱག་མི་བྱའོ། ། རྟག་ཏུ་བསྒོམ་པ་ལྡན་ནི་རང་ལྷར་བསྒོམ་པ་དང་དུས་རྟག་ཏུ་ལྡན་པའོ། །
དབང་བསྐུར་མེད་སོགས་སྨོས་ཅི་དགོས། ། ཞེས་པ་ནི་དབང་བསྐུར་བའི་ལྡེར་སོ་ལ་ཕྱག་བྱ་བ་སྨོས་ཅི་དགོས། ཅི་སྟེ་ཞེ་ན། ལྷའི་རང་བཞིན་ཡིན་པས་སོ། ། བྱང་ཆུབ་སེམས་ཀྱི་རང་བཞིན་ལས། ། ཞེས་པ་ནི། རིགས་བསྡུས་པ་རྡོ་རྗེ་འཆང་གི་རིགས་ཡིན་པས་སོ། ། ཡང་ན་ཕྱིས་འདི་སྐད་ཀྱང་གསུངས་ཏེ། བྱང་ཆུབ་སེམས་ནི་སྙིང་རྗེ་ཆེན་པོ་དང་སྟོང་པ་གཉིས་མེད་དོ། ། དངོས་པོ་ཀུན་དང་སྟོང་པ་སྙིང་རྗེ་གཉིས་མེད་དོ། །
དེ་ཉིད་དང་སྟོང་པ་སྙིང་རྗེ་གཉིས་མེད་དོ། ། དངོས་པོ་ཀུན་ནི་ཕྱི་ནང་གི་དངོས་པོ་ཀུན་ལྷའི་རང་བཞིན་ཡིན་པས་སོ། ། དེ་ཉིད་རྟོགས་ཉིད་བཅོམ་ལྡན་རྡོ་རྗེ་འཆང་ཡིན་པས་སོ། ། དེའི་དངོས་པོ་ཀུན་ལྷ་ཡིན་པའི་ཕྱིར་རོ། ། དེ་ཉིད་ལྷ་རྣམས་ནི་སྒྲུབ་པ་པོ་ཉིད་ལྷ་རྣམས་སོ། ། དཀྱིལ་འཁོར་ཡེ་ཤེས་ནི་ཡེ་ཤེས་ཀྱི་འགལ་རྐྱེན་དུ་འགྲོ་ན་རྡུལ་མཚོན་གྱི་དཀྱིལ་འཁོར་མི་བྱའོ། ། བསྙུང་བར་མི་བྱ་ཞིང་། ཞེས་པ་ནི། ཀྲྀ་ཡའི་སྤྱོད་པ་མི་བྱ་བའོ། ། ཕྱག་རྒྱ་ཞེས་པ་ནི་ཕྱག་རྒྱ་འཆིང་བའི་ལས་མི་བྱ་བའོ། །
འོ་ན་གཞན་ནས་བྱ་བར་གསུངས་པ་དང་འགལ་ལོ་ཞེ་ན། དོན་ནི་དེ་རྣམས་ལ་དགའ་བའི་ངོར་བསྟན་ཞེས་པའོ། ། དཔལ་ལྡན་ནི་ཚོགས་གཉིས་རྫོགས་པའོ། ། རྡོ་རྗེ་ནི་མི་ཕྱེད་པས་སོ། ། མགོན་པོ་ནི་མགོན་དུ་གྱུར་པའི་མགོན་བྱེད་པའོ། ། གང་ཡང་གཞན་དུ་བསྟན་ཞེས་པ་ནི། ཕ་རོལ་ཏུ་ཕྱིན་པའི་ཐེག་པ་དང་། ཀྲྀ་ཡ་ལ་སོགས་པ་རྣམས་སོ། ། ལྷག་པར་མོས་པ་ནི། སྤྲོས་བྱས་ཀྱི་རྟོག་པ་དེ་ལ་དགའ་བའི་ངོར་བྱས་པའོ། །
དེ་རྣམས་ནི་རྡུལ་ཚོན་གྱི་དཀྱིལ་འཁོར་སོགས་སོ། ། དེ་ཉིད་རིགས་ནི་དེ་ཁོ་ཉིད་རིགས་ན་དཀྱིལ་འཁོར་ལ་སོགས་ལ་ཕྱག་མི་བྱེད་པ་བཞིན་ནོ། ། དེ་ཁོ་ན་ཉིད་རྟོགས་པའི་ཐབས་སུ་ནི་བྱེད་དོ་བདུད་རྩི་ནི་མར་གསར་དོན་དུ་གཉེར་བའོ། ། སྙིང་པོ་བླངས་པ་ནི་མར་རོ། ། དེ་ལྟར་ཆོས་ཀྱི་བདུད་རྩི་ཡང་ཞེས་པ་ནི། འདོད་ཡོན་ལ་བརྟེན་ནས་དེ་ཁོ་ན་ཉིད་དང་བདེ་བ་ཆེན་པོ་མངོན་དུ་བྱས་ནའོ། ། ཐོབ་ནས་ནི་ཞེས་པ་ནི། དེ་ཁོ་ན་ཉིད་རྟོགས་ནས་སོ། ། རྟོག་པ་མ་ལུས་སྤངས་ནས་ནི། དེ་ཁོ་ན་ཉིད་རྟོགས་ན་དཀྱིལ་འཁོར་དང་ཕྱག་རྒྱ་ལ་སོགས་པར་རྟོག་པའི་རྟོག་པ་སྤངས་པའོ། །
རྟོག་མེད་བློ་ལྡན་ཞེས་པ་ནི། དེ་ཁོ་ན་ཉིད་རྟོགས་པ་དང་ལྡན་པའོ། ། དོགས་པ་སྤངས་ནི་དངོས་གྲུབ་མི་ཐོབ་པའི་དོགས་པ་སྤངས་པའོ། ། གནས་མེད་ནི་རང་གི་ངོ་བོ་ལྷར་གང་ཡང་མི་གནས་པའོ། ། ཅི་གསུང་ཞེས་པ་ནི། སངས་རྒྱས་ཀྱིས་དེ་ཁོ་ན་ཉིད་རྟོགས་ན་སངས་རྒྱས་ཐོབ་པར་གསུངས་པ་བཞིན་ནོ། ། དེ་ཚེ་ནི་དེ་ཁོ་ན་ཉིད་རྟོགས་ནའོ། ། འགྲུབ་འགྱུར་པ་ར་སིདྡྷིའོ། ། རྟོག་པས་དམྱལ་བར་འགྲོ་ཞེས་པ་ནི། ཡང་དག་པ་མ་ཡིན་པའི་རྟོག་པ་གཙང་མི་གཙང་གི་རྟོག་པ་མ་སྤང་ན་དམྱལ་བར་འགྲོའོ། །
རྟོག་པ་མེད་ན་གྲོལ་ཞེས་པ་ནི། ཡང་དག་པ་མ་ཡིན་པའི་རྟོག་པ་གཙང་མི་གཙང་གི་རྟོག་པ་མེད་ན་སངས་རྒྱས་སོ། ། གནས་ནི་མཧཱ་མུ་དྲའི་གོ་འཕང་དྲི་མེད་ཞི་བ་ནི། ཉོན་མོངས་པའི་དྲི་མ་མེད་པས་ཞི་བ་སངས་རྒྱས་ཐོབ་པའོ། ། དེའི་ཕྱིར་ནི་རྟོག་པ་མེད་ན་གྲོལ་བའི་ཕྱིར་རོ། ། དྲ་བ་གཞོམ་ནི་རྟོག་པ་འཆིང་བར་བྱེད་པས་འཁོར་བ་ལས་མི་ཐར་པས་གཞོམ་པའོ། ། དམ་ཚིག་ནི་རྟོག་པ་གཞོམ་པ་དང་། དེ་ཉིད་རྟོག་པ་ལས་མི་འདའ་བའོ། ། མཛད་པ་ནི་སངས་རྒྱས་ཀྱི་སྤྱོད་པའོ། ། རྟག་ཏུ་གོམ་པར་བྱ་ནི།
ཀུན་འདར་གྱི་སྤྱོད་པ་ལའོ། ། གང་ཞིག་དམ་ཚིག་གནས་འགྱུར་ཞེས་པ་ནས། མཉམ་པར་འགྱུར་རོའི་བར། གྱིས་ཀུན་འདར་གྱི་སྤྱོད་པ་དངོས་རྒྱས་པར་བཤད་དོ། ། གང་གིས་ནི་ཛོ་ཀི་ལའོ། དམ་ཚིག་ནི་ཀུན་འདར་གྱི་སྤྱོད་པ་ལས་འདའ་བར་བྱ་བ་མ་ཡིན་པས་སོ། ། གནས་འགྱུར་ནི་ཀུན་འདར་གྱི་སྤྱོད་པ་ལའོ། སྔགས་ཤེས་ནི་དོན་དམ་པའི་སྔགས་བདེ་ཆེན་གཉིས་མེད་དོ། ། བསམ་པའི་ནུས་པས་བྱ་ཞེས་པ་ནི། བདེ་ཆེན་བསམ་པའི་ནུས་པ་ཐོབ་པའོ། །
དངོས་པོ་ཀུན་ནི་ཕྱི་ནང་གིའོ། ། ཇི་ལྟར་བལྟ་ཞེ་ན། ངེས་པ་ཐམས་ཅད་མ་སྐྱེས་སོགས་ཏེ། ངེས་པ་ནི་ཐེ་ཚོམ་མེད་པའོ། ། ཐམས་ཅད་མ་སྐྱེས་ཞེས་པ་ནི། རང་གཞན་གཉིས་ཀ་དང་གཉིས་ཀ་མ་ཡིན་པ་ལས་མ་སྐྱེས་པའོ། ། རྣམ་པར་མི་རྟོག་རྣལ་འབྱོར་གྱིས། ། ཞེས་པ་ནི་གཙང་གཙོག་སོགས་ཀྱི་རྟོག་པ་མེད་པའི་རྣལ་འབྱོར་གྱིས་སོ། ། ཁྱིའི་ཕྲག་བཏུང་ཞེས་པ་ནི་བསྡེབས་པའོ། ། ཞེས་དེས་འགྲེའོ། །
ཤ་ཡང་རྟག་ཏུ་བཟའ་བ་ཉིད། ། ཅེས་པ་ནི་དེར་མ་ཟད་དེ། གང་གི་སོགས་ཀྱི་ཤ་ཡང་ཟོས་ཏེ་དེས་འགྲེའོ། ། ཤ་ཆེན་ནི་མི་ཁྲག་གིས་བསྒོས་པ་ཡང་བཟའོ། ། ཐམས་ཅད་དུ་ནི་ཁྱད་པར་བལྟ། ། ཞེས་པ་ནི་བཟའ་བྱ་དང་བཟའ་བྱ་མ་ཡིན་པའི་རྟོག་པ་མི་སྐྱེ་ན་ཤ་ཆེན་ཁྱད་པར་དུ་ཡང་བཟའོ། ། དམན་པ་ནི་ཐ་མལ་པའི་ཤ་ངན་པ་བཟའོ། ། རྣམ་སྣང་ཤིན་ཏུ་རུལ་པ་ཞེས་པ་ནི། སྐྱུག་བྲོ་བའི་རྟོག་པ་སྤོང་བའི་ཕྱིར་རྣམ་སྣང་རུལ་པ་འབུའི་སྒྲ་ཟིར་ཟིར་ཟེར་བ་བཟའོ། ། ཁྱི་དང་མིའི་སྐྱུགས་པ་འདྲེས་པ་ཡང་བཟའོ། །
ཤ་ལ་རྡོ་རྗེ་རྒྱུས་བསྲེས་པ་བཟའོ། ། སྤྲོ་བ་ནི་སྐྱུག་བྲོ་བ་མེད་པར་དགའ་བའོ། ། གང་ཚེ་ནི་སྤྱོད་པ་བྱེད་པ་དེའི་ཚེའོ། ། ཤ་ཡང་བཟའ་བ་མ་གྱུར་ཞིང་། ། ཞེས་པ་ནི་ཤ་མ་རྙེད་ནའོ། ། གཞན་དུ་རྣམ་པར་རྟོག་པའི་ཤ་རང་གི་ངོ་བོས་བཟའ་ཞེས་པ་ནི། ཐ་མལ་པའི་ཟས་དེ་ཉིད་ཤ་ལྔ་ལ་མོས་པ་བྱས་ནས་བཟའ་བའི་དོན་ནོ། ། གང་ཞིག་རྣལ་འབྱོར་པའོ། ། གཞན་ནི་ཕལ་པའོ། ། འཇིག་རྟེན་བཟའ་བ་དེ་བཟའ་བར་བྱའོ། །
ཞེས་པ་ནི། འཇིག་རྟེན་པའི་བཟའ་བ་དེ་བདུད་རྩིར་བྱིན་གྱིས་རླབས་ལ་བཟའ་བའོ། ། དེ་ཁོ་ན་ཉིད་སྒྲུབ་པ་པོའི་དབང་པོ་ཞེས་པ་ནི། དེ་ཉིད་སྒྲུབ་པ་པོའོ། ། གང་ཞིག་གི་རྣལ་འབྱོར་པའོ། ། བགྲོད་པར་བྱ་བ་མ་ཡིན་པ་ནི། མ་སྲིང་དང་གཡུང་མོ་ལ་སོགས་པའོ། ། དེ་ལ་ཞེས་པ་ནི་གཡུང་མོ་ལ་སོགས་པའོ། ། གང་ཞིག་ནི་རྣལ་འབྱོར་རོ། ། བྱ་བ་མ་ཡིན་པའི་འཇིག་རྟེན་གྱི་བྱ་བ་ནི།
དེས་བྱ་བ་ནི་རྣལ་འབྱོར་པས་བྱ་བའོ། ། བཟའ་བྱ་ནི་ཟན་ནོ། ། བཟའ་བྱ་མ་ཡིན་པ་ནི་བཤང་བ་ལ་སོགས་པའོ། ། སྡུག་པ་ནི་གཉེན་ནོ། ། མི་སྡུག་པ་ནི་དགྲའོ། ། བཏུང་བ་ནི་ཆང་ངོ་། ། བཏུང་བ་མ་ཡིན་པ་ནི་ལྕི་བ་ལ་སོགས་པའོ། ། སྔགས་པས་ནི་བཟའ་བྱ་ཞེས་པ་ནི། གོང་གི་རྟོག་པ་དེ་རྣམས་མི་བྱ་བའོ། ། སྐུ་དང་གསུང་དང་ཐུགས་མཉམ་ཞེས་པ་ནི།
གོང་གི་དེ་ལྟར་བྱས་ན་སངས་རྒྱས་ཀྱི་སྐུ་གསུང་ཐུགས་དང་མཉམ་པས་ལུས་ངག་ཡིད་གསུམ་མི་རྟོག་པའོ། ། ཇི་ལྟར་ཡང་ཞེས་པ་ནས། རབ་ཏུ་བྱེད་པ་གསུམ་པ་རྫོགས་པའི་བར་གྱིས་དེའི་དམ་ཚིག་བསྟན་ནོ། ། ཇི་ལྟར་འཁྲུལ་པ་མ་ཡིན་པ་ནི། ཆང་གིས་བཟི་བ་མ་ཡིན་པའོ། ། ཆང་རྟག་ཏུ་བཏུང་ཞེས་པ་ནི་རླུང་ལ་སོགས་པ་ཞི་བར་བྱ་བའི་ཕྱིར་བཏུང་བའོ། ། དམན་པས་ཞེས་པ་ནི་དཀའ་ལས་ཀྱིས་མ་བཙལ་བའི་རྒྱན་ཆ་མེ་ཏོག་རྙིང་པ་ལ་སོགས་པ། རིགས་བཅས་ནི་བཟང་པོའོ། ། རིགས་མེད་ནི་ངན་མའོ། ། སྡུག་ཅེས་པ་ནི་སྐྱེ་རྒ་ན་འཆི་ཡི་དུཿཁ་ཡིས་སོ། །
ཕོངས་པ་ནི་བདེ་བས་སོ། ། གཅིག་པའི་ཚུལ་ནི་གཉིས་མེད་ཡེ་ཤེས་གཅིག་པའོ། ། གླེགས་བམ་ནི་སེམས་རྣམ་པར་གཡེང་བའི་རྒྱུའོ། ། དཀྱིལ་འཁོར་མི་བྱ་ཞེས་བསྡེབས་སོ། ། འདི་ན་མར་ཚིག་རྐང་གསུམ་ལས་མི་བྱ་ཞེས་བསྡེབས་ཏེ་གོ་སླའོ། ། བརྫུན་མི་བྱ་ཞེས་བསྡེབས་ཏེ། བརྫུན་ནི་སེམས་ཅན་གྱི་དོན་བྱ་བར་ཁས་བླངས་ནས་མ་བསྒྲལ་བའོ། ། བུད་མེད་སྐལ་བཟང་བསྟེན་པར་བྱ། ། ཞེས་པ་ནི་བསྟེན་པར་མི་བྱ་བས་བསྟེན་པའོ། ། གདུག་པ་ཅན་བསྟེན་པར་མི་བྱ་ཞེས་བསྡེབས་སོ། །
སྲོག་བཅད་ཅེས་པ་ནི་སྲོག་ཆགས་སུ་ཞེན་པ་བསད་པའོ། ། རྒྱལ་བས་མཆོད་པའི་སློབ་དཔོན་ནོ། ། དཔོན་ཞེས་པ་ནི་སེམས་ཅན་དེའི་ཡང་ངོ་། ། སློབ་མ་རྒྱལ་བས་མཆོད་པ་བྱེད་པ་ནི་ཡེ་ཤེས་ཀྱི་དམ་ཚིག་གོ ། སེམས་ཅན་དེ་ཡེ་ཤེས་ཀྱི་དམ་ཚིག་ནི་ཀུན་འདར་གྱི་སྤྱོད་པ། གཞན་གྱིས་མི་བྱ་སྟེ། བླ་མ་ལ་ནི་ཕྱག་བྱའོ། ། དམ་ཚིག་ཅེས་པ་ནི་སློབ་དཔོན་སེམས་ཅན་ཡིན་པར་སློབ་དཔོན་མཆོད་པ་ནི་དམ་ཚིག་གོ ། རྟག་ཏུ་ནི་དུས་སོ། ། དངོས་གྲུབ་སྣ་ཚོགས་ནི་མཆོག་དང་ཐུན་མོང་སྟེ།
བླ་མས་སྟེར་བས་སོ། ། བློ་དང་ལྡན་པ་ལ་ཞེས་པ་ནི། སློབ་དཔོན་སོ་སོ་སྐྱེ་བོ་ཡིན་པས། ཕྱོགས་བཅུ་ན་བཞུགས་ཞེས་པ། སློབ་མ་དེ་བཞིན་གཤེགས་པ་ཡིན་ཡང་། སློབ་དཔོན་ལ་ཕྱག་བྱེད་པའོ། ། གང་གི་ཕྱིར་ཞེ་ན། སངས་རྒྱས་དང་བྱང་ཆུབ་སེམས་དཔའི་བསོད་ནམས་གང་ཞིག་ཅེས་པ་ནི། དེ་ལ་མཆོད་པའི་བསོད་ནམས་ལས། སློབ་དཔོན་གྱི་བ་སྤུའི་ཁུང་བུའི་རྩེ་མོ་ལ་མཆོད་པ་བྱས་པ་དང་།
གོང་མའི་མཆོད་པ་བྱས་པ་ཕན་ཡོན་མཉམ་པ་དེའི་ཕྱིར་རོ། ། བྱང་ཆུབ་སེམས་དཔའ་སློབ་དཔོན་ལའང་། ། ཞེས་པ་ནི་སློབ་དཔོན་སོ་སོ་སྐྱེ་བོའི་ས་ན་བཞུགས་པ་དེ་ལ། སངས་རྒྱས་ཀྱིས་མཆོད་པར་མཐོང་ཞེས་པ་ནི་སློབ་མ་ལ་སངས་རྒྱས་ཀྱང་མཆོད་པ་བྱེད་པའོ། ། ངེས་པར་བྱེད་པ་ནི་ཐེ་ཚོམ་མེད་པའོ། ། རང་གི་དམ་ཚིག་ནི་བླ་མ་ལ་མཆོད་པ་ལས་མི་འདའ་བའོ། ། སངས་རྒྱས་འདོད་པའི་དངོས་གྲུབ་ཅེས་པ་ནི་བླ་མ་ལས་འབྱུང་བས་སོ། ། དེའི་ཕྱིར་ན་བླ་མ་སྨད་པར་མི་བྱ་སྟེ། སྨད་ན་ལྟུང་བ་དང་པོར་འགྲོའོ། ། རྡོ་རྗེ་སྤུན་ལ་མི་གུས་པར་མི་བྱ་བ་ནི།
སྨད་ན་གསུམ་པར་འགྲོ་བས་སོ། ། གང་ཞིག་ནི་བླ་མ། བྱིན་པ་དེ་བཟུང་བས་ཞེས་པ་ནི་བླ་མས་བྱིན་པའི་དེ་ཁོ་ན་ཉིད་རྟོགས་པར་འགྱུར་བས། ཕ་ལ་ཡང་། རྩ་ལྟར་མཐོང་ཞིང་རྟོགས་པར་ཞེས་པ་སྟེ་འགྲེའོ། ། སྤུན་ལ་ཡང་རྩ་ལྟར་མཐོང་ཞིང་རྟོགས་པར་བྱ། ཞེས་པ་སྟེ། དེས་འགྲེའོ། ། དེ་ལྟར་གྱུར་ན་ཁམས་གསུམ་གྱི་རྒྱལ་པོར་འགྱུར་རོ། ། སྤྱོད་པ་མཁྱུད་པ་ཞེས་པ་ནི།
གཞན་ལ་གསང་བའོ། ། ལྔ་པ་ལས་རབ་ཏུ་བྱེད་པ་གསུམ་པའོ།། ༈ །།བརྟག་པ་ལྔ་པ་ལས་སྤྱོད་པ་བསྒྲུབ་པའི་རིམ་པ་བཤད་པ་ལས། དེ་ནས་ཞེས་པ་ཤླཽ་ཀ་གཅིག་གིས་བཤད་པར་དམ་བཅའ་བ་བསྟན་ནོ། ། ལྷག་མ་བརྟགས་པ་ལྔ་པ་རྫོགས་པའི་བར་གྱིས་སྤྱོད་པ་གཉིས་ཀ་ཐོག་མར་གསང་ནས་བསྒྲུབས་ལ། དེའི་རྗེས་ལ་འཇིག་རྟེན་པའི་མངོན་དུ་སྒྲུབ་པ་བསྟན་ནོ། ། སྤྱོད་པའི་དགོས་པ་ལ་ལྔ་སྟེ། སེམས་ཀྱི་བརྟན་གཡོ་བརྟག་པ་དང་། སེམས་ཅན་སྨིན་པར་བྱ་བ་དང་། ཏིང་ངེ་འཛིན་གོང་ནས་གོང་དུ་འཕེལ་བར་བྱ་བ་དང་།
དངོས་གྲུབ་འགྲུབ་པའི་ཡུལ་ཉི་ཤུ་རྩ་བཞི་དབང་དུ་བྱ་བ་དང་། དེའི་གྲོགས་དབང་དུ་བྱ་བ་དང་། འདིར་རིག་པའི་བརྟུལ་ཞུགས་བསྟན་གསུང་། དེ་ནས་ཞེས་པ་ནི་སྤྱོད་པའི་མཚན་ཉིད་བསྟན་པའི་རྗེས་ལའོ། ། ཡང་དག་ནི་ཡང་དག་པའི་དོན་གྱི་སྤྱོད་པ་བསྟན་པའོ། ། ཡང་དག་དོན་གྱི་སྤྱོད་པ་གང་ཞེ་ན། སྤྱོད་པ་ཕ་རོལ་ཕྱིན་མཚན་ཉིད་ཅེས་པ་སྟེ། སྤྱོད་པ་ནི་གཉིས་པའོ། ། ཕ་རོལ་ཕྱིན་པ་མཚན་ཉིད་ནི་སོ་སོ་སྐྱེ་བོའི་སྤྱོད་པ་ལས་ཕ་རོལ་ཏུ་ཕྱིན་སྟེ། གཙང་བ་དང་མི་གཙང་བ་དང་།
བགྲོད་བྱ་དང་བགྲོད་བྱ་མ་ཡིན་པ་དང་། དགྲ་དང་གཉེན་སོགས་སུ་འཛིན་པ་སྤང་ངོ་། ། གང་ཟག་ནི་སྒྲུབ་པ་པོའོ། ། རིང་ནས་ནི་དུས་རིང་པོའོ། ། ཤེས་ནས་ཞེས་པ་ནི་རྒྱན་སོགས་ཀྱིས་ཛོ་ཀི་ཤེས་ནས་སོ། ། རྡོ་རྗེའི་སྤྱོད་པ་གཉིས་པོ་ལ་མཚན་མ་དང་རྣམ་པར་རྟོག་པས་མི་ཕྱེད་པའོ། ། ཐེ་ཚོམ་མེད་ནི་ཛོ་ཀིར་རིག་ཅིང་གོ་བའི་རྟགས་བཟུང་ནས་སྤྱོད་པ་བྱེད་པས་རིགས་སྤྱོད་དོ། ། དེ་ལ་ཡང་མཁའ་འགྲོ་མ་ལ་སོགས་པའི་གཏོར་མ་ནི། ཞེས་པ་ནས། སྐྲག་པ་རྣམས་སྤངས་ཏེ་ཞེས་པའི་བར་གྱིས་ཀུན་འདར་གྱི་གསང་ནས་སྒྲུབ་པ་བསྟན་གསུང་།
སྤྱོད་པའི་ཟས་ཀྱི་ཁྱད་པར་གང་ཞེ་ན། ལན་ནི་མཁའ་འགྲོ་མ་ལ་སོགས་པ་ནི། རང་གི་སེམས་ལ་བརྟན་གཡོ་བརྟག་པའི་ཕྱིར་དང་། དྷཱུ་ཏིའི་སྤྱོད་པ་བྱ། དེ་ནས་རང་གི་རྒྱུད་ལ་བདེ་བ་ཆེན་པོ་བསྐྱེད་པའི་ཕྱིར་ཀུན་ཏུ་བཟང་པོའི་སྤྱོད་པའོ། ། མཁའ་འགྲོ་མ་སོགས་གཏོར་མ་ནི། རྣལ་འབྱོར་མས་མཁའ་འགྲོ་མ་ལ་གཏོང་བའི་གཏོར་མ་ཁ་ཟས་སུ་བྱའོ། ། སོགས་སུ་ནི་འབྱུང་པོའི་གཏོར་མ་ཡང་བསྡུའོ། ། ཅི་ལྟར་རྙེད་པ་ནི་དཀའ་ལས་ཀྱིས་མ་བཙལ་བའོ། ། བཟའ་བ་ནི་ཟན་ནོ། །
བཏུང་བ་ནི་དེའི་དུས་སུ་ཆུ་དང་ཆང་ངོ་། ། དེ་བཞིན་ནི་ཇི་ལྟར་རྙེད་པ་བཞིན་ནོ། ། བཟའ་ཞེས་པ་ནི། མཁའ་འགྲོ་མ་ལ་གཏོང་བའི་གཏོར་མ་དང་། འབྱུང་པོ་ལ་གཏོང་བའི་གཏོར་མ་བཟའ་ཞིང་བཏུང་ངོ་། ། སྤྱོད་པའི་རྒྱན་གང་ཞེ་ན། རོའི་རས་མས་དཀྲིས་ནི་རོ་ལ་དཀྲིས་པའི་གོས་སོ། ། རོ་བསྲེག་པའི་ཐལ་བ་ནི། ཕྱིའི་དོན་དུ་ཧེ་རུ་ཀའི་ལུས་ལ་ཐལ་བ་བྱུགས་པ། ནང་དུ་ལྷན་ཅིག་སྐྱེས་པའི་ལུས་ལ་བདེ་བས་ཁྱབ་པའོ། །
སྣོད་གང་གིས་སྤྱད་ན་ཕྲུ་ཆག་སྟེ་ཐོད་པའོ། ། ཤིན་ཏུ་གསང་ནི་ཉིན་པར་སྤྱོད་པ་གསང་བའོ། ། སྤྱོད་པའི་དུས་གང་ཞེ་ན། མཚན་མོའི་དུས་སུའོ། ། གནས་གང་ཞེ་ན། བཞི་མདོ་སོགས་ཏེ། ཤིང་གཅིག་ནི་ཁོའི་གྲིབ་མས་གཞན་མི་ནོན། གཞན་གྱི་གྲིབ་མས་ཁོ་མི་ནོན་པའོ། ། ཡང་ན་ཤིང་གཅིག་ནི་འདུ་ཏི། དུར་ཁྲོད་ནི་ལུས་སོ། །
དེ་ནི་སྤྱོད་པའི་དབང་གིས་སོ། ། བསྒོམ་པ་བཟང་པོ་ནི་སྤྱོད་པ་དང་འབྲེལ་བའི་དངོས་གྲུབ་དེ་ཁོ་ན་ཉིད་རྟོགས་པའོ། ། མ་མོ་ནི་བདུན་ནོ། ། མཚན་མོ་ནི་དུས་མཚན་མོ་ཙཎྜི་ཀ་རྒྱུ་བ་སྟེ། ཀ་ལ་ར་ཏྲི་ཞེས་བྱའོ། ། དབེན་པ་ཞེས་པ་ན་སྐྱེ་བོས་དབེན་པའོ། ། བས་མཐའ་ནི་རི་ཐང་མཚམས་སོ། ། དྲོད་ནི་ཏིང་ངེ་འཛིན་གྱི་སྟོབས་ཀྱིས་ནུས་པ་སྐྱེད་ནས་དེ་ཉིད་རྟོགས་པའོ། ། སྤྱོད་པ་བྱེད་འདོད་ན་ཞེས་པ་ནི་སྤྱོད་པ་གཉིས་པོ་བྱེད་འདོད་ནའོ། ། རྟེན་གྱི་གང་ཟག་གི་བདག་ཉིད་ཅེས་པའོ། །
གྲུབ་འདོད་ནི་ཕྱག་རྒྱ་ཆེན་པོའོ། ། བྱིས་པ་བཞིན་དུ་སྤྱད་ནི་དོགས་པའམ་ཞེན་པ་མེད་པར་རོ། ། སྤྱོད་པའི་དགོས་པ་ནི་ཁམས་གསུམ་གྱི་སེམས་ཅན་རྗེས་སུ་བཟུང་བའི་དོན། བློ་ལྡན་ཆེན་པོ་རྒྱུ་བ་ནི། ཛོ་ཀི་ཡུལ་ཉི་ཤུ་རྩ་བཞིར་རྒྱུ་ཞིང་སྤྱོད་པའོ། ། ཞེན་པ་མེད་པའི་སེམས་ཀྱིས་ནི། ། ཞེས་པ་ལ་སོགས་པ་ཤླཽ་ཀ་གཅིག་གིས་ནི་ཙཎྜ་ལི་བཅུ་པ་བསྟན་ཏེ། དྲོད་ཐོབ་པའི་ཐབས་སྤྲུལ་པའི་འཁོར་ལོའི་ལྟེ་བ་ལ་ཨཾ་ལས་གཏུམ་མོ་སྤྲོ་བར་བྱ་སྟེ། ཞེན་པ་མེད་པའི་སེམས་ནི་ཅེས་པ་ནི། ཨཾ་ལས་གཏུམ་མོ་སྤར་བས་འཁོར་ལོ་གོང་མའི་ཡིག་འབྲུ་རྣམས་ཞེན་མེད་ཐོགས་པ་མེད་པར་བསྲེགས་པའོ། །
ཡང་ན་མས་ཡར་སྤར་བའི་བྱང་སེམས་ལ་རྟོག་པའི་ཞེན་པ་མེད་པའོ། ། ཁ་དོག་ཅན་ཞེས་པ་ནི། ག་དོག་ནི་ཝརྞ་སྟེ་ཡི་གེ་ལ་ཡང་འགྲོ་བས་སྤྲུལ་པའི་འཁོར་ལོ་ལ་བཀོད་པའི་ཨཱ་ལི་ཀཱ་ལིའི་ཡི་གེའོ། ། དེ་དང་ལྡན་པས་ན་ཡི་གེ་ཅན་ཏེ། སྤྲུལ་པའི་འཁོར་ལོ་ཅན་ཏེ། རྟག་སྒྲིབ་པ་ཞེས་པ་ནི་དེར་མངོན་དུ་བྱས་པའི་ཙཎྜ་ལིའི་ཡེ་ཤེས་ཀྱིས་རྣལ་འབྱོར་རྟོག་པ་ལ་བསྒྲིབས་པའོ། ། བ་སྤུའི་ཁུང་བུའི་རྩེ་ཁུང་ནས། ། ཕྱོགས་བཅུ་རྣམས་སུ་དབྱུང་བར་བྱ། ། ཞེས་པ་ནི། བ་སྤུའི་ཁུང་བུའི་རྩེ་ཁུང་ནས། །
ཞེས་པ་ནི་རོ་མ་ནས་མེ་སྦར་ཏེ་སྙིང་ཁ་དང་མགྲིན་པ་དང་སྨིན་མཚམས་སུ་དབྱུང་ནས་འགྲོ་བས་སོ། ། ཕྱོགས་བཅུ་ནི་ཕྱོགས་བཅུའི་དེ་བཞིན་གཤེགས་པའི་ཐུགས་ཀར་ཞུགས་པའོ། ། ཡང་ན་རྩེ་ཕུག་ནི་རྐྱང་མའོ། ། ཕྱོགས་བཅུ་རྣམས་སྟེ་ཕྱོགས་བཅུའི་ཏ་ཐཱའི་ཡེ་ཤེས་ཀྱི་བདུད་རྩི་བླངས་ནས་སྤྲུལ་འཁོར་དུ་མངོན་དུ་བྱས་པའོ། ། འཇམ་པའི་རྡོ་རྗེ་རང་རྒྱུར་བྱས། ། ཞེས་པ་རྣམ་པར་རྟོག་པའི་རྩུབ་པ་དང་བྲལ་ཞིང་མི་ཕྱེད་པས་འཇམ་པའི་རྡོ་རྗེ་སྟེ་མི་རྟོག་པར་གྲུབ་པའོ། ། དཀྱིལ་འཁོར་བར་ནི་རབ་ཏུ་བརྟག་ཅེས་པ་ནི། དཀྱིལ་ནི་སྙིང་པོ་བདེ་བ་ཡིན་ལ། འཁོར་ནི་བདུད་རྩི་ལྔ་ཡི་དྭངས་མས་རང་གི་གནས་སུའོ། ། དེར་གནས་པ་ནི་པད་མའི་གནས་སོགས་སོ། །
བསྒོམ་པ་ནི་རང་བཞིན་གྱི་ཙཎྜ་གནས་པའི་ཙཎྜ་ལིའོ། ། མྱུར་དུ་ཐོབ་པ་ནི་ཚེ་གཅིག་གིས་སངས་རྒྱས་ཐོབ་པའོ། ། ཕུག་མ་ཞེས་པ་ནི་ནིར་མའམ་ཀ་ཀོ་ལའོ། ། རྩེ་མོ་ནི་དྷར་ཙག་གམ་བོ་ལའོ། ། ཤིན་ཏུ་མཉམ་བཞག་ནི་ཙཎྜ་ལི་ལ་མཉམ་པར་བཞག་པའོ། ། ཇི་ལྟར་རྙེད་པ་ཞེས་པ་ནི། ཚད་དུ་གཏད་པ་མེད་པའོ། ། ཟོས་ནས་གཏོར་མ་སྦྱིན་ཞེས་པ་ནི། ཟོས་པའི་ལྷག་མ་གཏོར་མར་སྦྱིན་པའོ། ། ཛོ་ཀིའི་རྒྱན་ནི་འབྲས་བུ་སྣ་ཚོགས་དོ་ཤལ་བྱས་ཞེས་པ་ནི།
རུ་རཀྵ་དང་འོལ་མ་ཟི་རྣམས་གཟི་མཆང་སྤེལ་མ་བཞིན་བྱས་པའོ། ། སྲོག་ཆགས་ཡན་ལག་བགོ་ཞེས་པ་ནི། སྟག་གི་ལྤགས་པའོ། ། ཡང་ན་ལྷན་ཅིག་སྐྱེས་པའི་སྟག་ལྤགས་གཅེར་བུའོ། ། བདེ་དོན་གཉེར་ལ་ནི་ཕྱག་རྒྱའོ། ། བདེ་བ་སྦྱིན་ནི་སྙོམ་འཇུག་གི་སྒོ་ནས་བདེ་བ་སྦྱིན་པའོ། རེས་འགའ་ནི་དུས་སོ། ། ལེགས་སྦྱར་ནི་ལེགས་པར་སྦྱར་བའི་སྐད་སཾ་ཏྲི་ཏའི་སྐད་སྨྲ། རེས་འགའ་ཟུར་ཆགས་སྨྲ་བཟློག་པ་ཡི་ཞེས་པ་ནི། རེས་འགའ་ཕྱིན་ཅི་ལོག་ཏུ་སྨྲ།
བཟའ་བ་ནི་ཟན། བཟའ་མིན་ནི་བཤང་པའོ། ། སྨྱོན་པ་ནི་སྨྱོན་པ་ལྟར་འཆོས་པའོ། ། གཞན་པའི་ཡུལ་འཁོར་འགྲུབ་ཅེས་པ་ནི་རང་གི་མིན་པ་ལྷའི་བུ་མོ་ལ་སོགས་པ་དབང་དུ་བྱས་པའམ། ཡང་ན་ཕྱག་རྒྱ་ལྔའོ། ། གྲུབ་པ་ནི་གྲུབ་པ་ཐོབ་པའི་གནས་བཅུ་གཉིས་ལ་སོགས་པའི་དབང་དུ་བྱས་པའོ། ། ཚང་ཚིང་ནི་ནགས་སོ། ། གདོད་ནས་གྲུབ་པ་ནི་སངས་རྒྱས་བཞུགས་པའི་དུས་ཉིད་ནས་གྲུབ་པའོ། ། དེར་གནས་ནི་རི་ཕུག་སོགས་སོ། ། ཤེས་རབ་ཅན་གྱིས་བསྒོམ་ཞེས་པ་ནི།
ཙཎྜ་ལིའམ། དེ་ཁོ་ན་ཉིད་བསྒོམ་པའོ། ། སྐྲག་པ་ནི་འཇིགས་པའམ་བག་ཚ་བའོ། ། དེ་ལྟར་བྱས་ན་ཞེས་པ་ནས། སྡིག་པ་མེད་ཅིང་ཞེས་པའི་བར་གྱིས་ཀུན་ཏུ་བཟང་པོའི་སྤྱོད་པ་གསང་ནས་བསྒྲུབ་པ་བསྟན་གསུང་། དེ་ལྟར་བྱས་ན་རྣལ་འབྱོར་པས་ཞེས་པ་ནི། ཀུན་འདར་གྱི་སྤྱོད་པས་རང་གི་སེམས་ཀྱི་བརྟན་གཡོ་བརྟག་པའི་རྗེས་ལ། འདོད་པའི་ཡོན་ཏན་ལྔ་བསྟེན་པས་རྒྱུད་ལ་བདེ་བ་ཆེན་པོ་བསྐྱེད་པའི་ཕྱིར་སྤྱོད་པ་གཉིས་པ་བྱའོ། ། ཡང་ནི་ཞེས་པ་ཀུན་འདར་གྱི་སྤྱོད་པ་གཅིག་པུ་བྱ་བར་མ་ཟད་ཀུན་བཟང་གི་སྤྱོད་པ་ཡང་བྱ་ཞེས་པའོ། ། ཕྱོགས་ལས་རྣམ་པར་རྒྱལ་བ་བརྩམས། །
ཞེས་པ་ནི་འདོད་ཡོན་ལས་ཀྱང་འདོད་ཡོན་གྱི་མི་མཐུན་པའི་ཕྱོགས་ལས་རྣམ་པར་རྒྱལ་བའོ། ། བརྩམས་པ་ནི་ཀུན་བདར་གྱི་སྤྱོད་པས་བོགས་དབྱུང་ནས་འདོད་ཡོན་ལ་ལོངས་སྤྱོད་པའོ། ། སྒྲིབ་པ་ཀུན་ལས་རྣམ་པར་གྲོལ་ནི་ཏིང་ངེ་འཛིན་གྱི་བོགས་བསྐྱེད་པའི་ཏིང་ངེ་འཛིན་གྱི་སྒྲིབ་པའམ་སྒྲིབ་པ་གཉིས་ལས་སོ། ། ཕྱོགས་བཅུར་གནས་པ་ནི་སེམས་ཅན་ནོ། ། སྐྱེ་བའི་སྒྲིབ་པས་བསྒྲིབས་པ་ནི། ཞེས་པ་ནི། སྐྱེ་བའི་སྒྲིབ་པས་བསྒྲིབ་པའི་སེམས་ཅན་ནོ། ། འགེངས་པ་ནི་སེམས་འགེངས་ཤིང་ཚིམ་པར་བྱེད་པའི་ཕྱིར་རོ། ། གཟུང་དང་འཛིན་པ་ཀུན་ཞེས་པ་ནི། གཟུང་འཛིན་གྱི་ཕྱོགས་མ་ལུས་པའོ། །
བསྒོམས་པས་ཞེས་པ་ནི། དངོས་པོ་ཐམས་ཅད་ཀྱི་དེ་ཁོ་ན་ཉིད་མངོན་དུ་བྱས་པའོ། ། སྤངས་ཤིང་ནི་མངོན་དུ་རྒྱུ་བའོ། ། རྣམ་པར་སྤངས་ནི་བག་ལ་ཉལ་བའོ། ། སྒོམ་པ་པོ་ནི་དེ་ཁོ་ན་ཉིད་རྟོགས་པའོ། ། འདི་ནི་ཞེས་པ་ནི་སྒྲིབ་པ་མངོན་དུ་རྒྱུ་བ་དང་བག་ལ་ཉལ་སྤངས་པའོ། ། ཐམས་ཅད་ཀྱི་ཞེས་པ་ནི། མི་མཐུན་པའི་ཕྱོགས་སོ། ། ཕྱོགས་ལས་རྣམ་རྒྱལ་བརྗོད་པར་བྱ། ། ཞེས་པ་ནི་གཙང་མི་གཙང་དང་གཟུང་འཛིན་སོགས་མི་མཐུན་པའི་ཕྱོགས་ཐམས་ཅད་ལས་རྒྱལ་བའོ། །
དེ་ལྟར་ནི་ཕྱོགས་ལས་རྣམ་པར་རྒྱལ་བའི་སྤྱོད་པ་དེ་ལྟར་རོ། ། རེ་ཤིག་གནས་པ་ནི། དང་པོར་གནས་པའོ། ། དེ་ཉིད་མི་ཤིག་ནི་དེ་ཁོ་ན་ཉིད་ཀྱི་རྟོག་པ་དང་ལྡན་པས་སོ། ། རིག་པའི་ལྷ་མོ་ཆུས་བྱུང་མ་དང་། ཐིག་ལེ་མཆོག་དང་། དབྱངས་ཅན་མའོ། ། ཤིན་ཏུ་གཟུགས་ཅན་མ་ནི་ལྷན་ཅིག་སྐྱེས་པའི་རྟེན་ཡིན་པས་སོ། ། བསྡུས་ནས་ཞེས་པ་ནི་གཟུང་ནས་ཞེས་པའོ། ། གྱིས་ཞེས་པ་ནི་སྤྱོད་པའོ། །
རྐང་འོག་གནས་པ་ནི་ས་འོག་གི་བུ་མོ་ལྷ་མིན་གྱི་ཁྱད་པར་རོ། ། ཡང་ན་འདོད་ཁམས་ཀྱི་ལྷ་མོའི་ཁྱད་པར་ཁྱོ་མེད་མའོ། ། རིག་པ་འཛིན་པ་ནི་རིག་པ་འཛིན་པའི་བུ་མོའོ། ། རིན་ཆེ་ནི་དགོས་འདོད་འབྱུང་བའོ། ། རིག་པ་འཛིན་པ་ནི་སིདྡྷི་ཐོབ་པའི་ལྷན་ཅིག་སྐྱེས་པའོ། ། ཉེ་བར་དགོས་པ་རྒྱས་པ་ཀུན། ། ཞེས་པ་ནི་དགོས་པ་ཐམས་ཅད་མ་བསླང་པར་ལྷའི་བུ་མོས་སྟེར་བའོ། ། གཉིས་མེད་ཅེས་པ་ནི་གཉིས་མེད་སྦྱོར་བས་གནས་པའོ། ། གནས་གསུམ་སྡིག་པ་མེད་ནི། ལུས་ངག་ཡིད་གསུམ་དུ་ཞེན་པ་མེད་པའོ། །
ལུས་ཀྱི་སྦྱིན་པ་བྱིན་ནས་ནི། ། ཞེས་པ་ནས། བཟི་བ་མེད་ཅེས་པའི་བར་གྱིས་ནི་ཀུན་འདར་གྱི་སྤྱོད་པ་འཇིག་རྟེན་གྱི་མངོན་དུ་བསྒྲུབ་པ་བསྟན་ནོ། ། ལུས་ཀྱི་སྦྱིན་པ་བྱིན་ནས་ནི། ། ཞེས་པ་ནི་སྤྱོད་པའི་སྔོན་དུ་སེམས་ཅན་ལ་ངའི་ལུས་སྦྱིན་ནོ་ཞེས་ངག་ཏུ་ཡང་འདོན། སེམས་ལ་ཡང་མནོ་བས་དམ་བཅའ་བའོ། ། ཕྱིས་ནི་སྤྱོད་པ་ཡང་དག་བརྩམས་ཞེས་པ་ནི། ལུས་སྦྱིན་པར་ནུས་ཙམ་ན་སྤྱོད་པ་བརྩམས་པའོ། ། སྐལ་ལྡན་སྐལ་མིན་རྣམ་དཔྱད་པ། ། ཞེས་པ་ནི་ལུས་སློང་དུ་འོང་ཙ་ན་འདི་སྐལ་བ་དང་ལྡན་པས་སྦྱིན་ནོ། །
འདི་སྐལ་བ་དང་མི་ལྡན་པས་སྦྱིན་མི་སྦྱིན་མི་དཔྱད་པར་སློང་བ་ཀུན་ལ་སྦྱིན་ནོ། ། དེའི་ཕྱིར་སྦྱིན་པ་སྦྱིན་མི་བྱ་ནི་འོ་ན་སེམས་ཅན་གཅིག་ལ་མགོ་བྱིན་ན། སེམས་ཅན་མང་པོའི་དོན་ཉམས་ནས་མི་འགྲོའམ་ཞེ་ན། བརྒལ་བ་ལ་བྱིན་རླབས་གྲུབ་པས་དེ་ཙམ་ན་ལུས་བྱིན་ཡང་མི་འཆི་བའོ། ། སྐབས་ཀྱི་དོན་ཕ་རོལ་པོའི་ཤག་ཐུབ་ཏུ་བཅུག་སྟེ། ལུས་འདི་ཁྱོད་ཅིག་པུ་ལ་བྱིན་པ་མིན། སེམས་ཅན་ཀུན་ལ་བྱིན་པས་ཁྱོད་ཀྱི་སྐལ་བ་བགོས་ལ་ཁྱེར། གཞན་གྱི་སྐལ་བ་ཁྱོད་ཀྱིས་མི་ཐོབ་ཅེས་པའོ། ། སྐལ་བ་བགོས་ན་སྐྲའི་རྩེ་མོ་བརྒྱར་གཤགས་པའི་ཚོད་ཙམ་ཡང་མི་ཐོབ་པས་སྐལ་བ་དཔྱད་ལ་སྦྱིན་ནོ། ། དེའི་ཕྱིར་ན་སྐལ་བ་དང་ལྡན་པ་དང་མི་ལྡན་པ་དེའི་ཕྱིར་རོ། །
སྦྱིན་པ་མི་བྱ་ཞིང་ནི་སེམས་ཅན་གཅིག་ལ་མི་སྦྱིན་ནོ། ། ཚུལ་གཅིག་ལ་སིདྡྷི་ཐོབ་པ་ཡིན་པས་དཔྱད་པ་མེད་པར་སྦྱིན་དང་གསུངས། བཏུང་བ་ཆང་། བཟའ་བ་ལ་དུ། ཇི་ལྟར་རྙེད་པ་ཚེགས་མེད་པར་རྙེད་པའོ། ། ཡིད་དུ་འོང་བར་ཞེས་པ་ཡིད་དུ་འོང་བ་མེད་པར་ཞེས་བསྡེབ། རྣམ་རྟོག་ཕྱིར་ཞེས་པ་ནི་ཡིད་དུ་འོང་བ་དང་ཡིད་དུ་མི་འོང་བའི་རྣམ་པར་རྟོག་པའི་བློས་བཞག་པ་ཡིན་པའི་ཕྱིར་ཞེན་པར་མི་བྱའོ། ། བསླབ་དང་དབང་ལས་གྲོལ་ཞེས་བསྡེབ་ཏེ་དེར་མི་ཞེན་པའོ། ། ངོ་ཚ་བ་ལས་གྲོལ་ཞེས་བསྡེབ། དངོས་ནི་ཕྱི་ནང་གིའོ། །
རང་བཞིན་ནི་རང་བཞིན་གྱིས་བརྙེད་པའོ། ། རྣམ་པར་དཔྱད་ནི་ཞེན་པ་ལས་གྲོལ་བར་དཔྱད་ན་སྟོང་པའོ། ། སྙིང་རྗེ་ཆེ་ནི་བསྡུད་པ་པོའོ། ། མཆོད་སྦྱིན་དུ་ཞེན་པ་སྤངས་ཞེས་བསྡེབ་བོ། ། འགྲེའོ། ། དམ་ཚིག་ནི་བཟའ་བའོ། ། སྡོམ་པ་ནི་བསྲུང་བའོ། ། དེ་བསྲུང་བ་ལས་གྲོལ་ཞེས་བསྡེབ་བོ། ། ཤིན་ཏུ་རྣལ་འབྱོར་ནི་སྟོང་པའི་རྣལ་འབྱོར་སྤྱོད་པའོ། ། ངེས་པར་ཐེ་ཚོམ་མེད་པར་རོ། །
སྔོན་དུ་ནི་མདུན་དུའོ། ། དེ་ལ་ནི་བརྒྱ་བྱིན་ནོ། ། འཇིགས་པ་ནི་བག་ཚ་བ་མི་བྱའོ། ། སེང་གེ་རི་དྭགས་ཀྱིས་བག་མི་ཚ་བའོ། ། སྤྱོད་པའི་དགོས་པ་ནི། ཁམས་གསུམ་ཀུན་གྱི་དོན་གྱི་ཕྱིར། ཞེས་པ་སྟེ། ཁམས་གསུམ་གྱི་སེམས་ཅན་གྱི་དོན་ནོ། ། རྣལ་འབྱོར་བཏུང་དགའ་ནི་སྙིང་རྗེའོ། ། གཞན་པ་བཏུང་བ་ནི་ཆང་ངོ་།
དེ་ནས་མར་བརྟག་པ་ལྔ་པ་རྫོགས་པའི་བར་གྱིས་སྤྱོད་པ་གཉིས་ཀའི་འཇིག་རྟེན་པའི་མངོན་དུ་བསྒྲུབ་པའི་ཐུན་མོང་གི་ཆོ་ག་བསྟན་ནོ། ། དེ་ལ་ཡང་དཔལ་ལྡན་རྒྱལ་ཚབ་ཞེས་པ་ནས། མཉམ་པར་བཞག་པས་གནས་པར་བྱ། ། ཞེས་པའི་བར་གྱིས་སྤྱོད་པའི་རྒྱན་ལ་སོགས་པ་བསྟན་ནོ། ། ཡང་ན་དཔལ་ལྡན་གཉིས་མེད་ཀྱི་དཔལ་དང་ལྡན་པའོ། ། རྒྱལ་ཚབ་ཆེ་ནི་ཐབས་དང་ཤེས་རབ་ཕྱག་རྒྱ་ཆེན་པོའི་རྒྱལ་ཚབ་ཏུ་དབང་བསྐུར་བས་རྒྱལ་པོ་དང་འདྲ་བའོ། ། བརྟུལ་ཞུགས་ནི་ཐ་མལ་པ་བརྟུལ་ནས་ལྷའི་རྣམ་པར་ཞུགས་པའོ། ། བསྒྲགས་པ་ནི་བསྟན་པའོ། ། གང་གིས་ནི་སྤྱོད་པའོ། ། དངོས་གྲུབ་མཐར་འགྲོ་བ་ནི།
དངོས་གྲུབ་ཐོབ་པའི་གྲོགས་དང་གནས་དབང་དུ་བྱ་བའི་ཕྱིར་རོ། ། དགོས་པ་ནི། སེམས་ཅན་ཀུན་གྱི་ཕྱིར་ཏེ། བདེ་བ་ཆེན་པོའི་དོན་གྱི་ཕྱིར་རོ། ། སྒོམ་པ་པོ་ནི་སྤྱོད་པ་བྱེད་པའི་རྣལ་འབྱོར་པའོ། ། རྣ་བ་སོགས་གོ་སླའོ། ། སྟག་གི་ལྤགས་པ་ནི་ཤམ་ཐབས་སོ། ། མི་འཆི་བཅུ་ཕྱེད་ནི་བདུད་རྩི་ལྔའོ། ། ཧེ་རུ་ཀ་སྦྱོར་སྐྱེས་བུ་ཉིད་ནི། བསྐྱེད་རིམ་ཧེ་རུ་ཀ་ཞལ་བརྒྱད་སོགས་སོ། །
རྫོགས་རིམ་ཧེ་རུ་ཀ་ནི། ཧེ་ནི་རྒྱུ་སོགས་སྟོང་པ་སོགས་སོ། ། མཉམ་བཞག་ནི་རྣལ་འབྱོར་རིམ་གྱིས་ཧེ་རུ་ཀ་ལའོ། ། སྤྱོད་པའི་གྲོགས་ནི། ཤིན་ཏུ་བཞིན་བཟང་ཞེས་པ་ལ་སོགས་པ་ཤླཽ་ཀ་ཕྱེད་དང་གཉིས་ཀྱིས་སྤྱོད་པའི་གྲོགས་བསྟན་ནོ། ། རང་གིས་དབང་བསྐུར་ནི་སྒྲུབ་པ་པོ་ཡིས་སོ། ། རྡོ་རྗེའི་བུ་མོ་ནི་གཡུང་མོའོ། ། སྤྱོད་པའི་བརྟུལ་ཞུགས་ནི་རིག་པའི་བརྟུལ་ཞུགས་སོ། ། རྡོ་རྗེ་རིགས་ཀྱི་དངོས་མེད་ནི་གཡུང་མོ་མེད་ནའོ། ། གཡུང་མོ་མ་ཡིན་པའི་བུ་མོ་བཞི་གང་རུང་གིས་བྱའོ། །
གང་ཞིག་ནི་རྣལ་འབྱོར་པའོ། ། རང་གི་འདོད་པའི་ལྷའི་རིགས་ཀྱིས་བྱ་ཞེས་པ་ནི། ཐབས་རྣམ་པར་སྣང་མཛད་ལྟ་བུ་ཡིན་ན་བྲམ་ཟེ་མོ་ལྟ་བུའོ། ། བྱ་བ་ནི་ཕྱག་རྒྱའོ། ། གཞན་གྱི་རིགས་འབྱུང་ནི་རྣམ་སྣང་ཡིན་ཡང་གཡུང་མོ་སོགས་ཀྱིས་བྱའོ། ། བྱང་ཆུབ་ས་བོན་བཏབ་པ་ནི་གསང་དབང་ངོ་། ། སྦྱང་བར་བྱེད་ཅེས་པ་ནི་གསང་དབང་གི་སྣོད་དུ་རུང་བར་བྱས་པས་སོ། ། ཁྱེར་ཞེས་པ་ནི་ཕྱག་རྒྱའོ། ། གང་ཚེ་རྡོ་རྗེ་མཆོག་ལྡན་པ། ། ཞེས་པ་ལ་སོགས་པ་ཤླཽ་ཀ་ཕྱེད་དང་གཉིས་ཀྱིས་གྲོགས་དེ་མཉེས་པར་བྱ་བའི་ཕྱིར་ཐབས་བསྟན་ནོ། །
གང་ཚེ་རྡོ་རྗེ་མཆོག་ལྡན་པ། ། ཞེས་པ་ནི་དེ་ཁོ་ན་ཉིད་ཀྱི་གླུའོ། ། དགའ་བ་སྐྱེས་པ་ནི་རྡོ་རྗེའི་གླུས་སོ། ། རྐང་པའི་གར་ནི་གཡས་བརྐྱང་སོགས་སོ། ། འཁོར་ལོའི་གཟུགས་ཀྱིས་ཞེས་པ་ནས། རྡོ་རྗེའི་བཟླས་དང་བསྒོམ་པ་ཡིན། ། ཞེས་པའི་བར་གྱིས་སྤྱོད་པའི་རྒྱན་ལ་སོགས་པ་ངོ་བོ་དགོས་པ་དང་བཅས་པ་བསྟན་ནོ། ། གོ་སླའོ། ། རྣམ་སྣང་ནི་དེ་བཞིན་ཉིད་ཀྱི་རྣམ་པར་སྣང་བར་མཛད་པའོ། ། ཁ་ཊྭཱཾ་ག་ནི་ཤེས་རབ་དག་པའོ། །
སྨན་ནི་བདུད་རྩི་བཞིའོ། ། ཡང་ན་ཤ་ཆེན་ནོ། ། དགོས་པ་ཅིའི་ཕྱིར་བསྟེན་ཞེ་ན། རྒ་ཤིས་ཟིལ་གྱིས་མི་གནོན་པ་ལ་སོགས་པ་སྟེ་རྒ་ཤི་ནི་བདུད་རྩིའི་རྣམ་པ་ལྔས་རྒས་པ་དང་ཤི་བ་སྤང་བའོ། ། ཀུན་ཏུ་བསྲུང་བ་ནི་གདོན་བགེགས་ལས་སོ། ། རྐུན་མོའི་སྐྲ་ནི་རྐུན་མོ་བསད་པའི་སྐྲ་ཅོད་པན་དུ་བཅིངས་པའོ། ། དེ་ལ་ནི་རྐུན་མོའི་སྐྲ་ལའོ། ། ཧཱུྃ་བྱུང་སྦྱར་བ་ནི། རྡོ་རྗེའམ་དགྱེས་རྡོར་གྱི་སྐུ་རིགས་བདག་ཏུ་བསམ་པའོ། ། སངས་རྒྱས་ལྔའི་ཐོད་པ་ནི།
སངས་རྒྱས་ལྔ་དག་པའི་ཐོད་པའོ། ། རྣམ་པར་འཛིན་ནི་སངས་རྒྱས་ལྔ་དག་པའི་ཐོད་པ་འཛིན་པའོ། ། སོར་ལྔའི་དུམ་བུ་ནི་ཐོད་པའོ། ། ཅོད་ཅན་ནི་ཐོད་པའོ། ། སྐྲའི་སྐེ་རགས་གཉིས་བསྐོར་ནི་ཐབས་དང་ཤེས་རབ་མཚོན་པའོ། ། ཐལ་བ་དྲུག་པའོ། ། སྐྲའི་མཆོད་ཕྱིར་ཐོགས་ནི་བསམ་གཏན་ནོ། ། ཅང་ཏེའུའི་སྒྲ་ནི་བཟླས་པ་སྟེ། ཅང་ཏེའུ་བརྡུང་བ་ཉིད་བཟླས་པ་ཡིན་ཏེ། བཟླས་པ་མི་དགོས་སོ། །
འགྲོན་གཉེར་ནི་ཅང་ཏེའུའི་སྒྲས་དོན་བྱེད་པའོ། ། རྡོ་རྗེའི་བཟླས་པ་དང་ཞེས་པ་ནི། བརྡུངས་པ་ཉིད་རྡོ་རྗེའི་བཟླས་པའོ། ། ཐོད་པ་ཅན་ཞེས་པ་ནས། བརྟག་པ་ལྔ་པ་རྫོགས་པའི་བར་གྱིས་སྤྱོད་པ་སྒྲུབ་པའི་དམ་ཚིག་བསྟན་ནོ། ། ཐོད་པ་ཅན་དུ་རང་བཞིན་འགྱུར། ། ཞེས་པ་ནི། ཐོད་པ་ཅན་དེ་ནུས་པ་ཐོབ་པའོ། ། རང་ཉིད་འགྱུར་ནི་ཐོད་པའི་དུམ་བུ་ལ་སོགས་པས་རང་ཉིད་ཀྱི་རྟགས་བཟུང་བའོ། ། རྐམ་དང་ཞེས་པ་ནི་འདོད་ཡོན་ལ་ཞེན་པའོ། །
རྨོངས་དང་ཞེས་པ་ནི་དེ་ཁོ་ན་ཉིད་རྟོགས་པ་ལ་རྨོངས་པའོ། ། དེ་བཞིན་འཇིགས་པ་སྤང་ཞེས་པ་ནི་དེ་འཇིགས་པའམ་བག་ཚ་བ་སྤངས་པའོ། ། ཁྲོ་དང་ངོ་ཚ་རྟག་ཏུ་སྤངས་ཞེས་བསྡེབས་པའོ། ། ཧེ་རུ་ཀ་ནི་ཞལ་བརྒྱད་པའོ། ། རིགས་ལྔ་ནི་ཧེ་རུ་ཀའི་རྣལ་འབྱོར་རོ། ། རིགས་ནི་པདྨ་ཧེ་རུ་ཀ་དང་། རིན་ཆེན་དང་ལས་དང་། ཏ་ཐཱ་ཧེ་རུ་ཀ་དང་། མི་བསྐྱོད་པ་ཧེ་རུ་ཀའོ། ། རིགས་ནི་གཅིག་ཏུ་རྣམ་པར་བརྟག་ཅེས་པ་ནི།
སྤྱོད་པ་བྱེད་ཙ་ན་གཡུང་མོ་གཅིག་པུས་ཕྱག་རྒྱ་བྱའོ། ། རིགས་གཅིག་དུ་མ་ཉིད་ཀྱིས་ནི། ། ཞེས་པ་ནི་རིགས་གཅིག་ནི་སྤྱོད་པ་བྱེད་ཙམ་ན་ཕྱག་རྒྱ་གཡུང་མོས་བྱ་བའོ། ། དུ་མ་ཉིད་ཀྱིས་ནི་ཞེས་པ་ནི། རིག་ཀྱི་བདག་པོ་དུ་མར་སྟོན་པས་སོ། ། ཡང་ན་མི་མ་ཡིན་པ་ལ་སོགས་པའི་མི་ཙམ་དུ་རིགས་པ་ལ་བྱ་བའོ། ། གང་ཕྱིར་དབྱེ་བ་བསྐྱེད་མི་བྱ་ནི་ཕྱག་རྒྱ་དེ་རིགས་དུ་མར་མི་བྱ་བ་སྟེ། སྤྱོད་པའི་རྟེན་གཡུང་མོ་གཅིག་པུས་བྱེད་པ། གཡུང་མོ་ངོ་ཚ་ཤས་ཆུང་བ་དང་། གཞན་གྱིས་མི་རེག་པས་གཡོ་བར་མི་འགྲོ་བའོ། །
ཐེ་ཚོམ་མེད་པར་སྤྱོད་པ་ནི་སྤྱོད་པ་གཉིས་པའོ། ། བརྟག་པ་ལྔ་པའི་བཤད་པའོ།། ༈ །།དེ་ནས་བརྟག་པ་དྲུག་པས་དེ་ལྟ་བུའི་སྤྱོད་པ་ལ་གནས་པའི་སྒྲུབ་པ་པོ་དེས་མཆོག་གི་དངོས་གྲུབ་ཀྱི་དོན་དུ་ཨཱ་ལི་ཀཱ་ལིའི་བདག་ཉིད་དོན་དམ་པ་བྱང་ཆུབ་སེམས་ཀྱི་བསྐྱེད་པའི་ཐབས་གནས་པར་བྱ་བ་བསྟན་ཏེ། དེ་ལ་ཡང་ལྷ་ལག་ཞེས་པ་ལ་སོགས་པ་ཚིག་རྐང་གསུམ་གྱིས་ཞུས་པ་བསྟན་ནོ། ། ལྷ་ལགས། ཉན་པར་འཚལ་ནི། བརྡ་ཤེས་ནས་འདུ་བ་བྱས་པའི་རྗེས་ལ། རང་བྱིན་གྱིས་རླབས་པ་བསྒོམ་པས། དེ་ལ་རང་ལུས་ཐབས་ལྡན་དང་། གཞན་ལུས་ལས་ཀྱི་ཕྱག་རྒྱའོ། །
དེ་ལས་འདིར་རང་ལུས་ཐབས་ལྡན་ནོ། ། དེ་ཡང་མཚན་བཅས་དང་། མཚན་མེད་ལས། མཚན་བཅས་གཏུམ་མོའོ། ། དོན་དམ་དང་ཀུན་རྫོབ་ལས་དོན་དམ་མོ། ། ཨཱ་ལི་ཀཱ་ལི་ལས་ཨཱ་ལིའོ། ། དེ་ལྟར་ཡང་ཧེ་རུ་ཀའི་ལེའུ་དང་པོ་ལས། དཀྱིལ་འཁོར་འཁོར་ལོའི་ཐབས་དང་ནི། ། ཞེས་པ་ནི་ལས་རྒྱ་ལ་བརྟེན་པའོ། ། རང་བྱིན་གྱིས་རླབས་པའི་རིམ་པ་ཞེས་པ་སྟེ།
རང་ལུས་ཐབས་ལྡན་ལ་བརྟེན་པའོ། ། སཾ་བུ་ཊི་ལས་གཉིས་ཀ་བསྟན་ནོ། ། བྷ་སན་ཏི་ནི་རང་ལུས་ཐབས་ལྡན་ལ་བརྟེན་པའོ། ། ལྷ་ཞེས་པ་ནི་ལུས་ལས་སྐྱེས་པ་དང་། བྱིན་གྱིས་རློབས་པ་དང་། ཟག་མེད་ཀྱི་བདེ་བ་ལ་རོལ་པས་དྲུག་པ་རྡོ་རྗེ་འཆང་ངོ་། ། ཉན་པ་པོ་ནི་བསྡུད་པ་པོའོ། ། སྦས་པའི་ཡི་གེ་བཅུ་དྲུག་རང་བྱིན་གྱིས་རླབས་པ་ཉན་ཅེས་པའོ། ། འཚལ་ལགས་ན་ཞེས་པ་ནི་རྩ་བའི་རྒྱུད་ནས་སྦས་པའི་ཡི་གེ་བཅུ་དྲུག་ཉན་པར་འཚལ་ལོ། ། རང་བྱིན་གྱིས་རླབས་པ་ལས་རྒྱ་ལ་བརྟེན་ནས་བདེ་བ་ཆེན་པོར་བྱིན་གྱིས་རླབས་པའོ། །
ཡང་ན་རང་ལུས་ཐབས་ལྡན་གཏུམ་མོའི་ཛོ་ཀིའོ། ། རིམ་ཇི་ལགས་ནི་བརྟག་པ་དང་པོའི་གསུམ་པ་དང་། དང་པོ་དངོས་ནས་གསུངས་ན་རིམ་པ་ཇི་ལགས་སོ། ། གསང་བ་ལ་སོགས་དགོས་པ་ཅི་ལགས་ཞེས་པ་ནི། སྦས་པའི་ཡི་གེ་བཅུ་དྲུག་ལ་དགོས་པ་ཅི་ཡོད་དྲིས་པའོ། ། ལྷག་མ་རྣམས་ཀྱིས་ལན་བསྟན་པ་ལ། རྡོ་རྗེ་སེམས་དཔའ་ལ་སོགས་པ་ཤླཽ་ཀ་གཅིག་གིས་ཉོན་གཅིག་པར་དམ་བཅའ་བ་བསྟན་ནོ། ། རྡོ་རྗེ་སེམས་དཔའ་ནི་སྡུད་པ་པོའི་མིང་ངོ་། ། རྡོ་རྗེ་ནི་ཡོན་ཏན་གྱི་མིང་ངོ་། ། ཡིད་གཅིག་ནི་སེམས་རྩེ་གཅིག་པའོ། །
ཉོན་ཞེས་པ་སྡུད་པ་པོ་ལ་ཉན་པར་གདམས་པའོ། ། རྒྱུད་ཐམས་ཅད་གཏན་ལ་ཕབ་ཞེས་བསྡེབས་ཏེ། རྒྱུད་ཐམས་ཅད་ནི་བདེ་མཆོག་རྩ་རྒྱུད་ལེའུ་ལྔ་བཅུ་རྩ་གཅིག་པ་དང་རྡོ་རྗེ་མཁའ་འགྲོའི་ལེའུ་བཞི་བཅུ་ཞེ་གཉིས་པ་དང་། འདི་ཉིད་ཀྱི་བརྟག་པ་དང་པོ་དང་། གསུམ་པར་སྦས་པའི་ཡི་གེ་བཅུ་དྲུག་གཏན་ལ་ཕབ་པའོ། ། གཏན་ཕབ་ནི། དེར་བསྟན་པ་ཙམ་བྱས་པའོ། ། འདི་དང་བརྟག་པ་དང་པོའི་གསུམ་པར་ནི་མཐར་ཐུག་ཏུ་བཤད་དོ། ། དང་པོར་ནི་སྤྱི་མཐུན་དུ་བཤད་དོ། ། རྒྱུད་ཕྱི་མ་ལས་མཐར་ཐུག་པར་བསྟན་ནོ། །
གཏན་ལ་ཕབ་པ་ནི་རང་བྱིན་གྱིས་རླབས་པའོ། ། མདོར་བསྡུས་བསྒྲགས་ནི་གསང་བ་སྦས་དོན་དུ་མདོར་བསྡུས་ནས་རྒྱས་པར་བསྟན་ནོ། ། ལྷག་མ་རྣམས་ལ་ཡང་དོན་དངོས་བསྟན་པ་ཡང་། ཨེའི་རྣམ་པ་གང་གསུངས་པ་ཞེས་པ་ནས། ། རྡོ་རྗེ་ཅན་གྱིས་གསུངས་ཞེས་པའི་བར་གྱིས་རྡོ་རྗེ་མཁའ་འགྲོའི་རྒྱུད་ལེའུ་བཞི་བཅུ་རྩ་གཉིས་པ་ནས་འབྱུང་བ་དང་ཆ་མཐུན་པར་བྱ་བའི་ཕྱིར་རམ། བརྟག་པ་དང་པོའི་གསུམ་པ་དང་། དང་པོ་དངོས་ནས་འབྱུང་བའི་དོན་ནི། སྦས་པའི་དོན་དུ་བཤད་པའི་ཕྱིར་རམ། བཅོམ་ལྡན་རྡོ་རྗེ་ཅན་གྱིས་གསུངས་ཞེས་པའི་བར་གྱིས་བདེ་མཆོག་རྩ་རྒྱུད་དང་། ཡེ་ཤེས་རྡོ་རྗེ་ཀུན་ལས་བཏུས་དང་ཆ་མཐུན་པར་བྱ་བའི་ཕྱིར།
ཨེའི་རྣམ་པ་གང་གསུངས་པ། ། ཞེས་པའི་བར་གྱིས་རྡོ་རྗེ་མཁའ་འགྲོའི་སྦས་པའི་ཡི་གེ་བཅུ་དྲུག་པའི་དོན་བསྟན་ནོ། ། ལྷག་མ་བརྟག་པ་དྲུག་པ་རྫོགས་པའི་བར་གྱིས་དཔྱིད་ཀྱི་ཐིག་ལེའི་དོན་བསྟན་ནོ། ། སྦས་པའི་ཡི་གེ་བཅུ་དྲུག་གི་དོན་ལ་ཡང་། ཨེའི་རྣམ་པ་ཞེས་པ་ལ་སོགས་པ་ཤླཽ་ཀ་གཅིག་གིས་མདོར་བསྟན་པས། ལྷག་མ་རྣམས་ཀྱིས་རྒྱས་པར་བཤད་དོ། ། བསྡུས་པའི་དོན་ནོ། ། དེ་ནས་རང་བྱིན་གྱིས་རླབས་པ་གཏུམ་མོའི་ཛོ་ཀི་བདེ་བ་སྐྱོ་བའི་གནས་ཀྱི་གཙོ་བོ་ནི་སྤྲུལ་པའི་འཁོར་ལོ་ཡིན་པས། ཨེའི་རྣམ་པ་ནི་སྣ་ཚོགས་བསྡུད་ཆེན་གསུམ་སྟེ། ཨེ་དང་དབྱིབས་མཐུན་པའོ། །
ཨཾ་ལས་མེ་སྦར་ནས་ཧཾ་ལས་བྱང་ཆུབ་ཀྱི་སེམས་ཕབ་ནས་ལྟེ་བར་མཚན་མ་མེད་པ། གཉིས་མེད་ཀྱི་བདེ་བ་སྐྱེ་བའོ། ། གསུངས་ཞེས་པ་ནི། ཨེ་ཡིག་ས་རུ་ཤེས་བྱ་སྟེ། ། ལས་ཀྱི་ཕྱག་རྒྱ་སྤྱན་ལ་སོགས། ། ཞེས་པ་གསུངས་སོ། ། ཨེའི་རྣམ་པ། ཞེས་པ་ནས་ཚིག་རྐང་གཉིས་ཀྱིས་དོན་དམ་པ་བྱང་ཆུབ་ཀྱི་སེམས་མངོན་དུ་བྱེད་པའི་གནས་ཀྱི་གཙོ་བོ་སྤྲུལ་པའི་འཁོར་ལོ་བསྟན་ཏེ། གནས་ཀྱི་མཚན་ཉིད་ནི། བདེ་ཆེན་མངོན་དུ་བྱེད་པའི་གནས་སོ། །
མི་གསལ་བ་ནི་ལྟེ་བར་བདེ་ཆེན་རྟོག་པར་དཀའ་བའོ། ། འགྲོ་དང་རྗེས་སུ་སོང་བ་ཉིད། ། ཅེས་པ་ནི་དོན་དམ་པ་བྱང་ཆུབ་ཀྱི་སེམས་དེ་གང་གི་དབང་གིས་མངོན་དུ་བྱེད་པ་བསྟན་ཏེ། འགྲོ་དང་ཞེས་པ་གཏུམ་མོ་ལས་གྱེན་དུ་འགྲོ་བའོ། ། རྗེས་སུ་འོང་བ་ཉིད་ཅེས་པ་ནི་གཡོན་ཕྱོགས་ཀྱི་རྐྱང་མ་ནས་བྱང་ཆུབ་སེམས་མཐུར་ལ་འོང་པ་སྟེ། དེའི་དབང་གིས་མངོན་དུ་བྱེད་པའོ། ། ཁམས་དང་ཞེས་པ་ནི། ལུས་ཀྱི་ཁམས་བཅུ་དྲུག་རོ་མ་དང་རྐྱང་མ་ནས་མངོན་དུ་བྱེད་པའི་བདག་ཉིད་མངོན་དུ་བྱེད་པའོ། ། སེམས་ཀྱི་བརྟག་འགྲོ་ཞེས་པ་ནི། འགྲོ་བའི་སྒོ་གང་ནས་བྱེད་པ་བསྟན་ཏེ།
སེམས་ཀྱི་ཞེས་པ་ནི་སེམས་ཀྱི་སྒོ་གཉིས་གནས་པའོ། ། གཉིས་ཀྱིས་གཏུམ་མོ་བཅུ་གཉིས་པ་ཡང་བསྟན་ཏེ། སྤྲུལ་པའི་འཁོར་ལོ་ར་ཧྱ་སྱེ་ལ་སོགས་པ་མཚོན་དོན་ནོ། ། ཁམས་བཅུ་དྲུག་སྲོག་གི་གནས་རྩོམ་པ་གཅིག་ཏུ་བསྡུད་པའོ། ། རྒྱས་པར་བཤད་པ་ལ། ཁམས་ཞེས་བྱ་བའི་སྒྲ་དུ་ལགས་ཞེས་པ་ནས། ཇི་ལྟ་བ་ནི་དེ་བཞིན་ནོ་ཞེས་པའི་བར་གྱིས་ཁམས་བཅུ་དྲུག་གི་བདག་ཉིད་དང་ཐ་མི་དད་པས་བདེ་བ་ཆེན་པོ་མངོན་དུ་བྱེད་པ་བསྟན་ནོ། ། ཁམས་ཞེས་བྱ་བ་ནི་ཁམས་ཀྱི་སྒྲ་རྗོད་པར་བྱེད་པའི་ངོ་བོ་གང་། གྲངས་དུ་ལགས་ཞེས་པའོ། ། ཡང་ནི་ལྷ་མོ་ཁམས་ཀྱི་སྒྲ་ད་ལྟ་ཉིད་དུ་བཤད་ཀྱིས་ཉོན་ཟེར།
ལན་ནི། བཅོམ་ལྡན་འདས་ཀྱིས་བཀའ་སྩལ་པ་སོགས་སོ། ། འདི་ལྟར་གསང་བའི་ཡི་གེ་བཅུ་དྲུག་བརྗོད་པར་བྱ། ། གྲངས་ཀྱི་ལན་ཏེ། རྗོད་བྱེད། གསང་བའི་ཡི་གེ་བཅུ་དྲུག་གིས་བརྗོད་བྱའི་ཁམས་ཀྱི་དངས་མ་བཅུ་དྲུག་བརྗོད་པའོ། ། ངོ་བོ་ནི་ལན་ཏེ། ར་ཧྱ་སྱ་ལ་སོགས་པ་སྦས་པའི་ཡི་གེ་བཅུ་དྲུག་གིས་ལུས་ཀྱི་ཁམས་བཅུ་དྲུག་བསྟན་ཏེ། ། རའི་རྣམ་པ་ཁྲག་གི་ཁམས་ཞེས་པ་སྟེ། ར་རཀྵ་ཞེས་ཁྲག་གི་ཁམས་སོ། །
ཧ་ཡི་སྒྲ་ལས་གྲངས་ན། ཧ་ཧ་ཡ་ནི་འགྲོ་མགྱོགས་སྟེ། འབྱུང་བ་རླུང་ཡིན་ལ་དེ་ཡུལ་ལྔ་ལས་ཕྱོགས་གཅིག་གིས་བསྡུས་པའི་རེག་བྱའོ། ། སྱེ་ནི་སུ་ཏྲ་སྟེ་ཤ་ཆེན་གྱི་དྭངས་མ་བསྡུས་པས་བད་ཀན་གྱི་རང་བཞིན་ནོ། ། སའི་རྣམ་པ་སེམས་ཉིད་དང་། ། ཞེས་པ་ནི་ས་དང་སེམས་ཉིད་ཀྱི་རྟེན་ཆོས་ཀྱི་འཁོར་ལོ་གཉིས་དབྱིབས་མཐུན་པའི་སྒོ་ནས་བསྟན་ཏེ། དངོས་སུ་སྙིང་གི་དྭངས་མའོ། ། རའི་སྒྲ་ལས་གྲངས་ན་ར་ར་སོགས་ཏེ་རོ་ལ་ཟེར་བས་རོ་དྲུག་གི་དྭངས་མ་བསྡུས་པའོ། ། མེས་ནི་དེ་བཞིན་ལྟོ་ཚིལ་དག་ཅེས་པ་ནི། ལྟོ་ཚིལ་གྱི་དྭངས་མ་བསྡུས་པའོ། །
ར་ནི་མེའི་ས་བོན་ཡིན་པས་མེའི་ཁམས་སུ་བསྡུས་པའོ། ། མེའི་འགྲེང་བུ་དོར་ཏེ་མའི་སྒྲ་ལས་དྲངས་ན་མ་ས་སྟེ་ཤའི་དྭངས་མ་བསྡུས་ལ། སའི་སྒྲ་ལས་ཙ་ཏུར་ས་མཾ་སྟེ་བཤང་བ་བསྡུས་པའོ། ། རྦཱ་ཡིས་ནི་ཐ་མལ་པའི་ཚིལ་ལོ། ། རྨས་ནི་ལྤགས་པའི་དྭངས་མ་བསྡུས་སོ། ། ཡི་གེ་ནིས་ནི་རང་སུ་སྟེ་རུས་པའི་དྭངས་མ་བསྡུས་ལ། སའི་ཡི་གེ་ནི་དྲི་ཆུའི་དྭངས་མ་བསྡུས་སོ། ། ད་ཡི་ཡི་གེ་ནི་གློ་བའི་དྭངས་མ་བསྡུས་སོ། ། ཥི་ནི་ཥ་རཱ་ཐ་སྟེ། བཞུགས་པ་ལ་འགྲོ་བས་འདིར་གནས་པས་ན་གནས་པ་སྟེ་པད་མ་ལ་བྱའོ། །
ཤིན་ཏུ་མཛེས་པའི་རྒྱན་དང་ལྡན། ། ཞེས་པ་ནི་བདུད་རྩི་ལྔའོ། ། ཏའི་རྣམ་པ་ཁུ་ར་བ་ནི་ཞེས་པ་གོང་གི་རྫས་བཅུ་བཞི་སྡོམ་པས་ཤུ་ཏྲ་སྟེ་ཞུ་བ་ཡིན་ལ། དེ་ལྟར་རྫས་བཅོ་ལྔ་པདྨ་དང་བཅུ་དྲུག་གོ ། བྱང་ཆུབ་སེམས་ལས་བྱུང་བ་ནི། རྩའི་སྒྲའི་རང་བཞིན་ལས་འབྱུང་བར་གནས། པདྨར་ཁམས་བཅོ་ལྔ། སྙོམ་འཇུག་ཞུ་བ་དང་བཅུ་དྲུག་གོ ། དེ་ལྟར་ནི་ཁམས་བཅུ་དྲུག་བསྟན་པ་ལྟར་རོ། ། ལྷ་མོ་ནི་བདག་མེད་མའོ། །
བསྒྲག་པ་ནི་བསྟན་པའོ། ། བྱང་ཆུབ་སེམས་ཀྱི་རང་བཞིན་ལས། ། ཞེས་པ་ནི་བདེ་བ་ཆེན་པོ་ཨ་ལའི་རང་བཞིན་ནོ། ། ཆ་ཡི་བདག་ཉིད་གྱུར་པ་ན། ། ཞེས་པ་ལ་ཆ་ནི་ཨཱ་ལི་སྟེ་བདེ་བ་ལ་བྱ་ལ། འགྱུར་བ་ནི་ཀཱ་ལི་སྟེ་ཐིག་ལེ་ལ་བྱའོ། ། ཁམས་བཅུ་དྲུག་པོ་དེ་ལ་མཁའ་འགྲོ་ཀུན་དངོས་ཞེས་བྱ་བ་ལ། དེ་ལ་ཆགས་པར་བྱ་བས་ར་ག་སྟེ་ཁྲག་ལ་བྱ་ལ། ར་ནི་མེ་ཞེས་བྱ་བར་གསུངས་ཞེས་པ་ལ། ར་མེའི་ས་བོན་ཡིན་པས་མེའི་ཁམས་མཚོན་ལ།
མེ་ཤས་ཆེ་བས་རཀྵ་སྟེ་ཁྲག་སྐྱེ་ལ། ཁྲག་ཤས་ཆེ་བས་མཁྲིས་པ་ཡང་དག་པར་ལངས་ཤིང་སྐྱེ་སྟེ། དེ་ལྟར་ན་རའི་ཡི་གིས་ཕྲག་མཁྲིས་གཉིས་བསྡུས་སོ། ། མཚན་ཉིད་གཅིག་འདོད་བད་ཀན་ལས། ། ཞེས་པ་སའི་འགྲེང་བུ་ཨེའི་སྒྲ་ལས་གྲངས་ལས་ཨེ་ཀ་སྟེ་གཅིག་ལ་ཡང་། འགྲོ་བས་རླུང་མཁྲིས་བད་ཀན་གསུམ་མཚན་ཉིད་གཅིག་པས་འདུས་པའི་ནད་མཚོན་ལ། ས་དངོས་ཀྱིས་བད་ཀན་མཚོན་ཏེ། སའི་ཡ་སྟས་ཨ་བ་ཡུ་སྟེ། དེ་ལས་རྔུལ་དང་ཆུ་རྒྱུས་ལ་སོགས་པ་ཡང་དག་པར་འབྱུང་བའོ། ། དེའི་མགོན་པོར་བརྗོད་པའི་རླུང་ཞེས་པ་ནི།
དེའི་ཞེས་པ་ནི་རྔུལ་དང་ཆུ་རྒྱུས་སོ། ། མགོན་པོ་ནི་རྒྱུ་བའོ། ། ཧ་ནི་ཀུན་ཏུ་འགྲོ་བར་གསུངས། ། ཞེས་པ་ནི་ཧ་དང་ཡ་སྟ་སྡོམ་པས་ཧ་ཡ་སྟེ། འགྲོ་མགྱོགས་སམ་རླུང་མཚོན་ནོ། ། ཧ་ནི་བཞི་པོ་དེས་ཐམས་ཅད། ལ་ཁྱབ་པ་བསྟན་ནོ། ། ར་ནི་མེ་ཞེས་བྱ་བར་གསུངས། ། ཞེས་པ་ལ་སོགས་པ་ཚིག་འདི་དག་གིས་ཙཎྜ་ལི་བཅུ་གསུམ་པ་ཤུགས་ལ་མཚོན་ཏེ། ཆོས་ཀྱི་འཁོར་ལོའི་ལྟེ་བར་ཧཱུྃ།
ཕྱོགས་ཀྱི་འདབ་མ་བཞིར་ར་ཡ་ཨེ་བསྒོམ་པའོ། ། གང་ལ་ཁྱབ་ཅེ་ན། རུས་པའི་མཚམས་ནི། འདི་རྣམས་ཞེས་པ་རྐང་ལག་གཉིས་ཀྱི་ཚིག་ཆེན་བཅུ་གཉིས་སུ། ས་བོན་ལྔ་ནི་ཡང་དག་བཏབ། ། ཅེས་པ་ནད་གཞི་ལྔ་བསྐྱེད་པའི་ར་ཧ་ས་ཡ་ཨེ་ལྔ་གནས་པའོ། ། རྐན་དུ་ར་དང་ཐམས་ཅད་དུ་ས་བོན་བཞི་ནི་དམ་པ་ཉིད་ཅེས་པ་ནི། རྐན་ནམ་མགྲིན་པར་དྲོད་ཀྱི་རང་བཞིན་ཡིན་པས་ར་མཚོན་ལ། དེ་ཁ་ཟས་ལ་རེག་པས་ཧ་མཚོན། དེས་བད་ཀན་བསྐྱེད་ཅིང་།
སོགས་པས་ས་མཚོན། རླུང་གིས་ཁ་ཟས་འཕུལ་བས་ཡ་མཚོན། དེ་ལྟར་ས་བོན་བཞིའོ། ། དམ་པ་ནི་ཨ་སྟེ། དེ་ཐམས་ཅད་ལ་ཨས་ཁྱབ་པས་ན་ཨའོ། ། དེའི་ཚིག་འདི་ཉིད་ཀྱིས་ནི་ཙཎྜ་ལི་བཅུ་གསུམ་པ་ཡང་ཤུགས་ལ་བསྟན་ཏེ། ལོངས་སྤྱོད་ཀྱི་འཁོར་ལོའི་ལྟེ་བར་ཨའོ། ། ཕྱོགས་ཀྱི་འདབ་མ་བཞིར་ར་ཧ་ས་ཡ་བསྒོམ་པའོ། ། ཐམས་ཅད་ནི་ཚིག་ཆེན་བཅུ་གཉིས་སོ། ། ས་བོན་བཞི་ནི་ར་ས་ཧ་ཡ།
དང་པོར་རི་མིག་གནས་དེར་ནི་ཞེས་པ་སྙིང་ཁར་རོ། ། བཅུ་གསུམ་པའི་ལྟེ་བར་ཧཱུྃ་བསྡུས་པའོ། ། ས་བོན་ལྔ་ནི་མཛེས་པ་ཉིད་ཅེས་པ་ནི། ར་ཧ་ས་ཡ་ཨའོ། ། ལྔ་ནི་ནང་ན་ཧ་ནི་དབྱངས་ཀྱི་དྲུག་པ་ཨཱུ་དང་ལྡན་པས་ཧཱུྃ་རྣམ་པར་ཤེས་པའི་ཡིད་དོ། ། ཐིག་ལེ་སྟེང་ནས་མནན་པས་ཧཱུྃ་སྟེ། འདིས་ནི། ར་ནི་མེ་ཞེས་བྱ་བར་གསུངས། ཞེས་པ་ལ་སོགས་པ་གཏུམ་མོ་བཅུ་བཞི་པ་ཉིད་ཀྱི་དོན་གསལ་བར་གསུངས། ཧའི་རྣམ་པ་ཐམས་ཅད་དུ། །
ཞེས་པ་ནི་བདེ་སྡུག་ཐམས་ཅད་ལ་ཧས་ཁྱབ་པར་བསྟན་ནོ། ། བདེ་བ་ལ་ཇི་ལྟར་ཁྱབ་ཅེ་ན། སངས་རྒྱས་ཀུན་དང་མཉམ་པར་སྦྱོར། ། ཅེས་པ་སྟེ་སངས་རྒྱས་ནི་བདུད་རྩི་ལྔའོ། ། མཉམ་པར་སྦྱོར་ནི་སྤྲུལ་པར་ཕབ་ཙ་ན་ཧ་འབྱུང་བས་སོ། ། སྒྲ་ཡི་ཚུལ་ལས་བྱུང་ཞིང་སྟོན། ། ཞེས་པ་ལ་སྒྲ་ནི་ལྟེ་བའི་ཨཾ་ངོ་། ། དེ་ལས་བྱུང་ཞིང་སྟོན་པ་ནི་ལུས་ཀྱི་ཁམས་བཅུ་དྲུག་གམ། དེར་གཏུམ་མོ་མངོན་དུ་བྱས་པའོ། ། དེ་སུའི་སྤྱོད་ཡུལ་ཡིན་སྙམ་པ་ལ།
དམ་ཚིག་སྤྱོད་པའི་ཡུལ་ཉིད་ཡིན། ། ཅེས་པ་ནི་ལན་ཏེ། བཟའ་བའི་དམ་ཚིག་གོ ། སློབ་དཔོན་ཀ་མ་ལའི་འགྲེལ་པ་ལས། རའི་རྣམ་པ་ཁྲག་གི་ཁམས། ཞེས་པ་ནི་རྗེས་སུ་ཆགས་པའི་བདེ་བའོ། ། ཧ་ནི་རི་ལས་སྐྱེས་པ་སྟེ། ཀླད་རྒྱས་སོ། ། རེག་བྱ་ནི་བདེ་བའོ། ། སེ་ནི་བད་ཀན་ཞེས་སུ་གསུངས་བ་ནི།
དྲིའི་འདབ་མ་སྟེ་ལས་ཀྱི་དྲི་མའོ། ། ས་ནི་དེ་དག་གི་བདེ་བའོ། ། ར་ནི་དྲི་ཆུ་གསུངས་པ་སྟེ། མེ་རཀྟའོ། ། ར་ནི་དེ་བཞིན་དྲི་ཆུ་ཡིན་ནོ། ། མ་ནི་མེ་ཏོག་ཉིད་ཡིན་ཏེ། ། ས་སྟེ་རང་བྱུང་། ར་ནི་དེ་བཞིན་དྲི་ཆུ་ཡིན་ནོ་ཞེས་པ་དྲི་ཆུ། མེ་ནི་ཤ་ཆེན་གོང་དང་འདྲའོ། ། ས་ནི་དབང་པོ་གཉིས་སྦྱོར་རོ། །
རྦཱ་ནི་མགོ་བོར་གསུངས་པ་སྟེ་ཞེས་པ་སྟེ་སྐྲའི་རྩེ་མོར་རོ། ། ཚིལ་ནི་ཞག་གོ ། རྨ་སེས་ནི་རྒྱུ་ལས་སྐྱེས་ལྷ་མོ་རྐང་ངོ་། ། ནི་ནི་དྲི་མའི་མར་ཁུ་སྟེ་དྲི་ཆེན་བརྡུང་བའི་མར་རོ། ། ས་ནི་ས་དང་ལག་སྐྱེས་ཞེས་པ་སེན་མོའོ། ། ད་ནི་རྒྱ་མཚོ་ལས་སྐྱེས་ནི་དྲི་ཆུ་དང་བ་སྤུའི་ཚའོ། ། ཐཱི་ནི་ཁུ་བ་ལོ་ཀ་གསུམ་དུ་རྙེད་དཀའ་བ་ནི། བླ་མའི་གདམས་ངག་དང་མ་ཕྲད་ནའོ། ། ཡང་ན་རྙེད་དཀའ་བ་ནི་ཆོས་སྐུ་ལོངས་སྐུ་སྤྲུལ་སྐུའོ། ། འཇིག་རྟེན་གསུམ་ནི་ས་བླ་ས་འོག་ས་སྟེང་སོགས་སོ། །
རྙེད་དཀའ་ནི་ཚངས་པ་དབང་ཕྱུག་ཁྱབ་འཇུག་ལ་སོགས་པའོ། ། ཐོག་མ་དབུས་མཐར་ཡང་གནས། ། ཞེས་པ་ནི་རང་གི་ངོ་བོ་ནི་དུས་ཐམས་ཅད་དུ་གནས་པའོ། ། ཐོག་མ་ནི་སྐྱེ་བའོ། ། ཐ་མ་ནི་འགག་པའོ། ། དབུས་ནི་སངས་རྒྱས་རྡོ་རྗེ་འཆང་ངོ་བོ་དེའོ། ། ཡང་དག་གནས་ནི། གནས་པའོ། ། དེ་ཉིད་ཅི་ལྟ་བུ་ཞེ་ན། སྲུབ་དང་སྲུབ་བྱེད་སྦྱོར་བ་ལས་ཞེས་པ་ཚིག་རྐང་གཉིས་ཀྱིས་དེའི་དོན་གྱི་ཡེ་ཤེས་མཚོན་པ་དཔེའི་ཡེ་ཤེས་བསྟན་ནོ། །

སྲུབ་དང་སྲུབ་བྱེད་སྦྱོར་བ་ལས་ཞེས་པ་ནི་སྙོམ་པར་ཞུགས་པའི་བདེ་བ་དང་འདྲའོ། ། ཇི་ལྟ་བ་ཞེས་པ་ནི་གཉིས་སྦྱོར་གྱི་བདེ་བའོ། ། དེ་བཞིན་ནོ་ཞེས་པ་ནི་རང་བྱིན་གྱིས་བརླབས་པའི་བདེ་བ་ཡང་ངོ་། ། དེས་ཁམས་བཅུ་དྲུག་གི་བདག་ཉིད་དང་ཐ་མི་དད་པས་བདེ་བ་ཆེན་པོ་མངོན་དུ་བྱེད་པ་བསྟན་ནོ། ། སྔགས་བཟླས་ཞེས་པ་ནས་བཅོམ་ལྡན་རྡོ་རྗེ་ཅན་གྱིས་གསུངས་ཞེས་པའི་བར་གྱིས་རླུང་གི་འགྲོ་འོང་གི་དབང་གིས་མངོན་དུ་བྱེད་པ་བསྟན་ནོ། ། དེ་ལ་ཡང་། སྔགས་བཟླས་བསམ་གཏན་ལ་སོགས་ལྡན། ། ཞེས་པ་ནས། རྡོ་རྗེ་ཅན་གྱིས་རྟག་རྒྱུན་བཞུགས་ཅེས་པའི་བར་གྱིས། རླུང་གི་འགྲོ་འོང་གི་སྒོ་གང་ནས་བྱེད་པ་བསྟན་ནོ། ། རླུང་གི་འགྲོ་འོང་གང་ནས་བྱེད་པ་ལ་ཡང་།
སྔགས་བཟླས་བསམ་གཏན་ལ་སོགས་ལྡན། ། ཞེས་པ་ནི་ཐུགས་ཀྱི་སྒོ་གཉིས་ཀྱི་ལས་བསྟན་ཏེ། དེ་ལ་ཡང་སྔགས་བཟླས་ཞེས་པ་ནས། རྡོ་རྗེ་ཅན་དུ་བརྗོད་ཅེས་པའི་བར་གྱིས་དོན་དམ་པའི་ལས་བསྟན་ནོ། ། རུས་པ་ཞེས་པ་ནས། དམིགས་པར་འགྱུར་བ་ཡིན་ཞེས་པའི་བར་གྱིས་ཀུན་རྫོབ་ཀྱི་ལས་བསྟན་ནོ། ། སྔགས་བཟླས་བསམ་གཏན་ལ་སོགས་ལྡན། ། ཞེས་པ་ནི་ཐུགས་ཀྱི་སྒོ་གཉིས་དོན་དམ་པའི་ལས་བསྟན་ནོ། ། རོ་མ་ནས་མེ་སྦར་ཏེ་གཡོན་གྱི་རྐྱང་མ་ནས་ཕབ་ནས་ཨྃ་མངོན་དུ་བྱས་ཙམ་ན། དེ་ཉིད་མཚན་མ་དང་རྣམ་པར་རྟོག་པ་ལས་ཡིད་སྐྱོབ་པས་སྔགས་ཡིན་ལ།
དེ་ཉིད་རོ་མ་ནས་སྤོར་ཞིང་རྐྱང་མ་ནས་འབེབས་པའི་ཚུལ་གྱིས་འཁོར་བར་བཟླས་པ་ཡིན་ལ། དེ་ཉིད་དེ་ཁོ་ན་ཉིད་མངོན་དུ་བྱེད་པ་བསམ་གཏན་ནོ། ། སོགས་ཀྱི་ཁོང་དུ་སྦྱིན་སྲེག་དང་དཀྱིལ་འཁོར་ལ་སོགས་པའི་ངོ་བོར་ཡང་གནས་སོ། ། རྒྱུད་ལས་གསུངས་པ་ཞེས་པ་ནི། བདེ་མཆོག་ནམ་མཁའ་དང་མཉམ་པའི་རྒྱུད་ལས་གསུངས་པའི་མཉམ་པའོ། ། ཡང་ན་ཧེ་བཛྲ་རྩ་བའི་རྒྱུད་ཀྱི་ལེའུ་བཅུ་པ་ནས། དེ་ནི་སྔགས་བཟླས་ཞེས་པ་ལ་སོགས་པ་གསུངས་པའམ། འདི་ཉིད་ལས་འོག་ནས་འཆད་པར་འགྱུར་བའི་སྒྲ་ནི་སྔགས་ཞེས་བརྗོད་པ་སྟེ། བཟླས་པ་འཁོར་བར་བྱེད་པ་ཡིན། ། བསྒོམ་པ་མཚུངས་པར་སྣང་བ་ཉིད། །
དཀྱིལ་འཁོར་གཉིས་མེད་རྣལ་འབྱོར་སྟེ། ། ཞེས་པ་ལ་སོགས་གསུངས་སོ། ། མཉན་པར་གྱིས་ནི་ཕག་མོའོ། ། རྩ་གཉིས་ཞེས་པ་ནི་ལ་ལ་ནཱ་དང་ར་ས་ནཱའོ། ། སྐྱེ་གནས་ནི་ཀ་ཀོ་ལའོ། ། དབུས་ནི་དབུས་ན་གནས་པའི་ལྟེ་བའི་ཨཾ་ངམ་དྷཱུ་ཏིའོ། ། གཡོན་དང་གཡས་སུ་དེ་བཞིན་དུ། ། ཞེས་པ་ནི་གོ་རིམ་བཞིན་དུ་ལ་ལ་ནཱ་དང་ར་ས་ནཱའོ། ། དྷཱུ་ཏིའི་གཡོན་དང་གཡས་ན་གནས་པའོ། ། དེ་ཉིད་ཐ་མལ་པའི་གནས་སྐབས་ཙམ་ན།
གཡོན་ནས་ཁུ་བ། གཡས་ནས་རཀྵ་འབབ་པའོ། ། དེའི་འདུ་བ་ཆོས་ཀྱི་དབྱིངས་སྡུད་པ་ཞེས་པ་ནི། ཆོས་ཀྱི་དབྱིངས་དེ་ལམ་དུ་བྱས་ཙམ་ན་ཨ་བ་དྷཱུ་ཏིར་ཁམས་གོང་མ་གཉིས་འདུ་ཞིང་ལུད་པའོ། ། སྙིང་སྟོབས་སྐུ་དང་ཞེས་པ་ནི། སྙིང་སྟོབས་ཀྱི་བརྡས་བསྟན་པའི་ཞུ་བ་ནི་སྐུའི་རྡོ་རྗེའོ། ། རྡུལ་ངག་བཅས་ཞེས་པའི་རྡུལ་གྱི་བརྡས་བསྟན་པའི་རཀྟ་ནི་གསུང་རྡོ་རྗེའོ། ། མུན་པ་སེམས་ཀྱི་རང་བཞིན་ལས། ། ཞེས་མུན་པའི་བརྡས་བསྟན་པའི་མི་རྟོག་པ་སེམས་ཀྱི་རང་བཞིན་སྟེ་ཐུགས་ཀྱི་རྡོ་རྗེའོ། ། ཡང་སྙིང་སྟོབས་ནི་གཡོན་ནས་ཁུ་བ་འབབ་པ་དེ་ཉིད་ལ།
མུ་སྟེགས་པས་སྙིང་སྟོབས་ཅེས་བཏགས། ར་ས་ནཱ་ནས་ཁྲག་འབབ་པ་ལ་རྡུལ་ངག་ཞེས་བཏགས་དྷཱུ་ཏིར་མི་རྟོག་པ་མཚོན་པ་ལ་མུན་པ་སེམས་ཀྱི་རང་བཞིན་ཞེས་བཏགས་སོ། ། སྙིང་སྟོབས་ར་ས་ནཱ། ཁུ་བ་ལ་ལ་ནཱ། མི་རྟོག་པ་དྷཱུ་ཏིའོ། ། མུན་པ་བསྐྱེད་པར་བྱེད་ཅེས་པ་ནི། དྷཱུ་ཏིས་མི་རྟོག་པ་བསྐྱེད་པའོ། ། དུས་ནམ་གྱི་ཚེ་ཞུ་བདེ་མི་རྟོག་པ་གསུམ་མཚོན་ཞེ་ན། རྡོ་རྗེ་པདྨ་མཉམ་སྦྱོར་ཞེས་པ་ནི། ཐབས་དང་ཤེས་རབ་མཉམ་པ་སྦྱོར་བ་ལས་མཚོན་ནོ། །
དངོས་དང་དངོས་མེད་རོ་གཅིག་འགྱུར། ། ཞེས་པ་ནི་དངོས་པོ་སྟེ་ཞུ་བ། དངོས་མེད་བདེ་བའོ། ། རོ་གཅིག་འགྱུར་ཞེས་པ་ནི་མི་རྟོག་པའོ། ། བཤང་བའི་དྭངས་མ་རྣམ་སྣང་། ལྕི་བའི་དྭངས་མ་མི་བསྐྱོད་པའམ། བད་ཀན་གྱི་ནི་སྣང་བ་མཐའ་ཡས་སོ། ། ཤ་ཆེན་གྱི་དྭངས་མ་སྟེ་དོན་གྲུབ་བོ། ། ཁྲག་གི་དྭངས་མ་རིན་འབྱུང་ངོ་། ། བད་ཀན་ཞེས་པ་ནི་ཤ་ཆེན་གྱི་དྭངས་མའོ། །
བདུད་རྩི་ལྔའི་གོང་བུ་ཞེས་པ་ནི། བདུད་རྩི་ལྔའི་དྭངས་མ་ཞུ་བའོ། ། དེ་ཕྱིར་རྡོ་རྗེ་ཅན་དུ་བརྗོད་ཅེས་པ་ནི། བདུད་རྩི་ལྔའི་རང་བཞིན་དེ་དེ་བཞིན་གཤེགས་པ་ལྔ་ཡང་ཡིན་པས་སོ། ། རུས་པ་སོགས་གསུམ་ནི་བུ་ཚ་ཡི་འོ། ། ཕ་ལས་སྐྱེས་པའི་ཁུ་བ་ལ་སོགས། ལྤགས་པ་སོགས་གསུམ་ནི་བུ་ཚ་ཡི་འོ། ། མ་ལས་སྐྱེས་པ་ནི་རཀྟ་ལས་སོ། ། གོང་བུ་བསྡུས་པ་རྣམས་ཀྱི་ཡང་། ། ཞེས་པ་ནི་གོང་བུ་ནི་བུ་ཚའི་ལུས་ཀྱི་གོང་བུའོ། །
བསྡུས་པ་ནི་ཕ་ལས་སྐྱེས་པ་གསུམ་དང་། མ་ལས་སྐྱེས་པ་གསུམ་སྟེ། ཁམས་བཅུ་དྲུག་བསྡུས་པའོ། ། ཚད་མ་ཞེས་པ་ནི་ཁམས་དྲུག་པོ་འདི་དག་བསྐྱེད་པའི་ནུས་པའོ། ། འདི་དག་གསུངས་པ་སྟེ། ཞེས་པ་ནི། ཕའི་ཁུ་བ་དང་། མའི་ཁྲག་གོ ། གོང་བུ་གཅིག་པུ་ཞེས་པ་ནི་བུ་ཚའི་ལུས་ཀྱི་གོང་བུའོ། ། གཉིས་སུ་འགྱུར་ཞེས་པ་ནི།
ནང་ཚན་གྱི་བྱེ་བྲག་གིས་ཕ་ལས་སྐྱེས་པ་དང་། མ་ལས་སྐྱེས་པ་གཉིས་སུ་འགྱུར་བའོ། ། གཉིས་སུ་གྱུར་པ་དུ་མ་རྣམས། ། ཞེས་པ་ནི་ཕ་ལས་སྐྱེས་པ་གསུམ་དང་། མ་ལས་སྐྱེས་པ་གསུམ་སྟེ་དྲུག་གོ ། གཅིག་བུ་དུ་མའི་རང་བཞིན་གྱིས། ། ཞེས་པ་ནི་གོང་བུ་ནི་གཅིག་ཡིན་ལ། ནང་ཚན་གྱི་ཕྱེ་བ་དྲུག་ཡིན་པས་དུ་མའོ། ། དེའི་ཕྱིར་ནི་དྲུག་གི་གོང་བུ་ཡིན་པའི་ཕྱིར། རྡོ་རྗེ་ཅན་འདིར་གསུངས་ཞེས་པ་ནི་བུ་ཚའི་ལུས་འདི་རང་བཞིན་གྱིས་རྡོ་རྗེ་འཆང་ངོ་། །
རྩའི་ཞེས་པ་ནི་རྩ་གཉིས་ལས་སོ། ། ཀུན་སྤྱོད་ནི་ཁམས་འདུ་བར་གསུངས་པའོ། ། དེའི་སྒོ་ཞེས་པ་ནི་རྩ་གཉིས་པོའི་སྒོའོ། ། དེ་གཉིས་ལས་ཞེས་པ་ནི་ཐུགས་ཀྱི་སྒོ་གཉིས་ལས་སོ། ། དེ་རྣམས་འདུ་བའི་དུས་ནི་ཞེས་པ་ནི་ཁམས་དྲུག་པོ་དེ་རྣམས་མའི་སྐྱེ་གནས་སུ་འདུ་བའི་དུས་སོ། ། ལྷ་ནི་དམིགས་པར་གྱུར་པ་མིན། ། ཞེས་པ་ནི་བུ་ཚའི་ལུས་ཀྱི་རང་བཞིན་ལྷ་ཡིན་པ་དེ་འགྲུབ་པར་འགྱུར་བའོ། ། སྟེང་གི་སྒོ་དང་ཞེས་པ་ལ་སོགས་པ་ཚིག་རྐང་བདུན་གྱིས་རླུང་གི་འགྲོ་འོང་གི་གནས་བསྟན་ནོ། ། རྐྱང་མས་སྤྲུལ་པ། འོག་གི་རོ་མས་སྤྲུལ།
འོག་གི་སྒོ་ཡི་རྣམ་པར་ཤེས། ། ཞེས་པ་ནི་འོག་སྒོ་སྟེ། ར་ས་ན་སྤྲུལ་པ་སྨིན་མཚམས་ནས་མར་བརྒྱུད་ནས་ཕྱིར་འབྱུང་བར་ཤེས་པའོ། ། ཡང་རྐྱང་མ་ནས་དབུགས་ནང་དུ་འཇུག་པས་འཚོ་བར་བྱེད་པའམ། ཡང་རྐྱང་མ་ནས་བྱང་སེམས་ཕབ་པས་ཀྱང་འཚོ་བར་བྱེད་དོ། ། སྟེང་གི་སྒོ་ནི་དབྱིངས་ཉིད་དོ། ། ཞེས་པ་ནི་ར་ས་ནཱའི་རང་བཞིན་སྨིན་འཚམས་བརྒྱུད་ནས་སྣ་བུག་གཡས་ནས་སྤྱི་གཙུག་གསེར་གྱི་སྒོ་ནས་བརྒྱུད་ནས། ལ་ལ་ནཱ་ནས་རླུང་ནང་དུ་འཇུག་པའོ། ། རྩོལ་བའི་རླུང་ཕྱིར་བྱུང་བས་འཆི་བར་བྱེད་པའམ། ཡང་ན་རོ་མ་ནས་གཏུམ་མོ་སྦྱར་ནས་བསྲེགས་པར་བྱེད་པའོ། །
རྩ་ནི་ཐམས་ཅད་མཉམ་སྦྱོར་བ། ། ཞེས་པ་ནི་སྒོ་བཅུའི་རྩ་ནས་བྱུང་བའི་ཐིག་ལེ་དབུ་མར་འདུས་པའོ། ། རྣལ་འབྱོར་པ་ནི་འཇུག་པར་བསམ། ། ཞེས་པ་ནི་རྐྱང་མ་ནས་རླུང་དང་བྱང་སེམས་དབུ་མར་འཇུག་པའོ། ། འདི་ལ་བྷ་སན་ཏའི་ལེའུ་གསུམ་པ་འཕྲོས་སོ། ། དེའི་ལུས་ཀྱི་ཞེས་པ་ནི་རྣལ་འབྱོར་པ་ཡི་འོ། ། སྟེང་གི་སྒོ་ལ་ཡང་ཞེས་པ་ནི་སྤྱི་གཙུག་གསེར་གྱི་སྒོ་ནས་སོ། ། རྡོ་རྗེ་ཅན་ནི་རྟག་རྒྱུན་བཞུགས། ། ཞེས་པ་ལ་རྡོ་རྗེ་ཅན་ནི་རླུང་ངོ་། ། རྟག་རྒྱུན་བཞུགས་ནི་སྟེང་སྒོ་ནས་ལྡང་བའི་རླུང་ངོ་། །
འོག་སྒོ་ནས་འཇུག་པའི་རླུང་། དྷུ་ཏིར་གནས་པའི་རླུང་ངོ་། ། དེ་གསུམ་རྒྱུན་དུ་འབྱུང་བྱེད་དོ། ། སྟེེང་གི་སྒོ་དང་ཞེས་པ་ལ་སོགས་པ་ཚིག་རྐང་གཉིས་ཀྱིས་གཏུམ་མོ་བཅོ་ལྔ་པ་ཤུགས་ལ་བསྟན་ཏེ། ཆོས་ཀྱི་འཁོར་ལོའི་ལྟེ་བར་ཐིག་ལེ་སྡེ་ཚན་བརྒྱད་ཀྱིས་བསྐོར་བ་སྟེ། སྲོག་གི་རླུང་སྤྲུལ་པའི་འཁོར་ལོར་བསྡུད་ཅིང་། རྩོལ་བའི་རླུང་གིས་ཡར་ཕུལ་ནས་ཆོས་ཀྱི་འཁོར་ལོར་བསྒོམ་པའོ། ། ད་ནི་གང་ཞིག་གང་གི་རྣམ་པར་འགྲོ་འོང་བྱེད་པ་བསྟན་ཏེ། སྟེང་གི་སྒོ་ནི་སྦྱོར་བ་གསུམ་ཞེས་པ་ནས། སེམས་ཅན་ཀུན་ལ་འགྲོ་བའི་སེམས། །
ཞེས་པའི་བར་གྱིས་གང་ཞིག་གང་གི་རྣམ་པ་ཇི་ལྟར་འགྲོ་འོང་བྱེད་པ་བསྟན་ནོ། ། གང་ཞིག་གིས་རྣམ་པ་ཇི་ལྟར་འགྲོ་འོང་བྱེད་པ་ལ་ཡང་། སྟེང་གི་སྒོ་ཞེས་པ་ནས། སྤྲུལ་པ་པོ་ཞེས་པའི་བར་གྱིས། གང་ཞིག་འགྲོ་འོང་བྱེད་ན་སྒོ་དགུར་བསྐོར་བའི་རླུང་གིས་འགྲོ་འོང་བྱེད་པ་ལྟར་བསྟན་ཏེ། དེ་ལ་གང་ཞིག་འགྲོ་འོང་བྱེད་ན། སྒོ་དགུས་བསྐོར་བའི་སྦྱོར་བ་ལ་གསུམ་སྟེ། སྟེང་གི་སྒོ་ནི་སྣ་བུག་གཉིས་ནས་སོ། ། སྦྱོར་བ་གསུམ་ནི་འཇུག་པ་དང་གནས་པ། ལྡང་བ་གསུམ་གཙོ་བོར་སྣ་བུག་གཡས་གཡོན་ནས་འགྲོ་འོང་བྱེད་པ་བསྟན་ཏེ།
སྒོ་རྣམས་ཀྱིས་ནི་ཡོངས་སུ་བསྐོར། ། ཞེས་པ་ནི་སྒོ་དགུའི་རླུང་འཇུག་པ་གནས་པ་ལྡང་བ་གསུམ་སྒོ་དགུ་ནས་འཁོར་བའི་ཚུལ་གྱིས་འགྲོ་འོང་བྱེད་པའོ། ། ཀྱེ་ནི་དྲུག་པ་ལ་བོད་པའོ། ། བཅོམ་ལྡན་འདས་ནི་དྲུག་པ་རྡོ་རྗེ་འཆང་ངོ་། ། སྦྱོར་བ་གསུམ་ནི་ཅི་ཞེས་བཤད་ནི། སྦྱོར་བ་གསུམ་གྱི་དོན་དྲིས་པའོ། ། ཇི་ལྟར་གང་གི་རྣམ་པ་ཡིས། ། སེམས་ཀྱི་རྟག་ཏུ་འགྲོ་བ་ལགས། ། ཞེས་པ་ནི་སྒོ་གཉིས་ནས་འགྲོ་འོང་ཇི་ལྟར་བྱེད་དྲིས་པའོ། ། ལན་ནི།
བཅོམ་ལྡན་འདས་ཀྱིས་སོགས་ཏེ། སྦྱོར་བ་གསུམ་དྲིས་པའི་ལན་ནི། གསུམ་ཉིད་ནི་སྦྱོར་བ་རྣམ་པ་གསུམ། ལྡང་འཇུག་རྣམ་པ་གསུམ་མོ། ། རྣམ་པ་གསུམ་ནི་ལྡང་འཇུག་གནས་པ་གསུམ་མོ། ། རྣམ་པར་གནས་ནི་སྦྱོར་བ་གསུམ་གནས་པའོ། ། སྐུ་གསུང་ཐུགས་ཀྱི་རང་བཞིན་ནི། སྐུའི་སྒོ་དང་། གསུང་གྱི་སྒོ་དང་། ཐུགས་ཀྱི་སྒོའོ། །
ཐ་མ་ནི་སྐུ་སྒོ་ལས། ལས་ཀྱི་རླུང་རྒྱུ་བས་ཐ་མའོ། ། འབྲིང་པོ་ནི་གསུང་ལས་ལས་ཀྱི་ཡེ་ཤེས་ཀྱི་རླུང་རྒྱུ་བས་འབྲིང་པོ། ། དམ་པ་ནི་ཐུགས་ནས་ཡེ་ཤེས་ཀྱི་རླུང་རྒྱུ་བས་དམ་པའོ། ། བྷ་སན་ཏའི་ལེའུ་གསུམ་པ་ནས་བསྟན། ཀ་བ་གཅིག་པ་ནི། དྷཱུ་ཏིར་གསུང་ཏེ་ལུས་ཡིན། སྒོ་དགུ་ཞེས་པ་ནི་སྒོ་གསུམ་གྱི་དབྱེ་བའི་སྒོ་ནས་བསྟན་ནོ། ། སྦོམ་པོ་ལྔ་ནི་ཕུང་པོ་ལྔའོ། ། ལྷག་པའི་ལྷ་ནི་གཟུགས་ལ་སོགས་པ་རགས་པར་འཛིན་པས་སངས་རྒྱས་ལྔ་ཡིན་པས་སོ། །
སྐུ་གཉིས་ལས་སྤྲུལ་པའི་སྐུའོ། ། བུ་ག་དགུ་ནི་སྟེང་གི་བདུན། འོག་གི་གཉིས་སྟེ་དགུའོ། ། ཐ་མའི་སྒོ་ནི་སྐུ་བསྟན་པས་ཞེས་པ་ནི། དེ་ནས་འཁོར་བའི་རླུང་འབའ་ཞིག་རྒྱུ་བའོ། ། སྦོམ་པོ་ནི་ལྷའི་སྐུ་གསུམ་མོ། ། སྤྲུལ་པ་ཞེས་པ་ནི་སྤྲུལ་པའི་སྐུའོ། ། སེམས་དང་ཞེས་པ་ལ་སོགས་པ་ཤླཽ་ཀ་གཉིས་ཀྱིས་གང་གི་རྣམ་པར་འགྲོ་འོང་བྱེད་ན། དཀྱིལ་འཁོར་བཞིའི་རྣམ་པར་འགྲོ་འོང་བྱེད་པར་བསྟན་ཏེ། གང་གི་རྣམ་པར་འགྲོ་འོང་བྱེད་པའི་ལན་ནི་སེམས་དང་ཞེས་པ་ནི་བཅིངས་པ་སྟེ།
གཉིས་ཀ་ནས་རྒྱུ་བའི་ས་རླུང་སེར་པོའོ། ། སྐྱེས་བུ་ཞེས་པ་ནི་དལ་བར་རྒྱུ་བ་སྟེ། དལ་བར་རྒྱུ་བའི་ཆུ་རླུང་དཀར་པོའོ། ། སྐྱེས་བུ་ཅན་ཞེས་པ་ནི་གཡས་ནས་རྒྱུ་བ་བརླང་པ་མེའི་རླུང་དམར་པོའོ། ། ཁྱད་པར་ཅན་ཞེས་པ་ནི་གཡོན་ནས་རྒྱུ་བ་མྱུར་བ་རླུང་གི་རླུང་ལྗང་སེར་རོ། ། རྟག་པར་ཀུན་ཏུ་ནི། འཇུག་པ་དང་། འབྱུང་བ་དང་། གནས་པའོ། ། དུས་སུ་ནི་འགྲོ་དང་འོང་བའི་ཁྱད་པར་ལས་ཞེས་པ་ལས།
འགྲོ་བ་ནི་སྙིང་ཁའི་ཕྱོགས་ཀྱི་རྩ་བཞི་ནས་ཕྱིར་འགྲོ་བའོ། ། འོང་བ་དེ་ཡང་རོ་མ་ནས་གསུང་གི་སྒོ་བཞི་ནས་རིམ་པ་གཉིས་ཉིས་བརྒྱ་ཉི་ཤུ་རྩ་ལྔ་རྩ་ལྔའོ། ། འོང་བ་ནི་རྐྱང་མ་ནས་དབུགས་ནང་དུ་འཇུག་པའོ། ། གཅིག་དང་རྐང་གཅིག་ཅེས་པ་ལ་སོགས་པ་ཤླཽ་ཀ་གཅིག་གིས་རླུང་བཞི་རྐང་གཅིག་དང་རྐང་མེད་ལ་སོགས་པ་བརྡའི་སྒོ་ནས་བསྟན་ཏེ། གཅིག་དང་ནི་རྐང་མེད་པའི་རླུང་ངོ་། ། རྐང་གཅིག་ནི་ཆུའི་རླུང་ངོ་། ། རྐང་གཉིས་ནི་མེ་རླུང་ངོ་། ། རྐང་བཞི་ནི་རླུང་གི་རླུང་ངོ་། ། རླུང་ལས་ཞེས་པ་ནི་རླུང་གི་རླུང་དཀྱིལ་འཁོར་པའོ། ། སོགས་པ་ནི་དཀྱིལ་འཁོར་པ་བཞིའོ། །
རྟག་ཏུ་འགྲོ་བའི་རླུང་རྣམས་བཞི། ། ཞེས་པ་ནི་རྟག་ཏུ་འགྲོ་བ་ནི་འབྱུང་འཇུག་གནས་པའོ། ། དལ་རྒྱུ། བཅིང་རྒྱུ། མྱུར་རྒྱུ། བརླང་པར་རྒྱུ་བའོ། ། ད་ནི་ཚུལ་ཇི་ལྟར་འགྲོ་འོང་བྱེད་པར་བསྟན་ཏེ། སེམས་ཀྱི་གནས་པ་ཞེས་ཤླཽ་ཀ་གཅིག་གིས་ཇི་ལྟར་འགྲོ་འོང་བྱེད་ན། ཐུགས་ཀྱི་སྒོ་གཉིས་ལས་འབྱུང་བ་དང་། འཇུག་པའི་ཚུལ་གྱིས་འགྲོ་འོང་བྱེད་པར་བསྟན་ཏེ།
དེ་ཡང་འགྲོ་འོང་བྱེད་ཀྱི་ལན་ནི། དེ་ཡང་སེམས་ཀྱི་གནས་པ་ཞེས་པ་ནི་ཐུགས་ཀྱི་སྒོ་གཉིས་ཏེ་རྩ་གཡས་གཡོན་གཉིས་ཀྱི་སྤྲུལ་པའི་སྒོ་གཉིས་ནས་ནུབ་པ་དང་ཞེས་པ་ནི་དབང་ཕྱུག་སྟེ། སྟེང་སྒོ་ནས་ནང་དུ་འཇུག་པ་དང་། རབ་རྒྱུ་སྟེ་འོག་སྒོ་ནས་ཕྱིར་དབྱུང་བའི་ཚུལ་གྱིས་རྟག་ཏུ་འགྲོ་འོང་བྱེད་པར་བསྟན་ཏེ། ནུབ་ནི་ནང་དུའོ། ། རབ་རྒྱུ་ནི་ཕྱི་རུའོ། ། སེམས་ཅན་ཀུན་ལ་ཞེས་པ་ནི་འདོད་པ་ཁམས་ཀྱིའོ། ། འགྲོ་འོང་གི་དབང་གིས་ཇི་ལྟར་མངོན་དུ་གྱུར་པ་ལ་ཡང་ངོ་། ། དེ་ལྟར་གང་ཞིག་མི་རིགས་པས། ། ཞེས་པ་ལ་སོགས་པ་ཤླཽ་ཀ་གཅིག་གིས་ནི་འགྲོ་འོང་གི་དབང་གིས་བྱང་ཆུབ་སེམས་ཀྱི་སེམས་རླུང་བཞི་འགགས་པས་མངོན་དུ་གྱུར་པ་བསྟན་ནོ། །
ད་ནི་དེ་ལྟར་འགྲོ་འོང་བྱས་པའི་དབང་གིས་ཇི་ལྟར་མངོན་དུ་གྱུར་པ་དེ་བསྟན་པའི་ཕྱིར། ཇི་ལྟར་མངོན་དུ་འགྱུར་ཞེ་ན། འགྲོ་འོང་གི་དབང་གིས་རླུང་སྦྱངས་པས་རླུང་དབང་དུ་འདུས་ཏེ། རྣམ་པར་རྟོག་པའི་རྟ། རླུང་འགག་པས་མངོན་དུ་གྱུར་པ་ཉིད་དུ་བསྟན་པ་ནི། དེ་ལྟར་གང་ཞིག་མི་རིགས་ཅེས་པ་ལ་སོགས་པ་ཤླཽ་ཀ་གཅིག་གིས་གསུངས་ཏེ། དེ་ལྟར་གང་ཞིག་མི་རིགས་ཞེས་པ་ནི། རླུང་བཞི་པ་དེས་འགྲོ་འོང་བྱེད་པར་མི་རིགས་སྟེ། འགྲོ་འོང་འགག་པའོ། ། དེ་ཉིད་བསྟན་པའི་ཕྱིར་སེམས་མེད་ཅེས་པ་ནི་སའི་རླུང་འགག་པའོ། །
སྐྱེས་བུ་མེད་ཅེས་པ་ནི་ཆུའི་རླུང་འགག་པའོ། ། ཡིད་དང་ལྡན་པ་མེད་ཅེས་པ་ནི། མེའི་རླུང་འགགས་པའོ། ། རྣལ་འབྱོར་པའི་དོན་མེད་ཅེས་པ་ནི་རླུང་གི་རླུང་འགགས་པ་སྟེ། དེ་བཞི་འགགས་པས་རླུང་ཐམས་ཅད་དབུ་མར་རོ་གཅིག་ཙམ་ན། ། བདེ་བ་ཆེན་པོའི་ཡེ་ཤེས་མངོན་དུ་འགྱུར་རོ། ། ཞེས་པ་ནི་ཚིག་ལྷག་མ་སྟེ་ཁོང་ནས་དབྱུང་བར་བྱའོ། ། མེ་ཉིད་གང་ཞེས་པ་ལ་སོགས་པ་ཤླཽ་ཀ་གཅིག་གིས་དཀྱིལ་འཁོར་བཞིའི་མཚན་ཉིད་བསྟན་ཏེ། མེ་ཉིད་ཅེས་པ་ནི་གཡས་ནས་རྒྱུ་བ་མེའི་རླུང་དམར་པོ་སྟེ། དེ་ནི་པད་མ་མགོན་པོའི་རྒྱུ་བའོ། །
རླུང་དང་ཞེས་པ་ནི་ལས་ཀྱི་མགོན་པོའི་རྒྱུ་བའོ། ། དབང་ཆེན་ནི་རིན་ཆེན་མགོན་པོའི་རྒྱུ་བའོ། ། ཆུ་ནི་རྡོ་རྗེ་མགོན་པོའི་རྒྱུ་བའོ། ། འཁོར་ལོ་ཞེས་པ་ནི་དཀྱིལ་འཁོར་བཞི་པོ་དེ་ཉིད་དོ། ། སེམས་ཀྱི་ཀུན་སྤྱོད་ཅེས་པ་ནི། ཆོས་ཀྱི་འཁོར་ལོའི་འདབ་མ་བཞི་ལ་བརྟེན་ནས་སྒོ་གཉིས་ལས་འགྲོ་འོང་བྱེད་དོ། ། ཚུལ་ཇི་ལྟར་བྱེད་ན། ནམ་མཁའི་རླུང་ཆ་མཉམ་པར་རྒྱུ་བར་བཞེད། མེའི་རླུང་སོར་བཞི་རུ་རྒྱུ་སྟེ་སྟེང་དུ་རྒྱུའོ། ། རླུང་གི་རླུང་ངོས་ནས་སོར་དྲུག་རྒྱུའོ། །
དྲང་པོ་སྟེ་སའི་རླུང་ཐད་ཀར་སོར་བཅུ་དྲུག་ཏུ་རྒྱུའོ། ། འོག་སྟེ་ཆུའི་རླུང་འོག་ཏུ་སོར་བཅུ་གཉིས་སུ་འགྲོའོ། ། རྡོ་རྗེའི་ཚིག་དེ་ཉིད་ཀྱིས་གཏུམ་མོ་བཅུ་དྲུག་པ་ཡང་ཤུགས་ལ་བསྟན་ཏེ། སྤྲུལ་པའི་འཁོར་ལོའི་ལྟེ་བར་ཉི་ཟླ་གཉིས་ཀྱི་བར་གྱི་ཐིག་ལེ་ལས་འབྱུང་བ་བཞིའི་རླུང་འབྱུང་བ་དང་འཇུག་པར་འགྲོ་བའོ། ། ཟླ་བ་ཉི་མ་རབ་དབྱེ་བས། ། ཞེས་པ་ནས། བཅོམ་ལྡན་རྡོ་རྗེ་ཅན་གྱིས་སོགས་ཞེས་པའི་བར་གྱིས་འགྲོ་འོང་གི་གནས་བསྟན་ནོ། ། འགྲོ་འོང་གི་ལས་ལ་ཡང་། ཟླ་བ་ཉི་མ་ཞེས་པ་ལ་སོགས་པ་ཚིག་རྐང་དྲུག་གིས་འགྲོ་འོང་བྱེད་པའི་སྒོའི་ངོ་བོ་ཉིད་བསྟན་ནོ། ། ཟླ་བ་ཉི་མ་རབ་དབྱེ་བ། །
ཞེས་པ་ལ། ཟླ་བ་ནི་ཤེས་རབ་སྟེ་གཡོན་གྱི་རྐྱང་མའོ། ། ཉི་མ་ནི་ཐབས་སྟེ་གཡས་ཀྱི་རོ་མའོ། ། གསུམ་པའི་སྒོ་ནི་ཡིད་དང་བཅས་པའི་སྒོ་གསུམ་ལས་ཐུགས་ཀྱི་སྒོའོ། ། འབྱུང་དང་རྔུབ་པ་གཉིས་ལ་ཡང་། ། ཞེས་པ་ནི་འབྱུང་བ་རོ་མ། རྔུབ་པ་རྐྱང་མ་གཉིས་སྟེ། འབྱུང་འཇུག་བྱེད་པ་སྒོ་གཉིས་སོ། ། སྒོའི་དམ་པ་ཞེས་པ་ནི་གསུམ་མོ། ། གཙོ་བོ་དམ་པ་ཡི་ནི་སྒོ་ནི་ཐུགས་ཀྱི་སྒོ་ཡིན་པས་སོ། །
སྟེང་ནི་སྤྱི་གཙུག་གོ ། འོག་ནི་སྨིན་མཚམས་སོ། ། འོག་སྒོ་ནི་ཞེས་པ་ལ་སོགས་པ་ནས། བཅོམ་ལྡན་རྡོ་རྗེ་ཅན་གྱིས་གསུངས་ཞེས་པའི་བར་གྱིས་ཐུན་མོང་གི་རྣམ་གྲངས་ཀྱི་སྒོ་ནས་བསྟན་ཏེ། འོག་གི་སྒོ་ནི་རྣམ་པར་ཤེས་པ་ནི། དབུགས་ནང་དུ་འཇུག་པས་འཚོ་བར་བྱེད་པའམ། རྐྱང་མ་ནས་བྱང་ཆུབ་ཀྱི་སེམས་ཕབ་པས་གསོ་བར་བྱེད་པའོ། ། སྟེང་གི་སྒོ་ནི་དབྱིངས་ཉིད་དོ། ། ཞེས་པ་ནི་དབུགས་ཕྱིར་འབྱུང་བས་འཆི་བར་བྱེད་པའམ། ཡང་ན་རོ་མ་ནས་བསྲེགས་པར་བྱེད་པ་སྟེ་སྔ་མ་བཞིན་ནོ། །
རྣམ་སྣང་ལ་སོགས་སངས་རྒྱས་རྣམས། ། ཞེས་པ་ནི་རྩ་བའི་རླུང་ལྔའམ་ཡང་ན་ཆོས་ཀྱི་འཁོར་ལོའི་བྷྲཱུྃ་ཨཾ་ཛྲིཾ་ཁཾ་ཧཱུྃ་ལྔའོ། ། སྟེང་གི་སྒོར་ན་གཡོ་ཞིང་གནས། ། ཞེས་པ་ནི་སྟེང་གི་སྒོ་ནས་གཡོ་བ་སྟེ། གསེར་གྱི་སྒོ་ནས་བརྒྱུད་ནས་འབྱུང་བའམ། འཇུག་པ་དང་གནས་པ་སྟེ། གནས་པ་ནི་ཁོང་པར་བྱེད་པའམ། ཡང་ན་ཆོས་ཀྱི་འཁོར་ལོའི་ཡིག་འབྲུ་ལྔ་བསྲེགས་པའོ། ། གཡོ་ཞིང་ནི་གསེར་གྱི་སྒོ་ནས་སོ། ། དེ་རྣམས་འོག་ཏུ་རྣམ་པར་གནས། །
ཞེས་པ་ལ། དེ་རྣམས་ནི་རླུང་ལྔའོ། ། འོག་ཏུ་ཞེས་པ་ནི་སྨིན་འཚམས་ནས་བརྒྱུད་ནས་འབྱུང་བའི་ཚུལ་གྱིས་འོག་ཏུའོ། ། གནས་པ་ནི་རྐྱང་མ་ནས་བབ་པའོ། ། སྟེང་གི་གཤེགས་སུ་གསོལ་ཉིད་ཅེས་པ་ནི། གསེར་གྱི་སྒོ་བརྒྱུད་ནས་ནང་དུ་རྒྱུད་པའོ། ། དེ་ནས་དབུགས་འབྱུང་བ་འཇུག་པའི་ཚུལ་གྱིས། སེམས་ཀྱི་སྒོ་གཉིས་ནས་རྟག་ཏུ་འགྲོ་འོང་བྱེད་དོ། ། དགུག་པ་ནི་འོག་སྒོ་ནས་ཕྱིར་འབྱུང་བའོ། ། གཤེགས་སུ་གསོལ་ནི།
སྟེང་སྒོ་ནས་ནང་དུ་འཇུག་པའོ། ། རྟག་ཏུ་འགྲོ་བ་ནི་སྒོ་གཉིས་ནས་སོ། ། དུས་གསུམ་ཞེས་པ་ནི་རླུང་འབྱུང་འཇུག་གནས་པ་གསུམ་གྱི་བདག་ཉིད་ཅན་ནོ། ། སངས་རྒྱས་ཐམས་ཅད་ཅེས་པ་ནི་རླུང་བཞི་རིགས་ལྔའོ། ། ངོ་བོའོ། ། མཁའ་འགྲོ་ཞེས་པ་རླུང་ལྔ་དེ་བཞིན་གཤེགས་པ་རིགས་ལྔའི་ངོ་བོའོ། ། ཡང་ན་མཁའ་འགྲོ་ནི་དབང་པོ་དྲུག་དང་ཡུལ་དྲུག་གོ ། མ་མོ་རྣམས་ཞེས་པ་ནི་འབྱུང་བ་བཞི་ལྷ་མོ་བཞིའི་ངོ་བོ་འོ། ། འཇུག་པ་ནི་ནང་དུ་འཇུག་པའོ། ། ལྡོག་པ་ནི་ཕྱིར་རོ། །
ཡོན་ཏན་ནི་རྐྱང་མ་ནས་ནང་དུ་འཇུག་པ་ལ་འབབ་པ་བདེ་བའོ། ། སྐྱོན་ནི་རོ་མས་ཕྱིར་འབྱུང་བ་དང་། བསྲེག་པས་རྡུལ་གྱི་རང་བཞིན་ནོ། ། བདེ་བ་དང་འབབ་པའོ། ། གདུག་པ་་་་་་སྡུག་བསྔལ་ཟེར་ནི་བསྲེགས་པ། ལྷན་ཅིག་སྐྱེས་པ་གྲུབ་པའི་གནས། ། ཞེས་པ་ནི་དེ་ལྟ་བུའི་རླུང་དེ་ངོ་བོ་ཉིད་ཀྱིས་ལུས་ལ་གྲུབ་པས་ནའོ། ། བཅོམ་ལྡན་འདས་རྡོ་རྗེ་ཅན་གྱི་དོན་གྱི་རང་གི་ལུས་ལ་གནས་པའོ། ། དེ་ཡན་ཆད་ཀྱིས་སྦས་པའི་ཡི་གེ་བཅུ་དྲུག་པའི་དོན་བསྟན་ནོ། ། དཔྱིད་ཀྱི་ཐིག་ལེའི་དོན་བསྟན་པ་ལ།
དེ་ནས་བཅོམ་ལྡན་ལྷ་མོ་ནི། ། ཞེས་པ་ལ་སོགས་པ་ཤླཽ་ཀ་གསུམ་གྱིས་དཔྱིད་ཀྱི་ཐིག་ལེའི་དོན་ཞུས་པ་བསྟན་ནོ། ། དེ་ནས་སེམས་ནི་སྦས་པའི་ཡི་གེ་བཅུ་དྲུག་བསྟན་པའི་རྗེས་ལའོ། ། ལྷ་མོའི་འཁོར་ལོ་གོང་མ་གསུམ་གྱིས་ཚིག་འདི་དག་གསོལ་པ། ཞེས་འོག་ནས་འབྱུང་བའོ། ། དཔྱིད་སོགས་ཀྱི་དྲི་བའི་ཚིག་དྲུག་ཞུས་པའོ། ། སྙིང་ཁའི་ཧཱུྃ་བདེ་བ་ཁ་འབུ་བ་ལ་དཔྱིད་ཅེས་ཇི་ལྟར་བགྱིས་ཞུས་པ་དང་། ལྟེ་བའི་ཨཾ་ལ་ཐིག་ལེ་ཇི་ལྟར་ལགས་པ་དང་། རྩ་མི་ཕྱེད་མ་ལ་སོགས་པ་ལུས་ལ་ཇི་ལྟར་ལགས་ཞུས་པ་དང་། དེའི་གནས་ནི་མི་ཕྱེད་པ་ལ་སོགས་པའོ། །
ཇི་ལྟར་ལགས་ནི་ཡུལ་ཉི་ཤུ་རྩ་བཞི་ནང་དུ་ལུས་ལ་ཇི་ལྟར་ལགས་ཞེས་ཞུས་པའོ། ། པུ་ལི་ལ་སོགས་ཅི་གསུངས་པ། ། ཞེས་པ་ནི་འཛམ་བུའི་གླིང་ན་ཡུལ་ཉི་ཤུ་རྩ་བཞི་ཇི་ལྟར་ལགས་ཞེས་དྲིས་པའོ། ། འཁོར་ལོ་དགོད་པ་ཞེས་པས་ནི་བསྐྱེད་པའི་རིམ་པའི་སྐབས་སུ་རྩིབས་བརྒྱད་ནག་པོ་རྡོ་རྗེ་ཕྲེང་བས་བསྐོར་བ། རྩིབས་བརྒྱད་དམར་པོ་ལ་པདྨས་བསྐོར་བ། རྩིབས་བརྒྱད་དཀར་པོ་འཁོར་ལོས་བསྐོར་བའོ། ། དེར་བརྟེན་པ་ལྷ་རྣམས་བསྐྱེད་པའོ། ། དེ་བཞིན་གཞན་ཞེས་པ་ལ། དེ་གཉིས་ནི་མི་ཕྱེད་སྟེ། དེ་ལས་གཞན་དུ་ཇི་ལྟར་རྩའི་རྫོགས་པ་ཞེས་པ་ནི།
དེ་ལས་གཞན་ནང་དུ་ལྷ་རྣམས་རྩའི་གཟུགས་ཀྱིས་ལུས་ལ་ཇི་ལྟར་རྫོགས། དེའི་དབྱེ་བ་བདག་ལ་གསུང་ནི་ཤོད་ཅིག་པའོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ་སོགས་ཏེ། བཅོམ་ལྡན་འདས་ཞེས་པ་ལ་སོགས་པ་ཚིག་རྐང་གསུམ་གྱིས་ཞུས་པ་དེའི་ལན་བཤད་པར་དམ་བཅའ་བ་བསྟན་ནོ། ། ལྷ་མོ་ནི་ཕག་མོའི། རབ་བཤད་བྱ་ནི་སྡུད་པ་པོ་ལའོ། ། གསང་བ་ནི་རྒྱུད་སྡེ་འོག་མ་ལ། ཆེས་གསང་བ་ནི་བསྐྱེད་རིམ་ལ་ཡང་གསང་བའོ། ། རྩའི་རང་བཞིན་ཞེས་པ་ནས།
རྫུ་འཕྲུལ་སྟོབས་ཀྱི་ཞེས་པའི་བར་གྱིས། དོན་དམ་པ་བྱང་ཆུབ་ཀྱི་སེམས་ཀྱི་རྟེན་བསྟན་ནོ། རྟེན་ལ་ཡང་རྩའི་རང་བཞིན་ཞེས་པ་ནས། དྲུག་པའི་ཞེས་པའི་བར་གྱིས་ནང་གི་རབ་ཏུ་བྱེད་པ་དང་པོ་རྫོགས་པའི་བར་གྱིས་གནས་ལ་སོགས་པ་ཡུལ་གྱི་རབ་ཏུ་བྱེད་པ་བསྟན་ནོ། ། རྩའི་རང་བཞིན་ཞེས་པ་ནས། རང་གི་ནང་དང་ཕྱི་རོལ་གནས་ཞེས་པའི་བར་གྱིས་ནང་གི་ཡུལ་གྱི་དབྱེ་བ་བསྟན་ཏེ། རྩའི་རང་བཞིན་ཞེས་པ་ནི་ནང་དུ་རྩའི་རང་བཞིན་གྱི་མཁའ་འགྲོ་མ་ཉི་ཤུ་རྩ་བཞི་བཞུགས་ནས་གནས་ལ་སོགས་པས་བཅུའོ། ། འདི་ལས་ལེའུ་ལྔ་པ་འཕྲོས་སོ། ། ཕ་རོལ་ཏུ་ཕྱིན་པ་ཞེས་པ་ནི་ཕ་རོལ་ཏུ་ཕྱིན་པའི་ས་བཅུ་ལ་ལོངས་སྤྱོད་ཅིང་སྔགས་པ་ཡང་ལུས་ཀྱི་གནས་ལ་སོགས་པ་ས་བཅུ་ལ་མགོ་ཟུག་པ་དང་། ལོངས་སྤྱོད་པ་དང་།
ཐིམ་པ་ནང་གི་ཚུལ་གྱིས་ལོངས་སྤྱོད་དོ། ། སྐུ་དང་གསུང་དང་ཐུགས་ཀྱི་འཁོར་ལོར་སོན་པ་ཞེས་པ་ནི། རང་བཞིན་གྱི་སྐུ་གསུང་ཐུགས་ཀྱི་རང་བཞིན་དུ་སོན་པའོ། ། གནས་ཀྱི་ནང་གི་དབྱེ་བ་ཞེས་པ་ནི་ནང་ཚན་གྱི་དབྱེ་བའོ། ། སྤྱི་བོ་མ་ལ་ཡའི་ཡུལ་ཞེས་པ་ནི་བསྐྱེད་རིམ་གྱི་དབང་དུ་བྱས་ནས་ཤར་དུ་མོས་པ་བྱེད་པའོ། ། ནང་དུ་ལུས་ཀྱི་དཀྱིལ་འཁོར་གྱི་དབང་དུ་བྱས་ནས་སྤྱི་བོ་ལའོ། ། ཕྱིའི་ཡུལ་ཉི་ཤུ་རྩ་བཞི་ལ་མ་ལ་ཡའི་ཡུལ་ལོ། ། དཀྱིལ་འཁོར་གྱི་བྱང་། ལུས་ཀྱི་སྤྱི་བོའི་གཙུག ཕྱི་རོལ་གྱི་ཡུལ་འབར་བ་འཛིན་པའོ། །
རྣ་བ་དེ་བཞིན་དུ་ནི་ཨུ་རྒྱན་ཉིད་ཅེས་པ་ནི་དཀྱིལ་འཁོར་གྱི་ནུབ། ལུས་ཀྱི་རྣ་བ། ཕྱི་རོལ་གྱི་ཨུ་རྒྱན་ནོ། ། རྩིབས་མའི་རྒྱབ་ཀྱི་ཨརྦུ་ཏ། ཞེས་པ་ནི་དཀྱིལ་འཁོར་གྱི་ལྷོ། ལུས་ཀྱི་རྩིབས་མའི་རྒྱབ། ཕྱིའི་ཡུལ་ཨརྦུ་ཏའོ། ། དེས་དཀྱིལ་འཁོར་གྱི་ཕྱོགས་དང་ནང་གི་ལུས་ཀྱི་ཆ་དང་། ཕྱིའི་ཡུལ་རེ་དང་སྦྱར་ན་འགྲེའོ། ། ཐུགས་ཀྱི་འཁོར་ལོའི་རྣམ་པར་གནས་ཞེས་པ་ཆོས་ཀྱི་འཁོར་ལོའི་རྩིབས་ལུས་ཀྱི་ཆ་ཤས་བརྒྱད་པ་ཉིད་ཐུགས་ཀྱི་འཁོར་ལོ་ལའོ།་་་་་
འཁོར་ལོ་བསྡོམ་པའི་ལྷ་དང་སྦྱར་ན། གཞལ་ཡས་ཁང་འཕར་མ་བཞི་པའི་ནང་ན་ལྟེ་བ་ཡེ་ཤེས་འཁོར་ལོ་རིན་པོ་ཆེའི་ཕྲེང་བས་བསྐོར་བའོ། ། དེའི་ཕྱི་རོལ་ན་ཐུགས་ཀྱི་འཁོར་ལོ། དེ་ནས་ལྷ་མོ་འདི་བརྒྱད་གནས་སོ། ། གནས་ཀྱི་ཁྱད་པར་ནི་བརྒྱད་པོ་འདི་ཉིད་དོ། ། མཁའ་སྤྱོད་རྣམས་ཀྱི་ཡང་དག་བཤད། ། ཅེས་པ་ནི་ནང་ཐུགས་ཀྱི་འཁོར་ལོ་དེར་གནས་པའི་རྩའོ། ། ཕྱི་བསྐྱེད་རིམ་དུ་ཐུགས་ཀྱི་འཁོར་ལོའི་ལྷ་མོ་རྣམས་གནས་པའོ། ། དེས་འགྲེའོ། ། དབང་པོ་ཧི་མ་ལ་ཡ་ཞེས་པ་ནི།
དབང་པོ་ནི་ཕོ་མཚན། ཧི་མ་ལ་ཡ་ནི་རྩའི་གནས་སོ། ། དེ་ལྟར་ནི་གོང་དུ་བཤད་པ་ལྟར་རོ་ཐམས་ཅད་དུ་ནི་བརྒྱད་པོ་དེའོ། ། གསུང་གི་འཁོར་ལོར་རྣམ་པར་གནས་ནི། རྩིབས་བརྒྱད་དམར་པོ་པདྨའི་ཕྲེང་པས་བསྐོར་བའོ། ། གནས་ཀྱི་ཁྱད་པར་ནི་གསུང་གི་བརྒྱད་པོའོ། ། ས་སྤྱོད་ནི་སྔར་བཞིན་ནོ། ། རྟགས་ནི་རྡོ་རྗེའི་རྩེའོ། ། གསང་བ་ནི་བཤང་ལམ་མོ། ། མཁའ་འགྲོ་མར་ནི་གསུངས་བ་ཞེས་པ་ནི།
ལུས་ཀྱི་ཆ་ཤས་ཉི་ཤུ་རྩ་བཞི་པོ་དེ་ན་གནས་པའི་རྩ་ཉི་ཤུ་རྩ་བཞི་ནི། རབ་ཏུ་གཏུམ་མོ་ལ་སོགས་པ་མཁའ་འགྲོ་མ་ཉི་ཤུ་རྩ་བཞི་ཡིན་པའི་དོན། སྐུའི་ཙཀྲ་འཁོར་ལོ་དཀར་པོ་རྩིབས་བརྒྱད་འཁོར་ལོ་དཀར་པོས་བསྐོར་བའོ། ། འདི་དག་ནི་མཁའ་འགྲོ་མའོ། ། ཡུལ་དང་ནི་ཕྱི་རོལ་དུ་ཡུལ་ཉི་ཤུ་རྩ་བཞིའི་འཁོར་ལོ་གསུམ་ལ་འཇོག་ལ། རང་ལུས་སྐྱེས་ནི་ནང་ལུས་ཀྱི་ཆ་ཤས་ཉི་ཤུ་རྩ་བཞི་ལ་འཇོག་པའོ། ། རང་གི་ལུས་ཀྱི་ཆ་ཤས་ཉི་ཤུ་བཞིའོ། ། སྐུ་གསུང་ཐུགས་ཀྱི་ཞེས་པ་ལ་སོགས་པ་ཤླཽ་ཀ་ཕྱེད་དང་གཉིས་ཀྱིས་ལུས་ཀྱི་གནས་དེ་དང་དེ་དག་ཏུ་མཁའ་འགྲོ་རྣམས་རྩའི་གཟུགས་ཀྱིས་གནས་པར་བསྟན་ནོ། ། སྐུ་གསུང་ཐུགས་ནི་ཕྱི་བསྐྱེད་རིམ་ཙམ་ན་འཁོར་ལོ་གསུམ་མོ། ། ཉི་ཤུ་རྩ་བཞི་དབྱེ་བ་ཡིས། །
ཞེས་པ་ནི་རབ་གཏུམ་མ་ལ་སོགས་པ་ཕྱིའི་དབྱེ་བ་ནི། ཡུལ་ཉི་ཤུ་རྩ་བཞིའོ། ། ནང་ལུས་ཀྱི་ཆ་ཤས་ཉི་ཤུ་རྩ་བཞིའོ། ། མཁའ་འགྲོ་མ་ཞེས་པ་ནི་འཁོར་ལོ་གསུམ་གྱི་ལྷ་མོའོ། ། ཀུན་གྱི་གནས་ནི་ཕྱི་ནང་གི་ཡུལ་ཉི་ཤུ་རྩ་བཞིའོ། ། ཐམས་ཅད་དུ་ནི་ཡང་དག་བཤད་ཅེས་པ་ནི་ནང་དུ་མཁའ་འགྲོ་མའོ། ། འདི་རྣམས་ཞེས་པ་ནི་ལུས་ཀྱི་ཆ་ཤས་ཉི་ཤུ་རྩ་བཞིའོ། ། མཁའ་འགྲོ་མ་ཞེས་པ་ནི་མཁའ་འགྲོ་མ་ཉི་ཤུ་རྩ་བཞི་པོ་དེ་ནང་དུ་རྩའི་གཟུགས་ཀྱི་གནས་ལ། ཤུགས་ཀྱིས་དཔའ་བོ་རྣམས་ཁམས་ཀྱི་ཚུལ་དུ་གནས་སོ། ། དྲུག་པ་ལས་རབ་ཏུ་བྱེད་པ་དང་པོའོ།། །།
ད་ནི་དྲུག་པའི་རབ་ཏུ་བྱེད་པ་གཉིས་པ་ནས། རྩའི་འཁོར་ལོ་དོན་བསྟན་པ་ལ། དེ་ནས་གཞན་ཡང་ཞེས་པ་ནས། རྒྱུ་དང་མི་རྒྱུ་བཅས་པར་གནས། ། ཞེས་པའི་བར་གྱིས་དཔྱིད་ཀྱི་ཐིག་ལེ་དོན་ཞུས་པའི་ལན། རྩའི་འཁོར་ལོ་གཉིས་དཔྱིད་ཀྱི་ཐིག་ལེར་བསྟན་ནོ། ། དེ་ནས་ནི་རབ་ཏུ་བྱེད་པ་དང་པོ་བསྟན་པའི་རྗེས་ལའོ། ། གཞན་ཡང་ནི་གཉིས་པ་དེ་ཉིད་ཀྱི་བྱེད་པ་དང་། རྩའི་འཁོར་ལོ་དང་བྱེད་པའི་སྒོ་ནས་བསྟན་ནོ། ། དམ་པ་ནི་རྩོལ་གྲུབ་ལས་མ་བྱུང་བས་དམ་པའོ། །
དེ་བཞིན་གཤེགས་པ་ནི་རང་བཞིན་རྣམ་དག་གིའོ། ། ཇི་ལྟར་གནས་སུ་སོན་པ་ཞེས་པ་ནི། ཡུལ་ཉི་ཤུ་རྩ་བཞིའི་གནས་སོ། ། རྩའི་འཁོར་ལོ་ཉི་ཤུ་རྩ་བཞིའོ། ། སྙིང་གི་ནང་སོན་པདྨ་ནི། ། ཞེས་པ་ལ་སོགས་པས་ཞར་ལ་ཙཎྜ་ལི་བཅུ་བདུན་པ་ཡང་བསྟན་ཏེ། ཆོས་ཀྱི་འཁོར་ལོའི་ལྟེ་བར་ཐིག་ལེ་བསྒོམ་པའོ། ། སྙིང་གའི་ནང་སོན་ནི་སྙིང་ཁའི་ནང་དུ་ཆུད་པའོ། ། སྙིང་པོ་བཅས་ནི་ལྟེ་བའམ་ཟེ་འབྲུའོ། ། དེའི་ནང་སོན་ནི་པདྨ་འདབ་བརྒྱད་ཀྱི་ནང་དུ་ཆུད་པའོ། །
མར་མེ་རང་གི་ངོ་བོ་ཅན། ། ཞེས་པ་ནི་རྟེན་པ་རྩའི་ངོ་བོར་མར་མེ་ལྟར་གསལ་བའོ། ། ཡང་ན་རྩ་དེ་ལ་བརྟེན་པའི་མར་མེ་ལྟ་བུ་ཡིན་པས། རྩ་དེ་ལ་ཡང་འདི་སྐད་ཅེས་བྱའོ། ། ཆུ་ཤིང་གི་ནི་མེ་ཏོག་ལྟར། ། ཞེས་པ་ནི་རྟེན་གྱི་དབྱིབས་ཆུ་ཤིང་གི་མེ་ཏོག་ལྟར་སྣ་ཕྲ་བ་མར་འཕྱང་བའོ། ། ཁའི་ལྟ་ཕྱོགས་ནི་ཁ་འོག་ཏུ་ཞེས་པའོ། ། ཐིག་ལེ་དྲིས་པའི་ལན་ནི་རྟེན་སྙིང་གི་ནང་གནས་པའོ། ། དཔའ་བོ་ཞེས་པ་བརྟེན་པའི་ཐིག་ལེ་གནས་པའོ། ། ཡུངས་དཀར་གྱི་ནི་བདེ་ཆེན་བྱང་ཆུབ་སེམས་ཀྱི་ཐིག་ལེ་སྟེ་ཡུངས་དཀར་གྱི་ཚད་ཙམ་གྱི་སྦོམ་ཕྲའོ། །
མི་ཤིགས་ཧཱུྃ་གི་རྣམ་པ་ཞེས་པ་ནི། བདེ་ཆེན་དེ་ཨཾ་གི་མེ་དང་ཐག་རིང་ནས་མི་ཤིགས་པ་སྟེ་ཧཾ་ངོ་། ། ཡང་ན་བདེ་ཆེན་མཚན་མ་དང་རྟོག་པས་མི་ཤིགས་པའོ། ། ཧཱུྃ་གི་ས་བོན་ནི་ཁ་བ་ལྟར་འཛག་པ་ཉིད་ཅེས་པ་ནི། ཧཾ་ལས་ལམ་བྱས་ནས་ཁ་བ་ལྟ་བུའི་བྱང་སེམས་ཁ་དོག་དཀར་ལ་རེག་བྱ་བསིལ་བ་འབབ་པའོ། ། ལུས་ཅན་རྣམས་ཀྱི་་་་་་ཤིང་སོགས་ཁ་འབུས་པས་སོ་སོ་སྐྱེ་བོའི་སྙིང་དགའ་བས། ། དཔྱིད་ཅེས་བྱ་བར་རྣམ་པར་བཤད། ། ཅེས་པ་ནི། ཆོས་ཀྱི་འཁོར་ལོའི་ཧཱུྃ་ལས་ཐིག་ལེ་རྫོགས་པས་ཡིད་དགའ་བ་བསྐྱེད་པར་བྱེད་པའམ། བདེ་བ་ཆེན་པོ་ཁ་འབུ་བས་དཔྱིད་དང་འདྲ་བས་ན་དཔྱིད་ཅེས་བྱའོ། །
ལུས་ཅན་རྣམས་ཀྱི་སྙིང་དགའ་བ་ནི། སྙིང་ཁར་འབབ་ཙམ་ན་བདེ་བ་བསྐྱེད་པས་སོ། ། དཔྱིད་ནི་སྙིང་ཁའི་ཧཱུྃ་ལས་ཞུ་བ་འབབ་པས་ཡིད་དགའ་བ་བསྐྱེད་པས་སོ། ། རྒོད་མ་ཁའི་གཟུགས་ཀྱིས་ནི། ། བདག་མེད་མ་ཡི་ཐིག་ལེར་བརྗོད། ། ཞེས་པ་ནང་ལྟར་བཤད་པའི་བདག་མེད་མ། སྤྲུལ་པའི་འཁོར་ལོའི་ཡི་གེ་ཨཾ་ངོ་། ། དེ་ནི་རྟོག་པའི་གྲྭ་ཟུར་དང་འདྲ་བས་ཐིག་ལེ་ཞེས་བྱའོ། ། ཨཾ་དེ་ཉིད་རྒོད་མ་ཁའི་མེ་དང་འདྲ་བས་ན་རྒོད་མ་ཁའི་མེ་ཞེས་བྱའོ། ། དཔེར་ན་ཕྱིའི་རྒྱ་མཚོའི་ནང་ན་རྒོད་མ་ཁའི་མེ་ཞེས་བྱ་བ་ཡོད་དེ་རྒྱ་མཚོ་དྲོད་སྒོའི་མེའོ། །
རྒྱ་མཚོ་ཆེན་པོ་དེར་ཆུ་ཆེན་པོ་བཞི་པོ་ཆུ་ཕྲན་བདུན་ཁྲི་བཞི་སྟོང་ཐམས་ཅད་བབས་ཀྱང་རྡོ་སོལ་ཡོད་པས་མི་འཕེལ་བ་བཞིན་དུ། འཁོར་ལོ་བཞི་ལས་གཉིས་བརྒྱ་ཉི་ཤུ་རྩ་ལྔ་བརྒྱ་ཕྲག་བཞི་ལས་སྟོང་དགུ་བརྒྱ། དེ་ལ་རྩིས་པས་རླུང་ཉི་ཁྲི་གཅིག་སྟོང་དྲུག་བརྒྱ་རྒྱུ་སྟེ། དེ་ཙམ་ན་བྱང་སེམས་རེ་རེ་བབས་སྟེ། དེ་རྒོད་མའི་ཁར་ཐིམ། སྤྲུལ་འཁོར་དུ་ཚངས་པའི་མེའི་རང་བཞིན་ཨཾ་ཡོད་པས་དེ་ཧཾ་ལས་བྱང་ཆུབ་ཀྱི་སེམས་ཀྱི་ཐིག་ལེ་ཕབ་ཀྱང་མི་འཕེལ་བར་ཨཾ་དེ་རྒོད་མའི་ཁར་ཞེས་བརྟགས་སོ། ། ལས་ཀྱི་རླུང་གིས་བསྐུལ་བ་ཡི། ། ཞེས་པ་ནི་འོག་སྒོ་འབྱེད་འཛུམ་འོག་གནས་འབྱེད་ཀྱང་ཟེར། བཤང་སྒོ་ལས་བྱེད་པའི་རླུང་གིས་གསུམ་མདོའི་མེ་ཡར་སྤོར། ཡས་ཕབ་པའི་ལས་བྱེད་པས་སོ། །
ལྟེ་བའི་དཀྱིལ་འཁོར་དུ་ནི་འབར། ། ཞེས་པ་ནི་ལྟེ་བ་རུ་ཨཾ་མེ་རུ་འབར་བའོ། ། དཔྱིད་ཐིག་ཅེས་པ་ནི་ཆོས་ཀྱི་འཁོར་ལོ་ནས་ཞུ་བ་ཨཾ་གི་གནས་སུ་འབབ་པའོ། ། མཆོག་ཅེས་པ་ནི་ཚིམ་པའོ། ། སྙོམ་པར་འཇུག་པས་རྣལ་འབྱོར་གནས། ། ཞེས་པ་ནི་ནང་གི་སྙོམ་འཇུག་ཆོས་འཁོར་དང་། སྤྲུལ་པའི་འཁོར་ལོ་གཉིས་སྙོམས་པར་འཇུག་པའོ། ། དཔའ་བོ་ཤྲཱི་ཧེ་རུ་ཀ་ཞེས་པ་ནི་ཆོས་འཁོར་གྱི་ཐིག་ལེ་དེ་ཡི་གེ་བཞིའི་དོན་དང་ལྡན་པ་ཉིད་དོ། ། འདི་ནི་ཞེས་པ་ནི་ཐིག་ལེའོ། ། དཔྱིད་ཀྱི་ཐིག་ལེར་བརྗོད་ཅེས་པ་ནི་ཆོས་འཁོར་གྱི་ཧཱུྃ་ལས་བྱང་སེམས་འབབ་པས་བདེ་ཆེན་གྱི་ཡིད་ཚིམ་པའོ། །
རྣལ་འབྱོར་མ་ཞེས་པ་ནི་ལྟེ་བའི་ཨཾ་ངོ་། ། གཟུང་འཛིན་པ་ནི་ཐིག་ལེའོ། ། རྒྱུ་བ་ནི་བརྟེན་གཡོ་བ་ལ་གནས་པའོ། ། མི་རྒྱུ་བ་ནི་རྟེན་མི་གཡོ་བ་ལ་གནས་པའོ། ། སྐུ་གསུང་ཐུགས་ཀྱི་དབྱེ་བ་ཞེས་པ་ནས། འདིར་ནི་འཇིག་རྟེན་བདེ་བར་རོལ་ཞེས་པའི་བར་ཤླཽ་ཀ་བཞི་བདེ་བ་ཆེན་པོར་རོལ་བ་བསྟན་ཏེ། སྐུ་སྦོར་བ། གསུང་འབབ་པ། ཐུགས་གནས་པའོ། ། ཡང་ན་སྐུ་སྤྲུལ་འཁོར། །
གསུང་མགྲིན་པ། ཐུགས་སྙིང་ཁའོ། ། ཡང་ན་སྐུ་སྒོ་དགུ། གསུང་སྒོ་བཞི། ཐུགས་སྒོ་གཉིས་སོ། ། སྒོ་ནི་རྣམ་གསུམ་ཞེས་པ་ནི་རྩ་གསུམ་མོ། ། དེ་ཉིད་སྒོ་དགུ། སྒོ་བཞི་དང་། སྒོ་གཉིས་སོ། ། ལས་འབྱུང་ནི་རླུང་ངོ་། །
འགྲོ་བ་ནི་རོ་མ་ནས་ཕྱིར་འབྱུང་བའོ། ། འོང་བ་ནི་རྐྱང་མ་ནས་སོ། ། འདི་ནི་ཞེས་པ་འགྲོ་འོང་། ཀུན་གྱི་ལུས་ལ་ཞེས་པ་ནི་འདོད་ཁམས་ཀུན་གྱི་ལུས་ལའོ། ། ལྟེ་བར་ཨ་ཡི་གཟུགས་ཀྱིས་ནི། ། ཞེས་པ་ནི་འདབ་མ་དྲུག་ཅུ་རྩ་བཞིའི་དབུས་སུ་ཨཾ་དགོད་པའོ། ། ཐུང་ངུ་རུ་ནི་རབ་ཏུ་གྲགས། ། ཞེས་པ་ནི་ལྟེ་བའི་ཨཾ་དེ་ཐུང་ངུར་འདྲེན་པའོ། ། སྙིང་ཁའི་ཧཱུྃ་དེ་ཧཱུྃ་དེ་ཉིད། ། ཅེས་པ་ནི་ཆོས་ཀྱི་འཁོར་ལོ་རྩ་འདབ་བརྒྱད་ཀྱི་དབུས་སུ་ཧཱུྃ་དགོད་པའོ། །
རིང་པོ་ནི་ཧའོ། ། ཡང་ཧཱུྃ་ཞབས་སུ་བསྲིང་བའོ། ། མ་མོ་གསུམ་ནི་ཨ་ཨོ་ཨཾ་ངོ་། མགྲིན་པར་ཨྃ་གྱི་གཟུགས་ཞེས་པ་ནི་ལོངས་སྤྱོད་འཁོར་ལོའི་དབུས་སུ་ཨོཾ་དགོད་པའོ། ། མ་མོ་གསུམ་ནི་ཨཱ་ཨོ་ཨཾ་ངོ་། ། པུ་ལུ་ཏ་ཞེས་པ་ནི། ཨོཾ་མགོར་འདྲེན་པའོ། ། དཔྲལ་བར་རུ་ནི་ཧཾ་ཡིག་སྟེ། ། ཞེས་པ་ནི་འདམ་བ་སུམ་ཅུ་རྩ་གཉིས་ཀྱི་དབུས་སུ་ཧཾ་བསྒོམ་པའོ། ། སྒྲ་ནི་ཧའི་སྲོག་ཏུ་གྱུར་པ་ལས་སོ། །
ཐིག་ལེ་ནི་ཀླད་སྐོར་རོ། ། མི་ཤིགས་པ་ནི་བདེ་བ་ཆེན་པོ་རྟོགས་པས་མི་ཤིགས་པའོ། ། ཐིག་ལེ་ཨཾ་དང་ཐག་རིང་བས་མི་ཤིགས་པའོ། ། ལྟེ་བར་ཨཾ་ཡིག་གཟུགས་ཀྱིས་ནི། ། ཞེས་པ་ལ་སོགས་པའི་ཚིག་འདི་ཉིད་ཀྱིས་ཙཎྜལི་བཅོ་བརྒྱད་པ་ཤུགས་ལ་བསྟན་ནོ། ། འཁོར་ལོ་བཞི་ལྟེ་བ་བཞིར་སོ་སོར་ཡི་གེ་གོ་རིམ་བཞིན་དུ་བཀོད་ནས། མས་སྤོར་ཞིང་ཡས་འཛག་པའོ། ། འཁོར་ལོ་བཞི་ཡི་རབ་དབྱེ་བས། ། ཞེས་པ་ནི། ལྟེ་བ་དང་།
སྙིང་ཁ་དང་། མགྲིན་པ་དང་། སྤྱི་བོར་འཁོར་ལོ་བཞི་པོ་དེ་ཉིད་ལ་མས་ཡར་གྱི་རིམ་པས་སོ། ། ས་སོགས་འབྱུང་བ་ཆེན་པོ་དང་། ། ཞེས་པ་ནི། ལྟེ་བར་ས། སྙིང་ཁར་ཆུ། མགྲིན་པར་མེ། སྤྱི་བོར་རླུང་ངོ་། ། ཐུན་བཞིར་བྱིན་གྱིས་བརླབས་ཞེས་པ་ནི་ནང་ལྟར་གྱི་ཐུན་བཞི་སྟེ།
འཁོར་ལོ་བཞི་ལ་ཐུན་བཞིར་རྒྱུ་བ་ལ་བྱ་བ་སྟེ། ཉིས་བརྒྱ་ཉི་ཤུ་རྩ་ལྔ་པ་ཕྲག་བཞི་ལ་ཟེར་རོ། ། པད་མ་བཞི་ལས་འབྱུང་བ་དང་། ། ཞེས་པ་ནི་ལྟེ་བར་ཨཾ། སྙིང་ཁར་ཧཱུྃ། མགྲིན་པར་ཨོཾ། སྤྱི་བོར་ཧཾ་ངོ་། ། དགའ་བ་བཞི་ཡི་ངོ་བོ་ཡིས། ། ཞེས་པ་ནི་ལྟེ་བར་དགའ་བ། སྙིང་གར་མཆོག་དགའ།
མགྲིན་པར་ཁྱད་པར་གྱི་དགའ་བ། སྤྱི་བོར་ལྷན་ཅིག་སྐྱེས་པའི་དགའ་བ། རྣལ་འབྱོར་བཞི་ནི་མངོན་དུ་ཞེས་པ་ནི། རྣལ་འབྱོར་ལྟེ་བར། རྗེས་སུ་རྣལ་འབྱོར་སྙིང་ཁར། ཤིན་ཏུ་རྣལ་འབྱོར་ལྐོག་མ། རྣལ་འབྱོར་ཆེན་པོ་སྤྱི་བོར་རོ། ། མཆོག་ཏུ་དགའ་བ་ཞེས་པ་ནི་འཇིག་རྟེན་པའི་དགའ་བ་ལས་མཆོག་ཏུ་གྱུར་པའོ། ། བྱ་བ་ནི་རྟོག་པ་སྤོང་བར་རོ། ། བྱེད་པ་ནི་ཡེ་ཤེས་དེས་སྤོང་བར་བྱེད་པའོ། །
དངོས་པོ་ནི་གཉིས་མེད་བདེ་བ་དེ་ཉིད་དོ། ། རྡོ་རྗེ་ནི་མི་ཕྱེད་པས་སོ། ། སེམས་དཔའ་ནི་སྲིད་གསུམ་རོ་གཅིག་སེམས་པའོ། ། འདིར་ནི་ཞེས་པ་ནི་ལྟེ་བ་སྤྲུལ་པའི་འཁོར་ལོ་འདིར་རོ། ། ཇི་ལྟར་བདེ་བར་རོལ་ནི་ཨྃ་ངམ་གཏུམ་མོའི་བདག་ཉིད་དོ། ། འདབ་མ་རྣམས་ནི་བཞི་ལ་ཡང་། ། ཞེས་པ་ནས། རྩ་རྣམ་པ་ཡི་རྣམ་པར་གནས། ། ཞེས་པའི་བར་་་་་་འབྱུང་བ་བཞིའི་རྩ་རྣམས་ནི་ཞེས་དེ་ཉིད་འབྱུང་གྱིས་མཆོད་པའི་རང་བཞིན་བདུད་རྩི་ལྔ་འབབ་པའི་སྙིང་ཁ་ཆོས་ཀྱི་འཁོར་ལོའི་རྩ་བསྟན་ཏོ། ། འདབ་མ་རྣམས་ནི་བཞི་ལ་ཡང་། །
ཞེས་པ་ནི་ཆོས་ཀྱི་འཁོར་ལོའི་ཕྱོགས་བཞི་རྩ་བཞིའོ། ། འབྱུང་བ་བཞི་ཡི་རྩ་རྣམས་ནི། ། ཞེས་པ་དེ་ཉིད་འབྱུང་བ་བཞིའི་རླུང་རྒྱུ་བའི་སྒོར་གྱུར་པའི་རྩ་ཡིན་པས་སོ། ། དེ་ཡང་སྙིང་ཁ་ཆོས་ཀྱི་འཁོར་ལོའི་ཤར་གྱི་འདབ་མ་ནས་ཆུའི་རླུང་ཉིས་བརྒྱ་ཉི་ཤུ་རྩ་ལྔ་རྒྱུའོ། ། དེས་འདྲེ། བྱང་ནས་མེའི་རླུང་། ནུབ་ནས་རླུང་གི་རླུང་། ལྷོ་ནས་སའི་རླུང་རྒྱུའོ། ། མར་མེའི་རང་བཞིན་ལྟ་བུ་ལ། ། ཞེས་པ་རྩ་དེ་རྣམས་ལ་བརྟེན་པའི་བདེ་བ་ཆེན་པོར་རང་རིག་པ་མར་མེ་ལྟ་བུ་ཡིན་ལ།
དེའི་རྟེན་རྩ་ལ་ཡང་དེ་སྐད་ཅེས་བྱའོ། ། རྩ་རྣམས་བཞི་ཡི་མཚམས་རྣམས་སུ། ། ཞེས་པ་ནི་དེའི་མཚམས་བཞིའི་རྩ་བཞིའོ། ། དེར་སོན་པ་ཞེས་པ་ནི་འདབ་མ་བརྒྱད་ཀྱི་དབུས་དུ་དེར་སོན་པ་སྟེ་ཧཱུྃ། བདུད་རྩི་ལྔ་ནི་འབབ་པ་སྟེ། ། ཞེས་པ་ནི་མཚམས་ཀྱི་རྩ་བཞི་ལས་བདུད་རྩི་ལྔ་འབབ་པ་སྟེ། དེས་ལོགས་ཀྱི་འབྱུང་བ་བཞི་རྒྱས་པར་བྱེད་པས་ན་མཆོད་པའོ། ། དེ་མཆོད་རང་གི་གཟུགས་ཀྱིས་གནས། ། ཞེས་པ་སྟེ། བདུད་རྩི་ལྔ་པོ་དེ་ཉིད་ནང་གི་མཆོད་པ་ཡིན་པར་བསམ།
ཡང་དེས་མི་རྟོག་པ་རྒྱས་པར་བྱེད་པས་ན་དམ་པའི་མཆོད་པའོ། ། དེ་ཡི་དངོས་པོ་ངོ་བོ་ཡིས། ། ཞེས་པ་ནི་མཚམས་ཀྱི་རྩ་བཞིའི་ངོ་བོ་ལས་སོ། ། མཆོད་པ་བཞི་ནི་རྣམ་པར་བཤད། ། ཅེས་པ་ནི་འཁོར་ལོ་གསུམ་གྱི་དབྱེ་བ་ཕྱེ་བས་ལུས་ཀྱི་གནས་ཉི་ཤུ་རྩ་བཞི་བདུད་རྩི་ལྔའི་རང་བཞིན་གྱིས་མཆོད་པ་དེ་མཚམས་གྱི་རྩ་བཞི་ལས་འབྱུང་བར་བཤད་པས་སོ། ། ལུས་ཀྱི་སྙིང་གི་ནང་དུ་ནི། ། ཞེས་པ་ནི་ལུས་ཅན་སྙིང་གི་ནང་དུ་ནི་རྩ་རྣམ་ལྔ་ནི་རྣམ་པར་གནས། ཞེས་པ་ནི་ཕྱོགས་བཞི་ལྟེ་བ་དང་ལྔའོ། ། གཙོ་བོ་གསུམ། བདུད་བྲལ་མ།
གཏུམ་མོ་དང་ལྔ། སུམ་ཅུ་རྩ་གཉིས་ཀྱི་སྟེང་དུ་འདི་རྣམས་བསྣན་པས་སུམ་ཅུ་སོ་བདུན་ནོ། ། སྐུ་གསུང་ཐུགས་ཀྱི་དབྱེ་བ་ཡིས། ། ཞེས་པ་ནས། དེའི་ནང་ན་གཙོ་མོ་ཞེས་པའི་བར་གྱིས་སྤྱི་བོ་བདེ་བ་ཆེན་པོའི་རྩ་སུམ་ཅུ་རྩ་གཉིས་གཙོ་མོར་བསྟན་ནོ། ། སྐུ་གསུང་ཐུགས་ནི་འཁོར་ལོ་གསུམ་གྱི་དབྱེ་བའོ། ། ཉི་ཤུ་རྩ་བཞི་ཉེ་བར་བརྗོད། ། ཅེས་པ་ནི། འཁོར་ལོ་གསུམ་གྱི་དབྱེ་བས་ཕྱེ་བས་ལུས་ཀྱི་གནས་ཉི་ཤུ་རྩ་བཞི་བརྗོད། གནས་སོགས་དབྱེ་བ་ལ་གནས་ཞེས་པ་ནི།
གནས་དང་ཉེ་གནས་ལ་སོགས་པའི་དབྱེ་བ་ལ་གནས་སོ། ། གནས་དང་ཞེས་པ་ནི་ས་བཅུ་རྣམ་པར་དག་པའི་རྩའོ། ། གནས་ནི་ཉེ་གནས་སོ། ། རྣམ་པར་གནས་ཞེས་པ་ནི་མཁའ་འགྲོ་མ་ཉི་ཤུ་རྩ་བཞི་གནས་པའོ། ། སྤྱི་བོར་ཡང་དག་འབྱུང་བ་ཡི། ། ཞེས་པ་ནི་ཉི་ཤུ་རྩ་བཞིའི་སྟེང་དུ་སྒོ་མཚམས་མ་བརྒྱད་ཀྱི་དག་པ་བསྣན་པས་སུམ་ཅུ་རྩ་གཉིས་ཀྱི་ཆའོ། ། སྤྱི་བོར་ཡང་དག་འབྱུང་བ་ནི། བདེ་ཆེན་འཁོར་ལོར་རོ། ། སྤྱི་བོར་སྐྱེས་ཞེས་བརྗོད་ཞེས་པ་ནི་ཤིང་ཐམས་ཅད་རྩ་བ་ནས་སྐྱེས། རྩ་ཐམས་ཅད་སྤྱི་བོ་ནས་སྐྱེས་པའོ། །
རྡུལ་དང་མུན་པ་སྙིང་སྟོབས་ཚུལ། ། ཞེས་པ་ནི་ཉི་ཤུ་རྩ་བཞིའོ། ། སོ་བཞི་ནས་གཙོ་མོ་གསུམ་བསྟན་པ་སྟེ། རྡུལ་ནི་རོ་མའོ། ། སྙིང་སྟོབས་ནི་རྐྱང་མའོ། ། མུན་པ་ནི་ཨ་བ་དྷཱུ་ཏིའོ། ། དེའི་ཞེས་པ་ནི་ཉི་ཤུ་རྩ་བཞི་པོ་དེའི་གཙོ་མོ་གསུམ་མོ། ། པུ་ལི་རར་ནི། ཞེས་པ་ནས། ལེའུ་གཉིས་པ་རྫོགས་པའི་བར་གྱིས་ཡུལ་གང་ན་མཁའ་འགྲོ་མའི་རང་བཞིན་གྱི་རྩ་གང་གནས་པ་ཀུན་རྫོབ་ཀྱི་ལས་དང་བཅས་པ་བསྟན་ནོ། །
རྩའི་འཁོར་ལོའི་བསྡུས་དོན་ནོ། ། པུ་ལི་རར་ནི་མི་ཕྱེད་མ་སོགས་གཉིས་དྲིས་པ། གཉིས་ཀྱི་ལན་དུ་གཅིག་ལ་བཏབ་སྟེ། པུ་ལི་རར་ནི་མི་ཕྱེད་བརྗོད། སྐྲ་དང་སེན་མོ་འབབ་པར་བརྗོད། ། ཅེས་པ་ནི། བདག་གི་རྩ་མི་ཕྱེད་མའི་ཐིག་ལེ་ལས་བདག་གི་སོ་དང་སེན་མོ་འབྱུང་བའམ། ཡང་ན་ཕ་མའི་མི་ཕྱེད་མའི་ཐིག་ལེ་ལས་བུ་ཚའི་སོ་དང་སེན་མོ་འབྱུང་བའོ། ། པུ་ལི་ར་མ་ལ་ཡ་ཕྱི་རོལ་གྱི་ཡུལ་གཅིག དཀྱིལ་འཁོར་གྱི་ཤར།
ལུས་ཀྱི་སྤྱི་བོ། རྩ་མི་ཕྱེད་མ། ལྷ་རབ་གཏུམ་མོ། ཁམས་ཀྱི་དྭངས་མ་སོ་དང་སེན་མོ་བསྐྱེད་པའི་ནུས་པ་དང་ལྡན་ནོ། ། འབར་བ་འཛིན་པ་ཡུལ་གཅིག ལུས་སྤྱི་གཙུག དཀྱིལ་འཁོར་གྱི་བྱང་། ལྷ་མོ་གཏུམ་མིག་མ། ཁམས་ཀྱི་དྭངས་མ་སྐྲ་དང་བ་སྤུ་འབབ་པའི་ནུས་པ་དང་ལྡན་ནོ། ། རྩ་ཕྲག་གཟུགས་མའོ། །
ཨུ་རྒྱན་ནི་ཕྱིའི་ཡུལ་གཅིག དཀྱིལ་འཁོར་གྱི་ནུབ། ལུས་ཀྱི་རྣ་བ་གཡས་པ། ལྷ་མོ་འོད་ལྡན་མའོ། ། རྩའི་དབང་དུ་བྱས་ན་ཁམས་ཀྱི་དྭངས་མ་ལྤགས་པ་དང་དྲི་མ་བསྐྱེད་པའི་ནུས་པ་དང་ལྡན་ནོ། ། ཨརྦུ་ཏ་ནི་ཕྱིའི་ཡུལ་ལོ། ། དཀྱིལ་འཁོར་གྱི་ལྷོ། ལུས་ཀྱི་རྩིབས་ལོག་གསུང་སྟེ་ལྟག་པའི་རྒྱབ་བོ། ། ལྷ་མོ་སྣ་ཆེན་མ། ཁམས་ཀྱི་དྭངས་མ་ཤ་དང་ཆུ་རྒྱུས་འབབ་མ།
རྩ་གཡོན་པ་མ་བའི་མཆོད་སྦྱིན་ཡུལ་གཅིག དཀྱིལ་འཁོར་གྱི་དབང་ལྡན། ལུས་རྣ་བ་གཡོན་པ། ལྷ་མོ་དཔའ་བློ་མ། ཁམས་ཀྱི་དྭངས་མ་སྲ་བའི་ཚུལ་ཏེ། སའི་དྭངས་མ་འབབ་པའོ། ། གང་ཞིག་དགའ་བའི་དབང་ཕྱུག་མ་ནི་ཕྱིའི་ཡུལ་གཅིག དཀྱིལ་འཁོར་གྱི་མེ་མཚམས། ལུས་ཀྱི་སྨིན་མའི་དབུས། ལྷ་མོ་མིའུ་ཐུང་མ།
རྩ་རུ་སྦལ་སྐྱེད་མ། ཁམས་ཀྱི་དྭངས་མ་ཤིན་ཏུ་སྲ་བའི་ཚུལ་གྱིས་འབབ་པ་སྟེ། རུས་པ་འབབ་པའོ། ། ལྷ་མོའི་མཁར་ཕྱིའི་ཡུལ་གཅིག དཀྱིལ་འཁོར་དུ་སྲིན་པོ། ལུས་ཀྱི་མིག ལྷ་མོ་ལང་ཀའི་དབང་ཕྱུག་མ། རྩ་བསྒོམ་པ་མ། ཁམས་ཀྱི་དྭངས་མ་མཆིན་པ་བསྐྱེད་པའི་ནུས་པ་དང་ལྡན་པའོ། ། ཐམས་ཅད་ལུས་ལ་རྣམ་པར་གནས་ནི།
ལུས་ཅན་ཀུན་ལ་རྩ་དེ་དག་གནས་པའོ། ། འཇོམས་པ་བསྒོམ་པ་མ་རུ་བརྗོད། ། ལུས་ལ་ལང་ཀའི་དབང་ཕྱུག་འདོད། ། ཐམས་ཅད་ལུས་ལ་རྣམ་གནས་དང་། ། ཞེས་པ་ནི། ལུས་ཅན་ཀུན་ལ་རྩ་དེ་དག་གནས་པའོ། ། མ་ལ་བ་ནི་ནང་ལུས་ལ་ལག་པའི་རྩ་དཀྱིལ་འཁོར་དུ་རླུང་མཚམས། ཡུལ་གཅིག སྙིང་འབབ་ནི། ཁམས་ཀྱི་དྭངས་མ་སྙིང་འབབ་པའི་ནུས་པ་དང་ལྡན་པའོ། །
རྒྱལ་བའི་དབང་ཕྱུག་ནི་ལྷ་མོ་ཤིང་གྲིབ་མ། དེ་ཡན་ཆད་ཐུགས་ཀྱི་འཁོར་ལོའོ། ། ཀ་མ་རུ་པ་ཞེས་པ་ནི། ནང་ལུས་ལ་མཆན་ཁུང་། དཀྱིལ་འཁོར་དུ་གསུང་གི་ཤར། ཕྱིའི་ཡུལ་གཅིག མིག་འབབ་པ་ནི་མིག་བསྐྱེད་པའི་ནུས་པ་དང་ལྡན་པའོ། ། ལྷ་མོ་ཨེ་ར་བ་ཏི་ནི། གཟུགས་མཐོང་བ་བྱེད་པའི་ལས་སོ། ། སྐྱོན་ལྡན་ནི་རྩའོ། །
གཟུགས་གསུམ་ལ་འདོད་པ་གསུམ་འབྱུང་ངོ་། ། ཨོ་ཏྲེ་ཡུལ་གཅིག ལུས་ནུ་མ། དཀྱིལ་འཁོར་གྱི་བྱང་། ལྷ་མོ་འཇིགས་བྱེད་མ། རྩ་འཇུག་མ། ཁམས་ཀྱི་དྭངས་མ་མཆིན་པ་འབབ་པའོ། ། ཏྲི་ཤ་ཀུ་ནེ་ཡུལ་གཅིག ལུས་ལྟེ་བ། དཀྱིལ་འཁོར་དུ་ནུབ།
ལྷ་མོ་རླུང་ཤུགས་མ། ལྷ་མོ་ཉེ་བར་གློ་བ་འབབ་ཅེས་པ་ནི། ཁམས་ཀྱི་དྭངས་མ་གློ་བ་བསྐྱེད་པའི་ནུས་པ་དང་ལྡན་པའོ། ། ཀོ་ས་ལ་ནི་ཕྱི་ཡུལ་གཅིག ནང་དུ་སྣ་རྩེ། དཀྱིལ་འཁོར་དུ་ལྷོ། ལྷ་མོ་ནི་མཚན་མཚན་མོ་ཉིད་ཅེས་པ་ཆང་འཐུང་མའོ། ། ཁམས་ཀྱི་དྭངས་མ་རྒྱུ་མ་འབབ་པའི་ནུས་པ་ཡོད་པའོ། ། ཀ་ལིང་ཀ་ནི་ཡུལ་གཅིག ནང་ལུས་ལ་ཁ།
དཀྱིལ་འཁོར་དབང་ལྡན་ནོ། ། བསིལ་སྦྱིན་མ་ནི་ལྷ་མོ། ལྗང་ལྷ་མོའོ། ། ཁམས་ཀྱི་དྭངས་མ་ཆུ་རྒྱུས་བསྐྱེད་པའི་ནུས་པ་དང་ལྡན་པའོ། ། ཚ་བ་མོ་ནི་ལྷོར་གནས་ངེས། ལཾ་པ་ཀ་ནི་ཕྱིའི་ཡུལ་གཅིག ལུས་ལ་མགྲིན་པ། དཀྱིལ་འཁོར་དུ་མེ་མཚམས། ལྷ་མོ་ཤིན་ཏུ་བཟང་མོ། ཁམས་ཀྱི་དྭངས་མ་ལྟོ་བ་འབབ་པའི་ནུས་པ་དང་ལྡན་པ།
ཀཉྩིར་ཕྱིའི་ཡུལ་གཅིག རྩ་རྐྱང་མ། ནང་དུ་སྙིང་། དཀྱིལ་འཁོར་དུ་སྲིན་པོ། ལྷ་མོ་ནགས་ཚལ་མ་སྟེ་རྟ་རྣ་མའོ། ། ཁམས་ཀྱི་དྭངས་མ་ཐམས་ཅད་དུ་ནི་བཤང་བ་འབབ་པའི་ནུས་པ་དང་ལྡན་པའོ། ། མཚམས་ནི་འདོམས། མཐའི་ནང་ནི་བཤང་ལྕིའི་བར་དུ་སོའི་རྩའོ། ། ཁ་བའི་གནས་སུ་ཞེས་པ་ནི་ཕྱིའི་ཡུལ་གཅིག ནང་དུ་སྒང་པའི་ནང་དུ་ཆུའོ། །
དཀྱིལ་འཁོར་དུ་རླུང་མཚམས། ལྷ་མོ་བྱ་གདོང་མ་སྟེ་ར་མའི་གདོང་ངོ་ཟེར། ཁམས་ཀྱི་དྭངས་མ་འཚམས་མཐའ་བསྐྱེད་པའི་ནུས་པ་དང་ལྡན་ནོ། ། བཤང་ལྕི་གཉིས་ཀྱི་བར། ཆུ་སོའི་རྩའོ། ། གསུང་གི་འཁོར་ལོའོ། ། ཡི་དྭགས་ལྷ་གནས་ཕྱིའི་ཡུལ་གཅིག་ནང་དུ་ལུས་རྟགས་ལའོ། ། དཀྱིལ་འཁོར་དུ་སྐུའི་ཤར། ལྷ་མོ་འཁོར་ལོའི་ཤུགས་མ། ཤིན་ཏུ་གཟུགས་ཅན་ནི་སྐུའི་འཁོར་ལོའི་ལྷ་མོའོ། །
ཁམས་ཀྱི་དྭངས་མ་བད་ཀན་འབབ་པའི་ནུས་པ་དང་ལྡན་པའོ། ། ལྷའི་ཁྱིམ་ཕྱིའི་ཡུལ་གཅིག ལུས་ལ་བཤང་ལམ། དཀྱིལ་འཁོར་དུ་བྱང་། མཁའ་འགྲོ་ལང་ཀའི་དབང་ཕྱུག་ཅེས་པ་དུམ་སྐྱེས་མའོ། ། ཁམས་ཀྱི་དྭངས་མ་རྣག་བསྐྱེད་པའི་ནུས་པ་དང་ལྡན་པའོ། ། སཽ་རཥྚ་ནི་ཕྱིའི་ཡུལ་གཅིག ལུས་ལ་བརླ། དཀྱིལ་འཁོར་དུ་ནུབ། རྒྱུ་སྦྱིན་མ་སྟེ།
ལྷ་མོ་ཆང་འཚོང་མའོ། ། ཁམས་ཀྱི་དྭངས་མ་ཐ་མ་བ་ཙམ་ན། ཁྲག་འབབ་པས་དམར་པོ་འབབ་པའོ། ། གསེར་གྱི་གླིང་ནི་ཕྱིའི་ཡུལ་གཅིག ནང་དུ་རྗེ་ངར། དཀྱིལ་འཁོར་གྱི་ལྷོ། ། ལྷ་མོ་འཁོར་ལོའི་གོ་ཆ་མའོ། ། སྦྱོར་བྲལ་མ་ནི་གཡུལ་ལ་སྦྱོར་བ་དང་བྲལ་བས། ལྷ་མོ་འཁོར་ལོའི་གོ་ཆ་མའོ། ། གཟི་བརྗིད་ཆེ་ཞེས་པ་ནི་མྱོས་བྱེད་ཆང་འབབ་པའོ། །
ན་ག་ར་ནི་ཕྱིའི་ཡུལ་དང་། ལུས་ལ་རྐང་པའི་སོར་མོ། དཀྱིལ་འཁོར་དུ་དབང་ལྡན་ནོ། ། སྡུ་གུ་མ་ཞེས་བྱ་བ་ཤིན་ཏུ་དཔའ་མོའོ། ། ཁམས་ཀྱི་དྭངས་མ་ཚིལ་བུ་དང་མྱོས་བྱེད་འབབ་པའི་ནུས་པ་དང་ལྡན་པའོ། ། སིན་དྷུ་ཕྱིའི་ཡུལ་གཅིག ནང་དུ་རྐང་པའི་རྒྱབ་བོ། ། དཀྱིལ་འཁོར་དུ་མེ་མཚམས་གྲུབ་ཅེས་བྱ་སྟེ་ལྷ་མོ་སྟོབས་ཅན་མའོ། ། ཁམས་ཀྱི་དྭངས་མ་མཆིལ་མ་འབབ་པའོ། ། མ་རུ་ནི་ཕྱིའི་ཡུལ་གཅིག
ནང་ལུས་ལས་རྐང་པའི་མཐེ་བོང་དཀྱིལ་འཁོར་གྱི་སྲིན་པོ། ཁམས་ཀྱི་དྭངས་མ་ལུད་པ་འབབ་པའོ། ། ལྷ་མོ་མཆེད་པ་མ་སྟེ་འཁོར་ལོ་བསྒྱུར་མའོ། ། ཀུ་ལུ་ཏ་ནི་ཕྱི་རོལ་གྱི་ཡུལ་གཅིག་ནང་ལུས་ལས་པུས་མོ་གཉིས་སོ། ། དཀྱིལ་འཁོར་དུ་རླུང་མཚམས་སོ། ། ཡིད་བཟང་མ་སྟེ་ལྷ་མོ་བརྩོན་ཆེན་མོ། ཁམས་ཀྱི་དྭངས་མ་བྱིས་པའི་སྣབས་ཞེས་པ་ནི་སྣབས་སླན་ཏེ་འབབ་པའོ། ། དྲུག་པ་ལས། ཡུལ་གྱི་དགོད་པ་ཡུལ་གང་ན་རྩ་གང་གནས་པའོ། ། དྲུག་པ་ལས་རབ་ཏུ་བྱེད་པ་གཉིས་པའོ།། །།
རབ་ཏུ་བྱེད་པ་གསུམ་པས་ནི་ནང་གི་དཀྱིལ་འཁོར་དང་ནང་གི་སྐུ་གསུང་ཐུགས་ལ་སོགས་པའི་དོན་བསྟན་ནོ། ། དེ་དག་གིས་ནི་བདེ་མཆོག་རྩ་རྒྱུད་ལ་སོགས་པའི་རྫོགས་པའི་རིམ་པའི་དོན་མི་གསལ་བ་གསལ་བར་བྱེད་པའི་ཚུལ་གྱིས་བསྟན་ནོ། ། ནང་གི་དཀྱིལ་འཁོར་ལ་སོགས་པ་བསྟན་པ་ཡང་ལྷ་ལག་ཞེས་པ། ལ་སོགས་པ་ཚིག་རྐང་ལྔས་ནང་གི་དཀྱིལ་འཁོར་ལ་སོགས་པ་ཞུས་པའི་དོན་བསྟན་ནོ། ། ལྷ་ལག་ཞེས་པ་ནི་ཕྱིར་རྣལ་འབྱོར་མ་དང་བསྡུས་ནས། དཀྱིལ་འཁོར་དང་སྦྱིན་སྲེག་གི་ཆོ་ག་དང་། བཟླས་པ་དང་། མཆོད་པ་རྒྱས་པར་བྱེད་པ་ཡང་ངོ་། ། ལྷ་ལགས་ཞེས་པ་ནི་དྲུག་པའོ། ། ཉན་པར་འཚལ་ནི་དཀྱིལ་འཁོར་ལ་སོགས་སོ། །
ནང་གི་དཀྱིལ་འཁོར་མཆོད་པ་ལས་ཞེས་པ་ནི། ནང་གི་དཀྱིལ་འཁོར་དང་། མཆོད་པ་དང་སྦྱིན་སྲེག་དང་བཟླས་པ་ལ་སོགས་པའི་དོན་ཇི་ལྟར་ལགས་དྲིས་པ་དང་། སྦྱིན་སྲེག་ལས་ནི་མི་འཚལ་བས་ཞེས་པ་ནི་ནང་གི་སྦྱིན་སྲེག་གོ ། བདེ་བ་ཆེན་པོ་ནི་ཟག་མེད་ཀྱི་བདེ་བའོ། ། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། དཀྱིལ་འཁོར་རྫོགས་པ་བསྒོམ་པ་ཉིད་ཅེས་པའི་བར་གྱིས་བདག་ཉིད་ཀྱི་ལུས་རྟེན་དང་བརྟེན་པའི་དཀྱིལ་འཁོར་དུ་གྲུབ་པར་བསྟན་ནོ། ། ཧེ་རུ་ཀ་ལ་སོགས་པའི་ལྷ། ། ཞེས་པ་ནི་ཕྱིའི་ཧེ་རུ་ཀ་ལ་སོགས་པ་ལྷ་སུམ་ཅུ་རྩ་བདུན་བཤད་པ་སྟེ། ནང་དུ།
རྩ་གཟུགས་མཛེས་པར་དག་པར་བྱ། ། ཞེས་པ་ནི། རྩ་སུམ་ཅུ་རྩ་གཉིས་ཀྱི་སྟེང་དུ་སྙིང་ཁའི་ཆོས་ཀྱི་འཁོར་ལོའི་རྩ་ལྔ་བསྣན་པས་སུམ་ཅུ་རྩ་བདུན་སྟེ། དེ་རྣམས་ནི་བརྟེན་པ་ལྷའི་འཁོར་ལོའི་ངོ་བོ་ཉིད་འབྱུང་བའོ། ། ལུས་ཀྱི་འཁོར་ལོ་ཉམས་དགའ་བ་ལ་སོགས་པ་ནི། བདག་ཉིད་ཀྱི་ལུས་རང་བཞིན་རྟེན་གྱི་དཀྱིལ་འཁོར་གཞལ་ཡས་ཁང་དུ་གྲུབ་པར་བསྟན་ནོ། ། ཉམས་དགའ་བ་ནི་བདེ་བའི་གནས་ཡིན་པས་སོ། ། སྒོ་བཞི་ཅི་སྐད་གསུངས་པ་འོ། ། ཞེས་པ་ནི་སྐུའི་དཀྱིལ་འཁོར་དང་། གསུང་གི་དཀྱིལ་འཁོར་དང་།
ཐུགས་ཀྱི་དཀྱིལ་འཁོར་དང་། བྷ་གའི་སྒོ་ལ་བྱ་གསུང་། ཡང་ན་ཆོས་འཁོར་གྱི་རླུང་བཞིའོ། ། རང་གི་ཡན་ལག་བརྒྱད་བྱུང་བ། ། ཞེས་པ་ནི་དཔུང་པ་གཉིས། ལག་ངར་གཉིས། རྗེ་ངར་གཉིས། བརླ་གཉིས་སོ། ། དངོས་པོ་ཀུན་གྱིས་མཉམ་པའི་ཕྱིར། ། ཞེས་པ་ནི་ཆུ་ཞིང་འོད་ཟེར་རེ་རེ་ཡོད་པའམ།
ཡང་ན་ལུས་པོ་ཀུན་གྱི་དངོས་པོ་ཀུན་ལས་སྐྱེས་པ་གསུམ་ལས། མ་ལས་སྐྱེས་པ་གསུམ་མཉམ་མོ། ། སྐུ་སྤྲུལ་པའི་འཁོར་ལོ། ། གསུང་ལོངས་སྤྱོད་འཁོར་ལོ། ། ཐུགས་ཆོས་ཀྱི་འཁོར་ལོ། འཁོར་ལོ་གསུམ་པ་ལ་ཞེས་པ་ནི་ལུས་ཉིད་ལ་འཁོར་ལོ་གསུམ་མོ། ། གཅིག་ཏུ་གསུང་ཞེས་པ་ནི། ལུས་གཅིག་པོ་ཉིད་འཁོར་ལོ་གསུམ་དུ་གསུངས་སོ། ། ཕྱི་རོལ་དུ་གཞལ་ཡས་ཁང་རི་རབ་ཀྱི་སྟེང་དུ་བསྐྱེད་པ་ཡིན་ལ། འདིར་ནང་དུ་རི་རབ་ཀྱི་དོད་པོ་ནི།
རི་ནི་མགོ་ཡི་ཟེའུ་འབྲུ་ལ། ། ཞེས་པ་ནི། འདི་ནི་རིའི་རྒྱལ་པོ་རི་རབ་བོ། ། ཟེའུ་འབྲུ་ནི་བདེ་བ་ཆེན་པོའོ། ། ལུས་ལ་ནི་འབྱུང་བ་རིམ་བརྩེག་མེད་དམ་ཞེ་ན། ཇི་ལྟར་རྩོམ་ཆེན་ལ་སོགས་རིམ། ། ཞེས་པ་ནས། ཀུན་ནས་གྲུ་བཞི་པ་ཉིད་དོ། ། ཞེས་པའི་བར་གྱིས་ཕྱི་རོལ་ཏུ་གཞལ་ཡས་གི་རྒྱུ་འབྱུང་བ་རིམ་བརྩེགས་བསྐྱེད་པ་ཡིན་ལ། འདིར་ནང་དུ་རང་གི་འབྱུང་བ་རིམ་བརྩེགས་ཀྱི་དཀྱིལ་འཁོར་རོ། །
བླ་མའི་དུས་ཐབས་རིམ་གྱིས་ནི། ། ཞེས་པ་ནི་སངས་རྒྱས་ནས་བླ་མ་གཅིག་ནས་གཅིག་ཏུ་བརྒྱུད་པའི་མན་ངག་གོ ། དེ་ནི་རྫོགས་པའི་དཀྱིལ་འཁོར་གནས། ། ཞེས་པ་ནི་ལུས་རང་ལས་འབྱུང་བ་བཞིའི་དཀྱིལ་འཁོར་རྫོགས་པར་གནས། མདོར་བསྟན་པའོ། ། ལུས་ལ་འབྱུང་བ་བཞི་རིམ་བརྩེགས་ཀྱི་དཀྱིལ་འཁོར་ཇི་ལྟར་གནས་ཞེ་ན། རྐང་མཐིལ་སོགས་ཏེ་རྒྱས་པར་བཤད་པའོ། ། རྐང་པའི་མཐིལ་དུ་རྩོམ་ཆེན་རླུང་། ། ཞེས་པ་ནི་རྐང་པའི་རྟིང་པ་གཉིས་ཆང་ཟུངས། མཐེ་བོ་ཆེ་རླུང་གི་བ་དན་ནོ། །
འདོམས་ནས་ལྟེ་བ་མན་ཆད་མེ། གསུས་པ་ཆུ། སྙིང་ཁ་སའོ། ། སྒལ་ཚིག་དབྱུག་གུའི་གཟུགས་ཀྱིས་ནི། རི་རབ་ནི་རིའི་རྒྱལ་པོ་དེ་བཞིན་སྟེ། རི་རབ་སྟེང་གི་དཔག་བསམ་ཤིང་གི་ངོ་བོ། འདིར་ནང་དུ་སྒལ་ཚིགས་སོ། ། ཡང་ན་མགོ་བོ་རི་རབ་ཀྱི་བང་རིམ་དང་པོ་ཡིན་ལ། རི་རབ་བྱིན་པོ་ལྟ་བུ་ནི་སྒལ་ཚིགས་སོ། ། དེར་སྤྱི་བོའི་ཆར་གནས་པ་ནི་ལྷའི་གདན་ནོ། །
འདམ་སྐྱེས་སུམ་ཅུ་རྩ་གཉིས་ཞེས་པ་ནི། སྣ་ཚོགས་པད་མའི་དོད་འདིར་ནང་དུ་སྤྱི་བོའི་རྩ་འདབ་སུམ་ཅུ་རྩ་གཉིས་སོ། ། ཨཱ་ལི་དང་ཀཱ་ལི་ལས་ཟླ་བ་དང་ཉི་མ་ལས་མངོན་པར་བྱང་ཆུབ་པ་མེད་དམ་ཞེ་ན། དབྱངས་དང་གསལ་བྱེད་མཛེས་པར་གནས། ། ཞེས་པ་ནི་ཕྱི་རོལ་དུ་ཨཱ་ལི་ཀཱ་ལི་བསྐྱེད་པའི་དོད་པོ། ། བྱུང་ཆུབ་ཀྱི་སེམས་ཨཱ་ལི་ཀཱ་ལིའི་རྣམ་པར་འབྱུང་བས་མཛེས་པའོ། ། གཡོན་གྱི་རྩ་ནས་ཨཱ་ལི་དཀྲིགས་པ་དང་། གཡས་ཀྱི་རྩ་ནས་ཀཱ་ལི་དཀྲིགས་པ་ཨཱ་ལི་ཀཱ་ལི་ལས་མངོན་པར་བྱང་ཆུབ་པའོ། ། སུམ་ཅུ་རྩ་གཉིས་ཞེས་པ་ནི་སྤྱི་བོའི་རྩ་འདབ་སུམ་ཅུ་རྩ་གཉིས་ནི་རྟེན་ནོ། ། བྱང་ཆུབ་ནི་བྱང་ཆུབ་ཀྱི་སེམས་སོ། །
ཕྱི་རོལ་དུ་པདྨའི་སྟེང་དུ་ཨཱ་ལི་དང་ཀཱ་ལི་ལས་ཟླ་བ་དང་ཉི་མ་བསྐྱེད་པའི་དོན་ནོ། ། སྣ་ཚོགས་པདྨའི་ནང་སོན་ཞེས་པ་ནི། ཕྱི་རོལ་དུ་སྣ་ཚོགས་པདྨའི་གདན་ནོ། ། དེ་ནི་ཟླ་བའི་དཀྱིལ་འཁོར་བརྗོད། ། ཅེས་པ་ནི། པདྨའི་ནང་དུ་ཨ་ལས་ཟླ་བའི་དཀྱིལ་འཁོར་བསྒོམ་པར་བརྗོད་དོ། ། ཀླད་རྒྱ་དམར་པོ་ནི་ཉི་མའི་དཀྱིལ་འཁོར་རོ། ། ནང་ལྟར་ན་སྤྱི་བོའི་ཀླད་པའི་ཞེས་པ་ནི་སྤྱི་བོར་རྩ་འདབ་སུམ་ཅུ་རྩ་གཉིས་བསྒོམ་པ་ནི་སྣ་ཚོགས་པདྨའི་དོད་དོ། ། ཕྱི་ཟླ་བའི་དཀྱིལ་འཁོར་སྟེང་དུ་ལྷ་བསྐྱེད་པའི་ས་བོན་ནི། ། འདིར་ནང་དུ་ལྟེ་བའི་ཨཾ་ངོ་། །
ཐིག་ལེའི་གཟུགས་ཀྱིས་མི་ཤིགས་པས་ཞེས་པས། རྣམ་པར་རྟོག་པས་མི་ཤིགས་པའམ། ཡང་ན་ཙཎྜ་ལིའི་མེ་དང་ཐག་རིང་བས་ཏེ། བྱང་ཆུབ་ཀྱི་སེམས་བདེ་བ་ཆེན་པོ་ཡིན་ལ། དེའི་རྟེན་ཧཾ་ལ་ཡང་དེ་སྐད་ཅེས་བྱའོ། ། དེའི་ས་བོན་ཇི་ལྟར་ཡིན་ཞེ་ན། འཇིག་རྟེན་ཀུན་གྱི་རྩ་བ་སྟེ། ཞེས་པ་ནི། ཧཾ་དེ་ཉིད་ལས་ལོ་ཀ་ཐམས་ཅད་བསྐྱེད་པའི་རྩ་བའམ་རྒྱུ་ཡིན་པའོ། ། བརྟན་པའི་བདག་ཉིད་ཅེས་པ་ནི།
ཧཾ་དེ་ལས་རྟེན་པ་སྣོད་དང་རྩ་ཡང་བསྐྱེད་དོ། ། གཡོ་བའི་བདག་ཅེས་པ་ནི། ཧཾ་དེ་ལས་རླུང་དང་ཞུ་བ་བཅུད་བསྐྱེད་དོ། ། གསལ་དང་མི་གསལ་གཟུགས་ཀྱིས་ཅེས་པ་ལ་གསལ་བ་ནི། ཧཾ་ངོ་། ། མི་གསལ་བ་ནི་ཐིག་ལེའོ། ། གཟུགས་ཞེས་པ་ནི་དེ་གཉིས་བསྐྱེད་པའི་གཟུགས་སོ། ། ས་བོན་གཟུགས་ནི་ཧཾ་ངོ་། ཡང་དག་པར་གནས་ཞེས་པ་ནི། དེ་རུ་ཡང་དག་པར་གནས་པའོ། །
ལུས་ཅན་རྣམས་ནི་སེམས་ཅན་ནོ། ། ཀུན་གྱི་གཟུགས་དེ་ཕྱིར་རྫོགས་པ་ཉིད་ཅེས་པ་ནི། རྟེན་དང་བརྟེན་པའི་དཀྱིལ་འཁོར། བཤད་མ་ཐག་པ་དེ་ལྟར་ལུས་ལ་གདོད་ནས་རྫོགས་པ་ཉིད་དོ། ། དེ་ལྟར་རང་བཞིན་གྱི་དཀྱིལ་འཁོར་བསྟན་ནས། ད་ནི་ལམ་པའི་དབང་དུ་བྱས་ནས་དེ་ལ་རྣམ་པ་གཉིས་སྟོན་ཏེ། དེ་ལ་བྱང་ཆུབ་ཀྱི་སེམས་ཉིན་མཚན་དུ་འབབ་པའོ། ། ཚིག་འདིས་ཞར་ལ་ཙཎྜ་ལི་བཅུ་དགུ་པ་བསྟན། དེ་ཉིད་ཀྱིས་སྒྲ་འབྱེད་ཅིང་། ཞེས་པ་ལ།
དེ་ཉིད་ནི་ཧཾ་ལས་འབབ་པའི་ཤུ་ཏྲའོ། ། སྒྲ་ནི་ལྟེ་བའི་ཨཾ་ངོ་། ། འབྱེད་པ་ནི་ལྟེ་བའི་ཨཾ་ཁ་འབྱེད་པའོ། ། མེ་ནི་དགའ་བར་བྱེད་པ་སྟེ། ། ཞེས་པ་ནི། ཨཾ་དྲག་ཏུ་འབར་བར་བྱེད་པའོ། ། དེས་ནི་གང་བའི་དཀྱིལ་འཁོར་ཞེས་པ་ལ་སོགས་པ་ལ། དེས་ཞེས་པ་ནི་ཐིག་ལེའོ། ། གང་བ་ཞེས་པ་ནི་སྤྲུལ་པའི་འཁོར་ལོའོ། ། དཀྱིལ་འཁོར་ཉིད་ནི་ཡིན་པ་ཉིད་དུ་ཐེ་ཚོམ་མེད་ནི།
ཨཾ་མངོན་དུ་བྱེད་པའི་རང་བྱུང་དེ་ནི། བྱང་ཆུབ་ཀྱི་སེམས་ཡིན་པར་ཐེ་ཚོམ་མེད་པའོ། ། དེ་ཉིད་དཀྱིལ་འཁོར་ཞེས་བྱར་གསུངས། ། དངོས་པོ་རྣམས་ཀྱི་སྙིང་པོ་མཆོག ། ཅེས་པ་ལ་སོགས་པ་ཚིག་རྐང་གསུམ་གྱིས་དཀྱིལ་འཁོར་རྣམས་ཀྱི་ངེས་ཚིག་བསྟན་ཏེ། དེ་ཉིད་ཅེས་པ་ནི་ལུས་སམ་བྱང་སེམས་སོ། ། ཅིའི་ཕྱིར་ཞེ་ན། དངོས་པོ་རྣམས་ནི་ལུས་ཀྱིའོ། ། སྙིང་པོ་མཆོག་ནི་བདེ་ཆེན་ནོ། ། དེ་ཡང་དཀྱིལ་འཁོར་ནི་མཎྜལ་སྟེ།
མ་མ་ནུ་ས་ར་སྙིང་པོ་ཡིན་ལ། དེ་ཉིད་བདེ་བ་ཆེན་པོ་ཡིན་ལ། ལ་ལ་ཏི་གྷྲི་སྟེ་ལེན་པ་ཡིན་ལ། དེ་ཉིད་སྙིང་པོ་བདེ་བ་ཆེན་པོ་དེ་ལེན་པར་བྱེད་པ་ནི་བདུད་རྩི་ལྔའི་དྭངས་མའོ། ། ལ་ལི་ཙ་ཏ་ན་གཅོད་པར་བྱེད་པ་སྟེ། དེས་རྣམ་པར་རྟོག་པ་གཅོད་པའོ། ། ལུས་ཀྱི་དཀྱིལ་འཁོར་ཉིད་དུ་བརྗོད་ཅེས་པ་ཚིག་རྐང་གསུམ་གྱིས་རྟེན་ལུས་ལ་ཡོད་པའི་བརྟེན་པ་ཙ་གསུམ་བཅུ་རྩ་གཉིས་ཀྱི་དཀྱིལ་འཁོར་བསྟན་ཏེ། རྩ་ཆེན་སུམ་ཅུ་རྩ་གཉིས་ཀྱིས་ཞེས་པས་ནི་རྩའི་དཀྱིལ་འཁོར་བསྟན་ནོ། ། སུམ་ཅུ་རྩ་གཉིས་ལས་དཀྱིལ་འཁོར་ནི་སྙིང་པོ་སྟེ། ཨ་བ་དྷཱུ་ཏི་ཡིན་ལ།
འཁོར་ལོ་ནི་རྩ་བྱིན་པོ་འདུས་པའོ། ། བྱང་ཆུབ་སེམས་ནི་རིན་པོ་ཆེ། ། ཞེས་པ་ཚིག་རྐང་གཉིས་ཀྱིས་གོང་གི་བྱང་ཆུབ་སེམས་ཀྱི་དཀྱིལ་འཁོར་རྒྱས་པར་བཤད་པ་དེ་མཇུག་བསྡུས་པ་སྟེ། བྱང་ཆུབ་སེམས་ནི་རིན་པོ་ཆེ། ། ཞེས་པ་ནི། འབྲས་བུའམ་དོན་དམ་པའི་དཀྱིལ་འཁོར་སྟོན་ཏེ། བྱང་ཆུབ་སེམས་དཔའ་ཞེས་པ་ནི་ཐབས་དང་ཤེས་རབ་ཀྱིའོ། ། དཀྱིལ་འཁོར་དེ་ཉིད་ཅེས་པ་ནི། བྱང་ཆུབ་ཀྱི་སེམས་ཀྱི་དཀྱིལ་འཁོར་རོ། ། ཕྱི་རོལ་བཅས་པའི་ནང་གཟུགས་ཅན་གྱིས།
སྣ་ཚོགས་ཁྱབ་ཅིང་རྣམ་པར་གནས། ། ཞེས་པ་ནི། བྱང་ཆུབ་ཀྱི་སེམས་ཀྱི་དཀྱིལ་འཁོར་དེ་ཉིད་ཕྱི་དང་ནང་གི་དཀྱིལ་འཁོར་དེ་ཐམས་ཅད་དུ་སྣང་བས་ན། ཕྱི་ནང་སྣ་ཚོགས་ལ་ཁྱབ་ཅིང་གནས་སོ། ། ཕྱི་རོལ་གྱི་དཀྱིལ་འཁོར་དུ་ཡང་གཉིས། མེད་དེ་ཉིད་སྣང་། ནང་གཟུགས་ཞེས་པ་ནི། ནང་གི་གཟུགས་སུ་ཡང་ཐབས་དང་ཤེས་རབ་དེ་ཉིད་སྣང་། སྣ་ཚོགས་ཁྱབ་ཅིང་རྣམ་པར་གནས། ཞེས་པ་ནི་ཕྱི་དང་ནང་ཐམས་ཅད་ལ་ཁྱབ།
ཐབས་དང་ཤེས་རབ་ཀྱིས་ཁྱབ་པའོ། ། ཕྱི་རོལ་གཟུགས་ཞེས་པ་ལ་སོགས་པ་དེ་ཉིད་ཀྱི་དོན་རྒྱས་པར་བཤད་དེ། ཕྱི་རོལ་དུ་ཡུལ་དྲུག་ཏུ་ཡང་ཐབས་དང་ཤེས་རབ་དེ་ཉིད་སྣང་། དབང་པོ་ཐམས་ཅད་འཇུག་པ་ཞེས་པ་སྟེ། དེ་ཉིད་ལུས་ཀྱི་དཀྱིལ་འཁོར་ལ་འཇུག་པའོ། ། ནང་གི་ཁུ་བ་ལ་སོགས་པ་གྲུབ་པའི་རྫས་ཞེས་པ་ནི། དཀྱིལ་འཁོར་དེ་ཉིད་གདོད་ནས་གྲུབ་པའོ། ། རྣམ་པར་གནས་ནི་རང་བཞིན་གྱིས་གནས་པའོ། ། ཕྱི་རོལ་ཞེས་པ་ནི་ལུས། ནང་ཉིད་ཅེས་པ་ནི་རྩ་དང་བྱང་ཆུབ་ཀྱི།
རྡོ་རྗེ་ཅན་གྱི་བྱང་ཆུབ་ཞེས་པ་ནི་བྱང་ཆུབ་སེམས་ཀྱི་དཀྱིལ་འཁོར་རོ། ། སྦོམ་དང་ཕྲ་བའི་རང་བཞིན་གྱིས། ། ཞེས་པ་ལ་སོགས་པ། སྦོམ་པ་ནི་ཕྱིའི་ཤུ་ལམ་པུ་ཏྲའོ། ། ཕྲ་བ་ནི་ནང་གི་དཀྱིལ་འཁོར་དང་བདེ་བའོ། ། འགྲོ་བའི་གཉེན་གྱི་རང་བཞིན་ཞེས་པ་ནི། ཕྱིའི་དཀྱིལ་འཁོར་གྱིས་ཞི་བ་ལ་སོགས་པའི་ལས་བྱེད་པས་གཉེན་ནོ། ། ནང་གི་དཀྱིལ་འཁོར་གྱིས་རྣམ་པར་རྟོག་པ་སྤོང་བས་གཉེན་ནོ། ། ཞུ་བདེས་འགྲོ་བ་ལ་བདེ་བ་བསྐྱེད་ཅིང་ཕན་འདོགས་པས་གཉེན་ནོ། ། འོ་ན་ཇི་ལྟར་སིདྡྷི་བསྐྱེད་ཅིང་ཕན་འདོགས་བྱས་པས་ལན་ནོ། །
བྱང་ཆུབ་སེམས་དཔའ་ཞེས་པ་ལ་སོགས་པ་ཤླཽ་ཀ་གཉིས་ནི་ལན་ནོ། ། དམ་ཚིག་དོན་ནི་གསུངས་པ་ཞེས་པ་ནི། དཀྱིལ་འཁོར་གཉིས་པོ་འདའ་བར་མི་བྱའོ། ། དཀྱིལ་འཁོར་ནི་ཕྱི་ནང་གིའོ། ། གོམས་པས་སྐྱེ་བ་འདིར་སངས་རྒྱས་ཉིད་ནི་ཐོབ་པར་འགྱུར་ཞེས་པ་ནི། ཨཾ་ལ་བར་ཏེ་ཡས་ཕབ་ནས་བདེ་བ་མངོན་དུ་བྱས་ཏེ། དེའི་དམིགས་པ་དང་མ་བྲལ་བར་བསྒྲུབ་ན་སངས་རྒྱས་པའོ། ། ཉན་ཐོས་རྣམས་དང་རང་སངས་རྒྱས་དང་ཞེས་པ་ནི། བདེན་པ་བཞི་ལ་དམིགས་ནས་བསྒོམ་པས་ན་རྩ་ཁ་བྱེ་ནས། བདེ་བ་འབྱུང་བ་མ་ཤེས་ནས་ཤིན་ཏུ་སྦྱངས་པའི་བདེ་བ་འདོད་པའོ། །
ཚངས་པ་ལ་སོགས་ལྷ་རྣམས་ཞེས་པ་ནི། འཇིག་རྟེན་པའི་ཞི་སོགས་གཉིས་སོགས་སྒོམ་པས་ཁ་ཕྱེ་ནས་བདེ་བ་འབྱུང་བའོ། ། དཀྱིལ་འཁོར་གོམས་པར་རྫོགས་པར་འགྱུར། ། ཞེས་པ་དངོས་གྲུབ་གྲུབ་པའི་དཀྱིལ་འཁོར་གྱིས་རྫོགས་པའོ། ། ཤེས་རབ་མེ་ནི་ཞེས་པ་ནས། རྒྱུད་ནི་ཐམས་ཅད་རྟོགས་པར་བྱ། ། ཞེས་པའི་བར་གྱིས་སྦྱིན་སྲེག་ལ་སོགས་པ་བསྟན་ནོ། ། རང་བཞིན་གྱིས་གྲུབ་པའི་སྦྱིན་སྲེག་དེ་ལས་ཤེས་རབ་མེ་ནི་ཞེས་པ་ཚིག་རྐང་གཉིས་ཀྱིས་སྦྱིན་སྲེག་གི་མེ་བསྟན་ཏེ། དེ་ལ་ཤེས་རབ་ནི་སྤྲུལ་པའི་འཁོར་ལོའོ། ། མེ་ནི་ཨཾ་ལས་འབར་བའི་ཕྱིར་སྦྱིན་སྲེག་མེའི་བདག་ཉིད་ཅན་ནོ། །
གཉིས་མེད་ཀྱི་ཡེ་ཤེས་ཀྱི་མེས་འགལ་བའི་བུད་ཤིང་བསྲེག་པས་བླ་ན་མེད་པའི་སྦྱིན་སྲེག་གོ ། ནང་གི་ཨཾ་གི་མེས་བྱང་ཆུབ་ཀྱི་སེམས་བསྲེག་པས་ནང་གི་ཞེས་པ་ལ་སོགས་པ་ཚིག་རྐང་གསུམ་གྱིས་སྦྱིན་སྲེག་གི་རྫས་བསྟན་ཏེ། དེ་ཡང་ནང་གི་སྦྱིན་སྲེག་དང་དོན་དམ་པའི་སྦྱིན་སྲེག་གི་བྱེ་བྲག་གི་རྫས་ལ་གཉིས་ཏེ། ཁུ་བ་ལ་སོགས་པ་བདུད་རྩི་ལྔ་ནི། ནང་གི་སྦྱིན་སྲེག་གྱི་རྫས་ཡིན་ལ། ཕྱི་རོལ་གཟུགས་ལ་སོགས་པ་ཡུལ་དྲུག་ཏུ་སྣང་བའི་རྟོག་པ་ནི་དོན་དམ་པའི་སྲེག་རྫས་ཡིན་པས་དེ་ཡང་ཡམ་ཤིང་ངོ་། ། ནང་གི་ཁུ་བ་ལ་སོགས་པ་ཞེས་པ་ནི། བསྲེག་རྫས་བདུད་རྩི་ལྔའི་དྭངས་མ་བསྲེག་ཏེ་བླ་ན་མེད་པའོ། ། དེ་བཞིན་ཕྱི་རོལ་གཟུགས་སོགས་ཀྱིས། ། ཞེས་པ་ནི།
གཟུགས་ལ་སོགས་པར་སྣང་བ་ཐམས་ཅད་བླ་ན་མེད་པའི་ཡམ་ཤིང་གིས་བསྲེགས་པའོ། ། སྲེག་རྫས་ཀྱིས་ནི་སྦྱིན་སྲེག་བྱ། ། ཞེས་པ་ནི། དོན་དམ་པའི་བསྲེག་རྫས་ཀྱིས་སོ། ། སྐྱེ་མཆེད་དྲུག་དང་ཞེས་པ་ཚིག་རྐང་དྲུག་གིས་ལྷ་བསྟན་ཏེ། སྐྱེ་མཆེད་དྲུག་བྱང་ཆུབ་སེམས་དཔའ་དྲུག ཁམས་བཞི་ཡུམ་བཞིའོ། ། ཕུང་པོ་ལྔ་ཏ་ཐཱ་ལྔ་རང་བཞིན་གྱིས་ཡིན་པས་སོ། ། དེ་རྣམས་ནི་གོང་གི་གསུམ་པ་ཉིད་དོ། ། དེ་བཞིན་མཁའ་འགྲོ་མ་རྣམས་ཉིད་ཅེས་པ་ཚིག་རྐང་གསུམ་གྱིས་ནང་གི་སྦྱིན་སྲེག་གི་མཆོད་རྫས་བསྟན་ཏེ།
མཁའ་འགྲོ་མ་ཞེས་པ་ནི། ཡུམ་ལྷ་མོ་བཞིའི་རང་བཞིན་ཡིན་པའམ། ཡང་ཡུལ་དྲུག་གི་དྭངས་མར་གྱུར་པའི་བྱང་ཆུབ་སེམས་ནི་མཆོད་རྫས་སོ། ། དེས་ནི་ཞེས་པ་ནང་གི་མཆོད་པའི་རྫས་དེའོ། ། དེ་མཆོད་ཞེས་པ་ནི་སྦྱིན་སྲེག་གི་ལྷའོ། ། རྣལ་འབྱོར་པས་ཡང་དག་བཤད་ནི། རྣལ་འབྱོར་པས་ནང་གི་མཆོད་པའམ་བླ་ན་མེད་པའི་མཆོད་པར་ཡང་དག་པར་བཤད་དོ། ། སྲེག་རྫས་ཀྱི་སྣོད་མེད་དམ་ཞེ་ན། ཐོད་པ་ཞེས་པ་ཚིག་རྐང་གཉིས་ཀྱིས་སྲེག་རྫས་ཀྱི་སྣོད་བསྟན། མགོ་བོ་བདེ་ཆེན་བླུག་གཟར།
ཞེས་པ་ལ་སོགས་པ་ཚིག་རྐང་གསུམ་གྱིས་ནི་ནང་གི་དགང་གཟར་དང་བླུག་གཟར་བསྟན་ནོ། ། ཐབ་ཁུང་ལྟེ་བའི་དཀྱིལ་འཁོར་དུ། ། ཞེས་པ་ནི། ལྟེ་བའི་སྣ་ཚོགས་མདུད་པའི་ནང་གི་ནམ་མཁའ་གྲུ་གསུམ་ནི་མངོན་སྤྱོད་ཀྱི་ཐབ་ཁུང་ངོ་། ། ལས་ཀྱི་རླུང་ཞེས་པ་ནི་དྲི་ཆེན་གྱི་ལམ་འབྱེད་འཛུམ་བྱེད་པའི་སྦྱོར་བས་བཤང་སྒོ་ན་གནས་པའི་རླུང་བསྐྱོད་པས་ནི་ཨཾ་མེའི་བདག་ཉིད་དུ་འབར་བའི་ལས་བྱེད་པས་ན་ལས་ཀྱི་རླུང་སྟེ། དེ་ནི་ཕྱི་རོལ་ན་རླུང་གཡབ་ཀྱིས་གཡོབ་པའི་དོད་དོ། ། ཚངས་པའི་མེ་ནི་སུམ་མདོར་གནས། ། ཞེས་པ་ནི་ཨཾ་མེའི་བདག་ཉིད་དུ་འབར་བ་སྦྱིན་སྲེག་གི་མེའོ། ། སྒྲ་རང་བཞིན་གྱིས་གནས་སྟོན་པ་ནི། སྒྲ་ནི་སྔགས་ཞེས་བརྗོད་པ་སྟེ།
སྒྲ་སྟེ་ཨ་ཤད་ལྟ་བུ་ནི་སྔགས་སོ། ། རང་བཞིན་གྱི་བཟླས་པ་ནི། བཟླས་པས་འཁོར་བར་བྱེད་པ་ཡིན་ཞེས་པ་ནི། རྩ་གཉིས་ནས་རླུང་འགྲོ་འོང་བྱེད་པའི་ཚུལ་གྱིས་འཁོར་བར་བསམ། ཡང་ན་རོ་མ་ནས་སྦྱིན་སྲེག་གི་མེ་སྦར་ཞིང་། རྐྱང་མ་ནས་བྱང་ཆུབ་ཀྱི་སེམས་འབབ་པའི་ཚུལ་གྱིས་འཁོར་བའོ། ། རང་བཞིན་གྱིས་བསྒོམ་པ་ནི། བསྒོམ་པ་མཚུངས་པར་སྣང་བ་ཉིད། ། ཅེས་པ་ནི་ཨཾ་ལས་ཙཎྜ་ལི་སྦར་ནས་ཧཾ་ལས་བབས་ན་ཙཎྜ་ལིའི་ཡེ་ཤེས་རང་བྱུང་གི་བདེ་ཆེན་གྱི་ཆོས་ཐམས་ཅད་མཉམ་པར་རྟོགས་པ་ནི་བདེ་བའོ། ། སྦྱིན་སྲེག་གི་དཀྱིལ་འཁོར་ནི་དོན་དམ་པའི་སྦྱིན་སྲེག་གི་དཀྱིལ་འཁོར་ཏེ་ཕྱི་ནང་གིའོ། །
གཉིས་མེད་ནི་ཡས་ཕབ་པ་དང་གཞིར་གནས་པ་འདྲེས་པའོ། ། ཡང་སྟོང་པ་དང་སྙིང་རྗེ་གཉིས་སུ་མེད་པའོ། ། ལྷན་ཅིག་སྐྱེས་པ་བཞོན་པ་འདི། ། ཞེས་པ་ནི་རང་བཞིན་གྱིས་གནས་པའི་ལྷན་ཅིག་སྐྱེས་པ་མངོན་དུ་བྱས་པའོ། ། དེ་ནི་ཞེས་པ་ནི་ལྷན་ཅིག་སྐྱེས་པའོ། ། རང་བཞིན་གྱིས་གནས་པའི་དཀྱིལ་འཁོར་གྱི་བདག་པོ་ནི་སྦྱིན་སྲེག སློབ་དཔོན་གྱི་སེམས་ཀྱི་རྒྱལ་པོ་སྟེ་རང་བྱུང་གི་ཡེ་ཤེས་སོ། ། དེ་སྐད་ལ་སོགས་ཞེས་པ་ནི། ཨེ་ཝཾ་ཞེས་པ་ནི་ཐབས་དང་ཤེས་རབ་ཀྱི་རྒྱུད་ཀྱི་ནང་གི་སྦྱིན་སྲེག་ལ་སོགས་པའི་དོན་དེ་ལྟར་རྟོགས་པར་བྱའོ། ། ད་ནི་ནང་གི་སྐུ་གསུམ་ལ་སོགས་པ་བསྟན་ཏེ་དེ་ལ་ཡང་ད་དུང་ཞེས་པ་ལ་སོགས་ཚིགས་སུ་བཅད་པ་ཕྱེད་དང་གཉིས་ཀྱིས་ཞུས་པ་བསྟན་ནོ། །
བཅོམ་ལྡན་འདས་ཀྱིས་བཀའ་སྩལ་པ། ། ཞེས་པ་ནས་འོག་གི་ཆར་ནི་རྣམ་པར་གནས། ། ཞེས་པའི་བར་གྱིས་ཙཎྜ་ལི་ལ་བརྟེན་པའི་སྐུ་གསུང་ཐུགས་དབང་དུ་བྱས་ནས་འཁོར་ལོ་བཞི་དེའི་རྩ་གཉིས་ཇི་ལྟར་གནས་པའི་ཚུལ་བསྟན་ནོ། ། ད་དུང་བདག་ལ་ཐེ་ཚོམ་མཆིས། ། ཞེས་པ་ནི་ནང་གི་དཀྱིལ་འཁོར་ལ་སོགས་པའི་ཐེ་ཚོམ་ཆོད་ཀྱང་དམིགས་པའི་ཡུལ་རྒྱུད་ཀྱི་རིམ་པའི་ནང་གི་སྐུ་གསུམ་ནང་གི་ཆོས་སྐུ་ནང་གི་ལོངས་སྐུ་ནང་གི་སྤྲུལ་སྐུ་ལ་སྡུད་པ་པོ་བདག་ཐེ་ཚོམ་མཆིས་སོ། ། དམིགས་པའི་ཡུལ་རྒྱུད་ཀྱི་རིམ་པ་དེ་ཉིད་མ་ཚང་བ་ཁ་བསྐང་བའི་ཚུལ་དུ་སྟོན་ཏེ། ཆོས་དང་ཞེས་པ་ནི་ནང་གི་ཆོས་སྐུ་སྟེ་ཆོས་འཁོར་རོ། ། ལོངས་སྤྱོད་ཅེས་པ་ལོངས་སྤྱོད་རྫོགས་པའི་སྐུ་སྟེ། ལོངས་སྤྱོད་ཀྱི་འཁོར་ལོའོ། ། ཞེས་པ་ནི་སྤྲུལ་པའི་སྐུ་སྟེ།
སྤྲུལ་པའི་འཁོར་ལོའོ། ། བདེ་བ་ཆེན་པོ་ངོ་བོ་ཉིད་ཀྱི་སྐུ་བཞི་པོ་སྟེ་བདེ་བ་ཆེན་པོའི་འཁོར་ལོའོ། ། མགོན་པོ་ནི་རང་བྱུང་ངོ་། ། ཇི་ལྟར་རོལ་པར་འགྱུར་ཞེས་པ་ནི་འཁོར་ལོ་བཞི་པོ་དེ་སྐུ་བཞིའི་ངོ་བོར་རོལ་པའོ། ། བར་འདི་ལ་དྲི་བ་དྲུག་སྟེ། འཁོར་ལོ་བཞི་པོ་དེ་གནས་གང་དུ་དགོད་པ་དང་། དབྱིབས་ཇི་ལྟ་བུར་བཞེད་པ་དང་། མིང་གང་དང་གང་ཡིན་པ་དང་། འཁོར་ལོ་བཞི་ལ་ཡི་གེ་གང་དང་གང་དགོད་པ་དང་། རྩ་གང་དག་དང་རོལ་པ་དང་།
དབྱེ་བ་སྟེ་གྲངས་ཀྱི་དབྱེ་བ་མི་འཚལ་བ་ཞེས་དྲི་བ་དྲུག་གོ ། འཁོར་ལོ་སོ་སོའི་རྩའི་གྲངས་སུ་ཞེས་པ་དྲི་ཚིག་ཁོ་ནས་དབྱུང་བར་བྱའོ། ། དྲི་བ་དྲུག་པ་ལས་སྤྱི་བོ་ཞེས་པ་ལ་སོགས་པ་ཤླཽ་ཀ་གཅིག་གིས་གནས་དང་དབྱིབས་ཀྱི་ལན་བསྟན་ཏེ། གནས་ནམ་སྤྱི་བོ་ནི་བདེ་གནས་སོ། ། ལྟེ་བ་ནི་སྤྲུལ་པའི་འཁོར་ལོ་ཨེའི་དབྱིབས་སུ་གནས། དབྱིབས་ནི་སྤྲུལ་པའི་ནང་འདྲ། སྤྱི་བོའི་ཕྱི་འདྲའོ། ། སྙིང་དང་མགྲིན་པ་གནས་སོ་དབྱིབས་ནི་བཾ་ནི་འཁོར་ལོ་གཉིས་ཀའི་དབྱིབས་ཟླུམ་པོའོ། ། ལྟེ་བའི་ནང་གནས་ཞེས་པ་ལ་སོགས་པ་ཤོ་ལོ་ཀ་གཉིས་ཀྱིས་ལན་བསྟན་ཏེ། ལྟེ་བ་ནི་གནས་སོ། །
པདྨ་ནི་མིང་ངོ་། ། དྲུག་ཅུ་རྩ་བཞི་ནི་གྲངས་སོ། ། དྲུག་ཅུ་རྩ་བཞི་ནི་སྤྱོད་པ་བས་ནང་བརྒྱད་ཕྱི་ལྔ་བཅུ་རྩ་དྲུག་གོ ། འདམ་སྐྱེས་ནི་མིང་། སུམ་ཅུ་རྩ་གཉིས་ནི་གྲངས་སོ། ། སྤྱི་བོ་ནི་གནས་སོ། ། མགྲིན་པ་ནི་གནས་སོ། ། པདྨའི་འདབ་མ་བཅུ་དྲུག་ནི་གྲངས་སོ། ། དེ་བཞིན་སྙིང་ཉིད་ལ་ཞེས་པ་ལ། དེའི་སྙིང་ནི་གནས་སུ་ཟེར།
སྙིང་ཁ་ནི་གནས་སོ། ། མིང་ནི་པདྨའོ། ། འདབ་བརྒྱད་ནི་གྲངས་སོ། ། འདབ་མ་དྲུག་ཅུ་རྩ་བཞི་ཉིད། ། ཅེས་པ་ནི་ཤླཽ་ཀ་གཉིས་ཀྱི་མིང་ཇི་ལྟ་བར་ཞེས་པའི་ལན་བསྟན་ནོ། ། སྤྲུལ་པ་ཞེས་པ་སྤྲུལ་པའི་འཁོར་ལོའི་མིང་ངོ་། ། ཆོས་ཀྱི་སྐུ་ཞེས་པ་ནི། ཆོས་ཀྱི་འཁོར་ལོའི་མིང་ངོ་། ། ལོངས་སྤྱོད་རྫོགས་པ་ཞེས་པ་ནི་ལོངས་སྤྱོད་འཁོར་ལོའི་མིང་ངོ་། ། བདེ་ཆེན་ཞེས་པ་ནི་སྤྱི་བོ་བདེ་ཆེན་གྱི་མིང་ངོ་། །
ཡེ་ཤེས་ཆེན་པོ་ལ་ཞེས་པ་ནི། ཡེ་ཤེས་ཆེན་པོ་རྟེན་ཡིན་པས་དེ་སྐད་ཅེས་བྱའོ། ། སྤྲུལ་པའི་འཁོར་ལོའི་དབུས་ནི་ཞེས་པ་ནས། ཧཾ་གི་ཐིག་ལེའི་གཟུགས་ཅན་ཏེ། ། ཞེས་པའི་བར་གྱི་ནི་འཁོར་ལོ་བཞི་ལ་ཡི་གེ་གང་དང་གང་དགོད་པའི་དྲིས་པའི་ལན་བསྟན་པ་ལ། ཞར་ལ་ཙཎྜ་ལི་ཉི་ཤུ་པ་བསྟན་ཏེ། འཁོར་ལོ་བཞི་ཡང་སྤྲུལ་པའི་འཁོར་ལོའི་ལྟེ་བ་ལ་ཨཾ། ནང་གི་འདབ་མ་བརྒྱད་ལ་སྡེ་ཚན་བརྒྱད་དོ། ། ཆོས་ཀྱི་འཁོར་ལོའི་ལྟེ་བ་ལ་ཧཱུྃ། ཕྱིར་ཨ་ཨི་ཨེ་ཨོ།
མཚམས་སུ་ཡ་ར་ལ་བའོ། ། ལོངས་སྤྱོད་ཀྱི་ལྟེ་བ་ལ་ཨོཾ། ཕྱོགས་བཞིར་ཨཱ་ཨཱི་ཨཱུ་ཨཱེ་བཞིས་བསྐོར་བའོ། ། བདེ་བ་ཆེན་པོ་ལྟེ་བ་ལ་ཧཾ། སྤྲུལ་པའི་འཁོར་ལོའི་དབུས་སུ་ཨཾ་ངོ་། ། སྡེ་ཚན་བརྒྱད་པ་ཞེས་པ་ནི་ནང་སྐོར་གྱི་འདབ་མ་བརྒྱད་ལའོ། ། ཡོངས་སུ་བསྐོར་ཞེས་པ་ནི་ཨཾ་དེ་ལའོ། ། ཡིག་འབྲུ་དང་པོ་ཨཾ་ངོ་། འདི་ནི་ཨ་སྟེ་དང་པོ་མཆོག ། ཅེས་པ་ནི་སྡེ་ཚན་ཐམས་ཅད་བསྐྱེད་པའོ། །
ཧཱུྃ་ནི་མི་ཤིག་པ་རུ་བརྗོད། ། ཅེས་པ་ནི་ཆོས་ཀྱི་འཁོར་ལོའི་དབུས་སུ་ཧཱུྃ་ངོ་། ། མི་ཤིག་པ་ནི་གཏུམ་མོ་དང་རིང་བས་སོ། ། དབྱངས་ཡིག་ལྔ་ཞེས་པ་ནི་བྷྲུྃ་ཨཾ་ཛྲིཾ་ཁཾ་དབུས་སུ་ཧཱུྃ་ངོ་། ། ནག་པོ་སྤྱོད་པ་བ་ཕྱོགས་བཞིར་ཨཱ་ཨཱི་ཨཱུ་ཨཻ་དབུས་སུ་ཧཱུྃ་བཤད་དོ། ། མཚམས་སུ་ཡ་ར་ལ་ཝས་བརྒྱན་པའོ། ། ལོངས་སྤྱོད་འཁོར་ལོའི་དབུས་སུ་ཨོཾ་མོ། ཨོཾ་དེ་ཡིག་འབྲུ་གསལ་བྱེད་ཅེས་པ་ནི་ཐམས་ཅད་ཀྱི་མགོ་འདྲེན་པས་སོ། ། ཆ་ནི་བཞི་པོ་ཞེས་པ་ནི་ཨ་ཨི་ཨུ་ཨེའོ། ། བདེ་ཆེན་གྱི་ལྟེ་བ་ལ་ཧཾ་ངོ་། །
གཡས་དང་གཡོན་གྱི་ངོས་དག་ལ་ཞེས་པ་ནས། འོག་གི་ཆར་ནི་ཡང་དག་གནས། ། ཞེས་པའི་བར་གྱིས་འཁོར་ལོ་བཞིའི་རྩ་གོང་དང་རོལ་ཞིང་ཞེས་དྲིས་པའི་ལན་བསྟན་ཏེ། གཡོན་དང་གཡས་པའི་ངོས་དག་ལས། ། ཉི་མ་ཟླ་བ་རྣམ་པར་སྤྱད། ། ཅེས་པ་ནི་འཁོར་ལོ་བཞིའི་གཡོན་ཟླ་བ་སྟེ་ཤེས་རབ་ཀྱི་རང་བཞིན་ལ་ལ་ནཱ་གནས། གཡས་ཉི་མ་སྟེ་ཐབས་ཀྱི་རང་བཞིན་ར་ས་ནཱ་གནས་སོ། ། ཟླ་བ་ནི་མྱོས་བྱེད་འབབ་པ། ཉི་མ་ནི་རཀྟ་འབབ་པ། མྱོས་བྱེད་ཟླ་བ་ལྟར་དཀར་བ་འབབ་པ།
རཀྟ་ཉི་མ་ལྟར་དམར་བ་འབབ་པའོ། ། མགྲིན་པ་ནས་བརྩམས་གཡོན་པའི་རྩ་ཞེས་པ་ནི། བདེ་བ་ཆེན་པོའི་འཁོར་ལོ་ནས་མགྲིན་པའི་ལོངས་སྤྱོད་ཀྱི་འཁོར་ལོའི་བར་དུ་རྩ་གསུམ་ཐ་མི་དད་པ་ལྟ་བུར་གནས་ལ། མགྲིན་པ་ནས་བརྩམས་པས་རྩ་གསུམ་གྱེན་ནས། གཡོན་པ་ན་གནས་པའི་རྩ་ནི་ལ་ལ་ནཱ་སྟེ། བདེ་བ་ལ་ལོངས་སྤྱོད་པས་ལོངས་སྤྱོད་རྫོགས་སྐུའོ། ། ལྟེ་བའི་ནང་དུ་ངལ་སོས་ཤིང་། ། ཅེས་པ་ནི། ལྟེ་བ་ཐུགས་པར་ཁ་བལྟས་པས་ངལ་སོས་པའོ། ། ཡང་ན་ལྟེ་བར་གནས་པས་ངལ་བསོ་བའོ། །
དེ་རྣལ་འབྱོར་པས་ལམ་དུ་བྱས་ཙམ་ན། འོག་ཏུ་ཁ་བལྟས་ནས། མྱོས་བྱེད་དེ་བྱང་ཆུབ་ཀྱི་སེམས་འབབ་པའོ། ། ཐ་མལ་པ་ཙམ་ན་དྲི་ཆུ་འབབ་པའོ། ། གང་ཞིག་ལྟེ་བ་ལ་སྟེང་རྩ་ལ། ། ཞེས་པ་ནི་གཡས་ཀྱི་ར་ས་ནཱའོ། ། དེ་བཞིན་ཁ་ནི་སྟེང་དུ་འབབ། ། ཞེས་པ་ནི་དེ་གཉིས་ཀྱི་ནང་ནས་མགོ་གྱེན་ལ་བསྟན་ནས་གནས་པའོ། ། རིང་ཐུང་མཉམ་སྟེ། ལ་ལ་ནཱའི་རྩེ་མོ་སྣ་བུག་གཡོན་ན་ཡོད།
ར་ས་ནཱ་ནི་གཡས་ན་ཡོད། མར་གྱིས་ནི་བྷ་བྷ་རོ་རྟོག་མེད་ཀྱི་གནས་ན་མཉམ་པོར་ཡོད། མགྲིན་པའི་ནང་ན་ངལ་བསོ་ཞིང་། ། ཞེས་པ་ནི་མགྲིན་པ་ནས་ཁ་གྱེན་ལ་བལྟས་པའོ། ། སྒོ་གཉིས་མཉམ་པ་ཞོན་ནས་ནི། ། ཞེས་པ་ནི་རྩ་གཉིས་ནས་སོ། ། སྟེང་དང་འོག་ཏུ་མཉམ་པར་གནས། ། ཞེས་པ་ནི་སྟེང་ཏེ་ཁ་སྟེང་དུ་བལྟས་པས་རོ་མ་དང་། འོག་སྟེ་ཁ་འོག་ཏུ་བལྟས་པས་རྐྱང་མ་གཉིས་སོ། ། མཉམ་པར་གནས་པ་སྟེ་རིང་ཐུང་མེད་པའོ། །
ཡང་སྟེང་གི་སྣ་བུག་གཉིས། འོག་ནི་བྷ་བྷ་ར་ཏ་ཀ་རྟོག་མེད་དོ། ། འདི་དག་ནི་སྟེང་འོག་གོ ། གཉིས་སུ་གྲགས་ནི་རྩ་གཉིས་སུའོ། ། དཔའ་བོ་རྣམས་དང་མཁའ་འགྲོ་མ། ། ཞེས་པ་ནི་དཔའ་བོ་སྟེ་དཔའ་བོ་མགོན་པོ་ལ་སོགས་པའི་རླུང་དང་ཐབས་ཀྱི་རྒྱུ་བའོ། ། འགྲོ་བ་ནི་ཕྱིར་འབྱུང་བའམ་བསྲེག་པའོ། འོང་བ་ནི་ནང་དུ་འཇུག་པའམ་འབབ་པའོ། ། ནུབ་པ་ནི་ནང་དུ་འཇུག་པ་དང་བསྲེག་པའོ། ། འཆར་བ་ནི་ཕྱིར་འབྱུང་བའམ་འཚོ་བའོ། །
གཡོན་ནི་ལ་ལ་ནཱའོ། ། གཡས་ནི་ར་ས་ནཱའོ། ། ངོས་ལ་ནི་ནང་དུ་རྒྱུ་བའོ། ། དབྱངས་ནི་ཨཱ་ལི་བཅུ་གཉིས། རྀ་རཱྀ་ལྀ་ལཱྀ་བསྣན་པས་བཅུ་དྲུག་གོ ། ཁ་ནི་སྟེང་དུ་ཡང་དག་བཤད་ནི་རྩ་གཉིས་ཀྱི་ནང་ན་ཨ་ལི་བཅུ་དྲུག་པོ་མགོ་གྱེན་ལ་བསྟན་ནས་གནས་པའོ། ། ཀཱ་ལི་ལ་སོགས་རྣམས་ཀྱིས་བསྐོར། ། ཞེས་པ་ནི་ཀཱ་ལི་སུམ་ཅུ་རྩ་གཉིས་ཉིས་སྦག་ཏུ་བསྐོར་བའོ། ། མ་ནིང་ཀཱ་ལ་སོགས་པ་རྣམས་ཀྱི་སྟེང་དུ་ཐེག་ལེར་བྱས་པའོ། ། ཀྵ་རཀྵ་སྟེ་རྣམ་པར་རྟོག་པ་ཟ་བས་ན་སྲིན་པོའོ། །
འོག་གི་ཆར་ནི་རྣམ་པར་གནས། ། ཞེས་པ་ནི་སྤྲུལ་པའི་འཁོར་ལོ་འོག་ན་གནས་པའོ། ། གང་ཚེ་མགྲིན་པར་ཆགས་ཅན་གྱིས། ། ཞེས་པ་ནས་རབ་ཏུ་བྱེད་པ་གསུམ་པ་རྫོགས་པའི་བར་གྱིས་དཀྱིལ་འཁོར་འཁོར་ལོའི་ཐབས་ཀྱི་དབང་དུ་བྱས་ནས། གང་ཟག་གསུམ་གྱི་རྒྱུད་ལ་ཇི་ལྟར་བཞག་པའི་ཚུལ་བསྟན་ཏོ། ། ད་ནི་དབང་ལ་བསྟེན་པའི་སྐུ་གསུམ་བཤད་དེ། གང་ཚེ་ཞེས་པ་དབང་གསུམ་པའི་དུས་གང་གི་ཚེའོ། ། མགྲིན་པ་ཞེས་པ་ནི་རྡོ་རྗེ་ནོར་བུའིའོ། ། ཆགས་ཅན་གྱི་གཟུགས་ཀྱིས་ཟླ་བ་གནས་པ་ཞེས་པ་ནི་ཞུ་བདེ་ཐ་མི་དད་པའི་ཚུལ་གྱིས་དེ་བཞིན་གཤེགས་པའི་ཤངས་ཀྱི་བུ་ག་གཡོན་པ་ནས་བདུད་རྩི་ཁྱེར་ནས་འོངས་ནས། སྤྱི་གཙུག་ནས་ཞུགས་ཏེ་གནས་པར་དགའ་བའོ། །
སངས་རྒྱས་རྣམས་ཀྱི་དམ་པའི་སྐུ་ནི། སྙིང་ཁར་མཆོག་དགའོ། ། དེའི་ཚེ་ནི་སྙིང་ཁར་ཕྱིན་པའོ། ། ལོངས་སྤྱོད་རྫོགས་པར་བཤད་ཅེས་པ་ནི་བདེ་བ་ལ་ལོངས་སྤྱོད་རྫོགས་པའི་སྐུ་སྟེ། དེ་ནི་སྐུ་ལས་ལོངས་སྤྱོད་རྫོགས་པའི་སྐུའོ། ། གང་ཚེ་རྡོ་རྗེ་རྩེར་གནས་པ། ། ཐབས་ཀྱི་རྡོ་རྗེའི་རྩེ་མོར་ཞུ་བདེ་ཐ་མི་དད་པ་དེ་གནས་པའོ། ། དེ་ཚེ་དེ་ཉིད་སྣ་རྩེར་རོ། ། ཞེས་པ་ནི་ཐབས་ཀྱི་རྡོ་རྗེའི་རྩེ་མོར་གནས་ཙམ་ན། ཤེས་རབ་ཀྱི་རྩེ་མོ་ན་གནས་པའི་དོན་ནོ། །
གང་ཚེ་ལོངས་སྤྱོད་རྫོགས་སྐུ་ཡང་ནུབ་པར་གྱུར་པའི་ཞེས་པ་ནི། ཐིག་ལེ་ཁ་ལ་ཤོར་བའི་དུས་སོ། ། མཆོག་དགའ་འགགས་ཏེ་དགའ་བྲལ་ལོ། ། བྷ་གའི་ནང་དུ་སོན་ཏེ་ཞེས་པ་ནི་སྤྲུལ་འཁོར་དུ་ཕྱིན་པའོ། ། ཡུངས་དཀར་ཙམ་ཞེས་པ་ནི་ཐིག་ལེ་སྦོམ་ཕྲ་ཡུངས་དཀར་གྱི་ཚད་ཙམ་མོ། ། ཉི་མའི་གཟུགས་སུ་ཡང་དག་བཤད། ། ཅེས་པ་ནི་ཤེས་རབ་ཀྱི་རཀྟ་དང་འདྲེས་པས་དམར་པོར་གྱུར་པའོ། ། ཡང་ན་ཧཾ་བསྲེག་པའི་ངོ་བོ་ཡིན་པས་བྱང་སེམས་དེ་ལ་བྱེད་པའི་སྒོ་ནས་ཉི་མ་ཞེས་བྱའོ། ། སྤྲུལ་པའི་སྐུར་ནི་བརྗོད་པ་སྟེ། ། ཞེས་པ་ནི་དེས་བུ་ཚ་ལ་སོགས་པ་འཁོར་བའི་ཆོས་སྤྲུལ་ཞིང་བསྐྱེད་པར་བྱེད་པ་སྟེ།
བྱེད་པའི་སྒོ་ནས་མིང་བཏགས་པའོ། ། དགའ་བ་བཞི་ལས་དགའ་བྲལ་ལོ། ། སངས་རྒྱས་དེ་རྩའི་ཕུང་པོ་ལྔ་དང་། བྱང་ཆུབ་སེམས་དཔའ་སྟེ་དབང་པོ་དྲུག་གི་སྤྲོས་པ་དེས་བསྐྱེད་པའོ། ། སྤྲོས་པ་ནི་ཕུང་པོ་དང་དབང་པོའོ། ། དེས་བསྐྱེད་ཅེས་ནི་ལུས་ཐམས་ཅད་ལ་ཁྱབ་པས་ལྷན་ཅིག་སྐྱེས་པའི་དགའ་བ་དེས་བསྐྱེད་དོ། ། དེས་གང་བསྐྱེད་ཅེ་ན། པདྨ་གར་དབང་རྒྱལ་པོ་ནི། པདྨ་བྱེད་པའི་སྦྱོར་བ་ཅན། ། ཞེས་པ་ནི།
ཐབས་ཀྱི་སྲིན་ལག་གི་གསང་རྩ་ཁ་འབྱེད་པའོ། ། དེས་ནི་མའི་མངལ་དུ་ལྷུང་བའི་བྱང་ཆུབ་ཀྱི་སེམས་དང་རཀྟ་འདྲེས་པ་དེ་སྤྲུལ་པའི་སྐུར་བཤད་དོ། ། པདྨ་གར་དབང་ནི་བྱང་ཆུབ་ཀྱི་སེམས་སོ། ། རྒྱལ་བ་ནི་ཐམས་ཅད་ཀྱི་སྲིན་ལག་གོ ། པདྨ་ནི་རྩ་ཐམས་ཅད་ལ་ཁྱབ་པས་པདྨའོ། ། འབྱེད་པ་ནི་ཐམས་ཅད་ཀྱི་སྲིན་ལག་གི་གསང་རྩ་ཁ་འབྱེད་པའོ། ། སྦྱོར་བ་ནི་ཐབས་དང་ཤེས་རབ་བོ། ། སྤྲུལ་པའི་སྐུ་ནི་ཐམས་ཅད་ལ་ཁྱབ་པའོ། ། དེ་ནི་ཉི་མ་ནུབ་པ་ན། ། ཞེས་པ་ནི་ཧཾ་གི་བྱང་ཆུབ་ཀྱི་སེམས་འདྲེས་ནས་ཐམས་ཅད་ལ་ཁྱབ་པའོ། །
གང་ཚེ་རྫོགས་པའི་བྱང་ཆུབ་སེམས། ། ཞེས་པ་ནི་བུ་ཚའི་བར་དོའི་སེམས་ཏེ་ཡེ་ཤེས་ཀྱི་རིམ་པའོ། ། གོང་བུར་གྱུར་ཞེས་པ་ནི་ཕ་མའི་བྱང་སེམས་དཀར་དམར་དང་བུ་ཚའི་བར་དོའི་སེམས་འདྲེས་པས་མི་རྟོག་པ་ཟླ་བ་ལྟར་གནས་པ་ཆོས་སྐུ།

གོང་བུ་ནི་ཐབས་དང་ཤེས་རབ་གཉིས་མེད་དེ། རྩ་དང་རླུང་ཞུ་བ་གསུམ་རོ་གཅིག་ཏུ་གྱུར་པའམ། ཡང་ན་ཞུ་བདེ་གཉིས་སམ། རྩ་དང་བྱང་སེམས་དང་རླུང་རོ་གཅིག་པའོ། ། རྙོག་པ་མེད་ཅེས་པ་ནི། དེ་ཟླ་བའི་བདེ་བ་ལ་གོམས་པས་རང་རྟོག་པ་མེད་པས་བློ་བུར་གྱིས་རྙོག་པ་མེད། བྲལ་བ་དེ་ཉིད་ཆོས་ཀྱི་སྐུའོ། ། འབྲས་བུ་གསང་བའི་རིམ་པའོ། ། འཁོར་བའི་ལམ་ནི་རྣམ་གཅོད་ཅིང་ཞེས་པ་ནི། གསུམ་འདྲེས་པ་དེ་ཉིད་ཀྱི་རྟོག་པ་རྣམ་པར་གཅོད་པའོ། ། སྤྲོས་པ་ཉེ་བར་ཞི་ནི་མཚན་མ་དང་སྤྲོས་པ་ཐམས་ཅད་ཉེ་བར་ཞི་བའོ། །
གཉིས་མེད་གཉིས་ཀྱི་སྤྲོས་པ་བཅད་པའོ། ། མཆོག་ཏུ་དགའ་བ་ནི་རང་བཞིན་གྱིས་དག་པའོ། ། དཔལ་ལྡན་ནི་ཕ་མ་གཉིས་ཀྱི་ཞུ་བ་དེའི་ཚོགས་རྫོགས་པས་དཔལ་ལྡན་ནོ། ། དེ་ཉིད་ཡི་གེ་བཞིའི་དོན་དང་ལྡན་པས། ཤྲཱི་ཧེ་རུ་ཀའོ། ། རྒྱུད་རྒྱུན་ནི་སྲིད་པའི་གཟུགས་ཅན་ཉིད་ཅེས་པ་ནི། ལྷན་ཅིག་སྐྱེས་པའི་ཆོས་ཀྱི་སྐུ་སྟེ། དེ་ཉིད་ཏན་ཏྲ་སྟེ་གཉིས་མེད་ལ་བརྟེན་པ་དོན་གྱིས་ན་རྒྱུད་ཡིན་ལ། དེ་ཉིད་སྲིན་བུའི་གཟུགས་ཅན་སྟེ་དཔེར་ན་སྲིན་བུའི་ཤིང་གི་ཁོག་པ་ཐམས་ཅད་ཟོས་ཏེ། རང་ཉིད་གོང་ནས་གོང་དུ་འཕེལ་བར་བྱེད་པ་བཞིན་དུ།
ལྷན་ཅིག་སྐྱེས་པའི་ཡེ་ཤེས་ཀྱིས་ཀྱང་། འདོད་ཆགས་སྟེ། དགའ་བ་དང་མཆོག་ཏུ་དགའ་བའི་རྟོག་པ་དང་། དགའ་བྲལ་སྟེ་དགའ་བྲལ་གྱི་རྟོག་པ་ཟོས་ནས་སྲིན་བུ་དང་འདྲ་བས་ལྷན་ཅིག་སྐྱེས་པ་ཉིད་གོང་ནས་གོང་དུ་འཕེལ་བར་བྱེད་དོ། ། རྒོད་པ་ནི་བྱ་བ་དང་དགའ་བའོ། ། ལྟ་བ་ནི་སྤྱོད་པ་དང་མཆོག་དགའོ། ། ལག་བཅང་ནི་རྣལ་འབྱོར་དང་ཁྱད་པར་གྱི་དགའ་བའོ། ། རྒྱུད་དུ་དེ་ཉིད་རྣམ་པར་གནས། ། ཞེས་པ་ནི་དགའ་བ་གསུམ་སྤངས་ཏེ་ལྷན་ཅིག་སྐྱེས་པ་དེ་ཉིད་རྒྱུད་གསུམ་དུ་རྣམ་པར་གནས་པའི་འབྲས་བུའོ། ། འདོད་ཆགས་ཉིད།
དང་ཞེས་པ་དགའ་བ་དང་མཆོག་དགའ་ནང་དུ་འོང་བའོ། ། ཆགས་བྲལ་ནི་དགའ་བྲལ་ནང་ཕྱིར་འགྲོ་བའོ། ། ཟོས་ནས་ཞེས་པ་ནི་དགའ་བ་གསུམ་པོ་སྤངས་ནས་ལྷན་ཅིག་སྐྱེས་པའི་ཡོན་ཏན་ནོ། ། འབྲས་བུར་གནས་པ་ཉིད་ཅེས་པ་ནི། རླུང་དྷཱུ་ཏིར་ཆུད་པས་ལྷན་ཅིག་སྐྱེས་པ་འཕེལ་བར་བྱེད་པའོ། ། དེ་ལྟར་ན་ནང་གི་སྐུ་གསུམ་ལ་སོགས་པའི་དོན་བཤད་དོ། ། དྲུག་པ་ལས་རབ་ཏུ་བྱེད་པ་གསུམ་པའོ། ། དེ་ནས་བྱང་ཆུབ་སེམས་དཔའ་ཞེས་པ་ནས། རྫུ་འཕྲུལ་གྱི་སྟོབས་ཀྱིས་རིགས་ཀྱི་བུ་ཞེས་པའི་བར་གྱིས་དགྱེས་པའི་རྡོ་རྗེའི་རྩ་བའི་རྒྱུད་ནས་བཤད་པ་ནི། རྒྱུད་ཐམས་ཅད་ཀྱི་ཕྱག་རྒྱ་བསྡུས་པའི་དོན་གྱི་ལེའུ་ནས་འབྱུང་བའི་དོན་ངེས་པར་བྱ་བའམ་དེ་དང་ཆ་མཐུན་པར་བསྟན་པའི་ཕྱིར་སྡོམ་པའི་རབ་ཏུ་དབྱེ་བ་བསྟན་ཏེ།
ད་ནི་སྡོམ་པའི་རབ་ཏུ་དབྱེ་བ་རྩ་རྒྱུད་ཕྱི་མ་བརྟག་པ་བཞི་པའི་དོན་གསལ་བར་བྱ་བའི་ཚུལ་གྱིས་བསྟན་ནོ། ། ད་ནི་ཞེས་པ་ནས་བཤད་དུ་གསོལ་ཞེས་པའི་བར་གྱིས་ཞུས་པ་བསྟན་ནོ། ། དེ་ནས་ཞེས་པ་ནི་རྒྱུད་དང་གསང་རིམ་དང་ཡེ་ཤེས་ཀྱི་རིམ་པ་བསྟན་པའི་རྗེས་ལའོ། ། ཡང་ན་ནང་གི་དཀྱིལ་འཁོར་དང་། ནང་གི་སྦྱིན་སྲེག་དང་། ནང་གི་སྐུ་གསུམ་བཤད་པའི་རྗེས་ལའོ། ། སོགས་ཁོངས་སུ་བསྡུ་བ་ནི། འཁོར་གྱི་བོ་དྷི་མཐའ་དག་གོ ། ཡང་སོགས་ནི་འཁོར་ལོ་མཐའ་དག་གོ ། འདི་སྐད་གསོལ་ནི་ཞུས་པའོ། །
འཁོར་ལོ་བསྒོམ་པའི་ལམ་ཞེས་པ་ནི། གཞལ་ཡས་ཁང་བསྐྱེད་པའི་ཐབས་སོ། ། ལྷ་རྣམས་ཇི་ལྟར་འབྱུང་བ་ཞེས་པ་ནི། གཞལ་ཡས་ཁང་དེའི་ནང་དུ་བསྡུས་པའི་དཀྱིལ་འཁོར་རྡོ་རྗེ་དབྱིངས་རིགས་ལྔའི་དཀྱིལ་འཁོར་དང་། ཧེ་རུ་ཀ་ཞལ་གཅིག་པ་ནས་དྲག་པོ་གདན་ཅན་གྱི་བར་རོ། ། མཁའ་འགྲོ་ཞེས་པ་ནི། ཡེ་ཤེས་མཁའ་འགྲོ་མ་དང་། སྤྱན་མ་དང་། སྒྲོལ་མ་སོགས་སོ། ། འཁོར་ལོའི་ཁྱད་པར་དུ་ནི་དེ་རྣམས་གཞལ་ཡས་ཁང་དུ་ཇི་ལྟར་དགོད་པའི་ཚུལ་ལོ། །
དགོངས་པའི་སྐད་ཀྱི་ཁྱད་པར་ཞེས་པ་ནི། གོང་དུ་བསྟན་པའི་ངག་གི་བརྡ་དང་། ཡི་གེའི་བརྡ་ལ་སོགས་པའོ། ། སྡོམ་པ་བདག་ལ་བཤད་དུ་གསོལ། ། ཞེས་པ་ནི་དེ་རྣམས་སྔར་གསུངས་པར་མ་ཟད་དེ། ནང་གི་སྡོམ་པ་བཤད་དུ་གསོལ། ཞེས་ཞུས་པའོ། ། སྡོམ་པ་ནི་ནང་གི་སྡོམ་པ་སྟེ། གནས་ལྟེ་བ་གཉེན་པོ་གཏུམ་མོའི་མེས་མི་མཐུན་པའི་ཕྱོགས་རྟོག་པ་སྡོམ་པའོ། ། དེ་རྣམས་ཀྱིས་ནི་རྩ་རྒྱུད་ནས་སྡོམ་པའི་རབ་ཏུ་དབྱེ་བ་བཤད་པར་བྱ་སྟེ།
ཞེས་པའི་དོན་གསལ་བར་བསྟན་ནོ། ། དེ་ནས་བཅོམ་ལྡན་འདས་ཀྱིས་ཞེས་པ་ནས། ཁ་སྤུ་བྲེགས་ཞེས་པའི་བར་གྱིས་སྡོམ་པའི་རབ་ཏུ་དབྱེ་བ་དངོས་བསྟན་ནོ། ། རྣལ་འབྱོར་མ་ལུས་དབུས་གནས་པ། ། ཞེས་པ་ནི་རྣལ་འབྱོར་མའི་ལུས་ཀྱི་དབུས་ནི་མཚོན་པ་ཙམ་དུ་ཟད་དེ། རྣལ་འབྱོར་མའི་ལུས་ཀྱི་དབུས་ཀྱི་སྤྲུལ་འཁོར་ལ་གནས་པའི་ཨཾ་གི་ཡི་གེ་སྡོམ་པའི་གནས་སོ། ། སྡོམ་པ་ནི་ལས་ཁ་ན་མ་ཐོ་བ་སྡོམ་པའམ། བདེ་བ་ཆེན་པོར་སྡོམ་པའོ། ། ཇི་ལྟར་ཕྱི་རོལ་དེ་བཞིན་ནང་། ། ཞེས་པ་ནི་ཕྱི་རོལ་དུ་རང་བཞིན་དང་བཅས་པའི་ཁ་ན་མ་ཐོ་བ་སྡོམ་པ་བཞིན་དུ།
འདིར་ནང་དུ་ཡང་རྣམ་པར་རྟོག་པ་སྡོམ་པའོ། ། སྡོམ་པའི་དེ་ཉིད་རབ་ཏུ་ཕྱེ། ། ཞེས་པ་ནི་གནས་གང་དུ་སྡོམ་པ་དང་གཉེན་པོ་གང་གིས་སྡོམ་པ་དང་། མི་མཐུན་པའི་ཕྱོགས་གང་སྡོམ་པ་གསུམ་དུ་དབྱེའོ། ། འོ་ན་སྡོམ་པ་ནི་ཐབས་དང་ཤེས་རབ་གཉིས་སུ་མེད་པ་ཡིན་ན་འདིར་ཐབས་དང་ཤེས་རབ་གང་ཞེ་ན། བཱོ་ལའི་ཕྱག་རྒྱ་བདེ་བ་ཆེ། ། ཞེས་པ་ལ། བཱོ་ལ་ནི་ཨ་ཤད་ལྟ་བུ་ལ། དེ་ཉིད་བདེ་བ་བསྲུང་བར་བྱེད་པས་ན་བདེ་བ་ཆེན་པོའོ། ། ཕྱག་རྒྱ་ཆེན་པོའི་རྟེན་ཡིན་པས་ན་ཕྱག་རྒྱ་ཆེན་པོ་སྟེ་དེ་ཉིད་ཤེས་རབ་བོ། །
རྡོ་རྗེ་སྐྱེ་མཆེད་ཐམས་ཅད་ཉིད། ། ཅེས་པ་ནི་དེའི་ནང་ན་གནས་པའི་བདུད་རྩིའི་རྣམ་པ་ལྔ་ནི་རྡོ་རྗེ་སྟེ། གཉིས་སུ་མེད་པའི་ཡེ་ཤེས་སྐྱེ་ཞིང་འཆེད་པར་བྱེད་པས་ན་ཐབས་སོ། ། འདིས་ནི། ཞེས་པ་ནི་བསྐྱེད་པའི་རིམ་པ་མན་ཆད་ལ་གབ་ཅིང་སྦ་བར་བྱ་བས་ན་གསང་བ་ཡིན་ལ། རྟེན་དང་བརྟེན་པ་མི་ཕྱེད་པ་ནི་ནང་གི་སྙོམ་པར་འཇུག་པའོ། ། ཕྱི་རོལ་གཉིས་གཉིས་བསྟན་པ་མེད། ། ཅེས་པ་ནི་དེ་ལ་ཕྱི་རོལ་གྱི་ཐབས་དང་ཤེས་རབ་གཉིས་དང་། དེའི་རྡོ་རྗེ་དང་པདྨ་སྙོམ་པར་འཇུག་པ་མེད་པ་བསྟན། སྐུ་གསུམ་ལུས་ཀྱི་ནང་དུ་ནི།
ཞེས་པ་ཅི་སྙེད་ཡོད་པའི་ཆོས་ཇི་ལྟ་བ་བཞིན་བསྟན་ཏེ། ཆོས་སྐུ་ལོངས་སྐུ་སྤྲུལ་སྐུ་གསུམ་མོ། ། ལུས་ཀྱི་ནང་དུ་ནི་ཞེས་པ་ནི་སྙིང་ཁ་དང་མགྲིན་པ་དང་ལྟེ་བའོ། ། འཁོར་ལོའི་གཟུགས་སུ་བརྗོད་ཅེས་པ་ནི་འཁོར་ལོ་གསུམ་གྱི་གཟུགས་སོ། ། དེས་ནི་ཆོས་འཁོར་དང་ལོངས་སྤྱོད་དང་སྤྲུལ་པ་ནི་སྐུ་དང་གསུངས་དང་ཐུགས་སོ། ། ཞེས་པའི་དོན་གསལ་བར་བསྟན་ནོ། ། སྐུ་གསུམ་ཡོངས་སུ་ཤེས་པ་ནི། ། ཞེས་པ་ནི་འཁོར་ལོ་གསུམ་པའི་ཞུ་བདེ་ནས་བྱུང་བ་གཅིག་པས་དེའི་རྟེན་བདེ་ཆེན་འོག་མ་གསུམ་དང་ཐ་མི་དད་པར་བསྟན་ནོ། ། བདེ་བ་ཆེན་པོའི་འཁོར་ལོར་བརྗོད། ། ཅེས་པ་ནི་གསུམ་དབྱེར་མེད་དུ་ཤེས་པ་བདེ་བ་ཆེན་པོའི་འཁོར་ལོའོ། །
ཆོས་ཆོས་སྐུ་ལོངས་སྤྱོད་ལོངས་སྐུ། སྤྲུལ་པ་སྤྲུལ་སྐུའོ། ། དེ་བཞིན་བདེ་བ་ཆེན་པོ་ཉིད། ། ཅེས་པ་ནི་ངོ་བོ་ཉིད་ཀྱི་སྐུའོ། ། སྐྱེ་གནས་ཞེས་པ་ནི་སྤྲུལ་པའི་འཁོར་ལོའི་གནས་སྙིང་ཁའོ། ། མགྲིན་པ་ཞེས་པ་ནི་ལོངས་སྤྱོད་འཁོར་ལོའི་གནས་མགྲིན་པའོ། ། སྐུ་གསུམ་པོ་ནི་རྣམ་པར་གནས། ། ཞེས་པ་ནི་གོང་གི་གནས་གསུམ་དུ་གནས་པའོ། ། ད་ནི་འཁོར་ལོའི་གནས་ངེས་པའི་ཚིག་བསྟན་ཏེ། མ་ལུས་པའི་སེམས་ཅན་ཞེས་པ་ནི།
རང་བཞིན་གྱིས་སེམས་ཅན་ལ་གནས། གཙོ་བོར་འདོད་པ་ཁམས་ལ་གནས་པ་སྟོན། མ་ལུས་པའི་སེམས་ཅན་ཞེས་པ་ནི། འཁོར་ལོ་བཞིའི་རང་བཞིན་གྱི་སེམས་ཅན་ཀུན་ལ་གནས་སྟེ། སྐྱེ་བ་ཞེས་པ་ནི་སྐྱེ་བའི་གཞིར་གྱུར་པའོ། ། གང་ལས་བརྗོད་ཅེས་པ་ནི་ལྟེ་བ་སྤྲུལ་པའི་འཁོར་ལོ་ལ་བརྗོད་པར་བྱའོ། ། གང་ཞིག་ནི་ལྟེ་བའོ། ། སྤྲུལ་པ་གནས་བརྟན་ཕྱིར་ཞེས་པ་ནི་བུ་ཚ་ལ་སོགས་པ་སྐྱེ་བའི་གནས་བརྟན་པོ་ཡིན་པའི་ཕྱིར་རོ། ། དེ་ལ་སྤྲུལ་པའི་འཁོར་ལོ་ཆོས་ཀྱི་སེམས་ནི་རང་བཞིན་སྟེ་ཞེས་པ་ནི། ཆོས་ཀྱི་རང་བཞིན་ནི་སེམས་ཡིན་པས་སོ། །
ཆོས་ཀྱི་འཁོར་ལོ་སྙིང་ཁ་ཡིན། ། ཞེས་པ་ནི་ཆོས་ལས་ཐམས་ཅད་འབྱུང་བ་སེམས་ཀྱི་རྟེན་སྙིང་ཁ་ཡིན་པས། སྙིང་ཁ་ཆོས་ཀྱི་འཁོར་ལོ་ཡིན་ནོ། ། མགྲིན་པ་ལོངས་སྤྱོད་འཁོར་ལོ་བསྟན་པ་ནི། རོ་རྣམ་དྲུག་གི་གཟུགས་ཅན་ཞེས་པ་ནི་མངར་བ། སྐྱུར་བ། ཚ་བ། ལན་ཚ། ཁ་བ། སྐ་བའོ། །
བཟའ་བ་ཞེས་པ་ནི། རོ་དྲུག་ལ་སྤྱོད་པས་ལོངས་སྤྱོད་འཁོར་ལོའོ། ། ཆོས་རྣམས་ཀུན་ལ་བརྟེན་པའི་ཕྱིར། ། ཞེས་པ་ནི་སེམས་ཀྱི་ཆོས་རྣམས་ལ་བརྟེན་པའམ་སྤྲུལ་པའི་ཕྱིར་རོ། ། ཐམས་ཅད་ཡོད་པའི་རང་བཞིན་ཅན། ། ཞེས་པ་ནི་ཆོས་ཀྱི་འཁོར་ལོ་ལས་ཆོས་ཐམས་ཅད་འབྱུང་བས་སོ། ། མགྲིན་པ་ལོངས་སྤྱོད་འཁོར་ལོ་དང་། ། བདེ་བ་ཆེན་པོ་སྤྱི་བོར་གནས། ། ཞེས་པ་ནི་བདེ་ཆེན་གྱི་རྟེན་ཐིག་ལེ་ནི་ཕལ་ཆེར་སྤྱི་བོ་ན་གནས་སོ། ། ཨེ་ཝཾ་རྣམ་པའི་རྒྱུ་མཐུན་ཉིད། །
ཅེས་པ་ལ་སོགས་པ་འབྲས་བུ་བཞི་བཞི་བསྟན་ཏེ། ཨེ་ཝཾ་རྣམ་པ་རྒྱུ་མཐུན་ཉིད། ། ཅེས་པ་ནི་ཇི་ལྟར་བྱས་པ་ལྟར་འབྲས་བུ་འབྱུང་སྟེ། འཁོར་བ་དང་མྱ་ངན་ལས་འདས་པའོ། ། ཨེ་ནི་ལྟེ་བའི་ཕྱི་གྲུ་གསུམ་མོ། ། ཝཾ་ནི་ནང་ཟླུམ་པོའོ། ། ཆོས་ཀྱི་འཁོར་ལོ་རྣམ་སྨིན་ཕྱིར། ། ཞེས་པ་ནི་ལས་ཆུང་འབྲས་བུ་ཆེ་བས་སོ། ། སྐྱེས་བུ་བྱེད་པ་ལོངས་སྤྱོད་གནས། ། ནི་སྐྱེས་བུས་འདུས་བྱས་པའི་ཁྱད་པར་བྱུང་བས་སྐྱེས་བུ་བྱེད་པ་ལོངས་སྤྱོད་དེ།
དེ་ནི་སྐྱེས་བུ་བྱེད་པའི་འབྲས་བུའོ། ། བདེ་ཆེན་འཁོར་ལོ་དྲི་མ་མེད། ། ཅེས་པ་ནི་རྣམ་པར་རྟོག་པའི་དྲི་མ་མེད་པས་དྲི་མ་མེད་པའི་འབྲས་བུའོ། ། རྒྱུ་མཐུན་ལ་སོགས་རབ་དབྱེ་བ། ། ཞེས་པ་ནི་ལྟེ་བར་རྒྱུ་མཐུན་པའི་འབྲས་བུས་སྙིང་གར་རྣམ་པར་སྨིན་པའི་འབྲས་བུས། མགྲིན་པར་སྐྱེས་བུ་བྱེད་པའི་འབྲས་བུས། སྤྱི་བོར་དྲི་མ་དང་བྲལ་བའི་འབྲས་བུས། ཕྱེ་ནས་འབྲས་བུ་བཞི་བརྗོད་པ་ལས་ནི་ལམ་གྱི་དབང་དུ་བྱས་ཏེ་འཁོར་ལོ་བཞི་བསྟན་ཏེ། ལས་ཀྱི་རླུང་དང་བཤང་ལམ་འབྱེད་འཛུམ་གྱི་རླུང་གིས་སོ། ། བསྐུལ་ཞེས་པ་ནི་སུམ་མདོའི་མེའོ། །
ལས་ལ་ཞེས་པ་ནི། ལས་ཀྱི་འབྲས་བུ་ཙཎྜ་ལིའི་ཡེ་ཤེས་བདེ་གསལ་ལ་ལོངས་སྤྱོད་པའོ། ། བཅོམ་ལྡན་ཤེས་རབ་བརྗོད་ཅེས་པ་ནི་ནང་གི་བཅོམ་ལྡན་ཨཾ་ངོ་། གང་ཕྱིར་ནི་འབྲས་བུ་ལ་ལོངས་སྤྱོད་པའི་ཕྱིར་རོ། ། སྤྲུལ་པ་གནས་བརྟན་ཕྱིར་ཞེས་པ་ནི་སྤྲུལ་པའི་འཁོར་ལོ་དེ་བུ་ཚ་ལ་སོགས་པ་བསྐྱེད་པའི་གནས་བརྟན་པོ་ཡིན་པའི་ཕྱིར། སྤྲུལ་པའི་འཁོར་ལོ་གནས་བརྟན་ནོ། ། ད་ནི་སྙིང་ཁ་ཆོས་ཀྱི་འཁོར་ལོ་བསྟན་པ་ནི། ཆོས་ནི་ངག་ལས་འབྱུང་ཞེས་པ་ནི་ཆོས་ཀྱི་འཁོར་ལོའི་ནང་དུ་དྷཱུ་ཏིའི་ཆ་ཤས་གནས་ཏེ། དེ་ལས་ཆོས་ཐམས་ཅད་འབྱུང་བས་ངག་ལས་འབྱུང་བའོ། ། འཁོར་ལོ་ཐམས་ཅད་ཡོད་པར་སྨྲ་ཞེས་པ་ནི།
སྙིང་ཁ་ཆོས་ཀྱི་འཁོར་ལོ་ལས་ཆོས་ཐམས་ཅད་འབྱུང་བས་ཐམས་ཅད་ཡོད་པར་སྨྲ་བའོ། ། མགྲིན་པ་ལོངས་སྤྱོད་ཀྱི་འཁོར་ལོ་བསྟན་པ་ནི། གང་ཞིག་ནི་མགྲིན་པ་ལོངས་སྤྱོད་ཀྱི་འཁོར་ལོ་གང་ཞིག་གོ ། ཀུན་བཀུར་ཉིད་ནི། སཾ་བྷྲི་ཏི་སྟེ། རོ་དྲུག་ཀུན་གྱིས་བཀུར་བ་ཉིད་དོ། ། གང་གི་ནི་བདེ་ཆེན་འཁོར་ལོ་ཉིད་དོ། ། མགོར་གནས་པ་ནི། ཞུ་བདེ་ཕལ་ཆེར་གྱི་སྤྱི་བོར་གནས་པའི་ཕྱིར་རོ། ། བདེ་ཆེན་འཁོར་ལོར་དགེ་འདུན་ཆེ། །
ཞེས་པ་ནི་བྱང་སེམས་ཕལ་ཆེར་སྤྱི་བོར་འདུས་པའོ། ། ད་ནི་སེམས་ཅན་རང་བཞིན་གྱི་སངས་རྒྱས་ཡིན་པས་སྡོམ་པའི་ཁྱད་པར་གཞན་བསྟན་པ། སྡེ་པ་ཞེས་བྱ་སྐུ་རུ་བརྗོད། ། ཅེས་པ་ལ་སོགས་པས་བསྟན་ཏེ། སྡེ་པ་ནི་ཀ་ཀ་ནི་བྱས་ན་སྡེ་པ་སྟེ། རང་བཞིན་གྱིས་གནས་པའི་སྐུའོ། ། སྡེ་པ་བཞིའོ། ། འོ་ན་སྔོན་ཤཱཀ་ཐུབ་ལྷུམས་སུ་ཞུགས་པ་དང་། བལྟམས་པ་དང་། རབ་ཏུ་བྱུང་བ་དང་།
འཁོར་སྡེ་བཞི་ཡོད་ན་འདི་ལ་གང་ཞེ་ན། ལྟེ་བ་གནས་སུ་བརྗོད་པར་བྱ། འདོད་ཆགས་ནི་བྲལ་བ་ཡིན། སྐྱེ་གནས་དང་བྱུང་ཙམ་ན། སྐྱེ་གནས་ལ་འདོད་ཆགས་དང་བྲལ་བ། མའི་མངལ་ལ་ཞེན་པ་མེད་པས། མངལ་གྱི་ཕྲུ་མ་ཆོས་གོས་ཏེ། ། མ་ནི་མཁན་པོ་ཞེས་པ་ནི་བསྐྱེད་པར་བྱེད་པས་མཁན་པོའོ། ། འགྲོ་བའི་བྱ་བ་ནི་བཙས་དུས་སུ་ཁྲུས་ལ་སོགས་པ་བྱེད་པས་སོ། ། སྔགས་འདོན་སྐྱེས་པ་དགེ་སློང་ཉིད། །
ཅེས་པ་ནི་རང་བཞིན་གྱིས་གནས་པའི་དགེ་སློང་ངོ་། ། གཅེར་བུ་སྐྲ་དང་ཁ་སྤུ་བྲེགས། ། ཞེས་པ་ནི་རང་བཞིན་གྱིས་རབ་ཏུ་བྱུང་བའོ། ། འདི་རྣམས་རྐྱེན་གྱིས་ཞེས་པ་ནས། བརྟག་པ་དྲུག་པ་རྫོགས་པའི་བར་གྱིས། དེ་ལ་གཞན་གྱི་ཐེ་ཚོམ་བསལ་བ་བསྟན་ཏེ། དེ་ལ་ཡང་། འདི་རྣམས་རྐྱེན་གྱིས་ཞེས་པ་ནས། རྣལ་འབྱོར་ཀུན་གྱི་གོང་ན་མེད། ། ཞེས་པའི་བར་གྱིས་སེམས་ཅན་རྣམས་རང་བཞིན་གྱིས་སངས་རྒྱས་ཡིན་ཡང་།
བློ་བུར་གྱི་དྲི་མས་སེམས་ཅན་ཡིན་པས་མི་འགལ་བར་བསྟན་པའི་སྒོ་ནས་ཐེ་ཚོམ་བསལ་བར་བསྟན་ནོ། ། འདི་རྣམས་ཀྱི་ཞེས་པ་ནི། སྡེ་པ་སྐུ་རུ་བརྗོད་པ་སོགས་སོ། ། སེམས་ཅན་ནི་ཁམས་གསུམ་གྱིའོ། ། སངས་རྒྱས་ཉིད་དུ་ཐེ་ཚོམ་མེད་ནི། ཆ་མཐུན་པ་ཡོད་པས་རང་བཞིན་རྣམ་དག་གི་སངས་རྒྱས་སོ། ། ཟླ་བ་བཅུ་ཡང་ས་རྣམས་ཏེ། ། ཞེས་པ་མའི་མངལ་དུ་ཟླ་བ་བཅུ་གནས་པ་ནི་ས་བཅུའོ། ། སེམས་ཅན་ས་བཅུའི་དབང་ཕྱུག་གོ ། ཞེས་པ་ནི་ཟླ་བ་བཅུ་ལོན་ནས་སྐྱེས་པ་ས་བཅུའི་དབང་ཕྱུག་སྟེ་སངས་རྒྱས་སོ། །
རང་བཞིན་ལྷུན་གྲུབ་ཀྱི་སངས་རྒྱས་བསྟན་པ་ནི། བཙུན་མོའི་བྷ་ག་བདེ་ཆེན་དུ། ། ཞེས་པ་ནི་ལས་རྒྱའི་ཆོས་འབྱུང་ངོ་། ། ཁུ་བ་ཞེས་བྱ་རྣམས་པར་གནས། ། ཞེས་པ་ནི་ཞུ་བདེ་ཐ་མི་དད་སྟེ། སྟོན་པ་བཅོམ་ལྡན་འདས་དེ་མེད་པས་ན་ཁུ་བ་མེད་པའོ། ། བདེ་མེད་འགྱུར་ཞེས་པ་ནི། བདེ་བ་སྤངས་ན་ཞུ་བ་ཡང་མེད་པར་འགྱུར་རོ། ། ནུས་པ་མེད་ཕྱིར་ནི་གཅིག་མེད་ན་གཅིག་གནས་པའི་ནུས་པ་མེད་པ་སྟེ། ཞུ་བ་མེད་ན་བདེ་བ་བསྐྱེད་པའི་ནུས་པ་མེད།
བདེ་བ་མེད་ནའང་ཞུ་བ་བསྐྱེད་པའི་ནུས་པ་མེད་དོ། ། ལྷའི་རྣལ་འབྱོར་ལས་བདེ་བ་ཞེས་པ་ནི། ལྷའི་རྣལ་འབྱོར་ལ་གནས་ཏེ། སྙོམ་པར་ཞུགས་པས་བདེ་བའོ། ། དེའི་ཕྱིར་ན་ཞུ་བ་མེད་པར་བདེ་བ་མི་རྟོག་པས་ནི་དེའི་ཕྱིར་རོ། ། སངས་རྒྱས་དངོས་པོ་མིན་ནི་མི་རྟོག་པའོ། ། དེ་ཉིད་དངོས་མེད་ཚུལ་ཡང་མིན། ། ཞེས་པ་ནི་དེ་ཉིད་མི་རྟོག་པའོ། ། དངོས་མེད་ཚུལ་ཡང་མེད་ཅེས་པ་ནི་ལྷར་སྣང་བའོ། ། ཞལ་ཕྱག་རྣམ་པའི་གཟུགས་ཅན་ཡང་། །
ཞེས་པ་ཡང་ནི་སེམས་ཅན་རང་བཞིན་གྱིས། སངས་རྒྱས་ཡིན་ཀྱང་ཞལ་ཕྱག་གི་རྣམ་པ་ཡོད་པས་གཟུགས་སྐུའོ། ། མཆོག་ཏུ་བདེ་བ་གཟུགས་མེད་པ། ། ཞེས་པ་ནི་སེམས་རང་བཞིན་གྱི་རྟོག་པ་དང་བྲལ་བའོ། ། དེ་བཞིན་དུ་རང་བཞིན་གྱིས་རྟོག་པ་དང་བྲལ་བའི་ཕྱིར་རོ། ། འགྲོ་ཀུན་ལྷན་ཅིག་སྐྱེས་ནི་འགྲོ་བ་ཀུན་གྱི་རྒྱུད་ལ་གཟུགས་སྐུ་དང་ཆོས་སྐུ་རང་བཞིན་གྱིས་ལྷན་ཅིག་སྐྱེས་པའོ། ། སེམས་ཅན་རང་བཞིན་གྱིས་ཞལ་ཕྱག་དང་ལྡན་པས་གཟུགས་སྐུའོ། ། ལྷན་ཅིག་སྐྱེས་པའི་རང་བཞིན་བརྗོད། ། ཅེས་པ་ནི་ལྷན་ཅིག་སྐྱེས་པ་རང་བཞིན་གྱིས་ལྷན་ཅིག་སྐྱེས་པར་བརྗོད་དེ། རྣམ་པར་དག་པའི་ཡེ་ཤེས་ཀྱིས་ནི་ཞེས་པ།
རང་བཞིན་གྱིས་སྒྲིབ་པའི་དྲི་མ་ལ་ཞལ་དང་ཕྱག་གི་རྣམ་པ་ཅན་དུའོ། ། ཞལ་ཕྱག་ཁ་དོག་དབྱིབས་ལས་ནི། ། རང་གི་ལྷའི་སྐུར་གནས་པའོ། ། ཞལ་ནི་བརྒྱད་སོགས་སོ། ། ཕྱག་ནི་བཅུ་དྲུག་སོགས་སོ། ། ཁ་དོག་ནི་དམར་པོ་སོགས་སོ། ། ལྷའི་གཟུགས་ཀྱི་རྣལ་འབྱོར་ནི། ། ཞེས་པ་ནི་རང་བཞིན་ལྷུན་གྲུབ་ཀྱི་ལྷའོ། ། སྐྱེས་པ་ཙམ་གྱིས་རྣམ་པར་གནས། ། ཞེས་པ་ནི་སྐྱེས་པ་ཉིད་ནས་ལྷའི་སྐུའོ། །
དེ་ལྟར་ན་ལུས་ལྷ། སེམས་སངས་རྒྱས་ཡིན་ན་ཅི་སྟེ་མི་རྟོག་ཅེ་ན། འོན་ཀྱང་བག་ཆགས་ཕལ་པས་སོ། ། ཞེས་པ་སྟེ། བློ་བུར་གྱི་དྲི་མས་སངས་རྒྱས་མ་རྟོགས་པའོ། ། དེ་སྐད་ཅེས་པ་ནི་སེམས་རང་བཞིན་གྱིས་སངས་རྒྱས་ཀྱང་བློ་བུར་གྱི་དྲི་མས་སངས་རྒྱས་མ་ཐོབ་པའོ། ། ལྷ་མོ་ནི་བདག་མེད་མའོ། ། རྣལ་འབྱོར་ནི་རྒྱུད་སྡེ་བཞིའི་གོང་ན་མེད་པ་ཡིན་པས་སོ། ། དེ་ནས་ཞེས་པ་ནས། སྐྲག་པར་གྱུར་ཏེ་ཞེས་པའི་བར་གྱིས་ཐེ་ཚོམ་ཇི་ལྟར་སྐྱེས་པ་བསྟན་ནོ། །
དེ་ནས་ཞེས་པ་ནི་སེམས་ཅན་རང་བཞིན་གྱིས་སངས་རྒྱས་ཡིན་པ་བསྟན་པའི་རྗེས་ལའོ། ། རྣལ་འབྱོར་མ་བདག་མེད་མ་ལ་སོགས་པ་ཞེས་པ་ནི། ལེའུ་བཞི་པའི་དོན་གསལ་བར་སྟོན་ཏེ། བདག་མེད་མ་ལ་སོགས་པས་ནི་འོག་ནས་ཀྱི་ལྷ་མོ་རྣམས་སྟོན་ཏེ། དེ་ལ་སོགས་པ་ཞེས་པ་ནི་སྤྱན་མ་ལ་སོགས་སོ། ། རྣལ་འབྱོར་མ་རྣམས་མཆོག་ཏུ་ངོ་མཚར་ཞེས་པ་ནི། སེམས་ཅན་སངས་རྒྱས་ཡིན་བྱས་པས་ཁ་ཅིག་ངོ་མཚར་བར་གྱུར་ཏོ། ། ཁ་ཅིག་རྒྱལ་བར་གྱུར་ཏོ། ། དེ་ནས་ཞེས་པ་ནས། བཅོམ་ལྡན་འདས་དེ་བཞིན་ནོ། །
ཞེས་པའི་བར་གྱིས་ཐེ་ཚོམ་བསལ་བ་བསྟན་ནོ། ། དེ་ནས་ནི་སེམས་ཅན་སངས་རྒྱས་ཡིན་བྱས་པས་བརྒྱལ་སྐྲག་པའི་རྗེས་ལའོ། ། ཞུ་བའི་ཚིག་ཁ་བསྐང་ངོ་། ། སོགས་ཁོངས་སུ་འཁོར་གྱི་དེ་བཞིན་གཤེགས་པ་ཐམས་ཅད་འདུས་སོ། ། རྣལ་འབྱོར་མ་ནི་ཀུན་གྱི་ཚོགས། ། ཞེས་པ་ནི་སྤྱན་ལ་སོགས་པ་རི་རབ་ཀྱི་རྡུལ་ཕྲ་རབ་དང་འདྲ་བའོ། ། བསློང་དུ་གསོལ་ཞེས་པ་ནི་བརྒྱལ་བ་ལས་སོ། ། དེ་ནས་བསླང་དུ་གསོལ་ཞུས་པའི་རྗེས་ལའོ། ། རྣམ་པར་བརྒྱལ་བའི་རྡོ་རྗེ་ཞེས་བྱ་བའི་ཏིང་ངེ་འཛིན་ཞེས་པ་ནི་བརྒྱལ་བ་ལས་བསླང་བའི་ཕྱིར་ཏིང་ངེ་འཛིན་ལ་སྙོམ་པར་ཞུགས་པའོ། ། རྣལ་འབྱོར་མ་ཐམས་ཅད་ནི་རི་རབ་ཀྱི་རྡུལ་ཕྲ་རབ་དང་མཉམ་པའོ། །
བསླང་དུ་གསོལ་ཞེས་པ་ནི་བརྒྱལ་བ་ལས་སོ། ། འདི་སྐད་ཅེས་པ་ནི་འོག་ནས་འབྱུང་བའི་ཚིག་གིས་སོ། ། སེམས་ཅན་རྣམས་ནི་སངས་རྒྱས་ཉིད། ། ཅེས་པ་ནི་སེམས་ཅན་རང་བཞིན་གྱིས་སངས་རྒྱས་ཉིད་ཡིན་ཀྱང་ངོ་། ། འོན་ཀྱང་བློ་བུར་དྲི་མས་བསྒྲིབས་སོ། ། ཞེས་པ་ནི་བློ་བུར་གྱི་དྲི་མས་བསྒྲིབ་པས་སེམས་ཅན་ཡིན་པ་ལ་འགལ་བ་མེད་དོ། ། དེ་བསལ་ནས་ནི་བློ་བུར་གྱི་དྲི་མ་བསལ་ནའོ། ། སངས་རྒྱས་ཉིད་ཅེས་པ་ནི་རྟོག་པ་མངོན་གྱུར་གྱི་སངས་རྒྱས་ཡིན་པས། དེ་དེ་བཞིན་ནོ། ། ཞེས་པ་ནི་རང་བཞིན་གྱིས་སངས་རྒྱས་ཡིན་ཡང་བློ་བུར་གྱི་དྲི་མས་སེམས་ཅན་ཡིན་པའི་ཕྱིར་རོ། །
འདི་སྐད་ཅེས་གསོལ་ཏོ་ཞེས་པ་ནི། དྲུག་པ་རྡོ་རྗེ་འཆང་ལ་ཞུས་པའི་ཚིག་གོ ། བཅོམ་ལྡན་འདས་ཞེས་པ་ནི་དྲུག་པ་ལ་བོད་པའོ། ། རྣལ་འབྱོར་མ་ཚོགས་བསླང་དུ་གསོལ། ། ཞེས་པ་ནི་ས་ལ་སོགས་པའི་འབྱུང་བ་བཞི་ལྷ་མོར་མ་ཤེས་ཏེ། མ་འོངས་པའི་དུས་སུ་དབང་པོ་དྲུག་པོ་ལྷ་མོ་འབྱུང་བ་བཞིར་འབྱུང་བ་མ་ཤེས་ཏེ་བེམ་པོར་ཞེན་དུ་དོགས་པས་སོ། ། དེ་ནས་ནི་ཞུས་པའི་རྗེས་ལའོ། ། བཅོམ་ལྡན་འདས་ནི་བཞི་བཅོམ་དྲུག་ལྡན་ནོ། ། ཐམས་ཅད་མཁྱེན་པ་ནི་ཇི་ལྟ་བ་དང་ཇི་སྙེད་པའོ། ། རྣམ་པར་རྒྱལ་བ་ནི་མི་མཐུན་པའི་ཕྱོགས་ལས་རྒྱལ་བའོ། །
སེམས་ཅན་སངས་རྒྱས་ཞེས་པ་ནི། སེམས་ཅན་བློ་བུར་གྱི་དྲི་མ་དང་བཅས་པས་ན་སེམས་ཅན་ནོ། ། སངས་རྒྱས་ནི་རང་བཞིན་ལ་སངས་རྒྱས་ཡིན་མིན་གཉིས་འགལ། བློ་བུར་དུ་དྲི་མ་དང་བཅས་པ་སེམས་ཅན་ཡིན་ལ། རང་བཞིན་གྱིས་སངས་རྒྱས་ཡིན་ལ། སྒྲིབ་པ་ཞེས་པ་ནི་བསྒྲིབས་པས་སེམས་ཅན་ཡིན་ལ། དེ་བསལ་ན་ནི་བློ་བུར་བ་དེའོ། ། སངས་རྒྱས་ཉིད་ནི་དྲི་མ་བསལ་བས་རྟོག་པ་མངོན་གྱུར་གྱི་སངས་རྒྱས་སོ། ། བཅོམ་ལྡན་འདས་དེ་དེ་བཞིན་ནི་བློ་བུར་དུ་སེམས་ཅན་ཡིན་ཡང་རང་བཞིན་གྱིས་སངས་རྒྱས་ཡིན་པ་དེ་བཞིན་དུ་རྟོག་པའོ། ། རིགས་ཀྱི་བུ་ཞེས་པ་ནི་གཞི་སྤོང་བའི་ཕ་རོལ་ཏུ་ཕྱིན་པ་སྟེ།
འདོད་ཆགས་ལ་སོགས་པ་སྤངས་ནས་སངས་རྒྱས་པར་འདོད་པའོ། ། དཔེར་ན་མཛེ་ཅན་གླེན་པ་ལྕེབས་ནས་འཆི་བ་དང་འདྲའོ། ། གཞི་མི་སྤོང་བ་ནི། སྔགས་པ་སྟེ། བསྐྱེད་རིམ་གྱིས་གཞི་བསྒྱུར་ཏེ། ཐ་མལ་པའི་ཕྱག་དང་ཞལ་ཅན་དེ་ལྷའི་ཞལ་ཕྱག་ཏུ་བསྒྱུར་བའོ། ། རྫོགས་རིམ་གྱིས་ཇི་ལྟ་བ་བཞིན་ངོ་ཤེས་པར་བྱེད་པའོ། ། རིགས་ཀྱི་བུ་ཞེས་པ་ནས། སངས་རྒྱས་མུ་སྟེགས་ཀྱིས་མི་ཤེས། ། ཞེས་པའི་བར་གྱིས་བློ་བུར་གྱི་དྲི་མ་བསལ་བའི་ཐབས་ཉན་ཐོས་དང་ཕ་རོལ་ཏུ་ཕྱིན་པའི་ཐེག་པ་ལས་ཁྱད་པར་དུ་འཕགས་པར་བསྟན།
རིགས་ཀྱི་བུ་ཞེས་པ་སྡུད་པ་པོའོ། ། གང་ཞིག་མིའིའོ། ། མི་ཤེས་པ་ནི་དུག་གི་དེ་ཁོ་ན་ཉིད་དོ། ། ཟོས་པས་བརྒྱལ་བར་འགྱུར་ནི། བརྒྱལ་བའམ་འཆི་བར་འགྱུར་རོ། ། རྨོངས་སྤངས་དེ་ཉིད་ཡིད་ཀྱིས་ནི། ། ཞེས་པ་རྨོངས་པ་ནི་དུག་གི་དེ་ཁོ་ན་ཉིད་ལ་རྨོངས་པ་སྟེ། དེ་ཉིད་ཡིད་ཀྱིས་ནི་ཞེས་པ་ནི། དེ་ཁོ་ན་ཉིད་ཤེས་པའི་ཡིད་ཀྱིས་སོ། ། དངོས་གྲུབ་གཏན་ལ་དབབ་པའི་དོན་ནོ། །
དུག་གི་དུམ་བུ་གང་ཉིད་ཀྱིས། ། ཞེས་པ་ནི་བརྟན་པའི་དུག་གོ ། རིགས་མཐུན་གཉེན་པོར་ཆེ་བ་བསྟན་ཏེ། སྐྱེ་བོ་ཐམས་ཅད་འཆི་བར་འགྱུར་བས་སོ། ། དུག་གི་ཞེས་པ་ནི་འགྲོ་བའི་དུག་གོ ། དེ་ཉིད་ཤེས་པ་ནི་སྔགས་སོ། ། དུག་གི་ཞེས་པ་ནི་བརྟན་པའི་དུག་གོ ། དུག་ལ་འབིགས་ཞེས་པ་ནི་གཡོ་བའི་དུག་ལ་འབིགས་པས་སོ། ། ཡང་རིགས་མཐུན་གཉེན་པོར་ཞེས་པ་ནི། ཇི་ལྟར་རླུང་གིས་ཟིན་པ་ལ། །
ཞེས་པ་ནི་རླུང་ཆེན་པོའོ། ། མ་ཤ་བཟའ་བ་ནི་རླུང་གི་རྒྱུ་སྲན་མ་མ་ཤ་བཟའ་བའོ། ། བཟློག་པའི་སྨན་དུ་བཏགས་པ་ཡིས། ། ཞེས་པ་ནི་རླུང་ལ་རླུང་གི་ཟས་སྦྱིན་པའོ། ། རླུང་ལ་རླུང་གིས་བསྣུན་པར་བྱེད། ། ཅེས་པ་ནི་རླུང་གི་ཟས་སྦྱིན་པའོ། ། རླུང་ལ་བསྣུན་པར་བྱེད་ནི་རླུང་ཆེན་པོ་ལའོ། ། རྣམ་རྟོགས་ལས་ནི་རྣམ་རྟོགས་དང་། ། ཞེས་པ་ནི་རིགས་མཐུན་གཉེན་པོ་ཡིན་ཏེ། སྦྱང་གཞི་ཞལ་ཕྱག་ཅན་ཞིག་ལ་སྦྱོང་བྱེད་ཞལ་ཕྱག་ཅན་གཅིག་གིས་རིགས་མཐུན་གཉེན་པོར་ཆེའོ། །
རྣམ་རྟོག་ལས་ཞེས་པ་ནི། ལྷ་རུ་རྟོག་པ་ལས་སོ། ། རྣམ་རྟོག་དང་ཞེས་པ་ནི་ཐ་མལ་པའི་རྟོག་པ་དག་པར་བྱེད་པའོ། ། སྦམས་པ་གཉེན་པོར་ཆེ་བ་ནི། ཇི་ལྟར་རྣ་བར་ཆུ་ཞུགས་པ། ། ཞེས་པ་རྣ་བར་ཆུ་ཞུགས་པ་ཙམ་མམ། ཉུང་དུ་ཞུགས་པ་ལའོ། ། ཆུ་གཞན་གྱིས་ནི་དགུག་པར་བྱ། ། ཞེས་པ་ནི། ཆུ་མང་པོ་བླུགས་ན་ཉུང་བ་ཐོན་པའོ། །
ཡང་རིགས་མཐུན་གཉེན་པོར་ཆེ་བ་ནི། དེ་བཞིན་དངོས་པོའི་རྣམ་རྟོགས་ཀྱང་། ། ཞེས་པ་ནི་ཐ་མལ་པའི་རྟོག་པའོ། ། རྣམ་པར་ངེས་པར་སྦྱར་བར་བྱ། ། ཞེས་པ་ནི་ལྷར་བསྒོམ་པས་སྦྱང་བར་བྱའོ། ། ཇི་ལྟར་འཚེད་པས་ཚིག་པ་ཡང་། ། ཞེས་པ་ནི་མེས་ཚིག་པའོ། ། ཡང་ནི་མེ་ནི་གདུང་བར་བྱེད། ། ཅེས་པ་ནི་མེས་ཚིག་པ་ལ་མེས་གདུངས་ན་ཕན་པའོ། ། དེ་བཞིན་འདོད་ཆགས་མེས་ཚིག་པ། །
ཞེས་པ་ནི་ཐ་མལ་པའི་འདོད་ཆགས་སོ། ། འདོད་ཆགས་མེ་ཡིས་གདུང་བར་བྱ། ། ཞེས་པ་ནི་ཐབས་ཁྱད་པར་ཅན་གྱིས་ཟིན་པའི་འདོད་ཆགས་སོ། ། སྐྱེ་བོ་མི་བཟད་པ་ཡི་ལས། ། ཞེས་པ་ནི་འབྲས་བུ་མི་བཟད་པ་འབྱིན་པ་འདོད་ཡོན་ལྔ་རུ་འདུ་ཤེས་གསུམ་གྱིས་མ་ཟིན་པར་འཇོག་གཉོག་ཏུ་སྤྱོད་པའོ། ། གང་དང་གང་གིས་འཆིང་འགྱུར་བ། ། ཞེས་པ་ནི་འདོད་ཡོན་ལྔས་འཆིང་བའོ། ། ཐབས་དང་བཅས་ན་འདུ་ཤེས་རྣམ་པ་གསུམ་གྱིས་ཟིན་པའོ། ། སྲིད་པའི་འཆིང་བ་ལས་གྲོལ་བ་ནི་འཁོར་བའི་འཆིང་བ་ལས་སོ། ། འདོད་ཆགས་ཀྱིས་ནི་འཇིག་རྟེན་འཆིང་། །
ཞེས་པ་ནི་ཐབས་ཀྱིས་མ་ཟིན་ནའོ། ། འདོད་ཆགས་ཀྱིས་ནི་གྲོལ་ཞེས་པ་ནི་ཐབས་ཀྱིས་ཟིན་ནའོ། ། བཟློག་པའི་བསྒོམ་པ་འདི་ཉིད་ཅེས་པ་ནི། ཐ་མལ་པའི་འདོད་ཆགས་ལས་འདུ་ཤེས་གསུམ་གྱིས་ཟིན་ནའོ། ། སངས་རྒྱས་མུ་སྟེགས་ཀྱིས་མི་ཤེས། ། ཅེས་པ་ནི་ཕ་རོལ་ཏུ་ཕྱིན་པའི་ཐེག་པ་དང་ཉན་ཐོས་ཀྱིས་སོ། ། འབྱུང་བ་ལྔའི་རང་བཞིན་ལས་ཞེས་པ་ནས། བཀའ་སྩལ་ཏོ་ཞེས་པའི་བར་གྱིས་འདོད་ཆགས་ཉིད་ཐབས་སུ་གྱུར་པའི་རིག་པ་བསྟན་ཏོ། ། འདོད་ཆགས་ཀྱིས་ཇི་ལྟར་གྲོལ་ཞེ་ན། འབྱུང་བ་ལྔའི་རང་བཞིན་ལས། །
ཞེས་པ་ནི་བྱང་ཆུབ་ཀྱི་སེམས་ནི་འབྱུང་བ་ལྔའི་རིགས་ཡིན་ལ། ཐབས་ཧེ་རུ་ཀ་དང་ཤེས་རབ་བདག་མེད་མ་གཉིས་ཀྱི་རྡོ་རྗེ་པདྨ་བདེ་བ་ཆེན་པོ་མངོན་དུ་བྱ་བའི་བསམ་པས། སྔགས་ཀྱིས་བྱིན་གྱིས་རླབས་པས་འདོད་ཆགས་ལས་གྲོལ་བའི་ཐབས་སུ་འགྱུར་རོ། ། ཀུན་དྷཱུ་རུ་ལ་ཞེས་པ་ནི་གཉིས་སྦྱོར་རོ། ། ལྔ་རུ་འགྱུར་ཞེས་པ་ནི། ཐིག་ལེ་གཅིག་ལས་འབྱུང་བ་ལྔ་རུ་འགྱུར་བ་བོ། ། དགའ་བ་ཆེན་པོ་གཅིག་ཉིད་ལ་ཞེས་པ་ནི། ལྷན་ཅིག་སྐྱེས་པས་ལྷན་ཅིག་སྐྱེས་པ་གཅིག་ལས་དགའ་བའོ། ། དབྱེ་བས་ལྔ་རུ་འགྱུར་ཞེས་པ་ནི་ལྷན་ཅིག་སྐྱེས་པ་གཅིག་ཉིད་ནང་ཚན་དབྱེ་བས་ལྔ་རུ་འགྱུར་ཏོ། ། མདོར་བསྟན་པའོ། །
རྒྱས་པར་བཤད་པ་ནི། བཱོ་ལ་ཀ་ཀོ་ལ་སྦྱོར་བས། ། རེག་པ་སྲ་བའི་བག་ཆགས་ཀྱིས། ། ཞེས་པ་ནི་སྲ་བའི་བག་ཆགས་ཉིད་ས་ཡིན་ལ། དེ་ཉིད་སྤྱན་ཡིན་ཏེ། ཡབ་དང་ཐ་མི་དད་པས་སྲ་བ་གཏི་མུག་ཅེས་པ་ནི། གཟུགས་འཛིན་མིག་ཤེས་སོ། ། གཏི་མུག་རྣམ་པར་སྣང་མཛད་བརྗོད། ། ཅེས་པ་ནི་གཏི་མུག་རྣམ་པར་དག་པའོ། ། བྱང་སེམས་གཤེར་བ་ཉིད་ནི་ཐིག་ལེ་གཅིག་ལ་གཤེར་བའི་ཆ་ཡོད་པ་བཞིན་དུ་དེ་མཱ་མ་ཀི་ཡིན་ལ།
དེ་ཡབ་དང་ཐ་མི་དད་པས་ཆུ་མི་བསྐྱོད་པའོ། ། ཞེ་སྡང་ཞེས་པ་ཞེ་སྡང་དག་པའོ། ། འདྲེན་པ་ནི་འཁོར་བ་ལས་སོ། ། གཉིས་ནི་ཐབས་དང་ཤེས་རབ་གཉིས་སོ། ། དྲོད་ནི་བྱང་ཆུབ་ཀྱི་སེམས་ཀྱི་ཐིག་ལེ་ལ་དྲོ་བའི་ཆ་ཡོད་པའོ། ། དེ་གོས་དཀར་མོ་ཡིན་ལ། དེ་ཡབ་དང་ཐ་མི་དད་པས། འདོད་ཆགས་དཔག་མེད་རྡོ་རྗེ་ཡིན། ། ཞེས་པ་སྟེ། འདོད་ཆགས་རྣམ་པར་དག་པ་ཡིན་ལ་དེ་ལས་དྲོད་འབྱུང་།
དྲོད་ལས་ཁྲག་འབྱུང་། དེ་ལས་འདོད་ཆགས་འབྱུང་བའོ། ། ཀཀྐོ་ལར་ནི་གང་ཞིག་སེམས། ། ཞེས་པ་ནི། ཀ་ཀོ་ལ་ནི་ཆོས་འབྱུང་ངོ་། ། གང་ཞིག་ཅེས་པ་ནི་རླུང་གང་ཞིག་གོ ། སེམས་ཞེས་པ་ནི་བྱང་ཆུབ་ཀྱི་སེམས་དབང་གི་གནས་སུ་འཕུལ་བར་བྱེད་པ་དེ་ནི་སྒྲོལ་མ་ཡིན་ལ། དེ་ཡབ་དང་ཐ་མི་དད་པས་ཕྲག་དོག་རྣམ་པར་དག་པ་དོན་ཡོད་གྲུབ་པ་ཡིན་ནོ། ། བདེ་བ་འདོད་ཆགས་སེམས་ཡིན་ཏེ། ། ཞེས་པ་ནི་བདེ་བ་བྱང་ཆུབ་ཀྱི་སེམས་ཀྱི་ཐིག་ལེ་གཅིག་གིས་བདེ་བ་ལ་ཆགས་པར་བྱས་པ་ཡིན་པས་འདོད་ཆགས་སེམས་སྟེ།
ཐིག་ལེ་གཅིག་ལ་བདེ་བའི་ཆ་མེད་པའོ། ། རིན་ཆེན་ཁྲག་ཀྱང་འདོད་ཆགས་ཉིད། ། ཅེས་པ་ནི་རཏྣ་རིན་ཆེན། རཀྟ་ཁྲག ར་ག་ན་འདོད་ཆགས་སྟེ་བདེ་བའོ། ། སེར་སྣ་ནི་བདེ་བ་མི་རྟོག་པས་སེར་སྣའོ། ། ནམ་མཁའ་ནི་མི་རྟོག་པས་ནམ་མཁའོ། ། ནམ་མཁའ་སེར་སྣ་ཡིན་པས་སེར་སྣ་རྣམ་པར་དག་པ་རིན་འབྱུང་ངོ་། ། སེམས་ནི་ཆེན་པོ་གཅིག་ཉིད་ལ། ། ཞེས་པ་ནི་ཞུ་བདེ་དེ་ལྟར་གཅིག་སྐྱེས་པས་གཅིག་འབྱུང་བ་ལྔའོ། །
ལྔའི་ཞེས་པ་ནི་འབྱུང་བ་ལྔའི་གཟུགས་ཀྱིས་སོ། ། མཚོན་པ་ནི་ཏ་ཐཱ་རིགས་ལྔ་མཚོན་པའོ། ། རིགས་ནི་ལྔ་པོ་སྐྱེས་པ་ལ། ། ཞེས་པ་ནི་ཏ་ཐཱ་རིགས་ལྔའོ། ། དེ་ལ་སྟོང་ཕྲག་དུ་མ་ཉིད། ། ཅེས་པ་ནི་དེ་རང་ཕྱེ་བས་སྟོང་ཕྲག་དུ་མ་སྟེ་སྤྲུལ་འཁོར་གྱི་ཨ་ཤད་ལྟ་བུ་ལས། ཨ་ཀ་སུ་ཁཾ་དང་། ཨ་ལས་ཨེ་ཀ་སུ་ཁཾ་སྟེ་སྟོང་ཕྲག་དུ་མའོ། ། དེའི་ཕྱིར་ནི་ལྔ་དུ་མ་ཡིན་པས་དེའི་ཕྱིར་རོ། ། འདོད་ཆགས་རང་བཞིན་གཅིག་པ་ཉིད། །
ཅེས་པ་ནི་ལྔ་དང་སྟོང་ཕྲག་དུ་མ་འདི་དག་བདེ་བ་ཆེན་པོའི་རང་བཞིན་གཅིག་གོ ། བདེ་ཆེན་མཆོག་ཏུ་ཕན་པ་ཉིད་ཅེས་པ་ནི། བདེ་བ་ཆེན་པོ་མཆོག་ཏུ་ཕན་པ་གཅིག་གོ ། འདོད་ཆགས་ལ་སོགས་པའི་སེམས་ལྔ་ཡིས། ། ཞེས་པ་ནི་འདོད་ཆགས་རྣམས་པར་དག་པ་སྣང་མཐའ་སོགས་ལྔའོ། ། དབྱེ་བས་ལྔ་ནི་རིགས་ལྔའོ། ། རིགས་ལྔ་ལས་གངྒ་ཀླུང་གི་བྱེ་མ་སྙེད་དོ། ། རིགས་གཉིས་ལས་ནི་བདེ་བ་ཆེན་པོ་རིགས་གཅིག་ལ། རིགས་ཆེན་ལ་ནི་རིགས་དུ་མ་ཞེས་པ་ནི་རིགས་ཆེན་ནི་རིགས་གཅིག་གོ ། རིགས་དུ་མ་ནི་ནང་ཚན་གྱི་དབྱེ་བའོ། །
དེ་རྣམ་རིགས་ལས་ཞེས་པ་ནི་རིགས་དུ་མ་རྣམས་སོ། ། དེ་རྣམས་ཞེས་པ་ནི་བརྒྱ་ཕྲག་དུ་མ་དེ་རྣམས་སོ། ། དབྱེ་བའི་རིགས་ལས་ཞེས་པ་ནི་འབུམ་ཕྲག་གི་དབྱེ་བས་སོ། ། རིགས་ལ་གྲངས་མེད་ཅེས་པ་ནི། རིགས་གྲངས་མེད་པ་ལའོ། ། མཆོག་ཏུ་དགའ་བ་ཞེས་པ་ནི་དེ་ཐམས་ཅད་བདེ་བ་ཆེན་པོའི་རང་བཞིན་གཅིག་ལས་འབྱུང་བའོ། ། ཅི་གོང་བུ་གཟུགས་སམ་ཞེས་པ་ནས། རིགས་ཀྱི་བུ་ཞེས་པའི་བར་གྱིས་ནི་ཐིག་ལེ་གཅིག་ལ་ཡང་དེ་བཞིན་གཤེགས་པ་དུ་མ་ཉིད་དུ་མི་འགལ་བའི་རྒྱུ་བསྟན་ཏེ། ཅི་གོང་བུ་གཟུགས་ཙམ་དུ་ཆུང་བ་ལགས་ན་ཞེས་པ་ནི། ཐིག་ལེ་གོང་བུའི་གཟུགས་ཙམ་དུ་ཆུང་ན་དེ་ལ་རིགས་དུ་མ་བསྟན་པ་འགལ་ལོ་ཞེས་བསྟན་པའི་དོན་ནོ། །
བྱེ་མའི་ལམ་ནི་གཅིག་པུ་ལས། ། སངས་རྒྱས་དུ་མ་དགེ་མིན་ཅིང་། ། ཞེས་པ་ནི། བྱེ་མའི་ལམ་སྟེ་ཐིག་ལེ་གཅིག་གཅིག་ཀྱང་ནང་ཚན་གྱི་བྱེ་བྲག་གིས་འབྱུང་བ་བཞི། བདེ་བ་ནམ་མཁའ་དང་ལྔ་རྣམ་པར་དག་པའི་རྣམ་པར་སྣང་མཛད་ལ་སོགས་པའི་ངོ་བོ་ཡིན་པས་རིགས་ལྔ་ལ་སོགས་པ་གཞན་པ་མི་འགལ་བའི་དོན། སངས་རྒྱས་དུ་མའི་སྒོ་ཞེས་པ་ནི། ཐིག་ལེ་གཅིག་ཀྱང་སྒོ་བཅུ་ལས་འབྱུང་བའི་ཚོགས་ཡིན་པས་བདེ་བ་དུ་མ་ཡིན། གཟེར་མིན་ནི་གཅིག་ལ་གཅིག་གཟེར་བའི་འཛེར་བ་མ་ཡིན་ནོ། ། སྟོབས་བཅུ་མངའ་བའི་ལྷ་ཞེས་པ་ནི། སྒོ་བཅུ་ལས་འབྱུང་བའི་ཤུ་ཏྲའོ། །
བཞེངས་ཤིག་པ་ནི་མངོན་དུ་གྱིས་གཅིག་པའོ། ། བདག་ནི་རང་རིག་གིའོ། ། ལྡུམ་པར་ནི་དབང་པོའི་གནས་སམ་སྤྲུལ་འཁོར་རོ། ། སྟོན་མོ་ནི་བདེ་བའོ། ། རྫུ་འཕྲུལ་ནི་སྦོར་བའམ་སྦྱོར་བའོ། ། སྟོབས་ཀྱི་རིགས་ཀྱི་བུ་ནི་དུ་མ་ཉིད་དུ་འགལ་བའོ། ། དེ་ལྟར་དེ་ཡན་ཆད་ཀྱིས་དོན་དམ་པར་བྱང་ཆུབ་ཀྱི་སེམས་བསྟན་ནས། ཡང་དག་སྦྱོར་འབྱུང་ཞེས་པ་ནས། ཆོས་ཀྱི་སྐུར་ནི་རབ་ཏུ་གྲགས། ། ཞེས་བའི་བར་གྱིས་དོན་དམ་པ་བྱང་ཆུབ་ཀྱི་སེམས་དེའི་མཚན་ཉིད་བསྟན་ནོ། །
ད་ནི་རྣལ་འབྱོར་མའི་གླེང་གཞིའི་ཚིག་གི་སྒོ་ནས་དོན་དམ་པ་བྱང་ཆུབ་ཀྱི་སེམས་དེའི་མཚན་ཉིད་བསྟན་ཏེ། ཡང་དག་སྦྱོར་འབྱུང་བཀའ་སྩལ་པ། ། ཞེས་པ་ནི་རང་བྱིན་གྱིས་བརླབས་པས་ཡེ་ཤེས་ཀྱི་མཚན་ཉིད་གསང་བའི་རིམ་པའོ། ། བཀའ་སྩལ་པ་ནི་སྡུད་པ་པོ་ལའོ། ། ཡང་དག་སྦྱོར་འབྱུང་ནི་གཏུམ་མོའི་ཡེ་ཤེས་སོ། ། ལྷ་མོ་ཉོན་ནི་ཕག་མོའོ། ། གསང་བ་ཞེས་པ་ནི་ཤླཽ་ཀ་ཕྱེད་དང་གཉིས་ཀྱིས་ནི་རླུང་ཐམས་ཅད་རྩ་དབུ་མར་མཉམ་པར་སྦྱོར་བའི་ཚུལ་གྱིས་སྡོམ་པ་བསྟན་ནོ། ། གསང་བའི་ཁམས་ཞེས་པ་ལ་སོགས་པ་ཉི་ཤུ་རྩ་བཞི་དེའི་ཞུ་བ་དང་ཉི་ཤུ་རྩ་ལྔའོ། ། གསང་བ་ནི་རླུང་དབུ་མར་སྦྱོར་བའོ། ། སའི་ཁམས་ནི་རླུང་དབུ་མར་རོ་གཅིག་པ་ལ་བྱ་སྟེ།
སྤྲུལ་པའི་འཁོར་ལོའོ། ། མཆོག་ལ་དེ་ཉིད་ཆུ་ཞེས་པ་ནི་སྙིང་ཁའི་ཆོས་ཀྱི་འཁོར་ལོ་བསྟན་ནོ། ། ཆུ་ཞེས་པ་ནི་ཆུའི་རླུང་ངོ་། ། དགྱེས་པ་ལ་ནི་མེ་རུ་བཤད། ། ཅེས་པ་མགྲིན་པ་ལོངས་སྤྱོད་ཀྱི་འཁོར་ལོ་མེའི་རླུང་ངོ་། ། ཐམས་ཅད་བདག་ཉིད་རླུང་ལ་གནས་ནི་སྤྱི་བོ་བདེ་བ་ཆེན་པོའི་འཁོར་ལོའོ། ། རྟག་ཏུ་རྟག་པར་་་་་་བཞུགས་ཟེར་བརྗོད་པ་ཡིས། ། སངས་རྒྱས་ཀུན་གྱི་སྡོམ་པར་གནས། ། ཞེས་པ་ནི་སངས་རྒྱས་ཀུན་གྱི་རླུང་ཐམས་ཅད་དབུ་མའི་བདག་ཉིད་དུ་སྡོམ་པའོ། ། སྡོམ་པའི་བདག་ཅེས་པ་ནི་བདེ་བ་ཆེན་པོ་དེར་གཙོ་བོར་སྡོམ་པའོ། །
ཡང་ན་མེ་ལོང་ལྟ་བུའི་ཚུལ། ། ཞེས་པ་ནས། གང་ཚེ་བརྟག་བཞུགས་དོན་ཡོད་པ། ། ཞེས་པའི་བར་གྱིས་དོན་དམ་པ་བྱང་ཆུབ་ཀྱི་སེམས་དེ་ཉིད་ཡེ་ཤེས་ལྔ་དང་རིགས་ལྔའི་ཚུལ་གྱིས་སྡོམ་པ་སྟོན་ནོ། ། ཡང་ན་མེ་ལོང་ལྟ་བུའི་ཚུལ། ། ཞེས་པ་ནི་སྐུ་དང་ཡེ་ཤེས་དབུ་མར་བསྡོམ་པའོ། ། གསང་བ་མེ་ལོང་ལྟ་བུའི་ཡེ་ཤེས་སོ། ། དེ་བཞིན་ཉིད་ཀྱི་རྣམ་པར་སྣང་བས་མེ་ལོང་ངོ་། ། མཚོན་ནི་མཉམ་པ་ཉིད་ཀྱིས་ཡེ་ཤེས་སོ། ། ཐམས་ཅད་ཉིད་ནི་བྱ་བ་ནན་ཏན་གྱི་ཡེ་ཤེས་སོ། །
རྟག་ཏུ་བཞུགས་པར་བརྗོད་པ་ཉིད། ། ཤིན་ཏུ་རྣམ་དག་རང་བཞིན་ཅན། ། ཞེས་པ་ནི་ཆོས་ཀྱི་དབྱིངས་ཀྱི་ཡེ་ཤེས་སོ། ། དེ་བཞིན་རྣམ་པར་སྣང་མཛད་ཉིད། ། ཅེས་པ་ནི། གསང་བ་མཆོག་ནི་རིན་འབྱུང་། དགྱེས་པ་འོད་དཔག་མེད། ཐམས་ཅད་བདག་ཉིད་དོན་ཡོད་གྲུབ་པའོ། ། བདུད་རྩི་ལྔའི་ཞེས་པ་ལ་སོགས་པ་ཚིག་རྐང་གཉིས་ཀྱིས་ནི་གསང་བ་ལ་སོགས་པ་ཚིག་རྐང་ལྔ་པོ་དེ་བདུད་རྩི་ལྔ་དང་སྦྱར་བ་བསྟན་ཏེ། བདུད་རྩི་ལྔའི་གོང་བུ་ཞེས་པ་ལ་སོགས་པ་ནི།
གསང་བ་དྲི་ཆེན། མཆོག་ཏུ་དྲི་ཆུ། དགྱེས་པ་བྱང་སེམས། ཐམས་ཅད་ཉིད་ནི་རང་བྱུང་། རྟག་ཏུ་བཞུགས་ཤ་ཆེན་ནོ། ། ཐིག་ལེའི་གཟུགས་ཞེས་པ་ནི་བདུད་རྩི་ལྔའོ། ། ཡིད་ལྟ་བུ་ཞེས་པ་ནི་དངོས་སུ་ཡིད་ཀྱི་རང་བཞིན་ཡིན་པས་སོ། ། ཤིན་ཏུ་རྣམ་དག་ཅེས་པ་ལ་སོགས་པ་ཤླཽ་ཀ་ཕྱེད་དང་གཉིས་ཀྱིས་ནི། གསང་ལྷ་ལ་སོགས་པ་ལྷ་མོ་བཞིས་ནི་འཁོར་ལོ་བཞི་ལ་རྟག་ཏུ་བཞུགས་ཞེས་བྱ་བ་ནི་ཤིན་ཏུ་རྣམ་དག་ཡེ་ཤེས་ཏེ། དྲུག་པ་རྡོ་རྗེ་འཆང་དང་ལྔ་བསྟན་ནོ། །
གསང་བ་སྤྱན་མ་སྟེ་སྤྲུལ་པའི་འཁོར་ལོའོ། ། མཆོག་མཱ་མ་ཀི་སྟེ། སྙིང་ཁ་ཆོས་ཀྱི་འཁོར་ལོའོ། ། དགྱེས་པ་ནི་གོས་དཀར་མོ་སྟེ་མགྲིན་པ་ལོངས་སྤྱོད་འཁོར་ལོའོ། ། ཐམས་ཅད་དག་ནི་སྒྲོལ་མ་སྟེ། སྤྱི་བོ་བདེ་བ་ཆེན་པོའི་འཁོར་ལོའོ། ། རྡོ་རྗེ་སེམས་དཔའ་ཞེས་བྱར་བརྗོད། ། ཅེས་པ་ནི་རང་བཞིན་ལྷུན་གྲུབ་ཀྱི་རྡོ་རྗེ་སེམས་དཔའ་ནི་ཐིག་ལེ་གཅིག་པ་ཉིད་དོ། ། ཐིག་ལེ་གཅིག་པ་དེ་ཉིད་བདེ་བ་དམ་པ་རུ་ནི་བརྗོད་ཅེས་སོ། ། རང་བྱུང་ངོ་བོ་འདི་ཉིད་ཅེས་པ་ནི།
ཐིག་ལེ་གཅིག་པོ་དེ་ཉིད་དབུ་མའི་བདག་ཉིད་དུ་རོ་གཅིག་པའོ། ། ཆོས་ཀྱི་སྐུ་ནི་ཐིག་ལེ་གཅིག་པ་དེ་ཉིད་ལ་བྱའོ། ། དེའི་ཤེས་རབ་ལྷན་ཅིག་སྐྱེས། ། ཞེས་པ་ལ་སོགས་པ་ནི་དོན་དམ་པ་བྱང་ཆུབ་ཀྱི་སེམས་དེ་བསྐྱེད་པའི་ཐབས་བསྟན་ནོ། ། དོན་དམ་པ་སྔགས་ཀྱི་རིམ་པ་བསྟན་པ་ནི། དེ་ཡི་ཤེས་རབ་ལྷན་ཅིག་སྐྱེས། ། སོགས་སོ། ། དེའི་ཞེས་པ་ནི་དོན་དམ་པ་བྱང་ཆུབ་ཀྱི་སེམས་ཙཎྜ་ལིའི་ཡེ་ཤེས་སོ། ། ཤེས་རབ་ནི་ལྟེ་བའི་ཨཾ་ངོ་། ལྷན་ཅིག་སྐྱེས་པའི་རང་བཞིན་གྱིས་ཞེས་པའོ། །
དེ་བཞིན་གནས་པའི་གཟུགས་ནི་སྤྲུལ་འཁོར་གྱི་ནང་དུ་ཕྱིན་པའོ། ། གཟུགས་ཅན་མ་ནི་ཨཾ་ངོ་། ལས་ཀྱི་རླུང་གིས་བསྐུལ་བ་ཡིས། ། ཞེས་པ་ནི་དྲི་ཆེན་གྱི་ལམ་འབྱེད་འཛུམ་གྱི་སྦྱོར་བ་བྱས་པས་བཤང་སྒོའི་རླུང་སྐྱོད་པ་ནི། ལས་བྱེད་པའོ། ། རླུང་སྟེ་དེས་སུམ་མདོར་མེ་སྦར་ནས་བསྐུལ་བའོ། ། ལྟེ་བའི་དཀྱིལ་འཁོར་དུ་ནི་འབར། ། ཞེས་པ་ནི་ལྟེ་བའི་ཨཾ་དེའི་བདག་ཉིད་དུ་འབར་བའོ། ། ཨཾ་དེ་ཉིད་ནང་ལྟར་བཤད་པའི་ལྷ་མོ་བདག་མེད་མ་ཞེས་བྱའོ། ། དཔྱིད་ནི་སྙིང་ཁའི་ཧཱུྃ་བདེ་བ་ཆེན་པོའི་ཁ་འབུ་བས་སམ།
མི་རྣམས་ཀྱི་ཡིད་དགའ་བ་བསྐྱེད་པས་དཔྱིད་དོ། ། ཐིག་ལེ་ནི་ལྟེ་བའི་ཨཾ་ངོ་། ། སྐྲའི་རྩེ་མོ་བརྒྱ་སྟོང་ཞེས་པ་ནི། ཙཎྜ་ལི་ཤིན་ཏུ་ཕྲ་བའོ། ། ལུས་ནི་ངོ་བོའོ། ། ཀློག་གི་ཟེག་མ་ཞེས་པ་ནི་ཙཎྜ་ལིའོ། ། ལྷའི་རྣལ་འབྱོར་དུས་སུ་ཞེས་པ་ནི་ལྷའི་རྣལ་འབྱོར་ལ་བརྟེན་ནས་ཙཎྜ་ལི་བསྒོམ་པའོ། ། བ་སྤུའི་ཁུང་བུའི་རྩེ་ཕུག་ནས། ། ཞེས་པ་ནི་གཡས་ཀྱི་རོ་མ་ནས་སྦར་རོ། ། ཕྱོགས་བཅུ་རྣམས་སུ་ཕྱུང་ནས་ནི། །
ཞེས་པ་རྩ་བཅུ་ནས་ཕྱུང་ནས་ཕྱོགས་བཅུའི་སྣ་ཁུང་གཡོན་ནས་ཞུགས་ནས་འཁོར་ལོ་བཞི་བཞུ་བཏུལ་བྱས་པའོ། ། ཀུནྟུ་ལྷ་དང་ཞེས་པ་ནི་འདོད་ཆགས་སུ་ཞེན་པའོ། ། ལྷ་མིན་ནི་ཞེ་སྡང་དུ་ཞེན་པའོ། ། སྡིག་པ་ནི་མི་རྟོག་པའོ། ། སྙིང་ཁ་ཆོས་ཀྱི་འཁོར་ལོ་བསྲེགས་ནས་ཞེས་པ་ནི་ཆོས་ཀྱི་འཁོར་ལོའི་ཡིག་འབྲུ་ལྔ་ཞུ་བའོ། ། ལོངས་སྤྱོད་ཀྱི་འཁོར་ལོར་སོང་ཞེས་པ་ནི་ལོངས་སྤྱོད་འཁོར་ལོའི་ཡིག་འབྲུ་རྣམས་ཞུ་ནས་བདེ་ཆེན་འཁོར་ལོའི་ཧཾ་ལ་རེག་པ་སྣའི་བུག་པ་གཡས་པ་ནས་ཞེས་པ་ནི་གཏུམ་མོའོ། ། ཐམས་ཅད་ཕྱུང་ཞེས་པ་ནི་ཕྱི་རོལ་དུ་ཕྱུང་བའོ། ། གང་ནས་བརྒྱུད་ནས་ཞེ་ན། མཛོད་སྤུར་སོང་ཞེས་པ་ནི། སྨིན་འཚམས་གནད་འབྱེད་པའི་སྒོ་ནས་བརྒྱུད་པའོ། །
བུ་ག་ངེས་པར་ཕྱོགས་བཅུའི་ཞེས་པ་ནི། སྣ་བུག་གཡས་ནས་ཕྱོགས་བཅུར་སྤྲོ་བའོ། ། སངས་རྒྱས་བྱང་ཆུབ་སེམས་དཔའ་ཡི། ། ཞེས་པ་ནི། རང་བཞིན་རྣམ་དག་གི་སངས་རྒྱས་དང་བྱང་ཆུབ་སེམས་དཔའོ། ། ཤངས་ཀྱི་བུ་ག་གཡོན་ནས་ཞུགས། ། ཞེས་པ་ནི་རང་བཞིན་རྣམ་དག་གི་སངས་རྒྱས་ཀྱི་སྣ་བུག་གཡོན་ནས་ཞུགས་ནས་སྤྱི་གཙུག་གི་འཁོར་ལོ་ལ་སོགས་པ་འཁོར་ལོ་བཞི་པོ་བསྲེགས་ནས། ཡེ་ཤེས་ཀྱི་བདུད་རྩི་འོ་མ་ལྟ་བུ་དེ་བཞིན་གཤེགས་པའི་སྣ་བུག་གཡས་ནས་བྱུང་ནས་སྔར་གསུངས། ཉིད་ཀྱི་བུ་ག་ནས་ཞེས་པ་ནི། བདག་གི་སྣ་བུག་གཡོན་པ་ནས་སྤྱི་གཙུག་ཏུ་གཞུག་པར་བྱའོ། །
སངས་རྒྱས་རྣམས་ཀྱི་བསྲེག་པ་ཞེས་པ་ནི། དེ་ནས་ལོངས་སྤྱོད་འཁོར་ལོ་ཕབ་ནས་རྐྱང་མ་ནས་ཞུགས་ཏེ། བསྲེགས་པའི་དགའ་བ་དེ་ནས་བསྐྱེད་པར་བྱ། ཞེས་པ་ནི། ཡར་ཡང་བསྲེགས་མར་ཡང་གསོས་པས་དགའ་བ་བསྐྱེད་པའོ། ། ལྟེ་བའི་དཀྱིལ་འཁོར་དུ་ཕྱི་ནས་སྔ་མ་བཞིན་དུ་གནས་པར་འགྱུར་རོ། ། གཏུམ་མོའི་ཨཾ་སྟེང་དུ་གནས་པའོ། ། མངོན་རྟོགས་ནི་བ་སྤུའི་རྩེ་ཕུག་ཅེས་པ་ནི་གཡས་ཀྱི་རོ་མ་ནས་ཞུགས་ཏེ། སྙིང་ཁ་ཆོས་ཀྱི་འཁོར་ལོ་ལ་བསྲེགས་ཞེས་པ་ནི། ཆོས་ཀྱི་འཁོར་ལོའི་ཡིག་འབྲུ་ལྔ་ཞུ་བའོ། །
ལོངས་སྤྱོད་འཁོར་ལོར་སོང་། ཞེས་པ་ནི། ལོངས་སྤྱོད་འཁོར་ལོའི་ཡིག་འབྲུ་རྣམས་ཞུ་བའོ། ། དེ་ནས་སྣ་བུག་གཡས་ནས་བྱུང་ནས་ཕྱོགས་བཅུར་སྤྲོ་སྟེ། ཡང་སྣ་བུག་གཡོན་ནས་སྨིན་མཚམས་ཀྱི་མཛོད་སྤུར། གནད་ཀྱི་སྒོ་ཕྱེ་ནས་རྣ་བ་གཡས་པའི་བུ་ག་ནས་ཕྱིར་སྤྲོས་ཏེ། ཕྱོགས་བཅུའི་དེ་བཞིན་གཤེགས་པའི་ཤངས་ཀྱི་བུ་ག་གཡོན་ནས་ཞུགས་ནས། སྤྱི་གཙུག་གི་འཁོར་ལོ་ལ་སོགས་པ་འཁོར་ལོ་བཞི་པོ་ཐམས་ཅད་བསྲེགས་ནས་ཡེ་ཤེས་ཀྱི་བདུད་རྩི་འོ་མ་ལྟ་བུར་གསུངས་པ་ཉིད་ཀྱིས་བུ་ག་སྟེ་སྣ་བུག་གཡས་ནས་བཀུག་ནས། སྤྱི་གཙུག་གསེར་སྒོ་འབར་བ་འཛིན་པ་ཞེས་བྱ་བ་ནས་ཞུགས་ཏེ། བདེ་བ་ཆེན་པོས་ཁེངས་པར་བྱས།
དེ་ནས་གཡོན་ཕྱོགས་ཀྱི་རྐྱང་མ་ནས་ཞུགས་ཏེ། སྙིང་ཁ་ཆོས་ཀྱི་འཁོར་ལོ་ཁེངས་པར་བྱས་ཏེ། ཡ་ར་ལ་ཝ་བསྲེགས་པའི་སངས་རྒྱས་རྣམས་མར་ལམ་ལ་གསོས་བཏབ། ལྟེ་བ་ཨཾ་གི་གནས་སུ་ཕྱིན་ཏེ། ཨཾ་ལ་རེག་པས་ཨཾ་དེ་དྲག་ཏུ་འབར་ཏེ། གཏུམ་མོའི་མེ་རྩ་དབུ་མ་ནས་ཞུགས་ཏེ། གཏུམ་མོའི་ཧཾ་གི་བར་ལ་རེག་པ་ནི་ཙཎྜ་ལི་སྟེ་ཤེས་རབ་ཡིན་ལ། ཧཾ་ལ་བྱང་སེམས་ཕབ་ནས། ཞེས་པ་ནི་ཨཱ་ལི་སྟེ་ཐབས་ཀྱི་ངོ་བོ་ཡིན་ནོ། དེ་ཙམ་ན་སྟེང་དུ་རླུང་དང་འོག་ཏུ་རླུང་ཡང་བཙན་ཐབས་སུ་བསྐུམ་ལ་ཡས་ཕབ་པ་དང་།
མས་སྦར་བ་ལ་རྩེ་གཅིག་ཏུ་གཏད་དེ་བསྒོམ་མོ། ། དེ་ལྟར་བསྒོམས་པས་འདར་བ་དང་འབར་བ་ལ་སོགས་པ་འབྱུང་སྟེ། དེ་ཙམ་ན་དབུགས་ཅུང་ཟད་ཀློད་ལ་བཞག་གོ ། བརྟག་པ་དྲུག་པའི་བཤད་པའོ། ། ཕྱག་རྒྱ་ཆེན་པོའི་དངོས་གྲུབ་བསྒྲུབ་པ་བསྟན་ནོ།། ༈ །།བརྟག་པ་བདུན་པའི་རབ་ཏུ་བྱེད་པ་དང་པོའི་ངག་གི་ཕྱག་རྒྱ་ཞེས་པ་ནས། ངག་གི་བརྡ་ཡིས་སོའི་བར་གྱིས་ངག་གི་ངག་བརྡའ་གསལ་བར་བྱ་བའི་ཕྱིར་རྩ་བའི་རྒྱུད་ཀྱི་བརྟག་པ་ཕྱི་མའི་ལེའུ་བཞི་པ་དང་། རྡོ་རྗེ་གདན་བཞིའི་གཞན་གྱི་གདན་གྱི་རབ་ཏུ་བྱེད་པ་དང་། སཾ་བ་རའི་ལེའུ་ལྔ་པ་དང་ཆ་མཐུན་པར་བསྟན་ནོ། ། ངག་གི་ཕྱག་རྒྱ་སོགས་ཀྱིས་དངོས་གྲུབ་ཐམས་ཅད་བསྒྲུབ་པའི་ཕྱིར་བསྟན་ནོ། །
ངག་ཅེས་པ་ནི། ངག་གི་བརྡའོ། ། ཕྱག་རྒྱ་ནི་བརྡ་སྟེ། སྐྱེས་པས་བྱས་ན་རྣལ་འབྱོར་པར་མཚོན་ནོ། ། བུད་མེད་ཀྱིས་བྱས་ན་རྣལ་འབྱོར་མར་མཚོན་ནོ། ། དགོངས་པའི་སྐད་ནི་ཅི་ཞིག་བགྱི། ། ཞེས་པ་ལ། རྒྱུད་ཀྱང་རྣམ་པར་བཞི་རྣམས་སུ། ། ཞེས་པ་དགོངས་པའི་སྐད་ནི་མ་བསྒྲགས་པ་ཟེར། དགོངས་པའི་སྐད་ནི་བརྡའོ། །
མ་བསྒྲགས་པ་ནི་རྒྱུད་སྡེ་བཞིར་མ་གསུངས་པའོ། ། རྣལ་འབྱོར་མ་ནི་ལྷན་ཅིག་སྐྱེས་པ་ལ་སོགས་པ་གསུམ་མོ། ། རྟག་ཏུ་དམ་ཚིག་ཅེས་པ་ནི། རྣལ་འབྱོར་མས་རྟོག་པར་དཀའ་བའི་བརྡ་སྟོན་ཏེ། དེ་འདའ་བར་བྱ་བ་མ་ཡིན་པས་དམ་ཚིག་ཅེས་པ་བརྡའོ། ། ཉན་ཐོས་སོགས་ཀྱིས་མི་ཤེས་པ། ། ཞེས་པ་ནི་རང་རྒྱལ་དང་ཕ་རོལ་ཏུ་ཕྱིན་པ་ལ་སོགས་པ་མི་ཤེས་པས། ཅི་ལ་ཟེར་ཆ་མེད་པས་མི་ཤེས་པའོ། ། དེར་མ་ཟད་རྒོད་པ་ཡང་མི་ཤེས་པའོ། ། རྒོད་པ་ནི་བྱ་བའི་རྒྱུད་དོ། །
བལྟ་བ་ནི་སྤྱོད་པའི་རྒྱུད་དོ། ། འཁྱུད་པ་ནི་ཡོ་ག ། གཉིས་གཉིས་སྦྱོར་བ་ནི་འདུས་པ་མན་ཆད་དོ། ། དགོངས་པའི་སྐད་ནི་མ་བསྒྲགས་པ། ། ཞེས་པ་ནི་དོན་ཁྱད་པར་ཅན་སྟོན་པ་རྟོགས་པར་དཀའ་བས་དགོངས་པའི་སྐད་ནི་སྒྲ་ཇི་བཞིན་མ་ཡིན་པའོ། ། སྐད་ཆེན་པོ་ནི་ལུས་ངག་ཡི་གེའི་བརྡའོ། ། དེ་ནི་དོན་ཁྱད་པར་ཅན་སྟོན་པ་དང་། རྟོགས་པར་དཀའ་བས་སོ། ། དམ་ཚིག་ཅེས་པ་ནི་ལུས་ངག་ཡི་གེའི་བརྡ་བྱ་བ་ལས་མི་འདབ་བའོ། ། རྒྱས་པ་ཞེས་པ་ནི།
བརྟག་པ་བཞི་པར་མདོར་བསྟན་པ་འདིར་རྒྱས་པར་བསྟན་པའོ། ། དེ་ཉིད་ནི་བརྡའོ། ། རྩེ་གཅིག་ནི་སེམས་མ་ཡེངས་པའོ། ། མ་ད་ན་ཆང་ཞེས་པ་ནི་བརྟག་པ་བཞི་པའི་མཁའ་འགྲོ་མའི་དམ་ཚིག་གི་ཕྱག་རྒྱ་རྒྱས་པར་བཤད་དོ། ། མ་ད་ན་ཆང་ཞེས་པ་ནི་དོན་གཞན་སྒྲ་ཇི་བཞིན་གྱིས་བསྟན་པ། སྒྲ་འཇུག་པའི་རྒྱུ་མཚན་ལོ་ཀ་དང་འདས་པ་གཉིས་ཀའི་མེད་པས་བརྡའོ། མ་ད་ན་རྗོད་བྱེད་དོ། ། བརྗོད་བྱ་ནི་ཆང་ངོ་། ། བཱ་ལ་ནི་ཤའི་བརྡར་བཏགས་པའོ་འདུ་བ་མ་ལ་ཡ་ཛཾ་ཉིད་ཅེས་པ་ནི་ཐབས་དང་ཤེས་རབ་འདུ་བ་ལ་བྱའོ། ། འདི་ཀུན་གྷ་པ་ཏཾ་གྱི་སྐབས་དང་སྦྱར་ཏེ།
འགྲོ་བ་ཁྱེ་ཏྲ་ཏེ་ཕྱིར་འགྲོ་བའི་བརྡའོ། ། སྲ་བ་ནི་རོའི་བརྡའོ། ། ནི་རཾ་སུ་ནི་རུས་པའི་རྒྱན་གྱི་བརྡའོ། ། ཕྲཻཾ་ཀ་ན་འོང་པའི་བརྡའོ། ། ཚོགས་ཀྱི་འཁོར་ལོའི་ནང་དུ་བརྡ་དེ་བྱེད་དོ། ། ཀྲི་པི་ཏ་ནི་ཅང་ཏེའུའི་སྒྲའི་བརྡའོ། ། དྷུ་དྷུ་ར་ནི་དམ་ཚིག་དང་མི་ལྡན་པའི་བརྡའོ། ། ཀ་ལིཉྫ་ར་ནི་སྐལ་ལྡན་ནོ། ། ཌིཾ་ཌི་མ་ནི་བོ་མོའོ། ། ཀུསྟུ་རི་སྨན་གྱི་མིང་བཏགས་པའོ། །
སིཧླ་ཡང་སྨན། ཀ་པུ་ར་ཡང་སྨན། ཀུན་དྷུ་རུ་ཡང་སྨན། ཏོ་བོ་ལ་ཡང་སྨན་ནོ། ། པད་མ་ཀཀྐོ་ལ་ཞེས་ཟེར་བའི་མཁའ་འགྲོ་མའི་བརྡའོ། ། དེ་ནི་ངག་གཅིག་པུའིའོ། ། ད་ནི་ངག་དང་ལུས་གཉིས་ཀའི་བརྡ་དང་སྦྱར་བ་ནི། རྡོ་རྗེ་གདན་བཞིའི་མཁའ་འགྲོ་མ་བཞིའི་བརྡ། གཞན་གྱི་གདན་གྱི་རབ་ཏུ་བྱེད་པ་བཞི་པ་ནས་བསྟན། མུ་ཁེ་ནི་ངག་གི་བརྡའོ། །
སོར་མོ་ཁར་འཛུད་པ་ནི་ལུས་ཀྱི་བརྡའོ། ། མཁའ་འགྲོ་མ་ནི་ཤར་གྱིའོ། ། མཚམས་ཞེས་པ་ནི་མཚོན་བྱེད་ཀྱི་བརྡའོ། ། གྷོ་གྷུ་ནི་ངག་ཏུའོ། ། ཐལ་མོ་སྦྱར་བ་ནི་ཕྱག་གིའོ། ། མར་མེའི་མཚན་མོ་ནི་མཚོན་པར་བྱེད་པ་སྟེ། བྱང་གི་མར་མེ་མའོ། ། རྡོ་རྗེ་མཁའ་འགྲོའི་ལེའུར་བརྒྱད་པ་དང་འཁོར་ལོ་སྡོམ་པའི་ལེའུ་ཉི་ཤུ་རྩ་ལྔ་པ་ནས་བསྟན་ཏེ། བྱང་གི་མར་མེ་མའོ། ། གུ་གྷུ་ངག་ཏུ།
མཐེ་བོང་རྒན་པོ་བཅངས་པ་ནི་ལུས། འཇིགས་བྱེད་མ་ནི་ནུབ་ཀྱིའོ། ། མྱུ་གུ་ངག་གིའོ། ། ལག་པའི་བརྡ་རྣ་བ་ལ་རེག་པའོ། ། གཡོ་ལྡན་མ་ནི་ལྷོའིའོ། ། ངག་ཏུ་ལུ་གུ། སྣ་རྩེར་ཐལ་མོ་བརྡབ་པ་ནི་ལུས་ཀྱི། དགེ་བའི་གཏམ་ལ་དགའ་བ་ནི་རྨེད་པའི་བརྡའོ། ། ཏྲཥྚ་རི་དྭགས་མགོ་བོ་སྟོན་ཞེས་པ་ནི། གཡོན་གྱི་མཐེ་བོང་དང་སྲིན་ལག་གི་བར་དུ་ལག་པ་གཡས་པ་བཞག་སྟེ།
གཡོན་གྱི་སྲིན་ལག་དང་། གུང་མོ་བསྒྲེང་བའོ། ། ཡང་ན་སོར་མོ་ལྔ་ཀ་གདེངས་པ་ལྟ་བུར་བྱས་པའི་གསུང་། མཚན་མར་མཚོན་ནི་བརྡའོ། ། ཞེས་པ་བརྗོད་བྱའོ། ། ཌ་སྐྱེས་བུ་ཞེས་པ་རྗོད་བྱེད་དོ། ། ཐུ་ཞེས་པ་རེངས་པ་ཉིད་ནི་སེམས་སོ། ། སུ་ནི་སུ་ཁ་ན་བདེ་བ་མཚོན་པའོ། ། ཡི་གེ་རེ་རེའི་བརྡ་སྟོན། མ་ཞེས་བྱ་བ་མ་རུ་བརྗོད། །
ཅེས་པ་ནི་རྣལ་འབྱོར་གྱི་གྲོགས། ལུ་ཞེས་བྱ་བ་བུ་མོ་ཞེས་པ་ནི། བུ་མོ་ལྔ་པོ་དང་འཚོགས་ནས་བཟའ་བ་ནི། ཁྲག་ནི་རང་བྱུང་གི་ཞི་བའི་བཏུང་བ་ཆང་། ས་ནི་བཏུང་བ་ཞེས་པ་ཆང་ངོ་། ། སེ་ཞེས་བྱ་བ་བཏུང་ཞེས་པ་ཐ་མལ་པའི་ཐུག་པ། བྷ་ཞེས་བྱ་བ་བཟའ་བར་བརྗོད་ཅེས་པ་མཁའ་འགྲོ་ཚོགས་ལྔ་དང་འཚོགས་ནས་བཟའ་བའོ། ། བྷུ་ཞེས་པ་ནི་ལྔ་པོ་དང་བྱང་སེམས་འདུ་བའོ། ། ཕི་ཞེས་བྱ་བ་དུར་ཁྲོད་བརྗོད། ། ཅེས་པ་ནི་འདུ་སའོ། །
བྷུ་ཞེས་བྱ་བ་རོ་རུ་བརྗོད། ། ཅེས་པ་ནི་བདེ་བ་ཆེན་པོའི་རོ་མྱོང་བའོ། ། རྣལ་འབྱོར་མ་ནི་རྡོ་རྗེ་ཕག་མོའོ། ། བྱིན་པ་ཟུང་ནི་ཀུན་ཏུ་བྱ། བྷ་ཞེས་བྱ་བ་དཔུང་པ་ཡིན་ཟེར་བའམ། གསང་པོར་སྨྲ་བ་ཡིན་ཟེར་བའོ། ། འདི་རྣམ་ཡི་གེ་རེ་རེ་ཞེས་པ་ནི་ནང་གི་ཡི་གེ་རེ་རེའོ། ། དཔའ་བོ་དང་སྲིང་མོ་དེ་ཤེས་པར་བྱ་ཞེས་པ་ནི། བུད་མེད་ཀྱིས་བརྡ་བྱས་པ་རྣལ་འབྱོར་པས་ཤེས་ན་དཔའ་བོ་སྟེ་མིང་པོ་དང་ཁྱོ་དང་འདྲ་བར་ཤེས་སོ། ཡང་དཔའ་བོའི་བརྡ་བྱས་པས་བུད་མེད་ཀྱིས་ཤེས་ན།
བུད་མེད་དེ་སྲིང་མོར་ཤེས་པའོ། ། ཡི་གེའི་དམ་ཚིག་ནི་བརྡའོ། ། ཕྱག་རྒྱ་ནི་ཤེས་པར་བྱེད་པའོ། ། རྡོ་རྗེ་སྙིང་པོ་ནི་སྡུད་པ་པོའོ། ། གསོལ་པ་ནི་དྲུག་པ་ལ། ངག་གི་བརྡ་ནི་མི་འཚལ་བས། ། ཞེས་པ་ནི་ཡི་གེ་དུ་མ་འདུས་པའི་བརྡའོ། ། པོ་ཏང་གི་ཞེས་པ་ལ་སོགས་པ་འཁོར་དང་སྦྱར་ཏེ། པོ་ཏང་གི་རྗོད་བྱེད་དོ། ། བརྗོད་བྱ་ཕྱག་ལ་བརྡར་བཏགས་པའོ། །
མཉམ་པར་ཞེས་པ་ནས། ལྟ་སྟངས་ཀྱི་ཕྱག་རྒྱའི་ཡེ་ཤེས་སོ་ཞེས་པའི་བར་གྱིས་རྩ་བའི་རྒྱུད་ཀྱི་ལེའུ་བཅུ་གཅིག་པ་ནས་ལྟ་སྟངས་བཞི་གསུངས་ཀྱང་། ནམ་མཁའ་ལ་འགྲོ་བའི་ལྟ་སྟངས་ལ་སོགས་པ་བཞི་མ་ཚང་བས། དེ་ཁ་བསྐང་བའི་ཚུལ་དུ་བསྟན་ནོ། ། མཉམ་པར་ཞེས་པ་ནི་འཇིག་རྟེན་པའི་དངོས་གྲུབ་བསྒྲུབ་པ་སོགས་བསྟན་ཏེ། མཉམ་པར་ལྟུང་བར་བྱ་རྒྱུ་བ་བདག་གི་སྟེང་ན་ཡོད་པར་བསམ་སྟེ། དེའི་གཟུགས་བརྙན་མིག་འབྲས་གཉིས་ལ་ཤར་བར་བྱས་ལ། ཐུར་ལ་སྦུབས་པས་ལྟུང་ངོ་། ། མཉམ་པར་ནི་ནད་དཀར་རོ། ། དཔྲལ་བ་ཅན་གྱི་དྲག་ཤུལ་གྱི་སེམས་ཀྱིས་མིག་གཉིས་ལ་གཟུགས་བརྙན་བསྟན་པའོ། །
དབང་གི་ལྟ་སྟངས་གཡོན་ན་གནས། ། ཞེས་པ་ནི་གང་དབང་དུ་བྱ་རྒྱུ་གཡོན་ན་ཡོད་པར་བསམ་ལ། དེའི་གཟུགས་བརྙན་མིག་ལ་ཤར་བར་བྱས་ཏེ་གཡས་སུ་བཟློག་པས་དབང་དུ་འགྱུར་རོ། ། གཡས་པའི་ཆ་ལ་དགུག་པ་ཉིད། ། གཉིས་ཀྱི་སྟེང་དུ་སྦྱར་བར་བྱ། ། ཞེས་པ་ནི། གང་དགུག་པར་བྱ་བ་དེ་གཡས་ན་ཡོད་པར་བསམས་ལ་དེའི་ཟླས་བརྙན་མིག་ལ་ཤར་བར་བྱས་ཏེ། གཡོན་དུ་ཐུར་ལ་ཕུབ་པས་དགུགས་སོ། ། དབུ་མར་རེངས་པའི་ལྟ་སྟངས་ཉིད། ། སྣ་ཡི་རྩེ་མོར་སྦྱར་བར་བྱ། །
ཞེས་པ་ནི་རེངས་པར་བྱ་རྒྱུ་དེ་བདག་གི་མདུན་ཕྱོགས་ན་ཡོད་པར་བསམས་ཏེ། དེའི་གཟུགས་བརྙན་མིག་ལ་ཤར་བར་བྱས་ལ། ཐད་ཀར་ཏ་རེ་བལྟས་པས་རེངས་པར་འགྱུར་རོ། ། དུད་འགྲོ་ལྟ་སྟངས་བསད་པ་ལ། ། སྣ་ཡི་རྩེ་མོར་སྦྱར་བར་བྱ། ། ཞེས་པ་ནི། བསད་པར་བྱ་རྒྱུ་དེ་མདུན་གྱི་གཡོན་ཕྱོགས་ན་ཡོད་པར་བསམས་ལ། དེའི་གཟུགས་བརྙན་མིག་ལ་སྣང་བར་བྱས་ཏེ་སྣའི་རྩེ་མོ་ནས་གཡོན་ན་མར་ལ་ཏ་རེ་སྲོད་པའོ། ། དུད་འགྲོ་ལྟ་བུ་གསོད་པ་ན། འོ་ན་དགྱེས་པ་རྡོ་རྗེ་ནས་བསད་པར་བཤད་མི་འགྲུབ་པར་བཤད་པ་དང་འགལ་ལོ་ཟེར་ན།
དེ་ནི་མི་འགལ་ཏེ། ཕ་གིར་རྣམ་ཤེས་དང་ཡེ་ཤེས་ཆ་མི་མཉམ་པས་བསད་པ་གསོ་མི་ནུས་པའི་དབང་དུ་བྱས་པའོ། ། འདིར་བསད་ནས་གསོ་ནུས་པས་རྣམ་ཤེས་དང་ཡེ་ཤེས་ཆ་མཉམ་པའི་དབང་དུ་བྱས་པའོ། ། ཡང་ན་ཕ་གིར་མངོན་སྤྱོད་ཀྱི་ཡུལ་མ་ཡིན་པའི་དབང་དུ་བྱས་པའོ། ། ད་ནི་བཞིའི་རླུང་དང་སྦྱར་ན། འབྱུང་བའི་རླུང་གཡས་གཡོན་གཉིས་ཀ་ན་གནས་སོ། ། རྔུབ་པ་ནི་རླུང་ནང་དུ་མི་བསྐྱིམ་པའོ། ། དགང་པ་ནི་ནང་དུ་འཇུག་ཅིང་དགང་པའོ། ། ཞི་བ་ནི་གཡས་གཡོན་གྱི་མི་རྒྱུ་བར་ཞི་བའོ། ། ད་ནི་ལས་བཞི་གྲུབ་པའི་ཚད་བསྟན་པ་ནི།
རློན་པའི་ཤིང་ལ་ལྟུང་བྱེད་ཉིད། ཅེས་པ་ནི་ཤིང་གི་མེ་ཏོག་ལ་བལྟས་པས་འོག་ཏུ་བྲུལ་འོང་བའོ། ། མེ་ཏོག་ལ་ནི་ཞེས་པ་མེ་ཏོག་ལ་ཁ་ཕར་བལྟས་པས་ཚུར་བལྟ་བའོ། ། རྡོ་རྗེའི་ཤིང་ནི་ཤྲཱི་གྷ་དྷ་སྟེ་ཤིན་ཏུ་གྱོང་བ་དགུག་པའི་ལྟ་སྟངས་ཀྱིས་ཁུག་པའོ། ། གཡོ་བཅས་རྩ་ལ་ནི་རེངས་པའི་ལྟ་སྟངས་ཀྱིས་མི་གཡོ་བའོ། ། དུས་ནི་ཟླ་བ་དྲུག་བསྒོམ་བཟླས་དགོས་པའོ། ། འགྲུབ་འགྱུར་འདི་ལ་ཞེས་པ་ནི་ལས་བཞི་འགྲུབ་པ་ལས་སོ། ། འདི་ལ་ནི་ལས་བཞིའོ། ། འཁྲུལ་པ་ནི་ལས་བཞི་འགྲུབ་མི་འགྲུབ་ཐེ་ཚོམ་མི་བྱའོ། ། ཅི་སྟེ་ཞེ་ན།
སངས་རྒྱས་རྫུ་འཕྲུལ་བསམ་གྱིས་མི་ཁྱབ་པའི་ཕྱིར་རོ། ། སློབ་དཔོན་གཉིས་ལ་ཕྱག་འཚལ་ནས་སྐྱེ་ཞེས་པ་ནི་ལྟ་སྟངས་ཀྱི་སྔོན་དུ་བྱས་ཏེ། སློབ་དཔོན་གཉིས་ནི་ལྷ་དང་བླ་མའམ་རྒྱུ་དང་འབྲས་བུའི་སློབ་དཔོན་ཏེ། རྒྱུ་དང་བླ་མ་ནི་ལུས་ཀྱི་བུམ་དབང་དང་གསང་དབང་བསྐུར་བའོ། ། ཕྱག་འཚལ་བར་མ་ཟད་བདུན་རྣམ་དག་དང་། ཚད་མེད་བཞི་བསྒོམ་པ་དང་། སྟོང་པ་ཉིད་བསྒོམ་པར་བྱས་ལ་ལྷའི་རྣལ་འབྱོར་བསྒོམ་པའོ། ། ཤིན་ཏུ་ཕྱག་འཚལ་བ་ནི། གོང་མའི་ཕྱག་གི་རྒྱས་བཤད་དོ། ། རྡོ་རྗེ་སེམས་སོགས་རྣལ་འབྱོར་གྱིས། །
ཞེས་པ་ནི་སྤྱིར་ལས་འདི་རྣམས་བསྐྱེད་རིམ་མཐར་ཕྱིན་པས་སྒྲུབ་པ་ཡིན་པས། རྡོ་རྗེ་སེམས་དཔའ་ནི་ཞལ་གཅིག་ཕྱག་གཉིས་པའོ། ། སོགས་ཁོང་ནས་སེམས་དཔའ་ཆེན་པོ་ཕྱག་བཞི་པ་དང་། དམ་ཚིག་སེམས་དཔའ་ཕྱག་དྲུག་པ་དང་། ཕྱག་བཅུ་དྲུག་པ་ཡང་ངོ་། ། གཡས་པའི་སྨིན་མ་བསྒྱུར་ཚུལ་གྱིས་ཞེས་པ་ལ་སོགས་པ་རྐང་པ་གསུམ་གྱིས་མཁའ་ལ་འགྲོ་བའི་ལས་ཚོགས་བསྟན་ཏེ། གཡས་པའི་སྨིན་མ་བསྒྱུར་ནི་གཡོན་པ་ཅོག་གེ་བཞག་པའོ། ། བསྒྱུར་ཚུལ་ནི་འབེབས་པའོ། ། ནམ་མཁའ་འགྲོ་བའི་བསྒོམ་པས་ནི། ཞེས་པ་ནི།
བསམ་པའི་ཏིང་ངེ་འཛིན་ནི་བསམ་རྒྱུད་གསུམ་གྱིས་ནམ་མཁའ་ལ་བསྒོམ་པའམ་འགྲོ་བའོ། ། གང་ཞིག་གནས་པ་འགྲུབ་འགྱུར་བ། ། ཞེས་པ་ནི་གང་ཞིག་ནི་རྣལ་འབྱོར་པ་དེ་ལྟ་བུ་ལ་གནས་པས་སོ། ། འགྲུབ་འགྱུར་ནི་ནམ་མཁའ་ལ་འགྲོ་བའོ། ། གཅིག་གོ ། ད་ནི་གཞན་གྱི་དཔུང་ལས་མཆོག་ཏུ་རྒྱལ་བའི་ལས་ཚོགས་བསྟན་ཏེ། ལྟ་སྟངས་སྨིན་མ་གཡོན་པ་བསྒྱུར་བའི་ཚུལ་བྱས་ཏེ། གཡས་པ་ཅོག་གེ་བཞག་པའོ། ། ཕ་རོལ་གྱི་སྡེ་དགྲའོ། ། མཆོག་ཏུ་རྒྱལ་བ་ནི་ལེན་ཐེབས་སོ། །
གཉིས་སོ། ། བདུད་ཀྱི་དཔུང་གཞོམ་པའི་ཕྱིར་ཞེས་པ་ནི་བསམ་རྒྱུད་གསུམ་དང་ལྡན་པས་ལྷའི་བུའི་བདུད་ཀྱི་ཚོགས་གཞོམ་པའོ། ། དེ་ཉིད་ཀྱིས་ནི་རྣལ་འབྱོར་གྱིས། ། ཞེས་པ་ནི་བདུད་ཀྱི་དཔུང་གཞོམ་པ་ལ་སོགས་པ་ཀུན་ལ་བདུན་དག་པ་དང་། ལྷའི་རྣལ་འབྱོར་ཧེ་རུ་ཀ་བཞི་སོགས་བསྒོམ་པ་སོགས་འགྲེའོ། ། དེ་ལྟར་ལྷའི་རྣལ་འབྱོར་དང་། ལྟ་སྟངས་བསམ་རྒྱུད་གསུམ་དང་ཀུན་ལ་ལྡན་པར་བྱའོ། ། ལྟ་སྟངས་ནི་གཡོན་པའི་མིག་བསྒུལ་བའོ། ། བསམ་རྒྱུད་ནི། དཀར་མོ་ལ་སོགས་བསྒོམ་ཞེས་པ་སྟེ།
རང་གི་ལུས་ཀྱི་བ་སྤུའི་ཁུང་བུ་ལ་སོགས་པ་ནས། དཀར་མོ་ལ་སོགས་གཟུགས་སྤྲོས་ནས་བདུད་གཞོམ་པའོ། ། དེར་ནི་རྫོགས་གནས་ཞེས་པ་ནི་ལྷའི་རྣལ་འབྱོར་དང་། ལྟ་སྟངས་དང་། བསམ་རྒྱུད་གསུམ་རྫོགས་ནས་འགྲུབ་པར་འགྱུར་བ་ནི་བདུད་ཀྱི་དཔུང་གཞོམ་པའོ། ། གསུམ་པའོ། ། གཡས་པའི་མིག་ཅེས་པ་ལ་སོགས་པས་བདུད་ཀྱི་དཔུང་གཞོམ་པ་ལ་སོགས་པའི་ལས་ཚོགས་བསྟན་ཏེ། ལྟ་སྟངས་ནི་གཡས་པའི་མིག་བསྒུལ་བའོ། ། ལྷའི་རྣལ་འབྱོར་ནི་སེམས་སོགས་ཏེ་ཧེ་རུ་ཀ་བཞིའོ། ། བསམ་རྒྱུད་ནི།
སྐྱེས་བུའི་གཟུགས་ནི་རྫོགས་པར་འགྱུར། ། ཞེས་པ་ནི་བདག་གི་བ་སྤུའི་ཁུང་བུ་ནས་སྐྱེས་བུ་ལག་ན་མཚོན་ཆ་ཐོགས་ནས་བདུད་ཀྱི་དཔུང་གཞོམ་པར་བསམ་མོ། ། དེ་ལྟར་རྣལ་འབྱོར་དང་བསམ་གཏན་དང་བསམ་རྒྱུད་དང་གསུམ་ལྡན་པས་བདུད་ཀྱི་དཔུང་འཇོམས་པའོ། ། བཞིའོ། ། ངག་གི་ཐ་སྙད་ནི་ཚིག་ཙམ་མ་ཡིན་པའོ། ། ཐ་སྙད་མ་རྟོག་པར་ཞེས་པ་ནི། ཐ་སྙད་གྲུབ་པ་མ་རྟོགས་པར་རོ། ། འཇིག་རྟེན་ལ་རབ་ཏུ་གྲགས་པ་ནི། འཇིག་རྟེན་གྱི་གྲགས་པ་ལས་གྲུབ་པའོ། ། ཐ་སྙད་གྲུབ་པར་འགྱུར་ཞེས་པ་ནི།
ཀུན་རྫོབ་ཇི་ལྟར་གྲགས་པ་ལྟར་གྲུབ་པའོ། ། དེ་ལྟར་ཡོ་གིས་འཇིག་རྟེན་དང་། ། ཞེས་པ་ནི་འཇིག་རྟེན་པའི་སིདྡྷིའོ། ། འཇིག་རྟེན་ལས་འདས་པའི་མཆོག་གོ ། ལེགས་པར་བཤད་པ་ནི་མཆོག་དང་ཐུན་མོང་ངོ་། ། ལྔའོ། ། དཔལ་ལྡན་རྡོ་རྗེ་ནས། རྣམ་པར་ཤེས་པ་ཡེ་ཤེས་སོ་སོར་བར་གྱིས་རྣམ་ཤེས་དེ་ཚར་གཅད་པ་དང་། ཡེ་ཤེས་རྗེས་སུ་བཟུང་བ་བསྟན་ནོ། ། དཔལ་ལྡན་རྡོ་རྗེ་བསམ་སྦྱོར་ཞིང་། །
ཧེ་རུ་ཀ་བཞིའི་རྣལ་འབྱོར་རོ། ། དབྱིབས་ཀྱི་སྐུ་ལྡན་པས་ཞེས་པ་ནི། ། རྡོ་རྗེ་སེམས་དཔའི་སྐུ་མདོག་དང་ཕྱག་མཚན་གྱིས་རྣལ་འབྱོར་གྱི་ལས་ཚོགས་བསྒྲུབ་པའོ། ། ཞེས་པའོ། ། སྐུ་ལྡན་པ་ནི་ཕྱག་རྒྱ་དང་སྙོམ་པར་ཞུགས་པའོ། ། འདིར་ནི་མིའི་ཐོད་པ་ཞེས་པ་ནི་རྫས་བསྟན་ཏེ། མིའི་ཐོད་པ་ནི་ནང་དུ་དྲི་ཡིས་བཀང་ལ། དྲི་ཆུས་བྲན་ལ་ཡུངས་དཀར་ཆོ་ག་བཞིན་དུ་བཏབ་སྟེ་སྐྱེས་ཏེ་སྨིན་པ་དང་བཙོས་པའི་མར་ཁུས་ཞེས་པ་ནི། དྲི་ཆུ་ལ་བཙོས་པའི་མར་ཁུར་བ་བྱས་ལ་ཟོས་ལ། མགོ་བོར་འབྲུ་བྱུགས་ཏེ་ཞེས་པ་ནི་མགོ་བོར་འབྲུ་སྟེ།
མར་ཁུ་བྱུགས་པའོ། ། ཕྱོགས་མཚམས་ནས་ནམ་མཁའ་འཆིང་ཞེས་པ་ནི། དེའི་ཛོ་ཀི་དང་ལྡན་པའོ། ། ཚེམས་བསྡམ་ཞལ་འཛུམ་པ་ནི་ཞི་བའི་ལྷ་ཡིན་པའོ། ། ཕྱོགས་བཞི་མཚམས་བཞི་མཁའ་འགྲོ་སྟེ། སྟེང་ཕྱོགས་ཕྱོགས་བཅུར་བཅིང་བའོ། ། བསྲུང་བ་ཀུན་གྱིས་གོང་ན་མེད་ནི། ཕྱོགས་བཅུར་བགེགས་བཅིང་བའོ། ། ལྷའི་རྣལ་འབྱོར་བསྟན་པ་ནི། དཔལ་ལྡན་རྡོ་རྗེ་སེམས་སྦྱོར་ཞིང་། །
ཞེས་པ་ནི། དེའི་ཛོ་ཀ་དང་ལྡན་པས་སོ། ། ཚེམས་བསྡོམ་པ་ཞལ་འཛུམ་པ་ནི་ཞི་བའི་ལྷ་ཡིན་པས་སོ། ། གཡོན་པའི་འགྱིངས་པ་ནི་དྲིལ་བུ་འཛིན་པས་སོ། ། གཡས་པའི་འཁོར་ལོའི་ཕྱོགས་ཚུལ་ནི། ། གཡས་འཁོར་ལོ་འཛིན་པའོ། ། སྟེང་ཞེས་པ་ནི་ནམ་མཁའ་བསྲུང་བའོ། ། འོག་ཅེས་པ་ནི་ས་གཞི་བསྲུང་བའོ། ། བསྲུང་བའི་དངོས་གྲུབ་གཅིག་གོ ། བྱིན་གྱིས་བརླབས་ནི་ཕྱོགས་བཞི་མཚམས་བཞིའོ། །
བདག་ཉིད་བསྲུང་བ་ནི། ས་ལ་རལ་གྲིའི་ཕྱག་རྒྱ་དང་། ། ཞེས་པ་ནི་ས་ལ་རྡོ་རྗེ་རྒྱ་གྲམ་འབྲི་བའོ། ། སངས་རྒྱས་ཀུན་དངོས་ནི་དེ་དང་མཉམ་པའོ། ། དངོས་གྲུབ་སྦྱིན་ནི་མཆོག་གི་གཉིས་སོ། ། ད་ནི་གཟུགས་བསྒྱུར་བའི་ལས་ཚོགས་བསྟན་པ་ནི། སྐྱེ་གཉིས་པའི་ཐོད་པར་འདི་བཏབ་ལ་ཞེས་པ་ནི་ཡུངས་དཀར་བཏབ་ནས་སོ། ། ཕྱི་ནས་འདི་བཏབ་པའི་རྗེས་ལའོ། ། མིའི་ཐོད་པ་ཞེས་པ་ནི། ཐ་མལ་པའི་ཐོད་པར་བཏབ་པའོ། །
དང་པོར་སྐྱེས་པའི་ཐོད་པ་ཞེས་པ་ལས། དང་པོ་སྐྱེ་གཉིས་ཐོད་པ་ཞེས་པ་བྲམ་ཟེའི་ཐོད་པའོ། ། དེ་ནས་བཏུས་ནས་ཞེས་པ་ནི། སྨིན་མ་དེ་བཏུས་ནས་སོ། ། དེའི་མར་ཁུས་བུད་མེད་ཀྱི་མགོ་ལ་བྱུགས་ནས། དངོས་པོ་བུད་མེད་ཡིན་ཡང་སྐྱེས་པར་འདོད་ན་སྐྱེས་པའི་གཟུགས་སུ་བསྒྱུར་རོ། ། དེས་འགྲེའོ། ། སྣ་ཚོགས་པར་བྱེད་དོ་ཞེས་པ་ནི་རང་གཞན་ཐམས་ཅད་དེ་ལྟ་བུའི་གཟུགས་སུ་བསྒྱུར་བར་བྱའོ། ། ད་ནི་འོལ་མ་སེའི་སྦྱོར་བས་གཟུགས་སུ་བསྒྱུར་བ་དེ་ལས་བཟློག་ནས་རང་གི་སྔར་གྱི་གཟུགས་འཛིན་པའི་ཆོ་གའོ། ། འོལ་མ་སེ་དཀར་པོའི་ཞེས་པ་རྗེས་སུ་བཟུང་བ་སྔ་མའི་དངོས་པོར་བྱེད་པ་སྟེ་ཡེ་ཤེས་ཀྱི་ལས་སོ། །
འདོད་ན་བསྒྲུབ་པའི་ཆོ་ག་ཞེས་པ་ནི། ལྷའི་རྣལ་འབྱོར་གྱིའོ། ། འདོད་ན་དབང་པོ་དང་། སོགས་ཀྱི་རྗེས་སུ་བཟུང་སྟེ། སྔར་གླང་པོ་ཡིན་པ་ལ་སྔར་གྱི་གླང་པོ་དངོས་པོར་བྱེད་པར་འདོད་ན། གླང་པོ་རང་གི་གཟུགས་འཛིན་པར་བྱེད་དེ་ཡེ་ཤེས་ཀྱི་ལས་སོགས་ཏེ། གསུམ་པའོ། ། ལྟུང་པའི་ལས་ཚོགས་བསྟན་པ་ནི། རོ་སོགས་ཏེ་རོ་ནི་ཤི་བའོ། ། ཁའི་བུ་ག་ནས་སྒོ་དགུའི་བུ་ག་སྟེ།
དེར་གུ་གུལ་བཅུག་སྟེ་རོ་བསྲེག་པའི་མེས་པུ་ར་ནག་པོ་སྟེ་གུ་གུལ་བསྲེག་ནས། འབྱུང་པོའི་ཉི་མ་ཉི་ཤུ་དགུ་ལ་བརྡུང་ཞིང་ཞེས་པ་ནི་བསྲེགས་པའོ། ། བདུག་པ་བྱིན་ན་ཞེས་པ་ནི་དེའི་དུད་པས་བདུགས་ན་འགྲོ་བ་མ་ལུས་པ་འབེབས་པར་འགྱུར་རོ། ། ཞེས་པ་ནི་གཡོ་བ་དང་འགུལ་བ་དང་ལྟུང་བར་འགྱུར་རོ། ། བཞི་པའོ། ། ཡང་ལྟུང་བའི་ལས་ཚོགས་ནི། ཀ་ནི་ཀའི་འབྲས་བུ་ནི་གསེར་ཤིང་ངམ་དྷ་ཏུ་རའོ། ། མ་འདུ་ལུང་ཀ་ནི་འབྲས་བུ་འབྱེད་པའོ། ། ཙི་ཏྲ་ཀ་ནི་པན་རྩིའོ། ། བ་ཚ་ནི་ཆུ་དག་གོ །
ཁྱིམ་བྱ་ནི་སྒང་ངའི་དུམ་བུའོ། ། ཨརྒ་ནི་ཨ་ལ་རྒ་སྟེ་སྡོང་རོས་སོ། ། དེ་ཐམས་ཅད་ཀྱི་བདུག་པ་ཞེས་པ་ནི། བསྲེག་རྫས་ཐམས་ཅད་ཀྱི་བདུག་པ་བྱིན་ན། རྒྱུ་བ་བཅུད་དང་མི་རྒྱུ་བ་སྣོད་ཀྱི་འཇིག་རྟེན་ཐམས་ཅད་འབེབས་པར་འགྱུར་རོ། ། ཞེས་པ་ནི་གཡོ་བའམ་ལྟུང་པར་འགྱུར་རོ། ། ལྔའོ། ད་ནི་དུག་སྦྲུལ་གྱིས་ཟིན་དུ་གཞུག་པའི་ལས་ཚོགས་བསྟན་པ་ནི་ཚར་བཅད་པའི་ལས་སོ། ། རྟ་གསོད་པ་ནི་ཀ་ར་བི་རིའོ། ། སྐྱ་བོ་ནི་དཀར་པོའོ། །
ཉི་མའི་ལྗོན་ཤིང་ནི་ཨརྒའི་ཤིང་ངོ་། ། སེ་ཆག་བ་ནི་ཆ་ག་བའོ། ། སྡིག་པ་ནི་སྦྲུལ་ལོ། ། དུག་ནི་བང་ང་དང་ཁྲའི་ཁྲག་གོ ། ངེས་པ་བརྒྱའི་ཆ་དང་ལྡན་པ་ཞེས་པ་ནི་གོང་མའི་དུག་བརྒྱའི་ཆ་དང་ལྡན་པའོ། ། འདི་ཞེས་པ་ནི་གོང་གི་རྫས་སོ། ། ལག་པ་ཞེས་པ་ནི་ལག་པར་བྱུགས་ནའོ། ། བ་གླང་གི་སྣར་འགྱུར་རོ། ། ཞེས་པ་ནི། སུ་ལ་བྱུགས་པ་དེ་གླང་སྣའི་དུག་ཏུ་འགྱུར་རོ། །
དྲུག་གོ ། ད་ནི་རིག་པ་དུག་ཅན་གྱིས་ཟིན་དུ་གཞུག་པ་ནི། ད་ནི་ཀ་ར་ཞེས་པ་ནི་རྫས་གཅིག་གི་མིང་ཡིན་གསུང་། ཡང་ན་ཨརྒའི་ལོ་མ་སྟེ་ཉིན་བྱེད་ཀྱི་ཤིང་ངོ་། ། བ་རི་ན་རི་ནི་སྤྲེའུའི་ཐོད་པ་སྟེ། གོང་གི་འོ་མའི་ནང་དུ་སྤྲེའུའི་ཐོད་པ་ལ་འཁོར་ལོ་ཐོད་ལེ་ཀོར་གྱིས་བྲིས་ལ་ཉི་མ་བདུན་དུ་བཞག་ནས། ཉིན་བྱེད་ཀྱི་ལོ་མ་དང་སྦྱར་ཏེ་བྱུགས་ན་ཁ་ཊི་ཀས་སྦྲུལ་བྲིས་ལ། ཁ་ཊི་ཀ་ནི་ཐོད་ལོ་ཀོར་རོ། ། བྲིས་ནི་སྦྲུལ་ལོ། ། ལག་པ་དག་གིས་རེག་པ་ནི་སྦྲུལ་དེ་ལའོ། །
ཀླུ་དབང་པོའི་དུག་ནི་རེག་པ་དུག་ཅན་ནོ། ། སྦྱིན་པར་བྱ་ནི་དགྲ་ལ་སྦྱིན་ན་རེག་པ་དུག་ཅན་དུ་འགྱུར་རོ། ། བདུན་པའོ། ། འདི་ཕྱིར་བཟློག་པར་བྱ་ཞེས་པ་ནི། དུག་གསོ་བའི་ལས་ཚོགས་ཏེ། རྗེས་གཟུང་ཡེ་ཤེས་ཀྱི་ལས་སོ། ། བཟློག་པ་ནི་དུག་གསོ་བའི་ལས། མ་ལ་ཡ་ནི་ཙན་ཌའོ། ། ན་ག་གེ་སར་དང་། ནད་ཀྱི་དབང་པོ་ནི་རུ་རྟའོ། །
མ་ད་ན་ཕ་ལ་པོ་སོ་འཆའོ། ། ཛ་གུའི་སུས་ནི་རྒྱ་སྤོས་སོ། ། ཏཱ་ཀ་ར་ནི་དྲིའི་ཁྱད་པར་རོ། ། ལྡན་པ་ནི་སྦྱོར་བས་སོ། ། འབྲས་ཀྱི་ཆུ་ནི་ཁུ་ལེའོ། ། འགྲོ་བའི་དུག་ནི་སྦྲུལ་གྱི་དུག་གོ ། འཇིག་པར་བྱེད་པ་ནི་མེད་པར་རོ། ། བརྒྱད་དོ། ། ད་ནི་དུག་འཐུངས་པས་མི་གནོད་པའི་ལས་ཚོགས་བསྟན་པ་ནི། དེའི་ཉིན་པར་སྐྱེས་པའི་བྱིས་པ་ནི།
དུག་འཐུངས་པའི་ཉིན་ཞག་ལ་སྐྱེས་པའོ། ། བྱིས་པའི་རོ་ཚན་ནི་དྲི་ཆེན་ནོ། ། ཏ་ཀ་ར་ནི་རྒྱ་སྤོས་སོ། ། སྙིང་པོར་གནས་པ་ནི་ཀླུ་ཤིང་ངོ་། ། སྙིང་ཁར་གནས་པོར་རི་ལུ་ཟོས་ན། རྡོ་རྗེ་ལྟ་བུར་ནི་དུག་འཐུངས་ཀྱང་གནོད་པར་མི་འགྱུར་རོ། ། ཇི་ལྟར་འདོད་པ་ནི་ཇི་ལྟར་འདོད་པ་བཞིན་དུག་འཐུངས་ཀྱང་མི་གནོད་དོ། ། དགུ་པའོ། ། ཡང་དུག་ཞི་བར་བྱེད་པའི་ལས་ཚོགས་བསྟན་པ་ནི། སྦལ་པ་དང་སྦྲུལ་མགོ་གཉིས་པའི་ཚོམ་བུ་བསྡུས་ལ།
ཞེས་པ་ནི་དེ་གཉིས་བཙོས་པའི་ཞག་དང་། ཤླེཥྨེའི་ཤིང་གི་འབྲས་བུ་ཞེས་པ་དྷ་ཏུ་རའི་ཤིང་བསྐོལ་བའི་ཁུ་བས་ལག་པ་ལ་བྱུགས་པས་ཕ་རོལ་གྱི་དུག་གིས་ཟིན་པ་ལ་རེག་ན་དུག་འཇིག་པར་བྱེད་དོ། ། བཅུའོ། ། ཡང་དུག་ཞི་བར་བྱེད་པའི་ལས་ཚོགས་བསྟན་པ་ནི། བའི་མར་དང་བཛྲའི་མར་ནི། ནུ་ཏི་སྟེ་བསེའི་ཞོའམ་རྡོ་རྗེའི་ཤིང་ཅན་ནོ། ། བ་དྷྲཾ་ཀླུ་དགྲ་སྟེ། རྨ་བྱའི་ཁྲག་དང་། སྦྲུལ་མགོ་གཉིས་པའི་ཤ་དང་། སྒལ་ཚིག་སྦྱར་ཏེ་བྱུགས་ན་ཞེས་པ་ནི།
རྣལ་འབྱོར་པའི་ལག་པ་ལ་བྱུགས་ནས་དུག་གི་ཟིན་པའི་ལུས་ལ་རེག་ན་དུག་ཞི་བར་འགྱུར་རོ། ། གནས་གསུམ་ནི་ས་བླ་ས་འོག་ས་སྟེང་གསུམ་གྱི་སྐྱེ་བོའི་དུག་ཞི་བར་བྱེད་དོ། ། བཅུ་གཅིག་པའོ། ། ད་ནི་རིམ་ཞི་བར་བྱེད་པའི་ལས་ཚོགས་ནི། གཅེར་བུ་ཞེས་པ་ནི་རང་གཅེར་བུ་བྱས་ལ་མཉམ་པར་བཞག་པ་ནི་ལྷའི་རྣལ་འབྱོར་ལའོ། ། བྷ་མ་གྷ་ནི་སྨན་བྷ་ལ་ག་ཏེ་ཆགས་མའོ། ། དེ་ཆ་བདུན་དུ་བྱས་ནས་འབྱུང་པོའི་ཉི་མ་ནི་ཉི་ཤུ་དགུ་ལ་བཅིངས་པ་ནི་ལག་པ་གཡས་པར་བཅིངས་ནས། སྔགས་ཨོཾ་བཛྲ་ཨ་ར་ཧཱུྃ་ཕཊ྄། ཞེས་བརྗོད་པས་ཉིན་བཞི་པའི་རིམས་ཞི་བར་བྱེད་དོ། ། བཅུ་གཉིས་སོ། །
ད་ནི་དབྱེ་བ་ལ་སོགས་པ་བསྟན་པ་ནི། ལྟོ་འཕྱེའི་ལྤགས་པ་གསར་པ་ཞེས་པ་ནི། སྦྲུལ་གྱི་ལྤགས་པ་དང་པོ་རྗེས་པ་དང་། ལྟོ་འཕྱེའི་དགྲའི་གཤོག་པ་ཞེས་པ་ནི། རྨ་བྱའི་སྒྲོའོ། ། གདུག་པ་དང་ལྡན་པ་ནི་དབྱེ་བའི་བསམ་པའི་ཏིང་ངེ་འཛིན་ནོ། ། སྡང་བ་ནི་དབྱེ་བར་བྱེད་དོ། ། བཅུ་གསུམ་མོ། ། གཞན་དུ་མ་ཡིན་ཞེས་པ་ཡང་དབྱེ་བའི་ལས་ཚོགས་བསྟན་པ་ནི། ཡང་ན་ཁ་གཉིས་པ་ནི་བྱ་རོག་ཆེན་པོ།
ཉིན་མོར་འཇིག་པ་ནི་འུག་པ། གདུག་པ་ནི་གང་སྡང་བར་བྱ་རྒྱུ་ལ་ཀླད་པ་བདུག་པས་འབྱེད་པར་བྱེད་དོ། ། འཕྲོག་པ་ནི་ལྷའི་དབང་པོ་བརྒྱ་བྱིན་ནོ། ། ཡན་ལག་མ་ནི་ཆུང་མའོ། ། སྡང་བར་བྱེད་ནི་དབྱེ་བར་བྱེད་དེ། གཞན་དུ་མ་ཡིན་ཞེས་པ་ནི་མི་དབྱེ་བ་མ་ཡིན་པའོ། ། བཅུ་བཞིའོ། ། བསྐྲད་པའི་ལས་ཚོགས་བསྟན་པ་ནི། རྟའི་རྨིག་པའི་ཁུང་བུར་ཞེས་པ་ནི། རྟའི་རྨིག་པའི་ནང་དུ་སྦྲུལ་གྱི་མགོ་བོ་བཞག་ལ།
གནོད་སྦྱིན་སྨྱོན་པའི་ལྕེ་ཞེས་པ་ནི། ཁྱི་སྨྱོན་གྱི་ལྕེ་དང་ལྷན་ཅིག་དགྲའི་སྒོར་སྦས་ན་ཉི་མ་བདུན་གྱིས་བསྐྲོད་པར་བྱེད་དོ། ། བཅོ་ལྔ་པའོ། ། ཡང་བསྐྲད་པའི་ལས་ཚོགས་བསྟན་པ་ནི། ཧ་ལི་ཁ་ལཾ་ཐོད་པའོ། ། མགྲིན་རེངས་སྟེ་རྔ་མོའི་རྒྱུས་པ་དང་དགྲའི་སྒོར་སྦས་ན་གནས་གསུམ་ཞེས་པ་ས་གསུམ་གྱི་སེམས་ཅན་ཡང་བསྐྲོད་པར་བྱེད་དོ། ། བཅུ་དྲུག་གོ ། སྐྱེ་བ་སྔ་མ་ལ་གང་དུ་སྐྱེས་པ་བརྟག་པའི་ལས་ཚོགས་ནི། རྟ་གསོད་པ་དམར་པོའི་མེ་ཏོག་ཅེས་པ་ནི། ཀ་ར་བི་རའི་མེ་ཏོག་དམར་པོ་དང་།
བྷ་ལ་ཏ་ཀ་སྟེ་དབང་པོའི་ལག་པ་དང་། རུ་རྟ་དང་། མེ་ལོང་བསྐུས་ཞེས་པ་ནི། མེ་ལོང་ལ་བསྐུས་ཏེ་བསྟན་ན་སྐྱེ་བ་སྔ་མ་གར་སྐྱེས་པ་དེ་ཤེས་པར་བྱེད་དེ། རྟ་དང་ཞེས་པ་སྐྱེ་བ་སྔ་མ་ལ་རྟ་ཏུ་སྣང་ངོ་། དེས་འགྲེའོ། ། མཐོང་བར་འགྱུར་རོ་ཞེས་པ་ནི། བཅུ་བདུན་ནོ། ། ཡང་སྦྱོར་བ་དེ་ཉིད་བསྟན་པ་ནི། རྟ་དང་ཞེས་པ་ལ་སོགས་པ་དྲུག་གིས་ལག་སྐྱེས་ཏེ་སེན་མོ་དང་།
ཁ་སྦྱར་དུ་ཞེས་པ་ནི། ཁམ་ཕོར་ཐོད་པ་ཁ་སྦྱར་དུ་མེར་བསྲེག་ལ་ཞེས་པ་ནི། མེར་བསྲེག་པའི་ཐལ་བ་བསྐུས་པའི་ཚིལ་བུ་དང་བསྲེས་ནས་མེ་ལོང་ལ་བསྐུས་ནས་བལྟས་ན་གཟུགས་སྔ་མ་བཞིན་དུ་མཐོང་ཞེས་པ་ནི། ཚེ་སྔ་མའི་གཟུགས་མཐོང་བར་འགྱུར་རོ། ། བཅོ་བརྒྱད་དོ། ། ད་ནི་མ་འོངས་པ་ན་གང་དུ་སྐྱེ་བ་བལྟ་བའི་ལས་ཚོགས་བསྟན་པ་ནི། ཨང་ཀེ་ཏ་ཀའི་ས་བོན་གྱི་མར་ཁུ་ཞེས་པ་ནི། འབྲས་བུས་རིགས་གཅིག་ཡིན་སྐད། ཡང་ན་རྒྱ་སྤོས་ཀྱི་འབྲས་བུ་བཏགས་ཏེ་བྱུགས་ན་ཟེར། བའི་འོ་མ་དང་ཞེས་པ་ནི་དྲི་ཞིམ་པའོ། །
མིག་གི་མིག་སྨན་ནི་མིག་སྨན་གྱིས་བསྲེས་པའོ། ། རྒྱལ་བ་ཞེས་པ་ནི་སྐར་མ་རྒྱལ་ལའོ། ། བྱུགས་ལ་ཞེས་པ་ནི་མིག་ལ་བྱུགས་ནས་ལྟས་ན་མ་འོངས་པ་ན་གར་སྐྱེ་ཤེས་པར་འགྱུར་ཏེ། གང་ཞིག་ནི་བྱང་ཆུབ་སེམས་དཔའོ། ། སྲིད་པ་ཐ་མལ་པའི་གཟུགས་ཞེས་པ་ནི། སྐྱེས་བུ་ཐ་མལ་པ་རྣམས་ལྷའི་གཟུགས་སུ་མཐོང་བར་འགྱུར་རོ། ། མེ་ལོང་མིག་སྨན་གྱིས་བྱུགས་ནས་བལྟས་ན། མིའི་མིག་གིས་མཐོང་ཞེས་པ་ནི། སྐྱེ་བ་ཕྱི་མར་གར་སྐྱེ་མཐོང་བར་འགྱུར་རོ། ། བཅུ་དགུའོ། །
ད་ནི་སྲིད་པ་ཐ་མལ་པའི་བྱང་ཆུབ་སེམས་དཔའ་བརྟག་པའི་ལས་ཚོགས་བསྟན་པ་ནི། ཏ་ཀ་རའི་འབྲས་བུ་སྟེ། རྒྱ་སྤོས་ཀྱི་ཚིགས་མ་དང་། ཨ་ཀོ་ཏ་ཀ་ནི་སྨན་གྱི་བྱེ་བྲག་སྟེ། དེའི་འབྲས་བུ་དང་། མར་ཁུ་དང་། དེའི་ཚིགས་ལས་མིག་ལ་བྱུགས་ནས་བལྟས་ན་རང་བཞིན་གྱིས་གནས་པའི་སྐྱེས་བུ་བཟང་པོ་ནི། ལྷའི་གཟུགས་མཐོང་བར་འགྱུར་རོ། ། ཡང་ན་ཨ་ཀོ་ཏ་ཀའི་མར་ཁུ་དང་། བའི་འོ་མ་དྲི་ཞིམ་པོ་དང་སྦྱར་ཏེ།
རྒྱལ་གྱི་ཉི་མ་ལ་མིག་ལ་བསྐུས་ཏེ་མེ་ལོང་ལ་བལྟས་ན་སྐྱེ་བ་གཞན་གྱི་གཟུགས་མཐོང་བར་འགྱུར་རོ། ། ཏ་ཀ་ར་མིག་སྨན་གྱིས་མཐོང་བར་འགྱུར་རོ། ། ཞེས་པ་ནི། དེའི་འབྲས་བུས་མིག་ལ་བསྐུས་ན་སྔར་གྱི་ངོ་བོར་མཐོང་བར་འགྱུར་རོ། ། ཉི་ཤུའོ། ། ད་ནི་མེས་མི་ཚིག་པའི་ལས་ཚོགས་བསྟན་པ་ནི། རི་བོང་ཅན་གྱི་ཆུ་དང་ཞེས་པ་དང་། ཟླ་བ་ལས་བྱུང་བ་ཞེས་པ་སྟེ་བྱང་སེམས་སོ། ། ཉ་རྗིབས་དང་ཛ་མུ་ཀ་ཞེས་པ་ནི་སྲིན་བུ་པདྨ་དང་། སྦལ་པའི་མར་ཁུ་ནི་སྙིང་པོ་ཅན་ནོ། །
ཤིང་པ་ཏ་ལི་ཞེས་པ་ནི་ནྱ་གྲོ་ཏའོ། ། རྐང་པའི་མཐིལ་བྱུག་ཞེས་པ་ནི་དེ་རྣམས་བསྲེགས་པས་རྐང་པའི་མཐིལ་བྱུག་ན། མེས་མི་ཚིག མེའི་སྟེང་དུ་ཕར་ཕྱིན་ན་ཡང་ཚ་བ་མེད་པར་འགྱུར་རོ། ། ཉེར་གཅིག་གོ ། མེ་གྲང་བར་བྱ་བའི་ལས་ཚོགས་བསྟན་པ་ནི། ཤྲ་མ་ནི་ཀ་ནི་དགེ་སློང་བྱ་བའི་སྨན་ཏེ་ཡང་ནི་སྨིག་པའོ། ། སྦལ་བའི་ཚིལ་བུ་དང་། ཛ་ལྟུ་ལོ་ཀ་སྟེ་དགེ་སློང་པདྨའོ། ། ཟླ་བ་ལས་བྱུང་བ་དང་ལྡན་པས་ཞེས་པ་ནི།
ཉ་ལྕིབས་སམ་བྱང་སེམས་སོ། ། ཡང་ན་ཤིང་སེ་བ་ལས་བྱུང་བའི་འབྲས་བུའོ། ། དེ་དང་ལྡན་པས་རྐང་པ་དང་ལག་པ་ལ་བྱུགས་ན་མེ་ཁ་བ་ལྟར་བསིལ་བར་འགྱུར་རོ། ། ཉེར་གཉིས་སོ། ། ཆུར་མི་འབྱིང་བའི་ལས་ཚོགས་བསྟན་པ་ནི། ཁའི་ནང་དུ་ཞེས་པ་ནི་བདག་རང་གི་ཁར་རོ། ། དུ་ན་དུ་པའི་རིན་པོ་ཆེ་བྱུགས་ཏེ། སྦྲུལ་ཁ་གཉིས་པའི་ཁྲག་གིས་བྱུག་ལ་ཆུར་ཞུགས་ཏེ། བློ་དང་ལྡན་པ་ཞེས་པ་ནི་ཛོ་ཀི་གྲུ་ལྟར་ཆུར་མི་འཆི་བའོ། ། འདོད་པས་གནས།
ཞེས་པ་ནི། དགའ་བས་ཆུའི་སྟེང་དུ་གནས་སོ། ། ས་ན་ཀའི་ས་བོན། རྐང་པའི་ལྷམ་ཟུང་དུ་བྱས་ནས། ཆུའི་སྟེང་དུ་བྱས་པ་ནི། ལྷམ་དེ་གྱོན་ནས་ཆུའི་སྟེང་ན་ཕར་ཕྱིན་ན་གྲུ་ལྟ་བུར་འཆག་ཅིང་འགྲོ་བར་འགྱུར་རོ་ཞེས་པ་ནི། མི་བྱིང་བར་འགྲོ་བར་འགྱུར་རོ། ། ཉེར་གསུམ་པའོ། ། ཡང་ཆུར་མི་འབྱིང་བའི་ལས་ཚོགས་བསྟན་པ་ནི་མར་སར་དང་། བཙག་སྐྱའོ། །
གསེར་གྱི་བཙག་དང་དྲི་ང་བ་སྟེ་མུ་ཟི་དང་། ཉའི་མར་ཁུ་དང་སྐྱོ་མར་བྱས་ཏེ་ཟེར། བུག་པ་ཐམས་ཅད་བྱུགས་ནས་ཟེར། དབང་པོའི་སྒོ་རྣམས་ཟེར་བྱུགས་སྟེ་ཆུར་ཕྱིན་ན་ཆུ་སྲིན་ལྟར་འགྱུར་རོ། ། ཞེས་པ་ནི་ཆུའི་སྟེང་དུའོ། ། རྩ་བཞིའོ། ། སྐྱེས་པ་འདྲེར་བསྟན་པའི་ལས་ཚོགས་བསྟན་པ་ནི། ས་བོན་ཞེས་པ་ནི། གསེར་གྱི་ས་བོན་ཞེས་པ་སྟེ། ས་བོན་ནི་ཀི་པི་ཙ་ར་དང་།
ཀ་ན་ཀའི་འབྲས་བུ་ཆེན་པོའོ། ། ཀ་ན་ཀ་ནི་ཤིང་ཀ་ན་ཀའོ། ། གསེར་གྱི་ཤིང་སྲིན་བུས་ཟོས་པའི་ཕྱེ་མ་དང་ཟེར། ཀྱེ་ཀྱེ་མ་སྟེ་སྦྲང་བུའི་བྱེ་བྲག་གམ། ཁུ་བྱུག་གོ ། ཟོས་སམ་བསྐུས་ན་འདྲེར་འགྱུར་རོ། ། ཟོས་པའམ་བསྐུས་ན་རྩ་ལྔའོ། ། རྗེས་སུ་བཟུང་བ་ནི། བུ་རམ་དང་ཨར་ན་ལ་ནི་ཀཉྩའི་འམ། རང་བསྒྱུར་རོ། །
དེ་ཟོས་པའམ། འཐུངས་ན་འདྲེ་ལས་བཟློག་པར་བྱེད་དོ། ། རྩ་དྲུག་གོ ། སྨྱོ་བར་བྱེད་པའི་ལས་ཚོགས་བསྟན་པ་ནི། སྐྱེ་གཉིས་པ་དང་ཞེས་པ་ནི་ནེ་ཙོའམ་བྲམ་ཟེའོ། ། བྱི་ལ་ནི་སྟུག་སྦེད་དོ། ། སྤྲེའུ་ནི་བ་ར་ནའོ། ། རང་འཚེད་དོམ་པའིའོ། ། ཁྭའི་དགྲ་ནི་འུག་པའོ། ། ནེ་གུ་ལེ་ནི་ནེའུ་ལེའམ་སྒྲེ་མོང་ངོ་། །
དེ་རྣམས་ཀྱི་སྤུ་བརྡུངས་པའི་རྩ་བ་རོ་ནི་བྱི་ལ་རྟུག་པའོ། ། དེ་ཕྱེས་མར་བྱས་ཏེ་བྱིན་ན་ཟོས་སམ་འཐུངས་ན་སྐྱེ་བོ་ཐམས་ཅད་སྐྱོ་བར་བྱེད་དོ། ། རྩ་བདུན་ནོ། ། དྲན་པ་ཉམས་པར་བྱེད་པའི་ལས་ཚོགས་བསྟན་པ་ནི། བ་ལ་ཙེ་ནི་ལྕེ་སྤྱང་ཏེ། དེའི་རྔ་མ་དང་། ཁ་གཉིས་པ་ཁྭ་ཏའི་གཤོག་པ་གཡས་པ་ལམ་འོག་ཏུ་བཅུག་ན་ད་ལྟར་མྱུར་བར་དགྲ་བོ་བརྗེད་བྱེད་ཀྱི་འཇིག་པར་བྱེད་དེ་དྲན་པ་ཉམས་པར་བྱེད་དོ། ། བརྗེད་བྱེད་ཀྱི་གདོན་དྲག་པོས་ཟིན་པར་བྱེད་དོ། ། རྩ་བརྒྱད་དོ། ། ད་ནི་སྨྱོ་བར་བྱེད་པའི་ལས་ཚོགས་བསྟན་པ་ནི།
ཀ་ན་ཀ་ནི་དྷ་ཏུ་རའམ། མ་ན་དྷ་སྟེ། དེའི་འབྲས་བུ་དང་། མ་རུ་ཀུ་ཀ་སྨན་གཅིག་གི་མིང་ཡིན་གསུངས། ཕུག་རོན་དང་། རྨ་བྱ་དང་། ཟངས་ཀྱི་གཙུག་ཕུད་ཅན་སྟེ། དེ་ནི་ཁྱིམ་བྱ་དང་། དེ་རྣམས་ཀྱི་སྤུ་བྱིན་ན་ལན་གཅིག་གིས་སྨྱོ་བར་བྱེད་དོ། ། རྡུལ་ལམ་སྟུག་པ་དང་སྦྱར་ཏེ་མགོར་བཞག་ན་ཟེར།
རྩ་དགུའོ། ། མགོ་རེག་ཏུ་དུག་ཏུ་བྱེད་པའི་ལས་ནི། སྐྲ་མགོ་རེག་སྟེ་སྐྲ་བཞར་ན་འཚོ་བར་བྱེད་དོ། ། དང་པོ་སྨྱོ་ནས་དེ་ནས་འཆི་བའི་ལས་ཚོགས་བསྟན་པ་ནི། ཀ་ན་ཀ་ནི་ད་དྷུ་ར་སྟེ། དེའི་འབྲས་བུའམ། དམ་ཚིག་ཆེན་པོ་སྟེ་ཤ་ཆེན་དང་། སྲིན་བུའི་ཕྱེ་མས་ཞེས་པ་ནི། སྲིན་བུས་ཤིང་ཟོས་པའི་ཕྱེ་མ་དང་དེ་རྣམས་བསྲེས་ལ། བཟའ་བ་དང་བཏུང་བ་ལ་སྦྱིན་ན།
དེའི་སྐད་ཅིག་གིས་སྨྱོ་བར་འགྱུར་ཏེ། དེ་ནས་ཞག་བདུན་ནས་འཆི་བར་འགྱུར་རོ། ། སུམ་བཅུའོ། ། བསྐྲོད་པའི་ལས་ཚོགས་བསྟན་པ་ནི། ཚ་བའི་མར་ཁུ་ནི་སྐྱེ་ཚེའི་མར་ཁུ་པི་ཙུ་པ་རྣའི་ཤིང་ནི་ནིམ་པ་སྟེ། བཅངས་བའོ། ། གཏོར་ཟན་གྱི་ཚང་ནས་བསླངས་ཏེ་ཞེས་པ་ནི། ཁྭའི་ཚང་ནས་བསླངས་ཏེ། གོང་གི་གཉིས་པོས་བྱུགས་ནས་ལག་པ་གཉིས་ཀྱིས་མ་རེག་པར་དུར་ཁྲོད་དུ་ཤིང་བསྲེགས་པའི་ཐལ་བ་བླངས་ནས་གང་གི་སྤྱི་བོར་བཞག་པ་ནི། བསྐྲད་པར་བྱ་བའི་སྤྱི་བོར་བཞག་པ་ནི་བསྐྲོད་པར་བྱེད་དོ། །
སོ་གཅིག་གོ ། དབྱེ་བའི་ལས་བསྟན་པ་ནི། ཁྭ་དང་འུག་པའི་གཤོག་པ་དང་། བྲམ་ཟེ་དང་གཅེར་བུ་དག་གི་སྐྲ་གཅིག་ཏུ་བྱས་ཏེ། དྷ་ཏུ་རའི་ཤིང་ལ་མེ་སྦར་ཏེ་དུ་བ་མེད་པར་བསྲེགས་ཏེ། དེའི་ཐལ་བ་བླངས་ལ་མལ་འོག་ཏུ་ཞེས་པ། སྐྱེས་པ་དང་བུད་མེད་དེའི་འོག་ཏུ་གསངས་ནས་བཅུག་ན། དེའི་སྐད་ཅིག་ལ་ཞེས་པ་ནི་མལ་འོག་ཏུ་བཅུག་པའོ། ། སྡང་བར་འགྱུར་རོ་ནི་དབྱེ་བར་འགྱུར་རོ། ། སོ་གཉིས་སོ། །
རྣམ་ཤེས་དང་ཞེས་པ་ནི། གོང་མ་ལྟ་བུའི་ལས་བྱེད་པའི་ཐབས་ཀྱི་གོང་མ་ལ་བྱ། ཡེ་ཤེས་ནི་གསོ་བ་ལ་བྱའོ། ། ཡང་ན་ཞེས་པ་ནས། བདག་གིས་ཕྱེད་པའི་ཡེ་ཤེས་ཞེས་པའི་བར་གྱིས་རྫས་ཀྱི་སྦྱོར་བས་དབང་དུ་བྱ་བ་བསྟན་ནོ། ། དབང་དུ་བྱ་བར་འདོད་ན་ཞེས་པ་ནི། རྫས་ཀྱིས་དབང་དུ་བྱ་བར་འདོད་ནའོ། ། དགའ་བཅས་མ་དཀར་མོའི་སྙིང་པོའི་ནུས་པ་མདའི་རྨ་ཕྱེ་མར་བྱས་ནས། འདོད་པའི་ཕྱེ་མས་རང་གི་ས་བོན་དང་ལྡན་པས་རྒྱལ་བ་བདག་པོ་བརྟུལ་ཞུགས་མ་ཡང་དབང་དུ་བྱེད་དོ། ། དཀར་མོ་དགའ་བ་ལ་ཆགས་པའི་ས་བོན་གྱིས་མོ་ཆགས་པ་སྤྱོད་པའི་མཚན་མ་ལ་ཆགས་པའི་སྦྲང་བུ་ཕྱེད་མར་བྱས་ཏེ་ཟེར།
དགའ་བཅས་མ་དཀར་མོ་ནི་ཁྱི་མོའོ། ། སྙིང་པོའི་ནུས་པ་ནི་མའོ། ། མདའ་བྱེད་མ་ནི་ཀུ་ཏུ་རུའི་གཤར་གཤེར་རོ། ། ཕྱེ་མ་ནི་གཤར་གཤེར་ལ་ཆགས་པའི་སྦྲང་བུའི་ཕྱེ་མའོ། ། འདོད་པའི་ཕྱེ་མ་ནི་ཁྱི་མོའི་གཤར་གཤེར་རོ། ། རང་གི་ས་བོན་ནི་རང་གི་བྱང་ཆུབ་ཀྱི་སེམས་སོ། ། རྒྱལ་བ་ཞེས་པ་ནི། སྐར་མ་རྒྱལ་ལ་ཆགས་པའི་སྦྲང་བུ་དཔྲལ་བར་ཐིག་ལེ་བྱས་ནས་ཟ་རུ་བཅུག་ནའོ། ། བདག་པོའི་བརྟུལ་ཞུགས་མ་ནི་རྒྱལ་པོའི་བཙུན་མོ་དབང་དུ་བྱེད་དོ། ། རང་གི་ས་བོན་ནི་རང་གི་བྱང་ཆུབ་ཀྱི་སེམས་སོ། །
གཅིག བུད་མེད་བསོད་ནམས་ཆུང་བ་ཆེ་བར་བྱེད་པའི་ལས་ཚོགས་ནི། སྐྱེས་པ་སྐལ་ངན་གྱི་བུ་མེད་དོ། ། ན་རིའི་ཤིང་ནི་ཨ་མྲ་ལ་སོགས་པའི་གཙིགས་མ་དང་། གླང་པོ་ཆེའི་ཆང་ནི་རྡུལ་ལོ། ། བུ་མོའི་ལག་པར་བཞག་ནས་ནི་ཞེས་པ་ནི། བུ་མོ་སྐལ་བ་ངན་པའི་འོ། ། བཟང་པོ་སྟེང་དུ་འདྲེན་པར་བྱེད་དོ། ། ཞེས་པ་ནི། རྫས་དེ་གཉིས་འཛིན་པས་ལག་པ་འཛིན་པས་བསོད་ནམས་དང་དབང་ཐང་ཆེ་བར་བྱེད་དོ། །
གཉིས་སོ། ། ཡང་བུད་མེད་དབང་དུ་བྱ་བའི་ལས་ཚོགས་བསྟན་པ་ནི། བྷུ་ཏ་ཀྱེ་ཤི་ནི་འབྱུང་པོའི་རིམ་པའོ། ། ཏུ་ད་ནི་དུ་བའོ། ། ཏི་ནི་ཐང་ཆུའོ། ། ན་ཐ་ནི་བྱུག་པའོ། ། ཨུཏྤ་ལ་མེ་ཏོག་གོ ། ཧ་ས་དེ་བ་ལུང་གི་མིག་གོ ། ཕྱོགས་ཀྱི་ཆུ་ཞེས་པ་ནི་མཆི་མས་བརྐོས་ཏེ། མྱོས་བྱེད་རྣལ་འབྱོར་པའི་བདག་གི་ཁུ་བའོ། །
དེ་རྣམས་བཏགས་པས་ཕྱེ་མར་བྱས་ཏེ། དེ་རྣམས་ཀྱི་ཐིག་ལེའམ་བསྐུས་ན་རྐྱང་མ་སྟེ་བུད་མེད་དབང་དུ་བྱེད་དོ། ། གསུམ་མོ། ། ཡང་བུད་མེད་དབང་དུ་བྱ་བའི་ལས་ཚོགས་བསྟན་པ་ནི། པུ་ན་ཙ་རེའི་སྨན་དང་། ཨ་པ་ར་ཛ་ན་དྷ་དང་། དུ་བ་སྟེ་ཐང་ཆུ་དང་། ན་ད་སྟེ་ཨུཏྤ་ལ་དང་ལྷན་ཅིག་པ་བཏགས་པའི་ཕྱེ་མ་དང་། ཕྱོགས་ཀྱི་ཆུ་སྟེ་མཆི་མའམ། ནམ་མཁའི་ཆར་གེ་ཞེས་པ་འཆི་བ་དང་ཆུ་སྟེ།
ཆར་ཆུ་དང་ལྷན་ཅིག་པ་བཏགས་ནས་ཐིག་ལེའམ་ཕྱེ་མ་བསྐུས་ན། འགྲོ་བ་ཡན་ལག་མ་དབང་དུ་བྱེད་དོ། ། ཞེས་པ་ནི། ལྷ་མིན་གྱི་ཆུང་མ་ཡང་དབང་དུ་བྱེད་དོ། ། བཞིའོ། ། ལྷའི་དབང་པོའི་ཆུང་མ་དབང་དུ་བྱ་བ་བསྟན་པ་ནི།

ཀྲན་ཏྲ་སྟེ་ཁྱབ་འཇུག་ནོན་པ་དང་། མཀྵ་ན་སྟེ་སྨན་གཅིག་ཡིན། མིག་ལ་བྱུང་བ་དང་ཞེས་པ་མཆི་མ་དང་། ཕྱོགས་ཀྱི་ཆུ་སྟེ་ཆར་ཆུ་དང་ལྷན་ཅིག་བཏགས་ནས་ཐིག་ལེ་ཟར་གཞུག ལྷའི་དབང་པོ་རྐྱང་མ་ཞེས་པ་ནི། ལྷའི་དབང་པོའི་ཆུང་མ་ཞེས་རྫས་དེ་ཐིག་ལེའམ་ཟོས་ན་དབང་དུ་འགྱུར་རོ། ། ལྔའོ། ། དབང་དུ་བྱ་བའི་ལས་ཀྱི་ཆོ་ག་བསྟན་པ་ནི། འདི་ན་ཀ་ར་དཀར་པོའི་ཤིང་གི་རྩ་བ་ཞེས་པ་ནི། ཤིང་ཨ་ཀ་ར་དཀར་པོའི་རྩ་བ་དང་། ལ་ནི་ཛ་སྟ་ནི་བཙོད་དང་།
མཆི་མ་དང་། ཀུསྟ་ནི་རུ་རྟ་དང་། རང་གི་ཞེས་པ་རྣལ་འབྱོར་པ་ཡིའོ། ། ཡན་ལག་གི་རྨ་ལས་བྱུང་བ་ཞེས་པ་ཁྲག་གོ ། དྷི་ཀ་དྷེ་ནི་རུ་རྟ་སྟེ། འདི་རྣམས་ཀྱི་ཐེག་ལེའམ་བསྐུས་ན་ས་བླ་ས་སྟེང་ས་འོག་གསུམ་དབང་དུ་བྱེད་དོ། ། དྲུག་གོ ། ལྷ་ཆེན་པོའི་ཆུང་མ་དབང་དུ་བྱ་བའི་ལས་ཚོགས་བསྟན་པ་ནི། ར་མ་དུན་ཏི་དང་། སྨན་ལྡུམ་བུ་ཁྱི་ར་མི་རྟའི་འོ་མ་ཅན་གྱི་ཤིང་ངོ་། །
བདག་ནི་རྣལ་འབྱོར་པའོ། ། མྱོས་བྱེད་ནི་བྱང་སེམས་སོ། ། སེང་ལྡེང་བཏགས་པའི་རིལ་ལུ་དང་། སོ་རྩི་སྟེ་གོ་ལ་ལྷན་ཅིག་བཏགས་པ་ཐིག་ལེའམ་བསྐུས་ན། རང་གི་རྐྱང་མ་སྟེ་མཧཱ་དེ་བའི་ཆུང་མ་ཡང་སྐད་ཅིག་གིས་དབང་དུ་བྱེད་དོ། ། བདུན་ནོ། ། ལྷའི་བུ་མོ་དབང་དུ་བྱ་བའི་ལས་ཚོགས་མ་ཧེ་ལ་བཅིངས་པའི་སྣ་ཐག་དང་། ཀ་ན་ཀའི་ཤིང་སྟེ་གསེར་ཤིང་རོ་བསྲེག་པའི་ཐལ་བ་དང་། ཡན་ལག་ཅན་ཤི་བའི་རོ་བསྲེགས་པའི་མེ་མདག་ཀ་ན་ཀ་སྟེ། གསེར་ཤིང་གི་ཁུ་བས་མེ་བསད་པའི་ཕྱེ་མ་བླངས་ལ།
བདག་གི་མྱོས་བྱེད་ནི་རང་གི་བྱང་སེམས་ཀྱིས་སོ། ། དེ་རྣམས་ཀྱིས་ཐིག་ལེའམ་བསྐུས་ན་ལྷའི་དབང་པོའི་བུ་མོ་ཡང་དབང་དུ་བྱེད་དོ། ། དབང་དུ་བྱ་བ་ཤེས་པའོ། ། རེག་པ་ལ་སོགས་ཞེས་པ་ནི་རེག་པའམ་བསྐུས་པའམ། དཔྲལ་བར་ཐིག་ལེ་བྱས་པའམ་ཟར་བཅུག་པས་སོ། ། བདག་གིར་བྱེད་པས་ནི་དབང་དུ་བྱ་བར་ཤེས་པའོ། ། བརྒྱད་དོ། ། རྫས་ཀྱི་བྱ་བའོ། ། ཤི་ཀ་དང་ཞེས་པ་ནས་ཡེ་ཤེས་སོའི་བར་གྱིས་ཐིག་ལེ་དབང་དུ་བྱ་བ་བསྟན་ནོ། ། ཤི་ཀ་ཞེས་པ་ནི་རྨ་བྱའི་གཙུག་བྱ་བ་སྨན་གཅིག་ཡོད།
མཁའ་འགྲོ་མ་ཞེས་པ་ནི། མཁའ་འགྲོ་མ་དབང་དུ་བྱ་བའི་ལས་སོ། ། བདག་པོའི་འཁོར་ལོ་དང་ཞེས་པ་ནི་སྨན་ཅིག་གི་མིང་ཡིན། ལྷའི་བདག་པོ་སྦས་པ་ནི་ཨིན་ཏྲ་གོ་བའོ། ། བ་བླ་ནི་ཡུ་བ་མ་ནི་ཤི་ལའོ། ། གྷི་ཝཾ་ནི་གླང་པོ་ཆེའི་ཀླད་པ་ཡང་ཡིན། རྣ་སྤབས་ཡང་མ་ཡིན་པ་སེར་པོ་གཅིག་ཡོད། ལྡང་རོས་ལྗང་ཁུ་དང་ལྡན་པས་དབང་དུ་བྱ་རྒྱུའི་དཔྲལ་བར་ཐིག་ལེ་བྱས་ན་དབང་བྱེད་དོ། ། གཅིག་གོ ། རྒྱལ་པོ་དབང་དུ་བྱ་བའི་ལས་ཚོགས་བསྟན་པ་ནི།
དུར་བ་དཀར་པོའི་རིགས་རི་དྭགས་ཀྱི་དུར་བ་སྔོན་པོ་དང་། བ་གླང་གི་གྷི་ཧཾ་སྟེ་ཀླད་པ་དང་། ལྷན་ཅིག་པས་རང་གི་དཔྲལ་བར་ཐིག་ལེ་བྱས་ན་དབང་དུ་བྱ་བ་བྱེད་དོ། ། ཤིང་བྱས་ན་མིའི་དབང་པོ་སྟེ་རྒྱལ་པོ་ཡང་དབང་དུ་འགྱུར་རོ། ། གཉིས་སོ། ། རྒྱལ་པོའི་བུ་མོ་དབང་དུ་བྱ་བའི་ལས་ཚོགས་ནི། ནམ་མཁའ་ལྡིང་ནི་སྔོན་པོའོ། ། བདག་པོ་ནི་མེ་ཏོག་གོ ། ལྷའི་དབང་པོས་སྦས་པ་ནི་འདམ་བུ་ཆུ་ཤེལ་ལམ་བྱང་པ་ཚ་ཚང་ངོ་། ། ཨན་དྷ་རྟ་ནི་ཐལ་མོ་སྦྱར་བར་བྱ་བའི་སྨན་བྱ་བའོ། །
དྲག་པོའི་རལ་པ་དང་། ཏུ་དན་ཏི་རྟག་ཏུ་ངུ་བ་སྟེ་ཐང་ཆུ། ཕྱོགས་ཀྱི་ཆུ་མཆི་མ་དེ་རྣམས་བཏགས་པའི་ཕྱེ་མས་དཔྲལ་བར་ཐིག་ལེ་བྱས་ན་མིའི་བདག་པོའི་རྐྱང་མ་སྟེ། རྒྱལ་པོའི་བུ་མོའམ་ཆུང་མ་ཡང་སྐད་གཅིག་གིས་དབང་དུ་བྱེད་དོ། ། གསུམ་མོ། ། སྐྱེས་པ་བག་མ་གསར་པ་མངོན་པར་བླངས་པ་ཤི་བའི་མེ་ཏོག་ཅེས་པ་ལ་བག་ཕོ་གསར་པ་ཤི་བའི་མེ་ཏོག་ཟེར། དབང་ཕྱུག་ཆེན་པོ་ལ་འབན་དུས་མཆོད་པ་བྱེད་པ་ནི། མེ་ཏོག་དམར་པོས་མཆོད་པ་བྱེད་པའོ། ། སྤྱི་བོའི་མེ་ཏོག་ནི་དབང་ཕྱུག་གི་སྤྱི་བོར་ཆགས་པའི་མེ་ཏོག་གོ ། སྐྱེས་པ་ཤི་བ་དང་མཚུངས་པ་ནི།
སྐྱེས་པ་ཤི་བ་དང་དུས་མཉམ་དུ་གཡོན་པ་ཤི་བ་གཞན་པའི་ཆུང་མ་ཤི་བའི་རོ་ལྷན་ཅིག་ཏུ་བསྲེག་པའི་ཐལ་བ་དང་། བདག་གི་མྱོས་བྱེད་ནི་རང་གི་ཁུ་བ་དང་ལྷན་ཅིག་ཐིག་ལེ་བྱས་ལ་བལྟས་ན་བུད་མེད་ཕྱི་བཞིན་འབྲང་ཞེས་པ་ནི་བུད་མེད་དབང་དུ་བྱེད་དོ། ། བཞིའོ། ། ཡང་དབང་དུ་བྱ་བའི་ལས་ཚོགས་ནི། ཨུ་གྲི་དམ་སྟེ་ཆུ་དག་གམ་བ་ཚའོ། ། ཁྱབ་འཇུག་གནོན་པ་དང་། ལྷའི་བདག་པོ་ཨིན་ཏྲ་གོ་བ་སྟེ། མཚན་ཉིད་དེ་རྫས་གཅིག་གི་མིང་ཡིན། དུ་བ་སྟེ་ཐང་ཆུང་དང་། ལྟོ་བའི་སྲིན་བུ་དང་།
ནམ་མཁའི་ཆུ་སྟེ་མཆི་མ་བསྒོས་ལ། བཏགས་པའི་ཕྱེ་མས་ཐིག་ལེ་བྱས་ཏེ་བལྟས་ན་སྐད་ཅིག་གིས་དབང་དུ་བྱེད་དོ། ། ལྔའོ། ། ཡང་དབང་དུ་བྱ་བའི་ལས་ཚོགས་ནི། ཨུ་གྲི་སྟེ་ཤུ་དག་གམ་བ་ཚའོ། ། ཚིན་དྷ་ནི་བཅད་ནས་སྐྱེས་པའོ། ། རུ་ཧ་དང་དཀར་པོ་ནི་དུར་བའོ། ། བཾ་སེ་ནི་ལྟེ་བ་སེར་བ། ན་ཀ་ནི་བ་བེའུའི་རོ་ཚན། ཨིན་ཏྲ་ཡ་ནི་དུག་མོ་ཉུངས་སམ།
དབང་པོའི་ནས་མཉམ་པར་འདི་རྣམས་དང་ལྡན་པས་ཐིག་ལེ་བྱས་ནས་བལྟས་ན་དབང་དུ་བྱེད་དོ། ། དྲུག་གོ ། ཡང་དབང་དུ་བྱ་བའི་ལས་ཚོགས་ནི། སྲིན་ཁན་དྷ་ལ་དང་དཔལ་ཐམས་ཅད་པ་ནི་པ་ཤ་ཀའོ། ། ཨར་ཛུ་ན་སྟེ་ཕུར་མོང་དང་། ཙན་དན་དམར་པོ་དང་། རི་བོང་འཛིན་པ་སྟེ་ཁུ་བ་དང་། འདི་རྣམས་ཀྱིས་ཤིན་ཏུ་མཉམ་པར་སྦྱར་བ་དང་། ཞེས་པ་ནི་ལྷན་ཅིག་སྦྱར་ལ་དྲང་སྲོང་གི་ནམ་མཁར་འགྲོ་བ་ནི། ཁུག་རྟའམ་གླང་ཁྱེར་མོའོ། །
དེའི་ཁྲག་གིས་བྱུགས་པའི་ཐེག་ལེ་བྱས་ན་འགྲོ་བ་དབང་དུ་བྱེད་དོ། ། བདུན་པའོ། ། རྒྱལ་པོ་དབང་དུ་བྱ་བའི་ལས་ཚོགས་ནི། ཛ་ཡན་ཏི་དཀར་པོ་ནི་ཤིང་གི་མིང་། དེ་བཞིན་དུ་ཀྱི་རཎྞི་དཀར་པོའི་ས་བོན་ནི། རྣམ་པར་རྒྱལ་བ་ཟེར། ཧ་ས་དེ་བ་དང་། རོ་ཙ་རྣམས་ཟེར་ལྷན་ཅིག་གྷི་ཧཾ་དང་། དེ་ཡང་ནི་རྫས་དེ་ཡང་ངོ་། ། ཕག་གི་སོ་བཏགས་སྟེ་སྐར་མ་རྒྱལ་ལ་དཔྲལ་བར་ཐིག་ལེ་བྱས་ཏེ།
རྒྱལ་པོའི་དབང་པོ་ལ་བལྟས་ན་ཁྲོ་བར་མི་འགྱུར་དབང་དུ་འགྱུར་རོ། ། ཐིག་ལེ་འབྱུང་བའི་ཡེ་ཤེས་ཞེས་པ་ལ། ཐིག་ལེ་འབྱུང་གང་དབང་དུ་བྱ་རྒྱུ་ལའོ། ། ཡེ་ཤེས་ཏེ་ཤེས་པའོ། ། བརྒྱད་དོ། ། ཡང་ན་ནས་མི་སྣང་བའི་ཡེ་ཤེས་སོའི་བར་གྱིས་དངོས་གྲུབ་མི་སྣང་བའི་དངོས་གྲུབ་བསྟན་ནོ། ། རིལ་བུ་བྱ་བར་འདོད་པས་ཞེས་པ་ནི། འབྲིང་གི་སིདྷི་བརྒྱད་ལས་གཅིག་གོ ། བྱི་ལ་ནག་པོའི་ཞེས་པ་ནི་བྱི་ལ་ཆེན་པོའོ། ། དྲི་མ་ནི་བྲུན་ནམ་མིག་གོ །
མིག་ནག་པོ་ནི་ཁ་ནག་པོའི་མིག་གོ ། ཕག་ནག་པོའི་རྣ་བ་གཡོན་པའི་ཁྲག་གིས་བསྙེས་ལ་བདེ་བར་གཤེགས་པའི་གདུང་གི་དངོས་པོ་ཞེས་པ་ནི། ཤ་རི་རཾ་སྟེ་ཤ་རི་རཾ་ནི་མི་སྣང་བ་ཀུན་ལ་ཡིན་གསུང་། དེ་རྣམས་ཀྱི་རིལ་ལུ་ལ་ཉི་མ་ཞེས་པ་ཟངས་དང་། ཟླ་བ་སྟེ་དངུལ་དང་། མེ་སྟེ་གསེར་གྱི་དཀྲིས་ལ་རྒྱལ་ལ་ཞེས་རྒྱལ་གྱི་ཉིན་ཞག་ལ། རང་འདོད་པ་ཞེས་པ་རང་གི་ཛོ་ཀིའོ། ། འདོད་པའི་ལྷའི་སྔགས་ཞེས་པ་ནི། ལྷག་པའི་ལྷའི་སྔགས་སོ། ། རང་གི་ལྷའི་སྔགས་བཟླས་པས་འགྲུབ་ནས་ཁ་རུ་བཅུག་ན་ཞེས་པ་ནི་རི་ལུ་དེ་ཁ་རུ་བཅུག་ན་དཔལ་དང་ལྡན་པ་གནོད་སྦྱིན་ལྟར་འདོད་པའི་གཟུགས་ཅན་དེ་ལྟར་སྤྱོད་དེ།
སུས་ཀྱང་མི་མཐོང་བར་རྒྱུའོ། ། དེ་འཚོགས་པ་ལ་མ་བརྟེན་པའི་ལས་ཚོགས་སོགས་སོ། ། གཅིག་གོ ། ཡང་མི་སྣང་བའི་ལས་ཚོགས་ནི། ངག་མོ་ཞེས་པ་ནི། འུག་པ་ནག་པོའི་མིག་དང་། བྱ་རོག་དང་། ཁུ་བྱུག་ནག་པོའི་མིག་དང་། བདེ་བར་གཤེགས་པའི་གདུང་དུ་ཡིད་ཆེས་པ་དང་། བཛྲའི་ལོ་མ་ནི་ཤྲཱི་ཁན་དྷར་དང་རི་ལུ་བྱས་ལ།
ཉི་མ་དང་ཟླ་བ་དང་མེས་དཀྲིས་ནས་ཁར་བཅུག་ན་མི་སྣང་བར་འགྱུར་རོ། ། གཉིས་སོ། ། ཡང་ན་གདུང་གི་དངོས་པོ་སྐྱེས་པའི་རི་ལུ་ཤི་བ་དང་དུས་མཉམ་དུ་བུད་མེད་བསྲེག་པའི་ཐལ་བ་དང་། ཀ་པི་ཏ་སྟེ་འབྲས་བུ་འབྱིན་པ་ལ་སོགས་སྨིན་པའི་ཕྱེ་མ་དང་། ས་རྫའི་ཁུ་བ་སྟེ་ས་རྫའི་ཁུ་བ་དང་། རྡུལ་ཏེ་རང་བྱུང་དང་། ཡོངས་སུ་བཏགས་པའི་ཕྱེ་མ་དང་། དེ་རྣམས་མཉེས་ནས་སྐུ་གདུང་ཕུར་ལ། ཉི་མ་དང་ཟླ་བ་གསུམ་གྱིས་ཡོངས་སུ་བཀྲིས་ནས། རྒྱལ་གྱི་ཉི་མ་ལ་བསྒྲུབས་ནས།
རི་ལུ་ཁར་བཅུག་ན་འདོད་པའི་རུ་པ་ཞེས་པ་ནི་མི་མཐོང་བར་འགྱུར་རོ། ། གསུམ་མོ། ། ཡང་མི་སྣང་བར་བྱ་བའི་ལས་ཚོགས་ནི་སོགས་ཌ་ཞེས་པ་ནི། ལུག་མིག་དང་རི་བོང་གི་མཚོན་པའི་མཚན་མ་ནི་སེང་ཚེར་མའོ། ། སྦྲང་རྩི་དང་སྦྲང་རྩི་ཅན་ནི། སྦྲང་རྩི་ལས་བྱུང་བ་ནི། མེ་ཏོག་གོ ། དང་པོའི་མེ་ཏོག་སྐྱེས་པ་ནི་སྐྱེས་པ་དང་མ་ཕྲད་པའི་རཀྟའོ། ། པདྨ་སར་པའི་གེ་སར་ལྡན་པར་ནི། གོང་མ་དེ་ཉིད་ལ་བྱ་བའམ་ན་ག་གེ་སར་རོ། །
དེ་རྣམས་ལྕགས་གསུམ་གྱིས་དཀྲིས་པས་ཁར་བཅུག་ན་འགྲོ་བ་མ་ལུས་པ་སྦེད་པར་བྱེད་དོ། ། ཞེས་པ་ནི་སྐྱེ་བོ་མ་ལུས་པ་མི་སྣང་བར་བྱེད་དོ། ། བཞིའོ། ། ཡང་མི་སྣང་བའི་ལས་ཚོགས་ནི། ཏ་ཀ་ར་ཏ་སྟེ་རྒྱ་སྤོས་ཀྱི་རྩ་བའོ། ། དེ་བྱང་ཕྱོགས་ཀྱི་ངོས་ཟེར་བུར་བླངས་ལ། ཕྱོགས་ཀྱི་གོས་ཀྱི་བརྡུང་ཤིང་། ཞེས་པ་ནི་བླངས་པའོ། ། རྫས་དེ་ཉི་མ་གཟས་ཟིན་དུས་ན། རི་ལུ་ཉི་མ་དང་ཟླ་བ་དང་མེ་ཡིས་དཀྲིས་ནས་རི་ལུ་ཁར་བཅུག་པས་མི་སྣང་བར་བྱེད་དོ། །
དྲུག་གོ ། ཡང་མི་སྣང་བའི་ལས་ཚོགས་ནི། བ་གླང་གི་གྷི་ཧཾ་དང་། ཨ་འགུ་འདིའི་ཤིང་གི་མེ་ཏོག་དང་། པྲི་ཡཾ་ཀུ་ཡི་སྨན་ཟེར། སྒེག་པ་ནི་རྐུན་མོ་དང་ཛ་ར་མ་བསྡོམ་པའོ། ། དེའི་མིག་དང་ཚིལ་བླངས་ཤིང་ཁ་གཉིས་པ་ནས་ཟོས་པ་ཞེས་པ་ནས། བྱ་རོག་ཆེན་པོས་ཟོས་པའི་ལྷག་མ་ཞེས་པ་ནི། བྱ་རོག་དེ་སྐྱུག་པའོ། ། རི་ལུ་དེ་བཏགས་པའི་ཕྱེ་མ་ཞེས་པ་ནི།
གཞོན་ནུ་མའི་མིག་ལྟར་མཛེས་པ་སྟེ། སུས་ཀྱང་མི་མཐོང་བའོ། ། བདུན་ནོ། ། ཡང་མི་སྣང་བའི་ལས་ཚོགས་ནི། ཕའི་ཚལ་ཞེས་པ་ནི་དུར་ཁྲོད་དོ། ། ཟླ་མཚན་གྱིས་མྱོས་པ་ཞེས་པ་མང་པོ་འབྱུང་བའོ། ། རྫས་དང་ཞེས་པ་ནི་སྙོམ་འཇུག་བྱས་པའི་བྱང་སེམས་དཀར་བ་བླ་དང་ལྡན་པར་ནི་དེ་བསྲེགས་ནས་དཔྲལ་བར་ཐིག་ལེ་བྱས་ན་གནས་གསུམ་པོ་ཡང་སྦེད་པར་བྱེད་དོ། ། ཞེས་པ་ནི་མི་སྣང་བར་བྱེད་དོ། ། བརྒྱད་དོ། ། ཡང་མི་སྣང་བའི་ལས་ཚོགས་བསྟན་པ་ནི།
ཨ་ཤྭ་ཀའི་ཤིང་སྔོན་པོ། ། བྱང་ཕྱོགས་ཀྱི་ཁའི་ཚད་བཅངས་པར་ཨ་ཤྭ་ཀའི་མྱུ་གུ་སྐྱེས་པ་སྟེ། འཐོན་མ་ཐག་དེས་དཔྲལ་བར་ཐིག་ལེ་བྱས་ན་རྒྱུ་བ་བཅུད་དང་། མི་རྒྱུ་བ་སྣོད་ཐམས་ཅད་ཀྱིས་མི་མཐོང་བར་སྦེད་དེ། དགུའོ། ། ཡང་མི་སྣང་བའི་ལས་ཚོགས་སུ་ཕུག་རོན་གྱི་ཁང་པར་སྲོ་ཏའི་མིག་སྨན་བཅུག་ལ། པྲ་ཏ་ཛ་ན་མིག་སྨན་ནག་པོའོ། ། རོ་བསྲེགས་པའི་མེ་ལ་བསྲེགས་ཏེ་གྲུབ་པའི་མིག་སྨན་གྱིས་བྱི་ལ་དཀར་པོ་མ་ཡིན་པའི་ཁྲག་གིས་བསད་ཅེས་པ་ནི། ཁྲག་མི་བསད་པ་དེ་བླང་ནས་ཐིག་ལེ་བྱས་ན་མི་སྣང་བར་འགྱུར་རོ། ། བཅུའོ། །
ཡང་མི་སྣང་བའི་ལས་ཚོགས་ནི། ཀྲི་ན་སར་བ་མྱུ་གའི་ཚོགས་ཀྱིས་བཏེགས་པའི་ས་དང་། ཞེས་པ་ནི་ཤིང་ཏ་ལའི་མྱུ་གུའི་ཚོགས་ཀྱི་འཐོན་མ་ཐག་པའི་སྟེང་དུ་ཆགས་པའི་ས་དང་། ས་ག་ར་སྟེ་སྦྲང་བུ། ཏ་ལ་སྟེ་ལྡོང་རོས་དང་ལྡན་པས་རི་ལུ་བྱས་ནས་རི་ལུ་རྒྱལ་ལ་བསྒྲུབས་ནས་དཔྲལ་བར་ཐིག་ལེ་བྱས་ན་མི་མཐོང་བར་སྦེད་པར་འགྱུར་རོ། ། བཅུ་གཅིག་གོ ། ཡང་མི་སྣང་བའི་ལས་ཚོགས་ནི། ཐིག་ལེ་མཆོག་ཏུ་གྱུར་པ་གྷི་ཧཾ་དང་། གང་གིས་སྟོན་པའི་དགོངས་པ་ཞེས་པ་ནི། སྔར་སྨོས་པའི་རྫས་རྟ་ལ་སོགས་པ་བྱས་ལ་རི་ལུའི་མཆོག་འདིས་དཔྲལ་བར་ཐིག་ལེ་བྱས་པས་མི་སྣང་བར་འགྱུར་རོ། །
མི་སྣང་བའི་ཡེ་ཤེས་སོ། ། བཅུ་གཉིས་སོ། ། དེ་ནས་ཞེས་པ་ནས་ཡེ་ཤེས་སེམས་སོའི་བར་གྱིས་མིག་སྨན་གྱི་དངོས་གྲུབ་བསྒྲུབ་པ་བསྟན་ནོ། ། དེ་ནས་ནི་མི་སྣང་བའི་རྗེས་ལའོ། ། མིག་སྨན་གྱི་སྦྱོར་བ་བཤད་པར་བྱ་ཞེས་པ་རྣལ་འབྱོར་པས་སོ། ། ཤ་ལི་ཙ་ནས་བྱུང་བའི་མར་ཁུ་ཞེས་པ་ནི། ཤ་ཆེན་གྱི་ཞག་གོ ། དུར་ཁྲོད་ཀྱི་རས་ལས་བྱུང་བའི་སྡོང་བུ་ནི་དེ་ལ་སྡོང་བུ་བྱས་ལ། ཉི་མའི་མཚན་མོ་ཞེས་པ་ནི། ནུབ་མོའོ། །
ཕའི་ཚལ་ཞེས་པ་ནི་དུར་ཁྲོད་དོ། ། ཚལ་དུ་སྐྱེས་པའི་ཐོད་པ་ནི་ཐོད་པ་གསུམ་གྱིས་སྒྱེད་བུ་བྱས་པའོ། ། མར་ཁུ་དང་བཅས་པའི་མར་མེ་ཞེས་པ་ནི་ཐོད་པའི་ནང་དུ་མར་མེ་བཏང་པའོ། ། དེའི་སྟེང་དུ་པདྨའི་འདབ་མ་བཞག་ལ་ཞེས་པ་ནི། བུད་མེད་ཀྱི་ཐོད་པ་ཁ་ཕུབ་དུ་བཞག་ནས་སོ། ། དགྲ་བོའི་ཐོད་པ་ལས་དུད་པ་བླང་བར་བྱའོ། ། ཞེས་པ་ནི། བུད་མེད་ཀྱི་ཐོད་པ་ལ་ཆགས་པའི་དུད་པ་བླངས་ལ་བྱའོ། ། དེ་ནི་ཉིན་མོ་འཇིགས་ཞེས་པ་སྟེ། འུག་པའི་ཐོད་པ་བསྲེགས་ནས།
ཙན་དན་དམར་པོ་ཞེས་པ་ནི་རཀྟའོ། རྡོའི་གཏན་པ་ལ་ཞིབ་ཏུ་བཏགས་ཤིང་ཕྱེ་མར་བྱས་སོ། ། གོང་དུ་བླངས་པའི་དུ་བ་ཞེས་པ་ཐོད་པ་ལ་ཆགས་པའི་དུ་བ་ལྷན་ཅིག་ཏུ་བྱས་ཞེས་པ་ནི་བསྲེས་ལ། བྱ་རྒོད་ཀྱི་ལྤགས་པའི་ནང་དུ་བཅིངས་ཏེ་བྱ་རྒོད་ཀྱི་རྐང་ངམ། གོང་གི་མིའི་རུས་པའི་ཐུར་མས་བྲི་བའམ་བསྐུ་བ་བྱ། ད་ནི་མིག་སྨན་ཇི་ལྟར་བསྒྲུབ་པར་བགྱི་ཞེས་ཞུས་པའོ། ། བཀའ་སྩལ་པ་ཞེས་པ་ནི་མིག་སྨན་གྱི་སྒྲུབ་པའོ། ། བྷ་གའི་ནང་དུ་སྔགས་ཀྱི་མཆོག་བསྒྲུབ་པར་བྱའོ། ། ཞེས་པ་ནི། ཕྱག་རྒྱར་བྱིན་གྱིས་བརླབས་ནས་མིག་སྨན་གྱི་རྫས་བྷ་གར་བཅུག་ནས་སྦྱར་བར་བྱ་སྟེ།
དངོས་གྲུབ་ཀྱི་མཚན་མ་མ་སྐྱེས་ཀྱི་བར་དུ་བཟླས་པ་དང་བསྒོམ་པར་བྱའོ། ། གྲུབ་པའི་མཚན་མ་མཐོང་ནས་མིག་ལ་བསྐུས་ན་མི་སྣང་བར་འགྱུར་རོ། ། གཅིག་གོ ། དེ་ནས་ཞེས་པ་ནས། རབ་ཏུ་བྱེད་པ་དང་པོ་རྫོགས་པའི་བར་བཅུད་ལེན་བསྒྲུབ་པ་རྡོ་རྗེ་མཁའ་འགྲོའི་ལེའུར་བདུན་པ་དང་། རྩ་དགུ་པ་ནས་འབྱུང་བ་དང་ཆ་མཐུན་པར་བྱ་བའམ། དེའི་དོན་བསྡུས་ཏེ་བསྟན་པར་བྱའོ། ། དེ་ཡང་དེ་ནས་ཞེས་པ་ནས། བཅུད་ཀྱི་ལེན་གྱི་ཡེ་ཤེས་སོའི་བར་གྱིས་གསེར་འགྱུར་རྩི་སྦྱོར་བ་ལོངས་སྤྱོད་ཀྱི་བཅུད་ལེན་བསྟན། དེ་ནས་ནི་མིག་སྨན་གྱི་རྗེས་ལའོ། །
ལས་ཀྱི་རབ་མཆོག་ནི་གསེར་འགྱུར་རྩིའི་བཅུད་ལེན་ལོངས་སྤྱོད་ཀྱི་བཅུད་ལེན་ནོ། ། བཟླས་པ་དང་བསམ་གཏན་རྟག་དགའ་བས་ཞེས་པ་ནི། སྒྲུབ་པ་པོ་བསམ་གཏན་དང་བཟླས་པ་ལ་དགའ་བས་སོ། ། གང་གི་ཞེས་པ་ནི། བཟླས་པ་དང་བསམ་གཏན་ཆོ་ག་གང་གིས་སོ། ། སྒྲུབ་པ་པོ་ནི་རྣལ་འབྱོར་པའོ། ། འགྲུབ་འགྱུར་ནི་བཅུད་ལེན་ནོ། ། བཅུད་ཀྱི་ལེན་གྱི་ཆོ་ག་ཞེས་པ་ནི། གསེར་འགྱུར་གྱི་རྩི་ལོངས་སྤྱོད་ཀྱི་བཅུད་ལེན་ནོ། ། ཆོ་གའི་དངོས་པོ་གང་ལ་ཡང་ཞེས་པ་ནི།
ཏིང་ངེ་འཛིན་སོགས་མེད་དེ་མ་རྫོགས་ཀྱང་འཕངས་པ་ཞེས་པ་ནོར་གྱིས་སོ། ། བདེ་བ་འགྲུབ་ནི་དངོས་གྲུབ་བོ། ། རི་དང་ཞེས་པ་ནི་ཚའོ། ། རྒྱ་མཚོ་ལས་ཞེས་པ་ནི་རྒྱ་མཚོ་སྦུ་བ་ལས་སོ། ། སྐྱེས་པའི་དུང་ནི་དངུལ་ཆུའོ། ། བྱས་པའི་སྐྱུར་པོ་ནི་སྣང་མའོ། ། བུ་དང་ནི་དངུལ་ཆུའོ། ། མདུད་པ་ནི་བཅའ་བའོ། ། ཚ་བའི་རྡོ་རྗེར་གྱུར་པ་ནི་སྙེ་མ་མའི་རཀྟའོ། ། རེག་པའི་ཚིགས་མ་བསྙེལ་བྱ་ཞེས་པ་ནི་བཏུང་བའོ། །
རྡོ་རྗེའི་གཏན་པ་ཚ་སྟེ་ཡང་དང་ཡང་དུ་མཉེ་བར་བྱ། སྦུ་ཏི་དང་ཞེས་པ་ནི་བསེ་ཞོའམ། ཤྲཱི་ཁ་ན་དྷའོ། ། རི་ཟེའུ་འབྲུ་དང་ཞེས་པ་ནི་བསེ་ཞོ་དང་། ཤྲཱི་ཁ་ན་དྷའོ། ། དེའི་ཟེའུ་འབྲུ་དང་ཞེས་པ་ནི་རཾ་ཉེ་བའོ། ། རོལ་པ་དང་ཞེས་པ་ནི་སྤང་སྤོས་སོ། ། འདབ་མའི་ཆུ་ཞེས་པ་ནི། ཆུ་ཤིང་དང་ཟེར། སིངས་པོ་དང་བཅས་པ་ཟངས་ཀྱི་སྣོད་དུ་བཞག་པར་བྱའོ། །
ལྕགས་བླངས་ནས་ཞེས་པ་ལྕགས་ཕྱེའམ། མེ་ཏོག་གི་ཚིགས་པ་ཡིན། དེ་རྣམས་དང་སྦྱར་ཞིང་བ་ཀུ་ལ་དང་མེ་ཏོག་གཅིག་ཡིན། ཨུཏྤལ་ཆེན་པོ་ནི་པད་མའོ། ། ཅི་སྲིད་དུ་མར་སར་མ་བྱུང་བ་དེ་སྲིད་དུ་མཉེ་བར་བྱའོ། ། ཞེས་པ་ནི། སྐ་བར་འགྱུར་བ་དེ་སྲིད་དུའོ། ། དེ་མ་ཐག་ཏུ་ཞེས་པ་ནི་སྐ་བར་སོང་མ་ཐག་ཏུའོ། ། རྡོ་རྗེ་ཅན་གྱི་འོ་མས་ཞེས་པ་ནི། ཤྲཱི་ཁན་དྷའོ། །
བཏགས་ན་ཞེས་པ་ཆ་མཉམ་དུའོ། ། སིན་དྷུ་ནི་ལྕེ་མྱོང་ཚའོ། ། ཚ་ལ་ཚ་ལའོ། ། ཁུར་བར་གྱུར་པ་སྟེ་ཞེས་པ་ནི་ཁུ་བས་བྱུགས་པ། གསེར་དང་དངུལ་དང་ཟངས་གསུམ་པོ་ཞོ་མཉམ་པར་བྱས་པའི་ཁཾ་ཀོང་ཁས་་་་་་ཀོང་བུ་ཁ་སྦྱར་དུ་ཟེར། བཀབ་པ་ཞུ་ཞིང་། དེ་ནས་དྲིའི་རྡོ་ནི་མུ་ཟིའོ། ། ཕྱེད་ཙམ་དུ་སྦྱིན་བར་བྱས་ལ། ཞེས་པ་ནི་ཆ་ཞོ་ཕྱེད་ཙམ་བྱས་ལ། གསེར་ཕྱེད་ཀྱི་ཚད་གཞུག་པར་བྱའོ། །
དེ་བསྐོལ་ན་གསེར་འགྱུར་རྩི་རུ་འགྱུར་རོ། ། བཅུད་ཀྱི་ཡེ་ཤེས་སོ། ། གསེར་འགྱུར་རྩིའི་ཤེས་པའོ། ། གཅིག་གོ ། དེ་ནས་ཞེས་པ་ནས། ཐེ་ཚོམ་མེད་ཀྱི་བར་གྱིས་ཚེའི་བཅུད་ལེན་བསྟན། དེ་ནས་ཞེས་པ་ནི་ལོངས་སྤྱོད་ཀྱི་བཅུད་ལེན་གྱི་རྗེས་ལའོ། ། བཅུད་ལེན་བཤད་པར་བྱ་ཞེས་པ་ནི་ཚེའི་བཅུད་ལེན་ནོ། ། ཐམས་ཅད་སྙིང་པོ་ཀུན་བསྡུས་ཞེས་པ་ནི་རྩ་བ་དང་། མེ་ཏོག་དང་ཤུན་པ་དང་།
ཁུ་བ་ལ་སོགས་པའི་སྨན་ཀུན་བསྡུས་པའོ། ། ཐམས་ཅད་ཅེས་པ་རྒྱུད་ཐམས་ཅད་ཀྱིའོ། ། སྙིང་པོ་ཞེས་པ་ནི་བཅུད་དོ། ། ཀུན་བསྡུས་ལ་ཞེས་པ་ནི་ཀུན་བསྡུས་ལ་བཤད་ཅེས་པའོ། ། དུས་ཀྱིས་འཆི་བར་གནས་ནས་ནི་ཞེས་པ་ནི། དུས་མ་ཡིན་པར་འཆི་བའོ། ། གནས་ཞེས་པ་ནི་བདག་ལ་འཆི་ལྟས་བྱུང་ནས་འཆི་ལྟས་ཤེས་པར་བྱས་པའོ། ། རྣལ་འབྱོར་ཕྱག་རྒྱ་བསྒྲུབ་པར་བྱ། ། ཞེས་པ་ནི། རྣལ་འབྱོར་པ་ནི་ལྷའི་སྐུའོ། །
ཕྱག་རྒྱ་བསྒྲུབ་པར་བྱ་ཞེས་པ་ནི་ལྷའི་སྐུ་ཕྱག་རྒྱ་ཆེན་པོ་དང་ལྡན་པར་རོ། ། ཡང་ན་ཕྱག་རྒྱ་སྟེ་ཡན་ལག་མ་དང་སྒྲུབ་པའོ། ། གླ་རྩི་ནི་དྲི་ཆུའོ། ། ཙན་དན་དམར་པོ་ནི་ཐ་མལ་པའི་ཤའོ། ། ཀ་པུ་ར་་་་་་ག་བུར་ཟེར་བྱང་སེམས་སོ། ། ཤ་སྐྱེས་་་་་་ས་ལུ་ཟེར། ནི་ཤ་ཆེན་ནོ། ། སི་ལ་རཀྟ་སྟེ་རང་བྱུང་། ཀུན་དྷུ་རུ་ནི་རཀྟ་དང་འདྲེས་པའི་སྨན། ས་རྫ་ར་དང་།
འདྲ་བ་གཅིག་ཡོད་པའོ། ། དེ་བཞིན་རྐང་ཞེས་པ་ནང་དུ་རྐང་མར་རམ། ཕྱིར་རྩ་ཨུ་ཤི་རའོ། ། སྙིང་པོ་ཉིད་ཅེས་པ་ནི་རྐང་མར་རོ། ། འདི་རྣམས་ཞེས་པ་ནི་རྫས་དགུ་པོ་དེའོ། ། དུས་དྲུག་ཏུ་ཞེས་པ་ནི་དུས་དྲུག་ཏུ་བསྟེན་པར་བྱའོ། ། འོད་ཟེར་ཅན་བོས་ནས། དཔྱིད་དང་སོས་ཀ་ཉིད་ཅེས་པ་ལ། ལོ་མའི་དུས། དེ་བཞིན་དུ་ཡང་དབྱར་ཉིད་དང་། །
ཞེས་པ་ལ་སོགས་ཀྱིས་མདོར་བསྟན་ནོ། ། དཔྱིད་རྫོགས་ཀྱིས་རྒྱས་པར་བཤད་དོ། ། དཔྱིད་ནི་སོས་ཀའི་དུས་སོ། ། ཉི་ཤར་ནི་ཞེས་པ་ནི་ཞག་གཅིག་ནས་དུས་བཞི་ན་ཉི་ཤར་རོ། ། སོས་ཀ་ཉི་ཕྱེད་ཞེས་པ་ནི་སོས་ཀའི་ལོ་མའི་དུས་སོ། ། ཞག་གི་དུས་ནི་ཉིད་ཕྱེད་དོ། ། དབྱར་གྱི་ཞེས་པ་དུས་སོ། ། ཉི་མ་བསྒྱུར་བ་ན་ཞེས་པ་ཞག་གི་དུས་སོ། ། སྟོན་ནི་ལོའི་དུས་སོ། ། དེ་བཞིན་ཉི་ནུབ་ཅེས་པ་ནི་ཞག་གི་དུས་སོ། །
སྲོད་ལའོ། ། དགུན་སྟོད་ཅེས་པ་ལོའི་དུས་ཏེ་རང་བྱུང་རྟེན་ནོ། ། དགུན་སྨད་ལོའི་དུས་ནའོ། ། ཐོ་རངས་ནི་ཞག་གི་དུས་ཏེ་དྲི་ཆེན་བསྟེན་ནོ། ། དུས་ཀྱི་སྦྱོར་བའི་མཆོག་འདི་ཞེས་པ་ནི་བཅུད་ལེན་བསྟེན་པའི་དུས་སོ། ། ཞལ་མཆོག་མ་ནི་བདག་མེད་མའོ། ། རབ་ཏུ་རྒྱས་པར་བཤད་པ་ནི་དགུན་སྟོད་དེ་ལོའི་དུས་སོ། ། མེ་ཏོག་ཏུ་ནི་གསུངས་པ་ཉིད་ཅེས་པ་ནི་རང་བྱུང་བཟའ་བའོ། ། དཔྱིད་ཅེས་པ་ནི་ལོའི་དུས་སོ། ། བཞི་མཉམ་ནི་དྲི་ཆེན་བསྟེན་པའོ། །
ཞག་གི་དུས་ནི་ཉི་མ་ཤར་ཏེ། དེ་བཞིན་ཉི་ཤར་ནས་བསྟེན་ནོ། ། དབྱར་ནི་ལོའི་དུས་སོ། ། ཉི་མ་བསྒྱུར་ནི་ཞག་གི་དུས་སོ། ། གླ་རྩི་ནི་དྲི་ཆུ་བསྟེན་ནོ། ། སོས་ཀ་ནི་ལོའི་དུས་སོ། ། དོན་ཀུན་གྲུབ་པ་ནི་རྣལ་འབྱོར་པས་སོ། ། ཉི་མ་ཕྱེད་ན་ནི་ཞག་གི་དུས་སོ། ། རྐང་སྐྱེས་ཞེས་པ་ནི་རྐང་དམར་རམ་ཡང་ན་པད་སྐྱེས་ཟེར། རང་བྱུང་ངོ་། །
སྟོན་ཀ་ནི་ལོའི་དུས་སོ། ། པདྨའི་སྣུམ་པ་ཉིད་ཅེས་པ་ནི་པདྨའི་གཤར་གཤེར་རོ། ། སྲོད་ལ་ཞེས་པ་ནི་ཞག་གི་དུས་སོ། ། དངོས་གྲུབ་བྱེད་ཅེས་པ་ནི་སྲོད་ལ་བསྟེན་ན་དངོས་གྲུབ་སྟེར་བའོ། ། ལོའི་དུས་སུ་དགུན་སྨད་དོ། ། ཞག་གི་དུས་སུ་ཐོ་རངས་སོ། ། ག་བུར་ཞེས་པ་ནི་བྱང་སེམས་བསྟན་པའོ། ། རྣལ་འབྱོར་མཆོག་རབ་འདི་ཡིས་ནི། ། ཞེས་པ་ནི་ཚེའི་བཅུད་ལེན་སྒྲུབ་པའི་སོས་ཀའིའོ། ། རྒ་དང་ཞེས་པ་ནི་རྒ་བ་དང་འཆི་བ་ལས་གྲོལ་བའོ། །
གཉིས་སོ། ། བུ་དང་ཞེས་པ་ནས། རབ་ཏུ་བྱེད་པ་དང་པོ་རྫོགས་པའི་བར་གྱིས་ལུས་ཀྱི་བཅུད་ལེན་བསྟན་ནོ། ། བུ་དང་ཞེས་པ་ནི་དངུལ་ཆུ་ཟེར། གྷན་དྷ་ནི་མུ་སེའོ། ། སོ་ཕག་ཕྱེད་དང་ལྡན་ཞེས་པ་ལ་བྲག་ལ་འཛག་པར་ཡང་དག་ལྡན་ཟེར་ཏེ། བྲག་ཞུན་ནོ། ། མཆོག་དང་ཡང་དག་ལྡན་པ་ནི་ཞེས་པ་ནི། མཆོག་ནི་ཞུ་བའོ། ། ཡང་དག་ལྡན་ཞེས་པ་ལ།
པདྨའི་ཁྲག་དང་ལྷན་ཅིག་པ་ཟེར་ཏེ། ཞུ་བ་བྲག་ཞུན་དང་ལྔའོ། ། ལྷང་ཚེར་བ་དང་ལྔ་ཡང་ཟེར། མར་གྱི་ཁྱབ་པར་བྱས་ནས་ཟེར་ཞེས་པ་ནི་ལྔ་པོ་དེ་ལའོ། ། ལས་རྣམས་ཀུན་ལ་སྦྱར་བར་བྱ། ། ཞེས་པ་ནི་མར་དང་དྲུག་པོ་དེ་ཚོ་དང་ལུས་ཀྱི་བཅུད་ལེན་ཀུན་དང་སྦྱར་བར་བྱའོ། ། རྫས་ནི་བཅུ་བཞི་བླངས་ནས་ནི། ། ཞེས་པ་ནི་རྫས་བཅུ་བཞི་ནི་བཞི་མཉམ་སོགས་ཏེ། དྲི་ཆེན་དྲི་ཆུ་ཐ་མལ་པའི་ཤ་ཞུ་བ་ཆ་ཆེན་རང་བྱུང་རཀྟ་དང་འདྲེས་པའི་གཤར་གཤེར་ས་རྫ་ར་དང་འདྲ་བ་གཅིག་ཡོད། རྐྱང་མ་དང་དགུའོ། །
བུ་དང་སོགས་ཏེ་དངུལ་ཆུ་དང་མུ་སེ་དང་། བྲག་ཞུན་དང་། ཞུ་བ་དང་། པདྨའི་ཁྲག་དང་བཅུ་བཞིའོ། ། དགུ་དང་ཞེས་པ་ནི་གོང་གི་བཞི་མཉམ་སོགས་ཏེ་དགུ་དང་སྔར་གྱི་ལྔ་སྟེ་བཅུ་བཞིའོ། ། ཟླ་བ་སྟེ་བྱང་སེམས། ཉི་མ་སྟེ་རཀྟ་སྟེ་སྣ་བུག་གཡས་གཡོན་ནས་བླུག་པའོ། ། ཇི་ལྟར་འདོད་པ་ལུས་ཀྱི་བཅུད་ལེན་སྣར་བླུགས་པ་དང་། བཏུང་བ་དང་། མགོ་ལ་བྱུག་པ་དང་།
ཉི་མ་བདུན་ཕྲག་གསུམ་གྱིས་སྟེ་རྩ་གཅིག་གིས་སོ། ། སོ་རྒས་པའི་སོའོ། ། སེན་མོ་ཡང་རྒས་པའི་སེན་མོའོ། ། སྐྲ་ནི་སྐྲ་དཀར་རོ། ། ལྟུང་བ་མེད་པར་བྱེད་དོ། ། ཡང་ནི་ཉེ་བར་སྐྱེ་བར་འགྱུར་ཞེས་པ་ནི་གཞོན་ནུ་མའི་སྐྲ་སོགས་སྐྱེ་བའོ། ། འགྲུབ་ན་ཞེས་པ་ནི་བཅུད་ལེན་ནོ། ། ཁམས་རྣམས་ནི་ཟངས་དང་ལྕགས་སོགས་སོ། ། གསེར་གྱི་དངོས་པོར་བྱེད་ཅེས་པ་ནི། བཅུད་ལེན་གྱི་རྫས་རྣམས་སོ། །
གསུམ་མོ། ། ད་ནི་བཅུད་ལེན་གྱི་སྨན་བཏུང་བ་དང་། མགོ་ལ་བྱུག་པ་བསྟན་པར་བྱའོ། ། དེ་ནས་ནི་ལུས་ཀྱི་བཅུད་ལེན་གྱི་རྗེས་ལའོ། ། འབྲུ་མར་མཆོག་བཤད་ཅེས་པ་ནི། ལུས་ལ་བྱུགས་པའམ། བསྐུ་བའོ། ། པདྨ་ལས་སྐྱེས་པ་ནི་རཀྟའོ། ། བཱོ་ལ་སྐྱེས་ནི་ཞུ་བའོ། ། བཞི་མཉམ་ནི་དྲི་ཆེན་ནོ། །
འདི་དག་མཉམ་ཞིང་ཞེས་པ་ནི། གསུམ་པོ་དེ་ཆ་མཉམ་པར་བྱས་ལ་ཡུང་བ་ནག་པོའི་ཚིས་མ་དང་། བཱོ་ལ་དྲི་ཆུ་དང་བ་ལི་ཀ་ལིའི་ཆུ་སྐྱོ་མར་བྱ་ཟེར། བ་ལི་ཀ་ལི་ནི་སྨན་ནོ། ། ཀུཏྱཚི་ཏུ་རྟའམ་རྩ་ཏུར་པའོ། ། བ་ལང་གི་འོ་མས་བྱའོ། ། ཞེས་པ་ནི་གོང་གི་རྫས་དྲུག་པོ་འོ་མ་དང་སྦྱར་བའོ། ། དེ་ནས་ཆ་བཤད་དེ་ཞེས་པ་ནི། ཆའམ་ཚད་དོ། ། ཕྱེ་མ་སྲང་སུམ་ཅུ་རྩ་གཉིས་ཞེས་པ་ནི་བཞི་མཉམ་མོ། །
ཆུ་གཉིས་འགྱུར་ནི་ཆུ་སྲུང་དྲུག་ཅུ་རྩ་གཉིས་སོ། ། ཅི་སྲིད་ཁམ་ཕོར་ཞེས་བྱ་སྒྲ་བཞིན་ནོ། ། བཱོ་ལ་གསུམ་དང་ཞེས་པ་ནི་ཆུ་སྲང་གསུམ་མོ། ། ཇི་ལྟར་རིམ་པས་ཞེས་པ་ནི་གོ་རིམ་བཞིན་དུ་བསྒྲུབ་ཞེས་ཡོད་དེ། ཆུ་སྲང་གསུམ་གྱིས་བསྡུ་བའོ། ། འབྲུ་མར་བཞི་འགྱུར་ནི་འབྲུ་མར་སྲང་བཞིའོ། ། གུརྻ་ཙི་དེའི་ཕྱེད་ཅེས་པ་ནི་རུ་རྟ་སྲང་གཉིས་སོ། ། དེའི་ཕྱེད་ཀྱིས་ཚིས་མར་འགྱུར་ཞེས་པ་ནི་རྐང་དང་རུས་པ་སྲང་རེ་རེའོ། ། གོང་དུ་བསྡུས་པའི་རྫས་ནི་དྲི་ཆེན་ནོ། ། ཞན་པར་གཙོ་ཞེས་པ་ནི་སྨན་ལ་ཞན་པར་བཙོ་བའོ། །
གལ་ཏེ་འདི་ཞེས་པ་ནི་བཅུད་ལེན་གྱི་རྫས་འདིའོ། ། དེའི་ཚེ་ནི་བཏུང་བའོ། ། འབྲིང་པོ་ལ་ནི་གུརྻ་ཕྱི་རོལ་ཏུ་གནས་ཞེས་པ་ནི་རུ་ཏ་མི་གཏོང་བའོ། ། མགོ་བྱུགས་ལ་དྲག་ཏུ་གསུངས་ཞེས་པ་ནི། དྲག་ཏུ་བཙོ་བའོ། ། བརྩེ་བ་གསུམ་ནི་མཆོག་ཏུ་འདོད། ། ཅེས་པ་ནི་སྣ་སྨན་ལ་ཞན་པ་དང་། ཆུང་མ་ལ་འབྲིང་དང་། དྲག་པར་བཙོ་བ་ནི་མགོ་བོ་ལ་སྣར་བླུགས་པ་ལ་སྲང་བཅུ། བཏུང་བ་ལ་སྲང་བརྒྱ།
རྣལ་འབྱོར་ཤིན་ཏུ་མཉམ་བཞག་པས་ནི་ཛོ་ཀིའི་སྲང་བརྒྱ་རྩ་བརྒྱད་ནི་མགོ་ལ་བྱུགས་པའོ། ། ཕན་ཡོན་ནི་ལོ་སྟོང་ཐུབ་བོ། ། བཏུང་བས་ལྔ་བརྒྱའོ། ། མགོ་བྱུགས་གིས་སུམ་བརྒྱའོ། ། ངའི་ཚིག་ལ་ཞེས་པ་སངས་རྒྱས་ཀྱི་ཚིག་གོ ། ལྷའི་གཟུགས་དང་སོ་དང་ཚིག་བདུན་ཕན་ཡོན་ནོ། ། བཞི་མཉམ་སོགས་བླངས་ཏེ་ཞེས་པ་ནི་ནད་མེད་པ་དང་། ཚེ་རིང་བ་དང་། སྐྲ་དཀར་དང་གཉེར་མ་མེད་པ་དང་། ནད་འཇོམས་པའི་ལས་ཚོགས་བསྟན་པ་ནི།
བཞི་མཉམ་སྟེ་དྲི་ཆེན་བསྐམ་པ་ལ། འོ་མ་དང་ལན་མང་དུ་བཏགས་ལ་ཞེས་པ་འོ་མས་ཡང་ཡང་མཉེས་ལ་བའི་ལྕི་བའི་མེས་དྲི་ཆེན་མི་སྣང་བར་བསྲེགས་ནས་འབྲུ་མར་བླངས་ཏེ་ཞེས་པ་ནི་འཕྲུ་བ་ཁ་སྦྱར་དུ་བཙོ་བའོ། ། འབྲུ་མར་ནག་པོ་ཞེས་པ་ནི་སྲང་གཉིས་དང་མར་ཁུ་སྟེ། རྩི་མར་སྲང་བཅུ་གཉིས་དང་། འབྲུ་མར་ཉིས་འགྱུར་སྲང་ཉི་ཤུ་རྩ་བཞིའོ། ། འོ་མ་དང་སྲང་བཞི་དང་ལྷན་གཅིག་ཏུ་བྱས་ན་ཆོ་ག་བཞིན་དུ་ཞེས་པ་ནི་བཞི་མཉམ་སོགས་ཀྱིས་ཆོ་ག་བཞིན་དུའོ། ། གསེར་གཞི་དང་ཞེས་པ་ནི། གསེར་ཤིང་སྲང་བཞི་དང་། འབྲས་བུ་གསུམ་ཞེས་པ་ནི་མངར་གསུམ་སྲང་གསུམ་དང་། ནྲི་བྲ་མ་ཛ་དང་ཞེས་སོ། །
ཙེ་ཏེ་འ་བ་མ་ཧ་ས་དེ། ཏ་ལ་སྟེ་ལྟོ་སྟོངས་དང་། འདི་རྣམ་རིམ་གྱིས་འཕེལ་ཞེས་པ་ནི། གསེར་ཤིང་སོགས་གཞན་དུ་བསྐྱེད་དེ། ཚིས་མར་བརྗོད་ཅེས་པ་ནི་ཕྱེ་མར་བྱའོ། ། མཚན་མོ་ནི་ཡུང་བ་ནག་པོའོ། ། བ་ཀུ་ཙི་དཀར་པོ་དང་ཞེས་པ་ནི་སྨན་ནོ། ། སྙིང་པོ་ནི་ཨུཏྤ་ལ་ཁ་ཕྱེ་བའོ། ། དྲི་མ་ནི་དྲེག་པའོ། ། དྲིའི་རྡོ་རྗེ་ནི་མུ་སེའོ། །
གུ་གུལ་དང་རྫས་རྫ་ར་རྫ་སྟེ་ལྕེ་ཕོག་དང་། ག་བུར་སྟེ་བདེ་རྩི་དང་། རི་དྭགས་ཀྱི་ཚང་སྟེ་གླ་རྩི་དང་། རྫས་དེ་རྣམས་ཞེས་པ་ནི་གོང་གི་རྫས་བཅུ་བཞི་པོའོ། ། མར་ཁུས་བཙོས་ནས་མགོ་ལ་བྱུགས་ན་ནད་མེད་ཅིང་ཚེ་རིང་བ་དང་། གཉེར་པ་དང་སྐྲ་དཀར་སེལ་བར་བྱེད་ཅིང་ནད་ཐམས་ཅད་འཇོམས་པར་བྱེད་དོ། ། ལྔའོ། ། ད་ནི་ནད་ཐམས་ཅད་འཇོམས་པའི་བཅུད་ལེན་བསྟན་པ་ནི། དེ་ནས་ནི་ནད་མེད་སོགས་བཤད་པའི་རྗེས་ལའོ། ། ཆོ་ག་བཤད་ཅེས་པ་ནི་འབྲུ་མར་ནག་པོའོ། །
ད་ཉིད་ཅེས་པ་ནི་སྔར་བཤད་པའི་བཞི་མཉམ་སོགས་སོ། ། འབྲུ་མར་སྲང་གཉིས་ཁྲག་སེལ་ནི་འཁྲུ་གཅོད་ཀྱི་སྨན། ཁྲག་གཅོད་པའི་སྨན་ནོ། གསེར་གྱི་ཤིང་ནི་ད་དྷུ་དུ་རའོ། ། བསྟན་པར་བྱེད་ནི་ཉེའུ་ཤིང་ངམ། ས་ལིང་ཀའོ། ། སི་ཏུ་བ་རེ་ནི་ཀུ་ཏྲིའོ། ། གོང་དུ་གསུངས་པའི་ཆོ་ག་ཞེས་པ་ནི། བཙོ་བའི་ཆོ་ག་གོང་དུ་གསུངས་པ་བཞིན་བྱས་ལ་ཆུ་བསྒྲུབ་པར་བྱའོ། ། ཞེས་པ་ནི་ཆུ་ལ་བཙོས་པའི་བརྩིགས་མ་བཙོས་ནས་སྲིས་མ་བཏོན་པའོ། །
དེའི་རྗེས་སུ་ནི་བཙོས་པའི་རྗེས་སུའོ། ། སྲན་མ་མ་ཤ་ནི་པྲི་ཡང་ཀུའོ། ། པྲ་ཡང་དང་ཀྱེ་ཤ་རི། ན་ག་གེ་སར་དང་། བ་ཀུ་ལ་ནི་སྨན་གྱི་མིང་སྟེ་སི་ལ་དང་། རིག་པ་སྟེ་རཀྟ་དང་། འཛིན་མ་སྟེ་ཙམ་པ་ཀ་དང་། ན་ག་ནི་པྲ་ན་ཀའི་སྨན་དང་། འཁོར་ལོ་ཐག་པ་ནི། ཨེ་དྷ་ཙི་ཏ།
མཚན་མོ་རྒྱུ་བ་ནི་ཡུང་བ་ནག་པོ་དང་། ཀ་ན་ཀ་ནི་དང་ཀྲོ་དང་། ཤི་ཁི་ནི་རྨ་བྱའི་གཙུག་ཕུད་དང་། པྲ་བ་ར་ན་ལ་ཀ་དང་། བྷུ་ཏ་རི་ནི་འབྱུང་པོའི་དགྲའམ་ནིར་ཀུན་དྷིའོ། ། འདིར་ནི་བ་ལི་ཀའོ། ། བི་ལ་བི་ནི་རྐུན་མའི་མེ་ཏོག་དང་། མན་ཛ་རི་ནི་འདུལ་བར་བྱེད་པའོ། ། བ་ཀུ་ཙ་ནི་བསྐུལ་བའོ། ། སྤྲིན་གྱི་ཤིང་དང་།
ཡུང་བ་དང་། མན་ཛི་ཏི་ནི་བཙོད་དོ། ། ནད་ཀྱི་དབང་པོ་ནི་རུ་རྟའོ། ། གླང་པོའི་སྟོབས་ནི་རྣ་བའི་ཆང་ངོ་། ། འདི་དག་ནི་རྫས་གོང་མ་ཚོའོ། ། དེ་རྣམས་ཀྱིས་ནད་ཐམས་ཅད་མེད་པར་བྱེད་དོ། དྲུག་གོ ། ད་ནི་གཡན་པ་ལ་སོགས་པ་འཇོམས་པའི་བཅུད་ལེན་བསྟན་པ་ནི། ཙན་དན་གཉིས་ནི་དཀར་དམར་རོ། ཚ་ནི་གླང་རྩིའོ། །
གུ་རུ་ན་ནམ་མཁའི་གདོང་ངོ་། ། བ་ལི་ཀ་དང་། ཀ་ན་ཀ་དང་། བུ་རམ་དང་། མཉམ་པར་ལྡན་པ་ནི་རྫས་བདུན་པོ་དེ་མཉམ་པར་བྱས་པའི་བདུག་པས་བདུགས་ན་འདོད་པའི་དོན་དེ་ནད་ཐམས་ཅད་མེད་པར་བྱེད་པའོ། གང་མེད་པར་བྱེད་ན། གཡན་པ་ལ་སོགས་པའོ། ། ལྷ་མོ་ནི་བདག་མེད་མ་ལ་སོགས་པའོ། ། ངས་ཞེས་བྱ་བ་ནི་སངས་རྒྱས་ཀྱིས་སོ། ། ཐེ་ཚོམ་མི་བྱ་བ་ནི་ཡིད་གཉིས་ཐེ་ཚོམ་མི་བྱ་བའོ། །
བདུན་ནོ། ། ནད་དང་སྲིན་བུ་སོགས་འཇོམས་པར་བྱེད་པའི་བཅུད་ལེན་བསྟན་པ་ནི། ཡུང་བ་དང་སྲིད་པའི་རྡུལ་ཏེ་ཁྱིམ་གྱི་མེ་ཏོག་དུ་བ་དང་སྲིན་དུ་བ་སྟེ་སྨན་གཅིག་གི་མིང་ཡིན། ལྷ་ཁང་གི་སོ་ཕག་གི་རྡུལ་དང་། ཀ་ན་ཀའི་འདབ་མའི་བརྩིགས་མ་དང་། ཀ་ན་ནི་དྷ་དུ་རའོ། ། གླ་རྩི་དང་བཞི་མཉམ་སྟེ་དྲི་ཆེན་དང་། རྐུན་མ་སྟེ་རྒན་པོ་གཞོན་བྱེད་མ་དང་། སྐྱེས་བུ་སྟེ་སྨིན་མའི་འབྲས་བུ་དང་། ལྷན་ཅིག་པོ་དགུ་པོ་དེ་ལྷན་ཅིག་པའོ། །
རྣམ་པ་སྣ་ཚོགས་ནི་སྲིན་བུ་དང་མཛེ་དང་། ཡན་ལག་ལས་སྐྱེས་པའི་དུག་ནི་ཐམས་ཅད་འཇོམས་པར་བྱེད་དོ། ། ཡང་བ་གུ་ཐི་ནི་ཕྱག་ཚང་ཀུ་བའོ། ། ལྷན་ཅིག་པས་ལྟ་སྨོས་ཀྱང་ཅི་དགོས། ཞེས་པ་ནི་ནད་ཐམས་ཅད་འཇོམས་པར་བྱེད་དོ། ལུས་བྱུགས་པའི་ཆོ་གའོ། ། བརྒྱད་དོ། ། ད་ནི་བཟའ་བའི་བཅུད་ལེན་བསྟན་ཏེ། ཁོང་ནད་སྲན་དཀར་པོ་འཇོམས་སོ། ། དེ་ནས་ནི་ནད་དང་སྲིན་བུ་འཇོམས་པའི་རྗེས་ལའོ། །
ཚ་བ་གསུམ་ནི་སྒ་པི་པི་ལིང་དང་། ཕོ་བ་རིས་གསུམ་མོ། ། སྐྱེ་ཚ་དང་འབྲས་བུ་གསུམ་མོ། ། བཞི་མཉམ་ལྷན་ཅིག་ཅེས་པ་ནི། དྲི་ཆེན་དང་གསུམ་པོ་མཉམ་པར་བྱས་པའོ། ། ལྷན་ཅིག་ཕྱེ་མར་བྱས་པ་ནི་གསུམ་པོ་ལྷན་ཅིག་ཞིབ་མོར་བྱས་པའོ། ། གླ་རྩི་སྟེ་དྲི་ཆུ་དང་། ཆུ་གྲང་མོ་ཞེས་པ་བགྲངས་པ་ལ་ཟེར། ལྷན་ཅིག་ལོ་གཅིག་ཏུ་བརྟུལ་ཞུགས་ཅན་གྱིས་བཏུང་བར་ཞེས་པ་ལ། བརྟུལ་ཞུགས་ནི་ཐ་མལ་གྱི་རྣམ་པར་རྟོགས་པ་བརྟུལ་ནས་གྱ་ནོམ་པར་ཞུགས་པའོ། །
ཁོངས་སུ་སོང་བའི་ནད་ཅེས་པ་ནི། ནང་གྲོལ་གྱི་ནད་བེའུ་སྣབས་ལ་སོགས་པའོ། ། བད་ཀན་སོགས་ནི་འདུ་བ་བཞིའོ། ། ལྷུང་བ་ནི་སྐྲ་དཀར་སོགས་དང་ལྷུང་བར་བྱེད་དོ། ། ཞུ་ན་བསྔགས་པའི་སྐྲ་དཀར་སོགས་འཇིགས་པར་བྱེད་དོ། ། གཞན་དུ་མ་ཡིན་ཞེས་པ་ནི་མི་འཇིགས་པ་མ་ཡིན་ནོ། ། དགུའོ། ། ལུས་དང་ཚེའི་བཅུད་ལེན་བསྟན་པ་ནི། ཡང་བཞི་མཉམ་བླངས་ནས་ཞིབ་མོར་ཕྱེ་མར་བྱས་ནས། འབྲས་བུ་གསུམ་དང་ལྡན་པ་ལྷན་ཅིག་ཞིབ་མོར་བཏགས་ཏེ།
མར་དང་སྦྲང་རྩིས་བརྩིས་ལ། ཞེས་པ་ནི་སྦྱར་ལ། ནང་རེ་ལ་ཞོ་གཉིས་གཉིས་བཟའ་བར་བྱའོ། ། ཕན་ཡོན་ནི། གཟུགས་བཟང་པོ་ཅན་དུ་འགྱུར་ཞིང་ཞེས་པ་ནི། ཕན་ཡོན་ལྷའི་ལུས་སུ་འགྱུར་རོ། ། དེ་ལྟར་ཟོས་ན་ལོ་སུམ་བརྒྱ་འཚོ་བར་འགྱུར་རོ། ། དེ་ནི་ཞེས་པ་ནི་སུམ་བརྒྱའོ། ། རློན་པས་ཀྱང་ཞེས་པ་ནི། བཞི་མཉམ་སོགས་རློན་པས་ཀྱང་ལོ་སུམ་བརྒྱ་འཚོ་བ་ཡིན་མོད་ཀྱི།
རློན་པ་ཟ་བར་བྱེད་ན་མར་དང་སྦྲང་རྩི་མི་དགོས་ཏེ། དེ་དང་བྲལ་བར་བྱའོ། ། བཅུའོ། ། ད་ནི་ཟོས་པས་བད་ཀན་དང་རླུང་དང་སྐྲ་དཀར་སེལ་བའི་བཅུད་ལེན་བསྟན་པ་ནི། སྐ་བ་གསུམ་ཞེས་པ་ནི་ཚ་བ་གསུམ་མོ། ། ཕྱེ་མ་ནི་ཞིབ་མོར་བྱས་པའོ། ། བྱི་ལའི་རྐང་རྗེས་ཙམ་ལ་རིམ་པར་བཏོད་ལ་ཞེས་པ་ནི། བྱི་ལའི་རྐང་རྗེས་ཕོ་བཙུམས་ཏེའོ། ། རིམ་པ་གཏོད་པ་ནི་འཕེལ་བའོ། ། གླ་རྩི་ནི་དྲི་ཆུའོ། །
འབྲིང་པོ་ནི་དང་པོ་དང་ཐ་མ་བོར་བའོ། ། བསིལ་བ་ནི་དྲི་ཆུ་གྲང་མོ་དང་བཟའ་བའོ། ། ནུས་པ་ཞེས་པ་ནི་ཞུ་མ་ཞུའི་ནུས་པ་བརྟགས་པའོ། ། ཕན་ཡོན་ནི་རླུང་དང་བད་ཀན་འཇོམས་ལ་སྐྲ་དཀར་སེལ་བར་བྱེད་དོ། ། གྲོན་པོས་ནི་སྐྲ་དཀར་བསྐྱེད་པར་བྱེད་དོ། ། ཡང་ན་འབྲས་བུ་གསུམ་དང་དྲི་ཆེན་དང་། འོ་མ་དང་ཆུས་བཙོ་བར་བྱས་ཏེ་མགོ་ལ་བསྐུ་བར་བྱའོ། ། དེས་བད་ཀན་དང་རླུང་དང་སྐྲ་དཀར་སེལ་ལོ། ། བཅུ་གཅིག་གོ ། ད་ནི་ནད་དང་སྐྲ་དཀར་འཇོམས་ཤིང་ཚེ་རིང་བའི་བཅུད་ལེན་བསྟན་པ་ནི།
དབང་པོའི་བསྟན་དང་ཞེས་པ་ནི་ཐ་སྐར་རྡོ་རྗེའོ། ། འབྲས་དམར་པོ་དང་དྲི་ཆེན་གསུམ་ལྷན་ཅིག་ཏུ་བཏགས་ལ་ཁུར་བ་བྱས་ཏེ། མར་གྱིས་བཙོས་ནས་སྦྲང་རྩི་དང་ལྷན་ཅིག་ཏུ་བཟའ་བར་བྱའོ། ། ཕན་ཡོན་ནི་ཟླ་བ་གསུམ་ནས་ནད་ཐམས་ཅད་འཇོམས་པ་དང་། ཁྱད་པར་དུ་སྐྲ་དཀར་འཇོམས་སོ། ། ཟླ་བ་དྲུག་ཅེས་པ་ནི། ཟླ་བ་དྲུག་ཏུ་བསྟེན་ནས། ཛོ་ཀི་དབྱངས་སྙན་པར་འགྱུར་རོ། ། ཚིལ་ལུ་དང་ལྡན་པ་ཞེས་པ་ནི་ཡིད་གཞུང་བར་འགྱུར་རོ། ། དགུན་ནི་ཟླ་བ་དགུར་བརྟེན་ནའོ། །
ལུས་བཟང་པོ་ལྷའི་ལུས་སོ། ། ལོ་གཅིག་བརྟེན་ན་ནི་གླང་པོ་ཆེའི་སྟོབས་དང་འདྲའོ། ། སྟོབས་ཤིན་ཏུ་ཆེ་བ་དང་། ལོ་སུམ་བརྒྱ་འཚོ་བར་འགྱུར་རོ། ། ད་ནི་བཀྲེས་སྐོམ་སེལ་བའི་བཅུད་ལེན་བསྟན་པ་ནི། ན་ག་མུ་ལ་ནི་ཀླུའི་རྩ་བའོ། ། ཞགས་པ་ནི་བ་ལི་ཀའོ། ། ཀུ་ར་ཏ་ནི་རུ་རྟའོ། ། ཆ་གསུམ་ནི་གོང་མའི་གསུམ་ཆའོ། ། མ་ཐ་ན་བཅུའི་ཆ་གཅིག་དང་ཞེས་པ་ནི།
པི་པི་ལིང་སྦོམ་པོ་ཆ་གཅིག་གོ ། ཆ་མཉམ་པ་ནི་བཅུའི་ཆ་གཅིག་དང་བའི་འོ་མ་དང་ཕྱེ་མ་ཞོ་གཉིས་བསྲེས་ནས་སོ། ། ཕྱེ་མ་ནི་གོང་གི་དེ་རྣམས་ཀྱི་ཕྱེ་མའོ། ། བརྫིས་ཏེ་ཞེས་པ་བསྲེས་ལ་ཉི་མ་རེ་རྣལ་འབྱོར་པས་ཟོས་ན་ཕན་ཡོན་ནི་ལོ་བརྒྱ་ཕྲག་སྟོང་ལ་སོགས་པ་ཐུབ་པ་དང་། བཀྲེས་སྐོམ་ལ་སོགས་པ་ཐམས་ཅད་ལས་གྲོལ་བར་འགྱུར་རོ། ། སྨན་འདི་དང་ལྡན་པ་ཞེས་པ་ནི་རྣལ་འབྱོར་པ་བྲག་ཕུག་སྟོང་པ་ལ་སོགས་པར་གནས་པར་བྱའོ། ། སྦྱོར་བ་གཞན་ཞེས་པ་ནི་བཅུད་ལེན་གྱི་སྦྱོར་བ་གཞན་ནོ། ། སྦྱོར་བ་འདིས་སངས་རྒྱས་དང་མཚུངས་པར་འགྱུར་ཏེ་ཟེར། སངས་རྒྱས་ནི་མཐུ་དང་ནུས་པ་ཆེ་བའོ། ། དོན་མེད་ཅེས་པ་ནི།
ལུས་ཀྱི་བཅུད་ལེན་སོགས་གསུམ་དོན་མེད་པའོ། ། སྦྱོར་བ་མེད་པ་ནི་བུད་མེད་དང་ཁ་ཟས་ཀྱི་སྦྱོར་བ་ཆང་དང་སྔོ་ཚོད་མེད་པར་བཟའ་བའོ། ། རྣལ་འབྱོར་པ་ཀུན་རྫོབ་ཀྱི་བདེན་པའི་གནས་བྲག་འབབ་ཆུ་དང་བཅས་པ། ཞེས་པ་ནི། བྲག་ཕུག་ལ་སོགས་པའི་དབེན་གནས་སུ་གནས་ལ་བསྒོམ་པར་བྱའོ། ། དུས་ཀྱི་འཆི་བ་མི་རིགས་པ་ཞེས་པ་ནི། འཆི་བ་བསླུ་བའི་ཐབས་སུ་བཅུད་ལེན་མི་ཤེས་པར་རོ། ། གང་ཞིག་ནི་རྣལ་འབྱོར་པས་སོ། ། རྣལ་འབྱོར་འདོད་ཅེས་པ་ནི་ཕྱག་རྒྱ་ཚེ་གཅིག་གིས་ཕྱག་རྒྱ་ཆེན་པོ་ཐོབ་པར་འདོད་པའོ། ། མཁའ་ལ་ཁུ་ཚུར་བསྣུན་ཞེས་པ་ནི།
ནམ་མཁར་ཁུ་ཚུར་བརྒྱབ་པས་ཏོག་འགྲོ་བ་དང་འདྲའོ། ། ཆུ་འཐུངས་ནི་སྨིག་རྒྱུས་ངོམས་པར་འདོད་པ་དང་འདྲའོ། ། བཀྲེས་ཕྱིར་ནི་ཕུབ་མ་བརྡུང་བ་ནི་འབྲས་འདོད་ནས་ཕུབ་མ་བརྡུང་བ་དང་འདྲའོ། ། དེའི་ནི་རྣལ་འབྱོར་པའོ། ། ངལ་བ་ནི་བརྩོམས་པའོ། ། དེ་ཉིད་འབྲས་བུ་ཐོབ་མི་འགྱུར་ཞེས་པ་ནི། ཚེ་གཅིག་གིས་མི་ཐོབ་པའོ། ། དེ་བས་ན་ཡོ་གའི་ནི་རྣལ་འབྱོར་པའོ། ། མཉམ་བཞག་ནི་བཅུད་ལེན་གྱི་རྣལ་འབྱོར་པའོ། ། དེ་ལྟར་ནི།
གོང་དུ་བསྟན་པའོ། ། ཆོ་ག་ནི་བཅུད་ལེན་གྱིའོ། ། ང་ཡིས་ནི་སངས་རྒྱས་ཀྱིས་སོ། ། བསྔགས་པ་ནི་བསྟོད་པའོ། ། ཚེ་རིང་བ་ནི་ཐིག་ལེ་སོགས་ཀྱིས་ཚེ་བསྲིང་བའི་ཐབས་སོ། ། བདུན་པ་ལས་རབ་ཏུ་བྱེད་པ་དང་པོའོ། ། བདུན་པའི་རབ་ཏུ་བྱེད་པ་གཉིས་པ་ནས། རྩ་བའི་རྒྱུད་ཀྱི་བརྟག་པ་གཉིས་པ་ལས་བརྟག་པ་འོག་མའི་ལེའུ་དང་པོ་ནས་བསྟན་པའི་སྦྱིན་སྲེག་གི་དོན་མ་ཚང་བ་ཁ་བསྐང་བ་དང་། མི་གསལ་བ་གསལ་བར་བྱ་བའི་ཚུལ་གྱིས་བསྟན་ནོ། ། ཡང་ན་རྡོ་རྗེ་མཁའ་འགྲོ་ལེའུ་བཞི་བཅུ་རྩ་དྲུག་པ་དང་ཆ་མཐུན་པར་བསྟན་ནོ། །
རྩ་བའི་རྒྱུད་ཀྱི་བརྟག་པ་འོག་མའི་ལེའུ་དང་པོའི་དོན་གསལ་བར་བཤད་པ་ཞུས་པ་ནི་བཅོམ་ལྡན་འདས་སོགས་སོ། ། བཟླས་སོགས་སྦྱིན་སྲེག་ཅེས་པ་ནི། བཟླས་པ་ནི་ལས་བཞིའི་དུས་ཀྱིའོ། ། སོགས་སུ་བསྒོམ་པ་བསྡུའོ། ། སྦྱིན་སྲེག་ཇི་ལྟར་ལགས་ཞེས་པ་ནི་བཟླས་པ་དང་བསྒོམ་པ་སྔོན་དུ་སོང་བའི་སྦྱིན་སྲེག་ཇི་ལྟར་ལགས་སོ། ། ལས་བཞིའི་དུས་ཀྱི་གཏོར་མ་དང་མཆོད་པ་ལ་སོགས་པ་ཇི་ལྟར་ལགས་ཞུས་པའོ། ། སྦྱིན་སྲེག་ནི་སྦྱིན་སྲེག་གི་ལས་བསྒྲུབ་པའོ། ། སོགས་པའི་མཚན་ཉིད་ཅེས་པ་ནི་བཟླས་བསྒོམ་སྔོན་དུ་སོང་བའི་སྦྱིན་སྲེག་བཞི་ལས་བཞི་བསྒོམ་པའོ། ། ཇི་ལྟར་དེ་ཉིད་ལས་བཞིའོ། ། རྡོ་རྗེ་ཉོན་ནི་སྡུད་པ་པོ་ལའོ། །
དང་པོར་སྔགས་པས་འབུམ་བཟླས་ཞེས་པ་ནི། བསྙེན་པའི་དུས་སུ་རང་གི་ལྷའི་དུས་སུ་འབུམ་ཕྲག འཁོར་གྱི་ཁྲི་བྱས་ཏེ་སྦྱིན་སྲེག་བྱ་བའམ། ཡང་ན་མཚན་མ་ཐོབ་ཐོབ་ཀྱི་བར་དུ་བཟླས་པ་བྱའོ། ། ཕྱི་ནས་ལས་ནི་ཡང་དག་བརྩམས། ། ཞེས་པ་ནི་སྦྱིན་སྲེག་ལ་བརྟེན་ནས་ལས་བཞི་བྱེད་པའོ། ། སྦྱིན་སྲེག་གི་སྐབས་སུ་གཡས་བརྐྱང་གཡོན་བརྐྱང་མཉམ་སྟབས་ནི། ། ཟླུམ་པོའོ། ། བྱི་ཤ་ཀ་ལ་ནི་ས་ག དེ་ལྟར་བྱས་ན་ཞེས་པ་ནི་བསྙེན་པའམ་རྐང་སྟབས་བཞི་པ་བྱས་ནའོ། །
ཡང་ན་ཕྱི་ནས་རིག་མ་གཞུག་ཅེས་པ་ནི་རྡུལ་མཚོན་གྱི་དཀྱིལ་འཁོར་བསྒྲུབ་པའི་དུས་སུ། ཡབ་ཡུམ་བདེ་བ་བསྒྲུབ་པའི་སྒྲས་ཏ་ཐཱ་སྤྱན་དྲངས་ནས་སྣ་བུག་གཡོན་ནས་ཞུགས། ཡུམ་གྱི་ཆགས་པས་ཞུ་ནས་པད་མར་ཐིག་ལེར་གྱུར་ནས། དཀྱིལ་འཁོར་བྲི་བའི་མཚན་མ་སྟེང་དུ་དགོད་པའོ། ། དེ་ཡང་རིག་མ་ནི། ཞི་བ་ལ་བྲམ་ཟེ། རྒྱས་པ་ལ་རྒྱལ་རིགས། དབང་ལ་རྗེའུ་རིགས། བསད་པ་ལ་དམངས་རིགས་དང་སྙོམ་པར་ཞུགས་པས་དཀྱིལ་འཁོར་འབྱིན་པའོ། ། སྦྱིན་སྲེག་གི་མངོན་རྟོགས་ནི།
དང་པོ་བསྒོམ་པ་དང་། གྲངས་དང་། མཚན་མའི་བསྙེན་པ་དང་། གསུམ་གང་རུང་བྱས་ནས། དེ་ནས་ས་ཆོག་བྱ། དེ་ནས་ལྷ་གནས་བྱ། དེ་ནས་ཐིག་གདབ། དེ་ནས་ཚོན་བྲི། དེ་ནས་དཀྱིལ་འཁོར་བསྒྲུབས་ནས་སྦྱིན་སྲེག་བྱའོ། ། དེ་ལྟར་དཀྱིལ་འཁོར་སྒྲུབ་པ་རིགས་བཞི་ལ་བརྟེན་ནས་སྒྲུབ་པ་བྱས་པ་ལྟར་རོ། །
ཆོ་ག་སྣ་ཚོགས་ཉིད་ཅེས་པ་ནི་འདུ་ཤེས་གསུམ་ཀྱི་སྒོ་ནས་ཡབ་ཡུམ་སྙོམ་པར་ཞུགས་པས་དཀྱིལ་འཁོར་བསྒྲུབ་པའི་རྗེས་ལའོ། ། སྦྱིན་སྲེག་ཡང་དག་བརྩམས་ནི་སྦྱིན་སྲེག་ལ་བརྟེན་ནས་དཀྱིལ་འཁོར་ལས་བཞི་སྒྲུབ་པའོ། ། དང་པོ་ལས་བཞིའི་ཐབས་ཀྱི་དབྱིབས་ཀྱི་དབང་དུ་བྱས་ན་ཟླུམ་པོ་ཞི་བ་ལ། དཀྱིལ་འཁོར་གྱི་ཚད་ཀྱི་དབང་དུ་བྱས་ན་ཁྲུ་གང་། གཏིང་དུ་ཁྲུ་བྱེད་བརྐོས་པའོ། ། ལས་དང་རྗེས་སུ་མཐུན་པའི་དྲི་ཙན་དན་དཀར་པོས་བྱུག་གོ ། མུ་རན་ཏེ་ཁ་ཁྱེར་སོར་བཞིའོ། ། རྒྱས་པ་ལ་ནི་དབྱིབས་ཀྱི་དབང་དུ་བྱས་ན་གྲུ་བཞི་སྟེ། ཚད་ཀྱི་དབང་དུ་བྱས་ན་ཁྲུ་གཉིས་པའོ། ། འོག་ཏུ་ཁྲུ་གང་ཞེས་པ་ནི་སོར་ཉི་ཤུ་རྩ་བཞིའོ། །
མུ་རན་ལ་ནི་སོར་བརྒྱད་ཉིད། ། ཅེས་པ་ནི་སོར་བརྒྱད་དོར་བའོ། ། མེ་ཏོག་སེར་པོས་བརྒྱན་ཞེས་པ་ནི་ལས་དང་རྗེས་སུ་མཐུན་པའི་མེ་ཏོག་དང་དྲི་སེར་པོའོ། ། མངོན་སྤྱོད་ཀྱི་དབྱིབས་ནི་གྲུ་གསུམ་མོ། ། ཚད་ནི་སོར་ཉི་ཤུའོ། ། འོག་ཏུ་སོར་བཅུ་བྲུས་པའོ། ། མུ་རན་སོར་གསུམ་དོར་བའོ། ། ལས་དང་རྗེས་སུ་མཐུན་པ་ནི། དུར་ཁྲོད་སོལ་བས་བྱུག་གོ ། དབང་དང་།
དགུག་པ་ཐུན་མོང་སྟེ། ཐབ་ཁུང་གཅིག་གི་མཚན་ཉིད་གསུངས། ། ཞེས་པ་ནི་བ་གའི་རྣམ་པའམ། ཟླ་བ་ཕྱེད་པ་ལྟ་བུ་སྟེ། ཞེས་པར་བྱ། དགུག་པ་ཟླ་བ་ཕྱེད་པའི་དབྱིབས་ཞེས་པ་ཟླ་བ་ཕྱེད་པའི་དབྱིབས་སོ། ། ཐབ་ཁུང་ཚད་ཞེས་པས་སོར་ཉི་ཤུ་པའོ། ། དེ་ལ་རྡོ་རྗེ་མཁའ་འགྲོ་ནས་རྒྱ་ལ་ཁྲུ་གང་ཟབས་སུ་ཁྲུ་ཕྱེད་པ་ཞེས་པ་ཡོད་དོ། ། མུ་རན་ཞེས་པ་སོར་བཞི་དོར་སོར་བཞི་པའོ། ། ལས་དང་རྗེས་སུ་མཐུན་པ་དྲི་དམར་པོས་བྱུགས་པའོ། །
ད་ནི་ལས་བཞིའི་ཐབ་ཁུང་གི་ཁ་དོག་བསྟན་པ་ནི། ཞི་བའི་ལས་དང་མཐུན་པ་དཀར་པོ། རྒྱས་པའི་ལས་དང་མཐུན་པ་སེར་པོ། དབང་ལ་ལས་དང་མཐུན་པ་དམར་པོ། དེ་བཞིན་དུ་སྡང་བ་ལ་ནག་པོའོ། ། ད་ནི་ལས་བཞིའི་ཁ་ལྟ་ཕྱོགས་ཀྱི་དབང་དུ་བྱས་ན། ཕྱོགས་ཀྱི་ཆ་ནི་བཤད་པར་བྱ་སྟེ་ཁའི་ལྟ་ཕྱོགས་སོ། ། ཞི་བ་ལ་ཤར་དུ་བལྟ། ། མངོན་སྤྱོད་ལ་ལྷོར་བལྟ། དབང་དགུག་ནུབ་ཏུ་བལྟ།
རྒྱས་པ་ལ་བྱང་དུ་བལྟ། ད་ནི་ལས་བཞིའི་རྡུལ་མཚོན་བསྟན་པ་ནི། གོང་གི་ལས་ལ་ལྟོས་ནས་ནི། ། ཞེས་པ་ནི། ལས་བཞི་བསྒྲུབ་པའོ། ། རྡུལ་མཚོན་རྣམས་ནི་རབ་བཤད་བྱ་ཞེས་པ་ནི། ལས་བཞིའི་རྡུལ་མཚོན་དཀར་སེར་དམར་ནག་ཁ་དོག་སོ་སོའོ། ། ཐབ་ཁུང་རྐོ་བའི་བྱ་བའོ། ། ཞེས་པ་ནི། ཞི་བ་ལ་དཀར།
རྒྱས་པ་ལ་སེར། དབང་ལ་དམར། མངོན་སྤྱོད་ལ་ནག་པོའོ། ། ད་ནི་སོ་སོའི་སྲེག་རྫས་བཤད་པ་ནི། ཞི་བ་ལ་འབྲས་ས་ལུ་དཀར་པོ་སོགས་དང་། འོ་མ་ཞི་བའོ། ། བདུད་རྩི་ཞེས་པ་ནི་བདུད་རྩི་ལྔའི་བསྲེགས་རྫས་སོ། ། ཡམ་ཤིང་ནི་འོ་མ་ཅན་གྱི་ཤིང་ལྔ་ཞེས་པ་ནི་རིགས་ལྔ་ཡོད་སྐད། རྩེ་མོར་ཆེར་གནས་པ་ནི་སོར་བཅུ་གཉིས་པའོ། ། རྩེ་མོ་གཉིས་ཀྱི་མེ་ཏོག་སྦག་ཏེ་ཞེས་པ་ནི་བསྡུས་པའོ། །
བུད་ཤིང་ནི་ཨུ་དུམ་ཝ་ར་སོགས་ཏེ་ཞི་བར་འདོད་པས་ཞེས་པ་ནི། ཆེ་གེ་མོ་ཤནྟིཾ་ཀུ་རུ་དང་། དུས་ཐོ་རངས་བསྟན་འཇམ་པོ་ལ་པདྨའི་འདུག་སྟངས་གཞན་བཞིན་ནོ། ། བསམ་པ་ནི་སྙིང་རྗེ་དང་ལྡན་པས་སོ། ། ཤར་དུ་ཁ་བལྟས་པས་ནི་ཐོ་རངས་ཀྱི་དུས་སུ་སྟན་འཇམ་པོ་ལ་པདྨའི་འདུག་སྟངས་ཀྱིའོ། ། དེ་ལ་ནི་ཞི་བ་ལའོ། ། དཀྱིལ་འཁོར་ཡང་ཞི་བར་ཞེས་པ་ནི་ཞི་བའི་ལས་འགྲུབ་པའོ། ། གཅིག་གོ ། རྒྱས་པའི་སྦྱིན་སྲེག་གི་རྫས་ཀྱི་དབང་དུ་བྱ་བར་འདོད་ན། དེ་ནས་ཞེས་པ་ནི་ཞི་བའི་ལས་ཀྱི་རྗེས་ལ་རྒྱས་པའི་ལས་སོ། །
རྒྱས་པ་བྱ་བར་འདོད་ན་ཞེས་པ་ནི། རྒྱས་པའི་ལས་བྱ་བར་འདོད་ནའོ། ། ནས་སོགས་སྲེག་རྫས་སོ། ། དེ་ཉིད་ཡམ་ཤིང་དུ་བརྗོད་ཅེས་པ་ནི་འོ་མ་ཅན་གྱི་ཤིང་ལ་སྐྱེ་ཚེ་སོགས་ལྔའོ། ། ཁུ་ཚུར་གྱི་ཚད་ནི་སོར་བཞི་པའོ། ། ཡང་མཁའ་འགྲོ་ནས། ཡམ་ཤིང་གི་ནི་སྲིད་ཀྱི་ཚད། ཁུ་ཚུར་བཅངས་པ་ཁུ་ཚུར་གྱི་ཚད་ཙམ་ཟེར་ཡང་། ཁྲུ་གང་ཙམ་གྱི་ཚད་འོ་མ་དང་མར་ལ་སྦག་ཏེ། ཞེས་པ་ནི་བྱུག་པའམ་བསྐུ་བའོ། །
ལས་དང་རྗེས་སུ་མཐུན་པའི་དྲི་ནི་གུར་གུམ་གྱི་དྲིའོ། ། བསྲེག་རྫས་ནི་མངར་གསུམ་སོགས་ཏེ། བུད་ཤིང་ནི་ཨུ་དུམ་ཝ་རའི་ཤིང་བུ་ལས་དང་རྗེས་སུ་མཐུན་པ། ལྷའི་རྣལ་འབྱོར་ནི་སེར་པོ་བསྒོམ་སྟེ། བཟང་པོའི་འདུག་སྟངས་ཀྱིས་བྱང་དུ་བལྟས་ལ། ཐུན་གསུམ་དུ་ཞེས་པ་མཁའ་འགྲོ་ནས་སྔ་བྲོ་བྱ་གསུང་། ནོར་གྱི་བདག་པོ་ཞེས་པ་ནི་ནོར་རྒྱས་པ་སྟེ་ཕྱུག་པོར་འགྱུར་རོ། ། གཉིས་སོ། ། དབང་དུ་བྱ་བའི་བསྲེགས་རྫས་ནི། ། དེ་ནས་སོགས་ཏེ་དབང་དུ་བྱ་བར་འདོད་པ་ནི་བུད་མེད་སོགས་སོ། །
ཏིལ་མར་སོགས་ནི་སྲེག་རྫས་ཏེ་ཡམ་ཤིང་ནི་ལྷའི་ཤིང་ཞེས་པ་ཤུགས་པའོ། ། པི་པི་ལིང་ནི་བོ་དྷི་བྲིཀྵའོ། ། བུད་ཤིང་ནི་ཨུ་དུམ་ཝ་ར་སོར་བརྒྱད་པའམ་སོར་ལྔ་པའོ། ། ཡང་བུད་ཤིང་ནི་ཤ་ལ་ཀི་སོགས་སོ། ། དེ་ནས་སྐྱེས་པ་དང་བུད་མེད་རྡོ་རྗེ་ལྷན་ཅིག་བསྲེགས་པ་ཞེས་པ་ནི། གང་དབང་དུ་བྱ་བའི་རྒྱུ་ཆུ་དང་བསྲེས་པའོ། ། ལས་དང་རྗེས་སུ་མཐུན་པའི་ཁ་དོག་ནི། གཟུགས་དམར་པོར་དམིགས་ནས་ཞེས་པའོ། ། སེམས་དཔའི་སྐྱིལ་མོ་ཀྲུང་གིས་ཁ་ནུབ་ཏུ་བལྟས་ཏེའོ། ། གང་གི་མིང་ཞེས་པ་ནི།
ཆེ་གེ་མོ་ཝ་ཤཾ་ཀུ་རུ་ཞེས་པའོ། ། དུས་ཞག་བདུན་གྱིས་དབང་དུ་བྱེད་དོ། ། ཅི་སྲིད་འཚོ་བ་ནི་རང་ངོ་། སྤང་བར་མི་འགྱུར་བ་བུད་མེད་སོགས་དབང་དུ་འགྱུར་བའོ། ། གསུམ་མོ། ། མངོན་སྤྱོད་ཀྱི་སྲེག་རྫས་ནི། དེ་ནས་དབང་གི་རྗེས་ལའོ། ། མངོན་སྤྱོད་བྱ་བར་འདོད་ཅེས་པ་ནི་བསད་པ་དང་བསྐྲད་པ་སོགས་སོ། ། སྲེག་རྫས་ནི་ཏིལ་ནག་སོགས་ཏེ་ཡམ་ཤིང་ནི། ཤིང་ནག་པོ་འཁྱོར་པ་ལས་སྐྱེས་པའི་ཚེར་མ་ཞེས་པ་ནི་རྩ་བའི་ཆ་ལས་སྐྱེས་པའོ། །
གཏུགས་པ་ནི་བྱི་ལའོ། ། གང་གི་མིང་ནས་སྨོས་ཏེ། ཞེས་པ་ནི་ཁྲོ་བོའི་སྐྱིལ་ཀྲུང་གིས་གནས་ཏེ། མཚན་ཕྱེད་དམ་ཉི་མ་ཕྱེད་ན་གང་གི་མིང་ནས་ཞེས་པ་ནི། ཆེ་གེ་མོ་མཱ་ར་ཡ་ཧཱུྃ་ཕཊ྄་ཅེས་བཟླས། དུས་ཉི་མ་གསུམ་ནས་འཆི་བར་བྱེད་དོ། ། བཞིའོ། ། ཡང་མ་ཤི་ན་སྤོག་པའི་ཆོ་ག་ནི། མ་ཤི་མཐའ་གཅིག་ཏུ་གནས་ཞེས་པ་ནི་དཀྱིལ་འཁོར་གྱི་མཐའོ། ། གོང་དུ་གསུངས་པའི་རྫས་ནི་མངོན་སྤྱོད་ཀྱི་རྫས་གདོལ་པའམ་ཤན་པའོ། །
དེ་ཉིད་ཅེས་པ་ནི་རྣལ་འབྱོར་རོ། ། མཐར་བྱེད་ནི་གཤིན་རྗེའོ། ། འདི་ལ་ཞེས་པ་ནི་འཆི་བ་ལའོ། ། མངོན་སྤྱོད་ཀྱི་བྱེ་བྲག་བསྟན་པ་ལ་ཡང་བསྐྲད་པར་བྱ་ཞེས་པ་ནི་ཡུལ་གཞན་དུའོ། ། སྲེག་རྫས་ཡུངས་དཀར་སོགས་ཏེ། རྐང་རྗེས་ཀྱི་རྡུལ་ནི་བསྒྲུབ་བྱའོ། ། ཡམ་ཤིང་ནི་གསེར་ཤིང་སོགས་ཏེ། གང་གི་མིང་ནི། ཆེ་གེ་མོ་ཨུ་ཙ་ཌ་ཡ་ཞེས་པའོ། ། ལྔ།
ཡང་མངོན་སྤྱོད་ཀྱི་བྱེ་བྲག་ནི། བསྲེག་རྫས་ནི། ཝའི་ཤ་དང་། རྔ་མོའི་སྟུག་པ་དང་། དུག་གསུམ་དང་། གང་གི་མིང་ནི་ཆེ་གེ་མོ་སྟཾ་བྷ་ཡའོ། ། དེའི་སྐད་གཅིག་ནི་སྦྱོར་བའིའོ། ། དྲུག་གོ ། དགྲ་ཇག་འཆིང་བྱ་བ་ནི། ཡང་ན་རེངས་པ་སོགས་ནི།
བསྲེགས་རྫས་ནི། ཉ་དང་ཤ་ལ་སོགས་པ་ཞེའོ། ། གང་གི་མིང་ནི་ཆེ་གེ་མོ་སྟཾ་བྷ་ཡའོ། ། བདུན་ནོ། ། ཡང་རེངས་པའི་སྦྱོར་བ་ནི། ཡུང་བ་དང་སོགས་ཏེ་སྲེག་རྫས་ནི་ཡུང་བ་དང་སོགས་སོ། ། གང་གི་མིང་ནི་ཆེ་གེ་མོ་སྟཾ་བྷ་ཡ་ཞེའོ། ། བརྒྱད་དོ། ། མངོན་སྤྱོད་ཀྱི་བྱེ་བྲག་གི་ཁྱིམ་སྟོངས་པར་འདོད་པས་བསྲེགས་རྫས་ནི། ཁྱི་དང་སོགས་ཏེ།
གང་གི་མིང་ནི་ཨུ་ཙ་ཊའོ། ། དགུའོ། ། ད་ནི་རིགས་རྒྱས་པ་ནི། དམ་ཚིག་ཆེན་པོ་ཤ་ཆེན་པོ། ། དུས་ཟླ་བ་དྲུག་གིས་ཡུལ་གྱི་བདག་པོར་འགྱུར་རོ། ། བཅུའོ། ། ནོར་རྒྱས་པའི་བསྲེགས་རྫས་ནི། ཝའི་ཤ་སོགས་ཏེ། དུས་ཟླ་བ་གསུམ་ན་ཕྱུག་པོར་འགྱུར་རོ། ། བཅུ་གཅིག་གོ །
བུད་མེད་དབང་དུ་བྱ་བའི་བསྲེགས་རྫས་ནི། བ་གླང་གི་ཤ་སོགས་ཏེ། དབང་དུ་བྱེད་ཅེས་པ་ནི། སྲེག་བླུག་དབང་དུ་བྱེད་དོ། ། ཅི་སྲིད་འཚོ་བའི་བར་ནི་མ་ཤིའི་བར་དུ་མི་གཏང་སྟེ་དབང་དུ་བྱེད་དོ། ། བཅུ་གཉིས་སོ། ། སངས་རྒྱས་དབང་དུ་བྱ་བའི་སྲེག་རྫས་ནི། དེ་ཉིད་ཀྱི་ཤ་ནི་བ་གླང་གི་ཤའོ། ། ལག་པ་གཡོན་པས་སྲེག་བླུག་བྱས་ནས་སངས་རྒྱས་དབང་དུ་བྱེད་ན་དམན་པ་ལྟ་ཅི་སྨོས་ཏེ་དབང་དུ་བྱེད་དོ། ། བཅུ་གསུམ་མོ། །
རྒྱལ་པོ་དང་བུད་མེད་དབང་དུ་འགྱུར་བའི་བསྲེགས་རྫས་ནི། ། ཡང་ན་ནི་ཤ་ཁ་ནཾ་གི་སྟེ་ཤིང་གི་བྱེ་བྲག་གཅིག་ཡིན། དྲིལ་བ་ནི་ལུས་ཀྱི་དྲི་མའོ། ། ཆང་གིས་བྱུག་ཅེས་པ་ནི་གོང་གི་རྫས་སོ། ། དབང་དུ་བྱེད་ཅེས་པ་ནི་རྒྱལ་པོ་དང་བུད་མེད་དོ། ། བཅུ་བཞིའོ། ། དགུག་པའི་སྲེག་རྫས་ནི། དབང་གི་མེ་ཏོག་ཅེས་པ་རང་བྱུང་གི་མེ་ཏོག་ཟོས་ནས་སྐྱུགས་པ་དང་། འགུགས་པ་སྟེ་ཨ་ཀར་ཤ་ཡ། བཅོ་ལྔའོ། །
དབང་དུ་བྱེད་ཅེས་པ་ནི་རྒྱལ་པོ་དང་བུད་མེད་བསྐྲོད་པའི་སྲེག་རྫས་ནི། ཁྭའི་གཤོག་པ་སོགས་སོ། ། གང་གི་མིང་ཞེས་པ་ནི་ཆེ་གེ་མོ་ཨུ་ཙ་ཌའོ། ། འཕྲལ་དུ་སྦྱོར་བ་བྱས་མ་ཐག་ཏུ་བསྐྲད་དོ། ། བཅུ་དྲུག་གོ ། ཁ་འཆིང་བའི་ལས་བསྟན་པ་ནི། སྲེག་རྫས་ནི་ལྷག་པར་གྲོས་པ་བ་སོགས་སོ། ། ཁྱིམ་གྱི་མེ་ཏོག་དུ་བའམ་རང་བྱུང་ངོ་། ། ཁ་འཆིང་བར་བྱེད་པ་ནི་གནོད་བྱེད་ཆེ་གེ་མོ་མུ་ཁ་སྟཾ་བྷ་ཡའོ། ། འདི་ལ་ཐེ་ཚོམ་མེད་ཅེས་པ་ནི།
ཁ་འཆིང་བར་ཐེ་ཚོམ་མེད་པའོ། ། བཅུ་བདུན་ནོ། ། དབང་དུ་བྱ་བའི་བསྲེགས་རྫས་ནི། ཁྱིའི་ཤ་དང་སྟེ། གང་གི་མིང་ནི་ཆེ་གེ་མོ་བྷ་ཤ་མ་ན་ཡ་ཞེས་པའོ། ། དུས་ཉི་མ་བདུན་གྱིས་དབང་དུ་བྱེད་དོ། ། བཅོ་བརྒྱད་དོ། ། རྒྱལ་པོ་དབང་དུ་བྱ་བའི་བསྲེག་རྫས་ནི། རྟ་ཤ་སོགས་ཏེ། གང་གི་མིང་ནི་རཱ་ཛ་བྷ་ཤ་མ་ན་ཡ།
ཞེས་པའོ། ། བཅུ་དགུའོ། ། ཁྲོ་བས་དབང་དུ་བྱ་བའི་བསྲེགས་རྫས་བསྟན་པ་ནི། གླང་པོའི་ཤ་སོགས་ཏེ། གྲོང་ཁྱེར་དབང་དུ་བྱེད་ཅེས་པ་ནི། གྲོང་ཁྱེར་ཆེ་གེ་མོ་བྷ་ཤ་མ་ན་ཡ་ཧོ། གྲོང་ཁྱེར་དབང་དུ་བྱེད་དོ། ། ཉི་ཤུའོ། ། བུད་མེད་དབང་དུ་བྱ་བའི་སྲེག་རྫས་ནི། ཉ་ཤ་སོགས་ཏེ།
བུད་མེད་ཆེ་གེ་མོ་བྷ་ཤ་མ་ན་ཡ་ཧོ། ཞེས་པའོ། ། ཉེར་གཅིག་གོ ། ཡང་བསད་པའི་ལས་བསྟན་པ་ནི། སྲེག་རྫས་ནི་ཁྭའི་ཤ་སོགས་ཏེ། གང་གི་མིང་ནི་ཆེ་གེ་མོ་ཨུ་ཙ་ཏེ་ཡ་ཞེས་པའོ། ། དུས་ཉི་མ་གསུམ་གྱིས་སོ། ། འབྲོས་ཞེས་པ་ནི་རྡོ་རྗེ་སེམས་དཔའ་ཡང་བསྐྲོད་ན་དམན་པའི་མི་ལྟ་ཅི་སྨོས་ཏེ་བསྐྲད་དོ། ། ཉེར་གཉིས་སོ། ། ཡང་བསྐྲོད་པའི་ལས་ཚོགས་ཀྱི་སྲེག་རྫས་ནི།
ཁྭ་དང་སོགས་ཏེ། གང་གི་མིང་ནི་ཆེ་གེ་མོ་ཨུ་ཙ་ཌ་ཡ་ཞེས་པའོ། ། དེ་བསྐྲོད་པར་བྱེད་ཅེས་པ་ནི། བསྒྲུབ་བྱ་དེ་བསྐྲོད་པར་བྱེད་པའོ། ། ཉེར་གསུམ་མོ། ། བསྙོ་པའི་ལས་བསྟན་པའི་བསྲེགས་རྫས་ནི། ཤ་ཆེན་སོགས་ཏེ། གང་གི་མིང་ནི་ཆེ་གེ་མོ་ཨུ་ཙ་ཌ་ཡ་ཞེས་པའོ། ། ཉེར་བཞིའོ། ། རྗེས་བཟུང་ནི་དེ་རྣམས་ཀྱི་རྫས་སོ། །
བདེ་ལ་བསྲེགས་ཞེས་པ་ནི། འབྲས་ཀྱི་ཕུབ་མའི་མེ་ལས་སྲེག་བླུགས་བྱས་ན་སོས་པར་འགྱུར་རོ། ། ཉེར་ལྔའོ། ། དེ་ལྟར་ལས་བཞིའོ། ། ལས་རྣམས་ཞེས་པ་ནི། མཚན་མའི་བསྙེན་པ་སྔོན་དུ་སོང་བས་སྦྱིན་སྲེག་གི་ལས་བྱའོ། ། ངེས་པར་འགྲུབ་ན་བྱ་བ་ཉིད། ། ཅེས་པ་ནི་འགྲུབ་པའི་རྟགས་བྱུང་ན་བྱའོ། ། གཞན་གྱིས་དཔྱས་པར་འགྱུར་ཏེ་ཞེས་པ་ནི་གྲུབ་རྟགས་མེད་པར་བྱས་ནའོ། ། གང་ལ་བྱེ་བ་སྦྱིན་མི་བྱ། །
ཞེས་པ་ནི་གསང་བར་བྱ་སྟེ། གཞན་གྱིས་མི་རིག་པར་བྱའོ། ། བྱེ་བར་གྱུར་ན་ཞེས་པ་ནི་རིག་པར་གྱུར་ནའོ། ། བདེ་བ་མི་ཡིས་མི་རྙེད་པའི་དངོས་གྲུབ་མི་ཐོབ་པའོ། ། དེའི་ཕྱིར་ན་མ་གསང་ན་དངོས་གྲུབ་མི་ཐོབ་པ་དེའི་ཕྱིར་རོ། ། གང་ལ་ཡང་ཞེས་པ་ནི་སིདྡྷི་བསྒྲུབ་པའི་ལས་གང་ལ་ཡང་ངོ་། ། ལས་སྐྱེས་ཞེས་པ་ནི། གྲུབ་པའི་མཚན་མ་སྐྱེས་པ་བྱ། དང་པོར་གང་ཡང་མིན་ཞེས་པ་ནི་མཚན་མ་ལས་སྐྱེས་པར་བྱ་བ་མ་ཡིན་པའོ། ། གལ་ཏེ་བྱེད་པར་འདོད་ན་ཞེས་པ་ནི་ལས་བཞི་པོ་བྱེད་པར་འདོད་ནའོ། །
དེའི་ཚེ་ནི་ལས་བཞི་བྱེད་པར་འདོད་པ་དེའི་ཚེ། གཉིས་མེད་ནི་གནས་དབེན་པར་གནས་པའོ། དེའི་ཚེ་ནི་གཉིས་མེད་དེའི་ཚེའོ། ། ལས་ཀུན་འགྲུབ་པ་ནི། འཕྲིན་ལས་བཞི་བསྒྲུབ་པའོ། ། བདུན་པ་ལས་རབ་ཏུ་བྱེད་པ་གཉིས་པའོ། ། འོག་གསང་བའི་འོག་ནས་ལྷ་ལགས་མཉན་པར་འཚལ་ལགས་ན། སྐྱེས་པ་ཞེས་པ་ནས་འདོད་པའི་དངོས་གྲུབ་ཐམས་ཅད་སྟེར་ཞེས་པའི་བར་གྱིས་བརྟག་པ་གཉིས་པ་དངོས་ནས་འབྱུང་བའི་རིགས་བཞི་དང་ཡུམ་བཞིའི་སྔགས་བཏུ་བ་བསྟན་ནོ། ། བྱིན་གྱིས་རླབས་པ་དང་། ཟེད་བདེ་བ་ལ་རོལ་པས།
ཡུལ་སྐྱེས་པ་དང་ལྷ་སྟེ་དྲུག་པའོ། ། ཉན་པར་འཚལ་ནི་སྡུད་པ་པོའོ། ། ཅི་ཉན་པར་འདོད་ཅེ་ན། སྔགས་བཏུ་བ་ནི་བརྟག་པ་བཞི་པར། རིགས་བཞི་ཡུམ་བཞི་བསྒོམ་པ་བཤད་ནས་བཟླས་པ་མ་ཟད་པས། འདིར་བཟླས་པ་བཤད་ལ། བཟླས་པ་ལ་སྔགས་བཏུ་དགོས་པས། འདིར་བཏུ་བ་བསྟན་ནོ། ། ལྷ་ལགས་ནི་དྲུག་པ་རྡོ་རྗེ་འཆང་ངོ་། ། ཉན་པར་འཚལ་ནི་སྡུད་པ་པོ།
དེ་རྣམས་ནི་རིགས་བཞི་ཡུམ་བཞིའི་སྔགས་སོ། ། དབྱེ་བ་མི་འཚལ་ཞེས་པ་ནི། གང་ལས་བཏུ་ན་ཨཱ་ལི་ཀཱ་ལི་ལས། ། གང་བཏུ་ན་རིགས་བཞི་ཡུམ་བཞིའི་སྔགས་བཏུ། བདེ་བ་ཆེན་པོས་སངས་རྒྱས་སོ། ། བཤད་དུ་གསོལ་ནི་སྡུད་པ་པོ་ལའོ། ། བཅོམ་ལྡན་འདས་ཀྱིས་བཀའ་སྩལ་པ་ནི་དྲུག་པས་སྡུད་པ་པོ་ལའོ། ལྷ་མོ་ནི་བདག་མེད་མ་ལའོ། ། ཤེས་རབ་ཆེན་མོ་ནི་ཤེས་རབ་དང་ལྡན་པས་ཤེས་རབ་ཆེན་མོའོ། ། དེའི་སྔགས་ཞེས་པ་ནི།
རིགས་བཞི་སོགས་ཀྱི་སྔགས་སོ། ། ཁྱོད་ལ་ནི་ལྷ་མོ་ལའོ། ། སྔགས་བཏུ་བའི་ཆོ་ག་ནི་གྲུ་གསུམ་སོགས་ཏེ། གྲུ་གསུམ་ནི་སྔགས་ཐམས་ཅད་ཆོས་ཀྱི་དབྱིངས་ལས་འབྱུང་བ་མཚོན་པའོ། ། དཀྱིལ་འཁོར་ཉམས་དགའ་བ་ནི་སྦས་དོན་དུ་ཆོས་འབྱུང་སྟེ། ལྷན་ཅིག་སྐྱེས་པའི་གནས་བརྟན་ཡིན་པས་སོ། ། གསང་བའི་པདྨ་ནི་ལྷ་མོའོ། ། མཱ་མ་ཀི་ཞེས་པ་ནི་ལྷ་མོ་ལ་བོད་པའོ། ། པདྨ་འདབ་བརྒྱད་ཅེས་པ་ནི་ཆོས་འབྱུང་གི་ནང་དུའོ། ། སྦས་པ་ནི་བསྐྱེད་རིམས་ལའོ། །
འདོད་པའམ་དོན་མཆོག་ནི་ཐུན་མོང་ངོ་། ། དེར་གནས་ནི་སྔགས་བཏུ་བ་ཆོས་འབྱུང་གི་པདྨའི་འདབ་མ་ལའོ། ། དཔའ་བོ་ཞེས་པ་ནི་ལྷ་དང་སྔགས་ཐ་མི་དད་པ་ཡིན་པས་ཀཱ་ལི་ལས་བཏུ་བའོ། ། ཨ་ནི་ཨཱ་ལིའོ། ། སོགས་སུ་ཀཱ་ལི་བཏུ་བའོ། ། སྔགས་ཀྱི་སྡེ་ཚན་ནི་ཞེས་པ་ནི་འདབ་མ་བརྒྱད་པོ་རེ་རེ་ལ་ཡང་ཨ་ཀ་ཙ་ཊ་ཏ་པ་ཡ་ཤ་བྲིའོ། ། དབང་ཕྱུག་མཆོག་ནི་ལྟེ་བ་ལ་ཨོཾ་དགོད་པའོ། ། དང་པོ་ཡི་ནི་གཉིས་པ་དང་། སྟོང་པ་ནི་སྟོང་པས་སྟོང་པ་མནན་པའི་བདུན་པ་ཡི་ནི་གསུམ་པ་ལ་བཅོ་ལྔ་ཟླ་བ་ཕྱེད་པས་བརྒྱན། བྱང་ཆུབ་ས་བོན་དེ་ལས་བླངས། །
བཅོ་ལྔ་པ་ཡིས་རྣམ་པར་མཆོད། ། འདི་དག་སྙིང་པོར་ཡང་དག་གསུངས། ། ཉེ་སྙིང་ཁྱོད་ལ་བཤད་པར་བྱ། ། བདུན་པ་ཡི་ནི་གཉིས་པ་ནི། ། རྡོ་རྗེ་མཁའ་འགྲོ་མ་དང་ལྡན། ། གཉིས་འགྱུར་ཨུཥྨ་རྣམས་ཀྱི་ནི། ། གསུམ་པ་བླངས་ནས་དྲུག་པ་ཡི། ། གཉིས་གདན་དབྱངས་ཀྱི་ལྔ་པ་ནི། ། སྦྱང་གཞི་གང་ཞིག་མཐར་གནས་པ། ། གཉིས་པ་ལྔ་པ་སྟན་དུ་བྱ། །
གསུམ་པ་ཡི་ནི་གསུམ་པ་ལ། ། ཉི་ཤུ་རྩ་དགུ་པ་ཡིས་ལྡན། ། གང་ཞིག་བདུན་པའི་གསུམ་པ་ལས། ། ལྔ་པ་ཡི་ནི་དང་པོ་ཉིད། ། དབྱངས་ཀྱི་གསུམ་པས་སྦྱར་བར་བྱ། ། བརྒྱད་པ་ཡི་ནི་གཉིས་པ་ལ། ། བཅུ་པ་ཡི་ནི་སྟན་དུ་བྱ། ། སུམ་ཅུ་རྩ་གཉིས་བླངས་ནས་ནི། ། དཀར་པོ་དང་ལ་སྦྱར་བར་བྱ། ། གང་ཞིག་ལྔ་པའི་གསུམ་པ་ལ། །
དེ་ཉིད་བཞི་པ་འོག་ཏུ་སྦྱིན། ། མཐར་གནས་གསུམ་པ་བླངས་ནས་ནི། ། གྷསྨ་རི་ཡིས་མཆོག་ཏུ་མཛེས། ། གསུམ་པ་་་་་་གསུམ་པའི་དང་པོ་ཡི་གེ་ཟེར། ཡི་ནི་ས་བོན་དང་། ། ལྔ་པ་ཡི་ཡང་ལྔ་པ་ལ། ། ཆོམ་རྐུན་མ་ནི་མཆོག་ཏུ་འདོད། ། སངས་རྒྱས་རྣམས་ཀྱི་ཞི་བ་བསྐྱེད། ། ལས་རྣམས་ཐམས་ཅད་འགྲུབ་པར་བྱེད། ། ཤི་བ་བསླང་བར་བྱེད་པ་གསུངས། །
ཞེས་པ་ནི་རང་རྣམ་སྣང་དུ། ཕྱག་རྒྱ་སྤྱན་མར་བསྐྱེད་ནས་འཁོར་བར་བཟླས་ནའོ། ། མན་ངག་གིས་ཡབ་ཀྱི་བཏུས་སོ། ། རྡོ་རྗེ་ནི་རྣམ་སྣང་ངོ་། ། དམ་ཚིག་ནི་སྤྱན་མའོ། ། བསྐུལ་བར་བྱེད་པ་ནི་སྤྱན་མའི་སྙིང་པོ་དང་། ཉེ་སྙིང་གིས་བསྐུལ་བའོ། ། ཨོཾ་བཛྲ་བཻ་རོ་ཙ་ནི་སྭཱཧཱ། རྣམ་སྣང་ངོ་། ། གཉིས་པའི་བཞི་པ་ཆུ་མས་བརྒྱན།
དེ་ནས། ཉེ་བའི་སྙིང་པོ་བཀའ་སྩལ་པ། ། ཨུཥྨའི་དང་པོ་ས་བོན་ནི། ། མཁའ་སྤྱོད་མ་ཡིས་སྟེང་དུ་བརྒྱན། ། གཉིས་པ་ཡི་ནི་དང་པོ་དང་། ། བདུན་པ་ཡི་ནི་གཉིས་པ་ལ། ། ཆོམ་རྐུན་མ་ཡིས་དེ་སྦྱིན་སྦྱར། ། བརྒྱད་པ་ཡི་ནི་དང་པོ་ཉིད། ། རྡོ་རྗེ་མ་ནི་མཆོག་ཏུ་འདོད། ། ཡི་གེ་ཉི་ཤུ་བཟུང་ནས་ནི། །
ལྔ་པ་ཡི་ནི་སྟན་དུ་བྱང་། ། དཀར་མོ་ཡིས་ནི་མཛེས་པར་གསུངས། ། གཉིས་པ་ཡི་ནི་དང་པོ་དང་། ། ཉི་ཤུ་རྩ་བདུན་བླངས་ནས་ནི། ། དེ་ཉིད་ཆོམ་རྐུན་མ་ཡིས་བརྟག གཉིས་པ་ཡི་ནི་བཞི་པ་ལ། ། རྡོ་རྗེ་མཁའ་འགྲོ་མ་ཡིས་བསྟན། ། གསུམ་པའི་དང་པོ་གཉིས་འགྱུར་ཉིད། ། གང་ཞིག་གཉིས་པའི་བཞི་པ་ནི། ། རྡོ་རྗེ་མཁའ་འགྲོ་མ་ཡིས་སྦྱར། །
ཡི་གེ་བཅུ་གཅིག་པ་བླངས་ནས། ། དབྱངས་ཀྱི་གསུམ་པས་ཕྱེ་བ་ཉིད། ། ལྔ་པ་ཡི་ནི་ལྔ་པ་ལ། ། དེ་ཉིད་ལ་ནི་དཀར་མོ་སྦྱར། ། གཉིས་པ་ཡི་ནི་བཞི་པ་ལ། ། རྡོ་རྗེ་མ་ནི་སྙིང་པོ་མཆོག བཅུ་དྲུག་དེ་བཞིན་བླངས་ནས་ནི། ། དེ་བཞིན་ཉི་ཤུ་རྩ་དྲུག་ཉིད། ། གཉིས་འགྱུར་དང་ནི་གཉིས་པ་ཡི། ། བཞི་པ་དབྱངས་ཀྱི་ལྔ་པས་བརྒྱན། །
གང་ཞིག་བཞི་པའི་དང་པོ་ལ། ། དཀར་མོ་ལྷན་ཅིག་སྙོམ་པར་ཞུགས། ། ལྔ་པ་ཡི་ནི་ལྔ་པ་ལ། ། དེ་ཉིད་ཀྱི་ནི་དཀར་མོ་སྦྱར། ། རྡོ་རྗེ་བསྲུང་བ་མཱ་མ་ཀིའམ་མི་བསྐྱོད་པའོ། ། བསྲུང་བའི་ལས་ལ་ཤིས་པའོ། ། སྦྱོར་བ་ནི་སྲུང་བའི་ལས་སོ། ། རྟག་ཏུ་ལས་འགྲུབ་པ་ལ་ཡང་བསྲུང་བའི་ལས་སོ། ། རྡོ་རྗེ་ནི་གཉིས་མེད་དོ། ། འཇིག་དོན་ཞེས་པ་ནི་འཇིགས་པ་ལས་བསྲུང་བའི་དོན་ནོ། །
དེའི་ཞེས་པ་ནི་བསྲུང་བའོ། ། སྟོབས་ནི་ནུས་པ་སྟེ་བསྲུང་བའི་ནུས་པའོ། ། མི་བསྐྱོད་པའི་ཡབ་ཀྱི་ཕྱག་གཉིས་པའི་སྔགས། ཨོཾ་ཛྭ་ལ་ཛྭ་ལ་ཧཱུྃ་ཕཊ྄། བྷྱོ་སྭཱཧཱ། ཨོཾ་ཨ་ཀ་ཊེ་བི་ཀ་ཊེ་ནི་ཀ་ཊེ་ཀ་ཏཾ་ཀ་ཊཻ་སྭཱ་ཧཱ། གོས་དཀར་མོའི་སྔགས་ནི། གཉིས་པ་ཡི་ནི་དང་པོ་དང་། ། བཞི་པ་ཡི་ཡང་དང་པོ་དང་། ། ཆོམ་རྐུན་མ་ཡིས་མཛེས་པར་གསུངས། །
བདུན་པ་ཡི་ནི་བཞི་པ་ལ། ། སྟེང་དུ་དཀར་མོ་སྦྱར་བ་ཉིད། ། གཉིས་པ་ཡི་ནི་དང་པོ་ལ། ། བཅུ་གཅིག་པ་ནི་དེ་ནས་བཟུང་། ། ཆོམ་རྐུན་མ་ནི་སྤྱི་བོར་མཛེས། ། ལྔ་པ་ཡི་ནི་ལྔ་པ་ལ། ། དབྱངས་ཀྱི་གསུམ་པས་སྦྱར་བར་བྱ། ། གཉིས་པ་ཡི་ནི་དང་པོ་དང་། ། གང་ཞིག་བཞི་པའི་དང་པོ་ལ། ། ཆོམ་རྐུན་མ་ནི་མཆོག་ཏུ་འདོད། །
གཉིས་པ་ཡི་ནི་དང་པོ་དང་། ། བཞི་པའི་དང་པོ་མཁའ་སྤྱོད་མ། ། སྤྱི་བོ་རུ་ནི་རྣམ་པར་མཛེས། གཉིས་པ་ཡི་ནི་དང་པོ་དང་། ། བཅུ་གཅིག་པ་ལ་ཆོམ་རྐུན་མ། ། ལྷན་ཅིག་ཏུ་ནི་སྙོམ་པར་ཞུགས། ། རྟག་ཏུ་ཆོས་ནི་རྒྱས་པའི་སྟོབས། ། དེ་བཞིན་མཛོད་ནི་ཆེན་པོར་ལྡན། ། གསུང་གི་རྡོ་རྗེ་ཅི་གསུངས་བཞིན། ། སྔགས་ཀྱི་བཟླས་པ་བྱེད་པར་འགྱུར། །
ཨོཾ་བཛྲ་དྷརྨཱ་ཧྲིཿསྭཱཧཱ། དེ་ནས་བཅུ་དྲུག་བླངས་ནས་ནི། ། རྡོ་རྗེ་མ་ནི་མཆོག་ཏུ་མཛེས། ། མཐར་གནས་པ་ནི་གཉིས་པ་ཉིད། ། དེ་ཉིད་ལ་ནི་ཆོམ་རྐུན་སྦྱར། ། དེ་ནས་ལྔ་པ་བླངས་ནས་ནི། ། མཁའ་འགྲོ་མ་ནི་རྒྱས་པར་བརྗོད། ། དེ་ནས་བཅུ་དྲུག་པས་བཟུང་ནས། ། ལྔ་པའི་དང་པོ་བསྟན་དུ་བྱ། ། རྡོ་རྗེ་མ་ནི་དེ་ལ་སྦྱར། །
ཡི་གེ་ཉི་ཤུ་རྩ་བདུན་བཟུང་། ། ཆོམ་རྐུན་མ་ནི་མཉམ་པར་བསྒོམ། ། གང་ཞིག་ལྔ་པའི་དང་པོ་ལ། ། མཁའ་འགྲོ་འོག་གི་ཆ་ལ་སྦྱར། ། གང་ཞིག་བདུན་པའི་གཉིས་པ་ལ། ། ཆོམ་རྐུན་སྙིང་པོ་འོད་གསལ་བ། ། སངས་རྒྱས་རྡོ་རྗེ་སྡེ་ཆེན་དང་། ། སེམས་ཅན་ཁམས་ནི་ཐམས་ཅད་གཅིག ། བྲན་ཁོལ་ལྟ་བུར་ཐམས་ཅད་ནི། ། ངེས་པར་རབ་ཏུ་འབྱེད་པར་འགྱུར། །
དེའི་སྐད་ཅིག་ལ་བཅོམ་ལྡན་འདས་རྡོ་རྗེ་འཛིན་པ་ཆེན་པོས་བཀའ་སྩལ་ཏོ། ། ཨོཾ་ནི་ཐམས་ཅད་གསལ་བར་བྱེད། ། མཐར་ནི་སྭཱཧཱ་སྔགས་བཏུ་བྱ། ། དེ་བཞིན་གཤེགས་པ་ཅི་གསུངས་བཞིན། ། འདོད་པའི་དངོས་གྲུབ་ཐམས་ཅད་སྟེར། ། ཨོཾ་ཀ་ར་སོགས་ཀྱི་བདེ་མཆོག་དཔའ་བོ་ཉི་ཤུ་རྩ་བཞི་པོའི་སྔགས་བཏུ་བ་བསྟན་ནོ། ། བདེ་མཆོག་གི་ལས་ཐམས་ཅད་ཀྱི་སྔགས་ཏེ་དཔའ་བོ་ཉི་ཤུ་རྩ་བཞིའོ། ། ཨོཾ་ཀ་ར་ཀ་ར། ཀུ་རུ་ཀུ་རུ། བྷན་དྷ་བྷན་དྷ།
ཏྲཱ་ས་ཡ་ཏྲཱ་ས་ཡ། ཀྵོ་བྷ་ཡ་ཀྵོ་བྷ་ཡ། ཧྲཽཾ་ཧྲཽཾ། ཧྲ་ཧྲ་ཕཻཾ་ཕཻཾ། ཕཊ྄་ཕཊ྄། ད་ཧ་ད་ཧ། པ་ཙ་པ་ཙ། བྷཀྵ་བྷཀྵ། བཱ་ས་རུ་དྷི་རན་མ་ལཱ་བ་ལམྦི་ནི། གྲྀཧྣ་གྲྀཧྣ།
སཔྟ་པ་ཏ་ལ། ག་ཏ་བྷུ་ཛཾ་ག སརྦཾ་བ། ཏརྫ་ཡ་ཏརྫ་ཡ། ཨཱ་ཀཌྜྷ་ཡ་ཨཱ་ཀཌྜྷ་ཡ། ཧྲཱིཾ་ཧྲཱིཾ། ཛྙཽཾ་ཛྙཽཾ། ཀྵྨཾ་ཀྵྨཾ། ཧཾ་ཧཾ། ཧིཾ་ཧིཾ།
ཧཱུྃ་ཧཱུྃ། ཀི་ལི་ཀི་ལི། སི་ལི་སི་ལི། ཙི་ལི་ཙི་ལི། དྷི་ལི་དྷི་ལི། ཧཱུྃ་ཧཱུྃ་ཕཊ྄་ཕཊ྄་སྭཱཧཱ། རིག་པའི་རྒྱལ་པོ་ཡི་ནི་སྔགས། ། ལས་རྣམས་ཐམས་ཅད་འགྲུབ་པ་འོ། ། དང་པོ་རྣམ་པར་སྣང་མཛད་ཅེས་པ་ནས། ཏ་དྲི་མེད་མཐར་གྱི་ཞེས་པའི་བར་གྱིས་གོང་གི་སྦྱིན་སྲེག་དང་འབྲེལ་བར་བྱེད་པའི་སྔགས་བརྒྱད་བཏུ་བ་བསྟན་ཏོ། །
དང་པོར་རྣམ་པར་སྣང་མཛད་སྦྱིན། ། ཨུཥྨ་རྣམས་ཀྱི་བཞི་པ་ལ། ། པུཀྐ་སིས་མཛེས་སྟོང་པས་མནན། མཐར་ནི་སྭ་ཧཱ་སྦྱར་བར་བྱ། ། འདི་ནི་འབུམ་དུ་བཟླས་པས་ནི། ། འགྲོ་བ་རྟག་ཏུ་རེངས་པར་བྱེད། ། དང་པོར་ཡིག་འབྲུ་བདག་པོ་སྦྱིན། ། དེ་ནས་དེ་རྗེས་མཁའ་སྤྱོད་མ། ། མཐར་ནི་སྭཱཧཱ་སྦྱར་བྱས་ན། ། སངས་རྒྱས་རྣམས་ཀྱང་དབང་དུ་བྱེད། །
རིག་བྱེད་རྣམས་ཀྱི་དང་པོ་སྦྱིན། ། གཉིས་པའི་གཉིས་པ་བཟུང་ནས་ནི། ། སྟོང་པས་མནན་ཅིང་མཐར་སྭཱཧཱ། ཟེར། མཐར་ནི་སྭཱཧཱ་མངོན་སྤྱོད་ཉིད། ། སངས་རྒྱས་ཀྱང་བསྐྲད་ཤེས་རབ་ཅན། ། དང་པོར་རྣམ་པར་སྣང་མཛད་སྦྱིན། ། གསུམ་པ་ཡི་ནི་གསུམ་པ་ལ། ། མ་ནིང་དང་ནི་ཆུ་མས་བརྒྱན། ། སྟོང་བཅས་མཐར་ནི་སྭཱཧཱ་ནི། །
སྡང་བར་བྱེད་པ་ཉིད་དུ་བརྗོད། ། དང་པོར་ཡིག་འབྲུ་བདག་པོ་སྦྱིན། ། བདུན་པ་ཡི་ནི་བཞི་པ་ལ། ། སྟོང་པ་རྡོ་རྗེ་མཁའ་འགྲོ་ལྡན། ། མཐར་ནི་སྭཱཧཱ་མངོན་སྤྱོད་ཉིད། ། ཡང་ན་ཡིག་འབྲུ་དབང་ཕྱུག་སྦྱིན། ། ཧཱུྃ་ནི་མང་པོར་འདུ་བ་ཉིད། ། མཐར་ནི་སྭཧཱའི་ཐིག་ལེ་མཆོག དགའ་བཟང་མ་བཟླས་པའི་སྔགས་བཏུ་བ་བསྟན་ནོ། ། གཏི་མུག་རིགས་ནི་དང་པོ་སྦྱིན། །
ཀུ་ནི་ཡང་དག་རབ་ཏུ་སྦྱར། ། ཡང་ནི་སྭཱཧཱ་བྱས་ནས་ནི། ། ལྷ་དང་མི་ནི་གསོད་པར་བྱེད། ། ཐམས་ཅད་དུ་ནི་བསྲུང་བསྒོམ་པ། ། ཞེས་པ་ནས། ཚོགས་ཀྱི་དཀྱིལ་འཁོར་བརྟག་པར་བྱ་བའི་བར་གྱིས་བསྡུས་པའི་དཀྱིལ་འཁོར་རྡོ་རྗེ་དབྱིངས་ཀྱི་བཟླས་པའི་སྔགས་བཏུ་བ་བསྟན་ནོ། ། ད་ནི་བསྡུས་པའི་དཀྱིལ་འཁོར་རྡོ་རྗེ་དབྱིངས་ཀྱི་ལྷ་རྣམས་ཀྱི་སྔགས་བཏུ་བ་ནི། ཐམས་ཅད་དུ་ནི་སོགས་སོ། ། དེ་ནས་རྡོ་རྗེ་དབྱིངས་ལ་འཕར་མ་བཞི་ཡོད་པ་ལས། དང་པོ་རིགས་བཞི་ཡུམ་བཞི་དགོད་དོ། །
དའི་འཕར་མ་གཉིས་པ་ལ་དྲག་པོའི་སྔགས་བརྒྱད་དོ། ། དེའི་ཕྱི་རིམ་འཕར་མ་གསུམ་པ་ལ། གླིང་བུ་མ་བཞི་དང་། བྱང་ཆུབ་སེམས་དཔའ་བརྒྱད་འགོད་དོ། ། འཕར་མ་བཞི་པ་ལ་ལྕགས་ཀྱུ་མ་སོགས་བཞི་དང་། མཚམས་བཞི་མེ་ཏོག་མ་ལ་སོགས་བཞིའོ། ། དེ་ནས་བསྲུང་བའི་སྔགས་བཏུ་བ་ནི། བརྒྱད་ཀྱི་ཞེས་པ་ནི་སྡེ་ཚན་བརྒྱད་དོ། ། གཉིས་ཀྱི་ནང་དུ་ཞེས་པ་ཀ་བསྡུས་པའོ། ། རབ་ཏུ་མི་དགོས་གསུངས་བརྒྱད་ཀྱི་ཞེས་པ་ནི་གྲོ་བ་བཞི་མཐར་གནས་བཞིའོ། །
བརྒྱད་པས་བརྒྱན་ཞེས་པ་ནི་ཤ་ལོག་བསྡུས་པ་སྟེ། ཀ་ལ་ཤ་བཏགས་པའོ། ། བརྒྱད་ཀྱི་དྲུག་པས་བརྒྱན་ཞེས་པ་ལེགས་པར་དཔྱད། ཧ་བཏུས་ཟེར་བ་ཡང་ཡོད། གཏི་མུག་རིགས་ནི་དང་པོར་སྦྱིན་ནི་མགོར་ཨོཾ་མོ། དྲི་མེད་མཐར་ནི་སྭཱཧཱ་བཏགས་པས་ཨོཾ་རཀྵ་རཀྵ་སྭཱཧཱའོ། ། རྣམ་སྣང་ཨོཾ། ཡང་ན་བརྒྱད་ཀྱི་གཉིས་ཀྱི་ནང་དུ་ནི་སའོ། ། བརྒྱད་པ་ཞེས་པ་ནི་ན་བཏུས་ཏེ་ཧ་བསྡུས་པས་སྭཱཧཱ་བཏུས་པའོ། ། ཐམས་ཅད་དུ་ནི་སྒོ་བསྲུངས་ལ་ཞེས་པ་ནི་རིགས་བཞི་དང་ཡུམ་གོང་དུ་བཏུས་སོ། །
འདིས་སྒོ་སྲུང་གི་བཟླས་པའི་སྔགས་བཏུ་བ་བསྟན་ཏེ། དེ་ལས་ཀྱང་སྒོ་མ་བཞིའི་སྔགས་ཛཿཧཱུྃ་བྃ་ཧོཿ བཏུས་པའོ། ། དེ་རྣམ་སྣང་ཞེས་པར་བསྡེབ། མགོར་ཨོཾ་བཏགས་པའོ། ། མཐར་སྭ་ཧཱ་སྦྱར་བའོ། ། དེ་ནས་ལས་ཀྱི་ས་བོན་དེ་ནས་བཟུང་། ཞེས་པར་བསྡེབ་སྟེ། བར་དུ་ལས་དང་མཐུན་པའི་སྔགས་གཞུག་སྟེ། ཨོཾ་ཨཿབཛྲ་ཨཾ་ཀུ་ཤ་ཛཿཧཱུྃ།
ལྕགས་ཀྱུ་མའོ། ། ཨོཾ་བཛྲ་ཨ་ཝེ་ཤ་ཧཱུྃ་སྭཱཧཱ། ཞགས་པ་མའིའོ། ། ཨོཾ་བཛྲ་སྥོ་ཊ་བཾ་སྭཱཧཱ། ལྕགས་སྒྲོགས་མའིའོ། ། ཨོཾ་བཛྲ་གྷཎྜེ་ཨཿསྭཱཧཱ་དྲིལ་བུ་མའིའོ། དེ་ནས་འཕར་མ་བཞི་པའི་མཚམས་བཞིའི་སྔགས་བཏུ་བ་ནི་རྀ་རཱྀ་ལྀ་ལཱྀ་བཏུ་བ་སྟེ། མེ་ཏོག་མ་ལ་སོགས་པ་བཞིའོ། ། གླིང་བུ་མ་ལ་སོགས་པ་གསུངས་ཏེ་དཔྱད། དེ་བཞིན་དབྱངས་ཀྱི་ལྷག་མ་ནི་ཞེས་པ་ནི།
འཕར་མ་གཉིས་པའི་སྔགས་བཏུ་སྟེ། ཕྱོགས་བཞི་ནས་ཨ་ཨཱ་ཨི་ཨཱི་རྡོ་རྗེ་དྲག་མོ་ལ་སོགས་པ་བཞིའོ། ། མཚམས་བཞི་ཨུ་ཨཱུ་ཨཾ་ཨཿ། རིང་སེམས་མཚམས་ཀྱི་རྡོ་རྗེ་གནོད་བྱེད་མ་ལ་སོགས་པ་བཞིའོ། ། དབྱངས་ཀྱི་ལྷག་མ་ཞེས་པ་དབྱངས་བཅུ་གཉིས་སོ། ། ཨེ་ཨཻ་ཨོ་ཨཽ་མ་གཏོགས་པའི། ། རིག་བྱེད་རྣམས་ཀྱི་དང་པོ་སྦྱིན། ། ཞེས་པ་ནི་ཐམས་ཅད་ཀྱི་མགོར་ཨོཾ་བཏགས་པའོ། ། མཐར་ནི་སྭཱཧཱ་སྔགས་འདོན་བྱ། ། ཞེས་པ་ནི།
ཨོཾ་གྱི་རྗེས་ལ་ཨཱ་རབ་ཏུ་རང་གིས་ས་བོན་གྱི་སྔགས་འདོན་ནོ། ། མཐར་ནི་ཞེས་པ་ནི་སྭཱ་ཧཱའོ། ། བསྡུས་པས་ཨོཾ་ཨཱ་སྭཱཧཱ་སོགས་བརྒྱད་དེ། བརྟག་པ་བརྒྱད་པའི་རབ་ཏུ་བྱེད་པ་བཞི་པ་ནས་ཤེས་པར་བྱའོ། ། དབྱངས་ཀྱི་ལྷག་མ་ཞེས་བྱང་ཆུབ་སེམས་དཔའ་བརྒྱད་ཀྱིའང་ཡིན་ནོ། ། ད་ནི་འཕར་མ་གསུམ་པའི་སྔགས་བཏུ་བ་ནི། གླིང་བུ་མའི་ཨོ། པི་ཝང་མའི་ཨཽ། མུ་ཀུ་ཊ་མའི་ཨེ། རྫ་རྔ་མའི་ཨཻ།
སོགས་པ་དབྱངས་ཀྱི་ལྷག་མ་ཞེས་པ་བྱང་ཆུབ་སེམས་དཔའ་བརྒྱད་ཀྱང་བཟུང་ངོ་། ། དེ་དག་གི་སྔགས་གང་ཞེ་ན། མེ་ཏོག་མ་དང་བདུག་པ་མ་དང་། དྲི་དང་དེ་བཞིན་མར་མེ་མ། ཞེས་པ་འཕར་མ་བཞི་པའི་འཚམས་ཀྱི་ལྷ་མོ་བཞིའོ། ། དེ་ལྟར་ཞེས་པའི་དོན་གོང་དུ་བཤད་པ་ལྟར་རོ། ། ཆོ་ག་སྣ་ཚོགས་ནི་ས་བོན་སྣ་ཚོགས་སོ། ། ཚོགས་ཀྱི་དཀྱིལ་འཁོར་བརྟག་པར་བྱ། ། ཞེས་པ་ནི་རྡོ་རྗེ་དབྱིངས་ཀྱི་དཀྱིལ་འཁོར་གྱི་ལྷའི་ས་བོན་ཐམས་ཅད་ཀྱི་བར་དུ། ཨོཾ་དང་པོར་མཐར་སྭཱཧཱ་སྦྱར་རོ། །
དེ་ནས་ལས་རྣམས་ཀུན་བྱེད་པ། ། ཞེས་པ་ནས། བདུན་པའི་རབ་ཏུ་བྱེད་པ་གསུམ་པ་རྫོགས་པའི་བར་གྱིས་སྒྲོལ་མ་འབྱུང་བའི་རྒྱུད་དང་ཆ་མཐུན་པར་དབང་པོ་ཐ་མལ་པ་ལ་སོགས་པ་བསམ་གཏན་དང་འཁྲུལ་འཁོར་ལ་བརྟེན་པའི་ཁ་སྦྱོར་གྱི་འཁྲུལ་འཁོར་བཞི་བཅུ། རྐྱང་པ་གཉིས་སྟེ་ཞེ་གཉིས་བསྟན་ནོ། ། དེ་ནས་ཞེས་པ་ནི་སྔགས་བཏུ་བའི་རྗེས་ལའོ། ། ལས་རྣམས་ཀུན་བྱེད་ནི་ལས་རྣམས་པ་བཞིའོ། ། སྒྲོལ་མ་འབྱུང་བར་བཤད་པར་བྱ། ། ཞེས་པ་ནི་སྒྲོལ་མ་འབྱུང་བའི་རྒྱུད་ནས་འབྱུང་བའི་ལས་ཚོགས་སོ། ། ཨུཏྤ་ལ་ནི་ཁ་བཞི་པ། ། ཞེས་པ་ནི་དབང་དུ་བྱ་བའི་འཁོར་ལོ།
མཚམས་སུ་རྣམ་པར་གནས་ཞེས་པ་ནི། ཨུཏྤལ་མཚམས་བཞིར་གནས་པའོ། ། ཏཾ་ནི་གསུམ་གྱིས་མཚན་པ་སྟེ། ། ཞེས་པ་ནི་ཨུཏྤ་ལའི་འདབ་མ་རེ་རེ་ལ་ཏཾ་གསུམ་གསུམ་ཡོད་པའོ། ། དེའི་ཞེས་པ་ནི་འཁོར་ལོའི། ལྟེ་བ་ཆོ་གས་ཀུན་ནས་ཟླུམ་པོའོ། ། ཞེས་པ་ནི། ཀུན་གྱི་ཕྱོགས་སྟེ་མུ་ཁྱུད་ཟླུམ་པོར་བསྐོར་བའོ། ། འདི་ལྟ་སྟེ་ཞེས་པ་ནི་མུ་ཁྱུད་ཀྱི་སྔགས་དགོད་པ་འདི་ལྟ་སྟེ། ཨོཾ་པྲ་ས་ན་ཏ་རེ་ཞེས་པ་ནི་རྗེ་བཙུན་མ་སྒྲོལ་མའོ། །
ཨ་མྲྀ་ཏ་མུ་ཁ་ཞེས་པ་ནི་བདུད་རྩིའི་གདོང་ཅན་ནོ། ། ཨ་མྲི་ཏ་ལོ་ཙ་ནི་ཞེས་པ་ནི་བདུད་རྩིའི་སྤྱན་ཅན་ནོ། ། ཨརྠ་ས་དྷ་ནི་དོན་ཐམས་ཅད་ཤེས་པའོ། ། སརྦ་ས་ཏྭ་ན་ཞེས་པ་ནི་སེམས་དཔའི་ཐམས་ཅད་དོ། ། ཝ་ཧཾ་ཀ་རི་ནི་ཞེས་པ་ནི་དབང་དུ་གྱིས་ཤིག་པའོ། ། སྐྲི་པ་ཞེས་པ་ནི་བུད་མེད་དོ། ། པུ་རུ་ཤོ་བྷ་ཞེས་པ་ནི་སྐྱེས་པའོ། ། རཱ་ཛ་པ་ན་རྒྱལ་པོའོ། ཝ་ཤཾ་ཀུ་རུ་ཏྲཾ་སྭཱཧཱ། ཞེས་པ་དབང་དུ་གྱིས་ཤིག་པའོ་དེའི་དབུས་ནི་མུ་ཁྱུད་ཟླུམ་པོ་དེའི་དབུས་སུའོ། །
འཁོར་ལོ་རྩིབས་བརྒྱད་ཡི་གེ་དང་ལྡན་པ་ཞེས་པ་ནི། ཨོཾ་ཏཱ་རེ་ཏུད་ཏཱ་རེ་སིདྡྷི་ཞེས་པ་དེའི་ཞེས་པ་ནི་འདབ་མ་བརྒྱད་པ་དེའོ། ། ལྔ་པའི་དང་པོ་ནི་ཟླ་བ་ཕྱེད་པས་བརྒྱན་པས་ཏཾ་མོ། ། ཕྲེང་བ་ནི་ཕྲེང་བའི་དབྱིབས་ཟླུམ་པོར་བསྐོར་བའོ། ། ཧྲཱིཿསྭཱཧཱ་ཆེ་གེ་མོ་དབང་དུ་གྱིས་ཤིག ཧྲཱིཿསྭཱཧཱ་མཐར་སྦྱར་ཞེས་པ་ནི་མུ་ཁྱུད་ཟླུམ་པོའོ། ། ཟེ་འབྲུ་ནི་ལྟེ་བའོ། ། ཧྲཱིའི་ནང་དུ་ཆུད་ཅེས་པ་ནི་ཧྲཱིཿགཉིས་ཀྱི་ནང་དུ་ཏཾ་ཆུད་པའོ། ། སྔགས་པ་ནི་རྣལ་འབྱོར་པའོ། ། འཁོར་ལོ་གཉིས་ཆོ་ག་བཞིན་དུ་བྱས་ཞེས་པ་ནི།
འཁོར་ལོ་ཁ་སྦྱར་རབ་གནས་བྱས་པའོ། ། དུས་ཉི་མ་བདུན་གྱིས་རྒྱལ་པོ་ཡང་དབང་དུ་བྱེད་དོ། ། གཅིག་གོ ། ཡང་དབང་དུ་བྱ་བའི་འཁོར་ལོ་བསྟན་པ་ནི། མུ་ཁྱུད་ཀྱི་མཐར་སྦྱར་བའོ། ། དབང་དུ་བྱ་བའི་ལས་ཀྱི་འཁོར་ལོ་བསྟན་པ་ནི། འཁོར་ལོ་རྩིབས་བཅུ་པ་བྲིས་ལ། པདྨའི་དབུས་སུ་ཏཱ་རེ་སོགས་ཡིག་གི་བཀོད་དེ། རིག་པས་ཅེས་པ་དེ་ཤེས་པའི་རྣལ་འབྱོར་པས་སོ། ། ལྟེ་བ་ནི་ཟླུམ་པོ་ལའོ། །
བསྒྲུབ་བྱའི་མིང་ནང་དུ་ཆུད་པ་ནི་ཧྲཱིཿ ཆེ་གེ་མོ་ཧྲཱིཿདབང་དུ་གྱིས་ཤིག་ཧྲཱིཿཞེས་པའོ། ། འཚོ་བའི་བར་དུ་དབང་དུ་བྱེད་དོ། ། གཉིས་སོ། ། ཡང་དབང་དུ་བྱ་བའི་འཁོར་ལོ་བསྟན་པ་ནི། ཕྱིའི་འཁོར་ལོ་རྩིབས་དྲུག་པ་བྲིས་ལ་སྔགས་ཀྱི་ཡི་གེ་དྲུག་ཅེས་པ་ནི་གནད་དྲུག་བཀོད་ལ། དབུས་སུ་ཧྲཱིཿཝ་ཤཾ་ཀུ་རུ་ཧྲཱིཿཞེས་སྦྱར་ཏེ། ཡང་ན་སྒྲོལ་མའི་སྔགས། ཡང་ན་ཀུ་རུ་ཀུལླཱེའི་སྔགས་སོ། ། བ་གླང་གི་གྷི་ཝཾ་དང་།
སོགས་ནི་ལས་དང་རྗེས་སུ་མཐུན་པའི་སྣག་ཚའོ། ། ཙན་དན་དམར་པོ་དང་རང་གི་ཁྲག་གིས་བྲི་བའོ། ། ལས་དང་རྗེས་སུ་མཐུན་པའི་གཞི་ནི། གྲོ་གའོ། ། གང་ཞིག་ནི་རྣལ་འབྱོར་པའོ། འདི་འཛིན་པ་ནི་འཁོར་ལོའོ། ། ལྷ་ལ་སོགས་པའང་དབང་དུ་བྱེད་ན་དམན་པ་མི་ལྟ་ཅི་སྨོས་ཏེ་དབང་དུ་བྱེད་དོ། ། གསུམ་མོ། ། རེངས་པའི་འཁོར་ལོ་བསྟན་པ་ནི། ཆུའི་དཀྱིལ་ཕྱི་ནི་ཟླུམ་པོའོ། །
རྡོ་རྗེ་རྩེ་གསུམ་གདོང་བཞི་པ། ། ཞེས་པ་ནི། ནང་དུ་རྡོ་རྗེ་རྩ་གསུམ་པ་གདོང་བཞི་པ་བཞིའོ། ། དེའི་ལྟེ་བར་ཞེས་པ་ནི་རྡོ་རྗེའི་ལྟེ་བར་རོ། ། བསྒྲུབ་བྱའི་མིང་ཆུད་པ་ནི། ཧྲཱིཿཆེ་གེ་མོ་སྟམྦྷ་ཡ་ཧྲཱིཿཞེས་པའོ། ། ལས་དང་རྗེས་སུ་མཐུན་པའི་སྣག་ཚ་ནི་ཁ་ཏི་ཀའི་ཞེས་པ་ནི་ཐོད་ལེ་ཀོར་གྱིས་སོ། ། བྲིས་ན་ཞེས་པ་ནི་སྒྲོལ་མའི་འཁོར་ལོའོ། ། བཞིའོ། ། ཡང་རེངས་པའི་འཁོར་ལོ་བསྟན་པ་ནི།
འཁོར་ལོ་རྩིབས་བརྒྱད་པ་སོགས་ཏེ། འཁོར་ལོ་རྩིབས་བརྒྱད་པ་པདྨའི་རྣམ་པ་ཀུན་ཞེས་ལས་དང་རྗེས་སུ་མཐུན་པའི་འཁོར་ལོའོ། ། ཡི་གེའི་དགོད་པ་ནི་ལས་དང་རྗེས་སུ་མཐུན་པའི་ཡི་གེ་སྒྲོལ་མ་ཏཱ་རེ་སོགས་འགོད་པའོ། ། ཆོ་གས་ནང་དུ་ཆུད་ཅེས་པ་ནི་ཆེ་གེ་མོ་རེངས་པར་གྱིས་ཤིག ཞེས་པའོ། ། དབུས་སུ་སྭཱཧཱ། བསྒྲུབ་བྱ་ནང་དུ་ཆུད་པ་ཅེས་པ་ནི་སྔར་གྱི་དེ་ཉིད་དོ། ། ལས་དང་རྗེས་སུ་མཐུན་པའི་སྣག་ཚ་ནི་ཡུང་བའི་ཁུ་བའོ། ། ལས་དང་རྗེས་སུ་མཐུན་པའི་གཞི་ནི་རྡོ་ལེབ་བོ། གཞན་དུ་མ་ཡིན་ཞེས་པ་ནི།
རེངས་པ་མ་ཡིན་པ་ལའོ། ། ལྔའོ། ། བསད་པའི་འཁོར་ལོ་ནི། དེ་ཉིད་ཅེས་པ་ནི་གོང་གི་འཁོར་ལོའོ། ། འོན་ཀྱང་ཧཱུྃ་ཕཊ྄་ནང་དུ་ཆུད་པའོ། ། ཡི་གེ་བཀོད་པ་ནི་སྒྲོལ་མའི་སྔགས་ཧཱུྃ་དང་ཕཊ྄་ཀྱི་ནང་དུ་ཆུད་པ་སྟེ། ཧཱུྃ་ཆེ་གེ་མོ་མཱ་ར་ཡ་ཧཱུྃ་ཞེས་པའོ། ། ལས་དང་རྗེས་སུ་མཐུན་པའི་སྣག་ཚ་དུག་དང་ཁྲག་དང་སྐྱེ་ཚེའོ། ། སྨྱུ་གུ་མི་རུས་ཀྱིས་བྲི། གཞི་ནི་ཐོད་པའོ། །
དུར་ཁྲོད་བཞག་ཅེས་པ་ནི་འཁོར་ལོ་དུར་ཁྲོད་དུ་སྦས་ནས་སོ། ། དྲུག་གོ ། དེ་ཉིད་ཡིན་མོད་ཀྱིས་རྒྱས་པའི་འཁོར་ལོ་བསྟན་པ་ནི། དེ་ཉིད་ཡིན་མོད་ཅེས་པ་ནི། འཁོར་ལོ་གོང་མ་ཉིད་དོ། ། ཁྱད་པར་ནི་ཨོཾ་གཉིས་ཀྱི་ནང་དུ་ཆུད་པའོ། ། ཡི་གེ་དགོད་པ་གོང་དང་འདྲ། སྣག་ཚ་གུར་གུམ། གཞི་གྲོ་ག རབ་གནས་ནི་ལས་དང་མཐུན་པའི་མེ་ཏོག་སེར་པོས་མཆོད་པར་བྱའོ། །
ཡང་ན་ལས་དང་རྗེས་སུ་མཐུན་པའི་མཆོད་པ་ལྔའོ། ། དུས་ནི་ཉི་མ་བདུན་གྱིས་སོ། ། རྒྱས་པ་སྟེ་བདུན། བསྲུང་འཁོར་བསྟན་པ་ནི། དེ་ཉིད་ཀྱི་ཞེས་པ་ནི་འཁོར་ལོ་གོང་མ་ཉིད་དོ། ། ཡི་གེ་ནི་གོང་མའི་ཡི་གེ་སྭཱཧཱ་ཉིད་ཀྱི་ནང་དུ་ཆུད་པའོ། ། ནང་དུ་ཆུད་པར་བྱས་ནས་ཞེས་པ་ནི་གང་བསྲུང་བར་བྱ་བའི་མིང་ངོ་། ། སྭཱཧཱ་ཆེ་གེ་མོ་རཀྵ་སྭཱཧཱ་ཞེས་པའོ། ། བརྒྱད་དོ། ། ཞི་བའི་འཁོར་ལོ་བསྟན་པ་ནི།
སྔགས་ཀྱི་ཡི་གེ་བཅུ་ཞེས་པ་སྟེ། འཁོར་ལོ་གོང་མ་ཉིད་དོ། ། ཡི་གེ་དགོད་པ་ནི་ཏཱ་རེ་སོགས་ཏེ། ཨའི་ནང་དུ་ཆུད་པར་བྱས་ཏེ་ཨ་ཆེ་གེ་མོ་ཤིནྟིཾ་ཀུ་རུ་ཨ། ཞེས་པའོ། ། ལས་དང་མཐུན་པའི་སྣག་ཚ་ཙན་དན་དཀར་པོའོ། ། ལས་དང་མཐུན་པའི་ཁམ་ཕོར་རོ། ། རབ་གནས་བྱས་ནས་ལས་དང་མཐུན་པའི་མཆོད་པ་མེ་ཏོག་དཀར་པོ་སོགས་སོ། ། ཐུན་གསུམ་པོ་ནི་སྔ་གྲོ་ཕྱི་གྲོ་དགོངས་ཀའོ། ། དུས་ཉི་མ་བདུན་གྱིས་ཞི་བར་འགྱུར་རོ། །
དགུའོ། ། དབང་དུ་བྱ་བའི་འཁོར་ལོ་བསྟན་པ་ནི། ཨེ་དབུས་སུ་ཞེས་པ་ནི། གྲུ་གསུམ་གྱི་དབུས་སུའོ། ། ཡི་གེ་དགོད་པ་ནི། ཨ་ཆེ་གེ་མོ་དབང་དུ་གྱིས་ཤིག་ཨ་ཞེས་པའོ། ། དེའི་ཞེས་པ་ནི་དབང་བརྒྱད་ཀྱིའོ། ། འདི་ཞེས་པ་ནི་ཨའོ། ། སྟེང་ནི་ཤར་རོ། ། འོག་ནི་འོག
སྟེང་དུ་བྱས་པ་ཟེར། གཡས་ལྷོ། གཡོན་བྱང་། དེ་རྣམས་དབུས་སུ་ཧཱུྃ་དགོད་པའོ། ། མཚམས་བཞིར་བཾ་བཞིའོ། ། ཕྱི་རོལ་དུ་རི་མོ་གསུམ་གྱིས་བསྐོར་རོ། ། ལས་དང་མཐུན་པའི་སྣག་ཚ་གྷི་ཧཾ་ངོ་། ལས་དང་མཐུན་པའི་གཞི་གྲོ་གའོ། ། འཁོར་ལོ་མར་དང་སྦྲང་རྩིའི་ནང་དུ་བཞག་ནས། དུས་ཉི་མ་བདུན་གྱིས་དབང་དུ་བྱེད་དོ། །
བཅུའོ། ། ཁྲོས་པ་ཞི་བའི་འཁོར་ལོར་བསྟན་པ་ནི། ཁྲོས་པ་ཞི་བ་ནི་འཁོར་ལོ་ཉིད་འདབ་མ་བཞི་བྱ་ཞིང་། ཧྲིཿདང་ལྡན་ཞེས་པ་ནི་འདབ་མ་བཞི་ལ་ཧྲཱིཿབཞི་བྲིས། དབུས་སུ་ཆེ་གེ་མོ་ཁྲོས་པ་ཞི་བར་གྱུར་ཅིག་ཅེས་པ་དང་། ཕྱི་རོལ་ཞེས་པ་ལས་དང་མཐུན་པའི་སྣག་ཚ་དམར་པོ་དང་། གཞི་ཁམ་ཕོར་སོ་མ་བཏང་བ་ཁ་སྦྱོར་དུ་བྱས་ནས་ཁྲོས་པ་ཞི་བར་འགྱུར་རོ། ། བཅུ་གཅིག་གོ ། གཞི་ནི་གྲོ་གའོ། ། སྣག་ཚ་ནི་གུར་གུམ་དང་གྷི་ཧཾ་ངོ་།
ཡང་ན་ཨ་ལ་ཏའི་ཁུ་བའོ། ། ཨ་ལ་ཏ་ཀ་ཏ་ནི་སིན་རྩིའམ། རྒྱ་སྐྱེགས་སོ། ། འཁོར་ལོ་རྩེ་གཅིག་པ་ནི་རྐྱང་པའོ། ། དེ་ལ་ཏ་ར་སོགས་རྩིབས་བརྒྱད་ལ་འགོད་དོ། ། ལྟེ་བ་ལ་ཝ་ཤཾ་ཀུ་རུ་དགོད་པའོ། ། འཁོར་ལོ་དེ་མར་དང་སྦྲང་རྩིའི་ནང་དུ་བཅུག་ནས་གང་ལ་བལྟས་པ་ནི་མི་གང་ལའོ། ། སྡུག་པར་ནི་དབང་དུ་འགྱུར་བའོ། བཅུ་གཉིས་སོ། ། ཆོམ་རྐུན་བསྲུང་བའི་འཁོར་ལོ་རྐྱང་པ་སྟེ།
འཁོར་ལོ་རྩིབས་བརྒྱད་པ་ལ་ཨུཏྤལ་ལས་མཚན་པ་བྲིའོ། ། ཁ་ཕྲལ་བ་འདི་གཉིས་བསྣན་པས་ཞེས་གཉིས་སུ་འགྱུར་རོ། ། ཐ་དད་པའི་སྔགས་ཞེས་པ་ནི་སོ་སོའི་སྔགས་ནི་ཨོཾ་སརྦ་སོགས་སྔགས་རིང་འདིའོ། །

གོས་ཀྱི་མཐའ་མ་ལ་མདུད་པ་བྱས་ནས་ཞེས་པ་ནི། འཁོར་ལོ་རྩིབས་བརྒྱད་པའི་མུ་ཁྱུད་ལ་སྔགས་རིང་བྲིས་ཏེ་ལམ་དུ་འགྲོ་ན་ཆོམ་རྐུན་གྱིས་མི་ཚུགས་སོ། ། བཅུ་གསུམ་མོ། ། དབང་གི་འཁོར་ལོ་བསྟན་པ་ནི། ཨུཏྤ་ལ་ལན་བདུན་བསྔགས་ནས་ཞེས་པ་ནི། ཨུཏྤ་ལ་ནི་མེ་ཏོག་ཨུཏྤ་ལ་བྲི་བའི་གཞིའོ། ། ལན་བདུན་བཟླས་པ་ནི་སྒྲོལ་མའི་སྔགས་རིངས་བཀོད་པའོ། ། གང་ལ་ཡང་ནི་མི་ཡིའོ། ། བྱིན་པ་ཡང་ནི་མིའིའོ། ། ཨུཏྤ་ལས་མཚན་པའི་འཁོར་ལོ་སྟེ་རྐྱང་པའོ། ། བཅུ་བཞིའོ། །
བསོད་ནམས་ཆེ་བའི་འཁོར་ལོ་བསྟན་པ་ནི། འཁོར་ལོ་རང་པདྨའི་འདབ་མར་གྱུར་པ་ལ་ཧྲཱིཿདང་ཤྲཱིའི་མཆོག་དང་ལྡན་ཞེས་པ་ནི། འདབ་མ་བརྒྱད་ལ་ཧྲིཿདང་ཤྲིའོ། ། ལྟེ་བ་ལ་ཧྲིཿ ལྷ་སྦྱིན། སྐལ་བ་བཟང་པར་གྱུར་ཅིག་བྲི། སྣག་ཚ་བ་གླང་གི་གྷི་ཧཾ་གིས་སོ། ། གཞི་ནི་གྲོ་ག་ལའོ། ། འཛིན་པ་ནི་འཁོར་ལོ་དེ་མི་གང་འཛིན་པའོ། ། སྐལ་བ་བཟང་པོ་ནི་བསོད་ནམས་ཆེན་པོར་འགྱུར་རོ། །
བཅོ་ལྔའོ། ། སྲུང་བའི་འཁོར་ལོ་བསྟན་པ་ནི་པདྨ་འདབ་མ་བརྒྱད་པ་ཞེས་པ་ནི་འཁོར་ལོ་ཉིད་དོ། ། གཏི་མུག་རིགས་ཀྱི་ཞེས་པ་ཨོཾ་བརྒྱད་དོ། ། ཨོཾ་བརྒྱད་ཀྱི་ཡི་གེ་དགོད་པའོ། ། ཕྱི་རོལ་དུ་མུ་ཁྱུད་ཟླུམ་པོས་བསྐོར་ཏེ། རྡོ་རྗེ་རྩེ་གསུམ་པ་བརྒྱད་ཕྱོགས་མཚམས་བརྒྱད་དུ་བྲིས་ཏེ། དཔུང་པ་ལ་བཅིངས་ཏེ་འཛིན་པར་བྱེད་པ་ནི་མི་གང་འཁོར་ལོ་འཛིན་པའོ། ། བཅུ་དྲུག་གོ ། དབྱེ་བའི་འཁོར་ལོ་བསྟན་པ་ནི། དེའི་འཁོར་ལོ་ནི་དེ་ཉིད་དོ་ཞེས་པ་ནི་དབྱེ་བའི་འཁོར་ལོ་འདབ་བརྒྱད་དེ་ཉིད་དོ། །
འོན་ཀྱང་རྡོ་རྗེ་དང་བྲལ་བ་ནི་རྡོ་རྗེ་རྩེ་གསུམ་དང་བྲལ་བའོ། ། ལྟེ་བའམ་ཕྱི་རོལ་དུ་ཨོཾ་སོགས་དགོད་པའོ། ། སྣག་ཚ་ནི་མངོན་སྤྱོད་ཀྱི་རྫས་ཏེ་དུག་དང་ཁྲག་དང་སྐྱེ་ཚེ་སོགས་སོ། ། འཁོར་ལོ་བཞི་ནི་མ་ཧེ་དང་རྟའི་རྨིག་པའི་ནང་དུའོ། ། འདི་གཉིས་དགྲ་ཡིན་བྲིས་ནས་ཞེས་པ་ནི། འཁོར་ལོ་ཁ་སྦྱོར་རོ། ། སྐད་ཅིག་གིས་གང་གི་ཕྲོགས་པ་སྟེ། ལྷའི་དབང་པོ་བརྒྱ་བྱིན་དང་། བགྲོད་པར་དཀའ་བ་སྟེ་ཐིག་ལེ་མཆོག་དང་། འབྱེད་བྱེད་དམན་པ་མི་ལྟ་ཅི་སྨོས་ཏེ་འབྱེད་པར་བྱེད་དོ། །
བཅུ་བདུན་ནོ། ། སྟོབས་པོ་ཆེ་རེངས་པའི་འཁོར་ལོ་ཁ་སྦྱར་བསྟན་པ་ནི། མེའི་འཁོར་ལོ་སོགས་ཏེ། མེའི་དཀྱིལ་འཁོར་གཉིས་ཞེས་པ་ནི་འཁོར་ལོ་གཉིས་ཉིད་དེ། སྟོབས་པོ་ཆེའི་འཁོར་ལོའོ། ། ཡི་གེ་དགོད་པ་ནི། སྟེང་དང་འོག་དང་མཚམས་སུ་ཆོ་ག་སྟེ། ཧཱུྃ་ག་ཧཱུྃ། ཧཱུྃ་ག་ཧཱུྃ། དེ་རྣམས་ཞེས་པ་ནི་ཡི་གེའོ། །
སྟེང་དུ་ཞེས་པ་ནི་མེའི་དཀྱིལ་འཁོར་གྱི་སྟེང་དུའོ། ། ཧཱུྃ་ཧཱུྃ་ཧཱུྃ་ཕཊ྄། མེའི་དཀྱིལ་འཁོར་ལ་དགོད་དོ། ། ཧཱུྃ་ག་ཧཱུྃ། ཧཱུྃ་ག་ཧཱུྃ་ཞེས་པ་ནི། ཕྱི་རོལ་གྱི་སྤྱི་བོ་ཞེས་པ་འདབ་མའི་སྤྱི་བོ་ལ་བྲིའོ། ། དབུས་སུ་ཧཱུྃ་ག་ཧཱུྃ་བྲིའོ། ། སྣག་ཚ་ནི་དུག་དང་ཁྲག་དང་སྐྱེ་ཚེ་དང་དུར་ཁྲོད་ཀྱི་སོལ་བ་དང་། ནིམ་པའི་ལོ་མའི་ཁུ་བ་དང་། རྡོ་རྗེའི་ཆུས་བྲིའོ། །
གཞི་ནི་དུར་ཁྲོད་ཀྱི་རས་སམ། སྨྱོན་པའི་རས་ལ་བྲིས་ནས་སྟོབས་པོ་ཆེའི་སྔགས་ཀྱིས་བསྐོར་ནས་མེའི་སྟེང་དུ་བཞག་ན་དགྲ་བོ་རེངས་པར་བྱེད་དོ། ། བཅོ་བརྒྱད་དོ། ། ཡང་རེངས་པའི་འཁོར་ལོ་བསྟན་པ་ནི། དབང་ཆེན་འཁོར་ལོ་ནི་སའི་དཀྱིལ་འཁོར་ཏེ་འཁོར་ལོ་ཉིད། ཡི་གེ་འགོད་པ་ནི་ཨོཾ་བརྒྱད་ཕྱོགས་གཉིས་གཉིས་སུ་འགོད་པའོ། ། འཚམས་སུ་ཡང་ཨོཾ་གཉིས་གཉིས་དགོད་པའོ། ། དབུས་སུ་པད་མ་ངེས་པར་བཞག་ཅེས་པ་ནི་པདྨ་འདབ་མ་བརྒྱད་ལ་ཨ་བརྒྱད་ཀྱིས་བརྒྱན་པའོ། ། ལྟེ་བའི་ནང་དུ་བསྒྲུབ་བྱ་ཞེས་པ་ནི། ལྟེ་བ་ནི་འཁོར་ལོའི་ལྟེ་བའོ། །
བསྒྲུབ་བྱ་ནི་གང་རེངས་པར་བྱ་རྒྱུའོ། ། ཧཱུྃ་བཞིས་སྤྲས་ཞེས་པ་ནི་ཕྱོགས་བཞིར་ཧཱུྃ་བཞིས་བསྐོར་བའོ། ། གཞི་ཁམ་ཕོར་ཁ་སྦྱར་དུའོ། ། རྡོ་རྗེ་འཛིན་པ་ཞེས་པ་ནི་ལྷའི་རྣལ་འབྱོར་རོ། ། མནན་པ་ནི་ལྷའི་འཁོར་ལོའོ། ། བསྐུལ་བར་བྱེད་ཅེས་པ་ནི་ཆེ་གེ་མོ་ཤམ་ཌ་བྷ་ཡ་ཞེས་པའོ། ། རྐང་པར་བཟླས་ཅིང་ཞེས་པ་ནི། འཁོར་ལོ་རྐང་པས་མནན་ཅིང་མ་ཧཱ་བ་ལའི་སྔགས་བཟླས་སོ། ། རྡོ་རྗེའི་སྐུད་པས་འཁོར་ལོ་དམ་པོར་བཅིངས་ནས་སོ། ། འདིས་ཞེས་པ་ནི་སྦྱོར་བ་འདིས་སོ། །
ལྷ་དང་མི་དང་སྐུ་གསུམ་ལས་སྐྱེས་པ་ཡང་རེངས་པར་བྱེད་དོ། ། བཅུ་དགུའོ། ། ངག་བཅིངས་པའམ། ཡང་ན་དཔུང་རེངས་པའི་འཁོར་ལོ་སྟེ། དབང་ཆེན་གྱི་དཀྱིལ་འཁོར་ཞེས་པ་ནི། འཁོར་ལོ་དེ་ཉིད་སའི་དཀྱིལ་འཁོར་གྲུ་བཞི་པའོ། ། རྡོ་རྗེ་རྩེ་གསུམ་ཞེས་པ་ཕྱོགས་མཚམས་བརྒྱད་དུ་མཚོན་པའོ། ། དེའི་དབུས་སུ་ཞེས་པ་ནི། དབང་ཆེན་གྱི་དཀྱིལ་འཁོར་དེའི་དབུས་སུའོ། ། གྲུ་བཞི་པ་ལ་འདི་ལྟ་སྟེ།
ཤར་དུ་ནི་ཨོཾ་པ་ཌ་ལྀ་པ་ཌ་ལྀ་སྭཱཧཱ། གཡས་ལྷོ་སྟེ་ཛམྦྷ་སྭཱཧཱ་དགོད་དོ། ། ནུབ་ཏུ་ཨོཾ་མོ་ཧ་ནི་སྭཱཧཱ་དགོད་དོ། ། བྱང་དུ་ནི་སྟམྦྷ་ཡ་སྟམྦྷ་ཡ་སྭཱཧཱ་དགོད་དོ། ། གྲུ་བཞི་དེའི་ནང་དུ་ནི་དབང་ལྡན་གྱི་དཀྱིལ་འཁོར་གྱི་སྟེང་དུ་ཆེ་གེ་མོ་རེངས་པར་མཛོད་ཅིག འདི་ཉིད་ཀྱི་སྔགས་གྲོ་ག་ལ་སྣག་ཚ་ཡུང་བའི་ཁུ་བས་བྲིས་ནས་སྦལ་པའི་ཁར་བཅུག་སྟེ། སྦལ་པའི་ཁ་མྱོས་བྱེད་ཀྱི་ཚེར་མས་ཕུག་ནས་སྦལ་པའི་སྟེང་གི་ཡ་མཁལ་དེ་ཡང་སྤང་ལེབ་ལ་འོག་ཏུ་ཁ་བལྟས་ཏེ་བཞག་སྟེ་ཞེས་པ་ལ། ཤིང་ལེབ་ཀྱི་སྟེང་དུ་ཁ་མཐུར་ལ་བལྟས་ནས་ཡོད་ཅེས་ཟེར། ཤིང་ལེབ་ཀྱི་སྟེང་དུ་ཞེས་པ་ནི་སྦལ་པ་དེ་ཤིང་ལེབ་ཀྱི་སྟེང་དུ་བཞག་ནས་ཁ་མཐུར་དུ་བསྟན་ཞེས་པ་ནི་སྦལ་པའི་ཁ་མཐུར་དུ་བསྟན་པའོ། ། དེའི་སྐད་ཅིག་ཅེས་པ་ནི་སྦྱོར་བ་དེའི་སྐད་ཅིག་ལ་རེངས་པར་བྱེད་དོ། །
ཉི་ཤུའོ། ། ད་ནི་འོད་ཟེར་ཅན་གྱི་སྲུང་འཁོར་བསྟན་པ་ནི། འཁོར་ལོ་ཟླུམ་པོའི་རྣམ་པ། ཞེས་པ་ལ། འཁོར་ལོ་ཉིད་དེ་ཟླུམ་པོ་རྡོ་རྗེ་རྩེ་ལྔ་པ་མཚམས་སུ་བྲིས་པའོ། ། ཡི་གེ་དགོད་པ་ནི། དེའི་རྩེ་མོ་དབུ་མ་ཡི་ཞེས་པ་ནི་རྡོ་རྗེའི་རྩེ་མོའི་ར་དབུས་མ་ལ་ཧཱུྃ་བཞི་དགོད་པའོ། ། དེའི་ལྟེ་བ་ལ་ཞེས་པ་ནི་དབུས་སུ་སྔགས་བྲི་བ་ནི། ཨོཾ་བྷེ་དྷ་པྲ་མ་སི་སོགས་སོ། ། ཨོཾ་ནི་ཐམས་ཅད་དུའོ། །
དེའི་དབུས་ཞེས་པ་ནི་རྡོ་རྗེའི་དབུས་སུའོ། ། རྡོ་རྗེ་རྩེ་གསུམ་པ་ཁ་ཕྱོགས་སུ་ཞེས་པ་ནི། ཨོཾ་པ་ཏ་མེ་ར་དབུས་མ་ལ་དགོད་དོ། ། ཨོཾ་བྷ་ར་མུ་ཁེ་གཡས་དང་གཡོན་དུ་དགོད། དེ་ལྟར་རྩེ་མོ་ཐམས་ཅད་ནི་རྡོ་རྗེའི་ར་བའོ། ། ཨོཾ་མ་རི་ཙེ་ཞེས་པ་ལ་སོགས་པའི་མཚན་ཉིད་བཞིར་དགོད་དོ། ། དེ་ལྟར་དབུས་ནི་ཨོཾ་བ་ར་ལི་སོགས་དགོད་དོ། དེའི་དབུས་ནི་འཁོར་ལོའི་དབུས་སུ་མཾ་དགོད། དབུས་སུ་ལྷ་སྦྱིན་རཀྵ་ཞེས་པ་ན་དེའི་དབུས་ནི་མཾ་གྱི་དབུས་སུའོ། ། ཨོཾ་མ་རི་ཙྱཻ་ལྷ་སྦྱིན་ཞེས་པ་ནི་མཾ་གི་ཕྱི་རོལ་དུ་དགོད་པའོ། །
དེ་ལྟར་དབུས་ནི་ཨོཾ། འཁོར་ལོ་འདི་ཞེས་པ་ནི་གཞི་གྲོ་ག་ལའོ། ། ཐམས་ཅད་བསྲུང་བ་ནི་གནོད་བྱེད་ལས་སོ། ། ཉེར་གཅིག་གོ ། ཕྱིར་བཟློག་པའི་འཁོར་ལོ་ནི། སྐྱེས་བུ་ཕྱོགས་ཀྱི་གོས་ཅན་ཞེས་པ་སྟེ། གང་བསྲུང་བར་བྱ་རྒྱུ་གཅེར་བུའོ། ། སྐྲ་གྲོལ་བ་ཡང་ངོ་། ། ཡི་གེ་དགོད་པ་ནི། རྣ་བ་གཉིས་སུ་ཧཾ་གིས་མཚན་པའི་རྡོ་རྗེ་རྩེ་གསུམ་པ་བྲིའོ། །
སྤྱི་གཙུག་ཅེས་པ་ཧཾ་གིས་མཚན་པའི་རྡོ་རྗེ་རྩེ་གསུམ་པ་བྲིའོ། ། དཔྲལ་བར་ལཾ་ལཾ། གཡས་གཡོན་དུ་ཞེས་པ་ནི་མཁུར་བ་གཡས་དང་གཡོན་པའི་བར་དུ་གདན་གྱི་ནི་མྨ། སེམས་ལ་ཙི་ཏཾ་ཀ་དང་། བསྣུན་པར་བྱེད་པ་ནི་ཀུམ་པ་ཅན། ལྟུང་བ་ནི་ཏམ་ཅན། ཕྱིར་བཟློག་ནི་པྲ་ཏྱཾ་གི་ར་རིགས་སྔགས་ཕྱིར་བཟློག་པར་གྱིས་ཞེས་བྲིའོ། ། དེའི་ཞེས་པ་ནི་སྐྱེས་བུའི་དེའི་ལྟེ་བར་རྡོ་རྗེ་རྩེ་ལྔ་པས་མཚན་པའི་མཆོད་རྟེན་བྲི་བར་བྱའོ། ། གཡས་སྟེང་དང་འོག་གི་བར་ཡེ་དྷརྨཱ་སོགས་ཀྱི་ཕྲེང་བའི་དབྱིབས་སུ་བྲི་བར་བྱའོ། ། དེའི་མགྲིན་པ་ཞེས་པ་ནི་སྐྱེས་བུ་དེའི་མགྲིན་པར་རོ། །
ཧཱུྃ་ཁ་འོག་ཏུ་བལྟས་པ་བྲིའོ། ། དེའི་དབུས་ཞེས་པ་ནི་སྐྱེས་བུ་དེའི་འོ། ། རྡོ་རྗེ་རྩེ་ལྔ་པ་ཁ་སྟེང་དུ་བལྟས་པ་བྲིའོ། ། ངོས་གཉིས་སུ་ཞེས་པ་ནི་རྩིབས་ལོགས་གཉིས་སུ་ཧཱུྃ་བཅུ་གཉིས་བྲིའོ། ། དེ་མཆོད་རྟེན་གྱི་བྲང་དང་། བྱིན་པ་ལ། ཡང་བར་གཉིས་ལ་ཟེར། མ་ནིང་སྤངས་པའི་དབྱངས་ཡིག་བཅུ་གཉིས་བྲིའོ། ། སྐྱེས་བུའི་སྙིང་ཞེས་པ་ལ་སྐྱེས་བུའི་ནམ་ཚོང་ཟེར། ཕྱིར་བཟློག་པར་བྱེད་ཅིང་ལྟུང་བའི་སྔགས་ཀྱིས་གོང་བཞིན་དུ་སྟེ།
འོན་ཀྱང་ཚར་དུ་མནར་བའོ། ། ཡང་བྱིན་པ་དང་ཕོ་མཚན་དང་རྟག་ལ་ཚར་དུ་བྲིའོ། ། སུམ་རཾ་ཡཾ་རཾ་ཡན་ལག་བརྒྱད་ལའོ། ། ཏཾ་ཏྲཾ་རོལ་པ་དང་བཅས་པའི་དབྱིག་པ་ཞེས་པ་སྒལ་ཚིགས་ལའོ། ། པྲ་ཏཾ་རྐང་པ་ལའོ། ། དུས་སྐར་མ་རྒྱལ་ལའོ། ། སྣག་ཚ་དུག་དང་ཁྲག་སྐེ་ཚེ་ནིཾ་པ་དུར་ཁྲོད་སོལ་བའོ། ། རྡོ་རྗེ་ལྟེ་བའི་དབུས་སུ་ཙན་དན་དཀར་པོས་རྗེ་བཙུན་མ་ཆེན་པོ་བྲི་བར་བྱའོ། ། ལྷ་སྦྱིན་ནང་དུ་ཆུད་པར་བྱ་ཞིང་གུར་གུམ་གྱིས་མཆོད་རྟེན་བྲི་བར་བྱའོ། ། རིག་པ་འཛིན་པར་བྱེད་ན་ཞེས་པ་ནི།
སྲུང་འཁོར་དེ་འཛིན་པའི་མིའོ། ། དེའི་ཞེས་པ་ནི་མིའོ། ། སྲུང་བ་ཆེན་པོ་ཞེས་པ་ནི། གཞན་གྱི་རིག་སྔགས་ལ་སོགས་པའི་སྲུང་འཁོར། ། ཉེར་གཉིས་སོ། ། སྟོབས་པོ་ཆེས་ཆར་དབབ་པའི་སྲུང་འཁོར་ནི། རི་རབ་ཟུར་བརྒྱད་པ་རྡོ་རྗེ་རྩེ་གསུམ་པས་མཚན་ཅིང་། མཚམས་ཀྱི་ནང་དུ་ནམ་གྱི་མཚན་ལ་བྲི། དབང་ལྡན་བརྩམས་ནས་བྲི་བར་བྱ་ཞིང་ཞེས་པ་ནི། རྡོ་རྗེའི་རྩེ་མོར་ཨ་ལས་ཀ་སོགས་སྔགས་རྐང་གཉིས་བྲིའོ། །
མུ་ཁྱུད་ཟླུམ་པོས་བསྐོར་རོ། ། དེའི་དབུས་སུ་ཞེས་པ་ནི། རི་རབ་གཉིས་བརྩེགས་གི་དབུས་སུའོ། གར་གྱི་དབང་ཕྱུག་ནི་མཧཱ་དེ་བ་སྟེ་གླང་སྣ་ཅན་ནོ། ། ལ་དུའི་སྣོད་གཡས་པས་བགྲང་ཕྲེང་དང་། གཡོན་རྩེ་གསུམ་དང་། ལ་ཕུབ་ལོ་མ་དང་བཅས་པ་བྲིའོ། ། བྱི་བ་ལ་ཞོན་པ་པདྨ་ལ་གནས་པ་དགོད། ཧཱུྃ་ག་ཧཱུྃ། གླང་པོ་ཆེའི་དཔྲལ་བ་ལ་བྲིའོ། །
ཡང་ཧཱུྃ་ག་ཧཱུྃ་སྙིང་ཁར་བྲི་བར་བྱའོ། ། ཕོ་བ་ལ་ཧྲཱིཿཥྚི་བི་ཀྲི་རུ་བྲིའོ། ། ལྟེ་བ་ལ་ཧཱུྃ་ག་བྲིའོ། ། སྣག་ཚ་ཚ་བ་གསུམ་དང་སྲིན་ལག་གི་ཁྲག་གིས་སོ། ། གཞི་ཁམ་ཕོར་སོ་མ་བཏང་བ་ལའོ། ། སེང་སྡེང་གི་མེ་ལ་བདུགས་ན་ངེས་པར་ཆར་འབེབས་སོ་སྟེ། གཞན་དུ་མ་ཡིན་ཞེས་པ་ནི། མི་འབབ་པ་མ་ཡིན་ཏེ་ངེས་པར་འབེབས་སོ། ། ཉེར་གསུམ་མོ། ། ཆར་བཅད་པའི་འཁོར་ལོ་ནི།
སྣག་ཚ་ལྡོང་རོས་ཀྱིས་བྲིའོ། ། དེ་ཉིད་ནི་ཚོགས་བ་གིའོ། ། གདོང་གི་ནང་དུ་བྲིས་ལ་ཞེས་པ་ནི། གོང་གི་སྔགས་བྲིས་ནས་སོ། ། དེ་མེ་ལ་བདུགས་ན་ཆར་ཆད་པར་འགྱུར་རོ། ། ཉེར་བཞིའོ། ། རྒྱལ་པོ་རེངས་པའི་འཁོར་ལོ་ནི་རྩིབས་བརྒྱད་ནས་ག་བརྒྱད་ཀྱིས་བརྒྱན་ཞེས་པ་ནི་རྩིབས་བརྒྱད་ལ་ག་བྲིའོ། ། དེའི་དབུས་སུ་ཆོ་གས་བསྒྲུབ་བྱ་ནང་དུ་ཆུད་པར་བྱས་ཏེ་ཞེས་པ་ནི། ག་ཆེ་གེ་མོ་རེངས་པར་གྱིས་ཤིག་ག་ཞེས་པའོ། ། བྲི་བའི་གཞི་ནི་དུར་ཁྲོད་ཀྱི་རས་སམ་མཚོན་བསྣུན་གྱི་རས་སོ། །
སྣག་ཚ་ནི་ལྡོང་རོས་དང་ཡུང་བ། དེའི་སྙིང་ཁར་འཁོར་ལོ་འདི་བཅུག་ལའོ། ། ཁམ་ཕོར་ཤིན་ཏུ་ཚོས་པ་ཁ་སྦྱར་དུ་བཞག་ནས། སྐུད་པ་སེར་པོས་དཀྲི་ཞིང་། མན་ངག་བཞིན་དུ་མཆོད། ཅེས་པ་ནི་ལས་དང་རྗེས་སུ་མཐུན་པའི་མཆོད་པ་བྱས་ནས་ལྷ་མོ་ཞེས་པ་ནི་བདག་མེད་མ་ལ་བོས་ནས་སོ། ། རྒྱལ་པོ་རེངས་པའི་ཆོ་གའོ། ། ཉེར་ལྔའོ། ། འོད་ཟེར་ཅན་གྱི་རེངས་པའི་ཆོ་ག་ནི། ལམ་གྱི་ནང་དུ་ཞེས་པ་འཁོར་ལོའོ། །
འདི་གཉིས་ཀྱི་སྔགས་བྲིས་ཞེས་པ་ནི། ཡི་གེ་དགོད་པར་སྟེ། ཨོཾ་བྷ་ཥྚ་ལ་སོགས་པ་སྟེ། རི་བོང་ཁ་འཆིང་བ་ཡང་ངོ་། ། སརྦ་དུཥྜན་ནི་གདུག་པ་ཅན་ཐམས་ཅད་དོ། ། སྟམྦྷ་ཡ་རེངས་པར་བྱེད་དོ། ། སྣག་ཚ་ནི་ཡུང་བའོ། ། གཞི་ནི་སོ་ཕག་གོ ། འཁྲུལ་འཁོར་ལེགས་པར་བྱས་ཞེས་པ་ནི། སྐུད་པ་སེར་པོས་བསྡོམ་པའོ། །
སྦས་པས་གཞན་དུ་མ་ཡིན་ནོ་ཞེས་པ་ནི། མི་འཆིང་བ་ནི་མ་ཡིན་ནོ། ། ཉེར་དྲུག་གོ ། བུད་མེད་དབང་དུ་བྱ་བ་དགུག་པའི་འཁོར་ལོ་བསྟན་པ་ནི། དེ་ནས་ས་ལ་འཁྲུལ་འཁོར་བྲིས་ཞེས་པ་ལ་སོགས་པ་སྟེ། བྷ་གའི་ནང་དུ་ལིང་ག་དང་བཅས་པ་ཞེས་པ་འཁོར་ལོའི་དེ་ཉིད། ཧྲཱིའི་ཁུང་བུས་མོ་མཚན་གྱི་ནང་དུ་ཕོ་མཚན་ཡོད་པ་བྲིས་ལ། མིང་བྲིས་ཞེས་པ་ནི་བསྒྲུབ་བྱའི་མིང་ངོ་། ། གཅིག་པུ་གཉིས་སུ་མེད་པར་ཞེས་པ་ནི། བདག་ཉིད་དབེན་པར་གནས་ཏེ།
བདག་ཉིད་གཅི་བ་བྱ་བ་ནི། བྷ་གའི་ལིང་གའི་སྟེང་གཅིན་གྱིས་བྲན་པའོ། ། དུས་ནི་ཉི་མ་བདུན་གྱིས་ཞེས་པ་ཉི་མ་བདུན་གྱིས་སོ། ། གང་ཞིག་ནི་རྣལ་འབྱོར་པའོ། ། བུད་མེད་འདོད་པ་ནི་རྣལ་འབྱོར་མའོ། ། ཧྲིའི་ཞགས་པས་དགུག་པར་བྱེད་དོ། ། ཉེར་བདུན་ནོ། ། དབྱངས་ཅན་གྱི་འཁོར་ལོ་བུ་རྙེད་པའི་འཁོར་ལོ་ནི། དཀྱིལ་འཁོར་ཞེས་པ་ནི་ཟླ་བའི་དཀྱིལ་འཁོར་ཟླུམ་པོའོ། ། དབུས་སུ་འཁོར་ལོ་རྩིབས་བརྒྱད་པ་བྲིས་ཏེ།
རྩིབས་ལ་གཡས་སྐོར་དུ་ཤར་དུ་རྡོ་རྗེ། མེ་རུ་རྒྱལ་མཚན། ལྷོར་དགྲ་སྟ། སྲིན་པོར་རྩེ་གསུམ། ནུབ་ཏུ་ཞགས་པ། རླུང་དུ་སྣ་ཚོགས་རྡོ་རྗེ། བྱང་དུ་ཁ་ཊྭཱཾ་ག དབང་ལྡན་དུ་ལྕགས་ཀྱུ་བྲིའོ། ། དེའི་དབུས་སུ་ཞེས་པ་ནི་འཁོར་ལོའིའོ། ། ཟླ་བའི་དཀྱིལ་འཁོར་གང་ཞེས་པ་ནི་འཁོར་ལོ།
དེའི་དབུས་སུ་ཟླ་བའི་དཀྱིལ་འཁོར་ཉ་གང་བ་ལྟ་བུ་བྲིས་ལ། འཁོར་ལོའི་ལྟེ་བར་སྔགས་བྲིས་ལ། མ་ཎི་ནི་ནོར་བུའོ། ། དྷ་རི་ནི་འཛིན་པའོ། ། མཧཱ་ནི་ཆེན་པོ། ནོར་བུ་ནི་རིན་པོ་ཆེ་འཛིན་པའོ། ། པྲ་ཏི་ས་རི་ནི་དབྱངས་ཅན་མ་སེར་མོའོ། ། ཧཱུྃ་ཧཱུྃ་ཕཊ྄་ཕཊ྄་སྭཱཧཱ། ཞེས་པའོ། ། དེ་ནས་ཟླ་བའི་དཀྱིལ་འཁོར་གྱི་དབུས་སུ་ཨོཾ་ཨ་མྲི་ཏ་སོགས་ཀྱི་སྔགས་བྲིའོ། །
དུས་སྐར་མ་རྒྱལ་ལོ། ། སྣག་ཚ་གུར་གུམ་དང་བ་གླང་གི་གྷི་ཧཾ་ངོ་། ། གཞི་གྲོ་གའོ། ། འཛིན་པར་བྱེད་པ་ནི་འཁོར་ལོ་འདི་འཛིན་པར་བྱེད་པའོ། ། ཉེར་བརྒྱད་དོ། ། བསྐྲད་པའི་འཁོར་ལོ་བསྟན་པ་ནི། འཁོར་ལོ་བུམ་པའི་དབྱིབས་ཞེས་པ་ནི། འཁོར་ལོ་ཉིད་བུམ་པའི་དབྱིབས་སུ་མགྲིན་པའོ། ། ཡི་གེ་དགོད་པ་ནི་མགྲིན་པ་རིང་པོར་ཞེས་པ་ནི། དྷེ་བ་ཏེ་ཏད་ཡ་ཐཱ་ཨུད་ད་བྱ་བ་བེ་དྷེ་བའི་བར་དུ་བཅུག་པ་བསྐྲོད་པར་བྱེད་དོ། །
གཞི་འདྲེ། དབང་ཕྱུག་གི་གནས་ཀྱི་ཞེས་པ་ནི་རྒྱལ་པོའི་གནས་ཀྱིའོ། ། རྒྱལ་མཚན་གྱི་རས་ཞེས་པ་ནི་དབྱངས་ཅན་མ་ལ་བྲི་བའི་གཞིའོ། ། སྣག་ཚ་ཁྲའི་ཁྲག་གིས་སོ། ། གང་གི་མིང་ཞེས་པ་ནི་བསྒྲུབ་བྱའི་མིང་ཁྲ་སྔོན་པོའི་མགྲིན་པར་བཏགས་ཏེ་རླུང་གི་ཕྱོགས་སུ་བཏང་ན་བསྐྲོད་པར་བྱེད་དོ། ། ཉེར་དགུའོ། ། སྲུང་འཁོར་བསྟན་པ་ནི། ཉི་མའི་དཀྱིལ་འཁོར་གྱི་དབུས་སུ་ཞེས་པ་ནི། འཁོར་ལོ་ཟླུམ་པོའོ། ། དེའི་དབུས་སུ་འཁོར་ལོ་རྩིབས་བརྒྱད་པ་བྲིས་ཏེ་ཡི་གེ་དགོད་པའོ། །
ནི་ཧཱུྃ་གི་དེ་ཁོ་ན་ཉིད་ས་བོན་གྱི་སྙིང་པོ་ཆུད་པར་བྱས་ནས་ཞེས་པ་ནི། རྩིབས་བརྒྱད་ཀུན་ལ་ཧཱུྃ་བཀོད་པའོ། ། རྡོ་རྗེས་མཚན་པ་ནི་རྣམ་པར་བསམ་ཞིང་ཞེས་པ་ནི། ཉི་མ་ལ་ཧཱུྃ་ལས་རྡོ་རྗེ་འགོད་པའོ། ། ཕྱིས་བསྒྲུབ་བྱ་ནང་དུ་ཆུད་པར་བྱེད་ཅེས་པ་ནི་ཕྱིས་ནི་རྡོ་རྗེའོ། ། བསྒྲུབ་བྱ་ནང་དུ་ཆུད་པ་ནི་ཧཱུྃ་ཆེ་གེ་མོ་ཧཱུྃ་བྲི་བའོ། ། སྣག་ཚ་གུར་གུམ་དང་གྷི་ཧཾ་ངོ་། གཞི་གྲོ་ག་ལའོ། ། འཛིན་ན་ཞེས་པ་ནི། འཁོར་ལོ་དེ་མི་གང་གིས་འཛིན་ནའོ། །
བསྲུང་བ་ནི། གནོད་བྱེད་ཐམས་ཅད་དོ། ། སུམ་ཅུའོ། ། དབང་བྱེད་ཀྱི་འཁོར་ལོ་བསྟན་པ་ནི། པདྨ་འདབ་མ་བཞི་ནི་ཞེས་པ་ནི་འཕར་མ་སུམ་བརྩེགས་གོ ། ཀུན་ཏུ་རིམ་པ་གསུམ་ཞེས་པ་ནི། འཕར་མ་རེ་རེ་ལ་རི་མོས་བསྐོར་གསུངས་ཏེ་དཔྱད། ཨོཾ་ནང་མ་ལའོ། ། དེའི་ཕྱི་གྲི་ཧྲིཾ་ངོ་། ཕྱི་རོལ་ལ་གླིང་ངོ་། །
དུས་སྐར་མ་རྒྱལ་ལ་བྲིས་ཏེ། དེ་འཛིན་པ་ཞེས་པ་འཁོར་ལོ་དེ་འཛིན་པའི་ལག་པ་ལ་རེག་ན་བདག་གི་བྲན་བཞིན་དུའོ། ། སོ་གཅིག་གོ ། དགྲ་རེངས་པའམ་གནོན་པའི་འཁོར་ལོ་ནི། འཁོར་ལོ་རྫ་རྔའི་དབྱིབས་སུ་བྲིས་ལ། རྡོ་རྗེ་པདྨས་མཚན་པ་བྲི། སྐུ་རྡོ་རྗེ་ལ་སོགས་པ་མདོར་བསྡུས་ནས་ཞེས་པ་ནི། འཁོར་ལོ་ལ་ཨོཾ། རྡོ་རྗེ་ལ་གླིཾ། པདྨ་ལ་ཧྲི་བྲིའོ། །
ཕྱི་རོལ་དུ་རི་མོ་གསུམ་གྱིས་བསྐོར་ཏེ། ལས་ཀྱི་རྡོ་རྗེ་བསྒོམ་ནས་ཞེས་པ་ནི་ཕྱག་གཉིས་པ་བསྒོམ་ནས་སོ། དེས་དགྲ་རེངས་ཤིང་གནོན་པར་བྱེད་དོ། ། ལས་ཀྱི་ཆོ་ག་མཐོང་བས་སྔགས་ཀྱིས་ཐམས་ཅད་བྱེད་ཅེས་པ་ནི་རེངས་པའི་འཁོར་ལོའི་སྔགས་ལྷ་ཐ་དད་མེད་པར་དབྱེར་མེད་པའོ། ། དེའི་ཞེས་པ་ནི་འཁོར་ལོའོ། ། འདི་བཀའ་སྩལ་པ་དང་འོག་གི་སྔགས་སོ། ། ཡི་གེ་དགོད་པ་ནི་སུམྦྷ་སོགས་ཏེ། ཀུན་སྤྱོད་ཀྱི་བཞི་པ། རྩ་རྒྱུད་ཀྱི་དྲུག་པ། ངེས་བརྗོད་ཀྱི་བཅུ་བདུན་པའོ། །
སོ་གཉིས་སོ། ། དགྲ་ལས་རྒྱལ་བར་བྱེད་པའི་འཁོར་ལོ་བསྟན་པ་ནི། ཡ་ཚན་བརྒྱད་པའི་ས་བོན་ཞེས་པ་ནི། ཧ་ཧཱ་ཧི་ཧཱི་ཧེ་ཧཻ་ཧོ་ཧཽ་ཧཾ་ཧཿ དེ་བཞིན་མ་མོ་བཅུ་གཉིས་པ་ཞེས་པ་ནི། མ་ནིང་སྤངས་པའི་དབྱངས་ཡིག་བཅུ་གཉིས་སོ། ། སྐྱེ་བྱེད་བྱིན་གྱིས་རློབས་པའོ། ། ཡི་གེ་བར་མ་ཕྱིས་བྱས་པས་ཞེས་པ་ནི། རིང་པོ་བརྒྱད་བར་ན་ཡོད་པ་དོར་བའོ། ། ཡན་ལག་དྲུག་གི་ཧེ་རུ་ཀ་ཞེས་པ་ནི་ཨ་དང་སྦྱར་ན་ཨ་ཐུང་དྲུག་གོ །
ཧ་དང་སྦྱར་ན། ཧ་ཐུང་དྲུག་གོ ། དཔའ་བོ་དྲུག་དང་མཉམ་སྦྱོར་བས་ཞེས་པ་ནི། ཨོཾ་ཧ། ན་མ་ཧི་སྭཱཧཱ་ཧཱུྃ། བཽ་ཥྚ་ཧེ། ཧཱུྃ་ཧཱུྃ་ཧོ། ཕཊ྄་ཧཾ། ཡི་གེ་རེ་རེ་ཡང་དག་སྦྱོར་ཞེས་པ་ནི་སྔགས་དྲུག་དང་སྦྱར་བའོ། ། ཡི་གེ་དགོད་པ་ནི།
སྙིང་ཁར་རུ་ནི་དང་པོ་ཉིད། ། ཅེས་པ་ཨོཾ་ཧ་རྡོ་རྗེ་སེམས་དཔའོ། ། གཉིས་པ་སྤྱི་བོ་རུ་ནི་བརྗོད། ། ཅེས་པ་ནི་ན་མ་ཧི་རྣམ་སྣང་ངོ་། ། གསུམ་པ་སྤྱི་གཙུག་སྦྱིན་པར་བྱ། ། ཞེས་པ་ནི་སྭཱཧཱ་ཧཱུྃ་ཅེས་པ་ནི་པདྨ་གར་དབང་ངོ་། ། བཞི་པ་གོ་ཆར་གྱུར་པ་སྟེ། ། ཞེས་པ་ནི་ཕྲག་པ་གཉིས་སུ་བཽ་ཥྚ་ཧེ་མི་བསྐྱོད་པའོ། ། མིག་ལ་ལྔ་བར་གྱུར་པ་ཡིན། ། ཞེས་པ་ནི།
ཧཱུྃ་ཧཱུྃ་ཧོ་ལས་རིན་འབྱུང་ངོ་། ། དྲུག་པ་མཚོན་ཆར་བརྗོད་པ་སྟེ། ། ཞེས་པ་ནི་ཡན་ལག་ཐམས་ཅད་ལ་ཕཊ྄་ཧཾ་ལས་དོན་ཡོད་གྲུབ་པའོ། ། རྡོ་རྗེ་ཕག་མོའི་སྙོམས་འཇུག་པ། ། ཞེས་པ་ནི་རྡོ་རྗེའི་སེམས་དཔའ་དང་སྙོར་པར་འཇུག་པའོ། ། ཕྱག་བཞི་པས་ནི་རྣམ་པར་སྤྲས་པ་སྐུ་མདོག་སྔོ་ནག་ལ་ཕྱག་བཞིའི་གཡས་ན་རྡོ་རྗེ་ཁ་ཊྭཱཾ་ག གཡོན་ན་དྲིལ་བུ་ཐོད་པའོ། ། འོད་ཟེར་སེར་པོ་ནི་སངས་རྒྱས་ཀྱི་ཡོན་ཏན་རྒྱས་པའོ། ། ཟླ་བ་ཕྱེད་པ་ནི་སྙིང་རྗེ་དང་། ཨུ་ཏི་ཚོགས་རྫོགས་པའི་རྟགས་སོ། །
རུས་ཕྲེང་ནི་ཐོད་པ་ལྔ་བཅུའི་དོ་ཤལ་ལོ། ། ཁ་ཊྭཱཾ་ག་ནི་སྐུ་གསུང་ཐུགས་དག་པའོ། ། བདག་ཉིད་ནི་རྣལ་འབྱོར་པའོ། ། ཧེ་རུ་ཀར་བྱས་ནས་ནི་དམ་ཚིག་གི་སེམས་དཔའི་བསྐྱེད་པའོ། ། ཧེ་རུ་ཀ་ཉིད་དྲན་པར་བྱེད། ། ཅེས་པ་ནི་ཡེ་ཤེས་འཁོར་ལོ་དགུག་གཞུག་བྱ་བའོ། ། ཡེ་ཤེས་སེམས་དཔའི་སྙིང་ཁར་བསམ། ། ཞེས་པ་ནི་སྙིང་ཁར་ཏིང་ངེ་འཛིན་སེམས་དཔའ་བསྒོམ་པའོ། ། གཉིས་པ་རྣམས་ནི་ཕྱོགས་སུ་དགོད། ། ཅེས་པ་ནི་ཧཱུྃ་ལས་འོད་ཟེར་སྤྲོས་ནས་བསྲུང་འཁོར་བསྒོམ་པའོ། །
དེ་ཇི་ལྟ་བུ་ཞེ་ན། ཁྲོ་བོ་འབར་འཁྲུགས་བསམ་ནས་ནི། ། ཞེས་པ་ནི། ཁྲོ་བཅུའི་འོད་ཟེར་སྤྲོས་ནས་སྲུང་འཁོར་སོགས་སོ། ། མི་བཟད་འཇིགས་པའི་རྒྱན་གྱིས་བརྒྱན། ། ཞེས་པ་ནི་མི་བཟད་པའི་བགེགས་སོ། ། བགེགས་བསྐྲད་ཕུར་བུས་གདབ་ནས་ནི། ། ཞེས་པ་ནི། བགེགས་ནི་ཕྱོགས་བཅུའིའོ། ། ཕུར་བུས་གདབ་ནི་གྷ་གྷ་སོགས།
བཏབ་ནས་ལྷ་དང་ལྷ་མིན་བསྡིགས་པར་བྱེད་དོ། ། དེ་ལྟར་གོ་ཆ་བསྒོས་ཞེས་པ་ནི། གོང་གི་ཉིད་དོ། ། སུམ་ཅུ་རྩ་གསུམ་པ་ལྷའི་བརྒྱ་བྱིན་ཉིད་ཀྱིས་མི་ཤིགས་སོ། ། གོ་བསྒོས་ནས་སྲུང་བའི་འཁོར་ལོ་བསྟན་པ་ནི། དེ་ནས་ནི་ལྷ་བསྐྱེད་པའི་རྗེས་ལའོ། ། དཀྱིལ་འཁོར་གྲུ་བཞི་ནི་རྡུལ་ཚོན་ལྟ་བུའི་གྲུ་བཞིའོ། ། དེར་པདྨ་འདབ་མ་དྲུག་པ་གེ་སར་དང་བཅས་པ་བཞག་ཅིང་ཞེས་པ་ནི། པདྨ་འདབ་མ་དྲུག་ལ་གོ་ཆ་དྲུག་གི་སྔགས་བཀོད་པའོ། ། སྔགས་པས་མཁའ་འགྲོ་མའི་འཁོར་ལོ་ཉིས་འགྱུར་བྲི་བར་བྱ་ཞེས་པ་ནི།
དེའི་སྟེང་དུ་གོ་ཆ་དྲུག་ཉིས་འགྱུར་དུ་བྲི་བར་བྱའོ། ། ལྟེ་བ་ལ་དཔའ་བོ་དགོད་པར་བྱ་ཞེས་པ་ནི་འཁོར་ལོའི་དཀྱིལ་དུ་ཧེ་རུ་ཀ་དགོད་པའོ། ། དེ་བཞིན་གཞན་ལས་མཁའ་འགྲོ་མ། ། ཞེས་པ་ནི་རྩིབས་དྲུག་ལ་མཁའ་འགྲོ་མ་དྲུག་དགོད་པའོ། ། སྒོ་ཀུན་རྡོ་རྗེ་རྩེ་གསུམ་པ། ། ཞེས་པ་ནི་སྒོ་རུ་རྩེ་གསུམ་པ་སེར་པོས་མཚན་པ་བྲིའོ། ། འཁོར་ལོའི་སྙིང་པོར་དགོད་བྱ་ཞིང་། ། ཞེས་པ་ནི་གེ་སར་ལ་ཆེ་གེ་མོའི་གནོད་པ་སོལ་ཅིག ཅེས་པ་སྒོ་ལ་ཡང་རིམ་བཞིན་དུ་ཆེ་གེ་མོའི་གནོད་པ་སོལ་ཅིག་ཅེས་བྱ་བའོ། ། མཆོད་པ་ཆེན་པོ་བྱས་ནས་ཞེས་པ་ནི་རབ་གནས་བྱས་ཏེ་མཆོད་པ་ཆེན་པོ་བྱས་ན།
སྐར་མ་བཟང་པོ་ལ་སོགས་པ་ནི་རྒྱལ་ལ་སོགས་པའོ། ། འཛིན་པར་བྱེད་ན་ཞེས་པ་ནི། ལུས་ལ་འཁོར་ལོ་དེ་འཛིན་པར་བྱེད་ན་དུས་མ་ཡིན་པར་འཆི་དང་མཚོན་ཕོག་པ་ལ་སོགས་པ་བཟློག་པར་བྱེད་དོ། ། སོ་གསུམ་མོ། ། རེངས་པའི་འཁོར་ལོའི་གཞི་ཟངས་ཀྱི་འདབ་མ་ལའོ། ། སྐར་མ་རྒྱལ་ལ་སྐོར་བ་བྱ་ཞིང་ཞེས་པ་ནི། འཁོར་ལོ་རྩིབས་དྲུག་པ་བསྐོར་བའོ། ། དེ་ཉིད་ཀྱི་སྔགས་ཞེས་པ་ནི་ཡུམ་གྱི་གོ་ཆ་དྲུག་གོ ། རྩིབས་དྲུག་ལ་ཆེ་གེ་མོ་རེངས་པར་གྱིས་ཤིག་ཅེས་པའོ། ། བསྒྲུབ་བྱ་ནང་དུ་ཆུད་ཅིང་ཞེས་པ་ནི།
བསྒྲུབ་བྱའི་མིང་སྤེལ་བའོ། ། དུས་གསུམ་མཆོད་ནས་ནི་ཞེས་པ་ནི། རབ་གནས་བྱས་ནས་སྔ་དྲོ་ཕྱི་དྲོ་ཉིན་ཕྱེད་འཁོར་ལོ་ལ་མཆོད་ནའོ། ། སོ་བཞིའོ། ། ཞི་བའི་འཁོར་ལོ་བསྟན་པ་ནི། འཁོར་ལོ་དང་སྔགས་གོང་གི་དེ་ཉིད་དོ། ། སྔགས་པས་མཉམ་པར་བཞག་ཅེས་པ་ནི། ལྷའི་རྣལ་འབྱོར་ལ་མཉམ་པར་བཞག་པའོ། ། མཚོ་སྐམ་པ་མེད་པར་བཅུག་ན་ཞི་བར་བྱེད་དོ། ། ཞེས་བྱ་བ་ནི་ཆེ་གེ་མོ་ཤིནྟཾ་ཀུ་རུ་སྭཱཧཱ།
ཞེས་བཟླའོ། ། སོ་ལྔའོ། ། སྒྲོལ་མའི་འཁོར་ལོས་དབང་དུ་བྱ་བ་བསྟན་ཏེ། རྩིབས་བཅུ་པ་ལ་ཏཱ་རེ་སོགས་བཅུ་བཀོད་ལ་དེ་ནས་ནི་ཞི་བའི་རྗེས་ལའོ། ། འཁོར་ལོ་གྲུ་བཞི་སྒོ་བཞི་པའོ། ། རིག་བྱེད་དེ་བཞིན་དུ་ཞེས་པ་ནི། ཧ་ར་ཧ་ར་སྟེ་དྲ་བ་དྲ་ཕྱེད་དམ་ཁ་སྦྱོར་རྡོ་རྗེས་མཚན་པའོ། ། དེ་བཞིན་རྡོ་རྗེ་མཚན་པ་ཞེས་པ་ནི་རྡོ་རྗེ་རྒྱ་གྲམ་གྱིས་མཚན་པའོ། ། སྒོ་ལ་རྡོ་རྗེ་ཐོ་བས་ཞེས་པ་ནི། ཤར་དུ་རྡོ་རྗེ་ཐོ་བ་དང་།
ལྷོ་རུ་རིན་ཆེན་དབྱུག་ཏོ་དང་། ནུབ་ཏུ་པདྨ་དང་། བྱང་དུ་རྡོ་རྗེ་རལ་གྲིའོ། ། མཚམས་སུ་ཐོད་པ་དཀར་པོ་གནས་པའི་ཨུཏྤལ་དང་ལྕགས་ཀྱུ་ཞེས་པ་ནི་ཐོད་པ་དཀར་པོའི་ནང་དུ་ཆུད་པའི་ཨུཏྤལ་ལ་ལྕགས་ཀྱུ་བཞི་བྲིའོ། ། དེའི་དབུས་སུ་ཞེས་པ་ནི་འཁོར་ལོའོ། ། འདབ་མ་ལ་ནི་ཡི་གེ་དགོད་ཅེས་པ་ནི། སྒྲོལ་མའི་ཡི་གེ་བཅུ་དགོད་པའོ། ། འཁོར་ལོའི་ལྟེ་བ་ལ་ནི་ཨོཾ་པྲ་སན་ཏ་རེ་སོགས་བྲིའོ། ། སོ་དྲུག་གོ ། ཕྱིར་བཟློག་པ་ཡིས་ཏེ་འཁོར་ལོ་གོང་མ་ཉིད་དེ་ཐ་དད་དོ། །
དེ་ནས་ནི་དབང་གི་རྗེས་ལའོ། ། གདུག་པ་ནི་དགྲའོ། ། བཟློག་པར་བྱེད་པ་ནི་ཕྱིར་བཟློག་པའི་འཁོར་ལོའོ། ། འཁོར་ལོ་སྔགས་དགོད་པ་ནི་ཨོཾ་སརྦ་མོ་ཧ་སོགས་སོ། ། དེའི་དབུས་སུ་ཞེས་པ་ནི། འཁོར་ལོའི་སྒོ་བཞིའི་དབུས་སུའོ། ། ཟླ་བ་བྱ་ཞིང་ཞེས་པ་ནི་ཟླུམ་པོའོ། ། བཞི་པའི་དང་པོ་ཞེས་པ་ནི་ཏཾ་ངོ་། དེའི་དབུས་ཞེས་པ་ནི་ཟླ་བའི་དབུས་སུའོ། ། དེ་ནས་ནི་འཁོར་ལོའི་རྗེས་ལའོ། །
ཡི་གེ་དྲུག་པ་ཞེས་པ་ནི་ཀུ་རུ་ཀུལླཱེའིའོ། ། ཧྲཱིཿནང་དུ་ཆུད་པར་བྱས་པ་ནི། ཧྲཱིཿགཉིས་ཀྱི་བར་དུ་བསྒྲུབ་བྱའི་མིང་སྤེལ་བའོ། ། རྒྱལ་བར་འགྱུར་རོ། ། ཞེས་པ་ནི་དགྲའི་དཔུང་ལས་སོ། ། སོ་བདུན་ནོ། ། ཀུ་རུ་ཀུལླཱེའི་ང་མཚར་བསྐྱེད་པའི་འཁོར་ལོ་ནི། འདི་འབུམ་ཞེས་པ་ནི་ཀུ་རུ་ཀུལླཱེའི་སྔགས་སོ། ། འཁོར་ལོ་དེ་ཉིད་རྩིབས་དྲུག་པ་ལ་ཀུ་རུ་ཀུལླཱཻའི་སྔགས་བཟླས་པས། ས་གཡོ་བ་ལ་སོགས་པའི་ཚིག་འདི་བྱེད་དོ། །
སོ་བརྒྱད་དོ། ། དུག་བདུད་རྩིར་བྱེད་པའི་འཁོར་ལོ་ནི། རྩིབས་དྲུག་སྔགས་དང་བཅས་པ་སྟེ། འཁོར་ལོ་ཁ་སྦྱར་འདི་ཉིད་ཀྱི་གཞི་གོང་མ་ལ། བསྔགས་ནས་ཞེས་པ་རྩིབས་དྲུག་ལ་ཀུ་རུ་ཀུལླཱཻའི་སྔགས་བཟླས་པའོ། ། དེ་བཅོམ་ནས་སྟེང་འོག་དང་ཕྱོགས་མཚམས་དང་ཐམས་ཅད་དུ་གཏོར་ན་བཅིངས་པ་ཞེས་པ་ནི། ལྷ་ལ་སོགས་པ་བདུན་པོ་ཐམས་ཅད་བཅིངས་པའོ། ། མཁའ་འགྲོ་མའི་སྦྱོར་མདངས་འཕྲོག་པ་དང་། ཀླུའི་དུག་མེད་པར་བྱེད་དོ། ། སོ་དགུའོ། །
རྦ་རླབས་གནོན་པའི་འཁོར་ལོ་ནི། གྱོ་མོ་ཉིད་ཀྱིས་ཞེས་པ་ལ་སོགས་པ་སྟེ། གྱོ་མོ་ལ་ཁ་སྦྱར་བྲིས་ནས་སྔགས་ཟླས་ནས་བཀྲུས་ན། ཆུ་བོ་ལ་གཏོར་ན་ཆུ་རྒྱུན་ལས་བཟློག་ནས་འབབ་པར་འགྱུར་རོ། ། གྱོ་མོ་དེ་ཉིད་ཞེས་པ་ནི་འཁྲུལ་འཁོར་བྱས་པའི་གྱོ་མོའི་དེ་ཉིད་ཀྱིས་སོ། བཞི་བཅུའོ། ། ཆར་བཟློག་པའི་འཁོར་ལོ་ནི། སྟེང་དུ་བལྟས་ནས་སྟོང་བཟླས་ན་ཆར་ཆེན་པོ་བཟློག་པར་བྱེད་དོ། ། འདི་གཉིས་འཁོར་ལོ་དང་སྔགས་གཅིག་གོ ། ཞེ་གཅིག་གོ །
དཔུང་རེངས་པ་དང་མཚོན་གྱི་མི་ཚུགས་པའི་འཁོར་ལོ་ནི། དཔུང་གི་ཚོགས་ལ་བལྟས་ནས། ཀུ་རུ་ཀུལླཱེའི་སྔགས་སྟོང་བཟླས་ནས་གཡུལ་དུ་ཞུགས་ན། མཚོན་བརྒྱ་ཡིས་བསྣུན་ཀྱང་ན་ཚ་མི་སྐྱེད་པ་དང་། མཚོན་གྱིས་ཚུགས་པར་མི་འགྱུར་བ་དང་། རྡོ་རྗེའི་ལུས་སུ་འགྱུར་རོ། ། སྔགས་ཀྱི་རྒྱལ་པོས་བསྐུལ་ཞེས་པ་ནི། ཀུ་རུ་ཀུལླཱེའི་སྔགས་ཀྱིས་སོ། ། ཞེ་གཉིས། བདུན་པ་ལས་རབ་ཏུ་བྱེད་པ་གསུམ་པའོ། །
ད་ནི་བརྟག་པ་བདུན་པ་དངོས་ཀྱི་རབ་གནས་མཚན་ཉིད་ཅེས་པ་ནས། ཐམས་ཅད་ལ་ནི་ཁ་དག་ཡིན་ཞེས་པའི་བར་གྱིས་དགྱེས་པའི་རྡོ་རྗེ་བརྟག་པ་གཉིས་པའི་བརྟག་པ་ཕྱི་མའི་ལེའུ་དང་པོར་རབ་གནས་ཀྱི་དོན་དང་། རྡོ་རྗེ་གུར་གྱི་ལེའུ་དགུ་པ་དང་། འདི་ཉིད་ཀྱི་གོང་དུ་བསྟན་པའི་གཞན་གྱི་དོན་མི་གསལ་བ་གསལ་བར་བྱེད་པའམ། མ་ཚང་བ་ཁ་བསྐང་བའི་ཚུལ་དུ་བསྟན་ནོ། ། བདུན་པའི་རབ་ཏུ་བྱེད་པ་བཞི་པས་བསམ་གཏན་དང་བཟླས་པ་གཉིས་ལ་བརྟེན་པའི་ལས་ཚོགས་བསྟན་ནོ། ། དབང་པོ་འབྲིང་ལའོ། ། རབ་གནས་ཞེས་པ་ནི། སུ་པྲ་ཏིཥྛ་བརྟན་པར་བྱེད་པ་སྟེ། དམ་ཚིག་སེམས་དཔའ་བསྐྱེད་ལ་ཡེ་ཤེས་སེམས་དཔའ་བཅུག་པའོ། །
བཟང་པོ་ནི་ཡེ་ཤེས་ཀྱི་ལྷར་བྱེད་པས་བཟང་པོར་བྱེད་པའོ། ། རིམ་པ་ཇི་བཞིན་ནི་རབ་གནས་ཀྱི་རིམ་པ་སྟེ། བསྙེན་པ་ནས་རབ་གནས་ཟིན་པའི་བར་དུའོ། ། བཟླས་པ་ལ་བརྟེན་པའི་ལས་ཚོགས་སོ། ། སྦྱིན་སྲེག་ལས་ཚོགས་ཇི་ལྟར་ལགས། ། ཞེས་པ་ནི་སྦྱིན་སྲེག་ལས་ཚོགས་ནི་ལས་བཞིའི་རིམ་པའོ། ། བཅོམ་ལྡན་འདས་ནི་དྲུག་པའོ། ། རྡོ་རྗེ་སྙིང་པོ་ནི་སྡུད་པ་པོའོ། ། ཆོས་ནི་ཕྱི་ནང་གི་ཆོས་སོ། ། གཅིག་ཏུ་སྐྱེ་བ་མེད་པར་རམ།
ཟག་མེད་བདེ་བ་ཆེན་པོར་རོ། ། རྙེད་པར་དཀའ་བ་ནི་སྐྱེ་མེད་རོ་གཅིག་ཏུའོ། ། བཀའ་དྲིན་ནི་སངས་རྒྱས་ཀྱིའོ། ། བསྐྱབ་ཏུ་གསོལ་ཞེས་པ་ནི་ཞུས་པའོ། ། བཅོམ་ལྡན་འདས་ཀྱིས་སོགས་ནི་ལན་ནོ། ། བསམ་གཏན་ལས་ཆོག་ཇི་ལྟ་བར། ། ཞེས་པ་ནི་བསམ་གཏན་དང་སྔགས་ལ་བརྟེན་པའི་ལས་ཚོགས་སོ། ། བཤད་པར་བྱ་ཡིས་ཞེས་པ་ནི། འཁྲུལ་འཁོར་དང་བཟླས་པ་ལ་མི་ལྟོས་པར་རོ། ། ལས་རྣམས་ཐམས་ཅད་བསྒྲུབ་པར་བྱ། །
ཞེས་པ་ནི་ཞི་སོགས་བཞིའོ། ། རབ་གནས་བཤད་པར་དམ་བཅས་ནས། ། བསམ་གཏན་དང་ལས་ཚོགས་བཤད་ཀྱིས་ཉོན་ཞེས་པ་འགལ་ཞེ་ན། རབ་གནས་ལ་དཀྱིལ་འཁོར་དགོས་པས་བསམ་གཏན་ནོ། ། དེ་ལ་ལས་ཆོག་སོགས་དགོས་པས་ལས་ཀྱི་ཆོ་ག་མི་འགལ་ལོ། ། དེ་ལ་མངོན་རྟོགས་བསྡེབ་པ་ནི། བསྙེན་པར་བྱས། དེ་ནས་ས་ཆོག་དང་། དེ་ནས་བུམ་པ་དང་ལྷ་ལྷག་གནས་བྱས་ནས། དེ་ནས་ཐིག་གདབ།
དེ་ནས་ཚོན་བྲི། དཀྱིལ་འཁོར་བསྒྲུབ། རབ་གནས་བྱའོ། ། དེ་ནས་འདིས་ས་ཆོག་དང་འབྲེལ་བའི་བགེགས་བསལ་བ་ནི། དེ་ལ་ཞེས་པ་ནི་རབ་གནས་སོ། ། རབ་གནས་དང་དཀྱིལ་འཁོར་འབྲེལ་པས་དང་པོར་ས་སྦྱང་ཞེས་པ་ནི། དཀྱིལ་འཁོར་གྱི་ས་སྦྱང་བར་འགྲོ་བས་བཤད་པའི་ཕྱིར་བཀའ་སྩལ་པ་ནི། བཤད་པ་ནི་དཀྱིལ་འཁོར་གྱི་ས་སྦྱང་བའོ། ། བཀའ་སྩལ་ཞེས་པ་ནི། སྡུད་པ་པོ་ལའོ། །
རྡོ་རྗེ་སེམས་དཔའི་བསྙེམས་བྱས་ནས། ། ཞེས་པ་ནི་དང་པོར་རྒྱུ་རྡོ་རྗེ་འཆང་རྡོ་རྗེ་སེམས་དཔའ་བསྐྱེད་པའོ། ། ཁེངས་བཅས་པ་ཞེས་པ་ནི་ཐ་མལ་གྱི་རྟོག་པ་དང་བྲལ་ནས་རྡོ་རྗེ་སེམས་དཔའི་ང་རྒྱལ་བྱེད་པའོ། ། གཉིས་མེད་གཉིས་ནི་གཉིས་ཀྱི་སྤྲོས་པ་ཆོད་པས་སོ། ། འཇིག་རྟེན་གསུམ་རྒྱལ་གྱུར་ནས་ནི། ། ཞེས་པ་ནི་རྒྱུའི་རྡོ་རྗེ་འཆང་དུ་གྱུར་ནས་འབྲས་བུའི་རྡོ་རྗེ་འཆང་ཁམས་གསུམ་རྣམ་རྒྱལ་ཞལ་གསུམ་ཕྱག་དྲུག་པར་བསྐྱེད་དོ། ། བགེགས་བསྐྲད་ཅེས་པ་ནི་དེའི་རྣལ་འབྱོར་ལ་གནས་ནས་བགེགས་བསྐྲད་པའོ། ། རྐང་པའི་བཀོད་པ་ནི་གཡས་བརྐྱང་ལ་སོགས་པ་བཞི་ལས། འདིར་མཉམ་སྟབས་ཀྱིས་བཅག་པ་ཡིན་གསུང་། ལྷ་རྣམས་ཉིད་ཅེས་པ་ནི།
དཀྱིལ་འཁོར་གྱི་ལྷ་དགོད་པའོ། ། སྦྱིན་སྲེག་ལས་ནི་བཞིའོ། ། ཐབ་ཁུང་མཚན་ཉིད་ཅེས་པ་ནི་སྔར་ཇི་ལྟར་གསུངས་པ་ཉིད་དོ། ། དེ་ནས་ཕྱག་རྒྱ་སྦྱོར་བྱས་ནས། ། ཞེས་པ་ནི་དཀྱིལ་འཁོར་བསྒྲུབས་པའོ། ། དེ་ནས་ནི་དཀྱིལ་འཁོར་བྲི་བའི་རྗེས་ལའོ། ། ཕྱག་རྒྱ་སྦྱོར་བྱས་ནས་ནི། ། ཕྱག་རྒྱ་ཆེན་པོའི་སྦྱོར་བ་སྟེ་ལས་རྒྱའི་པདྨ་དང་རྡོ་རྗེ་སྦྱར་ནས་འབྱིན་པའི་དཀྱིལ་འཁོར་བསྐྱེད་པའོ། ། གོང་གི་འཇིག་རྟེན་རྣམ་རྒྱལ་ཞེས་བཤད་པ་ནི། ཁྲོ་བོ་རྣམ་པར་རྒྱལ་བ་ཞལ་གསུམ་ཕྱག་དྲུག་པ་སོགས་སོ། །
ཁྲོ་བོའི་སྤྲིན་འཐིབས་སྟེ་ཞེས་པ་ནི་དེའི་སྙིང་ཁའི་ཧཱུྃ་ལས་ཁྲོ་བོའི་སྤྲིན་འབྱུང་བའོ། ། དེ་ཡང་ཞལ་གསུམ་ཕྱག་དྲུག་པ་དམ་ཚིག་གི་སེམས་དཔའ་བསྐྱེད། ཡེ་ཤེས་སེམས་དཔའ་བཅུག སྐུ་གསུང་ཐུགས་བྱིན་རླབས། དབང་བསྐུར་རྒྱས་བཏབ་ནས་ཁྲོ་བོའི་སྤྲིན་སྤྲོ་བའོ། ། དེ་ཉིད་ཅེས་པ་ནི་ཁྲོ་བོའོ། ། ཁྱེད་རྣམས་ཀྱིས་ཞེས་པ་ནི། ཕྱོགས་བཅུའི་ཏ་ཐཱ་འཁོར་དང་བཅས་པ་ཁྱོད་རྣམས་ཀྱིའོ། ། བྱིན་གྱིས་རླབས་པའི་གནས་ཞེས་པ་ནི། སློབ་དཔོན་གྱིས་སློབ་མ་བྱིན་གྱིས་རླབས་པར་བསྐུལ་བའོ། །
སློབ་དཔོན་ཞེས་པ་རབ་གནས་ཀྱི་སློབ་དཔོན་ནོ། ། དེའི་སློབ་མ་ཞེས་པ་ནི། རབ་གནས་ཀྱི་ཡོན་བདག་གོ ། དེ་ནས་ཞེས་པ་བསྲུང་བ་བསྐུལ་བའི་རྗེས་ལའོ། ། དེ་བསྡུས་ནས་ནང་དུ་ཆུད་ཅེས་པ་ནི། ཁྲོ་བོའི་བསྡུས་ནས་ཧཱུྃ་ལ་བསྟིམ་པའོ། ། རང་གི་སྙིང་ཁ་ཞེས་པ་ནི་རྣལ་འབྱོར་པ་རང་གིའོ། ། སྙིང་ཁར་ཟླ་བ་ལ་རིགས་ཀྱི་བདག་པོ་ཞེས་པ་ནི། རིགས་ཀྱི་བདག་པོའོ། ། ལྟེ་བ་ཞེས་པ་ནི།
རྡོ་རྗེ་སེམས་དཔའི་ལྟེ་བའི་ནང་དུ་ཧཱུྃ་བསམ་པའོ། ། དེ་ཡང་ཞེས་པ་ནི་རྡོ་རྗེ་སློབ་དཔོན་ནོ། ། རྡོ་རྗེ་འཛིན་པའི་གཟུགས་སུ་བྱས་ཞེས་པ་ནི། ཧཱུྃ་ལས་འོད་ཟེར་འཕྲོས་ཏེ་དེ་བཞིན་གཤེགས་པ་བཀུག་སྟེ་སྙིང་ཁའི་ཧཱུྃ་གི་ནང་དུ་འདྲེས་པར་བྱེད་དོ། ། རིགས་དང་ཞེས་པ་ནི་གསུམ་དང་ངོ་། ། རྣལ་འབྱོར་ལ་ཞེས་པ་ནི་ཕྱོགས་བཅུའིའོ། ། བཅོམ་ལྡན་ནི་རྣལ་འབྱོར་པ་བདག་ཉིད་དོ། ། ཡབ་ཡུམ་ནི་ཏ་ཐཱ་ཐམས་ཅད་དང་དུས་གཅིག་ཏུ་འདྲེས་པའོ། ། དང་པོ་ཡི་གེ་གསུམ་གྱི་བྱིན་གྱིས་རླབས་ཞེས་པ་ནི་གནས་གསུམ་དུ་ཡི་གེ་གསུམ་བཀོད་པའོ། ། འདོད་པས་བསྐོར་བ་ནི་པད་སྐོར་གྱི་ཕྱག་རྒྱའོ། །
གཡས་རྡོ་རྗེ་གསོར་བ་ནི་ཧཱུྃ་ལས་བསྐྱེད་པའི་རྡོ་རྗེ་ངག་ཏུ་ཧཱུྃ་བརྗོད་ཅིང་གསོར་བར་བྱའོ། ། གཡོན་ན་དྲིལ་བུ་བསིལ་བ་ནི་ཨ་བརྗོད་ཅིང་བསིལ་བར་བྱེད་དོ། ། རྐང་པའི་མཐིལ་དུ་ཞེས་པ་ནི་རྡོ་རྗེ་སེམས་དཔའི་རྐང་པའི་མཐིལ་དུ་ཧཱུྃ་ལས་སྣ་ཚོགས་རྡོ་རྗེར་བསྒོམ་པའོ། ། ཁྲོ་བོའི་ང་རྒྱལ་དང་བཅས་ཞེས་པ་ནི། ངག་ཏུ་ཧཱུྃ་བརྗོད་ནས་བགེགས་བསྐྲད་པའོ། ། བགེགས་བསྐྲད་པའི་ཚིག་ནི། ཞེ་སྡང་ཞེས་པ་སོགས་ཏེ། ལྷ་ནི་མཐུ་ཆེ་ཞིང་རྫུ་འཕྲུལ་ཆེ་བ་འཁོར་དང་བཅས་པ་རྣམས་སོ། ། དེས་འདྲེ། གསང་བ་ནི་གནོན་སྦྱིན་ནོ། །
རིགས་སྔགས་གྲུབ་བྱེད་སོངས་ཤིག་ཅེས་མཐའ་བསྡེབ་བོ། ། སའི་ཕྱོགས་ཞེས་པ་ནི། ས་ཕྱོགས་དགེ་བའི་འབྱུང་གནས་འདིར། དཀྱིལ་འཁོར་ཆེན་པོ་དགྱེས་རྡོར། བདེ་མཆོག དེ་དག་ཅེས་པ་ནི་བགེགས་སོ། ། གང་ཞིག་མི་འགྲོ་བ་ནི་བགེགས་གང་ཞིག་གོ ། དེ་དག་ཀྱང་བགེགས་སོགས་ལག་ན་རྡོ་རྗེ་ནི་སློབ་དཔོན་གྱིས་སོ། ། བགེགས་མགོ་བརྒྱར་འགས་ཞེས་པ་ནི། བགེགས་ཀྱིའོ། །
ལག་པར་རྡོ་རྗེ་ཞེས་པ་ནི་སློབ་དཔོན་གྱི་ལག་པ་གཡས་སུའོ། ། རྡོ་རྗེ་ལས་ཁྲོ་བོའི་སྐུར་སྟོན་ཞེས་པ་ནི་སློབ་དཔོན་གྱི་སྙིང་ཁའི་ས་བོན་ལས་སོ། ། རྡོའི་རྐང་པ་ཞེས་པ་ནི་མཉམ་སྟབས་ཀྱིའོ། ། བསྐྲད་པ་ནི་བགེགས་སོ། ། དེ་ལྟར་ན་ཞེས་པ་ནི་གོང་དུ་བཤད་པའོ། ། དེ་ནས་ཞེས་པ་ནི་ས་བཟུང་གི་རྗེས་ལའོ་སྔགས་ཀྱིས་བྱིན་གྱིས་རླབས་ཞེས་པ་ནི་ལྷ་མོ་དགུག་པའོ། ། བླ་མ་ལ་ཞེས་པ་ནི་བླ་མ་རྡོ་རྗེ་འཛིན་པའོ། ། སྔགས་ཀྱི་མཁན་པོ་སྟེ་རྒན་རབས་ལའོ། ། ཕྱིས་ཞེས་པ་ནི་བཾ་ལས་སྐྱེས་པའི་སའི་ལྷ་མོ་སྐུ་མདོག་སེར་མོའོ། ། བུམ་པ་ལག་ན་ཞེས་པ་ནི།
རིན་པོ་ཆེའི་བུམ་པ་ལག་ན་ཐོག་པའོ། ། བཀུག་ཅིང་བཅུག་སྟེ་ཞེས་པ་ནི་བསྐྱེད་ནས། རང་བཞིན་གྱི་གནས་ནས་ལྷ་མོ་བཅུག་པའོ། ། དྲི་ཞིམ་པོ་སོགས་པས་མཆོད་པ་རྣམ་པ་ལྔ་ཡིས་མཆོད་ཅིང་སའི་ལྷ་མོ་ལྷག་གནས་བྱའོ། ། དེའི་ཚེ་ཞེས་པ་ནི་ཡེ་ཤེས་པ་གཞུག་པ་དེའི་ཚེའོ། ། དགུག་པའི་སྔགས་ནི་ཨོཾ་ཨེ་ཧྱེ་ཧི་ཞེས་པའོ། ། སྔགས་འདི་ཡིས་སྟ་གོན་གནས་ཞེས་པ་ནི་སའི་ལྷ་མོ་བསྐྱེད། ཡེ་ཤེས་པ་བཅུག སྐུ་གསུང་ཐུགས་བྱིན་གྱིས་རླབས། དབང་བསྐུར་རྒྱས་གདབ།
མཆོད་པ་ལྔ་ཡིས་མཆོད། སྔགས་འདིས་ནི་སྟ་གོན་བྱས་ནས་ནམ་མཁར་བཏེགས་སྟེ་ཞེས་པ་ནི་གང་གིའོ། ། ས་བྱུག་པའི་ཕྱིར་ཞེས་པ་ནི་ལྷག་གནས་བྱས་ཏེ། བཤང་ལྕིས་བསང་གཏོར་བྱས་ཏེ་བྱུག་གོ ། བདུགས་མ་ཐག་ཏུ་ཞེས་པ་ནི་ཆ་ཆེན་གྱི་དུད་པས་བདུགས་མ་ཐག་ཏུའོ། ། མཆོད་ཅེས་པ་ནི་དེ་ནས་མཆོད་པ་ལྔ་བྱའོ། ། དེ་ནས་ནི་མཆོད་པའི་རྗེས་ལའོ། ། དབུས་སུ་ཕྱག་རྒྱ་བཞག་ཞེས་པ་ནི། རྒྱུད་ལ་ལ་ནས་ཕྱག་རྒྱ་གཞུག་གོ་ཞེས་འབྱུང་བས་དཀྱིལ་འཁོར་བསྒྲུབ་པའི་ཕྱིར་རིག་མ་གཞུག་པའོ། ། དེ་ནི་དཀྱིལ་འཁོར་བསྒྲུབ་པའི་དོན་མི་གསལ་བ་གསལ་བར་བསྟན་པའོ། །
ཅི་ལགས་ཞེས་པ་ནི། བསྡུད་པ་པོས་རིགས་མ་གཞུག་པའི་དོན་ཅི་ལགས་དྲིས་པའོ། ། བཅོམ་ལྡན་འདས་ཞེས་པ་ནི་སངས་རྒྱས་ལ་བོད་པའོ། ། དབང་མ་བསྐུར་བ་དང་ཞེས་པ་ནི་རིག་མ་གཅིག་གཞུག་གམ། འདུས་བྱས་ཏེ་ཞེས་པ་ལྡེར་པོ་ལྟ་བུ་གཅིག་གཞུག་གམ་རི་མོ་སྟེ་རས་བྲིས་ལྟ་བུ་གཅིག་གཞུག་གམ། རྫས་ཏེ་གསེར་ལས་རྡུངས་པ་དང་ལུགས་མ་ལྟ་བུ་གཅིག་གཞུག་གམ། ཞེས་ཞུས་པའོ། ། ལན་ནི། བཅོམ་ལྡན་འདས་ཀྱིས་ཞེས་པ་ནི་སངས་རྒྱས་ཀྱིས་སོ། ། བཀའ་སྩལ་པ་ནི་སྡུད་པ་པོ་ལའོ། །
གང་གི་རྣམས་མ་ཡིན་ཏེ། རིགས་དང་མཐུན་པའི་བུ་མོ་བཞི་དབང་བསྐུར་བ་གཞུག་ཞེས་པ་ནི་གདོལ་པ་ལ་སོགས་པ་མིའི་བུད་མེད་རིགས་དང་མཐུན་པ་གཞུག་གོ ། དེའི་དངོས་མེད་ན་ནི་རིགས་དང་མཐུན་པ་མེད་ནའོ། ། གཞན་ཕལ་པ་ཞེས་པ་ནི་བཅུ་གཉིས་མ་ལ་སོགས་པ་ལང་ཚོ་ལ་བབས་པའོ། ། མཆོག་གི་ཡན་ལག་ལ་ཧྲཱིཿདགོད་ཅེས་པ་ནི་ཀཀྐོ་ལ་ལ་ཧྲཱིཿདགོད་པའོ། ། ཡན་ལག་ཐམས་ཅད་ཅེས་པ་ལ། ལ་ལ་ནཱས་ཡན་ལག་ཐམས་ཅད་ལ་དགོད་དོ། ། ཞེས་འབྱུང་བ་ནི་སྙིང་ཁར་ཧྲཱི། དགོད་དོ། སྨིན་མཚམས་སུ་ཧྲཱིཿདགོད།
ལྐོག་མར་ཡང་ཧྲཱིཿདགོད། སྤྱི་བོར་ཡང་ཧྲཱིཿདགོད། བྷ་གའི་དབུས་སུ་བྷྲཱུྃ་དགོད་ཅེས་པ་ནི། ཧྲཱིཿལས་བྱུང་བའི་པདྨའི་དབུས་སུ་བྷྲཱུྃ་དགོད་པའོ། ། དབུས་སུ་ཞེས་པ་ནི། བྷ་གའི་དབུས་སུའོ། ། དེ་རྣམས་ཀྱི་ཞེས་པ་བསྡེབ་སྟེ། མུ་དྲ་དེ་རྣམས་ཀྱི་དབུས་སུ། ། གོང་དུ་བྷྲཱུྃ་དགོད། བྷྲཱུྃ་གང་ལགས་ཞེས་པར་བསྡེབས་ཏེ།
བྷྲཱུྃ་དགོད་པ་དེ་གར་དགོད་པའོ། ། རིགས་ཀྱི་བུ་ཉོན་ཅིག་ཅེས་པ་ནི་སྡུད་པ་པོའོ། ། དབུས་ཀྱི་སྒྲས་ནི་ལྟེ་བར་འདི་ཞེས་པ་ནི་རྩ་མཛེས་པའི་སྤྱི་བོར་རོ། ། དེར་ཞེས་པ་མཛེས་པ་སྟེ། སྤྱི་བོར་བྷྲཱུྃ་དགོད་པའོ། ། དེ་ལྟར་ཡི་གེ་དགོད་ཅེས་པ་ནི། རྩ་མཛེས་པའི་སྤྱི་བོར་ཡི་གེ་བྷྲཱུྃ་དགོད་པའོ། ། སྤྱན་ལ་སོགས་པ་ཞེས་པ་ནི་རྣམ་སྣང་གི་རྣལ་འབྱོར་ཡིན་ན་སྤྱན་མར་བསྐྱེད་པའོ། ། སོགས་ཁོངས་སུ་གཞན་བསྡུད་པའོ། ། དེར་བྲམ་ཟེ་མོའམ།
དམངས་མོ་ཞེས་པ་ནི་རྣམ་སྣང་གི་རྣལ་འབྱོར་པ་ཡིན་པས་དེ་རུའོ། ། སྤྱན་མ་ཁ་དོག་དཀར་མོར་བསྒོམ་པའོ། ། དབང་ལ་གདོལ་པ་ཞེས་པ་ནི། གོས་དཀར་མོའི་རིགས་ཡིན་གསུང་། སྒྲོལ་མ་ཁ་དོག་དམར་མོར་བསྒོམ་པའོ། ། རྒྱས་པ་ལ་གར་མཁན་མ་ཞེས་པ་ནི་རྡོ་རྗེ་ཆེའི་རིགས་སོ། ། དེ་ལྟར་ཞེས་པ་ནི་རིགས་མ་བཅུག་ནས་སོ། ། ལས་ཀྱི་དབྱེ་བ་ཞེས་པ་ནི་ལས་བཞིའི་དབྱེ་བའོ། ། མཆོད་པ་ལྔས་ཞེས་པ་ནི་དབང་ལ་མེ་ཏོག་སོགས་དམར་པོའོ། ། ཞི་བ་ལ་དཀར་མོ།
རྒྱས་པ་ལ་སེར་མོ། མངོན་སྤྱོད་ལ་ནག་པོར་མེ་ཏོག་སྙིམ་པ་གཞུག་པར་བྱའོ། ། ཞེས་པ་ནི་ནང་གི་ས་སྦྱང་བ་རང་བྱུང་མེ་ཏོག་གོ ། སྙིམ་པ་ཞེས་པ་ནི་ཆོས་འབྱུང་དུའོ། ། གཞུག་པའི་བྱང་ཆུབ་ཀྱི་སེམས་སྤྲོ་བའོ། ། ཡང་ན་དཀྱིལ་འཁོར་གྱི་དག་ཏུ་མེ་ཏོག་གཞུག་པའོ། ། དེའི་ཞེས་པ་ནི་ལས་རྒྱའོ། ། མེ་ཏོག་ནི་རང་བྱུང་ངོ་། ། ཁུ་བ་ནི་བྱང་སེམས་སོ། ། གཞུག་པ་ནི་འབྱིན་པའི་དཀྱིལ་འཁོར་རོ། །
ས་སྦྱང་བ་ཞེས་པ་ནི་ནང་གི་ས་སྦྱང་བའོ། ། དཀྱིལ་འཁོར་གྱི་ཆོ་ག་ལ་ཡང་ཞེས་པ་ནི། སྤྱིར་རྡུལ་ཚོན་གྱི་དཀྱིལ་འཁོར་གྱི་ཆོ་ག་ལ་ཡང་ངོ་། ། ཕལ་པ་མཆོག་གི་བུ་མོ་ནི། ལང་ཚོ་མཆོག་ཏུ་བཅུ་གཉིས་མ་ལ་སོགས་པ་ལང་ཚོ་མཆོག་གི་མཆོད་པའོ། ། བུ་མོ་ཞེས་པ་ནི། བུ་མོ་དང་སྦྱར་བས་འབྱིན་པའི་དཀྱིལ་འཁོར་བསྐྱེད་པའོ། ། དཀྱིལ་འཁོར་ཞེས་པ་ནི་ཕྱི་ནང་གི་དཀྱིལ་འཁོར་འབྲི་བའི་ཕྱིར་རོ། ། སྦྱིན་སྲེག་ཅེས་པ་ནི་དཀྱིལ་འཁོར་དང་འབྲེལ་བའི་ཕྱི་ནང་གི་སྦྱིན་སྲེག་གོ ། ཉེ་བར་བསྟན་ཞེས་པ་ནི་དཀྱིལ་འཁོར་དང་སྦྱིན་སྲེག་གོ །
གང་ལ་གསང་བ་ཆོས་ཀྱི་དཀྱིལ་འཁོར་དང་ཞེས་པ་ནི་ནང་གི་དཀྱིལ་འཁོར་ཏེ། རྫོགས་རིམ་སྟེ་སྐུ་བྷ་ག བྱང་ཆུབ་སེམས་ཀྱི་དཀྱིལ་འཁོར་རོ། ། ཡང་ན་གསང་བ་ཆོས་ནི་སེམས་ཀྱིའོ། ། དཀྱིལ་འཁོར་ནི་སྐུ་དང་གསུང་དང་ཐུགས་སོ། ། ཕྱིའི་དཀྱིལ་འཁོར་ཞེས་པ་ནི། བསྐྱེད་རིམ་རྡུལ་ཚོན་གྱི་དཀྱིལ་འཁོར་གྱི་བསྐྱེད་རིམ་མོ། ། ཆོ་ག་འདིས་ཞེས་པ་ནི་ཕྱག་རྒྱ་དང་སྙོམས་པར་འཇུག་པས་འབྱིན་པའི་དཀྱིལ་འཁོར་བསྐྱེད་པའོ། ། ཐིག་གདབ་ཅེས་པ་ནི་བསྐྱེད་པའི་རིམ་པའོ། ། རྡུལ་ཚོན་གྱི་བསྐྱེད་རིམ་མོ། །
གསང་བ་ནི་ནང་གི་དཀྱིལ་འཁོར་རྫོགས་རིམ་མོ། ། ཅི་སྙེད་པའི་དམ་ཚིག་གི་ཅེས་པ་ནི། སྐུ་བྷ་ག བྱང་ཆུབ་ཀྱི་སེམས་ཀྱི་དཀྱིལ་འཁོར་དང་། རྡུལ་ཚོན་གྱི་དཀྱིལ་འཁོར་རོ། ། རང་གི་དམ་ཚིག་གི་ཕྱི་ནང་གཉིས་གའི་དཀྱིལ་འཁོར་སེམས་ཀྱི་སྣང་བ་ཙམ་དུ་བྱེད་པའོ། ། འདི་སྐད་ནི་འོག་ནས་བཤད་པའོ། ། རྣལ་འབྱོར་གནས་སུ་གྱུར་པ་ནི། སྦྱིན་སྲེག་བྱེད་པའི་གནས་སུ་འདུག་པའོ། ། ཐབ་ནི་སྦྱིན་སྲེག་གོ །
ལས་སྣ་ཚོགས་ནི་ལས་བཞིའོ། ། སྦྱིན་སྲེག་ལས་ནི་བཤད་པར་བྱ། ། ཞེས་པ་ནི་ཕྲིན་ལས་བཞིའི་སྦྱིན་སྲེག་གོ ། ལྷའི་ཁ་རུ་མེ་རུ་གསུངས་ཟེར་ཡང་མེ་ནི་ལྷའི་ཁ་རུ་གསུངས་ཞེའོ། ། དེ་ཉིད་ནི་ལྷའི་འཁོར་ལོའོ། ། སྦྱིན་སྲེག་ནི་ལྷ་ཚིམ་པར་བྱ་བའི་ཕྱིར་དང་ཚིམ་ནས་དངོས་གྲུབ་མྱུར་དུ་ཐོབ་པར་བྱ་བའི་ཕྱིར་རོ། ། གང་ཞིག་ནི་སྦྱིན་སྲེག་གོ ། ལས་དང་སྔགས་ཀྱི་ལྷག་ཆད་ཅེས་པ་ནི། ལྷག་ཆད་སྤངས་པའི་ཕྱིར། སྦྱིན་སྲེག་གིས་ནི་ཅེས་པ་ནི་སྦྱིན་སྲེག་གིས་དགེས་ཤིང་ཚིམ་པར་བྱེད་པའོ། །
སྐུ་གསུམ་མཆོག་གི་རྩེ་མོ་ལས་སྐྱེས་པ་ཞེས་པ་ནི་སྦྱིན་སྲེག་དག་གིས་རྡོ་རྗེ་འཆང་མཉེས་པར་བྱེད་པའོ། ། དེའི་ཕྱིར་ནི་སངས་རྒྱས་མཉེས་པའི་ཕྱིར་བསྔགས་ཞེས་པ་ནི་སྦྱིན་སྲེག་ལས་རྡོ་རྗེ་འཛིན་པས་བསྔགས་པའོ། ། བརྩུབ་པ་ནི་ཤིང་ངོ་། ། དགེ་བྱེད་ནི་ཞི་རྒྱས་དབང་གྲགས་གོ ། གདོལ་པ་ནི་ཤན་པའི་ཁྱིམ་གྱིས་མེའོ། ། དུར་ཁྲོད་ནི་དུར་ཁྲོད་ལས་སྐྱེས་པའི་མེའོ། ། མི་དགེ་བ་ནི་མངོན་སྤྱོད་དོ། ། ལས་བཞིའི་དབྱེ་བས་ཐབ་ཀྱི་དབྱིབས་ནི་ཟླུམ་པོ་ནི་ཞི་བ་ལའོ། ། གྲུ་བཞི་ནི་རྒྱས་པ་ལའོ། ། ཟླ་ཕྱེད་ནི་དབང་ལའོ། །
གྲུ་གསུམ་ནི་མངོན་སྤྱོད་ལའོ། ། རྡོ་རྗེས་མཚན་པའི་མུ་རན་དང་ཞེས་པ་ནི། མུ་རན་ཀུན་རྡོ་རྗེས་མཚན་པས་བསྐོར་བའོ། ། དཀྱིལ་འཁོར་གྲྭར་ནི་སྤྲོ་བར་བྱ། ། ཞེས་པ་ནི་རྡོ་རྗེས་མཚན་པའི་མུ་རན་གྱིས་བརྒྱན་པའོ། ། ཐབས་ཁུང་དབུས་སུ་གཙུག་ཏོར་དང་ཞེས་པ་ནི་རྣམ་སྣང་གི་རྣལ་འབྱོར་པ་ཡིན་ན་དབུས་སུ་འཁོར་ལོ་དགོད་པའོ། ། ཆུ་སྐྱེས། དོན་གྲུབ་ལ་ཨུཏྤལ་ལ་རལ་གྲིས་མཚན་པའོ། ། རྡོ་རྗེ་ཞེས་པ་ནི་མི་བསྐྱོད་པའོ། ། རིན་ཆེན་ཞེས་པ་ནིའོ། །
པདྨ་ནི་འོད་དཔག་མེད་དོ། ། ཆོ་གའི་རིམ་པས་ཞེས་པ་ནི་སློབ་དཔོན་སྦྱིན་སྲེག་གི་ཆོ་ག་ཤེས་པའོ། ། རྣལ་འབྱོར་ཇི་བཞིན་གཡས་སུ་སྦྱིན་སྲེག་བྱ་བའོ། ། མདུན་དུ་མཆོད་ཡོན་ཉིད་དོ་ཞེས་པ་ནི་མདུན་དུ་མཆོད་ཡོན་གྱི་སྣོད་བཞག་སྟེ་མར་ནི་མདུན་དུའོ་ཟེར། ལས་ཀུན་བྱེད་པ་བཟླས་ཞེས་པ་ནི་ལས་ཐམས་ཅད་པའི་སྔགས་ཀྱིས་འཐོར་འཐུང་བསང་གཏོར་བྱེད་པའོ། ། ཐབ་ཁུང་ཀུན་ཏུ་ཀུ་ཤ་ཡིས་ཞེས་པ་ནི་ནང་གི་ཕྱག་མཚན་སྣོད་མིན་ལ་གསང་བའོ། ། མེ་ནི་འབར་བར་རིག་ནས་ཞེས་པ་ནི་དམ་ཚིག་གི་མེ་ལྷ་བསྐྱེད་ནས་ཡེ་ཤེས་ཀྱི་མེ་ལྷ་སྤྱན་དྲངས་བའོ། ། སྔགས་འདི་ཞེས་པ་ནི་འོག་ནས་ཀྱི་སྔགས་ཀྱིས་སོ། ། འཇིགས་པ་གཡོ་བས་ཞེས་པ་མཛུབ་མོའོ། ། ཨེ་ཧྱེ་ཧི་ནི་ཀྱཻ་ཞེས་པའོ། །
མཧཱ་ཆེན་པོའོ། ། བྷུ་ཏ་ནི་འབྱུང་པོ། དེ་ཝ་ཤྲཱི་ནི་ལྷའི་དྲང་སྲོང་ངོ་། ། དྷི་ཙ་ནི་སྐྱེ་གཉིས་པའོ། ། ས་མ་ནི། རིག་པའོ། ། གྷི་དྷ་དྷུ་ནི་བཞེངས་ཤིག་པའོ། ། མ་རཾ་ནི་སྦྱིན་སྲེག་གི་རྫས་སོ། ། སྨྲེད་པར་འོད་དམ་མེའོ། ། ཧི་ཏི་བྷ་ནི་ལྷ་ཤར་དུ་ཐབས་གཅིག་བཞུགས་ཤིག་པའོ། །
ཨོཾ་ཨགྣི་དྱི་བྷྱ་བི་ཤུད་དྷ། མ་ཧཱ་པྲ་ཡེ། ཧེ་བྷྱ་ཀ་བྷྱ་ཧ་ན་ཧ་ཡ་སྭཱཧཱ། ཞེས་པས་སྤྱན་དྲང་ངོ་། ། སྤྱན་དྲངས་པ་ལ་མཆོད་པ་ནི། གཡོན་པའི་མཐེ་བོས་མཆོད་པ་ལ་བསང་གཏོར་བྱ་ཞིང་། མེའི་ཕྱོགས་ནས་བཀུག་པའི་མེ་ལྷའི་མཚན་ཉིད་ནི། ལྟེ་བ་འཕྱང་བ་སོགས་གོ་སླའོ། ། ལས་ཀྱི་འོད་ཟེར་གྱིས་བརྒྱན་པ་ཞེས་པ་ནི་ཞི་བ་ལ་འོད་ཟེར་དཀར་པོ་འཕྲོ་བའོ། ། དབང་ལ་དམར།
རྒྱས་པ་ལ་སེར། མངོན་སྤྱོད་ལ་ནག་པོའོ། ། ལག་པ་དང་སོགས་གོ་སླའོ། ། འདི་ལྟ་བུའི་གཟུགས་ཞེས་པ་ནི་གོང་དུ་བཤད་པའི་གཟུགས་དང་ལྡན་པའོ། ། དབུས་སུ་གཞུག་ཞེས་པ་ནི། དམ་ཚིག་སེམས་དཔའ་བསྐྱེད་པ་ལ་ཡེ་ཤེས་པ་གཞུག་པའོ། ། དེའི་ཞེས་པ་ནི་བསྲེག་རྫས་སོ། ། འབར་བའི་རྣམ་པར་ཐིམ་ཞེས་པ་ནི། སྦྱིན་སྲེག་ཟིན་ནས་མེ་ལྷ་འབར་བའི་རྣམ་པར་ཐིམ་པའོ། ། འཇིག་རྟེན་ལས་འདས་པའི་མེ་ལྷ་མཆོད་པ་ནི།
སྦྱོར་བ་འདིས་ཞེས་པ་ནི། གོང་གི་འཇིག་རྟེན་པ་མཆོད་པའི་སྦྱོར་བ་འདིས་སོ། ། ལྷ་རྣམས་ཞེས་པ་ནི་ཡེ་ཤེས་ཀྱི་མེ་ལྷའོ། ། མཁས་པས་ཚིམ་ཞེས་པ་ནི་སྦྱིན་སྲེག་ལ་མཁས་པས་སོ། ། ཚིམ་པ་ནི་ཡེ་ཤེས་ཀྱི་མེ་ལྷ་སྦྱིན་སྲེག་གིས་ཚིམ་པའོ། ། ཚིམ་པར་བྱས་ནས་ཞེས་པ་ནི། ཡེ་ཤེས་ཀྱི་མེ་ལྷའི་སྦྱིན་སྲེག་གོ ། བཟོད་པར་གསོལ་ཞེས་པ་ནི། གང་ཡང་བདག་བློ་གཏི་མུག་སོགས་སོ། ། དངོས་གྲུབ་འདོད་པས་ཤེས་པར་བྱ། །
ཞེས་པ་ནི་མེའི་རྟགས་སོ། ། གདུགས་དང་སོགས་གོ་སླའོ། ། རྩེ་གཅིག་ཅེས་པ་དང་མཆོག་ཏུ་བསྡེབ་བོ། ། རྩེ་གཉིས་དང་འབྲིང་བསྡེབ་བོ། ། རྩེ་གསུམ་དང་ཐ་མ་བསྡེབས་བོ། ། གཡས་སུ་འཁྱིལ་ན་བཟང་ངོ་། ། དཀར་ན་བཟང་། བརྒྱ་བྱིན་གྱིས་གཞུ་ནི་ཐོགས་པ་མེད་པའོ། ། དབང་པོ་སྦས་པའི་འོད་ཅེས་པ་ནི་བྱང་པ་ཚ་ཚང་ངོ་། ། སྐུ་གསུམ་པ་སོགས་གོ་སླའོ། །
ཉི་མ་ལྟ་བུའི་འོད་དམར་པོའོ། ། ཞི་ལ་དཀར་ཞེས་པ་ནི་བསམ་པ་ཞི་བའོ། ། མངོན་སྤྱོད་ལ་ཞེས་པ་ནི། བསད་པ་ལ་ཁ་དོག་སྔོན་པོ་སོགས་ཏེ་གོ་སླའོ། ། ཆུང་ངུ་ན་འཆད་ཅེས་པ་ནི། མེ་ལྕེ་རླབས་རླབས་ཟེར་ཞིང་འཆད་པའོ། ། བགེགས་ཡོད་པ་དང་བགེགས་མེད་པར་བཅས་པའི་འབར་བའི་མཚན་ཉིད་ཅེས་པ་ནི་ཞི་རྒྱས་དབང་གསུམ་ལ་ངན་པའི་མཚན་ཉིད་བྱུང་ན་བགེགས་སོ། ། དྲག་པོ་ལ་མ་བྱུང་ན་ཡོད། རང་རང་གི་ཁ་དོག་དང་མཐུན་པར་བྱུང་ན་བཟང་། དཔེར་ན་དབང་ལ་མངོན་སྤྱོད་ཀྱི་ཁ་དོག་བྱུང་ན་ངན།
མཚོན་པར་བྱ་བ་ཡིན་ནོ་ཞེས་པ་ནི། དངོས་གྲུབ་ཡོད་པ་དང་མེད་པའི་མཚན་མའོ། ། མྱུར་བར་བཟླས་པ་དང་ཞེས་པ་ནི། བགེགས་བྱུང་ན་སློབ་དཔོན་བཟླས་པ་དང་བསྒོམ་པ་ལ་སོགས་པ་དེ་ལྟར་འགྱུར་རོ་ཞེས་པ་ནི། བགེགས་མེད་པའི་དངོས་གྲུབ་འགྲུབ་པར་འགྱུར་རོ། ། དང་པོར་ཨོཾ་དང་མཐར་སྭཱཧཱ་བར་དུ་སྤེལ་བར་བཞུགས་པའོ། ། ཞི་བ་ལ་ཞི་བའི་བསམ་པའོ། ། རྒྱས་པ་ལ་ཚིམ་ཞེས་པ་ནི་བསམ་པའོ། ། མྱོས་བྱེད་ནི་ཆང་ངོ་། འཇིག་རྟེན་གསུམ་ཟ་བ་ནི་བསམ་པའོ། །
སྔགས་ཀྱི་ཡི་གེ་རྐང་པའི་ནང་དུ་ཚུད་པར་བསྐུལ་བར་བྱའོ། ། ཞེས་པ་ནི། ཞི་བ་ལ་ཤིནྟིཾ། རྒྱས་པ་ལ་པུཥྚིཾ། དབང་ལ་བྷ་ཤ་ན། མངོན་སྤྱོད་ལ་མ་ར་ཡ་ཕཊ྄། མཐའ་བརྟེན་སོ་སོས་བསྐུལ་ལོ། ། ཁ་ནི་ཞལ་ལོ། ། རྒྱུན་གཞན་ནས། གང་ཡང་འདི་ནི་སྦྱིན་པའི་ལྷ་ཟེར་རོ། །
སྣ་ཚོགས་ལས་མཆོད་པ་རྒྱས་པ་ལ་མེ་ཏོག་སེར་པོ་སོགས་ཀྱིས་མཆོད་དོ། ། ཞི་བ་ལ་དཀར་པོ། རྒྱས་པ་ལ་སེར་པོ། དབང་ལ་དམར་པོ། མངོན་སྤྱོད་ལ་ནག་པོ། སྦྱིན་སྲེག་གི་ཆོ་ག་ཐམས་ཅད་ལ་ཞེས་པ་ནི་ལས་བཞིའི་སྦྱིན་སྲེག་གོ ། སྔགས་ཀྱི་བསྒྲུབ་པ་པོ་ནི་རྣལ་འབྱོར་རོ། ། ཆོ་ག་ཤེས་ནི་སྦྱིན་སྲེག་གི་ཆོ་ག་ཤེས་པའོ། ། ཕྱི་ནས་ཞེས་པ་ནི་དགང་བླུག་ཕུལ་བའི་རྗེས་ལའོ། ། ལས་བརྩམས་པ་ཞེས་པ་ནི་འཕྲིན་ལས་བཞིའོ། །
དེ་ཉིད་ཀྱིས་བསྐུལ་ཞེས་པ་ནི་སོ་སོའི་བསྐུལ་ཚིག་དང་ཤནྟིཾ་སོགས་སོ། ། ཆོ་གའི་རིམ་པ་འདིས་ཞེས་པ་ནི་ལས་བཞིའོ། ། ཁུ་བ་ཞེས་པ་ནི་བུ་བསྐྱེད་པས་བྱང་ཆུབ་ཀྱི་སེམས་ཉིད་སྲིད་པའི་ངོ་བོ་རང་བྱུང་ངོ་། ། ཐམས་ཅད་ལས་ནི་ཁ་བསྐང་ཡིན། ། ཞེས་པ་ནི་ལྷག་ཆད་ཁ་བསྐང་བའོ། ། དེ་ནས་བཅོམ་ལྡན་འདས་ཞེས་པ་ནས། ཐམས་ཅད་དུག་མེད་དོའི་བར་གྱིས་དབང་པོ་རབ་ཀྱི་དབང་དུ་བྱས་བསམ་གཏན་ཙམ་གྱིས་ལས་འགྲུབ་པར་བསྟན་ནོ། ། དེ་ནས་ཞེས་པ་ནི་སྦྱིན་སྲེག་གི་ལྷ་མཆོད་པ་དང་། མ་ཚང་བ་ཁ་བསྐང་བའི་རྗེས་ལའོ། ། བཅོམ་ལྡན་འདས་ནི་བཞི་བཅོམ་དྲུག་ལྡན་ལའོ། །
རྣམ་པར་སྣང་མཛད་ནི་སྟོང་པ་དང་སྙིང་རྗེ་དབྱེར་མེད་ཆོས་སྐུ་རྡོ་རྗེ་འཆང་ངོ་། ཏ་ཐཱ་ནི་དྲུག་པའོ། ། རྡོ་རྗེ་ཡེ་ཤེས་འཁོར་ལོ་ཞེས་པ་ནི། དཀྱིལ་འཁོར་འཁོར་ལོ་ཞེས་པ་ནི། དཀྱིལ་འཁོར་གྱི་མིང་ཡིན་ཏེ། རིགས་ལྔའི་དཀྱིལ་འཁོར་སྤྲུལ་ནས་དཀྱིལ་འཁོར་བསྒྲུབ་སྟེ་རྡོ་རྗེ་འཆང་དེ་ཉིད་རིགས་ལྔའི་དཀྱིལ་འཁོར་གྱི་འཕྲུལ་བྱེད་ཡིན་ཏེ། གཏི་མུག་ཅན་ལ་རྣམ་སྣང་གི་དཀྱིལ་འཁོར་དུ་འཕྲུལ་བར་བྱེད་དོ། ། ཞེ་སྣང་ཅན་ལ་མི་བསྐྱོད་པར་རོ། ། སེར་སྣ་ཅན་ལ་རིན་འབྱུང་དུའོ། ། འདོད་ཆགས་ཅན་ལ་སྣང་བ་མཐའ་ཡས་སོ། །
ཕྲག་དོག་ཅན་ལ་དོན་ཡོད་གྲུབ་པའི་དཀྱིལ་འཁོར་དུ་སྤྲུལ་བར་བྱེད་དོ། ། ཡེ་ཤེས་རྡོ་རྗེ་ནི་རིགས་ལྔའི་དཀྱིལ་འཁོར་རོ། ། ཏིང་ངེ་འཛིན་ཞེས་པ་ནི་བསམ་གཏན་ལ་སེམས་རྩེ་གཅིག་པའོ། ། འཁོར་ལོ་ཐམས་ཅད་རབ་བསྒྲུབ་ཕྱིར་ནི་རིགས་ལྔའི་དཀྱིལ་འཁོར་ལ་བརྟེན་ནས་ལས་བཞི་བསྒྲུབ་པའོ། ། ལས་རྒྱས་པ་ནི་རིགས་ལྔ་ལ་བརྟེན་ནས་དང་ལ་ལས་བཞི་བསྒྲུབ་པའོ། ། ཕྱི་པ་ཞེས་པ་ནི་བསྐྱེད་པ་རྡུལ་ཚོན་གྱི་དཀྱིལ་འཁོར་རོ། ། ནང་དང་ཞེས་པ་ནི་གསང་བ་ཆོས་ཀྱི་དཀྱིལ་འཁོར་རོ། ། གང་ཞིག་ཅེས་པ་ནི་ཕུང་པོ་ལྔ་དག་པའི་རིགས་གང་དང་སྙོམ་པར་ཞུགས་པའི་དཀྱིལ་འཁོར་དེ་ནི་ལྷའོ། ། འཁོར་ལོའི་དབུས་ཞེས་པ་ནི། གང་ཡང་ཀུན་ཏུ་རྒྱུའི་མཎྜལ་ལ་ལྷ་དེའིའོ། །
དེའི་མཚན་དུ་བསྟན་པར་འགྱུར་ཞེས་པ་ནི། རིགས་གང་དང་ཀུན་དྷུ་རུ་བྱས་པའི་དེའི་ཞུ་བ་ཡང་དེའི་རིགས་ཡིན་པས། གཙོ་བོ་རྣམ་སྣང་གི་དཀྱིལ་འཁོར་ཟེར། གཞན་འགྲེའོ། ། ནང་བཤད་ནི་རིགས་ལྔ་གང་དང་སྙོམ་འཇུག་བྱས་པའི་བྱང་ཆུབ་ཀྱི་སེམས་དེའི་མིང་ཐོབ་སྟེ། དཔེར་ན་བྲམ་ཟེ་མོ་དང་སྙོམ་འཇུག་བྱས་ནས་བྱང་ཆུབ་ཀྱི་སེམས་བྱུང་ན། བདུད་རྩི་ལྔ་ཡོད་ཀྱང་བྱང་ཆུབ་ཀྱི་སེམས་དེ་ལ་བརྟགས་པའི་དཀྱིལ་འཁོར་ཟེར། དེ་ལ་ལྔ་ཆར་འགྲེའོ། ། ཀྱཻ་རྡོ་རྗེའི་དཀྱིལ་འཁོར་ཞེས་པ་ནི། རིགས་ལྔའི་དཀྱིལ་འཁོར་ཉིད་མཚན་མ་དང་རྟོག་པས་མི་ཕྱེད་པས་རྡོ་རྗེའོ། །
མཁས་པས་ནི་མཆོག་གི་དངོས་གྲུབ་བསྒྲུབ་པ་ལ་བསྔགས་སོ། ། ནང་ལྟར་བཤད་པའི་ཕྲིན་ལས་བཞི་ནི་ཉོན་མོངས་པ་ཞི་བས་ཞི་བ་སྟེ་རྣམ་སྣང་ངོ་། ། བདེ་བ་རྒྱས་པས་རིན་འབྱུང་ངོ་། ། རྟོག་པས་ཡུལ་མི་འཕྲོག་པར་དབང་དུ་འདུས་པས་འོད་དཔག་མེད་དོ། ། མངོན་སྤྱོད་ནི་རྣམ་རྟོག་གསོད་པས་མི་བསྐྱོད་པའོ། ། ཕྱི་ལྟར་ན་སྡིག་པ་དང་བཀྲ་མི་ཤིས་པ་ཞི་བ་དང་། ཚེ་དང་བསོད་ནམས་དང་དབང་ཐང་རྒྱས་པ་དང་རྒྱལ་པོ་དང་བུད་མེད་དབང་དུ་བྱ་བ་དང་། གདོན་དང་དགྲ་གསོད་པའོ། ། བདག་པོ་ནི་གཙོ་བོའོ། ། འཁོར་ལོའི་རྒྱལ་མོ་རྣམ་པར་བསྒོམས་ནི་ཡུམ་སོ་སོ་ཡིའོ། །
བསྒོམ་པས་སྦྱོར་བར་བྱེད་ཅེས་པ་ནི། རིགས་གང་གིས་བྱེད་པ་དེའི་ཡུམ་སྤྱན་མ་ལ་སོགས་པ་དང་སྦྱོར་བར་བྱེད་དོ། ། དེ་ནས་ཞེས་པ་ནས་བདུན་པ་རྫོགས་པའི་བར་གྱིས་ཧེ་བཛྲའི་སྔགས་ཀྱི་ལེའུ་དང་ཆ་མཐུན་པར་བསམ་གཏན་དང་སྦྱོར་བ་ལ་ལྟོས་པའི་ལས་ཚོགས་བསྟན་ནོ། ། དེ་ལ་ཡང་དེ་ནས་ཟེར་ཏེ། བྷ་གའི་དབུས་ནས་ཞེས་པ་ནས་བསྒོམ་པར་བྱའོའི་བར་གྱིས་སྒྲོལ་མ་འཁྱུད་མ་ནས་བསྟན་པའི་སྒྲོལ་མ་ཡབ་ཡུམ་བསྒོམ་པ་སིདྡྷི་ཐམས་ཅད་འགྲུབ་པ་བསྟན་ཏོ། ། ད་ནི་སྒྲོལ་མའི་རྣལ་འབྱོར་གྱིས་དངོས་གྲུབ་ཐམས་ཅད་སྒྲུབ་པ་བསྟན་ནོ། ། དེ་ཡང་བསམ་གཏན་ཙམ་ལ་བརྟེན་ནས་བསྒྲུབ་པའོ། ། དེ་ལ་ཡང་སྔོན་འགྲོ་ནི། ཚོགས་རྟེན་སྤྱན་དྲངས་ཏེ་མཆོད་པ་དང་། བདུན་རྣམ་དག་དང་།
ཚད་མེད་བཞི་བསྒོམ་པ་དང་། དེ་ནས་ཤཱུ་ནྱས་སྟོང་པར་བསྒོམ་པ་དང་། སྲུང་འཁོར་དང་། དེའི་ནང་དུ་ཆོས་འབྱུང་གྲུ་གསུམ་དང་། དེའི་ནང་དུ་ཟླ་གདན་ཉི་གདན་ཅི་རིགས་པ་དང་། དེ་ནས་ཆོ་ག་གསུམ་གྱིས་བསྐྱེད་པ་ལྟར་རྐྱང་པ་ཀུན་གཅིག་གོ ། བྷ་ག་ནི་ཆོས་འབྱུང་ངོ་། ། ཟླ་བའི་དཀྱིལ་འཁོར་གང་བ་ནི་ཟླ་བའི་དཀྱིལ་འཁོར་རྫོགས་པའོ། ། ཏཾ་ལས་སྐྱེས་ཞེས་པ་ནི་ཨུཏྤ་ལ་ཏཾ་གྱིས་མཚན་པ་ལས་སྤྲོས་བསྡུས་ནས་བསྐྱེད་པ་ནི་ས་བོན་ཙམ་ལས་སམ་ཆོ་ག་གསུམ་ལས་སོ། ། མཐུ་མོ་ཆེ་ནི་སེམས་ཅན་དང་སིདྡྷི་དང་བསྲུང་བ་སྩོལ་བའི་ནུས་པའོ། །
སྒེག་པའི་རོས་ནི་ཉམས་དགུ་ལས་སྒེག་པའོ། ། ཞལ་འཛུམ་པ་ནི་ཞི་བ་ཡིན་པས་སོ། ། མ་ར་ག་ཏ་ནི་འཕྲིན་ལས་སྣ་ཚོགས་མཛད་པའོ། ། ལང་ཚོ་ནི་བཅུ་དྲུག་ལོན་པའོ། ། ན་བཟའ་སྣ་ཚོགས་ནི་ཁ་དོག་སྣ་ཚོགས་སོ། ། དོ་ཤལ་ནི་རིན་པོ་ཆེའོ། ། རྐང་གདུབ་ནི་གསེར་ལས་སོ། ། རྣ་ཆ་ཡང་གསེར་ལས། རྒྱན་སྣ་ཚོགས་ཀྱིས་ཞེས་པ་ནི་དེ་ལྟ་བུའི་རྒྱན་སེ་མོ་དོ་ལ་སོགས་པའོ། ། ཡ་བའི་མེ་ཏོག་ནི་ཞལ་དམར་པོའོ། །
རྩ་ཞལ་དམར་ལྗང་ངོ་། ། མཆོག་ནི་ཞལ་དམར་བའོ། ། གཡོན་བརྐྱང་བ་ནི་ཟླ་བའི་དཀྱིལ་འཁོར་རོ། ། གནས་སུ་བཞུགས་མ་ཞེས་པ་ནི་ཟླ་བའི་དཀྱིལ་འཁོར་དུའོ། ། སུམ་ཅུའི་བདག་པོ་ནི་བརྒྱ་བྱིན་ནོ། ། དེ་ཡང་སྒྲོལ་མས་འཇིགས་ཤིང་སྐྲག་པར་མཛད་པའོ། ། གཞན་ཡང་ཐལ་མོ་སྦྱར་བ་ནི། དེའི་འཁོར་ཉེ་དབང་སུམ་ཅུ་རྩ་གཉིས་དང་། ཐལ་མོ་སྦྱར་བའོ། ། འོད་ཟེར་དམར་པོ་ནི་སེམས་ཅན་གྱི་དོན་ལ་ཆགས་པའོ། །
སངས་རྒྱས་སྤྲིན་ནི་སངས་རྒྱས་ཀྱི་སྤྲུལ་པའི་འོད་ནམ་མཁའ་ཁྱབ་པར་སྤྲོ་བའོ། ། སེམས་ཅན་ནི་ཁམས་གསུམ་གྱིའོ། ། སྡུག་པ་ནི་མ་དང་འདྲ་བར་ཛོ་ཀི་ཞེས་པ་ནི་པ་ར་སིདྷི་གྲུབ་པའི་ཛོ་ཀིའོ། ། བསྒོམ་པ་ནི་བྱམས་པས་སོ། ། དེ་ལྟ་བུའི་ཏཱ་ར་བསྒོམ་མོ། ། མྱུར་བ་ནི་ཚེ་གཅིག་གོ ། ཕྱག་བཅུ་དྲུག་གི་མཚན་མ་བསྟན་པ་ནི། རལ་གྲི་སོགས་ཏེ། རལ་གྲི་ནི་མཚན་མ་དང་རྣམ་པར་རྟོག་པ་གཅོད་པའོ། ། ཨུཏྤ་ལ་ནི་ལོ་ཀ་དང་འདས་པའི་དགོས་འདོད་བསྒྲུབ་པར་བྱེད་དོ། །
མདའ་ནི་སེམས་ཅན་གྱི་དོན་ལ་འབིགས་པའོ། ། རྡོ་རྗེ་ནི་མི་ཕྱེད་པས་སོ། ། ལྕགས་ཀྱུ་མཚན་མ་དང་རྣམ་རྟོག་དགུག་པའོ། ། དབྱུག་པ་ནི་མཚན་མ་དང་རྣམ་རྟོག་བརྡེག་པའོ། ། གྲི་གུག་ནི་དངོས་པོ་དང་དངོས་པོ་མེད་པའི་མགོ་གཅོད་པའོ། ། མི་འཇིགས་པ་ནི་མཚན་མ་དང་རྣམ་པར་རྟོག་པས་མི་འཇིགས་པའོ། ། གཡོན་པའི་ཐོད་པ་ནི་མགོ་བཅད་པའོ། ། བསྡིགས་མཛུབ་ནི་མཚན་མ་དང་རྣལ་པར་རྟོག་པ་ལ་བསྡིགས་པའོ། ། ཁ་ཊྭཱཾ་ག་སྐུ་གསུང་ཐུགས་རྣམ་པར་དག་པའོ། ། ཞགས་པ་ནི་མཚན་མ་དང་རྣམ་པར་རྟོག་པ་འཆིང་བའོ། །
རིན་པོ་ཆེ་དང་བུམ་པ་གཉིས་ཀ་དགོས་འདོད་འབྱུང་བའོ། ། རྩ་ཞལ་ནི་ལྗང་ཁུའོ། ། སྔོན་པོ་ནི་ཆོས་ཉིད་མི་འགྱུར་བའོ། ། སེར་པོ་ནི་འོད་ཟེར་རོ། ། ཡང་དག་པར་ནི་ཡོན་ཏན་རྒྱས་པའོ། ། ལྗང་ཁུ་ནི་སེམས་ཅན་གྱི་དོན་སྣ་ཚོགས་བྱེད་པའོ། ། བཻ་ཌཱུརྻ་ནི་རྒྱབ་ཞལ་ལོ། ། བརྩིགས་པ་ནི་བདུད་བཞི་འཇོམས་པའོ། ། དུ་བའི་མདོག་ནི་མི་འགྱུར་བའོ། ། འཇིགས་པ་ནི་བདུད་ཚོགས་སོ། །
དངོས་གྲུབ་ཐམས་ཅད་ནི་མཆོག་དང་ཐུན་མོང་ངོ་། ། དེ་ལྟར་ཞེས་པ་ནི་སྒྲོལ་མ་བསྒོམ་པའི་རྗེས་ལའོ། ། ཡབ་རྒྱུའི་རྡོ་རྗེ་འཆང་བསྒོམ་པ་བསྟན་པ་ནི། སྟེང་གི་ཞལ་བུང་བུའི་ཞེས་པ་ནི་སྟེང་ཞལ་གྱིའོ། ། བོང་གདོང་ཞེས་པ་ནི་རྣམ་པ་ཏ་རའི་ཡབ་བསྒོམ་པའོ། ། འདོད་པའི་གཟུགས་ཞེས་པ་ནི་འོག་མ་ཁྲོ་ཞལ་རྗེས་སུ་ཆགས་པ་བསྒོམ་པའོ། ། རྩེ་གསུམ་བསྐོར་ཞེས་པ་ནི་ལག་ན་རྩེ་གསུམ་མོ། ། རྒྱུའི་མཆོག་ཅེས་པ་ནི་ཧེ་རུ་ཀ་མཆོག་བསྒྲུབ་པའི་རྒྱུའི་མཆོག་གོ ། གཅིག་གོ ། བྷ་གའི་ནང་དུ་ཞེས་པ་ནས།
བཀའ་སྩལ་ཏོའི་བར་གྱིས་རྡོ་རྗེ་འཇིགས་བྱེད་ཀྱི་ལེའུ་གསུམ་པ་དང་ཆ་མཐུན་པར་རྡོ་རྗེ་འཇིགས་བྱེད་བསྒོམ་ལ་དྲག་ཤུལ་གྱི་ལས་ཐམས་ཅད་བསྒྲུབ་པར་བསྟན་ཏེ། ། དེའི་བསྐྱེད་ལུགས་རྡོ་རྗེ་འཇིགས་བྱེད་ཉིད་ལས་ཤེས་པར་བྱའོ། ། རྡོ་རྗེ་འཇིགས་བྱེད་ཀྱི་བསད་པའི་ཏིང་ངེ་འཛིན་ནི། བྷ་ག་སོགས་ཏེ་སྔོན་འགྲོའོ། ། སྔོན་འགྲོ་ནི་སྒྲོལ་མ་བཞིན་ནོ། ། བྷ་ག་ཞེས་པ་ནི་ཆོས་འབྱུང་མ་ཡིན་ཏེ། ནམ་མཁའ་སྟོང་པ་ཉིད་ཀྱི་བྷ་གའོ། ། དེའི་དབུས་ཞེས་པ་ནི་ཟླ་བའོ། ། ཡཾ་ལས་རླུང་གི་དཀྱིལ་འཁོར་དུ་བའི་རྣམ་པ་ཞེས་པ་ནི། དྲག་ཤུལ་གྱི་ལས་བསྒྲུབ་པ་བསྟན་ནོ། །
དེའི་སྟེང་ཞེས་པ་ནི་རླུང་གིའོ། ། ཟླ་བ་ཞེས་པ་ནི་ཨ་ལས་སོ། ། དྷཱིཿཡོངས་སུ་གྱུར་པ་ལས་འཇམ་པའི་གཟུགས་སུ་བདག་ཉིད་བསམ་ནས་ཞེས་པ་ནི། གཞོན་ནུ་ཟུར་ཕུད་ལྔ་པ་ཞི་བའི་ཆ་ལུགས་སུ་བསྒོམ་མོ། ། དེའི་སྙིང་ཁར་ཞེས་པ་ནི། དེའི་ནི་འཇམ་པའོ། ། སྙིང་ཁར་ཞེས་ཟེར་ཡང་མདུན་དུ་ཉི་མའི་དཀྱིལ་འཁོར་བསྒོམ་པའོ། ། འོད་ཟེར་ཕྱུང་བ་ཞེས་པ་ནི། ཧཱུྃ་ལས་མཆོད་པའི་ལྷ་མོ་སྤྲོས་ཏེ། ཆོ་ག་ཞེས་པ་ནི་འོད་ཟེར་སྤྲོས་པས་སངས་རྒྱས་དང་བྱང་ཆུབ་སེམས་དཔའ་དང་རིག་པའི་ལྷ་མོ་དང་ཁྲོ་བོ་ལ་སོགས་པ་བསྐུལ་ཏེ།
བསྡུས་ནས་ཉི་མ་ལ་བཞུགས་པར་བསམ། དེ་ན་འཇམ་དཔལ་ཡང་ཉི་མ་དང་གཅིག་ཏུ་གྱུར། ཉི་མའི་སྟེང་དུ་ནག་པོའི་འོད་ཟེར་ཁ་དོག་ལྔ་འཕྲོ་བ་གཅིག་བསམ། དེ་ལས་འོད་འཕྲོས་བསྡུས་པས་རྡོ་རྗེ་ནག་པོ་གདེངས་པ་འོད་ཟེར་ལྔ་དང་ལྡན་པ་གཅིག་བསམ། དེའི་ལྟེ་བ་ལ་ཧཱུྃ། དེའི་འོད་ཟེར་གྱིས་སངས་རྒྱས་ལ་སོགས་པའི་སྐུ་ཕྲ་མོ་གྲངས་མེད་པ་བསྡུས་ནས་ཉི་མའི་དཀྱིལ་འཁོར་ལ་ཞུགས་པར་བསམ། དེ་ནས་དེ་རྣམས་ཀྱིས་སེམས་ཅན་གྱི་དོན་བྱས་གཅིག་ཏུ་གྱུར་ཏེ། རྡོ་རྗེ་ལ་ཞུགས་རྡོ་རྗེ་ཡོངས་སུ་གྱུར་པ་ལས་རྡོ་རྗེ་འཇིག་བྱེད་ཞལ་དགུ་པ་མ་ཧེའི་གཟུགས་ཞེས་པ། རྩ་ཞལ་མ་ཧེའི་གཟུགས། ཞབས་བཅུ་དྲུག
ཕྱག་སུམ་ཅུ་རྩ་བཞིའོ། ། ཐོད་པ་མཆོག་གིས་བརྒྱན་པར་མཛད། ། ཅེས་པ་ནི་ཐོད་རློན་གྱི་དོ་ཤལ་ལོ། ། འཇིགས་བྱེད་ནི་རྡོ་རྗེ་འཇིགས་བྱེད་དོ། ། སྟེང་གི་ལིང་ག་ཞེས་པ་ནི་གཅེར་བུར་གནས་པས་ལིང་ག་ལས་སུ་རུང་སྟེ་སྟེང་དུ་འགྲོའོ། ། རླུང་དང་བྱང་ཆུབ་ཀྱི་སེམས་གྱེན་ལ་བཟློག་པའི་བརྡའོ། ། གཡོན་བརྐྱང་བ་གཡས་བསྐུམ་པ་སྐྲ་སྟེང་འབར་ནི་ཡོན་ཏན་རྒྱས་པའོ། ། འཇིགས་པ་ནི་བདུད་སོགས་སོ། ། འཇིག་པའི་དུས་ལྟར་སྒྲ་སྒྲོགས་པ་ཞེས་པ་ནི། སྐལ་པ་འཇིག་པའི་དུས་ཀྱི་འབྲུག་སྒྲ་སྒྲོགས་པའོ། །
སྐྱེས་པའི་ཁྲག་དང་སོགས་གོ་སླའོ། ། དང་པོ་མ་ཧེའི་གདོང་ཞེས་པ་ནི། རྩ་ཞལ་མ་ཧེའི་གདོང་ཤིན་ཏུ་གནག་པའོ། ། གཡས་པའི་རྭའི་ཞལ་གསུམ་ཞེས་པ་ནི་གཡས་ཀྱི་ཞལ་དང་པོ་སྔོན་པོ་དང་། གཉིས་པ་དམར་པོ་དང་། གསུམ་པ་སེར་པོ་སྟེ། ཞལ་གཙིགས་པའམ། གདངས་པའོ་ཟེར། གཡོན་གྱི་དང་པོ་དཀར་པོ། གཉིས་པ་དུ་བ་དང་།
གསུམ་པ་ནག་པོའོ། ། དེའི་དབུས་སུ་ཞེས་པ་ནི་གསུམ་གཉིས་དབུས་སུ་ཞལ་ཤིན་ཏུ་དམར་ཞིང་ཁྲག་འཛག་ཅེས་པ་ནི། ཞལ་བརྒྱད་པའོ། ། དེའི་སྟེང་དུ་འཇམ་པའི་གཟུགས་ཞེས་པ་ནི། ཞལ་དམར་པོ་ཟེར། བྱིས་པ་ཞེས་པ་ནི་གཅེར་བུའོ། ། བརྒྱན་ཞེས་པ་ནི་ཟུར་ཕུད་ལྔའོ། ། རྣ་རྒྱན་སོགས་སོ། ། དེ་ལྟར་བརྟན་པར་བྱས་ནས་ཞེས་པ་ནི། ལྷའི་སྐུ་ཞལ་ཐམས་ཅད་ལ་སྤྱན་གསུམ་པའོ། །
དེ་བསམ་ཞེས་པ་དེ་ལ་སེམས་བརྟན་པར་བྱ་བའོ། ། མཉམ་བཞག་དང་ནི་ལྷའི་སྐུ་ལའོ། ། དེ་ནས་སྐུ་གསུང་ཐུགས་བྱིན་གྱིས་རླབས། ཡེ་ཤེས་ཀྱི་འཁོར་ལོ་སྤྱན་དྲངས་ཞིང་བསྟིམ། དབང་བསྐུར་མི་བསྐྱོད་པས་རྒྱས་གདབ། བདུད་རྩི་མྱང་། ཕྱི་ནང་གི་མཆོད་པས་མཆོད། བཟླས་པའི་དུས་སུ་སྙིང་ཁར་ཉི་མ་ལ་བཟླས་པའི་སྔགས་ལས་དང་རྗེས་སུ་མཐུན་པའི་བཟླས་པ་བྱའོ། ། ཕྱག་གཡས་པའི་དང་པོ་གྲི་གུག གཉིས་པ་ན་འབུག་བྱེད་ཅེས་པ་མཚོན་རྩེ་གཅིག་པའོ། །
གསུམ་པ་གཏུན་ཤིང་། བཞི་པ་ཆུ་གྲི། ལྔ་པ་ན་ཀ་ནི་ཀ་ནི་རྡོ་རྗེ་རྩེ་གཅིག་པའོ། ། དྲུག་པ་ན་སྟ་རེ་སོགས་ནི་གོ་སླའོ། ། གཞུའི་མཆོག་མ་ནས་འཛིན་པ་ནི་རྒྱལ་བའི་བརྡའོ། ། ཐོད་པ་ཟེར་ཡང་ཐོད་ཚལ་ལོ། ། གཉིས་ཀྱིས་གླང་པོ་ལེགས་པར་འཛིན་སྟེ། དེ་ལྟར་སུམ་ཅུ་རྩ་བཞིའོ། ། ཞབས་གཡས་པའི་མི་དང་། ཞེས་པ་ནི་གཡས་བརྒྱད་ཀྱི་འོག་ཏུ་དང་པོ་མི་དང་།
གཉིས་པ་མ་ཧེ་དང་། གསུམ་པ་གླང་དང་། བཞི་པ་བོང་བུ་དང་། ལྔ་པ་་་་་་ནེ་ཙོའང་ཟེར། རྔ་མོ་དང་། དྲུག་པ་ཁྱི་དང་། བདུན་པ་ལུག་དང་། བརྒྱད་པ་ལྕེ་སྤྱང་ངོ་། ། གཡོན་པའི་ཞབས་འོག་ཏུ་དང་པོ་བྱ་རྒོད་དང་། གཉིས་པ་འུག་པ་དང་།
གསུམ་པ་ཁྲ་དང་། བཞི་པ་སེང་གེ་དང་། ལྔ་པ་ཁྭ་དང་། དྲུག་པ་མན་ཏྲི་དང་། གྲོས་མཁན་ཤང་ཤང་དང་། རི་བོང་དང་། མཆོད་དག་དང་ཆེན་པོ་ཟེར། བདུན་པ་བྱ་རྒོད་ཆེན་པོ་སྟེ་རི་སྒེག་དང་། བརྒྱད་པ་བྱ་ལོང་ངོ་། དེ་ལ་བཞད་ཟེར།
དེ་ལྟར་གྱུར་པ་ནི་གོང་ལྟར་རོ། ། བསམ་གཏན་ནི་ཞེས་པ་ནི། འཇིགས་བྱེད་ཀྱི་བསམ་གཏན་བྱ་བས་སམ། ལྔ་པ་ནས་འབྱུང་བ་བཞིན། རས་རིས་འབྲིར་གཞུག་པའོ། ། དེའི་འོག་ཏུ་ཞེས་པ་ནི་ཕྱི་རོལ་ལམ་འཐོན་འཁོར་དུའོ། ། དུར་ཁྲོད་ཆེན་པོ་སྲིན་པོ་དང་སོགས་གོ་སླའོ། ། དེ་ལྟར་ནི་གོང་དུ་བཤད་པ་ལྟར་རོ། ། ཆོ་ག་ནི་འཇིགས་བྱེད་བསྐྱེད་པའི་ཆོ་གའོ། ། བསྒོམ་པར་བྱ་ཞེས་པ་ནི་ལྷའོ། །
གཉིས་སོ། ། ད་ནི་འོད་ཟེར་ཅན་གྱིས་ཆོམ་རྐུན་སྲུང་བ་ནི་བསམ་གཏན་ལ་བརྟེན་པའི་ལས་ཚོགས་ཏེ། སྔོན་འགྲོ་ནི་སྒྲོལ་མ་བཞིན་ནོ། ། དེ་ནས་ཞེས་པ་ནི་འཇིགས་བྱེད་བསྐྱེད་པའི་རྗེས་ལའོ། ། ལམ་ཞེས་པ་ནི། མ་རི་ཙྱེའོ། ། དེ་ལས་སྤྲོས་བསྡུས་པ་ལས་ས་བོན་ནམ། ཆོ་ག་གསུམ་གྱིས་བསྐྱེད་དོ། ། ཡེ་ཤེས་ནི་ཡེ་ཤེས་ཀྱི་སྣང་བར་གྱུར་པའི་ལྷ་མཆོད་ནས་སོ། ། མཆོད་པ་ནས་བསྟོད་པ་ཡན་ཆད་ཁ་བསྐང་བའོ། །
དེ་ནས་མཾ་ལས་འོད་ཟེར་ཅན་བསྐྱེད་པས་ཡེ་ཤེས་སོ། ། སྣང་བྱེད་ནི་འོད་དམར་པོར་ནམ་མཁའ་ཁྱབ་པར་སྣང་ངོ་། ། རྟ་བདུན་ནི་གདན་ནོ། ། ཤིང་རྟར་གནས་པའོ། ། འབར་བའི་དཀྱིལ་འཁོར་འཇིགས་བྱེད་ནི་ཆོམ་རྐུན་ཐམས་ཅད་འཇིགས་པར་བྱེད་པས་སོ། ། སེར་མོ་ནི་རྩ་ཞལ་ལོ། ། གཡས་པ་སྔོན་པོ་གཡོན་པ་ཀུན་དྷ་ནི་དཀར་པོའོ། ། དབུས་སེར་པོའོ། ། འོད་ཟེར་དུ་མ་ནི་ལྔའོ། ། བསྲུང་བ་ནི་དགྲ་དང་ཆོམ་རྐུན་སོགས་སོ། །
ཞལ་འཛུམ་པ་སོགས་གོ་སླའོ། ། གཡས་པའི་ཕྱག་ནི་རྡོ་རྗེ་སྟེ། ། ཞེས་པ་ནི་གཡས་དང་པོ་རྡོ་རྗེ། གཉིས་པ་ཁབ་སྐུད་མིག་འཚེམས་པའི་རྟགས་སོ། ། གསུམ་པ་ན་མདའ། གཡོན་གྱི་དང་པོས་བསྡིགས་མཛུབ། གཉིས་པ་ན་ཨ་ཤོ་ཀའི་ཡལ་ག གསུམ་པ་ན་གཞུ། ཀུན་ཏུ་ནི་ཕྱོགས། འོད་ཟེར་ནི་སངས་རྒྱས་ཀྱི་སྤྲིན་དང་འདྲ་བ་སྤྲོ་བའོ། །
འདི་ནི་ཞེས་པ་ནི་འོད་ཟེར་ཅན་ནོ། ། སེམས་ཅན་རྣམས་ནི་དབང་དུ་བྱེད། ། ཅེས་པ་ནི་ཆོམ་རྐུན་གྱིས་མི་ཚུགས་པའོ། ། དེ་སུ་ཡིས་གསུངས་པ་ཞེ་ན་དྲུག་པ་རྡོ་རྗེ་སེམས་དཔས་གསུངས་པའོ། ། ཏ་ཐཱ་དང་བྷ་ག་མིང་གི་རྣམ་གྲངས་ཏེ། དེ་གཉིས་ཀྱང་གསུངས་པའོ། ། གསུམ་མོ། ། ད་ནི་ཡུམ་པརྣ་ཤ་བ་རིའི་རྣལ་འབྱོར་གྱིས་ནད་ཞི་བར་བྱ་བ་ནི། བསམ་གཏན་ལ་བརྟེན་པའི་ལས་ཚོགས་བསྟན་པ་ནི། སྔོན་འགྲོ་ཚོགས་རྟེན་སྤྱན་དྲངས་བ་ནས།
སྟོང་པ་ཉིད་ཀྱི་བར་དུ་ཁ་བསྐང་། ནམ་མཁའི་ཁམས་ཀྱི་ནང་སོང་ཞེས་པ་ནི་སྟོང་པའི་ངང་ལས་ཆོས་ཀྱི་འབྱུང་གནས་བསྒོམ་པ་སྟེ། དེའི་སྟེང་དུ་ཉི་མ་ཟླ་བ་བསྒོམ་པའོ། ། པཾ་ཡོངས་སུ་གྱུར་པ་ལས་ལྷ་མོ་ཆེན་མོ་ཞེས་པ་ནི་རྡོ་རྗེ་ལྟེ་བ་ལ་པཾ་གྱིས་མཚན་པ་སྤྲོ་བསྡུས་གཅིག་ཏུ་གྱུར་པ་ལས་ལྷ་མོ་ཆེན་མོ་པརྣ་ཤ་བ་རི་བསྐྱེད་དོ། ། ཆེར་འབར་བ་ནི་འོད་ཟེར་སེར་པོ་འབར་བའོ། ། ཞལ་གསུམ་ནི་ལུས་ངག་ཡིད་གསུམ་དག་པའོ། ། ཁྲོ་བ་དང་བཅས་པ་ནི་ཞལ་འཛུམས་པ་དང་། སར་པའི་ལང་ཚོ་ནི་བཅུ་དྲུག་མའོ། ། གཡས་ཀྱི་དང་པོ་རྡོ་རྗེ། གཉིས་པ་དགྲ་སྟ།
གསུམ་པ་ན་མདའོ། ། གཡོན་གྱི་དང་པོ་བསྡིགས་མཛུབ་ཞགས་པ། གཉིས་པ་ཤིང་ལོའི་རྔ་ཡབ། གསུམ་པ་ན་གཞུའོ། ། དེ་ནས་ཡེ་ཤེས་པ་དགུག གསུམ་བརླབས། དབང་བསྐུར་རྒྱས་གདབ། མི་བསྐྱོད་པས་སོ། ། མེ་ཏོག་གིས་ནི་ཐོར་ཚུགས་དཀྲིས། ། ཞེས་པ་ནི་གདོན་ནད་ཀྱི་རིགས་དང་།
བགེགས་བསྒྱེལ་བ་ལ་བཞུགས་པའོ། ། བརྒྱན་པ་ཞེས་པ་ནི་པདྨ་དཀར་པོའི་གདན་ནོ། ། འོད་ཟེར་དམར་པོས་བརྒྱན་པའོ། ། ཁྲོ་བོ་འབར་བའི་སྤྲོ་བ་འབབ་ཅེས་པ་ནི། དེའི་ཐུགས་ཀ་ནས་ཁྲོ་བོའི་འོད་ཟེར་འཕྲོ་བའོ། ། ཁྲོ་བོ་འབར་བས་ཀུན་དཀྲུག་ཅིང་ཞེས་པ་ནི། ཁྲོ་བོ་འབར་བའི་ཁྲོ་བའི་འོད་ཟེར་འབར་བས་སོ། ། བསྐྲག་པ་ནི་ནད་དོ། ། བསྲེག་པ་ནི་ཁྲོ་བོའི་འོད་ཟེར་འབར་བས་སོ། ། དེས་ནད་བསྲེགས་པའོ། །
ཁྲོ་བོ་འབར་བས་ཞེས་པ་ནི། ། ཁྲོ་བོའི་འོད་ཟེར་འབར་བའོ། ། སྨོད་པ་ནི་ཁྲོ་བོས་ནད་སྨོད་པའོ། ། དཀར་པོའི་རིགས་ལྔ་ཞེས་པ་ནི་དཀར་པོའི་རིགས་ལྔ་ཟེར་ཡང་། དབང་བསྐུར་འོད་ཟེར་འབར་བས་སོ། ། དེས་ནད་བསྲེག་པའོ། ། ཁྲོ་བོ་འབར་བས་ཞེས་པ་ནི་ཁྲོ་བོ་འོད་ཟེར་འབར་བའོ། ། དབང་བསྐུར་ཙ་ན་རིགས་ལྔ་ཀས་དཀར་པོ་བདུད་རྩི་འབེབས་པའོ། ། སངས་རྒྱས་ལྔ་ཡང་བདུད་རྩི་རབ་ཏུ་འབེབས་ཞེས་པ་ནི། རིགས་ལྔས་བྱང་ཆུབ་སེམས་ཀྱི་བདུད་རྩིའི་ཆར་འབེབས་པའོ། །
སྔར་བཞིན་ཞེས་པ་ནི་ནད་བཞི་ཞི་བར་བྱེད་པའོ། ། གཡས་དང་གཡོན་ཞེས་པ་ནི་སྔར་འོད་ཟེར་ཅན་གཡས་སྔོ་གཡོན་དཀར་རྩ་བ་དམར་བའི་ཞལ་ལམ་སེར་པོ་བསྒོམ་པའོ། ། འདི་འདྲ་ནི་ལྷ་མོའོ། ། སྒྱུ་མ་ནི་ལྷ་མོའོ། ། སྒྱུ་མ་ནི་སྒྱུ་མ་ལྟ་བུར་བསྒོམ་པས་ནད་སེལ་བའོ། ། ཀུན་གཞིའི་ཕྱིར་ནི་ནད་སོགས་སེལ་བའོ། ། དེ་ལྟར་ནི་གོང་ལྟར་རོ། ། རྣལ་འབྱོར་པས་བསྒོམ་བྱ་བ་ནི་པརྣ་ཤ་བ་རི་བསྒོམ་པའོ། ། རི་ཁྲོད་ཤིང་ལོ་ཅན་ཞེས་བྱ་བ་ནི་པརྣ་ཤ་བ་རིའོ། ། བཀའ་སྩལ་པ་ནི་སངས་རྒྱས་ཏ་ཐཱས་པརྣ་ཤ་བ་རི་བསྒོམ་པ་སྩལ་ཏོ། །
བཞིའོ། ། ད་ནི་བདེ་མཆོག་གི་རྣལ་འབྱོར་གྱིས་བྱང་ཆུབ་ཀྱི་སེམས་དགུག་པ་བསྟན་པ་ནི། འདི་ཡང་བསམ་གཏན་ལ་བརྟེན་པའི་ལས་ཚོགས་ཏེ་ཚོགས་རྟེན་སྤྱན་དྲངས་ནས་གཞལ་ཡས་ཁང་བསྐྱེད་པའི་བར་ཁ་བསྐང་། སྒོང་སྐྱེས་ཟླ་བ་ནི་བར་དུ་ཧཱུྃ་ཙམ་ལས་སྐད་ཅིག་གིས་བསྐྱེད་པའོ། ། དེ་ཨ་བྷི་དྷ་ནའི་ལེའུ་བཅུ་བདུན་པ་ན་ཡོད། རྡོ་རྗེ་མཁའ་འགྲོའི་ལེའུ་བཅུ་པ་ན་ཡོད། རྡོ་རྗེ་ཁྲོ་བོ་ནི་རྡོ་རྗེའི་རིགས་ཧཱུྃ་ཙམ་ལས་བྱུང་བའི་ཁྲོ་བོའོ། ། ལྷ་མོ་ནི་ཕག་མོ་ལ་བོད་པའོ། ། སྐལ་པ་ནི་དཔལ་ལོ། ། ཁྲོ་བོ་གླུ་དབྱངས་ཞེས་པ་ནི་དམ་ཚིག་སེམས་དཔའ་བསྐྱེད་པའོ། །
ཁྲོ་བོའི་རྒྱལ་པོ་བསྒོམ་པར་བྱ། ། ཞེས་པ་ནི་ཡེ་ཤེས་ཀྱི་འཁོར་ལོ་དགུག་གཞུག་བྱ་བའོ། ། ཕྱག་བཞིའི་གཡས་དང་པོ་ན་རྡོ་རྗེ། གཉིས་པ་ན་ཅང་ཏེའུ། གཡོན་དང་པོ་ན་དྲིལ་བུ། གཉིས་པ་ན་ཐོད་པ་ལ་བརྟེན་པའི་ཁ་ཊྭཱཾ་ག རྡོ་རྗེ་མཁའ་འགྲོ་ནས། རྡོ་རྗེ་དང་ཁ་ཊྭཱཾ་ག ཐོད་པ་དང་བཤོར་དུ་ཡོད་པའོ། ། ཅི་སྲིད་ཕྱག་འབུམ་ཞེས་པ་ནི།
ཕྱག་གཉིས་པས་མཚོན་ནོ། ། ཁྲོ་བོ་ཆེན་པོ་ལུས་དཀར་བ་ནི། ཁྲོ་བོ་ཆེན་པོ་ནི་མི་འཇིགས་པའི་གཟུགས་སོ། ། ལུས་དཀར་བ་ནི་སྐུ་མདོག་དཀར་པོའོ། ། དེ་མདོག་མཚོན་ཆ་འཛིན་ཞེས་པ་ནི། ཡུམ་གྱི་དབང་དུ་བྱས་ནས་ཡབ་དང་སྐུ་མདོག་མཐུན་ནོ། ། མཚོན་ཆ་འཛིན་ནི་ཕྱག་བཞིའི་ཕྱག་མཚན་ཡབ་དང་མཐུན་ནོ། ། རྡོ་རྗེ་ཕག་མོ་སྐུ་མདོག་དཀར་མོའོ། ། བརྟག་པར་བྱ་ཞེས་པ་ནི་སྒོམ་པ་པོའོ། ། དཔའ་བོ་ནི་ཉོན་མོངས་པའི་གཡུལ་ལས་རྒྱལ་བའོ། །
ཐལ་བས་བྱུག་པ་ནི་ལུས་མཐའ་དག་བྱང་སེམས་ཀྱིས་ཁྱབ་པའི་རྟགས་སོ། ། ཕྱག་རྒྱ་ལྔ་ཡིས་རྣམ་པར་བརྒྱན་ནི། སངས་རྒྱས་ལྔ་དག་གོ ། མདུང་རྩེ་རལ་པའི་ཅོད་པན་མཚན། ། ཞེས་པ་ནི་རལ་པའི་རྩེ་མོ་ནས་མདུང་གིས་མཚན་པའོ། ། མཆེ་བ་གཙིགས་པ་ནི་བདུད་བཞི་བཅོམ་པའོ། ། ཡི་དྭགས་ཆེན་པོའི་གདན་མཛད་ནི་རོའམ་མཧཱ་དེ་ཝ་ཡབ་ཡུམ་མོ། ། པདྨ་འདབ་བརྒྱད་ནི་སྙིང་པོའི་རྣལ་འབྱོར་མ་བཞི་ལྷ་ལྔའི་གདན་ནོ། ། ཁ་དོག་དམར་ནི་པདྨའོ། ། རིག་མ་བཞི་ནི་མཁའ་འགྲོ་མ་ལ་སོགས་པ་སྙིང་པོའི་རྣལ་འབྱོར་མ་བཞིའོ། །
མཉམ་པར་ལྡན་ནི་རྡོ་རྗེ་མཁའ་འགྲོ་མ་མཚོན་པར་ཙམ་སྟེ་ལྷ་མོ་བདུན་རྫོགས་པར་བསྐྱེད་པའོ། ། སངས་རྒྱས་གཟུགས་བརྙན་ཉེ་བར་མཛེས་ནི་རྣམ་པར་སྣང་མཛད་ཀྱི་བདག་ཉིད་གཞལ་ཡས་ཁང་ངོ་། ། རྟའི་གཟུགས་སོགས་ཕྱག་བཞི་མ་ཞེས་པ་ནི། སྒོ་མ་བཞིའོ། ། སྦྲུལ་གྱིས་བརྒྱན་ཞེས་པ་ནི་སྒོ་མ་བཞི་ལའོ། ། ཡི་གེ་ནི་ས་བོན་ནོ། ། ཡི་གེ་ཡང་དག་པར་ལྡན་ནི་སོ་སོའི་སྙིང་ཁ་ནའོ། ། ཐོད་པར་བཞུགས་ཤིང་སྐུ་མདོག་དཀར་ཞེས་པ་ནི། སྒྲུབ་པ་པོ་བསྟན་ཏེ་ཆོས་འབྱུང་གི་ནང་དུ་བཞུགས་པའོ། ། ཞལ་བཞི་འབྱུང་བ་བཞི་རྣམ་པར་དག་པའོ། །
ཡ་ར་ལ་ཝས་རྣམ་པར་བརྒྱན་པ་ནི་དུ་བ་རླུང་། དམར་པོ་མེ། སེར་པོ་ས། དཀར་པོ་ཆུ། ཡང་ན་བྱང་ནུབ་ལྷོ་རྩ་ཞལ་དང་བཞིའོ། ། ཆོ་ག་ནི་ཡབ་ཡུམ་གྱི་ཁུ་བ་དགུག་པའི་ཆོ་གའོ། ། བསྒྲུབ་པ་བརྩམས་ནི་ཁུ་བ་དགུག་པའི་ཆོ་ག་རྩོམ་སྟེ། ད་ནི་ཁུ་བ་དགུག་པར་བྱ་རྒྱུ་དེའི་འོག་ཏུ་རླུང་། སྟེང་དུ་མེའི་དཀྱིལ་འཁོར་གྲུ་གསུམ། དེར་བསྒྲུབ་བྱ་བཞག་ལ།
དེའི་སྟེང་དུ་ཆུའི་དཀྱིལ་འཁོར་སའི་དཀྱིལ་འཁོར་གྱིས་མནན་པའི་འོག་མི་འགུལ་བར་བྱས་པའི་རྐང་པར་རླུང་། མགྲིན་པར་མེ། སྙིང་ཁར་ཆུ། ནུ་མའི་བར་དུ་ས། རྣ་བར་མཾ་དཀར་པོས་མཚན་པར་བསམ་ལ། རླུང་སོགས་ཇི་ལྟར་རིམ་པས་ནི་ཞེས་པ་ནི་འབྱུང་བ་རིམ་བརྩེགས་སོ། ། དུ་བ་རླུང་། དམར་པོ་མེ། སེར་པོ་ས། དཀར་པོ་ཆུ།
ཡང་ན་དུ་བ་བྱང་། དམར་པོ་ནུབ། སེར་པོ་ལྷོ། རྩ་ཞལ་དཀར་པོ། བསམ་གཏན་འདིས་ནི་ཞེས་པ་ནི། བདེ་མཆོག་ཡབ་ཡུམ་གྱི་བསམ་གཏན་ནོ། ། འོ་མའི་ཤིང་ལྟར་ནི་འོ་མ་ཅན་གྱི་ཤིང་བཅད་ན་འཛག་པ་ལྟར་རོ། ། གཞན་དུ་མིན་ནི་མི་འཛག་པ་མ་ཡིན་ནོ། ། ལྔའོ། ། ད་ནི་རྡོ་རྗེ་མཁའ་འགྲོ་མའི་རྣལ་འབྱོར་གྱིས་ཁྲག་དགུག་པ་བསྟན་ཏེ།
བསམ་གཏན་ལ་བརྟེན་པའི་ལས་ཚོགས་སོ། ། ཚོགས་རྟེན་སྤྱན་དྲངས་ནས་མཆོད་པ་དང་། བདུན་རྣམ་དག་དང་། ཚད་མེད་པ་དང་། སྲུང་འཁོར་གྱི་བར་དུ་ཁ་བསྐང་ལ། དེའི་ནང་དུ་ཆོས་འབྱུང་བསྒོམ་པ་ནི། ཡི་གེ་ར་དང་ཡང་དག་ལྡན། ། ཞེས་པ་ནི་ཡི་གེ་རའི་ཆོས་འབྱུང་ངོ་། ། དེའི་ནང་དུ་ཟླ་བ་བསྒོམ་པ་ནི་ཟླ་བའི་སྟེང་དུ་ཧཱུྃ་སྒོམ་པ་ལ་དེ་ལ་འོད་ཟེར་སྤྲོས་བསྡུས་ལ་རྡོ་རྗེ་རས་མཚན་པ་ཡོངས་སུ་གྱུར་པ་ལས་རྡོ་རྗེ་མཁའ་འགྲོར་བསྐྱེད་དོ། ། རྡོ་རྗེ་མཁའ་འགྲོ་མ་ཁ་དོག་དམར་མ་ནི་ཝ་གདོང་དམར་མོ་བཞིའོ། །
ཕྱག་བཞི་ནི་གཡས་རྡོ་རྗེ་དང་རལ་གྲི། གཡོན་ཁ་ཊྭཱཾ་ག་དང་ཐོད་པའོ། ། འབར་བའི་ཕྲེང་ཁྱབ་ནི་འོད་དམར་པོས་ནམ་མཁའ་ཁྱབ་པའོ། ། ཞལ་བཞི་ཝའི་གདོང་གིས་སྤྲས་ཞེས་པ་ནི་ཝ་གདོང་དམར་པོའོ། ། སྤྲས་པ་ནི་བརྒྱན་པའོ། ། ཧཱུྃ་གིས་ཁ་བསྐོང་ན། ནམ་མཁའ་ཁྱབ་པར་སྤྲོས་པའོ། ། རྡོ་རྗེ་ཁྲ་མོ་རྣམ་པར་བསྒོམ་ནི། རྡོ་རྗེ་ལས་རྡོ་རྗེ་ཕྲ་མོ་མང་པོ་སྤྲོས་པའོ། ། སྣའི་རྩེ་མོར་རྫོགས་པ་ནི་རྡོ་རྗེའོ། །
བསྒྲུབ་བྱའི་ལུས་ལ་དགོད་པར་བྱ། ། ཞེས་པ་ནི་རྡོ་རྗེ་ལས་འོད་བྱུང་སྟེ། ལུས་ཀྱི་རྩ་ཐམས་ཅད་རྡོ་རྗེ་ཕྲ་མོས་ཕུག་པའོ། ། ཡན་ལག་ཚིགས་ནི་ཐམས་ཅད་ལ། ། ཞེས་པ་ནི་གང་ཁྲག་གཞིབ་པར་བྱ་བ་དེའི་ཁྲག་གོ ། སྣ་ཚོགས་རྡོ་རྗེ་ངེས་པར་སྦྱར། ། ཞེས་པ་ནི་རྩ་ལ་རྡོ་རྗེ་ཕྲ་མོས་ཕུག་པའོ། ། དེས་ནི་རྣལ་འབྱོར་པས་སོ། ། རྡོ་རྗེའི་མཚོན་ཆ་འབར་བ་སྟེ། རྡོ་རྗེའི་མཚོན་ཆའི་འོད་འཕྲོ་བའོ། །
ཁྲག་གིས་ལུས་ཀུན་འཇིགས་ཞེས་པ་ནི་རྡོ་རྗེ་མཁའ་འགྲོ་ཝ་གདོང་གི་ལུས་ཀྱི་ཁྲག་གིས་འཇིགས་པར་བསྒོམ་མོ། ། བཛྲ་ཌཱ་ཀ་ནི་རྡོ་རྗེ་མཁའ་འགྲོ་མའོ། ། ཨ་མུ་ཀཾ་ནི་ཆེ་གེ་མོའོ། ། སྭ་ར་ཀཱ་ཊ་ན་ཁྲག་རཀྵ་ན་ཁུག་ཅིག འདིས་ནི་རིམ་པའི་རྣལ་འབྱོར་གྱིས་ཞེས་པ་ནི། ཁྲག་གིས་དགུག་པ་ནི་བསྒྲུབ་པར་བྱའོ། ། ལྷ་མོ་ནི་རྡོ་རྗེ་མཁའ་འགྲོ་མའོ། ། དེ་ལྟར་བཤད་པ་ནི་གོང་ལྟར་རོ། ། སྐེམ་པ་ནི་ཁྲག་འདྲེན་པའམ་སྐེམ་པའོ། ། ཐེ་ཚོམ་མེད་ཅེས་པ་ནི།
ཁྲག་དགུག་པ་ལ་ཡིད་གཉིས་སམ་ཐེ་ཚོམ་མེད་དོ། ། དྲུག་གོ ། ད་ནི་གཤིན་རྗེ་གཤེད་ཀྱི་རྣལ་འབྱོར་གྱིས་བསད་པ་ནི། ཚོགས་རྟེན་སྤྱན་དྲངས་ནས་སྲུང་འཁོར་དང་སྟོང་པའི་བར་ཁ་བསྐང་ངོ་། ། དེ་ནས་ནི་ཁྲག་དགུག་པའི་རྗེས་ལའོ། ། དེ་ཉིད་ཀུན་རྫོགས་ནི་ཧཱུྃ་ཧཱུྃ་ངཾ་དྷཱི་ལས་ལྷར་བསྐྱེད་དོ། ། མ་ཧེའི་གཟུགས་ཅན་ཞེས་པ་ནི། བཞི་ཀ་མ་ཧེའི་གདོང་ཅན་ནག་པོའོ། ། འཇིགས་པར་ནི་མ་ཧེའི་ཁྲོ་ཞལ་ཡིན་པས་སོ། ། གཤིན་རྗེའི་གཤེད་ཀྱི་ལེའུ་བཅུ་གཅིག་པའི་དོན་གསལ་བར་བྱེད་པའོ། །
གཡས་ཀྱི་དང་པོ་ན་རྡོ་རྗེས་མཚན་པའི་གཏུན་ཤིང་། གཉིས་པ་ན་རལ་གྲི། གསུམ་པ་ན་འཁོར་ལོ། བཞི་པ་ན་ཅང་ཏེའུ། གཡོན་དང་པོ་ན་ཁ་ཊྭཱཾ་ག གཉིས་པ་ན་ཐོད་པ། གསུམ་པ་གཞུ། བཞི་པ་ན་ཞགས་པ། ཞགས་པ་ཉིད་བསྒོམ་པར་ནས། དེའི་ཐུགས་ཁ་ནས་གཤིན་རྗེ་གཤེད་མཚོན་ཆ་སྣ་ཚོགས་ཐོགས་ནས་སྤྲོ་བ་ནི།
མཚོན་ཆ་སྣ་ཚོགས་འཛིན་ཞེས་པ་ནི་གོང་གི་ཕྱག་མཚན་གྱི་མཚན་ཉིད་དོ། ། རྡོ་རྗེ་ཁྲོ་བོ་ནི་གཤིན་རྗེའི་གཤེད་དོ། ། ཡིད་ཀྱིས་བསྒྲུབ་བྱའི་སྲུང་བ་ནི་ཞེས་པ་ལ། བསྒྲུབ་བྱ་ནི་གང་བསད་པར་བྱ་བའོ། ། ཡིད་ཀྱིས་ཞེས་པར་བསྡེབ་སྟེ། དེ་ནི་ལྷ་བདག་གི་མདུན་དུ་དགུག་སྟེ། བསྲུང་བའི་ལྷ་དང་བྲལ་བར་བསམ་མོ། ། ཆོ་ག་ཡིས་ཞེས་པ་ནི་ཁྲོ་བོ་སྤྲོས་པའི་ཆོ་གའོ། ། བཀུག་ནས་ནི་མདུན་དུའོ། ། དེས་ནི་ཞེས་པ་ནི་རྣལ་འབྱོར་པས་སོ། །
བསྒྲུབ་བྱ་བསམ་ནི་བསྲུང་བའི་ལྷ་དང་ཕྲལ་ནས་བསད་པར་བསམ་མོ། ། ཞགས་པས་བཅིངས་ཞེས་པ་ནི། ལྷ་དང་ཕྲལ་ནས་མགྲིན་པ་ཞགས་པས་བཅིངས། སྙིང་ལྕགས་ཀྱུས་ཕུག་ནས་སོ། ། ལྷོ་ཕྱོགས་སུ་རྡོ་རྗེ་ཁྲོ་བོས་དྲངས་ནས་སུ་ཞེས་པ་ནི། ལྷོ་རུ་ནི་ཁ་བལྟས་ནས་གཤིན་རྗེ་གཤེད་ཀྱིས་རྟིང་ནས་བསད་པར་བྱའོ། ། རྡོ་རྗེ་གཞན་གྱིས་རྡེག་ཅེས་པ་ནི། ཁྲོས་བོས་བགེགས་མི་འགྲོ་བའི་དབང་མེད་གཏུན་ཤིང་གིས་བརྡེག་པར་བསམ་མོ། ། རལ་གྲི་ཡིས་ནི་དྲལ་བ་དང་། ། ཞེས་པ་ནི་རལ་གྲིས་ལྟོ་བ་དྲལ་བར་བསམ་མོ། །
རྒྱུ་མ་ནར་ཞིང་མྱོས་པ་ཉིད་ཅེས་པ་ནི་ལྟོ་བ་དྲལ་ནས་རྒྱུ་མ་ནར་ཞིང་སེམས་མྱོས་པར་བསམ་མོ། ། ཨོཾ་བཛྲ་རཀྵ་ནི་བསྲུང་བའོ། ། སྭ་བྷཀྵ་ཡ་ཨི་དཾ་ཕཊ྄་ནི་ཁྲོལ་ཅིག་པའོ། ། བདུན་ནོ། ། དེ་ནས་ཁྱི་གདོང་བྱས་ནས་ཞེས་པ་ནི།

གཤིན་རྗེ་གཤེད་ཀྱི་རྣལ་འབྱོར་པས་བསད་པ་བསྟན་པ་ནི། གང་གི་དེ་ཉིད་ཁྱད་པར་ནི་མ་ཧེའི་གདོང་ཁྱིའི་བྱས་ནས། དེ་ཡིས་ཟ་བར་བསྒོམ་མོ། ། རྡོ་རྗེ་སྲིན་པོ་ནི་གཤིན་རྗེའི་གཤེད་དོ། ། འདི་ནི་ཞེས་པ་ནི་སྔགས་སོ། ། ཐམས་ཅད་ཀྱི་ཡོངས་སུ་བསྐོར་ནས་ཞེས་པ་ནི་གང་བསད་པར་བྱ་རྒྱུ་དེ་ཁྭ་དང་ཝ་དང་བྱ་རྒོད་ཀྱིས་བསྐོར་ནས། ཟ་བར་བསམ་ཞེས་པ་ནི་ཁྭ་སོགས་ཀྱིས་སོ། ། བརྒྱད་དོ། ། གཤིན་རྗེ་གཤེད་ཀྱི་རྣལ་འབྱོར་གྱིས་བསྐྲད་པའི་སྦྱོར་བ་ནི། བསམ་གཏན་ལ་བརྟེན་པའོ། ། སྔོན་འགྲོ་ནི་སྔར་བཞིན་ནོ། །
རླུང་གི་དཀྱིལ་འཁོར་ལ་མཉམ་ཞོན་པ་ཞེས་པ་ནི། བསྒྲུབ་བྱ་མ་ཧེའི་སྟེང་དུ་རླུང་གི་དཀྱིལ་འཁོར་ལ་ཞོན་པར་བསམ་མོ། ། རྡོ་རྗེ་མཆེ་བ་ནི་མ་ཧེའོ། ། དེའི་རྒྱབ་ཏུ་ཞོན་པ་ནི་མ་ཧེའོ། ། བསྒྲུབ་པར་བྱ་བ་བརྟག་ཅེས་པ་བསྐྲད་པར་བྱ་བ་དེའོ། ། རྡོ་རྗེ་ཁྲོ་བོ་ནི་གཤིན་རྗེ་གཤེད་དོ། ། གཟིར་བ་ནི་སྐྲོད་པའོ། ། ལྷོའི་ཕྱོགས་སུ་ཁྱེར་ཞེས་པ་ནི་ལྷོ་ཕྱོགས་སུ་གཤིན་རྗེའི་གཤེད་ཀྱིས་ཁྱེར་བར་བསམ་མོ། ། རླུང་གི་དཀྱིལ་འཁོར་ཞེས་པ་ནི་རླུང་གིས་འབྱེད་པར་བསམ་མོ། ། དེའི་ཞེས་པ་ནི་བསྒྲུབ་བྱའོ། །
རྐང་རྗེས་ས་ཞེས་པ་ནི་རྐང་རྗེས་ཀྱིས་སའམ་གཟུགས་བརྙན་བྱས་ཏེ། ཤིང་ལོ་ལ་གཏུམ་ལ། མ་ཧེའི་རྨིག་པའི་ནང་དུ་སྦའོ། ། རྡོ་རྗེའི་མགོ་བོ་རྐང་བར་ཞེས་པ་ནི་མ་ཧེའི་རྨིག་པར་རོ། ། དེའི་མིང་གཟུགས་ནི་བསྒྲུབ་བྱའི་མིང་བྲི་བའོ། ། སྦ་བ་ནི་མ་ཧེའི་རྨིག་པའི་ནང་དུའོ། ། དེ་ལྟར་བསྒོམ་ཞེས་པ་ནི། གཤིན་རྗེ་གཤེད་བསྒོམ་པའོ། ། སྦྱོར་བའི་ཆོ་ག་སྐྲོད་པ་ནི། ཁྱི་སྤུ་ཁྱིའི་སྤུའོ། །
དེ་གཉིས་འུག་པའི་གཤོག་པས་དཀྲིས་ནས་དེའི་མིང་ཞེས་པ་ནི། དབྱེ་བར་བྱ་རྒྱུའི་མིང་སྔགས་ཀྱི་ནང་དུ་བཅུག་པའོ། ། བྲིས་ནས་ཞེས་པ་ནི་འུག་སྒྲོ་ལ་བྲིས་ནས་ས་ལ་སྦ་བའོ། ། རྡོ་རྗེ་ཁྲོ་བོ་གཉིས་དག་གིས་འཐབ་ཅེས་པ་ནི། ཛོ་ཀཱིའི་སྙིང་ཁ་ནས་རྡོ་རྗེ་མཁའ་འགྲོ་གཉིས་སྟོན་ཏེ། གཉིས་ཀྱིས་འཐབ་ཏུ་བཅུག་པར་བསམ་མོ། ། སྦྱོར་བ་འདི་ནི་དབྱེ་བའི་སྦྱོར་བའོ། ། ཇི་ལྟར་འདོད་པ་ནི་དབྱེ་བར་འདོད་པའོ། ། དགུའོ། ། ཆང་དགུག་པ་རྡོ་རྗེ་མཁའ་འགྲོའི་ལེའུ་བཅུ་གཅིག་པ་བསྟན་ནོ། །
ཙིའི་ཡི་གེ་དང་ལྡན་པས་ཞེས་པ་ནི། ཙི་ལས་རྡོ་རྗེ་ལྟེ་བ་ལ་ཙིས་མཚན་པ། རྟའི་རྣམ་པའི་གདོང་དུ་བྱས་ཞེས་པ་ནི། དེ་ལས། ཞལ་རྟའི་རྣམ་པའི་གདོང་དུ་བྱས་པ་ནི་རྟ་མགྲིན་རྒྱལ་པོ་དོན་གྲུབ་ལ་བྱ་གསུང་། ཆང་དགུག་པ་ལ་མཆོག་ཅེས་པ་རྟ་མགྲིན་ནོ། ། སྐུ་མདོག་ལྗང་ཁུ་ནི་རྟ་གདོང་ལྗང་སེར་ཏེ་རྩ་བའི་ཞལ་ལོ། ། ཞལ་བཞི་ཞབས་བཞི་ཞེས་པ་ནི་རྡོ་རྗེ་མཁའ་འགྲོ་མ་ནས་ཞལ་གཅིག་ཕྱག་བཞི་མར་ཡོད་དེ། གཡོན་བསྡིགས་མཛུབ་དང་ཞགས་པའོ། ། གཡས་རྡོ་རྗེ་དང་ལྕགས་ཀྱུའོ། །
འགྲུབ་ཅེས་པ་ནི་ཆང་དགུག་པའོ། ། དང་པོ་ལྗང་སེར་ཞེས་པ་ནི་རྩ་ཞལ་ལྗང་སེར་རོ། ། གཡས་ནག་པའོ། ། གཡོན་དཀར་པོ། སྟེང་རྟ་གདོང་། ཕྱག་མཚན་གཡས་དང་པོ་ན་བ་དན། གཉིས་པ་སྣ་ཚོགས་རྡོ་རྗེ། གསུམ་པ་ན་་་་་་རལ་གྲི་མིན་ནམ་སྙམ། བཞི་པ་མདའོ། ། གཡོན་དང་པོ་ན་སྣ་ཚོགས་པདྨ། །
གཉིས་པ་འཕང་མདུང་། གསུམ་པ་མེ་ལོང་། བཞི་པ་གཞུའོ། ། འགྱེལ་བར་འགྱུར་ཞེས་པ་ནི། རྟ་མགྲིན་དེ་མཐོང་བ་ཙམ་གྱིས་སྲེད་མེད་ཀྱི་བུ་དང་། དབང་ཕྱུག་ཆེན་པོ་ལ་སོགས་པ་ཐམས་ཅད་ཞབས་དྲུང་དུ་འགྱེལ་བར་འགྱུར་རོ། ། དེ་ལྟར་ནི་གོང་དུ་བསྒོམ་པ་ལྟར་རོ། ། ཆོ་གས་བསྒོམ་ཞེས་པ་ནི། རྟ་མགྲིན་གྱིས་ཆང་དགུག་པའི་ཆོ་གས་བསྒོམ་མོ། ། བཅུའོ། །
རྟ་མགྲིན་གྱིས་ཆང་སྐྱུག་པའི་སྦྱོར་བ་ནི། ཆང་སྐྱུག་རྒྱུའོ། ། ལྟོ་བར་ཡཾ་ལས་རླུང་གི་དཀྱིལ་འཁོར་བསྒོམ་མོ། ། མཾ་གྱི་རྣལ་འབྱོར་གྱུར་པ་ལས་ཞེས་པ་ནི་རླུང་གི་སྟེང་དུ། མཾ་གྱུར་པ་ལས་ལྟོ་བར་ཆང་བསྒོམ་པའོ། ། ཕྱིས་སྐྱུག་པར་བྱེད་པར་བལྟས་ན་ལྟོ་བར་ཆང་བསྒོམ་པའི་རྗེས་ལ། རླུང་གིས་ཆང་ཕུལ་ནས་སྐྱུག་པར་བསམས་ལ་སྐྱུག་གོ ། བཅུ་གཅིག་གོ ། ད་ནི་མི་གཡོ་བའི་རྣལ་འབྱོར་གྱིས་དཀྱིལ་འཁོར་བྱེད་པའི་དུས་སུ་རླུང་འབྱུང་བ་འཆིང་བ་ནི། རླུང་གི་ཕྱོགས་སུ་སོང་སྟེ།
དཀྱིལ་འཁོར་གྲུ་བཞི་བྱས་ནས་ནི། དེའི་སྟེང་དུ་ཡའི་རྣམ་པ་ཞེས་པ་བསྡེབས་ཏེ། རླུང་གི་ས་བོན་ཡ་བདུན་ནོ། ། དེ་ནས་དྲིའི་ཐིག་ལེ་ཞེས་པར་བསྡེབས་ཏེ། ཐིག་ལེ་ནག་པོ་བདུན་ནོ། ། དེ་ནས་དབུགས་རྔུབས་སྟེ་ཡ་བདུན་ཐིག་ལེ་བདུན་གྱི་ནང་དུ་སྦས་པར་བསམ་མོ། ། དེ་ནས་ཁམ་ཕོར་གྱིས་སྦ་བར་བྱའོ། ། ཞེས་བསྡེབས་ཏེ་ཐིག་ལེ་བདུན་པོ་དེ་ལ་རླུང་ལྷ་བདུན་རི་དགས་ཤ་བ་ལ་ཞོན་པ་ནག་པོ་བསྒོམ། དེ་ནས་རྣམ་སྣང་གི་ཐུགས་ཀ་ནས་མི་གཡོ་བའམ། འདོད་པའི་རྒྱལ་པོའི་ས་བོན་བདུན་པོ་དེ་ལྕགས་ཀྱུས་བཀུག
ཞགས་པས་བཅིང་བར་བྱའོ། ། དེ་ནས་ཁམ་ཕོར་བདུན་གྱི་ནང་དུ་སྦ་བར་བྱའོ། ། དེར་ཞེས་པ་ནི་ཁམ་ཕོར་གྱི་སྟེང་དུའོ། ། རི་རབ་བརྒྱད་པ་ཞེས་པ་ནི་གྲུ་བཞི་གཉིས་བརྩེགས་གོ ། སྤྲས་པ་ནི་རྭ་བརྒྱད་ཀྱིས་བརྒྱན་པའོ། ། རྭ་བརྒྱད་ནི་ཅོག་བརྒྱད་དོ། ། སྤྲས་པ་ཞེས་པ་ནི། རི་རབ་ཀྱི་སྟེང་དུ་ཕྱོགས་ཀུན་ཏུ་སྣ་ཚོགས་རྡོ་རྗེས་མཚན་པའོ། ། དེ་ནས་དབང་ཆེན་ལམ་གྱིས་མཚན་པར་ཞེས་པར་བསྡེབས་ཏེ། དབང་ཆེན་ལམ་གྱིས་མཚན་པར་སྦ་བ་འོ། །
ཞེས་པ་ནི། ། སྣ་ཚོགས་རྡོ་རྗེའི་སྟེང་དུ་སའི་དཀྱིལ་འཁོར་གྱིས་མཚན་པའོ། ། དེའི་སྟེང་དུ་རྡོ་རྗེ་རྩེ་ལྔ་པ་བསམ་ལ། དེ་ལས་འོད་འཕྲོས་པས་ཁྲོ་བོ་མཐའ་ཡས་པ་སྤྲོས་ཏེ། ཁྲོ་བོ་དང་རྡོ་རྗེས་མནན་ཏེ། དེའི་སྟེང་དུ་མི་གཡོ་བ་རྐྱང་པས་མནན་ཏེ། མི་གཡོ་བའི་སྔགས་བརྒྱ་རྩ་བརྒྱད་བཟླས་ལས་རླུང་བཅིངས་ཏེ། དེ་ལྟར་ནི་གོང་དུ་བཤད་པ་ལྟར་རོ། ། སྦྱོར་བས་བསྒྲུབ་ཞེས་པ་ནི་རླུང་བཅིངས་བའི་སྦྱོར་བས་བསྒྲུབ་ཞེས་པ་ནི། འཇིག་པ་ཞེས་པ་ནི་སྐལ་བ་འཇིག་པ་ལྟ་བུ་ཡང་འཆིང་ངོ་། །
བཅུ་གཉིས་སོ། ། ད་ནི་སྟོབས་པོ་ཆེའི་རྣལ་འབྱོར་གྱིས་ཆར་དབབ་པ་ལ་བརྟེན་པའི་ལས་ཚོགས་སྔོན་འགྲོ་ཁ་བསྐང་ངོ་། ། པདྨ་འདབ་བརྒྱད་སོགས་ཏེ། དེའི་ཞེས་པ་ནི། པདྨའི་འདབ་མའོ། ། ཀླུ་བརྒྱད་ཞེས་པ་ནི། མགོ་བོ་པདྨ་ལ་བལྟས། རྔ་མ་རྣམས་པདྨའི་ལྟེ་བ་ལ་བསྟན་ཏེ། དབུས་སུ་ཞེས་པ་ནི་པདྨའི་ལྟེ་བ་ལའོ། ། འབར་བའི་འབར་བ་ཞེས་པ་ནི་སྟོབས་པོ་ཆེའོ། །
ཁྲོ་བོའི་སྐུ་ཞེས་པ་ནི་སྟོབས་པ་ཆེའི་སྐུའོ། ། རྐང་མཐིལ་གྱིས་མནན་པར་བྱ་ཞེས་པ་ནི་ཀླུ་རྣམས་ཀྱི་རྔ་མའོ། ། ལྟོ་འཕྱེ་སྤྲིན་གྱིས་ཆུ་འཐོར་བར་བྱེད་ཅེས་པ་ནི་སྟོབས་པོ་ཆེས་བྱ་ཁྱུང་གཟིར། བྱ་ཁྱུང་གིས་ཀླུ་གཟིར། དེས་ཆར་དབབ་བོ། ། ཧཱུྃ་གཉིས་ཀྱི་ནང་དུ་བཅུག་ནས་ཞེས་པ་ནི་ཀླུའི་ས་བོན་ནོ། ། དབུས་སུ་ཀླུའི་ས་བོན་བཅུག་སྟེ་ཞེས་པ་ནི། ཧཱུྃ་ནི་ཧཱུྃ་ངོ་། གཟིར་བ་ནི་བྱ་ཁྱུང་དང་ཀླུ། བཅུ་གསུམ་མོ། །
ད་ནི་སྟོབས་པོ་ཆེས་ཆར་བཅད་པར་འདོད་པས་སྟོབས་པོ་ཆེ་རང་འཇིགས་པ་ཆེན་པོར་བྱེད་པའོ། ། ཉི་མའི་མདོག་ཅན་ཞེས་པ་ནི། སྟོབས་པོ་ཆེ་དམར་པོར་བསྒོམ་པའོ། ། ཧཱུྃ་ལས་འབར་བའི་ལྗགས་ཀྱིས་ཞེས་པ་ནི། ནམ་མཁའ་ཁྱབ་པའི་ལྕེའོ། ། སྤྲིན་ལ་ལྡག་པ་ནི་ནམ་མཁའི་ཚད་ཙམ་གྱི་ལྕེས་ལྡག་པའོ། ། རོལ་པའི་མཚོ་བདུན་ཞེས་པ་ནི་དབུགས་ཀྱིས་རྔུབ་པས་ཡོངས་སུ་དག་པར་འགྱུར་རོ། ། རོལ་མཚོ་རྫོགས་པ་ཡང་དགུག་གོ ། རྔུབ་པ་ནི་ནང་དུའོ། ། འབྱིན་པ་ནི་ཕྱི་རོལ་དུའོ། །
རས་བལ་ལྟར་ཞེས་པ་ནི་སྤྲིན་རས་བལ་ལྟ་བུར་འགུགས་ཤིང་འཐོར་བའོ། ། ཡང་ན་དེ་ནས་ཞེས་པ་ནི་སྤྲིན་གཏོར་བའི་རྗེས་ལའོ། ། ཡང་ན་སྦྱོར་བ་འདིས་ཀྱང་ཆར་གཅོད་པར་བྱེད་དོ། ། རང་གི་ཕྱག་རྒྱའི་ཚོགས་འབར་བ་སྟོན་པས་ཞེས་པ་ནི། ཧཱུྃ་ལས་རང་འདྲ་བའི་སྟོབས་པོ་ཆེ་ཞལ་གཅིག་ཕྱག་གཉིས་པ་བཏོན་ནས། དྲལ་བ་དང་ཞེས་པ་ནི་སྤྲིན་ནོ། ། གཅོད་པ་དང་ཞེས་པ་ནི་ཆར་རོ། ། ཧཱུྃ་བརྗོད་པ་ཀླུ་ལ་བསྡིགས་པའོ། ། བཅུ་བཞིའོ། ། ད་ནི་རྟག་པའི་རྣལ་འབྱོར་གྱིས་བགེགས་གཞོམ་པ་ནི།
བདག་ཉིད་རྣམ་སྣང་དུ་བསྒོམ་ནས་དཔྲལ་བ་ནས་མི་གཡོ་བ་བཏོན་པ་སྟེ། སྟོན་ཀའི་དུས་ཀྱི་ནམ་མཁའ་ནི་སྔོན་པོའོ། ། མེའི་དཀྱིལ་འཁོར་ཞེས་པ་ནི་མེའི་དཀྱིལ་འཁོར་ལ་གནས། མི་གཡོ་མགོན་པོ་བརྟག་པའི་དཔྲལ་བ་ནས་བཏོན་པའོ། ། རྣམ་པར་སྣང་མཛད་ཀྱི་གནས་སུ་ཞེས་པ་ནི། གཞལ་ཡས་ཁང་གི་གནས་སུའོ། ། ཕྱག་དྲུག་ན་གཡས་ཀྱི་དང་པོ་ན་ཁཾ་ལས་རལ་གྲི་དང་། གཉིས་པ་ན་ཞགས་པ། གསུམ་པ་ན་གཞུ་དང་། གཡོན་གྱི་དང་པོ་ན་ཀྵ་ལས་བསྡིགས་མཛུབ་དང་།
གཉིས་པ་ཧཱུྃ་གི་ནང་དུ་ཆུད་པའི་རྡོ་རྗེ། གསུམ་པ་ཧེ་ལས་མདའ་དང་། ཧཱུྃ་ལས་རྡོ་རྗེ་ཆར་དུ་འབབ་ཅིང་ཁྲོ་བོ་གྲངས་མེད་པ་ཞེས་པ་ནི་དེའི་འོད་ཟེར་གྱིས་བདག་ཉིད་ཁྲོ་བོ་གྲངས་མེད་པས་བསྐོར་བར་བསམ། དེ་རྣམས་ཀྱིས་བདུད་ལས་རྒྱལ་བར་བྱེད་པར་བསམ། ཧཱུྃ་གི་སྒྲས་གང་བས་འཇིག་རྟེན་གསུམ་ཡང་འཇིག་པར་བྱེད་དོ། ། ཞེས་པ་ནི་རལ་གྲི་ལ་སོགས་པ་སྣུན་པས་སོ། ། སྐྱེས་པའི་ཁྲག་དང་ཞེས་པ་ནི། ལས་སྦྱོར་གྱི་དུས་སུ་བསྒྲུབ་བྱའི་ལིངྒ་བྱ་བ་ནི། བསྒྲུབ་བྱའི་རྐང་རྗེས་ཀྱི་ས་ལ་མིའི་གཟུགས་བརྙན་བྱས་ཏེ་ཞེས་པ་ནི་བསྒྲུབ་བྱའི་གཟུགས་བརྙན་བྱས་ནས་སོ། ། མིག་ལ་རུས་པ་ཕུག་ཞེས་པ་ནི།
བསྒྲུབ་བྱའི་མིག་ལ་འོད་ཟེར་ཅན་གྱི་སྔགས་ཀྱིས་གདབ་བོ། ། རྒྱབ་ཏུ་གཏུན་ཤིང་གིས་བརྡུང་བར་བྱ་ཞེས་པ་ནི། རྒྱབ་ཏུ་གཏུན་ཤིང་གིས་བརྡུངས་ཤིང་དེད་པར་བསམ་མོ། ། དེ་ལྟར་གོང་དུ་བཤད་པ་ལྟར་རོ། ། བསམ་གཏན་གྱི་སྐད་ཅིག་ཅེས་པ་ནི། རྗེས་ལ་མ་ལྟོས་པར་རོ། ། སྐྱེས་པའི་བགེགས་བཟློག་ཅེས་པ་ནི་སྲིད་མེད་ཀྱི་བུའོ། ། བཅོ་ལྔའོ། ། ད་ནི་བྱ་ཁྱུང་གི་སྦྱོར་བས་ཆར་དབབ་པ་བཟློག་པ་ནི། ནམ་མཁའ་ལྡིང་སོགས་ཏེ།
ཧཱུྃ་ག་ཧཱུྃ་ལས་ནི་ནམ་མཁའ་ལྡིང་གི་གཟུགས་བརྙན་མིག་སྨན་གྱི་མདོག་ལྟ་བུ་ཞེས་པ་ནི། ནམ་མཁའ་ལྡིང་གི་གཟུགས་ཤིན་ཏུ་གནག་པ་བསྒོམ་མོ། ། ཀླུ་བརྒྱད་སྟོང་གི་བརྒྱན་ཞེས་པ་ནི། ཕུའི་ཡི་གེ་ལས་བསྐྱེད་པ་བརྒྱད་སྟོང་གིས་གྷ་རུ་ན་ལ་བརྒྱན་པའོ། ། ལུས་ལ་ཀླུ་བརྒྱད་ཅེས་པ་ནི་ཀླུ་ཆེན་པོ་བརྒྱད་ཀྱི་བཀའ་དང་། བརྒྱ་སྟོང་གི་གདོང་དང་ཞེས་པ་ནི་ཀླུ་ཕྲ་མོ་སྟོང་གི་བཀའ་དང་། ནམ་མཁར་གནས་པའི་བཀའ་ཞེས་པ་ནི་བྱ་ཁྱུང་གི་བཀའོ། ། སྤྲིན་དེ་རྣམས་ཀྱིས་ཐོས་ཞེས་པ་ནི་བྱ་ཁྱུང་གི་བཀའ་སྤྲིན་གྱི་ཐོས་པའོ། ། ཐོས་ནས་སྤྲིན་གྱིས་ཆར་བཟློག་པར་བྱེད་དོ། ། བསྣུན་ཞེས་པ་ནི་མ་མཆུ་དང་གཤོག་པས་སྤྲིན་ལ་བསྣུན་པར་བྱེད་དོ། །
ཆུ་བོའི་མཚམས་ཞེས་པ་ནི་ཆུ་བོའི་ཚོགས་སོ། ། སྔགས་ནི་ཨོཾ་བཛྲ་ན་ར་སོགས་སོ། ། བཅུ་དྲུག་གོ ། ད་ནི་སྒྲོལ་མའི་རྣལ་འབྱོར་གྱིས་དབང་དུ་བྱ་བ་བསྟན་པ་ནི། སྔོན་འགྲོ་མཆོད་པ་ནས་སྟོང་པ་ཉིད་ཀྱི་བར་ཁ་བསྐང་ངོ་། ལྷ་བསྐྱེད་པ་ནི། ནམ་མཁའི་ཁམས་ཀྱི་ནང་སོན་པ། ། ཞེས་པ་ནི་ཆོས་འབྱུང་ངོ་། ། དེའི་ནང་དུ་ཉི་མའི་དཀྱིལ་འཁོར་ལ་ཧྲཱིཿལས་ཨུཏྤ་ལ་ཧྲཱིཿས་མཚན་པ་དེ་ལས་འོད་སྤྲོས་བསྡུས་པ་ཞུ་བ་ལས་སྒྲོལ་མ་ཞལ་གསུམ་ཕྱག་བརྒྱད་མར་བསྐྱེད། རྒྱན་རྣམས་ནི་སེ་མོ་དོ་སོགས་སོ། །
ཁ་དོག་དམར་པོ་ནི་རྩ་ཞལ་དམར་པོའོ། ། ཉི་མའི་འོད་ལྟར་ནི་དམར་པོའོ། ། གཡས་དང་པོ་ན་རལ་གྲི། གཉིས་པ་ན་ཁ་ཊྭཱཾ་ག གསུམ་པ་ན་མདའ། བཞི་པ་ན་ཅང་ཏེའུ། གཡོན་དང་པོ་ན་ཨུཏྤ་ལ། གཉིས་པ་ན་གཞུ། གསུམ་པ་ན་ཤ་ཆེན་གྱིས་གང་བའི་ཐོད་པ། བཞི་པ་ན་ཞགས་པ་ལྕགས་ཀྱུས་མཚན་པ།
ཕྱིས་ནི་གཡོན་གྱི་དང་པོ་ཁ་ཊྭཱཾ་ག གཡས་ཀྱི་དང་པོ་མདའ། གཡོན་གཞུ། གཡས་ཤ་ཆེན་གྱིས་གང་བའི་ཐོད་པ། གཡོན་ཌ་མ་རུ། གཡས་ཞགས་པ། གཡོན་ལྕགས་ཀྱུ། གཡས་གསུང་ཉི་མའི་གདན། གར་ནི་གཡས་བསྐུམ་གཡོན་བརྐྱང་ངོ་། ། དམར་པོ་ནི་འོད་ཟེར་རོ། །
གོས་ཆེན་ནི་མི་ལྤགས་ཟེར། དུར་ཁྲོད་ནི་རབ་ཏུ་བྱ་ཞེས་པ་ནི་བརྒྱད་ཀྱི་དབུས་སུའོ། ། ཧྲཱིཿལས་བྱུང་བའི་ཞེས་པ་ནི་བ་ཧཾ་ར་སྟ། རྒྱུ་མ་གུ་གུའི་ལེའུ་གཉིས་པ་ནས་བསྡུས་སོ། ། འཁོར་བ་ལས་སྒྲོལ་བ་ནི་འཕྲིན་ལས་སོ། ། ཡོ་གི་ནི་སྒྲུབ་པ་པོའོ། ། ཉིད་ཐོབ་ཅེས་པ་ནི་སངས་རྒྱས་ཉིད་ཐོབ་པའོ། ། གཞན་ལྟ་ཅི་སྨོས་ནི་ཐུན་མོང་གི་དངོས་གྲུབ་ལྟ་ཅི་སྨོས་ཏེ་ཐོབ་པའོ། ། ད་ནི་བསྒྲུབ་པ་སྟོན་ཏེ། དེ་ནས་ནི་སངས་རྒྱས་ཐོབ་པའི་རྗེས་ལའོ། །
དབང་དུ་བྱ་བར་འདོད་ཅེས་པ་ནི་སྐྱེས་པ་ལ་སོགས་སོ། ། མྱ་ངན་མེད་པའི་བརྒྱད་ཅེས་པ་ནི། དཔྱིད་ཟླ་ར་བའི་བརྒྱད་ལ་འོག་ཏུ་སོང་ཏེ་ལས་དང་རྗེས་སུ་མཐུན་པའི་གོས་དམར་པོར་གྱོན་སྔགས་བཟླ་བར་བྱའོ། ། ཞེས་པ་ནི་སྒྲོལ་མའི་སྔགས་བཟླའོ། ། བདག་ཉིད་སྒྲོལ་མ་ཞལ་གསུམ་པའོ། ། བདག་ཉིད་སྒྲོལ་མ། ཕྱི་ནས་ནི་ཞལ་གསུམ་ཕྱག་བརྒྱད་པའི་རྗེས་ལའོ། ། སྐུ་ལ་ཕྱག་གཉིས་ཞེས་པ་ནི། བདག་ཉིད་ལུས་ཀྱི་ཧྲཱིཿལས་ཞལ་གཅིག་ཕྱག་གཉིས་པ་རང་གི་ལུས་ལས་བཏོན་ནས། ། གཡས་ལྕགས་ཀྱུ་གཡོན་ཞགས་པ་འཛིན་པ་གཅིག་བཏོན་ནས། །
དེ་ནས་བསྒྲུབ་བྱའི་ཞེས་པ་ནི་གང་དབང་དུ་བྱ་རྒྱུའོ། ། སྙིང་ཁ་ཞེས་པ་ནི་ལྕགས་ཀྱུས་ཕུག་པའོ། ། མགྲིན་པ་ཞགས་པས་བཅིངས་པའོ། ། བཀུག་པ་ནི་མདུན་དུའོ། ། རང་གི་ལུས་ལ་ལྷ་མོ་གཞུག་ཅེས་པ་ནི་བསྒྲུབ་བྱ་བཀུག་ནས། ཧྲཱིཿལས་བཏོན་པའི་སྒྲོལ་མ་དམར་མོ་ཕྱག་གཉིས་པ་དེ་རང་གི་ལུས་ལ་གཞུག་པའོ། ། མྱོས་པ་ནི་དབང་དུའོ། ། དེའི་སྙིང་ཁ་ནི་བསྒྲུབ་བྱའིའོ། ། ཡི་གེ་ཁ་དོག་དམར་པོ་དགོད་པར་བྱ་ཞེས་པ་ནི། ཨོཾ་ཏཱ་རེ་ཏུད་ཏཱ་རེ་ཏུ་རེ་སྭཱ་ཧཱ།
བསྒྲུབ་བྱའི་སྙིང་ཀར་དགོད་པའོ། ། ཡེ་ཤེས་གཟུགས་ཞེས་པ་ནི། བསྒྲུབ་བྱའི་སེམས་སོ། ། དེ་རྣམས་གཞུག་པས་ཞེས་པ་ནི། ཡི་གེ་བསྒྲུབ་བྱའི་སེམས་ལ་ཞུགས་པའོ། ། དེ་རྣམས་ཞེས་པ་ནི་ཡི་གེའོ། ། བསྒྲུབ་བྱའི་སེམས་དང་ཡི་གེ་ལྷན་ཅིག་ཏུ་འདྲེས་པར་བསྒྲུབ་པའོ། ། བསམ་གཏན་སྦྱོར་བ་ཞེས་པ་ནི། བསམ་གཏན་ཙམ་གྱིས་སོ། ། དུས་ཉི་མ་བདུན་གྱིས་འཁོར་ལོ་བསྒྱུར་བ་ཡང་དབང་དུ་བྱེད་པར་ཐེ་ཚོམ་མེད་དོ། །
བཅོ་བརྒྱད་དོ། བསྙེམས་པ་ལ་སོགས་བསྐོར་ཞེས་པ་ནི། འོག་གི་མཚོན་ཆ་མ་ལ་སོགས་པ་བཞིའོ། ། ལྷ་མོ་བཞི་པོ་དེ་ཡང་ཕྱག་བཞི་མ་སྟེ། གཡས་དང་པོ་རྡོ་རྗེ། གཉིས་པ་མདའ། གཡོན་དང་པོ་སྙེམས་ཏེ་སྒེག་པའོ། ། གཉིས་པ་གཞུའོ། ། སེམས་ཕྱུང་སྟེ་ཞེས་པ་ནི། དཔལ་མཆོག་དང་པོའི་ཐུགས་ཀ་ནས་སོ། །
སངས་རྒྱས་ཀྱི་མཛད་པ་ནི་ཐུགས་ཀ་ནས་སྤྲུལ་པའོ། ། ཕྲིན་ལས་ཐམས་ཅད་ཀྱིས་སྤྲས་པ་ནི་ལས་བཞི་སྤྲུལ་པའི་ཚོགས་ཀྱིས་སྤྲས་པའོ། ། གཡས་མི་འཇིགས་པའོ། ། དབང་གི་ཐོད་ནས་རིན་པོ་ཆེ་འཛག་ཅེས་པ་ནི། ཕྱིའི་དོན་དུ་དབང་བསྐུར་ནས་རིན་པོ་ཆེའི་ཅོད་པན་ནོ། ། ནང་དོན་དུ་དབང་གི་ཐོད་པ་ནི་བོ་ལ་གནས་སོ། ། རིན་པོ་ཆེ་འཛག་པ་ནི་ཁུ་བ་འཛག་པའོ། ། ནམ་མཁར་སོན་པ་ནི་ཁུ་བ་བཟུང་བའོ། ། ནམ་མཁར་སོན་པ་ཡི་རྡོ་རྗེ་བཟློག་པ་ནི་ཕྱི་དོན་དུ་ཐོག་བཟློག་པར་བྱེད་དོ། ། དེ་ལྟར་ནི་གོང་དུ་བཤད་པ་ལྟར་རོ། །
ཤིན་ཏུ་དགའ་བ་ནི་སྙོམས་འཇུག་གོ ། བཅིང་བ་ནི་ལྷན་ཅིག་སྐྱེས་པའི་ཞུ་བ་བཅིངས་བའོ། ། རྣལ་འབྱོར་བླ་ན་མེད་པ་ནི་གཉིས་སྦྱོར་རོ། ། ཡང་ན་གཤིན་རྗེ་གཤེད་ཀྱིས་མ་མོ་ཁ་བཅིང་བསད་པའོ། ། བཤད་པ་ནི་གཤིན་རྗེ་གཤེད་དེ་ཉིད་ཀྱི་ནག་པོའི་ལེའུ་ལྔ་པར་བཤད་དོ། ། རྣལ་འབྱོར་ཕྱེ་བ་ནི་ཡི་གེ་སུམ་ཅུ་རྩ་གཉིས་པའི་རྩ་སྔགས་ཀྱིས་གསོད་པའོ། ། ནང་དོན་དུ་བཤད་ན་རྣམ་རྟོག་གསོད་པའོ། ། ཞི་བ་ལ་ནི་ཡའི་མཐའ་སོགས་ཏེ་གཤིན་རྗེ་གཤེད་ཉི་མ་བཞི་པའི་སྔགས་བཏུ་བ་ཡིན་ཏེ། འཁྲུལ་འཁོར་ལ་བརྟེན་ནས་ཞི་བའི་ལས་བསྒྲུབ་ཙམ་ན། ཨ་བི་ཡུ་ག་ཏ་ན་རེ།
ལས་སུ་ལས་དང་པོ་ལ་ཡི་གེ་ཀུན་འདྲི་བ་ལ་ཞི་བ་ལ་དང་ལ་ཀུན་བྲི། དེ་ནས་འཁོར་ལོ་ཁྱིམ་དུ་འཇོག་ཙ་ན་ཤར་གྱི་ཡ་བསུབ། དེ་ནས་གཉིས། དེ་ནས་དཀྱིལ་འཁོར་གྱི་ཡ་བསུབ། བླ་མ་ཕྱག་ན་རེ། ཞི་བ་དབྱི་ཞེས་པ་མི་འབྲི་ཟེར། རཀྵི་ཏ་ཀུན་སྔོན་ལ་བྲིས། དེ་ནས་མཐིལ་གྱི་ཡ་ཆུས་བཀྲུ་ཟེར། ཞི་བ་ལ་ནི་མཐའི་ཡ་དབྱི་སྟེ་བསུའོ། ། གཉིས་ཏེ་དཀྱིལ་གྱི་དང་གཉིས་བསུབ་བོ། །
ཕྱི་མ་ནས་དབུ་མ་ཡང་དཀྱིལ་གྱི་ཡ་བསུབ་བོ། ། ཡིག་འབྲུ་ལྷག་མ་བཀྲུ་བ་གོ་རིམ་ངེས་པ་མེད་པས་ཅི་བདེར་བྱ་གསུང་། ལྷ་མོ་ནི་བདག་མེད་མའོ། ། བཅུ་དགུའོ། ། ད་ནི་ཀུ་རུ་ཀུལླཱེའི་རྣལ་འབྱོར་གྱིས་དབང་དུ་བྱ་བ་བསྟན་པ་ནི། ཕྱི་མ་ནས། བུད་མེད་རབ་ཏུ་མྱོས་མ་ནི་བུད་མེད་དབང་དུ་བྱ་བའོ། ། ཡང་བརྒྱད་པ་ནི་དཔྱིད་ཟླ་ར་བའི་ཚེས་བརྒྱད་ལ། བསམ་གཏན་ནི་གོང་གི་བསམ་གཏན་ནོ། ། མྱོས་བྱེད་ནི་དྷ་ཏུ་ར་ཟ་བའོ། །
ཀ་ཀ་མ་ཙི་ཀ་ཞེས་པ་ནི་རྒྱ་སྐེགས་ཀྱི་ཁུ་བས་དབང་དུ་བྱ་རྒྱུའི་དཔྲལ་བར་ཐིག་ལེ་བྱེད་པའོ། ། སྔགས་ནི་ཀུ་རུ་ཀུལླཱེའོ། ། ཨ་སོགས་ནི་དབང་དུ་གྱིས་ཤིག་པའོ། ། དེ་ཡང་བསྙེན་པ་གསུམ་འབུམ་མོ། ། འགྲུབ་ན་ཞེས་པ་ནི། གྲུབ་པའི་མཚན་མ་མཐོང་ནས་ལས་སྦྱོར་གྱི་དུས་སུ་ཁྲིས་འོང་བའོ། ། ཉི་ཤུའོ། ། ད་ནི་འཇིགས་བྱེད་ཀྱི་རྣལ་འབྱོར་གྱིས་དུག་གསོ་བ་ནི། དེ་ནས་ནི་དབང་དུ་བྱ་བའི་རྗེས་ལའོ། ། དུས་སུ་ཟིན་པ་ནི་སྦྲུལ་གྱིས་ཟིན་ཏེ་འཆི་བའི་དུས་སུའོ། །
བསླང་བ་ནི་དུག་གིས་ཟིན་པ་འཆི་བ་ལས་བསླང་བའོ། ། རང་ནི་འཇིགས་བྱེད་དོ། ། སྙིང་ཁར་ནི་ལྷའི་རྣལ་འབྱོར་དང་ལྡན་པའི་སྙིང་ཁར་པད་མ་འདབ་བརྒྱད་བསྒོམ་པའོ། ། དེའི་སྟེང་ནི་པད་མའི་སྟེང་ངོ་། ། དབྱངས་ཀྱི་གསུམ་པ་ནི་ཨི་བརྒྱད་པདྨའི་འདབ་མ་བརྒྱད་ལ་ཁ་དོག་དཀར་པོ་བསྒོམ་པའོ། ། བདག་ཉིད་ནི་རྣལ་འབྱོར་པའོ། ། འོག་གི་ཀླུའི་གཟུགས་ཞེས་པ་ནི། རྣལ་འབྱོར་པ་ཡང་དཀར་པོར་བསྒོམ་པའོ། ། ཨིའི་བདུད་རྩི་འཛག་ཅེས་པ་ནི་ཀླུའི་མིག་ནས་བདུད་རྩི་འཛག་པའོ། ། དེའི་བསྒྲུབ་པར་བྱ་བ་དེའི་ལུས་ལ་བཏུང་བ་ལྟ་བུར་བྱ་བ་ཞེས་པ་ནི་བསྒྲུབ་བྱ་དུག་གིས་ཟིན་པ་དེའི་ལུས་ལ་བདུད་རྩི་བཏུང་བར་བྱེད་དོ། །
དུག་ནི་འགྲོ་བའི་དུག་གོ ། དུག་མེད་པར་བྱེད་པ་ནི་འགྲོ་བའི་དུག་མེད་པར་བྱེད་པའོ། ། ཉེར་གཅིག་གོ ། འབྲིང་གིས་སྔགས་དང་རྫས་ལ་བརྟེན་པ་ནི་ད་ནི་ཧེ་རུ་ཀའི་གཟུགས་ཀྱིས་ཉི་ཟླ་བཟུང་བ་ནི། མི་རྒས་པར་རོ། ། ད་ནི་སྒྲུབ་པ་བསྟན་ཏེ། ས་ལུ་བཏགས་པའི་འབྲས་བུ་དག་ཉིད་ལ་ཞེས་པ་ནི་འབྲས་ས་ལུ་ལ་ཉི་ཟླའི་གཟུགས་བྱས་ནས་རྡོ་རྗེའི་ཆུ་མི་བསྐྱོད་པ། ཆུ་ཟླའི་ནང་དུ་གཟུགས་བཅུག་ལ་སྔགས་བཟླས་ཞེས་པ་ནི་འོག་གི་སྔགས་འདིའོ། ། ཨོཾ་ཙནྜ་ཟླ་བའོ། ། ཀ་མ་ཨརྐ་ཉི་མའོ། །
ཙ་ལ་མི་སྤྱོད་པ། ཏིཥྛ་ཏིཥྛ་ནི་མནོན་ཅིག་པའོ། ། ཧེ་བཛྲ་སྭཱཧཱ་ནི་དགྱེས་པའི་རྡོ་རྗེའོ། ། བྱེ་བ་ཞེས་པ་ནི་བསྙེན་པ་འབུམ་བྱས་ནས་ལས་སྦྱོར་སྔགས་བྱེ་བ་ཕྲག་དྲུག་བཟླས་པའོ། ། ཕྱི་ནས་ནི་བསྙེན་པའི་ཕྱི་ལས་སྦྱོར་གྱི་དུས་སུའོ། ། བརྩམ་པར་བྱ་བ་ནི་ཕྱིས་འཛིན་པའི་བསམ་པས་བརྩམ་པར་བྱའོ། ། ཉིན་མཚན་བྱེ་བྲག་མེད་པར་ནི་བིརྺ་པས་ཆང་གཏིང་པར་བཅུག་པའོ། ། གཅིག་གོ ། ད་ནི་དགྲ་སཏྭའི་སྦྱོར་བས་དགྲའི་དཔུང་གཞོམ་པ་ནི། སློབ་དཔོན་མཚོ་སྐྱེས་ཀྱིས་བྱས་པའམ།
ར་མ་ཀ་ཡ་སྟེ། བུ་མོ་ལ་དགའ་བས་བྱས་པ་ལྟ་བུ་སྟེ། སྔོན་འགྲོ་ནི་གོང་བཞིན་ནོ། ། ཕ་རོལ་ནི་དགྲའོ། ། གཞིག་པ་ནི་གཞོམ་པའོ། ། བསྒྲུབ་པར་བྱ་ཞེས་པ་ནི། དེའི་བསྒྲུབ་པ་བཤད་པར་བྱ་བའོ། ། ཁ་ཊི་ཀ་ནི་རྡོ་རྒྱུས་དང་བདུད་རྩི་ལྔ་དང་། ཀུ་ཐ་རཱ་ཛ་སྟེ། སྟ་རེས་བཅད་པའི་བྱ་རོག་འཆོལ་བར་བྱ་བ་དང་།
དེ་གསུམ་བཏགས་པའི་རི་ལུ་བྱས་པ་ལ་ལས་སྦྱོར་དུས་སུ་བྱེ་བ་བཟླས་པ་ནི་ཨོཾ་བཛྲ་ཀརྟ་རི་ནི་རྡོ་རྗེ་གྲི་གུག་གོ ། ཧེ་བཛྲ་ནི་དགྱེས་པའི་རྡོ་རྗེའི་སྙིང་པོའོ། ། དངོས་གྲུབ་ཀྱི་དོན་ནི་སྔོན་དུ་བསྙེན་པ་འབུམ་བྱས་ནས་ལས་སྦྱོར་གྱི་དུས་སུ་བྱེ་བ་བཟླས་པའོ། ། དེ་གྲུབ་ན་ནི་གྲུབ་པའི་མཚན་མའོ། ། རིལ་བ་སྤྱི་བླུགས་ཀྱི་མགྲིན་པ་ཁ་ཊི་ཀས་བསྐོར་ཞིང་དེ་བཅག་ན་སྒྲུབ་བྱེད་ཀྱི་དགྲ་བོ་ཐམས་ཅད་ཀྱི་མགོ་ཆད་པར་འགྱུར་རོ། ། གཉིས་སོ། ། ད་ནི་ལྷ་དགས་པའི་སྦྱོར་བ་ནི་སློབ་དཔོན་བིརྺ་པས་བྱས་པ་ལྟ་བུ་སྟེ། རྡོ་རྗེ་བཅིངས་པ་ཞེས་པ་ནི་ལྷའི་རྣལ་འབྱོར་གྱིས་རྡོ་རྗེ་པདྨ་སྙོམས་པར་ཞུགས་པའི་སྦྱོར་བས་སོ། ། རྡོ་རྗེ་ཅན་གྱི་མེ་ཏོག་ནི་རྒྱ་སྐྱེགས་ཀྱི་འབྲས་བུའམ་རང་བྱུང་ངོ་། ། ཉི་མ་གཟས་ཟིན་པ་ལ་དྲི་ཆུ་དང་བཏགས་ནས་དགྲ་སཏྭ་བྱས་ཏེ་ཞེས་པ་ནི་དགྲ་སཏྭའོ། །
རྐང་པས་མནན་ནས་སྔགས་བཟླས་ཞེས་པ་ནི་སྔོན་དུ་འབུམ་དངོས་གྲུབ་ཀྱི་དོན་དུ་བྱེ་བ་བཟླས། ཨོཾ་ཀུ་ཊ་ར་ཞེས་སོགས་སོ། ། ཕྱི་ནས་ཞེས་པ་ལས་ཀྱི་དུས་སོ། ། དེས་དཔྲལ་བར་ཐིག་ལེ་བྱས་ན་གང་ལ་ཞེས་པ་ནི་ཕྱག་གི་ཡུལ་ལོ། ། དེ་དག་ཞེས་པ་ནི་ལྷ་ཡང་འགས་སོ། ། གསུམ་མོ། ། ད་ནི་དགྱེས་རྡོར་གྱི་རྣལ་འབྱོར་གྱིས་ཆར་དབབ་པ་ནི། དེ་ནས་ནི་ལྷ་དགས་པའི་རྗེས་ལའོ། ། ཆར་གྱི་སྦྱོར་བ་ནི་ཆར་དབབ་པའི་རྗེས་ལའོ། ། རླུང་གི་ཕྱོགས་སུ་རྫིང་བུ་བྱས་ནས་དེར་ཨ་ཕུའི་རྣམ་པས་ཞེས་པ་ནི།
རླུང་བྱིན་གྱིས་བརླབས་པའི་ཕྱིར་ས་ནག་པོ་ལ་མཐའ་ཡས་ཀྱི་གཟུགས་བརྙན་བྱས་ལ། དེ་ནས་གཟོད་ཨ་ཕུ་རུ་བསྡེབས་ཏེ། ཨ་ཕུའི་ཆོ་གས་གཟུགས་བརྙན་བྱ་ཞེས་པ་ནི། ཨ་ཕུ་ལས་བསྐྱེད་པའོ། ། གཟུགས་བརྙན་ལ་མེ་ཏོག་གིས་ཀྱང་མཆོད། ཀླུ་འདུལ་བའི་ཁུ་བ་ནི་མཁན་པའི་ཁུ་བས་གཟུགས་བརྙན་བྱུག་པའོ། ། གླང་པོ་ཆེའི་ཆང་ནི་རྔུལ་ལོ། ། དེས་ཀྱང་གཟུགས་བརྙན་བྱུག་གོ ། གཟུགས་བརྙན་ཁམ་ཕོར་ཁ་སྦྱར་དུ་བཞག་ལ། བ་ནག་པོའི་འོ་མའི་ཁམ་ཕོར་བཀང་ལ།
རྫིང་བུར་མཐའ་ཡས་བཞག་པར་བྱའོ། ། དེའི་འགྲམ་ཞེས་པར་བསྡེབས་ཏེ། མཚོ་འགྲམ་དུ་དགྱེས་པའི་རྡོ་རྗེའི་དཀྱིལ་འཁོར་བཞེངས་པའོ། ། དེའི་དབུས་སུ་ཞེས་པ་ནི། དཀྱིལ་འཁོར་གྱི་དབུས་སུ་མཐའ་ཡས་བཞག་པའོ། ། མཐའ་ཡས་མནན་པ་ནི་དགྱེས་པའི་རྡོ་རྗེ་འབྲི་སྟེ། ཕྱིས་ཞེས་པ་ནི་དཀྱིལ་འཁོར་གྱི་རྗེས་ལའོ། ། སྔགས་བཟླས་པ་ནི་བསྙེན་པ་འབུམ་མོ། ། ཨོཾ་གྷུ་རུ་གྷུ་རུ་སོགས་སོ། ། ཨཱ་ནན་ཏ་ནི་དགའ་བའོ། །
ན་ག་ཨ་ཏི་པ་ཏ་ཡེ་ཀླུའི་བདག་པོ་གཞན་ནོ། ། སཔྟ་ས་འོག པ་ཏ་ལ་ས་སྟེང་། གྷ་ཏ་ན་ཚོགས། ནཱ་ག་ན་ཀླུ། ཨཱ་ཀརྵ་ཡ་ཁུག་ཅིག་གམ་ཕོབ་ཅིག་པའོ། ། ཏརྫ་ན་སྒྲོགས་ཤིག་པའོ། ། ཆར་མི་འབབ་ན་སྔགས་འདི་བཟློག་སྟེ་མཇུག་ནས། བཟླས་པས་དབབ་བོ། ། དེས་ཀྱང་མི་འབབ་ན་ཀླུ་དེའི་མགོ་བོ་ཨརྫ་ཀའི་དོག་པ་ལྟར་འགས་པར་འགྱུར་རོ། །
བཞིའོ། ། སྤྲིན་དྲལ་བ་ལ། དུར་ཁྲོད་རས་ལ་འོག་གི་སྔགས་ཏརྫ་ཡ་སོགས་སོ། ། བསམ་གཏན་ནི་བསམ་གཏན་ལ་བརྟེན་པའི་ལས་ཚོགས་ཐམས་ཅད་དོ། ། ལྔའོ། ། བརྟག་པའི་རྒྱལ་པོ་བདུན་པ་རྫོགས་སོ། ༈ །བརྟག་པ་བརྒྱད་པའི་རབ་ཏུ་བྱེད་པ་གསུམ་གྱིས་རྡོ་རྗེ་གདན་བཞིའི་སྦྱོར་བའི་གདན་ཀྱི་རབ་ཏུ་བྱེད་པ་དང་པོ་དང་། གསང་བའི་གདན་གྱི་གསུམ་པ་ནས་འབྱུང་བ་དང་། རྡོ་རྗེ་མཁའ་འགྲོའི་ལེའུ་སུམ་ཅུ་པ་དང་། སུམ་ཅུ་རྩ་གཅིག་པ་དང་།
བཞི་བཅུ་རྩ་ལྔ་པ་ནས་འབྱུང་བ་དང་ཆ་མཐུན་པར་དེ་ཁོ་ན་ཉིད་བཞི་བསྟན་ཏེ། དེ་ཡང་རབ་ཏུ་བྱེད་པ་དང་པོས་རྡོ་རྗེ་དང་དྲིལ་བུའི་དེ་ཁོ་ན་ཉིད་བསྟན་ལ། གཞན་དུ་ཞེས་པ་ནི་རྣལ་འབྱོར་གྱི་གདན་སྟེ། གཞན་གྱི་གདན་ལ་ལྟོས་ནས་གདན་ནོ། ། ཡང་ན། གཞན་དུ་ནི་གོང་དུ་བསྟན་པ་ལས་སོ། ། མཚན་ཉིད་ནི་མཚོན་བྱ་སྟེ་རྡོ་རྗེ་དྲིལ་བུ་ཕྲེང་བ་ཌཱ་མ་རུའོ། ། མཚོན་པ་ནི་ཞེས་པ་ནི། མཚོན་བྱེད་དེ་དག་རང་བཞིན་གྱི་དེ་ཁོ་ན་ཉིད་བཞིའོ། ། བཅོམ་ལྡན་ནི་སངས་རྒྱས་སོ། །
ཉན་པ་ནི་སྡུད་པ་པོའི་དེ་ཉིད་ནི་མཚོན་བྱའོ། ། མི་འཚལ་ཞེས་པ་ནི་དེ་ཉིད་མི་ཤེས་པའོ། ། བདེ་བ་ཆེན་པོ་ནི་དྲུག་པའོ། ། བཤད་དུ་གསོལ་ནི་སྡུད་པ་པོ་ལའོ། ། འཁོར་བ་ལས་གྲོལ་བ་ནི་དེ་ཉིད་བཞི་རྟོགས་པས་སོ། ། མཚན་ཉིད་མཚོན་པས་སོ། ། ཇི་ལྟར་ནི་འཁོར་བ་ལས་གྲོལ་བ་ལྟར་རོ། ། དེ་ཉིད་ཉོན་ནི་ཐམས་ཅད་དེ་ཉིད་དེ་བཞིའོ། ། དང་པོ་རྡོ་རྗེ་དབང་བསྐུར་བ་ཞེས་པ་ནི་རྡོ་རྗེའི་དེ་ཁོ་ན་ཉིད་དམ་བུམ་པའི་དབང་ངོ་། ། དྲིལ་བུ་ཡང་ནི་ཞེས་པ་ནི་དྲིལ་བུའི་དེ་ཁོ་ན་ཉིད་ཤེས་པའམ་གསང་བའི་དབང་ངོ་། །
གསུམ་པ་ལ་ནི་ཕྲེང་བ་ཉིད། ། ཅེས་པ་ནི་ཕྲེང་བའི་དེ་ཁོ་ན་ཉིད་ཤེས་པའམ། ཤེས་རབ་ཡེ་ཤེས་ཀྱི་དབང་ངོ་། ། བཞི་པར་ཡེ་ཤེས་མཚན་ཉིད་དོ། ། ཞེས་པ་ནི་ཡེ་ཤེས་ཀྱི་དེ་ཁོ་ན་ཉིད་ཤེས་པའམ་བཞི་པའོ། ། རྡོ་རྗེ་དྲིལ་བུའི་མཚན་ཉིད་ནི། ཞེས་པ་ནི་རྡོ་རྗེས་མཚན་པའི་དྲིལ་བུའམ། ཡང་ན་རྡོ་རྗེ་འཛིན་པ་ནི་སྡུད་པ་པའོ། ། རྒྱལ་པོ་ཉོན་ཞེས་པ་ནི་འཁོར་གྱི་གཙོ་བོ་སྡུད་པ་པོ་ཡིན་པས་སོ། ། རྒྱུད་འདིར་རྡོ་རྗེ་དྲིལ་བུའི་དེ་ཁོ་ནི་ཉིད་འཁྲུགས་ནས་ཡོད་པ་ལས།
དེ་བསྡེབས་པར་བྱ་སྟེ། ཆ་གསུམ་གསུམ་ཞེས་པ་ནི་ཚིག་རྐང་གཉིས་ཀྱི་རྡོ་རྗེ་ཐམས་ཅད་ཀྱི་མཚན་ཉིད་བསྟན་ནོ། ། ཆ་གསུམ་ཞེས་པ་ནི་རྭ་གཉིས་རྐེད་པ་དང་གསུམ་མོ། ། བཟུང་བ་ནི་ལག་པས་སོ། ། སྐེ་རག་བྱས་པ་ཉིད་ཅེས་པ་ནི། རྡོ་རྗེའི་ལྟེ་བ་ལ་མུ་ཏིག་གམ་དངུལ་གྱི་ཕྲེང་བ་གཉིས་སོ། ། ཨུཏྤ་ལ་ཀུ་མུ་ཏ་ལྟར་མཛེས་པ་ནི། རྡོ་རྗེའི་རྩེ་རྣམས་མེ་ཏོག་ཨུཏྤ་ལ་དང་། ཀུ་མུ་ཏ་ལྟར་ཟླུམ་ཞིང་མཛེས་པའོ། ། ཕྱོགས་འཚམས་བརྒྱད་ཀྱི་ཞེས་པ་ལ་སོགས་པ་རྩེ་དགུ་པའི་དེ་ཁོ་ན་ཉིད་བསྟན་ནོ། །
དགུ་པ་སྟེ་རྭ་དབུས་མ་སངས་རྒྱས་ཏེ་རྣམ་པར་སྣང་མཛད་ཀྱི་དག་པའོ། ། ལྷག་མ་བརྒྱད་ལ་སྟེང་གི་བརྒྱད་ནི་ཕྱག་ན་པད་མོ་དང་། བྱམས་པ་དང་། ནམ་སྙིང་དང་། ཀུན་ཏུ་བཟང་པོ་དང་། ཕྱག་ན་རྡོ་རྗེ་དང་། འཇམ་དཔལ་དང་། སྒྲིབ་པ་ངེས་པར་སེལ་བ་དང་། སའི་སྙིང་པོའོ། ། འོག་གི་བརྒྱད་ནི་ཤར་ལ་སོགས་པར་རྡོ་རྗེ་ལྕགས་ཀྱུ་མ་དང་།
ཞགས་པ་དང་། ལྕགས་སྒྲོགས་དང་། སྒྲོལ་མ་སྟེ་ཕྱོགས་བཞིའོ། ། མཚམས་བཞིར་བསྐུལ་བྱེད་མ་དང་། རིན་ཆེན་གློག་མ་དང་། ལྕགས་སྒྲོགས་མ་དང་། གཞན་གྱིས་མི་ཐུབ་མའོ། ། ལྷ་སོགས་རྩེ་མོ་རྡོ་རྗེ་ནི་རྡོ་རྗེ་རྩེ་དགུའོ། ། ལྷ་དགུས་བྱིན་གྱིས་བརླབས་པ་ནི་སྔར་བཤད་པའི་བྱང་ཆུབ་སེམས་དཔའ་བརྒྱད་དང་། ལྷ་མོ་བརྒྱད་དང་རྣམ་སྣང་ངོ་། །
ཆུ་སྲིན་ཁ་ནས་བྱུང་བ། ཞེས་བྱ་བ་ནི་རྭ་དབུས་མ་མ་གཏོགས་པ་ལྷག་མ་བརྒྱད་པོ་ཆུ་སྲིན་གདོང་དུ་བྱུང་བའོ། ། འོད་ཟེར་དང་བཅས་ཞེས་པ་ནི། བཅས་པའི་རྭ་གདན་ཟླ་བ་ལ་གནས་པའོ། ། རྩེ་དགུ་པ་ཞེས་བྱ་བ་དེ་ཉིད་ཡང་གསུང་རབ་ཡན་ལག་དགུ་དག་པའོ། ། ཡེ་ཤེས་རྡོ་རྗེ་འགྲོ་བ་འདོན་པ། ཞེས་པ་ནི། རྡོ་རྗེ་རྩེ་ལྔ་པའི་དེ་ཁོ་ན་ཉིད་བསྟན་ནོ། ། རྡོ་རྗེ་ནི་རྩེ་ལྔ་པ་ཡེ་ཤེས་ལྔ་རྣམ་པར་དག་པ་སྟེ། འགྲོ་བ་སྒྲོལ་ནི་རྡོ་རྗེ་གཉིས་ཀ་ཐུན་མོང་གི་ལས་སོ། །
ཡང་ན་འགྲོ་བ་ནི་འགྲོ་བ་རྣམས་སོ། ། སྒྲོལ་བ་ནི་རྣམ་པར་དག་པ་སྟེ། འགྲོ་བ་རྣམས་རྡོ་རྗེའི་དེ་ཁོ་ན་ཉིད་ཀྱི་རང་བཞིན་ནོ། ། རྩེ་ལྔ་པ་དང་། གསང་བའི་རྡོ་རྗེ་དང་། ཕྲ་བའི་རྡོ་རྗེ་ལ་སོགས་པ་དེ་ཉིད་རྒྱས་པར་ནི་རྡོ་རྗེ་གདན་བཞི་དང་། རྡོ་རྗེ་མཁའ་འགྲོ་མ་ལས་ཤེས་པར་བྱའོ། ། ད་ནི་དྲིལ་བུའི་དེ་ཁོ་ན་ཉིད་བསྟན་པའི་ཕྱིར། རྡོ་རྗེ་དྲིལ་བུའི་མཚན་ཉིད། ཅེས་པ་ལ་སོགས་པ་གསུངས་ཏེ།
རྡོ་རྗེ་དྲིལ་བུ་ནི་རྡོ་རྗེ་མཚན་པའི་དྲིལ་བུའོ། ། རྡོ་རྗེ་འཛིན་པ་ནི་སྡུད་པ་པོའོ། ། རྡོ་རྗེ་རྒྱལ་པོ་ནི་འཁོར་རྣམས་ཀྱི་གཙོ་བོ་ཡིན་པས་སོ། ། ཤེས་རབ་དཀྲོལ་བ་དེ་ཉིད་ནི། ། ཞེས་པ་ནི་ཆོས་ཉིད་སྟོང་པ་ཉིད་དོ། ། དཀྲོལ་བ་ནི་དེ་བརྗོད་པར་བྱེད་པའི་སྒྲ་སྟེ། ཆོས་ཐམས་ཅད་སྟོང་པ་ཉིད་དང་། མངོན་པར་འདུ་བྱ་བ་མེད་པ་དང་། ། རང་བཞིན་གྱིས་མྱ་ངན་ལས་འདས་པ་ལ་སོགས་པ་མཚོན་པར་བྱེད་པའི་སྒྲའོ། ། ལྷ་རྣམས་ཀུན་གྱིས་ཐོས་པར་འགྱུར། །
ཞེས་པ་ནི་ལྷ་རྣམས་ཀུན་གྱིས་དྲིལ་བུ་དཀྲོལ་བས་སྙན་གསན་དབབ་པར་བྱ་བའོ། ། ལྷས་ཐོས་ཏེ་ཐུགས་ཀྱིས་དགོངས་ནས་སིདྡྷི་སྟེར་རོ། ། དེ་ནས་ནམ་མཁའི་ཁམས་ཞེས་བསྡེབས་ཏེ། ནམ་མཁའི་ཁམས་ནི་མཐར་ཐུག་པ་ཞེས་པ་ནི་སྒྲ་ལ་ཁྱབ་པ་དེ་ཉིད་གསལ་བར་བསྟན་ནོ། ། འཇིག་རྟེན་ཁམས་ནི་མཐའ་ཡས་ནི། སྟོང་པ་ཉིད་བརྗོད་པའི་སྒྲས་ཁྱབ་པར་བསམ་སྟེ། དྲིལ་ལྕེ་ཡེ་ཤེས་མཁའ་འགྲོ་མའི་རང་བཞིན་ནོ། ། ཕྱོགས་ནི་བརྒྱད་ཅེས་བྱ་བ་རུ། ། ཞེས་པ་ལ་སོགས་པ་དྲིལ་བུ་སྟེ། པདྨ་འདབ་བརྒྱད་ཀྱི་ཕྱོགས་དང་མཚམས་རྣམས་སུ་སྒྲོལ་མ་ལ་སོགས་པའི་ལྷ་མོ་བརྒྱད་གཟུགས་སམ།
ཡང་ན་ས་བོན་དག་ཏུ་དགོད་པའོ། ། ཞེས་པའི་དོན་ཡི་གེ་བརྒྱད་ནི་ས་བོན་དགོད་པའོ། ། ཕྱོགས་ནི་བརྒྱད་ནི་གཟུགས་དགོད་པའོ། ། དྲིལ་བུའི་ཤར་དུ་སྒྲོལ་མ་སྟེ་ཏཾ་དགོད་པའོ། ། བྱང་དུ་ནི་ཕྱོགས་གཡོན་སྐོར་ཏེ། གོས་དཀར་མོའི་པཾ་དགོད། ནུབ་ཏུ་མཱ་མ་ཀིའི་མཾ་དགོད་དོ། ། ལྷོ་རུ་སངས་རྒྱས་སྤྱན་མའི་ལཾ་དགོད་དོ། ། གསེར་བྱ་བ་ནི་ནོར་བུ་རྒྱུན་མ་སྟེ་མཾ་མེ་མཚམས་སུ་དགོད། སྦྲང་རྩི་ནི་བསྐུལ་བྱེད་མའི་སྲིན་པོར་ཧཱུྃ་ངོ་། །
གཟི་བརྗིད་དམར་ནི་ཁྲོ་གཉེར་ཅན་རླུང་དུ་ཧྲིཿདགོད་དོ། ། རྡོ་རྗེ་ཕྲེང་བ་མ་ནི་བཞི་པ་སྟེ། བཾ་མཾ་ཨ་དབང་ལྡན་དུ་དགོད་དོ། ། དེ་རྣམས་ནི་མཚམས་བཞི་ལ་དགོད་པའོ། ། ནང་གི་གཟུགས་ནི། དྲིལ་བུ་འདབ་བརྒྱད་ཀྱི་ནང་གི་གཟུགས་སོ། ། ནམ་མཁའ་སྟེ་འདབ་བརྒྱད་ཀྱི་དབུས་སུ་ནམ་མཁའ་རྣམ་པར་དག་པ་ཡེ་ཤེས་མཁའ་འགྲོ་མའི་རང་བཞིན་ནོ། ། གཟུགས་ཀྱི་གང་བ་གསང་བ་ནི་དྲིལ་བུའི་སྒྲའོ། ། གཟི་བརྗིད་ཅན་ནི་དེ་ཉིད་ཡན་ལག་རྫོགས་པའི་ཡོན་ཏན་གྱིས་མཛེས་པར་བྱས་པའོ། ། དེ་ལ་འདོད་པའི་ཁམས་དག་པ་ཞེས་བྱ་བའོ། །
པད་མ་ཁ་བྱེ་བ་ལས་བྱུང་བ་ཞེས་བྱ་བ་ནི་པདྨ་འདབ་བརྒྱད་ཀྱི་དབུས་ནས་བྱུང་བའི་ཡུམ་སྟེ། གཟུགས་ཁམས་རྣམ་པར་དག་པའོ། ། གཟུགས་མེད་སྲིད་པའི་གནས་སུ་ཞེས་པ་དེ་ཉིད་གཟུགས་མེད་རྣམ་པར་དག་པའོ། ། ཤེས་རབ་སྟོང་པ་ཉིད་མཚོན་པར་བྱེད་པའི་ལྷ་མོ་ཞལ་གཅིག་པའོ། ། བདུད་རྩིའི་བུམ་པ་ལྟར་ཞེས་པ་ལ་བུམ་པའི་ལྟེ་བ་ལ་ཤེས་རབ་སྟེ། སྟོང་པ་ཉིད་མཚོན་པར་བྱེད་པའི་ལྷ་མོ་བདུད་རྩིའི་བུམ་པ་ལྟ་བུ་བྱས་པས་དེའི་དོན་བསྟན་ནོ། ། ཡེ་ཤེས་བདུད་རྩིའི་གནས་སུ་ཞེས་པ་ནི་ལྟེ་བའོ། ། དེའི་དབུས་སུ་ཞེས་པ་ནི་ཚིག་རྐང་གསུམ་གྱི་སྟོང་པ་ཉིད་ཀྱི་མཚོན་བྱེད་ལས་ཀྱི་ཕྱག་རྒྱ་བསྟན་ནོ། ། དེའི་དབུས་སུ་ནི་པདྨའི་དབུས་སུའོ། ། ཡིད་ཀྱིས་ནི་སེམས་སོ། །
ལྷ་མོ་ཤེས་རབ་ཕ་རོལ་ཕྱིན་ནི་དེའི་སྟེང་གི་ལྷ་མོའི་ཞལ་ཤེས་རབ་མཚོན་པར་བྱེད་པའི་ལས་ཀྱི་ཕྱག་རྒྱའོ། ། གཟུགས་མཛེས་ཤིང་ཞེས་པ་ནི་ཀརྨ་མུ་དྲ་ཡིའོ། ། ཡོན་ཏན་གནས་ཞེས་པ་ནི། ཡོན་ཏན་ཐམས་ཅད་ཀྱི་གནས་ཞེས་པ་དེས་སྟོང་པར་མཚོན་པར་བྱེད་དོ། ། དྲིལ་བུའི་པདྨའི་སྟེང་གི་རྡོ་རྗེའི་ལྟེ་བ། དེའི་སྟེང་ན་ལྷ་མོའི་ཞལ་ལོ། ། ཇི་ལྟར་གོང་མ་བསམ་པར་བྱ། ། ཞེས་པ་ནི་གོང་མ་རྡོ་རྗེ་རྩེ་ལྔ་པའི་དེ་ཁོ་ན་ཉིད་དོ། ། འདི་ལྟར་ཡང་དྲིལ་བུའི་རྭ་ལྔ་པོ་རྣམ་པར་སྣང་མཛད་ལ་སོགས་པར་བསམ་མོ། ། ནང་གི་ཡེ་ཤེས་དབྱུག་གུ་ནི། །
ཞེས་པ་དབྱུག་གུ་སྟེ། དྲིལ་ལྕེ་ནི་ནང་གི་ཡེ་ཤེས་སོ། ། དབུས་ནི་ཡེ་ཤེས་མཁའ་འགྲོ་མའི་རང་བཞིན་ནོ། ། ཐམས་ཅད་བསྡུས་ཤིང་འབྱིན་པར་བྱེད། ། ཅེས་པ་ནི་སྒྲ་དེས་སྙན་གསན་དབབ་པའོ། ། ཨཱ་ལི་རྡོ་རྗེ་སྟེ་ཤེས་རབ། ཀཱ་ལི་དྲིལ་བུ་སྟེ་ཐབས་སོ། ། མཉམ་པར་བཟུང་སྟེ་གཡོན་གྱི་མཐེ་བོང་དང་སྲིན་ལག་གི་དྲིལ་བུ་བཟུང་བར་བྱའོ། ། གཡས་ཀྱི་མཐེ་བོང་དང་སྲིན་ལག་གིས་རྡོ་རྗེ་བཟུང་ངོ་། ། གནས་ནི་བརྒྱད་དུ་བསྐྱེད་པར་བྱ། །
ཞེས་པ་ནི་དྲིལ་བུ་དཀྲོལ་ཙམ་ཤར་ལ་སོགས་པ་ཕྱོགས་མཚམས་བརྒྱད་དུ་ལན་བརྒྱད་བསྒྲགས་པར་བྱའོ། ། དེ་ལས་ལྷག་པའམ་ཆད་པར་མི་བྱ་བའི་དོན་ནོ། ། ཨཱ་ལི་ཀཱ་ལི་རབ་སྦྱོར་བ། ། ཞེས་པ་ནི། ཨཱ་ལི་སྟེ་རྡོ་རྗེའོ། ། ཀཱ་ལི་སྟེ་དྲིལ་བུའོ། ། རབ་སྦྱོར་ནི་མཉམ་པར་བཟུང་སྟེ། བཤད་པ་ཨཱ་ལི་ཀཱ་ལི་གོང་གི་ན་བཅུག་ནས་ཡོད། ཐམས་ཅད་རྣམ་གཅོད་ཅེས་པ་ནི་དྲིལ་བུའི་སྒྲའོ། ། རྡོ་རྗེ་དྲིལ་བུ་ཐབས་ཉིད་དེ། །
ཞེས་པ་ནི་རྡོ་རྗེ་མཚན་པའི་དྲིལ་བུ་ཕན་ཚུན་དུ་འབྲེལ་པ་ཐབས་ཞེས་པ་ནི་དྲིལ་བུས་འཁོར་བ་ལས་གཅོད་པའི་ཐབས་སོ། ། ཡང་ནི་ནང་དུ་ཉིད་ཅེས་པ་ནི་རྡོ་རྗེ་དྲིལ་བུ་ཕན་ཚུན་འབྲེལ་བས་སོ། ། དེ་ལ་ནི་རྡོ་རྗེ་དྲིལ་བུའོ། ། རྐྱང་པ་ནི་སྦྱོར་བའོ། ། བསྐོར་བ་ནི་པད་སྐོར་གྱི་ཕྱག་རྒྱའོ། ། ལག་པ་གཡས་པ་ཉི་མ་ཐབས་སོ། ། ཟླ་བ་ནི་གཡོན་པ་ཤེས་རབ་བོ། ། ལུས་ཅན་ནི་སེམས་ཅན་ནོ། ། ཐབས་ཉིད་ཅེས་པ་ནི་གཡས་ཉི་མ་སྟེ་རྡོ་རྗེ་བཟུང་ངོ་། ། གཡོན་ཟླ་བ་སྟེ་དྲིལ་བུ་བཟུང་སྟེ་ཐབས་དང་ཤེས་རབ་མཚོན་པའོ། །
རང་འདོད་ནི་ཡི་དམ་དང་ལྷའོ། ། བྱང་ཆུབ་་་་་་བྱང་ཤར་དུ་ཟེར་ཏུ་རྡོ་རྗེ་གསོར་ནས་ཞེས་པ་ནི། གཡས་པའི་རྡོ་རྗེ་གཡོན་དུ་གསོར་བའོ། ། ཕྱི་ནས་བློ་ལྡན་གདམས་པ་ནི་དྲིལ་བུ་དཀྲོལ་བའོ། ། ཧཱུྃ་གི་གླུ་ནི་ཧཱུྃ་བརྗོད་པའོ། ། སངས་རྒྱས་དགྱེས་པ་ནི་དྲིལ་བུའི་སྒྲས་སོ། ། རྨོངས་པའི་སེམས་ཅན་རྣམ་པར་ཤེས་པ་ཟུང་སྒྲོལ་བ་ནི་མི་ཤེས་ཤིང་རྨོངས་པའི་སེམས་ཅན་ཁམས་གསུམ་འཁོར་བ་ལས་སྒྲོལ་བའོ། ། ཆོས་ནི་བྱེད་པ་མེད་ལ་རང་གི་མཚན་ཉིད་འཛིན་པ་རྣམ་པར་དཀར་བའི་དེ་ཉིད་ཤེས་པའོ། ། འབྲས་བུ་ནི་རྣམ་པར་བྱང་བའི་སྒོ་མཚོན་པའོ། ། རྡོ་རྗེ་དགྱེས་པ་ནི་སྤྲོ་བ་དང་བཅས་པས་རྡོ་རྗེ་བཟུང་བའོ། །
ཐབས་ནི་ལག་པ་གཡས་པ། ཤེས་རབ་ནི་གཡོན་པ། བཛྲ་དྷརྨཱ་ར་ཎི་དྲིལ་བུ་འཁྲོལ་བའོ། ། ན་ད་སྒྲོགས་པའོ། ། པྲ་ར་ཙ་ནི་རབ་ཏུའོ། ། ཨོཾ་སརྦ་ཏ་ཐཱ་ག་ཏ་སིདྡྷི་སོགས་ནི་རྡོ་རྗེ་གསོར་བའི་སྔགས་སོ། ། ཐབས་ནི་རྡོ་རྗེ། ཤེས་རབ་ནི་དྲིལ་བུའོ། ། ཆོས་ཀྱིས་ནི་དེ་ཁོ་ན་ཉིད་ཤེས་པའོ། ། འགྲོ་བ་དང་པོ་སད་པར་བྱེད། །
ཅེས་པ་ནི་ལས་དང་པོ་པ་སད་པར་བྱེད་པའོ། ། མི་ཤེས་པ་ནི་མ་རིག་པའོ། ། སེམས་ཅན་སངས་རྒྱས་དོན་དུ་ཞེས་པ་ནི་སེམས་ཅན་སངས་རྒྱས་ཐོབ་པའི་དོན་དུ་དཀྲོལ་བའོ། ། རྡོ་རྗེ་ཉིད་ཀྱིས་བཟུང་ཞེས་པ་ནི་རྡོ་རྗེ་དེ་ཁོ་ན་ཉིད་ཤེས་པར་བྱས་ནས་རྡོ་རྗེ་བཟུང་བའོ། ། དྲིལ་བུ་ཆོས་ཀྱི་དཀྲོལ་བར་བྱ། ། ཞེས་པ་ནི་ཆོས་ཐམས་ཅད་སྟོང་པ་ཉིད་ལ་སོགས་པའི་སྒྲར་ཤེས་པར་བྱས་ལ་དཀྲོལ་ལོ། ། ཐབས་རྡོ་རྗེ་ཤེས་རབ་དྲིལ་བུ། སེམས་ཅན་དོན་ནི་ཡོ་གིས་བྱ་ཞེས་པ་ནི། རྣལ་འབྱོར་གྱིས་ཁམས་གསུམ་སེམས་ཅན་ཐམས་ཅད་ཀྱིས་སངས་རྒྱས་ཐོབ་པར་བྱ་བའི་དོན་དུ་དཀྲོལ་བའོ། ། རྡོ་རྗེ་དེ་ཉིད་ཀྱིས་བཟུང་ཞེས་པ་ནི་རྡོ་རྗེའི་དེ་ཁོ་ན་ཉིད་ཤེས་པར་བྱས་ནས།
གླང་པོའི་དྲིལ་བུ་དཀྲོལ་བར་བྱ་ཉིད་ཅེས་པ་ནི། དྲིལ་བུའི་དེ་ཁོ་ན་ཉིད་མི་ཤེས་ན་གླང་པོའི་སྐེར་བཏགས་པ་དང་འདྲའོ། ། དེ་ཉིད་དམན་པ་ནི་མི་ཤེས་པའོ། ། རང་གི་དངོས་གྲུབ་ནི་མཆོག་ཐུན་མོང་རིང་བའོ། ། བརྒྱད་པའི་རབ་ཏུ་བྱེད་པ་དང་པོའོ།། །། ཕྲེང་བ་ནི་ཕྲེང་བའི་དེ་ཁོ་ན་ཉིད་དོ། ། སོགས་སུ་ནི་ཕྲེང་ཐག་དང་རབ་གནས་དང་མདོ་འཛིན་བསྡུས་སོ། ། ཡང་དག་ནི་དེ་ཁོ་ན་ཉིད་ཕྱིན་ཅི་མ་ལོག་པར་བསྟན་ནོ། ། རྡོ་རྗེ་ཉོན་ནི་སྡུད་པ་པོའི་གང་གིས་རྣལ་འབྱོར་པའོ། ། ཡང་དག་ཆོ་ག་ནི་སྦྱང་བ་ལ་སོགས་དང་གྲངས་སོ། །
འགྲུབ་འགྱུར་འདི་ལ་ཐེ་ཚོམ་མེད་དེ། སིདྡྷི་འགྲུབ་པར་འགྱུར་རོ། ། ཕྲེང་བའི་རྒྱུ་ནི་ཤེལ་དང་། མུ་ཏིག ཉ་ཕྱིས་དང་། ཁམས་ནི་དཀར་པོ་ལ་སོགས་པའོ། ། ས་དཀར་ལ་སོགས་པ་གཞན་ཞི་བའི་ལས་ལ་ཁྱད་པར་དུ། ཕྲེང་བའི་མཚན་ཉིད་དཀར་བའོ། ། རྒྱུ་གསེར་དང་དངུལ་དང་ཟངས་དང་པདྨའི་ས་བོན་རྒྱས་པ་ལ་ཤིས། དབང་ལ་གུར་གུམ་ལ་སོགས་དྲི་རྣམས་ཞེས་པ་ནི་དྲིའི་རིལ་བུ་ཤེས་པའོ། །
དྲག་པོའི་རྒྱུ་ནི། རུ་རཀྵ་དང་ལུང་སྟང་དང་། ། དེ་བཞིན་སྐྱེས་པའི་རུས་པ་ཉིད། ། མངོན་སྤྱོད་ལ་ཤིས་སོ། ། ལས་བཞི་ཀ་ལ། བོ་དྷི་ཙིས་ནི་ལས་ཀུན་སྐྱེད་དོ་གྲངས་ཀྱི་བྱེ་བྲག་གི་ཚད་བསྟན་པ་ནི། སྔགས་ཀྱི་བསྒྲུབ་པ་ལ་ལྔ་བཅུ། དབང་ལ་ཉི་ཤུ་རྩ་ལྔ། ཞི་བ་ལ་བརྒྱ། རྒྱས་པ་ལ་བརྒྱ་རྩ་བརྒྱད།
མངོན་སྤྱོད་ལ་དྲུག་ཅུའོ། ། ལས་ཀྱི་བྱེ་བྲག་ཅེས་པ་ནི་ལས་བཞིའོ། ། ཕྲེང་བ་ལ་སོགས་པ་ཞེས་པ་ནི་རྒྱུ་དང་གྲངས་དང་ཕྲེང་ཐག་གོ ། ཕྲེང་ཐག་གི་དེ་ཉིད་བསྟན་པ་ནི། ཕྱོགས་དང་མཚམས་ནི་བརྒྱད་རྣམས་ཀྱི། ། དབུས་སུ་དགུ་པ་སངས་རྒྱས་ཀྱིས། ། ལྷ་ནི་དགུ་སོགས་སྲད་བུ་ལ། ། ལྷ་དགུ་ཡིས་ནི་བྱིན་གྱིས་རླབས། ། ཞེས་པ་ཕྲེང་ཐག་དགུ་སྒྲིལ་དུ་བྱས་ལ། ཕྱོགས་མཚམས་བརྒྱད་དུ་བྱང་ཆུབ་སེམས་དཔའ།
དབུས་ཀྱི་སྐུད་པ་ནི་རྡོ་རྗེ་འཛིན་པར་བྱིན་གྱིས་རླབས་པའམ་བསམ་པའོ། ། ལྷ་ནི་དགུ་སོགས་སྲད་བུ་ནི་ཕྲེང་ཐག་དགུ་སྒྲིལ་ལ་དགུ་ཞེས་པ་ཕྲེང་ཐག་ལ་དགོངས་པའོ། ། ཕྲེང་བ་ཀུན་ནི་དགྲ་བཅོམ་ཞེས་པ་ནི་འདོད་ཆགས་ལ་སོགས་པའི་དགྲ་བཅོམ་པའོ། ། ཡང་ན་སྤངས་པའི་ཆའོ། ། མཆོད་རྟེན་ཞེས་པ་ནི་མདོ་འཛིན། སྟེང་དུ་བརྟག་ནི་གཉིས་བརྩེགས་གོ ། ཆོས་ཀྱི་ཞེས་པ་ནི་མདོ་འཛིན་གྱི་གོང་མ་ཆོས་དབྱིངས་སོ། ། དཔང་པོ་ནི་དབྱིངས་སྟོང་པའི་ཡེ་ཤེས་སོ། ། མདོ་འཛིན་གཉིས་ནི་སྟེང་ཆོས་ཀྱི་དབྱིངས་འོག་མ་ཡེ་ཤེས་ཏེ། ཆོས་དབྱིངས་རྟོགས་པས་དཔང་པོའོ། །
སྟེང་དུ་ཡང་ནི་ཆོས་ཀྱི་དབྱིངས། ། ཞེས་པ་ནི། མདོ་འཛིན་འོག་མ་ཡེ་ཤེས་སྟེང་མ་ཆོས་དབྱིངས་སོ། ། ལག་མཐིལ་ཞེས་པ་ལ་སོགས་པ་ཕྲེང་བ་སྦྱངས་བ་དང་བྱིན་རླབས་བསྟན་ཏེ་རབ་གནས་སོ། ། ཉི་མ་ཞེས་པ་ནི། གཡས་པ། ཉི་མ་ལ་ཨ་དམར་པོ། དབྱངས་ཀྱི་དང་པོ་ལ་སོགས་ཞེས་པ་ནི། ཉི་ཟླ་གཉིས་ཀྱི་མཐའ་སྐོར་ལ་ཨཱ་ལི་ཀཱ་ལི་དགོད་པའོ། ། ལག་པ་གཡོན་པ་ལ་དབུས་སུ་ཞེས་པ་ལས་གཡོན་པར་ཨ་ལས་ཟླ་བ་བསམ་མོ། །
བསྒོམ་ཞིང་བདུད་རྩིའི་ཡི་གེ་ནི་ཞེས་པ་ནི་ཉི་ཟླ་དཀར་པོ་བསྒོམ་པའོ། ། ཡང་ན་གཡོན་དུ་སུཾ་བསྒོམ། འོད་ཟེར་འབར་བ་དུ་མ་ཞེས་པ་ནི་སུཾ་ལས། ཡང་ན་ཨཱ་ལི་ཀཱ་ལི་དེ་དག་ལའོ། ། ཁ་དོག་དཀར་པོ་བསམ་ནས་ནི་དེའི་འོད་ཀྱིས་རང་བཞིན་གྱི་གནས་ནས་ཡེ་ཤེས་ཀྱི་ཨཱ་ལི་བསྟིམ་པའོ། ། སོར་མོ་རྡོ་རྗེའི་རྩེ་མོ་ཞེས་པ་ནི་གཡས་པའི་རྩེ་མོ་རྣམས་རྡོ་རྗེ་རྩེ་ལྔ་པར་བསམ། གཡོན་པར་པདྨའི་འདབ་མར་བསམ་ལ་པདྨར་རྡོ་རྗེ་འཇུག་པའི་ཞེས་པ་ནི་དེ་གཉིས་སྦྱར་བ་རྡོ་རྗེ་དང་པདྨའི་སྦྱོར་བ་བསམ་ལ། ཡང་དག་པར་སྦྱོར་བ་ཉི་མའི་ནང་ཞེས་པ་ནི། ཉི་ཟླ་ཁ་སྦྱོར་གྱི་བར་དུ་ཕྲེང་བ་བཞག་སྟེ། ཕྲེང་བ་དང་ཕྲེང་ཐག་མདོ་འཛིན་དེ་ཁོ་ན་ཉིད་ཐམས་ཅད་རྡོ་རྗེ་པདྨ་སྙོམ་པར་ཞུགས་པ་ལས་བྱུང་བར་བསམ་པའམ། །
ཉི་ཟླའི་བར་གྱི་སུཾ་ལས་བདུད་རྩི་བྱུང་བས་ཨཱ་ལི་ཀཱ་ལི་ཁྱབ་སྟེ། བདུད་རྩི་ཨཱ་ལི་ཀཱ་ལིར་བྱིན་གྱིས་རླབས་ལ། དེ་ཕྲེང་བ་ལ་ཐིམ་པས་ཕྲེང་བ་དེ་ཉིད་བདུད་རྩིའི་ཨཱ་ལི་ཀཱ་ལིར་བྱིན་གྱིས་བརླབ་བོ། ། ཀུན་གྱི་དེ་ཉིད་བསྒོམ་ཤིང་ཞེས་པ་ཕྲེང་བ་དང་། ཕྲེང་ཐག་ཀུན་ཐབས་དང་ཤེས་རབ་ལག་པ་གཉིས་ཐལ་མོ་སྦྱར་བའི་སྙོམ་པར་འཇུག་ལས་བྱུང་བར་བསམ་མོ། ། སོར་མོ་ལ་སོགས་བྱེ་བྲག་ཅེས་པ་ནི་ལས་གང་ལ་སོར་མོ་གང་གིས་བགྲང་བ་བསྟན་པའོ། ། ཕྱིས་ནི་ཞེས་པ་ནི་ཕྲེང་བའི་རབ་གནས་སོ། ། རྡོ་རྗེ་གཉིས་མེད་དངོས་པོ་ལས་ཞེས་པ་ནི་ལྷའི་རྣལ་འབྱོར་ཡབ་ཡུམ་གཉིས་མེད་དུ་སྒོམ་པའོ། ། རྡོ་རྗེ་ཅན་གྱི་དངོས་པོ་ཞེས་པ་ནི། གཡོན་པའི་མཐེ་བོང་གི་དངོས་པོའོ། །
ཁྲོ་བོ་ནི་མཛུབ་མོའོ་དབུ་མ་ནི་གུང་མོའོ། ། ཀུན་གྱི་མཐའ་མ་ནི་མཐེ་ཆུང་ངོ་། ། དགུག་པ་ནི་ཕྲེང་བའོ། ། མཉམ་བཞག་ནི་ལྷའི་རྣལ་འབྱོར་མ་སྤངས་པའོ། ། འགྲུབ་འགྱུར་ནི་སྒོམ་བཟླས་ཀྱིས་དངོས་གྲུབ་འགྲུབ་པ་ལ་ཐེ་ཚོམ་མེད་དོ། ། དེ་ཉིད་མེད་པ་ནི་དེ་ཉིད་ཞི་རྟོགས་པ་མེད་པའོ། ། དེ་ཉིད་མེད་པ་ནི་སྔགས་དང་ཕྲེང་བའོ། ། སྔགས་བསྒོམ་པ་ནི་བཟླས་པ་དང་བསྒོམ་པའོ། ། རྡོ་རྗེ་དྲིལ་བུའི་དེ་ཉིད་མེད། ། ཅེས་པ་ནི།
མེད་པ་དེས་དངོས་གྲུབ་མི་ཐོབ་པའོ། ། ཕྱག་རྒྱའི་དེ་ཉིད་ལས་སྐྱེས་པ་ཞེས་པ་ལ། དེ་ཉིད་མི་འགྱུར་བ་ཟེར། མི་འགྱུར་བ་ནི་ཕྱག་རྒྱ་ཆེན་པོའོ། ། དེ་ཉིད་དམིགས་པ་ནི་ཤེས་པའོ། ། དེ་ཉིད་ཐམས་ཅད་ནི་མཆོག་དང་ཐུན་མོང་ངོ་། ། ཡི་གེ་རྣམས་ཀྱི་རྒྱུ་ལས། ཞེས་པ་ནི་ཨཱ་ལི་ཀཱ་ལི་ལས་བྱུང་བའོ། ། ཨཱ་ལི་ཀཱ་ལི་ལས་ཕྲེང་བའི་སྔགས་བསྟན་པའོ། ། གཟུགས་ཀྱིས་ཤིན་ཏུ་མཛེས་པ་ཉིད་ཅེས་པ་ནི།
སྔགས་ཀྱི་སྙིང་པོ་མཛེས་པ་སྟེ། ཟེར་ཏེ། ཕྲེང་བ་དེ་ཡང་གཉིས་མེད་ཀྱི་རང་བཞིན་ཤེས་པར་བྱས་ནས་བགྲངས་སྟེ་སྤྱིའི་དགོས་པའོ། ། སྔགས་དེ་གང་གིས་དག་པར་བྱ་ཞེ་ན། སྔགས་ཀྱི་སྙིང་པོ་བགྲང་བའི་གྲངས། བརྫུན་པས་རྣལ་འབྱོར་མའི་སྙིང་འགྲུབ་ཅེས་པ་ནི། རང་བཞིན་མེད་པར་བཟླས་ན་འགྲུབ་པའོ། ། ཕྲེང་བ་སྦྱོར་བའི་སྔགས་ནི་ཨོཾ་པ་དེ་སོགས་སོ། ། སྔགས་ཀྱིས་ཕྲེང་བ་སྦྱངས་ཞེས་པ་ནི། དང་ལ་ཕྲེང་བ་སྦྱངས་ནས་སོ། །
གང་འདོད་དེ་ཉིད་འགྲུབ་པར་བྱ་ཞེས་པ་ནི། སྦྱང་བའི་རྗེས་ལ་ནི་ཞི་བ་ལ་སོགས་པའི་འདོད་པའི་དངོས་གྲུབ་འགྲུབ་པའོ། ། ཀུན་ཏུ་གསལ་བ་མེད་ན་རིང་ཞེས་པ་ནི། ཕྲེང་བའི་སྔགས་དང་ཕྲེང་བ་སྦྱང་བ་ལ་སོགས་པ་དེ་ཁོ་ན་ཉིད་མེད་ན་དངོས་གྲུབ་རིང་བའོ། ། ཡེ་ཤེས་དེ་ཉིད་ཅེས་པ་ལ་སོགས་པས་ཕྲེང་བའི་རབ་གནས་བྱེད་ཙམ་ན་རང་ཉིད་ལྷར་བསྒོམ་པ་བསྟན་ཏེ། ཡེ་ཤེས་མཁའ་འགྲོ་མ་བསྒོམ་པའོ། ། ཡེ་ཤེས་ཆེན་པོ་ནི་ཆོས་ཀྱི་དབྱིངས་ཡིན་པས་སོ། ། ཡང་དག་ཉོན་ནི་ལྷའི་རྣལ་འབྱོར་ལ་སྡུད་པ་པོ་ཉོན་ཞེས་པའོ། མཉམ་ཉིད་སེམས་ཀྱི་དབྱེ་བ་ལས། ། ཞེས་པ་ནི་ཤུ་ནྱ་ཏས་སྟོང་པར་བྱས་ལ།
སྔོན་འགྲོ་ཡེ་ཤེས་ཀྱི་ཚོགས་སོ། ། མཉམ་པར་བཞག་པས་འཁོར་ལོ་བརྟག ། ཅེས་པ་ནི་སྟོང་པའི་ངང་ལས་ཨ་ལས་གཞལ་ཡས་ཁང་བསྐྱེད་པའོ། ། ཟླ་བའི་དཀྱིལ་འཁོར་དབུས་གནས་པར་ཞེས་པ་ནི། གཞལ་ཡས་ཁང་གི་ནང་དུ་གདན་ཟླ་བ་བསྒོམ་པའོ། ། ཡེ་ཤེས་ས་བོན་གྱིས་གཟིར། ཞེས་པ་ནི་ཡུམ་ལ་མཁྱུད་པའོ། ། སྐུ་མདོག་དཀར་པོ་ཤིན་ཏུ་མཛེས། ། ཞེས་པ་ནི་ཡེ་ཤེས་སེམས་དཔའོ། ། འཕགས་པ་རྣམ་པར་སྣང་མཛད་གཙོ། །
ཞེས་པ་ནི་རྣལ་འབྱོར་ནམ་མཁའ་སྣང་མཛད་ཆེན་པའོ། ། ཀུན་ཏུ་འོད་ཟེར་ནི་ཡེ་ཤེས་སེམས་དཔའི་ཐུགས་ཀའི་ཧཱུྃ་ཏིང་ངེ་འཛིན་སེམས་དཔའ་ལས་སོ། ། སངས་རྒྱས་དམ་ཚིག་ནི་སངས་རྒྱས་སྤྲིན་སྤྲོ་བ་ལས་མི་འདའ་བས་སོ། ། རབ་ཏུ་གྲགས་ཞེས་པ་ནི་ཁ་སྦྱོར་གྱི་བཟླས་པས་སྔགས་ཀྱི་བཟླས་པ་འགྲུབ་པར་འགྱུར་རོ། ། བསྐོར་བ་མཁའ་འགྲོ་མ་དང་ཞེས་པ་ནི། པད་སྐོར་གྱི་མཁའ་འགྲོ་མའི་སྔགས་བཟླས་ན་བདེ་བ་དང་ཞེས་པ་བདེ་བ་སྟེ་དངོས་གྲུབ་བོ། ། ཨཱ་ལི་ཀཱ་ལིའི་ས་བོན་ཞེས་པ་ནི། ཨཱ་ལི་ཀཱ་ལི་ལས་བསྡུས་པའོ། ། ཧཱུྃ་གི་སྲད་བུས་རྒྱུ་བ་ཉིད། ། ཅེས་པ་ནི་ཧཱུྃ་བཟློས་ཤིང་རྒྱུ་བའོ། །
འདིའི་ས་བོན་ནི་ཧཱུྃ་ངོ་། ། དེ་བསྒོམ་ཤིང་བརྒྱུས་ན་མྱུར་དུ་སྟེ་ཚེ་གཅིག་གི་སངས་རྒྱས་ཐོབ་བོ། ། བརྒྱད་པ་ལས་རབ་ཏུ་བྱེད་པ་གཉིས་པའོ། ། བརྟག་པ་བརྒྱད་པའི་རབ་ཏུ་བྱེད་པ་གསུམ་པས་ནི། ཡེ་ཤེས་ཀྱི་དེ་ཁོ་ན་ཉིད་བསྟན་ཏེ། དེ་ཡང་། འཕོ་བའི་རྣལ་འབྱོར་མཚན་ཉིད་ཀྱིས་ཞེས་པ་ནས་འགྲུབ་འགྱུར་འདི་ལ་ཐེ་ཚོམ་མེད་ཅེས་པའི་བར་གྱིས་ཡེ་ཤེས་ཀྱི་འཕོ་བ་བསྟན་ནོ། ། གདན་བཞིའི་གསང་བའི་གདན་གྱི་གསུམ་པ་དང་། མཁའ་འགྲོ་མའི་ལེའུ་བཅུ་པ་དང་མཐུན་པར་བསྟན་ནོ། ། འཕོ་བའི་རྣལ་འབྱོར་མཚན་ཉིད་ཀྱི་ཞེས་པ་ལ་གཉིས་སྟེ།
གོང་དུ་འཕོ་བ་དང་། གཞན་གྱི་གྲོང་དུ་འཇུག་པའོ། ། གོང་དུ་འཕོ་བ་ནི་སྒོ་གང་ནས་རྣམ་པར་ཤེས་པ་འཕོས་ན་ངན་འགྲོར་འགྲོ་བའི་སྒོ་ཡིག་འབྲུས་བཀག་སྟེ། སྤྱི་གཙུག་ལ་སོགས་པ་ལེགས་པའི་གནས་ནས་རྣམ་པར་ཤེས་པ་འདོན་པའོ། ། གཞན་གྱི་གྲོང་དུ་འཇུག་པ་ནི། བདག་གི་རྣམ་པར་ཤེས་པའི་རྟེན་རྒན་པོའི་ལུས་ལ་རྣམ་པར་ཤེས་པ་བཏོན་ནས། ཕ་རོལ་པོ་གཞོན་ནུའི་རྟེན་ལ་འཇུག་ཅིང་། ཕ་རོལ་པོ་གཞོན་ནུའི་རྣམ་པར་ཤེས་པ་རྒན་པོའི་རྟེན་ལ་འཛུད་པའོ། ། དེ་ཉིད་ནི་འཕོ་བའོ། ། ཇི་ལྟར་གནས་ནི་གང་ནས་འཕོས་ནས་གོང་དུ་འགྲོ་བའོ། །
རྡོ་རྗེ་ཉོན་ནི་སྡུད་པ་པོའོ། ། བཟང་པོ་ལམ་གྱི་རྣལ་འབྱོར་གྱིས། ། ཞེས་པ་ནི་ལམ་སྒོ་ནས་འཕོས་ན་མཐོ་རིས་དང་ཐར་པར་འགྲོ་བའི་སྒོའོ། ། འགྲོ་བ་མཛེས་པ་ཞེས་པ་ནི་སངས་རྒྱས་སམ་མཐོ་རིས་སུ་འཕོ་བས་མཛེས་པའོ། ། ཁྱོད་ནི་སྡུད་པ་པོའོ། ། ཡེ་ཤེས་དབང་པོ་སངས་རྒྱས་སོ། ། ཡེ་ཤེས་ཀྱི་སྒོ་དབྱེ་བས་འཕོ་བ་དབྱེ་བའོ། ། ཡོན་ཏན་ནི་མཐོ་རིས་སུ་འཕོ་བའོ། ། སྐྱོན་ནི་ངན་སོང་དུ་འཕོ་བའོ། ། ཇི་ལྟར་ལགས་ནི་སྒོའི་བྱེ་བྲག་གོ །
སྲོག་ཆད་པ་ནི་ཚེ་ཟད་པའོ། ། ཡང་དག་པར་སྦྱོར་བ་ནི་འཆི་བསླུས་ཀྱང་མ་བཟློགས་ན་འཕོ་བའི་རྣལ་འབྱོར་བྱེད་པའོ། ། ཉོན་ནི་སྡུད་པ་པོའོ། ། དེ་ནས་ལེགས་པའི་ལམ་ནི་ཞེས་པ་ནས། ཡང་དག་སྦྱོར་འབྱུང་ཞེས་པའི་བར་གྱིས་སྒོའི་ཡོན་ཏན་གྱི་བྱེ་བྲག་སྟོན་ཏེ། ལེགས་པའི་ལམ་ནི་ཞེས་པ་ནི་ཡོན་ཏན་དང་སྐྱོན་ནི་ཇི་ལྟར་ལགས་ཞེས་དྲིས་པའོ། ། ལན་ནི་ལེགས་པའི་ལམ་ནི་སྒོ་གང་ནས་རྣམ་ཤེས་བཏོན་ན་སངས་རྒྱས་སམ་མཐོ་རིས་སུ་འགྲོ་བའོ། ། ངན་པའི་ལམ་ཡང་སྐྱོན་རྣམས་དེ། ། ཞེས་པ་ནི་སྒོ་གང་ནས་རྣམ་ཤེས་བཏོན་ན་ངན་འགྲོར་འགྲོ་བའི་སྒོའོ། ། སྒོ་དགུ་ཇི་ལྟར་ལགས།
སྐྱོན་ཡོན་གྱི་སྒོ་གང་དུ་ཡོད་ཅེས་པ་ནི་དྲིས་པའི་ལན་ནོ། ། ལྟེ་བ་སྙིང་ཁ་སོགས་སོ། ། འཕོ་བའི་སྒོ་དེ་ཉིད་བསྟན་པའི་ཕྱིར། ལྟེ་བ་ལ་ཞེས་པ་ལ་སོགས་པ་གསུངས་ཏེ་ལྟེ་བ་དང་སྟེང་ཞེས་པ་སྟེང་གི་སྤྱི་གཙུག་གོ ། ཐིག་ལེ་མཛོད་སྤུའོ། ། མིག་གཉིས་དང་། སྣ་བུག་གཉིས་དང་། སོགས་ཀྱིས་ཁ་དང་སྣ་བུག་གཉིས་དང་། བཏུང་བ་ཞེས་པ་ལྕི་བའི་ལམ་དང་། མཚན་ཉིད་ཅེས་པ་མཚན་ཉིད་དགུ་ཡོད་དོ། །
ལྟེ་བར་འདོད་ན་ཞེས་པ་འདོད་པའི་ཁམས་སུ་སྐྱེ་བར་འདོད་ན་སྒོ་གཞན་ཡི་གེས་དགག་སྟེ། ལྟེ་བ་ནས་རླུང་དང་རྣམ་ཤེས་བཏོན་ན་དེར་སྐྱེའོ། ། ཐིག་ལེའི་གཟུགས་ཅན་ལུས་ཞེས་པ་ནི། སྨིན་མཚམས་ནས་བཏོན་ན་གཟུགས་ཁམས་ཀྱི་ལྷར་སྐྱེའོ། ། སྟེང་ནི་སྟེང་དུ་གནས་ཞེས་པ་སྤྱི་གཙུག་ནས་བཏོན་ན་གཟུགས་མེད་ཁམས་ཀྱི་གཙང་མའི་རིགས་ཀྱི་ལྷར་སྐྱེའོ། ། འདི་ཉིད་ལ་རྩ་དབུ་མ་ནས་རྣམ་པར་ཤེས་པ་རླུང་དང་བཅས་པ་སྤྱི་གཙུག་ནས་འཕོས་ན་ཐར་པའི་འཕོ་བར་ཡང་འགྲོའོ། ། འགྲོ་བ་ནི་རླུང་སེམས་སོ། ། འོང་བ་ནི་མཐོ་རིས་དང་ངན་སོང་ངོ་། ། སྣ་ནས་རྣམ་པར་ཤེས་པ་བཏོན་ན་གནོད་སྦྱིན་དུ་སྐྱེའོ། ། རྣ་བ་ནས་བཏོན་ན་མིའམ་ཅི་རིགས་སྔགས་འཆང་གྲུབ་པར་སྐྱེའོ། །
མིག་ནས་བཏོན་ན་མིའི་རྒྱལ་པོར་སྐྱེ་བའི་རྟགས་སོ། ། སྲིད་པའི་སྒོ་སྟེ་ཁ་ནས་འཕོས་ན་ཡི་དྭགས་སུ། ལྕི་བའི་ལམ་ནས་འཕོས་ན་བྱོལ་སོང་དུ་སྐྱེའོ། ། བཏུང་མིན་ཏེ་བཤང་བའི་ལམ་ནས་འཕོས་ན་དམྱལ་བར་བརྒྱད་དུའོ། ། དེ་ལྟར་ཞེས་པ་ནི་སྒོ་ངན་པ་ནས་འཕོས་ན་ངན་སོང་དུ་འགྲོ་བ་དེ་ལྟར་རོ། ། སྤོང་ཕྱིར་ནི་ངན་སོང་གསུམ་ལ་སོགས་པར་འགྲོ་བའི་སྒོ་ངན་སོང་གསུམ་ལ་སོགས་པར་འགྲོ་བའི་སྒོ་ངན་པ་སྤོང་བའོ། ། རིགས་ཀྱི་བུ་ནི་སྡུད་པ་པོའི་སྲིད་པའི་འཕོ་བའི་མཚན་ཉིད་ནི་རླུང་སེམས་སོ། ། སྒོའི་ཁྱད་པར་ཞེས་པ་ནི། ལེགས་པའི་སྒོའི་ཁྱད་པར་དང་ཉེས་པའི་སྒོའི་ཁྱད་པར་རོ། ། འཁོར་བའི་དབྱེ་བ་ནི་མཐོ་རིས་དང་ངན་སོང་ངོ་། །
དེའི་ཕྱིར་ཞེས་པ་ཚིག་རྐང་དྲུག་གིས་འཕོ་བའི་རྣལ་འབྱོར་བྱ་བའི་དུས་བསྟན། དེའི་ཕྱིར་ཞེས་པ་ནི་སྒོ་དབྱེ་བ་ལས་ངན་འགྲོ་དང་མཐོ་རིས་ཀྱི་དབྱེ་བ་ཡོད་པའི་ཕྱིར་རོ། ། སྒོའི་ཁྱད་པར་ནི་བཟང་ངན་ནོ། ། རྣལ་འབྱོར་པ་ཡིས་མཉམ་བཞག་ཅེས་པ་ནི། འཆི་ལྟས་རླུང་ལ་མཉམ་པར་བཞག་པས་ཕྱི་ནང་གི་རྟགས་རྟོགས་པར་བྱས་ལ། འཆི་བའི་དུས་ནི་ཐོབ་ཅེས་པ་ནི་འཆི་བ་ལ་བབ་ནའོ། ། འཆི་བའི་མཚན་མ་བསྟན་པ་ཉིད། ། ཅེས་པ་ནི། འཆི་རྟགས་རྟོགས་པར་བྱས་ལ་འཆི་བསླུ་ལ་སོགས་པ་བྱས་ཀྱང་མ་བཟློག་ན་འཕོ་བའི་རྣལ་འབྱོར་བྱ་སྟེ། རིམས་ལ་སོགས་པ་མ་ཕྱེ་ན་ཞེས་པ་ནི།
མ་ཕྱེ་སྟེ་རིམས་དང་ན་བ་དྲག་པོ་མ་བྱུང་བ་ལ་འཕོ་བའི་རྣལ་འབྱོར་བྱའོ། ། རིམས་དང་ན་བ་དྲག་པོ་བྱུང་ན་གོང་དུ་འཕོ་བའི་རྣལ་འབྱོར་མི་ནུས་པའི་ཕྱིར་དང་། འཇིག་རྟེན་པས་བརྙས་པར་འགྱུར་བའི་ཕྱིར་དང་། འཆི་བའི་དུས་ལ་བབ་ན། ཟླ་བ་དྲུག་ཙམ་གྱི་གོང་རོལ་དུ་འཕོ་བའི་རྣལ་འབྱོར་བྱའོ། ། བུམ་པ་ཞེས་པ་ཚིག་རྐང་གཉིས་ཀྱིས། འཕོ་བའི་རྣལ་འབྱོར་གྱི་གོང་རོལ་དུ་རླུང་བུམ་པ་ཅན་སྦྱང་བར་བསྟན་ནོ། ། སྒོ་རྣམ་ཐམས་ཅད་རེངས་པ་ཉིད། ། ཅེས་པ་ནི་རླུང་བུམ་པ་ཅན་རབ་འབྲིང་གསུམ་གྱིས་སྟེང་འོག་གི་རླུང་མི་རྒྱུ་བར་ནང་དུ་བཅུག་པའོ། ། རེངས་པ་ནི་མི་འདོད་པའི་སྒོ་ཡིག་འབྲུས་དགག་པའོ། །
བུམ་པ་ཅན་རབ་བརྒྱ་རྩ་བརྒྱད། འབྲིང་བདུན་ཅུ་རྩ་གཉིས། ཐ་མ་སུམ་ཅུ་རྩ་དྲུག་གོ ། མཆོད་རྟེན་རྣམས་ཞེས་པ་ནས། འཕྲལ་དུ་ཡིད་ཀྱིས་འཕོ་བར་བྱེད་ཅེས་པའི་བར་གྱིས་འཕོ་བའི་རྣལ་འབྱོར་དངོས་ཀྱི་ཆོ་ག་བསྟན་ནོ། ། མཆོད་རྟེན་རྣམས་ཞེས་པ་ནི་མཆོད་རྟེན་གྱི་སྒོ་ནས་སྨིན་མའི་དབུས་སུ་ལྕགས་སྒྲོག་ལྔ་ཞེས་པ་ནི་ཧཱུྃ་སེར་པོ་ཆ་ལྔ་པ་བསམ་པའོ། ། ཆ་ལྔ་ནི་ཞབས་སྐྱེད་ཨུ་དང་། ཧ་དང་། ཧའི་མགོ་བོ་དང་། ཐིག་ལེ་དང་།
ཟླ་ཚེས་དང་ལྔའོ། ། མཆོད་རྟེན་ཉིད་གོང་ནས་གོང་དུ་བརྩེགས་པས་མཆོད་རྟེན་ནོ། ། སྒོའི་བུ་ག་བསྒོམ་པ་ནི་སྨིན་མཚམས་སུ་ཧཱུྃ་རིང་པོ་བསྒོམ་པའོ། ། དེ་བས་ཞེས་པ་ནི་སྨིན་མཚམས་སོ། ། སྒོ་ཉིད་ནི་ལྟེ་བའོ། ། ས་བོན་ཆུ་ལྟར་དཀར་བ་ཉིད། ། ཅེས་པ་ནི་ཡི་གེ་གསུམ་དགོད་པའོ། ། བཏུང་དང་། བཏུང་བ་མིན་ཞེས་པ་ནི་ལྟེ་བའི་ལམ་དང་། བཤང་བའི་ལམ་མོ། །
དེའི་ས་བོན་ལྟར་བབས་ཞེས་པ་ནི། ས་བོན་འབབ་པ་ལྟ་བུར་འགོད་དེ། གཉིས་ཀའི་ལམ་དུ་ས་བོན་ཀྵྨཱཾ་དགོད་པའོ། ། དེའི་དང་པོ་དབུས་ཀྱི་ཡང་ཞེས་པ་ནི། དེའི་དང་པོར་ནི་འཕོ་བའི་དང་པོར་དབུགས་བུམ་པ་ཅན་ནོ། ། ཤིན་ཏུ་མཉམ་པར་བཞག་པ་ནི་བུམ་པ་ཅན་གྱིས་རླུང་གི་ས་བོན་ལ་མཉམ་པར་བཞག་པ་བསྒོམ་མོ། ། གསེར་གྱི་སྒོ་རུ་ཀྵུཾ་དགོད་དོ། ། མིག་གཉིས་སུ་ནི་ཧཱུྃ་སྔོན་པོའོ། ། རྣ་བ་དང་སྣ་དག་ལ་ནི་ཡུཾ་དམར་པོའོ། ། ཁར་ནི་ཧཱུྃ་དཀར་པོ་དགོད་དོ། །
རླུང་གི་དུས་ཀྱི་ཁ་དོག་དང་ཞེས་པ་ནི། ཧཱུྃ་དེ་ཉིད་རླུང་གི་ཁ་དོག་ལྟ་བུ་སྟེ་བསྒོམ་པའོ། ། སེམས་ནི་རླུང་གི་དཀྱིལ་འཁོར་ཞེས་པ་ནི་སྙིང་གི་དཀྱིལ་འཁོར་གྱི་སྟེང་དུ་ཧཱུྃ་དགོད་པའོ། ། རླུང་གི་ས་བོན་རྩ་བ་རྣམས་ཞེས་པ་ནི། སྙིང་ཁའི་དཀྱིལ་འཁོར་གྱི་འོག་ཏུ་རླུང་གི་དཀྱིལ་འཁོར་ཡཾ་བསྒོམ་པའོ། ། རླུང་གི་རྩ་བ་ཅན་ཞེས་པ་ནི་རླུང་གི་སྟེང་དུ་ཡང་ཡུམ་བསྒོམ་པའོ། ། ཐིག་ལེའི་སྒྲ་དང་ལྡན་པ་ཡང་ཞེས་པ་ནི་ལྟེ་བར་བསམ་པ་སྟེ། ཐིག་ལེ་ཨཾ། སྒྲ་ནི་ཟླ་ཚེས། ཐིག་ལེ་སྟེ་ལྟེ་བར་ཨྃ་བསྒོམ་པའོ། །
སེམས་ཀྱི་ས་བོན་གྱིས་དགུག་ཅེས་པ་ནི། ཧཱུྃ་གིས་མར་ལ་དགུག་པའོ། ། རྡོ་རྗེ་ཅན་གྱི་ས་བོན་གྱིས་ཞེས་པ་ནི་ལྟེ་བའི་སུཾ་མོ། ། འཇིག་མ་ཞེས་པ་དྲག་མོའི་ས་བོན་གྱིས་སྤྱི་གཙུག་གི་ཀྵུཾ་མོ། ། ལྕགས་ཀྱུ་ལ་སོགས་ཞེས་པ་ནི་ས་བོན་ཧིཀ྄་སྟེ། སྦྱར་བ་སྟེ་ཞེས་པ་སྟེ། ས་བོན་ཧི་ནི་ཡུཾ་འོག་མའི་འོག་ཏུ་བྲིའོ། ། ཀ་ནི་ཡུཾ་གོང་མའི་འོག་ཏུའོ། ། ར་སྟོང་པ་ལ་སོགས་པ་སྔོན་དུ་སོང་བས་ཡེ་ཤེས་མཁའ་འགྲོ་མར་བསྐྱེད་ལ། ལྟེ་བར་ཨཾ།
སྙིང་ཁར་ཧཱུྃ། རླུང་གི་དཀྱིལ་འཁོར་དེའི་སྟེང་དུ་ཧཱུྃ། ཧཱུྃ་གི་འོག་ཏུ་ཡུཾ། སྟེང་དུ་ཡང་ཡུཾ་དབུགས་ཕྱིར་འགྲོ་ཙམ་ན་ཡུཾ་འོག་མ་ཧི། ཡུཾ་གོང་མ་ལ་ཀ་བཀོད་ལ་སྙིང་ཁ་ལས་སྙིང་ཁའི་རླུང་དང་སེམས་ཨཾ་གི་འོད་ཀྱིས་གྱེན་ལ་འཕུལ་བའོ། ། གནས་ནི་བཅུ་དང་ཉི་ཤུ་རྩ་བཞིའི་གནས་ལས་འཇིག་དགུག་ཟེར་ཡང་། ཉི་ཤུ་རྩ་གཅིག་དབུགས་རྣམས་ཀྱིས། ། གནས་ལས་དྲག་མོ་དྲང་བར་བྱ། ། ཞེས་པ་ནི་ཉི་ཤུ་རྩ་གཅིག་དབུགས་རྣམས་ཀྱིས་ཅེས་པ་ནི། ཧི་ཀ་ཉི་ཤུ་རྩ་གཅིག་བརྗོད་པ་སྟེ།
དེས་འཕོ་བར་འགྱུར་རོ། ། གནས་པ་ནི་སྙིང་ཁའོ། ། དྲག་མོ་དྲང་བར་བྱ་ཞེས་པ་ནི་ལྟེ་བའི་ཨཾ་སྟེ། དྲག་པོའི་སྙིང་ཁའི་རླུང་དང་། བཅས་པ་དང་ཞེས་པ་སེམས་གྱེན་དུ་ཕུལ་བའོ། ། གོ་འཕང་གནས་ནི་གོ་འཕང་སྟེ་ཞེས་པ་ནི་སྙིང་ཁ་དང་མགྲིན་པ་ལ་སོགས་པ་སྟེ། སྤྱི་གཙུག་ཏུ་འཕུལ་བའོ། ། བུ་ག་དགུའི་སྟེང་མས་ཞེས་པ་ནི་ཚངས་པའི་བུ་གའོ། ། མཛོད་སྤུ་སྐྲ་དཀར་ས་བོན་གྱིས་ཞེས་པ་ནི་སྐྲ་དཀར། འཆི་བ་ནི་འོག་ཉིད་ནས་འཆད་པའོ། །
ཡི་གེ་ཕྱེད་དང་གཉིས་ཀྱིས་སྦྱར། ། ཞེས་པ་ནི། ཞེས་པས་ས་བོན་ཧིཀ྄་བཟླས་པའོ། ། ཡང་ན་ཨ་ཧཱུྃ་བཟླས་པ་ནི། སྦྱར་ཞེས་པ་ནི་ཧཱུྃ་ལས་བཅས་པའི་མུ། དྲག་པོའི་སྒྲ་ཡིས་བརྗོད་ནས་ནི། ། ཞེས་པ་ནི། འོག་གི་འོད་ཟེར་གྱིས་སྙིང་ཁའི་ཧཱུྃ་ལ་བསྣུན་པའོ། ། བརྗོད་ཅེས་པ་ནི་ཧི་ཀ་ཉི་ཤུ་རྩ་གཅིག་དྲག་ཏུ་བརྗོད་པའོ། ། བརྒྱད་པའི་མཐའི་ས་བོན་གྱི། །
ཞེས་པ་ནི་ཧའོ། ། འཇིག་དང་འཇིག་པའི་སྡེ་ཚན་གྱི་ཞེས་པ་འཇིག་པ་ནི་ཨཱ་ལི་སྟེ་འཇིག་པར་བྱེད་པ་ནི་ཀཱ་ལི་སྟེ། ཨི་ནི་ཨཱ་ལིའོ། ། ཧ་དང་ཀཱ་ལི་དེའི་བསྡུས་པའི་དོན་ནི་འདི་ཡིན་ཏེ། དང་པོར་སྟོང་པ་ཉིད་བསྒོམ་པ་ལ་སོགས་པ་སྔོན་དུ་འགྲོ་བས། འོག་ནས་འབྱུང་བ་ཡེ་ཤེས་མཁའ་འགྲོའི་རྣལ་འབྱོར་བྱས་ལ། ཧཱུྃ་ལ་སོགས་པས་སྒོ་དགུ་པོ་བཅིངས་ཏེ། ལྟེ་བར་རླུང་གི་དཀྱིལ་འཁོར་གྱི་སྟེང་དུ་ཨཾ་བསྒོམ་ལ། སྙིང་ཁར་རླུང་གི་སྟེང་དུ་ཧཱུྃ་བསམ་ལ་ཧཱུྃ་གི་སྟེང་དུ་ཡང་ཡུམ་སྟེང་དུ་ཕབ་ལ་བཀོད་ལ། རླུང་གིས་བསྐྱོད་པའི་ལྟེ་བའི་ཨཾ་གི་འོད་ཀྱིས་སྙིང་ཁའི་ཧཱུྃ་ལ་བསྣུན་ཏེ།
དབུགས་ཕྱིར་འབྱུང་བའི་དུས་སུ་ཧིཀ྄་ཅེས་དྲག་ཏུ་བརྗོད། ། རླུང་དང་བཅས་པའི་ཡི་གེ་དེ་དག་མགོ་བོའི་བར་དུ་ཕུལ་བར་བསམ། རླུང་ནང་དུ་འཇུག་པའི་ཚེ་ན་ཡི་གེ་དེ་དག་སླར་འོང་པར་བསམ་མོ། ། ཁྱད་པར་དུ་དབུགས་ཕྱིར་འགྲོ་ཙ་ན་ཡུམ་འོག་མ་ལ་ཧི། གོང་མ་ལ་ཀ་བཀོད་ལ། ནང་དུ་འཇུག་ཙ་ན་ཡུཾ་གོང་མ་ལ་ཧི། འོག་མ་ལ་ཀ་བཀོད་ལ། བཟླས་བརྗོད་དང་ས་བོན་ཧི་ཀ་ཉིད་བཟླས་ཏེ། དེ་ལྟར་ན་ལན་ཉི་ཤུ་རྩ་གཅིག་ཏུ་གོམས་པས་གོང་ལྟར་རྣམ་པར་ཤེས་པ་འཕོ་བར་འགྱུར་རོ། ། རླུང་གི་ས་བོན་ལྡན་པ་དང་ཞེས་པ་རླུང་གི་ས་བོན་ཏེ།
དབུགས་ནང་དུ་རྔུབས་ཙམ་ན་ཧི་ཀི་ཞེས་པ་ཡི་གེ་འཐུར་ལ་ཕུལ་ལ། རླུང་གི་དཀྱིལ་འཁོར་གྱི་སེམས་ཀྱི་ནི། ། རླུང་དང་སེམས་ཀྱི་འོད་ཀྱིས་གྱེན་ལ་འཕུལ་བ་སྟེ། རླུང་གི་དཀྱིལ་འཁོར་ནི་དཀྱིལ་འཁོར་སྔོན་པོའི་སྟེང་ན་ཧཱུྃ་སྔོན་པོ་ཡོད་པའོ། ། སེམས་ཀྱི་ནི་སེམས་ཀྱི་རྟེན་ཡིན་པས་ཧཱུྃ་ངོ་། ། གནས་ནི་ཉི་ཤུ་རྩ་བཞི་ཞེས་པ་ལ། ཉི་ཤུ་རྩ་གཅིག་གནས་རྣམས་ལ་ཟེར། ཉི་ཤུ་རྩ་གཅིག་ནི་ཧི་ཀ་ཉི་ཤུ་རྩ་གཅིག་བརྗོད་པའོ། ། དེས་སྐྲ་དཀར་དང་གཉེར་མ་འཇོམས་པ་སྟོན་ཏེ། དེ་ནས་སྟེང་དུ་འཇོམས་པ་མཆོག །
ཅེས་པ་ཤླཽ་ཀ་གཅིག་གིས་ནི་སྐྲ་དཀར་བཅིངས་པ་བསྟན་ཏེ། དེ་ནས་ནི་འཕོ་བའི་རྗེས་ལའོ། ། སྟེང་ཞེས་པ་ནི་བདེ་བ་ཆེན་པོའི་འཁོར་ལོའོ། ། སྟེང་དུ་མཆོག་ཅེས་པ་ནི་ཧཱུྃ་སྔོན་པོ་ཁ་ཐུར་དུ་བལྟས་པ་བསམ། ལྟེ་བའི་ཨཾ་གི་འོད་ཟེར་གྱིས་ཞུ་ནས་བདུད་རྩི་བབ་པ་ཟོས་པས་སྐྲ་དཀར་དང་གཉེར་མ་འཆིང་བར་འགྱུར་རོ། ། སྟེང་གི་ཡི་གེ་ཟ་བར་བྱེད། ། ཅེས་པ་ནི་ཕྱིའི་བཟའ་བ་ནི་ཤུ་ཏྲ་དང་རཀྵ་འདྲེས་པ་ཧཾ་ལས་བབས་པ་ཟ་བའོ། ། བུ་ག་དགུ་ནི་སྒོ་དགུའོ། ། སྟེང་མཆོག་ནི་སྤྱི་གཙུག་གོ ། འཕྲལ་དུ་ཡིད་བྱེད་ཅེས་པ་ནི།
ཧི་ཀ་བརྗོད་མ་ཐག་ཏུ་སེམས་སྟེང་དུ་འཕོ་བའོ། ། ཉིན་ཞིང་བྲམ་ཟེ་ཞེས་པ་ནས། དུས་ཐོབ་པ་ཡང་འཕོ་བྱ་སྟེ། ། ཞེས་པའི་བར་གྱིས་འཕོ་བའི་རྣལ་འབྱོར་བྱ་བའི་དུས་ལ་བབ་པའི་ཚེ། ། འཕོ་བའི་རྣལ་འབྱོར་བྱས་པའི་ཕན་ཡོན་བསྟན་ནོ། ། ཉིན་ཞིང་བྲམ་ཟེ་གསོད་པ་དང་། ། ཞེས་པ་ལ་དུས་སུ་འཕོས་ན་བྲམ་ཟེ་ནི་ཁ་ན་མ་ཐོ་བ་མེད་པའོ། ། ཆོམ་རྐུན་ནི་མ་བྱིན་པར་ལེན་པའོ། ། འདི་ནི་གོང་དུ་འཕོ་བའོ། ། གྲོལ་འགྱུར་ནི་འཕོ་བས་ཐར་པ་ཐོབ་པའོ། །
སྡིག་པས་གོས་པར་མི་འགྱུར་བ་ནི་བྲམ་ཟེ་གསོད་པ་སོགས་ཀྱི་སྡིག་པས་མི་གོས་ཏེ། མྱོང་བར་མ་ངེས་པའི་ལས་སུ་འགྲོ་བ་ལས། སྐྱེ་བ་གཞན་མི་ལེན་པའོ། ། སྲིད་པའི་སྐྱོན་ནི་འཁོར་བའི་སྐྱོན་ནོ། ། དཔེར་ན་འདམ་སྐྱེས་ནི་པདྨའོ། ། པདྨ་གཟི་བརྗིད་དྲི་མ་མེད་ནི་འདམ་དང་ཆུ་དང་ཉ་ལྕིབས་སོགས་ཀྱིས་མ་གོས་པའོ། ། དེ་བཞིན་དུ་འདམ་ལས་སྐྱེས་པ་དང་། ཉེས་པ་མ་གོས་པ་བཞིན་ནོ། ། འདམ་སོགས་ལུས་ཀྱི་ནི་ཞེས་པ་ནི། མཚམས་མེད་སོགས་ཀྱི་མ་གོས་པའི་ལུས་ནི་རང་འདོད་པར་འཕོ་བས།
རང་འདོད་པས་ཡེ་ཤེས་ཀྱི་སྐུ་ཞེས་བསྡེབས་ཏེ། འཕོ་བའི་རྣལ་འབྱོར་ཡོད་ན་འཁོར་བ་ན་འཁོར་བའི་སྐྱོན་གྱིས་མ་གོས་པའོ། ། རང་འདོད་ནི་མཐོ་རིས་དང་ཐར་པ་འདོད་པས་འཕོ་བའོ། ། དུས་ཐོབ་པ་ཞེས་པ་ནི། འཆི་ལྟས་བྱུང་ནས་བཟློག་ཐབས་མེད་པའོ། ། དུས་མིན་ལྷ་ནི་གསོད་པ་ཉིད། ། ཅེས་པ་ནི་འཆི་ལྟས་མ་བྱུང་བའམ། བྱུང་ཡང་བཟློག་ཐབས་ཡོད་བཞིན་དུ་འཕོ་བ་བྱས་ན་ལྷ་བསད་པར་འགྲོ་སྟེ། དུས་མ་ཡིན་པར་འཕོ་བ་བྱས་པའི་སྐྱོན་བསྟན་ནོ། ། དེའི་ཕྱིར་ཞེས་པ་ནི།
དུས་སུ་འཕོ་བ་བྱ། དུས་མ་ཡིན་པར་འཕོས་ན་ལྷ་གསོད་པའི་ཕྱིར་རོ། ། ལུས་ཀྱིས་མཚོན་ཤེས་ནི་འཆི་རྟགས་ཤེས་ནའོ། ། བློ་དང་ལྡན་པས་ཞེས་པ་ནི་ཤེས་རབ་དང་ལྡན་པས་འཕོ་བའི་རྣལ་འབྱོར་བྱའོ། ། རྣལ་འབྱོར་བསྒྲུབ་བྱ་ཁྱད་པར་ལས་ཞེས་པ་ནས། གཡོ་བ་མེད་ཅིང་འཚེ་བ་མེད་ཅེས་པའི་བར་གྱིས་འཕོ་བའི་རྣལ་འབྱོར་བྱེད་པའི་རྟེན་ཡེ་ཤེས་མཁའ་འགྲོ་མ་ཇི་ལྟར་བསྐྱེད་པ་གསལ་བར་བསྟན་ནོ། ། བསྒྲུབ་བྱ་ཞེས་པ་ནི་རྣལ་འབྱོར་དུ་བསྡེབས། དེ་ནས་ཁྱད་པར་དུ་བསྡེབས་ཏེ་བསྒྲུབ་བྱ་རྣལ་འབྱོར་ནི་འཕོ་བའི་རྣལ་འབྱོར་རོ། ། དེ་ལ་སོགས་པ་ཡེ་ཤེས་མཁའ་འགྲོ་མ་བསྐྱེད་པ་སྟེ། ལྷའི་ཁྱད་པར་ནི་བསྒྲུབ་བྱའི་ལྷའི་ཁྱད་པར་རོ། །
སྙིང་ཁའི་ས་བོན་གྱིས་སྤྱན་དྲངས་ཏེ། ལྷ་མཆོད་པ་དང་། བདུན་དག་པ་དང་། ཚད་མེད་བཞི་བསྒོམ་པ་དང་། སྟོང་པར་བསྒོམ་པ་དང་། སྟོང་པའི་ངང་ལས་ཧཱུྃ་ལས་འོད་འཕྲོས་པས་ལོགས་རྭ་བ་དང་། འོག་ས་གཞི་དང་། སྟེང་གུར་དུ་བསམ། དེའི་ནང་དུ་པཾ་ལས་པད་མ། རཾ་ལས་ཉི་མའི་སྟེང་དུ་ཧཱུྃ་དེ་ཡོངས་སུ་གྱུར་པ་ལས་ཡེ་ཤེས་ཀྱི་མཁའ་འགྲོ་མར་བསྐྱེད་དོ། །
ཇི་ལྟར་དེ་ཉིད་ནི་འཕོ་བའི་དུས་ཀྱི་ཛོ་ཀིའོ། ། རྡོ་རྗེ་ཉོན་ནི་སྡུད་པ་པོའོ། ། མཉམ་པ་ཉིད་ནི་དག་པ་གསུམ་གྱིས་ཆོས་ཉིད་ཀུན་སྟོང་པར་བསམ་པའོ། ། སྔར་གྱི་མཚན་ཉིད་ཐམས་ཅད་ལ་ཞེས་པ་ནི་བདག་མེད་མའི་སྐབས་ཀྱི་དག་པ་གསུམ་མོ། ། སྙིང་གི་དབུས་གནས་པར་ཞེས་པ་ནི། ཉི་མའི་དཀྱིལ་འཁོར་གྱི་སྟེང་དུ་ཧཱུྃ་བསྒོམ་པའོ། ། སངས་རྒྱས་ལྔའི་ས་བོན་རྣམ་ཞེས་པ་ལྔ་ནི་བྷྲཱུྃ་ཨཾ་ཛྲིཾ་ཁཾ་ཧཱུྃ་ངོ་། ། ཤུགས་ལ་ཙཎྜ་ལི་རྩེ་གཅིག་པ་བསྟན། ཉི་མའི་འོད་ཟེར་འབར་བ་ནི་ཉི་མ་ལྟར་འོད་དམར་པོ་འབར་བའོ། ། ངོ་བོ་ནི་ཧཱུཾ་ངོ་། །
སེམས་ཀྱིས་མཚོན་པ་ནི་བསམ་པར་བྱ་བས་སེམས་ཧཱུྃ་དུ་བསམ་པར་བྱའོ། ། སྔར་གསུངས་སྟོང་པར་ནི་ཤཱུ་ནྱ་ཏས་སྟོང་པར་བསྒོམ་པའོ། ། སྔར་གསུངས་མཚན་ཉིད་ནི་སྟོང་པའོ། ། ཧཱུྃ་ལས་གནས་པའི་སེམས་ཀྱིས་ནི་ས་བོན་ཧཱུྃ་ཉིད་དོ། ། གཟུགས་བརྙན་ཐམས་ཅད་གཞིག་པར་བྱ་ཞེས་པ་ནི་ཐ་མལ་པའི་དངོས་པོ་གཞིག་ནས་ཌཱ་ཀི་ནིར་བསྐྱོད་པ་སྟེ། མདོར་བསྟན་པའོ། ། ཟླ་བའི་དཀྱིལ་འཁོར་སོགས་ཀྱིས་རྒྱས་པར་བཤད་པ་སྟེ། ས་བོན་གྱི་ནི་ཧཱུྃ་ངོ་། ། གཟུགས་བསྐྱེད་ནི་ཡེ་ཤེས་མཁའ་འགྲོའོ། ། གདན་ནི་པད་མའོ། །
དབུ་རྒྱན་ནི་སངས་རྒྱས་ལྔའོ། ། རྒྱན་རྣམས་ཀུན་གྱིས་ཞེས་པ་ནི་ཕྱག་རྒྱ་ལྔའོ། ། སངས་རྒྱས་སྤྲིན་ནི་བ་སྤུ་བུ་ག་ནས་སོ། ། ཞབས་རྡོ་རྗེའི་སྐྱིལ་ཀྲུང་ངོ་། ། ཕྱག་གཡས་ན་མདའ་དང་ལྕགས་ཀྱུ་རྡོ་རྗེའོ། ། གཡོན་ན་བསྡིགས་མཛུབ་ཞགས་པ་དཔག་བསམ་ཤིང་གི་ལྕུག་མའོ། ། འོད་ཟེར་འཕྲོ་བ་ནི་ཌཱ་ཀི་ནིའི་ལུས་ལ་འཕྲོ་བའོ། ། དབུགས་གཡོ་བ་མེད་པ་ནི། སེམས་གཞན་དུ་མི་འཕྲོ་བར་བྱ་བའི་ཕྱིར་བུམ་པ་ཅན་ནོ། ། ས་བོན་བརྒྱད་ནི་བརྩོན་པ་ཉིད་ཅེས་པ་ནི་སྒོ་བརྒྱད་ལ་ཡི་གེ་བརྒྱད་དགོད་པའོ། །
ཡི་གེ་རྣམས་དགོད་ནི་ཧཱུྃ་ཀྵུཾ་ལ་སོགས་ཡན་ལག་བརྒྱད་གང་ནས་རྣམ་ཤེས་འབྱུང་འདོད་པའི་སྒོར་དགོད་པའོ། ། ཨཱ་ལི་ཀཱ་ལི་མཉམ་སྦྱོར་བས། ། ཇི་ལྟར་བཏུས་པའི་ས་བོན་བཞིན། ། ཞེས་པ་ནི། ཨཱ་ལི་ཀཱ་ལི་གཉིས་ལས་བཏུས་པའི་ས་བོན་ཧཱུྃ་ངོ་། ། ཨཱ་ལི་ནི་ཧཱུྃ་གི་ཨཱུའོ། ། ཀཱ་ལི་ནི་ཧའོ། ། ཁ་དོག་དཀར་པོ་ནི་ཧཱུྃ་ངོ་། ། ས་བོན་ནི་ཧཱུྃ་ངོ་། ། པདྨའི་ཆུ་ཤིང་ནི་སྙིང་ཁའོ། །
སྙིང་ལ་སྒོང་སྐྱེས་བཞག་ཅེས་པ་ནི་ཧཱུྃ་གི་ཐིག་ལེའོ། ། ཙཎྜ་ལི་སོགས་ཉེར་གཉིས་བསྟན་པའོ། ། དེའི་དབུས་སུ་ཡེ་ཤེས་བསྒོམ་ཞེས་པ་ནི་ཧཱུྃ་གི་དབུས་སུ་ཞུ་བདེ་བསྒོམ་པའོ། ། རྣམ་པར་ཤེས་པའོ། ། དང་པོའི་ངོ་བོ་ནི་ཞུ་བདེའོ། ། གཡོ་བ་མེད་ནི་མཚན་མ་དང་རྣམ་རྟོག་གི་མི་འཚེ་བའོ། ། དེ་ནས་ཞེས་པ་ནས། རྣམ་པར་མཁས་པས་ཤེས་པར་བྱ། ། ཞེས་པའི་བར་གྱིས་གྲོང་གཞན་དུ་འཕོ་བའི་རྣལ་འབྱོར་དངོས་བསྟན་ཏེ་དེ་ནས་ནི་གོང་དུ་འཕོ་བའི་རྗེས་ལའོ། ། ཕྱི་རོལ་རྣལ་འབྱོར་རྣམས་ཞེས་པ་ནི་གོང་དུ་འཕོ་བ་ལས་ཕྱི་རོལ་ཏེ་གྲོང་གཞན་དུ་འཕོ་བའམ།
འཇུག་པའོ། ། རྣམ་པར་མཁས་པས་གཟུང་བར་བྱ། ། ཞེས་པ་ནི་གྲོང་གཞན་དུ་འཇུག་པ་ལ་མཁས་པའོ། ། གནས་གཉིས་ཀྱི་ནི་སེམས་དང་ནི་ཞེས་པ་ནི། གནས་གཉིས་ནི་ལྟེ་བ་དང་སྙིང་ཁའམ། འཕོ་རྒྱུ་བདག་དང་། འཕོ་ས་གཞན་ནོ། ། སེམས་དང་ཞེས་པ་ནི་སྙིང་ཁར་ཧཱུྃ་ལྟེ་བར་ཨཾ་ངོ་། ། གདན་གང་ཞེ་ན། རླུང་གི་དཀྱིལ་འཁོར་སེམས་དང་ནི་ཞེས་པ་ནི།
ལྟེ་བར་རླུང་གི་དཀྱིལ་འཁོར་དེའི་སྟེང་དུ་རཾ་ལས་མེའི་དཀྱིལ་འཁོར། དེའི་སྟེང་དུ་ཨཾ་དམར་མོ་བསམ་ནས་སྙིང་ཁར་ཧཱུྃ་སྔོན་པོ་བསྒོམ་པའོ། ། དེའི་དབུས་སུ་མེ་ཉིད་ཅེས་པ་ནི། དེའི་དབུས་ནི་རླུང་གི་དཀྱིལ་འཁོར་རོ་མེ་ཉིད་ནི་རླུང་གི་དཀྱིལ་འཁོར་གྱི་སྟེང་དུ་རཾ་ལས་མེ་བསྒོམ་པའོ། ། མེ་ཡི་དབུས་སུ་ཉི་མ་ཉིད། ། ཅེས་པ་ནི་ཨོཾ་ཉི་མའི་མདོག་ལྟར་དམར་པོ་བསྒོམ་པའོ། ། དེ་ནས་ས་བོན་དེ་ཉིད་ཅེས་པར་བསྡེབས། ས་བོན་ནི་སྙིང་ཁའི་ཧཱུྃ་ངོ་། ། དེ་ཉིད་དམར་པོ་ཞེས་པ་ནི་གོང་གི་ལྟེ་བའི་དཀྱིལ་འཁོར་འཁོར་ལོ་ལ་ཨཾ་དེ་ཉིད་དམར་པོའོ། ། དེ་ནས་ཨཱ་ལི་ཀཱ་ལི་མཉམ་སྦྱོར་བར་བསྡེབས་ཏེ།
ཨཱ་ལི་ནི་ཨཱུ་དང་ཧཾ་ངོ་། ། ཀཱ་ལི་ནི་ཧའོ། ། དེ་ཉིད་ཨཱ་ལི་ཀཱ་ལི་ལས་བསྡུས་པའི་ཧཱུྃ་ངོ་། དེ་ནས་རྣལ་འབྱོར་བར་བསྡེབས་ཏེ་རྣལ་འབྱོར་ནི་གྲོང་གཞན་དུ་འཇུག་པའི་རྣལ་འབྱོར་རོ། ། ཇི་ལྟར་བཟླས་ན་འབྱུང་བ་རྔུབས་པས་བཟླས་པར་བྱ་ཞེས་དབུགས་ཕྱིར་འབྱུང་བ་ལ་རླུང་གི་ས་བོན་མགོ་བོའི་ནང་དུ་ཕུལ་ལོ། ། དབུགས་ནང་དུ་འཇུག་ཙ་ན་སླར་སྙིང་གར་བཟློག་པར་བྱའོ། ། དེ་དག་གིས་ནི་འདི་སྐད་བསྟན་ཏེ། ལྟེ་བའི་དཀྱིལ་འཁོར་གྱི་སྟེང་དུ་མེའི་དཀྱིལ་འཁོར། དེའི་སྟེང་དུ་ཨཾ་དམར་པོ་ཉི་མའི་མདོག་ཏུ་བསམ་ལ། སྙིང་ཁའི་པདྨ་ཧཱུྃ་སྔོན་པོ་ཁ་མཐུར་དུ་བསྟན་པ་བསྒོམ་ལ།
དབུགས་ཕྱིར་འབྱུང་བ་སྟེ་ཆུ་ཤིང་མེ་ཏོག་རླུང་གིས་བསྐྱོད་པ་ལྟར་པདྨ་དང་བཅས་པའི་ཧཱུྃ་ཁ་གྱེན་ལ་བསྟན་ཏེ། མགོའི་ནང་དུ་ཕུལ་ལ། རླུང་ནང་དུ་འཇུག་པའི་ཚེ་སླར་སྙིང་ཁར་དགུག་པར་བྱའོ། ། དེ་ལྟར་ཡང་དང་ཡང་དུ་གོམ་པར་བྱས་ནས། བདག་གི་ཤེས་པ་ཚེགས་མེད་པར་ཕ་རོལ་གྱི་སེམས་ལ་འཕོའོ། ། ཡེ་ཤེས་ས་བོན་ནི་སྙིང་ཁའི་ཧཱུྃ་ངོ་། ། དབུགས་ཕྱིར་འབྱུང་བ་ཡིས་ནི་ཧཱུྃ་ལ་བསྣུན་པའོ། ། བརྔུབས་པས་སྙིང་ཁའི་ཡེ་ཤེས་ནི་ནང་དུ་བརྔུབས་ཙམ་ན་ཁ་ཐུར་ལ་བལྟས་ནས་ཀླད་པ་ན་མར་འབྱུང་ངོ་། ། མེ་ཏོག་ལྟ་བུ་ཞེས་པ་ནི། ཆུ་ཤིང་གི་མེ་ཏོག་ལྟར་བསྐྱེད་པའོ། །
བསྣུན་པར་བྱེད་ཅེས་པ་ནི། སྙིང་ཁར་ཐུར་ལ་བསྣུན་པའོ། ། དགུག་པར་བྱ་བའོ། ། འབྱུང་དང་འབྱུང་མིན་ཞེས་པ་ནི། དེའི་ཕྱིར་འབྱུང་བ་དང་ནང་དུ་འབྱུང་མིན་ཞེས་པ་ནི་འབྱུང་དང་རྔུབ་པའི་བཟླས་པ་ཡང་དང་ཡང་དུ་བྱས་ནས། བདག་ཉིད་ཕྱི་རོལ་ཏུ་ནི་བྱེད། ། ཅེས་པ་ནི་བདག་ཉིད་ཀྱི་སེམས་ཕྱི་རོལ་ཏུ་བྱེད་དེ། གྲོང་དུ་འཇུག་པར་འགྱུར་རོ། ། འབྱུང་བའི་མཚན་ཉིད་ནི་ཕྱིར་འབྱུང་བའོ། ། མཚོན་པ་ནི་ཤེས་པའོ། །
རྔུབ་པའི་མཚན་ཉིད་ནི་ནང་དུའོ། ། མཚོན་པ་ནི་ཤེས་པའོ། ། འབྱུང་བ་དང་རྔུབ་པའི་རྣལ་འབྱོར་ནི་གྲོང་གཞན་དུ་འཇུག་པའི་རྣལ་འབྱོར་རོ། ། མཉམ་ཉིད་བསྒོམ་པ་ཡང་དེ་ཉིད་དོ། ། མཉམ་བཞག་དངོས་ཞེས་པ་ནི་གྲོང་གཞན་དུ་འཕོ་བའི་ལྷའི་ཛོ་ཀིའོ། ། འགྲུབ་འགྱུར་ནི་གྲོང་གཞན་དུ་འཇུག་གོ ། དེ་ནས་ཞེས་པ་ཤླཽ་ཀ་གཅིག་གིས་ནང་གི་ལས་ཀྱི་སྦྱོར་ཀ་བསྟན་ནོ། ། དེ་ནས་ནི་དབུག་རྔུབ་པ་ལ་གོམས་པའི་རྗེས་ལའོ། ། ཕ་རོལ་རྣམས་ཀྱི་ལུས་ཞེས་པ་ཕ་རོལ་གྱི་འཕོ་བ་གཞོན་ནུའི་ལུས་སོ། ། བསྒྲུབ་པོས་ནི་རྣམ་པར་སྤྲུལ་ཞེས་པ་རང་གི་ལུས་སུ་བྱ་བའོ། །
གཞན་གྱི་སེམས་ཞེས་པ་ནི་འཕོ་བའོ། ། རྣམ་པར་མཁས་པས་ཤེས་པར་བྱས་ཞེས་པ་ནི་ཡེ་ཤེས་མཁའ་འགྲོ་མར། བསྡུས་དོན་ནི་འདི་ལྟར་སྟེ། རང་གི་ལྟེ་བ་ཡི་གེ་ཨ་དམར་པོ་མེ་དང་རླུང་ལ་གནས་པ་བསམ་ནས། བསྒྲུབ་བྱའི་ལྟེ་བར་ཧཱུྃ་དམར་པོ་བསྒོམས་ནས་ཨོཾ་གྱི་འོད་ཟེར་གྱིས་སྣ་བུག་གཡས་ནས་ཕྱུང་ལ། བསྒྲུབ་བྱའི་སྣ་བུག་གཡོན་པ་ནས་ཞུགས་ཏེ། བདག་གི་དབུགས་ཕྱིར་འབྱུང་ཙམ་ན་ལྟེ་བར་མེ་དང་རླུང་ལ་གནས་པའི་ཨཾ་གི་བདག་ཉིད་ཀྱིས་སྙིང་ཁའི་ཧཱུྃ་སེམས་ཀྱི་བདག་ཉིད་སྤྲུལ་ཏེ། རང་གི་སྣ་བུག་གཡས་ནས་བསྒྲུབ་བྱའི་སྣ་བུག་གཡོན་ནས་ཞུགས་ཏེ། ཕ་རོལ་གྱི་སྙིང་ཁར་བསྟིམ་མོ། ། དེ་ལྟར་ཡང་དང་ཡང་དུ་གོམ་པས་ཕ་རོལ་གྱི་ལུས་ལ་འཕོ་བར་འགྱུར་ལ།
ཕ་རོལ་གྱི་སེམས་ཤེས་པར་འགྱུར་ཏེ། ཕ་རོལ་མ་ཤིའི་བར་དུ་ལྐུག་པར་གནས་པར་འགྱུར་རོ། ། བསྒོམ་དང་ཞེས་པ་ལ་སོགས་པ་ཤླཽ་ཀ་གཅིག་གིས་བསྒོམ་པ་དང་བཟླས་པའི་ཁྱད་པར་གྱིས་གདོན་མི་ཟ་བར་འགྲུབ་པ་བསྟན་ནོ། ། བསྒོམ་པ་ནི་ཡེ་ཤེས་མཁའ་འགྲོ་མའོ། ། བཟླས་པ་དང་དབུག་འབྱུང་རྔུབ་ཀྱི་ཁྱད་པར་རོ། ། མཉམ་བཞག་ནི་གྲོང་གཞན་དུ་འཕོ་བའི་ཕྱིར། མར་མེའི་སེམས་ནི་ཞེས་པ་རང་རིག་པའི་ཡེ་ཤེས་ཀྱི་གཟུགས་སོ། ། འགྲུབ་ནི་འཕོ་བའོ། ། དེ་ནས་ཡེ་ཤེས་གཟུགས་གྱུར་དང་། ། ཞེས་པ་ནས་འདི་དག་ཐམས་ཅད་ཡོངས་སུ་སྤངས་པའི་འམ་གསུངས་པ་ཞེས་པའི་བར་གྱིས་ཡེ་ཤེས་ཀྱི་དེ་ཁོ་ན་ཉིད་དངོས་བསྟན་ནོ། །
དེ་ནས་ནི་བསྒོམ་བཟླས་ཀྱི་རྗེས་ལའོ། ། ཡེ་ཤེས་ནི་བདག་གི་སེམས་ཕ་རོལ་པོའི་གཟུགས་སུ་གྱུར་པའོ། ། དེ་ཕྱིར་མར་མེའི་སེམས་ཀྱིས་ཞེས་པ་ནི་རང་རིག་པའི་ཡེ་ཤེས་ཀྱི་གཟུགས་སོ། ། མཁས་པས་ནི་གྲོང་གཞན་དུ་འཇུག་པའི་རྣལ་འབྱོར་པའོ། ། ཉན་ཐོས་ལ་སོགས་དེ་ཉིད་ཅེས་པ་ནི། ཉན་ཐོས་དང་རང་སངས་རྒྱས་དང་ཐུན་མོང་མ་ཡིན་པའོ། ། ལེགས་པར་བཤད་པ་བསྒྲགས་པ་ཉིད། ། ཅེས་པ་ནི། ལེགས་པར་བཤད་པ་ནི་འཕོ་བའོ། ། བསྒྲགས་པ་ནི་ཡེ་ཤེས་སྤྱིའི་མཚན་ཉིད་བསྟན་པའོ། །
ཤེལ་ལྟར་སོགས་ནི་སེམས་གཉུག་མར་གནས་པ་རང་བཞིན་གྱིས་དྲི་མ་དང་བྲལ་བ་བློ་བུར་གྱི་དྲི་མ་དང་བཅས་པའོ། ། བརྟན་བྱ་ནི་དྲི་མ་དང་བྲལ་བ་བརྟན་པར་བྱས་པའོ། ། མར་མེའི་རྣམ་པ་ནི་རང་རིག་གོ ། སེམས་ཀྱི་ཞེས་པ་ནི་རང་རིག་རྟོགས་པའི་དོན་ནོ། ། སྤྲོས་པ་ཐམས་ཅད་དམིགས་ནས་ཞེས་པ་ནི་དང་པོར་བསྐྱེད་རིམ་བསྒོམ་པའོ། ། སྤྲོས་པ་ཉིད་ནི་སྤྲོས་མེད་བྱེད་ཅེས་པ་ནི། སྤྲོས་པ་བསྐྱེད་རིམ་མོ། ། སྤྲོས་མེད་ནི་རྫོགས་རིམ་མོ། ། རང་བཞིན་ཞེས་པ་ནི་གཉུག་མར་གནས་པའི་སེམས་སོ། ། དམིགས་ནས་ཞེས་པ་ནི་གཉུག་མར་གནས་པའི་སེམས་དེ་རྟོགས་ནས་སོ། །
འདི་དག་ནི་སྤྲོས་པའོ། ། ཀྱཻ་བཅོམ་ལྡན་འདས་ཞེས་པ་ནས་ལྔ་ཡི་དབྱེ་བས་རབ་ཏུ་སྤྲས་ཞེས་པ་ནི་ཡེ་ཤེས་ཀྱི་བྱེ་བྲག་རབ་ཏུ་བསྟན་ནོ། ། ཀྱཻ་ཞེས་པ་ནི་བོས་པའོ། ། གང་གིས་རྒྱུ་མཚན་ནོ། ། ཡེ་ཤེས་ཁྱད་པར་ཞེས་པ་ནི། ཡེ་ཤེས་གང་ལས་ཁྱད་པར་དུ་འཕགས་པ་བསྟན་ནོ། ། ཡེ་ཤེས་རྣམ་པ་ལྔ་རུ་གསུངས། ། ཞེས་པ་ནི་རིགས་ལྔའི་ཡེ་ཤེས་སོ། ། གསང་བ་ཡེ་ཤེས་མེ་ལོང་ལྷ། ། ཞེས་པ་ནི།
ལྷའི་སེམས་ནི་རྣམ་པར་ཤེས་པ་ཡོད་པས་མེ་ལོང་ཡེ་ཤེས་ཞེས་བྱ་ལ། བསོད་ནམས་ཀྱི་ཚོགས་ཁྱད་པར་ཅན་ལས་བྱུང་བས་གཞན་ལ་མེད་པའི་གསང་བའོ། ། ཁྲོ་བོ་ཡེ་ཤེས་ལྷ་མ་ཡིན། ། ཞེས་པ་ནི་ཞེ་སྡང་གི་རྒྱུ་ལས་ལྷ་མ་ཡིན་གྱི་ཤེས་པ་གདུག་རྩུབ་ཅན་འབྱུང་བའོ། ། ཡི་དྭགས་ཡེ་ཤེས་ཉི་མ་རྣམས། ། ཞེས་པ་ནི་ཡི་དྭགས་ཀྱི་ཤེས་པ་ཉི་མ་སྟེ་སེར་སྣ་དང་བཀྲེས་སྐོམ་ཀྱིས་གདུངས་པ་ལས་འབྱུང་ངོ་། ། དམྱལ་བ་འཇིགས་ཤིང་ངུ་བ་དང་། ། ཞེས་པ་སྡུག་བསྔལ་དང་བཙོ་སྲེག་གིས་འཇིགས་ཤིང་ངུ་བའོ། ། གཏི་མུག་ཡེ་ཤེས་བྱོལ་སོང་རྣམས་ཞེས་པ་ནི། གཏི་མུག་ལས་བྱོལ་སོང་གི་ཤེས་པ་འབྱུང་སྟེ་རྨོངས་ཤིང་རྨུགས་པའོ། །
མི་ལ་ནི་ལྔ་ཆར་ཆ་ཡིས་ཚངས་ངོ་། ། སེམས་མེད་དེ་བེམ་པོ་དང་བརྟན་པ་སྟེ། སྣོད་ཀྱི་འཇིག་རྟེན་ལ་སོགས་པ་ལ་སེམས་ལྔ་པོ་དེ་མེད་དོ། ། ལྔ་ཡི་དབྱེ་བས་ཡེ་ཤེས་གྲགས་པ་ཞེས་པ་ནི། མི་ལ་རྣམ་ཤེས་ཁྱད་པར་ནི། རྣམ་པ་ལྔ་རུ་ཤེས་པར་བྱའོ། ། གླེན་ཞིང་ཞེས་པ་ནས། བཟང་དང་གྲོལ་བའི་གནས་སུ་བྱ། ། ཞེས་པའི་བར་གྱིས་ཡེ་ཤེས་ཀྱི་དེ་ཁོ་ན་ཉིད་རྟོགས་པར་བྱེད་པའི་ཐབས་རྣལ་འབྱོར་གྱི་དོན་ལ་དད་པ་བསྐྱེད་པ་བསྟན་ནོ། ། གླེན་ཞིང་ནི་གདམས་ག་དང་མ་ཕྲད་ལ་ཤེས་རབ་མེད་པའོ། །
ལྐུགས་པས་ཁེངས་པ་ནི་ངག་མ་ཚང་བའོ། ། བྱིས་པ་ཤེས་པའི་ཡེ་ཤེས་ཅན། ། ཞེས་པ་ནི་བུ་ཆུང་གི་ཤེས་པས་ངར་འཛིན་པ་དང་བཅས་པས་མི་ཤེས་པའོ། ། ཡེ་ཤེས་དེ་ཉིད་ལྷན་ཅིག་སྐྱེས་པའི་ཡེ་ཤེས་ཁྱད་པར་ནི་ཐབས་དེ་ཉིད་གོང་ནས་གོང་དུའོ། ། སྐྱེ་བ་བྱེ་བ་སྟོང་ཕྲག་དུ་ནི་སྒྲ་ཚད་ལ་སྐྱེ་བ་བྱེ་བར་སྦྱངས་ཀྱང་མི་རྟོགས་པའོ། ། ངའི་ཡེ་ཤེས་ཀྱིས་བསྐུལ་པའི་ནི་རྡོ་རྗེ་འཛིན་པའི་ཡེ་ཤེས་ཀྱིས་བྱིན་གྱིས་བརླབས་པའོ། ། རྣལ་འབྱོར་བསྟན་ཆོས་ལ་འབད་པས་ཞེས་པ་ནི། བསྟན་བཅོས་པ་ལས་ཡེ་ཤེས་ཁྱད་པར་ཅན་རྟོགས་པ་ལ་འབད་པའོ། ། དད་པས་བསྐྱེད་པ་ནི་བསྟན་བཅོས་ལའོ། ། ཕྱི་རོལ་བསྟན་བཅོས་ལ་སོགས་སྒྲ་ཞེས་པ་ནི།
ཕྱི་རོལ་བསྟན་བཅོས་ལ་ཆོས་ཀྱི་ཁྱད་པར་ཐམས་ཅད་རྟོགས་སམ་ཞེས་པའོ། ། དཔེར་ན་གར་མཁན་ཁ་དོག་བཞིན། ། ཞེས་པ་ནི་གར་མཁན་ཁ་དོག་སྣ་ཚོགས་སུ་བསྒྱུར་བས་རང་བཞིན་མི་རྟོགས་པ་བཞིན། སྒྲ་དང་བསྟན་བཅོས་རྣམས་ཀྱིས་རྟོགས་པའི་རང་བཞིན་མི་རྟོགས་ཏེ། དེ་བས་ན་རྣལ་འབྱོར་བསྟན་བཅོས་བཙལ་ཞེས་པ་ནི། རྣལ་འབྱོར་བསྟན་བཅོས་ཀྱི་རྗེས་སུ་འབྲངས་ནས་རང་བཞིན་བཙལ་བའོ། ། བཟའ་བ་ནི་ཐུན་མོང་གི་སིདྡྷིའོ། ། གྲོལ་བ་ནི་མཆོག་གི་སིདྡྷིའོ། ། གནས་ནི་གོ་འཕང་ངམ་འབྲས་བུའོ། ། སྙིང་པོ་ལས་ནི་ཚིག་རྐང་གཉིས་ཀྱིས་ཡེ་ཤེས་ཀྱི་དེ་ཁོ་ན་ཉིད་གཞན་ལ་མ་གྲགས་པར་བསྟན་ནོ། །
སྙིང་པོ་ནི་བསྐྱེད་རིམ་མོ། ། སྙིང་པོ་མཆོག་ནི་རྫོགས་རིམ་མོ། ། རྣལ་འབྱོར་ཞལ་མཆོག་ནི་ཁྱོད་ལ་བཤད་ཅེས་པ་ནི། ཁྱོད་ཀྱིས་གཞན་ལ་མ་བསྒྲགས་པས་སོ། ། ཡེ་ཤེས་འཇིག་པ་ནི་ཡེ་ཤེས་ལྔར་བསྟན་པ་ལས་བརྟན་པ་དང་། རྟག་པ་འཇིག་པར་འདོད་པ་བཞིན་ནོ། ། བརྒྱད་པ་ལས་རབ་ཏུ་བྱེད་པ་གསུམ་པའོ། ། སྔགས་རྣམས་ཀྱི་མཚན་ཉིད་ཅེས་པ་ནི་སྔར་བསྟན་པའི་དཀྱིལ་འཁོར་སོགས་བསྒོམ་པ་བསྟན་ཏེ། གཙོ་བོ་རྒྱལ་པོ་ཉོན་ཞེས་པ་ནི། སྡུད་པ་པོ་འཁོར་གྱི་གཙོ་བོ་ཡིན་པས་སོ། །
བསྡུས་པའི་དཀྱིལ་འཁོར་གྱི་སྔགས་བསྟན་པ་ནི། དང་པོ་ནི་ཕྱོགས་ཀྱི་ལྷ་སྔགས་སོ། ། འོག་མ་ནི་མཚམས་ཀྱིའོ། ། ཕྱོགས་བཞི་ནི་བྱང་ཆུབ་སེམས་དཔའ་བརྒྱད་ཀྱི་སྔགས་བཤད་དོ། ། མཚམས་བཞི་ནི་པི་ཝཾ་མ་ལ་སོགས་པའི་སྔགས་བསྟན་ནོ། ། ནང་གི་འཕར་མའམ་རིགས་ལྔའི་གོ་སླ་བས་མ་བསྟན། རྡོ་རྗེ་སྙེམས་མ་ནི་སྙིང་པོའོ། ། སྔགས་གཉིས་པ་རྡོ་རྗེ་སེམས་དཔའ་སྙིང་པོའོ། ། ཕྱིའི་འཕར་མ་གཉིས་ཀྱི་སྔགས་བཏུ་བ་ནི། སྔགས་དང་པོ་ཤར་གྱི་དྲག་མོའི་སྔགས་སོ། །
གཉིས་པ་ལྷོའི་གཟུགས་ཅན་མའོ། ། སྔགས་གསུམ་པ་ནུབ་ཀྱི་འདོད་ཆགས་རྡོ་རྗེ་མའོ། ། བཞི་པ་བྱང་གི་རྡོ་རྗེ་ཞི་བ་མའིའོ། །

ཕྱོགས་བཞིའོ། ། དབང་ལྡན་ནས་བརྩམས་ནས་མཚམས་བཞི་ནི། སྔགས་ལྔ་པ་དབང་ལྡན་གྱི་རྡོ་རྗེ་གནོད་སྦྱིན་མའིའོ། ། དྲུག་པ་མེའི་རྡོ་རྗེ་མཁའ་འགྲོ་མ་ཡིའོ། ། བདུན་པས་བདེན་བྲལ་གྱི་སྒྲ་རྡོ་རྗེ་མའིའོ། ། སྔགས་བརྒྱད་པས་རླུང་གི་ས་རྡོ་རྗེ་མའིའོ། ། ཕྱིའི་འཕར་མ་གཉིས་པའི་སྔགས་སོ། ། འཕར་མ་གསུམ་པའི་ཕྱོགས་བཞི་ན་བྱང་ཆུབ་སེམས་དཔའ་བརྒྱད་ཀྱི་སྔགས་ཡོད་དོ། ། འཕར་མ་གསུམ་པའི་མཚམས་བཞི་ན་སྔགས་དང་པོས་དབང་ལྡན་གྱི་གླིང་བུ་མའིའོ། ། སྔགས་གཉིས་པས་མེའི་པི་ཝཾ་མའོ། ། གསུམ་པས་སྲིན་པོ་མུ་ཀུན་ཌའིའོ། །
བཞི་པས་རླུང་གི་རྫ་རྔ་མའིའོ། ། འཕར་མ་གསུམ་པའིའོ། ། འཕར་མ་བཞི་པའི་སྒོ་མ་བཞི་སྟེ་སྔགས་དང་པོས་ཤར་གྱི་ལྕགས་ཀྱུ་མའིའོ། ། གཉིས་པས་ལྷོའི་ཞགས་པ་མའིའོ། ། གསུམ་པས་ནུབ་ཀྱི་ལྕགས་སྒྲོགས་མའིའོ། ། སྔགས་བཞི་པས་བྱང་གི་དྲིལ་བུ་མའོ། ། སྤྱན་མ་ལ་སོགས་པ་ཞེས་པ་ནི་ནང་གི་འཕར་མའི་སྤྱན་ལ་སོགས་པ་བཞི། རིགས་ལྔའི་སྔགས་ནི། ཡི་གེ་ཐུ་བའི་སྐབས་སུ་བསྟན་པ་བཞིན་བཟླས་པར་བྱ་བའོ། ། བསྡུས་པའི་དཀྱིལ་འཁོར་གྱི་འཕར་མ་བཞི་པའི་མཚམས་བཞི་ནི་ལྔ་པས་དབང་ལྡན་གྱི་མེ་ཏོག་མའིའོ། །
དྲུག་པས་མེའི་བདུག་པ་མའིའོ། བདུན་པས་བདེན་བྲལ་གྱི་དྲི་མའིའོ། ། བརྒྱད་པས་རླུང་གི་མར་མེའིའོ། ། འདི་དག་ནི་རྡོ་རྗེ་སེམས་དཔའ་ཞེས་པ་རྡོ་རྗེ་དབྱིངས་ཀྱི་དཀྱིལ་འཁོར་གྱི་སྔགས་སོ། ། ད་ནི་དྲག་པོ་གདན་ཅན་ལྷ་བཅུ་བདུན་གྱི་སྔགས་ནི། སྔགས་དང་པོ་གཙོ་བོ་ཧེ་རུ་ཀའི་སྔགས་སོ། ། གཉིས་པ་ཤར་གྱི་དཀར་མོ་ཡིའོ། ། གསུམ་པ་ལྷོའི་ཆོམ་རྐུན་མའིའོ། ། བཞི་པ་ནུབ་ཀྱི་རབ་ཏུ་རྨོངས་བྱེད་མའིའོ། ། ལྔ་པ་བྱང་གི་རོ་ལངས་མ་ཡིའོ། །
དྲུག་པ་དབང་ལྡན་དུ་པུཀྐ་སིའིའོ། ། བདུན་པ་མེའི་གདོལ་པ་མོའིའོ། ། བརྒྱད་པ་བདེན་བྲལ་གྱི་གྷསྨ་རི་ཡིའོ། ། དགུ་པ་རླུང་གི་ཧེ་རུ་ཀ་དང་མཚུངས་མའིའོ། ། ནང་གི་འཕར་མའི་ལྷ་མོ་དགུའོ། ། འཕར་མ་གཉིས་པའི་ལྷ་བཞིའི་སྔགས་དང་པོས་དབང་ལྡན་གྱི་གླིང་བུ་མའིའོ། ། སྔགས་གཉིས་པས་མེའི་པི་ཝང་མའིའོ། ། གསུམ་པས་བདེན་བྲལ་གྱི་མུ་ཀུན་ཌ་མའིའོ། ། བཞི་པས་རླུང་གིས་རྫ་རྔ་མའིའོ། ། འཕར་མ་གསུམ་པའི་སྒོ་མའི་སྔགས་ནི།
དང་པོ་ཤར་གྱི་དག་གདོང་མའིའོ།་་་་་ རྟ་གདོང་ཟེར། ། དྲུག་པས་ལྷོའི་རྡོ་རྗེ་གདོང་མའིའོ། ། ཕག་གདོང་ཟེར། བདུན་པས་ནི་ནུབ་ཀྱི་སེང་གདོང་མའིའོ། ། བརྒྱད་པས་བྱང་གི་ཁྱི་གདོང་མའིའོ། ། འདི་རྣམས་ཞེས་པ་ནི་སྔགས་སོ། ། ཧེ་རུ་ཀ་འཁོར་དང་བཅས་པ་ནི་དྲག་པོ་བཅུ་བདུན་པའོ། ། ད་ནི་བདག་མེད་མ་ལྷ་མོ་བཅོ་ལྔའི་སྔགས་བསྟན་པ་ནི། སྔགས་དང་པོས་བདག་མེད་མའིའོ། །
འཕར་མ་དང་པོའི་གཉིས་པ་ནི་ཤར་གྱི་རྡོ་རྗེ་མའིའོ། ། གསུམ་པ་ནི་ལྷོའི་དཀར་མོའིའོ། ། བཞི་པ་ནི་ནུབ་ཀྱི་ཆུའི་རྣལ་འབྱོར་མ་ཡིའོ། ། ལྔ་པ་ནི་བྱང་གི་མཁའ་འགྲོ་མའིའོ། ། དྲུག་པ་ནི་དབང་ལྡན་གྱི་པུཀྐ་སིའིའོ། ། བདུན་པ་ནི་མེའི་དུར་ཁྲོད་མའིའོ། ། བརྒྱད་པ་ནི་བདེན་བྲལ་གྱི་གདོལ་པ་མོའིའོ། ། དགུ་པ་ནི་རླུང་གི་ཌཱོཾ་བྷི་ནིའོ། ། ནང་གི་འཕར་མའིའོ། ། ཕྱིའི་འཕར་མ་གཉིས་པའི་སྔགས་དང་པོ་ཤར་གྱི་དཀར་མོའིའོ། །
གཉིས་པ་ལྷོའི་ཆོམ་རྐུན་མའིའོ། ། གསུམ་པ་ནུབ་ཀྱི་རོ་ལངས་མའིའོ། ། བཞི་པ་བྱང་གི་གྷསྨ་རི་ཡིའོ། ། ལྔ་པ་སྟེང་གི་མཁའ་སྤྱོད་མའིའོ། ། དྲུག་པ་འོག་གི་ས་སྤྱོད་མའིའོ། ། འདི་རྣམས་ནི་བདག་མེད་མ་འཁོར་དང་བཅས་པའི་སྔགས་སོ། ། སྔགས་དང་པོས་ནི་ཧེ་རུ་ཀ་ཕྱག་བཅུ་དྲུག་པའི་ཀྱཻ་རྡོ་རྗེའི་སྔགས་སོ། ། སྔགས་གཉིས་པས་ནི་ཕྱག་གཉིས་པའིའོ། ། གསུམ་པས་ནི་ཕྱག་བཞི་པའི་སྔགས་སོ། ། བཞི་པ་ནི་ཕྱག་དྲུག་པའི་སྔགས་སོ། །
བརྟག་པ་བདུན་པ་ནས་ཧེ་རུ་ཀ་ཕྱག་བཞི་པ་ནས་འབུམ་པའི་བར་བསྒོམ་པ་ལ། དེའི་རྣལ་འབྱོར་ལ་གནས་ཏེ་ཁུ་བ་དགུག་པ་བསྟན་པ་དེའི་སྔགས། ཨོཾ་ན་མོ་བྷ་ག་ཝ་ཏེ་བཅོམ་ལྡན་འདས། ཝི་རི་ཤ་ཡ་དཔའ་བོའི་དབང་ཕྱུག མཧཱ་ཀལྤ་ཨགྣི་སཾ་ནི་བྷ་ཡ་ཧཱུྃ་ཧཱུྃ་ཕཊ྄། སྐལ་པའི་མེ་དང་འདྲའོ། ། ཛ་ཊ་མ་ཀུ་ཊོད་ཀ་ཊ་ཡ་རལ་པའི་ཅོད་པན་མི་བཟད་པའོ། ། དཾ་ཥྚཱ་ཀ་ར་ལོ་གྲ་བི་ཥ་ན་མུ་ཁཱ་ཡ་མཆེ་བ་རྣམ་པར་གཙིགས་པ་བསྒྲོགས་པ། ། མུ་ཁ་ཡ་འཇིགས་པའི་ཞལ་ཅན། ས་ཧ་སྲ་སྟོང་།
བྷུ་ཛ་ཕྱག བྷ་སུ་ར་ཡ་འོད་གསལ་བ། པ་ར་ཤུ་པ་ཤོ་ཏ་ན་ཞགས་པ་ཐོགས་པའོ། ། ཤུ་ལ་ཁ་ཊྭཱཾ་ག་ན་རྩེ་གསུམ་ཐོགས་པ། དྷ་རི་ནི་འཛིན་པ། བྱ་གྲ་ན་སྟག ཛི་ན་ཨཾ་བྷ་ར་ན་ལྤགས་པ། དྷ་ར་ཡ་འཛིན་པའོ། ། མཧཱ་དུཾ་མྲན་དུད་ཁ་ཆེན་པོ། དྷ་ཀ་རན་མུན་པའི་སྐུ།
ཝ་པུ་ཤ་ཡ་ན་མུན་པ་དང་འདྲ་བའི་སྐུ་ཕྱག་འབུམ་པའི་སྔགས་སོ། ། སྙིང་པོ་ཡི་གེ་ཉི་ཤུ་རྩ་གཉིས་པ་དུར་ཁྲོད་ལ་དགྱེས་པ་ཕྱག་གཉིས་པའི་སྔགས་སོ། ། སྔགས་གཉིས་པ་དྲག་པོ་གདན་ཅན་གྱི་ཕྱག་གཉིས་པའོ། ། གསུམ་པ་རིག་པའི་རྒྱལ་པོ་ཐབས་ཀྱི་སྙིང་པོ་ཡི་གེ་བདུན་པའོ། ། འདི་རྣམས་ནི་ཧེ་རུ་ཀ་འབྱུང་བའི་སྔགས་སོ། ། སྔགས་བཞི་པ་ཕག་མོའི་རྩ་སྔགས་སོ། ། ལྔ་པ་འོད་ཟེར་ཅན་གྱི་སྙིང་པོའོ། ། དྲུག་པ་འོད་ཟེར་ཅན་གྱི་ཉེ་སྙིང་པོའོ། ། བདུན་པ་རི་ཁྲོད་ལོ་མ་ཅན་གྱི་སྔགས་སོ། ། སྔགས་བརྒྱད་པ་ཕུར་བུས་གདབ་པའི་སྔགས་ཏེ་ཨོཾ་བཛྲ་ཀུ་ཤ་ཨཱ་ཀརྵ་ཡ་ཧཱུྃ་ཞེས་པ་ལྕགས་ཀྱུ་དགུག་པའོ། །
ཨོཾ་བཛྲ་པཱ་ཤ་བནྡྷ་ཧཱུྃ། ཞེས་པ་ཆིངས་ཤིག་པའོ། ། བཛྲ་ཀཱི་ལ་ཡ་ཕུར་བུའོ། ། ཏརྫ་ཡ་ནི་སྡིགས་ཤིག་པའོ། ། ཨོཾ་བཛྲ་མུ་སྟི་གྲི་ན་ཧཱུྃ་ཁུ་ཚུར་གྱིས་ཟུངས་ཤིག་པའོ། ། བཛྲ་ཀཱི་ལ་ཡ་རྡོ་རྗེ་ཕུར་བུས་ཐོབ་ཅིག་པའོ། ། བཛྲ་མུད་ཀ་ར་ཐོ་བས་སོ། ། ཨ་ཐ་ཡ་བརྡུང་གཅིག་པའོ། ། སྔགས་དགུག་པས་རྡོ་རྗེ་མཁའ་འགྲོ་མའི་སྔགས་ཏེ། བཛྲ་ཌཱ་ཀི་ནི་རྡོ་རྗེ་མཁའ་འགྲོ་མས་སོ། །
དམ་ཚིག་ཅན་ཁྱོད་སྔར་བཅུ་ལས་འབྱུང་བོ་ཐམས་ཅད་ཀྱི་སྔགས་ཏེ། ཁ་ཁ་ཟོ་ཟོ། སརྦ་ནི་ཐམས་ཅད། ཡཀྵ་ནི་གནོན་སྦྱིན། རཀྵ་ནི་སྲིན་པོ། སརྦ་ནི་ཐམས་ཅད། བྷཱུ་ཏ་འབྱུང་པོ། ། པྲེ་ཏ་ཡི་དྭགས། པི་ཤ་ཙ་ཤ་ཟ། ཙནྡྷ་མ་སྨྱོ་བྱེད།
ཨ་པ་སྨ་ར་བརྗེད་བྱེད། ཊཱ་ཀི་ནི་ར་ཡ་མཁའ་འགྲོ་མ་ལ་སོགས་པ། ཨི་དཾ་ནི་འདི། བ་ལིཾ་གཏོར་མ། ས་མ་ཡ་རཀྵ་ནི་དམ་ཚིག་སྲུངས་ཤིག པྲ་ཡཙྪ་དུ་ཧཱུྃ་ཧཱུྃ་ཕཊ྄་ནི་གསོལ་ཅིག སྔགས་བཅུ་གཅིག་པ་སྔགས་བྱིན་གྱིས་བརླབས་པའི་སྔགས་སོ། ། བཅུ་གཉིས་པ་ས་སྦྱང་བའི་སྔགས་སོ། ། བཅུ་གསུམ་པ་ཡེ་ཤེས་མཁའ་འགྲོ་མ་འཁོར་དང་བཅས་པའི་སྔགས་ཏེ། ཡེ་ཤེས་མཁའ་འགྲོ་མ་ལྷ་བཅུ་གསུམ་གྱིའོ། །
བཛྲ་ཌཱ་ཀི་ནི་ཧཱུྃ་ཕཊ྄། ཤར་གྱི་རྡོ་རྗེ་མཁའ་འགྲོ་མ་ཡིའོ། ། ཨོཾ་བཛྲ་གཽ་རཱི་ཧཱུྃ་ཕཊ྄། ལྷོའི་ཡི་འཇིགས་བྱེད་མ་མཁའ་འགྲོ་མའིའོ། ། ཨོཾ་བཛྲ་ཙཎྜ་ལི་ཧཱུྃ་ཕཊ྄་སྭཱཧཱ། ནུབ་ཀྱི་རོ་ལངས་མ་ཡིའོ། ། ཨོཾ་བཛྲ་བྷེ་ཧཱ་ཀ་ལི་ཧཱུྃ་ཕཊ྄། བྱང་གི་གདོལ་པ་མོའིའོ། ། བསྣུན་པ་ནི་རྡོ་རྗེ་མཁའ་འགྲོ་མ་ཡིའོ། ། བསད་པ་ནི་གཽ་རཱིའིའོ། །
དགུག་པ་ནི་ཙཎྜ་ལིས་སོ། ། ཅི་དགར་བྱེད་པ་ནི་བཻ་ཏ་ལིའོ། ། ཨོཾ་སཾ་ཧཾ་ཨཾ་སྭཱཧཱ་དབང་ལྡན་གྱི་སེང་གདོང་མའིའོ། ། ཨོཾ་བྷཱ་ཀྲི་ལི་སྭཱཧཱ་མེར་རྟ་གདོང་མའིའོ། ། ཨོཾ་ཛུཾ་བུ་ཀྱེ་ཨུཾ་སྭཱཧཱ། བདེན་བྲལ་དུ་ཁྭ་གདོང་མའིའོ། ། ཨོཾ་ཧཱུྃ་ལུ་ཀ་སྱེ་རིཾ་སྭཱཧཱ། རླུང་གི་འུག་གདོང་མའི་སྔགས་སོ། ། སྒོ་མ་བཞིའི་སྔགས་ནི། སྔགས་དང་པོ་ཤར་གྱི་མཁའ་འགྲོ་རྒྱལ་མོ་དབང་གིའོ། །
གཉིས་པ་ལྷོར་མར་མེའི་རྒྱལ་མོའི་དབང་ངོ་། ། གསུམ་པ་ནུབ་སྒོར་འཇིགས་མའིའོ། ། བཞི་པ་བྱང་སྒོར་གཡོ་ལྡན་མའིའོ། ། ལྔ་པ་དབུས་སུ་གཙོ་མོའིའོ། ། དྲུག་པ་མཆོད་ཡོན་གྱིའོ། ། བདུན་པ་ཞབས་བསིལ་གྱིའོ། ། བརྒྱད་པ་བཤོས་དབང་སོགས་ཀྱིའོ། ། དགུ་པ་སྐུ་གསུང་ཐུགས་བྱིན་གྱིས་རླབས་པའོ། ། བཅུ་པ་ཀུ་རུ་ཀུལླཱེས་དགུག་པའི་སྔགས་སོ། ། བཅུ་གཅིག་པ་ཡན་ལག་དྲུག་ལ་དགོད་པའི་སྔགས་སོ། །
བརྟག་པ་བརྒྱད་པ་རྫོགས་སོ།། ༈ །།དེ་ནས་ནི་སྔགས་ཀྱི་རྗེས་ལའོ། ། རྡོ་རྗེ་སྙིང་པོ་སོགས་ཞེས་པ་ནི་རྡོ་རྗེ་སྙིང་པོས་གཙོ་བྱས་པའི་འཁོར་བྱེ་བ་ཕྲག་བརྒྱད་ཅུའོ། ། དེ་བཞིན་གཤེགས་པ་ཐམས་ཅད་ནི་འཁོར་དུ་གཏོགས་པའི་ཏ་ཐཱའོ། ། བཅོམ་ལྡན་འདས་ནི་དྲུག་པའོ། ། མཆོད་པ་ནི་འཁོར་རྣམས་ཀྱིའོ། ། འདི་སྐད་ནི་འོག་ནས་འབྱུང་བའིའོ། ། མྱ་ངན་འདས་པའི་གནས་ནི། མྱ་ངན་འདས་པ་དང་ཉེ་བའི་རྒྱུ་བསམ་གྱིས་མི་ཁྱབ་པའོ། ། དེ་ཡང་ཨ་བྷི་དྷ་ནའི་ལེའུ་ལྔ་བཅུ་རྩ་བརྒྱད་པ་ནས་འབྱུང་བ་དང་ཆ་མཐུན་པར་བཤད་དེ།
དེ་ནས་བསམ་གྱིས་མི་ཁྱབ་པ་བསྒོམ་པ་བསྟན་ནོ། ། འདིར་སྐུ་གསུམ་གྱི་བདག་ཉིད་ས་བཅུ་གསུམ་པའི་བདག་ཉིད་ཀྱི་སངས་རྒྱས་ཐོབ་པ་བསྟན་ནོ། ། དེ་ཐོབ་པ་ལ་རྒྱུ་དུ་མ་དགོས་པས་སྐུ་གཉིས་ནི་བསྐྱེད་རིམ་བསྒོམ་པ་ལས་ཐོབ་བོ། ། ཆོས་སྐུ་ནི་རྫོགས་རིམ་བསྒོམ་པ་ལས་ཐོབ་པས། དེ་ལ་ཡང་རང་ལུས་ཐབས་ལྡན་དང་། གཞན་ལུས་ལས་རྒྱ་ལ་བསྟན་པའོ། ། ཐབས་ལྡན་དེ་ལ་ཡང་མཚན་བཅས་དང་། མཚན་མེད་དོ། ། དེ་ལ་ཡང་ཞུ་བདེ་བརྒྱད་དམ་བཅུ་དྲུག་གོ ། དེ་ལ་ཡང་བྱང་ཆུབ་ཀྱི་སེམས་དབབ་པའི་མན་ངག་གིས་ཕབ།
འཛིན་པའི་མན་ངག་གིས་བཟུང་། གྱེན་ལ་བཟློག་པའི་མན་ངག་གིས་བཟློག་ནས་བ་སྤུའི་བུ་ག་ནས་རྩ་ཕྲན་ཐམས་ཅད་ཁྱབ་པས་སངས་རྒྱས་ཐོབ་བོ། ། མཆོག་ནི་སིདྡྷི། ཉེ་བའི་གནས་ནི་བཙུན་མོའི་བྷ་གའོ། ། རྒྱས་པ་ནི་ཨ་བྷི་དྷ་ན་ནས་བསམ་གྱིས་མི་ཁྱབ་པས་ཀུན་ལ་ཁྱབ་པར་བཤད་དོ། ། ཕྱིས་གནས་པ་ཞེས་པ་བྱང་ཆུབ་ཀྱི་སེམས་ཞུ་བདེ་ཡིན་གསུང་། བཅོམ་ལྡན་འདས་ལྷ་ནི་བདེ་བ་ལ་རོལ་པ་དྲུག་པའོ། ། གང་དུ་ཞེས་པ་ནི་མཆོག་གི་སིདྡྷི་ཐོབ་པའི་གནས་གང་དུའོ། ། གནས་ནི་ཤེས་རབ་ཀྱི་པདྨོ་ལོ་གསུང་བཞུགས་པ་ནི་ཆོས་དྲུག་གམ་བརྒྱད་ཀྱིས་མཆོག་གི་སིདྡྷི་ཐོབ་པའོ། ། རྒྱུ་བ་ནི་རྟེན་གཡོ་བ་ལ་གནས་པ་བརྟེན་པ་ལྷའི་དཀྱིལ་འཁོར་རོ། །
མི་རྒྱུ་བ་མི་གཡོ་བ་ལ་གནས་པའི་གཞལ་ཡས་ཁང་ངོ་། ། རོལ་པ་ནི་སྐུ་གསུམ་མམ་བསམ་གྱིས་མི་ཁྱབ་པས་རོལ་ཅིང་སེམས་ཅན་གྱི་དོན་མཛད་པའོ། ། ཅི་རིགས་ནི་ཚུལ་ཇི་ལྟ་བ་བཞིན་ནོ། ། རྟག་པས། སེམས་འཛིན་པ་ཉེ་བའི་རྒྱུ་མངོན་དུ་བྱ་བས་མཆོག་གི་སིདྡྷི་མངོན་དུ་བྱེད་པའོ། ། ངས་ནི་སངས་རྒྱས་ཀྱིའོ། ། ཉོན་ནི་སྡུད་པ་པོའོ། ། ཐམས་ཅད་བདག་ཉིད་རྟག་ཏུ་བཞུགས་ཞེས་པར་བསྡེབས་ཏེ། མཆོག་གི་སིདྡྷི་དེ་རྣམས་ཀྱི་ངོ་བོར་བཞུགས་པའོ། ། ཡང་བསམ་གྱིས་མི་ཁྱབ་སྟེ་ཆོས་ཉིད་ཀྱི་བདག་ཉིད་དེ།
དུས་ཐམས་ཅད་དུ་བདག་ཉིད་བཞུགས་ཞེས་ཐམས་ཅད་ཀྱི་ལུས་ལ་གནས་པར་བསྟན་ནོ། ། གང་ཞིག་དེ་སྐད་སྔར་གསུངས་ཞེས་པར་བསྡེབས་ཏེ། གསང་བ་མཆོག་ཏུ་དགྱེས་པ་ན་ཞེས་པར་གསུངས་སོ། ། དཀྱིལ་འཁོར་ལུས་ཞེས་པར་བསྡེབས། དཀྱིལ་འཁོར་ལུས་ཞེས་བྱ་བའི་དཀྱིལ་འཁོར་དུ་བརྗོད་དོ། ། སྒོ་བཞི་ཇི་སྐད་གསུང་པའོ། ། ཞེས་པ་དེའི་སྒོ་དགུ་དག་ཏུ་འགྱུར་ཞེས་སོ། ། སྒོ་བཞི་ནི་རླུང་བཞི་རྒྱུ་བའི་རྩ་གཙོ་བོར་སྙིང་ཁའོ། ། ལྟེ་བའི་དབུས་ཞེས་པ་ནི་ལྟེ་བ་ནི་མཛེས་པའོ། ། དབུས་སུ་ནི་རྡོ་རྗེ་དང་ཟེའུ་འབྲུའི་བར་དུའོ། །
པད་ཆེན་ནི་ཀ་ཀོ་ལའོ། ། ཀུན་མཁྱེན་ཞེས་པ་ནི་རྡོ་རྗེ་འཆང་གི་སིདྡྷིའོ། ། ཡེ་ཤེས་གྲགས་ཞེས་པ་ནི་དེར་བཞུགས་པའམ། བསམ་གྱིས་མི་ཁྱབ་པར་རང་ལུས་ཐབས་ལྡན་གྱིས་མཚོན་ནོ། ། གནས་དེར་ཞེས་པ་ནི་ཆོས་འབྱུང་ངོ་། ། གནས་པ་ནི་དཔའ་བོ་ཞེས་པ་ནི་ཡེ་ཤེས་ཐིག་ལེའོ། ། དྲི་མེད་ནི་ཉོན་མོངས་པའི་དྲི་མ་མེད་པའོ། ། དྲི་མ་སྤངས་ནི་ཤེས་བྱའི་སྒྲིབ་པ་སྤང་བའོ། ། ལུས་ལ་གནས་ཤིང་ནག་ནོག་མེད། ། ཅེས་པ་ནི་ཡེ་ཤེས་དེ་ལུས་ལ་གནས་ཀྱང་དྲི་མས་མ་གོས་པའོ། །
ལུས་ཅན་ལ་ཞེས་པ་ནི་ཡེ་ཤེས་དེ་ཉིད་ཐམས་ཅད་དུ་སྣང་བའོ། ། རྣམ་པར་རོལ་པ་ནི་ལུས་ཀུན་ཏུ་དོན་ཇི་ལྟར་མཛད་ནས་རྣམ་པར་རོལ་པའི་དུས་ཐམས་ཅད་དུ་དོན་མཛད་པའོ། ། སངས་རྒྱས་ཀུན་གྱི་རྫུ་འཕྲུལ་ནི་གང་ལ་ཅིས་འདུལ་གྱི་རྫུ་འཕྲུལ་ལོ། ། རྣམ་པར་མཛད་ཅིང་རབ་ཏུ་བསྒྱུར་ནི། གང་ལ་ཅིས་འདུལ་སྟོན་པའོ། ། ད་ནི་མཛད་པ་བཅུ་གཉིས་བསྟན་པ་ནི། ཁ་ཅིག་ཏུ་ནི་བྱང་ཆུབ་ཆེན་པོའི་སེམས། ཞེས་པ་ནི། ད་བཟོད་བྱང་ཆུབ་སེམས་བསྐྱེད་པ་ལྟ་བུ་བསྐྱེད་པའོ། ། གཅིག་གོ །
ཁ་ཅིག་ཏུ་ནི་ཇི་ལྟར་སྤྱོད་རྗེས་འབྲང་། ཞེས་པ་ནི། གཟོད་བྱང་ཆུབ་ཀྱི་སྤྱོད་པ་བསྒྲུབ་པ་ལྟ་བུར་སྟོན། གཉིས་སོ། ། ཁ་ཅིག་ཏུ་ནི་དགའ་ལྡན་ལྷ་རྣམས་ཞེས་པ་ནི་གླང་པོ་ཆེ་ཐལ་དཀར་མཆེ་བ་དྲུག་པར་སྤྲུལ་ནས་གནས་སོ། ། གསུམ་མོ། ། མཆོག་ཏུ་ཡང་ནི་འབར་བར་འགྱུར། ། ཞེས་པ་ནི་དགའ་ལྡན་ནས་བབས་ནས་ཡུམ་གྱི་ལྷུམས་སུ་འཇུག་པ་བསྟན་ནོ། ། བཞིའོ། ། ཁ་ཅིག་ཏུ་ནི་བལྟམས་པ་རྣམ་དག་ཅིང་། །
ཞེས་པ་ནི་ལྷུམས་ནས་བལྟམས་པ་སྟོན་ནོ། ། ལྔའོ། ། ཁ་ཅིག་ཏུ་ནི་ཁབ་ནས་གསལ་འབྱུང་དང་། ། ཞེས་པ་ནི་རྒྱལ་པོ་ཆེན་པོ་བཞིས་ཆིབས་ཀྱི་རྨིག་པ་ནས་བཏེགས་ཏེ་གཤེགས་པར་བསྟན་ནོ། ། དྲུག་གོ ། ཁ་ཅིག་ཏུ་ནི་བྱང་ཆུབ་ཆེན་པོ་རབ་བརྗོད། ཅེས་པ་ནི་བྱང་ཆུབ་ཤིང་དྲུང་དུ་གཤེགས་པར་བསྟན་ནོ། ། བདུན་ནོ། ། ཁ་ཅིག་ཏུ་ནི་བདུད་ལས་ཤིན་ཏུ་རྒྱལ། ཞེས་པ་ནི་སྲོད་ལ་བདུད་བཏུལ་བར་སྟོན།
བརྒྱད་དོ། ། ཁ་ཅིག་ཏུ་ནི་མངོན་པར་བྱང་ཆུབ་སྟོན། ། ཞེས་པ་ནི། རྡོ་རྗེ་གདན་དུ་མངོན་པར་བྱང་ཆུབ་པ་སྟོན། ། དགུའོ། ། ཁ་ཅིག་ཏུ་ནི་ཆོས་ཀྱི་འཁོར་ལོ་བསྐོར། ། ཞེས་པ་ནི། ཆོས་ཀྱི་འཁོར་ལོ་རིམ་པ་གསུམ་བསྐོར་ནས། ཁ་ཅིག་ཏུ་ནི་ཕས་ཀྱི་རྒོལ་བ་ནི་མུ་སྟེགས་ཀྱི་རྒོལ་བ་དང་ལན་ཅིག་ཆར་དུ་ཆོས་དང་མཐུན་པར་ཚར་གཅོད་པར་སྟོན། བཅུའོ། །
ཁ་ཅིག་ཏུ་ནི་དངོས་གྲུབ་ཀྱི་དབང་ཕྱུག ཁ་ཅིག་ཏུ་ནི་དཔལ་ལྡན་འཇིག་རྟེན་གསུམ་ལས་རྒྱལ། ཞེས་པ་ནི། གདུག་པ་ཅན་འདུལ་བའི་དོན་དུ་ཁམས་གསུམ་རྣམ་པར་རྒྱལ་བ་སྟོན། བཅུ་གཅིག་གོ ། ཁ་ཅིག་ཏུ་ནི་དཔག་བསམ་གྱི་ཤིང་མཆོག་དངོས་གྲུབ་བླ་ན་མེད། ། ཅེས་པ་ནི། དཔག་བསམ་གྱི་ཤིང་ལྟར་འདོད་པའི་དོན་ཐམས་ཅད་འབྱུང་བར་སྟོན་ནོ། ། བཅུ་གཉིས། བླ་མེད་དེ་ཉིད་སྟེར་བར་མཛད། །
དེ་ལྟར་ནི་གོང་དུ་བསྟན་པའི་སོགས་པ་ནི་སོགས་པའི་སྤྲུལ་པའོ། ། མཐའ་ཡས་མཆོག་ནི་ཨ་བྷི་དྷ་ན་ནས་དུ་མས་བསྟན། སྡོམ་པ་ནི་མི་མཐུན་པའི་ཕྱོགས་ཀུན་སྡོམ་པར་རོ། ། དངོས་དང་གཟུགས་སྐུ་གཉིས་སོ། ། དངོས་མེད་ཆོས་སྐུའོ། ། རྣམ་པར་གྲོལ་བ་ཞེས་པ་ལ་རོལ་ཞེས་པར་ཡོད་དེ། སྐུ་གཟུགས་གསུམ་རོལ་པའོ། ། དེའི་ཕྱིར་ནི་དངོས་དང་དངོས་མེད་ལ་རོལ་པ་དེའི་ཕྱིར་གཏི་མུག་སྤངས་པའོ། ། ཨཱ་ལི་བུང་བ་ཞེས་བྱར་བརྗོད། ། ཅེས་པ་ལ་སོགས་པ་རྡོ་རྗེ་གདན་བཞིའི་གཞན་གྱི་གདན་གྱི་རབ་ཏུ་བྱེད་པ་བཞི་པ་ནས།
ཨཱ་ལི་ཀཱ་ལི་ཇི་ལྟར་ལགས་ཞེས་དྲི་ཚིག་ལྔ་ཡོད་པ་ལས་བཞི་པ་ཨཱ་ལི་ཀཱ་ལི་ཇི་ལྟར་ལགས་ཀྱི་ལན་བསྟན་པ་དང་ཆ་མཐུན་པར་བསྟན་ཏེ། ཨཱ་ལི་ཞེས་པ་ཨཱ་ལིའི་སྒྲ་ལས་དྲངས་ན། ཨ་ནཱན་སྭཧཱ་ཛ་ཞེས་ལྷན་ཅིག་སྐྱེས་པའི་དགའ་བ་དཔེ་མེད་པའི་ཕྱིར་རོ། ། ལི་ཞེས་པ་ནི་གསང་བའི་རྡོ་རྗེ་འདིས་ལེན་ཅིང་ཤེས་པར་བྱེད་པ་སྟེ། དངོས་སུ་རྡོ་རྗེ་ལ་བྱའོ། ། དེ་ཉིད་བུང་བ་དང་འདྲ་བས་ན་བུང་བ་སྟེ། བུང་བས་མེ་ཏོག་གི་བཅུད་འདྲེན་ཅིང་འཐུང་བར་བྱེད་པས་བུང་བའོ། ། ཡང་ན་ཨའི་སྒྲ་ལས་དྲངས་ན། ཨའི་སྒྲ་ལས་ཨ་གྲི་ཏ་སྟེ་ལྷན་ཅིག་པ། ཨཱ་ནནྟ་སྟེ་དགའ་བ།
ལི་ཡ་ཏི་སྟེ་འདིས་ལེན་པར་བྱེད་པ་ཨཱ་ལིའོ། ། ཡང་ན་བུང་བ་ཞེས་པ། བྲ་མ་ར་སྟེ་བྲ་མ་ནི་འཁྲུལ་བའོ། ། ར་ནི་བཛྲ་སྟེ་གསང་བའི་རྡོ་རྗེའོ། ། བའི་སྒྲ་ལས་གྲངས་ན་བན་ཛ་སྟེ་འཇོམས་པའོ། ། རྡོ་རྗེ་དེ་ཉིད་འཁྲུལ་པ་འཇོམས་པའི་རྟེན་ཡིན་པས་འཁྲུལ་པ་འཇོམས་པའོ། ། ཞེས་བྱ་བའོ། ། དེ་ཉིད་འཇིགས་བྱེད་གཉིས་སུ་མེད་པ་རྟོགས་པའི་རྟེན་ཡིན་པའི་ཕྱིར་དང་། ཉན་ཐོས་ལ་སོགས་པ་འཇིགས་པར་བྱེད་པའི་ཕྱིར། ། དེ་བས་ན་འདིར་ཨཱ་ལི་དང་བུང་བས་ནི་ཐབས་ཀྱི་རྣམ་གྲངས་སུ་བསྟན་ནོ། །
ཡང་ཨཱ་ལི་ཀཱ་ལི་ཇི་ལྟར་ལགས་ཀྱི་དོན་ནི། ཨཱ་ལི་དེ་ཉིད་ཤེས་རབ་ཏུ་བསྟན་པའི་ཕྱིར། ཨཱ་ལི་ཞེས་པ་ཞུ་བ་ལ་བྱ་སྟེ། ཨཱ་ནནྟ་དགའ་བ་ལ་བྱ་སྟེ། ལི་ཀྲིཥྞ་ནི་ལེན་པ་སྟེ། ཞུ་བདེ་ལེན་པའོ། ། ནམ་མཁའ་ཞེས་པ་དེ་ཉིད་ལེན་པ་ལ་སྐྱེ་ཞིང་འབྱིན་པའི་གོ་སྐབས་འབྱིན་པས་སམ། ནམ་མཁའ་གོ་སྐབས་འབྱེད་པའོ། ། མཐར་ཐུག་ཅེས་པ་ནི་པ་ར་ན་ཡ་ན་སྟེ། པ་ར་སུ་ཁ་ན་ཀུན་ཏུ་བདེ་བའོ། །
ཏའི་སྒྲ་ལས་ཨཱ་ནནྟ་སྟེ། ཨཱ་ནནྟའི་སྐད་ཀྱི་དབྱིངས་ལས་འཆིང་བར་འདྲེན་ཏེ། བྱང་ཆུབ་ཀྱི་སེམས་ཞུ་བ་འདི་ཀུན་ཏུ་བདེ་བ་འཆིང་བ་དེས་ཀུན་ཏུ་བདེ་བ་འཆིང་བས་ན་མཐར་ཐུག་པའོ། ། ཆོས་ཞེས་པ་རང་གི་མཚན་ཉིད་འཛིན་པས་ཆོས་ཏེ་སེམས་ཅན་རྣམས་ཡིན་ཏེ་ཡང་ན་བདེ་བའོ། ། དབྱིངས་ནི་འཛིན་ཅིང་གཡའ་བས་ན་དབྱིངས་ཏེ་བྱང་ཆུབ་སེམས་ཞུ་བ་ལ་བྱའོ། ། དེ་དག་ནི་བྱང་ཆུབ་ཀྱི་སེམས་ཤེས་རབ་ཀྱི་རྣམ་གྲངས་བསྟན་པའོ། ། རྒྱུ་བཅས་ཞེས་པ་ནི། དུས་རྟག་ཏུ་དགོས་པ་མེད་པའི་བྱ་བ་ལ་འཇུག་པའི་ཕྱིར་རྒྱུ་བ་སྟེ། སོ་སོ་སྐྱེ་བོ་ཐ་མལ་པ་རྣམས་སོ། ། མི་རྒྱུ་བ་ནི་སྤྱད་པ་སྔོན་དུ་བཏང་བ་རྣམས་དགོས་པ་མེད་པ་ལ་མི་འཇུག་པས་མི་རྒྱུ་བའོ། །
གསང་བློ་ཅན་ཞེས་པ་ལ་གསང་བ་ནི་ཡེ་ཤེས་ཏེ་སོ་སོ་སྐྱེ་བོ་ཐ་མམ་པ་རྣམས་ཀྱིས་མི་ཤེས་པས་གསང་བའོ། ། བློ་ནི་ཐབས་དང་ཤེས་རབ་གཉིས་སུ། མེད་པའི་རྣམ་པ་ཅན་གྱི་སེམས་སོ། ། དེ་ཡང་གང་ལ་ཡོད་ནས་ནི། གསང་བློ་ཅན་དེ་དངོས་སུ་སངས་རྒྱས་དང་བྱང་ཆུབ་སེམས་དཔའ་རྣམས་སོ། ། ད་ནི་བྱང་ཆུབ་སེམས་དཔའ་དེའི་གནས་བསྟན་པའི་ཕྱིར་ཕུང་པོ་ནི་ཕུང་པོ་ལྔའི་དྭངས་མ་ཁམས་ནི་ཁམས་བཞི་བའི་དྭངས་མ་སྐྱེ་མཆེད་བཅུ་དྲུག་གི་དངས་མ། དབང་པོ་ཞེས་པ་ནི་མིག་ལ་སོགས་པའི་དངས་མ་སྒོ་ཀུན་ནས་འབྱུང་བའོ། ། བདུད་རྩི་ནི་ཁུ་བ་ཅན་ནོ། ། ལུས་རྣམས་ཐམས་ཅད་སྐྱེས་པ་ཉིད། ། ཅེས་པ་ནི་འདི་ལྟར་སོ་སོ་སྐྱེ་བོ་དང་།
སངས་རྒྱས་དང་བྱང་ཆུབ་སེམས་དཔའ་ལ་སོགས་པ་ལུས་ཅན་ཐམས་ཅད་ནི་ཆོས་ཀྱི་རང་བཞིན་བྱང་ཆུབ་ཀྱི་སེམས་ལས་བྱུང་ངོ་། ། ཞེས་པའི་དོན་ནོ། ། དེའི་ཕྱིར་ཞེས་པ་ནི་དབང་པོའི་དྭངས་མ་སྒོ་ཀུན་ནས་འབྱུང་བའི་ཕྱིར་རོ། ། ཐམས་ཅད་བཀུག་ནས་ཞེས་པ་ནི། ལུས་ཐམས་ཅད་རྩ་བ་བཅུའི་ཤུ་ཀྲ་དགུག་པའོ། ། རྩ་བའི་ཞེས་པ་ལ་ཨཱ་ལི་ཞེས་པར་ཡོད་དེ། ། ཨཱ་ལིའི་དབུས་སུ་ཞེས་པ་ནི། བདུན་པ་དེ་དབུས་ལས་ལྔ་པར་བསྒྱུར་ཏེ། རྡོ་རྗེ་ལས་པད་མའི་དབུས་སུ་དབབ་པའོ། ། གང་གིས་དབབ་ཅེ་ན།
འཇིགས་བྱེད་རྡོ་རྗེ་དགྲ་ཡིས་ནི། ། ཞེས་པ་ནི་རྡོ་རྗེ་པདྨའི་སྦྱོར་བས་དབབ་བོ། ། རྫོགས་པའི་རྣལ་འབྱོར་རྫས་ནི་ཞེས་པ་ནི་དབང་པོ་གཉིས་སྦྱོར་བ་ལས་བྱུང་བའི་བྱང་ཆུབ་ཀྱི་སེམས་རྫོགས་པའོ། ། ད་ནི་བྱང་ཆུབ་ཀྱི་སེམས་ཀྱི་དེ་ཉིད་ཡི་གེ་ཧཱུྃ་གིས་ཡེ་ཤེས་སུ་བྱིན་གྱིས་རླབས་པའི་ཕྱིར་རླུང་དང་ཞེས་པ་ལ་སོགས་པ་སྨྲས་ཏེ། རླུང་གི་བདུན་པ་ནི་སའོ། ། མེའི་བདུན་པ་ནི་ཧའོ། ། རྡོ་རྗེ་ཅན་གྱི་ས་བོན་སྦྱར་ཞེས་པ་ནི། ས་དེ་ཧའི་ཟླ་ཚེས་སུ་བྱས་པའོ། ། ཐིག་ལེ་སྒྲ་ཡིས་ཡང་དག་མནན། ། ཞེས་པ་ཟླ་ཚེས་ཀྱི་སྟེང་དུ་ཐིག་ལེ་དང་སྒྲ་སྟེ།
ཡི་གེ་ཨུ་ཧ་ལ་བཏགས་པས་ཧཱུྃ་སྟེ། ཆར་གྱི་རྒྱུན་ཞེས་པ་ནི། ཡི་གེ་ལས་བྱང་ཆུབ་ཀྱི་སེམས་འཛག་པའོ། ། དབྱངས་ཀྱི་དང་སོགས་མཆོག་ས་བོན་ཞེས་པ་ནི། དབྱངས་ཀྱི་དང་པོ་ནི་ཨའོ། ། མཆོག་ནི་ཡིག་འབྲུ་རྣམས་ཀྱི་དམ་པ་ཡིན་པས་སོ། ། དེའི་ཞེས་པ་ནི་བདུད་རྩིའོ། ། དབུས་སུ་བཟུང་བར་བྱ་ཞེས་པ་ནི། བདུད་རྩི་ཟླ་བའི་སྟེང་དུ་ཨོཾ་བསམ་པ་ནི་བྱང་ཆུབ་ཀྱི་སེམས་ཀྱི་དབྱིངས་སུ་བྱིན་གྱིས་རླབས་པའོ། ། དེས་ནི་རྡོ་རྗེ་གདན་བཞིའི་ཨཱ་ལི་ཇི་ལྟར་ལགས་ཞེས་དྲིས་པའི་ལན་བསྟན།
ད་ནི་ཀཱ་ལི་དྲིས་པའི་ལན་གདབ་པའི་ཕྱིར། ཀཱ་ནི་སུ་ཀ་སྟེ་བདེ་བའོ། ། ལ་ལ་ཏི་གྷྲི་ཧཱ་སྟེ་ལེན་པ་སྟེ་དངོས་སུ་ཆོས་འབྱུང་ངོ་། ། དེ་མེ་ཏོག་དང་འདྲ་བས་མེ་ཏོག་དེ་ཉི་མས་ཁ་འབྱེད་པ་ལྟར་ཆོས་འབྱུང་དེ་ཡང་རྡོ་རྗེ་ཁ་འབྱེད་པས་མེ་ཏོག་དང་འདྲའོ། ། མེ་ཏོག་རྡོ་རྗེ་ཅན་གྱི་ལུས་ཞེས་པ་མེ་ཏོག་ནི་བྱང་ཆུབ་ཀྱི་སེམས་སོ། ། རྡོ་རྗེ་ཅན་གྱི་ལུས་ཞེས་པ་ནི། དེ་ཉིད་བཅོམ་ལྡན་འདས་ཀྱི་སྐུའི་ངོ་བོ་ཉིད་དོ། ། ཡང་ཧེ་བཛྲ་ལས་ཁུ་བའི་རྣམ་པའི་བཅོམ་ལྡན་འདས་སུ་འགྱུར། ཞེས་གསུངས་སོ། ། ཀཱ་ལི་དེ་ཉིད་བཅོམ་ལྡན་འདས་སེམས་ཅན་ཐམས་ཅད་ཀྱི་དོན་འབྱུང་གནས་སུ་གྱུར་པ་དང་།
ངན་འགྲོ་དང་བདེ་འགྲོ་རྣམས་ཀྱི་རྟེན་ཏུ་གྱུར་པའི་ཕྱིར། ། རྩེ་མོ་དང་ས་གཞིའི་བརྡར་བརྗོད་དོ། ། མ་མོ་ཞེས་པ་ནི་ཉི་ཤུ་རྩ་བཞི་སྟེ་དེའི་དངས་མ་ནི་ས་གཞི་དང་འདྲའོ། ། ཀུན་ལ་ཞེས་པ་ནི་ཤུ་ཀྲ་ཀུན་གྱིས་འཁོར་བ་བསྐྱེད་པར་འགྱུར་བས་སོ། ། བདེ་བ་ཡང་ཀཱ་ལིའི་སྒྲར་བརྗོད་པའི་ཕྱིར། ཡེ་ཤེས་ཆུ་བོ་རྒྱ་མཚོ་འདིར་ཞེས་པ་སྨོས་ཏེ། འདིར་ཞེས་པ་ནི་ཆོས་འབྱུང་ངོ་། ། ཡེ་ཤེས་ཆུ་བོ་ཞེས་པ་ནི་མངོན་དུ་བྱས་པའི་བདེ་བ་ཆེན་པོ་སྟེ། ། ཡེ་ཤེས་མེ་ལོང་ལྟ་བུ་སོགས་སྡུག་བསྔལ་གྱི་གདུང་བ་སེལ་བས་ཡེ་ཤེས་སོ། ། ཤེས་རབ་ནི་སྤྲོས་བྲལ་ཤེས་པས་ཤེས་རབ་སྟེ་བདེ་བའོ། །
དེའི་རྟེན་དུ་གྱུར་པའི་ཕྱིར་ཆོས་འབྱུང་ལ་ཡང་བཏགས་ནས་ཤེས་རབ་ཅེས་བྱའོ། ། ཆུ་སྲིན་ཉ་ཞེས་པ་ནི་རྒྱ་མཚོ་ནི་ཆུ་སྲིན་དང་ཉས་ཁེངས་པ་ལྟར་ཆོས་འབྱུང་དེ་ཡང་འདོད་ཆགས་ལ་སོགས་པ་ལྔ་རྣམ་པར་དག་པའི་ཕྱིར་སངས་རྒྱས་ལྔས་གང་བའོ། ། དེ་ཡང་ཧེ་བཛྲ་ལས་རྡོ་རྗེ་པདྨ་སྦྱོར་བ་ལས་སྲ་བར་སྣང་བ་ཡིན་ཏེ། སྲ་བ་གཏི་མུག་ཆོས་ཉིད་ཡིན། ། གཏི་མུག་རྣམ་པར་སྣང་མཛད་བཞེད། ། ཞེས་བྱ་བ་ལ་སོགས་པ་གསུངས་སོ། ། གཉིས་སུ་མེད་པའི་ཨཱ་ལིར་བཏགས་པའི་ཞུ་བ་དང་། ཀཱ་ལིར་བཏགས་པའི་བདེ་བ་གཉིས་སུ་མེད་པ་དང་། ཞུ་བདེ་གཉིས་འདྲེས་པའི་ལྷན་ཅིག་སྐྱེས་པའི་བར་བསྟན་ནོ། ། ཡང་ན་གཉིས་མེད་ནི་ཕྱི་རོལ་གྱི་ཕྱག་རྒྱའོ། །
རྡོ་རྗེ་པདྨ་མཉམ་སྦྱོར་བའོ། ། འདི་འདམ་སྐྱེས་ཏེ་དེའི་པདྨའོ། ། དབུས་ནི་དེའི་སྙིང་པོའོ། ། ཐབས་ནི་རྣམ་པའི་མྱུ་གུ་ཞེས་པ་ནི། ཁ་ཁ་མུ་ཁའི་རྩ་བས་ཏེ། པདྨའི་སྙིང་པོར་གྱུར་པས་མྱུ་གུ་ཡིན་ལ། བདེ་བ་ལ་ཉེ་བས་ཐབས་ཡིན་ལ། དེ་ཉིད་མེ་ཏོག་ཅན་དུ་ཁ་ལྟར་དྷཱུ་ཏི་ཁ་ཕྱེ་བའོ། ། སྦྲང་རྩི་ཞུ་བའོ། ། སྦྲང་རྩི་་་་་་བདུད་རྩི་ཟེར།
ནི་རང་བྱུང་ངོ་། ། གནས་ཞེས་པ་ནི་ཆོས་འབྱུང་སྟེ་དེ་དག་གི་གནས་སུ་གྱུར་པའོ། ། དེ་ལས་ཟླ་མཚན་ཡང་ཀཱ་ལིའི་ངོ་བོར་བྱ་བ་བསྟན་པའི་ཕྱིར། ཀཱ་ལི་བདུད་རྩི་ཉིད་ཀྱི་ཡང་། ། ཞེས་སྨོས་ཏེ། དངོས་སུ་རང་བྱུང་ངོ་། ། དེ་ལ་ཀཱ་ལི་མེ་ཏོག་ཀུན་ཏུ་མནན་ཟེར་ཏེ། རྡོ་རྗེ་མནན་ཞེས་སྦྱོར་ཏེ། མནན་པ་ཞེས་པ་ནི་ཆོས་འབྱུང་ལ་བདེ་ཆེན་རྡོ་རྗེ་འཛིན་པའི་རང་བཞིན་བཞུགས་པའོ། ། ཆུ་ནི་རང་བྱུང་ཆུ་ལྟར་འཛག་པས་ན་ཆུའོ། །
བུ་ཚ་ལ་སོགས་འབྲས་བུ་བསྐྱེད་པས་ན་མེ་ཏོག ནང་དུ་འཁོར་ལོ་ཞེས་པ་ནི། ཆོས་འབྱུང་བྷ་གའོ། ། བདུད་རྩི་ཆོ་ག་མཆོག་ཅེས་པ་ནི་བདུད་རྩི་ནི་རང་བྱུང་ངོ་། ། ཆུའི་ཆོ་ག་མཆོག་ནི་བྱང་ཆུབ་སེམས་སོ། ། དེ་གཉིས་ནི་བྱང་ཆུབ་སེམས་དཀར་དམར་རོ། ། ལུས་ནི་བུ་ཚ་ལ་སོགས་པ་འཁོར་བའི་ཆོས་སྐྱེ་བའོ། ། གང་དུ་སྟེ་བྱེ་བྲག་ཏུ་བདུད་རྩི་ལྔ་ཡང་ཡིན་ལ་ཆུ་ཡང་ཡིན་པས་བདུད་རྩིའི་ཆུ་སྟེ། གཞི་མཐུན་དུ་ཞུ་བ་གཅིག་པུའོ། ། བྱང་ཆུབ་ཀྱི་སེམས་དེ་ཉིད་ནི་ནང་ཚོགས་ཀྱི་འབྱུང་བ་ལྔའི་བདག་ཉིད་ཡིན་པས་བདུད་རྩི་ལྔ་ཡི་བདག་ཉིད་ནི་གསུངས་ཞེས་སྨྲའོ། །
དེ་ཉིད་གསལ་བར་བསྟན་པའི་ཕྱིར། མེ་ནི་ཚ་བ་ཉིད་ཡིན་ཏེ། རེག་པས་ཞེས་པ་ནི། རྡོ་རྗེ་པདྨ་ལ་རེག་པས་དྲོ་བའི་མཚན་ཉིད་ནི་མེའོ། ། རླུང་ནི་དུ་བར་བལྟ་ཞེས་པ་ནི་དུ་བ་ལྟར་སྔོ་བསངས་སུ་འདུག་ཅིང་གཡོ་བ་ནི་རླུང་ངོ་། ། ཆུ་ནི་གཤེར་བའི་དངོས་པོ་སྟེ་ཞེས་པ་ནི་འཇུག་པའམ་བསྣུན་པས་སོ། ། ས་ནི་གཟུགས་སུ་བལྟ་བར་བྱ། ། ཞེས་པ་ནི་གཟུགས་སྲ་བ་སྟེ་དེའི་ནི་སའོ། ། ཡེ་ཤེས་རྡོ་རྗེ་བྱིན་གྱིས་བརླབས། ། ཞེས་པ་ནི་ཤེས་པར་བྱས་ན་ཡེ་ཤེས་ཏེ་གཉིས་མེད་དམ།
བྱང་ཆུབ་སེམས་འབྱུང་བ་བཞིའོ། ། རྡོ་རྗེ་ནི་བྱང་ཆུབ་ཀྱི་སེམས་སོ། ། དེ་ཉིད་ནི་ནམ་མཁའ་སྟེ་གོ་འབྱེད་པས་མི་ཕྱེད་པས་ན་རྡོ་རྗེ་སྟེ་ནམ་མཁའོ། ། བྱིན་གྱིས་རླབས་པས་ཞེས་པ་ལྔ་པོ་དེ་དག་ཀ་ཕུར་ལ་གནས་ཏེ། སྐབས་དབྱེ་ཞིང་དེར་གནས་པ་སྟེ། ཆུ་ལྟར་འཛག་པའོ། ། རྣམ་པ་ལྔར་ནི་རབ་ཏུ་བསྐྱེད་ཅེས་པ་ནི་འབྱུང་བ་ལྔ་པོ་དེ་དག་གོ ། རིམ་བཞིན་སྣང་མཐའ་དང་། དོན་གྲུབ་དང་། མི་བསྐྱོད་པ་དང་།
རྣམ་སྣང་དང་། རིན་ཆེན་འབྱུང་ལྡན་གྱི་ངོ་བོར། ། བསྐྱེད་པའོ། ། དེ་བཞིན་གཤེགས་པ་དེ་དག་ས་བོན་གང་ལས་བསྐྱེད་ཅེ་ན། ཆུ་བོ་ཀུན་གྱི་དབྱིབས་ཞེས་པ་ནི། ཀུན་ནི་མ་ལུས་པ་སྟེ། མ་ལུས་པ་ནི་ས་ཀ་ལ་སྟེ། ཀ་ལ་ནི་ཆ་ཤས་ཏེ་ཟླ་བའོ། ། སའི་སྒྲ་ལས་གྲངས་ན་སཾ་ཧ་ར་སྟེ་དེ་ཟླ་ཚེས་དང་ལྡན་པ་གཅིག་པ་སྟེ་གསུམ། དངོས་སུ་བདུད་རྩི་ས་བོན་དེས་བྱང་ཆུབ་ཀྱི་སེམས་ཀྱི་ཆུ་མི་བསྐྱོད་པར་བསྐྱེད་པའོ། །
དེ་བཞིན་མེ་ནི་ཟད་པར་བྱེད་ཞེས་པ་ནི། ཀྵ་སྟེ་ཀྵ་ཡད་ཏ་ཞེས་པའི་སྒྲ་ཟད་པར་བྱེད་པ་ལ་འཇུག་པའོ། ། དེ་ཉིད་མེ་དང་མཚུངས་པས་མེ་སྟེ་དེས་བྱང་ཆུབ་ཀྱི་མེ་དེ་སྣང་བ་མཐའ་ཡས་སུ་བསྐྱེད་དོ། ། དེ་བཞིན་རླུང་ཡང་རྟག་ཏུ་ས། ། ཞེས་པ་ནི། རྟག་ཏུ་ཝཾ་ནི་ཡཾ་སྟེ་རྟག་ཏུ་རླུང་གི་ས་བོན་ཡིན་པས་སོ། ། དེས་རླུང་དོན་ཡོད་གྲུབ་པར་བསྐྱེད་དོ། ། ས་ནི་དཔང་པོའི་གཟུགས་ཅན་མ་ཞེས་པ་ནི་སངས་རྒྱས་རྣམ་པར་སངས་རྒྱས་པའི་དཔང་པོ་སའི་ལྷ་མོ་ཡིན་པས་ས་ལ་ཡ་བཏགས་པས་དཔང་པོ་ཟེར། དེའི་ཡི་གེ་ནི་ཧཱུྃ་ལས་རྣམ་པར་སྣང་མཛད་དུ་བསྐྱེད་དོ། ། ཧཱུྃ་གི་གླུའི་ཞེས་པ་ནི་བདེ་བ་ནམ་མཁའ་སྟེ།
ཧཱུྃ་ལས་རིན་ཆེན་འབྱུང་ལྡན་དུ་བསྐྱེད་དེ། གང་ནི་འབྱུང་བ་བཞིའི་ས་བོན་དེ་ཉིད་ཐིག་ལེ་དང་ཞབས་སྐྱེད་དང་ལྡན་པར་བྱས་ལ་སུཾ་ཀྵུཾ་ཡུཾ་བྷྲཱུྃ་ཧཱུྃ་དུ་གྱུར་ཏོ། ། ཧཱུྃ་གི་རྣམ་པ་ཡིས་ཞེས་པ་ནི། དངོས་གྲུབ་མངོན་དུ་བྱེད་པའི་དུས་སུ་རྡོ་རྗེ་རྣལ་འབྱོར་མ་དང་གྷ་ན་ཙཀྲ་བྱེད་ཙམ་ན་རྡོ་རྗེའི་གླུ་བླང་བ་བསྟན་ཏོ། ། རྡོ་རྗེ་ཡན་ལག་མ་སྟེ་རྡོ་རྗེ་རྣལ་འབྱོར་མའོ། ། མཐུ་ནི་ནུས་པའོ། ། སྤྱན་གྱིས་གཟིགས་པར་མཛད་ནི་གཟིགས་ཤིང་བྱིན་གྱིས་རླབས་པའོ། ། ཡི་གེ་ནི་ཡེ་ཤེས་དངོས་པོའི་རང་བཞིན་ནི་སེམས་སོ། ། སྟོང་པར་རོལ་ཅིང་དངོས་དང་དངོས་མེད་རྣམ་སྤངས་ནི་སྟོང་པར་རོལ་པས་དངོས་དང་དངོས་མེད་ཀྱི་རྟོག་པ་སྤངས་པའོ། ། སྙིང་པོ་ནི་སྟོང་པའོ། །
འཚལ་བ་ནི་སྟོང་པ་ཉིད་ཀྱི་ཡེ་ཤེས་མངོན་དུ་བྱས་པའོ། ། མ་ལུས་པ་ནི་མ་ལུས་པ་རྟོགས་པའོ། ། བསམ་པ་ནི་མ་ལུས་པ་རྟོགས་པའི་བསམ་པ་དང་ལྡན་པའོ། ། ཐམས་ཅད་གཞོན་པ་ནི་ཐ་སྙད་ཀྱི་ཡི་གེ་ཐམས་ཅད་གཞོམ་པའོ། ། གཉིས་ནི་ཐབས་དང་ཤེས་རབ་བོ། ། གཉིས་འཁྱུད་ནི་རྡོ་རྗེ་དང་པད་མ་གཉིས་འཁྱུད་པའོ། ། ཆུ་རྣམས་ནི་ཞུ་བའོ། ། དགོས་པ་ཅན་ནི་བུད་མེད་མཚོན་བྱ་ཕྱག་རྒྱ་ཆེན་པོ་ཞུ་བ་དེ་ལས་གྲུབ་བོ། ། གཉིས་མེད་ཆོས་ཀྱི་གཉིས་མེད་ཡེ་ཤེས་ཀྱི་ཆོས་ཐོབ་པས་རྒྱུད་ཐ་དད་དུ་སངས་རྒྱས་པའོ། ། ཐར་པ་སངས་རྒྱས་སོ། །
འཁོར་བའི་བདེ་བ་རྨོངས་པ་ལ་ཞེས་པ་ནི། རྨོངས་ཏེ་ཞེན་པའོ། ། གྲོལ་བ་ཡང་ནི་སྤངས་པ་ཉིད། ། ཅེས་པ་ནི་འཁོར་བ་ལས་གྲོལ་བ་སྤངས་པ་ཏེ་ཉན་ཐོས་དང་འདྲ་བར་མྱ་ངན་ལས་འདས་པ་ལ་མི་གནས་པའོ། ། ཐམས་ཅད་སྟོང་པའི་རང་བཞིན་ལས། ། ཞེས་པ་ནི་ཐམས་ཅད་སྟོང་པའི་ངང་དུ་རྟོགས་པ་ཤེས་པས་འཁོར་བ་ལས་མི་འདའ་བའོ། ། རྣལ་འབྱོར་མ་ཡི་སྔགས་ཀྱིས་རོལ་པ་ནི། རྣལ་འབྱོར་མ་ལ་བརྟེན་ཏེ་སྔགས་ཀྱི་ཡིད་སྐྱོབ་པའི་དོན་བྱེད་པས་མྱ་ངན་ལས་འདས་པ་མངོན་དུ་བྱེད་དོ། ། རྣལ་འབྱོར་མ་ནི་ལྔ་པོ་རྣམས་འབྱོར་ཞེས་པ་ནི་ཕྱག་རྒྱ་ལྔའོ། ། སངས་རྒྱས་དེ་ཉིད་མཚོན་པ་ནི་བྲམ་ཟེ་མ་དང་སྙོམ་པར་ཞུགས་པས་རྣམ་སྣང་ཐོབ་བོ། །
སྒྱུ་མར་ཞེས་པ་ནི་སྦྱོར་བར་བྱའོ། ། རྣམ་པ་དུ་མར་ཀུན་ཞེས་པ་ནི་དཀྱིལ་འཁོར་གྱི་འཁོར་ལོ་དུ་མའོ། ། སྣ་ཚོགས་གཟུགས་ཀྱིས་སེམས་ཅན་སྨིན་ཞེས་པ་ནི། རྒྱུ་བ་སྣ་ཚོགས་ཀྱིས་སེམས་སྨིན་པའི་དོན་བྱེད་པའོ། ། རྡོ་རྗེ་རྐྱང་པའི་དགོས་པ་ཞེས་པ་ནི། ཡེ་ཤེས་སམ་དེ་ཁོ་ན་ཉིད་མངོན་དུ་བྱས་པའོ། ། ཆོས་ཀྱིས་རྨོངས་པ་དང་བྲལ་བར་བྱེད་ཅེས་པ་ནི། དེ་ཁོ་ན་ཉིད་རྨོངས་པ་དང་བྲལ་བའོ། ། ཆོས་ཀྱི་སྙིང་པོ་ཚོལ་ཅིག་ཅེས་པའོ། ། རིགས་ཀྱི་བུ་ནི་སྡུད་པ་པོའོ། །
གླུ་འདི་ཞེས་པ་སངས་རྒྱས་དེ་བཞིན་གཤེགས་པའི་གསུང་ངོ་། ། ཐམས་ཅད་ཉིད་ལས་སྐྱེ་བར་བྱེད། ། ཅེས་པ་ནི་དངོས་གྲུབ་ཐམས་ཅད་སྐྱེད་པར་བྱེད་པའོ། ། ཡང་ན་བདུད་རྩི་ལྔ་ལས་བསྐྱེད་པའོ། ། དགུ་པ་ལས་རབ་ཏུ་བྱེད་པ་དང་པའོ།། ༈ །།བརྟག་པ་དགུ་པའི་རབ་ཏུ་བྱེད་པ་གཉིས་པ་ནི། རྡོ་རྗེ་མཁའ་འགྲོ་མའི་ལེའུ་བཅོ་བརྒྱད་པ་དང་། རྡོ་རྗེ་གདན་བཞིའི་གཞན་གྱི་གདན་གྱི་རབ་ཏུ་བྱེད་པ་གསུམ་པ་ནས་འབྱུང་བ་ཆ་མཐུན་པར་ཞིང་སྐྱོང་འཁོར་དང་བཅས་པ་ལ་གཏོར་མ་སྦྱིན་པ་བསྟན་ཏེ། གཏོར་མ་ནི་འདས་པ་དང་ལོ་ཀ་ལ་འབུལ་བའོ། ། ལས་མཆོག་ནི་བྱ་བའི་རིམ་པ།
རྡོ་རྗེ་གཙོ་བོ་ནི་འཁོར་གྱི་གཙོ་བོ་ཡིན་པས་རྡོ་རྗེ་སྙིང་པོའོ། ། ཁྲུ་གང་ཙམ་གྱི་ཚད་ཅེས་པ་ནི་དཀྱིལ་འཁོར་ཁྲུ་གང་ཙམ་གྱི་སྟེང་དང་རྩིབས་སོ། ། དམར་པོ་དྲིའི་དཀྱིལ་འཁོར་བྱ་ཞེས་པ་ནི་ཙན་དན་དམར་པོའི་དྲིས་བྱུགས་ལ། དཀར་པོས་ཕྱི་རོལ་གྲུ་གསུམ་བྱུག་ཅེས་པ་ནི་དམར་པོའི་ཕྱི་རོལ་བྱུག་ཅེས་པ་ཡོད་དེ། ཙན་དན་དམར་པོའམ་གུར་གུམ་ལ་སོགས་པས་ཕྱི་རོལ་གྲུ་གསུམ་ཆོས་འབྱུང་གི་རྣམ་པར་བྱུག་ཅིང་། དེའི་སྟེང་དུ་གྲུ་བཞིར་བྱས་ལ་གྲུ་བཞི་དེ་ལ་ཐིག་བཏབ་ནས་ལེ་ཙེ་དགུར་བྱས་ལ། ལེ་ཙེ་དགུ་ལ་ཡེ་ཤེས་ཀྱི་ལྷ་ཚོགས་རང་གི་ཡི་དམ་གང་བྱེད་པའི་ལྷའི་གྲངས་དང་མཐུན་པ། མེ་ཏོག་གི་སྟེང་དུ་བསྐྱེད་དོ། ། ལེ་ཙེ་བརྒྱད་ལ་ཞིང་སྐྱོང་བརྒྱད་ཆུང་མ་བཞི་བཞི་དང་བཅས་པ་བསྐྱེད་དོ། ། དེ་ནས་མཆོད་རྫས་བཤམ་ཐབས་ནི།
མཆོད་ཡོན་དང་མེ་ཏོག་ལ་སོགས་པའི་མཆོད་པ་ལྔ་དང་། ཁྱད་པར་དུ་གཏོར་མ་དང་། ཤ་དང་། སྒོག་གཙོང་དང་། ལ་ཕུག་ལ་སོགས་པ་བཀུ་བག་ཅན་གྱི་རྫས་དང་འབྲེལ་བ་ཅི་བཟང་དུ་བཤམས་ལ་གཡོན་དུ་བཞག རྫས་ཐམས་ཅད་བདུད་རྩི་ལྔས་སྦག་པར་བྱ། དེ་ནས་བདག་ཉིད་ལྷའི་ཏིང་ངེ་འཛིན་ལ་གནས་ཏེ། མངོན་རྟོགས་སུ་བྱས་ན་རྒྱུད་ན་འཁྲུགས་ཀྱི་ཚུལ་དུ་ཡོད་པ་བླ་མའི་མན་ངག་གིས་མངོན་པར་རྟོགས་པའི་ཚུལ་དུ་བསྡེབས་ཏེ། འོག་ནས་འབྱུང་བའི་བུད་པ་འབར་བ་ཞེས་པ་ཡར་བླངས། བུད་པ་སྟེ་ཐོག་མར་ཡཾ་ལས་རླུང་གི་དཀྱིལ་འཁོར་གཞུ་ལྟ་བུ་བ་དན་གྱིས་མཚན་པ་བསྒོམ།
དེའི་སྟེང་དུ་འབར་བ་སྟེ་གྲུ་གསུམ་པ་མེའི་དཀྱིལ་འཁོར་དམར་པོ་བསྒོམ། དེའི་སྟེང་དུ་ཐོད་པའི་སྣོད་ཤིན་ཏུ་རྒྱ་ཆེན་པོ་བསྒོམ་པ་ནི། ཨྃ་གིས་མཚན་པའི་པདྨའི་ཞེས་པ་ནས་སོ། ། དེའི་སྟེང་དུ་ཨ་ལས་ཟླ་བའི་དཀྱིལ་འཁོར་བསྒོམ་པ་ནི། འོག་ནས་ནི་དབྱངས་ཀྱི་བཅུ་གསུམ་པ་ལས་བྱུང་བ། གང་ཞིག་ཟླ་བ་དེ་རབ་གྲགས། ། ཞེས་པས་བསྟན། དེའི་སྟེང་དུ་ཨ་ལི་བཅུ་དྲུག་གཡོན་སྐོར་དུ་དགོད་ཅིང་། ཀཱ་ལི་སུམ་ཅུ་རྩ་བཞི་གཡས་སྐོར་དུ་དགོད་པ་ནི། དེའི་དབུས་སུ་ས་བོན་གྱི།
ཨཱ་ལི་ཀཱ་ལི་མཉམ་སྦྱོར་བ། ། ཞེས་པས་བསྟན། དེའི་ནང་དུ་གོ་ཀུ་ད་ཧ་ན་ལས་ཤ་ཆེན་པོ་རྣམ་པ་ལྔ་ཤར་ཕྱོགས་ནས་དབུས་ཀྱི་བར་དུ་བསྐྱེད་པ་ནི། ཀྱཻ་བཅོམ་ལྡན་འདས་ཞེས་བྱ་བ་ནས། ལྔ་པོ་སྟོབས་ཞེས་བྱ་བའི་བར་དུ་བསྟན་ཏེ། ལྔ་པ་ལ་ནི་སྟོབས་ཞེས་ཟེར་ཡང་། དང་པོར་བྱ་སྟེ། ཤར་ཕྱོགས་སུ་གོ་ལ་གོའུ་སྟེ། བ་གླང་གི་ཤ་བསྐྱེད་པ་ནི་སྟོབས་ཞེས་བྱ། དེ་ནས་ལྷོ་ཕྱོགས་སུ་ཀུ་ལས་ཀུ་ཀུ་རའི་ཤ་བསྐྱེད་པ་ནི།
གཉིས་པ་སྐྱེས་དགུའི་བདག་པོ་ཞེས་བྱ། དེ་ནས་ནུབ་ཕྱོགས་སུ་ད་ལས་གྷོ་ཊ་སྟེ་རྟའི་ཤ་བསྐྱེད་པ་ནི་རབ་མཆོག་ཅེས་བྱའོ། ། དེ་ནས་བྱང་ཕྱོགས་སུ་ཧ་ལས་ཧསྟི་གླང་པོ་ཆེའི་ཤ་བསྐྱེད་དོ། ། སྒྲོལ་མ་ཞེས་བྱའོ། ། དེའི་དབུས་སུ་ན་ལས་ན་ར་སྟེ་མིའི་ཤ་བསྐྱེད་པ་ནི་མང་པོ་སྐྱེས་ཞེས་བྱའོ། ། དེའི་སྟེང་དུ་བྷྲཱུྃ་ཨཾ་ཛྲིཾ་ཁཾ་ཧཱུྃ་ལས་ཤར་ཕྱོགས་ནས་དབུས་ཀྱི་བར་དུ་བདུད་རྩི་ལྔ་བསྐྱེད་པ་ནི། རིགས་ལྔ་སངས་རྒྱས་རྣམས་ཀྱི་སྔགས་འདི་དག་ཅེས་པ་ལ་སོགས་པས་བསྟན་ཏེ། དེ་ནས་ཡེ་ཤེས་བདུད་རྩི་ཞེས་པར་བསྡེབས་ཏེ། དེ་ནས་རྫས་རྣམས་ཀྱི་མཐོ་གང་ཙམ་གྱི་སྟེང་དུ་ཨ་དཀར་པོ་དགོད། དེའི་སྟེང་དུ་རཾ་ལས་ཉི་མ་དེའི་སྟེང་དུ་ཧཱུྃ་ལས་རྡོ་རྗེ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པར་བསམ།
ལྟེ་བའི་ཧཱུྃ་ལས་འོད་ཐུར་དུ་འཕྲོས་པས་རླུང་གི་དཀྱིལ་འཁོར་གྱི་བ་དན་ལ་ཕོག་པས་བ་དན་གྱི་རླུང་བསྐྱོད་ཅིང་། རླུང་གིས་མེ་སྦར་ལ། མེས་ཐོད་པ་བསྲོས་ནས་རྫས་དེ་རྣམས་བསྐོལ་ཞིང་འོ་མ་ལྟ་བུར་ཞུ་བ་ནི། འོག་ནས་ཀྱི་བུད་པ་འབར་བ་ཉིད་ནི་ཁྱད་པར་དུ་ནི་བསྐོལ་བར་རྙེད། ། ཅེས་བྱ་བ་ལ་སོགས་པས་བསྟན་ཏེ། རླངས་པ་གྱེན་ལ་འཕྲོས་ཏེ། རྡོ་རྗེའི་ལྟེ་བའི་ཧཱུྃ་ལ་ཕོག་པ་ནི། ཧཱུྃ་ལས་འོད་ཟེར་གྱེན་དུ་འཕྲོས་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཁ་ནས་ཧེ་རུ་ཀ་ཞལ་གཅིག་ཕྱག་གཉིས་པ་གཡས་རྡོ་རྗེ་གཡོན་ཐོད་པ་ཐོགས་པ་མང་པོ་སྤྲོས་ནས། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་བདུད་རྩི་བཀུག་ནས་རྡོ་རྗེའི་ལྟེ་བའི་ཧཱུྃ་ལ་ཐིམ། རྡོ་རྗེ་ཐོད་པའི་ནང་དུ་ལྷུང་སྟེ་ཞུ་བར་གྱུར་ནས་ཚ་ལྷག་ལྷག་པར་གྱུར་པས།
རྫས་རྣམས་ཀྱི་སྟེང་གི་ཨཱ་དཀར་པོ་ལས་ཡེ་ཤེས་ཀྱི་བདུད་རྩི་ཆུ་རྒྱུན་ཤིན་ཏུ་བསིལ་བ་བབ་པས་ཚ་བའི་ངད་བསལ་ཏེ། དམ་ཚིག་པ་དང་ཡེ་ཤེས་པ་དབྱེར་མེད་པར་བྱ་བ་ནི། ཡེ་ཤེས་ལྕགས་ཀྱུ་རབ་དབྱེ་བས། ། ཡིད་ཀྱིས་ཐམས་ཅད་དགུག་པར་བྱ། ། ཞེས་པས་བསྟན་ནོ། ། དེ་ནས་འོག་ནས་ཀྱི་ཧ་ཧོ་ཧྲཱིཿབརྗོད་པས། ཧ་ནི་འོད་དཔག་ཏུ་མེད་པ་སྟེ། དེས་ཁ་དོག་ངན་པ་བཅོམ་ནས་ཁ་དོག་ཕུན་སུམ་ཚོགས་པར་བསམ། ཧོ་ནི་རྣམ་སྣང་སྟེ་དེས་དྲི་ངན་པ་བཅོམ་ནས་དྲི་ཕུན་སུམ་ཚོགས་པར་བསམ། ཧྲཱིཿམི་བསྐྱོད་པ་སྟེ་དེས་རོ་ངན་པ་བཅོམ་ནས་རོ་ཕུན་སུམ་ཚོགས་པར་བསམ་མོ། །
དེ་ནི་མངོན་རྟོགས་སོ། ། ཚིག་དོན་ནི། ། མཆོད་ཡོན་ལ་སོགས་རིམ་གྲོ་བྱ་ཞེས་པ་ནི་ལོ་ཀ་དང་འདས་པའི་ལྷ་ལ་མཆོད་ཡོན་དང་མཆོད་པ་ལྔ་སོགས་ཀྱིས་རིམ་གྲོ་སྟེ་མཆོད་པའོ། ། གཏོར་མའི་སྟེང་དུ་རྒྱུ་ནི་ཉ་དང་ཤ་དང་སོགས་ཁོང་དུ་སྒོག་གཙོང་ངོ་། ཆང་ནི་འབྲས་བུའོ། ། མྱོས་བྱེད་ནི་ཤིང་ལ་སོགས་པ་བཙོས་པའི་ཆང་ངོ་། ། གཡོན་དུ་ཉེ་བར་དགོས་ཞེས་པ་ནི་མཆོད་པ་དང་གཏོར་མ་ལ་སོགས་པའོ། ། གཡས་པ་དག་ཏུ་ཆུ་ཡི་སྣོད། ། ཅེས་པ་ནི་མཆོད་ཡོན་ནོ། ། གཡོན་དུ་མཆོད་ཡོན་དག་གི་སྣོད། །
ཅེས་པ་ནི་མཆོད་ཡོན་འབུལ་བའི་བཟེད་ཞལ་བདུན་དུའོ། ། རྫས་འདི་དག་ཅེས་པ་ནི། མཆོད་པ་དང་གཏོར་མའོ། ། བདུད་རྩི་ལྔ་ཡིས་སྦྱངས་ཞེས་པ་ནི་བླུགས་པའོ། ། རྡོ་རྗེ་སེམས་དཔའ་ཞེས་བྱ་བ་ནི་ཕྱག་གཉིས་པ་རྒྱུའི་རྡོ་རྗེ་འཆང་ངོ་། ། ཧེ་རུ་ཀ་དང་དཔལ་ཞེས་པ་ཕྱག་བཅུ་དྲུག་པ་དང་བཞིའོ། ། ལས་ཀྱི་ཆོ་ག་མཐོང་བ་ཡིས། ། ཞེས་པ་ནི་མཆོད་པ་དང་གཏོར་མའི་ལག་ལེན་ནོ། ། སྔགས་དང་ཞེས་པ་ནི་ཨོཾ་ཀུ་རུ་ཀུ་རུ་ས་མ་ཡ་ཨ་ཏི་པ་ཏི་ཧཱུྃ་སྭཱཧཱ། ཕྱག་རྒྱ་རྡོ་རྗེ་ཁུ་ཚུར་གཉིས་རྒྱབ་སྤྲད་ལ་མཐེའུ་ཆུང་གཉིས་ལུ་གུ་རྒྱུད་དུ་སྦྲེལ་ཏེ་མཛུབ་མོ་གཉིས་བསྒྲེང་བའོ། །
མེ་ཏོག་དམར་པོ་བདུག་པ་དང་། ། དྲི་ལ་སོགས་པ་དབུལ་བར་བྱ། ། ཞེས་པ་ནི་མཆོད་པ་ལ་སོགས་པ་རྣམ་པ་ལྔས་མཆོད་པའོ། ། ཨོཾ་གྱིས་མཚན་པའི་པད་སྣོད་ཅེས་པ་ནི། རྫས་བྱིན་གྱིས་རླབས་པའོ། ། ལྕེ་ཧཱུྃ་དེ་ཉིད་ཁྱད་པར་ལས་ཞེས་པ་ནི་ལྕེ་ཧཱུྃ་ལས་རྡོ་རྗེ་ཧཱུྃ་གིས་མཚན་པའོ། ། ཡེ་ཤེས་ལྕགས་ཀྱུ་རབ་དབྱེ་བས། ། ཞེས་པ་ནི། ཡེ་ཤེས་ནི་ཡེ་ཤེས་ཀྱི་བདུད་རྩིའོ། ། ལྕགས་ཀྱུ་ནི་ཤ་ལྔའོ། །
དབྱེ་བས་ནི་དམ་ཚིག་གི་བདུད་རྩིའོ། ། ཡེ་ཤེས་ཀྱིས་དགུག་པ་ནི། ཡེ་ཤེས་ཀྱི་བདུད་རྩིའོ། ། ཀྱཻ་བོད་པའོ། ། བཅོམ་ལྡན་འདས་ནི་དྲུག་པའོ། ། ཡེ་ཤེས་ནི་བདུད་རྩིའོ། ། ལྕགས་ཀྱུ་ནི་ཤ་ལྔའོ། ། དུ་རུ་གསུང་ཞེས་པ་ནི་གྲངས་དུ་རུ་གསུང་ཞེས་པ་སྟེ། གང་ལགས་ནི་ངོ་བོ་གང་ལགས་དྲིས་པའོ། ། བཀའ་སྩལ་པ་ནི་དྲུག་པས་སྡུད་པ་པོ་ལའོ། །
དང་པོ་སྐྱེ་དགུའི་བདག་པོ་ཞེས་པ་ནི་ཁྱིའི་ཤའོ། ། སྒྲོལ་མ་ནི་གླང་པོ་ཆེའི་ཤའོ། ། རབ་མཆོག་ནི་རྟ་གོ་ཏ་སྟེ་རྟའི་ཤའོ། ། མང་པོ་སྐྱེས་ནི་མིའི་ཤའོ། ། སྟོབས་ནི་བ་གླང་གི་ཤའོ། ། དེའི་སྟེང་དུ་རིགས་ལྔ་ཞེས་པ་ནི་ཏ་ཐཱ་རིགས་ལྔའོ། ། སྔགས་འདི་དག་ཅེས་པ་བྷྲུྃ་ཨཾ་ཛྲིཾ་ཁཾ་ཧཱུྃ་ངོ་། ། ཡེ་ཤེས་ལྔ་ཡིས་རབ་དབྱེ་བས། ། ཡེ་ཤེས་ཆེན་པོ་ལྔ་པོ་འདི། ། ཞེས་པ་ནི་བདུད་རྩི་ལྔའོ། །
ཁྱོད་ནི་སྡུད་པ་པོའོ། ། ལྕགས་ཀྱུ་ནི་ཤ་ལྔའོ། ། ལས་རྣམས་ཀུན་ལ་སྦྱར་བར་བྱ། ། ཞེས་པ་ནི། ལྕགས་ཀྱུ་སྟེང་དུ་ཨཾ་ཏྲཾ་ཧྲི་ཁཾ་ཧཱུྃ་ངོ་། ། ལས་ལ་ཞེས་པ་ནི། ལས་བཞིའི་ལས་སོ། ། རྣལ་འབྱོར་མ་ནི་རྡོ་རྗེ་རྣལ་འབྱོར་མའོ། ། ཀུན་ཏུ་ནི་དུས་སོ། ། ཚིམ་པར་བྱ་ནི་ཤ་ལྔ་བདུད་རྩི་ལྔའོ། །
འདོད་ལ་དགའ་བ་མི་བྱ་ཞིང་། ། ཞེས་པ་ནི་འདོད་ཡོན་ལའོ། ། ལོངས་སྤྱོད་ལ་ནི་སྦྱར་བར་བྱ། ། ཞེས་པ་ནི་ཞིམ་པ་ལ་སོགས་པའི་ཆེད་དུ་མི་བྱའོ། ། སེམས་ཅན་ནི་ཁམས་གསུམ་མོ། ། དོན་དུ་ནི་སིདྡྷི་ཐོབ་པའི་རྒྱུའོ། ། རྣལ་འབྱོར་པ་ནི་སྒྲུབ་པ་པོས། མཆོད་པ་ཐམས་ཅད་རབ་ཏུ་བརྟགས། ། ཞེས་པ་ནི་བདུད་རྩི་བྱིན་གྱིས་རླབས་པ་བྱས་ཏེ། མཆོད་པའི་བསམ་པས།
བརྟག་པའོ། ། ཚིམ་པར་བྱ་བ་ནི་དབྱངས་ཀྱི་བཅུ་གསུམ་པ་ལས་བྱུང་བ་ཞེས་པ་ནི་གཏོར་མའི་སྟེང་དུ་ཨཾ་ངོ་། ། གང་ཞིག་ཟླ་བ་དེ་རབ་གྲགས། ། ཞེས་པ་ནི་དེའི་སྟེང་དུ་ཟླ་བའོ། ། དེའི་དབུས་ཞེས་པ་ནི་ཟླ་བའི་དབུས་སུའོ། ། ས་བོན་གྱི་ཞེས་པ་ནི་ས་བོན་གྱི་བདག་ཉིད་ཨཱ་ལི་གཡོན་སྐོར་དང་། ཀཱ་ལི་སུམ་ཅུ་རྩ་བཞི་གཡས་སྐོར། ལྷ་ཀུན་ནི་ལོ་ཀ་དང་འདས་པའིའོ། ། ཚིམ་པར་བྱ་བ་ནི་ཐོད་པའི་ནང་གི་ཤ་ལྔ་བདུད་རྩི་ལྔའོ། ། འབུད་པ་ནི་རླུང་ངོ་། །
འབར་བ་ནི་མེའོ། ། བསྐོལ་བ་ནི་ཐོད་པའོ། ། ཤེལ་ནི་འོ་མ་ལྟ་བུར་བྱས་པའོ། ། དེའི་ཕྱིར་འོ་མར་བྱས་པའི་ཕྱིར་རོ། ། ཐམས་ཅད་བདག་ནི་དམ་ཚིག་པ་དང་ཡེ་ཤེས་འདྲེས་པའོ། ། དེའི་དབུས་ཞེས་པ་ནི་ཐོད་པའི་དབུས་སུ་བླངས་པའོ། ། དེ་ནས་བདུད་རྩི་མྱང་ཞེས་པ་ནི། རང་གིས་གཏོར་མ་བདུད་རྩིར་བྱིན་གྱིས་རླབས་ལ་རང་ལྷ་དང་ལྷའི་རྩེ་མོ་ལ་བཞག་པའོ། ། ལྷ་ལ་སོགས་པ་དངོས་པོ་ཀུན། ། ཞེས་པ་ནི་ལྷ་དང་རང་ལས་ལྷག་པ་སྟེ།
ཕྱི་རོལ་དུ་འབྱུང་པོའོ། ། ཕྱི་རོལ་དཀྱིལ་འཁོར་ཚིམ་པར་བྱ། ། ཞེས་པ་ནི་ཞིང་སྐྱོང་ངོ་། ། གཡོན་པའི་ཆ་ཡི་སྣོད་དང་ནི། ། ཞེས་པ་ལ་དགུག་པའི་སྐབས་སུ་གཡོན་པའི་སྣོད་ཅེས་པ་ཡོད་སྐད་དགུག་པ་ནི་སངས་རྒྱས་སོ། ། གཡོན་པའི་ཆའི་སྣོད་དང་ནི་ཞེས་པ་ལ་སོགས་པ་ལག་པ་གཡོན་པར་གཏོར་མའི་སྣོད་བཞག་ལ། གཡས་པའི་ཁྲོ་བོ་བསྟན་པར་བྱ། ། ཞེས་པ་ནི་ལག་པ་གཡས་པ་འབྱུང་ངོ་ལ་བསྡིགས་མཛུབ་ཁུ་ཚུར་བཅངས་ནས་མཛུབ་མོ་བསྒྲེངས་ཏེ་བསྟན་པ་ནི་ཞིང་སྐྱོང་ལའོ། ། རྐང་པས་མནན་པའི་སྟེང་དུ་བལྟ་ཞེས་པ་ནི། རྐང་པ་གཡས་གཡོན་པས་མནན་ཅིང་མིག་སྟེང་དུ་བལྟས་ཏེ།
གྱེན་དུ་ཕེཾ་གྱི་སྒྲ་བརྗོད་པའོ། ། དུས་ནི་མར་ངོའི་བཅུ་བཞི་དང་བརྒྱད་དང་། ཡར་ངོའི་བཅུ་ལ་མཆོད་རྫས་ཀྱིས་མཆོད་པར་བྱའོ། ། ཡང་ན་གོང་གི་གཡོན་པའི་ཆ་དང་ཞེས་པ་ནི་གཏོར་མ་དེ་གཉིས་བགོས་ཏེ་གཡོན་དང་གཡས་སུ་བཞག་ལ། གཡོན་གྱི་དཀྱིལ་འཁོར་གྱི་ལྷ་ལ་འབུལ་ལོ། ། གཡས་ཀྱི་ཕྱོགས་སྐྱོང་རྣམས་ལ་འབུལ་ལོ། ། དེའི་སྣོད་ཅེས་པ་ནི་ཡེ་ཤེས་ཀྱི་ལྷ་ཚོགས་ཏེ། དབུལ་བའི་སྔོན་ནམ་དཔེ་བཞིན་ཡིན་པས་སོ། ། ཁྲོ་བོ་ཞེས་པ་ནི་ཕྱོགས་སྐྱོང་ངོ་། ། ཨོཾ་ཤིང་གཅིག་དང་ཞེས་པ་ནས་ཆུ་ལག་མ་ཞེས་པའི་བར་གྱིས་འཇིག་རྟེན་སྐྱོང་བ་རྣམས་དགུག་པའི་སྔགས་བསྟན་ནོ། །
དེ་ལྟར་ན་ཤིང་ཅིག་ལ་སོགས་པའི་གནས་དེ་ན་གནས་པ་རྣམས་འདིར་བྱོན་ཞེས་བྱ་བར་འབྲེལ་ལོ། ། འཇིག་རྟེན་པའི་མགྲོན་དགུག་པའི་སྔགས་ནི། ཤིང་གཅིག་སོགས་ཏེ། རི་བོ་དང་ནི་འབབ་ཆུ་ཞེས་པ་ལ་རི་དང་རི་བྲག་ཕུག་དང་ནི་ཟེར། ཁྱིམ་དང་གྲོང་ནི་གྲོང་དང་ཟེར་གོ་སླའོ། ། དེ་དག་གང་དང་གང་ཞེ་ན། སྔར་ལེ་ཙེ་བརྒྱད་ལ་གོམས་པ་ནི་དམ་ཚིག་གི་འཁོར་ལོ་ཞིང་སྐྱོང་འཁོར་དང་བཅས་པ་རང་བཞིན་གྱི་གནས་དང་བཞུགས་པར་བྱའོ། ། དེ་ཡང་བྱང་ཤར་དུ་ནི་རུ་ཏྲ་ནག་པོ་ཁྱུ་མཆོག་ལ་ཞོན་པ་ལག་པ་གཉིས་ཐོད་པ་དང་རྩེ་གསུམ་འཛིན་པའོ། ། ཤར་དུ་དྲག་པོ་ཆེན་པོ་གླང་པོ་ཆེ་ཁ་དོག་སེར་པོ་ལ་ཞོན་པ་གཅིག་གིས་རྡོ་རྗེ་འཛིན་ཅིང་གཞན་གྱིས་གླང་པོ་ཆེའི་མགོ་ནས་འགེམས་པའོ། ། ལྷ་སྦྱིན་ནི་མེ་ལྷ་དམར་པོ་ར་སྐྱེས་ལ་ཞོན་པ་གཡས་ཀྱིས་དགང་གཟར་དང་།
གུན་དྷེ་རྩེ་གསུམ་འཛིན་ཅིང་། གཡོན་གྱི་བ་དན་དང་གཎྜི་ཐོགས་པའོ། ། ལྷོར་གཤིན་རྗེ་ནག་པོ་མ་ཧེ་ལ་ཞོན་པ་དབྱུག་པ་དང་མདུང་འཛིན་པའོ། ། བདེན་བྲལ་དུ་བརྩིགས་པ་ནག་པོ་རོ་ལ་ཞོན་པ་རལ་གྲི་དང་ཕུབ་ཆུང་འཛིན་པའོ། ། མི་སྡུག་པ་ནི་དཀར་པོ་ཆུ་སྲིན་ལ་ཞོན་པ་གདེང་ཀ་བདུན་གྱིས་མཚན་པའི་ཞགས་པ་ཐོགས་པའོ། ། རླུང་དུ་བཀའ་ལས་འདས་པ་རླུང་གི་མདོག་ཅན་རི་དྭགས་ལ་ཞོན་པ་ལག་པ་གཉིས་ཀྱིས་རླུང་གིས་སྤར་བའི་རས་འཛིན་པའོ། ། ལུས་ངན་དུ་ལོག་འདྲེན་སེར་པོ་སྐྱེས་པ་ལ་ཞོན་པ་ལྕགས་ཀྱུ་དང་ཞགས་པ་ཐོགས་པའོ། ། འདི་དག་ནི་རལ་པ་དང་རྒྱན་ཐམས་ཅད་ཀྱིས་བརྒྱན་པའོ། ། རང་འོད་ཀྱི་རིག་མ་ལ་འཁྱུད་ཅིང་། ལག་པ་གཞན་གྱིས་བཅོམ་ལྡན་འདས་ལ་ཕྱག་འཚལ་བའོ། །
རྒན་བྱེད་མ་ལ་སོགས་པ་ནི་ནག་མོ་དང་དྲག་པོ་དང་འདྲའོ། ། རྒྱལ་བ་མ་ལ་སོགས་པ་ནི་དྲག་པོ་ཆེན་པོ་བཞིན་ནོ། ། ནག་མོ་བཟང་མོ་ལ་སོགས་པ་ནི་ལྷ་སྦྱིན་བཞིན་ནོ། ། ཟླ་བ་ལ་སོགས་པ་ནི་ནག་པོ་བཞིན་ནོ། ། སུམ་ཅུ་རྩ་གསུམ་གྱི་དབང་ཕྱུག་མ་ལ་སོགས་པ་ནི་རྩིགས་མ་བཞིན་ནོ། ། དྲག་མོའི་གཟུགས་ལ་སོགས་པ་ནི་མི་སྡུག་པ་བཞིན་ནོ། ། ཐོད་པའི་ཕྲེང་མ་ལ་སོགས་པ་ནི་བཀའ་ལས་འདས་པ་བཞིན་ནོ། ། ཐོད་ཕྲེང་ནི་སྙིང་རྗེ་དང་སྟོང་པ་དབྱེར་མེད་པ་བྱང་ཆུབ་ཀྱི་སེམས་སོ། ། བཀའ་ལས་འདས་ཀྱི་ཆུང་མ་ཡན་ཆད་མཆོད་པ་ལྔ་ལག་ན་ཐོག་པའོ། ། ལག་ན་དགྲ་སཏྭ་ལ་སོགས་པ་མིང་དང་མཐུན་པའི་མཚོན་འཛིན་པའོ། །
ལོག་འདྲེན་བཞིན་ནོ། ། མཆེ་བ་གཙིགས་པ་དང་། མཆན་ཁུང་དུ་ཁ་ཊྭཱཾ་ག་འཛིན་པ་དང་། ཡབ་ལ་འཁྱུད་པ་དང་རལ་གྲི་དང་། རྡོ་རྗེ་དང་། གཞུ་ལ་སོགས་པ་རེ་རེས་གཙོ་བོ་ལ་ཕྱག་མཚན་སྤངས་ཤིང་རང་གི་མིང་དང་མཐུན་པའི་མཚན་མ་འཛིན་པ་སྟེ། ཕྱག་རྒྱ་དང་ལྡན་པ་ལག་པ་གཉིས་ཀྱིས་འཁྱུད་ཅིང་ལྷག་མ་ལག་པ་འོག་མ་གཉིས་ཀྱིས་སྤྱི་བོར་ཕྱག་མཚན་འཛིན་པའོ། ། བཞི་པོ་ཐམས་ཅད་ཤར་ནས་བཟུང་ནས་གཡོན་སྐོར། མཁའ་འགྲོ་མ་ལྔ་ཞེས་པ་ནས། བདག་ཉིད་ཆེ་ཞེས་པ་ནི་གདན་བཞི་ལྟར་བྱས་ནས་མར་མེ་ལ་སོགས་པ་ལྔའམ་བདེ་མཆོག་གི་དབང་དུ་བྱས་ན་སྙིང་པོའི་རྣལ་འབྱོར་མ་བཞི་ཕག་མོ་དང་ལྔའོ། །
ལས་རྣམས་རྗེས་སུ་བསྒྲུབ་པར་བྱ། ། ཞེས་པ་ནི་ནང་གི་འཕར་མ་ལ་མཁའ་འགྲོ་མ་ལ་སོགས་པ་ཞི་བའི་ལས་སོགས་ཐམས་ཅད་བསྒྲུབ་པར་བྱེད་དོ། ། དེ་ནི་ལེ་ཙེ་དབུས་མ་ལ་དམ་ཚིག་གི་ལྷ་ཚོགས་བསྐྱེད་པའོ། ། དེ་ལ་ཡེ་ཤེས་ཀྱི་ལྷ་ཚོགས་སྤྱན་དྲངས་ཏེ་བསྟིམས་པ་ནི་རྣལ་འབྱོར། དཀྱིལ་འཁོར་ཞེས་པ་ནི་དཔའ་བོ་ཉི་ཤུ་རྩ་བཞིའོ། ། རྒྱལ་མོ་ཆེན་མོ་དཔའ་མོ་ཉི་ཤུ་རྩ་བཞིའོ། ། དེ་བཞིན་རྡོ་རྗེ་ནི་ཧེ་རུ་ཀའོ། ། དབང་ཕྱུགས་གཙོ་ཞེས་པ་ནི། ཕག་མོའམ་བདག་མེད་མའོ། ། རྡོ་རྗེ་མཁའ་འགྲོ་མ་ཟེར།
དེ་བཞིན་གཤེགས་པའི་སྐུ་ཅན་ཞེས་པ་ནི། ཆོས་སྐུ་རྡོ་རྗེ་འཛིན་པའོ། ། ཡང་ན་འབྲས་བུ་རྡོ་རྗེ་འཆང་ངོ་། ། ཉོན་མོངས་པའི་སྐྱོན་དང་བྲལ་བས་སྐྱོན་མེད་དོ། ། རྣལ་འབྱོར་འབྱིན་པ་མོ་ཞེས་པ་ནི། འཇིག་རྟེན་དང་འཇིག་རྟེན་ལས་འདས་པའི་དཀྱིལ་འཁོར་ཐམས་ཅད་འབྱིན་ནོ། ། སྟོང་པ་དང་སྙིང་རྗེ་དབྱེར་མེད་པ་བྱང་ཆུབ་ཀྱི་སེམས་ལས་འབྱིན་པའོ། ། རྡོ་རྗེ་ནི་ཧེ་རུ་ཀའོ། ། ཐམས་ཅད་གནས་ནི་ཞེས་པ་ནི་གནས་སོ། ། ཐམས་ཅད་དགུག་པ་ནི་མགྲོན་ནོ། །
སྔར་རེ་མིག་བརྒྱད་ལ་སོགས་པའི་ཞིང་སྐྱོང་དཀྱིལ་འཁོར་ལ་བཀུག་ནས་བསྟིམས་པ་ལ་སྔགས་འདིས་བཏབ་པར་བྱའོ། ། ཨོཾ་ཀ་ཀ་ཞེས་པ་ལ་སོགས་པ་ནི་གཏོར་མ་བསྟབ་པའི་སྔགས་སོ། ། བདུད་རྩི་བསམ་གཏན་དམིགས་ནས་ཞེས་པ་ནི། བདུད་རྩི་སྦྱང་བའི་བསམ་གཏན་ནོ། ། བདུད་རྩི་ཁ་ནི་དག་པར་བྱ། ། ཞེས་པ་ནི་ལོ་ཀ་དང་འདས་པའི་ཁ་བདུད་རྩིས་དག་པ་སྟེ་གཏོར་མ་དབུལ་བའོ། ། ཡང་ན་བདུད་རྩི་བྱིན་གྱིས་རླབས་བྱས་ལ་ཁར་བླུགས་ཏེ་ཁ་ཕྲུ་གདབ་པའོ། ། ལས་ཚོགས་ནི་ཞི་རྒྱས་དབང་དང་མངོན་སྤྱོད་དོ། ། བསམ་ནས་ཞེས་པ་ནི་བསམ་ན་འགྲུབ་པར་འགྱུར་ཞེས་སྦྱོར་རོ། ། རྣལ་འབྱོར་ནི་ལོ་ཀའི་ལྷའོ། །
རྣལ་འབྱོར་མ་ནི་འདས་པའི་ལྷའོ། ། བཞི་ནི་བཞིའོ། ། ཧ་ཡིས་ཁ་དོག་འཕྲོག་པར་བྱེད། ། ཞེས་པ་ནི་ཁ་དོག་ངན་པའོ། ། ཧོས་ནི་དྲི་ངན་པ་འཇོམས་པའོ། ། ཧྲཱིཿཡིས་རོ་ངན་པ་འཇོམས་པའོ། ། རིམ་པ་འདི་ནི་ཧ་ཧོ་ཧྲཱིཿའི་རིམ་པའོ། ། རྣམ་གསུམ་ལན་གསུམ་བརྗོད་ཅེས་པ་ནི། གསུམ་པོ་དེ་ལན་གསུམ་བརྗོད་པའོ། ། གསུམ་གྱིས་ལྷ་ནི་ཚིམ་པར་བྱེད། །
ཅེས་པ་ནི་སྐུ་གསུང་ཐུགས་ཀྱི་ལྷ་ཚིམ་པར་བྱེད་པའོ། ། པདྨ་དབང་ཕྱུག་ནི་འོད་དཔག་ཏུ་མེད་དོ། ། གཟུགས་གསེར་མདོག་གཟི་བརྗིད་ཅེས་པ་ནི། འོད་དཔག་ཏུ་མེད་པ་ཡིན་པས་ཧས་ཁ་དོག་ངན་པ་བཅོམ་པ་སྟེ་ལྷར་བྱས་པའོ། ། དྲི་ཆུ་རྣམ་སྣང་ཞེས་པ་ཧོས་དྲི་ངན་པ་བཅོམ་ནས་རྡོ་རྗེ་རྣམ་སྣང་དུ་དག་པའོ། ། རྡོ་རྗེ་དབང་ཕྱུག་མྱང་བ་ནི་ཞེས་པ་ནི། ཧྲཱིཿཡིས་རོ་ངན་པ་བཅོམ་ནས་མི་བསྐྱོད་པར་དག་པའོ། ། ལག་ན་རྡོ་རྗེ་ཞེས་པ་ནི་ལག་ན་རྡོ་རྗེ་ལ་བོས་པའོ། ། ལྷ་གསུམ་ཞེས་པ་ནི་གོང་མ་ཡིའོ། ། རྣམ་པ་གསུམ་གྱིས་ཤེས་པར་བྱ། །
ཞེས་པ་ནི་ཧ་ཧོ་ཧྲཱིཿགསུམ་གྱིས་ཤེས་པར་བྱའོ། ། དེ་ལྟར་ཡན་ལག་དུས་ཁྱད་པར་ཅན་ལ་འཇིག་རྟེན་དང་འཇིག་རྟེན་ལས་འདས་པའི་ལྷ་ཚོགས་ལ་གཏོར་མ་སྦྱིན་པ་བྱས་ནས། ད་ནི་དུས་ཁྱད་པར་ཅན་དེ་ཉིད་ལ་ཚོགས་ཀྱི་མཆོད་པ་ཇི་ལྟར་བྱ་བའི་གནས་བསྟན་པ་ནི། བརྟག་པ་དགུ་པ་ནས་ཚོགས་ཀྱི་འདུ་བ་ཞེས་པ་ཤླཽ་ཀ་གཉིས་ཀྱིས་བསྟན་ཏེ་དེ་ལ་ཚོགས་ཀྱི་འཁོར་ལོའི་གནས་སུ་ཚོགས་སོགས་པར་འདོད་པས་གནས་དབེན་པར་བ་བྱུང་ལྔ་ལ་སོགས་པས་བརྐྱང་ནུལ་བྱས་ལ་ནི། གནས་སུ་ཚོགས་ཀྱི་སློབ་དཔོན་སྤྱན་དྲངས་ནས། དེར་བཞུགས་སུ་གསོལ་ནས། དེའི་མདུན་དུ་མཎྜལ་ལམ་རས་བྲིས་ལ་སོགས་པ་མཆོད་པའི་རྟེན་གང་ཡང་རུང་བ་བཀོད་ལ། དེ་དག་གི་ཉེ་འཁོར་དུ་ཕྱི་ནང་གི་མཆོད་པ་དང་། འཇིག་རྟེན་དང་འཇིག་རྟེན་ལས་འདས་པའི་གཏོར་མ་ཡང་བཤམས་ལ། གཞན་ཚོགས་ཀྱི་ཡོ་བྱད་དང་ནུས་པ་སྦྱར་བ་བསགས་པ་ནི།
བརྟག་པ་དགུ་པ་ལས། མེ་ཏོག་བདུག་པ་མར་མེ་དང་། ། ཞེས་པ་ལ་སོགས་པས་བསྟན་ནོ། ། དེ་ནས་ལྷའི་རྣལ་འབྱོར་འཛིན་ཤེས་པའི་ལྷའི་གྲངས་དང་མཐུན་པ་སྤྱན་དྲངས་རྣལ་འབྱོར་པ་དེ་ཚོགས་ཀྱི་ཁང་པར་འཇུག་པའི་དུས་སུ་ལས་ཀྱི་ཁྲོ་བོ་གནོད་མཛེས་ཀྱི་ང་རྒྱལ་དང་ལྡན་པས་ལག་ན་དྲི་དང་དབུག་ཏོ་འཛིན་པ། ། ཚོགས་ཀྱི་ཁང་པའི་སྒོ་བསྲུང་བ་ལ་རྣལ་འབྱོར་པ་རྣམས་ཀྱིས་ནང་དུ་འཇུག་པར་གསོལ་བ་གདབ་པ་ནི། ཡང་འོག་གི་བརྟག་པ་དགུ་པ་ལས། ཁྱོད་ནི་དམ་ཚིག་ཅན་ལ་ཁྲོ་བོ་སྔོན་པོར་མཛེས། ། དངོས་གྲུབ་ཕྱག་ན་དབྱུག་ཏོ་རིན་ཆེན་བཅིངས་པ་འཛིན། ། ཞེས་པ་ལ་སོགས་པའི་ཚིག་གིས་ལན་གསུམ་གྱི་བར་དུ་གསོལ་བ་གདབ་པ་དང་། ལས་ཀྱི་རྡོ་རྗེ་ནང་དུ་འོང་བའི་སྐབས་ཕྱེ་ནས་རྣལ་འབྱོར་པ་རྣམས་ནང་དུ་གཞུག་སྟེ།
ཚོགས་ཀྱི་སློབ་དཔོན་ལ་མཎྜལ་སྔོན་དུ་འགྲོ་བའི་ཕྱག་འཚལ་ནས། ཐལ་མོ་སྦྱར་ཞིང་གནང་བ་ནོད་པ་ལ། ཚོགས་ཀྱི་སློབ་དཔོན་གྱིས་གནང་བ་སྦྱིན་པ་ནི། འདིར་ནི་ཆོས་རྣམས་བཟང་པོ་མཛེས། ། ཞེས་བྱ་བ་ལ་སོགས་པའི་ཚིགས་བཅད་ཀྱིས་གནང་བ་སྦྱིན་ནོ། ། གནང་བ་ཐོབ་པའི་རྣལ་འབྱོར་པ་དེ་རྣམ་ཀྱིས་ཕྱག་དང་འདུད་པ་སྔོན་དུ་འགྲོ་བའི་ཚུལ་གྱིས་རང་གི་སྟན་ལ་བསྡད། དེ་ནས་ལས་ཀྱི་རྡོ་རྗེས་ཚོགས་ཀྱི་སློབ་དཔོན་ནས་བཟུང་ནས། རྣལ་འབྱོར་པ་ཐམས་ཅད་ཀྱི་མདུན་དུ་མཎྜལ་རེ་རེ་ཕུལ་ལ། མེ་ཏོག་གི་ཕྲེང་བ་རེ་རེ་དཔུང་པར་བཅིངས་ལ། དེ་བཞིན་མེ་ཏོག་ཕྲེང་བ་རེ་རེ་སྙན་ལ་ཡང་བཏགས་ལ་རྣལ་འབྱོར་པ་བསྐུལ་བར་བྱ་བ་ནི།
ཀུན་བཟང་རྣམ་འཕྲུལ་མཆོད་པའི་ཡོ་བྱད་ཀྱིས། ། དཔའ་བོ་རྣལ་འབྱོར་མ་རྣམས་མཆོད་པ་དང་། ། ཡོན་བདག་བགེགས་ཞི་ཚོགས་གཉིས་བསགས་པ་དང་། ། གཉིས་མེད་ཏིང་འཛིན་དག་ལ་གནས་པར་མཛོད། ། ཅེས་པས་བསྐུལ་བར་བསམ་མོ། ། ཞེས་པ་ཚིག་གིས་ལན་གསུམ་དུ་བསྐུལ་བས། རྣལ་འབྱོར་པ་རྣམས་ཏིང་ངེ་འཛིན་ལ་སྙོམ་པར་འཇུག་གོ ། དེའི་དུས་སུ་ཚོགས་ཀྱི་སློབ་དཔོན་གང་ཡིན་པ་དེས་ཀྱང་བདག་ཉིད་ཡི་དམ་གང་ཡིན་པའི་དམ་ཚིག་སེམས་དཔའ་བསྐྱེད་པ་ནས་བཟུང་སྟེ། དབང་བསྐུར་ནས་རྒྱས་གདབ་པའི་བར་དུ་བསྒོམ་ལ་ཕྱི་ནང་གི་མཆོད་པ་རྣམས་ཀྱིས་མཆོད། བསྟོད་པ་གཞུང་བཞིན་དུ་བྱས་ལ།
དཀྱིལ་འཁོར་པ་རྣམས་བདག་ལ་བསྡུས་ལ། འདི་ཉིད་ཡབ་ཡུམ་གྱི་ང་རྒྱལ་གྱིས་མདུན་དུ་མངོན་པར་བྱང་ཆུབ་པ་ལྔ་ལས་སོ། ། སོ་སོ་སྐྱེ་བོའི་དམ་ཚིག་གི་ལྷ་གཞུང་བཞིན་དུ་བསྐྱེད་པ་ནས་བཟུང་སྟེ། དབང་བསྐུར་རྒྱས་གདབ་པའི་བར་དུ་བསྒོམ་ལ། ཕྱི་ནང་གི་མཆོད་པ་རྣམས་ཀྱིས་མཆོད། བསྟོད་པ་ཡང་བྱ། གོང་དུ་སྟན་པའི་ཚུལ་གྱིས་འཇིག་རྟེན་དང་འཇིག་རྟེན་ལས་འདས་པའི་གཏོར་མ་ཡང་ཕུལ་ལོ། ། ཚོགས་ཀྱི་ཡོ་བྱད་བྱིན་གྱིས་རླབས་པ་ཡང་གཞུང་བཞིན་བྱའོ། ། དེ་ནས་དེར་ཚོགས་པའི་རྣལ་འབྱོར་པ་རྣམས་ལ་ཕྱི་ནང་གི་མཆོད་པས་མཆོད་ཅིང་། དམ་ཚིག་གཙང་བར་བྱ་བ་ནི་བདུད་རྩི་ལྔ་དང་ལྡན་པའི་ཆང་ཐོད་པར་བཀང་ལ།
ལས་ཀྱི་རྡོ་རྗེ་ཚོགས་ཀྱི་སློབ་དཔོན་ནས་བཟུང་ནས། པདྨའི་ཕྱག་རྒྱས་དམ་ཚིག་བརྟན་པར་བྱ་བ་དང་། བླ་མ་ལ་ནི་འོག་ནས་སྐྱེས་པའི་ཐོད་ཆེན་ཆ་གཅིག་པར་ཞེས་པ་ལ་སོགས་པ་ཤླཽ་ཀ་གཉིས་ཀྱིས་བསྟན་ནོ། ། ལས་ཀྱི་རྡོ་རྗེས་སྟོབ་ཙམ་ན་ཡང་། འདིར་ནི་ཆོས་རྣམས་བཟང་པོ་སྟེ། ། ཞེས་པ་ལ་སོགས་པ་ཤླཽ་ཀ་བརྗོད་ཅིང་བསྟབས་ལ། ལེན་པ་པོས་ཀྱང་པདྨའི་ལག་སྐོར་དང་བཅས་པས། བདེ་གཤེགས་ཆོས་ནི་རིན་ཐང་མེད། ། ཅེས་བྱ་བ་ལ་སོགས་པ་ཚིག་བརྗོད་ལ་བླང་ངོ་། ། བསྡུ་དོན་ནོ། །
འདིར་ནི་ཞེས་པ་ཚོགས་ཀྱི་འཁོར་ལོ་འདིར་ནི་འདུ་ཙམ་ན་ཆོས་རྣམས་བཟང་པོར་ལྟོས་ཞེས་པ་ནི་ཕྱི་ནང་གི་ཆོས་ཐམས་ཅད་ལྷན་ཅིག་སྐྱེད་པར་རོ། ། འདུ་བ་རྣམས་ལ་ཐེ་ཚོམ་མེད། ། ཅེས་པ་ནི་ལྷན་ཅིག་སྐྱེས་པ་ཡིན་མིན་ཞེས་པའི་ཐེ་ཚོམ་མེད་པའོ། ། བྲམ་ཟེ་ཁྱི་དང་ཞེས་པ་ནི་བཟང་ངན་གྱི་རྟོག་པ་བཅོམ་པའོ། ། རང་བཞིན་གཅིག་པ་ཉིད་དུ་ཟོ། ། ཞེས་པ་ནི་བཟང་ངན་གྱི་རྟོག་པ་བཅོམ་ནས་ལྷའི་རང་བཞིན་དུ་གཅིག་པའོ། ། ཚིག་བཅད་འདིས་ཞེས་པ་ནི་གོང་གིའོ། ། དེ་ནས་སྦྱིན་ཞེས་པ་ནི་གནང་བའོ། ། རོལ་བཅས་ཅེས་པ་ནི་ལས་ཀྱི་རྡོ་རྗེས་དམ་ཚིག་གི་རྫས་སྟོབ་པའོ། ། འདོད་པས་བསྐོར་བ་ནི་པད་སྐོར་བྱ་ཞིང་བལྟོས་ཞེས་བརྗོད་པས་དྲངས་ཤིང་བསྟབས་པའོ། །
ལེན་པས་ཀྱང་དེ་འདྲ་བའོ། ། རང་འདོད་ལྷའི་རྣལ་འབྱོར་གྱིས། ཞེས་པ་ནི་དེར་ཚོགས་པ་རྣམས་རང་རང་གི་ལྷའི་རྣལ་འབྱོར་བྱའོ། ། ཇི་ལྟར་བསྒྱུར་བར་འཇུག་ཅེས་པའི་རང་གི་ཡི་དམ་ཀྱི་ལྷར་བསྒྱུར་བའོ། ། ལེན་ཙ་ན་པད་མའི་བསྐོར་བས་ལག་པ་བསྣོལ་ཏེ། འདི་སྐད་བྱས་ལ་བླང་ངོ་། ། བདེ་གཤེགས་ཆོས་ནི་རིན་ཐང་མེད། ། ཅེས་པ་ནི་སངས་རྒྱས་ཀྱི་ཆོས་བདེ་ཆེན་ནོ། ། འདོད་ཆགས་དྲི་མ་རྣམ་བསལ་བ། ། ཞེས་པ་ནི་ཉོན་མོངས་པའི་དྲི་མ་སྤངས་པའོ། །
གྲུབ་པས་དེ་ལ་ཞེས་པ་ནི་ཚོགས་ཀྱི་རྣལ་འབྱོར་པ་དེ་ལའམ་བདེ་ཆེན་གཉིས་མེད་ལའོ། ། ཚིག་བཅད་འདིས་ནི་བླང་བར་བྱ་བ་ཞེས་པ་ནི་ཚོགས་ཀྱི་སློབ་དཔོན་ནས་སློབ་མའི་བར་དུ་བསྟབས་པ་དང་བླང་བའི་ཚིག་བཅད་བརྗོད་དོ། ། ཡང་དག་བརྗོད་པ་ནི་བདུད་རྩི་བྱིན་གྱིས་རླབས་པའོ། ། གཙང་སྦྲ་ནི་ཐ་མལ་པའི་རྟོག་པའི་དྲི་མ་དང་བྲལ་བས་གཙང་སྦྲའོ། ། ཇི་ལྟར་བདེ་བ་ཞེས་བྱར་བརྗོད་ཅེས་པ་ནི། ཡོན་ཏན་དག་ལ་ཡང་དག་བལྟོས་ཤིག་ཅེས་སོགས་བརྗོད་ལ་དྲང་ཤིང་བསྟབ་བོ། ། ཡན་ལག་ཡན་ལག་བདེ་གསོལ་བཏབ། ། ཅེས་པ་ལ་སོགས་པ་དེའི་དུས་སུ་ཀུནྡུ་རུ་བསྟེན་པའི་ཚུལ་བསྟན་ནོ། ། ཡན་ལག་བཞིས་སྒྲུབ་པ་པོ་དང་ཕྱག་རྒྱ་ལྷར་བསྐྱེད་པའོ། ། ཡན་ལག་ནི་རྡོ་རྗེ་པད་མའོ། །
བདེ་གསོལ་བཏབ་ནི་ལྷན་ཅིག་སྐྱེས་པའི་ཡེ་ཤེས་མངོན་དུ་བྱ་བའི་འདུ་ཤེས་སོ། ། སྒྱུ་མ་ཞེས་པ་ནི་ཡུལ་གྱི་བདེ་བའོ། ། དངོས་པོ་རྣམས་གྲོལ་ནི་ཐ་མལ་པའི་རྟོགས་པ་ལས་སོ། ། རྡོ་རྗེ་དྲིལ་བུ་ཞེས་པ་ལ་སོགས་ཤླཽ་ཀ་གཅིག་གིས་རྡོ་རྗེའི་གླུ་བླང་པའི་སྔགས་དང་ཕྱག་རྒྱ་བསྟན་ནོ། ། རྡོ་རྗེ་དྲིལ་བུའི་སྒྲ་ནི་ཚོགས་ཀྱི་དུས་སོ། ། རང་དགའ་ནི་ཛོ་ཀི་གང་དགའ་བའོ། ། རྡོ་རྗེའི་གླུའི་སྔགས་ནི་ཧཱུྃ་ཧཱུྃ་ཧཱུྃ་ངོ་། ། ཕྱག་རྒྱ་ནི་ཐལ་མོའོ། ། སྙིང་ཁ་ནི་རྣལ་འབྱོར་པ་རང་གིའོ། ། དེ་ནས་སེམས་ཅན་ཀུན་རྫོགས་པ། །
ཞེས་བྱ་བ་ལ་སོགས་པས་དེའི་དུས་སུ་སྨོན་ལམ་གདབ་པ་བསྟན་ནོ། ། དེ་ནས་ནི་གླུ་རྗེས་ལའོ། ། སེམས་ཅན་ཀུན་ནི་ཁམས་གསུམ་གྱིའོ། ། བདེ་གྱུར་ཅིག་ཅེས་པ་ནི་ཁམས་གསུམ་གྱི་སེམས་ཅན། སྐྱོན་མེད་ནི་ཉོན་མོངས་ཀྱིའོ། ། གང་གི་ལམ་ནི་ཚོགས་མཆོག་སྔགས་ཀྱི་ལམ་མོ། ། དེས་ནི་ཞེས་པ་ནི་ལམ་མོ། ། མ་བརྒལ་བ་ནི་འཁོར་བ་ལས་སོ། ། མ་གྲོལ་བ་ཡང་འཁོར་བ་ལས་སོ། ། བསྟན་ཆོས་ནི་རྒྱུད་དོ། །
ད་ལྟ་ཉིད་དུ་ཡང་དག་བརྟག་ཅེས་པ་ནི། ད་ལྟ་ཉིད་དུ་གནས་པར་ཤོག་ཅེས་པའོ། ། དེ་ནས་ལྷག་མ་རྣམས་བསྡུས་ལ། ཆང་ལ་སོགས་པ་བླུགས་ལ། ཚོགས་ཀྱི་སློབ་དཔོན་གྱིས་ཆང་གིས་ཁ་བཀང་ལ། ངོ་མཚར་སྦྱར་བའི་ཕྱག་རྒྱའི་བུ་ག་ནས་ཆང་གི་ཁ་ཕྲུ་གཏོར་མ་ལ་བཏབ་ལ། ཨོཾ་ཨུ་ཙིཥྚ་བ་ལིཾ་བཀྱ་སྭཱཧཱ། ཞེས་པའི་སྔགས་ཀྱིས་བཏབ་ལ་གཏོར་མ་དེ་སྒོ་དྲུང་དུ་བསྐྱལ་ལོ། ། རྡོ་རྗེ་ཁུ་ཚུར་བཅིངས་ནས་ཞེས་པ་ལ་སོགས་པས་ལོ་ཀ་དང་། འཇིག་རྟེན་ལས་འདས་པའི་ལྷ་གཤེགས་སུ་གསོལ་བ་བསྟན་ནོ། །
ཤླཽ་ཀ་དང་པོས་ནི་ཡེ་ཤེས་ཀྱི་ལྷ་རང་བཞིན་གྱི་གནས་སུ་གཤེགས་སུ་གསོལ་བ་བསྟན་ནོ། ། ཕྱིས་ནི་ཡེ་ཤེས་པ་གཤེགས་པའི་རྗེས་ལའོ། ། བདག་གི་རྗེས་ནི་་་་་་དབུགས་ཟེར། ནང་དུ་རྒྱུ་བའི་དུས་སུའོ། ། བདག་གི་ལུས་ལ་ཐིམ་པར་བྱ། ། ཞེས་པ་ནི་ཨོཾ་ཨད་མ་ཏཾ་ཧཱུྃ་སྭཱཧཱ།་་་་་ ཨོཾ་ཨད་མ་ཏིཥྚ་ཧཱུྃ་སྭཱཧཱ་ཟེར། བརྗོད་ལ་དམ་ཚིག་གི་ལྷ་བདག་ལ་བསྡུའོ། ། སྐད་ཅིག་སོགས་ཚིག་རྐང་གཉིས་ཀྱིས་བསྟིམ་ནས་རང་ལ་མཆོད་པ་བསྟན་ནོ། ། ཨད་མ་ཏིཥྚ།
ཞེས་པ་ལ་སོགས་པ་ཚིག་རྐང་ལྔ་པོ་དེ་དམ་ཚིག་གི་དཀྱིལ་འཁོར་བདག་ལ་བསྟིམ་པ་ཡིན་ནོ། ། སརྦ་དུཥྚན་ཞེས་པ་ལ་སོགས་པས་ཕྱི་རོལ་གྱི་ཞིང་སྐྱོང་འཁོར་དང་བཅས་པ་རང་རང་གི་གནས་སུ་གཤེགས་སུ་གསོལ་བ་བསྟན་ཏོ། ། ཨོཾ་སརྦ་དུཥྚན་གདུག་པ་ཅན། གྷིཧྣ་བཟུང་། ག་ཙ་ན་ཟུངས་ཤིག གཤེགས་སུ་གསོལ་ཞེས་པ་ནི་རང་རང་གི་གནས་སུའོ། ། དགུ་པ་ལས་རབ་ཏུ་བྱེད་པ་གཉིས་པའོ། ། ད་ནི་བསྟན་པ་ནི་བྲིས་སྐུ་ཇི་ལྟར་བྲི་བ་དང་། གླེགས་བམ་བྲིས་ནས་ཇི་ལྟར་ལམ་དུ་འཁྱེར་བ་བསྟན་པ་ནི། གསང་བའི་པད་མ་ཞེས་པ་ནི།
རྟེན་གྱི་དཀྱིལ་འཁོར་གཞལ་ཡས་ཁང་རིན་པོ་ཆེ་ལས་བྱས་པའི་ནང་དུ་ཆོས་འབྱུང་གྲུ་གསུམ་ཆོས་ཀྱི་ཕོ་བྲང་བསྒོམ་པའོ། ། ཡང་ན་མཐར་ཐུག་ཏུ་བཤད་ན། དེ་བཞིན་ཉིད་རྣམ་པར་དག་པའི་ཆོས་འབྱུང་གྲུ་གསུམ་ནི་གསང་བའི་པད་མའོ། ། བདེ་བ་ཅན་ནི་སངས་རྒྱས་སོ། ། ཐམས་ཅད་བདག་ཉིད་རྟག་ཏུ་བཞུགས་ལ་ཞེས་པ་ནི། ཐམས་ཅད་བདག་ཉིད་ནི་རིགས་ལྔ་ཡུམ་བཞི་པོ་སྟེ་དྲུག་སོགས་སོ། ། གྲུ་གསུམ་ནི་ཐམས་ཅད་ཀྱི་བདག་ཉིད་ནི་གཞལ་ཡས་ཁང་ངོ་། ། རྟག་ཏུ་བཞུགས་ནི་གནས་དེ་ན་སྟོན་པ་དུས་རྟག་ཏུ་བཞུགས་སོ། ། ཞུ་བ་པོས་ཡང་ཞུས་པ། གསང་བ་ནི་ཆོས་འབྱུང་ངོ་། །
རྣམ་གནས་ནི་རྡོ་རྗེ་འཆང་དང་ལྷ་མོ་གནས་པའོ། ། དེ་ལ་ནི་སྟོན་པའོ། ། ལྷ་མོ་ནི་བདག་མེད་མའོ། ། དེས་ཞུས་པ་ནི་བདག་མེད་མས་སོ། ། སྦས་པ་ནི་གཞལ་ཡས་ཁང་དང་། ཆོས་འབྱུང་གི་ནང་ན་རྡོ་རྗེ་འཛིན་པ་བཞུགས་པ་ནི་བསྡུས་པའི་དཀྱིལ་འཁོར་དང་ཡུམ་བཞི་དང་རིགས་བཞི་དང་། བདག་མེད་མ་བཅོ་ལྔ་དང་། ཡེ་ཤེས་མཁའ་འགྲོ་མ་བཅུ་གསུམ་གྱི་ལྷ་སྣོད་མ་ཡིན་ལ་སྦས་པས་སོ། ། སྦས་པ་དང་དམ་པའི་སྤྱོད་ཡུལ་ལ། གསང་ཆེན་མཆོག་གི་སྤྱད་ཡུལ་ཞེས་ཡོད་དོ། །
བདེ་གཤེགས་རིགས་ཀྱི་སྤྱོད་པས་ནི་ལྷ་བཅུ་གསུམ་མོ། ། ཁྲོ་བོ་ནི་གཤིན་རྗེ་གཤེད་དང་ཁམས་གསུམ་རྣམ་རྒྱལ་ལ་སོགས་པའོ། ། ལྷ་ཁྱོད་ཀྱི་གསུང་ཞེས་པ་ནི། བརྟག་པ་གསུམ་པར་དེ་གསུངས་པ་ཡང་བདག་གིས་འཚལ། ཇི་ལྟར་ནང་ལ་རྣམ་གནས་ཞེས་པ་ནི། ནང་གི་དཀྱིལ་འཁོར་དང་ནང་གི་སྦྱིན་སྲེག་ཀྱང་བདག་གིས་འཚལ། ། དེ་ཉིད་བླ་མེད་ནི་ནང་གི་སྦྱིན་སྲེག་སོགས་ཏེ། བདག་ལ་ད་དུང་ཐེ་ཚོམ་མཆིས་ཞེས་པ་ནི། དཀྱིལ་འཁོར་ལ་སོགས་པ་འཚལ་ཡང་ངོ་། ། བྲིས་སྐུ་དང་གླེགས་བམ་མི་འཚལ་ཞེས་པའོ། །
གང་གི་ཆོ་ག་ནི་རྫས་གང་གི་བྲིས་སྐུ་དང་གླེགས་བམ་འབྲི་ཞེས་དྲིས་པའོ། ། ལྷ་ནི་སངས་རྒྱས་སོ། ། འདི་དག་ནི་བྲིས་སྐུ་དང་གླེགས་བམ་མོ། ། མི་འཚལ་བ་ནི་མི་ཤེས་པའོ། ། བདེ་བ་ཆེན་པོ་ནི་དྲུག་པའོ། ། བཤད་དུ་གསོལ་ནི་སྡུད་པ་པོའོ་བྲིས་སྐུ་དང་གླེགས་བམ་མོ། ། བྲིས་སྐུའི་འབྲི་མཁན་བཤད་པ་ནི། དད་བདག་སོགས་ཏེ་ས་བཅུ་གཅིག་པའི་དག་པའོ་གསུང་། དད་བདག་ནི་པོ་ཏི་ལ་དང་བའི་དད་པ་ཡོད་པའོ། ། ལང་ཚོ་ནི་ལང་ཚོ་ལ་བབ་པ་སྟེ་མ་བབ་ན་རྒས་པས་རས་བྲིས་བྲི་མི་ཤེས་པའོ། །
དལ་བ་ནི་སྤྱོད་པ་སྟེ། དལ་བ་མེད་ན་བྲིས་སྐུ་ཆུ་རིས་སུ་ཏབ་ཏོབ་ཏུ་བྱེད་པའོ། ། བཏགས་པ་ནི་ལུས་སོ། ། རྟོག་མེད་ནི་རང་བཞིན་གྱིས་རྟོག་པ་ཆུང་བ་སྟེ། རིགས་ལ་སོགས་པའི་རྟོག་པ་མེད་པའོ། ། ཆེ་ན་རས་བྲིས་ལ་གཅིན་བཏང་བས་དེ་ལ་མི་གཙང་བར་བྱེད་པའོ། ། ཁྲོ་མེད་སྤྲོ་རིང་བའོ། ། རྐང་འཕྱས་མེད་ནི་ཕག་ཁ་མེད་པའོ། ། ཤིན་ཏུ་ཆ་ཕྲ་ནི་རི་མོ་ཆ་ཕྲ་བ་ལ་མཁས་པའོ། ། མཁས་དང་སྤྲོ་བ་ནི་རི་མོ་བྲི་བ་ལ་མཁས་ཤིང་སྤྲོ་བའོ། །
བྲི་མཁན་བཟོད་པ་ལྡན་པ། དད་པ་དང་ལྡན་པ། སྙིང་པོ་དང་ལྡན་པའོ། ། དེ་ལྟར་གྱུར་ན་ནི་གོང་གི་ཡོན་ཏན་དེ་དང་ལྡན་པས་རི་མོ་འབྲི་བའོ། ། དེ་དག་དང་ལྡན་ཡང་དམ་ཚིག་མེད་ན་འབྲིར་མི་རུང་བས་དམ་ཚིག་ཅན་ཞེས་པ་ནི་ཡོན་བདག་གོ ། སྒྲུབ་པ་པོ་ནི་འབྲི་མཁན་ནོ། ། དཔའ་བོའི་རས་ཞེས་པ་ནི། དཔའ་བོ་གཡུལ་དུ་བསད་པའི་རོ་ལ་དཀྲིས་པའི་རས་ཀྱིས་གཞི་བྱའོ། ། བུ་བཙས་པའི་ཞེས་པ་ཁྲག་དང་གཤར་གཤེར་གོས་པའོ། ། ཁྲག་ཆེན་པོ་ནི་མིའི་ཁྲག་གོ །
བུད་མེད་མེ་ཏོག་ནི་རང་བྱུང་ངོ་། ། བསྒྲུབ་པའི་རས་ནི་རང་བྱུང་གིས་བསྒོས་པའོ། ། རས་བྲིས་གང་བྲི་ན་སྦྲེལ་མ་དང་སོགས་ཏེ་འབྲི་བར་བྱ་ཞེས་པ་ནི་ཤིང་ལོ་ཅན་ལ་སོགས་པའོ། ། དེ་ལ་ཞེས་པ་ནི་འབྲི་བའོ། ། འདི་ཞེས་པ་ནི་བྲིས་སྐུའོ། ། བྲིས་སྐུའི་ཆོ་ག་ནི་བྲིས་སྐུའི་ཆོ་གའོ། ། གསང་བའི་ཕྱོགས་ནི་སྐྱེ་བོའི་རྒྱུ་འགྲུལ་གྱིས་དབེན་པའོ། ། མཉམ་བཞག་ནི་ལྷའི་རྣལ་འབྱོར་ལའོ། ། ཚོན་གྱི་སྣོད་ནི་སྐྱེས་པའི་ཐོད་པའོ། ། ཁ་དོག་ལྔ་ནི་ཚོན་རྩིའོ།
སིཧླ་ག་པུར་སོགས་ནི་བསྲེ་བའི་རྫས་ཏེ་བདུད་རྩིའོ། དང་པོར་སོགས་ནེ་བསྙེན་པ་སྟེ། དེའི་མངོན་རྟོགས་ནི་དང་པོ་བསྙེན་པ་བྱ། ས་ཆོག་བྱ། སྟ་གོན་བྱ། ཐིག་གདབ། རྡུལ་མཚོན་བྲིས་ཏེ་དཀྱིལ་འཁོར་བཞེངས། དཀྱིལ་འཁོར་སྒྲུབ་མཆོད་ནས་འབྲི་བའོ། ། དེ་ལ་དང་པོ་ནི་ཐོག་མར་རོ། ། སློབ་དཔོན་ཛོ་ཀི་དང་བདག་པོའོ། །
མཉམ་བཞག་ལྷའི་ཛོ་ཀིའོ། ། ཤེས་རབ་ལྡན་ནི་ལས་རྒྱའོ། ། རྒྱན་རུས་པའི་རྒྱན་སོགས་སོ། ། ཡང་དག་སྦྱོར་ནི་ཐབས་དང་ཤེས་རབ་བོ། ། ནི་རཾ་སུ་ནི་རུས་པའི་རྒྱན་ལྔའོ། ། ལྷག་མ་ནི་ལྷའི་ལུས་གྱ་ནོམ་པ་ལ་ལྟོས་ནས་ཐ་མལ་པའི་ལུས་ལྷག་མ་ཡིན་པས་ལྷག་མ་ཞེས་བྱའོ། ། མ་དག་པ་ནི་བདུད་རྩི་བྱིན་རླབས་མ་བྱས་པའི་ཐ་མལ་གྱི་རྟོག་པས་མ་དག་པའོ། ། མི་བྱ་ཞེས་པ་ནི་དེ་ལྟ་བུའི་རི་མོ་མི་བྱ། ཀྱཻ་ནི་བོད་པའོ། ། སི་ཧླ་ལ་སོགས་པ་བསྲེས་པ་ནི་བདུད་རྩི་ལྔས་བསྲེས་ནའོ། །
དེའི་ཚེ་ནི་སི་ཧླ་བསྲེས་པ་དེའི་ཚེའོ། ། ཇི་ལྟར་མ་དག་པ་ཞེས་པ་ལ་མ་དག་པས་མི་འབྲི་བ་ལགས་ན། ཅི་སྟེ་སིཧླ་སོགས་ཀྱིས་བསྒོ་ཞེ་ན། བཅོམ་ལྡན་འདས་ཀྱིས་བཀའ་སྩལ་པ་སོགས་ནི་ལྷག་མ་དང་མ་དག་པས་མི་འབྲི་ཞེས་པ་ནི། ཐ་མལ་པའི་རྟོག་པས་མ་དག་པ་དང་། ལྷག་མས་བྲི་ཞེས་པ་སིཧླ་བསྒོས་ཀྱང་བདུད་རྩིར་བྱིན་གྱིས་རླབས་ཏེ། ཐ་མལ་པའི་རྟོག་པ་དང་མ་བྲལ་བས་མ་དག་པའོ། ། ཕོ་ཉའི་གཙང་སྦྲ་ཞེས་པ་ནི། ལོ་ཀའི་དག་པ་ནི་བུ་བཙས་ནས་ཆུས་འཁྲུད་པའོ། ། ཡང་ན་གཙང་སྦྲ་ནི་ལོ་ཉི་ཤུའི་བར་དུ་བུད་མེད་མི་བརྟེན་པའོ། །
ལོ་ཉི་ཤུ་རྩ་གཅིག་ནས་བགྲོད་བྱ་དང་བགྲོད་བྱ་མ་ཡིན་པའི་རྟོག་པ་བཅོམ་སྟེ་བརྟེན་པའོ། ། གཉིས་པ་ལ་ནི་ཞི་བར་ཞེས་པ་ནི། བཟང་ངན་གྱི་རྟོག་པ་བཅོམ་ནས་བྱང་ཆུབ་ཀྱི་སེམས་ཟ་བའོ། ། སྣོད་གཅིག་ཏུ་ནི་ཟ་བ་ཉིད་ཅེས་པ་ནི། བཟང་ངན་གྱི་རྟོག་པ་བཅོམ་ནས་ཀུནྡུ་རུ་སོགས་བྱེད་པའོ། ། སྣོད་ཅིག་ཏུ་ཟེར་ཡང་། ཡང་ན་རེ་རེ་བཟའ་བའོ། ། གཙང་སྦྲ་གསུམ་པ་ཉིད་དུ་གསུང་། ། ཞེས་པ་ཐ་མལ་པའི་རྟོག་པ་མ་སྤངས་བའོ། ། ཕྱི་རོལ་རྣལ་འབྱོར་ལ་དགའ་བས་ཞེས་པ་ནི།
བྱ་བ་དང་སྤྱོད་པའི་ཛོ་ཀི་ཐ་མ་ལ་པའི་རྟོག་པ་སྤངས་པའོ། ། གཙང་སྦྲ་འདི་དག་ཡང་དག་སྤང་། ། ཞེས་པ་ནི། འཇིག་རྟེན་གྱི་གཙང་སྦྲ་སྤངས། རང་སེམས་དྲི་མ་ཅན་དུ་གྱུར་ལ་ཞེས་པ་ནི། ཐ་མལ་གྱི་རྟོག་པས་དྲི་མར་འགྱུར་བའོ། ། གནས་ནི་འདི་ཡིས་ཅི་ཞིག་དགོས། ། ཞེས་པ་ནི་དག་པ་གསུམ་པོ་དགོས་པ་མེད་པའོ། ། གང་ཡང་ལོག་པའི་ཆོས་གནས་པ། ། ཞེས་པ་ནི་དྲོད་ཐོབ་པའི་ཛོ་ཀི་ལ་སྡང་བའི་གང་ཟག་གོ །
གནས་པ་ཞེས་པ་ནི་ཐ་མལ་པའི་རྟོག་པ་སྟེ། ཐ་མལ་པའི་བདེ་བ་ལ་གནས་པའོ། ། འདོད་པ་ནི་འདོད་པའི་དོན་ཀུན་འདོད་པའི་བསམ་པས་སྦྱར་ན། ཁྱིའི་སྐྱེ་གནས་བརྒྱར་འགྲོ་སྟེ་དེས་ཀྱང་སྨེ་ཤ་ཅན་དུ་འགྱུར་རོ། ། དཔེར་ན་ཁ་ཅིག་མར་སར་དོན་དུ་གཉེར་བས་ཞེས་པ་ནི་ཐ་མལ་གྱི་སྤྱོད་པ་སྟེ་མར་གསར་དོན་དུ་གཉེར་བས་དད་པས་ཞེས་པ་ནི། མར་སར་ལ་དད་པས་ཆུ་བསྲུབ་ཀྱང་མར་སར་མི་འབྱུང་བས། ལུས་ཉོན་མོངས་པ་ཁོ་ནར་ཟད་དོ། ། འཛིན་དང་ཞེས་པ་ནི། མུ་སྟེགས་ཀྱི་ལྷའམ། འདོད་ཆགས་ལ་སོགས་པ་ཡིན་པ་དང་།
མཆོད་པ་མ་གཏོགས་པར་ཞེས་པ་ནི། ཏ་ཐཱ་གཞན་དང་སྔགས་གཞན་ལ་མཆོད་པ་མ་གཏོགས་པར། གཞན་དུ་བཟང་མོ་དོན་མེད་འགྱུར་ཞེས་པ་ནི། ཕྱག་རྒྱའི་དག་པ་གཞན་དོན་མེད་པའོ། ། འཚོ་བ་ཐབས་ཀྱི་རྒྱུ་ཡི་ཕྱིར། རྣལ་འབྱོར་གཞན་ལ་བརྟེན་པ་ཉིད། ། ཅེས་པ་ནི་འཚོ་བའི་དོན་དུ་རྣལ་འབྱོར་བྱེད་པ་སྟེ་དོན་མེད་པའོ། ། དུང་དང་ཉ་ཕྱིས་ཐོད་པ་སོགས་ནི། ཧེ་རུ་ཀ་ལ་སོགས་པས་བརྒྱན་པའི་ཐོད་པ་སྟེ། བདེ་མཆོག་ལེའུ་བཅུ་གསུམ་པ་ནས་བཤད།
ཏིར་ཏི་ཀ་ཐོད་པ་ལ་མི་གཙང་བར་འཛིན། དུང་དང་ཉ་ཕྱིས་མུ་ཏིག་ལ་གཙང་བར་འཛིན་ཏེ། དེ་དག་བྱེད་ཀྱི་རྒྱུ་མཚན་དུ་ཁྱེར་ལ་ཐོད་པ་ལ་སྨོད་དོ་ཞེ་ན། གསུམ་ཆར་རྒྱུ་ལས་བྱུང་བ་ཡིན་ན་ཞེས་པ་ནས། དུང་དང་ཉ་ཕྱིས་མུ་ཏིག་གསུམ་ཀ་མི་གཙང་བའི་རྒྱུ་ལས་བྱུང་བ་ཡིན་ན། དེ་ལ་མི་སྨོད་པར་ཆོས་ཀྱི་ལུས་ཅན། ཞེས་པ་སྟེ། ཚོགས་ཁྱད་པར་ཅན་བསགས་པའི་ཐོད་པ་སུ་ཞིག་སྨོད་པར་མི་རིགས་སོ། ། མཆོད་ཕྱིར་ཐོགས་པ་དང་བྱེད་ཀྱང་། ། ཞེས་པ་ནི་བྲམ་ཟེའི་སྐྲ་ལ་སོགས་པ་ཉིས་བསྐོར་དག་བྱེད་དུ་འདོད་ཀྱང་དེ་མི་དགོད།
དམ་པ་ཆོས་ཀྱི་རིམ་གསུངས་པ། ། གཙང་སྦྲ་ཧེ་རུ་ཀ་དཔལ་གནས། ། ཞེས་པ་ནི་དམ་པ་ཆོས་ཀྱི་རིམ་པ་ནི་ཞེས་པ་ལ་དམ་ཚིག་རིམ་པ་ཞེས་ཡོད་དོ། ། ལོངས་སྐུ་སོགས་ཀྱི་དག་བྱེད་དེ། དེས་མི་འདག་གོ ། འོ་ན་གང་གིས་འདག་ན་ཧེ་རུ་ཀ་དཔལ་ཞེས་པ་ནི། ཧེ་རུ་ཀའི་གཙང་སྦྲས་འདག་གོ ། དེ་ནི་ལྷའི་རྣལ་འབྱོར་ཉིད་རྟོགས་པ་ལས་འདག་པ་གཙང་སྦྲའོ། ། དེ་ཕྱིར་ཀུན་ཏུ་རབ་འབད་པས་ཞེས་པ་ནི་ཐ་མལ་པའི་རྟོག་པ་དང་བྲལ་བའི་རྣལ་འབྱོར་ལའོ། ། ཕྱག་རྒྱ་ནི་ལས་རྒྱའོ། །
སྒྲུབ་པ་པོ་ནི་ཛོ་ཀིའོ། ། མཆོད་པ་དེ་གཉིས་ལྷ་ལ་མཆོད་པའོ། ། ཤིན་ཏུ་བཞིན་བཟང་ལ་སོགས་པ་ནི་བཟང་མོ་ལས་ཀྱི་ཕྱག་རྒྱ་དང་ལྡན་པ་སྟེ་བྱད་བཞིན་མཛེས་པ་དང་། སྙིང་རྗེ་དང་ལྡན་པའི་གཟུགས་སྟེ་བཞིན་མཛེས་པ་དང་། ལང་ཚོ་སྟེ་བཅུ་དྲུག་མ་དང་། སྐལ་བཟང་སྟེ་བསོད་ནམས་ཆེ་བ་དང་། སྒྲུབ་པ་པོ་ནི་སྒྲུབ་པ་པོ་ལ་དགའ་བ་དང་། རང་གི་ཕྱག་རྒྱ་བཟོ་བའོ། པིར་ལ་བྱིན་རླབས་ཞེས་པ་ཚོན་སྣ་ལྔ་རིགས་ལྔར་བསམ་ནས་བྲི་བའོ། ། འཇིགས་པ་ནི་ཁྲོ་བོའི་ལུས་སོ། །
དངོས་གྲུབ་ཐམས་ཅད་ནི་མཆོག་དང་ཐུན་མོང་ངོ་། ། ཡང་དག་བྲི་ནི་ལྷག་ཆད་མེད་པའོ། ། གཞན་ལ་མི་བསྟན་པ་ནི་སྣོད་དུ་རུང་བར་མ་བྱས་པ་དང་། སྣོད་མིན་ཉན་ཐོས་སོགས་ལའོ། ། འབྲི་མཁན་དང་། སྒྲུབ་པ་པོས་བལྟ་ཞེས་པ་ནི། འབྲི་མཁན་དང་ཡོན་བདག་གིས་དེ་ལྟ་བུ་དང་ལྡན་པ་བྲིའོ། ། ད་ནི་གླེགས་བམ་ཇི་ལྟར་བྲི་བ་བསྟན་ཏེ། གླེགས་བམ་ཁྱོད་ལ་བཤད་ཞེས་པ་ནི་བདག་མེད་མ་ལའོ། ། ལྷ་མོ་ནི་བདག་མེད་མའོ། །
སྐལ་ཆེན་སྐལ་བ་དང་ལྡན་པའོ། ། གཞི་གྲོ་གའམ་ཏ་ལའི་ལོ་མ་ལ་བྲི་བའོ། ། ཚད་ནི་གླེགས་བམ་སོར་ནི་བཅུ་གཉིས་པ། ། ཞེས་པ་ནི་ཆུ་ཞེང་གཉིས་ལ་ཆུ་རུ་བརྒྱད་ཞེང་དུ་སོར་བཞིའོ། ། སྣག་ཚ་ནི་མཚལ་ཆེན་ནོ། ། དམ་ཚིག་དུ་སེམས་དཔའ་སྟེ་དམ་ཚིག་དང་ལྡན་པ་ལའོ། ། རེས་འགའ་ཙམ་ཞིག་བསྟན་པར་བྱ། ། ཞེས་པ་ནི་དམ་ཚིག་ཅན་ལ་ཡང་དུས་རྟག་ཏུ་མི་བསྟན། རེས་འགའ་ཙམ་བསྟན་པའོ། ། གླེགས་བམ་ལམ་དུ་ཇི་ལྟར་འཁྱེར་བསྟན་པ་ནི།
སྐྲ་དང་ཞེས་པ་ཁྱིམ་པས་འཁྱེར་ན་སྐྲ་གསེབ་དུའོ། ། རབ་བྱུང་གིས་འཁྱེར་ན་མཆན་ཁུང་དུའོ། ། དམ་ཚིག་སེམས་དཔའ་སྔར་བཞིན་ནོ། ། དགུ་པ་ལས་རབ་ཏུ་བྱེད་པ་གསུམ་པའོ། ། བརྟག་པ་དགུ་པ་དངོས་ཀྱིས་ནི། བསིལ་སྙན་དང་ཅང་ཏེའུ་བསྟན་ཏེ། བསིལ་སྙན་ཞེས་པ་ནི་དཀྲོལ་བས་སྒྲ་སྙན་པ་འབྱུང་བས་སིལ་སྙན་ནོ། ། ཡང་དག་སྦྱོར་མཚན་ཉིད་ཅེས་པ་ནི། དཀྲོལ་བ་ལ་ཡང་དག་པར་སྦྱོར་བའི་མཚན་ཉིད་དོ། ། བཤད་པར་བྱ་ཡིས་ནི་དྲུག་པའོ། །
ཨ་ར་སོགས་ཀྱི་སྒྲ་སིལ་སྙན་དཀྲོལ་བས་རང་བཞིན་གྱིས་འབྱུང་བའོ། ། རྡོ་རྗེ་འཛིན་པ་སོགས་ནི་རྡོ་རྗེ་འཛིན་པའི་སིལ་སྙན་དང་རིགས་དྲུག་གི་ཟེར་དེའི་སིལ་སྙན་ནོ། ། སེམས་ཅན་གྱི་དོན་ལ་རོལ་པའི་སིལ་སྙན་ནོ། ། རྟ་མགྲིན་གྱི་སིལ་སྙན་ནོ། ། གཤིན་རྗེ་རྒྱལ་པོའི་སིལ་སྙན་ནོ། ། དེ་ནས་ཅང་ཏེའུའི་མཚན་ཉིད་བཤད། ། ཅེས་པ་ནི། སངས་རྒྱས་མཉམ་སྦྱོར་ནས་བསྟན་ཏེ། དེ་ནས་ནི་སིལ་སྙན་གྱི་སྒྲ་ལ་སྟེ། ཅང་ཏེའུ་བྱ་བའམ་དཀྲོལ་བའི་མཐུའམ་ནུས་པའོ། །
ཅང་ཏེའུའི་རྒྱུ་ནི་ཛ་ལ་སོགས་ཏེ། རྡོ་རྗེའི་ཤིང་དང་། ཙན་དན་དམར་པོ་དང་། གཞན་རྣམས་ཞེས་པ་ནི་དེ་ཀུན་མ་ཡིན་པ་གཞན་རྣམས་གང་རྣམས་དེ་མ་ཡིན་པ་གཞན་རྣམས་སོ། ། ཡིད་ལ་འདོད་པ་རྣམས་ཞེས་པ་ནི། ཅང་ཏེའུའི་རྒྱུ་ཡིད་ལ་གང་འདོད་པས་བྱའོ། ། དེའི་ཚད་ཅེས་པ་ནི་ཅང་ཏེའུའོ། ། རབ་བཅུ་གཉིས་པ་སྟེ་ཁ་ལ་སོར་དྲུག་པའོ། ། འབྲིང་བཅུ་པ་སྟེ་ཁ་ལ་སོར་ལྔ་པ། དགུ་པ་ནི་ཐ་མ་སྟེ་ཁ་ལ་སོར་ཕྱེད་དང་ལྔ་མ།
བཅུ་གཅིག་པ་ནི་འབྲིང་སྟེ་ཁ་ལ་སོར་ཕྱེད་དང་དྲུག་པའོ། ། གཞན་པའི་ཡང་ཞེས་པ་ནི་གོང་མ་ཚོ་ལས་གཞན་པའོ། ། ཐོད་པས་བསྐོར་ཞེས་པ་ནི། ཐོད་པ་གཉིས་རྒྱབ་སྤྲད་པའོ། ། སྤྲེའུའི་ལྤགས་པས་གཡོགས་ཞེས་པ་ནི། སྤྲེ་དམར་སྟེང་དུ་བུ་ཆུང་སོགས་ཏེ་མིའིའོ། ། ཁ་སྦྱར་གཉིས་ཞེས་པ་ནི་ལྤགས་པས་གཡོགས་པའོ། ། པདྨ་དག་ནི་བྲི་ཞེས་པ་ནི་རྔེ་ཆུང་གི་དཀྱིལ་དུ་པདྨ་བྲི་བའོ། ། དུར་ཁྲོད་སྐྱེས་པའི་སྐྲ་ནི་ཤི་བའི་སྐྲའོ། ། དེ་བསྐལ་བ་རུས་པ་གཉིས་བཅིངས་ཞེས་ནི་རྔེའུ་ཆུང་ཁ་གཉིས་བཅིངས་པའོ། །
པདྨའི་ཟེའུ་འབྲུ་གཉིས་ཀ་ལ། ། ཞེས་པ་ནི་ཐོད་པའི་ཟེའུ་འབྲུ་གཉིས་ལའོ། ། དཀྱིལ་འཁོར་གཉིས་ནི་བྲི་བར་བྱ། ། ཞེས་པ་ནི་དགྱེས་པའི་རྡོ་རྗེའི་དཀྱིལ་འཁོར་རོ། ། ཅང་ཏེའུ་བརྡུང་བའི་དུས་ནི་མཚན་མོའོ། ། གནས་ནི་ལམ་གྱི་བཞི་མདོར་འདུག་པའོ། ། རྐང་པ་གཡོན་པའི་མཐེ་བོང་གིས་དཀྱིལ་འཁོར་གྲུ་བཞི་ཞེས་པ་ནི། ཚོགས་ཀྱི་དཀྱིལ་འཁོར་བྲི་བའི་གདུ་བུ་རྐང་པ་གཡོན་པའོ། ། ལྕགས་ཀྱུ་ནི་དཀྱིལ་འཁོར་གྲུ་བཞིའི་སྟེང་དུ་བྲི་བའོ། ། དེར་གནས་གཡོན་པའི་ངོས་སུ་ནི། །
ཞེས་པ་ནི་ལྕགས་ཀྱུའི་སྟེང་དུའོ། ། དང་པོ་མིང་ནི་བཟུང་བར་བྱ། ། ཞེས་པ་ནི་མཁའ་འགྲོ་མ་ཆེ་གེ་མོ་ཁུག་ཅེས་པའོ། ། ཁྱེ་ཧཱུྃ་ཞེས་བརྗོད་ནས་ཞེས་པ་ནི་སྔགས་སོ། ། ཆུ་སྐྱར་རྐང་པའི་རུས་པས་གདབ། ། ཅེས་པ་ནི་རྔེའུ་ལྡིང་ངོ་། ། དེ་ལྟར་གཡོ་ལྡན་མ་ལ་སོགས་ཞེས་པས་བརྡུངས་པའི་མཐུ་བསྟན་ཏེ། གཡོ་ལྡན་མ་ལ་སོགས་པའི་མཁའ་འགྲོ་མ་ཐམས་ཅད་དགུག་པའོ། ། དེའི་ཚེ་ནི་བཀུག་ནས་མ་འོངས་པ་དེའི་ཚེའོ། ། མཁའ་འགྲོ་མ་ཀུན་ངེས་པར་འཆི་ཞེས་པ་ནི།
མ་འོངས་ན་ཁྲག་སྐྱུག་ཅིང་ངེས་པར་འཆིའོ། ། ངས་གསུངས་པ་ལ་ཐེ་ཚོམ་མེད་ཅེས་པ་ནི། སངས་རྒྱས་ཀྱིས་གསུངས་པ་ལ་ཐེ་ཚོམ་མེད་དོ། ། དེའི་ཚེ་མཆི་མ་འཛག་ཅིང་ངུ་ཞེས་པ་ནི། མཁའ་འགྲོ་མ་མཆི་མ་འཛག་ཅིང་ངུ་ཞིང་འོང་ངོ་། ། སྒོ་སྲུང་ལ་སོགས་ལན་བཏབ་པའི་དོན་གོང་དུ་བཤད་ཟིན་པས་འདིར་མི་བཤད་དོ། ། ཀྱེ་བཅོམ་ལྡན་འདས་ལ་སོགས་པ་ནི། དཔའ་བོ་སྐལ་ལྡན་བདག་ཐོངས་ཤིག འཁོར་བ་ལས་ནི་སྒྲོལ་བ་རུ་ཞེས་པའོ། ། མཁའ་མཛེས་སོགས་ནི།
བདག་ནི་རྣལ་འབྱོར་མའི་ནང་དུ། ། མཁས་པས་སྒོ་ནི་སྡང་དུ་གསོལ། ། ཞེས་རྒྱུད་ཁ་ཅིག་ལས་ཡོད་ཟེར། དཔལ་ལྡན་ནི་ལས་ཀྱི་རྡོ་རྗེའོ། ། དཔའ་བོ་འདུལ་བ་ནི་ཚོགས་འཁོར་དུའོ། ། འཁོར་བ་སྒྲོལ་ནི་ཁམས་གསུམ་འཁོར་བ་ལས་སྒྲོལ་ལོ། ། མཁས་པ་ནི་ལྟ་བའོ། ། མཁའ་མཛེས་ནི་ལས་ཀྱི་རྡོ་རྗེའོ། ། རྣལ་འབྱོར་ནི་དེའི་དུས་ཀྱི་ཕོ་མོ་ལ་བྱའོ། ། ནང་དུ་འོང་ཞེས་སོགས་འཁོར་གྱི་ནང་དུའོ། །
ཚོགས་ཀྱི་འདུ་བ་བཟང་པོ་ཉིད། ། ཅེས་པ་ནི་ཚོགས་ཀྱི་དཀྱིལ་འཁོར་དུ་འདུ་བའོ། ། ལྷ་མོ་ནི་བདག་མེད་མའོ། ། སྐལ་ཆེན་ནི་བསོད་ནམས་དང་སྐལ་བ་ཆེ་བ་ཉོན་ཅིག་པའོ། ། འདོད་པའི་དོན་ནི་ཚོགས་ཀྱི་འཁོར་ལོས་མཆོག་དང་ཐུན་མོང་འགྲུབ་བོ། ། གང་དུ་ཟོས་པས་འགྲུབ་པར་འགྱུར། ། ཞེས་པ་ནི་གནས་གང་དུ་ཚོགས་ཀྱི་སྟོན་མོ་ཟོས་པས་སངས་རྒྱས་འགྲུབ་བོ། ། དེའི་གནས་བསྟན་པ་ནི། དུར་ཁྲོད་སོགས་ཏེ་ཕྱག་རྒྱ་དང་གནས་དེ་དག་ཏུ་ལྷན་ཅིག་ཏུ་གནས་པའོ། ། དུར་ཁྲོད་ནི་བརྒྱད་དོ། །
གནས་ལྔ་པོ་དེར་ཚོགས་ཀྱི་སྟོན་མོ་བཟའ་བའོ། ། ཚོགས་ཀྱི་ཡོ་བྱད་བསྟན་པ་ནི། མེ་ཏོག་སྟེ་སི་ཧླ་དང་། བདུག་པ་སྟེ་ཁུ་བ་དང་། མར་མེ་སྟེ་ཤ་ཆེན་དང་། དེ་བཞིན་བཟའ་བ་ནི་དྲི་ཆེན་དང་། བཅའ་བ་ནི་གླ་རྩི་དང་། ཆང་ནི་སྒེག་མོ་རུ་ནི་བརྗོད། ། ཅེས་པ་ནི་ཆང་ལ་བརྡའ་སྐད་དོ། ། ཆང་དང་གཅིག
སྒེག་མོ་དང་གཉིས། གུར་གུམ་དང་གསུམ། ཆང་དང་བཞི། མྱོས་བྱེད་དང་ལྔ། སྙིང་པོ་དང་དྲུག གླ་རྩི་དང་བདུན། རོལ་མཚོ་དང་བརྒྱད། བདུད་རྩིའི་ལམ་ནི་ཡན་ལག་བརྒྱད། ། ཅེས་པ་ནི་ཆང་གི་བརྡའ་བརྒྱད་དོ། ། རྒུན་འབྲུམ་དང་གཅིག
སྦྲང་རྩི་དང་གཉིས། དཔའ་བོ་གཅིག་པ་དང་གསུམ། ཉ་མིག་དང་བཞི། རྩུབ་པ་དང་ལྔ། སིངས་པོ་དང་དྲུག བཤང་བ་དང་བདུན། རྩ་འདབས་དང་བརྒྱད། བྲན་མོ་དང་དགུ། དེ་རྣམས་ཀྱིས་སིངས་པོའི་བརྡ་དགུའོ། ། བཟའ་བ་སྣ་ཚོགས་དང་གཅིག
ཆང་དང་གཉིས། དགའ་བའི་ལོངས་སྤྱོད་ནི་ཚོགས་ཀྱི་ལོངས་སྤྱོད་དོ། ། སྐལ་བཟང་ཞེས་སྣོད་ལྡན་ནོ། ། དེ་ལྟ་བུའི་ལོངས་སྤྱོད་ནི་རྡོ་རྗེ་སེམས་དཔའ་འགྲུབ་བོ། ། ཡང་ཚོགས་ལ་དབུལ་བ་ནི་ཨ་སྨིན་དང་ཞེས་པ་ནི། །

འབྲས་བུ་དྲུག་པོ་དེ་ཡང་ཚོགས་ཀྱི་འཁོར་ལོ་ལ་དབུལ་བའོ། ། འདིས་ནི་ཞེས་པ་ནི་གོང་དུ་དཀྱིལ་འཁོར་དུ་དབུལ་བ་བཤད་པས་སོ། ། རྡོ་རྗེའི་གླུ་ནི་ཀ་ཀ་སོགས་སོ། ། དེ་ལྟར་ཀླ་ཀློ་ཞེས་པ་ནི། གླུ་ཡང་བརྡའ་སྐད་ཡིན་པས་ཀུན་འདར་ཞེས་པ་ནི། གླུ་དང་བརྡའ་གཞན་འདར་ཞིང་སྐྲག་པར་བྱེད་པས་སོ། ། ཧེ་རུ་ཀའི་སྦྱོར་བས་གར་ཞེས་པ་ནི། ཧེ་རུ་ཀ་ཡི་རྣལ་འབྱོར་གྱི་ཁྱད་པར་དུ་གར་བྱས་པའོ། ། ཕྱག་རྒྱ་ཉིད་དང་ཁྱད་པར་དུ་གར་བྱས་པའོ། ། ཕྱག་རྒྱ་ཉིད་དང་ཁྱད་པར་དུ་ཞེས་པ་ནི་བྲམ་ཟེ་མོ་ལ་སོགས་པ་ལྔའོ། ། གང་ཕྱིར་ལྟ་སྟངས་སྟེ་ཁུ་ཚུར་ཞེས་པ་ནི།
གང་ཕྱིར་ནི་རྒྱུ་མཚན་ནོ། ། ལྟ་སྟངས་ཀྱི་རྣལ་འབྱོར་པ་ནི་མིག་གོ ། དེའི་ཁུ་ཚུར་ནི་ཕྱག་རྒྱའོ། ། ལྟ་སྟངས་ནི་རྣལ་འབྱོར་མའི་མིག་གི་ལྟ་སྟངས་སོ། ། ཁུ་ཚུར་ནི་ཕྱག་རྒྱའོ། ། རྐང་པས་མནན་པ་ནི་རྐང་པས་མནན་པ་སྟེ་གར་རོ། ། འདི་ལྟར་ནི་འོག་ནས་འབྱུང་བའོ། ། རིམ་པ་ནི་སྔགས་ཀྱིས་སོ། ། སངས་རྒྱས་ཀུན་གྱི་ཞེས་པ་ནི་དུས་གསུམ་གྱི་སངས་རྒྱས་སོ། ། རྣམ་པར་སྣང་མཛད་ནི་སྔོན་དུ་བསྟན་པ་ལྟར་རོ། །
ཚོགས་ཀྱི་དཀྱིལ་འཁོར་ནི་དབུས་སུ་ཀུནྡུ་རུ་བྱས་པ་ནི། སྲིང་མོའི་་་་་་བུ་མོ་ཟེར། ལྟ་བུ་སོགས་ཏེ། ། བུ་མོ་དང་བཟང་མོ་དང་ཐིག་ལེ་མཆོག་གོ ། མ་ནི་བྲམ་ཟེ་མོའོ། ། སྲིང་མོ་ཡིན་ན་ཡང་ཞེས་པ་ནི་ཀླུ་མོའམ་ལྷ་མིན་ནམ། གར་མའོ། ། དེ་ལྔ་ནི་བྲམ་ཟེ་མ་སོགས་ལྔའི་བརྡའོ། ། དེ་རྣམས་གང་ལ་མཆོད། དེའི་དུས་སུ་བདེ་བས་ཚིམ་པར་བྱེད་པའོ། །
ཚོགས་ཀྱི་དཀྱིལ་འཁོར་མཆོད་ཅེས་པ་ནི། སྙིང་པོ་བདེ་བ་ལེན་པས་ཞུ་བ་གཉིས་སོ། ། ཆོག་ནི་ཐབས་དང་ཤེས་རབ་བོ། ། དཀྱིལ་ནི་རྡོ་རྗེ་དང་པདྨ་འདུས་བྱས་པའོ། ། འཁོར་ནི་བདེ་བ་དང་མི་རྟོག་པའོ། ། འགྲུབ་འགྱུར་ནི་མཆོག་གི་སིདྡྷིའོ། ། མ་ད་ན་བསྟེན་པ་ནི། ཐོད་ཆེན་ཆ་གཅིག་པ་ཞེས་པ་ནི། ཐོད་པ་དུམ་བུ་གཅིག་པའོ། ། དེ་ཆང་གིས་བཀང་ལ་བླ་མ་ལ་དབུལ་ལོ། །
སྐལ་ཆེན་མ་ནི་བདག་མེད་མའོ། ། པདྨའི་ལག་པས་བླངས་ཞེས་པ་ནི་པད་སྐོར་གྱི་ལག་པས་སོ། ། དེ་ཉིད་ཀྱི་པདྨའི་ཕྱག་རྒྱའོ། ། ལག་པས་དབུལ་བ་ནི་གཞན་ལ་ཡང་ངོ་། ། སྒྲུབ་པ་པོ་ཞེས་པ་ནི་རྣལ་འབྱོར་པའོ། ། ཡིས་ཞེས་བྱ་བ་ནི་དབུལ་བའོ། ། བརྟག་པ་དགུ་པའོ། ། ཞེས་པ་ནི་ཚོགས་ཀྱི་དཀྱིལ་འཁོར་གྱི་འཁོར་ལོའི་བརྟག་པའོ།། ༈ །།བརྟག་པ་བཅུ་པའི་དང་པོ་ནི། དབང་མནོས་ནས་སྣོད་དུ་རུང་བར་བྱས་ཏེ།
རིམ་པ་གཉིས་ཀྱི་དོན་བསྒོམ་པར་བསྟན་ཏེ། རྡོ་རྗེ་ནི་གཉིས་མེད་ཡེ་ཤེས་ཀྱི་རྡོ་རྗེའོ། ། སྒྲུབ་པ་པོ་དེ་གཉིས་མེད་གཞན་ལ་སྟོན་པས་སློབ་དཔོན་ནོ། ། དམ་ཚིག་ནི་བཟའ་སྲུང་གི་དམ་ཚིག་ལ་གནས་པའོ། ། གྲུབ་རྟགས་ནི་སིདྡྷི་གྲུབ་པའི་རྟགས་སམ་མཚན་མའོ། ། རྡོ་རྗེ་ཉོན་ནི་སྡུད་པ་པོའོ། ། དང་པོར་ནི་ཐོག་མར་རོ། ། འཁོར་ལོ་ཆེན་པོ་ནི་དཀྱིལ་འཁོར་ཆེན་པོ་སྟེ་མི་བསྐྱོད་པ་ཐུགས་ཀྱི་དཀྱིལ་འཁོར་རོ། ། དེ་ཉིད་གང་ཞེ་ན། སྙིང་ཁའི་དཀྱིལ་འཁོར་དུ་ཞེས་པ་ནི་མི་བསྐྱོད་པ་ཐུགས་ཀྱི་དཀྱིལ་འཁོར་རོ། །
རང་གི་དབང་སོགས་ཞེས་པ་ནི། བུམ་པ་དང་གསང་བ་དང་གསུམ་པ་དང་བཞི་པའོ། ། སངས་རྒྱས་པ་ཡིས་ཞེས་པ་ནི་དམ་ཚིག་དང་སྡོམ་པ་བཟུང་ངོ་། ། རང་གིས་ཞེས་པ་ནི་བདག་པོས་ནང་དུ་གཞུག་པ་ཞེས་པའི་དཀྱིལ་འཁོར་དུའོ། ། རྡོ་རྗེ་སློབ་དཔོན་མཚུངས་པ་མེད་པར་འགྲུབ་ཅེས་པ་ནི་ཕྱག་རྒྱ་ཆེན་པོ་མཆོག་གི་དངོས་གྲུབ་བོ། ། དབང་ནོས་པས་སྣོད་དུ་རུང་བར་བྱས་ཏེ། རིམ་པ་གཉིས་ཀྱི་དོན་བསྒོམ་པ་དངོས་ནི། འདི་ན་མར་རྒྱས་པར་སྟོན་ནོ། ། གང་ཕྱིར་ཐོས་པ་དེ་ཉིད་ཅེས་པ་ནི། རིམ་པ་གཉིས་ཀྱི་དོན་དང་པོར་ཐོས་པའོ། །
དེ་ཉིད་ཀྱིས་ཞེས་ནི། ཐོས་པའོ། ། བསམ་གཏན་ནི་བར་དུ་བསྒོམ་པའི་ཤེས་རབ་བོ། ། སྤྲོས་པ་ཉིད་ཅེས་པ་ནི་བསྒོམ་པའི་ཤེས་བར་བོ། ། རྡོ་རྗེ་སློབ་དཔོན་འགྲོ་བར་འགྱུར་ཞེས་པ་ནི། རྡོ་རྗེ་སློབ་དཔོན་ལ་ཕྱག་རྒྱ་ཆེན་པོ་མཆོག་གི་གོ་འཕང་དུ་འགྲོ་བའོ། ། བསྐྱེད་རིམ་དང་པོར་འགྲོ་བ་ནི། རྡོ་རྗེ་སེམས་དཔའི་སྙིང་པོ་སོགས་ཏེ། ཧེ་རུ་ཀ་བཞི་བསྒོམ་པའོ། ། བཟླས་པ་འབུམ་དུ་བཟླས་པས་འགྲུབ་ཅེས་པའོ། །
མཆོག་དང་ཐུན་མོང་སྐལ་བ་ཀུན་ཞེས་པ་ནི་སྐལ་ཆེན་ནོ། ། དངོས་གྲུབ་་་་་་སྔོན་གྲུབ་པ་ཟེར། ཞེས་པ་ནི་གཉུག་མར་གནས་པའི་ཡེ་ཤེས་སོ། ། དངོས་གྲུབ་་་་་་སྔོན་གྲུབ་ཟེར། ནི་སྔོན་ནས་གྲུབ་པའོ། ། རྡོ་རྗེ་སློབ་དཔོན་ནས་གྲུབ་ཅེས་པ་ནི། བསྐྱེད་རིམ་དང་པོར་བསྒོམ་སྟེ། སློབ་དཔོན་ཨཱ་ཙརྻ་ཡོད་དེ། དེ་ཉིད་ཀུན་ཏུ་སྤྱོད་པ་སློབ་དཔོན་སེམས་རང་བཞིན་གྱིས་དག་པ་སྟེའོ། ། གདོད་ནས་གྲུབ་པ་ནི་རང་བྱུང་སྟེ་དེ་ཉིད་ཉམས་སུ་ལེན་པས་གྲུབ་པའོ། །
ཆོ་ག་འདིས་ཀྱང་སེམས་ཅན་རྣམས་ཞེས་པ་ནི། ཆོ་ག་ནི་སེམས་གདོད་ནས་གྲུབ་པ་དེ་ཉམས་སུ་བླང་བའོ། ། སེམས་ཅན་རྣམས་རྒྱལ་བ་ཐེ་ཚོམ་མེད་ཅེས་པ་ནི་སེམས་ཅན་གདོད་ནས་གྲུབ་པ་དེ་བསྒོམ་པས་སངས་རྒྱས་ཐོབ་པའོ། ། རྒྱལ་བ་ནི་སངས་རྒྱས་སོ། ། གཉིས་མེད་ནི་སེམས་གཉུག་མར་གནས་པ་རང་བྱུང་ཡེ་ཤེས་སོ། ། དེ་དམིགས་པ་མེད་པའི་སེམས་གདོད་ནས་གྲུབ་པའམ་ཕྱག་རྒྱ་ཆེན་པོའོ། ། དེ་ཉིད་རྣམ་གནས་ནི་གཉིས་མེད་ལྷན་ཅིག་སྐྱེས་པའི་བསྒོམ་པའོ། ། གོ་ཆ་བགོས་པ་ནི་ལྷན་ཅིག་སྐྱེས་པ་དེ་བསྒོམ་པའི་གོ་ཆ་བགོས་པས་ཀྱང་འགྲུབ་པའོ། ། རིགས་ཀྱི་དབྱེ་བ་ནི་རིགས་ལྔའི་སངས་རྒྱས་ཀྱི་དབྱེ་བའོ། ། ཕྱག་རྒྱ་གང་དང་གང་གསུངས་པ་ནི་ཕྱག་རྒྱ་ནི་ལྔའོ། །
གང་དང་ནི་སྤྱན་ལ་སོགས་པའོ། ། གང་གསུངས་པ་ནི་གང་བསྟེན་པར་གསུངས་སོ། ། དེ་དང་དེའི་ཆོ་གས་བླང་ཞེས་པ་ནི། ཨཀྵོའི་རྣལ་འབྱོར་པ་ཡིན་ན་གཡུང་མོ་ལ་སོགས་པ་མཱ་མ་ཀིར་བྱིན་གྱིས་རླབས་ནས་བསྟེན་པ་སྟེ་ལྔ་ཀར་ལ་འགྲེའོ། ། དེ་དང་དེ་ཉིད་ཀྱིས་ནི་འགྲུབ་ཅེས་པ་ནི་ཕྱག་རྒྱ་ཆེན་པོའི་དབང་ངོ་། ། གཏི་མུག་བདག་ཉིད་ངེས་པར་མ་ཞེས་པ་ལ། རྣམ་སྣང་གི་རྣལ་འབྱོར་པ་ཡིན་ན་མའི་བརྡས་བསྟན་པའི་ངོ་བོ་ལྷ་མོའི་ཕྱག་རྒྱ་ཁྱད་པར་ཅན་སྐྱེ་གཉིས་མ་སྟེ་བྲམ་ཟེ་མའོ། ། གཏི་མུག་རྣམ་དག་བསམ་གཏན་པས་ཞེས་པ་ནི་རྣམ་སྣང་གི་བསམ་གཏན་ནོ། ། བླངས་ནས་མངོན་དུ་ཞེས་པ་ནི། བྲམ་ཟེ་མོ་ཅན་དུ་བྱིན་གྱིས་རླབས་ནས་བསྟེན་ནའོ། །
རྣམ་སྣང་འགྱུར་ཞེས་པ་ནི། འབྲས་བུ་རྣམ་སྣང་ཐོབ་བོ། ། མ་ནི་རིག་མ་དམ་པ་སྟེ་ཞེས་པ་ནི། རྣམ་སྣང་གི་དངོས་གྲུབ་བསྒྲུབ་པ་ལ་ལྷ་མོའི་བརྡས་བསྟན་པའི་རིག་མ་ཁྱད་པར་ཅན་བྲམ་ཟེ་མོ་ཅན་དུ་བསྐྱེད་པས་འགྲུབ་བོ། གལ་ཏེ་ཕ་ཡིས་སྔར་བསྟེན་ཀྱང་། ། ཞེས་པ་ནི་གསང་བའི་སློབ་དཔོན་གྱིས་སྔར་བསྟེན་ཀྱང་ངོ་། ། དེ་བཞིན་དུ་དེ་ཉིད་ཀྱིས་ཀྱང་འགྲུབ་ཅེས་པ་ནི་མ་དེ་སློབ་མས་ཀྱང་ཤེས་རབ་ཡེ་ཤེས་ཀྱི་དུས་སུ་བསྟེན་ན་དངོས་གྲུབ་འགྲུབ་བོ། ། ཞེ་སྡང་བདག་ཉིད་གདོལ་པ་མོ། ། ཞེས་པ་ནི་མི་བསྐྱོད་པའི་རྣལ་འབྱོར་པ་བུ་མོའི་བརྡས་བསྟན་པའི་ཕྱག་རྒྱ་ཁྱད་པར་ཅན་གདོལ་པ་མོའོ། ། བུ་མོའམ་གནོད་སྦྱིན་བུ་མོ་མཱ་མ་ཀིར་བསྐྱེད་ལ་བསྟེན་པའོ། །
ཞེ་སྡང་བདག་ཉིད་མི་བསྐྱོད་པར་རོ། ། མི་བསྐྱོད་པ་ནི་མངོན་དུ་གྱུར་ཞེས་པ་ནི་འབྲས་བུ་མི་བསྐྱོད་པར་རོ། ། འོད་དཔག་ཏུ་མེད་པའི་རྣལ་འབྱོར་པ་ཡིན་ན། སྲིང་མོ་ཀླུ་མོ་ལྷ་མིན་མོ། སྲིང་མོ་ནི་སྲིང་མོའི་བརྡས་བསྟན་པའོ། ། ཡང་ན་ཀླུ་མོ། ཕྱག་རྒྱ་ཁྱད་པར་ཅན་གསུམ་པོ་དེ་གོས་དཀར་མོར་བསྐྱེད་ནས་བསྟེན་པའོ། ། འདོད་ཆགས་བསམ་གཏན་བསྟན་པ་ནི་འོད་དཔག་ཏུ་མེད་པའོ། ། འོད་དཔག་མེད་པ་བསྒོམ་པར་བྱ། ། ཞེས་པ་ནི་འབྲས་བུའི་འོད་དཔག་མེད་དོ། །
ཕྲག་དོག་བདག་ཉིད་ཅེས་པ་ནི་དོན་ཡོད་གྲུབ་པའི་རྣལ་འབྱོར་གྱིས་ཕྱག་རྒྱ་ཁྱད་པར་ཅན་བཟོ་ཤེས་མ། ཆུ་འབྱུང་དགའ་མའམ། སྲིང་མོའི་བརྡས་བསྟན་པའམ། བུ་མོ་ཡང་དག་བླངས་ནས་ནི་ཞེས་པ་ཚ་མོའི་བརྡས་བསྟན་པ་སྒྲོལ་མར་བསྐྱེད་ནས་བསྟེན་ནོ། ། ཕྲག་དོག་རྣམ་དག་ནི་དོན་ཡོད་གྲུབ་པའོ། ། དཔའ་བོ་དོན་ཡོད་གྲུབ་པར་འགྱུར། ། ཞེས་པ་ནི་འབྲས་བུའོ། ། ང་རྒྱལ་བདག་ཉིད་མནའ་མ་སྟེ། ། ཞེས་པ་ནི་རིན་ཆེན་འབྱུང་ལྡན་གྱི་རྣལ་འབྱོར་པ་ཡིན་ན། ཕྱག་རྒྱ་ཁྱད་པར་ཅན་རྒྱལ་པོའི་བུ་མོའམ།
རིག་པ་འཛིན་པའི་བུ་མོའམ། མནའ་མའི་བརྡས་བསྟན་པའི་རིགས་དང་མཐུན་པ་སྒྲོལ་མར་བསྐྱེད་ནས་བསྟེན་ནའོ། ། ང་རྒྱལ་རྣམ་དག་ནི་རིན་འབྱུང་ངོ་། ། ནོར་བུའི་རིགས་ཞེས་པ་ནི་འབྲས་བུའོ། ། སྤྱན་དང་ལྷན་ཅིག་སངས་རྒྱས་ཉིད། ། ཅེས་པ་ནི་བྲམ་ཟེ་མོ་ལ་སོགས་པ་སྤྱན་དུ་བསྐྱེད་ནས་བསྟེན་ན་སངས་རྒྱས་རྣམ་པར་སྣང་མཛད་ཐོབ་པའོ། ། མཱ་མ་ཀི་ཞེས་པ་ནི་གདོལ་པ་མོ་མཱ་མ་ཀིར་བསྐྱེད་པ་དང་ལྷན་ཅིག་བསྒྲུབ་ན་མི་བསྐྱོད་པ་འགྲུབ་པར་འགྱུར་རོ། ། དཀར་མོ་ཞེས་པ་ནི། གར་མཁན་མ་གོས་དཀར་མོར་བསྐྱེད་པ་དང་། ལྷན་ཅིག་བསྒྲུབ་ན་འགྲུབ་བོ། །
པད་མ་ཅན་མ་སྟེ་སྣང་བ་མཐའ་ཡས་འགྲུབ་པར་འགྱུར་རོ། ། སྒྲོལ་མ་ཞེས་པ་ནི་བཟོ་མོ་སྒྲོལ་མར་བསྐྱེད་པ་དང་། ལྷན་ཅིག་བསྒྲུབ་ན་དོན་ཡོད་གྲུབ་པ་འགྲུབ་པར་འགྱུར་རོ། ། རིན་ཆེན་ཞེས་པ་ནི། རྒྱལ་རིགས་མོ་སྒྲོལ་མར་བསྐྱེད་པ་དང་། ལྷན་ཅིག་བསྒྲུབ་ན་རིན་འབྱུང་འགྲུབ་པར་འགྱུར་རོ། ། གཞན་ཡང་འདིར་ནི་ཁྲོ་བོ་ཡི། ། ཞེས་པ་ནི་ཕྱག་རྒྱ་ལྔ་བསྟེན་པས་ལྷ་གཞན་འགྲུབ་པར་འགྱུར་རོ། ། ཁྲོ་བོའི་ཆོ་ག་ཁྲོ་བོ་འགྲུབ་བོ། ། ཁྲོ་བོ་རབ་གཏུམ་ཆོ་ག་དང་། །
ཞེས་པ་ནི་རབ་གཏུམ་གྱི་ཆོ་གས་བསྒྲུབ་ན་རབ་གཏུམ་འགྲུབ་བོ། ། འདོད་ཆགས་རྒྱ་ཆེན་ཞེན་པ་ཞེས་པ་ནི། འདོད་ཆགས་ཀྱི་དངོས་གྲུབ་བསྒྲུབ་ཙ་ན་ཞེན་པ་དང་བཅས་པས་བསྒྲུབ་ན་འདོད་ཆགས་ཀྱི་དངོས་གྲུབ་འགྲུབ་བོ། ། ང་རྒྱལ་གྱི་དངོས་གྲུབ་བསྒྲུབ་ཙ་ན་ང་རྒྱལ་དང་ལྡན་པས་བསྒྲུབ་ན་འགྲུབ་བོ། ། དེ་ལྟར་དཀའ་བ་མེད་པར་ཞེས་པ་ནི། མུ་དྲ་རང་རང་གི་རིགས་དང་མཐུན་པ་ལ་བརྟེན་ནས་དཀའ་བ་མེད་པར་འགྲུབ་བོ། ། ཀུན་མཁྱེན་ཐུགས་རྗེར་བཅས་པས་བསྔགས་ཞེས་པ་ནི། ཐུགས་རྗེ་དང་ལྡན་པའི་སྔགས་པས་ཤིན་ཏུ་བདེ་བ་བསྟེན་པས་ལས་སུ་བྱེད་པའོ། ། ཕྱིས་ནི་སིདྡྷི་བསྒྲུབ་པའི་ཐབས་གསུངས། བདེ་བ་བསྒྲུབ་པའི་ཐབས་ཞེས་པ་ནི།
ལམ་བདེ་བ་ལས་རྒྱ་ལ་བརྟེན་ནས་འབྲས་བུ་སངས་རྒྱས་འགྲུབ་པའོ། ། བརྟུལ་ཞུགས་དཀའ་ཐུབ་སྤྱོད་པ་སྤངས། ། ཞེས་པ་ནི་དེ་རྣམས་སྤངས་ནས་འདོད་པ་བརྟེན་ནས་འགྲུབ་བོ། ། དེ་ལྟར་བདུད་རྩི་རོ་རྙེད་ནས། ། ཞེས་པ་ནི། བརྟེན་པས་བདེ་བ་ལམ་དུ་བྱེད་པས་བསྒྲུབ་ན་འགྲུབ་བོ། ། ཉོན་མོངས་གཞོམ་པའོ་ཞེས་པ་ནི་ཐ་མལ་པའི་ཉོན་མོངས་གཞོམ་པའོ། ། མི་བརྩོན་པ་གང་ཞེ་ན། བརྟེན་པ་ལམ་དུ་བྱེད་པ་གང་ཡིན་པ་དེ་ལ་མི་བརྩོན་པའོ། ། ཇི་ལྟར་དཀའ་ཐུབ་བརྟུལ་ཞུགས་དེས། །
ཞེས་པ་ནི་སྤངས་པ་ལམ་དུ་བྱེད་པ་དེས་སོ། ། སངས་རྒྱས་ཉིད་ནི་བྱ་བར་ནུས། ། ཞེས་པ་ནི་སྤངས་པ་ལམ་དུ་བྱེད་པས་སངས་རྒྱ་ནུས་ཏེ་མི་ནུས་སོ། ། དེ་བས་ན་རང་གི་བདེ་བའི་ཐབས་རྙེད་ན་ཞེས་པ་ནི། ཕྱག་རྒྱའི་བདེ་བའི་ཐབས་རྙེད་ནས་སོ། ། གང་ཞིག་བདག་དོན་མི་བྱེད་པ། ། ཞེས་པ་ནི་རྣལ་འབྱོར་པ་གང་ཞིག་བདག་དོན་ཏེ་ཕྱག་རྒྱའི་བདེ་བ་རྙེད་ནས་བདག་དོན་མི་བྱེད་པའོ། ། རྨོངས་པའི་བདག་ཉིད་ཞེས་པ་ནི་བདག་དོན་མི་བྱེད་པས་རྨོངས་པའོ། ། སངས་རྒྱས་ཉིད་ནི་གང་དུ་འགྱུར། ། ཞེས་པ་ནི་རྟེན་པ་ལམ་དུ་མི་བྱེད་ན་སངས་རྒྱས་མི་ཐོབ་བོ། །
ཡང་ན་དེ་ཉིད་ཤེས་མི་འགྱུར། ། ཞེས་པ་ནི་སངས་རྒྱས་ཤེས་པར་མི་འགྱུར་རོ། ། འདིས་ནི་ཞེས་པ་སྔགས་ཀྱི་ལམ་ཉོན་མོངས་པ་བསྟེན་པ་འདིས་སོ། ། སྐྱེ་བ་མཐོང་བ་ཉིད་ཅེས་པ་ནི་སྔགས་ཀྱི་ལམ་བསྟེན་པས་ཚེ་གཅིག་གི་སངས་རྒྱས་ཐོབ་པའོ། ། ལས་ཀུན་སྒྱུ་མ་རྨི་ལམ་ལྟར། ། ཞེས་པ་ནི་བྱ་བ་དང་བྱ་བ་མ་ཡིན་པའི་ལས་དགེ་བ་དང་། མི་དགེ་བ་རྨི་ལམ་ལྟར་ཤེས་པའོ། ། འཁོར་བའི་རྒྱ་མཚོ་འཇིགས་པ་ལས། ། ཇི་སྲིད་མ་བརྒལ་བར་དུ་ནི། ། སངས་རྒྱས་བཀའ་ཡིས་ཆོས་བྱ་བ། །
ཞེས་པ་ལ་ཀུན་ཚོགས་ཀྱི་ཚིག་བཅད་གཅིག་གི་འགྱུར་དུ་ཡོད་དོ། ། སངས་རྒྱས་ཆོས་མི་ཤེས་པ་ནི་སྒྱུ་མ་ལྟ་བུར་མི་ཤེས་པའོ། ། འཁོར་བའི་རྒྱ་མཚོ་ཞེས་པ་ནི། འཁོར་བའི་རྒྱ་མཚོ་འཇིགས་པར་གནས་པ་སྟེ། ཕ་རོལ་ཏུ་ཇི་སྲིད་མ་ཕྱིན་བར་དུ་ཞེས་པ་ནི། མྱ་ངན་ལས་འདས་པའི་སྐམ་ས་ཕ་རོལ་ཏུ་མ་ཕྱིན་བར་དུ་ལམ་དེ་བསྟེན་པའོ། ། བཅུ་པ་ལས་སློབ་དཔོན་དང་ཕྱག་རྒྱ་བྱིན་གྱིས་རླབས་པ་སྟེ། རབ་ཏུ་བྱེད་པ་དང་པོའོ། ། བརྟག་པ་བཅུ་པའི་གཉིས་པ་རིག་མ་ལ་བརྟེན་ནས་མཆོག་གི་དངོས་གྲུབ་བསྒྲུབ་པར་བསྟན་ཏེ། དེ་ནས་ཞེས་པ་ནི་བླ་མ་དང་མུ་དྲ་བྱིན་གྱིས་རླབས་པའི་རྗེས་ལའོ། །
གང་དུ་ཞེས་པ་ནི་མཆོག་གི་དངོས་གྲུབ་བསྒྲུབ་པའི་གནས་སོ། ། རིག་མའི་སྐྱེས་བུ་འགྲུབ་པ་དེ་ཞེས་པ་ནི། རིག་མ་ལ་བརྟེན་ནས་མཆོག་བསྒྲུབས་པས་རིག་མའི་སྐྱེས་བུ་འགྲུབ་པ་དེར་རོ། ། འདི་ལྟ་བུ་ཞེས་པ་ནི་རྟགས་ཀྱི་བྱེ་བྲག་གོ ། ས་འདི་དག་ཅེས་པ་ནི་ས་ལ་བརྟེན་པའི་ལྷ་འདི་དག་གོ ། དགའ་ཞིང་མགུ་སོགས་གོ་སླའོ། ། ཚངས་པ་སོགས་ནི་གནས་དེར་འོངས་ནས་མེ་ཏོག་སོགས་ཀྱིས་མཆོད་པ་བྱེད་དོ། ། དེ་རྣམས་རེ་རེ་ཡང་། ཡང་དག་པར་རབ་ཏུ་དགའ་བས་མེ་ཏོག་གི་མཆོད་པ་བྱེད་དོ། ། ཞེས་བསྡེབས་ཏེ་གོ་སླའོ། །
པི་ཝང་མས་དུས་རྟག་ཏུ་མཆོད་པ་བྱེད་དོ་ཞེས་བསྡེབས་ཏེ་གོ་སླའོ། ། དེ་ལ་བརྟེན་པ་ནི་རིག་མའི་སྐྱེས་བུ་འགྲུབ་པ་དེ་ལའོ། ། གང་ཞིག་ནི་རིག་མའི་སྐྱེས་བུ་གྲུབ་པ་གང་ཞིག་གོ ། དགའ་ལྡན་དུ་སྐྱེས་པའི་ལྷ་རབ་མཆོག་གུས་པའི་ཚུལ་གྱིས་མཆོད་པ་བྱེད་ཅེས་བསྡེབ་བོ། ། དེ་ན་མར་རེ་རེ་དང་བསྡེབས་ཏེ་གོ་སླའོ། ། ཁྱོད་ལ་ནི་མཆོག་བསྒྲུབ་པའོ། ། རྒྱས་པ་ནི་རྟགས་སོ། ། གྲུབ་པར་བྱ་བ་ནི་མཧཱ་མུ་དྲ་གྲུབ་པའོ། ། དེ་ལ་ཁམས་གསུམ་དུ་སྐྱེས་པའི་ཁྱད་པར་དེ་རྣམས་ཀྱིས་མཆོད་པ་བྱེད་དོ། ། བཅུ་པ་ལས་རབ་ཏུ་བྱེད་པ་གཉིས་པའོ། །
ད་ནི་རབ་ཏུ་བྱེད་པ་གསུམ་པས་རིག་མ་གྲུབ་པའི་སྐྱེས་བུ་དེ་གནས་གང་དུ་གནས། འགྲོ་གང་དུ་འགྲོ། འཆི་གང་དུ་འཆི་ལན་དང་བཅས་པ་བསྟན་པ་ནི། རིག་མའི་སྐྱེས་བུ་གྲུབ་པ་དེ་ཞེས་པ་ནི། རིག་མ་ལ་བརྟེན་ནས་མཧཱ་མུ་དྲ་ཐོབ་པ་དེ་ཡུལ་གང་དུ་འགྲོ་ཞེས་པ་དང་། གང་དུ་གནས་ཞེས་པ་ནི། མཧཱ་མུ་དྲ་ཐོབ་པ་དེ་གནས་གང་དུ་གནས་ཞེས་དྲིས་པའོ། ། བདག་ལ་ཞེས་པ་ནི་སྡུད་པ་པོ་ལའོ། ། འདི་དག་ཅེས་པ་ནི། གོང་ཡིན་པ་འདྲ།
གི་དྲི་བ་གཉིས་པའོ། ། ལན་ནི་བཅོམ་ལྡན་འདས་ཀྱིས་སོགས་སོ། ། གང་དུ་མི་འགྲོ་ཞེས་པ་ནི། ཡུལ་གང་དུ་མི་འགྲོའོ། ། གང་དུ་མི་གནས་ཞེས་པ་ནི་ཕྱག་རྒྱ་ཆེན་པོ་གྲུབ་པ་དེ་ཡུལ་གང་དུའང་མི་གནས་པའོ། ། གང་དུའང་མི་འགྲོ་གང་དུའང་མི་གནས་པའི་དཔེ་བསྟན་པ་ནི། ཐོག་མ་སྟེ་སྐྱེ་བ་དང་། གཅིག་གོ ། ཐ་མ་སྟེ་འགག་པ་དང་། གཉིས་སོ། །
དབུས་དང་བྲལ་ཞེས་པ་ནི། མཧཱ་མུ་དྲ་གྲུབ་པ་དེ་གནས་གསུམ་དང་བྲལ་བའོ། ། གསུམ་མོ། གཉིས་མེད་ནི་མཧཱ་མུ་དྲ་གྲུབ་པ་དེ་གཉིས་ཀྱི་སྤྲོས་པ་ཆོད་པའོ། ། བཞིའོ། ། གནས་གསུམ་དུ་སྣང་ཞེས་པ་ནི་མཧཱ་མུ་དྲ་ཐོབ་པ་དེ་ས་བླ་ས་སྟེང་ས་འོག་ཏུ་སྣང་ངོ་། ། ལྔའོ། ། ཐམས་ཅད་དུ་སོན་པ་ནི་ར་ས་སི་ཏི་ཐོབ་པ་སྟེ་བརྟན་གཡོ་ཀུན་ལ་ཁྱབ་པའོ། ། དྲུག་གོ ། ཐམས་ཅད་མཁྱེན་པ་ཇི་ལྟ་བ་དང་ཇི་སྙེད་པ་མཁྱེན་པའོ། །
བདུན་ནོ། ། ཐམས་ཅད་ནི་ཁམས་གསུམ་ཀུན་ཏུ་འགྲོ་བའི་དབང་ཕྱུག་གོ ། བརྒྱད་དོ། ། ཐམས་ཀྱི་དོན་ནི་ཁམས་གསུམ་གྱི་སེམས་ཅན་ཐམས་ཅད་ཀྱི་དོན་མཛད་པའོ། ། དགུའོ། ། ཐམས་ཅད་ནི་སེམས་ཅན་ཐམས་ཅད་ཀྱིའོ། ། བཅུའོ། ། སེམས་ལ་གནས་པ་ནི་ཕྱག་རྒྱ་ཆེན་པོ་སེམས་གཉུག་མར་གནས་གཉིས་སུ་མེད་པའི་ཡེ་ཤེས་དེ་རིགས་དྲུག་གི་སེམས་ཅན་ཐམས་ཅད་ལ་ངོ་བོ་ཉིད་ཀྱིས་གནས་པའོ། ། བཅུ་གཅིག་གོ ། སྡིག་པ་ཐམས་ཅད་ལས་གྲོལ་བ་ནི་བརྫུན་སོགས་མི་དགེ་བ་བཅུ་ལས་གྲོལ་བའོ། །
བཅུ་གཉིས་སོ། ། ཡོན་ཏན་ཐམས་ཅད་ཀྱིས་བརྒྱན་པ་ནི་མཚན་དཔེས་བརྒྱན་པའོ། ། བཅུ་གསུམ་མོ། ། ཐམས་ཅད་དང་ལྡན་པ་ནི་ཡོན་ཏན་ཐམས་ཅད་དང་ལྡན་པའོ། ། བཅུ་བཞིའོ། ། སྒྲིབ་པ་གཉིས་ཞི་བ་སྟེ། བཅོ་ལྔའོ། ། མཉམ་པ་ནི་གང་དང་ཡང་མཉམ་པ་མེད་པ་སྟེ། བཅུ་དྲུག་གོ ། མཧཱ་མུ་དྲ་ཐོབ་པ་དེ་དུས་རྟག་ཏུ་འགྱུར་བ་མེད་པ་སྟེ་རྟག་པའོ། །
བཅུ་བདུན་ནོ། ། མགོན་པོ་ཉོན་མོངས་པ་སོགས་དང་ཐབས་མ་ཡིན་པ་ལས་སྐྱོབ་པ་སྟེ། བཅོ་བརྒྱད་དོ། ། སྐྱོབས་པ་ནི། འཁོར་བའི་སྡུག་བསྔལ་ལས་སྐྱོབས་པའོ། ། བཅུ་དགུའོ། ། ཀུན་རྟོགས་སྤངས་ནི་ཆོས་སྐུས་སེམས་ཅན་གྱི་དོན་བྱེད་བཞིན་དུ་རྟོག་པ་མེད་པའོ། ། ཉི་ཤུའོ། ། ཡང་ན་མཚན་མ་དང་ཡང་དག་གཞན་དུ་རྟོག་པ་མེད་པའོ། ། དབྱིབས་དང་ཁ་དོག་བྲལ་བ་ནི།
ཆོས་སྐུ་དེ་དབྱིབས་རིང་ཐུང་དང་ཁ་དོག་དཀར་དམར་དང་བྲལ་བའོ། ། ཉེར་གཅིག་གོ ། རྒྱལ་པའི་སྤྱོད་པ་མ་ཡིན་ཞེས་པ་ནི། ཆོས་སྐུ་རྒྱལ་བ་ཡི་ཡང་། སྤྱོད་ཡུལ་མ་ཡིན་པའོ། ། ཉེར་གཉིས་སོ། ། རྒྱལ་བས་ཕྱེད་པར་དཀའ་བའི་ཕྱིར་རྡོ་རྗེ་ཞེས་པ་ནི། ཆོས་སྐུ་སྟེ་དེ་རྒྱལ་བས་ཀྱང་རྟོགས་པར་དཀའ་བའི་ཕྱིར་རྡོ་རྗེའོ། ། ཉེར་གསུམ་མོ། ། ཉོན་མོངས་པས་ཉེ་བར་གདུངས་པ་ལས་གྲོལ་བའི་ཕྱིར་ཟླ་བ་ཞེས་པ་ནི།
ཉོན་མོངས་པའི་སྡུག་བསྔལ་ལས་གྲོལ་བའོ། ། ཉེར་བཞིའོ། ། དོགས་པ་མེད་པའི་ཕྱིར་སེང་གེ་ཞེས་པ་ནི་ཆོས་སྐུ་དེ་ལས་དོགས་པའམ་བག་ཚ་བ་མེད་པའི་ཕྱིར། ཉེར་ལྔའོ། ། གཏིང་དཔག་དཀའ་བའི་ཕྱིར་ཆུ་བོ་ཞེས་པ་ནི། ཆོས་སྐུ་དེ་རྟོགས་པར་དཀའ་བས་ཆུའི་ཕུང་པོའོ། ། ཉེར་དྲུག་གོ ། དེ་ལྟར་ཞེས་པ་ནི་གོང་དུ་བཤད་པ་ལྟར་རོ། ། གཅིག་པུ་ཞེས་པ་ནི་ཆོས་སྐུའོ། ། སེམས་ཅན་གྱི་དོན་བྱེད་པ་ཅེས་པ་ནི།
ཆོས་སྐུ་སྐྱེ་བ་མེད་པ་ལས་སྐྱེ་བའི་ཆོ་འཕྲུལ་གཟུགས་སྐུ་གཉིས་ཀྱིས་སེམས་ཅན་གྱི་དོན་མཛད་པའོ། ། རྟོག་པ་ཐམས་ཅད་སྤངས་ནི་ཆོས་སྐུ་སེམས་ཅན་གྱི་དོན་བྱེད་བཞིན་དུ་སེམས་ཅན་དུ་མི་རྟོག་པའོ། ། བལྟམས་པ་ནི་ལྷ་མཛེས་ཀྱི་ལྷུམས་ནས་སོ། ། ཁབ་ནི་ལག་ན་བེ་ཅོན་གྱི་བུ་མོ་བླངས་བའོ། ། མངོན་པར་འབྱུང་བ་ནི་ཁབ་ནས་འབྱུང་བའོ། ། གཞོན་ནུ་རོལ་རྩེད་མཛད་པ་ནི་དེ་ཉིད་བླངས་པའི་ཚེའོ། ། རབ་ཏུ་བྱུང་བ་ནི་མཆོད་རྟེན་རྣམ་དག་གི་དྲུང་དུ་ཉིད་ལ་ཉིད་རབ་ཏུ་བྱུང་བའོ། ། རྡོ་རྗེ་གདན་གྱི་སྤོ་ལ་རབ་ཏུ་བྱུང་ནས་རྡོ་རྗེ་གདན་གྱི་ས་མནན་པའོ། ། བདུད་བཏུལ་བ་ནི་སྲོད་ལའོ། ། སངས་རྒྱས་པ་ནི་ཐོ་རངས་སོ། །
དམ་པ་ཆོས་ཀྱི་འཁོར་ལོ་བསྟན་པ་དང་ཞེས་པ་ནི། སངས་རྒྱས་ཐོབ་ནས་ཆོས་ཀྱི་འཁོར་ལོ་རིམ་པ་གསུམ་བསྐོར་བའོ། ། ལྷ་ལས་བབས་ནས་ཉམས་དགའ་བ་དང་། ཞེས་པ་ནི་དགའ་ལྡན་ནས་བབས་ནས་གླང་པོ་ཆེ་ཐལ་དཀར་མཆེ་བ་དྲུག་པ་ལྷུམས་སུ་ཞུགས་པའོ། ། ཤིན་ཏུ་སྣ་ཚོགས་ཆོ་འཕྲུལ་ནི་རྫུ་འཕྲུལ་གྱི་ཆོ་འཕྲུལ་དང་། ཀུན་བརྗོད་པའི་ཆོ་འཕྲུལ་དང་། རྗེས་སུ་བསྟན་པའི་ཆོ་འཕྲུལ་ལོ། ། གཞུག་པ་ནི་སྣོད་ལྡན་དད་པ་ཅན་སངས་རྒྱས་ཀྱི་བསྟན་པ་ལ་གཞུག་པའོ། ། གཅིག་གོ ། ཕས་ཀྱི་རྒོལ་བ་ཚར་གཅོད་པ།
གཉིས་སོ། ། བསོད་སྙོམས་ཀྱིས་ལྷུང་བཟེད་ལྟོས་པ་མེད་པ་ནི་སྡིག་པ་མེད་པས་བསོད་སྙོམས་ཀྱིས་འཚོ་བའོ། ། གསུམ་མོ། ། འཇིག་རྟེན་གསུམ་གྱི་འཁོར་ལོ་འདུལ་བ་ནི་ཆོས་ཀྱི་འཁོར་ལོ་རིགས་དྲུག་གཅིག་ནས་གཅིག་ཏུ་འགྲོ་བ་འདུལ་བའོ། ། བཞིའོ། ། བྱང་ཆུབ་སེམས་དཔའ་རྒྱལ་ཚབ་ཉིད་ཅེས་པ་ནི་བྱམས་པ་རྒྱལ་ཚབ་དུ་བཞག་པའོ། ། ལྔའོ། ། ཡོངས་སུ་མྱ་ངན་ལས་འདས་པ་དང་། ཞེས་པ་ནི་གདུལ་བྱ་མ་གཟིགས་ནས་མྱ་ངན་ལས་འདའ་བའོ། ། དྲུག་གོ །
ཁམས་གསུམ་ནི་འདོད་པའི་ཁམས་ལ་སོགས་པ་གསུམ་མོ། ། བདུན་ནོ། ། དེའི་ཆོས་ནི་རྒྱལ་པོ། བརྒྱད་དོ། ། དེ་ལྟར་ནི་གོང་དུ་བཤད་པ་ལྟར་རོ། ། རིགས་ཀྱི་བུ་ནི་དོན་གྲུབ་པའོ། ། དགུའོ། ། འདི་ལྟར་ནི་གཏམ་རོལ་པའོ། ། བཅུའོ། ། ཁྱད་པར་ནི་བལྟམས་པ་སོགས་སྣ་ཚོགས་སོ། །
བཅུ་གཅིག་གོ ། རྨི་ལམ་ལྟ་བུ་ནི་སངས་རྒྱས་ཀྱི་རོལ་པ་རྨི་ལམ་ལྟར་རོལ་པ་ལ་ཞེན་མེད་དོ། ། བཅུ་གཉིས་སོ། ། གང་ཞིག་གྲུབ་པ་ནི་སངས་རྒྱས་ཀྱི་རོལ་པ་སྒྱུ་མ་ལྟ་བུར་གྲུབ་པའོ། ། བཅུ་གསུམ་མོ། ། སྒྱུ་མའི་ཚུལ་གྱིས་འགྲོ་བ་ཐམས་ཅད་ཀྱི་དོན་བྱེད་དོ། ། ཞེས་པ་ནི་སྣང་ལ་ཞེན་མེད་དུ་རིགས་དྲུག་གི་དོན་བྱེད་དོ། ། བཅུ་བཞིའོ། ། བཅུ་པ་ལས་རབ་ཏུ་བྱེད་པ་གསུམ་པའོ།། །། བཅུ་པ་དངོས་ནི་གོང་དུ་ཤ་ཁྲག་དང་སོགས་ནི་བརྟག་པ་བདུན་པའི་གཉིས་པ་ལས།
བཤང་བ་ལྕི་བ་ཁྲག་དང་གསུམ་དང་ཤའི་སྦྱིན་སྲེག་དབུལ་ཞེས་པ་ནི། ལྷ་ཁྱོད་ཀྱིས་སྔར་གསུངས་པ་དེ། ཇི་ལྟར་ཡེ་ཤེས་སེམས་དཔའ་ལ་མི་གཙང་བས་ཁ་བསྐང་ན་སྡིག་པར་མི་འགྱུར་ཏེ། འགྱུར་བས། གལ་ཏེ་སྡིག་ལས་ཇི་ལྟར་འབྲལ་ཞེས་པ་ནི་སྦྱིན་སྲེག་གིས་འབྲས་བུ་ཇི་ལྟར་སྦྱོང་སྟེ་མི་སྦྱོང་ངོ་། ། ལན་ནི། བཅོམ་ལྡན་འདས་ཀྱིས་བཀའ་སྩལ་སོགས་ཏེ། མི་ཤེས་རྨོངས་པའི་སེམས་ཅན་ཞེས་པ་ནི། བཤང་བ་ལ་སོགས་པ་མི་གཙང་བ་མ་ཡིན་པ་ལ་མི་གཙང་བ་མ་ཡིན་པར་མི་ཤེས་པ་མ་ཡིན་ནོ། ། རྨོངས་པ་ནི་བཤང་བ་ལ་སོགས་པ་གཉིས་མེད་ཡེ་ཤེས་ཡིན་པ་ལ་གཉིས་མེད་ཡེ་ཤེས་སུ་མི་ཤེས་པས་རྨོངས་པའོ། །
ཡེ་ཤེས་ཐབས་ནི་རྣམ་པར་སྤངས། ། ཞེས་པ་ནི་བདུད་རྩི་རྣམ་པ་ལྔའི་བཤང་བ་ལ་སོགས་པ་ཡེ་ཤེས་སུ་ཤེས་པ་སྤངས་པའོ། ། ཡེ་ཤེས་ནི་སངས་རྒྱས་ཀྱི་ཡེ་ཤེས་སོ། ། ཐབས་ནི་བདུད་རྩི་ལྔ་གཉིས་མེད་ཡེ་ཤེས་ཀྱི་སྣང་བར་བྱས་ནས་བསྟེན་པའོ། ། རྣམ་པར་སྤངས་ནི་བདུད་རྩི་ལྔ་མི་གཙང་བར་བྱས་ནས་མི་བསྟེན་པའོ། ། མངོན་ཞེན་ནི་མི་གཙང་བར་ཞེན་པས་སོ། ། རྟོག་པ་ནི་བདུད་རྩི་ལྔ་མི་གཙང་བར་རྟོག་པའོ། ། དེ་ཉིད་ཀྱིས་འཁོར་བར་འཆིང་བས་དྲ་བ་སྟེ། བཤང་ལྕི་སོགས་མི་གཙང་བར་ཞེན་ནས་ལྷའི་ཁ་བསྐང་བ་ནི་སྡིག་པ་སྐྱེ་ཞིང་འདག་པར་མི་འགྱུར་ཏེ། བཤང་ལྕི་གཉིས་མེད་དུ་ཤེས་པས་སྡིག་པ་མི་སྐྱེ་ཞིང་འདག་པར་འགྱུར་རོ། །
གཉིས་མེད་དུ་ཤེས་པ་ཅི་ཞེ་ན། དེའི་སྡིག་དང་བསོད་ནམས་ཀྱི་ཆ་གཉིས་རྣལ་པར་རྟོག་པ་སྟེ་ཞེས་པ་ནི། དངོས་པོ་ལ་གཙང་བ་དང་མི་གཙང་བ་གཉིས་ཡོད་ན་གཙང་བས་ཁ་བསྐང་བས་བསོད་ནམས་དང་། འདག་པར་འགྱུར་ན་གཙང་བ་ལ་རྟོག་པ་སྟེ། དངོས་པོ་ལ་མེད་པས་གཉིས་མེད་དུ་ཤེས་པའོ། ། མི་གཙང་བས་ཁ་བསྐང་ནས་སྡིག་པ་དང་། གཙང་བས་ཁ་བསྐང་བས་བསོད་ནམས་དང་། ཆ་གཉིས་ནི་གཙང་མི་གཙང་གཉིས་སོ། ། རྣམ་པར་རྟོག་པ་སྟེ་ཞེས་པ་ནི་དངོས་པོ་ལ་མེད་པའོ། ། འདི་རྣམས་ཞེས་པ་ནི་བདུད་རྩི་ལྔ་མི་གཙང་བར་འཛིན་པའོ། །
ཆོས་ནི་བྱེད་པ་མེད་ལ་རང་གི་མཚན་ཉིད་འཛིན་པས་བདུད་རྩིའོ། ། རང་བཞིན་དག་ནི་རང་བཞིན་གྱིས་གཉིས་མེད་དུ་དག་གོ ། མ་སྐྱེས་པ་དང་ཞེས་པ་ནི་བདུད་རྩི་རྣམ་པ་ལྔ་དང་པོ་ནས་ངོ་བོ་ཉིད་མེད་མི་གཙང་བས་མ་སྐྱེས་པའོ། ། གནས་མེད་ནི་བདུད་རྩི་རྣམ་པ་ལྔ་ངོ་བོ་ཉིད་ཀྱིས་མི་གཙང་བར་གནས་པ་མེད་ཅིང་ཡེ་ཤེས་འཕེལ་བར་བྱེད་ཅེས་པ་ནི་བདུན་བསྟེན་པས་སོ། ། དོན་དམ་ཞེས་པ་ནི་བཅོས་མ་མ་ཡིན་པར་ཤེས་ནའོ། ། བསོད་ནམས་ཉིད་ཅེས་པ་ནི་བསོད་ནམས་ཉིད་དུ་གྱུར་པའི་རང་བཞིན་ལ་གཙང་མི་གཙང་མ་གྲུབ་པར་ཤེས་ནས་གཤེར་བ་ལ་སོགས་པའི་སྦྱིན་སྲེག་བྱས་ན་འཕེལ་ལོ། ། ཐབས་ནི་སྲེག་རྫས་དེ་གཉིས་མེད་དུ་ཤེས་པ་ཐབས་སོ། ། སངས་རྒྱས་རྣམས་ཀྱིས་བསྟན་ཞེས་པ་ནི། གཉིས་མེད་དུ་ཤེས་པར་བསྟན་པའོ། ། སྐྱེ་བ་ནི་ངོ་བོ་ཉིད་ཀྱིས་མི་གཙང་བ་སྐྱེ་བ་མེད་པའོ། །
བསོད་ནམས་ནི་བཤང་བའི་སྦྱིན་སྲེག་དེ་བསོད་ནམས་མ་ཡིན་པ་སྡིག་པར་རོ། ། སུ་ཞིག་ཞེན་ཞེས་པ་ནི་མི་སུ་ཞིག་བསོད་ནམས་མ་ཡིན་པར་ཞེན་པ་མཛད་དེ་མི་བྱེད་པའོ། ། འོ་ན་རྟག་ཏུ་བརྟེན་ནམ་ཞེ་ན། དཔེར་ན་སོགས་ཏེ། ཕ་རོལ་ཏུ་ཐར་ནས་གྲུ་སྤོང་བ་བཞིན་དུ་སངས་རྒྱས་ཐོབ་ནས་ཆོས་ལ་སོགས་ཀུན་སྤོང་ངོ་། ། ཚིག་དོན་ནི་གོ་སླའོ། ། དེ་ལ་ནི་གཟིངས་སོ། ། སྤངས་ན་བདེ་བར་འགྱུར་ཞེས་པ་ནི། བརྒལ་རྗེས་གཟིངས་སྤོང་ན་བདེ་བར་འགྲོ་བའོ། ། དེ་ལྟར་ནི་གོང་དུ་བཤད་པ་ལྟར་རོ། །
འཁོར་བའི་ཕ་རོལ་ཏུ་འགྲོ་བ་ལ་ཆོས་དེ་བྱ་བའི་ཆ་དང་ཆོས་མིན་ཏེ་བྱ་བ་མ་ཡིན་པའི་ཆ་ཞོན་ནས་བདེ་བ་བྱུང་ཆུབ་པར་འགྱུར་བ་ཞེས་པ་ནི། བདེ་བའི་ལམ་བདེ་བས་སོ། ། བྱང་ཆུབ་ཐོབ་འགྱུར་ནི། བྱང་ཆུབ་ཐོབ་པའི་རྟིང་ལ་ཆོས་དང་ཆོས་མིན་སྤངས་ཏེ་ཐམས་ཅད་སྤོང་བའོ། ། དེའི་ཕྱིར་ནི་སངས་རྒྱས་ཐོབ་ནས་སྤོང་བ་དེའི་ཕྱིར་རོ། ། རྟོག་པ་ནི་གཙང་རྨེའོ། ། ཟབ་མོའི་ཆོས་ནི་འཕེལ་ཞེས་པ་ནི། ཟབ་མོའི་ཆོས་ནི་གཉིས་མེད་ཡེ་ཤེས་སོ། ། ཆོས་འཕེལ་བ་ནི་གཉིས་མེད་ཡེ་ཤེས་འཕེལ་བའོ། ། དེ་སུ་ཡིས་གསུངས་ནི་དེ་བཞིན་གཤེགས་པའོ། །
ལམ་རིག་རྣམ་པར་རྟག་མི་བྱ། ། ཞེས་པ་ནི་ལམ་སྟེ་གཉིས་མེད་ཡེ་ཤེས་ལ་གཙང་མི་གཙང་དུ་རྟོག་པ་མི་བྱའོ། ། རྟོག་པ་ལ་སྐྱོན་ཅི་ཡོད་ཅེ་ན། རྟོག་པ་གཏི་མུག་ཆེན་པོ་ཡིན་པས་སོ། ། འཁོར་བའི་རྒྱ་མཚོར་ལྟུང་བྱེད་ཡིན། ། ཞེས་པ་ནི་རྟོག་པས་འཁོར་བའི་རྒྱ་མཚོར་ལྟུང་བས་སོ། ། མི་རྟོག་པའི་ཡོན་ཏན་ནི། མི་རྟོག་ཏིང་འཛིན་ལ་གནས་ན། ། མཁའ་བཞིན་དྲི་མ་མེད་པར་འགྱུར། ། ཞེས་པ་སྟེ།
མཁའ་བཞིན་ནི་ནམ་མཁའ་རང་བཞིན་གྱིས་དྲི་མ་མེད་པ་བཞིན། མི་རྟོག་པ་ཡང་དྲི་མ་མེད་པར་འགྱུར་རོ། ། དབང་པོ་གཉིས་ནི་མཉམ་སྦྱོར་བས། ། ཞེས་པ་ལ་སོགས་པ་སྦྱིན་སྲེག་དེ་ཀུན་མཁྱེན་ཡེ་ཤེས་སུ་ཤེས་ནས་བྱས་ན་སྡིག་པར་མི་འགྱུར་ལ། ། བསོད་ནམས་འཕེལ་བ་བཞིན་དུ་འདུ་ཤེས་གསུམ་གྱིས་ཟིན་པའི་འདོད་ཡོན་བསྟེན་ཀྱང་སྡིག་པར་མི་འགྱུར་ལ། ། བསོད་ནམས་འཕེལ་བར་བསྟན་པ་ནི། དབང་པོ་གཉིས་ནི་མཉམ་སྦྱོར་བ། ། ཞེས་པ་ནི་ཐབས་དང་ཤེས་རབ་ཀྱི་རྡོ་རྗེ་དང་པད་མར་སྦྱོར་བའོ། ། སྐུ་གསུང་ཐུགས་ནི་འདུས་པ་ཡིས། ། ཞེས་པ་ནི་ལྷའི་འདུ་ཤེས་ཏེ།
རང་ཧེ་རུ་ཀར་བསྐྱེད་དེ། ། ཕྱག་རྒྱ་བདག་མེད་མ་ལ་དེ་གསུམ་འདུས་པའོ། ། ང་རྒྱལ་ལས་ནི་ཞེས་པ་ལྷའིའོ། ། རྒྱལ་བའི་གཟུགས་ཞེས་པ་ནི་ཐ་མལ་པའི་གཟུགས་ལས་རྒྱལ་བའི་སྐུ་བསྐྱེད་པའོ། ། རྣམ་པར་རྟོག་པ་ཐམས་ཅད་སྤངས་ནི་ཐ་མལ་བའི་རྟོག་པ་སྤངས་པའོ། ། རྣམ་པར་ཤེས་པ་རྫོགས་པ་ནི། ། སྐྱེ་བ་འདིར་ནི་ཡེ་ཤེས་ཅན། ། ཞེས་པ་ནི་རྣམ་ཤེས་ནི་སྒྲུབ་པ་པོའི་འོ། ། ཐབས་དང་ཤེས་རབ་འདུ་ཤེས་གསུམ་དང་ལྡན་པས་ཕྱག་རྒྱ་བརྟེན་ན་ལྷན་ཅིག་སྐྱེས་པ་རྫོགས་པའོ། ། སྐྱེ་བ་འདིར་ཞེས་པ་ནི་ཚེ་འདིར་རོ། །
བུད་མེད་དང་སྐྱེས་པའི་ལུས་ལས་ཞེས་པ་ནི། བློ་བུར་དུ་བསོད་ནམས་དང་བསོད་ནམས་མ་ཡིན་པ་མི་གཡོ་བའི་ལས་བསྐྱེད་པ་དེ་གང་ཡིན་ངོ་མི་ཤེས་པས་སྐྱེས་པ་དང་བུ་མེད་གང་རུང་གི་ལུས་ལ་མི་སྨོད་པའོ། ། རང་གཞན་གྱིས་ཕུང་པོ་ལྔ་སངས་རྒྱས་ཡིན་པ་ལ་དེར་མི་ཤེས་པས་མི་སྨོད་དོ། ། སྐུའི་རྡོ་རྗེའི་དམ་ཚིག་གོ ། ཞེས་པ་ནི་ཕུང་པོ་མི་སྨོད་པ་སྐུའི་རྡོ་རྗེས་འདའ་བར་མི་བྱ་བས་དམ་ཚིག་གོ ། གདུང་བ་ནི་སེམས་ཉོན་མོངས་པས་གདུངས་པའོ། ། ཀུན་རྟོག་དྲ་བའི་རྟོག་པས་ཞེས་པ་ནི། ཀུན་རྟོག་དང་བདག་དང་བདག་གིར་འཛིན་པའི་རྟོག་པས་བཅིངས་པའོ། ། སེམས་ལ་ཞེས་པ་ནི་སེམས་ཉོན་མོངས་པ་དང་། རྟོག་པས་གདུང་ཞེས་པ་ནི་མི་སྨོད་པའོ། །
དམ་ཚིག་ནི་སེམས་ལ་མི་སྨད་པའོ། ། ཕྲག་དོག་ཉིད་ནི་མ་རངས་པ། ཚིག་རྩུབ་ལ་སོགས་སྨྲ་མི་བྱ། རང་བཞིན་གྱིས་ཕྲག་དོག་ལས་བྲལ་བས་སོ། ། ཕྲག་དོག་ནི་གཞན་གྱི་ཕུན་སུམ་ཚོགས་པ་ལ་སེམས་འཁྲུགས་པ་སྟེ། མ་རངས་པ་ནི་མ་གུས་པའོ། ། སོགས་སུ་བསྡུ་བ་ནི་ཚིག་རླིང་པོ་དང་མི་སྙན་པར་སྨྲ་བ་ལ་སོགས་པ་མི་བྱའོ། ། སྒྲ་མི་བྱ་ནི་གཞན་ལ་ཚིག་བརླིང་པོ་དང་ཚིག་རྩུབ་དང་མི་སྙན་པར་མི་སྨྲ་བའོ། ། རྣ་བ་བདེ་བར་བྱེད་པ་ཉིད། ། ཅེས་པ་ནི།
ཚིག་རྩུབ་མ་སྨྲས་པས་རང་ལ་གཞན་ཉན་པ་བདེ་བར་བྱེད་དོ། ། གསུང་གི་རྡོ་རྗེའི་དམ་ཚིག་གོ ། ཞེས་པ་ནི་ཚིག་བརླིང་པོ་དང་། ཚིག་རྩུབ་མི་སྨྲ་བ་ལས་མི་འདའ་བའོ། ། ཤའི་ཁམས་ཞེས་པ་ནི་རང་གི་ལུས་ཀྱི་ཤའི་ཁམས་རྣམ་སྣང་ངོ་། ། རྩེ་མོར་སྐྱེས་པས་ནི་མཆོག་གོ ། རྐང་ལ་མི་བསྐྱོད་པ། ཁྲག་ལ་རིན་འབྱུང་། རུས་པ་ལ་འོད་དཔག་མེད། སེམས་ཅན་རྣམས་ཀྱི་རིག་བཅས་འབབ་ཅེས་པ་ནི་རྒྱུ་ཡིན་ཏེ།
འབབ་པ་ནི་ཞུ་བའོ། ། གང་ནས་འབབ་ན་འཆིང་བའི་ཚིགས་ཀྱི་སྒོར་ཞེས་པ་སྟེ། རྩའི་ལམ་ནས་ཐར་སེལ་གྱི་སྒོར་འབབ་པའོ། ། གང་གིས་འབབ་ན་རླུང་གིས་འབབ་པས་རླུང་སྟེ། དོན་ཡོད་གྲུབ་པ་རྒྱལ་པོ་ཉིད། ། ཅེས་པ་སྟེ་རྩའི་བུ་ག་ཀུན་དོན་གྲུབ་ཀྱི་ངོ་བོ་ཡིན་ནོ། ། ཁྱོད་ནི་སྡུད་པ་པོའོ། ། གསང་བ་ནི་ཤ་སོགས་སངས་རྒྱས་ཡིན་པས་སྣོད་མིན་ལ་གསང་བའོ། ། ང་ཡིས་ནི་དྲུག་པའོ། ། དམ་ཚིག་ནི་ལྔ་པའོ། །
ཡེ་ཤེས་རིག་པ་ནི་སྐུ་གསུང་ཐུགས་ཀྱི་དམ་ཚིག་ཉིད་རིག་པའོ། ། བློ་ལྡན་ནི་ཤེས་རབ་བོ། ། ཐུགས་ཀྱི་རྡོ་རྗེ་ནི་ཡེ་ཤེས་སོ། ། རྟག་ཏུ་ནི་དུས་སོ། ། འདོད་ཆགས་ནི་ཞུ་བའོ། ། ཞེ་སྡང་ནི་དྲི་ཆུའོ། ། གཏི་མུག་ནི་དྲི་ཆེན་ནོ། ། སྲེད་པ་ནི་རཀྟའོ། ། འདུ་བྱེད་འཕེལ་ནི་ཤ་ཆེན་ནོ། ། འདི་ལྔ་ནི་བདུད་རྩི་ལྔའོ། །
ཐུབ་པའི་རྒྱལ་པོས་ཞེས་པ་ནི་དྲུག་པས་གསུངས་སོ། ། བཤང་བ་ནི་གཏི་མུག་གོ ། ལྕི་བ་ནི་ཞེ་སྡང་ངོ་། ། ཁུ་བ་ནི་འདོད་ཆགས་སོ། ། བད་ཀན་ནི་ཤ་ཆེན་ནོ། ། ཁྲག་ནི་སྲེད་པའོ། ། ཡོངས་སུ་འཛག་པ་ནི་བདུད་རྩི་ལྔའོ། ། འབྱུང་བ་བཞིས་ཡོངས་སུ་བཟུང་ནི་བདུད་རྩི་རྣམ་པ་ལྔའོ། ། བློ་ཡིས་རྫོགས་བསྒོམ་ཞེས་པ་ནི། བློ་ཡིས་རྫོགས་པར་གོམ་པའོ། །
གང་ཞིག་ནི་ཛོ་ཀིའོ། ། དམ་ཚིག་བསྟེན་པར་བྱ་ཞེས་པ་ནི་ཐམས་ཅད་དུ། ཟོས་ཞེས་པ་ནི་དོན་ཡོད་གྲུབ་པའི་བཟའ་བའི་དམ་ཚིག་བསྟེན་པས་གྲུབ་བོ། ། དཔེར་ན་བུས་པའི་གཏམ་ལ་རྗེ་མོས་ཞེས་པ་ནི། བུད་མེད་གཅིག་གིས་བུས་པ་གཅིག་ལ་འོ་ཆག་འདུ་ཡིས་འདོད་པ་སྤྱད་ཀྱིས་བྱས་ཀྱང་ཟེར་བ་ཙམ་དུ་ཟད་དེ། ཅི་ཡིན་ཆ་མེད་དེ། ། སྣང་བ་ཞེན་པ་མེད་པ་ལྟར་སྨྲ་བའི་གཏམ་ཡང་བརྗོད་པར་བྱ་ཞེས་པ་ནི། བུ་ཆུང་དེ་ལ་ཁྱོད་དང་འདུ་ཡིས་སྨྲས་ཀྱང་དོན་ལ་བུ་ཆུང་དེ་ལ་ཞེན་པ་མེད་པ་དེ་བཞིན་དུ་ཐབས་ཀྱིས་ཟིན་པར་བསྟེན་ནོ། ། ལམ་ཡང་འཆིང་བ་མེད་པར་བརྗོད། ། ཅེས་པ་ནི་ལས་རྒྱ་ལ་ཐ་མལ་པའི་ཞེན་པ་མེད་པས་བསྟེན་ན་མི་འཆིང་བའོ། །
དེ་ལ་ཞེས་པ་ནི་གོང་དུ་བསྟེན་པ་དེ་ལའོ། ། རྣལ་འབྱོར་དང་སོགས་པ་གོ་སླའོ། ། དེ་བཞིན་གཤེགས་པ་ཐམས་ཅད་ཐོབ་ཅེས་པ་ལམ་དེས་ཏ་ཐཱ་ཐམས་ཅད་ཐོབ་པའོ། ། རྡོ་རྗེ་སྙིང་པོ་ལ་སོགས་ཞེས་པ་ནི་འཁོར་བྱེ་བར་ཕྲག་བརྒྱད་ཅུའོ། ། དགའ་ཞིང་མགུ། ཞེས་པ་ནི་རྒྱུད་ཀྱི་དོན་གསུངས་པ་ལ་དགའ་མགུ་བའོ། ། བཅུ་པ་འདི་ནི་རྒྱུད་ཕྱི་མ་ཡིན་ཏེ། གཞན་གསལ་བར་བྱེད་པས་སོ། ། རྩ་རྒྱུད་ཀྱང་ཡིན་ཏེ། རྒྱུད་ཕྱི་མ་ལ་ལྟོས་པས་སོ། །
བརྟག་པའི་རྒྱལ་པོ་སྟེ་བཅུ་པ་རྫོགས་སོ།། ༈ །།བརྟག་པ་བཅུ་གཅིག་པས་ནི་དེ་ཡན་ཆད་བཅུ་པོའི་མི་གསལ་བ་དང་། མ་ཚང་བ་ཁ་བསྐང་བའི་དོན་ཏེ། དེ་ནས་ཞེས་པ་ནི། རྩ་བའི་རྒྱུད་བསྟན་པ་དེ་ནས་སོ། ། རྡོ་རྗེ་སྙིང་པོ་ཞེས་པ་གཞུང་འདིའི་སྡུད་པ་པོ་འཁོར་གྱི་གཙོ་བོ་ཡིན་པས་སོ། ། སོགས་པ་ནི་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུའོ། ། ཡང་ཞེས་པ་ནི། རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུ་སྔར་མཆོད་པ་བྱས་ནས་ཞུས་པར་མ་ཟད་དེ། ཡང་འདིར་ཡང་མཆོད་ནས་ཞུས་པས་ཡང་ཞེས་བྱའོ། །
ཕྱག་འཚལ་བ་ནི་མཆོད་པ་སྔོན་དུ་འགྲོ་བས་ཡན་ལག་སྨད་ལྔ་ས་ལ་གཏུག་པའོ། ། འདི་སྐད་ཅེས་གསོལ་སྟེ་ནི་ཞུས་པའི་ཚིག་གོ ། ཐིག་ལེར་ཐིག་ལེ་དག་གི་དོན། ། གཏན་ཕབ་ཡང་དག་གསལ་གསུངས་ན། ། ཞེས་པ་བརྟག་པ་དྲུག་པའི་རབ་ཏུ་བྱེད་པ་གཉིས་པས་དཔྱིད་ཀྱི་ཐིག་ལེའི་དོན་ནི། སྙིང་ཁའི་ཆོས་ཀྱི་འཁོར་ལོའི་ཧཱུྃ་དེ་བདེ་བ་ཆེན་པོ་ཁ་འབུ་བར་བྱེད་པས་ན་དཔྱིད་ཡིན་ནོ། ། ཡང་ན་དབྱར་དགུན་གཉིས་འགོག་པས་དཔྱིད་ཟེར་བ་བཞིན་དུ། ། མཚན་མ་དང་རྣམ་པར་རྟོག་པ་ཐམས་ཅད་འགོག་པར་བྱེད་པས་ན་དཔྱིད། ཐིག་ལེ་ནི་ལྟེ་བ་སྤྲུལ་པའི་འཁོར་ལོའི་ཨཾ་དེར་མཚན་མ་དང་རྣམ་པར་རྟོག་པའི་གྲྭ་ཟུར་ཐམས་ཅད་དང་བྲལ་བས་ན་ཐིག་ལེའོ། ། ཞེས་གཏན་ལ་ཕབ་ཅིང་གསལ་བར་གསུངས་པའོ། །
ན་ཞེས་བྱ་བ་ནི་དཔྱིད་ཀྱི་ཐིག་ལེའི་དོན་གོང་དུ་གསུངས་ན། བརྟག་པ་དྲུག་པར་དངོས་སུ་བཤད་པའི་རང་བྱུང་དེ་ནི། ཆོས་ཀྱི་སྐུར་བརྗོད་པར་བྱ། ཞེས་གསུངས་ཏེ། དོན་ནི། ཆོས་ཀྱི་འཁོར་ལོའི་དོན་ཧཱུྃ་དང་སྤྲུལ་པའི་འཁོར་ལོ་ཨཾ་དེ་ལ་ཅིའི་ཕྱིར་རང་བྱུང་ཞེ་ན། ཡང་ན་བརྟག་པ་གཉིས་པའི་རབ་ཏུ་བྱེད་པ་གཉིས་པར། རང་བྱུང་ངོ་བོ་འདི་ཡིས་ནི། ། སོགས་ཞུས་པའི་ལན་དུ། བདག་གིས་དབུས་སུ་རང་བྱུང་བས། །
དེས་ན་རང་བྱུང་བརྗོད་པར་བྱ། ། ཞེས་བ་སྨོས་ཏེ་བདག་གིས་ཞེས་བྱ་བ་ནི་བདག་ཉིད་གཞིའི་ལྷར་སྐྱེས་པ་སྟེ། དབུས་ཞེས་བྱ་བ་ནི་སྤྲུལ་པའི་འཁོར་ལོའི་ཨྃ་གི་གནས་སུ་རྩ་དབུ་མར་རླུང་དང་སེམས་ཐམས་ཅད་འབྱུང་བས་རང་འབྱུང་ངོ་། ། ཡང་ན་མུ་དྲ་ལ་མ་བརྟེན་པས་རང་བྱུང་ཞིང་བྱིན་གྱིས་བརློབ་པས་ན་རང་བྱུང་བརྗོད་པར་བྱ། ཞེས་བྱའོ། ། རང་བྱུང་ཞེས་བྱ་འབྱུང་ཆེན་གྱི། ། ཞེས་པ་འབྱུང་བ་བཞི་རྣམ་པར་དག་པའི་འཁོར་ལོ་བཞི་ནི། ཨེ་ཡིག་ས་རུ་ཤེས་པར་བྱ་སྟེ། སོགས་རང་བྱུང་གི་གནས་སམ་རྟེན་ནོ། ། དོན་ཞེས་པ་རང་བྱུང་གི་ཡེ་ཤེས་བདེ་བ་ཆེན་པོའོ། །
རྗེས་དཔག་ཞེས་ལྐོག་ཏུ་གྱུར་པའི་འབྲས་བུའི་རྒྱུད་རང་བྱུང་གི་ཡེ་ཤེས་དེ་བླ་མའི་གདམས་ངག་ལ་བརྟེན་ནས་ཁམས་བཅུ་དྲུག་ཏུ་མངོན་དུ་བྱས་པ་མཚོན་པར་བྱ་བ་དང་། འཁོར་ལོ་བཞི་དང་བདེ་བ་ཆེན་པོ་མཚོན་པས་རྗེས་དཔག་གོ ། འདི་ནི་རང་བྱུང་ཞེས་པ་རང་བྱུང་ཡེ་ཤེས་སོ། ། དེ་ཉིད་ཕྱི་རོལ་ཕྱག་རྒྱ་ལ་མ་བརྟེན་པར་རང་བྱུང་གི་འབད་རྩོལ་གྱི་སྟོབས་ཀྱིས་འབྱུང་བས་ན་རང་བྱུང་ངོ་། ། བཅོམ་ལྡན་འདས་ཞེས་བྱ་བ་ནི་རང་བྱུང་གི་ཡེ་ཤེས་མཚན་མ་དང་རྣམ་པར་རྟོག་པ་བཅོམ་པ་དང་། བདེ་བ་ཆེན་པོའི་ཡེ་ཤེས་དང་ལྡན་པས་གསང་བའི་རིམ་པའོ། ། གཅིག་པུ་ཞེས་པ་ནི་རང་བྱུང་ལྷན་ཅིག་སྐྱེས་པའི་ཡེ་ཤེས་དེ་མཚན་མ་དང་རྣམ་པར་རྟོག་པ་དང་མ་འགྲོགས་པས་སོ། ། ལྷ་ཞེས་པ་ནི་བདེ་བ་དང་ལྡན་པས་སོ། ། ལྷག་ཅེས་པ་ནི་བདེ་བ་ཆེན་པོ་ལྷག་པའོ། ། ལྷ་ཞེས་བྱ་བའི་གོང་དུ་སྦས་པའི་ཡི་གེ་བཅུ་དྲུག་གིས་མཚོན་པར་བྱ་བའི་དོན་དུ་ཁམས་བཅུ་དྲུག་གོ །
ཁམས་བཅུ་དྲུག་པོ་དེ་ལྟེ་བ་སྤྲུལ་པའི་འཁོར་ལོར་ཕུལ་དུ་བྱུང་བ་ལས་ཀྱང་ལྷག་པའི་བདེ་བ་ཆེན་པོ་ལ་ལོངས་སྤྱོད་པའི་ཉམས་སུ་མྱོང་བས་ལྷའོ། ། དེ་རྣམས་ཞེས་པ་ནི། ཁམས་བཅུ་དྲུག་ལྷ། དངས་མ་བཅུ་དྲུག་ལ་བརྟེན་ནས་སོ། ། དབུས་ཀྱི་ལྟེ་བ་སྤྲུལ་པའི་རྩ་དབུས་མ་ཨཾ་གི་གནས་སོ། ། ཕུལ་བྱུང་ཞེས་པ་ཆང་བྱིན་གྱིས་རླབས་པ་ལ་བརྟེན་ནས་བདེ་བ་ཆེན་པོའི་ཡེ་ཤེས་ཉམས་སུ་མྱོང་བ་དང་ལྡན་པས་ལྷའོ། ། གཙོ་བོའི་གཟུགས་དེ་ཉིད་ལྔ་དང་། ཡེ་ཤེས་ལྔ་རྩ་དབུ་མར་སྡོམ་པས་རང་བྱུང་གི་ཡེ་ཤེས་དེ་ཉིད་བདེ་བ་ཆེན་པོ་ལ་ལོངས་སྤྱོད་པས་སོ། ། གསང་བ་མཆོག་གི་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། །
ཞེས་བྱ་བ་ནི། གོང་གི་དོན་ཉིད་གསང་བ་མཆོག་གི་ཞེས་བྱ་བ་ལ་སོགས་པས་སྟོན་པར་བྱེད་དེ། ར་ས་སྱ་སོགས་རང་བྱུང་ཡེ་ཤེས་ཏེ། དེ་ཉིད་རླུང་ལྔ་དང་སྐུ་ལྔ་དང་ཡེ་ཤེས་ལྔ་དབུ་མར་བསྡོམས་པ་ཡང་། ། གསང་བ་མཆོག་གི་དགྱེས་པ་ན་ལ་སོགས་པས་སྟོན་ནོ། ། གསང་བ་སྤྲུལ་པའི་ཙཀྲ། མཆོག་དྷརྨཱ་ཙཀྲ། དགྱེས་པ་ལོངས་སྤྱོད་ཙཀྲ། ཐམས་ཅད་བདག་ཉིད་བདེ་བ་ཆེན་པོའི་ཙཀྲ། རྟག་ཏུ་བཞུགས་པ་ནི་རང་བྱུང་ཡེ་ཤེས་བདེ་བ་ཆེན་པོའོ། །
ཅི་ལྟ་བུར་ནི་བཅོམ་ལྡན་འདས། སངས་རྒྱས་ཀུན་དང་མཉམ་སྦྱོར་བ་ཞེས་བརྟག་པ་གཉིས་པའི་གཉིས་པའམ། གསུམ་པ་ནས་གསུངས་ཏེ། ཇི་ལྟ་བུར་ན་རང་བྱུང་ཞེས་པའོ། ། བཅོམ་ལྡན་འདས་ནི་རང་བྱུང་ངོ་། ། སངས་རྒྱས་ནི་རྣམ་སྣང་སོགས་སོ། ། མཉམ་སྦྱོར་ནི་ཞལ་སྦྱོར་རོ། ། སུ་དང་མཉམ་པར་སྦྱོར་ཞེ་ན། མཁའ་འགྲོ་མ་སངས་རྒྱས་སྤྱན་ལ་སོགས་པ་དང་སྦྱོར་ཏེ། མཁའ་འགྲོ་མ་ནི་རྫུ་འཕྲུལ་གྱི་སྟོབས་ཀྱིས་ནམ་མཁའ་ལ་འགྲོ་བས་མཁའ་འགྲོ་མའོ། །
ཆོས་སྐུ་ནི་ནམ་མཁའི་ངོ་བོ་ཉིད་དུ་འགྲོ་བས་ན་མཁའ་འགྲོ་མའོ། ། དྲ་བ་ནི་ཚོགས་སོ། ། སྡོམ་པ་ནི། ཉོན་མོངས་པ་དང་རྟོག་པ་སྡོམ་པའོ། ། གཞན་དུ་ཇི་ལྟར་ནི་གོང་དུ་དྲ་བ་སྡོམ་ཞེས་གསུངས་པ་དེ་ལས་གཞན་དུ་ནི། གོང་དུ་ཅི་སྟེ་རང་བྱུང་ཞེས་གོང་དུ་བསྟན་པ་ལས་བཤད་ཚུལ་མི་འདྲ་བ་ཞུས་པའོ། ། སྡོམ་པ་མཆོག་ཏུ་ཕན་པ་ལགས་ཞེས་པ་ལས་འཁོར་ལོ་སྡོམ་པ་ལས། གསང་བ་མཆོག་གི་དགྱེས་པ་ན། ། ཞེས་པ་ལ་སོགས་པས་རང་བྱུང་གི་དོན་སྟོན་པར་བྱེད་པའོ། ། སྡོམ་པ་མཆོག་ནི།
བདེ་མཆོག་གི་རྒྱུད་སྡེ་དེ། གསང་བ་མཆོག་གི་དགྱེས་པ་ན། ཐམས་ཅད་བདག་ཉིད་རྟག་ཏུ་བཞུགས། ། ཅེས་དྲིས་པའོ། ། གསང་བའི་སྒྲ་ནི་ཡོན་ཏན་ཅན། ། ཞེས་པ་ནི། ཡོན་ཏན་གྱི་རྒྱུད་ལ་རྟོགས་པའི་ཡི་གེ་བཅུ་དྲུག་པའོ། ། ཡོན་ཏན་ནི་ཁམས་ཀྱི་དངས་མ་བཅུ་དྲུག་བདུད་རྩི་ལྔ་རང་བྱུང་བས་སོ། ། གསང་བ་ནི་བདུད་རྩི་ལྔའོ། ། ཡོན་ཏན་གྲགས་ནི་འབྱུང་བ་བཞིའོ། །
རྡོ་རྗེ་ཅན་ནི་ཡོན་ཏན་ཅན་རང་བྱུང་མི་རྟོག་པའི་ཡེ་ཤེས་སོ། ། འཇིག་རྟེན་མཆོག་དགྱེས་ནི། འཇིག་རྟེན་པའི་ཕྱི་རོལ་གྱི་བདེ་བ་ལས་མཆོག་ཏུ་གྱུར་པའོ། ། དགྱེས་པ་ནི་ཟག་པ་མེད་པའི་བདེ་བ་ཆེན་པོ་ལ་དགྱེས་པར་སྤྱོད་པའོ། ། སྨོད་པ་ནི་འཇིག་རྟེན་པའི་བདེ་བ་ལ་དགྱེས་པའོ། ། གསུང་། གསང་བའི་སྒྲས་ནི་ཀླ་ཀློའི་སྐད་ཅེས་པ་སྟེ། དེའི་སྐད་དང་འདྲ་བར་རྟོགས་པར་དཀའ་བའོ། ། ཕྱི་རོལ་རྗེས་སུ་བཙལ་བ་དང་། ། ཞེས་པ་རང་བྱུང་རྟོགས་པར་བྱེད་པའི་ཐབས་གཏུམ་མོ་དང་ཐིག་ལེ་ལ་སོགས་པ་དང་།
འདི་ནི་ཞེས་བྱ་བ་ལ་རང་བྱུང་ངོ་། ། མངོན་པར་ཞེས་བྱ་བ་ནི། མངོན་གསུམ་བཞི་ལས་རང་རིག་པའི་མངོན་གསུམ་གྱིས་རྟོག་ཅིང་ཤེས་པར་ཡང་བྱའོ། ། རྗེས་དཔག་ཡོན་ཏན་གྱི་སྒྲས་ཞེས་བྱ་བ་ནི། རང་གི་རྒྱུད་ལ་མཚོན་པར་བྱ་བ་ནི། རང་བྱུང་ཡེ་ཤེས་དེ་རྗོད་བྱེད་སྒྲ་ལ་བརྟེན་ནས་རྟོགས་པར་བྱེད་པའོ། ། གང་ཚེ་སེམས་ནི་མི་མཐོང་སྟེ། ། ཞེས་པ་ནི་བརྗོད་བྱེད་དེ་སྒྲ་ལ་བརྟེན་ནས་རང་བྱུང་ཡེ་ཤེས་མངོན་དུ་གྱུར་ཙམ་ན་མཚན་མ་དང་རྣམ་པར་རྟོག་པ་མི་མཐོང་སྟེ། བདེ་བ་ཆེན་པོ་མི་རྟོག་པ་དང་ལྡན་པའོ། ། སེམས་ཞེས་བྱ་བ་ནི་རང་བྱུང་མངོན་དུ་གྱུར་པའི་སེམས་སོ། །
ཡོན་ཏན་དྲན་ནི་བདུད་རྩི་ལྔ་དང་འབྱུང་བ་བཞིའོ། ། ཐམས་ཅད་བདག་ཉིད་རྟག་ཏུ་བཞུགས་ནི། རང་བྱུང་སྟེ་རྟག་ཏུ་བཞུགས་པའོ། ། གསང་བ་འདི་ལ་ནི་གསང་བའི་ངོ་བོ་ཆོས་ཉིད་ཀྱི་རང་བྱུང་གི་ཡེ་ཤེས་བདེ་བ་ཆེན་པོ་མངོན་དུ་བྱས་པའི་ཚུལ་གྱིས་བཞུགས་པའོ། ། དེ་ལ་ནི་རང་བྱུང་ངོ་། ། ཐམས་ཅད་བདག་ཉིད་ནི་སྣོད་བཅུད་ཀྱི་བདག་ཉིད་དོ། ། དེ་ནི་རང་བྱུང་ངོ་། ། ཐམས་ཅད་རྣམ་པར་གནས་ནི་སྣོད་བཅུད་ཀྱི་ངོ་བོར་གནས་པའོ། ། དེ་གང་ནི་རང་བྱུང་ངོ་། ། སྟོང་པའི་ཞེས་པ་ནི་རང་བྱུང་ངམ་དེ་རྟོགས་པའི་རྒྱུ་ཡིས་སྟོང་པའོ། །
རྡོ་རྗེ་ཅན་ནི་མི་ཕྱེད་པ་འབྱུང་བ་བཞི་དང་། བདག་ཉིད་ལྔས་མི་ཕྱེད་པའོ། ། སྡུག་དང་ཞེས་པ་ནི་རྣལ་འབྱོར་མའོ། ། ལྷན་ཅིག་ཅེས་པ་ཐབས་ལྷན་ཅིག་སྐྱེས་པའི་རྣལ་འབྱོར་པའོ། ། དགའ་བ་ཞེས་པ་ནི་རང་བྱུང་མངོན་དུ་བྱས་པའི་ཚུལ་གྱིས་བཞུགས་པའོ། ། གང་ཚེ་སེམས་ཀྱི་གཟུགས་ཀྱིས་ནི། ། སྔོ་སོགས་ཁ་དོག་མི་མཐོང་ཞིང་། ། ཞེས་བྱ་བ་ལ་སོགས་དགའ་བར་སྦྱར་ཏེ། རང་བྱུང་མངོན་དུ་བྱས་པའི་ཚུལ་གྱིས་བཞུགས་པ་ལ་འདི་སྐད་རྒོལ་ཏེ། རང་བྱུང་དེ་ཐམས་ཅད་ཀྱི་ངོ་བོར་བཞུགས་ན་ཡུལ་དྲུག་ལ་ཡང་བཞུགས་པས།
ཤེས་པ་ཡུལ་ཉམས་སུ་མྱོང་ཙམ་ན་ཡུལ་དྲུག་ལ་བཞུགས་པའི་རང་བྱུང་ཅི་ཉམས་སུ་མྱོང་བ་འགལ་ལོ། ། ཞེས་རྒོལ་བའོ། ། གསང་བ་འདི་ནི་ཞེས་པ་ནས། ཡེ་ཤེས་ཉིད་ཅེས་པའི་བར་གྱིས་དེའི་ལན་བསྟན་ཏེ། གང་ཚེ་ནི་རང་བྱུང་དེ་ཐམས་ཅད་ཀྱི་ངོ་བོར་བཞུགས་པའི་ཚེའོ། ། སེམས་ནི་རྣམ་ཤེས་དྲུག་ཀའོ། ། སྔོ་སོགས་ཁ་དོག་མི་མཐོང་ཞིང་ནི་ཁ་དོག་མཐོང་བའི་དུས་སུ་རང་བྱུང་མཐོང་བར་ཐལ་ལོ། ། རྣ་སོགས་ཐོས་པར་མི་འགྱུར་ཞེས་པ་ནི། རྣ་སོགས་ཀྱིས་རང་བྱུང་ཅི་སྟེ་མི་ཐོས་ཏེ་ཐོས་པར་ཐལ་ལོ། ། དེའི་ཚེ་ནི་རང་བྱུང་ཐམས་ཅད་ཀྱི་ངོ་བོར་བཞུགས་པ་དེའི་ཚེ།
སེམས་ནི་ཇི་ལྟར་ནི་མིག་ཤེས་ཀྱིས་གཟུགས་མཐོང་བ་ལྟར་རང་བྱུང་ཡང་མཐོང་བར་ཐལ་ལོ། ། རྗེས་དཔག་ཇི་ལྟར་ལགས་ནི་ཆོས་ཐམས་ཅད་ལ་བཞུགས་པ་ཇི་ལྟར་མཚོན་ཞེས་པའོ། ། འདི་ནི་རང་བྱུང་ངོ་། ། སྣ་ཡིས་དམིགས་ཤིང་ཞེས་པ་ནི་ཆོས་ལ་དམིགས་ཙམ་ན་རང་བྱུང་ལ་ཡང་དམིགས་པར་ཐལ་ལོ། ། སྣའི་དམིགས་པ་ནི་དྲིའོ། ། དྲི་བཟང་དབུས་ཞེས་པ་ནི་རང་བྱུང་སྟེ་དྲི་བཞིན་རང་བྱུང་ཡང་དམིགས་པར་ཐལ་ལོ། ། སེམས་ནི་ཤེས་པའོ། ། ཕྱི་རོལ་ཞེས་པ་ནི། ཕྱི་རོལ་གྱི་ཆོས་ལ་དམིགས་ཙམ་ན་རང་བྱུང་དང་དམིགས་པར་ཐལ་ལོ། ། ཕྱི་རོལ་ནི་ཡུལ་ལོ། །
དེ་བཞིན་དུ་ཡུལ་གཞན་རང་བྱུང་དང་དམིགས་པར་ཐལ་ལོ། ། ཉེ་བར་ལོངས་སྤྱོད་ནི་རང་བྱུང་ངོ་། ། རོ་ནི་ཁ་བ་དང་མངར་བ་མ་ཡིན་ནོ། ། རོ་དམིགས་པ་བཞིན་རང་བྱུང་དང་དམིགས་པར་ཐལ་ལོ། ། དེ་བཞིན་དུ་རེག་བྱ་དམིགས་པ་བཞིན་རང་བྱུང་དམིགས་པར་ཐལ་ལོ། ། གསང་བ་འདི་ནི་ཇི་ལྟ་བུ་ན་ལན་ཏེ། གསང་བ་ནི་རང་བྱུང་ངོ་། ། ཇི་ལྟ་བུ་ན་རང་འབྱུང་བར་ཕར་ཡང་མི་རིག་ཚུར་གང་གིས་ཀྱང་བསམ་པར་བྱ་བར་མི་ནུས་པས་ཡུལ་དྲུག་ལ་བཞུགས་པ་སོགས་བསམ་པར་མི་ནུས་སོ། ། འོ་ན་ཅི་སྟེ་ཐམས་ཅད་བདག་ཉིད་ཅེས་བྱ་ཞེ་ན། བློ་བུར་དུ་བཞུགས་པ་རང་བཞིན་གྱིས་གང་ཡང་མིན་ནོ། །
རྗེས་སུ་དཔག་པར་བསམ་པར་བྱ་བ་ནི་རང་བཞིན་ལྷན་ཅིག་སྐྱེས་པའི་ཡེ་ཤེས་དེ་མཚན་ཉིད་འདི་ཡིན་ནོ་ཞེས་རྗེས་སུ་དཔག་པར་མི་ནུས་སོ། ། ཕྱིན་པ་ནི་རང་བྱུང་ཡེ་ཤེས་ཆེན་པོའོ། ། ཇི་ལྟར་ཡི་གེའི་དབྱིབས་ཞེས་པ་ནི། ཨཀྵ་ར་མི་འགྱུར་བ་སྟེ་རང་བྱུང་སྟེ། མི་འགྱུར་བའི་དབྱིངས་སོ། ། ཕྱིན་པའི་ཡེ་ཤེས་ནི་རང་བྱུང་ངོ་། ། གཞན་དུ་བཅོམ་ལྡན་འདས་སྒྲ་ཅི་ལགས་ཞེས་པའི་གོང་དུ་རྒོལ་བ་ལས་གཞན་དུ་བཅོམ་ལྡན་འདས་ཅི་ལྟར་ཞེས་པ་ནི། བརྟག་པ་གསུམ་པའི་དང་པོ་ནས་བཅོམ་ལྡན་འདས་ཀྱི་སྒྲ་ཅི་ལགས་ཞུས་པའོ། ། དྲི་ཚིག་དྲུག་ཅུ་རྩ་བཞི་བསྟན་པ་ནི། བཅོམ་ལྡན་འདས་སྒྲ་ཅི་ལགས་སོགས་སོ། །
ལྷ་ཞེས་བྱ་བ་ཇི་ལྟར་ལགས་ཞེས་པ་ནི། གུར་ལས་ལྷའི་དོན་ཅི་ལགས་ཞེས་དྲིས་པའོ། ། ཞེས་ཀུན་ལ་སྦྱར་རོ། ། སངས་རྒྱས་ཀུན་གྱི་ངེས་དོན་ཅི་ཞེས་པ་ནི། ངེས་པའི་དོན་དུ་བཤད་ན་ཅིའི་ཕྱིར། ཞེས་པ་དྲིས་པ་སྟེ། གཉིས་པའི་དང་པོ་ནས་མཛད་པ་བཅུ་གཉིས་དྲིས་པའོ། ། ཁྱོད་ཀྱིས་འདོད་ཆགས་མེད་གསུངས་པ་ཞེས་པ་ཚིག་རྐང་གསུམ་ནི་དང་པོ་དངོས་ནས་འབྱུང་བའི་དོན་དྲིས་པའོ། ། བུ་མེད་ཀྱི་སྒྱུ་མ་ཅི་ཞེས་པ་ནི་དང་པོའི་གསུམ་པ་ནས་སོ། ། སྟོང་ཉིད་གཟུགས་ཁམས་ལ་སོགས་ཞེས་པ་ཚིག་རྐང་གསུམ་ནི་དང་པོའི་དང་པོ་ནས་སོ། །
མཉམ་སྦྱོར་ཞེས་པ་ནི། དེས་སྦྱོར་བའོ། ། དང་པོ་རྣམ་པ་དྲུག་འགྱུར་དང་། ། ཞེས་པ་ནི་སྟོང་པ་དང་བྱང་ཆུབ་པ་ལྔ་སྟེ་དྲུག་གོ ། དེ་ནི་གཉིས་པའི་གསུམ་པ་ནས་སྟོང་པ་ཉིད་ལ་ཞེས་པ་སོགས་སོ། ། སྣ་ཚོགས་པདྨ་བྲིས་སྐུ་དང་ཞེས་པ་ནི། དགུ་པ་ནས་གདན་སྣ་ཚོགས་པདྨ་དང་བྲིས་སྐུ་ཇི་ལྟར་བྲི་ཞེས་པའོ། ། གཉིས་པའི་གསུམ་པར་ཨཱ་ལི་ཟླ་བ་ཕྱག་རྒྱ་ཆེ་ཞེས་པ་ཨཱ་ལི་ལས་ཟླ་བ། ཀཱ་ལི་ལས་ཉི་མ་ཕྱག་རྒྱ་ཆེ་ལྷའི་སྐུའི་དོན་དྲིས་པའོ། ། དེ་ཉིད་མེད་པའི་རྣལ་འབྱོར་དང་ཞེས་པ་ནི་དྲིལ་བུའི་དེ་ཁོ་ན་ཉིད་དང་།
དེ་ཉིད་བཟང་པོ་ཞེས་པ་ནི་དྲིལ་བུའི་དེ་ཉིད་དྲིས་པ་དང་། བརྒྱད་པའི་དང་པོ་ནས་སོ། ། རྣལ་འབྱོར་ཉིད་ལ་མཉམ་བཞག་དང་། ། ཕྱི་རོལ་ཉིད་དང་ཡང་དག་བཤད། ཅེས་པ་ནི་དང་པོའི་གསུམ་པ་ནས། ། མཉམ་པར་མ་བཞག་རྣལ་འབྱོར་གྱིས། ། རྟག་པར་ཤིན་ཏུ་མཉམ་བཞག་ཉིད། ། ཅེས་པའི་དོན་དྲིས་པའོ། ། ཟླ་བ་ཉི་མ་རབ་རྫོགས་པ། ། ཞེས་པ་ནི་མངོན་པར་བྱང་ཆུབ་པ་ལྔ་དྲིས་པ་སྟེ།
དང་པོའི་གསུམ་པ་ཉིད་ནས་སོ། ། བྲིས་པའམ་ཞེས་པ་ནི་ཡེ་ཤེས་སོ། ། ཡང་ན་བྲིས་པ་ནི་བསྐྱེད་པ་རྡུལ་ཚོན་ནོ། ། མ་བྲིས་པ་ནི་གསང་བའི་ཆོས་ཀྱི་དཀྱིལ་འཁོར་རོ། ། དཀྱིལ་འཁོར་ཇི་ལྟར་བཞག་པར་བགྱི། ། ཞེས་པ་ནི་དཀྱིལ་འཁོར་གཉིས་པའོ། ། བདུན་པའི་དང་པོ་ནས་སོ། ། དེ་བཞིན་སྔགས་དང་རྒྱུད་ཉིད་དང་། ། ཞེས་པ་ནི་གཉིས་པའི་དང་པོའི་དང་པོ་དངོས་ནས་ཟེར། སྔགས་དང་རྒྱུད་ནི་ཇི་ལྟར་ལགས། །
དྲིས་པའོ། ། གསང་བའི་པདྨ་མི་འཚལ་ཞིང་ཞེས་པ་ནི་ལྔ་པའི་གཉིས་པ་ནས་བྱུང་བ་དེ་བཞིན་གསང་བ་པད་མར་ཞེས་པའི་དོན་དྲིས་པའོ། ། པདྨ་བཞི་ལས་ཁྱད་པར་དུ། ། ཞེས་པ་ནི་དང་པོའི་དང་པོ་ནས་དཔྱིད་ཀྱི་ཐིག་ལེའི་དོན་ཞུས་པའོ། ། བདག་དང་བདག་གི་ཅི་ཞིག་ལགས་ཞེས་པ་ནི་དང་པོའི་གསུམ་པ་ནས། གང་ཕྱིར་ཐམས་ཅད་ཉིད་ཀྱི་ཞེས་པའི་དོན་དྲིས་པའོ། ། དེ་བཞིན་སེམས་དང་སེམས་ལས་བྱུང་། ། ཞེས་པ་ནི་ཐབས་དང་ཤེས་རབ་བོ། ། དེ་ནས་ཚིག་རྐང་བརྒྱད་དྲི་བ་ནི་གསུམ་པའི་དང་པོ་ཉིད་ནས་འབྱུང་བའོ། ། སེམས་དང་སེམས་བྱུང་ནི་ཐབས་དང་ཤེས་རབ་བམ། །
ཡང་ན་ཉན་ཐོས་ཀྱིས་གཟུགས་འཛིན་དུ་འདོད་པའོ། ། སེམས་ཀྱི་ངོ་བོ་ནི་ཏིརྟི་ཀ་སེམས་ཀྱི་ངོ་བོས་ཀུན་བྱེད་པར་འདོད་པའོ། ། རྣམ་ཤེས་ནི་སེམས་ཙམ་མོ། ། རྒྱུ་དང་འབྲས་བུ་ནི་ཏིརྟི་ཀ་རྒྱུ་སྟེ་བྱེད་པ་དང་། འབྲས་བུ་སྟེ་ཐམས་ཅད་ཀྱི་བྱེད་པར་འདོད་པའོ། ། དེ་རྒྱུ་དང་འབྲས་བུ་རྣམས་ལས་བྱེད་པ་ཉིད་ཅེས་འབྱུང་ངོ་། ། རྒྱ་མཚོའི་དབུས་ན་ཁྱད་པར་ལས། ། སྣ་ཚོགས་ཉིད་ནི་ཁྱོད་གསུངས་ན། ། ཞེས་པ་ནས་སོ། ། སྣ་ཚོགས་ནི་ཐབས་ཀྱི་བྱེ་བྲག་སྣ་ཚོགས་སོ། །
མང་པོ་ནི་འབྲས་བུའོ། ། རྣམ་ཤེས་ཡེ་ཤེས་ཀྱིས་གསུངས་ཞེས་པ་ནི་བདུན་པའི་དང་པོ་ནས་རྣམ་ཤེས་དང་ཡེ་ཤེས་ཀྱི་ལས་ཚོགས་དྲིས་པའོ། ། དེ་བཞིན་བཅུད་ཀྱིས་ལེན་ཉིད་དང་། ། ཞེས་པ་ནི་བདུན་པའི་དང་པོ་ནས་བཅུད་ལེན་བསྟན་པའི་དོན་དྲིས་པའོ། ། གཡོན་བརྐྱང་བ་ཡི་ཅི་གསུངས་ཞེས་པ་ནི་བདུན་པའི་གཉིས་པ་ནས། དང་པོ་ཡང་ཟེར། ། གཞུའི་རྣམ་པར་རྒྱལ་ཞེས་པ་ནི་རྐང་སྟབས་ཀྱི་བྱེ་བྲག་གོ ། གཙོ་བོ་དང་གཙོ་མིན་སྒྲ་ཅི་ལགས་ཞེས་པ་ནི་བདུན་པ་དངོས་ནས་གང་ཡང་ལྷའི་འཁོར་ལོའི་དབུས་སུ་ཞེས་པ་སོགས་སོ། ། གཙོ་བོའི་དཀྱིལ་འཁོར་དབུས་ནའོ། ། གཙོ་མིན་ནི་འཁོར་རོ། །
རྟག་པ་ཡང་ནི་ཅི་ཞིག་གསུངས། ། ཞེས་པ་ནི་བདུན་པ་དངོས་ནས་བརྟག་པ་བསྟན་པའི་དོན་ཞུས་པའོ། ། བྱང་ཆུབ་ཆེན་པོའི་ཆོས་རྣམས་ནི་དང་པོའི་གསུམ་པ་ནས་བསྟན་པའི་ཚིག་རྐང་ལྔའོ། ། སུམ་ཅུ་རྩ་བདུན་བཤད་པའི་དོན་ཇི་ལྟར་ལགས་དྲིས་པ་དང་། སྐུ་ལ་སོགས་པ་གཞན་ནི་དཔྱིད་ཀྱི་ཐིག་ལེའོ། ། ཉན་ཐོས་རྣམས་ཀྱིས་ཁྱོད་གསུངས་པ་ནི། དང་པོ་ཉན་ཐོས་ཀྱིས་རྟོགས་པར་བྱ་བ་མ་ཡིན་ནོ། ། དེས་ཀྱང་ནི་དཔྱིད་ཀྱི་ཐིག་ལེ་དེས་ཀྱང་ངོ་། ། རྡོ་རྗེ་སེམས་དཔའ་བདེ་བ་ཆེ། ། ལྷའི་རྣལ་འབྱོར་གྱིས་ནི་ཞེས་པ་ནི་དང་པོའི་གསུམ་པ་ནས་དབང་པོ་གང་ལམ་ཉིད་ཅེས་པ་ལ་སོགས་པ་དང་།
བརྟག་པ་གཉིས་པ་ནས་ཐབས་དང་ཤེས་རབ་ཀྱི་དོན་དྲིས་པའོ། ། ཚངས་དང་ཁྱབ་འཇུག་དབང་ཕྱུག་དང་། ། དེ་བཞིན་གསོ་བ་ཅི་ཡི་དོན། ། ཞེས་པ་ནི་བརྟག་པ་གཉིས་པ་དངོས་ནས་ཚིག་རྐང་བཅུ་གཅིག་གིས་དོན་ཞུས་པ་བསྟན་ཏེ། རྡོ་རྗེ་ཅན་གྱི་ཚིག་ལས་སོ། ། ཞེས་གསུངས་པ་དེ་ཕ་རོལ་ཏུ་ཕྱིན་པའི་གསུངས་སོ། ། སངས་རྒྱས་དང་རྡོ་རྗེ་སེམས་དཔའ་དང་། ཚངས་པ་དང་ཁྱབ་མཇུག་ཟླ་སྔར་གསུངས། ། བཞིན་ནི་བཅུ་པར་བསྟན་པའི་དོན་ཚིག་རྐང་གསུམ་གྱིས་ཞུས་པའོ། ། ཟླ་བ་སྔར་གསུངས་ཞེས་པ་ནི། །
ཟླ་བ་ལ་སོགས་པ་མཆོད་པ་གསུངས་པའོ། ། ཐམས་ཅད་བདག་ཉིད་རྟག་ཏུ་བཞུགས་པ་ནི། བཅུ་པའི་གསུམ་པ་ནས་ཐམས་ཅད་དུ་སོན་པ་ཐམས་ཅད་མཁྱེན་པ་ཐམས་ཅད་ཀྱི་དོན་ཞེས་བཤད་པའི་དོན་ཞུས་པའོ། ། ཇི་ལྟར་རྡོ་རྗེ་གདན་བཞི་ལས། ། ཁྲོ་བོའི་གཟུགས་ནི་ཇི་ལྟར་ལགས་བདུན་པ་དངོས་ནས་བསྟན་པའི་དོན་ཞུས་པའོ། ། ཆོས་ཀྱི་སྐུ་ནི་ཅི་ཞིག་ལགས། ལོངས་སྤྱོད་རྫོགས་པ་ཅི་ཞིག་ལགས་ནི་བཅུ་པ་ནས་དང་པོའི་གསུམ་པ་ནས་ཀྱི་དོན་དྲིས་པའོ། ། སྤྲུལ་པ་རྡོ་རྗེ་ཉི་མ་དང་། ། ཞེས་པའི་ཚིག་རྐང་གསུམ་ནི་གཉིས་པ་དངོས་ནས་བསྟན་པའི་དོན་དྲིས་པའོ། ། གཤིན་རྗེའི་གཟུགས་སུ་ཇི་ལྟར་འགྱུར།
དེ་བཞིན་རྟ་མཆོག་ཉིད་ནི་གཉིས་པ་དངོས་ནས་འབྱུང་བའམ་བདུན་པ་ཡང་ཟེར་ནི་དེའི་དོན་དྲིས་པའོ། ། དེ་ལྟར་ཆོ་ག་ཅི་གསུངས་དང་ནི་བཞི་པ་ནས་འབྱུང་བའི་དོན་དྲིས་པའོ། ། དེ་ལྟར་ཆོ་ག་ཅི་གསུངས་དང་ནི་བཞི་པའི་དོན་བཞི་པ་ནས་ཀྱང་གསུངས་པའོ། ། ལྷ་མོ་དེ་བཞིན་ཁྲོ་བོ་ཉིད། ། ཅེས་པ་ནི་ཡུམ་བཞི་ལ་སོགས་པ་དང་། ཁྲོ་བོ་ཉིད་ཅེས་པ་ནི་ཁམས་གསུམ་རྣམ་རྒྱལ་ལོ། ། ཀླ་ཀློའི་སྐད་ཀྱིས་བཤད་པ་ནི་ཞེས་པ་ནི་བརྡའ་སྐད་དང་པོའི་དང་པོ་ནས་བཤད་པའོ། ། དེས་ཀྱང་ཞེས་པ་ཀླ་ཀློའི་སྐད་དོ། ། རེ་ཤིག་ལྷ་མོ་རྣམས་ཀྱི་ཚིག ། ཅེས་པ་ནི།
ལྷ་མོ་རྣམས་ཀྱི་སྔགས་ཀྱི་ཚིག་གོ ། བདུན་པའི་གསུམ་པ་ནས་བསྟན་པའི་དོན་དྲིས་པའི་ཚིག་རྐང་ལྔ་ཡིས་སོ། ། སྔགས་ཀྱི་སྨྲ་བ་པོ་ཞེས་པ་ནི་སྟོང་པ་དང་སྙིང་རྗེ་དབྱེར་མེད་དོ། ། སྨྲ་བ་པོ་དྲུག་པའོ། ། འདི་དག་ནི་དྲིས་པའོ། ། རྡོ་རྗེ་སེམས་དཔའ་ནི་དྲུག་པའོ། ། ཡང་དག་ཤོད་ནི་ལན་ཤོད་ཅེས་པའོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ་སོགས་སོ། ། འདི་སྐད་བདག་གིས་ཞེས་བྱ་བ་ནས་བཟུང་སྟེ།
དང་པོ་བརྩམས་པར་བྱ་བ་ནི་དང་པོ་རྒྱུད་ཀྱི་དང་པོར་རོ། ། བརྩམ་པར་བྱ་ནི་རྣལ་འབྱོར་གྱི་རྒྱུད་ཀྱི་གླེང་གཞིའི་ཚིག་གོ ། འདིར་ཡང་རྗེས་སུ་འབྲང་སྟེ་ཞེས་པ་ནི། འདིར་ཡང་ནི་འདི་སྐད་སོགས་བརྟག་པ་དང་པོ་དངོས་ནས་བསྟན་པའོ། ། རིགས་ཀྱི་བུ་ཡང་བརྗོད་པར་བྱ་ཞེས་པ་ནི་དང་པོའི་གསུམ་པ་ནས་རྣལ་འབྱོར་མའི་གླེང་གཞིའི་ཚིག་གིས་གསང་བའི་སྒྲ་ནི་ཞེས་པ་ནི་རྒྱུད་སྦས་པའོ། ། རེ་ག་བདུན་གྱི་རྣམ་པ་སྟེ། བརྟག་པ་དང་པོའི་གསུམ་པ་རེ་ག་བདུན་གྱིས་ཧཱུྃ་ལ་བསྐོར་བའོ། ། བདུན་པ་ཞེས་བྱ་བའི་དོན་ནི། ཞེས་པ་ནི་དབང་བདུན་པ་དག་པའོ། ། དབང་བདུན་པ་ལྟར་ན་གསང་དབང་ངོ་། །
བརྒྱད་པ་ནི་བརྗོད་དུ་མེད་ཅེས་པ་ནི། ཤེས་རབ་ཡེ་ཤེས་བརྗོད་དུ་མེད་པ་ནི་ཉམས་སུ་མྱོང་བ་དྲུག་པའོ། ། གསང་བ་ཞེས་པའི་སྒྲས་སེམས་དང་སེམས་ལས་བྱུང་བ་གཉིས་སུ་མེད་པ་སྟེ། སེམས་ནི་སྙིང་རྗེའི་སེམས་ལས་བྱུང་བའི་ཤེས་རབ་བོ། ། དབྱེར་མེད་མ་ནི་སྙིང་རྗེ་ཤེས་རབ་དབྱེར་མེད་པའོ། ། དེ་བཞིན་གཤེགས་པ་ཉིད་གསུངས་སོ་ཞེས་པ་ནི་ཡང་ན། དེ་བཞིན་གཤེགས་པའི་བཞུགས་གནས་ཆོས་ཀྱི་དབྱིངས་ཀྱི་ཕོ་བྲང་ཉིད་ལ་གསང་བ་ཞེས་བྱའོ། ། རོ་གཅིག་པ་ཉིད་ནི་ཐམས་ཅད་དེའི་རང་བཞིན་དུ་གཅིག་པས་སོ། ། ངོ་བོས་གཅིག་པ་ནི་དེ་བཞིན་ཉིད་དུ་གཅིག་པའོ། ། དེ་ལས་གསང་བ་འབྱུང་བའི་ཕྱིར་ཞེས་པ་ནི་སྣོད་མ་ཡིན་ལ་གསང་བའམ་གབ་པ་ལྟ་བུར་བྱེད་པའོ། །
ནམ་མཁའ་ཐམས་ཅད་ཁྱབ་པར་འགྲོ་བ་ནི། དེར་བཞུགས་པའི་བདག་པོ་ཆོས་ཀྱི་དབྱིངས་རྣམ་པར་དག་པ་ཁྱབ་པར་འགྲོ་བའོ། ། བཅོམ་ལྡན་འདས་ཀྱི་ཚད་ཅེས་པ་ནི་ཆོས་ཀྱི་དབྱིངས་ཀྱི་ཕྱག་རྒྱ་ཁྱོན་དུ་བཅོམ་ལྡན་འདས་ཀྱིས་ཁྱབ་པར་བཞུགས་པའོ། ། བཞུགས་པ་དེ་སུ་ཡིན་ཞེ་ན། དཔལ་ནི་ཚོགས་གཉིས་སོ། ། རྡོ་རྗེ་ནི་སྟོང་པའོ། ། ཡེ་ཤེས་ཀྱི་ཕྱག་རྒྱ་ནི་གནས་དེ་ན་རྡོ་རྗེ་སེམས་དཔའ་གཉིས་སུ་མེད་པའི་ཡེ་ཤེས་བཞུགས་པའོ། ། ཕྱག་རྒྱ་ནི་ལྷན་ཅིག་སྤྱོད་མ་རྡོ་རྗེ་སྙེམས་མ་སོགས་དང་གཉིས་མེད་ཀྱི་བདེ་བ་སྐུ་ཉམས་སུ་བསྟར་ནས་བཞུགས་སོ། ། སོགས་པ་ནི་རྗེས་སུ་འབྲང་མ་གཟུགས་རྡོ་རྗེ་སོགས་དང་བདེ་བ་ལ་རོལ་པའོ། ། རྡོ་རྗེ་ལྷ་མོ་རྗེས་སུ་འབྲང་མ་སོགས་གཉིས་མེད་ཀྱི་ལྷ་མོའོ། །
གནས་པ་ནི་གསང་བ་ལ་བཞུགས་པའོ། ། ཀྱེ་བཅོམ་ལྡན་འདས་ཁྱད་པར་འཕགས་པའི་གནས་གང་ལགས་ཞེས་ཞུས་པའོ། ། གང་ལགས་ནི་གང་ནི་ཁྱད་པར་འཕགས་ཞེས་དྲིས་པའོ། ། བཅོམ་ལྡན་སོགས་ལན་ཏེ། མཆོག་ཅེས་བྱ་བ་ནི་དེ་ཉིད་རྣམ་པར་དག་པ་བྱ་བ་དེ་ཁྱད་པར་དུ་འཕགས་པའོ། ། ཡེ་ཤེས་དམ་པའི་ཡུལ་ཞེས་པ་ནི་མེ་ལོང་སོགས་ཡེ་ཤེས་ལྔའོ། ། དེ་ཡུལ་ཡིན་པས་མཆོག་གོ ། དགྱེས་པ་ཞེས་པ་ནི་དགྱེས་པའི་ཡུལ་ཡིན་པས་ཁྱད་པར་དུ་འཕགས་སོ། ། དགྱེས་པ་ནི་ཟག་མེད་ཀྱི་བདེ་བའོ། ། དཔེ་བྲལ་ནི་དཔེས་བསྒྲུབ་ཏུ་མེད་པའི་བདེ་བ་གནས་དེར་མྱོང་བའོ། །
སྤྱན་ལ་སོགས་པ་ཡང་དག་སྦྱོར། ། ཞེས་པ་ནི་བདག་དེར་སྤྱན་ལ་སོགས་པ་རིག་མ་རྣམས་དང་ཡང་དག་པར་སྦྱོར་ཞིང་རྣམ་པར་དག་པའི་གཞལ་ཡས་ཁང་དེར་ལྷ་མོ་དང་མཉམ་པར་སྦྱོར་བའོ། ། དགའ་བར་བྱེད་པ་ནི་ལྷ་མོ་དང་མཉམ་པར་སྦྱར་བས་ཟག་པ་མེད་པའི་བདེ་བ་བསྐྱེད་པར་བྱེད་དོ། ། ཉམས་དགའ་ཞེས་པ་ནི། དགྱེས་པ་འབྱུང་བའི་གནས་ཡིན་པས་དགྱེས་པའོ། ། སུ་དང་མཉམ་པར་སྦྱོར་ཅེ་ན། དཔལ་རྡོ་རྗེ་སེམས་དཔའི་སྦྱོར་བ་དང་ཞེས་པ་སྟེ་དེ་དང་གཉིས་སུ་མེད་པར་སྦྱོར་བའོ། ། སུ་དང་དགྱེས་པར་འབྱུང་ཞེ་ན། ལྷ་མོ་ཐམས་ཅད་དང་སྙོམས་པར་ཞུགས་པ་ལས་ལྷ་མོའི་བདེ་བ་ལས་ཁྱད་པར་དུ་འཕགས་སོ། ། བཞུགས་པའི་གནས་ནི།
ནམ་མཁའི་མཐར་ཐུག་པའོ། ། ཞེས་པའོ། ། ལྷ་མོ་ཐམས་ཅད་ཀྱི་བདེ་བ་ནི་ཞེས་པ་ནི་ཟག་པ་མེད་པའི་བདེ་བའོ། ། སྦྱོར་བ་ཐམས་ཅད་ཀྱི་བདེ་བ་དང་ལྡན་པ་ཞེས་པ་ནི་གཉིས་མེད་ཀྱི་སྦྱོར་བ་དང་ལྡན་པས་སོ། ། འདི་ལས་ཞེས་པ་ནི་གནས་དེར་ལྷ་མོ་དང་སྦྱར་བ་ལས་བྱུང་བའོ། ། གཞལ་དུ་མེད་པ་ནི་བདེ་བ་དེ་སེམས་ཀྱིས་གཞལ་དུ་མེད་པའོ། ། ཕན་ཚུན་ནི་ཐབས་དང་ཤེས་རབ་ཕན་ཚུན་ནོ། ། རངས་པས་དགའ་བ་བསྐྱེད་པ་ནི་ཐབས་དང་ཤེས་རབ་མགུ་བས་རངས་པའི་དགའ་བ་བསྐྱེད་པའོ། ། སྐྱེས་བུ་རྣམས་ཞེས་པ་ནི། རྡོ་རྗེ་འཛིན་ཏེ།
དྲུག་པ་དང་རིགས་ལྔའོ། ། དེ་རྣམས་ཀྱི་དགའ་བ་བསྐྱེད་པ་ནི་ཡུམ་ལྔ་དང་སྙོམས་པར་ཞུགས་པས་བདེ་བ་དང་བསྐྱེད་པར་བྱེད་པ་སྟེ། སྤྱན་ལ་སོགས་པ་ལྔའོ། ། ཐམས་ཅད་བདག་ཉིད་ཅེས་པ་ནི་གནས་དེ་ཉིད་དུ། ། ལྷ་ཐམས་ཅད་ནི་རིགས་ལྔའོ། ། བདག་ཉིད་དྲུག་པ་རྡོ་རྗེ་འཛིན་ནོ། ། རིགས་ཀྱི་བུ་ནི་སྡུད་པ་པོའོ། ། དེ་ལྟར་ནི་གང་དུ་གནས་དེར་དྲུག་པ་བདེ་བ་ཆེན་པོའི་ངོ་བོར་བཞུགས་པ་དེའོ། ། སྔར་གསུངས་པ་ནི་དང་པོའི་གསུམ་པར་རོ། ། གསང་བ་ཡང་ན་གསུམ་པའི་དང་པོར་གསང་བ་མཆོག་ཅེས་གསུངས་པའོ། །
དེའི་ཕྱིར་ཞེས་པ་ནི། གནས་དེར་ཏ་ཐཱ་ཐམས་ཅད་ཀྱི་བདག་ཉིད་བཞུགས་པ་དེའི་ཕྱིར་རོ། ། ཏ་ཐཱ་ཐམས་ཅད་ཀྱི་བདག་ཉིད་དུ་གསུངས་ཏེ་ཞེས་པ་ནི། བཞུགས་པའི་གནས་དེར་ཏ་ཐཱ་ཐམས་ཅད་ཀྱི་བདག་ཉིད་དུ་བཞུགས་པའོ། ། དེ་བཞིན་གཤེགས་པ་ཐམས་ཅད་ཀྱིས་གསུངས་སོ་ཞེས་པ་གཞལ་ཡས་ཁང་དུ་གསུངས་པ་ནི། དེ་ལྟར་གྱུར་ནས་ཞེས་པ་ནི་ཐམས་ཅད་གཞལ་ཡས་དུ་གྱུར་པའོ། ། ཇི་ལྟར་གསུངས་པའི་གནས་སུ་ཞེས་པའོ། ། ཆོས་ཀྱི་དབྱིངས་ཀྱི་ཕོ་བྲང་ངོ་། ། སོ་སོ་བསྐྱེད་པའི་རང་བཞིན་གྱིས་ཞེས་པ་ནི། ཡུམ་དང་སྦྱོར་བའི་བདེ་བ་དང་ངོ་། །
ཅི་སྐད་བཙུན་མོ་ནི་སྤྱན་སོགས་སོ། ། འཁོར་གྱི་དབུས་སུ་རྟག་ཏུ་བཞུགས་ཞེས་པ་ནི་སྤྱན་སོགས་ཀྱི་དབུས་སུ་རང་བྱུང་དུས་རྟག་ཏུ་བཞུགས་པའོ། ། དེས་ནི་བདག་གི་དབུས་སུ་རང་བྱུང་སོགས་ཀྱི་ལན་བསྟན་ནོ། ། ད་ནི། སངས་རྒྱས་ཀུན་གྱི་ངེས་དོན་ཅི། ། ཞེས་པའི་ལན་བསྟན་པ་ནི། སངས་རྒྱས་ཀུན་སོགས་ཏེ་འཇིག་རྟེན་གྱི་ཁམས་ནི་ཐམས་ཅད་ཀྱི་རྡུལ་ཕྲ་རབ་དང་མཉམ་པ་ཞེས་པ་ནི་སངས་རྒྱས་ཀྱང་ཡིན་ཀུན་ཀྱང་ཡིན་པས་སངས་རྒྱས་ཀུན་ཏེ་གཞི་མཐུན་ནི། སེམས་ཅན་ཁམས་ནི་སྟོང་གསུམ་མོ། ། དེའི་རྡུལ་ཕྲ་རབ་དང་མཉམ་པ་ནི་ཀུན་རྫོབ་ཀྱི་གཞིའོ། ། རྟག་པ་ལ་སོགས་པ་ཞེས་པ་ནི་རྣམ་སྣང་སོགས་ལྔའོ། །
དེ་རྣམས་ཀྱི་ཞེས་པ་ནི་རིགས་ལྔ་པོ་ཡང་དྲུག་པའི་རྣམ་འཕྲུལ་ཡིན་པས་སོ། ། བྱས་པའི་ཕྱིར་ཞེས་པ་ནི་དྲུག་པ་རིགས་ལྔའི་སྤྲུལ་པའོ། ། རང་བཞིན་ཕྱིར་ཞེས་པ་ནི་སངས་རྒྱས་ཐམས་ཅད་དྲུག་པའི་རང་བཞིན་ཡིན་པའི་ཕྱིར་གནས་པའི་སངས་རྒྱས་ཀྱི་རྒྱུའོ། ། དངོས་ཞེས་པ་ནི་སངས་རྒྱས་ཀྱི་རྒྱུའམ་རང་བཞིན་ཡིན་པས་སོ། ། སེམས་དཔའ་ཞེས་པ་སེམས་ཅན་གྱི་དོན་ལ་ནུས་པ་དང་ལྡན་པའོ། ། ཅིའི་ཕྱིར་ན་རྡོ་རྗེ་སེམས་དཔའ་སོགས་ཏེ་མི་བསྐྱོད་པ་ནི་སྟོང་པ་དང་སྙིང་རྗེ་གཉིས་མེད་རྟོགས་པས་རྣམ་རྟོག་གིས་མི་བསྐྱོད་པའོ། ། རྡོ་རྗེ་ནི་ཐབས་དང་ཤེས་རབ་ཀྱི་ཡེ་ཤེས་ཀྱི་རང་བཞིན་ཡིན་པའི་ཕྱིར། ཐབས་ནི་སྙིང་རྗེ་ཤེས་རབ་ཀྱི་རང་བཞིན་ནོ། ། སེམས་དཔའ་ནི་རྣམ་པར་རྟོག་པ་ཐམས་ཅད་ཀྱིས་མི་བསྐྱོད་པའི་ཕྱིར་ཞེས་པ་ནི་སྟོང་པ་དང་སྙིང་རྗེ་དབྱེར་མེད་པ་བསྟན་པས་མི་བསྐྱོད་པའོ། ། བདེ་བ་ནི་སྔར་གསུངས་པའི་དགའ་བའི་སྦྱོར་བ་ལས་ཞེས་པ་ནི་ཡུམ་དང་སྦྱོར་བ་ལས་བདེ་བ་མངོན་དུ་བྱས་པའོ། །
ཕྱི་རོལ་གྱི་བདེ་བ་ལས་ཁྱད་པར་དུ་འཕགས་པའོ། ། སྦྱོར་བའི་ཡུམ་དང་ངོ་། ། ཤིན་ཏུ་བདེ་ལྡན་ནོ། ། ཞི་བ་ཡིད་ཀྱི་རང་བཞིན་ཕྱིར་ནི་བདེ་བས་རྟོག་པ་ཞི་བའོ། ། ཁྱད་པར་དུ་འཕགས་པ་སྟེ་ཞེས་པ་ནི་ལྷ་མིའི་བདེ་བ་ལས་ཟག་མེད་ཀྱི་བདེ་བའོ། ། བདེ་བའི་གོ་འཕང་ནི་གནས་སོ། ། འདི་རྣམས་ཀྱི་ཞེས་པ་ནི་བདེ་བའོ། ། སེམས་དཔའ་ནི་བདེ་བའི་སེམས་དཔའོ། ། དོན་དམ་པ་ཕུན་སུམ་ཚོགས་པ་ནི་བདེ་བ་དོན་དམ་ཕུན་ཚོགས་པའི་གནས་སུ་གསུངས་སོ། ། མཉམ་པར་སྦྱོར་ཅི་ཞེས་བགྱི་བའི་ལན་བསྟན་པ་ནི།
དང་པོ་བརྣལ་བའི་སྣ་འདྲེན་ནི་འོན་ཀྱང་ཞེས་པ་སྣ་འདྲེན་ནོ། ། སངས་རྒྱས་ཀུན་དང་མཉམ་སྦྱོར་བ། ། ཞེས་པ་དང་། མཁའ་འགྲོ་མ་ཡི་དྲ་བ་སྡོམ། ། ཞེས་པ་དོན་དམ་པ་ཐ་དད་པ་ཡིན་ནོ། ། ཞེས་བརྒལ་བའོ། ། མི་འདོད་པའི་ཕྱིར་ཞེས་པ་ནི་དོན་གཅིག་པར་མི་འདོད་པར་ཐ་དད་པར་འདོད་པའི་ཕྱིར་རོ། ། འོན་ཀྱང་སོགས་ལན་ཏེ། གཞན་ཉིད་དུ་ནི་བརྗོད་པར་བྱ་བའི་ཕྱིར་ཞེས་པ་ནི། དོན་གཞན་གཅིག་པར་མི་འདོད་པ་ལས་གཅིག་པར་འདོད་པའི་ཕྱིར་རོ། །
དོགས་པ་བསུས་ནས་བཀའ་རྩལ་པ། ། ཞེས་པ་ནི་དོན་དམ་པ་ཐ་དད་པ་ཡིན་སྙམ་པའི་དོགས་པ་བསུས་ནས་སོ། ། འདི་ནི་ཞེས་པ་ནི། སངས་རྒྱས་ཀུན་དང་མཉམ་སྦྱོར་བ། ། མཁའ་འགྲོ་མའི་དྲ་བ་སྡོམ། ། ཞེས་པའོ། ། དེ་སྐད་དུ་རིགས་ཀྱི་བུ་མོ་ཞེས་པ་ནི། རྡོ་རྗེ་སེམས་དཔའ་བདེ་བའི་མཆོག ། ཅེས་པའོ། ། སངས་རྒྱས་ནི་རིགས་ལྔ་དང་དྲུག་པའོ། །
ལྷ་མོ་ནི་སྤྱན་མ་ལ་སོགས་པའོ། ། དཔལ་རྡོ་རྗེ་སེམས་དཔའ་ནི་དྲུག་པའོ། ། རྣལ་འབྱོར་ཚོགས་ནི་བདེ་སྟོང་ངོ་། ། སྐལ་བཟང་ནི་བདེ་བ་མངོན་དུ་བྱེད་པའོ། ། རང་གི་བདག་ཉིད་དྲུག་པའོ། ། དེ་ཉིད་མཆོག་ཏུ་འདོད་ནི་བདེ་བའོ། ། སྐྱེས་བུ་མེད་པ་ནི་དྲུག་པ་ལས་སྐྱེས་བུ་གཞན་མེད་པའོ། ། གར་མཁན་ནི་སྙོམ་འཇུག་གིས་རོལ་པའོ། ། བཙུན་མོ་ནི་སངས་རྒྱས་སོགས་སོ། ། རང་གི་འཁོར་གྱི་ནང་དུ་གནས། །
ཞེས་པ་ནི་སྤྱན་ལ་སོགས་པ་འཁོར་གྱི་ནང་དུ་དྲུག་པ་གནས་པའོ། ། ཤིན་ཏུ་དོན་ནི་བདེ་བའི་དོན་ནོ། ། ལྷ་མོ་རྣམས་ནི་ཡུམ་ལྔའོ། ། ཡང་དག་པར་སྦྱོར་བའི་བདེ་བ་མྱོང་བ་ནི་ཡུམ་ལྔ་དང་དྲུག་པར་སྦྱར་བ་ལས་སོ། ། དོན་དེ་ཉིད་ལ་ཡང་དག་པའི་རྣལ་འབྱོར་ཞེས་བྱའོ། ། བརྟན་པ་ནི་བདེ་བའོ། ། རྟག་པ་དང་མཆོག་ཏུ་ཡིད་བསླབ་པ་ཀུན་ཏུ་བདེ་བ་ལ་སྦྱོར་རོ། ། ཡང་ན་བརྟན་པ་རྣམ་པར་རྟོག་པའི་རླུང་གིས་མི་གཡོ་བའི་ཕྱིར་ཞེས་པ་ནི་སྟོང་པ་དང་སྙིང་རྗེ་དབྱེར་མེད་དེ་རྟོག་པའི་རླུང་གིས་མི་གཡོ་བས་བརྟན་པའོ། ། གཞན་ཡང་མཐའི་མཐའ་ཅི་སྲིད་གནས་པ་ཞེས་པ་ནི། རང་རིག་དུས་རྟག་ཏུ་གནས་པས་རྟག་པའོ། །
ལྷ་མོ་ཐམས་ཅད་ནི་བདེ་བ་ལ་སྦྱོར་རོ། ། རྟག་པ་སོགས་གཞི་མཐུན་དུ་སྦྱར་བ་ནི། དཀྱུས་ཉིད་ན་གསལ་ལོ། ། དེ་རྩ་བརྒྱུད་ནས། བརྟན་པ་རྟག་པ་མཆོག་ཡིད་གྲུབ། ། སོ་སོའི་སྐྱེས་པའི་བསམ་གཏན་ནི། ། ཞེས་གསུངས་སོ། ། གཟུགས་དང་ཞེས་པ་ནི་རྣམ་སྣང་ངོ་། ། སྒྲ་མི་བསྐྱོད་པ། དྲི་རིན་ཆེན་འབྱུང་ལྡན།
རོ་སྣང་བ་མཐའ་ཡས། རེག་དོན་ཡོད་གྲུབ་པ་སྟེ། ལུས་ཀྱི་རང་བཞིན་སངས་རྒྱས་རྣམས་སོ། ། དེས་རང་གི་བསོད་ནམས་ཀྱི་ཚོགས་གཉིས་སུ་མེད་པའི་ཡེ་ཤེས་ཀྱི་སྣང་བ་དག་པར་སྣང་བའོ། ། རྒྱུ་མཐུན་པ་ཅི་རང་གི་ཛོ་ཀིའོ། ། རྒྱུ་མཐུན་པས་ཅི་ཞིག་བྱེད་ཅེས་པ་ནི། བསོད་ནམས་གྱི་རྒྱུ་མཐུན་ཡུམ་ལྔ་པོས་ཅི་ཞིག་བྱ་ཞེས་པའོ། ། འདི་ནི་རང་གིས་ཞེས་པ་ནི་རང་གི་སྣང་བར་གྱུར་པ་ལ་ལོངས་སྤྱོད་པའོ། ། རང་གི་ཡེ་ཤེས་ཀྱི་སྣང་བ་ལ་རང་ལོངས་སྤྱོད་པའོ། ། དེ་རྣམས་ཞེས་པ་ནི་ཡེ་ཤེས་ཀྱི་སྣང་བའོ། །
ཟ་བར་བྱེད་པ་ནི་ལོངས་སྤྱོད་པར་བྱེད་པའོ། ། གཞན་དུ་ན་ཞེས་པ་ནི་རང་གི་སྣང་བ་ཡིན་པའོ། ། ཐ་དད་པའི་དངོས་པོ་ལ། ཞེས་པ་ལ་ཡུལ་ལྔ་ཐ་དད་པའི་དངོས་པོའོ། ། རང་གིས་ཉེ་བར་སྤྱོད་པ་མ་ཡིན་ཞེས་པ་ནི་རང་གི་སེམས་ཀྱི་སྣང་བ་ལ་ལོངས་སྤྱོད་པ་མ་ཡིན་ནོ། ། ཡེ་ཤེས་རང་བཞིན་སོ་སོར་སྐྱེས། ། ཞེས་པ་ནི་ཡེ་ཤེས་རང་བཞིན་ཉིད་ཡུལ་ལྔ་ཐུན་མོང་མ་ཡིན་པར་སོ་སོར་སྐྱེས་པའོ། ། རྒྱལ་བ་རྣམས་ཀྱིས་མི་སྤོང་ཞེས་པ་ནི། ཁོ་རང་གི་སྣང་བ་ཡིན་པས་མི་སྤོང་བའོ། ། འདོད་ཆགས་ཀྱི་སྤྱོད་པ་སོགས་ནི་གདུལ་བྱ་འདོད་ཆགས་ཅན་དང་།
ཞེ་སྡང་ཅན་དང་། ང་རྒྱལ་ཅན་སོགས་དེས་འདུལ་བའོ། ། གང་ཞིག་ནི་མིའོ། ། འདོད་ཆགས་ཀྱི་སྤྱོད་པ་ཞེས་པ་ནི་དེ་དང་ལྡན་པའོ། ། དེ་རྣམས་ནི་རྗེས་སུ་ཆགས་པ་དང་ལྡན་པའོ། ། རྡོ་རྗེ་སེམས་དཔའ་ཞེས་པ་ནི་རྡོ་རྗེ་སེམས་དཔར་བསྐྱེད་པའོ། ། ཆོ་གས་འདོད་པའོ་ཞེས་པ་ནི་རྡོ་རྗེ་སེམས་དཔའ་བསྐྱེད་པའི་སྒོ་ནས་རྡོ་རྗེ་སེམས་དཔའི་དངོས་གྲུབ་འགྲུབ་པའོ། ། གང་ཞིག་ནི་མིའོ། ། རང་བཞིན་བཟང་པོ་ནི་མིའི་རྒྱུད་བཟང་པོའམ་སྟེ་གཏི་མུག་ཅན་ནོ། ། དེ་རྣམས་རྣམ་སྣང་གི་ངོ་བོར་འདོད་པའོ། །
དེ་ཉིད་ཁོ་ན་སྣ་ཚོགས་པའི་ཆོ་ག་རྒྱས་པར་འདོད་པའོ། ། དེ་ལྟར་ན་གཏི་མུག་ཅན་རྣམ་སྣང་གི་སིདྡྷི་འདོད་པའོ། ། ཞེ་སྡང་ཧེ་རུ་ཀ་ཞེས་པར་བསྡེབས་ཏེ། ཞེ་སྡང་ཅན་ཧེ་རུ་ཀར་བསྐྱེད་པའི་སྒོ་ནས་ཧེ་རུ་ཀའི་དངོས་གྲུབ་གྲུབ་པའོ། ། དེས་ནི་སིདྡྷི་འགྲུབ་པ་ལ་འགྲེའོ། ། འདོད་ཆགས་དང་གར་དབང་། སེར་སྣ་ད་རྡོ་རྗེ་ཉི་མ། ལེ་ལོ་དང་རྟ་མཆོག་བསྡེབ་བོ། ། ཆོ་ག་འདོད་པར་འགྱུར་བ་ནི། ། ཞེས་པ་སྟེ།
རྟ་མཆོག་ཏུ་བསྐྱེད་པའི་ཆོ་གའི་སྒོ་ནས་རྟ་མཆོག་གི་སིདྡྷི་འགྲུབ་པའོ། ། རིགས་ཀྱི་བུ་ནི་སྡུད་པ་པོའོ། ། དེ་ལྟར་ནི་ཞེ་སྡང་ཅན་ལ་རྡོ་རྗེ་སེམས་དཔར་བསྐྱེད་པ་ལ་སོགས་པའོ། ། མི་མཐུན་པའི་ཕྱོགས་ཀྱི་ཞེས་པ་ནི། ཉོན་མོངས་པ་བཞིའོ། ། དེ་ལྟར་བསྐྱེད་པའི་སྒོ་ནས་རྡོ་རྗེ་སེམས་དཔའ་ལ་སོགས་པའི་རྣལ་འབྱོར་གྱིས་རིགས་ལྔར་བསྐྱེད་པར་འགྱུར་རོ། ། དེར་བསྐྱེད་པ་ནི་རིགས་ལྔར་བསྐྱེད་པའོ། ། ཚོགས་ཀྱི་དཀྱིལ་འཁོར་གྱིས་རྣམ་སྣང་སོགས་སོ་ལྔའོ། ། རྣལ་འབྱོར་བསྐྱེད་དེ་ཞེས་པ་ནི་རྡོ་རྗེ་སེམས་དཔའི་རྣལ་འབྱོར་གྱིས་སོ། ། རྣལ་འབྱོར་གྱིས་གཏམ་ཞེས་པ་ནི།
རིགས་ལྔའི་རྣལ་འབྱོར་སྟོན་པའི་གཏམ་མོ། ། གཏམ་ཇི་ལྟར་ལགས་ཞེས་པ་ནི་རིགས་ལྔ་སྟོན་པའི་གཏམ་ཇི་ལྟར་ལགས་དྲིས་པའོ། ། གསང་བ་ཞེས་པ་ལ་སོགས་པའི་གཏམ་བརྗོད་པར་བྱ་ཞེས་པ་ནི། ། ཀུན་རྫོབ་ཀྱི་བདེན་པའི་རང་བཞིན་དུ་བྱས་པ་སྟེ། དོན་དམ་པ་བརྡའ་ངག་ཏུ་བརྗོད་དུ་མེད་པས་ཀུན་རྫོབ་ཏུ་བརྗོད་པའོ། ། རྡོ་རྗེ་སེམས་དཔའ་ཞེས་པ་ནི་གཉིས་མེད་ཡེ་ཤེས་སོ། ། ཆོས་སྐུ་རྒྱུ་མཐུན་པ་ཉིད་ཅེས་པ་ནི། གདུལ་བྱ་ཆོས་སྐུ་རྒྱུ་མཐུན་པར་བྱེད་པའོ། ། ངོ་བོ་ཉིད་ཀྱི་སྐུ་རྒྱུ་མཐུན་པར་བྱེད་པའོ། ། ངོ་བོ་ཉིད་ཀྱི་སྐུ་རང་བཞིན་ལས་ཞེས་པ་ནི།
གདུལ་བྱའི་སྐུའི་ངོ་བོ་ཉིད་ཀྱི་སྐུ་ལ་ལོངས་སྤྱོད་པའི་ཕྱིར་རམ་ཆེད་དུ། རྡོ་རྗེ་སེམས་དཔའ་ལ་སོགས་ཀྱིས་འདུལ་བྱེད་ཀྱི་དཀྱིལ་འཁོར་དུ་བསྐྱེད་པའོ། ། རང་བཞིན་བརྗོད་པར་བྱ་ཞེས་པ་ནི། གདུལ་བྱ་རྡོ་རྗེ་སེམས་དཔའ་ལ་སོགས་པ་བསྐྱེད་པའི་རང་བཞིན་བརྗོད་པར་བྱ་སྟེ། བརྟན་པ་ནི་ཆོས་རི་རབ་ལྟ་བུར་བརྟན་པའོ། ། དཔེར་ན་རི་རབ་རླུང་གིས་བཟློག་པར་དཀའ་ཞིང་རབ་ཏུ་གཏུམ་པའི་རླུང་གིས་བཟློག་པར་མི་ནུས་སོ། ། དཔེ་དེ་བཞིན་དུ་གདུལ་བྱ་རྡོ་རྗེ་སེམས་དཔར་གྱུར་པ་འདི་ནི་དྲུག་རྩ་བའི་ཉོན་མོངས། ཉི་ཤུ་ཉེ་བའི་ཉོན་མོངས་པ་དང་མུ་སྟེགས་ཅན་རྒོལ་བ་ཅན་དུ་རབ་ཏུ་གཏུམ་པ་འཇོམས་པས་ཀྱང་རང་རྡོ་རྗེ་སེམས་དཔའ་སྒོམ་པ་སྟེ། ལྷག་པར་འགྲོ་ཞིང་བསྐྱོད་པར་མི་ནུས་སོ། ། དུར་ཁྲོད་དུ་ཞུགས་པས་ཀྱང་ཞེས་པ་ནི་ཕྱི་རོལ་གྱི་དུར་ཁྲོད་ཀྱི་རོའི་གནས་སོ། །
ནང་གི་དུར་ཁྲོད་ནི་ལུས་ཀྱི་ནང་ངོ་། ། བཞུགས་པ་ཞེས་པ་ནི། གནས་དེར་བཞུགས་པ་བསྟན་པའོ། ། སེམས་ཅན་ཐམས་ཅད་ཀྱི་རྒྱུད་དུ་རྒྱུ་ཞིང་ཞེས་པ་ནི་ཆོས་ཀྱི་སྐུས་སེམས་ཅན་གྱི་རྒྱུད་ལ་ཁྱབ་པའོ། ། ཆོས་ཀྱི་སྒོ་དུ་མར་རྗེས་སུ་འཁོར་ཞིང་ཞེས་པ་ནི་གདུལ་བྱའི་རིམ་པས་ཆོས་ཀྱི་སྒོ་དུ་མར་སྟོན་པའོ། ། ལྷན་ཅིག་ཏུ་ཞེས་པ་ནི་གདུལ་བྱའོ། ། འཁོར་བར་བཞུགས་ཞེས་པ་ནི་སངས་རྒྱས་འཁོར་བ་མ་སྟོང་གི་བར་དུ་བཞུགས་པའོ། ། ཡང་བསྟན་ཞེས་བྱ་བ་ནི་གནས་ཀྱི་ཕྱོགས་སོ། ། གཡོ་བ་ཞེས་པ་སེམས་ཅན་གྱི་རྒྱུད་ལ་བཟུང་སྟེ། རྡོ་རྗེ་རྣམས་ཞེས་པ་ནི་བརྟན་གཡོ་གཉིས་སོ། །
ཇི་ལྟར་ན་རྣམ་པར་དག་པའི་བརྡའ་ཉིད་ཅེས་པ་ནི་སངས་རྒྱས་སོ། ། དེར་གནས་ཉིད་དེ་ཞེས་པ་ནི། སངས་རང་བསྟན་གཡོ་གཉིས་སོ། ། གཞན་ཞེས་པ་ནི་བརྟན་གཡོའོ། ། རྣམ་པ་གཅིག་གི་ངོ་བོ་ཞེས་པ་ནི་བརྟན་གཡོའི་རྡོ་རྗེ་སེམས་དཔའི་ངོ་བོ་གཅིག་པའི་ཕྱིར་རོ། ། བཅོམ་ལྡན་འདས་འདི་ཞེས་པ་ནི་དྲུག་པའོ། ། དེ་བཞིན་གཤེགས་པ་ནི་འཁོར་དུ་རྟོགས་པའི་རིགས་ལྔའོ། ། ཐུགས་རྣམས་ལ་བཞུགས་ཞེས་པ་ནི་རང་བཞིན་གྱིས་བཞུགས་པའོ། ། དེ་བཞིན་གཤེགས་པ་དེ་ཞེས་པ་ནི་སེམས་ཅན་རང་བཞིན་གྱིས་དེ་བཞིན་གཤེགས་པའི་རིགས་སོ། ། དངོས་པོ་དོན་དམ་པའི་རང་བཞིན་ཉིད་དོ། །
སྤྲེའུ་ལྟར་ཞེས་པ་ནི། བློ་བུར་དུ་གཡོ་བ་ཞེས་པའི་རིགས་ཀྱི་ངོ་བོའོ། ། གང་ཞིག་ནི་སེམས་རང་བཞིན་གྱིས་ཡེ་ཤེས་སུ་གནས་པའོ། ། སེམས་དཔའ་ཞེས་པ་ནི་རྡོ་རྗེ་འཛིན་སོགས་རྣམས་སུ་ཡོད་པའོ། ། འཛིན་པ་ནི་ཏིང་ངེ་འཛིན་དམིགས་པ་ལ་རྩེ་གཅིག་པའོ། ། ངེས་པར་འབྱེད་པའི་ཤེས་རབ་ཀྱིས་སོ། ། དེའི་ཕྱིར་ནི་བློ་བུར་དུ་གཡོ་བ་དེའི་ཕྱིར། ཕྱི་རོལ་ལ་སོགས་པ་ནི་མ་ཡིན་ཏེ། ཞེས་པ་ནི་ཀུན་བརྟགས་པ་མ་ཡིན་པས་ཕྱི་རོལ་རང་མ་གྲུབ་པས་ཕྱི་རོལ་བློ་བུར་དུ་གཡོ་བ་མ་ཡིན་པས་ཤེས་པ་ཁོ་ན་བློ་བུར་དུ་གཡོ་བའོ། ། དངོས་པོ་མེད་པ་ཞེས་པ་ནི་བརྟགས་ན་ཀུན་རྫོབ་ཏུ་ཡང་དངོས་པོ་མེད་པའོ། །
གནས་ཀྱི་དོན་ཞེས་པ་ནི་སྣོད་དོ། ། སྐྱེ་བའོ་ཞེས་པ་བཅུད། དེ་ནི་ཞེས་པ་ནི་དངོས་པོའི་དེ་ནིའོ། ། གང་གི་ཞེས་པ་ནི་བརྟན་གཡོའོ། ། རང་བཞིན་ནི་དངོས་པོའི་རང་བཞིན་ནོ། ། དེ་ཉིད་ཀྱི་ཕྱིར་ནི་བརྟན་གཡོ་དངོས་པོའི་རང་བཞིན་ཡིན་པའི་ཕྱིར་རོ། ། རྡོ་རྗེ་འདི་བཀའ་སྩལ་ཏོ་ཞེས་པ་ནི། ཐམས་ཅད་འཆང་བས་མི་ཕྱེད་པས་རྡོ་རྗེའོ། ། ཐམས་ཅད་ལ་ཁྱབ་པ་ནི་བརྟན་གཡོའི་བདག་ཉིད་རྡོ་རྗེ་སེམས་དཔས་ཁྱབ་པའོ། ། འདིས་ཞེས་པ་ནི་རྡོ་རྗེ་སེམས་དཔའོ། །
འདི་དག་བརྗོད་ཅེས་པ་ནི། བརྟན་གཡོ་རྡོ་རྗེ་སེམས་དཔའི་བདག་ཉིད་དུ་བརྗོད་པའོ། ། དེ་རྣམས་ཀྱིས་ནི་སངས་རྒྱས་ཀུན་གྱི་ངེས་དོན་ཅི་ཞེས་པའི་ལན་བསྟན་ཏོ། ། མེ་ལོང་ལྟ་བུའི་ཡེ་ཤེས་སོགས་ཁོངས་སུ་ཡེ་ཤེས་གསུམ་བསྡུའོ། ། རྟག་དང་མི་བསྐྱོད་ཅེས་པ་ནི་སོགས་ཁོངས་སུ་རིགས་གསུམ་བསྡུའོ། ། དོན་རྣམས་ཀྱི་སངས་རྒྱས་ལྔ་པོ་ཐམས་ཅད་ཀྱི་ཕུན་སུམ་ཚོགས་པས་བསྡུས་པར་འགྱུར་རོ། ། ད་ནི་མཉམ་པར་སྦྱོར་བ་ཅི་ཞེས་པའི་ལན་བསྟན་པ་ནི། ཀུན་གྱི་སྒྲས་ནི་ཡོངས་སུ་བཟུང་། ། ཞེས་པ་ནི་སངས་རྒྱས་ཀུན་དང་མཉམ་པར་སྦྱོར་ཞེས་པའོ། ། གང་དུ་འདུ་ཞེ་ན།
ཐམས་ཅད་ཀྱི་ཆོས་ཀྱི་འབྱུང་གནས་ཀྱི་བདག་ཉིད་དུ་ཡིན་གྱི་ཞེས་པ་ནི་དེ་ཉིད་ཀྱི་ཕོ་བྲང་ཆོས་འབྱུང་གི་བདག་ཉིད་དུ་ཡིན་གྱི་ཡང་ན་ན་ནང་ན་ནང་དུ་ཀ་ཀོ་ལའོ། ། ཕྱིར་ནམ་མཁའ་སྟོང་པ། གཞན་དུ་མ་ཡིན་ཞེས་པ་ནི་ཆོས་འབྱུང་ལས་གཞན་དུ་མ་འདུས་པ་མ་ཡིན་ནོ། ། གང་དུ་ཞེས་པ་ནི། གང་དང་ལྷན་ཅིག་ཏུ་འདུ་ཞེས་པའོ། ། རྡོ་རྗེ་སེམས་དཔའ་ལ་སོགས་པའོ། ། རིགས་ལྔ་དང་ཡུམ་བཞི་དང་ལྷན་ཅིག་ཏུ་འདུ་བའོ། དེ་དེ་དང་ཞེས་པ་ནི་རྡོ་རྗེ་འཆང་ངོ་། ། ཡང་དག་སྦྱོར་བ་ནི་ཡུམ་དང་ངོ་། ། རང་གི་ངོ་བོ་ཞེས་པ་ནི་དྲུག་པ་དང་དགུ་པ་དབྱེར་མེད་པའོ། །
རང་གི་ངོ་བོ་ཞེས་པ་ཡེ་ཤེས་ཀྱི་སྤྲུལ་པ་ལ་སོགས་པའི་ཡན་ལག་ཅེས་པ་ནི་ཇི་ལྟར་སྤྲུལ་པ་ཞེ་ན། དགུ་ཡི་ནི་ཞེས་པ་རིགས་ལྔ་དང་ཡུམ་བཞིར་སྤྲུལ་པའི་ཚུལ་གྱིས་སྦྱོར་བའོ། ། སྐུ་གཅིག་ནི་རྡོ་རྗེ་སེམས་དཔའོ། ། ཐམས་ཅད་ནི་རིགས་ལྔ་ཡབ་ཡུམ་བཞི་ཙམ་དང་སྤྲུལ་པའོ། ། དེའི་ཞེས་པ་ནི་ལོངས་སྤྱོད་དང་། རྫོགས་པ་དང་། སྤྲུལ་པའོ། ། དེ་ནས་ཞེས་པ་ནི་དེའི་དབང་གིའོ། ། དཀྱིལ་འཁོར་ཆེན་པོའི་རྣལ་འབྱོར་ཞེས་པ་ནི་དྲུག་པས་དགུ་པོའི་དཀྱིལ་འཁོར་སྤྲུལ་པའོ། ། དེ་ཁོ་ན་ཉིད་གཅིག་གིས་ཞེས་པ་ནི།
དེ་ཁོ་ན་ཉིད་ནི་ཆོས་སྐུའོ། ། སངས་རྒྱས་ཀྱིས་ནི་མཛད་པ་རྟོགས་ཤིང་ཞེས་པ་ནི། སྔོན་གྱི་སངས་རྒྱས་ཀྱིས་མཛད་པ་གཟུགས་སྐུ་གཉིས་སུ་རྟོགས་ཤིང་ཞེས་པའོ། ། དེ་བས་ཞེས་པ་ནི་དྲུག་པ་གཟུགས་སྐུ་གཉིས་ལས་ཆོས་སྐུ་འགྲུབ་པའོ། ། སངས་རྒྱས་ཐམས་ཅད་དེ་ལས་ཞེས་པ་ནི་སེམས་ཅན་ཐམས་ཅད་སེམས་སུ་ཡང་དག་པར་སྦྱོར་བའོ། ། སངས་རྒྱས་ཀུན་དང་མཉམ་སྦྱོར་བའོ་ཞེས་པ་ནི་སངས་རྒྱས་དང་སེམས་ཅན་སངས་རྒྱས་སུ་བསྒྲུབ་པར་མཛད་པས་མཉམ་པར་སྦྱོར་བའོ། ། དབྱེར་མེད་དུས་ཞེས་པ་ནི། ཐམས་ཅད་ཀྱི་ཞེས་པ་ནི་སངས་རྒྱས་དང་སེམས་ཅན་ནོ། ། དེས་སེམས་ཙམ་ཞེས་པ་ནི་གཟུང་འཛིན་གྱི་རྟོག་པའོ། ། ཕན་ཚུན་དུ་སེམས་བསྡུས་ཞེས་པ་ནི།
སངས་རྒྱས་དང་སེམས་ཅན་གཟུང་འཛིན་གཉིས་མེད་དུ་བསྡུས་པའོ། ། དངོས་པོ་ཐམས་ཅད་ཀྱི་རང་བཞིན་ཞེས་པ་ནི་ཆོས་ཉིད་དོ། ། ཐམས་ཅད་དུ་འགྲོ་བ་ནི་ཆོས་ཉིད་ཀྱིས་ཁྱབ་པའོ། ། དེ་བས་ན་ཞེས་པ་ནི་སེམས་ཅན་དང་སངས་རྒྱས་མཉམ་པས་སོ། ། ཕྱོགས་བཅུའི་ནམ་མཁར་འགྲོ་ཞེས་པ་ནི་སེམས་ཅན་གྱི་དོན་དུ་ནམ་མཁའ་ཁྱབ་པར་འགྲོ་བའོ། ། སངས་རྒྱས་ཐམས་ཅད་མཉམ་སྦྱོར་བ་ལ་མཁའ་འགྲོ་མར་གསུངས་སོ། ། དེས་ནི་མཁའ་འགྲོ་མ་ནི་གང་གི་མིང་ཞེས་པའི་ལན་བསྟན་ནོ། ། ད་ནི་གཉིས་པ་ཇི་ལྟ་བུ་ཅི་ལགས་ཞེས་པའི་ལན་ནོ། ། རྣམ་གྲངས་སུ་བསྟན་ཏེ་ཞེས་པའི་ལན་དུ་སྒྱུ་མའི་ཚིགས་སུ་བཅད་པ་བསྟན་པའོ། ། ཤིང་ལ་སོགས་པ་ཞེས་པ་ནི་དྲང་བའི་དོན་དུ་བསྟན་ན།
རྡེའུ་ཤིང་བུ་རྟ་གླང་དུ་བསྒྱུར་བ་བཞིན་རིགས་ལྔ་ལ་ལྷ་མོ་ལྔར་བསྒྱུར་བ་བཞིན་ནོ། ། སོགས་པ་ལྟར་ཞེས་པ་ནི། རྟ་གླང་གི་རྣམ་པ་འབྱུང་བ་ལྟར་རོ། ། མི་བསྐྱོད་པ་ལ་སོགས་པ་ནི་རིགས་ལྔའོ། ། བུད་མེད་ཀྱིས་འདུལ་བ་ལ་སོགས་ནི་རིགས་ལྔ་ཉིད་དཀར་མོ་ལ་སོགས་པ་ལྷ་མོ་ལྔར་བསྒྱུར་བའོ། ། ལྷ་མོའི་གཟུགས་ལ་རེག་ཅེས་པ་ནི་ལྔར་སྤྲུལ་ནས་དེ་ཉིད་དང་སྙོམས་པར་འཇུག་པའོ། ། འདི་ནི་མི་བསྐྱོད་པ་ལ་སོགས་པ་ལྔའོ། ། འགྱུར་བ་ནི་སྤྱན་སོགས་ལྔའོ། ། གང་ཞིག་ནི་བུད་མེད་ཀྱིས་འདུལ་བའོ། ། ཞི་བ་ནི་ཉོན་མོངས་པ་ཞི་བའོ། །
ཏ་ཐཱ་ཞེས་པ་ནི་རིག་ལྔ་ལས་ལྷ་མོ་ལྔར་བསྒྱུར་བའོ། ། དེ་ནས་སྡོམ་ཞེས་བྱ་བ། ཅི་ཞིག་བཤད་ཀྱི་ལན་ནོ། ། དེ་ནས། སྡོམ་པ་སྒྲས་ནི་བརྗོད་པར་བྱ། ། ཞེས་པ་ནི་ཡི་གེའི་དོན་དུ་བཤད་ན། སྡོམ་པ་ནི་སཾ་བ་ར་སྟེ། སཾ་སུ་ཀ་ན་བདེ་བའོ། ། ཧཾ་ར་པྲེ་ཏ་བྱས་ན་ཁྱད་པར་དུ་འཕགས་པའི་བདེ་བའོ། ། བུད་མེད་ཀྱི་སྒྱུ་མ་ཅིའི་ལན་ནི།
བུད་མེད་གང་དུ་གསུངས་ཞེས་པ་སྟེ། རྣམ་པར་སྣང་མཛད་ལ་སོགས་པའི་རིགས་ལྔ་ཉིད་སྤྱན་ལ་སོགས་པ་ལྔར་བསྒྱུར་བའོ། ། སྒྱུ་མ་ཇི་སྐད་གསུངས་པ་སྟེ་ཞེས་པ་སྟེ། གོང་དུ་རྡེའུ་ཤིང་བུ་ལས་རྟ་དང་གླང་པོར་བསྒྱུར་བ་བཞིན་ནོ། ། སྒྱུ་མ་ཞེས་པ་ནི་སྒྱུ་མ་ལྟ་བུའོ། །

སྒྱུ་མའི་རང་བཞིན་ཞེས་པ་ནི། སྒྱུ་མ་ལ་སོགས་པ་དེ་བཞིན་གཤེགས་པའོ། ། རང་བཞིན་ཞེས་པ་ནི་ཡུམ་བཞིར་སྤྲུལ་པའོ། ། དེ་ཡང་རང་བཞིན་གྱིས་གྲུབ་ཅེས་པ་ནི་སྒྱུ་མ་ལྟ་བུར་གྲུབ་པའོ། ། རང་གི་ངོ་བོ་དེ་རྣམས་ཀྱི་གཟུགས་ཞེས་པ་ནི། རང་རྣམས་ཞེས་པ་ནི་རྣམ་ཤེས་ཚོགས་བརྒྱད་དོ། ། དེ་རྣམས་ཀྱི་གཟུགས་ནི་རང་གི་གཟུགས་ཅན་དེ་ཞེས་པ་ནི་ཡེ་ཤེས་ལྔའི་གཟུགས་སོ། ། རྒྱུ་ཀུན་གཞིའི་རྣམ་ཤེས་གྱུར་པ་འབྲས་བུ་མེ་ལོང་ཡེ་ཤེས་རྒྱུ་འབྲས་དེས་འགྲེའོ། ། ཉོན་མོངས་ཅན་མཉམ་པ་ཉིད་ཀྱི་ཡེ་ཤེས། ཡིད་གནས་གྱུར་པ་སོ་སོར་རྟོགས་པ་མིག་དང་སོགས་སྒོ་ལྔའི་རྣམ་ཤེས་གནས་གྱུར་པ་བྱ་བ་ནན་ཏན་གྱི་ཡེ་ཤེས་དེ་རྣམས་ཡོངས་སུ་གྱུར་པ་ཚོགས་བརྒྱད་དོ། ། རང་གི་ངོ་བོས་ཡོངས་སུ་བསྒྱུར་ནི་ཡེ་ཤེས་ལྔར་བསྒྱུར་བའོ། །
བདག་མེད་ཏིང་ངེ་འཛིན་ནི་གང་ཟག་དང་ཆོས་ཀྱི་བདག་མེད་གཉིས་བསྒོམ་པ་རྒྱུའོ། ། འབྲས་བུ་མེ་ལོང་སོགས་ལྔའོ། ། གནས་ལས་ལྡོག་ནི་ཚོགས་བརྒྱད། ལོག་ནས་མེ་ལོང་སོགས་ལྔར་གནས་གྱུར་པའོ། ། རང་གི་ངོ་བོ་ནི་ཚོགས་བརྒྱད་དོ། ། བསྒྱུར་བ་ནི་ཡེ་ཤེས་ལྔ་རུའོ། ། སྒྱུ་མ་རང་བཞིན་གྱི་དངོས་གྲུབ་ཞེས་པ་ནི་བུད་མེད་སྒྱུ་མ་ལ་བརྟེན་པའི་དངོས་གྲུབ་བོ། ། དེའི་ཕྱིར་ནི་བུད་མེད་ལ་བརྟེན་ནས་སིདྡྷི་འགྲུབ་པ་དེའི་ཕྱིར་རོ། ། རྙེད་པ་བཀུར་སྟི་སྤང་ཞེས་པ་ནི། བུད་མེད་རྙེད་པ་ཀུན་གྱི་བདེ་བ་མངོན་དུ་བྱེད་པའོ། །
བུད་མེད་ནི་སྤྱན་སོགས་སོ། ། ཐམས་ཅད་འགྲུབ་སྤྱན་སོགས་ལ་བརྟེན་ནས་དངོས་གྲུབ་ཐམས་ཅད་འགྲུབ་བོ། ། ཁ་དོག་ནི་དཀར་དམར་སོགས་སོ། ། དབྱིབས་ནི་རིང་ཐུང་སོགས་ཀྱི་གཟུགས་ཅན་ནོ། ། དེའི་ནི་ལྷ་མོའོ། ། བློ་ལ་བཞག་ནི་སྣ་ཚོགས་སྒྱུ་མར་རོ། ། སངས་རྒྱས་བདག བཛྲ་སཏྭ་ནི་རྡོ་རྗེ་སེམས་དཔའ། བཙུན་མོའི་འཁོར་ནི་སྤྱན་ལ་སོགས་པའི་ནང་དུའོ། ། གང་ཞིག་ནི་ནམ་མཁར་འགྲོ་བའོ། །
འདི་ཞེས་པ་ནི་བུད་མེད་དོ། ། དེ་རྣམས་བསྒྱུར་སྤྱན་ལ་སོགས་པར་བསྒྱུར་བའོ། ། རབ་ཏུ་གྲགས་པས་མི་གསལ་བ་ནི་གསལ་བར་མ་བྱས་པའོ། ། རང་གི་བརྡར་བྱས་པ་ནི་མཁའ་འགྲོ་མ་ཞེས་པའོ། ། གང་ཕྱིར་ནི་ཧེ་རུ་ཀའོ། ། རྡོ་རྗེ་ལྷ་མོ་ཞེས་པ་ནི་དེ་དག་ལ་བརྟེན་པའོ། ། འཁོར་བྱེད་པ་ཞེས་པ་ནི་དེ་དག་ལ་བརྟེན་ནས་སོ། ། གནས་ནས་ལྡོག་པའི་མཚན་ཉིད་ཀྱིས་ཞེས་པ་ནི་ཚོགས་བརྒྱད་གནས་གྱུར་ནས་མེ་ལོང་སོགས་ལྔའོ། ། དེའི་ཞེས་པ་ནི་སྒྱུ་མ་ཡིའོ། ། དེ་རྣམས་ཀྱི་སྒྱུ་མ་ཞེས་པ་ནི་ཡེ་ཤེས་ལྔའོ། །
དེའི་དབྱེ་བ་ཞེས་པ་ནི་ཡེ་ཤེས་ལྔ་པོ་དེའོ། ། གཟུགས་ཐ་དད་པ་ནི་རིགས་ལྔ་ཐ་དད་པའོ། ། དེའི་ཕྱིར་ཞེས་པ་ནི་རུ་པ་སྣ་ཚོགས་པའོ། ། དེ་རྣམས་ཀྱིས་ནམ་མཁར་འགྲོ་བ་འབའ་ཞིག་བྱེད་ཅེས་པ་ནི་རྫུ་འཕྲུལ་གྱི་སྟོབས་ཀྱིས་ནམ་མཁའ་ལ་འགྲོ་བའོ། ། ནམ་མཁའ་ཀུན་ཏུ་རྒྱུ་བ་འགྲུབ་ཅེས་པ་ནི། འོད་ཟེར་ཅན་གྱི་སྒྲ་རང་ལ་རྟོགས་པར་དཀའ་བ་དང་འདྲ་བར་ཀླ་ཀློའི་སྐད་ཀྱིས་རྟོགས་པར་དཀའོ། ། གཟུགས་བརྙན་གྱི་རྣལ་འབྱོར་ཞེས་པ་ནི། ཐམས་ཅད་གཟུགས་བརྙན་ལྟར་རྟོགས་པའི་རྣལ་འབྱོར་རོ། ། ཕྱག་རྒྱས་འདེབས་པའི་ཕྱིར་ཞེས་པ་ནི། སེམས་ཅན་གྱི་ཁམས་འབྲས་བུ་མ་སྤྱད་པ་ལ་སོགས་པའི་བསྐྱེད་ནས་གཟུགས་བརྙན་ཙམ་དུ་རྟོགས་པས་སོ། །
རང་བཞིན་ནས་ཞེས་པ་ནི་རྣམ་སྣང་སོགས་ལྔའོ། རྡོ་རྗེ་སེམས་དཔའ་ཐམས་ཅད་དང་། ། ཞེས་པ་ནི་རྡོ་རྗེ་སེམས་དཔའ་ཉིད་ཀྱི་རང་བཞིན་སྣ་ཚོགས་ཕྱག་རྒྱའོ། ། ཀུན་ལས་ཞེས་པ་ནི་གདུལ་བྱ་ཀུན་གྱིས་རྟོགས་པའོ། ། ནམ་མཁའ་ཀུན་ཏུ་འགྲོ་ཞེས་པ་ནི་བདེ་བ་ཆེན་པོས་ནམ་མཁའ་ཀུན་ཏུ་འགྲོ་བའོ། ། རྣམ་པར་སྣང་མཛད་གནས་ཞེས་པ་ནི། རྣམ་སྣང་གི་རྣལ་འབྱོར་ལ་གནས་ནས་སོ། ། མངོན་པར་ལྡོག་པ་ནི་སྤྱན་ལ་སོགས་པའི་སྦྱོར་བ་ལས་ཐ་མལ་པའི་རྟོག་པ་ལས་ལོག་ནས་ཀུན་གཞིའི་རྣམ་པར་ཤེས་པ་ལ་སོགས་པ་གནས་གྱུར་ནས་ཡེ་ཤེས་ལྔའོ། ། ཁམས་རྣམ་ཞེས་པ་ནི་སྤྱན་ལ་སོགས་སོ། ། སྐུ་གསུང་ཐུགས་རྣམས་ཞེས་པ་ནི་སྤྱན་ལ་སོགས་སོ། །
ཇི་ལྟར་རྡོ་རྗེ་སེམས་དཔའ་ཞེས་པ་ནི། རྡོ་རྗེ་སེམས་དཔའི་རྣལ་འབྱོར་ལ་གནས་ནས་མངོན་པར་ལྡོག་པ་ཞེས་པ་ནི་ཐ་མལ་པའི་རྣམ་པར་ཤེས་པ་ལས་ལྡོག་པའོ། ། རྒྱུ་རྣམས་ཞེས་པ་ནི་མཱ་མ་ཀི་དང་སྦྱར་བ་ལས་སོ། ། དེའི་ཕྱིར་རང་བཞིན་གྱི་ཁམས་རྣམས་ཞེས་པ་ནི། མཱ་མ་ཀི་ནམ་མཁའ་ལ་འགྲོ་བ་མཁའ་འགྲོ་མའོ། ། དེ་བཞིན་གཞན་ཡང་ངོ་། ། ཁམས་རྣམས་བལྟའོ་ཞེས་པ་ནི། སྤྱན་ལ་སོགས་པ་མཁའ་འགྲོ་མར་བལྟ་བའོ། ། རྡོ་རྗེ་སེམས་དཔའི་བདག་ཉིད་ཀྱི་མཁའ་འགྲོ་མ་ཞེས་པ་ནི། རྡོ་རྗེ་སེམས་དཔའ་ལ་བསྐོར་བའི་མཁའ་འགྲོ་མའོ། །
ཧེ་རུ་ཀ་ལ་ལྷ་མོ་བཅུ་དྲུག་གིས་བསྐོར་བ་ནི། ཧེ་རུ་ཀའི་བདག་ཉིད་མཁའ་འགྲོ་མའོ། ། བདག་མེད་མའི་རྣལ་འབྱོར་དང་ལྡན་པ་ལ་རྡོ་རྗེ་ལཱ་སྱ་ལ་སོགས་པ་བཅུ་བཞིས་བསྐོར་བ་ནི། བདག་མེད་མའི་མཁའ་འགྲོ་མའོ། ། ཡེ་ཤེས་དང་ལྡན་པ་ལ་རྡོ་རྗེ་མཁའ་འགྲོ་མ་ལ་སོགས་པ་བཅུ་གཉིས་ཀྱིས་བསྐོར་བ་ནི་ཡེ་ཤེས་མཁའ་འགྲོ་མའོ། ། སྒྲོལ་མ་དང་ཞེས་པ་དང་། འཁོར་བཅུ་ཡིས་བསྐོར་བ་ཡང་ངོ་། ། དེ་བཞིན་ཁམས་སུམ་རྣམ་རྒྱལ་གྱི་བར་དུ་གཙོ་འཁོར་ཤེས་པར་བྱའོ། ། གཞན་ཡང་ཞེས་པ་ནི་གོང་གི་གཙོ་འཁོར་ལས་གཞན་ནོ། ། ཡིད་ལ་འདོད་པ་ནི་རང་དགར་འདོད་ཀྱི་གཙོ་བོ་དང་འཁོར་རོ། །
རིགས་ཀྱི་རབ་ཏུ་དབྱེ་བས་ཕྱེ་བ་ནི་ནམ་མཁའ་ལ་འགྲོ་བས་ཞེས་པ་ནི། སྒྲོལ་མ་ལ་སོགས་པ་རིགས་ཀྱི་གཙོ་མོ་རྣམས་སོ། ། ཡོངས་སུ་བསྐོར་བ་ནི་རང་རང་གི་འཁོར་གྱིས་བསྐོར་བའོ། ། སྡོམ་པ་བཤད་པར་བྱ་བའི་ཕྱིར་ཞེས་པ་ནི། གོང་དུ་སྡོམ་པའི་སྒྲས་བརྗོད་པར་བྱ་སྟེ། ཞེས་པ་ལ་སོགས་པའི་རྒྱས་བཤད་ནི། སྡོམ་པ་རབ་ཏུ་བཤད་པ་ཕྱིར་ཞེས་པ་སོགས་སོ། ། བདེ་བ་ཞེས་པ་ནི་སཾ་བྷ་ར་ཞེས་པས་བདེ་བ་བསྟན་པས་བདེ་བའི་རྒྱས་བཤད་དེ། གང་ཞིག་ནི་ལྷ་མོའོ། ། ཡེ་ཤེས་ཀྱི་ཕྱག་རྒྱ་མ་སྤྱན་སོགས་དང་།
དཔལ་རྡོ་རྗེ་སེམས་དཔའ་དྲུག་པས་མཉམ་པར་སྦྱར་བས་གང་ཞིག་བདེ་བ་དང་ལྡན་ཞེས་པ་ནི། ལྷ་གང་ཞིག་གཉིས་མེད་ཀྱི་བདེ་བ་དང་ལྡན་ནོ། ། དེ་ལས་ཅིར་གྱུར་ཞེས་པ་ནི་ཕྱག་རྒྱ་དང་སྦྱར་བ་ལས་ཅིར་འགྱུར་ཞེས་པའོ། ། མཆོག་ཅེས་པ་ནི་པ་ར་ཞེས་པ་སྟེ། པ་ར་ནི་ཁྱད་པར་དུ་འཕགས་པའི་བདེ་བ་བསྐྱེད་པའོ། ། བདེ་བ་ཐམས་ཅད་ཀྱིས་ཕུལ་དུ་བྱུང་བའི་ཕྱིར་ཞེས་པ་ནི། ལྷ་དང་མིའི་བདེ་བ་ལས་ཕུལ་དུ་བྱུང་བའོ། ། དེའི་ཕྱིར་ཞེས་པ་ནི་ཕྱག་རྒྱ་དང་སྦྱར་བས་བདེ་བ་ཁྱད་པར་ཅན་འབྱུང་བའི་ཕྱིར་རོ། ། གཞན་དུ་མུ་དྲ་དང་སྦྱར་བ་ལས་སོ། ། སྦྱོར་བས་མ་ཡིན་ནོ་ཞེས་པ་ནི་མུ་དྲ་དང་མ་སྦྱར་ནའོ། །
སྦྱོར་བ་ནི་མ་ཡིན་ནོ། ། ཉན་རང་དང་སྦྱར་བས་བདེ་བ་བསྐྱེད་པ་མ་ཡིན་ནོ། ། གང་ཞིག་ནི་ཡིའོ། ། དེའི་ཕྱིར་ནི་བདེ་བའི་སྒྲས་བརྗོད་པ་དེའི་ཕྱིར་རོ། ། དེའི་རྒྱུས་ཞེས་པ་ནི་བདེ་རྒྱུ་ཕྱག་རྒྱའོ། ། གང་ཞིག་ནི་ཛོ་ཀིའོ། ། བདེ་བ་ཁྱད་པར་ཅན་བསྐྱེད་ཅེས་པ་ནི་མི་གནས་པའི་མྱ་ངན་ལས་འདས་པའི་སྙིང་རྗེས་སེམས་ཅན་གྱི་དོན་བྱེད་པའོ། ། ཉན་ཐོས་དང་རང་སངས་རྒྱས་ཀྱི་མྱ་ངན་ལས་འདས་པ་ཞེས་པ་ནི་ལྷག་བཅས་དང་ལྷག་མེད་ཀྱི་མྱ་ངན་ལས་འདས་པའོ། ། དེ་རྣམ་པར་དག་པ་ཞེས་པ་ནི་ལྷག་བཅས་ལྷག་མེད་ལ་མི་གནས་པས་རྣམ་པར་དག་པའོ། ། སྙིང་རྗེ་ཆེན་པོ་སྐྱེ་བོ་ཞེས་པ་ནི་ཉན་ཐོས་དང་རང་སངས་རྒྱས་ལས་ཁྱད་པར་དུ་འཕགས་པའོ། །
ཆོས་ཀྱི་སྐུ་ནི་ཇི་ལྟར་ལགས་ཞེས་པའི་ལན་ནི་སྟོང་མིན་སོགས་ཏེ། ས་བཅུ་གསུམ་པའི་མཚན་ཉིད་སྟོན་ནོ། ། འདོད་པ་ཀུན་གྱི་འདོད་ཡོན་ལྔའོ། ། ཡང་དག་པ་མ་ཡིན་པའི་ཀུན་ཏུ་བརྟགས་པ་ནི་བདག་དང་བདག་གི་བ་དང་གཟུང་འཛིན་སོགས་ཀྱི་རྟོག་པས་བརྟགས་པ་སྟེ་དངོས་པོ་ཡིན་པའི་ཕྱིར་ཞེས་པ་ནི་རྟོག་མཁན་གྱིས་བསམ་དངོས་པོའོ། ། དེར་ཞེས་པ་ནི་བསམ་ངོ་དེར་རོ། ། སྟོང་པ་མ་ཡིན་པས་ཞེས་པ་ནི་ཁོའི་བསམ་ངོས་སྟོང་པ་མ་ཡིན་པར་དངོས་པོའོ། ། རྟོག་པའི་བསམ་ངོར་ཡོད་པ་སྟེ་ཞེས་པ་ནི་ཁོའི་བསམ་ངོར་ཡོད་པ་ནི། སྟོང་པ་མ་ཡིན་ལ་གང་གིས་ཞེས་པ་ནི་རྣལ་འབྱོར་པའམ་སངས་རྒྱས་གང་གིས་སོ། ། མངོན་གསུམ་དུ་བྱས་པ་ཞེས་པ་ནི་རྣལ་འབྱོར་པའམ་སངས་རྒྱས་གང་གིས་སོ། ། མངོན་གསུམ་དུ་བྱས་པ་ཞེས་པ་གཟུང་འཛིན་གྱི་དངོས་པོ་མེད་པར་མངོན་སུམ་དུ་བྱས་པའོ། །
ཡེ་ཤེས་ཀྱང་ཞེས་པ་གཟུང་འཛིན་གཉིས་མེད་ཀྱི་ཡེ་ཤེས་སོ། ། དམིགས་པར་མི་འགྱུར་ཏེ་ཞེས་པ་ནི་གཉིས་མེད་དེ་རྣམ་རྟོག་གི་ཡུལ་མ་ཡིན་པས་རྟོག་པའི་ཡུལ་དམིགས་པར་མི་འགྱུར་རོ། ། དེའི་ཞེས་པ་ནི་གཉིས་མེད་དེ་རྟོག་པའི་ཡུལ་མ་ཡིན་པའི་ཕྱིར་རོ། ། ཡང་དག་པའི་ཡེ་ཤེས་ནི་སྟོང་པ་ཉིད་སྙིང་རྗེ་དབྱེར་མེད་དོ། ། དབུ་མ་ཞེས་པ་གཉིས་མེད་ཀྱི་བདག་ཉིད་དབུ་མར་རྟོགས་པའོ། ། དེ་ཡང་ཞེས་པ་ནི་དབུ་མའོ། ། ཤེས་རབ་ཕ་རོལ་ཕྱིན་ཞེས་པ་ནི་གཉིས་མེད་དེ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ལ་དེ་དང་སྦྱོར་བའོ། ། གང་དང་སྦྱོར་ཞེ་ན། དེ་ཉིད་ནི་ཐབས་དང་སྙིང་རྗེ་གཉིས་པོ་སྦྱོར་བའོ། ། སྙིང་རྗེའི་བདག་ཉིད་ནི་དམིགས་པ་མེད་པའི་སྙིང་རྗེའོ། །
ཤིན་ཏུ་སྙིང་རྗེ་ཡང་མཛེས་པའི་སྙིང་རྗེ་ཞེས་པ་ནི་རང་བཞིན་མེད་པའི་སྙིང་རྗེའོ། ། བཏང་སྙོམས་ནི་སེམས་ཅན་དུ་མ་ཞེན་པའོ། ། དེ་ཉིད་ནི་སྙིང་རྗེའོ། ། ཐབས་འདི་ནི་དམིགས་པ་མེད་པའི་སྙིང་རྗེའོ། ། དཔལ་རྣམ་པར་སྣང་མཛད་ནི་དྲུག་པ་རྡོ་རྗེ་འཆང་ངོ་། ། ཅིར་གྱུར་པས་ཞེ་ན་ནི། སྟོང་པ་དང་སྙིང་རྗེ་དབྱེར་མེད་དེ་ཅི་ལས་བྱུང་ཞེས་པའོ། ། ཆོས་ངག་འབྱུང་ཞེས་བྱ་བར་སྦྱར་རོ། ། ཞེས་པ་ནི་སྔོན་སྟོང་པ་དང་སྙིང་རྗེ་དབྱེར་མེད་པའི་ལམ་སྟོན་པའི་ངག་ལས་འབྱུང་ངོ་། ། ཇི་ལྟར་ཕ་རོལ་ཏུ་ཕྱིན་པ་ཡང་དག་གསལ་ཞེས་པ་ནི།
ངག་ལས་བྱུང་བ་དེས་ཤེས་རབ་གསལ་དུ་མི་འདོད་ཅེས་པའོ། ། བརྟག་པར་བྱ་ཞེས་པ་ནི། ཆོས་ཐམས་ཅད་སྒྱུ་མ་ལྟ་བུར་བརྟག་པར་བྱའོ། ། དེ་ཉིད་ནི་སྒྱུ་མ་ལྟ་བུའོ། ། གང་གིས་ཞེ་ན་ཞེས་པ་ནི་རྒྱུ་གང་གིས་ཤེས་རབ་ཀྱི་ཕ་རོལ་ཏུ་ཕྱིན་པ་དང་སྦྱར་རོ། ། ཞེས་པའོ། ། རྣམ་རྟོག་མེད་པར་ལྷག་པར་མོས་པས་ཞེས་པས་སློབ་དཔོན་གྱི་སྐབས་སུ་རྟོག་མེད་དུ་བསྒོམ་པས་ཤེས་རབ་ཀྱི་ཕ་རོལ་ཏུ་ཕྱིན་པ་དང་སྦྱར་རོ། ། ཅི་མཛད་ཅེས་པ་ནི་ཅི་མཛད་ནས་མོས་ཞེས་པའོ། ། བརྟག་པའི་ནུས་པ་ལས་སྔོན་དུ་བདག་པོའི་ནུས་པ་ལས་ཞེས་བྱ་བར་དགོངས་ཞེས་པ་ནི། སྔོན་གྱི་སོ་སོར་རྟོགས་པའི་ཤེས་རབ་ཀྱི་དམིགས་པ་མེད་པའི་ཤེས་རབ་འབྱུང་བར་མོས་པའོ། །
ཅི་བརྟག་ཞེ་ན་ཞེས་པ་ནི་སྔོན་དུ་སློབ་མའི་དུས་སུ་ཅི་བརྟག་ཅེས་པའོ། ། གཟུགས་ལ་སོགས་པའི་དངོས་པོ་དང་རང་དབང་དུ་ཞེན་པ་ནི། རང་དབང་དུ་སྒྱུ་མ་ལྟ་བུར་རྟོགས་པའོ། ། ཅིའི་མཚན་ཉིད་རྣམས་ལ་ཞེས་པའི་སོ་སོར་རྟོགས་པའི་ཤེས་རབ་ཀྱིས་བརྟག་ཅེ་ན་ཞེས་པའོ། ། རྣམ་རྟོག་མེད་པའི་ཆོས་རྣམས་ལ་ཞེས་པ་ནི་དོན་དམ་པར་དཔྱོད་བྱེད་ཀྱི་ཤེས་པས་རྣམ་པར་རྟོག་པ་མེད་པའི་དེ་ཡང་ཆོས་རྣམས་ལ་རྟོག་པ་མེད་པར་དཔྱད་པ་ལས་སོ། ། སེམས་ཅན་དོན་དུ་ཡོངས་སུ་བརྟགས་པ་ཞེས་པ་ནི་སཾ་བྷྲི་ཏི་སྟེ་ཀུན་རྫོབ་ཏུ་སེམས་ཅན་ཀྱི་དོན་དུ་བརྟགས་པའོ། ། སེམས་ཅན་གྱི་དོན་གྱི་རྒྱུར་བརྟགས་པའོ། ། ཞེས་པ་ནི། སཾ་བྷྲི་ཏི་སྟེ་ཀུན་རྫོབ་ཏུ་སེམས་ཅན་གྱི་དོན་དུ་བརྟགས་པའོ། ། ཞེས་པ་ནི་སྙིང་རྗེས་སེམས་ཅན་གྱི་དོན་སྒྱུ་མ་ལྟ་བུར་བརྟགས་པའོ། །
དེར་ཞེས་པ་ནི་སྒྱུ་མ་ལྟ་བུ་དེར་རོ། ། མཉམ་པ་ཉིད་ཅེས་པ་ནི། རང་བཞིན་ནམ་སྐྱེ་མེད་དུ་མཉམ་པའོ། ། བྲག་ཆའི་སྒྲ་ཞེས་པ་ནི་སྣང་བཞིན་དུ་མེད་པའོ། ། དེས་དབྱངས་མཆོག་ཅེས་པ་ནི་ཨ་སྟེ་སྐྱེ་མེད་ལ་བྱའོ། ། མཉམ་ཞིང་ཞེས་པ་ནི་སྐྱེ་མེད་དུ་མཉམ་ཞིང་མཉམ་པའོ། ། སྒྲས་རྣམ་པར་རྟོག་པའི་ངོ་བོ་དང་ཞེས་པ་ནི་སྒྲ་བརྗོད་པའི་དོན་ལ་དམིགས་ནས་སྣང་བ་འབྱུང་བས་སོ། ། ཤེས་རབ་ཕ་རོལ་ཕྱིན་པ་ཞེས་པ། ཤེས་རབ་ཕ་རོལ་ཏུ་ཕྱིན་པ་རྟོགས་ན་སྒྲ་བརྙན་ལྟ་བུར་མཉམ་པའོ། ། ཅི་ཞེ་ན་ཞེས་པ་ནི་སྒྲ་བརྙན་ནམ་སྒྱུ་མ་དེ་ཅི་ཞེ་ན་ཞེས་པའོ། །
དེ་ནས་དེ་ནི་ཆོས་ངག་འབྱུང་ཞེས་པ་ནི། མཉམ་པོར་ཞེས་པ་ནི་མཉམ་པོར་རྟོགས་པའི་དབང་གིས་ཆོས་ངག་འབྱུང་སྟེ། འདི་ནི་ཞེས་པ་སྟེ་སྒྱུ་མ་ལྟ་བུའོ། ། ཆོས་ངག་སྐྱེ་མེད་དོ། ། དེ་ནས་ཞེས་པ་ནི་ངག་དེའོ། ། དེའི་ཕྱིར་ཞེས་པ་ནི་ཐམས་ཅད་མཉམ་པར་རྟོགས་པའི་ཕྱིར་རོ། ། ཆོས་ལ་ཆོས་ཀྱི་དོན་ངེས་པའི་ཚིག་ཞེས་པ་ནི་ཆོས་རང་བཞིན་མེད་པར་རྟོགས་པའི་དོན་སྟོན་པར་བྱེད་པའི་ཚིག་གོ ། རང་བཞིན་མེད་པར་སྟོན་པའི་སོ་སོར་སྣང་བ་དང་། སོ་སོར་རིག་པ་དང་། རྟོག་པའི་ངོ་བོ་སྟེ་ཞེས་པ་ནི་རྟོག་པ་ལས་བྱུང་བའི་ངོ་བོ་ཤེས་རབ་བོ། །
དེ་ཉིད་ཀྱི་ཕྱིར་ཞེས་པ་ནི་བརྟག་པའི་ཕྱིར་རོ། ། འདི་ནི་ཞེས་པ་ནི་སྒྱུ་མ་ལྟ་བུ་དེའོ། ། དམ་ཚིག་གསུམ་གསལ་བར་བྱེད་ཅེས་པ་ནི། རྣམ་སྣང་སོགས་ཀྱི་སྐུ་གསུང་ཐུགས་གསལ་བར་བྱེད་པའོ། ། གང་ཞིག་དབྱངས་ངག་ཟེར་ཅེས་པ་ནི་སྐྱེ་མེད་སྟོན་པའི་དབྱངས་སོ། ། དེ་ཞེས་པ་ནི་ངག་གོ ། དེ་ལྟར་གྱུར་ཞེས་པ་ནི། སྐྱེ་མེད་རྟོགས་པར་གྱུར་པའོ། ། འདི་ནི་ཞེས་པ་ནི་སྐྱེ་མེད་དོ། ། དེའི་དེ་བཞིན་བརྗོད་ཅེས་པ་ནི་སྐྱེ་མེད་དོ། །
དེ་ཡང་ཞེས་པ་ནི་སྐྱེ་མེད་དོ། ། ཡང་དག་པ་མ་ཡིན་པ་ལས་གྲུབ་པ། ཆོས་ངག་ལས་གྲུབ་པ་ཞེས་པ་ནི། ཕུང་པོ་ལྔ་རང་བཞིན་མེད་པར་གྲུབ་པའོ། ། རྡོ་རྗེ་སེམས་དཔའ་བདེ་སོགས་ཀྱི་ལན་ནི་ཐེག་པ་དང་སོགས་ཏེ་ཐེག་པ་ཞེས་པ་ནི་ཐབས་ཀྱི་རྒྱུད་ཀྱི་ཐེག་པའོ། ། ཆེན་པོ་ནི་བྱང་ཆུབ་སེམས་དཔའི་ལམ་འབྲས་བུ་དང་བཅས་པའོ། ། ལམ་ནི་འདིས་འདོང་བས་ན་ལམ་མོ། ། འབྲས་བུ་འདིར་འདོང་བས་ན་འབྲས་བུའོ། ། ཆེན་པོ་རྣམ་པ་བདུན་དུ་སྦྱོར་བའི་ཕྱིར་རོ། ། ཞེས་པ་ནི།
དམིགས་པ་ཆེན་པོ་ནི་བྱང་ཆུབ་སེམས་དཔའ་ལམ་རྒྱ་ཆེན་པོ་ལ་དམིགས་པའོ། ། སྒྲུབ་པ་ཆེན་པོ་ལ་རང་གི་དོན་དང་གཞན་གྱི་དོན་གཉིས་སྒྲུབ་པའོ། ། ཡེ་ཤེས་ཆེན་པོ་ནི་གང་ཟག་དང་ཆོས་ཀྱི་བདག་མེད་རྟོགས་པའོ། ། བརྩོན་འགྲུས་ཆེན་པོ་ནི་བསྐལ་པ་གྲངས་མེད་པ་གསུམ་དུ་དཀའ་བ་སྣ་ཚོགས་སྤྱོད་པའོ། ། ཐབས་ལ་མཁས་པ་ཆེན་པོ་ནི་ཤེས་རབ་ཆེན་པོས་འཁོར་བའི་མཐའ་ལ་མི་ལྟུང་། སྙིང་རྗེ་ཆེན་པོས་མྱ་ངན་ལས་འདས་པའི་མཐའ་ལ་མི་ལྟུང་བའོ། ། ཐོབ་པ་ཆེན་པོ་ནི་སངས་རྒྱས་ཀྱི་ཆེ་བའི་ཡོན་ཏན་སྤངས་པ་ཕུན་སུམ་ཚོགས་པ་དང་། ཡེ་ཤེས་ཕུན་སུམ་ཚོགས་པ་ཐོབ་པའོ། ། ལས་ཆེན་པོ་ནི་གཞན་དོན་འཁོར་བ་མ་སྟོངས་ཀྱི་བར་དུ་བྱེད་པའོ། ། མདོ་དེ་གང་དུ་འགྲུབ་ཅེས་པ་ནི་ཆེན་པོ་བདུན་དང་ལྡན་པར་རོ། །
དེའི་ཕྱིར་ནི་ཆེན་པོ་བདུན་དང་ལྡན་པའི་རི་བོ་ཁྱད་པར་དུ་འཕགས་ཞེས་པ་ནི་ཕ་རོལ་ཏུ་ཕྱིན་པའི་ཐེག་པ་ལས་སོ། ། རྡོ་རྗེ་ཞེས་པ་ནི་གཉིས་མེད་ཡེ་ཤེས་སོ། ། ཐེག་པ་ཞེས་པ་ནི་གསང་སྔགས་ཀྱི་ཐེག་པའོ། ། ཆེན་པོ་ནི་སྔགས་ཀྱི་ལམ་འདིའོ། སངས་རྒྱས་ལ་སོགས་བསྒྲུབ་ཅེས་པ་ནི། ཚེ་གཅིག་གིས་སངས་རྒྱས་བསྒྲུབ་པ་སྟེ། སངས་རྒྱས་ནི་ས་བཅུ་གཉིས་པའོ། ། སོགས་པ་ནི་ས་བཅུ་གསུམ་པའོ། ། དེའི་ཞེས་པ་སངས་རྒྱས་ཀྱི་འབྲས་བུའོ། ། དེ་རྣམས་ནི་ཡོན་ཏན་ནོ། །
དེ་རྣམས་ནི་སྟོབས་ལ་སོགས་པའོ། ། བསྟོད་པ་ཇི་ལྟར་ཞེ་ན་ཞེས་པ་ནི་སུ་ལ་བསྟོད། ཚུལ་ཇི་ལྟར་བསྟོད་ཅེས་པའོ། ། རྣམ་པར་རྟོག་པ་མེད་པའི་ལྷག་པར་གྲོལ་བ་ཞེས་པ་ནི། བསྟོད་པ་དང་། བསྟོད་བྱ་དང་། བསྟོད་པ་པོ་མི་དམིགས་པའི་ཚུལ་གྱིས་བསྟོད་པའོ། ། གཟུགས་བརྙན་ལ་སོགས་ཞེས་པ་ལ་ལྷག་པར་གྲོལ་བ་སུས་བསྟོད་ཅེ་ན་གཟུགས་བརྙན་ལ་སོགས་པ་སྟེ། གཟུགས་བརྙན་དང་སྒྱུ་མ་དང་བྲག་ཆ་ལ་སོགས་པ་བསྟོད་པའོ། ། གང་ཕྱིར་ནི་རྒྱུ་མཚན་ནོ། །
སྟོང་པ་ཉིད་ཀྱི་རང་བཞིན་གྱིས་ཁྱབ་ཅིང་ཅེས་པ་ནི། བརྟན་གཡོ་ཐམས་ཅད་སྟོང་པ་ཉིད་ཀྱིས་ཁྱབ་པའོ། ། དེས་ཁྱབ་པ་ཞེས་པ་ནི་བསྟོད་པས་སོ། ། རྣམ་པར་རིག་པ་ཞེས་པ་རང་རིག་པའོ། ། དེའི་ཕྱིར་ཞེས་པ་ནི། ཁམས་གསུམ་དུ་རང་རིག་པ་ཙམ་གྱི་ཕྱིར་རོ། ། དེའི་རང་བཞིན་གྱི་ཞེས་པ་ནི་ལྷན་ཅིག་སྐྱེས་པའི་རང་བཞིན་དུའོ། ། དེའི་རྣམ་པས་ཞེས་པ་ནི་ལྷན་ཅིག་སྐྱེས་པའི་རྣམ་པས་གནས་ནའོ། ། དེས་རྣམ་པར་མི་འགྱུར་ལགས་ཞེས་པ་ནི་ལྷན་ཅིག་སྐྱེས་པ་རྟོགས་པར་མི་འགྱུར་ལགས་ཏེ་རྟོགས་ཞེས་པའོ། ། གང་ཕྱིར་ཞེས་པ་སོགས་ནི།
བདག་དང་བདག་གིར་ཇི་ལྟར་ལགས་ཀྱི་ལན་ཏེ། ཐམས་ཅད་དངོས་པོས་སོ་ཞེས་པ་ནི་ལྷན་ཅིག་སྐྱེས་པའི་བརྟན་གཡོ་ཐམས་ཅད་ཀྱི་དངོས་པོའོ། ། རང་གི་ངོ་བོ་ལྷན་ཅིག་སྐྱེས་པའི་ངོ་བོའོ། ། རྣམ་ཤེས་ཕུང་པོ་སོགས་ནི། དེ་བཞིན་རྣམ་པར་ཤེས་པ་ཉིད་ཅེས་པའི་ལན་ནོ། ། རྣམ་ཤེས་ལུས་ཤེས་པའི་ལན་ནི་རྣམ་ཤེས་ཀྱི་ངོ་བོའོ། ། སེམས་ཀྱི་ངོ་བོ་ཞེས་པ་ནི་སེམས་ཀྱི་ངོ་བོར་གནས་པའོ། ། དེའི་ཕྱིར་ནི་རྣམ་ཤེས་ཀྱི་ལུས་ལ་རང་རིག་གནས་པའི་ཕྱིར། རྨོངས་བཅས་ནི་གདམས་ངག་དང་བྲལ་བས་མི་ཤེས་པའོ། ། མི་འཚལ་ན་ཞེས་པ་ནི་ལྷན་ཅིག་སྐྱེས་པ་དེའོ། །
དེ་ལྟར་ཞེས་པ་ནི་ལྷན་ཅིག་སྐྱེས་པ་རྨོངས་ཤིང་མི་ཤེས་པ་ལྟར་རོ། ། དེ་རྣམས་ཞེས་པ་ནི་བརྟན་གཡོའོ། ། དེ་ཁོ་ན་འཚལ་ལགས་ན་ཞེས་པ་ནི། ཇི་ལྟ་བུར་འཚལ་ཞེས་པའོ། ། སེམས་དང་སོགས་ནི་དེ་བཞིན་སེམས་བྱུང་ཉིད་ཅེས་པའི་ལན་ནོ། ། སེམས་དང་སེམས་བྱུང་སེམས་ཀྱི་ཚུལ་ཞེས་པ་ནི་ལན་ཏེ། སེམས་ནི་སེམས་ཀྱི་ངོ་བོ་ཞེས་པ་སེམས་དང་སེམས་བྱུང་སྟེ་གཟུང་འཛིན་དུ་རྟོག་པའོ། ། སེམས་དང་ཞེས་བྱ་བ་ནི་སེམས་ཀྱི་ངོ་བོ་ཡེ་ཤེས་གསུང་ཞེས་པའི་ལན་ནོ། ། དངོས་པོའི་རང་བཞིན་ཞེས་པ་ནི་སེམས་ཀྱི་ངོ་བོའི་རང་བཞིན་ནོ། ། དགེ་བའི་ཕུང་པོ་ཞེས་པ་ལ་སོགས་པ་ནི།
སོགས་ཁོངས་སུ་མི་དགེ་བའི་ཕུང་པོ་དང་། ལུང་མ་བསྟན་གྱི་ཕུང་པོ་ཡང་བསྡུའོ། ། རིག་པར་བྱ་ཞེས་པ་ནི། དགེ་བ་དང་མི་དགེ་བ་དང་ལུང་མ་བསྟན་གྱི་ཕུང་པོར་རིག་པར་བྱའོ། ། འཚོ་བ་ཞེས་པ་ནི་འཚོ་བ་ལས་སྲོག་ཏུ་རྟོགས་པའོ། ། ཐམས་ཅད་དུ་འགྲོ་བ་ནི་ཤེས་པའོ། ། དེ་ལ་ཞེས་པ་ནི་དེ་ཐམས་ཅད་པའོ། ། ཁྱབ་པར་འཇུག་པས་ཁྱབ་འཇུག་གི་སྐྱེས་བུ་ཞེས་བྱའོ། ། ཤེས་བྱའི་རང་བཞིན་ཅན་ཞེས་པ་ཁྱབ་འཇུག་གོ ། གནས་ཀྱི་དོན་ཞེས་པ་ནི་སྣོད་དོ། །
རང་གི་ངོ་བོ་ནི་བཅུད་དོ། ། ཆོས་རྣམས་ཀྱི་བྱེད་པ་པོར་དབང་ཕྱུག་འདོད་ཟེར་རོ། ། ཆོས་ཅན་གྱི་དངོས་པོ་ཉིད་ཀྱིས་ཞེས་པ་ནི། དེ་བཞིན་ཆོས་དང་ཆོས་ཅན་གྱི་ཞེས་པའི་ལན་ནོ། ། ཆོས་ཅན་གྱི་དངོས་པོ་ནི་དབང་ཕྱུག་གོ ། བདག་ཉིད་ཅན་ཅེས་པ་ནི་ཆོས་ཅན་ནོ། ། གྲུབ་པའི་མཐའ་ལས་ཞེས་པ་ནི་དབང་ཕྱུག་གི་གྲུབ་མཐའ་དུ་མའོ། ། བསོད་ནམས་ཚོགས་ཞེས་པ་ནི། སོགས་ཁོངས་ནས་བསོད་ནམས་མ་ཡིན་པའི་ལས་སོ། ། ཆོས་རྣམས་ཀྱི་བྱེད་པ་པོ་ཞེས་པ་ནི།
བསོད་ནམས་དང་བསོད་ནམས་མ་ཡིན་པའི་བྱེད་པ་པོ་དབང་ཕྱུག་ཏུ་འདོད་དོ། ། དེ་རབ་ཏུ་བསྟན་པའི་དོན་དུ་ཞེས་པ་ནི་གྲུབ་མཐའ་དུ་མའོ། ། ལྡོག་པ་གསུང་ཞེས་པ་ནི་དངོས་པོ་དུ་མ་ལས་ལྡོག་པ་སྟེ་གཅིག་གོ ། གཅིག་དང་དུ་མ་ཞེས་པ་ནི་དངོས་པོ་ལ་གཅིག་གྲུབ་མཐའ་དུ་མའོ། ། བསྒྲུབ་བྱ་དང་ཞེས་པ་ནི་མང་པོ་མ་ཡིན་ཏེ། གཅིག་གང་རུང་གཅིག་ཡིན་པས་སོ། ། ཆོས་དག་དང་ཞེས་པ་ནི། གང་ཕྱིར་ཆོས་ནི་དུ་མ་ཉིད། ། ཅེས་པ་ནི་ཆོས་ཅན་ནོ། ། གཏན་ཚིགས་ནི་ཐར་པ་ཉིད་ནི་གཅིག་པུ་ཡིན་པ་དང་།
དངོས་པོ་གཅིག་པུ་ཡིན་པའི་ཕྱིར་རོ། ། དཔེ་ཞེས་པ་ནི་ཆུའི་རྒྱུན་དང་རྒྱ་མཚོའོ། ། གལ་ཏེ་དུ་མ་ཉིད་བསྒྲུབ་པར་བྱ་བའི་རྒྱུར་བརྗོད་ན་ཞེས་པ་ནི། འབྲས་བུ་དུ་མ་ཉིད་བསྒྲུབ་པར་བྱ་བའི་རྒྱུར་དངོས་པོ་དུ་མ་བརྗོད་ན་ཞེས་པའོ། ། དུ་མ་ཉིད་ནི་མི་སྐྱེ་བའི་ཕྱིར་རོ། ། ཞེས་པ་ནི། འབྲས་བུ་དུ་མ་མི་དགོས་པའོ། ། འདིས་ཞེས་པ་ནི་འབྲས་བུ་དུ་མ་མི་སྐྱེ་བའོ། ། གཅིག་པ་ཉིད་དུ་བསྒྲུབ་པར་བྱ། ། ཞེས་པ་ནི་འབྲས་བུའི་དངོས་པོ་གཅིག་ཏུ་བསྒྲུབ་པའོ། །
ཆུ་བོ་ཞེས་པ་ནི་གྲུབ་མཐའ་ཐ་དད་པའི་དཔེའོ། ། རྒྱ་མཚོ་ནི་དངོས་པོ་གཅིག་པའི་དཔེའོ། ། གཅིག་ཅེས་པ་ནི་དངོས་པོ་གཅིག་པའི་ཕྱིར་རོ། ། དུ་མ་ནི་གྲུབ་མཐའ་དུ་མའོ། ། དེ་ལ་ཞེས་དཔེ་དེ་ལའོ། ། ཆོས་རྣམས་ཀྱི་མཐར་བརྗོད་ཅེས་པ་ནི་གྲུབ་མཐའོ། ། གང་ཕྱིར་གཅིག་ལོག་པ་ལས་ཞེས་པ་ནི་གྲུབ་མཐའ་ལོག་པའོ། ། སྣ་ཚོགས་པའི་རིམ་པ་ཞེས་པ་ནི། ཆུའི་རྒྱུན་ཞེས་པ་ནི། ཆུ་བོའི་རྒྱུན་ནི་ཅི་ཞེས་བགྱི་བའི་ལན་ནོ། །
ཆུ་བོའི་སྒྲས་ཉོས་སོ་ཞེས་པ་ནི་འཛག་པའམ་བབ་པའོ། ། རྒྱ་མཚོ་ཞེས་པ་ནི་རྒྱ་མཚོ་ཉིད་ཀྱང་ཁྱད་པར་དུ་ཞེས་པའི་ལན་ཏེ། རོལ་མཚོ་ནི་བདུན་ནོ། ། གངྒ་ལ་སོགས་པ་ཞེས་པ་ནི་སོགས་སུ་པག་ཤུ་བསྡུའོ། ། ཆུའི་རྒྱུན་འབབ་ཅིང་རབ་ཏུ་འཁོར་བ་འདི་ནི་སིན་དུའི་ཆུའོ། ། འདི་ནི་ཞེས་པ་ནི་རྒྱ་མཚོའི་ཆེན་པོར་འབབ་པའོ། ། དེ་ཞེས་པ་ནི་ཆུ་སྣ་ཚོགས་སུ་མི་དམིགས་པ་དེ་བཞིན་ནོ། ། ཟབ་པ་ནི་རྟོགས་པར་དཀའ་བའོ། ། གཏིང་དཔག་དཀའ་བ་ནི་ཆོས་ཀྱི་དབྱིངས་སོ། ། ཕྱི་རོལ་དུ་གྱུར་པ་ནི་ཆོས་ཀྱི་དབྱིངས་ལས་ཕྱི་རོལ་ཏུ་གྱུར་པའི་མུ་སྟེགས་ཅན་རྣམས་ཀྱིས་བདག་སོགས་སྣ་ཚོགས་འདོད་དོ། །
ཅི་འདིར་དེ་ཁོ་ན་ཉིད་དུ་མའི་རྣམ་པ་ཉིད་དུ་ལགས་སམ་ཞེས་པའོ། ། མ་ཡིན་ཞེས་པ་ནི་དེ་ཁོ་ན་ཉིད་དུ་མ་ཡིན་ནོ། ། གང་འདི་ཞེས་པ་ནི་དེ་ཁོ་ན་ཉིད་དོ། ། དེ་ཁོ་ན་ཉིད་ཀྱི་ངོ་བོར་གྲུབ་མཐའ་སྣ་ཚོགས་གཅིག་པའོ། ། གང་ཕྱིར་གཅིག་དང་མང་པོ་ཉིད། ། ཅེས་པ་ལ་སོགས་པ་ནི། སྣ་ཚོགས་ཉིད་ནི་ཁྱོད་གསུངས་ན། ། ཆུ་བོའི་རྒྱུན་ལ་རྒྱ་མཚོ་ལྟར། ། མང་པོར་དམིགས་པར་མི་འགྱུར་ཏེ། ། ཞེས་པའི་ལན་ནོ། །
དེ་རྣམས་ནི་ཞེས་པ་ནི་ཏིརྟི་ཀ་དང་ཉན་རང་ངོ་། ། གང་ཞིག་དུ་མ་སྣ་ཚོགས་པ། ། ཞེས་པ་ནི་ཏིརྟི་ཀ་དང་ཉན་རང་གི་གྲུབ་མཐའོ། ། དེ་ནི་ཞེས་པ་ནི་གྲུབ་མཐའོ། ། དམ་པས་དམིགས་པར་མི་འགྱུར་ཞེས་པ་ནི། སངས་རྒྱས་དམིགས་པར་མི་འགྱུར་ཞེས་པའོ། ། རིགས་པས་རྟོགས་པར་མི་འགྱུར་ཞེས་པ་ནི་གྲུབ་མཐའ་དུ་མས་དངོས་པོ་རྟོགས་པར་མི་འགྱུར་རོ། ། དུ་མ་ནི་ཞེས་པ་ནི་རྟོགས་པས་བཞག་པའོ། ། གཅིག་ཞེས་པ་ནི་དངོས་པོ་ལ་གཅིག་གོ ། འཇུག་པ་སྟེ་ཞེས་པ་ནི་དུ་མར་སྒྲོ་འདོགས་པའོ། །
རྒྱ་མཚོར་འཇུག་པ་ཞེས་པ་ནི་ཆུ་ཐ་དད་རྒྱ་མཚོར་ཞུགས་ནས་གཅིག་པ་ལྟར་རོ། ། རིགས་པས་རྟོགས་པར་མི་འགྱུར་ཞེས་པ་ནི། དངོས་པོ་ལ་རིག་པས་དུ་མར་རྟོག་པར་མི་འགྱུར་ཞིང་ངོ་། ། དེ་རྣམས་ཀྱི་ཞེས་པ་ཏིརྟི་ཀ་དང་ཉན་རང་གིའོ། ། སྣ་ཚོགས་མི་འདོད་ཅེས་པ་ནི་བདག་དང་སེམས་ལ་སོགས་པར་མི་འདོད་པའོ། ། སོ་སོར་སྣང་བ་དངོས་མེད་ཅེས་པ་ནི་ཆུ་ཐ་དད་པ་བ་ཚྭ་ཅན་དུ་ཞུགས་ནས་རོ་གཅིག་པའོ། ། དུ་མ་གཅིག་གི་དངོས་པོ་མེད། ། ཅེས་པ་ནི་དེ་ཁོ་ན་ཉིད་ལ་གྲུབ་མཐའ་དུ་མ་མེད་པའི་ཕྱིར་རོ། ། དེ་ལྟ་བུའི་རྣམ་པ་གང་ལས་ཞེས་པ་ནི་གྲུབ་མཐའ་དུ་མ་ལས་སོ། ། དེ་ཁོ་ན་ཉིད་རྙེད་པར་འགྱུར་ལགས་ཞེས་པ་ནི།
དེ་ཁོ་ན་ཉིད་གཅིག་པོ་གང་ལས་རྙེད་པར་འགྱུར་ཏེ། རྙེད་པའམ་རྟོགས་པར་མི་འགྱུར་རོ། ། གང་ཞིག་གི་ཚིག་ནི་བླ་མའི་ཚིག་གོ ། དེའི་ཞེས་པ་ནི། བླ་མ་དེའི་འོ། ། ནང་གི་ཞེས་པ་ནི་རྩ་མཛེས་པའི་སྤྱི་བོར་ལྷན་ཅིག་སྐྱེས་པ་མྱོང་བཞིན་པར་བརྗོད་པར་མི་ནུས་སོ། ། རྣམ་པར་གནས་ཞེས་པ་ནི་རྩ་མཛེས་པའི་སྤྱི་བོར་གནས་པའོ། ། ནམ་མཁའ་ནི་དབུས་སོ། ། ལྔ་ནི་བྱང་ཆུབ་དབུ་མར་ཆུད་པས་བདུད་རྩིའི་ལྔ་འབབ་པ་བརྒྱན་པའོ། ། གསང་བའི་པདྨ་སོགས་ནི།
གསང་བའི་གནས་ནི་མི་འཚལ་ཞིང་ཞེས་དྲིས་པའི་ལན་ནོ། ། མཛེས་པ་ནི་སྤྱི་བོའི་ཕྱོགས་སུ་ཁྲག་དང་ཤ་ཁྲག་ཅེས་པ་ཤ་ཆེན་མཚོན་ནོ། ། གསང་བའི་གནས་ནི་ཆོས་འབྱུང་ངོ་། ། ནམ་མཁའི་གནས་དང་ཆོས་འབྱུང་ངོ་། ། ཆུ་དང་སོགས་ནི་འབྱུང་བ་ལྔ་སྟེ་ཆུ་དང་ཞེས་པ་དང་། བསིལ་དང་ཞེས་པར་བསྡེབས་ཏེ། དེའི་བདེ་བ་སྟེ་ལྔའོ། ། མེ་དང་ཞེས་པ་ཚ་བ་བསྡེབས་ཏེ། དབང་ཆེན་ཞེས་པ་དང་། གཉིས་ཀྱི་ཞེས་པ་ནི་རྡོ་རྗེ་པདྨའོ། །
ཚ་བའི་མཚན་ཉིད་ཅེས་རེག་པས་སྲ་བའོ། ། འདོད་ཆགས་ཞེས་པ་ནི་བདེ་བའོ། ། དཀྱིལ་འཁོར་ནི་དྷཱུ་ཏིའོ། ། རླུང་དང་ཞེས་པ་དང་། ནང་དུ་ཞེས་པར་བསྡེབས་ཏེ། ནང་དུ་ཞུགས་པ་ནི་རླུང་གི་བདེ་བས་ཕུལ་བའོ། ། ནམ་མཁའ་ཞེས་པ་ནི་མཛེས་སྤྱིའོ། ། འདི་རྣམས་ཀྱིས་བརྒྱན་ཞེས་པ་ནི་འབྱུང་བ་རྣམ་པ་ལྔའོ། ། པདྨ་འབའ་ཞིག་མཛེས་ཏེ་སྤྱི་སྟེ། པད་མས་དང་བརྒྱན་ནོ། །
གསང་བ་ཞེས་པ་ནི་དོན་རྣམ་པ་བདུན་སྟེ། བརྒྱད་པ་ནི་བརྗོད་དུ་མེད་པའི་མཚན་ཉིད་དོ། ། ཞེས་པ་ནི། དོན་བདུན་ན་རེ་ག་བདུན་དང་ལྡན་པའི་ཧཱུྃ་ངོ་། ། བརྒྱད་པ་བརྗོད་དུ་མེད་པ་ནི་དངོས་པོ་མེད་པའོ། ། སྦས་དོན་དུ་དབང་བདུན་ཏེ་རིགས་དབང་ལྔ་སློབ་དཔོན་དང་གསང་བའོ། ། བརྒྱད་པ་བརྗོད་དུ་མེད་ཅེས་པ་ནི་ཤེས་རབ་ཡེ་ཤེས་གང་ལ་ཡང་མི་རིགས་གསང་བ་ཞེས་པ་ནི་གསང་བའོ། ། ཞེས་པ་ནི་སྣོད་མ་ཡིན་པ་ལ་མི་གསལ་བར་བྱས་པའམ། སྦས་པ་གབ་པའོ། ། དེ་ཁོ་ན་ཉིད་ཅེས་པ་ནི།
དེ་ཁོ་ན་ཉིད་བཅུ་སྟེ་གཏོར་མའི་དེ་ཁོ་ན་ཉིད་ལ་སོགས་པའོ། ། མདོར་བསྟན་པ་ཞེས་པ་ནི་རྒྱུད་ཀྱི་དོན་ནོ། ། གསང་བ་ནི་ས་བོན་ལྔའོ། ། ཞེས་པ་ལ་སོགས་པ་བསྟན་པ་ནི་གཉིས་འདྲེས་པ་ཡན་ལག་ལྔ་བཅིངས་པ་སྟེ། དབང་དང་རིམ་པ་གཉིས་ལས་བསྒོམ་པའི་རིམ་པ་དང་། དེའི་དེ་ཁོ་ནའི་རིམ་པ་ལྔ་ཡོད་དོ་ཟེར། ། བསྟན་པ་ནི་འདྲེས་པའོ། ། གང་འདྲེས་ཞེ་ན། ། གསང་བའི་ས་བོན་ལྔ་ཞེས་པ་ཐབས་ཤེས་རབ་ཀྱི་བདུད་རྩི་ལྔ་འདྲེས་པའོ། ། དེ་བསྒོམ་པའི་དེ་ཁོ་ན་ཉིད་མཚོན་བྱེད་དོ། །
གསང་བ་གསང་བར་ནི་པདྨའི་དངོས་པོ་སྦས་པའི་ཞེས་པ་ནི། པདྨའི་དངོས་པོ་ནི་དགའ་བ་བཞིའོ། ། སྦས་པ་དེའི་ནི་རང་རིག་གོ ། གང་དུ་འདྲེས་ན་ཞེ་ན། གསང་བའི་པདྨར་ཞེས་པ་དབང་གི་གནས་སུ་འདྲེས་པའོ། ། རིམ་དང་སྔགས་དང་གཏོར་མ་དང་། རྫོགས་རིམ་ཀྱི་ཡན་ལག་སྤྱོད་པ་དང་ལྔས་བཅིངས་ངོ་། ། གསང་བའི་ལྟེ་བ་ཞེས་པ་ནི་རིགས་ཀྱི་བདག་པོའི་ཁའོ། ། དགའ་བར་རོ་ཞེས་པ་ནི། དགའ་བ་གསུམ་མོ། །
ཇི་ལྟར་འདྲེས་ན། གསང་བའི་གནས་ཐམས་ཅད་དུ་འགྲོ་བའོ། ། ཞེས་པ་ནི། མཚོན་བྱེད་ལྷན་ཅིག་སྐྱེས་པ་དེ་རྩ་ཐམས་ཅད་དུ་འགྲོ་བས་བསྡུས་པའི་རྡོ་རྗེའོ། ། གསང་བ་བདེ་བ་ཅན་མཐའ་ཡས་སོ་ཞེས་པ་ནི། བདེ་བ་ལྔ་སྟེ། བདེ་བ་ཅན་ནི་བདེ་བའི་མཐའ་ཡས་ཡིན་ནོ། ། མཐའ་ཡས་ཞེས་པ་ནི་མཚོན་བྱེད་ལྷན་ཅིག་སྐྱེས་པ་དེའོ། ། རྒྱུད་ཀྱི་གཞུང་གིས་བཤད་དོ། ། ཞེས་པ་ནི་རྟེན་པ་སྟེ་དངོས་སུ་སྦྱོར་བའོ། །
བཤད་པ་ནི་རྗོད་བྱེད་མདོར་བསྡུས་པའོ། ། གསང་བ་ནི་ལས་རྒྱའི་ཆོས་འབྱུང་ངམ། ཙཎྜ་ལིའོ། ། བྱང་ཆུབ་སེམས་ཞེས་པ་ནི་སྤྲུལ་འཁོར་དུ་ཤུ་ཏྲ་ཕབ་པའོ། ། གཉིས་ནི་ཞུ་བདེའོ། ། ཐབས་ནི་ཡས་ཕབ་པའོ། ། ཤེས་རབ་ནི་གཞིར་གནས་པའོ། ། གསུམ་པ་རྡོ་རྗེའི་སྙིང་རྗེ་ཞེས་པ་ནི། རྟོག་པའི་རྡུལ་དང་བྲལ་བའོ། ། བཞི་པ་དམ་པ་ཉིད་དུ་བརྗོད་པ་ཞེས་པ་ནི་ལུས་མཐའ་དག་ལ་ཁྱབ་པའོ། །
མཉམ་པ་གཉིས་འདྲེས་པའོ། ། དྲུག་པ་གནས་ནི་གནས་སྐབས་ཀྱི་བདེ་བའོ། ། ཆོས་ཉིད་ཅེས་པ་ནི་གནས་སྐབས་དེའི་མི་རྟོག་པའོ། ། འདི་རྣམས་ནི་བདུན་ནོ། ། གནས་སུ་ཀུན་ཏུ་བཞུགས་ནི་སྤྲུལ་པར་རོ། ། དེ་བདུན་ནི་ལས་རྒྱ་ལ་བརྟེན་པའོ། ། བྱང་ཆུབ་སེམས་ནི་མ་སྐྱེས་པ། ། ཞེས་པ་ནི། རང་བྱུང་གདོད་ནས་མ་སྐྱེས་པའོ། ། ཏིང་ངེ་འཛིན་རྣམ་པ་སྣ་ཚོགས་མཆོག་ཅེས་པ་ནི་རྩ་དེར་བྱང་ཆུབ་ཀྱི་སེམས་འཛིན་པས་མཆོག་གོ །
མིང་ཞེས་པ་ནི་གནས་དེའིའོ། ། མཛེས་ཕྱིར་བཤད། ། ཅེས་པ་ནི་ཨ་ཝ་དྷུ་ཏིའོ། ། རྡོ་རྗེ་སེམས་ནི་སངས་རྒྱས་སོ། ། དགའ་མ་ནི་ཡུམ་མོ། ། གནས་ནི་གཅིག་པུ་ཞེས་པ་ནི་ཨ་ཝ་དྷཱུ་ཏིའི་འདུད་པའོ། ། མང་པོ་ནི་རྩ་བྲན་སྟོང་ཕྲག་བརྒྱད་བཅུ་རྩ་བཞིའོ། ། དེའི་ཞེས་པ་ནི་ཨ་ཝ་དྷཱུ་ཏིའོ། ། ཤེས་རབ་ཕ་རོལ་ཕྱིན་པའི་རྟེན་ཡིན་པས། ། ཤེས་རབ་ཕ་རོལ་ཕྱིན་པ་སྟེ་ནང་གིའོ། །
ཀུན་མཁྱེན་ནི་མི་རྟོག་པའོ། ། ཀུན་འགྲོ་ནི་ཞུ་བའམ་རྩའམ། གསང་བ་ནི་རང་རིག ཕྲ་སྙི་ཡང་སྐྲུད་དོ། ། གསང་བའི་མཁའ་འགྲོ་ནི། བདེ་ཆེན་ནས་མར་ལོངས་སྤྱོད་དུའོ། ། དེ་ནས་ཆོས་འཁོར་དུའོ། ། དེ་ནས་སྤྲུལ་པར་རོ། ། སྒྱུ་མའི་གཟུགས་བརྒྱ་རིགས་པའི་ཞེས་པ་ནི་དང་པོ་དུ་མ་རང་རིག་དེ་ཉིད་དུ་སྣང་ངོ་། ། སངས་རྒྱས་ནི་རིགས་ལྔའོ། །
འཆད་པར་བྱེད་པ་ནི་ཡུམ་སྟེ་རང་རིག་ཏུ་བྱེད་པའོ། ། མེ་ལོང་ལ་སོགས་བསྒོམ་པ་ཡིས་ཞེས་པས་སོགས་ནི། ཟླ་བ་ཉི་མ་རྫོགས་སངས་རྒྱས། ། ཞེས་པ་ནི་ལན་ནོ། ། མེ་ལོང་སོགས་ལྔའོ། ། སྔགས་ནི་ལྔ་པོ་ཞེས་པ་ནི་དེའི་མཚོན་བྱེད་ར་ཧ་སྱ་སོགས་ལྔའོ། ། བྷྲཱུྃ་སོགས་ཏེ་བྷྲཱུྃ་མེ་ལོང་། ཨཾ་མཉམ་ཉིད། ཛྲཱིཾ་སོ་སོར་རྟོགས་པ། ཁཾ་བྱ་བ་ནན་ཏན་ནོ། །
ཧཱུྃ་ཆོས་ཀྱི་དབྱིངས་སོ། ། ཤེས་རབ་ཕ་རོལ་ཕྱིན་པར་གསུང་ནི་ཡི་གེ་ལྔ་རིགས་ལྔར་གསུངས་པའོ། ། ཡི་གེ་དང་པོ་གཅིག་པུ་ཉིད། ། ཅེས་པ་ནི་དང་པོ་རྣམ་དྲུག་འགྱུར་དང་ནི་ཞེས་པའི་ལན་ནོ། ། གཅིག་པུ་ཉིད་ཅེས་པ་ནི་ཨ་ནུད་པན་བརྗོད་ཅེས་པ་སྟེ་སྐྱེ་བ་མེད་པའོ། ། མེ་ལོང་བདེ་གཤེགས་ལ་སོགས་ལྔ། ། ཞེས་པ་ནི་མངོན་པར་བྱང་ཆུབ་པ་ལྔ་སྟེ་དྲུག་པ་ཡང་ངོ་། དྲུག་པ་རྡོ་རྗེ་འཆང་མ་འདུས་སོ་ཞེ་ན། དཔལ་ལྡན་རྡོ་རྗེ་བདེ་ཆེན་པོ་དེའི་ཞེས་པ་ནི། དྲུག་པའོ། །
དེའི་དྲུག་པའི་འདི་ནི་བདུད་རྩི་ལྔའོ། ། ཡེ་ཤེས་གཞན་ཞེས་པ་ནི་ལྔ་ལས་གཞན་པའོ། ། དྲུག་པ་སྟེང་དུ་གྲགས་པ་མེད་ཅེས་པ་ནི་ལོགས་སུ་གྲགས་པ་མེད་དོ། ། རྒྱུད་ནི་འབུམ་ཕྲག་ཚད་དུ་ནི། ། ཞེས་པ་ནི་དབྱིངས་དང་ཡེ་ཤེས་དབྱེར་མེད་པར་འདུས་པའོ། ། དྲུག་པ་ཡོད་པར་མ་གསུངས་སོ། ། ཞེས་པ་ནི་བདུད་རྩི་ལྔའི་མཚོན་བྱེད་དུ་རྒྱུད་དང་སྔགས་ལྔ་མ་རྟོགས་པའོ། ། རྡོ་རྗེ་སེམས་དཔའ་ལྟ་བུ་ཉིད། ། ཅེས་པ་ནི་དེ་ལྟ་བུའི་ལན་སྟོན་པ་ནི་སླའོ། ། མིའི་འཇིག་རྟེན་ཡོད་མ་ཡིན། །
ཞེས་པ་ནི་རྡོ་རྗེ་སེམས་དཔའ་ལྟ་བུ་ཡིན་གྱི་དེ་ལས་མ་རྟོགས་པའི་རྡོ་རྗེ་སེམས་དཔའ་ལྟ་བུ་ཡོད་པ་མ་ཡིན་ནོ། ། དེའི་ཕྱིར་ནི་ལོ་ཀ་མེད་པ་དེའི་ཕྱིར། ཁྱོད་ནི་སྡུད་པ་པོའོ། ། ང་ཡིས་ཞེས་པ་ནི་རྡོ་རྗེ་སེམས་དཔའོ། ། འདི་ཉིད་ཅེས་པ་ནི་སྟོང་པ་ཉིད་དང་པོའོ། ། ནང་ས་བོན་ཨཾ་མཾ་ཆོས་ཉིད་སྟོང་པའི་ནང་ངོ་། ། གཉིས་མེད་ནི་ཡས་ཕབ་པ་དང་། གཞིར་གནས་པ་འདྲེས་པའོ། ། ཡང་ན་གཉིས་མེད་ནི་ཆོས་ཐམས་ཅད་ཀྱི་སྟོང་པ་ཉིད་གཉིས་ཀྱི་སྤྲོས་པ་ཆོད་པའོ། ། བདག་གིས་བསྟན་པར་ཟད།
སྔོན་དང་ཕྱི་མ་ཞེས་པ་ནི། ཆོས་ཐམས་ཅད་ཀྱི་སྔོན་སྟོང་པ་ཉིད་ནི་སྔོན་དང་ཕྱི་མར་སྟོང་པར་མཉམ་པའོ། ། ཡང་ན་སྔོན་དང་ནི་བདེ་ཆེན་དང་སྲོག ཕྱི་མ་ནི་སྤྲུལ་འཁོར་དང་རྩོལ་བ། ཡང་ན་སྔོན་ནི་གསང་དབང་དང་། ། ཕྱི་མ་ནི་ཤེས་རབ་ཡེ་ཤེས་སོ། ། གསུང་ཞེས་པ་ནི་རྡོ་རྗེ་སེམས་དཔས་ཀྱང་གསུངས་སོ། ། འདི་ལ་ཞེས་པ་ནི་སྟོང་པའོ། ། སློབ་དཔོན་གྱིས་ཐམས་ཅད་དང་སྔོན་དུ་འགྲོ་བའི་ཡེ་ཤེས་སོ། གཉིས་མེད་ནི་ཁོང་དུ་ཆུད་པར་བྱེད་པས་ཐམས་ཅད་དུ་འགྲོ་བའོ། །
ཐམས་ཅད་བདག་ཉིད་རྟག་ཏུ་བཞུགས་ནི། འཁོར་བཞི་པོ་ཐམས་ཅད་ཀྱི་བདག་ཉིད་དུ་བཞུགས་པའམ། ཀུན་ནས་ཉོན་མོངས་པ་དང་རྣམ་པར་བྱང་བའི་ངོ་བོར་བཞུགས་པའོ། ། གསང་བའི་གནས་ནི་མི་འཚལ་ཞེས་པའི་ལན་ནི། གནས་ནི་རྣམ་པ་བཞི་རུ་གསུང་། ། ཞེས་པའོ། ། བཞི་ནི་ཆ་དང་ལྡན་ཞེས་པ་ནི་ཐིག་ལེ་བཞི་དང་ལྡན་པའོ། ། པདྨ་བཞི་ནི་ཁྱད་པར་དུ་ཞེས་པ་ནི། ལན་ནི། པདྨ་བཞི་ལ་རྣམ་པར་གནས། །
ཞེས་པ་སྟེ་འཁོར་ལོའོ། ། སྤྱི་བོའི་བཞི་ནི་བདེ་ཆེན་འཁོར་ལོའོ། ། ལྟེ་བ་སྤྲུལ་པའི་འཁོར་ལོའོ། ། གནས་པའི་སྒྲ་ཞེས་པ་ནི་ཨ་ཤད་ལྟ་བུའོ། ། སྒྲ་མཐར་ནི་ཨ་ཝ་དྷཱུ་ཏིའོ། ། གསང་བ་ནི་སྤྲུལ་འཁོར་རོ། ། འགྲོ་བ་ནི་རླུང་ཕྱིར་གྱེན་རྗེས་སུ་འོང་བར་བྱེད་ནི་ནང་དུ་ཐུར་ལ་འོང་བར་བྱེད་པའོ། ། ཐིག་ལེ་ནི་བྱང་ཆུབ་སེམས་ཀྱི་ཐིག་ལེའོ། ། རླུང་འཛིན་པའི་མན་ངག་གིས་ཐིག་ལེ་འཛིན་པའོ། ། རབ་ཏུ་བསྐོར་ནི་རླུང་བཟུང་བའོ། །
ཁ་དོག་ནག་ཞེས་པ་ནི་བདེ་ཆེན་གྱི་རླུང་ནག་པོའོ། ། དམར་ཞེས་པ་ལོངས་སྤྱོད་ཀྱི་དམར་པོ། དཀར་ཞེས་པ་ཆོས་འཁོར་གྱི་དཀར་པོའོ། ། སེར་དང་ཞེས་པ་ནི་སྤྲུལ་པའི་སེར་པོའོ། ། ཆ་ནི་ཤེས་རབ་ཀྱི་མི་རྟོག་པ་ཨཱ་ལིའོ། ། ཆ་མིན་ནི་ཀཱ་ལི་སྟེ་ཐབས་ཀྱི་མི་རྟོག་པའོ། ། ལྷ་མོ་ནི་དྷཱུ་ཏིའོ། སྒྲ་ནི་ཨའོ། ། གང་དེ་ནི་ཨ་ཤད་ལྟ་བུའོ། ། རིག་མ་ནི་ཡུམ་མོ། །
སྣ་ཚོགས་གཟུགས་ནི་ཨཾ་དེའོ། ། མཐས་ནི་དེ་ལས་ཀུན་ཏུ་བསྐྱོད་པའོ། ། ཨ་ལས་འབྱིན་དང་སྡུད་པ་ནི་ཆོས་དེས་ཆོས་ཀུན་གྱི་འབྱིན་པ་དང་སྡུད་པར་བྱེད་པའོ། ། ཡང་ན་འབྱིན་པ་ནི་རྟོག་པའོ། ། སྡུད་པ་ནི་བདེ་བའོ། ། འཇིགས་པ་ནི་རྟོག་པའོ། ། ཆགས་པ་ནི་བདེ་བའོ། ། ཐིག་ལེའི་སྒྲ་ནི་ཨཾ་ངོ་། ། རབ་ཏུ་བསྐོར་ནི་སྡེ་ཚན་བརྒྱད་ཀྱིས་སོ། ། བདེ་བ་ཆེན་པོ་མ་རྟོགས་ན་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་པ་ཡང་དོན་མེད་དོ། །
བཞི་སྟོང་གི་ནི་ཚོགས་གནས་ཞེས་པ་ནི་བདེ་བ་ཆེན་པོའིའོ། ། ལུས་ཀྱི་དེ་ཉིད་མི་ཤེས་པ། ། ཞེས་པ་ནི་རྩ་དང་རླུང་དང་བྱང་ཆུབ་ཀྱི་སེམས་བདེ་བ་ཆེན་པོའི་མན་ངག་མི་ཤེས་ནའོ། ། དེ་དག་ཆོས་ཀྱི་ཕུང་པོའོ། ། འབྲས་བུ་མེད་ནི་དོན་མེད་པའོ། ། གཡོ་བ་རྣམས་ལ་གནས་ཞེས་པ་ནི་རླུང་དང་མེ་ལྷའོ། ། སྙིང་རྗེ་ཆེན་པོ་ནི་ཤུ་ཀྲའོ། ། རེས་འགའ་རེ་ཁ་ཟེར་འབྱུང་པོ་ཞེས་པ་ནི་རྐྱང་མ་ཁ་འོག་ཏུ་བལྟས་པའོ། ། ནམ་མཁའ་འབྱེད་ནི་དྷཱུ་ཏིའོ། ། དེའི་སྤྱི་བོ་ནི་གནས་སོ། །
ངེས་པར་བསྟན་པ་ནི་སྤྲུལ་པར་རོ། ། མཆོག་ནི་བདེ་གསལ་ལྷ་མོ་ནི་བདག་མེད་མའོ། ། ང་ནི་དྲུག་པའོ། ། འདི་ཉིད་རང་རིག་གོ ། ཆོས་ཀྱི་དབྱིངས་ནི་བྷྲཱུྃ་དུ་བརྗོད་ཅེས་པ་ནི། དེས་རྟེན་གཞལ་ཡས་ཁང་བསྟན་ཏེ། ཆོས་ཀྱི་དབྱིངས་ནི་ཐམས་ཅད་བསྐྱེད་པར་བྱེད་པས་ཆོས་ཀྱི་དབྱིངས་ཡིན་ལ། དེ་ནི་བྷྲཱུྃ་དུ་བརྗོད་དེ་བྷྲཱུྃ་དང་འདྲ་བས་བྷྲཱུྃ་སྟེ། བྷྲཱུྃ་ལས་ཐམས་ཅད་བསྐྱེད་ཅིང་གཞི་བྱེད་པ་བཞིན་ཆོས་ཀྱི་དབྱིངས་ལས་ཀྱང་ཐམས་ཅད་བསྐྱེད་པའི་གཞི་བྱེད་དོ། སྐྱེ་གནས་དབུས་སུ་རྣམ་པར་གནས། །
ཞེས་པ་ནི་ནང་ལྟར་སྤྲུལ་པའི་འཁོར་ལོའི་མཐར་སྭཱཧཱ། ཞེས་བྱ་བའི་ཕྱིར་ཞེས་པ་ནི་སྔགས་ཀྱི་མཇུག་སྡུད་ཡིན་པ་ལྟར་རོ། ། བསྡུས་ནས་ཞེས་པ་ནི་དབང་གི་གནས་གཉིས་སུ་ཞུ་བ་བསྡུས་ནས་སོ། ། གང་བསྡུས་ཞེ་ན། དྲུག་པའི་དང་པོ་ནས་འབྱུང་བའི་རུས་པ་དང་རྐང་དང་སོགས་ཏེ། ཕ་ལས་སྐྱེས་པ་གསུམ་བསྡུའོ། ། འདི་དག་ནི་ཕ་སྐྱེས་མ་སྐྱེས་སོ། ། གོང་བུ་རྣམས་བུ་ཚའི་གཟུགས་སོ། ། གཟུགས་དང་སོགས་བདུད་རྩི་ལྔ་ལ་བྱ་གསུངས་སྟེ། གཟུགས་རྣམ་སྣང་།
ཚོར་བ་རིན་འབྱུང་། འདུ་ཤེས་སྣང་མཐའ། འདུ་བྱེད་དོན་གྲུབ། རྣམ་པར་ཤེས་པ་མི་བསྐྱོད་པ། དེ་ཉིད་སངས་རྒྱས་ལྔའི་གཟུགས་བརྙན་ནོ། ། ཕུང་པོ་དག་ཅེས་པ་ནི་ལྔའོ། ། གཟུགས་དང་ཞེས་པ་ནི་གཟུགས་ཀྱི་སྐྱེ་མཆེད་དོ། ། བཞི་པོ་འགྲེའོ། ། ཆོས་ཀྱི་ཁམས་ནི་ཆོས་ཀྱི་སྐྱེ་མཆེད་དོ། ། ཁམས་རྣམས་ཞེས་པ་ནི་བཞིའམ་བཅོ་བརྒྱད་དོ། །
སྐྱེ་མཆེད་ནི་ཡུལ་དང་ཡུལ་ཅན་བཅུ་གཉིས་སོ། ། འདི་རྣམས་འབྱུང་ཞེས་པ་ནི་ཕུང་པོ་དང་ཁམས་དང་སྐྱེ་མཆེད་ལས་བྱུང་བའི་ཁུ་བ་ནི། གོང་བུ་སྟེ་ལུས་སོ། ། མ་བྲིས་དཀྱིལ་འཁོར་ཇི་ལྟར་ལགས། ། ཞེས་དྲིས་པའི་ལན་ནི། ཡིད་ནི་ཁམས་ཀུན་ཞེས་པ་ནི། ། ཡིད་དང་ནམ་མཁའ་གཉིས་ཀ་ཐོགས་པར་བྱེད་པའི་རེག་བྱ་དང་བྲལ་ཞིང་གོ་འབྱེད་པར་ཆོས་མཐུན་པའོ། ། སྐྱེ་མཆེད་ནི་བཅུ་གཉིས། ཁམས་ནི་བཅོ་བརྒྱད། དཔའ་བོ་ནི་དྲུག་གོ །
ཕུང་པོ་ནི་ལྔའོ། ། འབྱུང་བ་ནི་བཞིའོ། ། ཁམས་རྣམས་ལས་བྱུང་ཞེས་པ་ནི་རང་བཞིན་གྱིས་དེ་རྣམས་བསྐྱེད་པར་བྱེད་པའི་རྒྱུའི་དོན་དུ་འབྱུང་བའོ། ། དཀྱིལ་འཁོར་ལུས་ཞེས་པ་ནི། མ་བྲིས་པའི་དཀྱིལ་འཁོར་རོ། ། བྷ་ག་ནི། རྡོ་རྗེ་པདྨའོ། ། རྡོ་རྗེ་སེམས་དཔའ་ནི་ཀུན་རྫོབ་ཀུནྡ་ལྟ་བུ་དང་། དོན་དམ་པའི་བདེ་བ་གཉིས་སོ། ། དེ་ལ་གསུམ་ནི་ལུས་དང་བྷ་ག་བྱང་ཆུབ་ཀྱི་སེམས་སོ། །
རྟག་པར་བྱ་ཞེས་པ་ནི་མ་བྲིས་པའི་དཀྱིལ་འཁོར་དུ་རྟག་པ་ཡང་ཅི་ཞེས་དྲིས་པའི་ལན་ནི། རྟག་པ་དུ་མར་རབ་ཏུ་འགྱུར་ཞེས་པ་ནི། གང་ལ་གཙོ་བོ་ཀུན་སྤྱོད་པ། ། ཞེས་པ་ནི་ཞུ་བའོ། ། ལྷག་མ་དུ་མ་ཀུན་སྤྱོད་པ། ། ཞེས་པ་ནི་ཞུ་བའོ། ། རྟག་པ་དུ་མ་ཀུན་སྤྱད་ན། ། ཞེས་པ་ནི་འདིས་རྟག་པ་དང་། འདིས་རྟག་པ་ནི་ལུས་ཀུན་ལྟར་ན་རྩ་སུམ་ཅུ་རྩ་འམ། རྩ་བཅུར་བརྟག་པའོ། །
བྷ་ག་ནི་རྡོར་པད་དུ་བརྟག་པའོ། ། བྱང་ཆུབ་སེམས་ནི་བྱང་ཆུབ་སེམས་ཀྱི་དཀྱིལ་འཁོར་དུ་བརྟགས་པའོ། ། ཕུང་པོ་རྣམས་པ་གསུངས་ཞེས་པ་ནི་ཞུ་བདེ་གཉིས་སོ། ། འབྱུང་བ་ནི་འབྱུང་བ་བཞིའོ། ། རིག་པ་ནི་རང་བྱུང་ངོ་། ། ཀླ་ཀློའི་སྐད་ཀྱིས་བཤད་པ་ནི། དེས་ཀྱང་དགོས་པ་ཅི་ཞིག་མཆིས་ཞེས་པའི་ལན་ནམ། ཡང་ན་དགུ་གཞུག་ཇི་ལྟར་ལགས་ཞེས་དྲིས་པའི་ལན་ནོ། ། མྱོས་བྱེད་ནི་ཞུ་བའི་ལན་ནོ། ། ལྕགས་ཀྱུ་ཉིད་ནི་ཞུ་བ་དང་དབང་གི་གནས་སུ་དགུག་པའོ། །
ཞགས་པ་པདྨར་གཞུག་པར་བྱ། ། ཞེས་པ་ནི་པདྨ་དེར་རྒྱུ་མཚན་མེད་པར་བརྗོད་པའོ། ། ཐིམ་པའི་ཕྱིར་ནི་ལིངྒར་གསུངས་ཞེས་པ་ནི་བྱང་སེམས་མི་འཆོར་བར་བཅིངས་པའོ། ། ངེས་པར་འབྱེད་པ་རུ་ནི་གསུངས། ། ཞེས་པ་ནི་ཧ་དང་སིའི་སྒྲས་བྱང་སེམས་ངེས་པར་འབྱེད་པའོ། ། བརྡའ་ཇི་ལྟར་ལགས་ཞེས་པའི་ལན་ནི། བཤང་བ་དཀར་པོ་ཞེས་གསུངས་སོགས་ཏེ། བཤང་བ་དཀར་པོ་ནི་དོན་གཞན་ལོ་ཀའི་ཁམས་གཞན་གྱིས་བརྗོད་པའོ། ། ཞུ་བ་ནམ་མཁའི་རྒྱུ་མཚན་མེད་པར་བརྗོད་པའོ། ། ཐིམ་པའི་ཕྱིར་ནི་ལིང་ཀར་གསུངས་ཞེས་པ་ནི་རྡོ་རྗེར་བརྗོད་དོ། །
མེ་ཏོག་རྙིང་པ་བརྡའོ། ། དོན་བྷ་ག་ལ་བརྗོད་དེ། གླུ་ནི་བླངས་པ་ཉིད་ཀྱི་གླུ། ། ཞེས་པ་ནི་ཞུ་བའོ། ། གར་ནི་མཉམ་པར་སྦྱོར་བའོ་ཞེས་པའོ། ། རྣམ་ཤེས་དྲིས་པའི་ལན་ནི། རོ་ནི་ཤི་བར་བརྗོད་པ་སྟེ་ཞེས་པ་བདུན་པའི་དང་པོར་རོ། ། རྣམ་ཤེས་ཡེ་ཤེས་ཁྱོད་ཀྱིས་གསུངས། ། ཞེས་དྲིས་པའི་ལན་ནི། ཁ་ནི་ཞལ་དང་བུ་ག་ཉིད་སོགས་སོ། །
མེའི་མིང་གི་རྣམ་གྲངས་ནི་བྱིན་ཟ་དང་། གསལ་བ་དང་། འབར་བའོ། ། དྷ་ཏུ་ར་ནི་ཀ་ཀ་ནའོ། ། ཙི་ཏྲ་ཀ་ནི་སེན་རྩིའོ། ། བ་ཚ་ནི་ཚིག་ཉིད་དོ། ། ནི་རྫ་ནི་རང་གི་མིང་ཡིན། རྔ་མ་ནི་སྦྲུལ་གྱིའོ། ། ཨརྒའི་བསྒོས་པ་ནི་སྤྲེའུའི་ཐོད་པའོ། ། ཀ་པི་སྤྲེའུའོ། །
དེ་དག་ཉིད་དང་ཞེས་པ་ནི་སྤྲེའུའི་དང་ཐོད་ལེ་ཀོར་འོ་མའི་ནང་དུ་ཞག་བདུན་དུ་བཅུག་པའོ། ། མགོ་བོ་ནི་སྦྲུལ་གྱིའོ། ། རེག་པ་ནི་སྦྲུལ་གྱི་མགོ་བོ་ལའོ། ། བསྐྱེད་པར་བྱེད་པ་ནི་དྲུག་པའོ། ། མྱོས་བྱེད་ནི་མ་ཐ་པ་ལའོ། ། ཚེར་མ་ནི་པོ་སོ་འཆའ་འོ། ། མྱོས་བྱེད་སྤྲོ་བ་རྟོག་ནི་རྒྱ་སྤོས་སོ། ། སྙིང་པོ་ཅན་ནི་སྙིང་པོའམ་བཅུད་དོ། ། སྦུའི་འོ་མ་ནི་བསེ་ཞོའོ། ། བྷ་ལ་ཀ་ཤ་ལ་ཆགས་མའོ། །
བ་ཏ་ཀ་ཉིད་དབང་པོ་ལག་པའོ། ། ཨཾ་བྷ་ལེ་ཏ་ནི་ཁུ་བའོ། ། སྔར་གྱི་རང་བཞིན་འགྱུར་ཏེ་ཞེས་པ་ནི་ལྷའི་གཟུགས་སོ། ། རྨ་བྱའི་གཙུག་ཕུད་ནི་སྤྱིའི་སྒྲ་མངོན་པར་གསང་བ་ཞེས་པ་ནི་བེའུ་རོ་ཙན་ནོ། ། དཔལ་ཐམས་ཅད་ནི་བ་ཤའོ། ། ཀུ་ཊ་ཀའི་ས་བོན་ཞེས་པ་ནི་དུག་མོ་ཉུངས་སོ། ། ཏྲི་རན་ནི་ཤིང་དེ་ལའོ། ། གསར་པ་ནི་མཐོང་མ་ཐག་གོ ། དེར་བཏེགས་པའི་ས་ནི་དེའི་སྟེང་དུ་ཆགས་པའི་མའོ། ། ལོག་པར་བྱས་པ་ནི་སྨན་གྱི་བསྒྲུབ་པའོ། །
གང་ཞིག་ནི་རྣལ་འབྱོར་པའོ། ། འཆད་པར་འགྱུར་བ་ནི་ཨོཾ་པྲ་སན་ཏ་རེ་སོགས་སོ། ། རང་གི་བསྒྲུབས་པས་གཞུག་པར་བྱ་བ་ནི་མིག་སྨན་གྱི་རྫས་སོ། ། ཁྱད་པར་བསྒྲུབ་པ་ཡང་མིག་སྨན་ནོ། ། དེའི་སྔགས་ཞེས་པ་མིག་སྨན་གྱི་སྔགས་སོ། ། བདག་པོ་ནི་སྒྲུབ་པ་པོའོ། ། ལྷན་ཅིག་སྦྱོར་བ་ནི་གཉིས་སྦྱོར་རོ། ། བདག་པོ་དེ་བྲན་དུ་འགྱུར་རོ་ཞེས་པ་ནི་བུད་མེད་ཀྱིའོ། ། འདབ་སྟོང་ནི་མེ་ཏོག་གི་བྱེ་བྲག་གོ ། པ་ཀུ་ནི་སྨད་ཀྱི་བྱེ་བྲག་གོ །
ལྕགས་ཀྱི་བཤང་པ་ནི་ལྕགས་ཕྱེ་ཟོས་པའོ། ། བཤང་བའི་ལས་ཀྱི་ཁ་དོག་ནི་འཁྲུ་གཅོད་དོ། ། བ་ལང་ནི་ཉེ་ཤིང་བའོ། ། དེ་ཡོངས་སུ་སྨིན་པ་ནི་རྒན་པོ་གཞོན་བྱེད་ཀྱི་འབྲས་བུའོ། ། གཞུའི་རྣམ་པ་དེ་བཞིན་གཞན། ། ཞེས་དྲིས་པའི་ལན་ནི། དཀྱིལ་འཁོར་ལ་སོགས་བསྒྲུབ་པ་དང་ཞེས་པ་སྟེ། རབ་ཏུ་བསྒྲུབ་ཐབས་ནི་མཚོན་ཆའི་རིག་བྱེད་དོ། ། སྦྱོར་དང་མྱུར་དུ་སྦྱོར་བ་དང་ཞེས་པ་ནི་མདའ་དང་ཕུར་བུའོ། ། སྟོང་དང་བསྟོད་དང་མྱུར་བ་དང་ཟེར།
སྟོད་དང་ཞེས་པ་ནི་མདའ་སྟོང་སྡོད་ནས་འདྲེན་པའོ། ། དབུག་པ་ཞེས་པ་ནི་གཞུ་འདྲེན་པའོ། ། འཛིན་པ་ཨཾ་འདོན་པའི་བར་དུ་འཛིན་པའོ། ། གསལ་བ་རུ་ནི་གཏོང་བ་སྟེ་ཞེས་པ་མདའ་ཕར་གཏོང་བའོ། ། ད་ནི་བདུན་པའི་གཉིས་པ་ནས་གཡས་བརྐྱང་ལ་སོགས་ཅི་གསུངས་དང་ཞེས་པའི་ལན་ནི། ས་ག་མཉམ་སྟབས་སོགས་ཏེ། བྷ་ཀ་སར་ནི་ས་གའོ། ། དཀྱིལ་འཁོར་དེ་ཉིད་ཕྱག་རྒྱ་སྟབས་ཞེས་པ་ནི་དཀྱིལ་འཁོར་གྱི་རྐང་སྟབས་སོ། ། གནས་གསུམ་ནི་མཉམ་སྟབས་དང་། རྐང་པ་གཉིས་དང་།
དབུས་དང་གསུམ་ས་ག་དང་ངང་པའི་གཤོག་པའོ། ། རྐང་པ་བསྒྲད་པ་དང་གསུམ་མོ། ། ལྷོར་མིན་ཞེས་པ་ལ། འཁྲིགས་པ་ནི་ཆུ་འགེགས་པའི་ལུས་ཀྱིས་སོ། ། མཁའ་འགྲོ་ནི་གསུམ་པ་ནས་སོ། ། མཁྲང་བ་གཡོན་རང་བརྐྱང་བའོ། ། མཉམ་པ་ནི་ལུས་པོ་མདའ་འགེངས་པའི་དུས་སུ་གཉེན་པའོ། ། གཉེན་ནི་བརྟན་པ་ཟེར་ཏེ་ལུས་མི་གཡོ་བའོ། ། མི་འགུལ་བའོ། ། གལ་ཏེ་བསྐྱེད་རྟག་གི་བར་དུ་འགྲན་པའོ། །
སྐུའི་ཕྱག་རྒྱ་སྟེ་ཞེས་པ་ནི་གཞུ་འདྲེན་པའི་ཕྱག་རྒྱའོ། ། དེའི་ཕན་ཡོན་ནི་རིམས་སོགས་སོ། ། འདིས་ནི་ཞེས་པ་ནི་མཚོན་བྱའི་རིག་བྱེད་དོ། ། ཐམས་ཅད་ཟིལ་གྱིས་གནོན་ན་རིམས་དང་དུག་དང་མཁའ་འགྲོ་མའི་འཚེ་བ་གནན་ནོ། ། གང་པའི་སྐྱེ་མཆེད་ནི་གཞུ་འདྲེན་པའི་ཕྱག་རྒྱའོ། ། གཞུའི་རྣམ་རྒྱལ་ཞེས་པའི་ལན་ནི། རང་སྙིང་འགུགས་པ་ཞེས་པ། མ་བསྟོད་པའི་སྦྱོར་བ་ཞེས་པ་ཡོད་དེ། གཡོན་པས་གཞུ་བཟུང་སྟེ། གཡས་པས་གཞུ་རྒྱུད་སྙིང་ཁའི་བར་དུ་གྲངས་ཏེ།
དེ་ནས་ཡར་བསྟོད་པའི་སྦྱོར་བས་སོ། ། མཛེས་པས་གཞུ་བཟུང་ནི་གཡོན་པས་སོ། ། གཡས་སུ་བསྒྱུར་བ་ནི་གཡས་ཀྱི་ཕྱོགས་སུ་བསྒྱུར་བའོ། ། མདའ་ནི་བཅུག་ནས་ཞེས་པ་ལྟོང་བཅུག་ནས་འཕགས་པའོ། ། འགྲུབ་པར་འགྱུར་བ་ནི་གདོན་ལ་སོགས་པ་བསྲུང་བའོ། ། སྔོན་དུ་ཞེས་པ་ནི་གཡོན་དུའོ། ། ལག་པ་ནི་དཔུང་པའོ། ། མཉམ་སྦྱར་ནི་དྲང་པོར་བརྐྱང་པའོ། ། རྒྱབ་ཏུ་བཀུག་ནས་ཞེས་པ་ལ་རྒྱབ་ཏུ་གྲུ་མོ་བསྐུམ་པར་བྱ་ཟེར། རྒྱབ་གཡས་སུ་ཟེར་ཏེ་རྣ་ལྟག་ཏུའོ། །
གང་ཞིག་ནི་གཞུའོ། ། དགུག་པ་ནི་རྟག་དུ་དྲངས་པའོ། ། ཐམས་ཅད་དགུག་པའི་ཕྱག་རྒྱ་ཞེས་པ་ནི་གཞུའི་རྣམ་རྒྱལ་ལོ། ། རྣ་བའི་རྣམ་རྒྱལ་སྐྱེ་མཆེད་དཀྱིལ་འཁོར་དུ་ཞེས་པ་ནི་གཞུ་རྒྱུད་དེའི་བར་དུ་འདྲེན་པའོ། ། བཅུག་ནས་ཞེས་པ་ལྟོང་རྒྱུད་དུ་བཅུག་ནས་སོ། ། རིམ་པར་ནི་རིམ་པར་འགེངས་པའོ། ། དེ་སྲིད་ཅེས་པ་ནི་ཨོཾ་བཟློས་པའི་བར་དུ་འཛིན་པའོ། ། འཛིན་པའི་ཕྱག་རྒྱ་ཞེས་པ་མདའ་འཛིན་པའི་ཕྱག་རྒྱའོ། ། རིམ་པ་ཇི་ལྟར་མཉམ་བཀུག་ནས་ཞེས་པ་ནི་གཡས་པའོ། ། ཆོ་ག་བཞིན་དུ་དགུག་པར་བྱ། །
ཞེས་པ་ནི་གཞུ་དགང་པའི་ཆོ་ག་བཞིན་ནོ། ། ཡོངས་སུ་གང་བ་ནི་ཁེངས་པའོ། ། བཙུམ་པ་ནི་གཞུ་འགེང་དུས་ཁ་བཙུམ་མིག་ལྟ་བ། དགབ་པ་ནི་འབེན་ལ་གཏོད་པའོ། ། ལྟ་སྟངས་ཁུ་ཚུར་བཅུག་ཅེས་པ་ནི་ཁུ་ཚུར་འབེན་ལ་རྟོད་པའོ། ། མདེའུ་བཤད་པ་ནི། གྲུ་བཞི་པ་དང་ཞེས་པ་ནི། མདེའུ་གྲུ་བཞི་པའོ། ། རྣོ་བ་དང་ཟེར་ན་སྤུ་གྲི་ལྟ་བུའོ། ། བསྐོར་བ་ནི་ཟླུམ་པོའོ། །
གཡས་ནས་བསྐོར་ཞིང་ཞེས་པ་ནི། འོག་ཏུ་ཞེས་པ་ལ་སྟེང་དུ་ཞེས་པ་ཡོད་པས་དེ་ཀུན་ཏུ་དགའ་བའོ། ། རིམ་པས་མནན་ཞེས་པ་ལ་དྲག་ཏུ་བརྡུང་རིམ་པར་བརྡུང་ཟེར། མནན་ཅིང་ནི་གཞུའོ། ། རིམ་པར་བརྡུང་བ་ནི་གཞུའོ། ། ཆོ་ག་བཅུ་ཞེས་པ་ལ་དང་། དང་པོ་གཞུ་རྒྱུད་འདུག་པ་ནས་སོར་མོ་བཅུ་ཡར་བརྡུང་པའོ། ། མཆོག་གི་ཕྱག་རྒྱ་ནི་རྣམ་པ་བཅུ་རུ་གཞུ་བཀྲོད་པའོ། ། རྒྱལ་པོ་ཉེ་བར་བརྗོད་ཅེས་པ་ནི། རྒྱལ་པོ་ཡང་བདེ་བ་ལ་ཉེ་བར་སྤྱོད་དོ། །
དཔལ་ལྡན་འཇིག་རྟེན་གསུམ་རྒྱལ་ནི་མཚོན་ཆའི་རིག་བྱེད་འདི་ནི། འཇིག་རྟེན་གསུམ་ལས་རྣམ་པར་རྒྱལ་བ་ཡིན་ནོ། ། ཕྱག་རྒྱ་བཅུ་གཅིག་སོགས་ནས་མཚོན་ཆ་ཐམས་ཅད་ཀྱི་ཕྱག་རྒྱའོ། ། ཞེས་པ་ནི་བར་གྱི་མི་ཤེས་པར་འདུག་གསུང་ངོ་། ། ཇི་ལྟར་རྡོ་རྗེ་ཅན་ཞི་བ་ཞེས་པའི་ལན་ནི། བདུན་པའི་གཉིས་པའམ་གསུམ་པ་ནས་སངས་རྒྱས་རྡོ་རྗེ་ཅན་སོགས་སོ། ། སྤྱན་གྱི་གཟུགས་སུ་འགྱུར་བ་དང་སོགས་ནི་མུ་དྲ་སྤྱན་མར་རོ། ། སྔགས་ཀྱི་ཡི་གེ་མུ་དྲ་ལམ་ལས་བསྐྱེད་ནས་སྔགས་རུ་རུ་སོགས་ཟློས་པའོ། ། ཟླ་བ་གང་ཞེས་པ་ནི་གདན་ནོ། ། བུམ་པའི་ལག་པ་ཞེས་པ་ནི།
ལག་པ་བདུད་རྩིས་གང་བའི་བུམ་པའོ། ། མ་མོ་ནི་སྤྱན་ནོ། ། དབང་བསྐུར་བསམ་ནི་ལྷ་མོ་དེས། ། གང་ཞིག་ནི་དབང་བསྐུར་བར་བྱ་རྒྱུ་ཞི་བ་ལ་དབང་བསྐུར་བའོ། ། ཤི་བ་ལ་སྲོག་སྦྱིན་ཞེས་པ་ནི་ཤི་བ་སླངས་བའོ། ། གྲུབ་འདོད་ནི་ཞི་བའི་དངོས་གྲུབ་བོ། ། དངོས་གྲུབ་སྦྱིན་ནི་ཞི་བའི་དངོས་གྲུབ་སྟེར་བའོ། ། མི་བསྐྱོད་པ་དང་མཱ་མ་ཀིའི་ཞི་བའི་དངོས་གྲུབ་ནི་རྡོ་རྗེ་ཞེས་བྱ་བ་ལ་སོགས་པ་སྟེ། ཐུགས་ཀྱི་རྡོ་རྗེ་ནི་མི་བསྐྱོད་པའོ། ། སྐུ་གསུང་འབར་བར་བྱེད་པ་ནི་སྐུ་གསུང་ཐུགས་སམ་སྐུ་ཆོས་སྐུ་ལ་སོགས་སྤྲུལ་སྐུ་ལ་སོགས་འབར་བར་བྱེད་པའོ། །
གོང་དུ་མི་བསྐྱོད་པ་དང་མཱ་མ་ཀིས་ཞི་བར་བྱེད་པའི་དུས་སོ། ། དེ་ནི་ཟེར་ཡང་། དེ་ལ་ཞེན་པ་ནི་ཏིང་ངེ་འཛིན་ནོ། ། དེ་བཞིན་དུ་ཞེས་པ་ནི། དེ་སྐད་དུ་བརྗོད་ཅེས་པའོ། ། རྡོ་རྗེའི་རིགས་ལ་ཞེས་པ་ནི་མཱ་མ་ཀིའོ། ། སྔགས་ཀྱི་ཡི་གེ་དཀར་པོ་བཀོད་པ་ལས་འོད་ཟེར་དཀར་པོ་བྱུང་ནས་ཞི་བར་བྱེད་པའོ། ། བསྒྲུབ་པར་བྱ་བའི་ལུས་ཞེས་པ་ནི་གང་ཞི་བར་བྱ་བའི་རྒྱུ་ལུས་སོ། ། ལུས་མ་གང་བར་ཞེས་པ་འོད་དཀར་པོས་སོ། ། ཞི་བ་ལས་མ་མོ་སྤྱན་དང་ཞེས་པ་རྣམ་སྣང་གི་ཛོ་ཀིའི་ལས་སོ། །
རྒྱས་པ་ལ་རིན་ཆེན་ཆར་ཞེས་པ་ནི། རྒྱས་པ་ལ་སྒྲོལ་མ་དང་རིན་ཆེན་འབྱུང་ལྡན་དུ་བསྒོམ་ན་ནོར་རྒྱས་པར་བྱེད་དོ། ། དབང་དུ་བྱ་བ་ནི་འདོད་ཆགས་ཆེན་པོ་སྟེ་འོད་དཔག་མེད་དང་། གོས་དཀར་མོས་དབང་དུ་བྱེད་དོ། ། གང་གིས་ནི་གོས་དཀར་མོའོ། ། པད་རྩེས་ནི་སྙོམ་འཇུག་གོ ། དེའི་ཕ་རོལ་བས་ཕྱེ་ཞེས་པ་ནི། དེ་དང་རོལ་པས་སོ། ། དེ་ལྟར་གྱུར་པ་ཞེས་པ་ནི་རང་རང་གི་ཕྱག་རྒྱ་རིགས་ཀྱི་རང་རང་གི་ཡུམ་དང་སྦྱོར་བས་རང་རང་གི་སྦྱོར་བྱེད་དོ། ། ཀུན་བྱེད་པ་དོན་འགྲུབ་བོ། །
ཀུན་བྱེད་པ་ནི་ཐམས་ཅད་བྱེད་པ་པོ་ཞེས་པ་སྟེ། ལས་ཐམས་ཅད་བྱེད་པའོ། ། འདིས་ཞེས་པ་ནི་དོན་གྲུབ་ལས་ཐམས་ཅད་བྱེད་པ་འདིས་སོ། ། དེའི་ཞེས་པ་ནི་དྲུག་པའོ། ། རྣམ་པར་སྣང་མཛད་དུ་བརྗོད་ཅེས་པ་ནི་ཞི་བ་ལའོ། ། པདྨ་འོད་དཔག་ཏུ་མེད་པ་ཞེས་པ་ནི་རྒྱས་པ་ལའོ། ། གསེར་གྱི་ཁ་དོག་ལྟ་བུ་བྱུང་ནས་ཞེས་པ་ནི་ཡི་གེ་གསེར་གྱི་ཁ་དོག་ལྟ་བུ་ཐུགས་ཀ་ནས་བྱུང་ནས་དབང་བསྐུར་ནའོ། ། རྒྱས་པ་ཆེན་པོར་བསྐྱེད་ཞེས་པ་ནི་ནོར་དང་ཆོས་སོ། ། དེ་རྣམས་ནི་སྔགས་ཀྱི་ཡི་གེའོ། ། སྤྲོ་བ་ལས་འོད་ཟེར་ཕར་སྤྲོ་བ་དང་ཚུར་བསྡུ་བར་བྱེད་པ་བསྒོམ་ན་ཆོས་ཀྱི་མཛོད་ཆེན་པོ་འཕེལ་བར་བྱེད་དོ། །
དོན་གྲུབ་ཀྱིས་དབང་དུ་བྱེད་པ་ནི། རང་གི་སྙིང་ཁའི་པད་མ་ཞེས་པ་དོན་གྲུབ་ཀྱི་སྙིང་ཁའི་པད་མའོ། ། སྙིང་ཁའི་ནང་དུ་ཞེས་པ་གང་དབང་དུ་བྱ་རྒྱུའོ། ། གནས་པ་ཞེས་པ་ནི་གནས་པའི་སྔགས་སོ། ། བསྒྲུབ་བྱ་ནི་དབང་དུ་བྱ་རྒྱུའོ། ། སྔགས་ཀྱི་ཕྲེང་བ་བྱིན་གྱིས་རླབས་པ་ནི་ལུས་ལའོ། ། སྣ་ཚོགས་རྡོ་རྗེ་སྤྱི་བོར་བྱས་པ་ནི་བསྒྲུབ་བྱའིའོ། ། སྙོམས་འཇུག་བྱེད་ན་ཞེས་པ་ནི་ཡུམ་དང་ངོ་། ། ཐམས་ཅད་ནི་དབང་དུ་བྱ་རྒྱུའོ། ། དེ་རྣམས་རྟོགས་པར་བྱེད་ཅེས་པ་ནི་དབང་དུ་གྱུར་པ་ལ་སོགས་པ་རྟོགས་པར་བྱེད་པའོ། །
བསྐྱེད་པར་བྱེད་པ་ནི་དབང་དུའོ། ། དེ་ཉིད་ནི་དོན་གྲུབ་བོ། ། མི་ཕྱེད་པས་ནི་རྟོགས་པས་སོ། ། ཡི་གེ་མང་པོ་བྱུང་སྟེ། ཞེས་པ་ནི་དབང་ལའོ། ། དེས་ཞེས་པ་ནི་སྔགས་ཀྱི་ཡི་གེ་དེས་སོ། ། དེའི་ཞེས་པ་ནི་དབང་དུ་བྱ་རྒྱུ་དེའི་འོ། ། དམིགས་པ་ནི་ཏིང་ངེ་འཛིན་ནོ། ། དེ་བཞིན་ནི་དེ་སྐད་ཅེས་བྱའོ། ། ད་ནི་ཁྲོ་བོའི་གཟུགས་ནི་ཇི་ལྟར་ལགས་ཀྱི་ལན་དང་།
གཤིན་རྗེ་གཟུགས་སྐུ་ཇི་ལྟར་འགྱུར་གྱི་ལན་གཉིས་ནི། ཡེ་ཤེས་སྣ་ཚོགས་ཏེ་གཤིན་རྗེ་མཐར་བྱེད་ཀྱི་དགུག་པ་གུར་གྱི་ལེའུ་བཞི་པ་ནས་བཤད་དེ། གཤིན་རྗེ་མཐར་བྱེད་ཅེས་པ་ནི་བརྟག་པ་བདུན་པ་ནས་སོ། ། དེ་དག་ཉིད་ནི་ཁྲོ་བོའོ། ། གདུག་པ་འདུལ་བ་ནི་ཁྲོ་བརྩེགས་སོ། ། དེ་རྣམས་ནི་གཤིན་རྗེ་གཤེད་དོ། ། གུར་ཉིད་དོ་ཞེས་པ་ནི་བསྲུང་བའི་འཁོར་ལོའོ། ། མཛེས་པའི་ཡན་ལག་ཉིང་ལག་དམན་པ་མ་ཡིན་ནོ། ། ཞེས་པ་ནི་དེས་དགུག་པར་བྱ་བའི་ལས་བྱ་བའི་སྒྲུབ་ཐབས་གུར་གྱི་ལེའུ་བཞི་པའི་དོན་བསྟན་ལ། མི་མོ་པད་གས་ཆགས་མེད།
སྲུབས་གཅིག་པ་དང་། སྲུབས་གཉིས་མ་ཞེས་པའི་དོན་བསྟན་ནོ། ། མཁའ་འགྲོ་ནས་བསྟན་པ་ནི་སྲུབས་མེད་པ་སོགས་ཀྱིས་བསྟན་ནོ། ། འདི་དག་ཉིད་ཅེས་པ་ནི་ཐོད་པའོ། ། རྐང་པའི་རྗེས་ཀྱི་རྡུལ་གྱི་ཆོ་ག་ཞེས་པ་ནི། དེ་བརྗོད་པར་བྱ་བ་ཡིན་ཏེ་ཞེས་པ་ལ། རྐང་རྗེས་རྡུལ་གྱིས་སྦྱོར་བ་ཡིས་རྐང་པ་མནན་ཅིང་སྡིག་པར་བྱེད་པར་ཟེར། རྐང་རྗེས་རྡུལ་གྱི་སྦྱོར་བ་ཞེས་པ་ནི། རྐང་རྗེས་ཀྱི་རྡུལ་ལས་བསྒྲུབ་བྱའི་གཟུགས་བརྙན་བྱེད་པའོ། ། རྐང་པས་མནན་ཅིང་ཞེས་པ་ནི་བསྒྲུབ་བྱའི་གཟུགས་མནན་པའོ། །
རྣལ་འབྱོར་པ་ལྷ་མོ་བཞིའི་རྣལ་འབྱོར་ཞེས་པ་ནི། དགུག་པའི་ལས་ལ་ཤིས་པའོ། ། ལྷ་མོ་བཞི་ཏ་ཐཱ་ལྔས་བྱིན་གྱིས་རླབས་ནས་སོ། ། དེའི་ཞེས་པ་ནི་བསྒྲུབ་བྱ་དགུག་རྒྱུའོ། ། ཐོད་པའི་ནང་དུ་བཅུག་པ་ནི་གཟུགས་བརྙན་ནོ། ། དེ་ཉིད་ལ་ཞེས་པ་ནི་གཟུགས་བརྙན་ལ་རྣམ་ཤེས་དགུག་པ་དང་གཞུག་པ་དང་བཅིངས་པ་བྱས་སོ། ། མནན་པ་ནི་གཟུགས་སོ། ། ཁུགས་པ་ནི་ཤེས་པའོ། ། བསྐུལ་བ་ནི་སྔགས་ཀྱི་མཇུག་ཏུ་ཆེ་གེ་མོ་ཨ་ཀརྵ་ཡ་ཞེས་པའོ། ། རང་གི་ལྷའི་རྣལ་འབྱོར་ནི་གཤིན་རྗེའི་གཤེད་ཀྱིའོ། །
བདུད་རྩི་འཁྱིལ་བའི་རྣལ་འབྱོར་གྱིས་བསྐྲོད་པའི་ལས་བྱ་བ་ནི། གཏི་མུག་ཡེ་ཤེས་ཆེན་པོ་སོགས་ནི་བདུད་རྩི་འཁྱིལ་བས་བསྐྲོད་པའི་ལས་བྱེད་པའོ། ། རྡོ་རྗེ་ཅན་བདུད་རྩི་འཁྱིལ་བའོ། ། དེའི་ཡེ་ཤེས་ཞེས་པ་ནི་དེའི་བདུད་རྩི་འཁྱིལ་པའོ། ། དེའི་ཕྱིར་ནི་བདུད་རྩི་འཁྱིལ་པས་བསྐྲོད་པའི་ལས་བྱ་བའི་ཕྱིར་རོ། ། ཏིང་ངེ་འཛིན་ནི་དེ་བཞིན་དུ་བརྗོད་དོ་ཞེས་པ་ནི་རྡོ་རྗེ་བདུད་རྩིའི་ཏིང་ངེ་འཛིན་ལས་སྐྱེས་པ་ཞེས་བྱའོ། ། དེའི་ཞེས་པ་ནི། བསྒྲུབ་བྱའི་གཟུགས་བརྙན་བོང་བུའི་གཅིན་གྱིས་སྦྲུས་པའོ། ། འདབ་མ་ཞེས་པ་ནི་ཤིང་ལོ་རླུང་གིས་ཁྱེར་པའི་འདབ་མའོ། ། རླུང་གི་དཀྱིལ་འཁོར་སོགས་ཀྱི་དོན་ནི་དང་པོ་ལ་བསྒྲུབ་བྱའི་གཟུགས་བརྙན་བྱ།
དེ་ནས་ཤིང་ལོ་རླུང་གིས་ཁྱེར་བ་ལ་དུར་ཁྲོད་ཀྱི་སོལ་བས་བསྒྲུབ་བྱའི་མིང་སྔགས་ཕྲེང་གི་ནང་དུ་ཆུད་པའི་སྐྲོད་པའི་མཐའ་ཅན་དང་འབྲས། ལིངྒ་གཟུགས་བརྙན་གྱི་སྙིང་ཁར་བཅུག་ནས་དེ་ནས་བདུད་རྩི་འཁྱིལ་པའི་གཟུགས་ཕྱོགས་བཞི་སྟེ་ལྔ་རུ་བཞག་གོ ། དེ་ནས་བསྐྲོད་དོ། ། ཁྲོ་བོའི་ནང་ནི་ཕྲེང་སྔགས་ཀྱིའོ། ། ཆུད་པར་མངོན་པར་བྱས་ཤིང་ནི་ཆེ་གེ་མོ་ཨུ་ཙ་ཌ་ཡ་ཞེས་པའོ། ། གཟུགས་བརྙན་ལྔ་ཞེས་པ་ནི་བདུད་རྩི་འཁྱིལ་པའོ། ། རྒྱབ་ཏུ་ཞེས་པ་ནི་ལིངྒའོ། ། རྡོ་རྗེ་ནི་བདུད་རྩི་འཁྱིལ་པའོ། ། ལོག་འདྲེན་ནི་བསྒྲུབ་བྱ་བསྐྲོད་རྒྱུའོ། ། དེ་ཞེས་པ་ནི་ཁྲོ་བོའོ། །
རྐང་པ་དག་ཏུ་གཞུག་པར་བྱ། ། ཞེས་པ་ནི་རྐང་པའི་འོག་ཏུའོ། ། དེ་བྱའོ་ཞེས་པ་ནི་ཡེ་ཤེས་རྡོ་རྗེ་ཅན་གྱིས་བྱ་བའོ་ཞེས་པ་ནི་ཏིག་ཀའོ། ། སྔགས་ནི་བདུད་རྩི་འཁྱིལ་པའི་སྔགས་སོ། ། གང་གི་ནི་ཛོ་ཀིའོ། ། རླུང་གི་བར་ཆད་གྱུར་པ་ནི་རླུང་གི་བར་ཆད་གྱུར་པ་དེའི་ཚེའོ། ། གང་དུ་གསུངས་པ་དེའི་ཚེ་རླུང་གི་ཕྱོགས་སུ་དྲི་ནག་པོས་དཀྱིལ་འཁོར་གྲུ་བཞི་བྱས་ཏེ། ཞེས་པ་རྩ་བའི་རྒྱུད་ལས་གསུངས་སོ། ། སྟོང་པ་ཉིད་དམིགས་ན་ཞེས་པ་ནི་བདུན་དག་པ་སྔོན་དུ་སོང་ནས་སྟོང་པ་ཉིད་བསྒོམ་ནས་སོ། ། བདག་ཉིད་ནི་རྣལ་འབྱོར་པའོ། །
རྣམ་པར་སྣང་མཛད་ཀྱི་གཟུགས་སུ་བཀའ་སྩལ་ཞེས་པ་ནི། རྣམ་སྣང་ཆོ་ག་གསུམ་མམ་ལྔས་བསྐྱེད་པའོ། ། སོ་སོའི་ནང་དུ་ཞེས་པ་ནི། ཐིག་ལེ་བདུན་པའི་ནང་དུའོ། ། དེའི་དབུས་ནི་ཐིག་ལེ་བདུན་པའི་དབུས་སོ། ། རླུང་བདུན་ནི་རླུང་ལྷའི་གདན་ནོ། ། རི་དྭགས་ལ་ཞེས་པ་ནི་ཤ་བ་ལ་ཞོན་པའོ། ། དེ་ལ་ཞེས་པ་ནི་རླུང་ལྷའོ། ། རང་གི་ས་བོན་ཨཾ་ཡིག་གསུངས། རང་གི་སྙིང་ཁ་ནས་བཏོན་ཞེས་པ་ནི་རྣམ་སྣང་གིའོ། །
མི་གཡོ་མགོན་ནམ་འདོད་པའི་རྒྱལ་པོ་བཏོན་ནས་སོ། ། བཀུག་ནས་ཞགས་པས་བཅིངས་ཞེས་པ་ནི། ལྕགས་ཀྱུས་བཀུག་ནས་ཞགས་པས་མགྲིན་པ་བཅིངས་པའོ། ། དེས་ཁམ་ཕོར་གྱིས་ཞེས་པ་ནི་རྣམ་སྣང་གི་གཟུགས་བརྙན་དེ་ཁམ་ཕོར་ཁ་སྦྱར་གྱི་ནང་དུ་བཅུག་པའོ། ། དེའི་སྟེང་དུ་རི་རབ་བསྒོམ་པ་ནི་ཧཱུྃ་སུཾ་སོགས་སོ། ། ཁ་འོག་ཏུ་ཕུབ་ན་ཁམ་ཕོར་རོ། ། རང་གི་སྔགས་ནི་མི་གཡོ་བའོ། ། རང་གི་རྣམ་སྣང་ངོ་། ། དབུགས་གནས་པའོ། ། ཞེས་པ་ནི་དབུགས་ནང་དུ་རྔུབས་ནས་འདོད་པའི་རྒྱལ་པོའམ་མི་གཡོ་མགོན་གྱི་སྔགས་བཟླས་པའོ། །
དེའི་སྟེང་ཞེས་པ་ནི་ཁམ་ཕོར་གྱིའོ། ། ལམ་ལས་སའི་དཀྱིལ་འཁོར་བསྒོམ་པའོ། ། དེར་རྡོ་རྗེ་རྩེ་ལྔ་པ་ཞེས་པ་ནི་སའི་སྟེང་དུ་རྡོ་རྗེ་རྩེ་ལྔ་པ་བསྒོམ་པའོ། ། ཁྲོ་བོ་རྡོ་རྗེ་ནི་རྩེ་ལྔ་གདེངས་པས་མནན་པ་གནོན་པ་ནི་རླུང་ལྷ་སོགས་སོ། ། དེའི་སྟེང་དུ་རྐང་པ་གཡོན་པ་ཞེས་པ་ནི། དེའི་སྟེང་ནི་རྡོ་རྗེའི་སྟེང་ངོ་། ། རྐང་པ་གཡོན་པ་བཞག་ནས་ཞེས་པ་ནི་མི་གཡོ་བར་བསྐྱེད་པའི་ཞབས་གཡོན་བཞག་ནས་སོ། ། སྔགས་མི་གཡོ་མགོན་གྱི་སྔགས་བརྒྱ་རྩ་བརྒྱད་བཟླས་སོ། ། གཡས་བརྐྱང་པས་མནན་པ་ནི་ཐོད་པ་ལའོ། ། སྔོན་དུ་ཞེས་པ་ནི་མདུན་དུའོ། །
ཆར་དབབ་པའི་དོན་དུ་སྟོབས་པོ་ཆེ་བསྒོམ་པ་གུར་གྱི་དོན་ཡིན་གསུངས་སྟེ་དཔྱད། སྟོབས་པོ་ཆེ་ཞེས་པ་ལ་སོགས་པས་ནི། སྟོབས་པོ་ཆེ་ལས་ནི་ཆུ་བོའི་ཚོགས་ཀུན་དབབ་པར་བྱ། ཞེས་པའི་ཊི་ཀ་ནི། དེའི་ཞེས་པ་ནི་པདྨའིའོ། ། མཐའ་ཡས་སོགས་བཞི་སེར་པོར་རོ། ། འཇོག་པོ་སོགས་བཞི་དཀར་པོའོ། ། ཤར་ནས་རིམ་པ་བཞིན་དུ་པདྨ་ལ་འགོད་དོ། ། བདག་ཉིད་ཀྱི་རིམ་པ་ལས་ཞེས་པ་ནི་པདྨའི་རིམ་པ་ལས་སོ། ། ཡང་ན་ཀླུའིའོ། །
ཀླུ་བརྒྱད་ཀྱི་ས་བོན་ནི་ཤ་ཥ་ས་ཧ། ས་པཱ་སཾ་སཿ ས་བོན་གྱིས་བྱིན་གྱིས་རླབས་པ་ནི། ཀླུ་བརྒྱད་བསྐྱེད་པའོ། ། ནང་དུ་གནས་པ་ཡེ་ཤེས་བསྐྱེད་པའོ། ། སྙིང་པོ་བརྒྱད་ནི་པདྨའི་འདབ་མ་བརྒྱད་ལའོ། ། རྔ་མ་བཀུག་པ་ནི་གཟུགས་བརྙན་བརྒྱད་དབུས་སུ་རྔ་མ་བཀུག་ནས་ཡོད་པའི་རུ་པ་ལ་ཀླུ་བརྒྱད་བསྟིམ་པའོ། ། མཆོད་དེ་ཞེས་པ་ནི། འདིར་བཞུགས་པ་ནི་ཀླུའི་སྟེང་དུའོ། ། ཀླུ་གཟིར་བ་ནི་ཀླུ་སྟེང་དུ་བྱ་ཁྱུང་གིས་སོ། །
དེའི་སྟེང་དུ་སྟོབས་པོ་ཆེ་བསྒོམ། ཆར་བཟློག་པའི་དོན་བཀའ་རྩལ་པ། བདག་ཉིད་ཁྲོ་བོ་ནི་སྟོབས་པོ་ཆེའོ། ། རང་གི་ཁ་རུ་ནི་སྟོབས་པོ་ཆེའི་ཁ་རུའོ། ། དྲལ་བ་ནི་སྤྲིན་ནོ། ། གང་བ་ནི་ལྕེས་ནམ་མཁའི་ཁམས་གང་བའོ། ། དབུགས་ཀྱིས་དགུག་ནི་ནང་དུའོ། ། རང་གི་ཕྱག་རྒྱ་ནི་ལྷ་མོ་ཡང་བཏོན་པའོ། ། སྤྲིན་དྲལ་ཞིང་ཆར་བཅད་པ་ནི་རླུང་གིས་སྡིགས་པར་བྱེད་དོ། ། དེ་གཞིག་པའི་དོན་ནི་དགྱེས་པའི་དོན་ནོ། །
རྟག་པ་ནི་རྣམ་པར་སྣང་མཛད་དོ། ། རང་གི་དཔྲལ་བ་ནས་བཏོན་པ་ནི་རྣམ་སྣང་གི་དཔྲལ་བ་ནས་སོ། ། རཾ་ལས་བཏོན་ཞེས་པ་ནི་རཾ་ལས་བསྐྱེད་པའོ། ། མེའི་དཀྱིལ་འཁོར་ཞེས་པ་ནི་རཾ་ལས་བྱུང་བའོ། ། ཕྱག་དྲུག་པ་ནི་མི་གཡོ་མགོན་ནོ་ཕྱག་མཚན་གོ་སླའོ། ། དེ་ཉིད་ཀྱི་ཞེས་པ་ནི་ཁྲོ་བོའོ། ། སྐྱེས་པའི་བགེགས་ཞེས་པ་ནི་སྲེད་མེད་ཀྱི་བུ་ཡིའོ། ། ད་ནི་ཐོག་བཟློག་པར་འདོད་ན་འབར་བ་གཞོམ་པའི་དོན་དུ་ཞེས་པ་གནམ་ལྕགས་ཨུར་མོ་སྟེ། ཐོག་བཟློག་པའོ། ། ཡང་ན་ཆར་བཟློག་པའོ། །
ནང་དུ་གཞུག་པ་ནི་ཧཱུྃ་གཉིས་ཀྱི་ནང་དུ་བཞུགས་པའོ། ། སུའི་ཡིག་འབྲུ་ལས་བསྐྱེད་པ་ཞེས་པ་ནི། ནམ་མཁའ་ལྡིང་བསྐྱེད་པའོ། ། བཀའ་རྩལ་པ་ཞེས་པ་ནི་ཀླུ་ལ་ཆར་བཟློག་ཅིག་ཅེས་པའམ། ཐོག་བཟློག་ཅིག་པར་བཀའ་སྩལ་པའོ། ། ཇི་ལྟ་བ་བཞིན་ཞེས་པ་ནི་ཀླུའོ། ། དང་པོར་བསྐུལ་ཏེ་ཞེས་པ་ནི་བཛྲ་ར་ཡ་ན་ཞེས་པས་བསྐུལ་བའོ། ། དེ་ཡིས་ཞེས་པ་ནི་སྔགས་ཀྱིས་སོ། ། སྔགས་དེས་བརྒྱ་བྱིན་ཡང་བསྐུལ་བར་བྱེད་དོ། ། ཆར་གྱི་དོན་དུ་བཀའ་རྩལ་པ་ཞེས་པ་ནི་ཆར་བཟློག་པའི་དོན་དུ་བཀའ་སྩལ་པའོ། །
བཀའ་ཐོས་ནས་ཞེས་པ་ནི། ཀླུས་བྱ་ཁྱུང་གི་བཀའ་ཐོས་ནས་སོ། ། བཟློག་པར་བྱེད་ཅིང་ཞེས་པ་ནི། ནམ་མཁའ་ལྡིང་གི་གཤོག་པས་སྤྲིན་བཟློག མཆུས་བསྣུན་པས་ཆར་བཟློག་པར་བྱེད་དོ། ། རྡོ་རྗེའི་ཆར་རོ། ། བདུན་པ་དངོས་ནས། སྔགས་རྣམས་དང་ནི་རྒྱུད་ཉིད་དང་། ། ཞེས་པའི་ལན་ནོ། ། ཐབ་ཁུང་གི་མཐར་དགོང་ཞེས་པ་ནི།
ཞི་བ་ལས་པདྨ་དཀར་པོ་བཞག་གོ ། དེས་འགྲེའོ། ། དེའི་མདོག་ལྟར་ཞེས་པ་ནི་ཐབ་ཁུང་གི་པདྨའི་མདོག་ལྟར་ཞེས་པའོ། ། དེ་ནས་ཞེས་པ་ནི་ཐབ་ཀྱི་རྗེས་ལའོ། ། དེའི་མདོག་ནི་ལྷ་མོའི་མདོག་དང་ཕྱག་མཚན་ནོ། ། ཤར་དུ་གཙུག་ཏོར་ཞེས་པ་ནི་ཆུ་སྐྱེས་ཀྱི་ནུབ་ཏུའོ། ། རིན་པོ་ཆེ་ནི་ལྷོ་རུའོ། ། རྡོ་རྗེ་འབར་བ་ནི་བྱང་གི་ཐབ་ཁུང་དུ་བཞག་ལས་ཀྱིས་ཅི་རིགས་པར་འོད་ཀྱིས་རྣམ་པར་སྤྲས་པའོ་ཞེས་པ་ནི། ཞི་བ་ལ་མེ་ལྷ་དཀར་པོ་ལ་འོད་ཟེར་དཀར་པོ་འཕྲོ་བའོ། ། རྒྱས་པ་ལ་སེར།
དབང་ལ་དམར། ། མངོན་སྤྱོད་ལ་ནག་པོའོ། ། བརྩེགས་པའི་གཟུགས་ཞེས་པ་ནི་ཐིམ་པའོ། ། ཡེ་ཤེས་ཀྱི་རང་བཞིན་ཆོ་ག་བསྒོམ་པར་བྱའོ་ཞེས་པ་ནི། ཡེ་ཤེས་ཀྱི་ལྷ་ཚོགས་ཐབ་ཏུ་བསྒོམ་པའོ། ། དང་པོར་ཨོཾ་མཐར་སྭཱཧཱ་ལ་གནས་ཞེས་པ་ནི། ཞི་བ་ལ་ཤནྟིཾ་ཀུ་རུ་སྭཱཧཱ་ཞེས་པ་དང་། རྒྱས་པ་ལ་པུཥྚིཾ་ཀུ་རུ་སྭཱཧཱ་ཞེས་པ་དང་། དབང་ལ་ཝ་ཤཾ་ཀུ་རུ་མ་ན་ཡ་སྭཱཧཱ་ཞེས་པ་དང་། མངོན་སྤྱོད་ལ་མ་ར་ཡ་ཧཱུྃ་ཕཊ྄་ཅེས་པའི་སྔགས་སོ། །
དང་པོ་མཐའི་སྲེག་བླུག་ཞེས་པ་བཅུ་པ་དངོས་ནས་བསྟན་པའོ། ། སྡིག་པའི་དོགས་པ་མི་བྱ་ཞེས་པ་ནི། ལ་སོགས་ནི་བཤང་ལྕི་ལ་སོགས་ལྷ་ལ་ཕུལ་བས་སྡིག་པའི་དོགས་པ་མི་བྱ་སྟེ། དོན་དམ་པར་རོ། ། གང་ཕྱིར་ནི་རྒྱུ་མཚན་ནོ། ། དོན་དམ་པར་རང་བཞིན་གྱིས་རྣམ་པར་དག་པའི་ཕྱིར་ཞེས་པ་ནི། བཤང་ལྕི་ལ་སོགས་པ་ནི་དོན་དམ་པར་གཉིས་མེད་རང་དུ་སྣང་བའི་ཕྱིར་རོ། ། ཐམས་ཅད་རྟོག་པ་ཙམ་ཞེས་པ་ནི་གཙང་བ་ལ་སོགས་ཐམས་ཅད་རྣམ་པར་རྟོག་པ་ཙམ་ཡིན་པའི་ཕྱིར་རོ། ། དེ་ནས་ནི་ལས་ཀྱི་བྱེ་བྲག་གིས་ལྷའི་སྐུ་མདོག་ཐ་དད་པར་བསྟན་པའི་རྗེས་ལའོ། ། ཞར་ལ་བསྒྲུབ་པའི་དམ་ཚིག་དང་སྡོམ་པ་བསྟན་ཏེ།
དབང་པོ་གཉིས་སྙོམ་པར་འཇུག་ཅེས་པ་ནི་ལྷའི་འདུ་ཤེས་སོ། ། ལྷའི་ང་རྒྱལ་མངོན་དུ་བྱ་བ་ཡང་ལྷའི་འདུ་ཤེས་སོ། ། ཐབས་དང་ཤེས་རབ་རོ་གཅིག་པ་ཞེས་པ་ནི་ཟག་པ་མེད་པ་མངོན་དུ་བྱེད་པ་ཆོས་ཀྱི་འདུ་ཤེས་སོ། ། སྔགས་ཀྱིས་བྱིན་གྱི་རླབས་པ་ཡང་ངོ་། ། སྐུ་ལ་སོགས་པ་བཀའ་སྩལ་པ་ཞེས་པ་ནི་སྐུ་གསུང་ཐུགས་ཀྱི་དམ་ཚིག་གོ ། མཚན་ཉིད་ཤེས་པའི་སྐྱེས་བུ་ཞེས་པ་ནི། ལས་དགེ་སྡིག་ཤེས་པའི་སྐྱེས་པ་དང་བུད་མེད་དོ། ། ཤ་དང་རྐང་ལ་སོགས་པ་ཞེས་པ་ནི་ཤ་དག་པ་རྣམ་སྣང་། རྐང་དག་པ་མི་བསྐྱོད་པ། དེའི་ཕྱིར་བསྟེན་པར་བྱའོ་ཞེས་པ་ནི་ཤ་དག་པ་རྟག་པ་ཡིན་པའི་ཕྱིར་དང་།
རྐང་དག་པ་མི་བསྐྱོད་པ་ཡིན་པའི་ཕྱིར་རོ། ། འདོད་ཆགས་ཞེ་སྡང་སོགས་བདུད་རྩི་ལྔའོ། ། འདུ་བྱེད་འཕེལ་བ་ནི་ཤ་ཆེན་ནོ། ། བཤང་ལྕི་སོགས་ནི་བདུད་རྩི་ལྔའོ། ། ས་སོགས་ནི་བདུད་རྩི་ལྔའི་སྲ་བ་དང་གཤེར་བ་སོགས་སོ། ། བརྟག་པ་དང་བྲལ་ཞེས་པ་ནི་ཐ་མལ་པའི་རྟོག་པ་དང་བྲལ་བའོ། ། དེ་ནས་མཆོག་ཅེས་པ་ནི་དཀྱིལ་འཁོར་རོ། ། བརྟག་པ་གཉིས་པའི་གསུམ་པ་དང་བཤད་པའི་རབ་བཤད་བྱ། ། ཞེས་པས་རྟེན་དང་བརྟེན་པའི་དཀྱིལ་འཁོར་རོ། ། ཐམས་ཅད་ལས་ནི་སྣོད་ཀྱི་འཇིག་རྟེན་ཐ་མལ་པའོ། །
སྣ་ཚོགས་མཆོག་ཅེས་པའི་བཤད་པ་ནི། ཅི་སྙེད་གྲུབ་ཞི་སོགས་ཚིག་རྐང་གཉིས་སོ། ། ད་ནི་བརྟག་པ་གསུམ་པ་ནས། བྲིས་པའི་དཀྱིལ་འཁོར་ཇི་ལྟར་ལགས་ཞེས་པའི་དོན་ནི། ཚོགས་ཀྱི་དཀྱིལ་འཁོར་ལ་བརྟག་པར་བྱ་ལ་སོགས་ཏེ། ཕྱི་རོལ་གྱི་དཀྱིལ་འཁོར་ཞེས་གསུངས་སོ་ཞེས་པ་ནི་རྡོ་རྗེ་སེམས་དཔའི་དཀྱིལ་འཁོར་ཏེ། རྟེན་གཞལ་ཡས་ཁང་ངོ་། ། བསྐྱེད་པ་རྡུལ་ཚོན་གྱི་དཀྱིལ་འཁོར་རོ། ། ནང་གི་ཏིང་ངེ་འཛིན་དཀྱིལ་འཁོར་རམ་བརྟེན་པ་ལྷའོ། ། གཉིས་པའི་གསུམ་པ་ལས་སྣ་ཚོགས་ཕྱག་རྒྱ་སྟེ།
ཞེས་པ་ལ་སོགས་པ་གསུངས་པ་ནི་ཐ་མལ་པའི་ལས་ཁྱད་པར་འཕགས་པའི་སྤྱན་ལ་སོགས་པའི་ལྷ་མོ་རྣམས་དང་ལྡན་པའོ། ། ཀུན་ནས་སྣ་ཚོགས་འཁོར་ལོ་ཅན་ཞེས་པ་ནི། བཞུགས་ཚུལ་སྣ་ཚོགས་པའི་ལྷའོ། ། གང་དུ་གསུངས་པ་ཞེས་པ་ནི་རྡོ་རྗེ་དབྱིངས་སུ་གསུངས་པའོ། ། དབུས་སུ་བཀོད་པ་ནི་རིགས་བཞི་ཡུམ་བཞི་ཕྱོགས་མཚམས་བརྒྱད་དུ་བཀོད་པའོ། ། ད་ནི་ལས་ཀྱི་བསྲུང་བ་ནི་དེའི་རྗེས་སུ་དཀྱིལ་འཁོར་གྱི་མཚམས་བཞི་པོ་རྣམས་ཀྱི་ཞེས་པ་ནི། གོང་དུ་གསུངས་པའི་དྲག་པོ་གདན་ཅན་ནོ་སོགས་པ་ནི་ཨོཾ་ཨ་ཧཾ་སྭཱ་ཧཱ་སོགས་སོ། ། སྔགས་དང་ཕྱག་རྒྱ་སོགས་ནི་ས་བསྲུང་བའི་འོ། ། བྱིན་གྱིས་བརླབས་ནི་ཕུར་པ་སོགས་བརྒྱད་པོ་གཡོན་གྱིས་བཟུང་བ་དང་ལག་པ་གཡས་རྡོ་རྗེ་ཐལ་མོ་བཟུང་བའོ། ། དེའི་སྔགས་ཞེས་པ་ནི་མུད་ཀ་རའོ། །
ལྟེ་བ་ཞེས་པ་ནི་དཀྱིལ་འཁོར་གྱི་དབུས་སུ་མཐའ་ཡས་ཀྱི་ཕུར་པས་གདབ་པའོ། ། དྲག་པོ་ཞེས་པ་ནི་མཚམས་བཞིའི་ཕུར་པ་རྣམ་རྒྱལ་སོགས་བཞིར་བསྐྱེད་ལ་མཚམས་བཞིར་གདབ་བོ། ། སོགས་པའི་ཕུར་པས་གདབ་ཅེས་པ་ནི་མཚམས་བཞི་དབུས་དང་ལྔའོ། ། ད་ནི་ལྷ་ལྷག་པར་གནས་པར་བསྟན་པ་ནི་དཀྱིལ་འཁོར་པའི་སྟ་གོན་ལ་གནས་པར་བྱའོ་ཞེས་པ་ནི། ལྷ་སྟ་གོན་ལ་གནས་པའོ། ། དྲི་ལ་སོགས་པ་ལྷ་སོ་བདུན་གྱི་གནས་སུ་དྲིའི་ཐིག་ལེ་སོ་བདུན་བྱས་ན་ནི། དེ་བཞིན་གཤེགས་པའི་གནས་སུ་ཙན་དན་ལ་སོགས་པའི་རི་མོ་གྲུ་བཞི། ལྷག་མ་རྣམས་ཀྱི་གནས་སུ་མཎྜལ་ཟླུམ་པོར་བྱའོ། ། མེ་ཏོག་སོ་བདུན་དགོད་པ་ནི་བཛྲ་པུཥྤེ་སོགས་ཀྱིས་དགོད་དོ། ། དེ་ནས་མཆོད་པ་རྣམས་པ་ལྔ་བྱས་ནས་ཐིག་གདབ།
ཚོན་བྲི་དཀྱིལ་འཁོར་བསྒྲུབ་པའོ། ། ལྷ་ཐམས་ཅད་ཅེས་པ་ནི་སོ་བདུན་ནོ། ། གནས་སུ་ཞེས་པ་ནི་ལྷའི་གནས་སོ་བདུན་ནོ། ། རང་གི་ཧཱུྃ་དང་དེའི་མཚན་ཞེས་པ་ནི་བཛྲ་པུཥྤེ་ཞེས་པ་སྟེ། རང་གི་མེ་ཏོག་གོ ། ཧཱུྃ་ཞེས་པ་པུཥྤེ་འོང་བར་སྣང་གསུངས། དེའི་མཚན་ནི་ལྷ་སོ་སོའི་མཚན་ནོ། ། གཏོར་ཞེས་པ་ནི་མེ་ཏོག་དགོད་པའོ། ། དེ་ནས་ཞེས་པ་ནི་ལྷ་ལྷག་པར་གནས་པའི་རྗེས་ལའོ། ། ཚོགས་ཀྱི་འཁོར་ལོ་ཞེས་པ་ནི།
ཚོགས་ཀྱི་འཁོར་ལོར་བྱས་ནས་སོ། ། རང་གི་འཁོར་ལོ་བཏོན་ཞེས་པ་ནི་རྟེན་གྱི་དཀྱིལ་འཁོར་རྒྱུ་རྡོ་རྗེ་འཆང་མངོན་པར་བྱང་ཆུབ་པ་ལྔ་ཡིས་བསྐྱེད་ནས་ཡབ་ཡུམ་སྙོམས་པར་འཇུག་པ་ལས་འབྱིན་པའི་དཀྱིལ་འཁོར་སྤྲུལ་པའོ། ། དེ་ནས་གོང་གི་རང་གི་ཧཱུྃ་དང་དེའི་མཚན་ཞེས་པ་བླངས་ལ་གཙོ་བོའི་མཚན་ཏེ། ཨོཾ་བཛྲ་ས་ཏྭ་པུཥྤེ་ཧཱུྃ་ཞེས་པའོ། ། དེས་འགྲེའོ། ། གནས་ཇི་ལྟར་བཞུགས་སུ་གསོལ་ཞེས་པ་ནི་ལྟེ་བ་དང་། ཕྱོགས་དང་མཚམས་རྣམས་སུའོ། ། གསུངས་པ་དགུག་པ་ལ་སོགས་བྱིན་གྱིས་རླབས་ཅེས་པ་ལ་གོང་དུ་གསུངས་པའི་སྔགས་ཛཿཧཱུྃ་བཾ་ཧོཿས་བྱིན་གྱིས་བརླབས་སོ། ། རང་གི་སྔགས་ཞེས་པ་ནི་ཡེ་ཤེས་ཀྱི་ལྷ་སྤྱན་དྲངས་པའི་སྔགས་ཛཿཧཱུྃ་བཾ་ཧོཿའོ། ། ཕྱག་རྒྱ་ལྕགས་སྒྲོགས་སོགས་སོ། །
ལྷན་ཅིག་ཉེ་བར་བལྟས་ཞེས་པ་ནི་དམ་ཚིག་གི་ལྷ་དང་ཡེ་ཤེས་ཀྱི་ལྷ་གཉིས་དབྱེར་མེད་དུ་འདྲེས་པའོ། ། དབང་བསྐུར་སོགས་ནི་གཉིས་མེད་དུ་འདྲེས་པའི་དཀྱིལ་འཁོར་ལ་དབང་བསྐུར་མཆོད་བསྟོད་བྱས་པའོ། ། ཉོན་མོངས་ཅན་གྱིས་ཡིད་ཞི་བར་བྱ་བའི་ཕྱིར་ཞེས་པ་ནི། ཉོན་མོངས་པ་ཅན་ཞི་བར་བྱ་བའི་ཕྱིར་སྦྱིན་སྲེག་བྱས་ནས། ཕྱོགས་སུ་གཏོར་མ་སྦྱིན་པར་བྱའོ། ། ཞེས་པ་ནི་དཀྱིལ་འཁོར་གྱི་ཕྱི་རོལ་དུ་འཇིག་རྟེན་པ་ལ་གཏོར་མ་བཏང་བ་སྟེ། ཕྱོགས་སུ་ཞེས་པ་ནི་ཕྱོགས་སྐྱོང་ལའོ། ། ད་ནི་བུམ་པ་ལྷག་པར་གནས་པ་ནི། རེ་ཤིག་རྩ་བའི་བུམ་པ་སོགས་སོ། ། བུམ་པའི་རྒྱུ་དང་།
བུམ་པའི་མཚན་ཉིད་དང་། ། གྲངས་བཅུ་པོ་དང་། བཅུད་བཞུགས་པ་དང་། ཁ་བརྒྱན་པ་དང་། མགུལ་ཆིངས་དང་། ནང་དུ་ལྷ་བསྐྱེད་པ་དང་། འབྲུ་སྨན་རིན་པོ་ཆེ་ལྔ་བཞུགས་པ་དང་། ཡེ་ཤེས་པ་བསྟིམ་པ་དང་། མཆོད་པ་དང་། རང་རང་གི་སྔགས་བརྒྱ་རྩ་བརྒྱད་བཟླས་པ་དང་།
སྙན་གསན་དབབ་པའོ། ། ཇི་ལྟར་ནི་བུམ་པ་ལྷག་གནས་སོ། ། རེ་ཤིག་ལྷག་གནས་ནི་བུམ་པའི་མཚན་ཉིད་སོགས་སོ། ། ད་ནི་སློབ་མ་ལྷག་པར་གནས་པ་ནི། སློབ་མ་ལྷག་པར་གནས་པ་བྱའོ་ཞེས་པ་ནས། གསུམ་པ་སྐྱབས་སུ་འགྲོ་བའི་བར་བསྡེབས་ཏེ་བདུན་རྣམ་པར་དག་པ་བྱའོ། ། དེ་ནས་ཧཱུྃ་སོགས་ནི་སྲུང་སྐུད་གདགས་པའོ། ། སོགས་ཁོང་དུ་སོ་ཤིང་བསྡུ་བ་ནི་དྲི་ཡིས་མཎྜལ་བྱུག་པ་དང་། སྐྱོར་ཆུ་བླུད་པ་དང་། སོ་ཤིང་གི་མཚན་མ་རྟོག་པར་སོགས་སོ། །
དྲི་ལ་སོགས་པ་སྦྱིན་ཞེས་པ་ནི། དྲིའི་ཆུ་དང་མེ་ཏོག་དང་མར་མེ་ལ་སོགས་པ་མཆོད་པ་རྣམ་པ་ལྔའོ། ། དེ་རྣམས་ཞེས་པ་ནི་སློབ་མའོ། ། ཆོས་བསྟན་ཅིང་ཞེས་པ་ནི་འཇིག་རྟེན་དུ་ནི་ཞེས་པ་ལ་སོགས་པའོ། ། གནས་སུ་བཞུགས་ཞེས་པ་ནི་སློབ་མའོ། ། དེའི་འོད་ཟེར་ནི་སྙིང་ཁའི་ས་བོན་གྱི་འོད་ཟེར་རོ། ། གཤེགས་སུ་གསོལ་བ་ནི་ལུས་ལ་བསྡུ་བའོ། ། དེ་ནས་ཧཱུྃ་བཟླས་པའི་ཆུས་གཏོར་ནས་ཞེས་པར་བསྡེབས་ཏེ། སྐུ་གསུང་ཐུགས་བྱིན་གྱིས་བརླབས་པ་སྟེ། དང་པོར་སྙིང་གར་གཏོར་ནས་ཞེས་པ་ནི།
ཧཱུྃ་བཟླས་པའི་ཆུས་གཏོར་བའོ། ། དེ་ཉིད་ཅེས་པ་ནི་ཧཱུྃ་བཟླས་པའི་ཆུའོ། ། རྡོ་རྗེ་དང་བཅས་པའི་ལག་པ་བཞག་པར་བྱའོ། ། ཞེས་པ་ནི་སློབ་མའི་སྙིང་ཁར་རྡོ་རྗེ་བཞག་པའོ། ། རྡོ་རྗེ་རྩེ་ལྔ་པ་ཞེས་པ་ནི་སློབ་མའི་སྙིང་ཁར་རྡོ་རྗེ་རྩེ་ལྔ་པ་བཞག་པའོ། ། སློབ་མའི་སྤྱི་བོར་སྣ་ཚོགས་རྡོ་རྗེ་རྩེ་ལྔ་པ་བཞག་པར་བྱའོ། ། དེ་ནས་སྔར་བཞིན་ཞེས་པ་བསྡེབས་ཏེ། འབྱིན་པའི་དཀྱིལ་འཁོར་བཏོན་ནས་མཆོད་པ་བསྒོམ་པ་བཞིན་ནོ། ། ཡོངས་སུ་གྱུར་པ་ཞེས་པ་ནི་འབྱིན་པའི་དཀྱིལ་འཁོར་བཏོན་ནས་སོ། ། མཆོད་པ་ལ་སོགས་པ་ཞེས་པ་ནི།
སློབ་མའི་མཆོད་པ་དང་བསྒོམ་པ་བཞིན་ནོ། ། བཏོན་ནས་ཞེས་པ་ནི་འབྱིན་པའི་དཀྱིལ་འཁོར་རོ། ། ནང་དུ་ཞེས་པ་ནི་ལུས་ལའོ། ། ཐིག་གདབ་པ་ནི། གཞན་ཡང་དང་པོར་བརྟག་ཅེས་པ་ནི་ཐིག་གི་ཆོ་ག་སྟེ། དང་པོར་འོང་བས་དང་པོ་སྟེ་ཐིག་བཞི་འདེབས་པའོ། ། བརྟག་པའི་རྣལ་འབྱོར་ཞེས་པ་རྣམ་སྣང་གི་ཛོ་ཀི་དང་ལྡན་པའོ། ། མི་བསྐྱོད་པ་ལ་སོགས་པ་ཐུགས་ཞེས་པ་ནི། རིགས་ལྔ་རྣམ་སྣང་གི་ཐུགས་ཁ་ནས་བཏོན་པ། སྔོན་པོ་ལ་སོགས་པའི་ཁ་དོག་ཅེས་པ་ནི་ཐིག་སྐུད་ཁ་དོག་ལྔའོ། །
སྲད་བུ་ལྔ་པོ་དེའི་བདག་ཉིད་དུ་བྱས། ཞེས་པ་ནི་དེ་བཞིན་གཤེགས་པ་ལྔའི་བདག་ཉིད་དུ་བྱས་པ་ནི་ཐིག་སྐུད་ཁ་དོག་ལྔ་ལ་རིགས་ལྔ་རང་རང་གི་ཁ་དོག་དང་ལྡན་པར་བསྐྱེད་པའོ། ། ཧཱུྃ་གིས་བསྒྱུར་ཞེས་པ་ནི་ཐིག་སྐུད་བསྒྲིལ་བའི་བར་དུ་ཧཱུྃ་བཟླས་ཤིང་བསྒྲིལ་བའོ། ། དེ་བརྒྱ་རྩ་བརྒྱད་བཟླས་ཞེས་པ་ནི་བསྒྲིལ་བའི་བར་དུ་ཧཱུྃ་བརྒྱ་རྩ་བརྒྱད་བཟླས་པའོ། ། ད་ནི་ཚོན་བྱིན་གྱིས་རླབས་ནས་ཞེས་པ་ནི། རྣལ་འབྱོར་འདི་ཉིད་ཅེས་པ་ནི། རྟག་པའི་རྣལ་འབྱོར་གྱིས་ཚོན་སྣ་ལྔ་ལ་སངས་རྒྱས་བསྟིམས་པའོ། ། སངས་རྒྱས་ལྔ་བྱིན་གྱིས་རླབས་ནས་ཞེས་པ་ནི། ཚོན་སྣ་ལྔ་ལ་རིགས་ལྔ་རང་རང་གི་ཁ་དོག་དང་མཐུན་པར་བྱེད་པའོ། ། ཕྱོགས་ཇི་ལྟ་བར་གདབ་ཅེས་པ་ནི་ཐིག་བཞི་ཕྱིན་ཅི་མ་ལོག་པར་གདབ་སྟེ་ཞེས་པ་ནི།
ཐིག་བཞི་སོགས་ཕྱིན་ཅི་མ་ལོག་པར་བསྟན་ཏེ། དང་པོར་སློབ་དཔོན་གྱིས་རྡུལ་ཚོན་གྱིས་བྲི་བར་བྱ་ཞིང་ཞེས་པ་ནི། སློབ་དཔོན་མེད་པར་རང་དགར་འཇུག་པ་སྤངས་པའི་ཕྱིར་དང་པོར་སློབ་དཔོན་གྱིས་དབང་ལྡན་མཚམས་ནས་རྩིག་པ་མཐོ་གང་ཙམ་གྲངས་ངོ་། ། ཕྱིས་ཞེས་པ་ནི་སློབ་དཔོན་གྱིས་གྲངས་པའི་རྗེས་ལའོ། ། རྣམ་ལྔ་ནི་དཀར་པོ་སོགས་ལྔའོ། ། གཉིས་པ་ལ་ནི་ཞེས་པ་ནི། འཇིག་རྟེན་པའི་དཀྱིལ་འཁོར་རོ། ། ཏྲི་རང་ཁའོ། ། འཁོར་ལོའི་ཞེས་པ་ནི་དབུས་ཀྱིའོ། ། རྡུལ་ཚོན་དཀར་པོ་ཞེས་པ་ནི།
རྡོ་རྗེ་མཁའ་འགྲོའི་ལེའུ་བཅུ་བདུན་པ་ནས་བསྟན་ནོ། ། རྡུལ་ཚོན་དཀར་པོ་ནི་རྡོ་རྗེ་དབྱིངས་ཀྱི་དཀྱིལ་འཁོར་གྱི་དབུས་དཀར་པོའོ། ། འཁོར་ལོའི་ལྟེ་བར་སྣ་ཚོགས་འབར་ཞེས་པ་ནི་གཙོ་བོའི་བཞུགས་གནས་སོ། ། སྣ་ཚོགས་པདྨ་ཞེས་པ་ནི་ཐུན་མོང་གི་གདན་ནོ། ། རྣམ་སྣང་ཆེན་པོ་ནི་རྡོ་རྗེ་སེམས་དཔའོ། ། བརྟག་པ་ལ་སོགས་ཞེས་པ་ནི་རིགས་བཞི་ཕྱོགས་སུ་འགོད་པའོ། ། སྤྱན་སོགས་ཞེས་པ་ནི་མཚམས་སུ་སྤྱན་སོགས་ལྷ་མོ་བཞི་དགོད་པའོ། ། འཕར་མ་གཉིས་པ་ལ་དྲག་མོ་སོགས་ནི་བརྟག་པ་བཞི་པ་ནས་འབྱུང་ངོ་། ། འཕར་མ་གསུམ་པའི་ཕྱོགས་ལ་ནི་བྱམས་པ་ལ་སོགས་ཕྱོགས་རེ་རེར་གཉིས་གཉིས་དགོད་དོ། ། འཕར་མ་བཞི་པ་ནི་ཕྱོགས་སུ་ལྕགས་ཀྱུ་སོགས་བཞི།
མཚམས་སུ་རྫ་རྔ་མ་སོགས་བཞིའོ། ། དེ་ལྟར་འཕར་མ་བཞི་ལའོ། ། གོང་དུ་ཇི་ལྟར་རེ་ཤིག་རྩ་བའི་བུམ་པ་ལྷག་གནས་བྱ་ཞེས་པའི་རྒྱས་བཤད་ནི། རེ་ཤིག་བུམ་པ་ལྷག་གནས་བྱ་ཞེས་པ་ནི། བུམ་པ་ལྟ་གོན་ལ་གནས་པའོ། ། བརྒྱ་རྩ་བརྒྱད་ཅེས་པ་ནི་སོ་སོའི་སྔགས་སོ། ། རྩ་བའི་བུམ་པ་ནི་རྣམ་རྒྱལ་བུམ་པའོ། ། བདག་པོ་ནི་གཙོ་བོའོ། ། བཞི་པ་ལ་ནི་སྤྱན་སོགས་ཞེས་པ་ནི་གང་བའི་བུམ་པའོ། ། གསུང་ལྷ་ཐམས་ཅད་ཀྱི་རིགས་ཀྱི་དབྱེ་བས་ཞེས་པ་ནི།
ལས་ཀྱི་རིགས་དང་། ཏ་ཐཱའི་རིགས་དང་། རིན་པོ་ཆེའི་རིགས་དང་། ནོར་བུ་སྟེ་པདྨའི་རིགས་དང་བཞིའོ། ། སྒོར་ནི་འཇུག་པའི་སྒོར་རོ། ། བསང་གཏོར་ནི་བིགྷྣན་ཏ་ཀྲིཏ་ཧཱུྃ་ངོ་། དེ་རྣམས་ནི་བུམ་པ་བཅུའོ། ། གོས་ཀྱིས་བརྒྱན་པ་ནི་མགུལ་ཆིངས་སོ། ། བདག་པོ་ན་མི་བསྐྱོད་པའོ། ། རང་རང་གི་བདག་ཉིད་ཅེས་པ་ནི་བུམ་པ་སོ་སོའི་ནང་དུ་རང་རང་གི་ལྷ་བསྒོམ་པའོ། །
དེའི་ང་རྒྱལ་ནི་ལྷ་སོ་སོའོ། ། ཉེ་བར་སྤྱོད་པ་ནི་མཆོད་ཡོན་གྱི་སྔགས་སོ། ། གནས་ཇི་ལྟ་བ་ནི་གཙོ་བོའི་བུམ་པ་དབུས་ན་གནས་གཞན་ཕྱོགས་མཚམས་བརྒྱད་པོའོ། ། ལས་ཐམས་ཅད་སྒོ་གཡས་སུའོ། ། དཀྱིལ་འཁོར་གྱི་ལྷ་རྣམས་སྔ་མ་བཞིན་དུ་ཕྱུང་ནས་ཞེས་པ་ནི་གསང་བའི་ནམ་མཁའ་ནས་སོ། ། རང་རང་གི་གནས་སུ་ཞེས་པ་ནི་སོ་སོའི་མཚན་མ་ལའོ། ། རང་གི་ལྷའི་ཕྱག་རྒྱ་ཞེས་པ་ནི། སློབ་མ་དབང་བསྐུར་བའི་དུས་སུ་བདག་ཉིད་ལྷ་ལས་དབང་ནོད་པའོ། ། རང་གི་ཕྱག་རྒྱ་ནི་ང་རྒྱལ་ལོ། ། རང་གི་དབང་བསྐུར་ནི་སློབ་དཔོན་གྱི་དབང་ངོ་།
སྒེག་མོ་སོགས་ནི་ཞེས་པ་ནི་མཆོད་པའི་ལྷ་མོ་རྣམས་ཀྱིས་མཆོད་པའོ། ། རིག་མ་རྣམས་ནི་ལྷ་མོ་རྣམས་སོ། ། གསུམ་དུ་ཞེས་པ་ནི་སྦྱིན་སྲེག་དང་སྦྱར་ཏེ་སྦྱིན་སྲེག་གསུམ་དང་། རང་གི་གསོལ་བ་ནི་རང་གང་འདོད་པའི་གསོལ་བ་གདབ་པའོ། ། དང་པོ་ལ་སོགས་པས་བསྐྱེད་པར་བྱ་སྟེ་ཞེས་པ་ནི། དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་དང་། ལས་རྒྱལ་མཆོག་གོ ། ཨོཾ་སོགས་ནི་སོགས་ཁོངས་སུ་ནི་ཨ་དང་ཧཱུྃ་བསྡུའོ། ། བྱིན་གྱིས་བརླབས་པའི་ཕྱག་རྒྱ་ཞེས་པ་ནི།
སློབ་མ་བྱིན་གྱིས་རླབས་པའོ། ། གནས་ལྔ་ནི་འཇུག་པ་ལྔ་སྟེ། ཕྱོགས་བཞི་དང་དབུས་ཀྱི་དཀྱིལ་འཁོར་རོ། ། གོས་ནི་གདོང་གཡོགས་དགབ་བོ། ། རྡོ་རྗེའི་ལྷ་མོ་ཕྱག་རྒྱ་ཆེ་ཞེས་པ་ནི་ཐལ་མོ་སྦྱར་བའོ། ། ཧཱུྃ་གི་གཞུག་ཅེས་པ་ནི་སློབ་མ་དཀྱིལ་འཁོར་དུ་གཞུག་པའོ། ། ཡང་ན་ཡི་གེ་ལྔ་གཞུག་པའོ། ། སྤྱིའི་ཆོ་ག་ནི་འཇུག་པའི་ཆོ་ག་སྤྱི་རྒྱུད་དུ་གསུངས་པ་ཀུན་བྱའོ། །

བྱིན་གྱིས་རླབས་པ་ནི་སློབ་མའོ། ། བུམ་པ་ཐམས་ཅད་ཀྱིས་དབང་བསྐུར་བ་ནི་ཆུའི་དབང་ངོ་། ། དེ་རྣམས་ནི་བུམ་པ་ཐོགས་པའི་ཏ་ཐཱའོ། ། གོས་ཀྱིས་བརྒྱན་ཏེ་ཞེས་པ་ནི་སློབ་མའོ། ། མི་བསྐྱོད་པ་སོགས་སུ་བསྒྱུར་ཞེས་པ་ནི་སློབ་མ་དབང་བསྐུར་བས་རིགས་ལྔར་བསྒྱུར་བའོ། ། ཐོད་པ་ནི་ཅོད་པན། མིང་ནི་དྲིལ་བུ། གསེར་སོགས་ནི་རྗེས་སུ་གནང་བའི་དབང་ངོ་། ། རྡོ་རྗེ་སེམས་དཔའི་རང་བཞིན་ཉིད། ། ཅེས་པ་ནི། རྡོ་རྗེ་སེམས་དཔའ་མེ་ལོང་བཞིན་ཞེས་པ་ནི།
མེ་ལོང་ལན་གཅིག་ལ་ཆོས་ཀྱི་མཚན་ཉིད་བསླབ། ལན་གཉིས་པ་ལ་རྡོ་རྗེ་སེམས་དཔའི་མཚན་ཉིད་བསླབ་པའོ། ། དབྱངས་ཀྱི་དང་པོ་ཞེས་པ་ནི་ཨ་སྟེ་དེས་གླེགས་བམ་བཞིན་ནོ། ། རྡོ་རྗེ་དྲིལ་བུ་ནི་རྡོ་རྗེས་མཚན་པའི་དྲིལ་བུའོ། ། རྐང་པས་བྱིན་གྱིས་བརླབས་ཞེས་པ་ནི། རྐང་པ་གཉིས་ཀྱི་བར་དུ་འཁོར་ལོ་བཅུག་པའོ། ། དེང་ནས་བཟུང་སྟེ་སོགས་ནི་ད་ལྟར་རོ། ། ཆོས་དང་། རིན་པོ་ཆེ་དང་། པདྨ་དང་།
རྡོ་རྗེ་དང་། རལ་གྲི་སོགས་ཀྱི་འཁོར་ལོའོ། ། སེམས་ཅན་ཀུན་ལ་ཐམས་ཅད་དུ། ། ཇི་ལྟར་སྣ་ཚོགས་འདུལ་གྱུར་པའི། ། ཆོས་ཀྱི་འཁོར་ལོ་རབ་ཏུ་བསྐོར། ། དེས་འགྲེའོ། ། དམ་ཚིག་གི་ཉེ་བར་བསྟན་པ་ནི་དེང་ཕྱིན་ཆད་ཁྱོད་ཀྱི་ཕྱག་ན་རྡོ་རྗེ་ང་ཡིན་གྱིས་ཞེས་པ་ལ་སོགས་པའོ། ། ཧཱུྃ་བརྗོད་ནས་ཕུར་བུ་འདོན་པར་བྱའོ། ། ཞེས་བསྡེབ་པོ། ། ལྷའི་འཁོར་ལོ་ནི་ཡེ་ཤེས་ཀྱི་འཁོར་ལོའོ། །
ཕུར་པ་བཏོན་ཞེས་པའོ། ། དབུས་གནས་སོ། ། གསང་བ་ནི་འབྱིན་པའོ། ། དཀྱིལ་འཁོར་གང་དུ་གསུངས་ཞེས་པ་ནི་སློབ་མ་ལྷག་གནས་ཀྱི་སྐབས་སུ་གསུངས་པ་བཞིན་ཡེ་ཤེས་སེམས་དཔའ་གཤེགས་སུ་གསོལ་བའོ། ། རང་གི་གནས་ཉིད་ཅེས་པ་རང་གི་ལུས་ལ་བསྡུ་བའམ། ། རང་བཞིན་གྱི་གནས་སུ་གཤེགས་སུ་གསོལ་བའོ། ། བསྡུས་ནས་ཞེས་པ་ནི་རྡུལ་ཚོན་ནོ། ། ཆུའི་ནང་དུ་གཞུག་ཞེས་པ་ནི་ཆུ་བོར་དོར་བའོ། ། གཉིས་པའི་གཉིས་པ་ནས་ཧེ་རུ་ཀ་ཇི་ལྟར་ལགས་ཞེས་པའི་ལན་ནི། ཁྲོ་བོ་ཞེས་པ་གཉེན་པོའི་ཁྲོ་བོ་སྟེ།
ཁྲོ་བོ་དང་བཅས་པའི་སེམས་སོ། ། ཁྲོ་བོ་འཛིན་ཞེས་པ་ནི་སྤོང་བྱའི་ཁྲོ་བོའོ། ། དེ་ཉིད་བཅོམ་ལྡན་འདས་ཞེས་པ་ནི་ཕྱག་གཉིས་པ་བསྐྱེད་པའི་སྐབས་ནས་དེ་ཉིད་བཅོམ་ལྡན་འདས་རྣལ་འབྱོར་ཞེས་དྲིས་པའི་ལན་ནོ། ། དང་པོའི་རྣལ་འབྱོར་ནི་ཧེ་རུ་ཀ་ཞལ་གཅིག་པའོ། ། རིགས་ཀྱི་བུ་ཞེས་པ་ནི་སྡུད་པ་པོའོ། ། དམ་ཚིག་ཉམས་པ་ནི་མི་དགེ་བ་བཅུ་བྱས་པས་དམ་ཚིག་ཉམས་པས་བསྒྲལ་བའི་ཡུལ་དུ་གྱུར་པའོ། ། རྣམ་པར་དག་པར་བརྗོད་ཅེས་པ་ནི་བསྒྲལ་བའི་ཡུལ་དེ་རྣམས་རྣམ་པར་དག་པར་བྱེད་པ་སྒྲོལ་བྱེད་ཧེ་རུ་ཀའོ། ། སྒེག་ཅིང་སོགས་གསུམ་པའི་དང་པོར། སྒེག་ཅིང་དཔའ་བ་མི་སྡུག་པ་དང་། ཞེས་པ་ལ་སོགས་པ་ནི་རོ་ལྡན་ཞེས་པ་གར་གྱི་ཉམས་དགུ་དང་ལྡན་པའོ། །
ཡང་དག་དེ་ལྟར་རིམ་པ་སྟེ། ། ཞེས་པ་ནི་ཞལ་བརྒྱད་པའི་རིམ་པའོ། ། སྤྲས་ཞེས་པ་ནི་ཞལ་བཞིས་བརྒྱན་པའོ། ། དེ་ལ་དང་པོའི་ཞལ་ནི་རྩ་ཞལ་ལོ། ། དྲག་པོ་ནི་ནག་པོའོ། ། བདེ་བས་རྨོངས་པ་ནི་རྟོག་པའོ། ། འཇིགས་པར་མཛད་ནི་དམར་པོའོ། ། ཞལ་གསུམ་པ་རྒྱབ་ཏུ་རྨད་དུ་བྱུང་བའི་བཟང་པོ་ནི་སེར་པོའོ། ། གཡོན་དུ་སྒེག་པ་ནི་ལྗང་ཁུའོ། ། གསུམ་པའི་དང་པོར་ཞལ་བརྒྱད་བསྟན་པ་ནི།
སྟེང་དུ་ཞལ་ནི་རྣམ་པར་གཙིགས་སོགས་སོ། ། དེ་བཞིན་དུ་སྟེང་མའི་ཞལ་གཙིགས་ཟེར། རྣམ་པར་མཛད་པའི་མཆོག་ཅེས་པ་ནི། ཞལ་རྣམ་པར་གཙིགས་པའོ། ། གཉིས་པའི་གསུམ་པར་ཕྱག་དྲུག་པ་བཤད་པའི་ཞལ་གསུམ་བསྟན་པ་ནི། སྟོང་པ་ནི་སྔོན་པོའོ། ། མཚན་མ་མེད་ནི་དམར་པོའོ། ། སྨོན་མེད་ནི་དཀར་པོའོ། ། མི་བསྐྱོད་པའི་གཟུགས་ཅན་ནི་ཕྱག་དྲུག་པའོ། ། རྒྱས་པར་འབྱུང་ཞེས་པ་ནི་གཉིས་པའི་གསུམ་པ་ཡང་ངོ་། །
གཡོན་པའི་ཕྲག་པར་ནི་ཞེས་པ་ནི་མཆོད་ཕྱིར་ཐོགས་པ་དག་པ་སྟེ། ཁཱ་ཊྭཱཾ་ག་ཞེས་ཀྱང་བསྡེབ་བོ། ། མཆན་ཁུང་ན་ཡར་ཁ་ཊྭཱཾ་ཀ་བཙུགས་པའོ། ། རྡོ་རྗེ་དང་དྲིལ་བུ་དང་། བཅས་ཞེས་པ་ནི། རྡོ་རྗེས་མཚན་པའི་དྲིལ་བུ་གཡོན་དང་པོ་ནའོ། ། གཡོན་གཉིས་པ་ན་གཞུ། གསུམ་པ་ན་ཐོད་པ། གཡས་དང་པོ་ན་འབར་བའི་འཁོར་ལོ་ཟེར་ཡང་། རྒྱུད་ལ་ལ་ནས་རྡོ་རྗེ་ཟེར་བས་རྡོ་རྗེ་འབར་བའོ། །
གཉིས་པ་ཡུམ་ལ་འཁྱུད་པའོ། ། གསུམ་པ་མདུང་རྩེ་གསུམ་པས་མཚན་པའོ། ། པུ་ཙི་ཀ་ནི་ཁབ་བོ། ། སྙིང་རྗེས་གང་བ་ནི་ཁྲག་གིས་གང་བའོ། ། ཕྱག་རྒྱ་ཆེན་པོ་ནི་ཡུམ་མོ། ། ཕྱེད་ཀྲུང་ནི་གཡོན་བརྐྱང་པའོ། ། དེའི་བརླ་ལ་ཞེས་པ་ནི་ཡབ་ཀྱི་བརླ་གཡོན་པའོ། ། གཡས་པའི་རྐང་པས་སེམས་དཔའི་སྐྱིལ་ཀྲུང་གི་སྦྱོར་བས་དགོད་དོ། ། ཞེས་པ་ནི་ཡུམ་ཞབས་གཡས་བསྐུམ་པའོ། ། དེའི་རྐང་པའི་མཐིལ་གྱི་ཞེས་པ་ནི་ཡུམ་གྱི་རྐང་པའི་མཐིལ་གྱིས་སོ། །
ཡང་གཡོན་པའི་བརླ་མཉམ་པོར་སྦྱར་རོ་ཞེས་པ་ནི་ཡབ་ཀྱི་བརླ་གཡོན་པ་མནན་པའོ། ། རིགས་ཀྱི་བུ་ནི་སྡུད་པ་པོའོ། ། འདི་ནི་ཞེས་པ་ནི་ཡུམ་མོ། ། དྲག་པོའི་གདན་ལ་བཞུགས་པ་ནི་གཡས་བརྐྱང་གཡོན་བསྐུམ་པའོ། ། བསྒྲུབ་པར་བྱ་བ་ནི་སངས་རྒྱས་སོ། ། སངས་རྒྱས་འདིས་ཞེས་པ་ནི་བསྒོམས་པའོ། ། རྐང་པའི་བཀོད་པའི་སྦྱོར་བ་ཞེས་པ་ནི་ཡུམ་གྱི་རྐང་མཐིལ་གྱིས་སོ། ། ཡབ་ཀྱི་གཡོན་བརྐྱང་པའོ། ། ཁྲོ་བོའི་སྐུ་ནི་གདན་ཅན་ནོ། ། དེས་ནི་ཞེས་པ་ནི་ཁྲོ་བོའི་སྐུའོ། །
དེ་ཉིད་ནི་སངས་རྒྱས་ཞལ་ལོ། ། གཡས་པའི་རྡོ་རྗེ་སྐྱིལ་ཀྲུང་ཞེས་པ་ནི་ཡབ་ཀྱི་ཞབས་གཡས་པ་རྡོ་རྗེ་སྐྱིལ་ཀྲུང་ངོ་། ། འདོད་པས་བླངས་པ་ནི་དབང་དུ་བྱ་བའོ། ། བརླ་གཡོན་པ་བསྐྱོད་ཅེས་པ་ནི་ཡབ་ཀྱིའོ། ། དེ་རྣམས་ནི་བུད་མེད་དོ། ། ཡང་ན་ཞལ་གྱི་ཕྱག་རྒྱ་བསྒྲགས་པར་བྱ་སྟེ་ཞེས་པ་ནི་བརྟག་པ་གསུམ་པའི་དང་པོ་ནས་ཞལ་གྱི་ཕྱག་རྒྱ་ནི་དྲག་པོ་དང་རྨོངས་སོ། ། རྒྱབ་ཏུ་རྨོངས་མ་ནི། གཡུང་མོ་ཡིན་གསུང་། བདེ་བས་མྱོས་རབ་ཏུ་རྨོངས་མ་ནི་བདེ་བས་མྱོས་པའོ། ། ཤི་བ་ཟ་བ་ཞེས་པ་ནི་རོ་ཟ་བའོ། །
དབང་ལྡན་དུ་ཧེ་རུ་ཀ་ཞེས་པ་ནི་དཀར་མོའོ། ། རྨོངས་མོ་ནི་མྱོས་པའོ། ། འོག་ཏུ་བལྟ་བ་ནི་བདག་ལ་བལྟ་བའོ། ། གང་ལ་བྱིན་པ་ནི་བསྒྲུབ་བྱའོ། ། རྒྱས་འདེགས་པ་ནི་བསྲུང་བྱའོ། ། གདུག་པ་ལ་ནི་ཆོམ་རྐུན་གྱི་གཟུགས་ཞེས་པ་ནི། གདུག་པ་འདུལ་ཙ་ན་ཆོམ་རྐུན་མར་བསམ་ཞིང་འདུལ་བའོ། ། དེས་ཀུན་ལ་འགྲེའོ། ། རྩེ་གཅིག་པའི་སྦྱོར་བ་ཞེས་པ་ནི་གོང་མ་རྣམས་ལ་རྩེ་གཅིག་ཏུ་བསྒོམ་པའོ། ། དཀར་མོ་དེའི་བསམ་གཏན་གྱི་ཕྱག་རྒྱས་གདབ་བོ་ཞེས་པ་ནི་དཀར་མོའི་བསམ་བསྟན་གྱིས་བསྲུང་བར་བྱའོ། །
རྨོངས་པ་ནི་བདེ་བས་རྨོངས་པའོ། ། ཆོམ་རྐུན་མ་ཞེས་པ་ནས། གང་ལ་བྱིན་པ་དེ་ཕྱག་རྒྱས་འདེབས་པར་འགྱུར་རོ། ། ཞེས་བསྡེབས་ཏེ། དོན་ནི་ཆོམ་རྐུན་མའི་གཟུགས་སུ་བསམ་སྟེ། དྲག་པོའི་ལྟ་སྟངས་བྱས་ནས་ནི་དབང་ངམ་རེངས་པའོ། ། སྟེང་དུ་ཤིན་ཏུ་ལྕུགས་ཀྱིས་ཞེས་པ་ནི་སྤྲོས་པའོ། ། གྷསྨ་རི་ཞེས་པ་ནི་རྡོ་རྗེའི་ཛོ་ཀིའོ། ། ཁར་བཅུག་པ་ནི་བཟའ་རྒྱུའོ། ། དེ་རྣམས་ཀྱིས་དཀར་མོ་ལ་སོགས་ཅི་ཞེས་པའི་ལན་ནོ། །
ཧཱུྃ་མཛད་ལ་སོགས་པ་ནི་བདུན་པ་དངོས་ནས་བསྟན་ཏེ། ཁྲོ་བོའི་གཟུགས་ནི། ཇི་ལྟར་ལགས་ཞེས་པ་ནི་ལན་ནོ། ། དེ་ནི་ཞེས་པ་ནི་ཧཱུྃ་མཛད་དོ། ། རྡོ་རྗེ་སེམས་དཔའ་ནི་རྒྱུ་རྡོ་རྗེ་འཆང་ངོ་། ། འཇིག་རྟེན་གསུམ་རྒྱལ་གྱིས་ནི་འབྲས་བུའི་རྡོ་རྗེ་འཆང་ངོ་། ། དེ་ནས་གཞན་དུ་ཞེས་པ་དང་། མཛེས་པ་དང་སོགས་རྒྱུད་གཞན་གྱི་ཚིག་ཡིན་སྐད། བཅོམ་ལྡན་འདས་ཁྲོ་བོའི་གཟུགས་ཀྱིས་ཞེས་པ་སོགས་ནི་ཁྲོ་བོའི་གཟུགས་ཇི་ལྟར་ལགས་ཀྱི་ལན་ནོ། ། དེས་ནི་ཁྲོ་བོའི་མཚན་ཉིད་དྲིས་པ་དང་གང་གི་དོན་དུ་དྲིས་པའོ། །
གང་གི་དོན་དུ་གསུངས་ན་ལུས་ལ་དམ་པར་ལྟ་བ་ནི་བདག་ཏུ་ལྟ་བའོ། ། སྲོག་སོགས་སྐྱེས་བུ་བཅུ་གཉིས་སུ་ལྟ་བ་དང་བརྟགས་པ་ནི་བདག་དང་བདག་གི་དང་། གཟུང་འཛིན་སོགས་སོ། ། གསུམ་བྱེད་ཅེས་པ་ནི་གསུམ་པ་སྤོང་བར་བྱེད་པའོ། ། མཐར་བྱེད་ཅེས་པ་ནི་བདག་དང་བདག་གི་སོགས་བརྟག་པ། བརྟག་པ་གསུམ་མཐར་བྱེད་པས་གཤིན་རྗེ་རྒྱལ་པོའོ། ། དེ་རྣམས་ནི་གསུམ་པའོ། ། རྒྱལ་པོ་ནི་བརྟག་པ་གསུམ་པ་ལས་སོ། ། དངོས་གྲུབ་ཀུན་དབང་ཕྱུག་ཅེས་པ་ནི། གཤིན་རྗེའི་གཤེད་རྟག་ཀུན་ལས་རྒྱལ་བས་སོ། །
གང་ཉིད་ནི་གཤིན་རྗེའི་གཤེད་དོ། ། སོགས་པས་ནི་ཚངས་པ་བསྡུས་སོ། ། དེ་ཐམས་ཅད་ནི་ཚངས་པ་སོགས་སོ། ། ད་ནི་པདྨ་གར་དབང་ཇི་ལྟར་ལགས་ཞེས་པའི་ལན་ནི། འདོད་ཆགས་ཆེན་པོ་སོགས་ཏེ་གཉེན་པོའི་འདོད་ཆགས་སོ། ། དེའི་ངོ་བོ་དེ་བརྗོད། ཅེས་པ་ནི། འདོད་ཆགས་ཀྱི་ངོ་བོར་བརྗོད་པའོ། ། རྡོ་རྗེ་སེམས་དཔར་གྱུར་ནས་ནི། ། ཞེས་པ་ནི་རྒྱུ་རྡོ་རྗེ་འཆང་ངོ་། །
འདོད་ཆགས་ཀྱི་རྡོ་རྗེར་གྱུར་པའི་ཕྱིར་ཞེས་པ་ནི་འབྲས་བུ་རྡོ་རྗེ་འཆང་ངོ་། ། དཔྱིད་ཀྱི་མེ་ཏོག་ལྟ་བུར་ཞེས་པ་སོགས་ནི། དེ་རྣམས་ལྡན་པའི་ཕྱིར་འདོད་ཆགས་རྡོ་རྗེའོ། ། སྐུ་གསུམ་མདའ་སོགས་རྒྱུད་གཞན་གྱི་ཚིག་ཡིན་གསུང་། གལ་ཏེ་ཐམས་ཅད་ཞུ་བ་ནི་དང་པོའི་དང་པོར་གང་ཞིག་རྒྱུད་ཐམས་ཅད་དུ་གསང་བ་དེ་འདོད་པས་ཞུས་པ་གཅིག་ཞེས་པའི་དོན་ནོ། ། འདི་སྐད་ལ་སོགས་མཐའ་ཡས་མཆོག་ཅེས་པ་སོགས་ནི་སྒོ་དགུ་ནས་གསུངས་པའི་དོན་ནོ། ། ལག་ན་རྡོ་རྗེ་ནི་དྲུག་པ་རྡོ་རྗེ་འཆང་ངོ་། ། ད་ནི། སྣ་ཚོགས་བྲིས་སྐུ་ཇི་ལྟར་ལགས། ། ཞེས་པའི་ལན་ནི།
སྣ་ཚོགས་བྲིས་སྐུ་བཀབ་པ་ཞེས་པ་ནི་གདན་རྣམས་སུ་བརྗོད་དོ། ། སྣ་ཚོགས་གདན་ནི་པདྨའོ། ། དེ་རྣམས་ཀྱི་ཞེས་པ་ནི་པདྨ་དང་བྲིས་སྐུ་དེ་རྣམས་ཀྱིས་སམ། ཡང་ན། དེ་རྣམས་ནི་བདག་གོ ། ཡར་འཇོག་ནི་བདག་གི་སྟེང་དུ་བྲིས་སྐུ་འཇོག་པའོ། ། དེའི་དོན་ནི་བྲིས་སྐུའི་དོན་ནོ། ། རང་བྱུང་ནི་བསྐྱེད་པའོ། ། ད་ནི་གཉིས་པའི་དང་པོར། པདྨའི་སྣོད་ནི་ཇི་ལྟར་ལགས། །
ཞེས་དྲིས་པའི་ལན་ནི། པདྨའི་སྣོད་ཅེས་པ་ནི། འདི་ནི་མིའི་ཐོད་པར་གསུངས། ། ཞེས་པ་ནི། རྒྱལ་བའི་བདག་སྐྱེས་བྱང་ཆུབ་སེམས། ། པདྨའི་སྣོད་དུ་བཞག་པར་བྱ། ། ཞེས་པའི་དོན་ནོ། ། ད་ནི་བཙུན་མོའི་འཁོར་གྱིས་བསྐོར་བ་ཅི་ལགས་ཞེས་པའི་ལན་ནི། ད་ནི་ཁྱོད་ལ་སོགས་སོ། ། ཁྱོད་ནི་སྡུད་པ་པོ་ལའོ། །
རླུང་གི་དཀྱིལ་འཁོར་ཞེས་པ་ནི་ཟླ་ཁམས་སོ། ། པདྨའི་རྣམ་པ་ཞེས་པ་ནི་གར་དབང་གིའོ། ། རིན་པོ་ཆེའི་རྣམ་པ་ནི་རིན་ཆེན་འབྱུང་ལྡན་གྱིའོ། ། ཇི་ལྟར་འདོད་པ་ནི་ཇི་ལྟར་བདེ་བ་བསྒྲུབ་པའོ། ། པདྨ་ནི་གར་དབང་ངོ་། ། གདན་གྱི་དབུས་སུ་ཞེས་པ་ནི་རིགས་ལྔའི་གདན་གྱི་དབུས་སུ་སྒྲུབ་པ་པོ་གང་འདོད་པ་ཞེས་པ་ནི་རྣལ་འབྱོར་པ་གང་འདོད་པའི་གཟུགས་སུ་བསྒོམ་པའོ། ། ཧེ་རུ་ཀ་ནི་ཇི་ལྟར་ལགས། དེ་བཞིན་དུ་ཡང་རྟ་མཆོག་ཇི་ལྟར་ལགས་ཀྱི་ལན་ནི། དེ་བཞིན་གཤེགས་པ་ཞེས་པ་ཏ་ཐཱའི་རིགས་སོ། ། སོགས་ཁོངས་སུ་རིན་པོ་ཆེའི་དང་།
པདྨ་དང་། ལས་ཀྱི་རིགས་དང་། རྡོ་རྗེའི་རིགས་ལ་སོགས་པ་བསྡུའོ། ། གང་དཀྱིལ་འཁོར་གྱི་ཡོ་བྱད་བསྐྱེད་པ་ཞེས་པ་ནི། རིགས་ལྔ་པོ་རང་རང་གི་ཡོ་བྱད་ཀྱིས་རང་རང་གི་དཀྱིལ་འཁོར་བྲི་བའོ། ། ཏ་ཐཱའི་དཀྱིལ་འཁོར་ནི་སྔོན་དུ་དེར་བྲི་བར་བྱའོ། ། གཞན་པའི་ལས་ཞེས་པ་ནི་དབང་དུ་བྱས་པ་ལའོ། ། ངག་གི་ནུབ་ཀྱི་ཕྱོགས་སུའོ། ། ཐ་མ་ལ་ནི་དཀྱིལ་འཁོར་གྱི་དབང་ཞེས་པ་ནི་གསང་དབང་བསྐུར་བའོ། ། ཉིན་པར་གྱི་ཐིག་ལེ་ཞེས་པ་ནི་ཐབས་ཀྱི་ཐིག་ལེ་སྐེ་རུ་བྱ་བའོ། །
འབྲིང་པོ་ལ་ནི་ཉ་ཕྱིས་དང་དུང་ཕོར་དུ་བཞག་ལ་ལྕེ་ལ་བཞག་པའོ། ། གང་ཞིག་ནི་སློབ་མའོ། ། མཆོག་དེར་གནས་ཞེས་པ་ནི་དངོས་གྲུབ་མཆོག་འདོད་པའོ། ། སངས་རྒྱས་གཅིག་པུ་ཞེས་པ་ནི་སངས་རྒྱས་གཅིག་པུ་འདོད་པའི་བསམ་པས་སོ། ། སྦྱིན་པར་བྱའོ་ཞེས་པ་ནི། ཁ་ནས་སོ། ། རྣམ་པར་སྣང་མཛད་ཀྱི་རྡོ་རྗེའི་དབང་ཞེས་པ་ནི་རྣམ་པར་སྣང་མཛད་ཀྱི་སློབ་དཔོན་གྱི་དབང་ངོ་། ། དཔལ་ཧེ་རུ་ཀ་རྡོ་རྗེའི་དབང་ཞེས་པ་ནི་ཤེས་རབ་ཡེ་ཤེས་ཀྱི་དབང་ངོ་། ། འོད་དཔག་མེད་ནོར་བུའི་དབང་ཞེས་པ་ནི་གསང་བའི་དབང་ངོ་། ། རིན་པོ་ཆེ་ཟླ་བ་ཕྱེད་པ་རྡོ་རྗེའི་དབང་ཞེས་པ་ནི་ཤེས་རབ་ཡེ་ཤེས་ཀྱི་དབང་སྟེ་གོང་གི་ཧེ་རུ་ཀ་དང་འབྲེལ་ལོ། །
སངས་རྒྱས་ནི་བརྟག་པའོ། ། རྟ་མཆོག་རྒྱུ་ཞེས་པ་ནི་དབང་གཉིས་རྒྱུ་དང་འབྲས་བུའི་ཞེས་པ་ནི་ཤེས་རབ་ཡེ་ཤེས་དང་བཞི་པའོ། ། ད་ནི་རིགས་བཞི་ཡུམ་བཞི་ཇི་ལྟར་ལགས་ཞེས་པའི་ལན་ནི་ཐོད་པའི་གདན་སོགས་སོ། ། རིགས་བཞི་ཡུམ་བཞིའི་གདན་ཐོད་པ་དུམ་བུ་གཅིག་པའོ། ། རང་བཞིན་དེ་ཉིད་གྲུབ་པ་རབ་ཏུ་བྱུང་སོགས་ནི་གདན་དུ་ཐོད་པ་བཏིང་བ་ནི་གཉིས་མེད་ཀྱི་ཡེ་ཤེས་སེམས་གཉུག་མར་གནས་པ་ངང་གིས་གནས་པ་མཚོན་ནོ། ། རང་བཞིན་ལས་རབ་ཏུ་བྱུང་བ་ནི་གཉིས་མེད་ཡེ་ཤེས་རང་གི་ངང་གིས་འབྱུང་བའོ། ། དེ་ལ་གཟུང་འཛིན་སོགས་ཀྱི་རྟོག་པ་མེད་པའི་ཕྱིར་རོ། ། དེ་ཉིད་ཅེས་པ་དང་། དེ་ནི་ཞེས་པ་གཉིས་ཀ་གཉིས་མེད་ཡེ་ཤེས་སོ། ། ཐོད་པའི་ཕྲེང་བ་སོགས་ནི་ཕྱག་མཚན་དང་དབུ་ལ་ཡོད་པའི་ཐོད་པ་ནི་གཉིས་མེད་ཡེ་ཤེས་རང་བཞིན་ལྷུན་གྱིས་གྲུབ་པ་དེ་ཉིད་སྒོམ་སྒྲུབ་ཀྱི་སྟོབས་ཀྱིས་མངོན་དུ་གྱུར་པས་རྟོགས་པ་མངོན་དུ་གྱུར་པ་མཚོན་ནོ། །
དེ་ལྟར་གསུངས་ཞེས་པ་ནི་གཉིས་མེད་དེ་བསྒྲུབས་པ་དང་བསྒོམས་པ་ལས་མངོན་དུ་གྱུར་པའོ། ། དཔེར་ན་མེ་ཚ་བའི་རང་བཞིན་ཉིད་གྲུབ་ཅིང་ཞེས་པ་ནི། མེ་རང་བཞིན་གྱིས་ཚ་བར་གནས་པ་བཞིན་གཉིས་མེད་ཡེ་ཤེས་ཀྱི་གནས་སོ། ། དེ་ཉིད་ནི་གཉིས་མེད་ཡེ་ཤེས་རང་བཞིན་གྱིས་དྲི་མ་དང་བྲལ་བའོ། ། བཟང་པོའི་བསམ་པ་ནི་སྒོམ་སྒྲུབ་པོ། ། ཡེ་ཤེས་སེམས་དཔའ་ལྷའོ། ། ལྷན་ཅིག་ནི་བདག་དང་ལྷན་ཅིག་པའོ། ། དེ་ལྟར་གྱུར་པ་ནི་བདག་དང་ལྷན་ཅིག་ཏུ་གྱུར་པའོ། ། རྟོགས་པ་ནི་རང་བཞིན་རྣམ་དག་ཏ་ཐཱས་རྟོགས་པའོ། ། ཟླ་བ་གཉིས་བརྩེགས་གིས་རང་བཞིན་རྣམ་དག་རྟོགས་པ་མངོན་གྱུར་གཉིས་པ་མཚོན་པའོ། །
རང་གི་རྒྱུ་རྡོ་རྗེ་འཆང་ངོ་། ། སྙིང་ཁའི་ཟླ་བ་ནི་ཨཱ་ལི་ཀཱ་ལི་ལས་གྲུབ་པའི་ཟླ་བ་གཉིས་སོ། ། ཧཱུྃ་བྲིས་ནས་ཞེས་པ་ནི། ཧཱུྃ་བསྒོམ་པའོ། ། དེ་སྐད་བརྗོད་ཅེས་པ་ནི་རྒྱུ་རྡོ་རྗེ་འཆང་ངོ་། ། བདག་ཉིད་ནམ་མཁའ་དང་མཉམ་ཞེས་པ་ལ་སོགས་པ་བརྟག་པ་གསུམ་པར་བསྟན་པའི་དོན་ཏེ་རྡོ་རྗེ་ཕྲ་མོ་ནམ་མཁའི་ཁམས་ཁེངས་པར་སྤྲོ་བའོ། ། དེ་ཉིད་ནི་རྒྱུ་རྡོ་རྗེ་འཆང་གི་སྙིང་ཁར་ཟླ་བ་བསྒོམ་པའོ། ། ཡང་ཞེས་པ་ནི་ཟླ་བ་གཉིས་སོ། ། རྡོ་རྗེ་རྩེ་ལྔ་པར་ཧཱུྃ་ཡང་བསྒོམ་མོ་ཞེས་པ་ནི་ཧཱུྃ་གྱུར་པ་ལས་རྡོ་རྗེ་རྩེ་ལྔ་པ། དེའི་ལྟེ་བ་ལ་ཧཱུྃ་བསྒོམ་པའོ། །
དེར་ཏ་ཐཱའི་ཐམས་ཅད་བཅུག་ཅེས་པ་ནི། ཧཱུྃ་ལས་རྡོ་རྗེ་ཕྲ་མོ་སྤྲོས་ཏེ་སེམས་ཅན་ལ་རེག་པས་སེམས་ཅན་ཐམས་ཅད་སངས་རྒྱས་སུ་བསྒྲུབ་ཏེ་ཚུར་འདུས་ཏེ་ཧཱུྃ་ལ་ཐིམ་པ་ལས་རྡོ་རྗེ་སེམས་དཔར་བསྐྱེད་པའོ། ། དེ་ལྟར་ཞེས་པ་ནི་རྒྱུའི་རྡོ་རྗེ་འཆང་གོང་དུ་བཤད་པ་ལྟར་རོ། ། རྣམ་སྣང་སོགས་ནི་རིགས་ལྔའོ། ། རང་རང་གི་རིགས་ཀྱི་འབྱུང་བའི་སྦྱོར་བ་བལྟས་ཏེ་ཞེས་པ་ནི། རིགས་ལྔ་རང་རང་གི་རྒྱུ་རྡོ་རྗེ་འཆང་མངོན་པར་བྱང་ཆུབ་པ་ལྔས་བསྐྱེད་ནས་རིག་མ་དང་སྦྱོར་བ་ལས་འབྱིན་པའི་དཀྱིལ་འཁོར་བསྐྱེད་པའོ། ། འདིས་ནི་ཡང་དག་པར་སྦྱོར་བ་ཞེས་པ་ནི་རིགས་ལྔའི་རྒྱུ་རྡོ་རྗེ་འཆང་བསྐྱེད་ནས་འབྱིན་པའི་དཀྱིལ་འཁོར་སྤྲུལ་པར་བཤད་པའོ། ། ཡང་དག་ནི་ཡབ་ཡུམ་སྦྱོར་བའོ། ། གང་ཞིག་དེ་རྣམས་ཀྱི་ཞེས་པ་ནི། འབྲས་བུའི་རྡོ་རྗེ་འཆང་བསྐྱེད་པའོ། །
ཉི་ཟླ་ནི་མངོན་བྱང་ལྔའོ། ། ཕྱི་བསྐྱེད་པ་རྡུལ་ཚོན་ནོ། ། ནང་གསང་བ་ཆོས་ཀྱི་དཀྱིལ་འཁོར་རོ། ། ཡི་གེ་ལྔ་ནི་ས་བོན་གྱི་ཡི་གེ་ལྔའོ། ། གཉིས་ལས་བསྐྱེད་པ་ནི་ཉི་མ་ཟླ་བ་ཐབས་ཤེས་རབ་སྦྱོར་བ་ལས་བསྐྱེད་པའོ། ། རྫོགས་པ་ནི་དམ་ཚིག་སེམས་དཔའ་བསྐྱེད་པའོ། ། དབང་བསྐུར་རྒྱས་གདབ་པ་ཡན་ཆད་རྫོགས་པའོ། ། ད་ནི་བརྟག་པ་དགུ་པའི་དང་པོར། ཁ་ཅིག་གང་ལ་ལར་ཞེས་མཛད་པ་བཅུ་གཉིས་ཀྱི་དོན་བཤད་པ་ནི། ལ་ལ་སོགས་ནི།
མི་མཐོང་བ་ནི་སངས་རྒྱས་ལ་སངས་རྒྱས་སུ་མ་མཐོང་སྟེ། སེམས་དང་པོ་གཟོད་བསྐྱེད་པ་ལྟ་བུར་མཐོང་ངོ་། ། དེས་སེམས་བསྐྱེད་པ་ལས་བྱང་ཆུབ་པའོ། ། རང་གི་སོ་སོར་རྟོགས་པས་ཞེས་པ་ནི། སོ་སོར་རྟོགས་པ་ལས་བྱང་ཆུབ་པའོ། ། གཞི་བྱང་ཆུབ་པའོ། ། བཏབ་པ་ནི་བྱང་ཆུབ་ཏུ་སྨོན་ལམ་བཏབ་པའོ། ། སེམས་དཔའ་ནི་བྱང་ཆུབ་ཏུ་སེམས་དཔའོ། ། དེའི་ཞེས་པ་ནི་བྱང་ཆུབ་ཀྱི་སེམས་སོ། ། སེམས་ཅན་སྙེད་ཅེས་པ་སྙིང་རྗེའི་ཡུལ་དུ་གྱུར་པའོ། །
རྗེས་སུ་འབྲང་བ་ནི་དོན་བྱེད་པའོ། ། རྒྱལ་བ་དང་སྦྲང་རྩི་དང་དོན་གྲུབ་པར་བྱེད་པ་གསུམ་དང་། མིང་པོ་གསུམ་དང་། སྲིང་མོ་བཞིའི་དཀྱིལ་འཁོར་ནི་ལོ་ཀའི་དཀྱིལ་འཁོར་རོ། ། ཏེ་དེའི་གཟུགས་ཀྱིས་ཀྱང་སེམས་ཅན་གྱི་དོན་བྱེད་དོ། ། དེ་ཉིད་ནི་སངས་རྒྱས་སོ། ། རྡུལ་ཏེ་འདོད་ཆགས་དང་། མུན་པ་སྟེ་གཏི་མུག་དང་། སྙིང་སྟོབས་ཏེ་ཞེ་སྡང་གིས་སེམས་ཅན་ཀྱི་དོན་དུ་གྱུར་ན་དེས་ཀྱང་སེམས་ཅན་གྱི་དོན་བྱེད་པའོ། ། གང་ཞིག་རྣམ་པར་དག་པ་ནི་དུག་གསུམ་རྣམ་པར་དག་པའོ། །
དེ་བས་ན་ཞེས་པ་ནི་དུག་གསུམ་ཟ་བ་དེས་ནའོ། ། རྗེས་འབྲང་ནི་སེམས་ཅན་གྱི་དོན་ནོ། ། དེའི་ཉི་ཟེར་གྱི་རྡུལ་ཞེས་པ་ནི། ཉི་ཟེར་གྱི་ཉི་མ་ལས་འོད་བྱུང་བ་ལྟར། སངས་རྒྱས་ལས་མཚན་བཟང་པོ་སུམ་ཅུ་རྩ་གཉིས་འབྱུང་བའོ། ། དེ་རྣམས་ནི་མཚན་ནོ། ། རྡུལ་ཞེས་པ་ནི་མཚན་ལས་དཔེ་བྱད་རྡུལ་གྱི་ཚུལ་དུ་འབྱུང་བའོ། ། ཡོན་ཏན་ནི་སྟོབས་སོགས་སོ། ། འཛིན་པ་ནི་ཡོན་ཏན་ནོ། དེ་རྣམས་ནི་བྱང་ཆུབ་བོ། །
ཚོགས་ཀྱིས་བསྐོར་བ་ཚོགས་ཡོངས་སུ་རྫོགས་པའོ། ། བདུད་ནི་དེ་བཅོམ་པའོ། ། ཡང་ན་བདུད་རྩིས་བཅོམ་ཞེས་སྦྱར་རོ། ། སེམས་གསོད་ཅེས་པ་ནི་ཉན་རང་གི་བྱང་ཆུབ་ཀྱི་སེམས་གསོད་པ་སྟེ། བདུད་བཅོམ་པ་སྟེ་འདོད་ཆགས་སོགས་སོ། ། དེ་ལྟར་ཆོས་ཞེས་པ་ཉན་རང་གིས་ཆོས་བདག་མེད་པར་རྟོགས་པའོ། ། གང་ཟག་གི་བདག་མེད་ནི་མུ་སྟེགས་ཀྱིས་རྟོགས་པའོ། ། ཇི་ལྟར་ཡོངས་སུ་ཞེས་པར་བྱ་བའི་ཕྱིར་ཞེས་པ་ནི་ཐམས་ཅད་བདག་མེད་པར་བྱ་བའི་ཕྱིར་ཞེས་པ་ནི། ཐམས་ཅད་བདག་མེད་པར་ཤེས་པར་བྱ་བའི་ཕྱིར་རོ། ། ཐར་པ་ནི་སངས་རྒྱས་སོ། །
ཐམས་ཅད་རྣམ་པར་དག་པ་ནི་བདག་གཉིས་མེད་པར་སྟོན་པ་ཡིན་ཏེ། འདིའི་དོན་ཐར་པ་དང་བདག་མེད་པའི་དོན་ནོ། ། འདིའི་རྣམ་པར་དག་པ་ཞེས་པ་ནི་དེ་ཁོ་ན་ཉིད་རྣམ་པར་དག་པ་ལ་གང་ཟག་དང་ཆོས་སུ་མི་དམིགས་པས་རང་བཞིན་མེད་པའི་ཕྱིར་རོ། ། དེའི་དོན་ཞེས་པ་ནི། ལྟ་བ་དང་འདོད་ཆགས་དང་གང་ཟག་དང་ཆོས་འདུལ་བའི་དོན་ནོ། ། འཁོར་ལོ་དམ་པ་ནི་དགའ་ལྡན་དུ་ཆོས་ཀྱི་འཁོར་ལོ་བསྐོར་བའོ། ། ལྷའི་འཁོར་ལོ་མང་པོ་ནི་མཛད་པ་བཅུ་གཉིས་སོ། ། ད་ནི་པདྨ་གར་དབང་ཇི་ལྟར་ལགས་ཀྱི་ལན་ནི། འདི་ལྟ་སྟེ་ནི་འོག་གི་དོན་ནོ། ། རིགས་ཀྱི་བུ་ནི་སྡུད་པ་པའོ། །
སངས་རྒྱས་པ་ནི་དགའ་ལྡན་དུ་འདུས་ནས་ཆོས་འཆད་པ་དང་། བྱང་ཆུབ་ཀྱི་སྤྱོད་པ་བྱེད་པ་སོགས་སོ། ། མཆོག་ནི་དགའ་ལྡན་ཏེ་ཞེས་པ་ནི། མཆོག་ཏུ་གྱུར་པའི་དམ་པའི་ཆོས་ཀྱི་དགའ་བ་དང་ལྡན་པ་དེ་ནི་དགའ་ལྡན་ཏེ། རིགས་ཀྱི་བུ་ནི་སྡུད་པ་པོའོ། ། བདེ་བ་ཅན་ནི་བདེ་བ་ཅན་དུ་སངས་རྒྱས་འདུས་པ་ལྟར་དགའ་ལྡན་དུ་འདུས་པའོ། ། དེ་བཞིན་ཞེས་པ་ནི་བདེ་བ་ཅན་དུ་ཏ་ཐཱ་འདུས་པས་བརྒྱན་པའོ། ། བཅོམ་ལྡན་འདས་གར་གྱི་དབང་ཕྱུག་སོགས་ནི་དགའ་ལྡན་གྱི་གནས་ན་ཡང་པདྨ་གར་དབང་དང་། རྣམ་སྣང་སོགས་ཏ་ཐཱ་དཔག་ཏུ་མེད་པས་བསྐོར་བ་དེ་ནི་བདེ་བ་ཅན་གྱི་འཇིག་རྟེན་གྱི་ཁམས་ལྟ་བུ་སྟེ་ཞེས་པ་ནི་དགའ་ལྡན་གྱི་གནས་སོ། ། གཞལ་དུ་མེད་པའི་བསྐོར་བ་ནི་ཤཱཀྱ་ཐུབ་པ་ལའོ། །
དེའི་དོན་ནི་དགའ་ལྡན་གྱི་ལྷ་ཚོགས་སོ། ། སྒྲོལ་བ་ནི་འཁོར་བ་ལས་སོ། ། ད་ནི་རིན་ཆེན་འབྱུང་ལྡན་ཇི་ལྟར་ལགས་ཀྱི་ལན་ནི། སྦྱིན་པ་དང་སོགས་ཏེ། སེར་སྣ་ཅན་འདུལ་བའི་དོན་དུ་རིན་ཆེན་འབྱུང་ལྡན་དུ་སྤྲུལ་ཏེ། སྦྱིན་པས་ཞེས་པ་ནི་གཉེན་པོ་སྟེ། འཁོར་གསུམ་ཡོངས་སུ་དག་པའོ། ། དོན་དམ་པ་ཞེས་པ་ནི། སྦྱིན་པར་བྱ་བའི་རྫས་དང་། སྦྱིན་པ་པོ་བདག་དང་།
ལེན་པ་པོ་གསུམ་དོན་དམ་པར་མེད་པའོ། ། ཤིན་ཏུ་སྦྱིན་པ་ནི་ཆོས་ཀྱི་སྦྱིན་པའོ། ། ཉི་མ་ལྟ་བུ་ཞེས་པ་ནི། མཉམ་པ་ཉིད་ཀྱིས་སེམས་ཅན་གྱི་དོན་བྱེད་པའོ། ། སྙིང་པོ་བསྐྱེད་པའི་ཕྱིར་ཞེས་པ་ནི་འབྲས་བུ་ནམ་མཁའ་མཛོད་དུ་བསྐྱེད་པའི་ཕྱིར་རོ། ། གང་འདི་ནི་ཞེས་པ་ནི་རིན་ཆེན་འབྱུང་ལྡན་ནམ་ནམ་མཁའི་སྙིང་པོའོ། ། དེ་བཞིན་དུ་གསུངས་ཞེས་པ་ནི་གོང་ལ་དེ་རྣམས་ལ་རིན་ཆེན་འབྱུང་ལྡན་དུ་གསུངས་སོ། ། དངོས་གྲུབ་ཐམས་ཅད་ནི་མཆོག་དང་ཐུན་མོང་ངོ་། དབང་ཕྱུག་ནི་སིདྡྷི་ལ་དབང་ཐོབ་བྱའོ། ། སེམས་ཅན་ནི་རིགས་དྲུག་གོ །
ཐམས་ཅད་དུ་ཞེས་པ་ནི་དུས་དང་རྣམ་པ་ཐམས་ཅད་དུའོ། ། འཁོར་ལོས་བསྒྱུར་བ་ཡང་ཐོབ་བོ། སོགས་ཁོངས་སུ་འཇིག་རྟེན་པའི་དངོས་གྲུབ་འབའ་ཞིག་མ་ཡིན་གྱི་སངས་རྒྱས་ཀྱང་ཐོབ་བོ། ། དེ་རྣམས་ནི་སེམས་ཅན་ནོ། ། རབ་ཏུ་སྦྱིན་པ་ནི་འཁོར་ལོ་ལ་སོགས་པའོ། ། ནམ་མཁའ་ལ་གླང་པོ་ཆེ་སོགས་ནི་རྒྱུད་གཞན་གྱི་ཚིག་གོ ། དེ་བཞིན་དུ་རྟ་མགྲིན་ཉིད། ཅེས་པའི་ལན་བསྟན་པ་ནི། ཤིན་ཏུ་བརྩོན་འགྲུས་སོགས་གྲགས་པའི་རྣལ་འབྱོར་ཞེས་པ་ནི་སྟོབས་ཆེན་དུའོ། ། དེ་བས་ཞེས་པ་ནི་ལེ་ལོ་ཅན་གྱི་གདུལ་བྱ་འདུལ་བའི་དོན་དུ་རྟ་མཆོག་ཏུ་སྤྲུལ་པའོ། །
སྟོབས་ཀྱི་རྣལ་འབྱོར་ནི་བརྩོན་འགྲུས་སོ། ། རྣམ་པར་དག་པ་ནི་ལེ་ལོའོ། ། དེའི་དོན་ལེ་ལོ་ཅན་ནོ། ། རྣམ་པར་དག་པ་ནི་ལེ་ལོའི་རྣམ་པར་དག་པས་རྟ་མཆོག་འབྱུང་བའོ། ། རྟ་མཆོག་དེ་ཉིད་ལས་དཔུང་པ་བཞི་དང་ལག་པ་བཞི་ཞེས་པ་ནི་ཕྱག་རྒྱའོ། ། མིའི་བུ་མོ་དཔའ་གནོན་ཏེ་ཞེས་པ་ནི་སྲེད་མེད་ཀྱི་བུའི་ཆུང་མ་གནོན་པའོ། ། གཡས་ཀྱི་གཉིས་པས་ལྷ་མོ་ཤ་རྩི་དང་དགའ་མ་སྟེ། སྡིག་ཅན་གྱི་ཆུང་མ་མནན་པའོ། ། གཡོན་གྱི་དང་པོས་མིག་གསུམ་ཞེས་པ་སྟེ། དབང་ཕྱུག་ཆེན་པོ་དང་ཁྱབ་འཇུག་མནན་པའོ། །
གཉིས་པས་ནི་ཚངས་པ་སྟེ་འདོད་ལྷ་དང་དགའ་རབ་དབང་ཕྱུག་མནན་པའོ། ། འདོད་པའི་ལྷ་ནི། ཆུང་མར་བྱས་ཞེས་སོགས་ཀྱི་ལན་ནི། དངོས་གྲུབ་ཐམས་ཅད་ནི་མཆོག་དང་ཐུན་མོང་ངོ་། ། འཇིག་རྟེན་གསུམ་པོ་ཞེས་པ་ནི་ཚངས་པ་དང་། ཁྱབ་འཇུག་དང་། དབང་ཕྱུག་གོ ། གང་ཞིག་ནི་ལོ་ཀ་གསུམ་མོ། ། བསྒྲལ་བ་ནི་བཏུལ་བའོ། ། དེའི་དཀྱིལ་འཁོར་དུ་ཞེས་པ་ནི།
ཧཱུྃ་མཛད་ཀྱི་དཀྱིལ་འཁོར་དུའོ། ། ལྷ་ཆེན་མཧཱ་དེ་ཝའོ། ། བླ་མ་ནི་རྡོ་རྗེ་ཧཱུྃ་མཛད་དོ། ། བཀའ་བཟློག་ལ་ནི་དབང་ཕྱུག་གི་ཆུང་མ་ལྷ་མོ་བཀའ་ཐུབ་བཟློག་མ་ཡོན་དུ་ཕུལ་ནས། དཀྱིལ་འཁོར་དུ་དབང་བསྐུར་བ་ནི་རིམ་པ་ཇི་ལྟ་བ་ཞེས་པ་ནི། དཀྱིལ་འཁོར་གྱི་རིམ་པའོ། ། གྲུ་བཞི་སོགས་ནི་དབང་བསྐུར་བའི་དཀྱིལ་འཁོར་རོ། ། སྒེག་པ་སོགས་ནི་རྐང་སྟབས་ཀྱི་བཀོད་པའོ། ། དབུས་སུ་ཁྲུ་གང་ཞེས་པ་ནི་པཉྩ་རེ་ག་ཚུན་ཆད་ལའོ། ། ཕྱི་རོལ་དུ་ཞེས་པ་ནི།
པཉྩ་རེ་གའི་ཕྱི་རོལ་དུ་ལྷ་སྣམ་ཕན་ཆད་དོ། ། མི་མཐུན་པའི་ཕྱོགས་ཀྱི་བསྒོམ་པ་ནི་སྤོང་བྱའི་བསྒོམ་པ་སྟེ། མི་མཐུན་པའི་ཕྱོགས་ནི་དྲན་པ་ཉེར་བར་བཞག་པ་སོགས་ཏེ། རྩ་བར་འཛིན་པ་སོགས་སོ། ། བསྒོམ་པ་ནི་སྤང་བྱ་བསྒོམ་པའོ། ། བྱང་ཆུབ་ནི་སྤངས་པ་དང་ཡེ་ཤེས་སོ། ། ཕྱོགས་ནི་ཡན་ལག་གོ ། བསྒོམ་པར་བཤད་ནི་བླང་བྱར་རོ། ། དེ་ལ་ནི་བྱང་ཆུབ་ཕྱོགས་ལའོ། ། རེ་ཤིག་ནི་རིམ་གྱིས་སོ། །
དང་པོ་ནི་དྲན་པ་ཉེ་བར་བཞག་པའོ། ། ཚུལ་བཞིན་མ་ཡིན་པ་ཡིད་ལ་བྱེད་པ་ཞེས་པ་སྟེ་ལུས་གང་ཞིག་ལ་བདེ་བ་དང་གཙང་བ་དང་རྟག་པ་དང་བདག་ཏུ་འཛིན་པའོ། ། སྲེད་པའི་རྒྱུའི་ཕྱིར་ཞེས་པ་ནི། ཀུན་འབྱུང་གི་རྩ་བ་སྲེད་པ་ཡིན་པས་སོ། ། རྨོངས་པ་ལས་ཞེས་པ་ནི་མི་གཙང་བར་འཛིན་པ་ལ་སོགས་པ་བཞིར་རྟོག་པ་ལས་བཟློག་སྟེ། གཙང་བར་འཛིན་པ་ལ་སོགས་པ་བཞིར་མོས་པའོ། ། བདེན་པ་བཞི་ལ་འཇུག་པའི་ཕྱིར་ཞེས་པ་ནི། འབྲས་བུ་བདེན་པ་བཞི་ལ་འཇུག་པའི་ཕྱིར་རོ། ། དང་པོའི་གཉིས་པར། དེའི་རྒྱུ་དྲན་པ་ཉེར་བར་བཞག་པ་བསྒོམ་པ་སྟེ།
ལུས་ལ་ཚུལ་བཞིན་མ་ཡིན་པ་བསྒོམ་པ་སྟེ་གཙང་གཙོག་དུའོ། ། དེ་ཡོངས་སུ་བརྟགས་པ་ཞེས་པ་ནི་ལུས་དེ་མི་སྡུག་པ་ལ་སོགས་པར་བརྟགས་པའོ། ། གང་ཞིག་སྡུག་བསྔལ་གྱི་བདེན་པ་ལ་འཇུག་ཅེས་པ་ནི་སྡུག་བསྔལ་ལ་སྡུག་བསྔལ་དུ་ཤེས་པ་འབྱུང་བས་སྡུག་བསྔལ་གྱི་བདེན་པ་རྟོགས་པའོ། ། དེའི་ཚུལ་བཞིན་མ་ཡིན་པ་ཡིད་ལ་བྱེད་པ་ནི་ཞེས་པ་ནི། ཚོར་བ་ཐམས་ཅད་སྡུག་བསྔལ་བ་ཡིན་པ་ལ་བདེ་བར་འཛིན་པ་ནི་ཚུལ་བཞིན་མ་ཡིན་པ་ཡིད་ལ་བྱེད་པའོ། ། དེ་ལ་སོགས་པ་གཞི་གཙང་བ་དང་། བདེ་བ་དང་། རྟག་པ་དང་། བདག་ཏུ་འཛིན་པའོ། ། འདུ་བྱེད་ཀྱི་མཚན་ཉིད་ཀྱི་ཕྱིར་ཞེས་པ་ནི་ལས་དང་ཉོན་མོངས་པས་ཟག་བཅས་ཀྱི་འདུ་བྱེད་ཀྱི་མཚན་ཉིད་བསྐྱེད་པའོ། །
ཚུལ་བཞིན་མ་ཡིན་པ་ནི། སྡུག་བསྔལ་ལ་བདེ་བར་འཛིན་པའོ། ། དེ་དང་ལྷན་ཅིག་སྐྱེས་པ་ནི་སྡུག་བསྔལ་གྱི་བདེན་པའོ། ། སྡུག་བསྔལ་གྱི་བདེན་པ་དང་ལྷན་ཅིག་བྱེད་དོ། ། ཟག་པ་དང་བཅས་པའི་གནས་སྐབས་ཀྱི་ཞེས་པ་ནི། འདུ་བྱེད་དང་ལྷན་ཅིག་པའི་གནས་སྐབས་ཀྱང་སྡུག་བསྔལ་ཡིན་པས་འདོད་ཆགས་སོ། ། སྡུག་བསྔལ་གང་ཞིག་ལྟ་བའི་ཕྱིར་ཞེས་པ་ནི་རྟོགས་མཁན་གྱི་རྣལ་འབྱོར་གང་ཞིག་སྡུག་བསྔལ་དུ་བལྟ་བའི་ཕྱིར་རོ། ། སྲེད་པ་ནི་འདོད་ཆགས་སོ། ། དེ་ཡོངས་སུ་བརྟགས་པ་མི་གཙང་བར་རོ། ། ཀུན་འབྱུང་གི་བདེན་པ་ལ་འཇུག་ཅེས་པ་ནི།
འབྲས་བུ་སྲེད་པ་ལོགས་པ་སྲེད་པ་སྟེ་སྡུག་བསྔལ་ཀུན་འབྱུང་བར་རྟོགས་པ་ལ་སྐྱེ་བས། ཀུན་འབྱུང་སྤོང་བ་ལ་འཇུག་གོ ། བདག་གི་དངོས་པོ་ལ་མངོན་པར་ཞེན་པ་ནི་རྟག་པ་དང་བདག་ཏུ་བལྟ་བའོ། ། སེམས་དེ་ཡོངས་སུ་བརྟག་པ་ཞེས་པ་ནི་མི་རྟག་པའམ། བདག་མེད་པར་བརྟགས་པ་ཞེས་པའོ། ། འགོག་པའི་བདེན་པ་ཞེས་པ་ནི། སྡུག་བསྔལ་འགོག་པ་ལ་འགོག་པའི་བདེན་པའོ། ། རྟོགས་པ་སྐྱེ་བས་འགོག་པའི་བདེན་པ་ལ་འཇུག་གོ ། བདག་ལྟ་གཅོད་པ་ནི་འགོག་པའི་བདེན་པའོ། ། ཆོས་ལ་བརྟགས་པ་ནི་ཆོས་བདག་མེད་དུའོ། །
གང་ཞིག་ནི་བདག་མེད་དུ་རྟོགས་པའི་ཛོ་ཀིའོ། ། བདག་ཏུ་རྨོངས་པ་མེད་པའི་ཕྱིར་ཞེས་པ་ནི་ཀུན་ནས་ཉོན་མོངས་པ་དང་རྣམ་པར་བྱང་བའི་ཆོས་ལ་བདག་ཏུ་རྨོངས་པ་མེད་པའི་ཕྱིར། ལམ་གྱི་བདེན་པ་ལ་འཇུག་སྟེ། སྡུག་བསྔལ་འགོག་པའི་ལམ་ལ་ལམ་དུ་ཤེས་པ་འབྱུང་བས་མི་མཐུན་པའི་ཕྱོགས་ཀྱི་གཉེན་པོ་རྒྱུད་ལ་བརྟེན་པ་ལམ་གྱི་བདེན་པ་ལ་འཇུག་གོ ། དང་པོ་བདེན་པ་བཞི་ལ་འཇུག་པའི་ཕྱིར་ཞེས་པ་ནི། འབྲས་བུ་བདེན་པ་བཞི་རྟོགས་པ་ལ་འཇུག་པའི་ཕྱིར་རོ། ། དེའི་རྒྱུ་དྲན་པ་ཉེ་བར་བཞག་པ་བསྒོམ་པའོ། ། དེ་ནས་ཞེས་པ་ནི། རྒྱུ་དྲན་པ་ཉེ་བར་བཞག་པའི་རྗེས་ལའོ། ། གང་གི་ཕྱིར་མི་མཐུན་པའི་ཕྱོགས་ཞེས་པ་ནི།
དམིགས་པ་དང་མི་མཐུན་པ་ལ་སོགས་པའོ། ། དེའི་བླང་བྱར་ཤེས་སོ། ། མི་མཐུན་པའི་ཕྱོགས་གཙང་བར་འཛིན་པ་སོགས་དོར་བྱར་ཤེས་པའོ། ། དེ་ཡོངས་སུ་རྟོགས་ན་ཞེས་པ་ནི་བླང་དོར་དུ་རྟོགས་པས་ངོ་བོ་བརྩོན་འགྲུས་བཞི་རྩོམ་མོ། ། དྲན་པ་ཉེ་བར་བཞག་པ་བཞི་བསྒོམ་པས་ཞེས་པ་ནི། དྲན་པ་ཉེ་བར་བཞག་པ་བཞི་བསྒོམ་པས་མཐུན་པའི་ཕྱོགས་ཡང་དག་པར་སྤོང་བ་བཞི་བླང་བྱར་ཞེས་པ་དང་། མི་མཐུན་པའི་ཕྱོགས་མི་གཙང་བར་འཛིན་པ་ལ་སོགས་པ་བཞི་སྤངས་བྱར་ཤེས་པ་དང་། མཐུན་པའི་ཕྱོགས་སུ་ཤེས་པར་བྱ་བའི་ཕྱིར་ཞེས་པ་ནི། མཐུན་ཕྱོགས་བཞི་བླང་བྱར་ཤེས་པའོ། ། གཉེན་པོ་ཐོབ་དང་འཕེལ་བ་གཉིས་སོ། །
མི་མཐུན་པ་ཞེས་པ་ནི། མི་མཐུན་པ་བཞི་སྤང་བྱར་ཤེས་པས་མི་མཐུན་པ་སྐྱེ་བ་སྤངས་པ་དང་། མ་སྐྱེས་པའི་ཕྱིར་མི་བསྐྱེད་པའོ། ། ཤེས་པར་བྱ་བའི་ཕྱིར་ཞེས་པ་ནི་འབྲས་བུའོ། ། བརྩོན་འགྲུས་བཞི་ཞེས་པ་ནི་བརྩོན་འགྲུས་ཀྱི་བདག་ཉིད་ཡང་དག་པར་སྤོང་བ་བཞིའོ། ། རབ་ཏུ་བརྩམས་ཞེས་པ་ནི་གོ་རིམ་མོ། ། དགེ་བའི་ཆོས་ཞེས་པ་བསྒོམ་པའོ། ། ལས་ཉིད་ལ་ཞེས་པ་ནི་ལྔ་སྤོང་བའི་གཉེན་པོ་བརྒྱད་བརྟེན་པའི་ཏིང་ངེ་འཛིན་ནོ། ། དེ་ལ་ཞེས་པ་ནི་བཞི་པོ་དེ་ལའོ། ། ཡང་དག་པར་རྟོག་པའི་ཕྱིར་ཞེས་པ་ནི་སྤོང་བྱ་དང་བླང་བྱའོ། །
ཉེས་པ་ལྔ་སྤོང་ཞེས་པ་ནི་སྤོང་བྱའོ། ། འདུ་བྱེད་བརྒྱད་བླང་བར་བྱའོ། ། ཡོངས་སུ་ཤེས་པ་ནི་སྤོང་བྱ་དང་བླང་བྱའོ། ། ལས་ཉིད་དོ་ཅེས་པ་ནི་ལས་ཏེ་ཏིང་ངེ་འཛིན་བསྐྱེད་པའོ། ། རྫུ་འཕྲུལ་གྱི་རྐང་པ་ནི་རྫུ་འཕྲུལ་ལ་སོགས་པའི་དོན་ཇི་ལྟར་འདོད་པ་ཐོབ་པ་ནི་འབྲས་བུའོ། ། ཡང་དག་པར་འཕེལ་བའི་ཕྱིར་ཞེས་པ་ནི་སེམས་རྩེ་གཅིག་ཏུ་གནས་པའོ། ། འདིར་སེམས་ཞེས་པ་ནི་ངོ་བོའོ། ། རྫུ་འཕྲུལ་གྱི་རྐང་པ་དེ་ཡང་ཞེས་པ་ནི། རྫུ་འཕྲུལ་གྱི་རྐང་པ་བསྒོམ་པ་དེ་ལའོ། ། ལས་ཉིད་ནི་ལས་སུ་བྱ་བ་ལས་སོ། །
སྐྱོན་ལྔ་གང་ལགས་ཞེས་དྲིས་པའོ། ། བཅོམ་ལྡན་སོགས་ལན་ཏེ། དེ་ལ་ནི་སྐྱོན་ལྔ་པོ་དེ་ལའོ། ། མངོན་པར་འདུས་མ་བྱས་པ་ཞེས་པ་ནི་མི་རྩོལ་བ་སྟེ། མི་མཐུན་པའི་སྐྱོན་སེལ་བའོ། ། མངོན་པར་འདུ་བྱེད་པའི་སྐྱོན་ལྔ་པོ་ཞེས་པ་ནི་དེ་སྤོང་བའི་ཕྱིར་གཉེན་པོ་བསྒོམ་པའོ། ། བྱིང་བ་ནི་ཞུམ་པའོ། ། རྒོད་པ་ནི་འཕྲོས་པའོ། ། སྐྱོན་གཅིག་བྱེད་དེ་ཞེས་པ་ནི་ལེ་ལོ་བསྐྱེད་པར་བྱེད་པའོ། ། མངོན་པར་འདུས་མ་བྱས་པ་ནི་མི་རྩོམ་པ་སྟེ།
བྱིང་རྒོད་བྱུང་བ་མི་སེལ་བའོ། ། སྐྱོན་ནི་ཞེས་པ་ནི་སྐྱོན་དེ་མི་སེལ་བའོ། ། མངོན་པར་འདུས་བྱས་ཞེས་པ་ནི་མི་རྩོལ་བ་སྤངས་ཏེ་བྱིང་རྒོད་ཞི་བའོ། ། འདི་རྣམས་སྤོང་ཞེས་པ་ནི་མི་མཐུན་པའི་ཕྱོགས་སྤོང་བའོ། ། དེ་རྣམས་ཞེས་པ་ནི་ལམ་སྤོང་བའི་འདུན་པ་ལ་སོགས་པའོ། ། གནས་ནི་བརྩོན་འགྲུས་སོ། ། མཚན་མ་ནི་དད་པའོ། ། འབྲས་བུ་ནི་ལུས་སེམས་ལས་སུ་རུང་བ་སྟེ་ཤིན་ཏུ་སྦྱངས་བའོ། ། གནས་ནི་འདུན་པ་སྟེ་འདུན་པ་ལ་བརྟེན་ནས་བརྩོན་འགྲུས་འབྱུང་ངོ་། ། གནས་ནི་རྩོལ་བ་སྟེ་བརྩོན་འགྲུས་སོ། །
དེའི་གནས་འདུན་པའི་མཚན་མའམ་རྒྱུ་ནི་དད་པའོ། ། དེའི་གནས་པའི་རྩོལ་བ་ནི་ཤིན་ཏུ་སྦྱངས་པ་སྟེ་ལུས་དང་སེམས་ཤིན་ཏུ་སྦྱངས་བའོ། ། དེ་ནི་བརྩོན་འགྲུས་ཀྱིས་བྱིང་རྒོད་བྱུང་ཡང་མི་སེལ་བ་ནི་ལེ་ལོ་སྤངས་ཏེ་བྱིང་རྒོད་བསལ་བས་མི་མཐུན་པའི་ཕྱོགས་མི་འཕེལ་བའོ། ། དྲན་པ་དང་ཞེས་པ་ནི་རྨུགས་པའི་གཉེན་པོའོ། ། དྲན་པ་ནི་ཏིང་ངེ་འཛིན་གྱི་དམིགས་པ་མ་རྗེད་པའོ། ། ཤེས་བཞིན་མ་ཡིན་པའི་གཉེན་པོའོ། ། སེམས་པ་ནི་དམིགས་པ་ལ་སེམས་མངོན་པར་འདུ་བྱེད་པས་བྱིང་བ་སེལ་ལོ། ། བཏང་སྙོམས་ནི་རྒོད་པའི་གཉེན་པོའོ། ། བཏང་སྙོམས་ཀྱིས་སེམས་དམིགས་པ་ལས་འཛིན་པ་སེལ། དམིགས་པ་རྨུགས་པ་མེད་པས་ཞེས་པ་ནི་དྲན་པའི་ཏིང་ངེ་འཛིན་གྱིས་ཡུལ་ལ་དམིགས་ན་རྨུགས་པ་མེད་པ་ཞེས་པ་ནི།
སེམས་དམིགས་པ་ལ་མངོན་དུ་བྱེད་པས་སོ། ། བྱིང་རྒོད་རྗེས་སུ་རྟོགས་པར་བྱ་ཞེས་པ་ནི། བཏང་སྙོམས་ཀྱིས་དམིགས་པ་ལ་འཛིན་པས་སོ། ། དེ་གཉིས་ཞེས་པ་ནི་སེམས་རྨུགས་པ་མེད་པ་དང་། བཏང་སྙོམས་སོ། ། བྱིང་བ་རྒོད་པ་རྗེས་སུ་རྟོགས་པ་ཞེས་པ་ནི་ཤེས་བཞིན་གྱིས་སོ། ། མ་རྟོགས་པ་རྟོགས་པ་ནི་བྱིང་རྒོད་དུའོ། ། དེ་རྟོགས་ནི་ཤེས་བཞིན་གྱིས་བྱིང་རྒོད་རྟོགས་པའོ། ། དེ་རྣམས་ནི་དབང་པོ་ལྔའོ། ། ཐར་པའི་ཆ་དང་ལྡན་པ་ཞེས་པ་ནི་བདེན་པ་བཞི་ལ་དམིགས་པའི་དད་པ་ལ་སོགས་པའོ། །
བདག་པོ་ནི་དད་པའོ། ། དམིགས་པ་ནི་རྨུགས་པ་མེད་པ་ཅེས་པ་ནི་བདེན་པ་བཞི་ལ་དམིགས་པ་མེད་པ་དྲན་པའོ། ། བདག་པོ་ནི་ཏིང་ངེ་འཛིན་ནོ། ། བསྒྱུར་བ་ནི་བསྐྱེད་པའོ། ། རྫུ་འཕྲུལ་གྱི་རྐང་པ་ལ་ཞེས་པ་ནི་ལས་སམ་འབྲས་བུ་སེམས་ཀྱི་འཇུག་པ་སྟེ། ངེས་པར་འབྱེད་པ་ཆ་བཞི་བསྐྱེད་པ་དང་། དེས་མཐོང་ལམ་མྱུར་དུ་སྐྱེ་བའོ། ། ཐར་པ་ནི་བདེན་པ་མཐོང་བའོ། ། འདུན་པ་ནི་བདག་པོའི་དད་པའོ། ། སར་རབ་ཏུ་སྦྱོར་བའི་བདག་པོ་ནི་དགེ་བའི་ལས་ལ་སྦྱོར་བའོ། །
བདག་པོ་ནི་དགེ་བ་ལས་སྦྱོར་བ་བརྩོན་འགྲུས་སོ། ། དམིགས་པ་ནི་ཞེས་པ་ནི་ཏིང་ངེ་འཛིན་ལ་དམིགས་པའོ། ། རྨུགས་པ་མེད་པའི་བདག་པོ་ནི་ཏིང་ངེ་འཛིན་ནོ། ། མ་བརྗེད་པ་ནི་དྲན་པའོ། ། རྣམ་པར་འབྱེད་པའི་བདག་པོ་ནི་ཤེས་རབ་ཀྱི་དབང་པོའོ། ། ད་ནི་བརྟག་པ་དང་པོའི་དང་པོར་སྟོང་པ་བཅུ་བཞི་སྟོན་པ་ནི། ཟ་བ་པོ་ནི་བདག་པོའོ། ། ཟ་བར་བྱ་བ་ནི་ཡུལ་ལོ། ། ནང་གི་སྐྱེ་མཆེད་ཅེས་པ་ནི་ཟ་བ་པོ་ནང་གི་སྐྱེ་མཆེད་དྲུག་རང་བཞིན་གྱིས་སྟོང་པའོ། ། ཕྱི་སྟོང་པ་ཉིད་ནི་རང་བཞིན་གྱིས་སྟོང་པའོ། །
ཕྱི་ནང་སྟོང་པ་ཉིད་ནི་དེའི་ལུས་ཀྱི་ཟ་བ་པོ་ཞེས་པ་ནི་ནང་གི་དྲུག་བཟའ་བ་ནི་ཡུལ་དྲུག གང་ཞིག་བྱིན་གྱིས་བརླབས་པ་ནི་བཟའ་བའི་རྟེན་དུ་གྱུར་པའི་ལུས་སོ། ། བྱིན་གྱིས་བརླབས་པའི་ལུས་ཀྱི་གནས་སུ་གྱུར་པའི་ཡུལ་དྲུག་ནི་རྒྱུད་དབང་བཙན་དུ་བྱས་ན་ནང་ཡིན་ལ། སྐྱེ་མཆེད་དབང་བཙན་དུ་བྱས་ན་ཕྱི་ཡིན་པས་ཕྱི་ནང་སྟོང་པ་ཉིད་དོ། ། རང་བཞིན་གྱིས་གནས་པའི་དངོས་པོ་རྣམས་ནི་ཀུན་རྫོབ་ཏུ་རབ་ཏུ་གནས་པ་སྣོད་ཀྱི་འཇིག་རྟེན་ནོ། ། རྒྱས་པའི་ཕྱིར་ཞེས་པ་ནི་སྣོད་ཀྱི་འཇིག་རྟེན་དེ་ཆེ་བས་ཆེན་པོ་ཡིན་ལ། དེའི་ཞེས་པ་ནི་སྣོད་དེའོ། ། ཆེན་པོ་སྟོང་པ་ཉིད་ནི་སྣོད་སྟོང་པ་ཉིད། དེ་ཡང་ནང་གི་སྐྱེ་མཆེད་ལ་སོགས་པ་གང་གིས་སྟོང་པར་མཐོང་ན་ཞེས་པ་ནི། སྟོང་པ་ཉིད་ལ་དམིགས་པའི་ཤེས་པ་སྟེ་སྟོང་པ་ཉིད་ཡེ་ཤེས་ཀྱི་སྟོང་པའོ། །
དེ་རང་ཡང་སྟོང་པ་ཉིད་དུ་འདུག་པས་སྟོང་པ་ཉིད་སྟོང་པ་ཉིད་དོ། ། ཇི་ལྟར་དོན་དམ་པའི་རྣམ་པ་མཐོང་ཞེས་པ་ནི། བདག་མེད་གཉིས་མཐོང་བ་དེའི་སྟོང་པ་ཉིད་བསྒོམ་པས་དོན་དམ་པ་སྟོང་པ་ཉིད་དོ། ། དེའི་དོན་དུ་ཞེས་པ་ནི་དོན་དམ་པ་སྟོང་པ་ཉིད་དེའོ། ། དེའི་སྟོང་པ་ཉིད་ཀྱི་དོན་ཇི་ལྟར་འཚལ་བར་བགྱི་ཞེས་པ་ནི་དོན་དམ་པའི་སྟོང་པ་བསྒོམ་པའི་དོན་ཇི་ལྟར་འཚལ་བར་བགྱི་ཞེས་པའོ། ། དེ་གཉིས་ཐོབ་པའི་དོན་དུ་ཞེས་པ་ནི་འདུས་བྱས་སྟོང་པ་ཉིད་ནི། དགེ་བ་རྒྱུ་རྐྱེན་གྱིས་བསྐྱེད་པ་སྟོང་པར་བསྒོམ་པའོ། ། འདུས་མ་བྱས་སྟོང་པ་ཉིད་ནི་ཐར་པའི་རྒྱུ་དགེ་བ་དེ་དག་སྟོང་པའོ། ། མཐའ་ལས་འདས་པ་སྟོང་པ་ཉིད་ནི་ཤེས་རབ་ཀྱིས་འཁོར་བའི་མཐའ་ལ་དམིགས་ནས་སྙིང་རྗེས་མྱ་ངན་ལས་འདས་པའི་མཐའ་ལ་དམིགས་ནས་ནི་མཐའ་ལས་འདས་པ་སྟོང་པ་ཉིད་དོ། ། སེམས་ཅན་ལ་ཕན་པའི་དོན་དུ་འཁོར་བ་མི་སྤོང་ཞེས་པ་ནི་སྙིང་རྗེ་ཆེན་པོ།
དེ་ནས་དགེ་བ་མི་ཟད་པར་ལྟ་བས་མྱ་ངན་ལས་འདས་པར་མི་བྱེད་ཞེས་པར་བསྡེབས་ཏེ། ཁྱད་པར་མྱ་ངན་ལས་འདའ་བ་ཞེས་པ་ནི་ཉན་ཐོས་བཞིན་ཕུང་པོ་ལྷག་བཅས་དང་ལྷག་མེད་དུ་མི་བྱེད་པས་སྙིང་རྗེས་མྱ་ངན་ལས་འདས་པའི་མཐར་མི་ལྷུང་བའོ། ། དེ་ནས་རྒྱུན་མི་ཆད་པར་འཁོར་བ་སྟོང་པ་ཉིད་དོ། ། ཞེས་པ་བསྡེབས་ཏེ། ཉན་ཐོས་ནི་རྒྱུན་མི་ཆད་དུ་འཁོར་བ་སྟོང་པ་ཉིད་དུ་མ་མཐོང་བས་འཁོར་བས་སྐྱོ་སྟེ། འཁོར་བ་ཡོངས་སུ་སྤོང་བར་བྱེད་པ་མྱ་ངན་ལས་འདས་པའི་མཐར་ལྷུང་བའོ། ། དེ་ནས་སེམས་ཅན་ལ་ཕན་པའི་དོན་དུ་འཁོར་བ་མི་སྤོང་བ་ནི་ཤེས་རབ་ཀྱི་འཁོར་བའི་མཐའ་ལ་མི་གནས་པའོ། ། དེ་ནས་དེའི་སྟོང་པ་ཉིད་སྟོང་པར་བྱེད་དོ། ། ཞེས་པར་བསྡེབས་ཏེ། ཤེས་རབ་ཀྱིས་སྟོང་པ་ཉིད་རྟོགས་པས་སྲིད་པའི་མཐའ་ལ་མི་གནས་པའོ། །
ཐོག་མ་དང་ཐ་མ་མེད་པ་སྟོང་པ་ཉིད་བསྟན་པ་ནི་རིགས་ཀྱང་སོགས་ཏེ། ངོ་བོ་ཉིད་ཞེས་པ་ནི་སེམས་གཉུག་མར་གནས་སམ། རིགས་སམ། ཁམས་ནི་དེ་ཐོག་མ་འདི་ནས་བྱུང་དང་། ཐ་མ་འདིར་འགག་མེད་པས་ཐོག་མ་དང་ཐ་མ་མེད་པ་སྟོང་པ་ཉིད་དོ། ། དོར་བ་མེད་པ་སྟོང་པ་ཉིད་ནི་མཚན་དང་དཔེ་བྱད་ཐོབ་པར་བྱ་བའི་ཕྱིར་ཏེ་དག་པར་བྱ་བའི་ཕྱིར་རིགས་སོ། ། སངས་རྒྱས་ཆོས་ཞེས་པ་དང་། སྟོབས་ཞེས་པར་བསྡེབས་ཏེ། བྱང་ཆུབ་སེམས་དཔའི་ལྟ་བ་དང་སྤྱོད་པ་སྟེ། དེ་དག་སྟོང་པ་བཅུ་བཞིར་མཉམ་པར་བཞག་པར་བྱའོ། །
ཞེས་པར་བསྡེབ་སྟེ། བྱང་ཆུབ་སེམས་དཔའི་སྤྱོད་པར་རིགས་པར་བྱའོ། ། ཆོས་ཐམས་ཅད་སྟོང་པ་ཉིད་ནི་གང་ཟག་དང་བདག་གིས་སྟོང་པའོ། ། དེའི་ཕྱིར་ནི་བདག་ཉིད་ཀྱིས་སྟོང་པ་དེའི་ཕྱིར་རོ། ། དེ་ལས་བྱུང་བ་ནི་སྟོང་པ་ལས་བྱུང་བའོ། ། དེར་སྟོང་པ་ཉིད་ཅེས་པ་ནི་དམ་པ་ལས་བྱུང་བ་སྟོང་པ་ཉིད་དོ། ། གཞུང་གཉིས་ཞེས་པ་ནི་ནང་པ་དང་ཕྱི་པའི་གཞུང་གཉིས་ཀྱི་མོ་རྟག་གི་བྱེ་བྲག་གིས་གཞུང་གཉིས་སུ་བཞག་གོ ། དངོས་པོ་མེད་པ་སྟོང་པ་ཉིད་ནི་བདག་གཉིས་ཀྱི་དངོས་པོས་སྟོང་པའོ། ། རང་བཞིན་སྟོང་པ་ཉིད་ནི་བདག་གཉིས་ཀྱི་རང་བཞིན་གྱིས་སྟོང་པའོ། ། ཅི་སྙེད་པ་ཡོངས་སུ་སྤོང་བའི་དོན་དུ་ཞེས་པ་ནི་མི་མཐུན་པ་སྤངས་པའི་དོན་དུའོ། །
རིམ་པ་ཇི་ལྟ་བ་དེ་ལྟར་ཞེས་པ་ནི་སྟོང་པ་ཉིད་ཀྱི་རིམ་པའོ། ། རབ་ཏུ་དབྱེ་བ་ཤེས་པར་བྱའོ། ། ཞེས་པ་ནི་བཅུ་བཞིར་རོ། ། ཇི་ལྟར་ཤེས་པར་བྱ་ཞེ་ན་ཞེས་པ་ནི་སྟོང་པ་ཉིད་སྒྲུབ་ཐབས་སོ། ། འདི་ཞེས་པ་ནི་སེམས་སོ། ། ལུས་ཅན་ཐམས་ཅད་གྲོལ་བར་འགྱུར་རོ་ཞེས་པ་ནི་སེམས་ཅན་ཐམས་ཅད་ཀྱི་སེམས་ཉོན་མོངས་པ་ཅན་དུ་མ་གྱུར་ན་སེམས་ཅན་ཐམས་ཅད་གྲོལ་བར་འགྱུར་རོ། ། འདི་ཞེས་པ་ནི་སེམས་སོ། ། བསམ་པ་འབྲས་བུ་མེད་པར་འགྱུར་རོ་ཞེས་པ་ནི། རང་བཞིན་གྱིས་རྣམ་པར་དག་པར་མ་གྱུར་ན་འབད་པ་འབྲས་བུ་མེད་པར་འགྱུར་རོ། ། གལ་ཏེ་འདི་ཀུན་ནས་ཉོན་མོངས་པར་མ་གྱུར་ན་ཞེས་པའི་རྒྱས་བཤད་ནི།
གལ་ཏེ་ཆོས་རྣམས་སོགས་ཏེ། སྟོང་པ་ཉིད་དེ་བློ་བུར་དུ་ཡང་ཉོན་མོངས་པ་མ་སྐྱེས་པའི་ཕྱིར་མི་མཐུན་པའི་ཕྱོགས་ཀུན་ནས་ཉོན་མོངས་པ་ཅན་དུ་མ་གྱུར་ན་ཞེས་པ་ནི། བློ་བུར་དུ་ཡང་ཉོན་མོངས་པ་མེད་ན། སེམས་ཅན་ཐམས་ཅད་འབད་པ་མེད་པར་གྲོལ་བར་འགྱུར་རོ། ། ཉོན་མོངས་པ་ཅན་ནི་སེམས་སོ། ། གལ་ཏེ་འདི་རྣམ་པར་དག་པར་མ་གྱུར་ན་ཞེས་པའི་རྒྱས་བཤད་ནི། དེ་ནས་མ་སྐྱེས་སོགས་ཏེ། མ་སྐྱེས་པ་ནི་རང་བཞིན་གྱིས་རྣམ་པར་དག་པར་མ་སྐྱེས་པའོ། ། མི་མཐུན་པའི་ཕྱོགས་རྣམ་པར་དག་པར་མ་གྱུར་ན་ཞེས་པ་ནི། རང་བཞིན་གྱིས་རྣམ་པར་དག་པར་མ་གྱུར་ན་འབྲས་བུ་མེད་པར་འགྱུར་རོ་ཞེས་པ་ནི།
རང་བཞིན་གྱིས་ཀྱང་མ་དག་པའི་ཕྱིར་ཐར་པའི་དོན་དུ་འབད་རྩོལ་བྱེད་པ་དོན་མེད་དོ། ། ཉོན་མོངས་ཅན་ཡིན་པ་དང་། ཉོན་མོངས་ཅན་མ་ཡིན་པ་ཞེས་པ་ནི། བློ་བུར་དུ་ཉོན་མོངས་པ་ཡིན་པས་མ་དག་པ་ཉིད་ཅེས་པར་བསྡེབས་ཏེ། དེ་གཉིས་ཀ་ཡང་སེམས་ཀྱི་རང་བཞིན་འོད་གསལ་བའི་ཕྱིར། ཉོན་མོངས་པ་མ་ཡིན་ཞིང་མ་དག་པ་མ་ཡིན་ནོ་ཞེས་པ་ནི། རང་བཞིན་གྱིས་ཉོན་མོངས་པ་ཡང་མ་ཡིན་ལ། རང་བཞིན་གྱིས་མ་དག་པ་ཡང་མ་ཡིན་ནོ། ། ཉོན་མོངས་པ་མ་ཡིན་པ་ཡང་མ་ཡིན་པའི་ཉོན་མོངས་པ་བློ་བུར་བ་ཡིན་པས། ཉོན་མོངས་པ་ཡང་ཡིན་ནོ། །
དག་པ་ཡང་མ་ཡིན་ཞེས་པ་ནི། ཉོན་མོངས་པ་བློ་བུར་བ་ཡིན་པས། བློ་བུར་བས་དག་པ་མ་ཡིན་ནོ། ། དེ་ལྟར་ཞེས་པ་ནི་གོང་དུ་བརྟན་པ་ལྟར་རོ། ། གང་ཡང་གསུངས་ཞེས་པ་ནི། གཉེན་པོས་མི་མཐུན་པ་སྤོང་བར་གསུངས་པའོ། ། དེ་ལ་ཞེས་པ་ནི། མི་སྡུག་པ་ལ་འདོད་ཆགས་ལྡོག་པ་དེ་ལའོ། ། འགལ་ཞེས་པ་ནི། མི་སྡུག་པ་དང་འདོད་ཆགས་འགལ་བའོ། །
ཡིན་མོད་ཀྱི་ཞེས་པ་ནི་མི་སྡུག་པ་དང་འདོད་ཆགས་འགལ་བ་ཡིན་མོད་ཀྱི། གང་ཞིག་ནི་རྣལ་འབྱོར་པའོ། ། འདོད་ཆགས་བདག་ཉིད་བྱེད་པ་ནི་ཞེས་པ་ནི། འདོད་ཆགས་ནི་གཉེན་པོའི་འདོད་ཆགས་སོ། ། བདག་ཉིད་དུ་བྱེད་ཅེས་པ་ནི། འདོད་ཆགས་ནི་འདོད་ཆགས་རང་ལམ་དུ་བྱེད་པའོ། ། འདོད་ཆགས་དང་བྲལ་བ་ཡིན་ནོ། ། ཞེས་པ་ནི་གཉེན་པོའི་འདོད་ཆགས་ལམ་དུ་བྱས་ན་ཐ་མལ་པའི་འདོད་ཆགས་དང་བྲལ་བ་ཡིན་ནོ། ། རྙོག་པ་མེད་ཅེས་པ་ནི་སངས་རྒྱས་ཀྱི་འདོད་ཆགས་ཀྱི་ཡེ་ཤེས་ལ་རྟོག་པའི་དྲི་མ་མེད་པའོ། ། འདོད་ཆགས་ཀྱི་ཞེས་པ་ནི་གཉེན་པོའི་འདོད་ཆགས་འདུ་ཤེས་གསུམ་དང་ལྡན་པའོ། །
ཆགས་བྲལ་ནི་སྤོང་བྱ་སྤོང་བའི་འདོད་ཆགས་སོ། ། བདེ་བ་ཐམས་ཅད་སྦྱིན་ཞེས་པ་ནི། ཟག་མེད་ཀྱི་བདེ་བའོ། ། ཁ་ན་མ་མཐོ་བ་མེད་པའི་ཞེས་པ་ནི་འདོད་ཆགས་ཀྱི་རང་བཞིན་ཡོངས་སུ་ཤེས་ནའོ། ། གཞན་དུ་ཞེས་པ་ནི་ཁ་ན་མ་ཐོ་བ་ལས་གཞན་དུ་ཁ་ན་མ་ཐོ་བ་མེད་པའོ། ། རྒྱུན་དུ་ཞུགས་པ་ནི་ཁ་ན་མ་ཐོ་བ་མེད་པར་རོ། ། དེའི་འདོད་ཆགས་ཞེས་པ་ནི། ཁ་ན་མ་ཐོ་བ་མེད་པའི་འདོད་ཆགས་སོ། ། སོགས་པས་ནི་ཁ་ན་མ་ཐོབ་བ་མེད་པའི་དུག་ལྔ་ཆར་སྤང་པའོ། ། རིམ་པའི་ཁྱད་པར་ནི་འདོད་ཆགས་ཀྱི་དེ་ཉིད་ཤེས་མ་ཤེས་ཀྱི་རིམ་པའོ། །
ཡོན་ཏན་གྱི་ཁྱད་པར་ནི་དེ་ཉིད་ཤེས་པས་མྱ་ངན་ལས་འདས་པ་དང་། མ་ཤེས་པས་འཁོར་བ་འབྱུང་བར་འགྱུར་རོ། ། དྲིའི་གླང་པོ་ནི་སྤོས་ཀྱི་གླང་པོའོ། ། དེས་ཀེ་ཏའི་མེ་ཏོག་ཟོས་ན་གླ་རྩི་ལ་སོགས་པར་འགྱུར་རོ། ། ཞེས་པ་ནི། ཀེ་ཏ་ཀའི་འབྲས་བུ་ཟོས་ན་ལྕི་བ་གླ་རྩི་དང་། སྤོས་སུ་འགྲོ་བར་འགྱུར་རོ། ། གླང་པོ་ཕལ་པ་ཞེས་པ་ནི། དེས་ཀེ་ཏའི་མེ་ཏོག་ཟོས་ན། ལྕི་བ་དངོས་པོར་འགྱུར་རོ། །
དེ་བས་ན་དེ་ལ་ཞེས་པ་ནི་ལྕི་བ་དང་སྤོས་སུ་འགྱུར་བ་དེ་བས་ནའོ། ། ཀེ་ཏ་ཀའི་སྐྱོན་མ་ཡིན་ཏེ། གླང་པོ་ཆེའི་སྐྱོན་ནོ། ། དེ་བཞིན་དུ་ཞེས་པ་ནི། གོང་གི་དཔེ་དེ་བཞིན་དུ་རྣམ་པར་དག་པའི་རིམ་པ་ཞེས་པ་ནི། བསམ་པའི་རིམ་པའོ། ། བསམ་པའི་ཁྱད་པར་གྱིས་སྦྱོར་བ་ལས་ཞེས་པ་ནི། འདོད་ཆགས་ཀྱི་དེ་ཉིད་མ་རྟོགས་སམ། འདུ་ཤེས་གསུམ་གྱིས་ཟིན་མ་ཟིན་ལས་སོ། ། ཁྱད་པར་དུ་འཕགས་པའི་འབྲས་བུ་མེད་དོ། །
ཞེས་པ་ནི་དེ་ཉིད་རྟོགས་པ་དང་། འདུ་ཤེས་གསུམ་གྱིས་མ་ཟིན་པ་ནི་མྱ་ངན་ལས་འདས་པའི་འབྲས་བུ་མེད་དོ། ། དེ་ཉིད་མ་རྟོགས་ཤིང་འདུ་ཤེས་གསུམ་གྱིས་མ་ཟིན་ན་འཁོར་བའོ། ། འདོད་ཆགས་ཀྱི་སྐྱོན་མ་ཡིན་ཏེ། བསམ་པ་དང་གང་ཟག་གི་སྐྱོན་ནོ། ། དཔེ་གཉིས་ནི་འོ་མ་སྦྲུལ་གྱིས་འཐུངས་ན་དུག་ཏུ་འགྲོ་ལ། སྐྱེས་བུས་བདུད་རྩིར་འགྲོ་བ་ནི་འོ་མའི་སྐྱོན་མ་ཡིན་ཏེ། གཉིས་པོའི་སྐྱོན་ནོ། ། དེ་ལྟར་ནི་གོང་དུ་བཤད་པ་ལྟར་རོ། ། རིགས་ཀྱི་བུ་ནི་སྡུད་པ་པོའོ། །
འདོད་ཆགས་སོགས་བསམ་པའི་ཁྱད་པར་ཞེས་པ་ནི། འདུ་ཤེས་གསུམ་གྱིས་ཟིན་མ་ཟིན་དང་། དེ་ཉིད་རྟོགས་མ་རྟོགས་སོ། ། རང་བཞིན་གྱི་ཁ་ན་མ་ཐོ་བ་མེད། ཅེས་པ་ནི། དེ་ཉིད་རྟོགས་པ་དང་། གསུམ་གྱིས་ཟིན་པས་ཁ་ན་མ་ཐོ་བ་མེད་དེ་སྡིག་པ་མེད་པའོ། ། སྦྱོར་བའི་དངོས་པོའི་ཁྱད་པར་གྱིས་འབྲས་བུ་འབྱུང་བར་འགྱུར་རོ། ། ཞེས་པ་ལ། སྦྱོར་བ་ནི་གསུམ་གྱིས་ཟིན་མ་ཟིན་དང་།
དེ་ཉིད་རྟོགས་མ་རྟོགས་སོ། ། དངོས་པོའི་ཁྱད་པར་གྱིས་འབྲས་བུ་འབྱུང་བར་འགྱུར་རོ། ། ཞེས་པ་ནི། གསུམ་གྱིས་ཟིན་པ་དང་། དེ་ཉིད་རྟོག་པ་དང་འབྲས་བུ་ཁྱད་པར་ཅན་འདས་པའོ། ། དེ་ཉིད་མ་རྟོགས་པ་དང་། གསུམ་གྱིས་མ་ཟིན་པ་ན་འབྲས་བུ་འཁོར་བའོ། ། གང་དང་ཞེས་པ་ནི་རྒྱུའི་ཁྱད་པར་རོ། ། དེ་དང་དེ་ཞེས་པ་ནི་འབྲས་བུའི་ཁྱད་པར་རོ། ། དཔེར་ན་ཀེ་ཏ་ཀ་དང་།
གླང་པོ་ཆེ་བཞིན་ནོ། ། འདོད་ཆགས་ལ་སོགས་པའི་རང་བཞིན་དག་པ་ཞེས་པ་ཡང་། རྒྱུའི་ཁྱད་པར་དང་འབྲས་བུའི་ཁྱད་པར་སྔར་བཞིན་ནོ། ། རྒྱུད་ཀྱི་རྒྱལ་པོའི་ཐིག་ལེའི་ཡིག་ཆུང་རྫོགས་སོ།། ༈ །།དམ་པ་རྗེ་བཙུན་ས་སྐྱ་པའི། ། བཀའ་ཡི་ཡིག་མཆན་བཀའ་ཡི་མཆན། ། རང་གིས་དཀའ་ལས་བྱས་དང་གསུམ། ། བསྡུས་ནས་གཅིག་ཏུ་བྱས་པ་ལགས། ། ང་རྒྱལ་གྲགས་པའི་ཕྱིར་མ་ལགས། ། རྙེད་དང་བཀུར་སྟིའི་ཕྱིར་མ་ལགས། །
དགེ་སློང་པྲ་ཛྙཱ་ཛྭ་ལ་ཡིས། བསམ་པ་བཟང་པོས་བསླངས་ནས་བྲིས། ། ལྷག་ཆད་ནོར་དང་གསུམ། མ་རིགས་འཁྲུལ་དང་བཞི། ། བླ་མ་མཁའ་འགྲོའི་ཚོགས་ལ་བཟོད་པར་གསོལ། ། དཔལ་སམྤུ་ཊིའོ།། །། གཅིག་ཞུས། འདི་བྲིས་ནས་ཕུལ་བའི་དགེ་བའི་རྩ་བའི་མཐུས། ། བདག་སོགས་སེམས་ཅན་ཐམས་ཅད་ཚེ་རབ་ཐམས་ཅད་དུ། ། རྗེ་བཙུན་བླ་མ་དམ་པས་ཐུགས་དགྱེས་བཞིན་དུ་སྙན་རྒྱུད་ཀྱི་གདམས་པ་རྒྱ་མཚོས་རྗེས་སུ་འཛིན་པར་གྱུར་ཅིག། །།
PAGE * MERGEFORMAT 294 མི་ཉག་དགེ་སློང་པྲཛྙཱཛྭལ། དཔལ་ཡང་དག་པར་སྦྱོར་བའི་རྒྱུད་ཀྱི་ཊིཀཱ། PAGE * MERGEFORMAT 293
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
