སྔོན་བྱོན་ས་སྐྱ་པའི་མཁས་པ་རྣམས་ཀྱི་རྒྱུད་འགྲེལ་སྐོར།
པོད ༩
རྩ་རྒྱུད་བརྟག་གཉིས་ཀྱི་ཚིག་འགྲེལ་གོང་མའི་ཞལ་ལུང་གསལ་བར་སྟོན་པ་བདུད་རྩིའི་ཆུ་རྒྱུན།
༄༅། །རྩ་རྒྱུད་བརྟག་གཉིས་ཀྱི་ཚིག་འགྲེལ་གོང་མའི་ཞལ་ལུང་གསལ་བར་སྟོན་པ་བདུད་རྩིའི་ཆུ་རྒྱུན་ཞེས་བྱ་བ་བཞུགས།། མདོ་རྒྱུད་མང་ཐོས་མཁྱེན་བརྩེའི་ཟ་མ་ཏོག ། ཀླུ་སྒྲུབ་མཚན་གྱི་གྲགས་དཀར་བ་དན་གྱིས། ། རྒྱ་མཚོའི་གོས་ཅན་ཁྱབ་པ་ཡོངས་ཀྱི་བཤེས། ། བཀའ་དྲིན་ཟླ་མེད་དེ་ལ་ཕྱག་བགྱིས་ནས། ། ཤིན་ཏུ་རྟོགས་དཀའི་རྒྱུད་ཀྱི་ཚིག་གི་དོན། ། གོང་མའི་ལུང་དང་བརྒྱུད་འཛིན་མཁས་རྣམས་ཀྱི། ། གསུང་རྒྱུན་ལ་བརྟེན་རྒྱས་བསྡུས་འཚམས་པར་ནི། ། གོ་བདེའི་ངག་གིས་འཆད་ལ་སྐྱོན་ཡོད་མིན། ། གཉིས་པ་དངོས་གཞིའི་ཚིག་གི་འབྲུ་གཉེར་བའི་སྒོ་ནས།
རྒྱུད་དངོས་བཤད་པ་ལ་གསུམ་སྟེ། རྩ་རྒྱུད་བཤད་པ། བཤད་རྒྱུད་ཐུན་མོང་མ་ཡིན་པ་གུར་བཤད་པ། བཤད་རྒྱུད་ཐུན་མོང་བ་ཁ་སྦྱོར་བཤད་པའོ། ། དང་པོ་ནི། འོ་ན་བཤད་བྱ་རྒྱུད་ཀྱི་མཚན་ཇི་ལྟ་བུ་ཞེ་ན། རྒྱ་གར་ལེགས་སྦྱར་གྱི་སྐད་དུ། ཧེ་བཛྲ་ནི་བོད་སྐད་དུ་ཀྱཻ་རྡོ་རྗེའམ་དགེས་པ་རྡོ་རྗེ། ཏནྟྲ་ནི་རྒྱུད། ར་ཛཱ་ནི་རྒྱལ་པོ།
ན་མ་ནི་ཞེས་བྱ་བ་ཡིན་ནོ། ། ཞེས་འཆད་པ་ལ། རྒྱ་གར་སྐད་དུ་ཧེ་བཛྲ་ཞེས་པ་ནས་ཞེས་བྱ་བ་ཞེས་པའི་བར་འདི་བྱུང་། དེ་ལྟར་ན་བསྒྱུར་བྱེད་ལོ་ཙཱ་བ་རྣམས་ཀྱིས་རྒྱུད་འདི་བསྒྱུར་བའི་ཐོག་མར་སྟོན་པ་ཀྱེ་རྡོ་རྗེ་ལ་ཕྱག་འཚལ་བ་ཡིན་ནོ་ཞེས་འཆད་པར་བྱེད་པ་ལ་ཀྱེ་རྡོ་རྗེ་ལ་ཕྱག་འཚལ་ལོ་ཞེས་པ་བྱུང་། དེ་ལྟ་བུའི་རྒྱུད་འཆད་པར་བྱེད་པ་ལ་གཉིས་ཏེ། གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ལུས་རྣམ་པར་བཞག་པ་དང་། གང་བཤད་པའི་ཆོས་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ཡན་ལག་རྒྱས་པར་དབྱེ་བའོ། ། དང་པོ་ལ་གཉིས་ཏེ། འཁོར་སྟོན་ཐ་དད་ལ་སྦྱར་ཏེ་གླེང་གཞི་ཕུན་སུམ་ཚོགས་པའི་ཚུལ་གྱིས་རྣམ་པར་བཞག་པ་དང་། འཁོར་སྟོན་ཐ་མི་དད་ལ་སྦྱར་ཏེ།
རྒྱུད་ཀྱི་ལུས་རྣམ་པར་བཞག་པ་ལྟར་བཤད་པའོ། ། དང་པོ་ནི། ཕ་རོལ་ཏུ་ཕྱིན་པ་དང་ཐུན་མོང་བའི་དབང་དུ་བྱས་ནས་རྒྱུད་གསུང་པའི་སྟོན་པ་དང་། སྡུད་པ་པོ་མཆོག་དམན་ཐ་དད་ཅིང་དེའི་ཚེ་འདི་སྐད་བདག་གིས་ལ་སོགས་པ་གླེང་གཞིའི་ཚིག་རྣམས་སྟོན་པའི་ཞལ་ནས་གསུངས་པ་མ་ཡིན་པར་རྗེས་སུ་གནང་བའི་བཀའ་ཙམ་དུ་ཁས་ལེན་ལ། དེ་ཡང་ཅུང་ཟད་བཤད་ན་ཐོས་ཞེས་པ་བཤད་པའི་གཞིར་བཞག གང་ཐོས་ན་ཆོས་ཕུན་སུམ་ཚོགས་པ་འདི་སྐད་ཐོས་ཏེ་བཅོམ་ལྡན་འདས་ཀྱིས་གསུངས་པ་ཁོ་ན་ལས་འཕྲི་བསྣན་མེད་ཅིང་སྒྲོ་སྐུར་དང་བྲལ་བར་ཐོས་སོ། ། ཞེས་བཤད་པ་ལ་འདི་སྐད་ཅེས་སོ། ། གང་གིས་ཐོས་ན། འཁོར་ཕུན་སུམ་ཚོགས་པ་བདག་གིས་ཐོས་ཏེ། གཞན་དང་གཞན་ལས་བརྒྱུད་པ་མ་ཡིན་པར་ཉེ་བར་མངོན་སུམ་ཉིད་དུ་རྣ་བའི་དབང་པོ་སྐྱོན་མེད་ཅིང་དྲན་པ་རྩེ་གཅིག་ཏུ་མཉམ་པར་བཞག་པའི་ཐོས་པའི་ཤེས་རབ་ཀྱིས་ཐོས་སོ། །
ཞེས་པ་ལ་བདག་གིས་ཐོས་པ་ཞེས་སོ། ། གང་གི་ཚེ་ཐོས་ན་དུས་ཕུན་སུམ་ཚོགས་པ་གསུང་གི་ཕྲིན་ལས་ཆོས་འཆད་ཅིང་བཞུགས་པའི་དུས་སུ་ཐོས་ཏེ་སྐུ་འཆགས་པ་ལ་སོགས་པ་སྤྱོད་ལམ་གྱི་དུས་དང་། ནང་དུ་ཡང་དག་པར་འཇོག་པའི་དུས་སུ་མ་ཡིན་པར་ཆོས་འཆད་པའི་དུས་གཅིག་གི་ཚེ་གློག་དང་འདྲ་བའི་ལྗགས་ཀྱི་དབང་པོ་བསྐྱོད་ནས་སྐད་ཅིག་ལ་གསུང་བ་ན་ཐོས་ཞེས་པ་ལ་དུས་གཅིག་ན་ཞེས་སོ། ། གང་ལས་ཐོས་ན་སྟོན་པ་ཕུན་སུམ་ཚོགས་པ་བཅོམ་ལྡན་འདས་ལས་ཐོས་ཏེ་བདུད་བཞི་བཅོམ་ཞིང་དབང་ཕྱུག་པ་ལ་སོགས་པའི་ཡོན་ཏན་དྲུག་གི་སྐལ་བ་དང་ལྡན་པའི། ཞེས་པ་ལ་བཅོམ་ལྡན་འདས་ཞེས་སོ། ། བཅོམ་ལྡན་འདས་དེའི་ཁྱད་པར་ནི་ཆོས་སྐུ་དེ་བཞིན་ཉིད་དུ་གཤེགས་ཤིང་གཟུགས་སྐུ་དེ་བཞིན་ཉིད་ལས་སླར་གཤེགས་པས་ན་དེ་བཞིན་གཤེགས་པ། དེ་ཡང་གཅིག་ལྟ་བུ་མ་ཡིན་པར་རིགས་ལྔ་ལ་སོགས་པའི་སངས་རྒྱས་ཐམས་ཅད་དེ་སངས་རྒྱས་མ་ལུས་པ་དེ་རྣམས་ཀྱི་སྐུ་ནི་སྐུའི་གསང་བ། གསུང་ནི་གསུང་གི་གསང་བ། ཐུགས་ནི་ཐུགས་ཀྱི་གསང་བའམ། ཡང་ན་སྐུ་ནི་མཚན་དང་དཔེ་བྱད་འབར་བ།
གསུང་ནི་གསུང་དབྱངས་ཡན་ལག་དྲུག་ཅུ། ཐུགས་ནི་ཤེས་བྱ་ཇི་ལྟ་བ་དང་ཇི་སྙེད་མཁྱེན་པ། དེ་རྣམས་ཀྱི་སྙིང་པོ་ནི་གསང་བ་གསུམ་པོ་དབྱེར་མི་ཕྱེད་པ་ལ་བྱ་སྟེ། དེ་གསུམ་དབྱེར་མི་ཕྱེད་པ་དེ་གསང་བ་གསུམ་པོ་དེའི་འབྲས་བུའམ་བཅུད་དམ་མཆོག་ཡིན་པས་སོ། ། ཞེས་པ་ལ་དེ་བཞིན་གཤེགས་པ་ཐམས་ཅད་ཀྱི་ཞེས་པ་ནས་སྙིང་པོ་ཞེས་སོ། ། གང་དུ་ཐོས་ན་གནས་ཕུན་སུམ་ཚོགས་པ་རྡོ་རྗེ་བཙུན་མོའི་བྷ་ག་སྟེ་ཆོས་འབྱུང་གི་གཞལ་ཡས་ཁང་ན་བཞུགས་པའི་སྟོན་པ་ལས་ཐོས་ཏེ་རྡོ་རྗེ་ལྟར་མི་ཕྱེད་པས་ན། རྡོ་རྗེའི་རང་བཞིན་གྱི་ནམ་མཁའི་ཁམས་གྲུ་གསུམ་དེ་ཉིད་ལ་བཙུན་མོའི་བྷ་ག་ཞེས་བྱ་སྟེ། བཙུན་མོ་ནི་སངས་རྒྱས་ཡབ་རྣམས་ཀྱིས་བརྟེན་པར་བྱ་བའི་སྤྱན་ལ་སོགས་པ་རྡོ་རྗེ་ལྷ་མོའི་ཚོགས། དེའི་བྷ་ག་ནི་འཇོམས་པ་སྟེ་དེའི་ཉེར་གནས་སུ་རྣམ་རྟོག་འཇོམས་པས་སམ། ཡང་ན་ལོངས་སྤྱོད་པའི་གནས་ཏེ་དེ་སྐད་དུ་ཁ་སྦྱོར་ལས།
གང་ལ་གཙོ་བོར་སྤྱོད་གྱུར་པའི། ། ཁྱིམ་ནི་བྷ་ག་ཞེས་སུ་གསུངས། ། ཞེས་གསུངས་པའི་ཕྱིར། ཞེས་པ་ལ་རྡོ་རྗེ་བཙུན་མོའི་བྷ་ག་ཞེས་སོགས་བྱུང་། གཉིས་པ་ནི། རྡོ་རྗེ་ཐེག་པ་རང་གི་དབང་དུ་བྱས་ན། རྒྱུད་གསུང་བའི་སྟོན་པ་དང་། སྡུད་པ་པོ་ཐ་མི་དད་ཅིང་འདི་སྐད་བདག་གིས་ལ་སོགས་པའི་གླེང་གཞིའི་ཚིག་རྣམས་ཞལ་ནས་གསུང་པའི་བཀའ་ཡིན་ཏེ། དཔལ་གསང་བ་གྲུབ་པ་ལས། འདི་ལ་སྡུད་པར་བྱེད་པ་པོ། །
གཞན་དག་ཡོད་པ་མ་ཡིན་ཞེས། ། བདག་ཉིད་འབའ་ཞིག་སྨྲ་བར་བྱེད། ། རྒྱུད་མཛད་པ་ནི་ཐུགས་རྡོ་རྗེ། ། ཞེས་གསུངས་པའི་ཕྱིར། འདི་ལ་གསུམ་སྟེ། བསྐྱེད་རིམ་སྤྱི་དོན་ལ་སྦྱར་བ། སྦས་དོན་ལ་སྦྱར་བ། མཐར་ཐུག་ལ་སྦྱར་བའོ། ། དང་པོ་ནི། ཆོས་ཕུན་སུམ་ཚོགས་པ་འདི་སྐད་དེ་བསྐྱེད་པའི་རིམ་པ་ཡན་ལག་དང་བཅས་པ་མ་ཚང་བ་མེད་པ།
འཁོར་ཕུན་སུམ་ཚོགས་པ་རྡོ་རྗེ་སྙིང་པོ་བདག་གིས་གཙོ་བྱས་གཽ་རི་ལ་སོགས་པའི་འཁོར་མཐའ་དག་དུས་ཕུན་སུམ་ཚོགས་པ་ཡེ་ཤེས་ཀྱི་ཚོགས་ཀྱི་སྐད་ཅིག་མ་གཅིག་ལ་སྟོན་པ་ཕུན་ཚོགས་པ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེ་ཞལ་གཅིག་ཕྱག་གཉིས་པ། གསུང་རྡོ་རྗེ་ཞལ་གཅིག་ཕྱག་བཞི་པ། ཐུགས་རྡོ་རྗེ་ཞལ་གསུམ་ཕྱག་དྲུག་པ། སྙིང་པོ་ཀྱེ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་རྣམས་གནས་ཕུན་སུམ་ཚོགས་པ་རྡོ་རྗེ་བཙུན་མོའི་བྷ་ག་ནི་ཆོས་འབྱུང་དེས་མཚོན་ནས་བསྲུང་བའི་འཁོར་ལོ་དང་བཅས་པའི་གཞལ་ཡས་ཁང་དེར་གཙོ་བོ་བཞུགས་པ་ལས་ཐོས་པ་སྟེ་ཐོབ་པ་ཡིན་ནོ། ། ཞེས་པ་ལ་འདི་སྐད་བདག་གིས་ཞེས་པ་ནས་བཞུགས་སོ་ཞེས་སོ། ། དེ་ལྟར་ན་འདི་ནི་འོག་ནས་འབྱུང་བའི་བསྐྱེད་པའི་རིམ་པ་ཡན་ལག་དང་བཅས་པ་མཐའ་དག་གི་ལུས་རྣམ་པར་བཞག་པ་ཡིན་ནོ། ། གཉིས་པ་ལ་གཉིས་ཏེ། རང་བྱིན་རླབས་ལ་སྦྱར་བ་དང་། དཀྱིལ་འཁོར་འཁོར་ལོ་ལ་སྦྱར་བའོ། ། དང་པོ་ནི།
འདི་སྐད་བདག་གིས་ཐོས་པ་ཞེས་པའི་ཡི་གེ་དྲུག་ནི། ཨེ་ཝཾ་མ་ཡ་པྲུ་ཏ་ཡིན་ལ། དེ་དབྱིབས་མཐུན་གྱིས་བཤད་པས་འཁོར་ལོ་བཞི་བསྟན། འཁོར་ལོ་བཞི་ནི་ཡི་གེ་བཞི་ལས་གང་ཡིན་པ། འབྱུང་བ་བཞི་ནི་གང་ཡིན་པ། ཕྱག་རྒྱ་བཞི་ལས་གང་ཡིན་པ་སོགས་བཅུ་གཅིག་བཅུ་གཅིག་གིས་རྟོགས་པར་བྱ་ཞིང་། དོན་ནི། འཁོར་ལོ་བཞི་ལྡན་གྱི་གཏུམ་མོ་འབར་འཛག་གི་དམིགས་པ་ཡིན་ནོ། ། པྲུ་ཏ་ཞེས་པ་ནི་པྲུའི་སྒྲ་ལས་པྲུ་བ་དྷ་ཏུ་ནི་བྱང་སེམས་འཛག་པ། ཏའི་སྒྲ་ལས་ཏ་པི་ཏ་ནི་རྒྱས་པ་སྟེ་འཛག་པའི་བདེ་བ་ཆེན་པོའི་མགོན་པོར་སོང་ཞེས་པའོ། །
དུས་ནི་མེ་འབར་བ་སྡུག་བསྔལ་གྱི་དུས། འཛག་པ་བདེ་བའི་དུས། འབར་འཛག་དབུ་མར་ཐིམ་པ་བསམ་གྱིས་མི་ཁྱབ་པའི་དུས་གསུམ་གྱི་ནང་ནས་གསུམ་པ་དེའི་ཚེ་རྟོག་པའི་ཟླ་མེད་པས་མགོ དེ་ལྟ་བུའི་དུས་དེར་སྟོན་པ་རང་བྱུང་ཡེ་ཤེས་ཞུ་བདེ་མི་རྟོག་རིག་པ་གསལ་བའི་ཡེ་ཤེས་ཆོས་བཞི་ལྡན་དེ་མཚན་མ་དང་རྣམ་པར་རྟོག་པ་ཐམས་ཅད་བཅོམ་ཞིང་བདེ་བ་ཆེན་པོའི་ཡེ་ཤེས་ཀྱི་སྐལ་བ་དང་ལྡན་པས་ན་བཅོམ་ལྡན་འདས་ལྟེ་བའི་གནས་སུ་ཡང་ཡང་བྱོན་ཅིང་གཤེགས་པས་ན་དེ་བཞིན་གཤེགས་པ། ཐམས་ཅད་ནི་བདུད་རྩི་ལྔ་དང་། དབང་པོ་དང་། འབྱུང་བའི་དྭངས་མ། སྐུ་ནི་ཞུ་བ། གསུང་ནི་བདེ་བ། ཐུགས་ནི་མི་རྟོག་པ།
སྙིང་པོ་ནི་རིག་པ་གསལ་བའོ། ། གནས་ནི་རྟོག་པས་མི་ཕྱེད་པས་ན་རྡོ་རྗེ། བདེ་བ་ཆེན་པོའི་རང་བཞིན་ཡིན་པས་ན་བཙུན་མོ། རྣམ་རྟོག་འཇོམས་པས་ན་བྷ་ག་སྟེ་ཁྱད་ཆོས་གསུམ་ལྡན་གྱི་གནས་དེར་བཞུགས་སོ་ཞེས་པ་ལ་གླེང་གཞིའི་ཚིག་རྣམས་བྱུང་། སྙིང་པོ་དྲིལ་ན་དེ་ལྟ་བུའི་སྟོན་པ་རང་བྱུང་ཡེ་ཤེས་ཆོས་བཞི་ལྡན་དེ་གནས་ལྟེ་བའི་རྩ་འཁོར་གཙོ་བོར་གྱུར་པའི་རྩ་དང་རྩ་འཁོར་རྣམས་སུ། འཁོར་ཕུང་པོའི་དྭངས་མ་དེ་བཞིན་གཤེགས་པ། དབང་པོའི་དྭངས་མ་བྱང་ཆུབ་སེམས་དཔའ། འབྱུང་བའི་དྭངས་མ་ལྷ་མོའི་འཁོར་རྣམས་ཀྱིས་བསྐོར་ནས། དུས་བསམ་གྱིས་མི་ཁྱབ་པའི་དུས་སུ་ཆོས་རང་བྱིན་རླབས་གསུངས་ཞེས་པའི་དོན་ནོ། ། འདི་ནི་འོག་ནས་འབྱུང་བའི་རང་བྱིན་རླབས་དང་།
དེའི་སྔོན་འགྲོ་གསང་དབང་། ལམ་གྱི་ཡན་ལག་རླུང་དང་། རྡོ་རྗེ་ལུས་ཀྱི་གནས་ལུགས་གཏན་ལ་ཕབ་པ་མཐའ་དག་གི་ལུས་རྣམ་གཞག་ཡིན་ནོ། ། གཉིས་པ་ནི། ཁ་སྦྱོར་ལས། ཨེ་ནི་ཤེས་རབ་བརྗོད་པར་བྱ། ། ཝཾ་ནི་ཐབས་དང་ཡན་ལག་ལྡན། ། ཞེས་སོགས་གསུངས་པ་ལྟར། ཨེ་ནི་ཤེས་རབ་ལྷར་བསྐྱེད་པ་དང་། དེའི་བྷ་ག་ཨེ་ལས་པདྨར་བསྐྱེད་པ་ཡིན།
ཝཾ་ནི་སྒྲུབ་པ་པོ་ལྷར་བསྐྱེད་པ་དང་། དེའི་གསང་གནས་ཧཱུྃ་ལས་རྡོ་རྗེར་བསྐྱེད་པ་ཡིན་པས་དཀྱིལ་འཁོར་འཁོར་ལོའི་ལམ་དངོས་སོ། ། མའི་སྒྲ་ལས་མ་ཧཱ་ར་ག་ནི་འདོད་ཆགས་ཆེན་པོ། ཡ་ནི་བྷ་ཡུ་ཞེས་བྱ་བ། འདོད་ཆགས་ཆེན་པོ་དེའི་དབང་གིས་བྱང་ཆུབ་ཀྱི་སེམས་འདུས་པ་དལ་རྒྱུའི་རླུང་གིས་དབང་གི་གནས་སུ་མངོན་དུ་བྱེད་ཅེས་པའོ། ། པྲུ་ཏ་ཞེས་པ་ནི་པྲུའི་སྒྲ་ལས་པྲུ་བ་དྷ་ཏུ་ནི་བསྲུབ་དང་བསྲུབས་པའི་སྦྱོར་བ་ལས་ཁམས་བྱང་ཆུབ་ཀྱི་སེམས་འཛག་པ། ཏའི་སྒྲ་ལས་ཏ་པི་རང་བཞིན་རྒྱས་ཏེ་དོན་ནི་བདེ་བ་ཆེན་པོ་རྒྱས་པའོ། ། དུས་སྣ་ཚོགས་དང་རྣམ་སྨིན་བདེ་བའི་དུས། རྣམ་ཉེད་སྡུག་བསྔལ་གྱི་དུས། མཚན་ཉིད་དང་བྲལ་བ་བསམ་གྱིས་མི་ཁྱབ་པའི་དུས་གསུམ་གྱི་ནང་ནས་གསུམ་པ་དེའི་ཚེ་རྣམ་རྟོག་གི་ཟླ་བོ་མེད་པས་ན་གཅིག་གོ །
དེ་ལྟ་བུའི་དུས་དེར་སྟོན་པ་ལྷན་སྐྱེས་ཡེ་ཤེས་ཁྱད་ཆོས་བཞི་ལྡན་དེ། མཚན་མ་དང་རྣམ་པར་རྟོག་པ་ཐམས་ཅད་བཅོམ་ཞིང་བདེ་བ་ཆེན་པོའི་ཡེ་ཤེས་ཀྱི་སྐལ་བ་དང་ལྡན་པས་ན་བཅོམ་ལྡན་འདས། དབང་གི་གནས་སུ་ཡང་དང་ཡང་དུ་གཤེགས་ཤིང་བྱོན་པས་ན་དེ་བཞིན་གཤེགས་པ། ཐམས་ཅད་ནི་བདུད་རྩི་ལྔ་དང་། དབང་པོ་དང་། འབྱུང་བའི་དྭངས་མ། སྐུ་ནི་དགའ་བ། གསུང་ནི་མཆོག་དགའ། ཐུགས་ནི་དགའ་བྲལ་གྱི་དགའ་བ། སྙིང་པོ་ནི་ལྷན་སྐྱེས་སོ། །
ཡང་ན་སྐུ་ནི་ཞུ་བདེ་སོགས་སྔར་བཤད་པ་ལྟར་རོ། ། གནས་ནི། རིགས་ལྔའི་སྒྲུབ་པ་པོ་རྣམས་ནི་རྡོ་རྗེ་དང་། དེ་རྣམས་ཀྱིས་བསྟེན་པར་བྱ་བའི་བྲམ་ཟེ་མོ་ལ་སོགས་པ་ནི་བཙུན་མོ། དེའི་བྷ་ག་ནི་ཉེ་གནས་ཏེ་ལོངས་སྤྱོད་པའི་གནས་སོ། ། ཞེས་པ་ལ་འདི་སྐད་བདག་གིས་ཐོས་པ་ཞེས་སོགས་བྱུང་། སྙིང་པོ་དྲིལ་ན། དེ་ལྟ་བུའི་སྟོན་པ་ཞུ་བདེ་ལྷན་སྐྱེས་ཆོས་བཞི་ལྡན་དེ་གནས་དབང་གི་གནས་སུ། དུས་མཚན་ཉིད་དང་བྲལ་བའི་སྐད་ཅིག་མའི་དུས་སུ་འཁོར་བདུད་རྩི་ལྔ་དང་། དབང་པོ་དང་།
འབྱུང་བའི་དྭངས་མ་རྣམས་ཀྱི་འཁོར་གྱིས་བསྐོར་ནས་ཆོས་ལྷན་ཅིག་སྐྱེས་པའི་ཡེ་ཤེས་གསུངས་ཞེས་པའི་དོན་ཡིན་ནོ། ། འདི་ནི་འོག་ནས་འབྱུང་བའི་ཕྱག་རྒྱའི་རྣལ་འབྱོར་ཡེ་ཤེས་དང་བཅས་པ་དང་། དེའི་སྔོན་འགྲོ་དབང་གསུམ་པ། ལམ་གྱི་ཡན་ལག་ཏུ་གྱུར་པ་མཐའ་དག་གི་ལུས་རྣམ་གཞག་ཡིན་ནོ། ། གསུམ་པ་ནི། བཞུགས་སོ་ཞེས་པ་བཤད་པའི་གཞིར་བཞག གང་བཞུགས་ན་ཆོས་ཀྱི་སྐུ་ཐོག་མ་དང་མཐའ་མ་མེད་པའི་བྱང་ཆུབ་ཀྱི་སེམས་སྤྲོས་པ་དང་བྲལ་བ་དེ་ལ་བཞུགས། བཞུགས་པའི་གནས་ནི་འཁོར་འདས་ཀྱི་ཆོས་ཐམས་ཅད་ལ། བཞུགས་ཚུལ་ནི། འཁོར་འདས་དབྱེར་མི་ཕྱེད་པའི་ཚུལ་གྱིས་བཞུགས་སོ། །
ཡང་བཞུགས་སོ་ཞེས་པ་བཤད་པའི་གཞིར་བཞག གང་བཞུགས་ན། སྟོན་པ་ལོངས་སྤྱོད་རྫོགས་པ་ཡེ་ཤེས་ཀྱི་རང་བཞིན་གྱི་སྐུ་དེ་བཞུགས། བཞུགས་པའི་གནས་ནི་འོག་མིན་རྡོ་རྗེ་བཙུན་མོའི་བྷ་གའི་ནང་དུ་ཚུད་པའི་གཞལ་ཡས་ཁང་ན་བཞུགས། བཞུགས་པའི་ཚུལ་ནི། སྤྱན་མ་ལ་སོགས་པ་ལྷན་ཅིག་སྤྱོད་མ་དང་། གཟུགས་རྡོ་རྗེ་མ་ལ་སོགས་པ་རྗེས་སུ་འབྲང་མའི་འཁོར་རྣམས་ཀྱིས་བསྐོར་ནས་བདེ་བ་ཆེན་པོའི་ཡེ་ཤེས་ལ་ལོངས་སྤྱོད་ཅིང་བཞུགས་སོ། ། ཡང་བཞུགས་སོ་ཞེས་པ་བཤད་པའི་གཞིར་བཞག གང་བཞུགས་ན་རྣམ་འཕྲུལ་བསམ་གྱིས་མི་ཁྱབ་པ་དང་བཅས་པའི་སྤྲུལ་སྐུའོ། ། བཞུགས་པའི་གནས་ནི་གདུལ་བྱ་སེམས་ཅན་ཐམས་ཅད་ཀྱི་རྒྱུད་ལ་བཞུགས་པའི་ཚུལ་ནི་གང་ལ་ཅིས་འདུལ་དེ་ལ་དེའི་བསམ་པ་འགང་ཞིང་བཞུགས་སོ། །
ཞེས་པ་ལ་འདི་སྐད་བདག་གིས་ཞེས་སོགས་བྱུང་། དེ་བས་རྡོ་རྗེ་འཆང་ཆེན་པོའི་ཡེ་ཤེས་གཅིག་ཉིད་འདི་སྐད་ཅེས་བྱ་བ་ཆོས་ཕུན་སུམ་ཚོགས་པ་བདག་གིས་ཞེས་བྱ། སྡུད་པ་པོ་སྣང་བ་དང་། དུས་ཞེས་བྱ་བ་དུས་ཀྱི་སྣང་བ་དང་། སྟོན་པའི་སྣང་བ་ལ་སོགས་པ་དུ་མར་འགྱུར་ཏེ། འཆད་པ་པོ་ང་ཆོས་ཀྱང་ང་། ། ཞེས་གསུངས་པའི་ཕྱིར། འདི་ནི། འོག་ནས་འབྱུང་བའི་དབང་བཞི་པ་དང་། དེའི་ལམ་དང་འབྲས་བུ་མཐའ་དག་གི་ལུས་རྣམ་པར་བཞག་པ་ཡིན་ནོ། །
གཉིས་པ་རྒྱས་པར་དབྱེ་བ་ལ་གཉིས་ཏེ། བརྟག་པ་དང་པོ་རྩ་རྒྱུད་ཀྱི་ཚུལ་དུ་བཤད་པ་དང་། དེ་གསལ་བར་བྱེད་པ་བརྟག་པ་ཕྱི་མ་བཤད་རྒྱུད་ཀྱི་ཚུལ་དུ་བཤད་པའོ། ། དང་པོ་ལ་གཉིས་ཏེ། དོན་དངོས་དང་། དེའི་མཚན་སྨོས་པའོ། ། དང་པོ་གང་ལ་དམིགས་ཏེ་བསྒྲུབ་པ་འབྲས་བུའི་རྒྱུད་དང་། དེ་ཐོབ་བྱེད་ཀྱི་ཐབས་རྒྱུད་གཉིས། དང་པོ་ལ་གཉིས་ཏེ། འབྲས་བུ་སྐུ་བཞིའི་ངེས་ཚིག་ལ་ཞུས་ཤིང་།
མཉན་པར་གདམས་པ་དང་། སོ་སོའི་མཚན་གྱི་ངེས་ཚིག་ལ་ཞུས་ལན་ནོ། ། དང་པོ་ནི། བཅོམ་ལྡན་འདས་ཀྱིས་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུའི་ནང་ནས་རྡོ་རྗེ་སྙིང་པོ་ལ་གཟིགས་ནས་ཞལ་འཛུམ་པ་མཛད་པའི་ཚེ། རྡོ་རྗེ་སྙིང་པོ་སྟན་ལས་ལངས་ནས་བླ་གོས་ཕྲག་པ་གཅིག་ཏུ་གཟེར་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ཞེས་བོས་ནས། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་དེར་མ་ཟད། དེ་རྣམས་ཀྱི་སྙིང་པོ་དད་པ་ཅན་འཁོར་བ་ལ་སྒྲོལ་བའི་དད་སྒྲོལ་ལམ་རྗེ་བཙུན། དེ་རྣམས་སོ་སོ་སྐྱེ་བོ་དང་ཉན་རང་གི་སྤྱོད་ཡུལ་མ་ཡིན་པས་གསང་བ། ཐེག་ཆེན་ཕ་རོལ་ཏུ་ཕྱིན་པ་ལ་སྦས་ཤིང་མ་གྲགས་པས་ཆེས་གསང་བ།
རྒྱུད་སྡེ་འོག་མ་ལ་མ་གྲགས་པས་ཤིན་ཏུ་གསང་བའང་བཤད་དུ་གསོལ། ཞེས་པའི་ཞུ་བ་དེ་སྟོན་པ་ལ་དེ་བཞིན་གཤེགས་པ་ཞེས་པ་ནས་གསོལ་ཞེས་པ་བྱུང་། ལན་ནི། ཞུས་པ་དེ་ནས་བཅོམ་ལྡན་འདས་ཀྱིས་བཀའ་སྩལ་པ། ཨེ་མ་ཧོ་ཞེས་ངོ་མཚར་བའི་ཚིག་དང་བཅས་ཏེ་བྱང་ཆུབ་སེམས་དཔའ་ཆེན་པོ་རྡོ་རྗེ་སྙིང་པོ་སྙིང་རྗེ་ཆེན་པོ་ཞེས་བོས་ནས། དེ་ལྟ་བུའི་འབྲས་བུའི་རྒྱུད་ཞུ་བར་སྤོབས་པ་སྐྱེས་པ་ནི་ལེགས་སོ་ལེགས་སོ་ཞེས་ཚིག་གཅིག་ལན་གཉིས་སུ་བརྗོད་ནས་གང་ན་སྐུ་རྡོ་རྗེ་སེམས་དཔའ་དང་། གསུང་རྡོ་རྗེ་ཆེན་པོ་དང་། ཐུགས་དམ་ཚིག་སེམས་དཔའ་ཆེན་པོ་དང་། དེ་རྣམས་དབྱེར་མི་ཕྱེད་པའི་ངོ་བོ་ཉིད་ཀྱི་སྐུ་སྙིང་པོ་ཀྱེ་རྡོ་རྗེ་ཞེས་བྱ་བ་བཤད་པར་བྱ་ཡི་ཉོན་ཅིག་ཅེས་སྟོན་པ་ལ་དེ་ནས་ཞེས་པ་ནས་ཉོན་ཅིག་ཅེས་པ་འབྱུང་། གཉིས་པ་ལ་གཉིས་ཏེ།
ཐུན་མོང་བའི་ཧེ་རུ་ཀ་གསུམ་གྱི་ངེས་ཚིགས་ལ་ཞུས་ལན། ཐུན་མོང་མ་ཡིན་པ་ཧེ་རུ་ཀ་བཞི་པའི་ངེས་ཚིག་ལ་ཞུས་ལན་ནོ། ། དང་པོ་ནི། རྡོ་རྗེ་སྙིང་པོས་གསོལ་པ། རྒྱུ་མཚན་གང་གིས་ཕྱིར་ན་རྡོ་རྗེ་སེམས་དཔའ་ལགས། ཚུལ་ཇི་ལྟར་ན་སེམས་དཔའ་ཆེན་པོ་ལགས། རྒྱུ་མཚན་གང་གིས་ན་དམ་ཚིག་སེམས་དཔའ་ལགས། བཅོམ་ལྡན་འདས་ཀྱིས་རྡོ་རྗེ་སྙིང་པོ་བདག་ལ་གསུངས་ཤིག་ཅེས་ཞུ་བ་སྟོན་པ་ལ་རྡོ་རྗེ་སྙིང་པོས་ཞེས་པ་ནས་གསུངས་ཞེས་པ་བྱུང་། དང་པོའི་ལན་ནི་བཅོམ་ལྡན་འདས་ཀྱིས་བཀའ་སྩལ་པ། ཆོས་དབྱིངས་དེ་བཞིན་ཉིད་སྤྲོས་པའི་མཐའ་དང་བྲལ་བའི་ཕྱིར་ན་མཚན་མ་དང་རྣམ་པར་རྟོག་པས་མི་ཕྱེད་པས་རྡོ་རྗེ་ཞེས་བྱ་བར་བརྗོད།
སྲིད་པ་གསུམ་ལ་སོགས་པ་ཆོས་ཉིད་ཀྱི་བྱེད་པོ་གཅིག་པུར་གྱུར་པ་སེམས་གསལ་བའི་ཆ་འདི་ལ་སེམས་པ་ཞེས་བྱ་བར་བརྗོད། དེ་གཉིས་ཟུང་དུ་འབྲེལ་བ་འདིས་ནི་ཤེས་རབ་རིགས་པ་ཡིན་གསལ་སྟོང་ཟུང་འཇུག་དེ་ཉིད་རྡོ་རྗེ་སེམས་དཔའ་ཞེས་བྱ་བར་བརྗོད་ཅིང་། དེ་ཉིད་གདུལ་བྱ་ཐུན་མོང་བ་ལ་མཚན་དང་དཔེ་བྱད་འབར་བའི་སྐུར་སྣང་། ཐུན་མོང་མིན་པའི་གདུལ་བྱ་ལ་སྐུ་རྡོ་རྗེ་ཕྱག་གཉིས་པར་སྣང་བ་ཡིན་ནོ་ཞེས་པ་ལ་བཅོམ་ལྡན་འདས་ཞེས་པ་ནས་བརྗོད་ཅེས་པ་བྱུང་། གཉིས་པའི་ལན་ནི། ཡེ་ཤེས་ཀྱང་ཡིན་ཆེན་པོ་ཡང་ཡིན་པས་ན་ཡེ་ཤེས་ཆེན་པོའོ། ། མེ་ལོང་ལྟ་བུའི་ཡེ་ཤེས་ལ་སོགས་པ་ལྔས་རོས་ཡོངས་སུ་གང་བས་ན་སེམས་དཔའ་ཆེན་པོར་བརྗོད་པར་བྱ་སྟེ། ཡེ་ཤེས་ཀྱང་ཡིན་སེམས་དཔའ་ཡིན་པས་སེམས་དཔའ་དེ་ཉིད་སོ་སོ་སྐྱེ་བོའི་ཤེས་པ་ལས་ཁྱད་པར་དུ་གྱུར་པས་ན་ཆེན་པོ་སྟེ་སངས་རྒྱས་ཡེ་ཤེས་ཡིན། ཡང་ན་ཡེ་ཤེས་ཆེན་པོ་ལ་ཐུགས་དཔའ་བར་གྱུར་པས་ན་སེམས་དཔའ་ཆེན་པོར་བརྗོད་པར་བྱ་ཞིང་དེ་ཉིད་གདུལ་བྱ་ཐུན་མོང་བ་ལ་གསུང་དབྱངས་ཡན་ལག་དྲུག་ཅུ་དང་། ཐུན་མོང་མ་ཡིན་པའི་གདུལ་བྱ་ལ་གསུང་རྡོ་རྗེ་ཕྱག་བཞི་པར་སྣང་ངོ་ཞེས་པ་ལ་ཡེ་ཤེས་ཆེན་པོས་ཞེས་སོགས་སོ། །
གསུམ་པའི་ལན་ནི། རྟག་ཏུའམ་རྒྱུན་དུ་དམ་ཚིག་ལ་མི་འདའ་བར་སྤྱོད་ཅིང་སྐྱོང་བའི་ཕྱིར་ན་ཡེ་ཤེས་ལྔ་ཉིད་ཐུགས་སུ་ཚུད་པ་འདི་ལ་དམ་ཚིག་སེམས་དཔར་བརྗོད་པར་བྱ་ཞིང་། དེ་ཉིད་གདུལ་བྱ་ཐུན་མོང་བ་ལ་ཇི་ལྟ་བ་དང་ཇི་སྙེད་པ་མཁྱེན་པར་སྣང་། ཐུན་མོང་མ་ཡིན་པ་ལ་ཐུགས་རྡོ་རྗེ་ཕྱག་དྲུག་པར་སྣང་ངོ་ཞེས་པ་ལ་རྟག་ཏུ་དམ་ཚིག་ཅེས་སོགས་སོ། ། གཉིས་པ་ནི། རྡོ་རྗེ་སྙིང་པོས་གསོལ་བ། ཐབས་ཤེས་གཉིས་ཀྱི་མིང་ཕྱོགས་གཅིག་ཏུ་བསྡུས་པས་ན་ཀྱེ་རྡོ་རྗེ་འདི་ལྟ་བུ་ལ་རྒྱུ་མཚན་གང་གིས་ན་ཀྱེ་རྡོ་རྗེ་ལགས། ཧེ་ཡིས་རྣམ་པས་དོན་ཅི་ཞིག་བཤད། བཛྲ་ཡིས་ཀྱང་དོན་ཅི་ཞིག་བཤད། ཞེས་པའི་ཞུ་བ་སྟོན་པ་ལ་མིང་ཞེས་སོགས་སོ། །
ལན་ནི་བཅོམ་ལྡན་འདས་ཀྱི་བཀའ་སྩལ་པ། ཧེ་ནི་སངས་རྒྱས་པའི་དམིགས་མེད་ཀྱི་སྙིང་རྗེ་ཆེན་པོ་ཉིད་ཡིན་ཞིང་། བཛྲའང་སངས་རྒྱས་པའི་དམིགས་མེད་ཀྱི་ཤེས་རབ་ཆེན་པོར་བརྗོད་པར་བྱ་ཡིན་པས་ན། སངས་རྒྱས་པའི་ཐབས་ཤེས་ཟུང་འཇུག་གི་ཡེ་ཤེས་ནི་འབྲས་རྒྱུད་ཀྱི་ཀྱེ་རྡོ་རྗེ་ཡིན་ཞིང་དེ་ཉིད་གདུལ་བྱ་ཐུན་མོང་བ་ལ་སྐུ་གསུམ་དབྱེར་མེད་དུ་སྣང་། ཐུན་མོང་མ་ཡིན་པ་ལ་སྟོང་པ་དང་སྙིང་རྗེའི་དོན་སྟོན་པའི་ཁྲོ་ཆགས་ཀྱི་རྣམ་པ་ཞལ་བརྒྱད་པ་ཞབས་བཞི་པ་ཕྱག་བཅུ་དྲུག་པར་སྣང་བ་ཡིན་ནོ། ། ཞེས་པ་ལ་བཅོམ་ལྡན་འདས་ཞེས་པ་ནས་བརྗོད་པར་བྱ་ཞེས་སོ། ། གཉིས་པ་ཐབས་རྒྱུད་ལ་གཉིས་ཏེ། བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི།
འབྲས་རྒྱུད་ཐབས་ཤེས་གཉིས་མེད་ཡིན་པ་བཞིན་དུ་ཐབས་རྒྱུད་དང་རྒྱུ་རྒྱུད་ཀྱང་ཐབས་དང་ཤེས་རབ་གཉིས་སུ་མེད་པའི་བདག་ཉིད་ཡིན་པས་དེ་ལྟ་བུའི་རྒྱུད་དེ་ནི་སྟོན་པ་ང་ཡིས་བཤད་པར་བྱ་ཡི་ཉོན་ཅིག་ཅེས་སྟོན་པ་ལ་ཐབས་དང་ཤེས་རབ་ཅེས་སོགས་སོ། ། གཉིས་པ་ལ་གཉིས་ཏེ། ལུས་རྣམ་པར་གཞག་པ་དང་། ཡན་ལག་རྒྱས་པར་བཤད་པའོ། ། དང་པོ་ནི། དབྱུང་བ་དང་རྔུབ་པ་ལ་སོགས་པ་ལྟ་སྟངས་བཞིའི་སྒོ་ནས་ལས་བསྒྲུབ་པ་དང་། གྲོགས་རྣལ་འབྱོར་ལ་དགུག་པ་དང་། གྲོགས་ངོ་ཤེས་པར་བྱེད་པའི་བརྡ་ཆེན་དང་། ཐུན་མོང་བའི་འབྲས་བུ་ལ་མོས་པའི་གདུལ་བྱའི་དོན་བྱེད་པ་ཆར་དབབ་པ་ལ་སོགས་པ་ལས་ཚོགས་དུ་མ་དང་། སྤྱོད་པའི་རྣམ་པར་འཕྲུལ་པ་རྣམ་པ་མང་པོ་བརྗོད་པ་དང་།
གདུག་པ་ཅན་གྱི་ལུས་རེངས་པར་བྱེད་པ་དང་། གནས་ནས་བསྐྲོད་པ་ཉིད་དང་། རྡོ་རྗེ་དང་གྲི་གུག་གིས་ཕ་རོལ་གྱི་སྡེ་རེངས་པར་བྱེད་པ་དང་། བསད་པ་ལས་ཀྱི་མངོན་སྤྱོད་དང་། དམན་མཆོག་གི་བྱེ་བྲག་ཇི་ལྟར་རིགས་པ་དང་། རྣལ་འབྱོར་མའི་སྐུ་བསྐྱེད་པ་དང་། གནས་གཞལ་ཡས་ཁང་དང་། བྱེད་རྒྱུ་མངོན་བྱང་ལྔ་དང་། སློབ་མའི་དོན་བྱེད་པ་དབང་བསྐུར་གྱི་རྣམ་གཞག་དང་། ཡེ་ཤེས་ནི་ཡང་དག་པའི་དོན་སྟོན་པ་ད་ལྟ་བ།
རྫོགས་རིམ། དག་པ་དང་གསུམ། རྣམ་ཤེས་གསལ་བ་ཞེས་བྱ་བ་རྐུན་པོ་ངོས་བཟུང་བ། སྐུ་རྡོ་རྗེ་ལ་སོགས་པ་ལྷ་རྣམས་ཇི་ལྟར་འབྱུང་བ་དེའི་བསྐྱེད་ཆོག་རྣམས་སོ་ཞེས་པ་ལ་ལྟ་སྟངས་ཞེས་པ་ནས་འབྱུང་བའོ་ཞེས་སོ། ། གཉིས་པ་ལ་གསུམ་སྟེ། ཐབས་རྒྱུད་དང་པོར་བསྒོམ་པའི་འཐད་པ། དེས་མི་འཆིང་ཞིང་གྲོལ་བར་བསྟན་པ། ཐབས་ཀྱི་རྒྱུད་ཉིད་རྒྱས་པར་བྱེད་པའོ། ། དང་པོ་ནི། འབྲས་བུ་ཧེ་རུ་ཀ་ནི་བསྐྱེད་པའི་རྒྱུ་ལམ་ཡིན་པའི་ཕྱིར་དང་པོར་ཐབས་རྒྱུད་གཅིག་ནི་བསྒོམ་པར་བྱའོ། །
ཞེས་པ་ལ་ཧེ་རུ་ཀ་ནི་ཞེས་སོགས་སོ། ། གཉིས་པ་ནི། རྡོ་རྗེ་སྙིང་པོ་སྙིང་རྗེ་ཆེན་པོ་ཞེས་བོས་ནས། ཐ་མལ་གྱི་རྣམ་རྟོག་གི་གཉེན་པོར་བསྐྱེད་རིམ་ལྷའི་དངོས་པོ་ཉིད་ཀྱིས་རྣམ་པར་རོལ་ཞིང་བསྐྱེད་རིམ་ལྷའི་དངོས་པོས་འཆིང་བ་སྟེ་དེར་ཞེན་པས་ཀྱང་འཆིང་བར་འགྱུར་བས་དེའི་གཉེན་པོར་ལྷ་དེ་ཡེ་ཤེས་སུ་ཤེས་པས་གྲོལ་བར་འགྱུར་བ་ཡིན་ནོ། ། ཞེས་པ་ལ་རྡོ་རྗེ་ཞེས་པ་ནས་ཡིན་ཞེས་པ་འདི་བྱུང་། བསྐྱེད་རིམ་ལྷའི་དངོས་པོར་ཞེན་པ་མེད་པ་ནས་རྫོགས་རིམ་གྱི་ཡེ་ཤེས་ཀྱང་རང་བཞིན་མེད་པར་ཡོངས་སུ་ཤེས་པར་བྱ་སྟེ་དེ་ལྟར་ཤེས་པས་གྲོལ་བར་འགྱུར་ཞིང་། རང་བཞིན་མེད་པར་ཤེས་པའི་ཡེ་ཤེས་དེས་སྣང་བའི་དངོས་པོ་ཐམས་ཅད་བྱིན་གྱིས་བརླབས་པའི་རྒྱས་བཏབ་ནས་བསྒོམ་པར་བྱ། དེ་ལྟར་བསྒོམ་པའི་ཉམས་ལེན་ཤེས་པར་འགྱུར་བ་ནི་ཤེས་རབ་ཅན་ཡིན་ནོ། ། ཞེས་པ་ལ་དངོས་པོ་ཞེས་པ་ནས་ཤེས་རབ་ཅན་ཞེས་སོ། ། བསྐྱེད་རིམ་ལྷའི་དངོས་པོ་དང་།
ལྷའི་དངོས་པོར་ཞེན་པ་མེད་པ་རྫོགས་རིམ་གཉིས་ཀ་རང་བཞིན་མེད་པ་བརྗོད་བྲལ་དུ་ཡོངས་སུ་ཤེས་པར་བྱས་ནས་ཉམས་སུ་ལེན་པར་བྱ་སྟེ། ཉམས་སུ་ལེན་ཚུལ་དེ་ལྟར་བསྐྱེད་རིམ་ཀྱེ་རྡོ་རྗེའི་དཀྱིལ་འཁོར་དང་། རྫོགས་རིམ་ཤྲཱི་ཧེ་རུ་ཀའི་ཡི་གེ་བཞིའི་དོན་བསྒོམ་པར་བྱའོ། ། ཞེས་པ་ལ་དངོས་པོ་ཞེས་པ་ནས་ཀ་བསྒོམ་བྱ་ཞེས་སོ། ། གསུམ་པ་ལ་གཉིས་ཏེ། ཇི་ལྟར་མོས་པར་བྱ་བ་ལྷན་ཅིག་སྐྱེས་པའི་ཡེ་ཤེས་རྟོགས་པའི་ལྟ་བ་བསྟན་པ། དེ་ལྟར་མོས་པར་བྱས་ནས་གནས་པར་བྱ་བའི་ཐབས་རྒྱུད་དོ། ། དང་པོ་ལ་གཉིས་ཏེ། དོན་དངོས་དང་། ལེའུའི་མིང་ངོ་། །
དང་པོ་ལ་གསུམ་སྟེ། ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད། གང་ལ་བརྟེན་ནས་བསྐྱེད་པའི་རྟེན། དེ་མངོན་དུ་བྱེད་པའི་ཐབས་སོ། ། དང་པོ་ནི། ཕ་རོལ་ཏུ་ཕྱིན་པ་སྤྱི་ལ་སྦྱར་ན། ལུས་ཅན་ཀུན་གྱི་ཕུང་ཁམས་སྐྱེ་མཆེད་ཀྱིས་བསྡུས་པའི་ཆོས་མཐའ་དག་ལ་རང་བཞིན་ལྷན་ཅིག་སྐྱེས་པའི་ཡེ་ཤེས་ཆེན་པོ་གནས་ཤིང་། ཡེ་ཤེས་དེའི་མཚན་ཉིད་སྤྲོས་པའི་རྟོག་པ་ཐམས་ཅད་ཡང་དག་པར་སྤངས་པའི་ཡེ་ཤེས་ཆེན་པོ་བརྟན་གཡོའི་དངོས་པོ་ཀུན་ལ་ཁྱབ་ནས་ཡོད་དེ། དེ་ལྟར་ཁྱབ་པར་བྱེད་པ་པོའི་ཆོས་ཉིད་ཡིན་པས་སོ། ། དེ་ལྟར་ལུས་ལ་གནས་ཀྱང་ལུས་ལས་མ་སྐྱེས་པས་ན་འཁོར་བ་མྱང་འདས་དང་།
མྱང་འདས་འཁོར་བར་ཐལ་བའི་སྐྱོན་ཡོད་དོ། ། ཞེས་པ་ལ་ལུས་ལ་ཞེས་པ་ནས་མ་སྐྱེས་པའོ་ཞེས་སོ། ། སྦས་དོན་ལ་སྦྱར་ན། སྒྲུབ་པ་པོའི་རྡོ་རྗེའི་ལུས་ལ་ཞུ་བདེ་ལྷན་སྐྱེས་ཀྱི་ཡེ་ཤེས་ཆེན་པོ་གནས་ཤིང་། ཡེ་ཤེས་དེའི་མཚན་མ་དང་རྣམ་པར་རྟོག་པ་ཐམས་ཅད་སྤངས་ཤིང་ལུས་ཀྱི་དངོས་པོའི་ཆ་ཤས་ཀུན་ལ་ཁྱབ་པ་པོ་ཡིན་པས་ལུས་ཀྱི་ཆ་ཤས་ཐམས་ཅད་ལ་བདེ་སྟོང་གིས་ཁྱབ། དེ་ལྟར་ལུས་ལ་གནས་ཀྱང་ལུས་ལ་དངོས་སུ་མ་སྐྱེས་པས་ལུས་ཤེས་སུ་ཐལ་བའི་སྐྱོན་མེད་ཅེས་པ་ལ་ལུས་ལ་སོགས་ཏེ། གཉིས་པ་ལ་བཞི་སྟེ། ལུས་རྩའི་དཀྱིལ་འཁོར། ཡི་གེ་བྷ་གའི་དཀྱིལ་འཁོར། ཁམས་བདུད་རྩིའི་དཀྱིལ་འཁོར།
སྙིང་པོ་ཡེ་ཤེས་རླུང་གི་དཀྱིལ་འཁོར་རོ། ། དང་པོ་ལ། ཞུ་བ་དང་ལན་གཉིས། དང་པོ་ནི། ཀྱེ་བཅོམ་ལྡན་འདས་ཞེས་བོས་ནས། རྡོ་རྗེ་ལུས་ལ་རྩ་དུ་ལགས། ཞེས་ཞུ་བ་སྟོན་པ་ལ་ཀྱེ་ཞེས་སོགས་སོ། ། གཉིས་པ་ལ་བཞི་སྟེ། བྱང་ཆུབ་ཀྱི་སེམས་འབབ་པའི་རྩ་སོ་གཉིས། དེ་རྣམས་ཀྱི་ནང་ནས་གཙོ་མོ་གསུམ།
རྩ་སོ་གཉིས་ཀྱི་གསལ་བ་མིང་གི་རབ་དབྱེ། དེ་དག་གི་སྤྱིའི་མཚན་ཉིད་དོ། ། དང་པོ་ནི་ལན་ལ་བཅོམ་ལྡན་འདས་ཀྱིས་བཀའ་སྩལ་པ། རྡོ་རྗེའི་ལུས་ལ་རྩ་རྣམས་ནི་སོ་གཉིས་ཏེ། སོ་དང་སེན་མོ་ལ་སོགས་པ་སྐྱེད་པའི་བྱང་ཆུབ་ཀྱི་སེམས་སོ་གཉིས་འབབ་པ། དེ་ཀུན་གྱི་དྭངས་མ་ཐབས་ཤེས་གསང་བའི་སྙོམས་འཇུག་གི་བདེ་བ་ཆེན་པོའི་གནས་སུ་འཛག་པ་སྟེ་ཚོགས་པར་འགྱུར་རོ། ། ཞེས་པ་ལ་བཅོམ་ལྡན་འདས་ཞེས་པ་ནས་འཛག་པའོ་ཞེས་སོ། ། གཉིས་པ་ནི། རྩ་སོ་གཉིས་པོ་དེ་རྣམས་ཀྱི་ནང་ནས་རྩ་རྣམ་པ་གསུམ་ནི་གནས་སྐབས་ཀུན་ཏུ་གཙོ་མོ་སྟེ། གང་ཞེ་ན་རྐྱང་མ་དང་རོ་མ་དང་ཀུན་འདར་མའོ། །
གནས་སྐབས་ཀུན་ཏུ་གཙོ་སྟེ། གཞི་དུས་སུ་རོ་མས་ལུས་གྲུབ་པར་བྱེད། རྐྱང་མས་ངག་གྲུབ་པར་བྱེད། དབུ་མས་ཡིད་གྲུབ་པར་བྱེད། ལམ་དུས་སུ་རྐྱང་མས་ཤེས་རབ་མི་རྟོག་པའི་ཉམས་བསྐྱེད། རོ་མས་ཐབས་བདེ་བའི་ཆ་བསྐྱེད་པར་བྱེད། ཀུན་འདར་མ་ནི་རྡོ་རྗེའི་ལུས་ཀྱི་དབུས་སུ་གནས་ནས་དེར་རླུང་སེམས་ཚུད་པ་ན་གཟུང་འཛིན་གྱི་རྣམ་པར་རྟོག་པ་སྤངས་པའི་གཉིས་མེད་ཀྱི་ཡེ་ཤེས་བསྐྱེད་ཅིང་འབྲས་དུས་སུ་རྩ་གསུམ་སྐུ་གསུམ་དུ་གནས་གྱུར་པ་ཡིན་ནོ། ། ཞེས་པ་ལ་དེ་རྣམས་སོགས་སོ། ། དེར་མ་ཟད་ལྟེ་བ་མན་ཆད་དུ་རོ་རྐྱང་གཉིས་རྩེ་མོ་གཉིས་སུ་གྱེས་པའི་རྐྱང་མའི་ཕྱོགས་གཅིག་གིས་མི་བསྐྱོད་པ་སྟེ་དྲི་ཆུ་འཕེན་འཛིན་དང་། ཕྱོགས་གཅིག་གིས་ག་བུར་འཕེན་འཛིན་བྱེད།
རོ་མའི་ཕྱོགས་གཅིག་གིས་རཀྟ་འཕེན་འཛིན་དང་། ཕྱོགས་གཅིག་གིས་དྲི་ཆེན་འཕེན་འཛིན་བྱེད་དོ། ། ཀུན་འདར་མ་དབུ་མའི་ཡས་སྣེ་ཤེས་རབ་ཀྱི་རང་བཞིན་རྐྱང་མ་དང་སྡོངས་ནས་སྨིན་མཚམས་སུ་ཟླ་བ་སྟེ་ཁམས་དཀར་པོ་འཛིན། དབུ་མའི་མས་སྣེ་རོ་མ་དང་བསྡོངས་ནས་གསང་གནས་སུ་ཁམས་དམར་པོ་འཛིན་པ་ཡིན་ནོ། ། ཞེས་པ་ལ་རྐྱང་མ་ཞེས་སོགས་སོ། ། གསུམ་པ་ནི། འོ་ན་རྩ་སོ་གཉིས་པོ་དེ་དག་གི་མིང་ཇི་ལྟ་བུ་ཞེ་ན། རྣམ་རྟོག་གིས་མི་ཕྱེད་པས་ན་མི་ཕྱེད་མ་དང་། རྣམ་རྟོག་ཕྲ་མོ་མང་པོ་བསྐྱེད་པས་ན་ཕྲ་གཟུགས་མ་དང་། འདོད་ཡོན་ལ་བརྩེ་བས་ན་བརྩེ་བ་མ་དང་།
སྐྱེ་གནས་ཀྱི་གཡོན་ནས་བྱང་ཆུབ་ཀྱི་སེམས་འབབ་པའི་རྒྱུ་བྱེད་པས་ན་གཡོན་པ་མ་དང་། སངས་རྒྱས་ཀྱི་སར་ཐག་ཐུང་བས་ན་ཐུང་ངུ་མ་དང་། སྲིད་ཞིའི་མཐའ་མི་མངོན་པས་ན་རུས་སྦལ་སྐྱེས་མ་དང་། བདེ་བ་ཡིད་ལ་བསྒོམ་པས་ན་བསྒོམ་པ་མ་དང་། དྲི་མ་ཁྲུད་པས་ན་དབང་མ་དང་། ཆགས་སོགས་ཉེས་སྐྱོན་ལ་བསྐྱེད་པས་སྐྱོན་མ་དང་། ཡེ་ཤེས་ལ་འཇུག་པས་འཇུག་མ་དང་། ཏིང་ངེ་འཛིན་ཐམས་ཅད་ཀྱི་གཞིར་གྱུར་པས་ན་མ་མོ་དང་། མི་རྟོག་པས་ན་མཚན་མོ་དང་། ཉོན་མོངས་པའི་གདུང་བ་བསེལ་བས་ན་བསིལ་སྦྱིན་མ་དང་།
དྲོད་བསྐྱེད་པས་ན་ཚ་བ་མ་དང་། བྱང་སེམས་རྐྱང་ནས་འབབ་པས་ན་རྐྱང་མ་དང་། གཟུང་འཛིན་གྱི་རྣམ་རྟོག་ཀུན་འདར་བར་བྱེད་པས་ཀུན་འདར་མ་དང་། བདེ་བའི་རོ་མྱོང་བས་ན་རོ་མ་དང་། བྱང་སེམས་ཀྱི་བདེ་བ་ལ་གཞོལ་བས་གཞོལ་མ་དང་། བདེ་བས་ཡིད་ཚིམ་པར་བྱེད་པས་ན་རངས་མ་དང་། མི་རྟོག་པའི་ཏིང་ངེ་འཛིན་མུན་པ་ལྟ་བུའི་གཟུགས་བསྐྱེད་པས་ན་ཤིན་ཏུ་གཟུགས་ཅན་མ་དང་། ཐམས་ཅད་དུ་མཉམ་པ་ཉིད་བསྐྱེད་པས་སྤྱི་མ་དང་། ཡེ་ཤེས་ཀྱི་རྒྱུ་སྟེར་བས་ན་རྒྱུ་སྦྱིན་མ་དང་། རྡུལ་གྱི་སྦྱོར་བ་དང་བྲལ་བས་སྦྱོར་བྲལ་མ་དང་།
ཏིང་ངེ་འཛིན་ཡིད་དུ་འོང་བ་བསྐྱེད་པས་སྡུག་གུ་མ་དང་། ཡིད་ལ་འདོད་པ་ཐམས་ཅད་གྲུབ་པས་གྲུབ་མ་དང་། རྣམ་རྟོག་གི་བུད་ཤིང་བསྲེགས་ཏེ་ཡེ་ཤེས་བསྐྱེད་པས་འཚེད་མ་དང་། ལུས་ལ་ཁམས་ཀྱིས་ཁྱབ་སྟེ་ཡིད་བདེ་བའི་ཡེ་ཤེས་བསྐྱེད་པས་ཡིད་བཟང་མ་དང་། སྐུ་གསུང་ཐུགས་ཀྱི་ངོ་བོ་རྩ་གསུམ་ལ་ལན་གསུམ་དཀྲིས་པས་སུམ་བསྐོར་མ་དང་། འདོད་ཆགས་ཀྱི་རྣམ་རྟོག་རྒྱས་པར་བྱེད་པས་འདོད་མ་དང་། བདེ་བའི་རྟེན་བྱེད་པས་ཁྱིམ་མ་དང་། རྣམ་རྟོག་གི་སྲོག་གཅོད་པར་བྱེད་པས་གཏུམ་མོ་དང་། རྟོག་པའི་འཆིང་བ་དང་བྲལ་བས་བདུད་བྲལ་མའོ་ཞེས་པ་ལ་མི་ཕྱེད་མ་དང་སོགས་སོ། ། བཞི་པ་དེ་དག་གི་སྤྱིའི་མཚན་ཉིད་ལ་གཉིས་ཏེ།
ཞུ་བ་དང་། ལན་ནོ། ། དང་པོ་ནི། བཅོམ་ལྡན་འདས་ཞེས་བོས་ནས་རྩ་སུམ་ཅུ་རྩ་གཉིས་པོ་འདི་རྣམས་ཀྱི་བྱེད་ལས་ཇི་ལྟ་བུ་ལགས་ཞེས་པའི་ཞུ་བ་སྟོན་པ་ལ་བཅོམ་ལྡན་འདས་སོགས་སོ། ། གཉིས་པ་ལ་གཉིས་ཏེ། ཤེས་རབ་དོན་དམ་པའི་ལས་དང་། ཐབས་ཀུན་རྫོབ་ཀྱི་ལས་སོ། ། དང་པོ་ནི། རྩ་ཐམས་ཅད་ནི་ཐབས་ཀྱིས་ཟིན་མ་ཟིན་གྱི་བྱེ་བྲག་གིས་གཞི་ལམ་འབྲས་བུའི་ཆོས་ཐམས་ཅད་ཀྱི་གཞི་བྱེད་དེ། ཐབས་ཀྱི་མ་ཟིན་ན་འདོད་ཁམས་ལ་སོགས་པའི་ཐུན་མོང་བའི་སྲིད་པ་གསུམ་དང་།
ཐབས་ཀྱིས་ཟིན་ནས་ལམ་དུ་བྱས་ན་ཞུ་བདེ་མི་རྟོག་པ་སྟེ་སྦས་དོན་གྱི་སྲིད་པ་གསུམ་དང་། མཐར་ཐུག་གནས་ཡོངས་སུ་གྱུར་པ་ན་ཆོས་སྐུ་ལ་སོགས་པ་མཐར་ཐུག་གི་སྲིད་པ་གསུམ་བསྐྱེད་པར་བྱེད་པའི་ཕྱིར། ཞེས་པ་ལ་སྲིད་གསུམ་ཡོངས་གྱུར་ཞེས་སོ། ། དེ་བས་ན་རྩ་རྣམས་ལམ་དུ་བྱས་ཏེ་གཟུང་འཛིན་གྱི་རྣམ་རྟོག་སྤངས་པའི་རྟོག་མེད་ཀྱི་ཏིང་ངེ་འཛིན་བསྐྱེད་པར་བྱའོ། ། ཞེས་པ་ལ་གཟུང་དང་ཞེས་སོགས་སོ། ། གཉིས་པ་ནི། དོན་དམ་པའི་བྱེད་ལས་ལས་ཡང་ན་ཐབས་ཀུན་རྫོབ་ཀྱི་བྱེད་ལས་ནི། ཕ་མའི་རྩ་ཐམས་ཅད་ཀྱིས་ཁམས་དྭངས་མ་བསྐྱེད་པར་བྱེད། དེ་དངོས་པོའི་དམ་ཚིག་བུ་ཚའི་ལུས་རྟག་ཅིང་གྲུབ་པ་ཡིན་ནོ། ། ཞེས་པ་ལ་ཡང་ན་ཞེས་སོགས་སོ། །
གཉིས་པ་ཡི་གེ་བྷ་གའི་དཀྱིལ་འཁོར་ལ་གཉིས། བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི། ཕྱི་རོལ་ན་ཇི་ལྟར་ཡོད་པའི་ཆོས་ཐམས་ཅད་ནང་དུ་སྡོམ་ཞིང་སྤྲོས་པ་གཅོད་པའི་ཚུལ་གྱིས་དབྱེ་བའང་བཤད་བར་བྱ་སྟེ་ཞེས་པ་ལ་སྡོམ་པའི་ཞེས་སོགས་སོ། ། གཉིས་པ་ལ་གསུམ་སྟེ། རྩ་གཉིས་སུ་བཞག་པ། རྩ་དང་འཁོར་ལོ་གསུམ་དུ་བཞག་པ། འཁོར་ལོ་བཞིར་བཞག་པའོ། ། དང་པོ་ནི།
ཨཱ་ལིའི་རྣམ་པའི་བྱང་སེམས་ནི་ཟླ་བ་ལྟར་དཀར་བ། འབབ་པ་ནི། ཤེས་རབ་ཅེས་བྱ་བ་གཡོན་གྱི་བརྡ་ཡིན་པས་དེ་འབབ་པའི་རྩ་གཡོན་ལ་ལ་ལ་ན་ཞེས་བྱ་ཞིང་རྐྱང་པའི་རྣམ་གྲངས་དང་། ཀཱ་ལིའི་རྣམ་པའི་བྱང་སེམས་ནི་ཉི་མ་ལྟར་དམར་བ་འབབ་པ་ནི་ཐབས་ཞེས་བྱ་བ་གཡས་ཀྱི་བརྡ་ཡིན་པས་དེ་འབབ་པའི་རྩ་གཡས་ལ་ར་ས་ན་ཞེས་བྱ་ཞིང་རོ་མའི་རྣམ་གྲངས་སོ། ། ཞེས་པ་ལ་ཨཱ་ལི་ཞེས་སོགས་སོ། ། གཉིས་པ་ནི། དབུ་མ་དང་སྙིང་ཁ་ནི་ཆོས་ཀྱི་སྐུ་དང་། རྐྱང་མ་དང་མགྲིན་པ་ནི་ལོངས་སྤྱོད་རྫོགས་པའི་སྐུ་དང་། རོ་མ་དང་ལྟེ་བ་ནི་སྤྲུལ་པའི་སྐུ་ཡིན་ཞིང་། དེ་རྣམས་རིམ་པ་བཞིན་དུ་ནི།
སྐུ་དང་གསུང་དང་ཐུགས་ལའང་སྦྱོར། ། ཞེས་པ་ལ་ཆོས་དང་ཞེས་སོགས་སོ། ། གསུམ་པ་ལ་ནི། ཡི་གེ་བཞིས་ལྷ་མོ་བཞིར་བཞག་པ་སོགས་བདུན་ཡོད་པ་ལས། དང་པོ་ནི། ཡི་གེ་ཨེའི་རྣམ་པ་ལྟེ་བའི་རྩ་མདུད་གྲུ་གསུམ་དང་དབྱིབས་མཐུན་ཞིང་དེ་ས་གཙོ་ཆེ་བས་ས་རྣམ་པར་དག་པ་ལྷ་མོ་སྤྱན་མར་བརྗོད། ཝཾ་གྱི་རྣམ་པ་སྙིང་ཁ་ཟླུམ་པོ་དང་དབྱིབས་མཐུན་ཞིང་དེའི་ཆུ་གཙོ་ཆེ་བས་རྣམ་པར་དག་པ་ལྷ་མོ་བདག་མ་སྟེ་མ་མཱ་ཀིར་བརྗོད། མའི་རྣམ་པ་མགྲིན་པར་འཁོར་ལོ་དང་དབྱིབས་མཐུན་ཞིང་མེ་གཙོ་ཆེ་བས། མེ་རྣམ་པར་དག་པ་ལྷ་མོ་གོས་དཀར་མོར་བརྗོད། ཡའི་རྣམ་པ་སྤྱི་བོའི་འཁོར་ལོ་དང་དབྱིབས་མཐུན་ཞིང་དེ་རླུང་གི་རླུང་གཙོ་ཆེ་བས་རླུང་རྣམ་པར་དག་པ་ལྷ་མོ་སྒྲོལ་མར་བརྗོད་པ་ཡིན་ནོ། །
ཞེས་པ་ལ་ཨེ་ཝཾ་ཞེས་སོགས་སོ། ། རྩ་འདབས་ཀྱི་གྲངས་ནི། ལྟེ་བ་དང་པོ་ལུས་ཆགས་པའི་གཞི་ཡིན་ཞིང་། ཐམས་ཅད་བསྐྱེད་པར་བྱེད་པའི་སྤྲུལ་པར་བྱེད་པས་ན་སྤྲུལ་པའི་འཁོར་ལོ་ཞེས་བྱ། འདི་ལ་དབྱུག་གུ་དྲུག་ཅུ་རྩ་བཞི་དག་པས་པདྨའི་འདབ་མ་དྲུག་ཅུ་རྩ་བཞི་དང་། སྙིང་ཁར་སེམས་གནས་པའི་རྟེན་ཡིན་ཞིང་སེམས་ལས་ཆོས་ཉིད་འབྱུང་བས་ཆོས་ཀྱི་འཁོར་ལོ་ཞེས་བྱ། འདི་ལ་མཐུན་ཕྱེད་པ་བརྒྱད་དག་པས་འདབ་མ་བརྒྱད་དང་། མགྲིན་པར་རོ་དྲུག་ལ་ལོངས་སྤྱོད་པས་ལོངས་སྤྱོད་ཀྱི་འཁོར་ལོ་ཞེས་བྱ། འདི་ལ་འཕོ་བ་བཅུ་དྲུག་དག་པས་འདབ་མ་བཅུ་དྲུག་དང་། སྤྱི་བོ་བདེ་ཆེན་གྱི་ཡེ་ཤེས་ཀྱི་རྟེན་བྱང་སེམས་ཧཾ་གི་རྣམ་པར་གནས་པས་བདེ་བ་ཆེན་པོའི་འཁོར་ལོ་ཞེས་བྱ།
འདི་ལ་ཆུ་ཚོད་སོ་གཉིས་དག་པས་འདབ་མ་སོ་གཉིས་ཡོད་ཅིང་དེ་དག་འཁོར་ལོ་བཞིའི་གྲངས་ཀྱི་རིམ་པས་རྣམ་པར་བཞག་པ་ཡིན་ནོ། ། ཞེས་པ་ལ་སྤྲུལ་པའི་ཞེས་སོགས་སོ། ། སྐད་ཅིག་མ་བཞིར་རྣམ་པར་བཞག་པ་ནི། འོ་དང་འཁྱུད་པ་ལ་སོགས་པ་རྣམ་པ་སྣ་ཚོགས་པ་ནི་སྐད་ཅིག་མ་དང་པོ་དང་། བདེ་བ་རྫོགས་པ་རྣམ་པར་སྨིན་པའི་དུས་ནི་སྐད་ཅིག་མ་གཉིས་པ་དང་། བརྟག་དཔྱད་བྱེད་པའི་རྣམ་པར་ཉེད་པ་ནི་སྐད་ཅིག་མ་གསུམ་པ་དང་། མཚན་ཉིད་མཚན་གཞི་ལ་སོགས་པར་ཞེན་པའི་རྟོག་པ་དང་བྲལ་བའི་དུས་ནི་སྐད་ཅིག་མ་བཞི་པའོ། ། ཞེས་པ་ལ་སྐད་ཅིག་མ་ཞེས་སོ། ། བདེན་པ་བཞིར་རྣམ་པར་བཞག་པ་ནི། སྡུག་བསྔལ་གསུམ་མམ་བརྒྱད་ཅི་རིགས་པས་སྡུག་བསྔལ་བ་ནི་ཤེས་པར་བྱ་བ་དང་།
དེའི་རྒྱུ་ལས་ཉོན་གྱི་ཀུན་འབྱུང་ནི་སྤང་བར་བྱ་བ་དང་། སྡུག་བསྔལ་ལས་གྲོལ་བའི་འགོག་པ་ནི་མངོན་དུ་བྱ་བ་དང་། དེ་མངོན་དུ་བྱེད་པའི་ཐབས་ནི་ལམ་སྟེ་བསྟེན་པར་བྱ་བ་ཡིན་ནོ། ། ཞེས་པ་ལ་འཕྱའི་སོགས་སོ། ། དེ་ཁོ་ན་ཉིད་བཞིར་རྣམ་པར་བཞག་པ་ནི། བདག་ལྷར་བསྐྱེད་པ་བདག་གི་དེ་ཁོ་ན་ཉིད་དང་། ཨོཾ་ལ་སོགས་པ་ཡི་གེ་འགོད་པ་ནི་སྔགས་ཀྱི་དེ་ཁོ་ན་ཉིད་དང་། ཡེ་ཤེས་པ་བཅུག་པ་སོགས་ལྷའི་དེ་ཁོ་ན་ཉིད་དང་། དེ་རྣམས་ཤེས་པར་བྱེད་པའི་ཡེ་ཤེས་ཆེན་པོ་ནི་ཡེ་ཤེས་ཀྱི་དེ་ཁོ་ན་ཉིད་དོ་ཞེས་པ་ལ་དེ་ཁོ་ན་ཉིད་སོགས་སོ། ། དགའ་བ་བཞིར་རྣམ་པར་བཞག་པ་ནི།
རྩོལ་བ་ཆེ་ཞིང་བདེ་བ་ཆུང་བས་ན་དགའ་བ་དང་། རྩོལ་བ་ཆུང་ཞིང་བདེ་བ་ཆེ་བས་ན་མཆོག་དགའ་དང་། སླར་འདོད་པའི་ཆགས་པ་དང་བྲལ་བས་ན་དགའ་བྲལ་གྱི་དགའ་བ་དང་། བདེ་སྟོང་ལྷན་ཅིག་སྐྱེས་པའི་ཡེ་ཤེས་གསལ་བས་ལྷན་སྐྱེས་ཀྱི་དགའ་བའོ། ། ཞེས་པ་ལ་དགའ་བ་བཞི་སོགས་སོ། ། སྡེ་པ་བཞིར་རྣམ་པར་བཞག་པ་ནི། རང་ཚུལ་ལུགས་མི་འགྱུར་བས་ན་གནས་བརྟན་པ་དང་། གཞི་ལྔ་དང་དུས་གསུམ་ཐམས་ཅད་རྫས་སུ་ཡོད་པར་སྨྲ་བས་ན་ཐམས་ཅད་ཡོད་པར་སྨྲ་བ་དང་། མང་པོས་བཀུར་བའི་རྒྱལ་བརྒྱུད་སྟོན་པའི་སྲས་སྒྲ་གཅན་འཛིན་གྱི་ལུགས་སྲོལ་འཛིན་པས་ན་ཀུན་གྱིས་བཀུར་བ་དང་། ལྟ་སྤྱོད་མཐུན་པའི་དགེ་འདུན་ཕལ་ཆེར་འདུས་པས་ན་དགེ་འདུན་ཕལ་ཆེན་ནོ། །
ཞེས་པ་ལ་སྡེ་པ་ཞེས་སོགས་སོ། ། གསུམ་པ་ཁམས་བདུད་རྩིའི་དཀྱིལ་འཁོར་ནི། སྨིན་མཚམས་སུ་ཁམས་ཕ་ལས་ཐོབ་པའི་ཁམས་ཟླ་བ་ལྟར་དཀར་བ་དང་། དབུ་མའི་མས་སྣེར་མ་ལས་ཐོབ་པའི་ཁམས་ཉི་མ་ལྟར་དམར་བ་དང་། གཡོན་རྐྱང་མ་ནས་ཐིག་ལེ་ཨཱ་ལི་ལྟར་འབར་བ་དང་། གཡས་རོ་མ་ནས་རཀྟ་ཀཱ་ལི་ལྟར་འབར་བ་དང་། དེས་མཚོན་ནས་ཁམས་བཅུ་དྲུག་དང་། སྤྱི་བོ་ལ་སོགས་པར་གནས་པའི་སོ་དང་སེན་མོ་ལ་སོགས་པ་བསྐྱེད་པའི་ཁམས་སུམ་ཅུ་སོ་གཉིས་ལ་སོགས་པ་མཐའ་དག་བསྟན་པ་ཡིན་ནོ། ། ཞེས་པ་ལ་ཟླ་བ་དང་སོགས་སོ། ། བཞི་པ་རླུང་གི་དཀྱིལ་འཁོར་ནི།
འཕོ་བཅུ་དྲུག་དང་ཞེས་པ་ནས་དེ་ལྟར་ཐམས་ཅད་བཞིའོ་ཞེས་བསྟན། དོན་ནི་རྒྱུད་ཀྱི་མངོན་རྟོགས་ཀྱི་སྐབས་སུ་བཤད་ཟིན་ཏོ། ། གསུམ་པ་མངོན་དུ་བྱེད་པའི་ཐབས་ནི་འཁོར་ལོ་བཞི་ལ་ཡི་གེ་འགོད་པ་དང་། རྩ་གསུམ་དང་། མེ་རླུང་གི་དཀྱིལ་འཁོར་རྣམས་གསལ་འདེབས་པ་བླ་མའི་མན་ངག་བཞིན་བྱས་ནས་ལྟེ་བར་ཨཾ་དྲོད་ཀྱི་བདག་ཉིད་ཅན་དེས་རྣམ་རྟོག་གསོད་པས་ན་གཏུམ་མོ་ཞེས་བྱ། དེ་མེ་འབར་བ་ཡིས་སྙིང་ཁར་དེ་བཞིན་གཤེགས་པ་ལྔའི་བདག་ཉིད་བྷྲུྃ་ཨྃ་ཛྲིཾ་ཁྃ་ཧཱུྃ་དང་མཚམས་བཞིར་སྤྱན་མ་ལ་སོགས་པའི་བདག་ཉིད་མྃ་ལྃ་པྃ་ཏྃ་རྣམས་བསྲེགས་ཤིང་དེར་མ་ཟད་མགྲིན་པར་སོང་སྟེ་སྤྱན་མ་ལ་སོགས་པའི་བདག་ཉིད་ཡ་ར་ལ་ཝ་བཞི་ཡང་བསྲེགས་ཏེ། སྤྱི་བོར་སོང་སྟེ་ཨཱ་ལི་ཀཱ་ལི་རྣམས་བསྲེགས་པས་རི་བོང་ཅན་གྱི་བརྡས་བསྟན་པ་ཧྃ་ལ་ཕོག དེ་ལས་བྱང་སེམས་ཀྱི་རྒྱུན་འཛག་པ་གཡོན་རྐྱང་མ་ནས་བབས། སྔར་བསྲེག་པ་རྣམས་གསོས་བཏབ། སྙིང་ཁའི་ཨཾ་གི་བར་དུ་ཕྱིན་པ་སོགས་བསྒོམ་པས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱེད་པ་ཡིན་ནོ། །
ཞེས་པ་ལ་ལྟེ་བར་ཞེས་སོགས་སོ། ། གཉིས་པ་ལེའུ་མིང་ནི། ལྷན་ཅིག་སྐྱེས་པའི་ཡེ་ཤེས་དེ་རྟོག་པས་མི་ཕྱེད་པས་ན་དྲོད་དེ། དེ་བསྐྱོད་པར་བྱེད་པའི་རྒྱུ་ཡིན་པས་ན་རིགས། དེ་ལྟར་ན་རྡོ་རྗེ་རིགས་ཀྱི་ལེའུ་སྟེ་ལེའུ་དང་པོ་ལ་བཤད་ཟིན་ཏོ། ། ཞེས་པ་ལ་རྡོ་རྗེ་རིགས་ཀྱི་སོགས་སོ།། ༈ །།གཉིས་པ་གནས་པར་བྱ་བའི་ཐབས་ཀྱི་རྒྱུད་ལ་གཉིས་ཏེ། གཙོ་བོར་ཐུན་མོང་བའི་དངོས་གྲུབ་སྒྲུབ་པ་དང་། མཆོག་གི་དངོས་གྲུབ་སྒྲུབ་པའོ། ། དང་པོ་ནི།
རྡོ་རྗེ་རིགས་ཀྱི་ལེའུ་འོག་ཏུ་སྔགས་ཀྱི་ལེའུ་བཤད་པའི་རྒྱུ་མཚན་ནི། ཐོབ་བྱ་སྐུ་བཞིའི་དངོས་གྲུབ་དང་། དེ་ཐོབ་བྱེད་ཀྱི་ཐབས་ཀྱི་གཙོ་བོ་ལྷན་ཅིག་སྐྱེས་པའི་ཡེ་ཤེས་རྟེན་དཀྱིལ་འཁོར་བཞི་དང་བཅས་པ་ལེའུ་དང་པོར་བསྟན་ནས་ཐབས་གཞན་སྔགས་བཟླས་པས་འགྲུབ་བོ་ཞེས་བསྟན་པའི་ཆེད་དུ་སྔགས་ཀྱི་ལེའུ་གསུང་པ་ཡིན་ནོ། ། འདི་ལ་གསུམ་སྟེ། བཤད་པར་དམ་བཅའ་བ། དོན་དངོས། ལེའུའི་མིང་ངོ་། ། དང་པོ་དེ་སྟོན་པ་ལ་དེ་ནས་སོགས་སོ། ། གཉིས་པ་ལ་ལྔ་སྟེ། གཏོར་མའི་སྔགས།
བཟླས་པ། བྱིན་གྱིས་བརླབས་པ། ས་སྦྱང་བ། ལས་ཀྱི་ཚོགས་སོ། ། དང་པོ་ནི་ཨོཾ་ཨ་ཀ་རོ་སོགས། གཉིས་པ་ལ་དྲུག་སྟེ། རིགས་ལྔའི་ས་བོན། ཀྱེ་རྡོ་རྗེའི་སྙིང་པོ། དེ་ཉིད་ལྔས་ཁྱད་པར་དུ་བྱེད་པ། གྲོང་ཁྱེར་དཀྲུགས་པའི་སྔགས།
ལྷ་མོ་བཅོ་ལྔའི་ས་བོན། ཧེ་རུ་ཀ་གསུམ་གྱི་སྔགས་སོ། ། དང་པོ་བྷྲུྃ་ཨྃ་སོགས། གཉིས་པ་ནི། ཨོཾ་དེ་ཝ་ཞེས་སོགས། གསུམ་པ་དེ་སྟོན་པ་ལ། སྔགས་ཐམས་ཅད་ཀྱི་ཞེས་སོགས་སོ། ། བཞི་པ་ནི། ཨོཾ་ཨ་ཀ་ཙ་སོགས་སོ། ། ལྔ་པ་ནི།
ཨ་ཨཱ་སོགས་སོ། ། དྲུག་པ་ནི་ཨོཾ་ཏྲེ་སོགས། ། གསུམ་པ་བྱིན་གྱིས་བརླབས་པ་ནི་ཨོཾ་ཨཱཿཧཱུྃ། སོགས་སོ། ། བཞི་པ་ས་སྦྱང་ནི། ཨོཾ་རཀྵ་སོགས། ལྔ་པ་ལས་ཀྱི་ཚོགས་ལ་ལྔ་སྟེ། ལྷ་མོ་བརྒྱད་དང་འབྲེལ་བའི་ལས། ཕྱག་བཅུ་དྲུག་པའི་ལས་ཆར་དབབ་པ། ཕྱག་གཉིས་པའི་ལས་སྤྲིན་དྲལ་བ།
ཧེ་རུ་ཀ་བཞི་བདག་མེད་མ་དང་ཐུན་མོང་བའི་ལས། ལས་སྒྲུབ་པའི་ལྷ་མོ་བདུན་བསྟན་པའོ། ། དང་པོ་ནི། ཨོཾ་ཧཱུྃ་སོགས་སོ། ། གཉིས་པ་ནི་ཨ་ཕུའི་རྣམ་པས་སོགས་སོ། ། གསུམ་པ་ནི། སྤྲིན་དྲལ་བ་སོགས་སོ། ། བཞི་པ་ལ་བརྒྱད་ལས། རྡོ་རྗེ་གྲི་གུག་གི་ཆོ་ག་ནི་ཕ་རོལ་གྱི་སྡེ་སོགས་སོ། ། ལྷ་དགའ་བ་ནི་ལྷ་རྣམས་སོགས་སོ། །
ཚ་བས་གདུང་བ་ནི་ཚ་བས་སོགས་སོ། ། ཆང་སྐྱུག་པ་ནི་ཆང་སྐྱུག་པར་སོགས་སོ། ། མྱོས་པ་དབང་དུ་བྱ་བ་ནི། རབ་ཏུ་མྱོས་མ་སོགས་སོ། ། ཉི་ཟླ་བཟུང་བ་ནི་ཨོཾ་ན་གྲ་སོགས་སོ། ། དུད་འགྲོ་ལྔ་བསྐྲོད་པ་ནི། བི་ཌུ་ཡ་སོགས་སོ། ། ལྔ་པ་ལས་སྒྲུབ་པའི་ལྷ་མོ་བདུན་ནི་རྡོ་རྗེ་མ་དང་སོགས་སོ། ། གསུམ་པ་ལེའུའི་མིང་ནི་སྔགས་ཀྱི་སོགས་སོ།། ༈ །།གཉིས་པ་གཙོ་བོར་མཆོག་སྒྲུབ་པ་ལ་གསུམ་སྟེ།
རིག་མ་གཉིས་ལ་གནས་པར་བྱ་བ། དྲོད་ཐོབ་ནས་སེམས་ཀྱི་བརྟན་གཡོ་བརྟག་པའི་སྤྱོད་པ། རྣལ་འབྱོར་མ་དང་ལྷན་ཅིག་སྐྱེས་པའི་ཡེ་ཤེས་ཀྱི་དོན་བསྒོམ་པའོ། ། དང་པོ་ལ་རྟེན་བསྐྱེད་པའི་རིམ་པ་དང་བརྟེན་པ་རྫོགས་པའི་རིམ་པ་གཉིས། དང་པོ་ལ་གཉིས་ཏེ། ལྷ་བསྐྱེད་པ་དང་། དབང་བསྐུར་བའོ། ། དང་པོ་སྔགས་ཀྱི་ལེའུའི་འོག་ཏུ་ལྷའི་ལེའུ་བཤད་པའི་རྒྱུ་མཚན་ནི། དངོས་གྲུབ་སྒྲུབ་པའི་ཕྱིར་དུ་སྔགས་བཟླ་བ་ལ་ལུས་ལྷར་བསྐྱེད་དགོས་ཞེས་བསྟན་པའི་ཆེད་དུ་ལྷའི་ལེའུ་གསུངས་པ་ཡིན་ནོ། ། འདི་ལ་གསུམ་སྟེ།
བཤད་པར་དམ་བཅའ་བ། དོན་དངོས། ལེའུའི་མིང་ངོ་། ། དང་པོ་ནི། སྔགས་ཀྱི་ལེའུའི་རྗེས་དེ་ནས་ལྷ་བསྐྱེད་པའི་ལེའུ་བཤད་པར་བྱའོ་ཞེས་པ་ལ་དེ་ནས་ཞེས་སོགས་སོ། ། གཉིས་པ་ལ་གཉིས་ཏེ། ཧེ་རུ་ཀ་གསུམ་བསྐྱེད་པ་ཐུན་མོང་གི་ཆོ་ག་དང་། སོ་སོའི་ཆོ་གའོ། ། དང་པོ་ལ་གསུམ་སྟེ། བསྡུས་པ།
འབྲིང་། རྒྱས་པའོ། ། དང་པོ་གཉིས་ཏེ། རྒྱུ་ཚོགས་གཉིས་བསག་པ་དང་། འབྲས་བུ་དཀྲོང་བསྐྱེད་ཀྱི་ཡན་ལག་བཞི་རྫོགས་སུ་བསྐྱེད་པའོ། ། དང་པོ་ནི། དུས་དང་པོར་བྱམས་པ་ཚད་མེད་པ་བསྒོམ་པར་བྱ། གཉིས་པ་སྙིང་རྗེ་ཚད་མེད་པའི་རྣམ་པ་བསྒོམ་ཞིང་། གསུམ་པར་དགའ་བ་ཚད་མེད་པ་བསྒོམ་པ་དང་། ཀུན་གྱི་མཐའ་དུས་བཞི་པ་ན་བཏང་སྙོམས་ཚད་མེད་པ་བསྒོམ་པ་བསོད་ནམས་ཀྱི་ཚོགས།
དེར་མ་ཟད་ཡང་ནི་ཤཱུ་ནྱ་ཏའི་སྔགས་ཀྱིས་སྣང་བ་མི་དམིགས་ཤིང་སྟོང་པར་བསྒོམ་པ་ནི་ཡེ་ཤེས་ཀྱི་ཚོགས་སོ། ། ཞེས་པ་ལ་དང་པོར་ཞེས་པ་ནས་སྟོང་པའི་ཞེས་སོ། ། གཉིས་པ་ནི། སྟོང་པའི་ངང་ལས་པདྨ་ཉི་མ་རོའི་སྟེང་དུ་བྱང་ཆུབ་སྟེ་ཧེ་རུ་ཀ་གསུམ་པོ་གང་ཡང་རུང་བའི་སྐུ་བསྐྱེད་པ་བསྙེན་པ་དང་། དུས་གཉིས་པ་ལ་ནི། གནས་གསུམ་དུ་སྐུ་གསུང་ཐུགས་ཀྱི་ས་བོན་བསྡུ་བ་སྟེ་དགོད་པ་ནི་ཉེར་སྒྲུབ་དང་། དུས་གསུམ་པ་ལ་ནི་ཡེ་ཤེས་ཀྱི་དཀྱིལ་འཁོར་གཟུགས་བརྙན་གྱི་ཚུལ་དུ་སྤྱན་དྲངས་ནས་རྫོགས་པར་བསྟིམ་པ་སྒྲུབ་པ་དང་། དུས་གཅིག་པ་ལ་ནི་ཡི་གེ་དགོད་པ་ཞེས་བྱ་བ་སྤྱི་བོར་རིགས་བདག་འགོད་པ་ནི་སྒྲུབ་པ་ཆེན་པོའི་ཡན་ལག་ཡིན་ནོ། ། ཞེས་པ་ལ་བྱང་ཆུབ་སྟེ་སོགས་སོ། ། གཉིས་པ་འབྲིང་ལ་གསུམ་སྟེ།
བསྲུང་བའི་འཁོར་ལོ། རྟེན་གདན། བརྟེན་པའི་རྡོ་རྗེའི་ཆོ་ག་ལས་བསྐྱེད་པའོ། ། དང་པོ་ནི། རེ་ཕས་ཏེ་རྃ་ལས་ཉི་མའི་དཀྱིལ་འཁོར་སྔོན་དུ་རྣམ་པར་བསྒོམ་ནས་ཉི་མའི་སྟེང་དེར་ཧཱུྃ་ལས་བྱུང་བའི་སྣ་ཚོགས་རྡོ་རྗེ་དེ་ཉིད་ཀྱིས་ནི་འོད་ཟེར་སྤྲོས་ནས་རྡོ་རྗེའི་རྭ་བ་དང་། གུར་ལ་སོགས་པ་བར་མཚམས་མེད་པར་བཅིངས་པ་ཡང་རྣམ་པར་བསྒོམ་པ་ཉིད་ཡིན་ནོ། ། ཞེས་པ་ལ་རེ་ཕས་སོགས་སོ། ། གཉིས་པ་ནི། ལྷ་སྒོམ་པའི་དང་པོ་རོའི་གདན་ནི་རྣམ་པར་བསྒོམ་པ་ཡིན་ནོ། ། དེའི་དོན།
ཆོས་ཀྱི་དབྱིངས་ཀྱི་བདག་ཉིད་བདག་མེད་པ་མཚོན་པར་བརྗོད་པ་ཡིན་ནོ། ། ཞེས་པ་ལ་དང་པོར་རོ་ནི་སོགས་སོ། ། གསུམ་པ་ནི། རོ་དེའི་གདན་གྱི་སྟེང་དུ་ལྷ་བསྒོམ་པའི་རྣལ་འབྱོར་པ་གནས་ནས་ཧེ་རུ་ཀ་གསུམ་གྱི་སྐུ་ཉིད་རྣམ་པར་བསྒོམ། བསྒོམ་ཚུལ་ནི། རང་གི་སྙིང་ཁ་ཞེས་བྱ་བ་སེམས་གང་དུ་གནས་པ་དེར་རེ་ཕ་སྟེ་རྃ་བསྒོམ། རྃ་དེ་ལས་བྱུང་བའི་ཉི་མའི་དཀྱིལ་འཁོར་བསྒོམ། ཉི་མའི་སྟེང་དེར་ནི་ཧཱུྃ་གི་རྣམ་པ་ཉིད་བསྒོམ། ཧཱུྃ་དེའི་ཞབས་ཀྱུ་དང་ཀླད་སྐོར་ནི་དབྱངས་ཡིག་དང་། ཧ་གསལ་བྱེད་ཡིན་པས་ཐབས་དང་ཤེས་རབ་ཀྱི་རང་བཞིན་ཅན་ཡིན་ཞིང་ཧཱུྃ་དེ་ལས་བྱུང་བའི་ཕྱག་མཚན་རྡོ་རྗེ་ནི་ཞེ་སྡང་རྣམ་པར་དག་པས་ཁ་དོག་ནག་པོ།
བདུད་སྐྲག་པར་བྱེད་པས་འཇིགས་པ་ཆེན་པོ། རྡོ་རྗེའི་ལྟེ་བའི་དབུས་སུ་ཉི་མ་ལ་གནས་པར་ཡང་ནི་སྔར་གྱི་ཧཱུྃ་གི་ཡི་གེ་དེ་ཉིད་ཀྱིས་མཚན་པར་བསྒོམ། ཧཱུྃ་གི་རྣམ་པ་རྡོ་རྗེ་དང་བཅས་པ་གཅིག་ཏུ་འདྲེས་པ་ཡོངས་སུ་གྱུར་པ་བསྒོམ་པའམ་བལྟས་ནས་ཞེ་སྡང་རྣམ་པར་དག་པའི་བདག་ཉིད་ཧེ་རུ་ཀ་རྣམ་པར་བསྒོམ་པ་ཡིན་ནོ། ། ཞེས་པ་ལ་དེ་སྟེང་སོགས་སོ། ། ཧེ་རུ་ཀ་གསུམ་གྱི་སྐུ་མདོག་ནི་གསུམ་ཀའི་ཐུན་མོང་བ་ལ། ཕྱག་མཚན་རྡོ་རྗེ་ལས་སྐྱེས་པས་རྡོ་རྗེ་སྐྱེ་བ། ཆོས་ཉིད་ལས་མི་འགྱུར་བས་ན་ནག་པོ་ཆེན་པོ། དཔེ་འདམ་སྐྱེས་ཨུཏྤལ་སྔོན་པོ་འདྲ་བའི་མདོག ཡང་ན་ནམ་མཁའ་ལྟར་སྔོ་ཞིང་ཉི་མའི་མདོག་ལྟར་གསལ་བ་ལྷ་ལ་འདུན་པའི་དད་པས་ངེས་པར་རྣམ་པར་བསྒོམ་པ་ཡིན་ནོ་ཞེས་པ་ལ་རྡོ་རྗེ་སྐྱེ་བ་སོགས་སོ། ། གསུམ་པ་རྒྱས་པ་ལ་གཉིས་ཏེ།
ཚོགས་ཞིང་སྤྱན་དྲངས་ནས་མཆོད་པ་དང་། མངོན་བྱང་ལྔ་ལས་ལྷ་བསྐྱེད་པའོ། ། དང་པོ་ནི། མདུན་གྱི་ནམ་མཁར་སྙིང་ཁའི་འོད་ཀྱིས་རྗེ་བཙུན་ལྷ་དགུའི་དཀྱིལ་འཁོར་སྤྱན་དྲངས་ཏེ་བལྟས་པའམ། བསམ་ནས་རྡོ་རྗེ་སྐྱེ་བ་ཆོས་སྐུ་དང་། སྙིང་རྗེ་ཆེན་པོ་ནི་གཟུགས་སྐུ་སྟེ་སྐུ་གཉིས་ཕུན་སུམ་ཚོགས་པ་དང་ལྡན་པའི་རྗེ་བཙུན་མ། རྒྱན་རྣམས་ཐམས་ཅད་འཛིན་པ་ཡི་གཽ་རཱི་ལ་སོགས་པའི་ལྷ་མོ་བརྒྱད་པོ་རྣམས་གྱིས་མཆོད་དོ་ཞེས་པ་ལ་ནམ་མཁའ་སོགས་སོ། ། ཇི་ལྟར་མཆོད་ན་དཀར་མོའི་མིང་ཅན་གྱི་ལྷ་མོས་རི་དྭགས་ཀྱི་མཚན་མ་སྟེ་ཟླ་བའི་བརྡས་བསྟན་པ་བྱང་སེམས་དཀར་པོས་གང་བའི་ཐོད་པ་འཛིན། ཆོམ་རྐུན་མ་ནི་མུན་པའི་བདུད་ལས་རྒྱལ་བ་ཉི་མའི་བརྡས་བསྟན་པ་རཀྟས་གང་བའི་སྣོད་འཛིན། རོ་ལངས་མ་ནི་དྲི་ཆུས་གང་བའི་ཐོད་པ་འཛིན་པའི་ལག་མ།
གྷསྨ་རི་ནི་གསང་བའི་སྨན་དྲི་ཆེན་གྱིས་གང་བ་འཛིན་ཅིང་། པུཀྐ་སི་ནི་རྡོ་རྗེ་སྟེ་ཤ་ཆེན་དྭངས་མས་གང་བའི་ཐོད་པ་འཛིན་པ་སྟེ་འདི་ལྔ་ནི་གསང་བའི་མཆོད་པ་དང་། དེ་བཞིན་དུ་ལྷ་མོ་རི་ཁྲོད་མ་ནི་བཅུད་ལེན་གྱི་རོས་གང་བའི་ཐོད་པ་འཛིན་པ། གདོལ་པ་མོ་ནི་ཅང་ཏེའུ་བརྡུང་བས་སྒྲའི་མཆོད་པ་སྟེ་འདི་གཉིས་ནི་ཕྱིའི་མཆོད་པ། འདོད་ཆགས་ཆེན་པོའི་སྒོ་ནས་ཟག་མེད་ཀྱི་བདེ་བ་ཉམས་སུ་མྱོང་བའི་རྗེས་སུ་ཆགས་པས་རྡོ་རྗེ་རིགས་ཀྱི་ལྷ་མོ་གཡུང་མོས་སྐུ་ལ་འཁྱུད་པ་ནི་དེ་ཁོ་ན་ཉིད་ཀྱི་མཆོད་པ་སྟེ་མཆོད་པ་འདི་རྣམས་ཀྱིས་ནི་དཀྱིལ་འཁོར་གྱི་གཙོ་བོ་འཁོར་དང་བཅས་པ་མཆོད་པ་ཡིན་ནོ། ། ཞེས་པ་ལ་དཀར་མོས་སོགས་སོ། ། གཉིས་པ་ནི་གདན་གྱི་སྟེང་དུ་ཨཱ་ལི་ལས་ཟླ་བ། ཀཱ་ལི་ལས་ཉི་མ་དེ་གཉིས་ཀྱི་བར་དུ་རྡོ་རྗེ་དང་ས་བོན། ཧཱུྃ་རྡོ་རྗེའི་ལྟེ་བའི་ནང་དུ་སོན་པར་གྱུར་པ་རྡོ་རྗེ་དེ་ཉིད་དང་ངེས་དོན་དུ་སེམས་ཀྱི་ཆོས་ཉིད་ཡིན་པས་རྡོ་རྗེ་སེམས་དཔའ་ཞེས་བྱ་བར་བརྗོད། དགའ་བ་གསུམ་ལས་མཆོག་ཏུ་གྱུར་པས་ལྷན་སྐྱེས་ཀྱི་དགའ་བའི་རང་བཞིན་ཅན་ནོ། །
ཞེས་པ་ལ་ཨཱ་ལི་སོགས་སོ། ། ཧཱུྃ་དེ་ལས་ནམ་མཁའི་དཀྱིལ་འཁོར་གྱི་མཐས་ཁྱབ་པ་ཡི་ཧཱུྃ་རང་གི་ལུས་ཀྱི་ཁ་དོག་དང་མཚུངས་པའི་འོད་ཟེར་སྔོན་པོ་རྣམ་པར་སྤྲོས་ནས་སེམས་ཅན་གྱི་དོན་བྱས་སླར་བསྡུས་ནས་སྙིང་ཁ་སྟེ་རྡོ་རྗེ་ལྟེ་བར་བཀུག་ཅིང་རོ་གཅིག་ཏུ་འདྲེས་པ་ན་འདྲེས་པ་དེ་ལས་ཡོ་གི་ཞེས་བྱ་བ་རྣལ་འབྱོར་པ་ཞེ་སྡང་རྣམ་དག་པའི་བདག་ཉིད་ཧེ་རུ་ཀའི་སྐུར་འགྱུར་བ་ཡིན་ནོ། ། ཞེས་པ་ལ་ནམ་མཁའ་སོགས་སོ། ། གཉིས་པ་ལ་གསུམ་སྟེ། སྐུ་རྡོ་རྗེ། གསུང་རྡོ་རྗེ། ཐུགས་རྡོ་རྗེ་བསྐྱེད་པའོ། ། དང་པོ་ལ་གཉིས་ཏེ། ལྷའི་རྣམ་པ་རྒྱན་དང་བཅས་པ་དང་། འཁོར་གྱི་ལྷ་མོ་དང་།
གནས་བསྟན་པའོ། ། དང་པོ་ནི། སྐུ་རྡོ་རྗེ་ནམ་མཁའ་ལྟར་སྔོ་བ་དང་ཉི་མ་དང་མཚུངས་པའི་གསལ་བའི་མདོག་ཅན། སེམས་ཅན་གྱི་དོན་ལ་རྗེས་སུ་ཆགས་པས་མེ་ཏོག་བན་དྷུ་དམར་པོ་ལྟ་བུའི་སྤྱན་གསུམ་དང་ལྡན་པ། ཡོན་ཏན་གོང་ནས་གོང་དུ་བྱས་པས་དབུ་སྐྲ་སེར་པོ་གྱེན་དུ་འཁྱིལ་བ་དང་། སངས་རྒྱས་རིགས་ལྔ་རྣམ་པར་དག་པ་ཕྱག་རྒྱ་ལྔས་ནི་སྐུ་ལུས་ལ་རྣམ་པར་བརྒྱན། བརྒྱན་ཚུལ་ནི་སྤྱི་བོར་འཁོར་ལོ། རྣ་བར་རྣ་ཆ། མགྲིན་པར་ནོར་བུའི་མགུལ་རྒྱན་དང་། ཕྱག་ཞབས་ལ་ལག་གདུབ་དང་ནི་རྐང་གདུབ།
སྐེད་པ་ལ་སྐེ་རགས་ཉིད་དེ། འདི་རྣམས་ཕྱག་རྒྱ་ལྔར་ནི་རབ་ཏུ་གྲགས་སོ། ། ཞེས་པ་ལ་སྔོ་དང་ཉི་མ་སོགས་སོ། ། དབྱིབས་དང་ཕྱག་མཚན་ནི། བདུད་སྐྲག་པས་སྤྱན་སྡང་མིག ། བརྒྱད་གཉིས་ལོ་སྟེ་ལོ་བཅུ་དྲུག་ལོན་པའི་ཚུལ། ཕྱག་གཡོན་པས་བདེ་བ་ཆེན་པོའི་རང་བཞིན་རྡོ་རྗེས་མཚན་པའི་ཐོད་པ་ཁྲག་གིས་གང་བ་དང་། གཡོན་པ་ནས་ཀྱང་གྲུ་མོ་ན་ཡུམ་གྱི་ངོ་བོ་ཁ་ཊྭཱཾ་ཀ གཡས་ན་ཡེ་ཤེས་ལྔའི་ངོ་བོ་རྡོ་རྗེ་ནག་པོ་རྩེ་ལྔ་པ་འོད་ཟེར་འཕྲོ་བ་ཉིད། ངག་ཏུ་ཟུང་འཇུག་ཧཱུྃ་གི་ཡི་གེ་འདོན་པའི་བདག་ཉིད་ཅན་ནོ། །
ཞེས་པ་ལ་བདག་ཉིད་ཅེས་སོགས་སོ། ། གཉིས་པ་ནི། གཽ་རཱི་ལ་སོགས་པ་འཁོར་རྣལ་འབྱོར་མ་བརྒྱད་ཀྱིས་ཡོངས་སུ་བསྐོར་ནས་གཏུམ་དྲག་ལ་སོགས་པ་རོ་གནས་པའི་དུར་ཁྲོད་དུ་ནི་མགོན་པོ་སྐུ་རྡོ་རྗེ་སེམས་ཅན་གྱི་དོན་ལ་རོལ་ཞིང་བཞུགས་སོ། ། ཞེས་པ་ལ་རྣལ་འབྱོར་སོགས་སོ། ། ཡང་ན། དབུགས་རྒྱུ་ཞིང་ཤ་ཁྲག་གནས་པས་དུར་ཁྲོད་ཅེས་བྱ་བའི་རིག་པ་འདིས་སྒྲུབ་པ་པོའི་ལུས་ལ་དུར་ཁྲོད་ཅེས་ནི་མངོན་པར་བརྗོད་དེ། དེར་མགོན་པོ་ལྷན་ཅིག་སྐྱེས་པའི་ཡེ་ཤེས་སེམས་ཅན་གྱི་དོན་ལ་རོལ་ཞིང་བཞུགས་སོ། ། ཞེས་པ་ལ་དབུགས་རྒྱུ་ཞེས་སོགས་སོ། ། གཉིས་པ་ནི། གསུང་རྡོ་རྗེའི་ཕྱག་བཞི་ནི་བདུད་བཞི་ལས་རྣམ་པར་རྒྱལ་བ་རྣམ་པར་དག་པ་སྟེ།
གོང་དུ་སྐུ་རྡོ་རྗེའི་སྐབས་སུ་བརྗོད་པ་ལྟར་ཁྲོ་བོའི་གཟུགས་དང་། སྐུ་མདོག་སྔོན་པོ་དང་། ས་བོན་ཧཱུྃ་ལས་བྱུང་བའོ། ། ཞེས་པ་ལ་ཕྱག་བཞི་སོགས་སོ། ། ཕྱག་མཚན་ནི་ཕྱག་གཡོན་གྱི་དང་པོ་ན་སྐྱེས་པའི་ཐོད་པ་འདོད་ཆགས་ལྷ་དང་ཞེ་སྡང་ལྷ་མ་ཡིན་གྱི་ཁྲག་གིས་བཀང་བ། དེ་བཞིན་དུ་གཡས་ཀྱི་ཕྱག་ན་རྟོག་པས་མི་ཕྱེད་པས་ན་རྡོ་རྗེ། ཕྱག་ལྷག་མ་དག་གིས་ཤེས་རབ་མ་ལ་འཁྱུད་པ། ཤེས་རབ་རྡོ་རྗེ་ཕག་མོ་ནི་བཅོམ་ལྡན་འདས་ཀྱི་གཟུགས་ཅན་ཏེ་ཁྲོ་ཞིང་སྔོ་བ། འོན་ཀྱང་གྲི་གུག་དང་ཐོད་པ་ཅན་ནོ། ། ཞེས་པ་ལ་ཕྱག་གཡོན་སོགས་སོ། །
གསུམ་པ་ནི། ཐུགས་རྡོ་རྗེ་ཕྱག་དྲུག་ཞལ་གསུམ་པ་སེམས་ཅན་གྱི་དོན་ལ་རྗེས་སུ་ཆགས་པས་ཞལ་གཡོན་ཉི་མ་ལྟར་དམར་བ། འོད་གསལ་བའི་རང་བཞིན་གྱི་གཡས་ཟླ་བ་ལྟར་དཀར་བ། དང་པོ་རྩ་ཞལ་སྔོན་པོ། ཉོན་མོངས་པའི་སྒྲིབ་གཡོགས་དང་བྲལ་བས་གཅེར་བུ། གོང་དུ་སྐུ་རྡོ་རྗེའི་སྐབས་སུ་བརྗོད་པ་ལྟར་སྐུ་མདོག་སྔོན་པོ་དང་ཁྲོ་བོའི་གཟུགས་ཅན། ཕྱག་རྣམས་ནི་ཕ་རོལ་ཏུ་ཕྱིན་པ་དྲུག་རྣམ་པ་དག་པའོ། ། ཞེས་པ་ལ་ཕྱག་དྲུག་པ་ཞེས་སོགས་སོ། ། ཕྱག་དྲུག་གི་གཡོན་གྱི་དང་པོ་ན་དུག་གསུམ་འཇོམས་པས་རྩེ་གསུམ་པ། ཕྱག་གཡས་ཀྱི་དང་པོ་ན་རྟོག་པས་མི་ཕྱེད་པས་རྡོ་རྗེ།
ཕྱག་གཡོན་གྱི་གཉིས་པ་ན་ཆོས་ཀྱི་སྒྲ་སྒྲོགས་པས་དྲིལ་བུ། ཕྱག་གཡས་ཀྱི་གཉིས་པ་ན་རྣམ་རྟོག་གཅོད་པས་གྲི་གུག ཕྱག་ལྷག་མ་དག་གིས་ཡུམ་རྡོ་རྗེ་ལུ་གུ་རྒྱུད་མ་སྟེ་ལྕགས་སྒྲོག་མ་ལ་འཁྱུད་ནས་སྙོམས་པར་འཇུག་པ། བཅོམ་ལྡན་འདས་ཀྱི་སྐུ་དང་མདོག་ཇི་ལྟ་བ་དེ་ལྟར་ཤེས་རབ་མ་སྟེ་ཁྲོ་ཞིང་སྔོ་བ། འོན་ཀྱང་ཕྱག་གཡས་པ་དང་གཡོན་པ་ན་གྲི་གུག་དང་ཐོད་པ་འཛིན་པ། ཧེ་རུ་ཀ་གསུམ་ཀའང་ཁམས་གསུམ་གྱི་བདག་ཉིད་ཅན་ཆོས་ཀྱི་དབྱིངས་ཀྱི་ངོ་བོ་བདག་མེད་པས་རོ་མནན་ཅིང་བཞུགས་པའོ། ། ཞེས་པ་ལ་ཕྱག་གཡོན་གྱི་སོགས་སོ། ། གསུམ་པ་ལེའུའི་མིང་ནི་ལྷའི་ལེའུ་སྟེ་གསུམ་པའོ་སོགས་སོ།། ༈ །།གཉིས་པ་དབང་བསྐུར་ལ་གསུམ་སྟེ། བཤད་པར་དམ་བཅའ་བ།
དོན་དངོས། ལེའུའི་མིང་ངོ་། ། དང་པོ་ནི། དེ་ལྟར་ལུས་ལྷར་བསྐྱེད་ཀྱང་དབང་བསྐུར་བ་མེད་ན། ཁམས་གསུམ་ཆོས་ཀྱི་རྒྱལ་པོ་མི་ཐོབ་པས་དེ་མ་ཐོབ་པ་ཐོབ་པར་བྱ་བའི་ཕྱིར་ལྷ་དབང་བསྐུར་བའི་ལེའུ་བཤད་པར་བྱའོ་ཞེས་པ་ལ་ལྷ་དབང་སོགས་སོ། ། གཉིས་པ་ལ་དྲུག་སྟེ། དབང་ལྷ་སྤྱན་དྲངས་པ། མཆོད་བསྟོད་དང་གསོལ་བ་བཏབ་པ། དབང་བསྐུར་བ་དངོས། ཡན་ལག་བཞི་རྫོགས་སུ་བསྟན་པ།
ཐུན་གྱི་གྲངས། སྤྱོད་ལམ་གྱི་རྣལ་འབྱོར་རོ། ། དང་པོ་ནི། དམ་ཚིག་པ་ལ་ཡེ་ཤེས་བཅུག་པའི་སྒྲུབ་པ་པོ་རང་གི་ལུས་ལྷར་གསལ་བའི་སྙིང་ཀར་ས་བོན་ཧཱུྃ་བསམ་མོ། ། ས་བོན་ལས་འོད་ཟེར་ནག་པོ་ལྕགས་ཀྱུའི་རྣམ་པས་གཟུགས་ཀྱིས་ཕྱུང་ནས་འོད་ཟེར་ལྕགས་ཀྱུའི་རྣམ་པ་ཅན་དེས་ཁམས་གསུམ་སེམས་ཅན་གྱི་དོན་མཛད་ཅིང་བཞུགས་པའི་སངས་རྒྱས་རིགས་ལྔ། ཡུམ་བཞི། ལྷ་མོ་དྲུག བྱང་ཆུབ་སེམས་དཔའ་བརྒྱད། ཁྲོ་བོ་བཅུ་རྣམས་ཐམས་ཅད་སྤྱན་དྲངས་ལ་དབང་བསྐུར་བ་ཞུ་བ་ཡིན་ནོ་ཞེས་པ་ལ་རང་གི་སོགས་སོ། ། གཉིས་པ་ནི།
སྙིང་ཁ་ནས་སྤྲོས་པའི་གཽ་རཱི་ལ་སོགས་པའི་མ་མོ་བརྒྱད་ཀྱིས་ཡང་དག་པར་མཆོད་ནས་གསོལ་བ་གདབ་པར་བྱ། གསོལ་བ་འདེབས་པའི་ཚིག་ནི། ཨོཾ་ཨ་བྷི་ཥིཉྩ་ཏུ་མཾ་སརྦ་ཏ་ཐཱ་ག་ཏ་ཞེས་པའམ། དེ་ཉིད་བོད་སྐད་དུ་བསྒྱུར་ན། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ་ཞེས་པ་འདི་ཡིན་ནོ། ། ཞེས་པ་ལ་མ་མོ་ཞེས་སོགས་སོ། ། གསུམ་པ་ནི། དེ་ལྟར་གསོལ་བ་བཏབ་པས་སངས་རྒྱས་རིགས་ལྔ་དེ་རྣམས་ཧེ་རུ་ཀ་ཞལ་བརྒྱད་ཕྱག་བཅུ་དྲུག་པ་རིགས་ལྔའི་རྣམ་པའི་གཟུགས་ཀྱིས་དེ་བཞིན་གཤེགས་པ་ལྔའི་བདག་ཉིད་ཀྱི་ཞུ་བ་ལ་སོགས་པའི་ནང་གི་བདུད་རྩི་ལྔས་གང་བའི་བུམ་པས། སངས་རྒྱས་རྣམས་ནི་ཐམས་ཅད་ཀྱི། ། ཞེས་སོགས་ཚིགས་བཅད་སྔགས་དང་བཅས་པ་དབང་བསྐུར་བར་བྱ།
དབང་བསྐུར་བ་དེའི་ཚེ་ན་བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད་ཅིང་མེ་ཏོག་གི་ཆར་འབབ་པར་འགྱུར། ཁྲོ་བོ་རྣམས་ཀྱིས་བགེགས་བསྐྲད་ཅིང་རྔའི་སྒྲ་འབྱུང་བར་འགྱུར། གུར་གུམ་གྱི་ཆུས་ཆར་འབབ་པར་འགྱུར། གཟུགས་རྡོ་རྗེ་མ་དང་སྒྲ་རྡོ་རྗེ་མ་ལ་སོགས་པ་ལྷ་མོ་རྣམས་ཀྱིས་མཆོད་པར་བྱ། ཀོལླ་ཨི་རི་ལ་སོགས་པའི་རྡོ་རྗེའི་གླུ་སྤྱན་མ་དང་མ་མཱ་ཀཱི་ལ་སོགས་པ་རྣམས་ཀྱིས་བླང་བར་བྱའོ། ། ཞེས་པ་ལ་སངས་རྒྱས་དེ་རྣམས་སོགས་སོ། ། བཞི་པ་ནི། དེ་ལྟར་དབང་བསྐུར་ནས་ཆུ་ལྷག་མ་ཡར་ལུད་པ་ལ་སྤྱི་བོར་གཙོ་བོ་ཡབ་ཡུམ་ལ་ངོ་བོ་ཉིད་ལ་ངོ་བོ་ཉིད་ཀྱི་རྒྱ་རང་གི་རིགས་ཀྱི་བདག་པོ་མི་བསྐྱོད་པས་དབུ་བརྒྱན་པར་འགྱུར་རོ། ། དེས་ན་ཡན་ལག་བཞི་པ་འདིས་ནི་ཧེ་རུ་ཀ་བསྐྱེད་པ་རྫོགས་པ་ཉིད་དོ། ། ཞེས་དབང་བསྐུར་ནས་སོགས་སོ། །
ལྔ་པ་ནི། ཉིན་མཚན་ལ་ཐུན་གསུམ་གསུམ་མམ། ཡང་ན་སྲོད་ཐོ་རངས་ཉིན་གུང་གི་ཐུན་གསུམ་དུ་བྱིན་གྱིས་བརླབས་པའི་བསྒོམ་པ་རྣམ་པར་བསྒོམ་པ་སྟེ་དཀྱིལ་འཁོར་བསྡུས་ནས་སྟོང་ཉིད་ལ་ཅུང་ཟད་བཞག་གོ་ཞེས་པ་ལ་ཐུན་གསུམ་ཞེས་སོགས་སོ། ། དྲུག་པ་ནི། མཉམ་གཞག་ལས་ལངས་ཏེ་སྤྱི་བོར་ཀུན་ཏུ་བདག་དང་སྣང་བ་ཐམས་ཅད་ལྷའི་གཟུགས་སུ་བཞག་ཅིང་བསྒོམ་མོ། ། ཞེས་པ་ལ་ལངས་ཏེ་སོགས་སོ། ། གསུམ་པ་ལེའུའི་མིང་ནི། དབང་གི་ལེའུ་སྟེ་བཞི་པའོ་ཞེས་པས་བསྟན།། ༈ །།གཉིས་པ་བརྟེན་པ་རྫོགས་རིམ་ལ་གསུམ་སྟེ། བཤད་པར་དམ་བཅའ་བ།
དོན་དངོས། ལེའུའི་མིང་ངོ་། ། དང་པོ་ནི། ལྷ་བསྐྱེད་ཅིང་དབང་བསྐུར་ཀྱང་དེ་ཁོ་ན་ཉིད་རྟོགས་པ་མེད་ན་གྲོལ་བ་མི་ཐོབ་པས། དེ་ཐོབ་པའི་ཆེད་དུ་ལྷ་བསྐྱེད་ཅིང་དབང་བསྐུར་བ་དེ་ནས་དེ་ཁོ་ན་ཉིད་ཀྱི་ལེའུ་བཤད་པར་བྱའོ། ། ཞེས་པ་ལ་དེ་ནས་སོགས་སོ། ། གཉིས་པ་ལ་གཉིས་ཏེ། དེ་ཁོ་ན་ཉིད་རྟོགས་པའི་ཐབས་དང་། ཐབས་ལས་བྱུང་བའི་གནས་སྐབས་ཀྱི་ཕན་ཡོན་ནོ། ། དང་པོ་ལ་ལྔ་སྟེ།
ཆོས་ཅན་ལ་ཆོས་ཉིད་ཀྱི་དེ་ཁོ་ན་ཉིད། གདབ་བྱ་ལ་འདེབས་བྱེད་ཀྱི་དེ་ཁོ་ན་ཉིད། སྦྱང་གཞི་སྦྱོང་བྱེད་རིགས་དང་རིགས་བདག་ཏུ་འགྱུར་བའི་དེ་ཁོ་ན་ཉིད། མཚོན་བྱེད་ལ་མཚོན་བྱའི་དེ་ཁོ་ན་ཉིད། ཕྱག་རྒྱ་དང་ཡེ་ཤེས་བསྲེ་བའི་དེ་ཁོ་ན་ཉིད་དོ། ། དང་པོ་ནི། ངོ་བོས་སམ་གདོད་མ་ནས་གཟུགས་གྲུབ་པ་མེད། དེ་མེད་པས་མཐོང་བ་པོ་མིག་གི་དབང་པོ་བདེ་བར་མེད། སྒྲ་བདེན་པར་མེད་ཅིང་དེ་མེད་པས་ཐོས་པ་པོ་རྣ་བའི་དབང་པོའང་བདེན་འཛིན་མེད། དྲི་བདེན་པར་མེད་ཅིང་དེ་མེད་པས་སྣོམ་པ་པོ་སྣའི་དབང་པོའང་བདེན་པར་མེད།
རོ་བདེན་པར་མེད་ཅིང་དེ་མེད་པས་མྱོང་བ་པོ་ལྕེའི་དབང་པོའང་བདེན་པར་མེད། རེག་བྱ་བདེན་པར་མེད་ཅིང་དེ་མེད་པས་རེག་པར་བྱེད་པ་པོ་ལུས་ཀྱི་དབང་པོའང་བདེན་པར་མེད། རྣམ་ཤེས་ཚོགས་དྲུག་གམ་བརྒྱད་ཀྱིས་བསྡུས་པའི་གཙོ་བོ་སེམས་བདེན་པར་མེད་ཅིང་དེ་མེད་པས་སེམས་ལས་བྱུང་བ་ཚོར་འདུ་ལ་སོགས་པའང་བདེན་པར་མེད་དེ། ཤེར་སྙིང་ལས། སྟོང་པ་ཉིད་གཟུགས་སོ་ཞེས་སོགས་གསུངས་པའི་ཕྱིར། ཞེས་པ་ལ་ངོ་བོས་སོགས་སོ། ། གཉིས་པ་ལ་དྲུག་སྟེ། ཇི་ལྟར་འདེབས་པའི་ཚུལ། དེ་ལྟར་བཏབ་པའི་ཕན་ཡོན། ཕྱག་རྒྱའི་ངེས་ཚིག
འདེབས་བྱེད་རིགས་ཀྱི་བདག་པོ། གདབ་བྱ་དང་འདེབས་བྱེད་ཕན་ཚུན་མཚུངས་པ། གདབ་བྱ་དང་འདེབས་བྱེད་རོ་གཅིག་པར་བྱའོ། ། དང་པོ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ཕྱག་རྒྱ་བསྡུ་ན་གཉིས་སུ་འདུས་པས་སྐྱེ་འགྲོ་བསྐྱེད་པར་བྱེད་ཅིང་གསང་དབང་ཐོབ་པའི་རྟེན་དུ་གྱུར་པས་མ་དང་ཤེས་རབ་ཡེ་ཤེས་ཀྱི་རྟེན་དུ་གྱུར་པའི་སྲིང་མོ་ཉིད་ནི་རྣལ་འབྱོར་མ་དེ་ཉིད་རིག་པ་ཆོས་ཀྱི་འདུ་ཤེས་དང་ལྡན་པས་དབང་དུས་དང་ལམ་དུས་སུ་རྟག་ཏུ་མཆོད་ཅིང་བརྟེན་ནོ། ། ཞེས་པ་ལ་བསྐྱེད་བྱེད་མ་དང་སོགས་སོ། ། གཉིས་པ་ལ་བཞི་སྟེ།
གདབ་བྱ། འདེབས་པའི་ཚུལ། དམ་ཚིག དམ་ཚིག་དང་འགལ་བའི་ཉེས་དམིགས་སོ། ། དང་པོ་ནི། གདབ་པར་བྱ་རྒྱུའི་ཕྱག་རྒྱ་གང་ཞེ་ན། གར་མཁན་མ་དང་། ཚོས་མ་དང་། རྡོ་རྗེ་མ་དང་། གདོལ་པ་མོ་དང་།
བྲམ་ཟེ་མ་དང་ལྔའོ། ། ཞེས་པ་ལ་གར་མ་སོགས་སོ། ། གཉིས་པ་འདེབས་ཚུལ་ནི། ཐབས་སྒྲུབ་པོ་དང་ཤེས་རབ་མ་ལྷར་བསྐྱེད་ཅིང་མཁའ་གསང་བྱིན་གྱིས་རླབས་པའི་ཆོ་ག་ཡིས་དེ་ཉིད་རིག་པ་ཆོས་ཀྱི་འདུ་ཤེས་ཏེ་འདུ་ཤེས་གསུམ་ལྡན་གྱི་དབང་ལམ་དུས་སུ་རྟག་ཏུ་མཆོད་ཅིང་བསྟེན་ནོ་ཞེས་པ་ལ་ཐབས་དང་སོགས་སོ། ། གསུམ་པ་ནི། ཇི་ལྟར་མ་སྨིན་པའི་སྐྱེ་བོས་མ་ཚོར་བ་དང་། ལུས་ལ་བྱང་སེམས་བྱེ་བ་སྟེ་ཉམས་པར་མི་འགྱུར་བ་རབ་ཏུ་འབད་པས་མི་ཉམས་པར་སྟེར་བ་ཉིད་ནི་དམ་ཚིག་ཡིན་ནོ། ། ཞེས་པ་ལ་ཇི་ལྟར་སོགས་སོ། ། བཞི་པ་ནི། མ་གསང་བར་མ་སྨིན་པའི་སྐྱེ་བོས་ཚོར་བ་དང་བྱང་སེམས་ཉམས་ན་སྦྲུལ་དང་ཀླུ་དང་ཆོམ་རྐུན་དང་།
ས་སྤྱོད་རྒྱལ་པོ་དང་མེ་ལ་སོགས་པ་ཡིས་གནོད་པའི་སྡུག་བསྔལ་བསྐྱེད་པར་བྱེད། ཅེས་པ་ལ་མ་གསང་སོགས་སོ། ། གཉིས་པ་ཕན་ཡོན་ནི། རིགས་ལྔའི་ཕྱག་རྒྱས་གདབ་པའི་བྲམ་ཟེ་མོ་ཞེས་བྱ་བ་ལ་སོགས་པ་ཐར་པ་སངས་རྒྱས་ཐོབ་པའི་རྒྱུར་ནི་བརྗོད་པར་བྱ་སྟེ་ཕྱག་རྒྱ་ལ་བརྟེན་ཏེ་མཚོན་བྱེད་དཔེའི་ཡེ་ཤེས་བསྐྱེད། དེ་ལས་མཚོན་བྱ་དོན་གྱི་ཡེ་ཤེས་མྱུར་དུ་སྐྱེ་བས་སོ། ། ཞེས་པ་ལ་རིགས་ལྔའི་ཞེས་སོགས་སོ། ། གསུམ་པ་ནི། འདེབས་བྱེད་རིགས་ལྔའམ་གཉིས་མེད་ཀྱི་ཡེ་ཤེས་སམ། སྒྲུབ་པ་པོ་རྣམས་ལ་རྡོ་རྗེ་ཞེས་བྱ། འདེབས་བྱེད་རྡོ་རྗེ་འདིས་ནི་གདབ་པར་བྱ་བ་ཉིད་ཡིན་པ་དེས་ན་ཕྱག་རྒྱར་བརྗོད་པར་བྱ་སྟེ།
དཔེར་ན་འཇིག་རྟེན་པའི་རྒྱ་བཞིན་ནོ། ། ཞེས་པ་ལ་རྡོ་རྗེ་འདིས་སོགས་སོ། ། བཞི་པ་ནི། རྟོག་པས་མི་ཕྱེད་པས་རྡོ་རྗེ་མི་བསྐྱོད་པ། སྲིད་པའི་ཉེས་པས་མ་གོས་པས་པདྨ་འོད་དཔག་མེད། དེ་བཞིན་དུ་ཕྲིན་ལས་སྣ་ཚོགས་མཛད་པས་དོན་ཡོད་གྲུབ་པ། དེ་བཞིན་ཉིད་ཀྱི་ངོ་བོར་གྱུར་པས་དེ་བཞིན་གཤེགས་པ་རྣམ་པར་སྣང་མཛད་དང་། ཡོན་ཏན་གྱི་འབྱུང་གནས་ཡིན་པས་རིན་ཆེན་འབྱུང་ལྡན་ཉིད་དེ་སྙིང་རྗེ་ཆེན་པོ་ཞེས་རྡོ་རྗེ་སྙིང་པོ་ལ་བོས་ནས་དམ་པ་སྟེ་མཆོག་གི་རིགས་བདག་ནི་རྣམ་པ་ལྔ་རུ་བརྗོད་དོ། ། ཞེས་པ་ལ་རྡོ་རྗེ་པདྨ་སོགས་སོ། ། ལྔ་པ་ནི།
རྡོ་རྗེ་མི་བསྐྱོད་པའི་ཕྱག་རྒྱ་ནི་གཡུང་མོ་ཉིད། དེ་བཞིན་དུ་པདྨ་འོད་དཔག་མེད་ཀྱི་ཕྱག་རྒྱ་ནི་གར་མ་ཉིད། ཕྲིན་ལས་སྣ་ཚོགས་མཛད་པའི་དོན་ཡོད་གྲུབ་པའི་ཕྱག་རྒྱ་ནི་ཚོས་མར་རྟག་ཏུ་བཤད། དེ་བཞིན་གཤེགས་པ་རྣམ་པར་སྣང་མཛད་ཀྱི་ཕྱག་རྒྱ་ནི་བྲམ་ཟེ་མོ། རིན་ཆེན་འབྱུང་ལྡན་གྱི་ཕྱག་རྒྱ་ནི་གདོལ་པ་མོར་ཤེས་པར་བྱ་བ་ཡིན་པས་དེ་ལྟར་ན་ཕྱག་རྒྱ་ལྔར་ནི་རྣམ་པར་ངེས་སོ། ། ཞེས་པ་ལ་རྡོ་རྗེའི་ཕྱག་རྒྱ་སོགས་སོ། ། སཾ་བུ་ཊ་ལས། ལྔའི་སྟེང་དུ་གསུམ་བསྣན་ནས་བརྒྱད་གསུངས་པ་ཡང་ལྔ་པོ་འདིར་འདུས་པ་ཡིན་ཏེ། རྒྱལ་རིགས་མ་ནི་གདོལ་མ་དང་འདྲ་བར་རིན་ཆེན་འབྱུང་ལྡན་གྱི་རིགས་དང་། རྗེ་རིགས་མ་ནི་ཚོས་མ་དང་འདྲ་བར་དོན་ཡོད་གྲུབ་པའི་རིགས་དང་།
དམངས་རིགས་མ་ནི་གཡུང་མོ་དང་འདྲ་བར་མི་བསྐྱོད་པའི་ཕྱག་རྒྱའི་རིགས་ཡིན་ནོ། ། དྲུག་པ་ནི་བསྡུས་ན་ཕྱག་རྒྱ་མོ་རིགས་ལྔ་པོ་འདི་རྣམས་དེ་བཞིན་གཤེགས་པའི་རིགས་གཅིག་ཏུ་མདོར་བསྡུས་པས་ནི་བརྗོད་པར་བྱ་སྟེ། ཚོགས་གཉིས་ཀྱི་དཔལ་དང་ལྡན་པས་ན་དཔལ་ལྡན། ཆོས་སྐུ་དེ་བཞིན་ཉིད་དུ་གཤེགས་ཤིང་དེ་བཞིན་ཉིད་ལས་སླར་གཟུགས་སྐུ་སེམས་ཅན་གྱི་དོན་ལ་གཤེགས་པ་ཉིད་ཡིན་པ་འདིས་ནི་ཤེས་རབ་རིགས་པ་ཡིན་པས་ན་དེ་བཞིན་གཤེགས་པའི་རིགས་ཤེས་རབ་བརྗོད་པར་བྱའོ། ། ཞེས་པ་ལ་འདི་རྣམས་སོགས་སོ། ། གསུམ་པ་རིགས་དང་རིགས་བདག་ཏུ་འགྱུར་བའི་དེ་ཁོ་ན་ཉིད་ལ་གསུམ་སྟེ། འབྲས་བུ་རིགས་བདག་གི་གྲངས། སྦྱང་གཞི་རིགས་ཀྱི་དབྱེ་བ། རིགས་དང་རིགས་བདག་ཏུ་འགྱུར་བའི་ཚུལ་ལོ། ། དང་པོ་ནི།
རིགས་བདག་འདི་ནི་ཡེ་ཤེས་ལྔ་ལས་དེའི་ཆོས་ཉིད་གུད་དུ་བྱས་ནས་རྒྱས་པར་ཕྱེ་ན་རྡོ་རྗེ་སེམས་དཔའ་དང་རྣམ་པ་དྲུག་ཏུ་བརྗོད་ཅིང་། མདོར་བསྡུས་པས་ནི་རྡོ་རྗེ་སེམས་དཔའ་སྤྱི་ཁྱབ་ལ་བཏང་ནས་རིགས་ནི་རྣམ་པ་ལྔ་ཡོན་ཏན་གསུང་དང་ཕྲིན་ལས་སྐུའི་རིགས་སུ་བསྡུས་ན་སྐུ་གསུང་ཐུགས་ཀྱི་དབྱེ་བ་ཡིས་ཕྱི་ནས་རིགས་རྣམ་པ་གསུམ་དུ་འགྱུར་རོ། ། ཡང་དག་པར་ན་སྐུ་གསུང་གཉིས་ཀྱང་ཐུགས་ལས་འབྱུང་བས་ཐུགས་ཀྱི་བདག་པོའི་རིགས་གཅིག་ཏུ་འདུས་པ་ཡིན་ནོ། ། ཞེས་པ་ལ་རིགས་ནི་སོགས་སོ། ། གཉིས་པ་ནི། འབྲས་བུ་འབྱུང་བའི་རིགས་འདི་ལ་ནི་དབྱེ་ན་འབྱུང་བ་ལྔ་རྣམས་དང་དེས་མཚོན་ནས་བདུད་རྩི་ལྔ་དང་ཉོན་མོངས་པ་ལྔ་ཕུང་པོ་ལྔའི་རང་བཞིན་གྱི་དབྱེ་བ་རྣམས་ཡོད་དོ་ཞེས་པ་ལ་རིགས་ནི་སོགས་སོ། ། གསུམ་པ་ནི། སྦྱང་གཞི་རིགས་དང་འབྲས་བུ་རིགས་བདག་བགྲང་བྱའི་གྲངས་མཐུན་པ་འདི་ཡིས་ནི་སྦྱང་གཞི་ཕུང་པོ་ལྔ་ལ་རིགས་ཤེས་དང་། སྦྱོང་བྱེད་མི་བསྐྱོད་པ་ལ་སོགས་རིགས་ཀྱི་བདག་པོ་ཞེས་མངོན་པར་བརྗོད་པར་བྱའོ། ། ཞེས་པ་ལ་རིགས་དང་བགྲང་བྱ་སོགས་སོ། །
བཞི་པ་མཚོན་བྱེད་ལ་མཚོན་བྱའི་དེ་ཁོ་ན་ཉིད་ལ་བཞི་སྟེ། ཉམས་སྣང་སྟོང་ཟུང་འཇུག་ཏུ་བསྲེ་བ། དེ་བཞིན་གཤེགས་པ་རིགས་དྲུག་གི་མཚན་དོན་དང་ཡེ་ཤེས་སུ་བསྲེ་བ། ཡེ་ཤེས་དང་ལྷའི་མིང་དོན་བསྲེ་བ། འབྲས་བུ་དང་ཡེ་ཤེས་བཅོམ་ལྡན་འདས་སུ་བསྲེ་བའོ། ། དང་པོ་ནི། དོན་དམ་པར་ལམ་བསྒོམ་པའི་སྒྲུབ་པ་པོ་མེད། ལམ་སྒོམ་པའང་མེད། སྒོམ་བྱའི་ལྷའང་མེད། བཟླས་བྱའི་སྔགས་ཀྱང་ཡོད་པ་མ་ཡིན་པ་ནི་ཆོས་སྐུའི་ཉམས་དང་།
ཟུང་འཇུག་སྤྲོས་པ་མེད་པའི་ཉམས་ལས་ཀུན་རྫོབ་ཏུ་སྔགས་དང་ལྷན་ཅིག་ཡང་དག་པར་གནས་པ་ནི་གཟུགས་སྐུའི་ཉམས་སོ་ཞེས་པ་ལ་སྒོམ་མེད་སོགས་སོ། ། གཉིས་པ་ལ་གཉིས་ཏེ་མདོར་བསྟན། རྒྱས་བཤད་དོ། ། དང་པོ་ནི། ཕྱག་རྒྱ་ལ་བརྟེན་ནས་རྣལ་འབྱོར་མའི་རྒྱུད་ལ་སྐྱེས་པའི་དཔེའི་ཡེ་ཤེས་ཀྱིས་མཚོན་པར་བྱ་བ་འབྲས་བུ་རིགས་དྲུག་མཚོན་པ་ཡིན་ཏེ། ཡེ་ཤེས་དེ་ནི་ཆོས་ཀུན་གཟུགས་བརྙན་ཙམ་དུ་གསལ་བར་སྣང་བས་རྣམ་པར་སྣང་མཛད། རྣམ་རྟོག་གིས་མི་སྒུལ་བས་མི་བསྐྱོད་པ། སེམས་ཅན་གྱི་དོན་ལ་འབྲས་བུ་དང་བཅས་པས་དོན་ཡོད་གྲུབ་པ་དང་། དགོས་འདོད་འབྱུང་བས་རིན་ཆེན་འབྱུང་ལྡན་དང་། སྤྲོས་པའི་མཐའ་བྲལ་བས་འོད་དཔག་མེད།
ཡེ་ཤེས་དེས་ཐམས་ཅད་བསྡུས་པས་རྡོ་རྗེ་སེམས་དཔའ་སྟེ་རིགས་དྲུག་ཚང་ཞིང་མཚོན་པ་ཡིན་ནོ། ། ཞེས་པ་རྣམ་སྣང་སོགས་སོ། ། ཡང་དཔེའི་ཡེ་ཤེས་འདི་ཉིད་ཕྱི་རོལ་པ་ལ་གྲགས་པའི་ཚངས་པ། ཁྱབ་འཇུག ཞི་བ་དབང་ཕྱུག་དང་། ཐམས་ཅད་ཅེས་བྱ་བ་གཙོ་བོ་དང་། དེ་ཉིད་དེ་ལྷ་རྒྱལ་བ་དམ་པ་དང་། ནང་པ་ལ་གྲགས་པའི་སངས་རྒྱས་སུ་མིང་བརྗོད་པས་ཡོན་ཏན་གྱི་ཁྱད་པར་གཞན་ཡང་མཚོན་ནུས་སོ། ། ཞེས་པ་ལ་ཚངས་པ་ཁྱབ་འཇུག་སོགས་སོ། ། གཉིས་པ་ནི།
དཔེའི་ཡེ་ཤེས་ཀྱི་ཉམས་ལ་རྣམ་རྟོག་གི་སྒྲིབ་པ་དང་བྲལ་ཞིང་། སྤངས་པ་ནི་མྱང་འདས་དང་ཐར་པ་དང་ཚངས་པ་ཞེས་བྱ་སྟེ། དེ་ནི་མེ་ལོང་ལྟ་བུའི་ཡེ་ཤེས་སངས་རྒྱས་རྣམ་པར་སྣང་མཛད་ཉིད་དོ། ། ཆོས་ཀྱི་དབྱིངས་ཤིན་ཏུ་རྣམ་པར་དག་པ་ནི། ཆོས་ཐམས་ཅད་ཀྱི་ངོ་བོས་འཇུག་པའི་ཁྱབ་འཇུག་ཅེས་བརྗོད་པར་བྱ་སྟེ། དེ་ནི་ཆོས་དབྱིངས་ཡེ་ཤེས་མི་བསྐྱོད་པའོ། ། སེམས་ཅན་གྱི་དོན་ལ་རྟག་ཏུ་དགེ་བས་ཞི་བ་ཉིད་ཅེས་བྱ་སྟེ། དེ་ནི་བྱ་གྲུབ་ཡེ་ཤེས་དོན་ཡོད་གྲུབ་པའོ། ། ཆོས་ཀུན་གྱི་བདག་ཉིད་མཉམ་པ་ཉིད་དུ་རྟོགས་ཤིང་གནས་པས་ཐམས་ཅད་ཅེས་བྱ་སྟེ། དེ་ནི་མཉམ་ཉིད་ཡེ་ཤེས་རིན་ཆེན་འབྱུང་ལྡན་ནོ། །
དམ་པ་སྟེ་མཆོག་གི་བདེ་བ་དང་ལྡན་པས་དེ་ཉིད་ཅེས་བྱ་སྟེ། དེ་ནི་སོར་རྟོག་ཡེ་ཤེས་འོད་དཔག་མེད། ཟག་མེད་ཀྱི་བདེ་བ་རྟོགས་པའི་ཕྱིར་རྣམ་པར་སངས་རྒྱས་པ་ཞེས་བྱ་སྟེ། དེ་ནི་རིགས་དྲུག་པ་རྡོ་རྗེ་སེམས་དཔའ་ཡིན་ནོ། ། ཞེས་པ་ལ་ཚངས་པ་སྒྲིབ་བྲལ་སོགས་སོ། ། གསུམ་པ་ནི། ལྷན་སྐྱེས་ཀྱི་ཡེ་ཤེས་ལ་ལྷ་ཞེས་མངོན་པར་བརྗོད་པར་བྱ་སྟེ་རྒྱུ་མཚན་གང་གིས་ཕྱིར་ན་ལུས་ལས་བྱུང་ཞིང་བདེ་བ་ལ་རོལ་བ་ཉིད་ཡིན་པའི་ཕྱིར། ཞེས་པ་ལ་གང་ཕྱིར་ཞེས་སོགས་སོ། ། བཞི་པ་ནི། མཚོན་པར་བྱ་བའི་སངས་རྒྱས་མཚན་ཉིད་པ་འདི་དང་།
མཚོན་བྱེད་དཔེའི་ཡེ་ཤེས་འདི་ལ་བྷ་ག་མངའ་བས་བྷ་ག་ཨྃ་སའི་སྒྲ་ལས་དྲངས་ན་སྐལ་བ་དང་ལྡན་པས་བཅོམ་ལྡན་འདས་ཞེས་བརྗོད་པར་བྱ་ཞིང་བྷ་གའམ། སྐལ་བ་ལ་རྣམ་པ་དྲུག་ཏུ་བརྗོད་དེ་གང་ཞེ་ན། དབང་ཕྱུག་དང་གཟུགས་བཟང་བ་ལ་སོགས་པའི་ཡོན་ཏན་ཕུན་སུམ་ཚོགས་པ་ཀུན་ནོ། ། དེ་སྐད་དུ། དབང་ཕྱུག་དང་ནི་གཟུགས་བཟང་དང་། ། དཔལ་དང་གྲགས་དང་ཡེ་ཤེས་དང་། ། བརྩོན་འགྲུས་ཕུན་སུམ་ཚོགས་པ་སྟེ། ། དྲུག་པོ་རྣམས་ལ་སྐལ་ཞེས་བྱ། ། ཞེས་གསུངས་པའི་ཕྱིར་ཞེས་པ་ལ་སངས་རྒྱས་འདི་སོགས་སོ། ། ཡང་ན་བྷ་ག་ཝན་ཛའི་སྒྲ་ལས་དྲངས་ན་བཅོམ་པ་དང་ལྡན་པས་ན་བཅོམ་ལྡན་འདས་ཞེས་བྱ་སྟེ་ཉོན་མོངས་པའི་བདུད་དང་ལ་སོགས་པ་འཆི་བདག་གི་བདུད།
ཕུང་པོའི་བདུད། ལྷའི་བུའི་བདུད་རྣམས་འཇོམས་པའི་ཕྱིར་ཞེས་པ་ལ་ཡང་ན་སོགས་སོ། ། ལྔ་པ་ཕྱག་རྒྱ་དང་ཡེ་ཤེས་བསྲེ་བ་ནི། ཕྱག་རྒྱ་ལ་བརྟེན་ནས་སྐྱེས་པའི་ཡེ་ཤེས་དང་། ཤེས་རབ་གཉིས་ལ་མ་ཞེས་བརྗོད་པར་བྱ་སྟེ། རྒྱུ་མཚན་གང་གི་ཕྱིར་ན་བདག་གི་རྒྱུད་ལ་ཡེ་ཤེས་སྐྱེས་པའི་ཚེ་སྐྱེ་འགྲོ་སྣང་བའི་དངོས་པོ་ཡེ་ཤེས་སུ་བསྐྱེད་པ་ཡི་ཕྱིར་ན་ཡེ་ཤེས་མར་འཇོག ཡེ་ཤེས་དེའང་ཕྱག་རྒྱ་ལས་བྱུང་བས་ཤེས་རབ་མར་འཇོག་སྟེ་ཕྱག་རྒྱ་ཡེ་ཤེས་སུ་སྒྲུབ་པ་དང་ཡེ་ཤེས་ཕྱག་རྒྱར་སྒྲུབ་པ་ཡིན་ནོ། ། ཞེས་པ་ལ་གང་ཕྱིར་སོགས་སོ། ། དེ་གཉིས་ལ་སྲིང་མོ་ཞེས་བྱ་བ་ཉིད་དེ། གང་གི་ཕྱིར་ན་འབྲས་བུའི་སྐལ་བ་སྟོན་པ་ཡི་ཕྱིར།
ཞེས་པ་ལ་གང་ཕྱིར་སྐལ་བ་སོགས་སོ། ། དེ་བཞིན་དུ་བཙོ་བརླག་མ་དང་བུ་མོ་དང་གར་མཁན་མ་ཞེས་བྱ་བའང་བརྗོད་པར་བྱ་སྟེ། སེམས་ཅན་ཐམས་ཅད་ཀྱི་རྣམ་རྟོག་འཚེད་ཅིང་ཡེ་ཤེས་སུ་བསྒྱུར་བའི་ཕྱིར་ན་དེ་གཉིས་ལ་བཙོ་བརླག་མ་སྟེ་ཚོས་མ་ཞེས་དེ་བཞིན་དུ་བརྗོད་དོ། ། ཞེས་པ་ལ་བཙོ་བརླག་མ་སོགས་སོ། ། ཡོན་ཏན་འཇོ་བའི་རང་བཞིན་ཡེ་ཤེས་དང་ཤེས་རབ་མ་ལ་ནི་བུ་མོ་ཞེས་ནི་བརྗོད་པར་བྱའོ་ཞེས་པ་ལ་ཡོན་ཏན་སོགས་སོ། ། དམིགས་པ་མེད་པའི་སྙིང་རྗེ་ཆེན་པོའི་ཡེ་ཤེས་གཡོ་ཞིང་འཕེལ་བའི་ཕྱིར་ན་ཡེ་ཤེས་དང་ཤེས་རབ་མ་གར་མཁན་མར་བརྗོད་པར་བྱའོ། ། ཞེས་པ་ལ་སྙིང་རྗེ་སོགས་སོ། ། དེ་ལྟར་བཤད་མ་ཐག་པའི་མ་སྲིང་བུ་མོ་གསུམ་གྱིས་མཚོན་ནས་ཡོན་ཏན་གྱི་སྒོ་ནས་བསྙེན་བརྩི་སྟེ། ལྷན་སྐྱེས་ཀྱི་སྐལ་བ་སྟོན་པས་སྲིང་མོའི་བུ་མོ་དང་། སྐྱེ་འགྲོ་ཡེ་ཤེས་སུ་བསྐྱེད་པར་བྱེད་པའི་གྲོགས་སུ་གྱུར་པས་ཞང་པོའི་ཆུང་མ་དང་མའི་སྤུན།
སྐལ་བ་སྟོན་པའི་ཡེ་ཤེས་ཀྱི་རྒྱུ་བྱེད་པས་ན་རྒྱུག་མོ་དང་ཕའི་སྲིང་མོ། དེ་བཞིན་དུ་རྒྱུ་མཚན་གང་གི་ཕྱིར་ན་ཡེ་ཤེས་ལ་རྣམ་རྟོག་གིས་རེག་པར་མི་ནུས་པ་དེའི་ཕྱིར་ཡེ་ཤེས་དང་ཤེས་རབ་མ་གཉིས་གཡུང་མོར་བརྗོད་པར་བྱའོ། ། ཞེས་པ་ལ་གང་ཕྱིར་སོགས་སོ། ། གཉིས་པ་ཐབས་ལས་བྱུང་བའི་གནས་སྐབས་ཀྱི་ཕན་ཡོན་ལ་ལྔ་སྟེ། ངག་ཏུ་བརྗོད་པ་སྔགས། རྐང་པའི་རྗེས་དཀྱིལ་འཁོར། ལག་པའི་བྱ་བ་ཕྱག་རྒྱ། སེམས་ཀྱི་བསམ་པ་ཏིང་ངེ་འཛིན། ལྷན་ཅིག་སྐྱེས་པའི་ཡེ་ཤེས་ཟབ་པར་འགྱུར་བའོ། ། དང་པོ་ནི།
དེ་ཁོ་ན་ཉིད་རྟོགས་པའི་ཕྱག་རྒྱ་ལ་བརྟེན་ནས་ཡེ་ཤེས་སྐྱེས་པའི་རྣལ་འབྱོར་པས་བརྗོད་པ་ཐམས་ཅད་སྔགས་བཟླས་པར་ཡང་དག་པར་བཤད་དོ། ། དེའི་བརྗོད་པ་ཐམས་ཅད་ཨཱ་ལི་ཀཱ་ལིར་རབ་ཏུ་བརྟག་པ་སྟེ་དེ་ལྟར་འགྱུར་བས་སོ། ། ཞེས་པ་ལ་ཨཱ་ལི་སོགས་སོ། ། གཉིས་པ་ནི། དེ་ལྟ་བུའི་རྣལ་འབྱོར་པའི་རྐང་པས་བཅག་པའི་རྗེས་ནི་དཀྱིལ་འཁོར་ཉིད་ཡིན་ཏེ། ལག་པའི་མཐེབ་མཛུབ་ཀྱིས་ཚོན་ཉེད་ཅིང་འདྲི་བ་དཀྱིལ་འཁོར་ཡིན་པའི་ཕྱིར་དང་། བྱེད་ལས་ཀྱང་ཚོན་གྱི་དཀྱིལ་འཁོར་གྱིས་སློབ་མ་ལ་ཕན་པ་བཞིན་དུ་རྐང་པའི་མཐེབ་མཛུབ་སོགས་ཀྱིས་ཉེད་པ་དཀྱིལ་འཁོར་དང་། རྐང་རྗེས་ཀྱི་རྡུལ་གྱིས་གང་ལ་ཕོགས་པའི་སེམས་ཅན་ལ་ཕན་པས་དཀྱིལ་འཁོར་དུ་བརྗོད་པར་བྱའོ། ། ཞེས་པ་ལ་རྐང་པའི་སོགས་སོ། ། གསུམ་པ་ནི་ལག་པ་བསྒྱུར་བ་ལུས་ཀྱི་བྱེད་པ་ཡིན་པ་དང་།
ལུས་དག་པར་བྱེད་པ་ཡིན་པས་ཕྱག་རྒྱ་ཡིན་ཞིང་སོར་མོ་ཉེད་པའང་དེ་བཞིན་དུ་རྒྱུ་མཚན་དེ་ཉིད་ཀྱི་ཕྱིར་ཕྱག་རྒྱ་ཡིན་ནོ། ། ཞེས་པ་ལ་ལག་པ་སོགས་སོ། ། བཞི་པ་ནི། རྣལ་འབྱོར་པའི་ཡིད་ཀྱིས་རྣམ་པར་སེམས་པ་ཐམས་ཅད་བསམ་གཏན་དུ་འགྲོ་བའི་ཚུལ་ནི་རྒྱུ་མཚན་གང་གི་ཕྱིར་ན་ཡིད་ལ་བསམ་པ་དེ་ནི་དེ་ཁོ་ན་ཉིད་རྟོགས་པའི་དབང་གིས་ངོ་བོ་དམིགས་པ་ལ་རྩེ་གཅིག་པ་དང་བྱེད་ལས་རྣམ་རྟོག་དང་རྣམ་གཡེང་ཐམས་ཅད་སྤོང་བས་ན་བསམ་གཏན་ཡིན་ནོ། ། ཞེས་པ་ལ་གང་ཕྱིར་སོགས་སོ། ། ལྔ་པ་ནི། ཇི་ལྟར་ཕ་བླ་མ་ལས་གསང་དབང་གི་དུས་སུ་ཐོབ་པའི་བདེ་བ་དང་། ལུས་བསྐྱེད་པའི་ཕ་ལས་ཐོབ་པའི་སྤྱི་བོའི་ཧྃ་བདེ་བ་ཆེན་པོའི་རང་བཞིན་དེའི་བདེ་བ་ཤེས་རབ་ཡེ་ཤེས་ཀྱི་དབང་གི་དུས་སུ་དང་། ལམ་གྱི་དུས་ལྟེའི་གནས་སུ་རང་གིས་བཟའ་ཞིང་ཉམས་སུ་མྱོང་བ་ཡིན་ནོ་ཞེས་པ་ལ་ཇི་ལྟར་སོགས་སོ། ། རྐྱེན་གང་གི་འཆི་བའི་དབང་གི་དུས་འདིར་རྩ་མདུད་གྲོལ་བའི་དབང་གིས་རང་བཞིན་གྱི་བདེ་བ་དང་སྟོང་པ་ཟུང་དུ་འཇུག་པ་སྐྱེ་བར་འགྱུར་བ་དེ་ངོ་ཤེས་ན་གྲོལ་བ་ལས།
མ་ཤེས་ན་མི་གྲོལ་བས་སྔར་སྨོས་པ་གཉིས་པོ་དེའི་བདེ་བ་དང་དེ་ལྟར་དུ་བསམ་གཏན་ཏེ་སྒོམ་ཞིང་ཉམས་སུ་མྱོང་བས་འཆི་བ་མེད་པ་སྒྲུབ་པར་བྱ་བ་བརྗོད་དོ། ། ཞེས་པ་ལས་བདེ་བ་ཞེས་སོགས་སོ། ། གསུམ་པ་ལེའུའི་མིང་ནི་དེ་ཁོ་ན་ཉིད་ཀྱི་ལེའུ་སྟེ་ལྔ་པའོ་ཞེས་སོགས་ཀྱིས་བསྟན།། ༈ །།གཉིས་པ་དྲོད་ཐོབ་ནས་སྤྱོད་པ་བྱ་ཚུལ་ལ་གཉིས་ཏེ། སྤྱོད་པ་ཇི་ལྟར་བྱ་བའི་ཚུལ། གྲོགས་ངོ་ཤེས་པར་བྱེད་པའི་བརྡའོ། ། དང་པོ་ལ་གསུམ་སྟེ། བཤད་པར་དམ་བཅའ་བ། དོན་དངོས། ལེའུའི་མིང་ངོ་། །
དང་པོ་ནི། རིམ་གཉིས་ལ་གནས་པའི་རྗེས་དེ་ནས་མཐར་ཕྱིན་པའི་ཐབས་གཞན་ཡང་སྤྱོད་པའི་ལེའུ་རབ་ཏུ་བཤད་པར་བྱ་སྟེ། རིམ་གཉིས་ལ་གནས་པའི་རྣལ་འབྱོར་པས་དྲོད་ཐོབ་པ་ན་རང་གི་སེམས་ཀྱི་བརྟན་གཡོ་བརྟག་པའི་བར་དུ་སྤྱོད་པ་བྱ་དགོས་པའི་ཕྱིར། ཞེས་པ་ལ་དེ་ནས་སོགས་སོ། ། སྤྱོད་པའི་ངོ་བོ་ནི་སྐྱེ་བོ་ཐ་མལ་པའི་རྣམ་པར་རྟོག་པ་དང་བཅས་པའི་བླང་དོར་གྱི་སྤྱོད་པ་ལས་ཕ་རོལ་ཏུ་ཕྱིན་ཅིང་མཆོག་ཏུ་གྱུར་པ་ཉིད་ཡིན་ནོ། །

ཞེས་པ་ལ་སྤྱོད་པ་སོགས་སོ། ། གཉིས་པ་ལ་མདོར་བསྟན་དང་། རྒྱས་བཤད་དོ། ། དང་པོ་ལ་ལྔ་སྟེ། སྤྱོད་པའི་དགོས་པ། རྒྱན་གོས། ཁ་ཟས། ལྷའི་རྣལ་འབྱོར། གྲོགས་བསྟན་པའོ། ། དང་པོ་ནི། འོག་ནས་འབྱུང་བའི་སྤྱོད་པ་གང་གིས་དངོས་གྲུབ་མཐར་ཐུག་པ་བཅུ་གསུམ་རྡོ་རྗེ་འཛིན་པའི་སར་བགྲོད་པའམ་བགྲོད་པར་བྱེད་དགོས་ལ།
བསྒྲོད་ཚུལ་ནི་ཚེ་འདི་ལ་ཀྱེ་རྡོ་རྗེའི་དངོས་གྲུབ་ཀྱི་རྒྱུ་ཕྱི་རོལ་གྱི་ཡུལ་དང་དེར་གནས་པའི་རྣལ་འབྱོར་མ་རྣམས་དབང་དུ་བསྡུས་པ་ཡིན་ལ། དེ་ལའང་རྒྱུ་སྤྱོད་པ་དགོས་པས་རྣལ་འབྱོར་མ་རྣམས་དབང་དུ་བསྡུ་བའི་ཕྱིར་དུ་སྤྱོད་པ་བྱ་དགོས་སོ། ། ཞེས་པ་ལ་གང་གི་སོགས་སོ། ། གཉིས་པ་ནི། རྣལ་འབྱོར་པ་རིམ་གཉིས་སྒོམ་པ་པོ་སྤྱོད་པ་ལ་རྒྱུ་བ་ཡི་རྣམ་པར་འཛིན་པའི་རྒྱན་ནི། རྣ་བ་དག་ལ་རུས་པའི་རྣ་ཆ་བཟང་པོ། སྤྱི་བོར་རུས་པའི་འཁོར་ལོ་རྣམ་པར་འཛིན། ལག་པའི་མཁྲིག་མ་དག་ལ་རུས་པའི་ལག་གདུབ་གཉིས། སྐེད་པ་ལ་ཡང་སྐེད་རགས་རུས་པའི་གཞུང་ལྔ་ཕྲེང་བ་བརྒྱད་དང་ལྡན་པ་ཉིད། རྐང་པར་དེ་བཞིན་དུ་བོལ་གོང་ལ་རུས་པའི་རྐང་གདུབ།
ལག་པ་གཡས་གཡོན་གྱི་རྩ་བར་རུས་པའི་དཔུང་རྒྱན་ཉིད། མགྲིན་པར་རུས་པའི་ཕྲེང་བ་སྟེ་དེ་རྣམས་རྒྱན་དང་། བགོ་བ་གོས་ནི་སྟག་གི་ལྤགས་པའི་ཤམ་ཐབས་ཉིད་ཡིན་ནོ། ། ཞེས་པ་ལ་སྒོམ་པ་པོའི་སོགས་སོ། ། གསུམ་པ་ནི། བཟའ་བ་མི་འཆི་བཅུ་ཕྱེད་དེ་བདུད་རྩི་ལྔ་པོ་དེ་ཉིད་ཡིན་ནོ་ཞེས་པ་ལ་བཟའ་བ་སོགས་སོ། ། བཞི་པ་ནི། བསྐྱེད་རྫོགས་ཟུང་འཇུག་ལ་ཧེ་རུ་ཀ་ཞེས་བྱ་ཞིང་དེ་སྦྱོར་བ་སྟེ་སྒོམ་པར་བྱས་ནས་སྤྱོད་པ་བྱེད་པ་ནི་སྐྱེས་བུ་ཉིད་ཡིན་ཞིང་དེ་ཡང་ཝརྞའི་སྒྲ་རིགས་དང་ཁ་དོག་ལ་འཇུག་པ་ལས་རིགས་སམ་སྔོན་པོ་ལ་སོགས་པ་ལྔ་སྟེ་བསྐྱེད་རིམ་གྱི་རྣམ་པ་ཅན་གྱི་རྣལ་འབྱོར་པ་ལ་རིགས་ལྔར་རྣམ་པར་གནས་པ་ཡིན་ནོ། ། ཞེས་པ་ལ་ཧེ་རུ་ཀ་སོགས་སོ། ། ལྔ་པ་ནི།
གྲོགས་རིགས་ལྔ་དག་དང་མཉམ་པར་ལྡན་པ་བྲམ་ཟེ་མོ་ལ་སོགས་པ་ལྔ་ཡོད་པའང་སྒྲུབ་པ་པོ་ལ་རྣམ་པར་མི་རྟོག་པའི་ཏིང་ངེ་འཛིན་བསྐྱེད་པར་གཅིག་པས་ན་རིགས་ནི་གཅིག་ཏུ་རྣམ་པར་བརྟགས་ཏེ་རྒྱུན་མཚན་གང་གི་ཕྱིར་ན་ཁ་དོག་གམ་རིགས་དུ་མ་ཉིད་ཀྱིས་ནི་དེ་ལས་སྐྱེས་པའི་ཡེ་ཤེས་དབྱེ་བ་ཐ་དད་པར་མཚོན་པར་མི་བྱ་ཞིང་ཐ་དད་དུ་མེད་དོ། ། ཞེས་པ་ལ་རིགས་ལྔ་སོགས་སོ། ། གཉིས་པ་རྒྱས་བཤད་ལ་གཉིས་ཏེ། སྤྱོད་པའི་སྔོན་དུ་འགྲོ་བ་དྲོད་དང་། དྲོད་ཐོབ་ནས་སྤྱོད་པ་བྱ་བའི་ཚུལ་ལོ། ། དང་པོ་ནི། ཤིང་གཅིག་གི་གྲིབ་མ་གཅིག་ལ་མི་ཕོག་པ་དང་ནི་རོ་གནས་དུར་ཁྲོད་དང་། ཚངས་མ་ལ་སོགས་པ་མ་མོ་བདུན་གནས་པའི་ཁྱིམ་དང་། ཡང་ན་དབེན་པ་རི་སུལ་ལམ་སྐྱེ་བོ་གནས་པའི་ས་ནས་ཐག་རིང་པོའི་བས་མཐའ་དང་། མཚོའི་གླིང་ལ་སོགས་པ་རུ་སྐྱེ་བོའི་ཅ་ཅོ་ཉུང་ཞིང་དཔའ་བོ་དང་རྣལ་འབྱོར་མ་འདུ་བའི་དུས་ཡིན་པས་མཚན་དུས་སུ་རིམ་གཉིས་ཀྱི་རྣལ་འབྱོར་བསྒོམ་པ་བཟང་བར་བརྗོད་པར་བྱའོ། །
ཞེས་པ་ལ་ཤིང་གཅིག་སོགས་སོ། ། གཉིས་པ་ལ་ལྔ་སྟེ། གང་གིས་སྤྱོད་པའི་རྟེན་གྱི་གང་ཟག གང་དང་སྤྱད་པའི་གྲོགས། རྒྱན་གྱི་རྣམ་དག ལྷའི་རྣལ་འབྱོར། ཇི་ལྟར་སྤྱོད་པའི་ཚུལ་དངོས་སོ། ། དང་པོ་ནི། རིམ་གཉིས་སྒོམ་པ་ལས་ཅུང་ཟད་དེ་དྲོད་ཆུང་ངུ་དང་། དེའི་རྒྱུན་བསྐྱངས་པ་ལས་དྲོད་འབྲིང་དང་།
ཆེན་པོ་སྟེ་གསུམ་པོ་གང་རུང་ཐོབ་པ་ན་གལ་ཏེ་རྣལ་འབྱོར་པ་སྤྱོད་པ་བྱེད་པར་འདོད་པས་གལ་ཏེ་ཚེ་འདི་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་འགྲུབ་པར་འགྱུར་བའི་བློ་འདོད་ཡོད་ན་ཁྱད་ཆོས་གཉིས་ལྡན་འདིས་ནི་སྤྱོད་པ་སྤྱད་པ་འོས་པ་ཉིད་དོ། ། ཞེས་པ་ལ་ཅུང་ཟད་སོགས་སོ། ། གཉིས་པ་ལ་གསུམ་སྟེ། གྲོགས་ཀྱི་མཚན་ཉིད། ཇི་ལྟར་སྦྱང་བའི་ཐབས། བསྟེན་པའི་ཚུལ་ལོ། ། དང་པོ་ལ་གསུམ་སྟེ་རྡོ་རྗེའི་རིགས་མཆོག་ཏུ་བསྟན་པ། ཡང་ན་རང་གི་ལྷ་རིགས་དང་འབྲེལ་བ། རིགས་གཞན་ལའང་རུང་བའོ། ། དང་པོ་ནི།
ཤིན་ཏུ་ཡིད་དུ་འོང་བས་བཞིན་བཟང་མིག་དཀྱུས་རིང་ཞིང་མི་འཛུམ་པར་ལྟ་བས་མིག་ཡངས་མ། སྒྲུབ་པ་པོ་རང་གིས་དབང་བསྐུར་ཞིང་སེམས་ཅན་ལ་སྙིང་བརྩེ་བས་སྙིང་རྗེ་ཅན། རྡོ་རྗེ་རིགས་ཀྱི་བུ་མོ་གཡུང་མོ་འདི་གྲོགས་སུ་ཁྱེར་ནས་ཀུན་འདར་མངོན་སྤྱོད་ཀུན་བཟང་གི་སྤྱོད་པ་བྱ་བར་རྟོགས་པར་བྱའོ། ། ཞེས་པ་ལ་ཤིན་ཏུ་སོགས་སོ། ། གཉིས་པ་ནི་རྡོ་རྗེ་རིགས་ཀྱི་ཕྱག་རྒྱ་དངོས་མེད་ན་སྒྲུབ་པ་པོ་རང་གི་ལྷག་པའི་ལྷའི་རིགས་ཀྱི་བྱ་སྟེ་དཔེར་ན་རྣམ་སྣང་གི་རྣལ་འབྱོར་པས་ཕྱག་རྒྱ་བྲམ་ཟེ་མོ་བསྟེན་པ་ལྟ་བུའོ། ། ཞེས་པ་ལ་རྡོ་རྗེ་རིགས་ཀྱི་སོགས་སོ། ། གསུམ་པ་ནི། ཡང་རང་གི་ལྷའི་རིགས་ཀྱང་མ་རྙེད་ན་ལྷ་གཞན་གྱི་རིགས་བྱུང་བ་ལ་ཕྱག་རྒྱ་བྱ་སྟེ། དཔེར་ན་རྣམ་སྣང་གི་རྣལ་འབྱོར་པས་ཕྱག་རྒྱ་གར་མ་བསྟེན་པ་ལྟ་བུའོ། ། ཞེས་པ་ལ་ཡང་ན་གཞན་གྱི་སོགས་བྱུང་།
ཕྱག་རྒྱ་དེ་རྒྱུད་སྦྱང་བ་སྔོན་དུ་མ་སོང་ན་སྐྱབས་སུ་འགྲོ་བ་དང་སྨོན་འཇུག་གི་སེམས་བསྐྱེད་ཀྱི་བྱང་ཆུབ་ཀྱི་ས་བོན་གདབ་པ་དང་། དབང་བཞི་བསྐུར་ནས་ལུས་ངག་ཡིད་ཀྱི་དྲི་མ་སྦྱང་བ་ཡིན་ན་ནི་སྤྱོད་པའི་གྲོགས་སུ་བཟུང་བར་བྱའོ། ། ཞེས་པ་ལ་བྱང་ཆུབ་ཅེས་སོགས་སོ། ། གསུམ་པ་ནི། གལ་ཏེ་སྤྱོད་པ་བྱེད་པའི་དུས་སུ། གླུ་ལེན་པ་ལ་དགའ་བས་སྒྲུབ་པ་པོ་གསུང་རྡོ་རྗེ་འོད་དཔག་མེད་དང་། ཕྱག་རྒྱ་གོས་དཀར་མོའི་ང་རྒྱལ་གྱིས་གླུ་བླངས་ཏེ་དེའི་ཚེ་ན་ཀོལླ་ཨེ་རི་ལ་སོགས་པ་བདེ་སྟོང་གི་དོན་སྟོན་པའི་རྡོ་རྗེ་གླུ་ལ་སོགས་པ་མཆོག་དང་ལྡན་ནོ་ཞེས་པ་ལ་གལ་ཏེ་དགའ་བས་སོགས་སོ། ། གལ་ཏེ་གར་བྱེད་པ་ལ་ཐར་པ་ཐོབ་པའི་རྒྱུས་ནི་གར་བྱ་སྟེ། དེའི་ཚེ་ན་སྒྲུབ་པ་པོ་སྐུ་རྡོ་རྗེ་རྣམ་སྣང་དང་། ཕྱག་རྒྱ་སྤྱན་མའི་ང་རྒྱལ་གྱིས་རྡོ་རྗེའི་རྐང་སྟབས་དུ་མ་དང་ལག་པས་གར་ཡོ་ག་ཞེས་བྱ་བ་རྣལ་འབྱོར་པས་སེམས་མ་ཡེངས་པར་མཉམ་པར་གཞག་པས་བྱེད་དོ། །
ཞེས་པ་ལ་གལ་ཏེ་དགའ་བས་སོགས་སོ། ། གསུམ་པ་རྒྱན་དག་ནི། སྤྱི་བོར་འཁོར་ལོའི་གཟུགས་ཀྱི་རིགས་ཀྱི་གཙོ་བོ་མི་བསྐྱོད་པ་རྣམ་པར་དག་པ། རྣ་བར་རྣ་ཆའི་བདག་ཉིད་འོད་དཔག་མེད་རྣམ་པར་དག་པ། མགུལ་གྱི་ཕྲེང་བ་རིན་ཆེན་འབྱུང་ལྡན་རྣམ་པར་དག་པའི་བདག་ཉིད། ལག་པ་དང་རྐང་པར་གདུབ་བུས་བརྒྱན་པ་རྣམ་པར་སྣང་མཛད་རྣམ་པར་དག་པར་བརྗོད། སྐེད་རགས་ལ་ནི་དོན་ཡོད་གྲུབ་པ་རྣམ་པར་དག་ཅིང་གནས་སོ། ། ཞེས་པ་ལ་འཁོར་ལོ་སོགས་སོ། ། དེ་བཞིན་དུ་སྤྱོད་པའི་ལག་ཆ་ཁ་ཊྭཱཾ་ཀའི་གཟུགས་ནི་ཤེས་རབ་སྟོང་པ་ཉིད་རྣམ་ཐར་སྒོ་གསུམ་རྣམ་པར་དག་པ་སྟེ་ཐབས་ཀྱི་གཟུགས་སྙིང་རྗེ་རྣམ་པར་དག་པ་ཡི་ནི་ཅང་ཏེའུ་ཉིད་དོ། ། ཞེས་པ་ལ་ཁ་ཊྭཱཾ་ཀ་ཞེས་སོགས་སོ། །
བཞི་པ་རྣལ་འབྱོར་ནི། ཞེ་སྡང་རྣམ་པར་དག་པ་མི་བསྐྱོད་པའི་རྣལ་འབྱོར་ལ་གཙོ་བོར་གནས་པ་ཡིན་ནོ། ། ཞེས་པ་ལ་ཞེ་སྡང་ཞེས་སོགས་སོ། ། ལྔ་པ་སྤྱོད་པའི་ཚུལ་དངོས་ལ་གཉིས་ཏེ། བསྟེན་པར་བྱ་བ་དགོས་པ་དང་བཅས་པ་བཟུང་བ་དང་། དམ་ཚིག་དང་སྡོམ་པ་ལས་མི་འདའ་བར་སྤྱད་པའོ། ། དང་པོ་ལ་བཞི་སྟེ། དགོས་པ་དང་བཅས་པའི་གླུ་གར། བཟའ་བཏུང་། རྒྱན།
ལག་ཆ་དགོས་པ་དང་བཅས་པའོ། ། དང་པོ་ནི། གཉིས་མེད་རྟོགས་པའི་རྣལ་འབྱོར་པའི་གླུ་ནི་མཚན་རྟོག་རྣམ་པར་དག་པས་སྔགས་སུ་རྣམ་པར་གནས། དེའི་གར་ནི་ལྷའི་སྐུ་སྒོམ་པར་བྱས་པ་ཉིད་ཡིན་ཅིང་། རྒྱུ་མཚན་དེའི་ཕྱིར་ན་གླུ་དང་གར་ནི་ཡོ་ག་ཞེས་བྱ་བ་རྣལ་འབྱོར་པས་རྟག་ཏུ་རྟག་ཏུ་ཡང་ནས་ཡང་དུ་བྱེད་དོ། ། ཞེས་པ་ལ་གླུ་ནི་སོགས་སོ། ། གཉིས་པ་ནི། སྨན་དྲི་ཆེན་པོ་རྣམ་པར་བཟའ་བ་སྟེ། དྲི་ཆུ་ནི་རྟག་པར་བཏུང་བ་ཉིད་དེའི་མཚོན་ནས་བདུད་རྩི་གཞན་གསུམ་ཡང་བསྟེན་ནོ། ། ཕན་ཡོན་ནི་ལུས་རྒས་པ་དང་སྲོག་འགག་པའི་ཤི་བས་ཟིལ་གྱིས་མི་གནོན་ཞིང་ནད་གདོན་སོགས་ལས་རྟག་ཏུ་བསྲུང་བར་འགྱུར་བ་ཡིན་ནོ་ཞེས་པ་ལ་སྨན་སོགས་སོ། །
གསུམ་པ་ནི། སྤྱི་བོར་རང་གི་སྐྲའམ་སྐྲ་ཚབ་ལས་ཐོར་ཅོག་དེ་འཆིང་བྱེད་རྐུན་མ་བསད་པའི་སྐྲ་ལས་བྱས་པས་བཅིངས་ཏེ། གཡས་གཡོན་དུ་ལྷག་མ་ཅུང་ཟད་ལུས་པ་ཅོད་པཎ་དུ་བྱས། ཐོར་ཅོག་གི་མདུན་ངོས་དེ་ལ་ཧཱུྃ་ལས་བྱུང་བའི་མི་བསྐྱོད་པའི་སྐུའམ་ཕྱག་མཚན་སྦྱར་བར་བྱ། དེ་དང་འབྲེལ་བའི་སངས་རྒྱས་ལྔ་རྣམ་པར་དག་པའི་ཐོད་པ་མི་མགོ་རི་མོར་བྲིས་པའམ་བརྐོས་པ་རྣམས་རྣལ་འབྱོར་པ་སྤྱོད་པ་བྱེད་པས་རྣམ་པར་འཛིན་ཅིང་ཐོད་པའི་ཚད་སངས་རྒྱས་རེ་རེ་ཡང་ཡེ་ཤེས་ལྔ་དང་ལྡན་པས་སོར་ལྔ་པ་ཡི་ཚད་བྱས་པས་ཅོད་པཎ་འཛིན་པར་བྱེད་དོ། ། ཞེས་པ་ལ་རྐུན་མའི་སྐྲ་སོགས་སོ། ། དེ་བཞིན་དུ་ཐབས་སྙིང་རྗེ་ཆེན་པོ་དང་ཤེས་རབ་སྟོང་པ་ཉིད་ཀྱི་རང་བཞིན་གྱི་གཞི་ལམ་འབྲས་བུའི་ཆོས་ཐམས་ཅད་འཆིང་དགོས་པ་ལས་འདིར་མཚོན་བྱེད་རོ་ཡི་སྐྲའི་སྐེ་རགས་ཉིས་སྐོར་སྟག་ལྤགས་ལ་སོགས་པའི་གོས་ཀྱི་སྟེང་དུ་འཆིང་བར་བྱེད་པ་ཉིད། རོ་བསྲེགས་པའི་ཐལ་བས་ལུས་ཐམས་ཅད་ལ་བྱུགས། རྐུན་མའི་སྐྲའི་མཆོད་ཕྱིར་ཐོགས་ཕྲག་པ་གཡས་པར་རྣལ་འབྱོར་པའི་སྤྱོད་པ་བྱེད་པས་འཛིན་པ་ཡིན་ནོ། ། ཞེས་པ་ལ་ཐབས་དང་སོགས་སོ། །
བཞི་པ་ནི། རྣལ་འབྱོར་པ་དེ་ཡི་ཅང་ཏེའུའི་སྒྲ་ནི་ཡིད་མཚན་རྟོག་ལས་སྐྱོབ་པས་སྔགས་བཟླས་པ་སྟེ། ཁ་ཊྭཱཾ་ཀ་ནི་ཤེས་རབ་སྟོང་པ་ཉིད་རྣམ་ཐར་སྒོ་གསུམ་བསྒོམ་པ་ཡིན་ཏེ། རྡོ་རྗེ་སྟོང་པ། ཐོད་པ་ལ་ཀ་པཱ་ལི་ཞེས་ཟེར་བ་བདེ་བ་སྐྱོང་བ་ཡིན་པས་བདེ་བ་སྐྱོང་བ་ཡིན་པས་བདེ་སྟོང་ཟུང་འཇུག་དང་ལྡན་པའི་སྤྱོད་པས་བསྐྱངས་ན་ཅང་ཏེའུའི་སྒྲ་དང་ཀ་ཊྭཱཾ་ཀ་བཅངས་པ་འདི་དག་སྔགས་བཟླས་པ་དང་བསྒོམ་པར་འགྱུར་བ་ཡིན་ནོ། ། ཞེས་པ་ལ་ཅང་ཏེའུ་སོགས་སོ། ། གཉིས་པ་དམ་ཚིག་དང་སྡོམ་པ་ལས་མི་འདའ་བར་སྤྱད་པ་ལ་བདུན་ཏེ། ཕྱིན་ཅི་ལོག་དྲུག་སྤང་བ། སྤྱོད་པའི་སྔོན་དུ་འགྲོ་བ། རྟོག་པ་དང་བྲལ་བའི་སྤྱོད་པ་དངོས།
དངོས་གྲུབ་ཀྱི་རྒྱུ་བླ་མ་ལ་ཕྱག་འཚལ་བ། ལས་ཀྱི་དམ་ཚིག་གྲོལ་བ། འཇིགས་པ་དང་བྲལ་བའི་ཀུན་ཏུ་སྤྱོད་པ། ཡེ་ཤེས་ཀྱི་དམ་ཚིག་སྙིང་རྗེ་དང་ལྡན་ཞིང་ཆང་གིས་བཟི་བར་མི་བྱའོ། ། དང་པོ་ནི། འདོད་ཡོན་ལ་བརྐམ་པ་སྟེ་སྲེད་པ་དང་། དེ་ཁོ་ན་ཉིད་ལ་རྨོངས་པ་དང་། ལྷ་དང་མི་ལ་སོགས་པ་ལ་འཇིགས་པ་དང་། རྐྱེན་ངན་པ་ལ་བརྟེན་ནས་ཁྲོ་བ་དང་། ངོ་ཚའི་རྟོག་པའི་འབྲས་བུ་ཞུམ་པ་རྣམ་པར་སྤངས་ཤིང་སྒོ་གསུམ་གྱི་འཇུག་པ་རང་དབང་མེད་པར་སྡུད་པ།
ཉོན་མོངས་པའི་གཉིད་དང་དྲུག་སྒྲུབ་པ་པོ་བདག་ཉིད་ཀྱིས་སྤངས་ནས་ཡིད་གཉིས་ཟ་བའི་ཐེ་ཚོམ་མེད་པར་སྤྱོད་པ་བྱའོ། ། ཞེས་པ་ལ་བརྐམ་དང་སོགས་སོ། ། གཉིས་པ་ནི། སྤྱོད་པའི་སྔོན་དུ་ཟང་ཟིང་གི་དངོས་པོ་ཐམས་ཅད་གཏང་ཞིང་ནང་ལུས་ཀྱང་སེམས་ཅན་ཐམས་ཅད་ལ་ཚིག་ཙམ་གྱི་སྒོ་ནས་བསྔོས་ཏེ་སྦྱིན་པ་སྦྱིན་ནས་ནི་གང་ལ་ཡང་ཆགས་ཞེན་མེད་པར་ཕྱི་ནས་སྤྱོད་པ་ཡང་དག་པར་སྤྱད། ལུས་ཀྱི་ཆ་ཤས་དངོས་སུ་སྟེར་བ་ནི་ལུས་སྦྱིན་ནས་རང་གིས་བདེན་པའི་སྟོབས་འགྲུབ་ན་རང་གཞན་གཉིས་ཀ་སྐལ་བ་དང་ལྡན་པ་དང་། མི་འགྲུབ་ན་རང་གཞན་གཉིས་ཀ་སྐལ་བ་དང་ལྡན་པ་མ་ཡིན་པར་རྣམ་པར་དཔྱད་པས་རྒྱུ་མཚན་དེའི་ཕྱིར་སྐལ་བ་དང་ལྡན་ན་བྱིན་པར་བྱ་ཞིང་མི་ལྡན་སྦྱིན་པ་སྦྱིན་པར་མི་བྱའོ། ། ཞེས་པ་ལ་ལུས་ཀྱི་སོགས་སོ། ། གཞན་ལ་སྦྱར་ན་ཕན་ཆེར་ཐོགས་ན་སྦྱིན་པར་བྱ་ཞིང་། ཆེར་མི་ཐོགས་ན་སྦྱིན་པར་མི་བྱ་སྟེ། སྤྱོད་འཇུག་ལས།
དམ་པའི་ཆོས་ནི་སྤྱོད་པའི་ལུས། ། ཕྲན་ཚེགས་ཆེད་དུ་གནོད་མི་བྱ། ། ཞེས་གསུངས་པའི་ཕྱིར། གསུམ་པ་ནི། གཙང་མི་གཙང་ལ་སོགས་པའི་བཟའ་བ་དང་བཅའ་བ་དེ་བཞིན་དུ་ཞིམ་མི་ཞིམ་གྱི་བཏུང་བ་ཉིད་ཇི་ལྟར་རྙེད་པ་དེ་ཀ་བླང་དོར་མེད་པར་རབ་ཏུ་བཟའ་ཞིང་བཏུང་བར་བྱ་བ་ཉིད་ཡིན་གྱི། ཡིད་དུ་འོང་བ་དང་མི་འོང་བ་སྟེ་བཟང་ངན་དུ་འཛིན་པ་རྣམ་རྟོག་ཡིན་པའི་ཕྱིར་ན་བླང་དོར་དུ་ཞེན་པ་ཙམ་དུའང་མི་བྱའོ། ། ཞེས་པ་ལ་བཟའ་བཅའ་སོགས་སོ། ། དེ་ལྟར་ན་གཙང་ཞིང་ཞིམ་པ་བཟའ་བ་དང་མི་གཙང་བ་སོགས་བཟའ་བ་མ་ཡིན་པར་སྤྱོད་པ་དང་། དེ་བཞིན་དུ་རོ་ཞིམ་པ་དང་ལྡན་པ་བཏུང་བ་དང་མི་ལྡན་པ་བཏུང་བ་མ་ཡིན་པ་ཉིད་དང་། བཞིན་བཟང་བ་ལ་བགྲོད་བྱ་དང་མི་བཟང་བ་ལ་བགྲོད་བྱ་མ་ཡིན་པ་ཉིད་དུ་བསྔགས་པ་ཡིས་བླང་དོར་གྱི་རྣམ་རྟོག་ཉིད་དུ་མི་བྱའོ། །
ཞེས་པ་ལ་བཟའ་དང་བཟའ་མིན་སོགས་སོ། ། བཞི་པ་ནི། དངོས་གྲུབ་ཐོབ་པའི་སློབ་མ་གང་གི བླ་མ་ནི་ཡང་དག་པའི་ཡེ་ཤེས་ཀྱི་སྣང་བ་སྐྱེད་པ་པོ་ཡིན་པ་དང་། མནར་མེད་དང་དེས་མཚོན་ནས་འཁོར་བ་སྤོང་བའི་རྒྱུ་ཐབས་སྟོན་པར་མཛད་པའི་ཕྱིར་སློབ་མ་གྲུབ་པ་ཐོབ་པའི་བླ་མ་ལ་མངོན་དུའམ་མདུན་དུ་ཕྱག་འཚལ་བར་བྱའོ། ། ཞེས་པ་ལ་དངོས་གྲུབ་སོགས་སོ། ། ལྔ་པ་ནི། ཕྱི་དྲོའི་ཁ་ཟས་སྤོང་བ་ལ་སོགས་པ་ཉན་ཐོས་ཀྱི་བསླབ་པ་དང་། བཅོས་མའི་དཀྱིལ་འཁོར་དུ་འཇུག་པ་ལ་སོགས་པའི་དབང་ལས་རྣམ་པར་གྲོལ་ཞིང་། དེ་བཞིན་དུ་ངོ་ཚའི་རྟོག་པའི་འབྲས་བུ་ཞུམ་པ་ཉིད་སྤངས་ཏེ་དངོས་པོ་ཀུན་གྱི་རང་བཞིན་ལ་སོ་སོར་རྟོག་པའི་ཤེས་རབ་ཀྱིས་ཡོ་ག་སྟེ་རྣལ་འབྱོར་པས་རྣམ་པར་དཔྱད་ནས་སྟོང་པར་རྟོགས་པར་བྱའོ། །
ཞེས་པ་ལ་བསླབ་པ་དང་སོགས་སོ། ། ཡང་སྙིང་རྗེ་ཆེན་པོ་ཞེས་བོས་ནས་སྤྱོད་པའི་དུས་སུ་ཕྱི་རོལ་གྱི་མེ་ལྷ་ལ་སྦྱིན་སྲེག་དང་། གཏོར་མ་ལ་སོགས་པའི་མཆོད་སྦྱིན་དང་། ཟན་མི་ཟ་བ་ལ་སོགས་པའི་དཀའ་ཐུབ་ལས་འདས་ཤིང་སྤྲོས་བཅས་ཀྱི་སྔགས་བསམ་གཏན་རྣམ་པར་སྤངས་ཤིང་། ལས་དང་པོ་པའི་ངེས་པ་ཅན་གྱི་དམ་ཚིག་དང་སྡོམ་པ་ལས་རྣམ་པར་གྲོལ་ཏེ། གཉིས་མེད་ཀྱི་དོན་རྟོགས་པའི་རྣལ་འབྱོར་དང་ལྡན་པས་སྤྱོད་པ་བྱེད་དོ། ། ཞེས་པ་ལ་སྙིང་རྗེ་ཆེན་པོ་སོགས། དྲུག་པ་ནི། ངེས་པར་གདོན་མི་ཟ་བར་སྔོན་དུ་སྟེ་མདུན་དུ་ལྷ་མ་ཡིན་གྱི་དབང་པོ་ཐག་བཟངས་རིས་གང་དང་། ལྷའི་དབང་པོ་བརྒྱ་བྱིན་ལྟ་བུ་བྱུང་བ་ཡིན་ན་ཡང་དེ་ལ་འཇིགས་པའམ་ཞུམ་པར་མི་བྱ་སྟེ་འཇིགས་པ་མེད་པར་སེངྒེའི་གཟུགས་ཀྱིས་སྤྱོད་པའི་དོན་དུ་རྣམ་པར་རྒྱུའོ། །
ཞེས་པ་ལ་ངེས་པར་སོགས་སོ། ། བདུན་པ་ནི། སེམས་ཅན་ཀུན་གྱི་དོན་གྱི་ཕྱིར། རྟག་ཏུ་སྙིང་རྗེའི་བདུད་རྩི་བཏུང་བར་བྱ་སྟེ། སྙིང་རྗེ་ནི་ཐེག་ཆེན་གྱི་ཆོས་ཀུན་གྱི་རྩ་བ་ཡིན་པས་སོ། ། ཞེས་པ་ལ་སེམས་ཅན་སོགས་སོ། ། སྟོང་པ་ཉིད་དང་སྙིང་རྗེ་ཟུང་འཇུག་གི་རྣལ་འབྱོར་གྱི་བདུད་རྩི་བཏུང་བ་ལ་དགའ་བས་རྣལ་འབྱོར་པ་བཏུང་བ་གཞན་ཆང་གི་བཏུང་བས་གཟི་བ་མེད་དེ། སྙིང་རྗེས་དབང་དུ་གྱུར་པས་གཞན་དོན་ལ་ལྷག་པར་ཆགས་པ་ཁོ་ནའོ། ། ཞེས་པ་ལ་རྣལ་འབྱོར་བཏུང་དགའ་སོགས་སོ། ། ས་དང་པོ་ཐོབ་ནས་ཡུལ་ཁམས་བཅོ་བརྒྱད་ཀྱི་ཆང་འཐུང་ཡང་།
བཟི་མི་བཟིའི་རྣམ་རྟོག་མི་དགོས་སོ། ། གསུམ་པ་ལེའུའི་མིང་ནི། སྤྱོད་པའི་ལེའུ་སྟེ་དྲུག་པའོ་ཞེས་པས་བསྟན།། ༈ །།གཉིས་པ་གྲོགས་ངོ་ཤེས་པར་བྱེད་པའི་བརྡ་ལ་གསུམ་སྟེ། བཤད་པར་དམ་བཅའ་བ། དོན་དངོས། ལེའུའི་མིང་ངོ་། ། དང་པོ་ནི། སྤྱོད་པ་བསྟན་པའི་རྗེས་དེ་ནས་ཙྪོ་མ་སྟེ་བརྡའི་ལེའུ་སྟེ་བཤད་པར་བྱ་སྟེ། སྤྱོད་པ་བྱེད་པ་ལ་གྲོགས་དགོས་ཤིང་གྲོགས་ངོ་ཤེས་པ་ལ་བརྡ་བྱེད་དགོས་པའི་ཕྱིར།
ཞེས་པ་ལ་དེ་ནས་ཙྪོ་མའི་སོགས་སོ། ། གཉིས་པ་ལ་གཉིས་ཏེ། ལུས་ཀྱི་བརྡ་དངོས་དང་། བརྡས་མཚོན་པའི་གྲོགས་འདུ་བའི་ཚུལ་ལོ། ། དང་པོ་ལ་དྲུག་སྟེ། བརྡའི་དགོས་པ། ཕྱག་རྒྱ་དང་ཕྱག་རྒྱའི་ལན། དམ་ཚིག་དང་ལྡན་མི་ལྡན་དབྱེ་བ། དམ་ཚིག་དང་ལྡན་པ་འདུ་བའི་བརྡ། འདུ་གནས་སྤྱིར་བསྟན་པ།
དེའི་དུས་སུ་ཇི་ལྟར་བྱ་བའོ། ། དང་པོ་ནི། བརྡའི་དགོས་པ་གང་ཞེ་ན། བརྡ་དང་བརྡའི་ལན་གང་གིས་སྐྱེས་པ་ནང་ཕན་ཚུན་དང་། བུད་མེད་ནང་ཕན་ཚུན་རྡོ་རྗེའི་སྤུན་དང་རྟེན་མི་མཐུན་ན་རྡོ་རྗེའི་མིང་སྲིང་མོས་ཡང་ཐེ་ཚོམ་མེད་པར་ཤེས་པར་བྱ་བ་ནི་བརྡའི་དགོས་པ་ཡིན་ནོ། ། ཞེས་པ་ལ་གང་གིས་སྤུན་དང་སོགས་སོ། ། གཉིས་པ་གཉིས་ཏེ། དོན་སྟོན་པ་བསྙུན་གྱི་བརྡ་དང་། དོན་མི་སྟོན་པའི་བརྡའོ། ། དང་པོ་ནི།
ཡུལ་ཆེན་དུ་རྒྱུ་བའི་སྒྲུབ་པོ་ལ་བརྡ་འདྲི་བ་གང་ཞིག་གིས་སོར་མོ་མཐེའུ་ཆུང་ལྟ་བུ་གཅིག་སྟོན་པ་ནི་འོང་སམ་དྲིས་པ་ཡིན་ལ། ཅིག་ཤོས་ཀྱིས་གུང་མོ་དང་མཛུབ་མོ་གཉིས་བསྟན་པ་ཡིས་ནི་ལེགས་པར་འོངས་ཞེས་བཏབ་པ་ཡིན་ཞིང་གཡོན་པའི་མཐེ་བོང་གུང་མཛུབ་ཀྱི་བར་དུ་བཅུག་ཏེ་བཅངས་པ་ལས་ཁྱེད་བདེའམ་ཞེས་པའམ། བསྙུན་གྱི་འདྲི་བའི་ཕྱག་རྒྱར་རྣམ་པར་ཤེས་སོ། ། ཞེས་པ་ལ་གང་ཞིག་སོར་མོ་སོགས་སོ། ། གཉིས་པ་ནི། རྣལ་འབྱོར་པ་དང་རྣལ་འབྱོར་མ་གང་ཞིག་གིས་སྲིན་ལག་ཐད་ཀར་བརྐྱང་སྟེ་སྟེར་བ་ལ་དེ་ལ་ལན་མཐེའུ་ཆུང་བརྐྱང་སྟེ་རྣམ་པར་སྦྱིན། སྔར་ལྟར་གང་ཞིག་གིས་གུང་མོ་འཕྱར་ཏེ་སྟོན་པ་ལ། དེའི་ལན་དུ་མཛུབ་མོ་བརྐྱང་སྟེ་རྣམ་པར་སྦྱིན། གང་གིས་སྲིན་ལག་བརྐྱང་སྟེ་སྟོན་པ་ལ་དེའི་ལན་མགྲིན་པར་རེག་པ་རབ་ཏུ་བསྟན། གང་གིས་གོས་ནི་འཛིན་པའམ་གོན་པའི་བརྡ་ནི་སྟོན་པ་ལ་དེའི་ལན་མཐེའུ་ཆུང་མཐེ་བོང་གིས་མནན་ཅིང་སོར་མོ་དབུས་མ་གསུམ་བརྐྱང་སྟེ་རྩེ་གསུམ་གྱི་ཚུལ་དུ་རབ་ཏུ་བསྟན།
གང་གིས་ནུ་མ་རེག་པ་སྟོན་པ་ལ། དེའི་ལན་སྐྲ་མཚམས་སམ་ལྟེ་བ་ལ་རེག་པ་རབ་ཏུ་བསྟན། གང་གིས་སོ་ལ་རེག་པ་ནི་སྟོན་པ་ལ། དེ་ཡི་ལན་ཁའི་ཐད་ཀར་འཁོར་ལོ་བཞི་འདྲི་བའི་ཚུལ་རབ་ཏུ་བསྟན། གང་གིས་སྨིན་མཚམས་སུ་ཁྲོ་གཉེར་སྟོན་པ་ལ། དེའི་ལན་གཙུག་ཕུད་དངོས་སུ་ཡོད་ན་དགྲོལ་བའི་ཚུལ་བརྗོད་པར་བྱ། གང་གིས་དཔྲལ་བར་རེག་པ་སྟོན་པ་ལ་དེའི་ལན་དཔྲལ་བའི་ཐད་ཀྱི་རྒྱབ་ལྟག་པར་རེག་པ་རབ་ཏུ་བསྟན། གང་གིས་རྐང་མཐིལ་ལ་རེག་པར་སྟོན་པ་ལ་དེའི་ལན་རྡོ་སྒོང་འཕང་བའི་ཚུལ་གྱིས་རྣམ་པར་བརྩེ་བར་བྱ། ཞེས་པ་ལ་གང་གིས་སོགས་སོ། ། འོ་ན་བརྡ་དང་བརྡའི་ལན་དེ་དག་ལག་པ་གཡས་གཡོན་གང་གིས་བྱེད་པ་ཡིན་ཞེ་ན།
སྐྱེས་པ་རྣམས་ཀྱི་གཡས་དང་། བུད་མེད་རྣམས་ཀྱི་གཡོན་གྱིས་བྱེད་པ་བདེ་མཆོག་གི་རྒྱུད་ལས་བཤད་དོ། ། གསུམ་པ་དམ་ཚིག་དང་ལྡན་མི་ལྡན་དབྱེ་བ་ནི། དང་པོར་དྲིས་པའི་ཕྱག་རྒྱ་དང་རྗེས་སུ་ལན་གདབ་པའི་ཕྱག་རྒྱའི་ལན་གྱིས་ནི་དམ་ཚིག་དང་ལྡན་མི་ལྡན་གྱི་ནི་རྣམ་པར་དབྱེ་བ་ཤེས་སོ། ། ཞེས་པ་ལ་ཕྱག་རྒྱ་སོགས་སོ། ། བཞི་པ་ནི། བརྡ་དང་བརྡའི་ལན་ཤེས་པ་དེ་ལ། རྣལ་འབྱོར་པས་སྨྲས་པ། ཨེ་མ་ཞེས་དགའ་ཞིང་རངས་པ་སྔོན་དུ་བཏང་ནས་བུ་ནི་སྙིང་རྗེ་ཆེན་པོ་ཞེས་བོས་ནས་གལ་ཏེ་མེ་ཏོག་གི་ཕྲེང་བ་བཟུང་བའི་ལག་པ་གཉིས་སྟོན་ན་ཚོགས་ཀྱི་འཁོར་ལོ་ལ་འདུ་བར་བྱ་ཞེས་སྨྲ་བ་ཡིན། ཕྲེང་བ་ལག་པས་མངོན་པར་བཏང་བར་བྱས་ཏེ་ས་ལ་ལྷུང་ན།
ལྷུང་བའི་ས་དེར་འདུས་ནས་དམ་ཚིག་ལ་གནས་སོ་ཞེས་བྱ་བ་མི་འདའ་བར་བྱ་སྟེ། གང་གིས་ཞེ་ན། སྔགས་ཀྱི་བརྟུལ་ཞུགས་བཟང་པོ་སྒྲུབ་པ་པོ་ཡིས་སོ། ། ཞེས་པ་ལ་དེ་ལ་རྣལ་འབྱོར་སོགས་སོ། ། ལྔ་པ་ནི། འདུ་བ་དེ་ལ་ཕྱི་རོལ་ཡུལ་ཆེན་ཞེས་བྱ་བ་འདུ་བའི་གནས་ནི་སྐྱེ་བོ་ངན་པའི་སྤྱོད་ཡུལ་མ་ཡིན་ཞིང་། གྲུབ་པ་ཐོབ་པའི་གནས་ཡིན་པས་བཟང་པོའི་སྤྱོད་ཡུལ་ཅན་གྱི་གནས་སུམ་ཅུ་རྩ་གཉིས་ཡོད་པ་ནི་ད་ལྟ་ཉིད་དུ་འཆད་པར་འགྱུར་རོ། ། ཞེས་པ་ལ་དེ་ལ་ཕྱི་སོགས་སོ། ། དྲུག་པ་ནི། སྤྱོད་པའི་དོན་དུ་དང་ཚོགས་ཀྱི་འཁོར་ལོ་ལ་འདུ་བར་བྱེད་པའི་གནས་སྐབས་སུ་འདུས་པའི་རྣལ་འབྱོར་མས་གང་སྨྲས་པ་དེ་ལྟར་བྱ་བ་ཐམས་ཅད་རྣལ་འབྱོར་པས་བྱའོ། །
ཞེས་པ་ལ་དེ་ལ་འདུ་སོགས་སོ། ། གཉིས་པ་གྲོགས་འདུ་བའི་ཚུལ་ལ་གསུམ་སྟེ། གང་དུ་འདུ་བའི་གནས། ནམ་འདུ་བའི་དུས། འདུས་པའི་བྱ་བའོ། ། དང་པོ་ལ་མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ཀྱེ་བཅོམ་ལྡན་འདས་ཞེས་བོས་ནས། དེ་ལ་ཕྱག་འཚལ་ལོ། །
འདུ་བ་ཞེས་གསུངས་པའི་འདུ་བའི་གནས་དུ་ལགས། ཞེས་པ་ལ་ཀྱེ་སོགས་སོ། ། ལན་ནི་བཅོམ་ལྡན་འདས་ཀྱི་བཀའ་སྩལ་པ། དཔའ་བོ་དང་མཁའ་འགྲོ་འདུ་བའི་གནས་ཡིན་པས་ན་གནས་དང་། ༡ དེ་དང་ཆ་མཐུན་པས་ཉེ་བའི་གནས་དང་། ༢ ཡེ་ཤེས་བསྐྱེད་པའི་ཞིང་དང་། ༣ དེ་དང་ཆ་མཐུན་པས་ཉེ་བའི་ཞིང་ཉིད་དོ། ༤ ། སྒྲུབ་པ་པོ་ལ་ཡེ་ཤེས་བསྐྱེད་པ་ལ་འདུན་ཞིང་དེར་འདུ་བར་མོས་པས་ན་ཙྪན་དོ། ༥ དེ་དང་ཆ་མཐུན་པས་ཉེ་བའི་ཙྪན་དོ་དང་།
༦ དེ་བཞིན་དུ་དཔའ་བོ་དང་རྣལ་འབྱོར་མ་རྣམས་འདུ་བས་འདུ་བ། ༧ དེ་དང་ཆ་མཐུན་པས་ཉེ་བའི་འདུ་བ་དང་། ༨ རོ་མང་དུ་གནས་པའི་དུར་ཁྲོད། ༩ དེ་དང་ཆ་མཐུན་པས་ཉེ་བའི་དུར་ཁྲོད་ཉིད། ༡༠ ཟག་མེད་ཀྱི་ཡེ་ཤེས་ཀྱི་རོ་འཐུང་ཞིང་བར་གཅོད་ཐམས་ཅད་སེལ་བས་ན་འཐུང་གཅོད། ༡༡ དེ་དང་ཆ་མཐུན་པས་ཉེ་བའི་འཐུང་གཅོད་ཉིད་དེ་༡༢བཅུ་གཉིས་པོ་འདི་རྣམས་སློབ་ལམ་པ་ནི་བཅུ་གཉིས་ཏེ་ས་བཅུའི་དབང་ཕྱུག་ཅེས་བྱ་བ་བྱང་ཆུབ་སེམས་དཔའི་ས་ཡིན་ཞིང་། དེའི་འབྲས་བུ་མགོན་པོ་ཉིད་ཅེས་བྱ་བ་མཐར་ཐུག་གི་སངས་རྒྱས་ཀྱི་ས་ཡིན་ནོ། ། ཞེས་པ་ལ་བཅོམ་ལྡན་འདས་སོགས་སོ། ། དེ་ལྟར་ན་གནས་ལ་སོགས་པ་བཅུ་གཉིས་པོ་འདིས་ནི་བླ་མེད་ཀྱི་ས་བཅུ་གཉིས་བརྗོད་ཀྱི་མིང་གཞན་གྱིས་བརྗོད་པར་མི་བྱ་སྟེ་མི་ནུས་སོ། ། ཞེས་པ་ལ་འདིས་ནི་སོགས་སོ། །
གཉིས་པ་ནི་ཀྱེ་བཅོམ་ལྡན་འདས་གནས་དང་ཉེ་གནས་ལ་སོགས་པ་གང་ལགས། ཞེས་པ་ལ་ཀྱེ་སོགས་སོ། ། ལན་ནི་བཅོམ་ལྡན་འདས་ཀྱི་ཡུལ་སུམ་ཅུ་རྩ་གཉིས་བཀའ་སྩལ་པ་ཡིན་ནོ། ། ཞེས་པ་ལ་བཅོམ་ལྡན་འདས་སོགས་སོ། ། ཚུལ་ཇི་ལྟར་ཞེ་ན། དག་ལྡན་ལས་རྩ་བའི་རྒྱུད་འདིར་ནི་ཡུལ་རྣམས་ཀྱི་མིང་ཙམ་ལས་ནང་གི་གནས་ཀྱང་མ་གསུང་ལ། མི་གསལ་ཞིང་འཁྲུག་པའི་ཚུལ་གྱིས་གསུངས་པས་དེ་གསལ་བར་བྱེད་པ་ནི་བཤད་རྒྱུད་གཉིས་ཀྱི་ཁ་བསྐང་སྟེ་འཁྲུགས་སྡེབས་ལ་རིམ་བཞིན་བསྟན་ཏོ་ཞེས་གསུངས་པ་ལྟར་འཆད་ཚུལ་གཉིས་ལས། རེ་ཞིག་ཕྱག་ཆེན་ཐིག་ལེའི་དགོངས་པ་ལྟར་བཤད་ན་གནས་ཀྱི་ཡུལ་དང་པོ་ནི། ཨཽཌྱིན་ཉིད་དེ་ཕུར་འགྲོ་ཞེས་ཀྱང་བྱ། ཟུར་ཆག་གི་སྐད་དུ་ཨུརྻན་དུ་གྲགས།
དེ་བཞིན་དུ་གནས་ཀྱི་ཡུལ་གཉིས་པ་ནི། ཛཱ་ལན་དྷ་རའི་འབར་བ་འཛིན་པ་ཞེས་པ་ཉིད་ཅེས་བཤད། གནས་ཀྱི་ཡུལ་གསུམ་པ་ནི། ཀོལླ་གི་རི་ཉིད་ཅེས་བྱ་བ་ལྷོ་ནུབ་ན་ཀོལླ་པུ་རི་བྱ་བའི་གྲོང་ཁྱེར་ཡོད། དེ་བཞིན་དུ་ཡང་གནས་ཀྱི་ཡུལ་བཞི་པ་ནི། ཀ་མ་རུ་པ་ཉིད་ཅེས་བྱ་བ་འདོད་པའི་གཟུགས་རྒྱ་གར་ཤར་ཕྱོགས་ན་ཡོད་དོ། ། ཞེས་པ་ལ་གནས་ནི་སོགས་སོ། ། དེ་བཞིན་དུ་ཉེ་གནས་ཀྱི་ཡུལ་མ་ལ་ཝ་ཞེས་བརྗོད་པ་ནི་ལྷོའི་གླིང་ཕྲན་གཅིག་ཡིན། སིན་དྷུ་ནི་ནུབ་ཕྱོགས་ཀྱི་ཆུ་བོ་སིན་དྷུ་འབབ་པའི་འགྲམ་དང་། ན་ག་ར་ནི་ཡུལ་དབུས་ཉིད་ཡིན་ཞིང་།
ལྕགས་པའི་བྲང་བྱ་བ་སིང་ག་ལིའི་གླིང་ཡིན་པས་ཉེ་གནས་ཀྱི་ཡུལ་བཞི། ཞིང་གི་ཡུལ་ནི་མུམྨུ་ནིར་བཤད་ལྷོ་ཕྱོགས་རྒྱལ་པོ་ཁབ་ཅེས་བྱ་བ་ལ་འདོད། དེ་བཞིན་དུ་དེ་ཝི་ཀོ་ཊ་ལྷ་མོའི་མཁར་རྡོ་རྗེ་གདན་གྱི་ཤར་ན་ཡོད་པས་ཞིང་གི་ཡུལ་གཉིས། ཉེ་ཞིང་གི་ཡུལ་ཀུ་ལུ་ཏ་ཞེས་བརྗོད་པ་ནི་རྡོ་རྗེ་གདན་གྱི་ལྷོ་ནུབ་ན་རྡོ་པུས་མོ་ལྟ་བུ་ཡོད། དེ་བཞིན་དུ་ཨར་བུ་ཏ་ཉིད་ནི་ལྷོ་ཕྱོགས་ཀྱི་རྒྱུད་གཅིག་ན་ཡོད་དེ་ཉེ་ཞིང་ལ་ཡུལ་གཉིས། ཙྪན་དོའི་ཡུལ་ཧ་རི་ཀེ་ལ་ནི་ཤར་ལྷོ་ན་ནམ་མཁའི་ཤིང་ལྡན་བྱ་བ་དང་། བའི་མཆོག་སྦྱིན་ནི་གོ་ཏ་ཝ་རི་དང་གཅིག་ཅིང་། ལྷོ་ཕྱོགས་དཔལ་རིའི་ངོས་ལ་ཡོད་དེ་ཙྪན་དོ་ལ་ཡུལ་གཉིས། ཉེ་བའི་ཙྪན་དོའི་ཡུལ་ལམ་པ་ཀ་རྒྱ་གར་ནུབ་ཕྱོགས་དང་། ཀན་ཙི་ཀ་ནི་རྡོ་རྗེ་གདན་གྱི་ལྷོ་ནུབ་ན་ཡོད་དེ་ཉེ་བའི་ཙྪན་དོ་ལ་ཡུལ་གཉིས།
འདུ་བའི་ཡུལ་བྱེད་པའི་བྲང་བྱ་བ་ལྷོ་ཕྱོགས་ཀྱི་རྒྱ་མཚོའི་གླིང་ཕྲན་གཅིག་ཡིན་ལ། གསེར་དང་ལྡན་པའི་གླིང་ནི་ལྷོ་ཕྱོགས་མི་མེད་པའི་གསེར་གླིང་སྟེ་འདུ་བ་ལ་ཡུལ་གཉིས། ཉེ་བའི་འདུ་བའི་ཡུལ་ཀོང་ཀ་ན་ལྷོ་ཕྱོགས་ན་མ་ཧཱ་བི་བྷུ་ཞེས་བྱ་བ་མཆོད་རྟེན་རང་བྱོན་ཡོད་པའི་གནས། བིན་དྷ་ནི་ལྷོ་ཕྱོགས་འབིགས་བྱེད་ཀྱི་རི་སྟེ་ཉེ་བའི་འདུ་བ་ལ་ཡུལ་གཉིས། དུར་ཁྲོད་ཀྱི་ཡུལ་སྲོག་རབ་ཏུ་སོང་བའི་རོ་མང་པོ་ཚོགས་ཤིང་འདུས་པས་ན་རབ་སོང་དགེ་འདུན་དང་། དུར་ཁྲོད་ཀྱི་གནས་གཉིས་པ་རྒྱ་མཚོའི་འགྲམ་ཉིད་དེ་དུར་ཁྲོད་ཀྱི་ཡུལ་གཉིས་ཉེ་བའི་དུར་ཁྲོད་ཀྱི་ཡུལ་ཙ་རི་ཏྲ་རྒྱ་གར་ལྷོ་ཕྱོགས་ཀྱི་བྱེ་བྲག་ཡིན་ལ། གཞོན་ནུའི་གྲོང་ཁྱེར་ནི་རྒྱ་མཚོའི་འགྲམ་གྱི་གླིང་ཕྲན་བུ་མོ་གཟུགས་བཟང་བ་ཁོ་ན་སྐྱེ་བའི་གནས་ཏེ་ཉེ་བའི་དུར་ཁྲོད་ལ་ཡུལ་གཉིས། འཐུང་གཅོད་ཀྱི་ཡུལ་གྲོང་ཁྱེར་གྱི་དང་ཡང་ཁ་ཆེའི་བྱེ་བྲག་དང་། འཐུང་གཅོད་ཀྱི་ཡུལ་གཉིས་པ་གྲོང་གི་མཐར་གནས་པ་མོན་ཡུལ་གྱི་བྱེ་བྲག་སྟེ་འཐུང་གཅོད་ལ་ཡུལ་གཉིས། ཉེ་བའི་འཐུང་གཅོད་ཀྱི་ཡུལ་ཁ་བའི་རི་ཧི་མ་ལ་ཡ་དང་གཅིག་ཅིང་བལ་པོར་གཏོགས་སམ་བོད་དུ་བཤད།
ཀོ་ཤ་ལ་ནི་ཀརྞ་ཌ་དང་གཅིག་ཅིང་རྡོ་རྗེ་གདན་གྱི་ལྷོ་ནུབ་ན་ཡོད་དེ་ཉེ་བའི་འཐུང་གཅོད་ལ་ཡུལ་གཉིས། དེ་ལྟར་ཡུལ་ཉི་ཤུ་རྩ་བརྒྱད་ནི་ཕྱག་ཆེན་ཐིག་ལེ་ལས་བཤད་པའི་ཚུལ་ཡིན་ལ། ལེའུ་བདུན་པའི་ཡུལ་ཆེན་གྱི་སྐབས་འདིར་ལན་ཚྭ་ཅན་གྱི་རྒྱ་མཚོའི་ནང་དུ་སྐྱེས་པ་ཁྱབ་འཇུག་གིས་བྱས་པའི་རྣམ་སྣང་གི་སྐུ་ལ་ཉེ་བའི་གླིང་ཕྲན་དང་། དེ་བཞིན་དུ་སཽ་རཥྚི་ཉིད་ནི་ཟུར་ཆག་གི་སྐད་ལ་ལྷོ་ཕྱོགས་སོ་ཝ་ན་ཐ་རྣལ་འབྱོར་དབང་ཕྱུག་བཞུགས་པའི་གནས་ཏེ་འདི་གཉིས་འཐུང་སྤྱོད་ཀྱི་ཡུལ་གྱི་ཁ་སྐོང་དང་། དེ་བཞིན་དུ་རྒྱ་མཚོའི་འགྲམ་གྱི་ཀ་ལིང་ཀ་དང་། སྐྱེད་ཚལ་ར་བའི་རྫིང་བུའི་འགྲམ་རྒྱལ་པོ་མ་སྐྱེས་དགྲའི་ཁྲུས་ཀྱི་རྫིང་བུའི་ས་ཕྱོགས་ཏེ་འདི་གཉིས་ཉེ་བའི་འཐུང་གཅོད་ཀྱི་ཡུལ་གྱི་ཁ་སྐོང་དུ་བྱས་ཏེ། ཡུལ་སུམ་ཅུ་རྩ་གཉིས་ལེགས་པར་གྲུབ་པ་ཡིན་ནོ། ། ཞེས་པ་ལ་ཉེ་གནས་ཞེས་པ་དུར་ཁྲོད་བརྗོད་པར་ཞེས་སོ། ། འཆང་ཚུལ་གཉིས་པ་ནི། བརྟག་པ་དང་པོའི་ལེའུ་བདུན་པའི་ཡུལ་ཆེན་གྱི་སྐབས་དང་།
ཁ་སྦྱོར་བརྟག་པ་ལྔ་པའི་རབ་བྱེད་དང་པོ་རྩ་བཤད་དུ་སྦྱར་ནས་འཁྲུགས་ཅུང་ཟད་སྡེབས་ཏེ། ཡུལ་སུམ་ཅུ་རྩ་གཉིས་བགྲང་བ་ནི་རྗེ་བཙུན་ས་སྐྱ་པའི་བཤད་སྲོལ་ཐུན་མོང་མ་ཡིན་པ་ཡིན་ཞིང་། དྲུག་པའི་རབ་བྱེད་དང་པོར། སྤྱི་བོ་མ་ལ་ཡ་ཡི་ཡུལ། ། ཞེས་སོགས་ཡུལ་ཉི་ཤུ་རྩ་བཞི་ལ་ཕྱི་ནང་སྦྱར་ནས་གསུངས། རབ་བྱེད་གཉིས་པར། པུ་ལི་རར་ནི་མི་ཕྱེད་མ། ། སོ་དང་སེན་མོ་འབབ་པར་བརྗོད། ། ཅེས་སོགས་ཡུལ་ཉི་ཤུ་རྩ་བཞི་ན་གང་གནས་དང་། དེ་དག་གི་དོན་རྒྱས་པར་ནི་རྗེ་བཙུན་གྱི་བདག་མེད་བསྟོད་པའི་ས་དང་ལྷའི་རིམ་པའི་སྐབས་ན་གསལ་བས་དེར་བལྟའོ། །
གཉིས་པ་ནམ་འདུ་བའི་དུས་ལ་གཉིས་ཏེ། བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི། སྐལ་བ་དང་ལྡན་པའི་སེམས་ཅན་ཀུན་གྱི་དོན་གྱི་ཕྱིར་རྣལ་འབྱོར་མིའང་རྒྱུད་ཀྱེ་རྡོ་རྗེར་རྣལ་འབྱོར་མའི་ཚོགས་ཀྱི་འཁོར་ལོ་ལ་ལེགས་པར་འདུ་བའི་དུས་ཉིན་པར་ཏེ་ཉིན་ཞག་ཉིད་ཀྱང་བཤད་པར་བྱའོ། ། ཞེས་པ་ལ་སེམས་ཅན་སོགས་སོ། ། གཉིས་པ་ནི། ཀྱེ་བཅོམ་ལྡན་འདས་འདུ་བའི་དུས་ཀྱི་ཉི་མ་གང་ལགས་ཞེས་ཞུས་པའི་ལན་དུ་བཅོམ་ལྡན་ཀྱི་བཀའ་སྩལ་པ། ཡི་དྭགས་ཏེ་འབྱུང་པོའི་སྒྲས་སྙད་དཔའ་བོ་དང་རྣལ་འབྱོར་མ་འདུ་བའི་དུས་ནི་ཉི་ཤུ་དགུ་ལྷག་པར་དང་། ཡར་ངོའི་ཟླ་ཕྱེད་ཉ་གང་།
མར་ངོའི་ཟླ་ཕྱེད་གནམ་སྟོང་། ཡར་ངོའི་བཅུ་བཞི། དེ་བཞིན་དུ་ཡང་ཡར་ངོ་མར་ངོའི་བརྒྱད་པ་ཉིད་ཡིན་ནོ། ། ཞེས་པ་ལ་བཅོམ་ལྡན་འདས་སོགས་སོ། ། གསུམ་པ་འདུས་པའི་བྱ་བ་ལ་གསུམ་སྟེ། ཚོགས་ཀྱི་ཡོ་བྱད་དེ། རིམ་པ་གཉིས་ཀྱི་མཉམ་ལེན་ཁ་ཟས་ཀྱི་རྣལ་འབྱོར་དགོས་པ་དང་བཅས་པའོ། ། དང་པོ་ནི། རྒྱལ་མཚན་ལྟར་རྐུ་མོ་གསལ་ཤིང་གི་རྩེ་ལ་བཙུགས་ཏེ་བསད་པ་དང་། མཚོན་བསྣུན་ཏེ་སྐྱེས་པ་དཔའ་བོ་གཡུལ་དུ་བསད་པ་ཉིད་དང་།
མིར་སྐྱེ་བ་ལན་བདུན་བླངས་པའི་ཤའང་ཚོགས་ཀྱི་ཡོ་བྱད་དུ་བཟའ་བར་བྱ་ཞིང་། རྣལ་འབྱོར་པ་རྟོགས་པ་མཐོན་པོར་གྱུར་པས་གདུག་པ་ཅན་ལ་འབད་པས་སྙིང་རྗེ་བསྐྱེད་པ་ཡིས་བསད་པར་བྱས་པའི་ཤ་ཚོགས་ཀྱི་ཡོ་བྱད་དུ་བྱ་བར་བརྗོད་པ་ཉིད་དོ། ། ཞེས་པ་ལ་རྒྱལ་མཚན་སོགས་སོ། ། སྙིང་རྗེའི་མེད་ཅིང་ཁོང་ཁྲོས་ནས་རྣམ་སྨིན་ངན་སོང་དུ་ལྷུང་ཞིང་དངོས་གྲུབ་མི་འགྲུབ་པས་རྒྱུ་མཚན་དེའི་ཕྱིར་ཀུན་སློང་སྙིང་རྗེ་བསྐྱེད་པ་ཉིད་གལ་ཆེ་ཞིང་། བསྒྲལ་བའི་ལས་ཐམས་ཅད་ནི་གདུག་པ་ཅན་གྱི་སྒྲིབ་པ་སྦྱངས་ཤིང་ལམ་ལ་གཞུག་པའི་ཆེད་ཁོ་ན་སྟེ། ཆོ་གའི་གཙོ་བོ་ཁ་སྦྱར་འབྱེད་པ་ལ་སོགས་པའི་ཏིང་ངེ་འཛིན་གྱིས་དེའི་སྲོག་དགག་པ་སྟེ་བསད་པར་བྱས་ལ་ལུས་ཚོགས་ཀྱི་ཡོ་བྱད་དུ་བྱའོ། ། ཞེས་པ་ལ་སྙིང་རྗེ་སོགས་སོ། ། གཉིས་པ་ལ་གཉིས་ཏེ། རྣལ་འབྱོར་གཉིས་ལ་བརྟེན་པའི་བསྐྱེད་རིམ། ཧེ་རུ་ཀའི་ངེས་ཚིག་གི་སྒོ་ནས་རྫོགས་རིམ་གྱི་ཡེ་ཤེས་སོ། །
དང་པོ་ལ་གཉིས་ཏེ། རྣལ་འབྱོར་དངོས་དང་། དེ་ལྟར་བསྒོམ་པའི་ཕན་ཡོན་ནོ། ། དང་པོ་གཉིས་ཏེ། བདག་ཉིད་བསྒོམ་པའི་རྣལ་འབྱོར་དང་། གཞན་ལ་བསྒོམ་པའི་རྣལ་འབྱོར་རོ། ། དང་པོ་ནི། ཐབས་ཤེས་ཚོགས་ཀྱི་འཁོར་ལོ་བྱེད་པ་དེ་ལ་ལྷའི་རྣལ་འབྱོར་འདི་ལྟར་བལྟ་བ་ཉིད་ཡིན་ཏེ། ཉིན་མོའི་བརྡས་བསྟན་པ་སྐྱེས་པ་ལ་བཅོམ་ལྡན་འདས་རྡོ་རྗེ་ཅན་དང་། མཚན་མོའི་བརྡས་བསྟན་པ་བུད་མེད་རྣམས་ཤེས་རབ་བདག་མེད་མས་བརྟག་པར་ཏེ་བསྒོམ་པར་བྱའོ། །
ཞེས་པ་ལ་དེ་ལ་སོགས་སོ། ། དེ་ལྟར་བསམ་སྟེ་ལུས་ཀྱི་མི་བྱ་བ་ཅུང་ཟད་ཀྱང་ཡོད་པ་མ་ཡིན་ཞིང་། རྟག་ཏུ་ཟས་བཟང་ངན་མི་བཟའ་བ་གང་ཡང་ཡོད་པ་མ་ཡིན། གཉིས་མེད་ཀྱི་ཡེ་ཤེས་ལ་གནས་པ་འདི་ལ་སེམས་ལ་མི་བསམ་གང་ཡང་ཡོད་པ་མ་ཡིན། ངག་ཏུ་བཟང་ངན་མི་སྨྲ་བ་གང་ཡང་མེད་དེ། ཐམས་ཅད་དོན་དུ་འགྱུར་བས་སོ། ། ཞེས་པ་ལ་མི་བྱ་སོགས་སོ། ། གཉིས་པ་ནི། ཇི་ལྟར་བདག་ཉིད་ལྷ་ཡིན་པ་དེ་ལྟར་སྣང་བའི་དངོས་པོ་ཐམས་ཅད་ལྷ་དང་ལྷ་མོའི་རང་བཞིན་དུ་ཤེས་པར་བྱ། དེ་བཞིན་དུ་བདག་ནི་ང་མཆོག་ཉིད་དེ་དཀྱིལ་འཁོར་གྱི་གཙོ་བོར་བསྒོམ་པ་ལྟར་གཞན་ཐམས་ཅད་ཀྱང་གཙོ་བོ་ཉིད་དུ་སྒོམ་ཞིང་འདི་ལྟར་བདག་གཞན་གཉིས་ཀ་ལྷར་སེམས་པའི་རྣལ་འབྱོར་པ་བདག་གིས་བཟའ་བ་དང་བཏུང་བ་ལ་སོགས་པ་སྤྱད་པར་བྱ་སྟེ་ཐམས་ཅད་ཚོགས་རྫོགས་པའི་ཐབས་སུ་འགྱུར་བས་སོ། །
དེ་སྐད་དུ་གསང་བ་འདུས་པ་ལས། འདོད་པའི་ལོངས་སྤྱོད་ཐམས་ཅད་ལ། ། ཅི་འདོད་པར་ནི་བསྟེན་བཞིན་དུ། ། རང་གི་ལྷག་པའི་ལྷར་སྦྱོར་བས། ། བདག་དང་གཞན་ལ་མཆོད་པར་གྱིས། ། ཞེས་གསུངས་པས་སོ། ། ཞེས་པ་ལ་ཇི་ལྟར་བདག་སོགས་སོ། ། གཉིས་པ་ཕན་ཡོན་ནི། རྣལ་འབྱོར་པ་དེའི་ལུས་ཀྱི་ཡན་ལག་ཇི་སྙེད་བསྒྱུར་བ་དང་། ངག་ཏུ་ཚིག་རྣམ་རབ་ཏུ་རྒྱས་པར་སྨྲ་བ་ཉིད།
དེ་ཉིད་སྔགས་དང་ཕྱག་རྒྱ་འགྱུར་བ་ཡིན་ཏེ། རྣལ་འབྱོར་པ་དེ་ཧེ་རུ་ཀ་དཔལ་གྱི་གནས་སམ་རྣལ་འབྱོར་པ་བཞུགས་པས་སོ། ། ཞེས་པ་ལ་ཡན་ལག་ཅེས་སོགས་སོ། ། གཉིས་པ་ནི། ཤྲཱི་ནི་གཟུང་འཛིན་གཉིས་མེད་ཀྱི་ཡེ་ཤེས་ཏེ། ཡེ་ཤེས་ཀྱི་དཔལ་དང་ལྡན་པ་དང་། ཧེ་ནི་རྒྱུ་དང་སོགས་ཀྱི་སྒྲས་བསྟན་པའི་འབྲས་བུ་དང་གཟུང་འཛིན་གྱི་སྟོང་པའི་རྣམ་པར་ཐར་པའི་སྒོ་སྟོང་པ་ཉིད། རུ་ནི་ཚོགས་དང་བྲལ་བ་འབྲས་བུ་ཉིད་དུ་ངེས་པ་རྣམ་པར་ཐར་པའི་སྒོ་སྨོན་པ་མེད་ཉིད། ཀ་ནི་བར་གང་དུའང་མི་གནས་པ་རྣམ་པར་ཐར་པའི་སྒོ་མཚན་མ་མེད་པའི་སྟོང་པ་ཉིད་ཡིན་ནོ། ། ཞེས་པ་ལ་ཤྲཱི་ནི་སོགས་སོ། །
གསུམ་པ་ནི། རྡོ་རྗེ་སྟེང་དུ་བསྒོམ་ཐོད་པ་ཤ་ལྔ་བདུད་རྩི་དང་བཅས་པ་འོག་མེ་རླུང་གི་སྟེང་དུ་བསྒོམ་མེ་སྦར་བ་དང་། ནང་གི་རྫས་བཀོལ་བ་དང་། ཡེ་ཤེས་ཀྱི་བདུད་རྩི་སྤྱན་དྲངས་པའི་སྦྱོར་བ་ལས་སྔགས་ཀྱིས་བྱིན་གྱིས་བརླབས་ཏེ། མི་རྟ་ཁྱི་ལ་སོགས་པ་སྐྱེ་བོ་གང་དང་གང་རྣམས་ཀྱི་ཤ་དང་བདུད་རྩི་ནི་བཟའ་བའི་རྣལ་འབྱོར་ལ་མཁས་པས་བཟའ་བར་བྱ་སྟེ། ཕན་ཡོན་ནི། སེམས་ཅན་གྱི་སྒྲས་བསྟན་པའི་ཚུལ་བཟུང་བའི་དཔའ་བོ་དང་རྣལ་འབྱོར་མ་དེ་དང་དེ་དབང་དུ་འདུ་བར་འགྱུར་རོ། ། ཞེས་པ་ལ་རྡོ་རྗེ་སོགས་སོ། ། གསུམ་པ་ལེའུའི་མིང་ནི། བརྡ་དང་ཞེས་སོགས་ཀྱིས་བསྟན།།
༈ །།གསུམ་པ་རྣལ་འབྱོར་མ་དང་ལྷན་སྐྱེས་ཀྱི་དོན་བསྒོམ་པ་ལ་གཉིས་ཏེ། རྣལ་འབྱོར་མའི་འཁོར་ལོ་བསྒོམ་པ་དངོས་དང་། དེའི་རྣམ་པར་དག་པའོ། ། དང་པོ་ལ་སྔར་ལྟར་གསུམ་ལས། དང་པོ་ནི། བརྡ་བསྟན་པའི་རྗེས་དེ་ནས་རྣལ་འབྱོར་མའི་འཁོར་ལོ་བཤད་པར་བྱ་སྟེ། བརྡས་ངོ་ཤེས་པར་བྱེད་པའི་གྲོགས་རྣལ་འབྱོར་མ་ནི་འདི་ནས་འབྱུང་བའི་ལྷ་མོ་བཅོ་ལྔ་ཡིན་པས་དེ་བཤད་དགོས་པའི་ཕྱིར། ཞེས་པ་ལ་དེ་ནས་སོགས་སོ། ། གཉིས་པ་ལ་གསུམ་སྟེ། བསྐྱེད་པའི་རིམ་པ་བསྒོམ་པའི་ཚུལ།
རིམ་གཉིས་འབྲེལ་པ་ཅན་དུ་བསྒོམ་པའི་ཚུལ། རྫོགས་པའི་རིམ་པ་བསྒོམ་པའི་ཚུལ་ལོ། ། དང་པོ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ནམ་མཁའི་ཁམས་སུ་བྷ་ག་སྟེ་ཆོས་འབྱུང་གྲུ་གསུམ་བསམ། དེའི་དབུས་སུ་རྟེན་དང་བརྟེན་པ་རྣམ་པར་བསྒོམ་པ་ནི། རྟེན་གྱི་འཁོར་ལོ་གཞལ་ཡས་ཁང་ནི་ལྷ་བསྐྱེད་པའི་སྔོན་དུ་ཇི་ལྟར་རིགས་པར་འབྱུང་བ་བཞི་ལས་བསྐྱེད། བརྟེན་པ་ལྷ་རྣམས་མངོན་བྱང་ལྔའི་རིམ་པས་ཇི་ལྟར་འབྱུང་བ་བསྒོམ་པ་ཉིད་དོ། །
ཞེས་པ་ལ་ནམ་མཁའ་སོགས་སོ། ། གཉིས་པ་ལ་གཉིས་ཏེ། རྟེན་བསྐྱེད་པ་དང་། བརྟེན་པ་དང་བསྐྱེད་པའོ། ། དང་པོ་ལ་གཉིས་ཏེ། འབྱུང་བ་བཞི་ལས་གཞལ་ཡས་ཁང་བསྐྱེད་པ་དང་། གདན་བསྒོམ་པའོ། ། དང་པོ་ནི། རྟེན་གྱི་འཁོར་ལོ་གཞལ་ཡས་ཁང་ནི་རྣམ་པར་སྣང་མཛད་ཀྱི་ངོ་བོ་ཡིན་ཞིང་དེའི་རྒྱུའི་ཡན་ལག་ལཾ་ལས་ས་དང་ཝཾ་ལས་ཆུ་ནི་སྔོན་ཏེ་འོག་ཏུ་བསྒོམ། དེ་ནས་ཇི་ལྟར་རིགས་པ་སྟེ་རིམ་པ་བཞིན་རི་རཾ་ལས་བྱིན་ཟ་མེ་དང་།
བརྟེན་པ་ལྷ་རྣམས་ཀྱི་ནི་རྟེན་གཞལ་ཡས་ཁང་གི་རྒྱུ་ཡཾ་ལས་རླུང་ཆེན་དང་། རྐྱེན་གྱི་ཡན་ལག་ཇི་ལྟར་རྟེན་དང་བརྟེན་པ་སྒོམ་པ་པོའི་རྣམ་པར་ཤེས་པ་ཡིག་འབྲུ་ལྔ་རྣམ་པར་འབྱུང་བའང་འབྱུང་བ་བཞི་ལ་བསྲེས་ཏེ་གཞིའི་ཡན་ལག་ཆོས་འབྱུང་གྲུ་གསུམ་གྱི་ནང་དུ་དེ་ལྟ་བུའི་འབྱུང་བ་བཞི་ལས་སྐྱེས་པའི་རྟེན་གྱི་འཁོར་ལོ་གཞལ་ཡས་ཁང་ཉིད་བསྒོམ། དེའི་ནང་དུ་ཕྱི་ནང་གི་འཕར་མ་གཉིས་དག་ཉེས་པས་མ་གོས་པས་སྐྱོན་མེད་པ་དེ་ཡང་ཡུམ་གྱི་བྷ་གའི་ཟེའུ་འབྲུ་མཚོན་པ་ལས་ནི་ནང་དུ་འཕར་མ་གཅིག་ཏུ་གྱུར་ཏེ། པདྨ་འདབ་བརྒྱད་རྡོ་ར་འོད་ཀྱི་འཕྲེང་བ་དང་བཅས་པས་བསྐོར་བའོ། ། ཆོས་ཀྱི་འབྱུང་གནས་བྷ་ག་གྲུ་གསུམ་གྱིས་ནི་འཕར་མ་ཕྱི་མ་མཚོན་པར་བརྗོད་དོ། ། ཞེས་པ་ལ་འཁོར་ལོ་སོགས་སོ། ། གཉིས་པ་ནི། གཞས་ཡས་ཁང་དེའི་དབུས་ནང་གི་ལྷ་གནས་སོ་སོར་ཉི་མའི་དཀྱིལ་འཁོར་རེ་རེ་དང་ཤི་བ་མི་རོ་བཅོ་ལྔའི་གདན་གྱི་བདག་ཉིད་རྣམ་པར་བསམ་ཞིང་བསྒོམ་ཞེས་པ་ལ། དེ་དབུས་སོགས་སོ། ། གཉིས་པ་བརྟེན་པ་བསྐྱེད་པ་ལ་གསུམ་སྟེ།
མངོན་བྱང་ལྔའི་བསྐྱེད་ཆོག ལྷ་མོ་རྣམས་གསལ་གདབ་པ། ཁ་དོག་གི་སྒོ་ནས་ཞེན་པ་སྤང་བའོ། ། དང་པོ་ལ་གཉིས་ཏེ། ལྷ་མོ་རྣམས་ཀྱི་མངོན་བྱང་དང་། རྒྱུ་རྡོ་རྗེ་འཛིན་པའི་བསྐྱེད་མཆོག་གོ ། དང་པོ་གསུམ་སྟེ། ཨཱ་ལི་ཀཱ་ལི་ལ་མ་ལྟོས་པའི་མངོན་བྱང་། ལྟོས་པའི་མངོན་བྱང་། ཡེ་ཤེས་ལྔ་དང་སྦྱར་བའོ། །
དང་པོ་ནི། གདན་དེ་དག་སོ་སོའི་སྟེང་དུ་ཟླ་བའི་དཀྱིལ་འཁོར་རེ་རེ་བསྒོམ་པ་ཡིན། ཟླ་བའི་དཀྱིལ་འཁོར་རེ་རེའི་སྟེང་དུ་ལྷ་མོ་རང་རང་གི་ས་བོན་ཉིད་བསྒོམ། ཕྱི་ནས་མུན་པའི་བདུད་ལས་རྒྱལ་བ་ཉི་མས་མནན་པ་སྟེ། སྟེང་དུ་ཉི་མའི་དཀྱིལ་འཁོར་རེ་རེ་བསྒོམ། ཟླ་བ་ཉི་མ་གཉིས་དབུས་ཀྱི་ས་བོན་དང་བཅས་པ་གཅིག་ཏུ་འདུས་པ་ལས་བདེ་བ་ཆེན་པོ་ལྷ་མོ་བཅོ་ལྔའི་སྐུ་བསྒོམ་ཞེས་པ་ལ། དེའི་སྟེང་དུ་སོགས་སོ། ། གཉིས་པ་ནི། ཨ་ལི་ཕྲག་གཉིས་ཀྱི་གཟུགས་ཀྱིས་ཟླ་བའི་དཀྱིལ་འཁོར་གནས་ཏེ་ཨཱ་ལི་ལས་ཟླ་བ་བསྐྱེད། ཀཱ་ལི་ཕྲག་གཉིས་ཀྱིས་སྣང་བྱེད་ཉི་མའི་དཀྱིལ་འཁོར་གནས་ཏེ་ཀཱ་ལི་ལས་ཉི་མ་བསྐྱེད།
ཟླ་བ་ཉི་མ་དབུས་ཀྱི་ས་བོན་བཅས་པ་འདུས་པ་ལས་དཀར་མོ་གཽ་རཱི་ལ་སོགས་པ་ལྷ་མོ་བཅོ་ལྔ་བསྐྱེད་པར་རབ་ཏུ་གྲགས་སོ་ཞེས་པ་ལ། ཨཱ་ལི་ཟླ་བའི་སོགས་སོ། ། གསུམ་པ་ནི། མངོན་བྱང་ལྔའི་ཟླ་བ་ནི་མེ་ལོང་ལྟ་བུའི་ཡེ་ཤེས་ལྡན་ནོ། ། བདུན་གྱི་བདུན་པ་ཉི་མའི་དཀྱིལ་འཁོར་ནི་མཉམ་ཉིད་ཡེ་ཤེས་ལྡན། རང་གི་ལྷའི་ས་བོན་དང་ཕྱག་མཚན་ནི་སོ་སོར་རྟོག་པའི་ཡེ་ཤེས་ཡིན་པར་བརྗོད་པར་བྱ། ཐམས་ཅད་གཅིག་ཏུ་གྱུར་པ་བྱ་བ་ནན་ཏན་གྱི་ཡེ་ཤེས་ཉིད། ལྷ་སྐུ་རྫོགས་པ་ཆོས་དབྱིངས་ཡེ་ཤེས་རྣམ་པར་དག་པ་སྟེ། མཁས་པས་ལྷ་བསྐྱེད་པའི་ཆོ་ག་གསུང་པ་ཡིས་མངོན་བྱང་རྣམ་པ་ལྔ་པོ་བསྒོམ་པ་ཉིད་དོ། ། ཞེས་པ་ལ་ཟླ་བ་ལ་སོགས་སོ། །
ཉི་མ་ལ་བདུན་གྱི་བདུན་པ་ཟེར་བའི་རྒྱུ་མཚན་ནི། ཉི་མ་འདྲེན་བྱེད་ལ་རླུང་གི་རྟ་བདུན་ཡོད་ཅིང་། དེ་རེ་རེའང་འདྲེན་བྱེད་ཀྱི་རླུང་གི་རྟ་བདུན་བདུན་ཡོད་པའི་རྒྱུ་མཚན་གྱིས་ཡིན་ནོ། ། གཉིས་པ་རྒྱུ་རྡོ་རྗེ་འཛིན་པའི་བསྐྱེད་ཆོག་ལ་གཉིས་ཏེ། གཙོ་བོ་མཉམ་སྦྱོར་ལས་བསྐྱེད་པ་དང་། འཁོར་ཐབས་དང་ཤེས་རབ་ལས་བསྐྱེད་པའོ། ། དང་པོ་ནི། ཨཱ་ལི་ལས་ཟླ་བ། ཀཱ་ལི་ལས་ཟླ་བ་གྲུ་གསུམ་ཉིད་མཉམ་པར་སྦྱོར་བ་ནི་རྡོ་རྗེ་སེམས་དཔའ་ཉིད་ཀྱི་བསྐྱེད་པའི་གཞིའི་གདན། མཉམ་སྦྱོར་དེའི་སྟེང་དུ་ཡི་གེ་ཧཱུྃ་ལས་བྱུང་བའི་གོང་བུ་རྡོ་རྗེ་དཀར་པོ་རྩེ་ལྔ་པ་ལ་ཧཱུྃ་ཕཊ་རྣ་བའང་འདོད་མི་བྱ་སྟེ།
མཚན་པ་མེད་པ་དེ་རྣམས་འདྲེས་པ་ལས་རྡོ་རྗེ་སེམས་དཔའི་གཟུགས་ཅན་ལས་བྱུང་བའི་དཀྱིལ་འཁོར་གྱི་བདག་པོ་རྒྱུ་རྡོ་རྗེ་འཆང་རྣམ་པར་བསྒོམ། བསྒོམ་ཚུལ་ནི། དེའི་ཕྱག་བཅུ་དྲུག་གི་ཕྱག་མཚན་དང་ཞལ་བརྒྱད་ཀྱི་ཞལ་མདོག་སོགས་གོང་མ་སྟེ་སྔར་བཤད་པ་བཞིན། སྐུ་མདོག་ནི་ཟླ་བ་ཆུ་ཤེལ་ནོར་བུའི་འོད་ལྟར་དཀར་ཞིང་འོད་ཟེར་འཕྲོ་བའོ། ། ཞེས་པ་ལ་ཨཱ་ལི་སོགས་སོ། ། གཉིས་པ་ནི། གཙོ་བོ་མཉམ་སྦྱོར་ལས་བསྐྱེད་པ་བཞིན་དུ་འཁོར་རྣམས་ཀྱང་མཉམ་སྦྱོར་ལས་བསྐྱེད་དམ་ཞེས་པ་ན་མི་བསྐྱེད་དེ། ཐབས་དང་ཤེས་རབ་མི་མཉམ་སྦྱོར་གྱི་རང་བཞིན་ལས་ལྷ་མོ་བཅོ་ལྔའི་སྐབས་འདི་ལྟར་རྒྱུ་རྡོ་རྗེ་འཆང་གི་འཁོར་གྱི་ལྷ་མོ་བརྒྱད་པོ་ཐམས་ཅད་རྫོགས་པར་བསྐྱེད་པ་ཉིད་དོ། ། ཞེས་པ་ལ་ཐབས་སོགས། འོ་ན་ཤེས་རབ་དང་ཐབས་གང་ཡིན་སྙམ་ན་ཟླ་བ་དང་ཉི་མའི་རབ་ཏུ་དབྱེ་བ་ལས་ཨཱ་ལི་ཟླ་བ་ཐབས།
ཀཱ་མི་ཉི་མ་ཤེས་རབ་ཡིན་ཞིང་ཐབས་ཤེས་མི་མཉམ་སྦྱོར་གྱི་མངོན་བྱང་འདི་ལས་རྒྱུ་རྡོ་རྗེ་འཆང་གི་འཁོར་གྱི་ལྷ་མོ་དཀར་མོ་ལ་སོགས་པ་བསྐྱེད་ཅིང་འོན་ཀྱང་དེ་དག་ཁ་དོག་མི་འདྲ་བས་དབྱེ་བས་སོ་སོ་ཡིན་ཏེ། གཽ་རཱི་ནག་མོ། ཙཽ་རཱི་དམར་མོ། བཻ་ཏ་ལི་སེར་མོ་ཡིན་པ་སོགས་ཤེས་པར་བྱའོ། ། ཞེས་པ་ལ་ཟླ་བ་སོགས་སོ། ། གསུམ་པ་ལ་བཞི་སྟེ། ཕྱོགས་གང་དུ་འགོད་པ། ལྷ་མོ་རྣམས་ཀྱི་རྣམ་པ། ཕྱག་མཚན་དང་གདན་གྱི་རྣམ་དག དེ་ལྟར་བསྒོམས་པའི་ཕན་ཡོན་ནོ། །
དང་པོ་ནི། ལྷ་མོ་བཅོ་ལྔ་པོ་དཀྱིལ་འཁོར་དུ་བཞུགས་པའི་ཚུལ་ཇི་ལྟ་བུ་ཞེ་ན། དང་པོར་རེ་ཞིག་ནང་གི་འཕར་མ་ལ་རྡོ་རྗེ་མ་ལ་སོགས་པའི་རྣལ་འབྱོར་མ་ལྔ་ངེས་པར་གནས་པ་ནི་སྦྱང་གཞི་ཕུང་པོ་ལྔ་རྣམ་པར་དག་པའི་རང་བཞིན་གྱི། སྦྱོང་བྱེད་རྡོ་རྗེ་མ་ལ་སོགས་པའི་ལྷའི་རྣལ་འབྱོར་རིག་པ་རྟག་ཏུ་བསྒོམ་པར་བྱའོ། ། ཞེས་པ་ལ་རེ་ཞིག་སོགས་སོ། ། བཞུགས་ཚུལ་དངོས་ནི་དབང་པོ་ཤར་དུ་རྡོ་རྗེ་མ། གཤིན་རྗེ་ལྷོ་དཀར་མོ། ཆུ་བདག་ནུབ་ཏུ་ཆུའི་རྣལ་འབྱོར་མ། ལུས་ངན་བྱང་དུ་རྡོ་རྗེ་མཁའ་འགྲོ་མ། དཀྱིལ་འཁོར་གྱི་དབུས་སུ་བདག་མེད་རྣལ་འབྱོར་མ་རྣམས་བཞུགས་སོ། །
ཞེས་པ་ལ་དབང་པོར་སོགས་སོ། ། དེ་ནས་ལྷ་མོ་གཞན་རྣམས་བཞུགས་པའི་ཚུལ་ནི། ཕྱི་རོལ་གྱི་ནི་འཕར་མ་ལ། ཤར་དུ་དཀར་མོ། ལྷོར་ཆོམ་རྐུན་མ། ནུབ་ཏུ་རོ་ལངས་མ། བྱང་དུ་གྷསྨ་རི་དང་། བྱང་ཤར་དུ་པུཀྐ་སི། ཤར་ལྷོར་རི་ཁྲོད་མ། ལྷོ་ནུབ་ཏུ་གདོལ་པ་མོ།
འཕར་མ་ཕྱི་མའི་ལྷ་མོ་བརྒྱད་པ་ཌོཾ་བྷི་ནི་ནི་ནུབ་བྱང་དུ་གནས་པ་རུ་ནི་བརྗོད་དོ། ། ཞེས་པ་ལ་ཕྱི་རོལ་སོགས་སོ། ། གྲངས་ཀྱི་འཁྲུགས་བསྡེབས་ན། པུཀྐ་སི་ལྷ་མོ་དྲུག་པར་བྱས་ནས་མཚམས་མ་བཞི་དང་དེ་ནས་ཕྱོགས་མ་བཞི་འདྲེའོ། ། དེ་བཞིན་དུ་ཞལ་སྟེང་དུ་གཟིགས་པ་དང་ལྡན་པས་སྟེང་ལྡན་མ་ས་སྤྱོད་མ་ཉིད་ཅེས་བརྗོད་པ་ནི་སྲིད་པ་འཁོར་བ་རྣམ་པར་དག་པའི་རང་བཞིན་གྱིས་གཙོ་མོའི་འོག་གི་ཐད་ཀྱི་མདུན་དུ་གནས། ཞལ་འོག་ཏུ་གཟིགས་པ་དང་ལྡན་པས་འོག་ལྡན་མ་མཁའ་སྤྱོད་མ་ཉིད་ཞི་བ་མྱང་འདས་རྣམ་པར་དག་པའི་རང་བཞིན་གྱིས་གཙོ་མོའི་སྟེང་གི་ཐད་ཀྱི་མདུན་དུ་གནས་སོ་ཞེས་སྙིང་རྗེ་ཆེན་པོ་རྡོ་རྗེ་སྙིང་པོ་ལ་འབོད་པའོ། ། ཞེས་པ་ལ་འོག་ལྡན་ཞེས་སོགས་སོ། ། གཉིས་པ་ནི། ཆོས་ཀྱི་དབྱིངས་ལས་མི་འགྱུར་བས་ལྷ་མོ་ཐམས་ཅད་སྐུ་མདོག་ནག བདུད་སྐྲག་པས་དྲག་ཆེན།
སྦྱིན་པ་ལ་སོགས་པ་ཕར་ཕྱིན་དང་པོ་ལྔའི་ངོ་བོར་ཕྱག་རྒྱ་ལྔས་སྐུ་ལ་བརྒྱན། ཆོས་ཐམས་ཅད་དེ་བཞིན་ཉིད་དུ་རོ་གཅིག་པས་ཞལ་གཅིག སེམས་ཅན་གྱི་དོན་ལ་རྗེས་སུ་ཆགས་པས་སྤྱན་ནི་དམར་བ་རྣམས་ཀྱིས་ལག་པ་གཡས་པར་གྲི་གུག་དང་གཡོན་པར་ཐོད་པས་ཁྱབ་པ་སྟེ་འཛིན། གོང་གི་ཕྱག་རྒྱ་ལྔ་ནི་འཁོར་ལོ་དང་རྣ་ཆ་དང་མགུལ་རྒྱན་དང་། ལག་པར་ལག་གདུབ། སྐེ་རགས་རྣམས་ནི་སངས་རྒྱས་མི་བསྐྱོད་པ་ལ་སོགས་པ་ལྔའི་ངོ་བོར་རྣམ་པར་དག་པ་ཡིན་ཞིང་། མི་བསྐྱོད་པའི་ངོ་བོར་དག་པ་སོགས་འདི་ལྔ་ཕྱག་རྒྱ་དག་པའོ། ། ཞེས་པ་ལ་ལྷ་མོ་སོགས་སོ། ། འོ་ན་འཁོར་རྣམས་ཀྱིའང་ཕྱག་མཚན་སོགས་དེ་ལྟར་ཡིན་ནམ་ཞེ་ན། ཇི་ལྟར་གཙོ་མོ་བདག་མེད་རྣལ་འབྱོར་མ་དེ་ལྟར་འཁོར་ལྷ་མོ་བཅུ་བཞི་པོ་ཐམས་ཅད་དེ་དང་འདྲ་བར་རྣམ་པར་བཤད་དོ། །
ལག་པ་གཅིག་གཡོན་པ་ནི་ཐོད་པ་འཛིན་པས་བྲེལ་ཞིང་། གཡས་པ་ནི་གྲི་གུག་འཕྱར་བའི་ཚུལ་གྱིས་འཛིན། གཡོན་པ་ནས་ཀྱང་གྲུ་མོ་ན་ཡབ་ཀྱི་ངོ་བོ་ཁ་ཊྭཱཾ་ཀ་འཛིན་པ་ཉིད་དོ། ། དེར་མ་ཟད་གཟུང་འཛིན་སྤངས་པས་སྐུ་སྨད་ལ་སྟག་གི་སྤགས་པས་རྣམ་པར་དཀྲིས་ཤིང་། གདན་རོ་ལ་ཞོན་པ་སྟེ་བཞུགས་ཤིང་སྐུ་ལ་འོད་ཟེར་འཕྲོ་བས་གཟི་བརྗིད་འབར་བ། བདེན་གཉིས་ཐུགས་སུ་ཆུད་པས་ཕྱག་གཉིས། ཡོན་ཏན་གོང་ནས་གོང་དུ་རྒྱས་པས་དབུ་སྐྱེས་ཏེ་སྐྲ་སེར་པོ་གྱེན་དུ་བརྫེས་པའོ། ། ཞེས་པ་ལ་ཇི་ལྟར་སོགས་སོ། ། གསུམ་པ་ནི། ང་རྒྱལ་ལ་སོགས་པ་སྲིད་པའི་རྩ་བའི་སྐྱོན་དྲུག་རྣམས་གཅོད་པའི་ཕྱིར་གྲི་གུག་རྣམ་པར་གནས།
དངོས་པོ་དང་དངོས་མེད་དུ་འཛིན་པའི་རྣམ་རྟོག་གི་མགོ་བོ་བཅད་པའི་པདྨའི་སྣོད་དམ་ཐོད་པའི་ནང་དུ་ནི་ཚངས་པ་ལ་སོགས་པ་བདུད་བཞི་བཅོམ་པས་བདུད་རྣམ་པ་བཞིའི་ཁྲག་དངོས་གྲུབ་ཀྱི་ཕྱིར་ནི་བཏུང་བར་བྱ་ཞིང་གསོལ་བའི་ཚུལ་མཛད་པའོ། ། ཞེས་པ་ལ་ང་རྒྱལ་སོགས་སོ། ། དེ་བཞིན་དུ་ལྷ་མོ་སྟོང་པའི་རྣམ་པས་ཐབས་ཁ་ཊྭཱཾ་ཀ་དང་འབྲེལ་བས་ཟུང་འཇུག་དང་། ཡང་ན་ལྷ་མོའི་སྐུ་ཐབས་ཀྱི་རྣམ་པས་འོག་གི་གདན་རོ་ནི་སྟོང་པ་བདག་མེད་པར་མཚོན་པ་རྣམ་པར་བརྟགས་པས་ཐབས་ཤེས་ཟུང་འཇུག་ཡིན་ནོ། ། ཞེས་པ་ལ་སྟོང་པའི་སོགས་སོ། ། བཞི་པ་ནི། དེ་ལྟར་དམ་ཚིག་པ་བསྐྱེད་པ་སོགས་བསྙེན་སྒྲུབ་ཡན་ལག་བཞི་ཚང་པ་དང་གོང་གི་རྣམ་དག་དང་ལྡན་པ་འདིས་ནི་ལྷའི་འཁོར་ལོ་རྣམ་པར་བསྒོམ་ན་མཆོག་གི་དངོས་གྲུབ་མྱུར་དུ་ཐོབ་པར་འགྱུར་རོ། ། ཞེས་པ་ལ་འདིས་ནི་སོགས་སོ། ། གསུམ་པ་ཁ་དོག་གི་སྒོ་ནས་ཞེན་པ་སྤང་བ་ནི། དུས་དང་པོར་ལྷ་མོ་བཅོ་ལྔ་རྡོ་རྗེ་སེམས་དཔའི་ངོ་བོ་ནག་པོ་རབ་ཏུ་བསྒོམ།
གཉིས་པར་འོད་དཔག་མེད་ཀྱི་ངོ་བོ་དམར་པོ་རབ་ཏུ་བསྒོམ། གསུམ་པ་ལ་ནི་རིན་འབྱུང་གི་ངོ་བོ་སེར་པོ་བསྒོམ། བཞི་པར་དོན་གྲུབ་ཀྱི་ངོ་བོ་ལྗང་ཁུ་དེ་བཞིན་ནོ། ། ལྔ་པར་མི་བསྐྱོད་པའི་ངོ་བོ་ཁ་དོག་སྔོན་པོ་དང་། དུས་དྲུག་པར་རྣམ་སྣང་གི་ངོ་བོར་དཀར་པོའི་ལུས་ཅན་ཉིད་དུ་བསྒོམ་སྟེ། དེ་ལྟར་ཡན་ལག་དྲུག་བསྒོམ་པའི་རྣལ་འབྱོར་པས་ཁ་དོག་ལ་ཞེན་པ་དང་བྲལ་བའི་ཚེ་དབང་དུས་སུ་མ་ཟད་དགའ་བྲལ་གྱི་མཐའ་ལམ་དུས་ཀྱི་ལྷན་ཅིག་སྐྱེས་པར་ཡང་དབང་གསུམ་པའི་དུས་དེ་བཞིན་དུ་ལྷན་སྐྱེས་དེ་བློའི་ཡུལ་ལས་འདས་ཤིང་བསྒོམ་བྱ་སྒོམ་བྱེད་དང་བྲལ་བར་བསྒོམ་པ་ཡིན་ནོ། ། ཞེས་པ་ལ་དང་པོར་སོགས་སོ། ། གཉིས་པ་རིམ་གཉིས་འབྲེལ་པ་ཅན་དུ་བསྒོམ་པ་ནི། འོ་ན་བསྐྱེད་རྫོགས་རེ་རེ་བས་གྲོལ་ལམ་ཞེ་ན། མི་གྲོལ་ཏེ་རྟེན་བསྐྱེད་པའི་རིམ་པ་ཉིད་དང་ནི་བརྟེན་པ་རྫོགས་པ་ཡི་ཡང་རིམ་པ་ཉིད་དེ་རིམ་གཉིས་ཟུང་འབྲེལ་དུ་ཉམས་སུ་བླངས་པ་ལ་བརྟེན་ནས་མཐར་ཐུག་སངས་རྒྱས་ཐོབ་པ་ན་བསྐྱེད་རྫོགས་ཟུང་འཇུག་ལ་མཉམ་པར་གནས་ནས་ནི་རྡོ་རྗེ་ཅན་ཏེ་རྡོ་རྗེ་འཆང་གི་སྐུར་བཞེངས་ནས་གསང་ཆེན་རྡོ་རྗེ་ཐེག་པའི་ཆོས་འཆད་དོ། །
ཞེས་པ་ལ་བསྐྱེད་པའི་སོགས་སོ། ། དེ་ལྟར་གཉིས་ལས་བསྐྱེད་པའི་རིམ་པ་ཡི་ནི་ཆ་ལྷ་མོ་བཅོ་ལྔའི་སྐབས་དང་ལྷའི་ལེའུར་བཤད་ཟིན་ཅིང་། ད་ནི་བརྟེན་པ་རྫོགས་པའི་རིམ་པ་ཡི་ཆ་འཆད་དོ། ། ཞེས་པ་ལ་བསྐྱེད་པ་སོགས་སོ། ། གསུམ་པ་རྫོགས་རིམ་བསྒོམ་ཚུལ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ཕྱག་རྒྱ་སྤྱན་མ་ལ་སོགས་པར་བསྐྱེད་པའི་པདྨ་ལ། བུ་ཁ་ནམ་མཁའི་ཁམས་ཞེས་ནི་བརྗོད་དེ་ཡེ་ཤེས་སྐྱེ་བའི་གོ་འབྱེད་པའོ། །
ཞེས་པ་ལ་ནམ་མཁའི་སོགས་སོ། ། བྷ་ག་ཞེས་བྱ་བ་བཅོམ་པ་དང་སྐལ་བ་གཉིས་ཀ་ལ་འཇུག་པས་རྣམ་པར་རྟོག་པ་ཐམས་ཅད་བཅོམ་ཞིང་བདེ་བ་ཆེན་པོའི་སྐལ་བ་དང་ལྡན་པས་ལྷན་སྐྱེས་ཀྱི་ཡེ་ཤེས་ལ་བརྗོད། བསྒོམ་པ་ཞེས་བྱ་བ་བསྲུབ་པ་དང་བསྲུབ་པའི་སྦྱོར་བའི་སྒོ་ནས་ཐབས་དང་ཤེས་རབ་སྙོམས་པར་འཇུག་པ་ཉིད་ཡིན་ཞིང་། སྙོམས་འཇུག་དེ་ལས་བྱུང་བ་ཡི་བདེ་བ་འཁོར་ལོར་བརྗོད་དེ། རྣམ་རྟོག་གཅོད་ནུས་པས་སོ། ། ཞེས་པ་ལ་བྷ་ག་སོགས་སོ། ། བདེ་བའི་ངོ་བོ་གང་སྙམ་ན་བདེ་བ་དེ་མ་འཁྲུལ་པའི་དོན་གྱིས་ན་རིག་པ་སྟེ་རིམ་པ་ཇི་ལྟ་བ་བཞིན་དུ་རང་རིག་པ་གསལ་བའི་བདག་ཉིད་དུ་སྐྱེའོ། ། རྟེན་ཇི་ལྟར་ཞེ་ན། ལུས་ལས་བྱུང་ཞིང་བདེ་བ་ལ་རོལ་བས་ལྷ་ཞེས་བྱ་བ་ཀུནྡ་བྱང་ཆུབ་ཀྱི་སེམས་ཇི་ལྟར་འབྱུང་བ་ཁུ་བའི་བདག་ཉིད་ཅན་ནི་བདེ་བའི་རྟེན་ཡིན་ནོ། ། ཞེས་པ་ལ་རིགས་སོགས་སོ། །
གཉིས་པ་རྒྱས་བཤད་ལ་གཉིས་ཏེ། ཇི་ལྟར་བསྒོམ་པའི་ཚུལ་དང་། དེ་གདོན་མི་ཟ་བར་བསྒོམ་པར་གདམས་པའོ། ། དང་པོ་ལ་གཉིས་ཏེ། ལྷན་ཅིག་སྐྱེས་པས་ལྷན་ཅིག་སྐྱེས་པ་བསྒོམ་ཚུལ་དང་། རང་བཞིན་ལྷན་ཅིག་སྐྱེས་པའི་བསྒོམ་ཚུལ་ལོ། ། དང་པོ་ལ་གསུམ་སྟེ། ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོ་གཏན་ལ་དབབ་པ། དེ་རྟོགས་པར་བྱེད་པའི་ཐབས། ཐབས་བསྒོམ་པའི་ཕན་ཡོན་ནོ། །
དང་པོ་ལ་གསུམ་སྟེ། ལྷན་སྐྱེས་ཀྱི་དབྱེ་བ། ཡེ་ཤེས་དགའ་བཞིའི་ཁྱད་པར། ལྷན་ཅིག་སྐྱེས་པའི་ངོ་བོ་ངེས་པར་བྱ་བའོ། ། དང་པོ་ནི། ལྷན་སྐྱེས་ཞེས་བྱ་བ་ངོ་བོའི་སྒོ་ནས་ཟུང་འཇུག་བརྗོད་བྲལ་ལ་བཤད་པ་དང་། རྟེན་གྱི་སྒོ་ནས་ཞུ་བདེ་ལ་བཤད་པ་དང་། རྒྱུའི་སྒོ་ནས་དགའ་བ་བཞི་ལ་བཤད་པ་རྣམས་སུ་ཡོད་པ་ལས་རེ་ཞིག་རྟེན་གྱི་ངོས་ནས་བཞག་པའི་ལྷན་ཅིག་སྐྱེས་པ་རྣམ་པ་གཉིས་ཏེ། བཙུན་མོ་ཤེས་རབ་ཀྱི་རྒྱུད་ལ་ཡོད་པ་ཡིན་པ་དང་། སྐྱེས་བུ་ཐབས་ཀྱི་རྒྱུད་ལ་ཡོད་པ་གཉིས་སུ་བརྗོད་པ་ཉིད་དོ། །
ཞེས་པ་ལ་ལྷན་ཅིག་སོགས་སོ། ། ཡང་ན་རགས་པ་རྟོགས་སླ་བ་དང་ཐབས་སུ་གྱུར་པ་ཀུན་རྫོབ་ཀྱི་ལྷན་སྐྱེས་དང་། ཕྲ་བ་རྟོགས་དཀའ་བ་དང་ཐབས་ལས་བྱུང་བ་དེ་བཞིན་གྱི་ལྷན་སྐྱེས་གཉིས་སུ་ཡོད་པ་ལས། རྟེན་གྱི་སྒོ་ནས་དབྱེ་བའི་ཕྱི་ནས་ལྷན་སྐྱེས་དེའི་དབྱེ་བ་རྣམ་པ་གཉིས་སོ། ། ཞེས་པ་ལ་ཀུན་རྫོབ་ཅེས་སོགས་སོ། ། རེ་ཞིག་སྐྱེས་བུའི་རྒྱུད་ལ་སྐྱེས་པའི་ལྷན་ཅིག་སྐྱེས་པའང་རྣམ་པ་གཉིས་ཏེ། སྐྱེས་བུ་དེའི་ཁུ་བའམ་ནི་རྟེན་ཞུ་བ་དང་། བདེ་བ་ནི་བརྟེན་པ་ཉིད་དོ། ། ཞེས་པ་ལ་རེ་ཞིག་སོགས་སོ། ། སྐྱེས་བུ་ཇི་བཞིན་དུ་ཤེས་རབ་ཀྱི་རྒྱུད་ལ་སྐྱེས་པའང་རྣམ་པ་གཉིས་ཏེ་ཤེས་རབ་དེའི་ཁུ་བའམ་ནི་རྟེན་ཞུ་བ་དང་།
བདེ་བ་ནི་བརྟེན་པ་ཉིད་དོ། ། ཞེས་པ་ལ་སྐྱེས་བུ་སོགས་སོ། ། རྒྱུ་མཚན་དེ་ཉིད་ཀྱི་ཕྱིར་ན་རྒྱུ་དགའ་བ་ནི་བཞིའི་རབ་ཏུ་དབྱེ་བ་ཡིས་ནི། འདི་ལྟར་ལྷན་ཅིག་སྐྱེས་པའི་དགའ་བ་ཉིད་ལ་རྣམ་པ་བཞི་སྟེ། སྐྱེ་མེད་རིམ་པའམ་རྫོགས་པའི་རིམ་པའི་ཕྱོགས་ཐབས་དང་ཤེས་རབ་ཀྱི་འདུ་འཕྲོ་ལས་བྱུང་བ་གང་ཡིན་པ་དེ་ལ་ནི་བཞིར་དབྱེ་བའོ། ། ཞེས་པ་ལ། དེ་ཉིད་ཕྱིར་སོགས་སོ། ། གཉིས་པ་ལ་བཞི་སྟེ། དཔེའི་སྒོ་ནས་གཏན་ལ་དབབ་པ། ཉམས་མྱོང་གི་སྒོ་ནས་གཏན་ལ་དབབ་པ།
རྣམ་རྟོག་གི་སྒོ་ནས་བཤད་པ། ངོ་བོའི་སྒོ་ནས་བཤད་པའོ། ། དང་པོ་ནི། དགའ་བ་དང་པོ་སྣ་ཚོགས་ཀྱི་སྐབས་ནི་རྩོལ་བ་ཆེ་ཞིང་བདེ་བ་ཆུང་བས་དཔའ་བོ་ཉིད་དང་། མཆོག་ཏུ་དགའ་བ་རྣམ་སྨིན་ནི་རྩོལ་བ་ཆུང་ཞིང་བདེ་བ་ཆེ་བས་རྣལ་འབྱོར་མ། ཤིན་ཏུ་བདེ་དགའ་འམ་དགའ་བྲལ་གྱི་དགའ་བ་རྣམ་ཉེད་ནི་ཐམས་ཅད་དེ་ཐབས་ཤེས་གཉིས་ཀའི་རྒྱུད་ལ་བདེ་བ་ངེས་པར་འདྲ་བ་ཡིན། དགའ་བ་གསུམ་པོ་དེ་བདེ་བའི་ཐབས་ལས་ཡང་དག་པར་རིག་པ་ནི་ལྷན་ཅིག་སྐྱེས་པའི་ཡེ་ཤེས་སོ། ། ཞེས་པ་ལ་དགའ་བ་དང་པོ་སོགས་སོ། ། གཉིས་པ་ནི། དགའ་བའི་བདེ་བ་ནི་ཅུང་ཟད་ཉམས་སུ་མྱོང་སྟེ།
མཆོག་ཏུ་དགའ་བ་ནི་ཅུང་ཟད་དེ་བས་ལྷག་པའི་བདེ་བ་ཉམས་སུ་མྱོང་། དགའ་བྲལ་གྱི་དགའ་བ་འདོད་པ་ལ་ཆགས་པ་དང་བྲལ་བ་ཉམས་སུ་མྱོང་བ་ཡིན། དགའ་བ་གསུམ་གྱི་ལྷག་མ་ལྷན་ཅིག་སྐྱེས་པའི་དགའ་བ་ནི་བདེ་སྟོང་ཟུང་དུ་འཇུག་པ་ཉིད་དོ། ། ཞེས་པ་ལ་དགའ་བའི་སོགས་སོ། ། གསུམ་པ་ནི། དགའ་བ་དང་པོ་རྡོ་རྗེ་དང་པདྨ་རེག་པར་འདོད་པའི་རྟོག་པ་དང་བཅས་པ་དང་། གཉིས་པ་བདེ་བ་ཅུང་ཟད་ཉམས་སུ་མྱོང་བར་འདོད་པའི་རྟོག་པ་དང་བཅས་པ་དང་། གསུམ་པ་འདོད་ཆགས་འཇིག་པ་ཉིད་དེ་ཆགས་པ་དང་བྲལ་ཡང་ཆགས་བྲལ་གྱི་མཐར་ལྷུང་བས་རྟོག་པ་དང་བཅས་པ་ཉིད། དེས་ན་རྟོག་པ་ཐམས་ཅད་དང་བྲལ་བའི་བཞི་པ་ལྷན་སྐྱེས་ཀྱི་དགའ་བ་བསྒོམ་པར་བྱའོ། ། ཞེས་པ་ལ་དང་པོར་རེག་པར་སོགས་སོ། །
བཞི་པ་ནི། འཇིག་རྟེན་པའི་དགའ་བདེ་ལས་མཆོག་ཏུ་དགའ་བ་འདོད་ཆགས་ཀྱི་ཞེན་པ་དང་བཅས་པས་སྲིད་པར་བརྗོད། དགའ་བྲལ་ལས་ནི་གཟུགས་སོགས་ལ་ཆགས་པ་དང་བྲལ་བས་མྱ་ངན་ལས་འདས་པར་བརྗོད། དབུ་མ་མཆོག་ཏུ་དགའ་བ་ནི་སྤྲོས་པ་དང་བྲལ་ཡང་བདེ་བ་ཅུང་ཟད་ཉམས་སུ་མྱོང་བའི་དགའ་བ་ཙམ་གྱི་སྤྲོས་པ་དང་བཅས་པ་ཉིད་དེ། དགའ་བ་གསུམ་པོ་འདི་ནི་ལྷན་ཅིག་སྐྱེས་པ་སྤངས་སོ། ། ཞེས་པ་ལ་མཆོག་ཏུ་སོགས་སོ། ། ལྷན་སྐྱེས་ཀྱི་ངོ་བོ་འདི་ལ་དགའ་བ་དང་པོའི་དུས་ཀྱི་འདོད་ཆགས་ཞེན་པ་མེད་ཅིང་དགའ་བྲལ་གྱི་དུས་ཀྱི་ཆགས་བྲལ་འགོག་པ་ཡང་མེད། མཆོག་དགའི་དུས་ཀྱི་དབུ་མར་དམིགས་པར་ཡང་མི་འགྱུར། འདི་ལ་ཐབས་སྒྲུབ་པ་པོ་དང་ཤེས་རབ་ཕྱག་རྒྱར་ཞེས་པ་ཡང་མེད་དོ། ། ཞེས་པ་ལ་འདོད་ཆགས་མེད་སོགས་སོ། །
འོ་ན་ཅི་ཞེ་ན། ཡང་དག་པའི་གནས་ལུགས་དེ་ཉིད་སྣང་བ་སྟེ་ཇི་ལྟ་བ་བཞིན་དུ་རྟོགས་པའི་སངས་རྒྱས་ཀྱི་ཡེ་ཤེས་སུ་ངེས་པ་རྣལ་འབྱོར་པའི་རྒྱུད་ལ་སྐྱེད་པ་པོ་ལ་དཔེའི་ལྷན་སྐྱེས་ཀྱི་ཡེ་ཤེས་ཞེས་བྱ་བ་ཡིན་ནོ། ། ཞེས་པ་ལ་ཡང་དག་ཞེས་སོགས་སོ། ། གཉིས་པ་རྟོགས་བྱེད་ཀྱི་ཐབས་ལ་བཞི། ཐབས་གཞན་གྱིས་མི་རྟོགས་པར་བསྟན་པ། རྟོགས་བྱེད་ཀྱི་ཐབས་སྤྱིར་བསྟན་པ། ཉམས་སུ་བླངས་པའི་ཚུལ། ཡེ་ཤེས་དེ་ཆོས་ཐམས་ཅད་ཀྱི་བདག་ཉིད་དུ་བསྟན་པའོ། ། དང་པོ་ནི། ཚིག་ཏུ་བརྗོད་པ་སོགས་བློས་བྱས་གཞན་གྱིས་རྟོགས་པར་མི་ནུས་པའི་དོན་གྱིས་གནས་ལུགས་རང་བཞིན་ལྷན་སྐྱེས་དེ་དཔེ་དང་གཏན་ཚིགས་སོགས་ཀྱིས་གཏན་ལ་ཕབ་པའི་གནས་སྐབས་གང་དུ་ཡང་ནི་མི་རྙེད་དེ།
དེ་རྟོགས་པ་ལ་ཐབས་མཁས་ཁྱད་པར་ཅན་དགོས་པས་སོ། ། ཞེས་པ་ལ་གཞན་གྱིས་ཞེས་སོགས་སོ། ། གཉིས་པ་ནི། འོ་ན་ཐབས་གང་གིས་རྟོགས་པ་ཡིན་པ་བར་མ་ཆད་པའི་གདམས་ངག་དང་། དབང་གསུམ་པའི་དུས་དང་ཐབས་མཁས་ཁྱད་པར་ཅན་ཕྱག་རྒྱ་བསྟེན་པ་དང་། བདག་གི་བསོད་ནམས་རྒྱ་ཆེན་པོ་བསགས་པ་ལ་བརྟེན་ནས་རྟོགས་ཤིང་ཞིང་ཤེས་པར་བྱའོ། ། ཞེས་པ་ལ་བླ་མའི་ཞེས་སོགས་སོ། ། གསུམ་པ་ལ་ནི། མདོར་བསྟན་པ་དང་། རྒྱས་པར་བཤད་པའོ། །
དང་པོ་སྟོན་པ་ལ། དམན་པ་འབྲིང་དང་མཆོག་རྣམས་དང་། ། གཞན་དང་གང་དང་དེ་རྣམས་དང་། ། རོ་མཉམ་དེ་ཉིད་སྒོམ་པ་ཡིས། ། འདི་ཀུན་མཉམ་པ་ཉིད་དུ་བལྟ། ། ཞེས་གསུང་བྱུང་སྟེ་ཚིག་འབྲུ་རྒྱས་བཤད་ཏུ་འབྱུང་ངོ་། ། གཉིས་པ་ནི། དམན་པའི་གནས་ནི་ཕྲ་བའི་དོན་ཡིན་པས་སྣོད་ཀྱི་དབང་དུ་བྱས་ན་རྡུལ་ཕྲ་རབ་ལ་སོགས་པ་དང་། བཅུད་གྲོག་འབུར་ལ་སོགས་པའི་སྲོག་ཆགས་ཕྲ་མོ་རྣམས་ལ་ངོས་འཛིན། མཆོག་གི་དངོས་པོ་ནི་ཆེ་ཞིང་རགས་པ་ཡིན་པས་སྣོད་ཀྱི་དབང་དུ་བྱས་ན་རི་རབ་ལ་སོགས་པ་དང་།
བཅུད་གཟུགས་ཁམས་ཀྱི་ལྷ་ལྟ་བུ་ལ་བརྗོད་པར་བྱ། དེ་གཉིས་ཀྱི་དབུ་མ་སྟེ་ཆེ་ཆུང་གཉིས་ཀྱིས་སྤངས་པ་འབྲིང་པོ་ཉིད། གཞན་རྣམས་ཞེས་བྱ་བ་ཡུལ་ཅན་གྱི་དབང་པོ་དྲུག གང་རྣམས་ཞེས་བྱ་བ་བརྟན་པ་སྣོད་དང་། དེ་རྣམས་ཞེས་བྱ་བ་གཡོ་བ་བཅུད། འདི་ཀུན་ཞེས་བྱ་བ་ཆོས་ཀུན་གདོད་མ་ནས་མ་སྐྱེས་པས་ངའམ་བདག་ཉིད་མེད་པ་མཉམ་ཉིད་ཅེས་བྱ། ཆོས་ཐམས་ཅད་རང་བཞིན་གྱིས་མེད་པར་མཚུངས་པ་འདོད་པ་ཉིད། གོང་དུ། རོ་མཉམ་དེ་ཉིད་བསྒོམ་པ་ཡིས། ། ཞེས་བཤད་པའི་མཉམ་ཞེས་བྱ་བ་རང་བཞིན་ལྷན་སྐྱེས་ཀྱི་ངོ་བོར་མཚུངས་པར་བརྗོད།
རང་བཞིན་ལྷན་སྐྱེས་དེའི་རྟོགས་པའི་ཡེ་ཤེས་ནི་རྣམ་རྟོག་གཅོད་པས་འཁོར་ལོ་དང་། ཉམས་སུ་མྱོང་བས་རོ་ཞེས་བརྗོད། བསྒོམ་པ་ནི་ཆོས་ཐམས་ཅད་རང་བཞིན་ལྷན་སྐྱེས་ཀྱི་ངོ་བོར་རོ་གཅིག་ཅིང་མཉམ་པ་ཉིད་ཡིན་པའི་ཕྱིར་ཡིད་ལ་མི་བྱེད་པའི་ཚུལ་གྱིས་བསྒོམ། བསྒོམ་པ་འདིས་ནི་ལྷན་སྐྱེས་དོན་གྱིས་བརྗོད་པར་བྱ་སྟེ་རང་བཞིན་ལྷན་ཅིག་སྐྱེས་པའི་ཡེ་ཤེས་ཡིན་པ་ལ་ཡིན་པ་ལྟར་དུ་བསྒོམ་པས་སོ། ། ཞེས་པ་ལ་དམན་པའི་ཞེས་པ་ནས་བརྗོད་པར་བྱ་ཞེས་སོ། ། བཞི་པ་ནི། ལྷན་སྐྱེས་ང་ལས་འགྲོ་བ་བརྟན་གཡོ་ཐམས་ཅད་འབྱུང་། ང་ལ་གནས་གསུམ་པོ་ས་འོག་ས་སྟེང་ས་བླ་འབྱུང་། ང་ཡིས་འཁོར་འདས་ཀྱི་ཆོས་འདི་ཀུན་ལ་ཁྱབ་པ་སྟེ། ཡེ་ཤེས་དེ་ཀ་འཁོར་འདས་སྣ་ཚོགས་སུ་སྣང་།
དེ་ལྟར་སྣང་ཡང་འགྲོ་བའི་རང་བཞིན་འཁོར་འདས་ཀུན་ཡེ་ཤེས་ལས་གཞན་དུ་མ་མཐོང་སྟེ་ཡེ་ཤེས་ཀྱི་ཆོ་འཕྲུལ་ལས་མ་འདས་པས་སོ། ། ཞེས་པ་ལ་ང་ལས་སོགས་སོ། ། གསུམ་པ་ཕན་ཡོན་ལ་གཉིས་ཏེ། བསོད་ནམས་ཆུང་བས་ཀྱང་འགྲུབ་པ། གོམས་ན་རྒྱུན་མི་འཆད་པའོ། ། དང་པོ་ནི། དེ་ལྟར་རྣལ་འབྱོར་པས་ཆོས་ཐམས་ཅད་རང་བཞིན་ལྷན་སྐྱེས་ཀྱི་ངོ་བོར་ཤེས་ནས་ཤིན་ཏུ་མཉམ་པར་བཞག་པའི་རྣལ་འབྱོར་གང་ཡུན་རིང་དུ་གོམས་པ་ན་སྐྱེ་བ་སྔོན་བསོད་ནམས་བསགས་པ་ཆུང་བའི་མི་ཡིས་ཀྱང་ཚེ་འདི་ལ་མཆོག་གི་དངོས་གྲུབ་དེ་ནི་འགྲུབ་པར་འགྱུར་བ་ཐེ་ཚོམ་མེད་དོ། ། ཞེས་པ་ལ་དེ་ལྟར་སོགས་སོ། ། གཉིས་པ་ནི། ཁ་ཟས་ཟ་བ་དང་།
བཏུང་བ་འཐུང་བ་དང་། ལུས་ལ་ཆུ་བླུགས་ཏེ་ཁྲུས་བྱེད་པ་དང་། ཉལ་བ་དང་། གཉིད་ལོག་པ་དང་། བསམ་མནོ་སེམས་པ་དང་། དེས་མཚོན་ནས་སྤྱོད་ལམ་གྱི་གནས་སྐབས་ཐམས་ཅད་ན་རྣལ་འབྱོར་རྒྱུན་མི་ཆད་ཅིང་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ་མངོན་པར་འདོད་པ་དེས་དེ་ནས་མྱུར་དུ་མཆོག་གི་དངོས་གྲུབ་སྔོན་དུ་འགྲོ་བ་སྟེ་ཐོབ་པར་འགྱུར་རོ། ། ཞེས་པ་ལ་བཟའ་དང་སོགས་སོ། ། གཉིས་པ་རང་བཞིན་ལྷན་སྐྱེས་བསྒོམ་ཚུལ་ལ་གསུམ་སྟེ། ཉམས་སུ་བླང་བའི་ཚུལ། ཐམས་ཅད་ལ་ཁྱབ་པར་སྒོམ་པ།
དེ་ལ་རྩོད་པ་སྤོང་པའོ། ། དང་པོ་ནི། འགྲོ་བ་བརྟན་གཡོ་ཐམས་ཅད་རང་བཞིན་ལྷན་སྐྱེས་སྤྲོས་བྲལ་གྱི་ངང་དུ་བསྟིམ་ཞིང་བསྒོམ་པར་བྱ་སྟེ། གང་གི་ཕྱིར་ན། ཕྱི་ནང་གི་དངོས་པོ་གང་ལ་ཡང་མཚན་མར་འཛིན་པའི་ཡིད་ཀྱིས་མི་བསྒོམ་པར་ཕྱི་ནང་གི་ཆོས་ཐམས་ཅད་ནི་སྤྲོས་བྲལ་དུ་ཡོངས་སུ་ཤེས་ན་བསྒོམ་བྱ་སྒོམ་བྱེད་དང་བྲལ་བས་སྒོམ་པ་ཉིད་ནི་བསྒོམ་པ་མ་ཡིན་ནོ། ། ཞེས་པ་ལ་གང་ཕྱིར་སོགས་སོ། ། གཉིས་པ་ནི། བརྟན་པ་སྣོད་དང་། གཡོ་བ་བཅུད་ཀྱི་དངོས་པོ་གང་ཡིན་པ་གཉིས་ལས། སྣོད་རྩ་དང་ལྕུག་མ་གེལ་པ་དང་།
ཤིང་གེལ་བ་འཁྲིལ་ཤིང་ལ་སོགས་པས་མཚོན་ནས་སྣོད་ཀྱི་དངོས་པོ་ཀུན་དང་། བཅུད་སེམས་ཅན་བདག་གི་དངོས་པོའི་རང་བཞིན་ཀུན་ཡེ་ཤེས་ལས་གཞན་མ་ཡིན་པར་དམ་པའི་དེ་ཉིད་རང་བཞིན་ལྷན་སྐྱེས་ཀྱི་ཡེ་ཤེས་སུ་ངེས་པར་བསྒོམ་པར་བྱའོ། ། ཞེས་པ་ལ་བརྟན་དང་སོགས་སོ། ། གསུམ་པ་རྩོད་པ་སྤོང་བ་ལ་གཉིས་ཏེ། འབད་པ་མེད་པར་གྲོལ་བར་ཐལ་བ་སྤངས་བ། འཁོར་བར་འགྱུར་དུ་མི་རུང་བ་སྤང་བའོ། ། དང་པོ་ནི། རང་སེམས་སྤྲོས་བྲལ་དུ་སྒོམ་པ་དེ་དངོས་པོ་ཀུན་གྱི་གནས་ལུགས་དེ་བཞིན་ཉིད་ཡིན་ནས་བསྒོམ་མམ། མ་ཡིན་ནས་བསྒོམ། མ་ཡིན་ནས་བསྒོམ་ན་སྤྲང་པོ་རྒྱལ་པོར་རློམ་པ་དང་འདྲ།
ཡིན་ན་འབད་མེད་དུ་གྲོལ་བར་འགྱུར་རོ་སྙམ་ན། ཡིན་ནས་བསྒོམ་ཞིང་དེ་ལྟར་ཡིན་ཡང་འབད་མེད་དུ་གྲོལ་བར་མི་འགྱུར་ཏེ། ཆོས་ཅན་སྣང་བའི་དངོས་པོ་དེ་རྣམས་ལ་དམ་པ་སྟེ་གནས་ལུགས་གཅིག་ལས་ཡོད་པ་མ་ཡིན་ལ། གཅིག་ནི་རང་བཞིན་ལྷན་སྐྱེས་ཀྱི་རང་བཞིན་བདེ་བ་ཆེན་པོ་སེམས་ཅན་ཐམས་ཅད་ཀྱི་རྒྱུད་ལ་ཡོད་པ་ཉིད་ཡིན་ཞིང་། འོན་ཀྱང་དེ་མ་རྟོགས་ན་མི་གྲོལ་ལ། ལྷན་སྐྱེས་ཀྱི་རང་རིག་རྟོགས་ནས་ནི་བྱང་ཆུབ་ཐོབ་པར་འགྱུར་རོ། ། དེས་ན་ལྷན་སྐྱེས་ཀྱི་རང་རིག་རྟོགས་པའི་ཕྱིར་ན་ཐབས་བསྒོམ་པ་ཉིད་དོ། ། ཞེས་པ་ལ་དེ་རྣམས་སོགས་སོ། ། གཉིས་པ་ནི། སེམས་ཅན་ཀུན་གྱི་རང་རིག་ལྷན་སྐྱེས་དེ་གདོད་མ་ནས་དྲི་མས་དག་ན་འཁོར་བར་གྱུར་དུ་མི་རུང་ངོ་ཞེ་ན།
རུང་སྟེ་གདོད་མ་ནས་དྲི་མ་དག་ཀྱང་རང་གི་རིག་པའི་རྣམ་གྱུར་གྱི་བྱེད་པ་ལས་ཉོན་མོངས་པ་གློ་བུར་བས་རང་བཞིན་ལྷན་སྐྱེས་འོད་གསལ་བ་སྒྲིབ་ཅིང་ཐིབས་ཀྱིས་མནན་པ་ལས་ནི་ཟག་བཅས་ཀྱི་ལས་སྐྱེ་བའི་ཉོན་མོངས་པ་འབྱུང་། དེ་བས་ན་རང་བཞིན་ལྷན་སྐྱེས་ཐབས་ཀྱིས་ཟིན་ན་རང་གིས་འཕྲོག་ཅིང་སྟེ་མྱང་འདས་ཐོབ་པར་བྱེད། ཐབས་ཀྱིས་མ་ཟིན་ན་རང་གིས་འཁོར་བར་རྒྱུན་མི་ཆད་པ་བྱེད་པས། རང་བཞིན་ལྷན་སྐྱེས་ཀྱི་རང་རིག་ནི་འཁོར་འདས་ཀུན་གྱི་བྱེད་པ་པོ་རྒྱལ་པོ་དང་། རང་ལས་གཞན་གྱི་བྱེད་པ་པོ་གཞན་མེད་པས་གཙོ་བོ་ཞེས་ཀྱང་བྱའོ། ། ཞེས་པ་ལ་རང་གིས་རིག་པའི་སོགས་སོ། ། གཉིས་པ་གདོན་མི་ཟ་བར་བསྒོམ་པར་གདམས་པ་ལ་གསུམ་སྟེ། སྒོམ་པའི་ཕན་ཡོན། མ་སྒོམ་པའི་ཉེས་དམིགས། རྒྱུན་མི་ཆད་དུ་བསྒོམ་པར་གདམས་པའོ། །
དང་པོ་ལ་གཉིས་ཏེ། སྤང་བྱས་ཟིལ་གྱིས་མི་གནོན་པ། ཐོབ་བྱ་ཐོབ་པའོ། ། དང་པོ་ནི། འདོད་ཆགས་དང་། ཞེ་སྡང་དང་། ཕྲག་དོག་དང་། དེ་བཞིན་དུ་གཏི་མུག་དང་། ང་རྒྱལ་ཉིད་དེ་ཉོན་མོངས་པ་ལྔས་ཡེ་ཤེས་རྒྱུད་ལ་སྐྱེས་པའི་རྣལ་འབྱོར་པ་ཟིལ་གྱིས་གནོན་མི་ནུས་ཏེ། ཡེ་ཤེས་སྐྱེས་པ་ཉིད་ནས་ཉོན་མོངས་པ་རྣམས་ཡེ་ཤེས་ཀྱི་ཆ་ཉིད་དུ་ཀ་གོ་བས་ཅུང་ཟད་འཇོམས།
དེའི་རྒྱུན་བསྐྱངས་པས་ཉོན་མོངས་པ་དེ་ཀུན་ལྷན་སྐྱེས་ཀྱི་སེམས་དེ་ལ་གནས་པ་རིམ་གྱིས་སྦྱངས་ཏེ་ཉམས་དགའ་བ་ཡེ་ཤེས་ལྔར་གནས་གྱུར་ཏེ་འཁོར་བའི་ཉེས་པས་གནས་གྱུར་པའི་ཡོན་ཏན་གྱི་བཅུ་དྲུག་གི་ཆར་ཡང་བསྐྲུན་པར་མི་ཕོད་དོ། ། ཞེས་པ་ལ་འདོད་ཆགས་ཞེས་སོགས་སོ། ། གཉིས་པ་ལ་གསུམ་ཏེ། ཐོབ་བྱ་ཡེ་ཤེས་ཀྱི་ངོ་བོ། དེ་དཔེའི་ཡེ་ཤེས་སུ་བསྟན་པ། དེ་རྟོགས་པའི་གནས་སྐབས་ཀྱི་ཕན་ཡོན་ནོ། ། དང་པོ་ནི། ཟག་མེད་རྣམ་པར་མི་རྟོག་པའི་ཡེ་ཤེས་ནི་ཆོས་ཡིན་ཞིང་དེ་འབྱུང་བའི་གནས་པདྨ་ལས་སྐྱེས་པའི་ཡེ་ཤེས་ནི་ངོ་བོ་རྣམ་པར་མི་རྟོག་པས་མཁའ་མཉམ། རྒྱུ་གང་ལས་བྱུང་སྙམ་ན་ཕྱག་རྒྱ་དང་ལྷན་ཅིག ཐབས་འདུ་ཤེས་གསུམ་ལྡན་དང་དགའ་བཞིའི་རིམ་པ་དང་བཅས་པས་ཐབས་དང་ཤེས་རབ་ཟུང་དུ་འཇུག་པའི་རང་བཞིན་ལས་བྱུང་ཞིང་ཡེ་ཤེས་དེའི་འབྲས་བུ་ནི་འཇིག་རྟེན་གསུམ་གྱི་མིང་གིས་བསྟན་པ་སྐུ་གསུམ་པོ་ཡེ་ཤེས་དེ་ལས་སྐྱེས་སོ། །
ཞེས་པ་ལ་ཆོས་འབྱུང་སོགས་སོ། ། ཐབས་ཤེས་ཇི་ལྟ་བུ་ཞེ་ན། ཁུ་བའི་རྣམ་པ་བཅོམ་ལྡན་འདས་ཧེ་རུ་ཀའི་ངོ་བོར་གྱུར་པ་ཐབས་ཡིན་ལ། ཁུ་བ་དེ་ལས་བྱུང་བའི་བདེ་བ་འདོད་མ་སྟེ་བདག་མེད་མའི་ངོ་བོར་གྱུར་པ་ཤེས་རབ་ཏུ་བརྗོད་ཅིང་བདེ་བའི་ཡེ་ཤེས་གཅིག་དང་དུ་མའི་ངོ་བོ་ཉིད་དང་བྲལ་བས་བདེན་པར་མེད། དེ་དུས་ནམ་གྱི་ཚེ་རྟོགས་ན་སྐད་ཅིག་མ་གཅིག་ལ་རྟོགས་ཤིང་ངོ་བོ་མཆོག་ཏུ་གྱུར་པ་ལྷན་ཅིག་སྐྱེས་པའི་དགའ་བའོ། ། ཞེས་པ་ལ་ཁུ་བའི་སོགས་སོ། ། གཉིས་པ་གོང་གི་ཡེ་ཤེས་དེ་མཚོན་བྱ་དང་མཚོན་བྱེད་གང་ཡིན་ཞེ་ན། སོ་སོ་རང་གིས་རིག་པའི་ཡེ་ཤེས་འདི་ངག་གིས་བརྗོད་པའི་ལམ་ལས་འདས་ཤིང་རྣལ་འབྱོར་པས་ཉམས་སུ་མྱོང་བའི་སྤྱོད་ཡུལ་ཏེ། འདི་ནི་བླ་མ་དང་ལམ་བསྒོམ་པའི་བྱིན་རླབས་ཀྱི་རིམ་པ་ལས་བྱུང་བའི་ཕྱིར་ན། ཀུན་མཁྱེན་ཡེ་ཤེས་དེ་ལྟ་བུ་སྟེ།
ཀུན་མཁྱེན་ཡེ་ཤེས་དེ་དང་འདྲ་བར་སྐྱེས་པས་སེམས་དཔེའི་ཡེ་ཤེས་སོ། ། ཞེས་པ་ལ་རང་གི་སོགས་སོ། ། གསུམ་པ་དེ་རྟོགས་པའི་གནས་སྐབས་ཀྱི་ཕན་ཡོན་ལ་གཉིས་ཏེ། འབྱུང་བའི་གནོད་པས་མི་བརྫི་བ་དང་། རྟོག་པས་མི་བརྫི་བའོ། ། དང་པོ་ནི། ཡེ་ཤེས་རྒྱུད་ལ་སྐྱེས་པའི་རྣལ་འབྱོར་པ་ལ། སས་བརྡིབ་རི་དང་ཆུས་ཁྱེར་བ་དང་། རླུང་གིས་བསྐྱོད་པ་དང་། མེས་ཚིག་པ་དང་།
ནམ་མཁའི་གཡང་ལ་ལྷུང་བ་ཉིད་དག་དང་། རང་གི་སེམས་ཀྱིས་བསྐྱེད་ཅིང་རིག་པའི་ཚོར་བ་དང་། སེམས་ལས་གཞན་ལུས་ཀྱིས་བསྐྱེད་ཅིང་རིག་པའི་ཚོར་བ། སྡུག་བསྔལ་གྱིས་མཚོན་ནས་བརྟན་གཡོའི་གནོད་པ་ཀུན་གྱིས་སྐད་ཅིག་ཀྱང་ཟིལ་གྱིས་མི་གནོན་ཏེ། མཐོ་རིས་ས་བླ། མི་ཡུལ་ས་སྟེང་། རྐང་འོག་ས་འོག་གི་འཇིག་རྟེན་གསུམ་གཉིས་མེད་ཀྱི་ཡེ་ཤེས་རྟོགས་པའི་སྐད་ཅིག་ལས་ནི་གཟུགས་སམ་ཚུལ་གཅིག་ཏུ་རྟོགས་པར་འགྱུར་བས་སོ། ། ཞེས་པ་ལ་རང་གཞན་རིག་སོགས་སོ། ། གཉིས་པ་ནི། རང་འཛིན་པ་དང་།
གཞན་གཟུང་བ་སྟེ་ནང་གི་གཟུང་འཛིན་གྱི་ཆའི་རྣམ་རྟོག་གིས་ཡེ་ཤེས་སྐྱེས་པའི་རྣལ་འབྱོར་པ་ཟིལ་གྱིས་གནོན་པ་ཉིད་ནི་ནུས་པ་མ་ཡིན་ཏེ། དེའི་ཚེ་གཉེན་པོ་སྟོབས་ཆེ་བ་ཐོབ་པས་སོ། ། ཞེས་པ་ལ་རང་གཞན་ཆ་ཡི་སོགས་སོ། ། གསུམ་པ་ཉེས་དམིགས་ནི། རིག་བྱེད་བཞིའི་བདག་ཉིད་ཅན་སོགས་ཕྱི་རོལ་པའི་གྲུབ་མཐའ་དང་། ཉན་ཐོས་སྡེ་གཉིས་ལ་སོགས་པ་ནང་གི་གྲུབ་མཐའ་ཐ་དད་པ་རྣམས་དང་། དེ་བཞིན་དུ་ཞི་བ་ལ་སོགས་པའི་ལས་རྒྱས་སྟོན་པ་བྱ་སྤྱོད་ལ་སོགས་པ་ལྷན་སྐྱེས་ཀྱི་ཡེ་ཤེས་ཀྱི་རྟོག་པ་དང་བྲལ་བའི་ཉམས་ལེན་ཐམས་ཅད་ཀྱིས་སྲིད་པ་གསུམ་དག་པའི་མཆོག་གི་དངོས་གྲུབ་ཚེ་འདི་ལ་ཐོབ་པར་མི་འགྱུར་ཏེ་བླ་མེད་ལྟ་བུའི་མྱུར་ལམ་དང་མ་འབྲེལ་བས་ཡང་ནི་སྲིད་མཐར་སྐྱེ་བ་ལེན་པར་འགྱུར་བས་སོ། ། ཞེས་པ་ལ་ཐམས་ཅད་རིག་སོགས་སོ། ། དེའི་རྒྱུ་མཚན། འཇིག་རྟེན་འདི་དང་ཕྱི་མ་ཕ་རོལ་ཏུ་ལྷན་སྐྱེས་ཀྱི་རྟོགས་པ་དེ་མེད་པས་ནི་རེ་ཞིག་མཆོག་གི་དངོས་གྲུབ་ཐོབ་པ་མེད་ཅིང་རྒྱུ་མཚན་དེས་ན་ལམ་ལ་ཞུགས་པ་གང་གིས་ཐབས་དང་ཤེས་རབ་ཀྱི་རང་བཞིན་ཀྱེ་རྡོ་རྗེ་མི་ཤེས་པས་དེ་དག་སོ་སོའི་ངལ་བ་རེ་ཞིག་དོན་མེད་པར་འགྱུར་ཏེ་རེ་ཞིག་ལ་སངས་རྒྱས་མི་ཐོབ།
ཅེས་པ་ལ་འཇིག་རྟེན་འདི་དང་སོགས་སོ། ། གསུམ་པ་རྒྱུན་མི་ཆད་དུ་བསྒོམ་པ་ནི། ཆུ་བོའི་རྒྱུན་ནི་རབ་ཏུ་འབབ་པ་ལྟར་རྟག་ཏུ་རྒྱུན་མི་ཆད་པ་དང་། མར་མེའི་རྩེ་མོ་རབ་ཏུ་བཅིངས་པ་མི་གཡོ་བ་ལྟར་དེ་ཁོ་ན་ཉིད་ཀྱི་གསལ་སྣང་ལ་རྩེ་གཅིག་པའི་རྣལ་འབྱོར་གྱིས་ཉིན་དང་མཚན་དུ་རྣམ་པར་གཞག་གོ ། ཞེས་པ་ལ་ཆུ་བོ་སོགས་སོ། ། གསུམ་པ་ལེའུའི་མིང་ནི། རྣལ་འབྱོར་འཁོར་ལོ་ཞེས་བྱ་བ་གྲོགས་གང་དང་འདུ་བ་བསྟན་པའི་ལེའུ་སྟེ་བརྒྱད་པའོ།། ༈ །།གཉིས་པ་དེའི་རྣམ་དག་ལ་གསུམ་སྟེ། བཤད་པར་དམ་བཅའ་བ། དོན་དངོས།
ལེའུའི་མིང་ངོ་། ། དང་པོ་རྣལ་འབྱོར་མའི་འཁོར་ལོའི་རྗེས་དེ་ནས་དྲི་མ་ཤིན་ཏུ་དག་པས་མཆོག་ཏུ་རྣམ་པར་དག་པའི་ལེའུ་བཤད་པར་བྱ་སྟེ། དེ་ལྟར་བསྐྱེད་རྫོགས་གཉིས་ཀྱི་སྒོ་ནས་རྣལ་འབྱོར་མའི་འཁོར་ལོ་བསྟན་ཟིན་ནས། ད་ནི་དེའི་རྣམ་དག་སྟོན་པ་སྐབས་སུ་བབས་པའི་ཕྱིར། ཞེས་པ་ལ་དེ་ནས་སོགས་སོ། ། དོན་དངོས་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ལ་བཞི་སྟེ། དེ་བཞིན་ཉིད་ཀྱི་དག་པ།
ལྷ་སོ་སོའི་དག་པ། གློ་བུར་གྱི་དྲི་མ་སྦྱོང་བའི་འཐད་པ། རང་རིག་པའི་དག་པའོ། ། དང་པོ་ནི། ངེས་པར་གདོན་མི་ཟ་བར་རང་གི་སེམས་གདོད་མ་ནས་སྤྲོས་པ་དང་བཅས་པའི་དངོས་པོ་ཐམས་ཅད་ཀྱི་དག་པ་དེ་བཞིན་ཉིད་ཀྱི་དག་པ་ནི་ཡིན་ནོ། ། ཞེས་པ་ལ་ངེས་པར་སོགས་སོ། ། གཉིས་པ་ནི། དེ་བཞིན་ཉིད་ཀྱི་དག་པའི་ཕྱི་ནས་སྦྱང་གཞི་ཕུང་པོ་ལ་སོགས་པ་རེ་རེའི་དབྱེ་བ་ཡིས། སྦྱོང་བྱེད་ལྷ་རྣམས་ཀྱི་ནི་དག་པ་བརྗོད་པར་བྱའོ། ། ཞེས་པ་ལ་ཕྱི་ནས་སོགས་སོ། །
འོ་ན་སྦྱང་གཞི་རེ་རེ་བ་གང་ཞེ་ན། ཕུང་པོ་ལྔ་དང་། མིག་སོགས་དབང་པོ་དྲུག གཟུགས་སོགས་སྐྱེ་མཆེད་དྲུག་དང་། ས་ཁམས་སོགས་འབྱུང་བ་ཆེན་པོ་ལྔ་རྣམས་སྦྱང་གཞི་ཡིན་ནོ། ། ཞེས་པ་ལ་ཕུང་པོ་སོགས་སོ། ། གསུམ་པ་ནི། ཕུང་པོ་ལ་སོགས་པ་རང་བཞིན་གྱིས་ནི་རྣམ་པར་དག་པ་ལ་འདོད་ཆགས་པ་སོགས་ཉོན་མོངས་པའི་སྒྲིབ་པ་ཐ་མལ་དུ་ཞེན་པ་དང་། ལྷར་ཞེན་པ་སོགས་ཤེས་བྱའི་སྒྲིབ་པ་གློ་བུར་བས་སྒྲིབ་པ་རྣམ་པར་སྦྱང་བར་བྱའོ། ། ཞེས་པ་ལ་རང་བཞིན་གྱིས་ནི་སོགས་སོ། །
བཞི་པ་ནི། བསྐྱེད་རིམ་སྒོམ་པའི་སྐབས་ཀྱི་ལྷའི་རྣམ་པ་དེ་ཡང་ལྷར་ཞེན་པ་དང་བྲལ་ཏེ་སོ་སོ་རང་རིག་པའི་བདག་ཉིད་རྫོགས་རིམ་གྱི་ཡེ་ཤེས་ཀྱིས་བྱིན་གྱིས་བརླབ་ཅིང་ཡེ་ཤེས་ཀྱི་ངོ་བོར་དག་པ་ནི་རང་རིག་པའི་དག་པ་ཉིད་ཡིན་ནོ། ། རྣམ་གྲོལ་ཐོབ་པ་ལ་རང་རིག་པའི་དག་པ་གལ་ཆེ་སྟེ། འདི་མ་བསྒོམ་ན་དག་པ་གཞན་གཉིས་ཁོ་ནས་རྣམ་གྲོལ་ཐར་པ་ཐོབ་པ་མ་ཡིན་ནོ། ། ཕྱི་ཡུལ་གྱི་དངོས་པོ་ལྷར་ཞེན་པ་དག་པའི་ཕྱིར་ན་ལྷར་སྣང་བའི་དངོས་པོ་ཀུན་ལ་རང་གི་རིག་པའི་བདེ་བའི་ཡེ་ཤེས་མཆོག་བསྒོམ་པ་ཡིན་ནོ། ། ཞེས་པ་ལ་རང་རིག་ཅེས་སོགས་སོ། ། འདིར་རྒྱུ་རྒྱུད་ཀྱི་དག་པ་གསུམ། ཐབས་ཀྱི་རྒྱུད་ཀྱི་དག་པ་གསུམ། འབྲས་རྒྱུད་ཀྱི་དག་པ་གསུམ་སྟེ་དགུ་འཁྲུགས་ཡོད་པ་སྔོན་འགྲོ་སྤྱི་དོན་དུ་བསྟན་ཟིན་ཏོ། ། གཉིས་པ་རྒྱས་བཤད་ལ་གསུམ་སྟེ།
དེ་བཞིན་ཉིད། ལྷ་སོ་སོ། རང་རིག་པའི་དག་པའོ། ། དང་པོ་ལ་གསུམ་སྟེ། རང་བཞིན་གྱི་དག་པས་སྦྱང་དུ་རུང་བ། གློ་བུར་གྱི་དྲི་མས་མ་དག་པར་སྣང་བ། དེ་སྦྱང་པའི་ཕྱིར་བསྟེན་བྱ་བསྟེན་ཚུལ་ལོ། ། དང་པོ་ནི། གཟུགས་ལ་སོགས་པའི་ཡུལ་དྲུག་པོ་རྣམས་དང་། གཞན་ཡང་རྣལ་འབྱོར་པས་མཐོང་བ་དང་།
མྱོང་བའི་ཡུལ་གྱི་དངོས་པོ་དེ་ཀུན་གདོད་མ་ནས་སྤྲོས་པ་དང་བྲལ་བས་རང་བཞིན་གྱི་དག་པ་སྟེ། ཆོས་ཐམས་ཅད་ཀྱི་གནས་ཚུལ་འདི་ལྟར་གནས་པས་འགྲོ་བ་ཐམས་ཅད་སངས་རྒྱས་ཀྱི་སྙིང་པོ་ཅན་ཡིན་ཞིང་མཐར་ཐུག་ངེས་པར་སངས་རྒྱས་ཐོབ་པར་འགྱུར་རོ། ། ཞེས་པ་ལ་གཟུགས་ལ་སོགས་སོ། ། གཉིས་པ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ཀྱེ་བཅོམ་ལྡན་འདས་ཞེས་བོས་ནས། རྣམ་པར་མ་དག་པ་གང་ལགས་ཞུས་པ་ལ། བཅོམ་ལྡན་འདས་ཀྱིས་བཀའ་བསྩལ་པ།
གཟུགས་ལ་སོགས་པ་དང་། མིག་ལ་སོགས་པ་ཕྱི་ནང་གི་ཆོས་རྣམས་སོ། ། རྒྱུ་མཚན་ཅིའི་སླད་དུ་མ་དག་ཅེ་ན། མ་དག་པ་སྟེ། གཟུང་བ་དང་འཛིན་པའི་དངོས་པོར་ཞེན་པའི་ཕྱིར་རོ། ། ཞེས་པ་ལ་ཀྱེ་བཅོམ་ལྡན་འདས་སོགས་སོ། ། གཉིས་པ་ནི། ཀྱེ་བཅོམ་ལྡན་འདས་ཞེས་བོས་ནས། གཟུང་བ་དང་འཛིན་པ་ཡང་གང་ལགས་ཞུས་པ་ལ། བཅོམ་ལྡན་འདས་ཀྱིས་ལན་བཀའ་བསྩལ་པ།
འཛིན་པ་མིག་གིས་ཡུལ་གཟུགས་ནི་གཟུང་བར་བྱ། གཟུང་བ་སྒྲ་ནི་འཛིན་པ་རྣ་བས་མཉན་པར་བྱ། གཟུང་བ་དྲི་ནི་འཛིན་པ་སྣ་ཡིས་ཚོར་བར་བྱ། འཛིན་པ་ལྕེ་ཡིས་གཟུང་བ་རོ་ནི་རེག་པར་བྱ། གཟུང་བ་རེག་བྱའི་དངོས་པོའི་འཛིན་པ་ལུས་ཀྱིས་རེག་པར་བྱ། འཛིན་པ་ཡིད་ཀྱིས་གཟུང་བ་ཚོར་བ་བདེ་སྡུག་སོགས་ཐོབ་པའམ་འཛིན་པ་ནི་གཟུང་འཛིན་ནོ། ། ཞེས་པ་ལ་རྡོ་རྗེ་སྙིང་པོ་སོགས་སོ། ། གསུམ་པ་ནི། དེ་བཞིན་ཉིད་ཀྱི་དག་པས་བདེན་འཛིན་ཀུན་བཏགས་ཀྱི་དུག་དང་། ལྷ་སོ་སོའི་དག་པས་ཐ་མལ་སྣང་ཞེན་ཀུན་རྟོག་གི་དུག་དང་།
རང་རིག་པའི་དག་པས་གྱ་ནོམ་ལྷར་ཞེན་གྱི་དུག་མེད་པར་བྱས་ནས་ནི་བསྟེན་བྱ་འདོད་ཡོན་ལྔ་དང་ཉོན་མོངས་པ་ལྔ་པོ་འདི་དག་བསྟེན་པ་ཉིད་དོ། ། ཞེས་པ་ལ་དག་པས་སོགས་སོ། ། གཉིས་པ་ལྷ་སོ་སོའི་དག་པ་ལ་དྲུག་ཡོད་པ་ལས་ནང་གི་ལྷ་མོ་ལྔའི་དག་པ་འཆད་པ་ལ། གཟུགས་ཕུང་རྡོ་རྗེ་མ་ཡིན་ཏེ། ། ཞེས་པ་ནས། ནང་གི་འཕར་མ་ལའོ་ཞེས་སོ། ། གཉིས་པ་ཕྱིའི་ཕྱོགས་གང་དང་གང་དུ་འགོད་པ་ནི། དེ་ནས་ཕྱིའི་འཕར་མ་ཞེས་པ་ནས་རྣམ་པར་གནས་ཞེས་སོ། ། གསུམ་པ་ལྷ་མོ་དྲུག་གི་དག་པ་ནི། གཟུགས་ལ་དཀར་མོར་ཞེས་པ་ནས་འགྲུབ་འགྱུར་ཞེས་སོ། །
བཞི་པ་རྒྱུ་རྡོ་རྗེ་འཆང་གི་དག་པ་ནི། ཕྱག་གི་དག་པ་ཞེས་པ་ནས་དག་པའི་སྤྱན་ཞེས་སོ། ། ལྔ་པ་མཚམས་མ་བཞིའི་དག་པ་ནི། ས་ནི་པུཀྐ་སི་ཞེས་པ་ནས་གྲགས་ཞེས་སོ། ། དྲུག་པ་ནང་མ་ལྔའི་དག་པ་ནི། ཞེ་སྡང་ཞེས་བཤད་རྡོ་རྗེ་མ་ཞེས་པ་ནས་སྦྱང་བར་བྱ་ཞེས་སོ། ། གསུམ་པ་རང་རིག་པའི་དག་པ་ནི། སྦྱང་གཞི་ཕུང་པོ་ལྔ་སོགས་གང་དང་གང་གིས་འཇིག་རྟེན་འཆིང་བར་གྱུར་པ་དེ་དང་དེའི་རང་བཞིན་སྟོང་པ། རྣམ་པ་ལྷ་ངོ་བོ་ཡེ་ཤེས་སུ་ཤེས་པས་ནི་འཆིང་བ་ལས་གྲོལ་བར་འགྱུར་ཏེ། དག་པ་གསུམ་པོ་དེ་ཉིད་མི་ཤེས་ན་སྤང་བྱ་འཇིག་རྟེན་གྱི་འཆིང་བ་ལས་མི་གྲོལ་ཞིང་།
གསུམ་པོ་དེ་ཉིད་ཤེས་ཀྱང་རྣམ་པར་སྤངས་ན་མཆོག་གི་དངོས་གྲུབ་རྙེད་པར་མི་འགྱུར་རོ། ། ཞེས་པ་ལ་གང་དང་གང་གིས་སོགས་སོ། ། རྒྱུ་མཚན་དེའི་ཕྱིར་དྲི་ནས་ཆོས་ཀྱི་བར་བདེན་མེད་དུ་གཏན་ལ་ཕབ་སྟེ་རང་བཞིན་གྱིས་མ་གྲུབ་པར་ཤེས་པ་ནི་དེ་བཞིན་ཉིད་ཀྱི་དག་པ། ཆོས་ཐམས་ཅད་ལྷ་སོ་སོའི་ངོ་བོར་རྣམ་པར་དག་པ་ནི་ལྷ་སོ་སོའི་དག་པ་དང་། ཡེ་ཤེས་ཀྱི་ངོ་བོར་རྣམ་པར་དག་པ་ནི་རང་རིག་པའི་དག་པ་ཡིན་ནོ། ། ཞེས་པ་ལ་དེ་ཕྱིར་སོགས་སོ། ། འོ་ན་ཐམས་ཅད་བདེན་པར་མེད་ན་མཐོང་ཐོས་སོགས་ཀྱི་རྣམ་གཞག་མི་འཐད་དོ་ཞེ་ན། འཐད་དེ། སེམས་ཉིད་རང་བཞིན་གྱི་རྣམ་པར་དག་པའི་ཆོ་འཕྲུལ་འགྲོ་བ་སྣོད་བཅུད་མཐོང་ཐོས་སོགས་སྣ་ཚོགས་སུ་ཤར་བ་ལ་འགྲོ་བ་སོགས་དག་པ་གསུམ་པོ་དེའི་རྣམ་རོལ་དུ་ཤེས་ན་གྲོལ་ལོ། ། ཞེས་པ་ལ་རང་བཞིན་སོགས་སོ། །
གསུམ་པ་ལེའུའི་མིང་ནི། རྣམ་པར་དག་པ་ཞེས་སོགས་ཀྱིས་བསྟན།། ༈ །།གཉིས་པ་སྨིན་པར་བྱེད་པ་ལ་གཉིས་ཏེ། ལས་དང་པོ་པ་སྨིན་པར་བྱེད་པ་དབང་དང་། དེ་ལ་འཇུག་པར་བྱེད་པ་ལྟ་སྟངས་སོ། ། དང་པོ་ལ་སྔར་ལྟར་གསུམ་ལས། དང་པོ་ལེའུའི་འབྲེལ་ནི། རྣམ་དག་བསྟན་པ་དེ་ནས་ཇི་ལྟར་གང་དུ་དབང་བསྐུར་བའི་དཀྱིལ་འཁོར་གྱི་རིམ་པ་ཡང་དག་རབ་ཏུ་བཤད། སློབ་དཔོན་གང་གིས་སློབ་མ་དབང་བསྐུར་བའི་ཆོ་གའང་རབ་ཏུ་བཤད་པར་བྱ་སྟེ། གོང་གི་བསྐྱེད་རྫོགས་ལ་སོགས་པ་ཐམས་ཅད་དབང་བསྐུར་མ་ཐོབ་པ་དག་གིས་བསྒོམ་པའི་སྐལ་བ་མེད་པས་སྐལ་བ་དང་ལྡན་པར་བྱ་བའི་ཕྱིར་དབང་བཤད་པ་ཡིན་ནོ། །
ཞེས་པ་ལ་དེ་ནས་ཇི་ལྟར་སོགས་སོ། ། གཉིས་པ་ལ་གཉིས་ཏེ། དཀྱིལ་འཁོར་བྲི་ཞིང་དབང་བསྐུར་བའི་ཚུལ་མདོར་བསྟན་པ་དང་། དེ་ཉིད་རྒྱས་པར་བཤད་པའོ། ། དང་པོ་ལ་གཉིས་ཏེ། ཇི་ལྟར་བྲི་བ། དེར་དབང་བསྐུར་ཚུལ་ལོ། །

དང་པོ་ལ་གསུམ་སྟེ། བྲི་བའི་གནས། རྡུལ་ཚོན། ཚད་བསྟན་པའོ། ། དང་པོ་ལ་གཉིས་ཏེ། ས་སྦྱང་བ་དང་། གནས་ཀྱི་མཚན་ཉིད་དོ། ། དང་པོ་ནི། དཀྱིལ་འཁོར་བྲི་བ་ལ་སྔོན་དུ་ས་ཆོག་འགྲོ་དགོས་པས་དང་པོར་ལྷའི་བདག་ཉིད་ཀྱི་ང་རྒྱལ་དང་ལྡན་པའི་རྣལ་འབྱོར་པས་ནི་ནོར་འཛིན་ཏེ་ས་གཞི་སྦྱངས། སྦྱང་ཚུལ་ནི་བློ་ནུས་ཀྱི་འབད་པས་རང་ཉིད་ཧཱུྃ་ལས་རྡོ་རྗེ་ཅན་ཏེ་ཧེ་རུ་ཀ་ཕྱག་གཉིས་པར་བསྐྱེད་ནས་ས་ཕྱོགས་རྡོ་རྗེའི་རང་བཞིན་དུ་བྱིན་གྱིས་བརླབས་ཅིང་བསྒོམ་པར་བྱས་ཏེ། དེའི་ཕྱི་ནས་དཀྱིལ་འཁོར་བྲི་བའོ། །
ཞེས་པ་ལ་དང་པོར་སོགས་སོ། ། གཉིས་པ་ནི། ནགས་ཚལ་དང་། དམ་ཚིག་དང་མི་ལྡན་པའི་སྐྱེ་བོ་མེད་པའི་གནས་དང་། པོ་ཏ་ལ་དང་། རི་བོ་རྩེ་ལྔ་ལ་སོགས་པ་བྱང་ཆུབ་སེམས་དཔའི་ཁྱིམ་དང་ནི། དཀྱིལ་འཁོར་གྱི་ཁང་པ་རྙིང་པའི་ནང་དུ་ཡང་བདག་མེད་མ་དང་ཀྱེ་རྡོ་རྗེ་ལྟ་བུའི་དཀྱིལ་འཁོར་དམ་པ་རབ་ཏུ་བཞེངས་སོ། ། ཞེས་པ་ལ་ཚལ་དང་སོགས་སོ། ། གཉིས་པ་ནི། རྡུལ་ཚོན་དམ་པ་སྟེ་མཆོག་གི་ཚོན་དང་ནི།
ཡང་ན་རྡུལ་ཚོན་འབྲིང་པོ་ཉིད་ཀྱིས་དཀྱིལ་འཁོར་བྲི་སྟེ། མཆོག་ནི་གསེར་ལ་སོགས་པ་རིན་པོ་ཆེ་སྣ་ལྔའི་ཕྱེ་མའམ། ཡང་ན་འབྲིང་པོ་འབྲས་ལ་སོགས་པ་འབྲུའི་ཕྱེ་མ་དང་། ཐ་མ་རྡོ་རྒྱུས་སོགས་ཚོན་གྱིས་ཁ་བསྒྱུར་བའོ། ། ཞེས་པ་ལ་རྡུལ་ཚོན་སོགས་སོ། ། གསུམ་པ་ནི། དཀྱིལ་འཁོར་གྱི་རྒྱུ་རྡུལ་ཚོན་གྲུབ་ཟིན་པ་དེ་ནས་བདག་མེད་མའི་ཆོས་འབྱུང་གྲུ་གསུམ་དང་། ཡབ་ཀྱི་སྐུ་གསུང་ཐུགས་མཚོན་པས་དཀྱིལ་འཁོར་གྱི་ཚད་ཁྲུ་གསུམ་དང་། ཞུ་བདེ་མི་རྟོག་པ་གསུམ་མཚོན་པས་མཐེ་བོང་གསུམ་ནི་ལྷག་པར་བྱའོ། ། ཞེས་པ་ལ་དེ་ནས་སོགས་སོ། །
གཉིས་པ་དེར་དབང་བསྐུར་ཚུལ་ལ་གསུམ་སྟེ། དཀྱིལ་འཁོར་སྒྲུབ་པའི་རྟེན་རིག་མ་གཞུག་པ། གསང་བའི་དབང་། ཤེས་རབ་ཡེ་ཤེས་ཀྱི་དབང་ངོ་། ། དང་པོ་ནི། དཀྱིལ་འཁོར་བྲིས་པའི་ཁང་པ་དེར་ནི་རིགས་ལྔ་སོ་སོ་ལས་བྱུང་བའི་བྲམ་ཟེ་མོ་དང་། གར་མཁན་མ་ལ་སོགས་པ་རིག་མ་བཟང་མོ་དབང་རྟེན་དུ་རྣམ་པར་གཞུག ཡང་རང་གི་ལྷའི་རིགས་མ་རྙེད་ན། རིགས་གཞན་ཇི་ལྟར་གང་རྙེད་པ་དེ་གཞུག དབང་དུས་སུ་ལང་ཚོ་གཙོ་ཆེ་བས་དེ་ལྟར་བརྙེད་པ་དེ་ལོ་བཅུ་དྲུག་ལོན་པ་ཉིད་དོ། །
ཞེས་པ་ལ་དེར་ནི་སོགས་སོ། ། གཉིས་པ་ནི། གསང་དབང་བསྐུར་བའི་དབང་རྫས་བསྒྲུབ་པའི་ཕྱིར་སློབ་དཔོན་རང་ཉིད་ཀྱིས་ཕྱག་རྒྱ་བསྟེན་པར་བྱ་སྟེ། ཡུན་ཇི་ཙམ་ཞེ་ན། ཇི་སྲིད་ཁུ་བ་ཤེས་རབ་ཀྱི་བྷ་གར་ལྡན་པར་གྱུར་པ་དེ་སྲིད་དུ་བསྟེན། བསྟེན་ཚུལ་ནི་ངོ་ཚའི་རྟོག་པ་སྤང་བའི་ཕྱིར་ཕྱག་རྒྱའི་གདོང་ཡང་གོས་ཀྱིས་བཅིང་བ་དང་། ཐབས་ཀྱི་གདོང་ཡང་གོས་ཀྱིས་བཅིང་བ་དེ་བཞིན་ཉིད་དོ། ། བསྟེན་ནས་ཅི་བྱེད་ན། དེ་ལྟར་བསྟེན་པ་དེ་ལས་གང་བྱུང་བའི་བྱང་སེམས་སློབ་མའི་ཁར་ནི་ཚིགས་བཅད་དང་བཅས་པས་སྦྱིན་ཞིང་བཏུང་བར་བྱའོ། ། ཞེས་པ་ལ་ཇི་སྲིད་སོགས་སོ། །
གསུམ་པ་ལ་གསུམ་སྟེ། དབང་གི་རྟེན་ཤེས་རབ། དེ་ལས་སྐྱེས་པའི་ཡེ་ཤེས་ངེས་པར་བྱ་བ། དེ་གོམས་པས་འབྲས་བུ་གྲུབ་པའི་རྟགས་སོ། ། དང་པོ་ནི། རོ་གཅིག་ཅིང་མཉམ་པ་ཉིད་ཀྱི་ལྷན་སྐྱེས་ཀྱི་ཡེ་ཤེས་སློབ་མའི་སྤྱོད་ཡུལ་ཉིད་དུ་བྱ་བའི་ཕྱིར། གསང་དབང་གི་རྟེན་དེ་ཉིད་ལ་ཡང་ཤེས་རབ་ཡེ་ཤེས་ཀྱི་དབང་གི་རྟེན་དུ་བྱ་བར་བྱའོ། ། ཞེས་པ་ལ་རོ་མཉམ་སོགས་སོ། ། གཉིས་པ་ལ་བཞི་སྟེ། ཡེ་ཤེས་ཀྱི་མཚན་ཉིད།
དེ་ལ་ལོག་རྟོག་པ་དགག་པ། དགའ་བ་བཞིའི་གོ་རིམ། བྱེ་བྲག་ཏུ་ལྷན་སྐྱེས་ལ་ཐེ་ཚོམ་བསལ་བའོ། ། དང་པོ་ནི། གཞན་གྱིས་རྟོགས་པ་མ་ཡིན་པ་སོ་སོ་རང་རིག་པའི་ཡེ་ཤེས་ཀྱིས་ཆོས་དབྱིངས་རྟོགས་པས་དབང་དུས་ཀྱི་ཡེ་ཤེས་དེ་ལ་རང་རིག་ཡེ་ཤེས་ཉིད་དུ་མིང་འདོགས་པར་འགྱུར། རང་འཛིན་པ་དང་། གཞན་གཟུང་བ་ཉིད་དུ་ཞེན་པའི་རིག་པ་སྤང་པས་གཉིས་བྲལ་གྱི་ཡེ་ཤེས། གང་དུ་ཡང་ཐོགས་པ་མེད་པས་མཁའ་མཉམ་གྱི་ཡེ་ཤེས། མཚན་མ་དང་རྣམ་པར་རྟོག་པ་དང་བྲལ་བས་རྡུལ་བྲལ་གྱི་ཡེ་ཤེས། བདེན་འཛིན་གྱི་རྟོག་པས་སྟོང་པའི་སྟོང་པ་ཉིད་ཀྱི་ཡེ་ཤེས།
གསལ་སྟོང་ཟུང་འཇུག་ཏུ་རྟོགས་པས་དངོས་པོ་དང་དངོས་མེད་ལ་ཟུང་དུ་འཇུག་པའི་བདག་ཉིད་མཆོག་གི་ཡེ་ཤེས། ཁུ་ཁྲག་འདྲེས་པ་ལས་བྱུང་བས་ཐབས་དང་ཤེས་རབ་ཤིན་ཏུ་འདྲེས་པའི་ཡེ་ཤེས། དགའ་བ་དང་པོ་གསུམ་འདྲེས་པ་ལས་བྱུང་བས་ཆགས་བཅས་དགའ་བ་དང་པོ་གཉིས་དང་། ཆགས་བྲལ་དགའ་བ་གསུམ་པ་རྣམ་པར་འདྲེས་པའི་ཡེ་ཤེས་རྣམས་དབང་དུས་སུ་ཐོབ་པའི་ཡེ་ཤེས་ཀྱི་མིང་གི་རྣམ་གྲངས་སོ། ། ཞེས་པ་ལ་རང་རིག་སོགས་སོ། ། མིང་གི་རྣམ་གྲངས་དེ་དང་ལྡན་པའི་ཡེ་ཤེས་དེ་ཉིད་ཉམས་སུ་མྱོང་བའི་བདག་ཉིད་ཅན་ཡིན་པས་སྲོག་ཆགས་རྣམས་ཀྱི་སྲོག་ཡེ་ཤེས་དེ་ཉིད་མི་འགྱུར་བའི་དོན་གྱི་ན་ཨ་ཀྵ་ར་ཞེས་པའི་ཡི་གེ་དམ་པ་ཉིད། ཡེ་ཤེས་དེ་ཉིད་ལས་ལོགས་ན་སྣང་གྲགས་ཀྱི་ཆོས་གང་ཡང་མེད་པས་འགྲོ་བའི་བདག་ཉིད་དེ། ཡེ་ཤེས་དེ་ཉིད་ཀྱིས་བརྟན་གཡོ་ཐམས་ཅད་ལ་ཁྱབ་པས་ཐམས་ཅད་ལ་ཁྱབ་པ་པོ། ཡེ་ཤེས་དེ་ཉིད་སེམས་ཅན་ཐམས་ཅད་ཀྱི་ལུས་ཀྱི་རང་བཞིན་ཡིན་པས་ལུས་ལ་རྣམ་པར་གནས། འཁོར་འདས་ཀྱི་བསྡུས་པའི་དངོས་པོ་དང་དངོས་མེད་ཡེ་ཤེས་དེ་ལས་བྱུང་།
གཞན་རྣམས་དབང་པོ་དྲུག་དང་། གང་རྣམས་སྣོད་དང་། དེ་རྣམས་བཅུད་ཀྱང་ཡེ་ཤེས་ཀྱི་རྣམ་རོལ་དང་། མ་རྟོགས་པ་རྣམས་ཀྱིས་གྲུབ་མཐའ་སྣ་ཚོགས་སུ་བཏགས་པའང་ཡེ་ཤེས་ཀྱི་རྣམ་རོལ་ཡིན་པས། ཡེ་ཤེས་དེ་ནི་རྣམ་པར་ཤེས་པ་དྲུག་པོ་ཀུན་གྱི་ཚུལ་ལམ་རང་བཞིན་ཡིན་ཞིང་། མདོར་ན་ཆོས་ཐམས་ཅད་ཀྱི་བདག་པོ་ཉིད་ཡིན་ནོ། ། ཞེས་པ་ལ་དེ་ཉིད་སྲོག་ཆགས་སོགས་སོ། ། གཉིས་པ་ནི། ལྷན་སྐྱེས་ཀྱི་ཡེ་ཤེས་དེ་ངོས་མ་ཟིན་པའི་དབང་གིས་དེ་ལ་ལོག་པར་བརྟགས་པས་གྲུབ་མཐའ་སྣ་ཚོགས་འབྱུང་བ་ནི། སོ་སོ་རང་རིག་པའི་ཡེ་ཤེས་ལ་འཁྲུལ་ནས་རྟག་པའི་བདག་ཤེས་རིག་གི་སྐྱེས་བུས་ཡུལ་ལ་ལོངས་སྤྱོད་པ་སོ་སོར་འདོད་པ་གྲངས་ཅན་པ་དང་།
ཡི་གེ་དམ་པ་ལ་འཁྲུལ་ནས་སྔོན་རབས་ཏེ་སྔར་ནས་ཡོད་པར་འདོད་པ་སྤྱོད་པ་པོ་དང་། དེའི་ནང་ཚན་དབང་ཕྱུག་ལྷར་བྱེད་པས་དབང་ཕྱུག་པ་དང་། རང་གཞན་རིག་པ་སྤངས་པ་ལ་འཁྲུལ་ནས་བདག་བེམ་པོར་འདོད་པ་བྱེད་པ་དང་། ཡེ་ཤེས་དེ་ཉིད་སེམས་ཅན་རྣམས་ཀྱི་སྲོག་ཏུ་སྣང་བ་དེ་ལ་ལོག་པར་བརྟགས་པས་གསོ་བ་པོ་དང་། སེམས་ཅན་པ་དང་། གཅེར་བུ་པ་རྣམས་མིང་གི་རྣམ་གྲངས་ཏེ་རྟག་ལྟ་བ་བཞི་དང་། ཆད་ལྟ་བ་ནི་རྒྱང་འཕེན་པ་ཡིན་ཞིང་། དུས་རྒྱུར་སྨྲ་བ་དང་། གང་ཟག་རྒྱུར་སྨྲ་བ་གཉིས་ཀྱང་རྒྱང་འཕེན་གྱི་ཁོངས་སུ་འདུས་པས་ཆད་ལྟ་བ་གཅིག་སྟེ། རྟོག་གེ་སྡེ་ལྔ་གྲགས་པ་ནི།
དགག་བྱའི་གཙོ་བོ་ཡིན་ལ། འགོག་བྱེད་ནི་དངོས་པོ་ཀུན་གྱི་རང་བཞིན་ལྷན་སྐྱེས་ཡེ་ཤེས་འདི་བརྟགས་ཤིང་དཔྱད་ན་རང་བཞིན་གྱིས་མ་གྲུབ་པས་རྟག་པའི་མཐའ་ལས་གྲོལ། ཀུན་རྫོབ་སྣང་ཙམ་དུ་སྒྱུ་མའི་གཟུགས་དང་མཚུངས་པར་ཡང་དག་པར་གནས་པས་ཆད་པའི་མཐའ་ལས་གྲོལ་བ་ཡིན་ནོ། ། ཞེས་པ་ལ་སྐྱེས་བུ་སྔོན་རབས་སོགས་སོ། ། གསུམ་པ་ནི། སྐད་ཅིག་དང་པོ་སྣ་ཚོགས་ནི་དགའ་བ་ཙམ་ཉིད་དེ། གཉིས་པའི་གྲངས་རྣམ་སྨིན་ལ་མཆོག་དགའ་ཉིད། གསུམ་པ་རྣམས་ཉེད་ལ་ནི་དགའ་བྲལ་གྱི་དགའ་བ་བཤད། བཞི་པ་མཚན་ཉིད་དང་བྲལ་བ་ལྷན་ཅིག་སྐྱེས་པར་བརྗོད་དོ། ། ཞེས་པ་ལ་དང་པོ་སོགས་སོ། །
བཞི་པ་ལ་གཉིས་ཏེ། ཐེ་ཚོམ་ཇི་ལྟར་སྐྱེས་པ་དང་། དེ་བསལ་བའོ། ། དང་པོ་ནི། རྡོ་རྗེ་སྙིང་པོ་ལ་སོགས་པ་འཁོར་བྱང་ཆུབ་སེམས་དཔའ་ཀུན་དེ་ཁོ་ན་ཉིད་ལ་མཁས་པས་ཡེ་ཤེས་ཀྱི་མཚན་ཉིད་དང་དགའ་བཞིའི་གོ་རིམ་དེ་སྐད་ངེས་པར་ཐོས་ནས་མཆོག་ཏུ་ངོ་མཚར་དུ་གྱུར་ནས་ནི་སེམས་བརྒྱལ་ཞིང་ལུས་ས་ལ་འགྱེལ་བར་འགྱུར་ཏོ། ། བརྒྱལ་བ་སངས་ནས་དང་པོ་དགའ་བ་གོང་དུ་བསྒྲོད་པའི་རྟོག་པ་དང་བཅས་པས་འགྲོ་བའི་གཟུགས། དེ་བཞིན་དུ་མཆོག་དགའ་དང་དགའ་བྲལ་གྱི་དགའ་བ་ལས། རྟོག་པ་དང་བཅས་པས་འགྲོ་བ་ཉིད་ཡིན་པས་དགའ་བ་གསུམ་ལ་ལྷན་ཅིག་སྐྱེས་པ་མེད་པར་ལེའུ་བརྒྱད་པར་གསུངས་པ་དང་། ལེའུ་བཅུ་པ་འདིར་ནི་ལྷན་སྐྱེས་ཐམས་ཅད་ཀྱི་བདག་ཉིད་དུ་གསུང་པ་མི་འགལ་ལམ་ཞེས་པའི་དོགས་པ་ཞུ་བ་ལ། རྡོ་རྗེ་སྙིང་པོ་སོགས་སོ། །
གཉིས་པ་ནི། བཅོམ་ལྡན་འདས་ཀྱིས་ལན་བཀའ་སྩལ་པ། ཐབས་དང་ཤེས་རབ་ཀྱི་རང་བཞིན་ཀྱེ་རྡོ་རྗེ་སངས་རྒྱས་ཀུན་གྱི་སྐུ་གཅིག་པའི་བྱང་ཆུབ་ལྷན་སྐྱེས་ཀྱི་ཡེ་ཤེས་རྡོ་རྗེ་སྙིང་པོས་རྟོགས་པར་བྱ་བའི་ཕྱིར་ཐེ་ཚོམ་ལེགས་པར་བསལ་བ་ནི་བཤད་ཀྱིས་ཞེས་གདམས་ནས། ཇི་ལྟར་ཞེ་ན། ལྷན་སྐྱེས་ལ་དགའ་བ་དང་པོའི་འདོད་ཆགས་མེད་ཅིང་དགའ་བྲལ་གྱི་ཆགས་བྲལ་མེད། དེ་གཉིས་དབུ་མའམ་བར་མཆོག་ཏུ་དགའ་བ་ཡང་དམིགས་པར་མི་འགྱུར་རོ། ། དགའ་བ་གསུམ་པོ་སྤངས་པ་ཉིད་ཀྱི་ཕྱིར་ལྷན་ཅིག་སྐྱེས་པ་ལ་རྟོག་པ་ཐམས་ཅད་དང་བྲལ་བའི་བྱང་ཆུབ་ཏུ་བརྗོད་དོ། ། ཞེས་པ་ལ་འདོད་ཆགས་སོགས་སོ། ། ལན་དངོས་ནི། ཡང་ན་ལྷན་སྐྱེས་ཀྱི་ཡེ་ཤེས་དེ་ཉིད་སྣང་ཚུལ་ལ་ཐམས་ཅད་དུ་སྣང་བས་ཐམས་ཅད་ཀྱི་བདག་ཉིད་དང་།
ཡང་ན་གནས་ཚུལ་ལ་གང་གི་ངོ་བོར་ཡང་མ་གྲུབ་ཅིང་ཀུན་གྱིས་རྣམ་པར་སྤངས་པས་དགའ་བ་གསུམ་ལ་ལྷན་སྐྱེས་མེད་པ་དང་། ལྷན་སྐྱེས་ཐམས་ཅད་ཀྱི་བདག་ཉིད་དུ་གསུང་པ་དགའ་བ་མེད་དོ། ། ཞེས་པ་ལ་ཡང་ན་སོགས་སོ། ། དེ་ལྟ་བུའི་ལྷན་སྐྱེས་ཀྱི་ཡེ་ཤེས་དེ་ཡང་དགའ་བྲལ་གྱི་དགའ་བ་དང་པོར་ཏེ་སྔོན་དུ་སོང་ནས་བྱང་སེམས་མ་ཉམས་པའི་དུས་དེར་གསལ་བར་མཚོན་ཞིང་དགའ་བ་གསུམ་པོ་རྣམ་པར་སྤངས་སོ། ། ཞེས་པ་ལ་དེ་ཡང་སོགས་སོ། ། གསུམ་པ་འབྲས་བུ་འགྲུབ་པའི་རྟགས་ནི། དབང་གི་ཡེ་ཤེས་ལ་འཁོར་འདས་དབྱེར་མེད་ཀྱི་རྒྱས་བཏབ། ཐོས་བསམ་གྱིས་གཏན་ལ་ཕབ་པའི་དོན་གོམས་པས་དུས་དང་པོར་ཟླ་བ་སྤྲིན་གྱི་གཡོགས་པ་དང་འདྲ་བར་ལྷན་སྐྱེས་མི་གསལ་བའི་ཚུལ་གྱིས་རྟོགས་པ་ཡིན་ལ། དེའི་ཚེ་དྲོད་ཆུང་ངུ་ཐོབ། དྲོད་འབྲིང་གི་དུས་སུ་ལྷན་སྐྱེས་གསལ་བར་རྟོགས་པ་མངོན་དུ་གྲུབ་པས་རྗེས་ཐོབ་ཏུ་སྒྱུ་མ་ལྟ་བུར་རྟོགས་པར་འགྱུར།
དྲོད་ཆེན་པོའི་དུས་སུ་གཉིད་ལོག་པའམ་སད་པ་དབྱེར་མི་ཕྱེད་པ་ལྟར་མཉམ་རྗེས་གཉིས་སུ་ལྷན་སྐྱེས་མངོན་སུམ་དུ་རྟོགས་པས་རྟག་ཏུ་རྨི་ལམ་དང་འདྲ་བར་རྟོགས་པར་འགྱུར་རོ། ། རྟོག་པ་དེ་དག་མཐར་ཕྱིན་པ་ལས་མཆོག་གི་དངོས་གྲུབ་རྡོ་རྗེ་འཆང་ཆེན་པོ་མཚན་ཉིད་སྤང་བྱ་ཀུན་གྱིས་མི་ཕྱེད་པ་སྟེ་ཀུན་སྤངས་པ་དེ་ཡང་ཕྱག་རྒྱའི་རྣལ་འབྱོར་ལ་བསྟེན་ནས་འགྲུབ་པས་ཕྱག་རྒྱའི་དངོས་གྲུབ་ཅེས་བྱ་བ་ཡིན་ནོ། ། ཞེས་པ་ལ་དང་པོ་སྤྲིན་དང་སོགས་སོ། ། གཉིས་པ་རྒྱས་བཤད་པ་ལ་གཉིས་ཏེ། དཀྱིལ་འཁོར་གྱི་བྱ་བ་དང་། དེར་འཇུག་ཅིང་དབང་བསྐུར་བའོ། ། དང་པོ་ལ་བདུན་ཏེ། བྲི་ཞིང་རྒྱན་དགྲམ་པ། བུམ་པ་བཤམ་པ། ཐིག་གདབ་པ།
སྔོན་དུ་བསྙེན་པ། སའི་ཆོ་ག དབང་གི་རྣམ་གཞག་སྤྱིར་བསྟན་པ། མཚན་མ་འགོད་པའོ། ། དང་པོ་ནི། སྟོན་པ་རྡོ་རྗེ་འཛིན་པས་དཀྱིལ་འཁོར་བྲི་བའི་མཚན་ཉིད་འདི་སྐད་གསུངས་ཏེ། ཆོས་ཐམས་ཅད་མཉམ་པ་ཉིད་དུ་མཚོན་པས་གྲུ་བཞི། ཡེ་ཤེས་ལྔ་མཚོན་པས་འོད་ཟེར་ལྔ་ཡང་དག་པར་འབར་བ་ཉིད། རྣམ་ཐར་བཞི་མཚོན་པས་སྒོ་བཞི། བདུད་ཟིལ་གྱིས་གནོན་པས་གཟི་བརྗིད་ཆེན་པོ་སྟེ།
རྩ་ཉོན་དང་ཉེ་ཉོན་སྤངས་པས་དོ་ཤལ་དང་དོ་ཤལ་ཕྱེད་པས་བརྒྱན། བྱང་ཆུབ་ཀྱི་ཡན་ལག་བདུན་མཚོན་པས་མེ་ཏོག་གི་ཕྲེང་བ་དང་ལ་སོགས་པ་ཟླ་ཕྱེད་རྡོ་རྗེ་དྲིལ་བུ་ལ་སོགས་པ། ལམ་གྱི་ཡེ་ཤེས་ཀྱི་ངོ་བོ་རྔ་ཡབ་དང་ལྡན། འཕགས་ལམ་ཡན་ལག་བརྒྱད་མཚོན་པས་ཀ་བ་བརྒྱད་ཀྱིས་ཉེ་བར་བརྒྱན། ཚད་མེད་བཞིའི་རང་བཞིན་རྡོ་རྗེའི་སྲད་བུ་བཞི་ཕྱོགས་བཞིར་རྩ་བའི་ཐིག་བཞི་དང་མཉམ་པར་ལྡན། དྲན་པ་ཉེར་གཞག་བཞི་མཚོན་པས་ཁ་ཁྱེར་བཞིའི་སྟེང་དུ་མེ་ཏོག་སྣ་ཚོགས་ཀྱིས་ཉེ་བར་བརྒྱན། ཕྱིའི་འདོད་སྣམ་གྱི་སྟེང་དུ་བདུག་པ་དང་མར་མེ་དང་དེ་བཞིན་དུ་དྲི་ལ་སོགས་པ་འཛིན་པའི་མཆོད་པའི་ལྷ་མོ་བཅུ་དྲུག་གིས་བརྒྱན་པར་འདྲིའོ། ། ཞེས་པ་ལ་སྟོན་པས་སོགས་སོ། ། གཉིས་པ་ནི། ཡབ་ཀྱི་དབང་དུ་བྱས་ན་གཽ་རཱི་ལ་སོགས་པའི་བུམ་པ་བརྒྱད།
ལ་སོགས་པ་རྣམ་རྒྱལ་བུམ་པ་དང་། ལས་བུམ་དང་བཅུ་ལྡན། ཡུམ་གྱི་དབང་དུ་བྱས་ན་ལྷ་བུམ་བཅོ་ལྔ། ལས་བུམ་དང་བཅུ་དྲུག་ལྡན། བུམ་པ་དེ་ཡང་འབྲས་བུ་ཅན་གྱིས་ཤིང་གི་ཡལ་ག་ལ་སོགས་པས་ཁ་བརྒྱན། མགྲིན་པར་རས་ལ་སོགས་པའི་གོས་ཀྱིས་མགུལ་འཆིང་བཀབ་པ་དང་། ནང་དུ་རིན་པོ་ཆེ་ལྔ་ལ་སོགས་པའི་བཅུད་ལྔ་ཚན་བདུན་ཡོངས་སུ་གཞུག བུམ་པ་འབུལ་བ་ན་རྣམ་པར་རྒྱལ་བ་ཤར་དུ་སྦྱིན་པ་སྟེ་དགོད། གཞན་བུམ་པ་རྣམས་ཕྱོགས་སོ་སོ་དང་། ལས་བུམ་བྱང་ཤར་དུ་བཞོག
ཅེས་པ་ལ་བུམ་པ་བརྒྱད་སོགས་སོ། ། གསུམ་པ་ནི། དཀྱིལ་འཁོར་བྲི་བའི་སྔོན་དུ་ཐིག་གི་ཆ་ལ་མཁས་པའི་ཤེས་རབ་ཅན་གྱིས་ཐིག་གདབ་པར་བྱ་སྟེ། གང་ཟག་གང་གིས་ན་རང་གི་འདོད་པའི་ལྷའི་གཟུགས་ཀྱི་ང་རྒྱལ་འཛིན་པ་ཡི་ས་ནིའོ། ། སྐུད་པ་གང་གིས་ན་ཐིག་སྐུད་གསར་པ་འཇུར་མདུད་མེད་པ་ལེགས་པར་བཀའ་བ་དང་། ཤིན་ཏུ་ཚད་མ་སྟེ་སྦོམ་ཕྲ་དཀྱིལ་འཁོར་གྱི་སྒོའི་ཉི་ཤུའི་ཆ། ཞེང་དུ་དཀྱིལ་འཁོར་ཉིས་འགྱུར་གྱི་ཚད་དང་མཉམ་པ་ཡེ་ཤེས་ལྔ་མཚོན་པས་ཁ་དོག་ལྔ་མཛེས་པ་ཡི་སྲད་བུས་གདབ་པའོ། ། ཞེས་པ་ལ་འདོད་སོགས་སོ། ། བཞི་པ་ནི། དཀྱིལ་འཁོར་གྱི་བྱ་བ་ལ་འཇུག་པའི་སྔོན་དུ་བསྙེན་པ་མཐར་ཕྱིན་དགོས་པས་འཁོར་ལོའི་བདག་པོ་གཙོ་བོའི་བཟླས་པ་གྲངས་འབུམ་ཕྲག་དང་།
དཀྱིལ་འཁོར་ཅན་འཁོར་གྱི་བཟླས་པའི་གྲངས་དེ་བཞིན་དུ་ཁྲི་ཕྲག་རེ་བཟླ། དེ་ཡང་རྫོགས་ལྡན་དུས་སྔགས་ཀྱི་ནུས་པ་འབྱིན་སླ་བས་དེ་ལྟར་ཡིན་གྱི། རྩོད་དུས་སུ་དེ་བཞི་འགྱུར་དུ་བཟླའོ། ། ཞེས་པ་ལ་འཁོར་ལོའི་སོགས་སོ། ། ལྔ་པ་ནི། བསྙེན་པ་མཐར་ཕྱིན་ནས་ས་ཆོག་བྱེད་པ་དང་འབྲེལ་བས་གོང་དུ་སྔགས་ལེར་གསུངས་པའི་རཀྵ་སོགས་ཀྱི་སྔགས་ཀྱིས་ས་ཆོག་ལ་མཁས་པས་འཛིན་མ་སྟེ་ས་གཞི་རྣམ་པར་སྦྱངས། གོང་གི་ཨ་ཀ་རོ་སོགས་ཀྱི་སྔགས་ཀྱིས་ནི་ས་ལྷ་དེ་ལ་གཏོར་མ་རྣམ་པར་སྦྱིན། ས་ཕྱོགས་དེར་ཇི་ལྟར་བསམ་གཏན་གྱི་བསྲུང་བ་རྭ་གུར་ལ་སོགས་པ་ལེའུ་གསུམ་པར་ཇི་ལྟར་གསུང་པ་ཉིད་དེ་བཞིན་དུ་འདིར་ཡང་བྱའོ། ། ཞེས་པ་ལ་གོང་དུ་སོགས་སོ། ། དྲུག་པ་ནི།
བཤད་བྱའི་དབང་གང་ཞིག་སློབ་དཔོན་གྱི་དབང་ལ་སོགས་པ་བཞིར་ནི་རབ་ཏུ་ཕྱེ་བ། སྔོན་དུ་གུར་ནས་གསུང་པའི་སློབ་མའི་དབང་དྲུག་དང་བཅས་པ་རང་རིག་དཀྱིལ་འཁོར་གྱི་ཆོ་ག་མཚན་ཉིད་དང་ལྡན་པས་སྦྱིན་ནོ། ། ཞེས་པ་ལ་གང་ཞིག་སོགས་སོ། ། དབང་རེ་རེའི་སྔོན་དུ་མཆོད་པ་དང་གསོལ་བ་གདབ་པ་ཉིད་རྒྱུད་རྒྱས་པ་དང་། དེ་ཉིད་བསྡུས་པར་ཇི་ལྟར་བཤད་པ་དེ་བཞིན་དུ་འདིར་ཡང་བྱའོ། ། ཞེས་པ་ལ་མཆོད་དང་སོགས་སོ། ། བདུན་པ་ནི། གཞལ་ཡས་ཁང་གི་ནང་དུ་སྔར་བཤད་པ་ལྟར་འཕར་མ་གཉིས་སྐྱོན་གྱིས་མ་གོས་པས་བཟང་པོ་རྣམ་པར་བྲིས་ནས་ཞག་གིས་མ་ཆོད་པར་མྱུར་དུ་དཀར་མོ་ལ་སོགས་པའི་ཕྱག་མཚན་བྲི། ཇི་ལྟར་ན་ཕྱི་ནང་གི་ཤར་དུ་གྲི་གུག་རྣམ་པར་བྲི། དེ་བཞིན་དུ་ལྷ་ཐམས་ཅད་ལ་ཕྱག་མཚན་འདྲ་བའི་ཕྱོགས་གཞན་གསུམ་གྱི་ཕྱི་ནང་གཉིས་ཆར་དང་འཕར་མ་ཕྱི་མའི་མཚམས་བཞིར་གྲི་གུག་རེ་རེ་བྲི།
ཚུལ་དེ་ལྟ་དེ་ལྟར་འོག་ཕྱོགས་ཀྱི་ལྷ་མོའི་མཚན་མ་ནི་འཕར་མ་ཕྱི་མའི་ནུབ་ཕྱོགས་ཀྱི་ལྷ་མཚན་གྱི་རྒྱབ་ཏུ་བྲི། སྟེང་ཕྱོགས་ཀྱི་ལྷ་མོའི་མཚན་མ་ནི་འཕར་མ་ཕྱི་མའི་ཤར་ཕྱོགས་ཀྱི་ལྷ་མཚན་གྱི་རྒྱབ་ཏུ་བྲི། གཙོ་མོའི་མཚན་མ་ནི་འཕར་མ་ནང་མའི་དབུས་སུ་འབྲིའོ། ། ཞེས་པ་ལ་འཕར་མ་སོགས་སོ། ། གཉིས་པ་དབང་བསྐུར་བ་ལ་གཉིས་ཏེ། སློབ་དཔོན་རང་ཉིད་འཇུག་ཅིང་དབང་བླང་བ་དང་། སློབ་མ་འཇུག་ཅིང་དབང་བསྐུར་བའོ། ། དང་པོ་ནི། སློབ་དཔོན་རྡོ་རྗེ་སེམས་དཔའ་དེའི་སྙེམས་པ་སྟེ་ང་རྒྱལ་བྱས་ནས་རྐང་པ་གཡས་པ་ས་ལ་བསྐྱངས་བྱས་ཏེ་གཡོན་པ་བསྐུམ་ཞིང་། རྡོ་རྗེ་སེམས་དཔའ་གང་ཡིན་ན་ཕྱག་གཉིས་པའི་ཀྱེ་རྡོ་རྗེར་བསྒོམ་པའི་སྦྱོར་བས་སློབ་དཔོན་རང་ཉིད་དབང་དུ་འཇུག་ཅིང་སློབ་མ་ལ་ཇི་ལྟར་བསྐུར་བ་བླང་བ་ཉིད་དོ། །
སྤྱོད་ལམ་ཇི་ལྟ་བུས་འཇུག་ན་ཁྲུས་ཀྱི་རྣལ་འབྱོར་དང་ལྡན་པའི་སྒོ་ནས་ལུས་ལ་ཆུའི་ཁྲུས་དང་གཙང་སྦྲ་དང་། དྲི་ཞིམ་པོས་ལུས་ལ་བྱུགས་པ་དང་། རུས་པའི་རྒྱན་དྲུག་ལ་སོགས་པ་སྣ་ཚོགས་པའི་རྒྱན་གྱིས་བརྒྱན་ཞིང་མཛེས་པར་བྱས་ཏེ། ཧཱུྃ་ཧཱུྃ་ཞེས་བརྗོད་པས་ལྷའི་སྙེམས་པ་བྱས་ནས་ནི་ཧི་ཧི་ངག་ཏུ་བརྗོད་ཅིང་གདང་མིག་ལ་སོགས་པའི་རྣམ་པས་བགེགས་ཚོགས་ཐམས་ཅད་འཇིགས་པར་བྱེད་པ་ཁྲོ་བོའི་བདག་ཉིད་དུ་བྱས་ཏེ་འཇུག་གོ ། ཞེས་པ་ལ་རྡོ་རྗེ་སེམས་དཔའ་སོགས་སོ། ། གཉིས་པ་ལ་གཉིས་ཏེ། ཚིག་གི་བཞི་པས་ངོ་སྤྲོད་པ་དང་། དེའི་ངོ་བོ་གཏན་ལ་དབབ་པའོ། ། དང་པོ་ནི། ཤེས་རབ་ཡེ་ཤེས་ཀྱི་དབང་བསྐུར་བའི་ཕྱི་ནས་དེ་ཁོ་ན་ཉིད་ལྷན་ཅིག་སྐྱེས་པའི་ཡེ་ཤེས་སློབ་མ་ལ་ཚིག་ཙམ་གྱིས་སྒོ་ནས་ཡང་དག་པར་བཤད་དེ།
རྣམ་དག་ཡེ་ཤེས་གཟུགས་ཅན་རྣམ་རྟོག་ཐམས་ཅད་དག་པའི་ཆོས་སྐུ་དང་། འཁོར་བའི་རང་བཞིན་རྣམ་པར་རྟོག་པ་ལ་དོན་ལ་བཟང་ངན་གྱི་ཁྱད་པར་ཅུང་ཟད་ཀྱང་ཡོད་པ་མ་ཡིན་ཏེ། རང་བཞིན་གྱིས་དྲི་མས་ལས་རྣམ་པར་དག་པ་དང་། ཆོས་ཉིད་དེ་བཞིན་ཉིད་དུ་རོ་གཅིག་ཅིང་མཉམ་པ་ཉིད་ཡིན་པས། ཞེས་པ་ལ་ཕྱི་ནས་སོགས་སོ། ། གཉིས་པ་ལ་གསུམ་སྟེ། ལྷན་ཅིག་སྐྱེས་པའི་ཡེ་ཤེས་ཀྱི་རང་བཞིན། དེ་རྟོགས་པའི་འབྲས་བུ་ཟུང་འཇུག དེ་ལམ་དང་ཆོས་ཐམས་ཅད་ཀྱི་བདག་ཉིད་དུ་བསྟན་པའོ། ། དང་པོ་ལ་གཉིས་ཏེ།
ཞུ་བདེ་ལྷན་སྐྱེས་དང་། རང་བཞིན་ལྷན་སྐྱེས་སོ། ། དང་པོ་ལ་བཞི་སྟེ། ཡེ་ཤེས་ཀྱི་མཚན་ཉིད་འབྱུང་བ་བཞི་ལས་སྐྱེས་པའི་ཚུལ། དེ་དཔེའི་ཡེ་ཤེས་སུ་བསྟན་པ། ལྷན་སྐྱེས་ཀྱི་ངེས་ཚིག་གོ ། དང་པོ་ནི། མཆོག་ཏུ་དགའ་བར་གྱུར་པའི་དགའ་བ་ལྷན་ཅིག་སྐྱེས་པའི་ཡེ་ཤེས་དེའི་ངོ་བོ་བསྒོམ་པར་བྱ་བའི་ལམ་མེད་ཅིང་སྒོམ་པ་པོའི་གང་ཟག་ཀྱང་མེད། དེ་མེད་པས་དེའི་ལུས་ཀྱང་མེད་ཅིང་དེའི་སེམས་གཟུང་བ་མེད་ཅིང་འཛིན་པའང་མེད། དེ་མེད་པས་དེའི་ཤ་དང་ཁྲག་ཀྱང་མེད་ཅིང་བཤང་དང་ལྕི་བ་མེད།
གཟུང་འཛིན་མེད་པས་དེའི་བྱེ་བྲག་སྐྱུག་བྲོ་དང་། འཇིག་རྟེན་གྱི་རྣམ་གཞག་དང་འགལ་བའི་རྨོངས་པ་མེད། གཙང་སྦྲ་དང་དེ་མཚོན་བྱེད་མཆོད་ཕྱིར་ཐོགས་འཆང་བ་མེད་པ་དང་། ཡུལ་སྡུག་པ་ལ་ཆགས་པ་མེད། མི་སྡུག་པ་ལ་སྡང་བ་མེད་པ་དང་། དེ་ཁོ་ན་ཉིད་མི་ཤེས་པའི་རྨོངས་པ་དང་། གཞན་གྱི་འབྱོར་པ་ལ་ཕྲག་དོག་མེད། རང་གི་འབྱོར་པ་ལ་སེར་སྣ་མེད་པ་དང་། རང་གི་ཡོན་ཏན་དང་འབྱོར་པ་ལ་ང་རྒྱལ་མེད་ཅིང་། ཐོབ་བྱའི་འབྲས་བུ་མེད།
བསྒོམ་པ་ལམ་དང་ལམ་སྒོམ་པ་པོ་མེད། བཤེས་ཏེ་གཉེན་དང་སྤང་བྱའི་དགྲ་མེད་ཅིང་མདོར་ན་ཡུལ་གང་དུ་རློམ་སེམས་མེད་པ་སྟེ་མངོན་ཞེན་གྱི་རྟོག་པ་མེད་པའི་ལྷན་ཅིག་སྐྱེས་པ་ནི་ཀུན་རྫོབ་ཏུ་སྣ་ཚོགས་སུ་ཤར་བས་ཟུང་འཇུག་ཉིད་དོ། ། ཞེས་པ་ལ་མཆོག་གར་ཞེས་པ་ནས་ཉིད་ཅེས་སོ། ། གཉིས་པ་ལ་གཉིས་ཏེ། གནས་ལུགས་ཆོས་ཐམས་ཅད་ཀྱི་རང་བཞིན་ཡིན་པ་དང་། སྐྱེ་ཚུལ་འབྱུང་བའི་གོ་རིམ་ཅན་དུ་བསྟན་པའོ། ། དང་པོ་ལ་ཞུ་བ་དང་། ལན་གཉིས། དང་པོ་ནི། རྡོ་རྗེ་སྙིང་པོས་འདི་སྐད་ཅེས་གསོལ་ཏེ།
གཟོད་སྟེ་གདོད་མ་ནས་རང་བཞིན་མེད་པ་ཡི་ཞུ་བདེ་ལྷན་སྐྱེས་ལུས་ལ་སོགས་པ་ཆོས་ཐམས་ཅད་ཀྱི་རང་བཞིན་རྣམ་པར་དག་པ་ནི། རྒྱུ་མཚན་ཅིའི་སླད་དུ་འབྱུང་བ་ཆེན་པོའི་བདག་ཉིད་ལ་བརྟེན་ཅིང་འབྱུང་བ་གང་ལགས། ཞེས་པའི་ཞུ་བ་རྡོ་རྗེ་སྙིང་པོ་སོགས་སོ། ། གཉིས་པ་ནི། ཞུས་པ་དེ་ནས་བཅོམ་ལྡན་འདས་རྡོ་རྗེ་ཅན། མཁའ་འགྲོ་མ་བདག་མེད་མ་ལ་སོགས་པ་ལ་ལྷན་སྐྱེས་ཀྱི་བདེ་བ་སྦྱིན་པས་འདི་སྐད་གསུང་སྟེ། རློམ་སེམས་ཏེ་རྣམ་རྟོག་མེད་པའི་རང་བཞིན་གྱི་ཞུ་བདེ་ལྷན་སྐྱེས་ཀུན་གྱི་བདག་ཉིད་དུ་གྱུར་པ་སེམས་ཅན་ཐམས་ཅད་ཀྱི་ལུས་ལ་ཁྱབ་ཅིང་རྣམ་པར་གནས་སོ། ། ཞེས་པ་ལ་དེ་ནས་སོགས་སོ། ། གཉིས་པ་ལ་ཞུ་བ་དང་ལན་གཉིས། དང་པོ་ནི།
ཀྱེ་བཅོམ་ལྡན་འདས་ཞེས་བོས་ནས་རྒྱུ་མཚན་ཅིའི་སླད་དུ་ཞུ་བདེ་ལྷན་སྐྱེས་ཀྱི་ཡེ་ཤེས་འབྱུང་བ་ཆེན་པོའི་ཕུང་པོ་ལ་བརྟེན་པའི་ཚུལ་ཇི་ལྟར་ལགས། ཞེས་པའི་ཞུ་བ་སྟོན་པ་ལ་ཀྱེ་བཅོམ་ལྡན་འདས་སོགས་སོ། ། གཉིས་པ་ནི། བཅོམ་ལྡན་འདས་ཀྱིས་བཀའ་བསྩལ་པ། ཐབས་ཀྱི་བྷོ་ལ་རྡོ་རྗེ་དང་ཤེས་རབ་ཀྱི་ཀཀྐོ་ལ་པདྨ་སྦྱོར་བས་ཕན་ཚུན་རེག་པས་སྲ་བའི་ཆོས་ཀྱིས་ནི་སའི་ཁམས་ནི་རེག་པ་དེ་ལས་སྐྱེ་བར་འགྱུར། བྱང་སེམས་ཁུ་བའི་རྣམ་པ་ལས་གཤེར་བ་ཆུ་ཡི་ཁམས་ནི་འབྱུང་བར་འགྱུར། བསྲུབ་དང་བསྲུབ་པའི་བསྐྱོད་པ་ལས་ནི་དྲོད་ཀྱི་བདག་ཉིད་མེའི་ཁམས་སྐྱེ་སྟེ། དལ་རྒྱུའི་རླུང་གིས་བྱང་སེམས་དབང་གི་གནས་སུ་གཡོ་ཞིང་འགྲོ་བ་རླུང་ཁམས་སུ་རབ་ཏུ་གྲགས། ཞུ་བ་དེའི་བདེ་བ་ཁ་དོག་ལ་སོགས་པའི་གཟུགས་དང་བྲལ་བའི་ནམ་མཁའ་ཉིད་ཀྱི་ཁམས་དང་བཅས་པའི་འབྱུང་བ་ལྔ་པོ་རྣམས་ཀྱིས་ཞུ་བདེ་ལྷན་སྐྱེས་ཡོངས་སུ་བསྐོར་ཏེ། ཞུ་བདེ་ལྷན་སྐྱེས་ཀྱི་ཡེ་ཤེས་དེ་ནི་འབྱུང་བ་ཆེན་པོ་ལྔ་ལ་བརྟེན་ཅིང་གནས་སོ། །
ཞེས་པ་ལ་བཅོམ་ལྡན་འདས་སོགས་སོ། ། གསུམ་པ་དེ་དཔེའི་ཡེ་ཤེས་སུ་བསྟན་པ་ནི། ཞུ་བདེ་ལྷན་སྐྱེས་ཀྱི་ཡེ་ཤེས་དེ་དཔེའི་ཡེ་ཤེས་ཡིན་ཏེ། རྒྱུ་མཚན་གང་གི་ཕྱིར་ན། དེ་འབྱུང་བ་ཆེན་པོ་ལས་དངོས་སུ་བྱུང་བའི་བདེ་བ་ཡིན་པ་དེའི་ཕྱིར་མཚོན་བྱ་དོན་གྱི་བདེ་བ་དེ་ཉིད་མ་ཡིན་ནོ། ། ཇི་སྐད་དུ་ཡེ་ཤེས་གྲུབ་པ་ལས། དབང་པོ་གཉིས་སྦྱོར་བདེ་བ་ནི། ། དེ་ཉིད་ཡིན་ཞེས་སྐྱེ་ངན་སྨྲའི། ། དེ་ཉིད་བདེ་བའི་མཆོག་ཡིན་ཞེས། ། རྒྱལ་བ་རྣམས་ཀྱིས་མ་གསུངས་སོ། །
ཞེས་གསུངས་པའི་ཕྱིར། ཞེས་པ་ལ་གང་ཕྱིར་སོགས་སོ། ། ཞུ་བདེ་ལྷན་སྐྱེས་ཀྱི་ཡེ་ཤེས་འདི་ལ་ཡང་དག་ཡེ་ཤེས་སྣང་བ་པོ་ཞེས་དང་། ཀུན་མཁྱེན་ཡེ་ཤེས་དེ་ལྟ་བུ་ཞེས་པ་ལ་སོགས་པ་བསྔགས་པ་དུ་མ་མཛད་པ་ནི། དེས་མཚོན་ནས་མཚོན་བྱ་དོན་གྱི་ལྷན་སྐྱེས་མྱུར་དུ་རྟོགས་པར་འགྱུར་བའི་རྒྱུ་མཚན་གྱིས་ཡིན་ནོ། ། བཞི་པ་ནི། འབྱུང་བ་ཆེན་པོ་དང་ལྷན་ཅིག་སྐྱེས་པས་ཞུ་བདེ་གང་སྐྱེས་པ་དེ་ལ་དོན་གྱི་ལྷན་ཅིག་སྐྱེས་པ་ལྟ་བུར་བརྗོད་པར་བྱའོ། ། ཞེས་པ་ལ་ལྷན་ཅིག་སྐྱེས་པས་སོགས་སོ། ། གཉིས་པ་རང་བཞིན་ལྷན་སྐྱེས་ནི། འོ་ན་དོན་གྱི་ལྷན་སྐྱེས་གང་ཞེ་ན།
འབྱུང་བ་ཆེན་པོ་ལས་གློ་བུར་དུ་བྱུང་བ་མ་ཡིན་པར་རང་བཞིན་ཏེ་གདོད་མ་ནས་རྣམ་པར་དག་པ་ལམ་ཉམས་སུ་བླངས་པ་ལས་མངོན་དུ་གྱུར་པ་དོན་གྱི་ལྷན་སྐྱེས་པ་དང་པོའི་ཡེ་ཤེས་སྐྱེས་པ་ལ་དོན་གྱི་ལྷན་སྐྱེས་ཞེས་བརྗོད། མཚན་ཉིད་ནི། ཆོས་ཇི་ལྟ་ཇི་སྙེད་ཀྱི་རྣམ་པ་ཐམས་ཅད་སྤྲོས་བྲལ་ཆོས་ཉིད་གཅིག་པུར་འདུ་ཞིང་སྡོམ་པ་མངོན་སུམ་དུ་རྟོགས་པ་ལྟ་བུའོ། ། ཞེས་པ་ལ་རང་བཞིན་སོགས་སོ། ། གཉིས་པ་འབྲས་བུ་ཟུང་འཇུག་ནི། ཞུ་བདེ་ལྷན་སྐྱེས་ཀྱི་ཡེ་ཤེས་ཀྱི་འབྲས་བུ་དོན་གྱི་ལྷན་སྐྱེས་ཀྱི་ཡེ་ཤེས་དེ་ཐབས་ཤེས་རབ་ཟུང་དུ་འཇུག་པར་འགྱུར་རམ་ཞེ་ན་འགྱུར་ཏེ། དངོས་པོ་རྣམས་ལ་རྒྱས་འདེབས་པས། དེ་ཉིད་རྒྱུ་སྟེ་རྟོག་པ་དང་བྲལ་བས་ཤེས་རབ། ཡོ་གི་སྟེ་རྣལ་འབྱོར་པའི་སྙིང་རྗེ་ཐབས་སུ་འགྱུར་བས། དེ་ལྟ་བུའི་ཤེས་རབ་སྟོང་པ་དང་ཐབས་སྙིང་རྗེ་དབྱེར་མེད་པ་ལ་ཐབས་ཤེས་ཟུང་འཇུག་གི་བྱང་ཆུབ་སེམས་ཞེས་རབ་ཏུ་བརྗོད་དོ། །
ཞེས་པ་ལ་ཕྱག་རྒྱ་རྒྱུ་དང་སོགས་སོ། ། གསུམ་པ་ནི། ལྷན་སྐྱེས་ཀྱི་རྟོགས་པའི་རྣལ་འབྱོར་པ་ལ་ངག་བཟླས་ཡིད་བཟླས་ལ་སོགས་པའི་ཕྱིའི་བཟླས་པ་མེད། བསྙུང་གནས་ལ་སོགས་པའི་དཀའ་ཐུབ་མེད་པ་དང་། ཕྱིའི་མེ་ལྷ་ལ་སྦྱིན་སྲེག་མེད། ཕྱིའི་རྩོལ་བྱས་ཀྱི་དཀྱིལ་འཁོར་ཅན་ལྷ་ཡང་མེད་ཅིང་དཀྱིལ་འཁོར་གཞལ་ཡས་ཁང་ཡང་ནི་མེད་དེ། དེ་ལྟ་བུའི་རྣལ་འབྱོར་པ་ལ་ཕྱིའི་སྤྲོས་པ་དེ་དག་མི་དགོས་པས་སོ། ། ཞེས་པ་ལ་སྔགས་ཀྱི་སོགས་སོ། ། དེ་ལྟ་བུའི་རྣལ་འབྱོར་པ་ལ་སྤྱིར་སྔགས་བཟླས་སོགས་མེད་པ་ནི་མིན་ཏེ། རང་རྒྱུད་ཀྱི་ཡེ་ཤེས་དེ་ནི་ཡིད་མཚན་རྟོག་ལས་བསྐྱོབ་པས་སྔགས་ཀྱི་བཟླས་པ་དང་།
ཡེ་ཤེས་དེས་སྤང་བྱ་སྤོང་བས་དཀའ་ཐུབ་དང་། ཡེ་ཤེས་དེས་ཉོན་མོངས་པའི་བུད་ཤིང་སྲེག་པས་སྦྱིན་སྲེག ཡེ་ཤེས་དེ་ནི་ལུས་ལས་བྱུང་ཞིང་བདེ་བ་ལ་རོལ་བས་དཀྱིལ་འཁོར་ཅན་ལྷ་དང་། ཡེ་ཤེས་དེ་ནི་སྙིང་པོ་བདེ་བ་ཆེན་པོ་ལེན་པས་དཀྱིལ་འཁོར་ཉིད་ཡིན་ཞིང་། མདོར་བསྡུས་ན་ནི། ཞུ་བདེ་ལྷན་སྐྱེས་ཀྱི་ཡེ་ཤེས་ཀྱི་སེམས་ནི་ལམ་དང་དངོས་གྲུབ་ཐམས་ཅད་འདུས་པའི་གཟུགས་ཅན་ཡིན་ནོ། ། ཞེས་པ་ལ་དེ་ནི་སྔགས་བཟླས་སོགས་སོ། ། གསུམ་པ་ལེའུའི་མིང་ནི། དབང་གི་ལེའུ་ཞེས་སོགས་ཀྱིས་བསྟན།། ༈ །།གཉིས་པ་དེ་ལ་འཇུག་པར་བྱེད་པའི་ལྟ་སྟངས་ནི།
དབང་གི་ལེའུ་དེ་ནས་ལྟ་སྟངས་ཀྱི་ལེའུ་བཤད་པའི་རྒྱུ་མཚན་ནི། དེ་ལྟར་དབང་ཡོངས་སུ་རྫོགས་པར་བསྐུར་བས་རྡོ་རྗེ་སློབ་དཔོན་གྱི་གོ་འཕང་ཐོབ་པ་དེས་གདུག་པ་ཅན་སངས་རྒྱས་ཀྱི་བསྟན་པ་ལ་འཇུག་པའི་དོན་དུ་ལྟ་སྟངས་བཞི་སྒྲུབ་དགོས་པའི་ཕྱིར། འདི་ལ་གཉིས་ཏེ། ལྟ་སྟངས་ཉིད་ཇི་ལྟར་བྱ་བ་དང་། ཞར་ལ་བྱུང་བ་ལྷའི་རྣལ་འབྱོར་རོ། ། དང་པོ་ལ་གསུམ་སྟེ། ལྟ་སྟངས་དངོས། དེའི་དགོས་པ། དེའི་དུས་ཀྱི་དམ་ཚིག་གོ ། དང་པོ་ལ་བཞི་སྟེ།
སོ་སོའི་མཚན་ཉིད་རླུང་དང་སྦྱར་བ། གྲུབ་པའི་རྟགས། འགྲུབ་པའི་དུས་སོ། ། དང་པོ་འཆད་པ་ལ། མཉམ་པར་ཞེས་པ་ནས་དབུས་སུ་གཉིས་ཞེས་སོ། ། གཉིས་པ་ནི། འབྱུང་བ་ཞེས་པ་ནས་རེངས་པར་བྱེད་ཅེས་སོ། ། གསུམ་པ་ནི། རློན་པའི་ཞེས་པ་ནས་རེངས་བྱེད་ཉིད་ཅེས་སོ། ། བཞི་པ་ནི།
ཟླ་དྲུག་སོགས་སོ། ། གཉིས་པ་དེའི་དགོས་པ་འཆད་པ་ལ། ལྟ་སྟངས་བཞི་པོ་སོགས་སོ། ། གསུམ་པ་དམ་ཚིག་ལ་གཉིས་ཏེ། བསྲུང་བའི་དམ་ཚིག་དང་། བཟའ་བའི་དམ་ཚིག་གོ ། དང་པོ་ནི། བསད་པ་འདི་ལ་ཞེས་པ་ནས་རྙེད་མི་འགྱུར་ཞེས་སོ། ། བཟའ་བའི་དམ་ཚིག་ལ་གཉིས་ཡོད་པའི་རྒྱུ་གྱི་བཟའ་བའི་དམ་ཚིག་འཆད་པ་ལ། དེ་དམ་ཚིག་སོགས་སོ། །
འདིའི་དོན་ནི། ན་དང་པོ་ན་ཡོད་པ་ན་ར་མིའི་ཤ་དང་། ག་དང་པོ་ན་ཡོད་པ་ག་ཝི་བ་ལང་གི་ཤ་དང་། ཧ་དང་པོ་ན་ཡོད་པ་ཧསྟི་གླང་པོ་ཆེའི་ཤ་དང་། མཐའ་ཡི་གེ་ན་ཤ་ཡོད་པ་ཨ་ཤྭ་རྟའི་ཤ་དང་། དང་པོའི་ཡི་གེ་ན་ཤ་ཡོད་པ་ཤྭ་ན་ཁྱིའི་ཤ་སྟེ་ལྔའོ། ། གཉིས་པ་དངོས་གྲུབ་ཀྱི་རྒྱུ་སྐྱེ་བ་བདུན་པ་འཆད་པ་ལ། ཀྱེ་རྡོ་རྗེའི་གསུང་པ་ནས་སྐད་ཅིག་ལ་ནི་མཁའ་སྤྱོད་འགྱུར་ཞེས་སོ། ། གཉིས་པ་ལྷའི་རྣལ་འབྱོར་ལ་བཤད་པར་དམ་བཅའ་བ་དང་། དོན་དངོས་སོ། །
དང་པོ་ནི། ཀུ་རུ་ཀུལླེ་ཞེས་སོགས་སོ། ། གཉིས་པ་ལ་གཉིས་ཏེ། ལྷའི་བསྐྱེད་ཆོག་དང་། དེའི་ཕན་ཡོན་ནོ། ། དང་པོ་ནི། གོང་དུ་ཞེས་པ་ནས་ལྕགས་ཀྱུ་འཛིན་ཞེས་སོ། ། གཉིས་པ་ལ་གཉིས་ཏེ། རབ་བསམ་པས་འགྲུབ་པ་དང་། འབྲིང་བསྙེན་པས་འགྲུབ་པའོ། །
དང་པོ་ནི། འདི་ནི་ཞེས་སོགས་ཀྱིས་བསྟན། གཉིས་པ་ནི། འབུམ་ཕྲག་ཅེས་པ་ནས་སྔགས་པ་ཉིད་ཅེས་སོ། ། གཉིས་པ་གོང་གི་མཚན་སྨོས་པ་ནི། ཀྱེ་རྡོ་རྗེ་མཁའ་འགྲོ་མ་ཞེས་སོགས་ཀྱིས་བསྟན།། ༈ །།ཆོས་ཀུན་བདེ་བ་ཆེན་པོའི་ངོར་རྟོགས་པའི། ། ཡེ་ཤེས་རྣམ་རོལ་དགེས་པ་རྡོ་རྗེ་དང་། ། ཤེས་རབ་སྒྱུ་མའི་གར་མཁན་བདག་མེད་མ། ། མཉམ་སྦྱོར་ཡི་དམ་ལྷ་དེས་བདག་ལ་སྐྱོངས། །
ཞེས་མཆོད་པར་བརྗོད་ནས། སྤྱི་དོན་གཉིས་པ་དེ་གསལ་བར་བྱེད་པ་ཕྱི་མའི་རྒྱུད་ལ་གཉིས། དོན་དངོས། མཚན་སྨོས་པའོ། ། དང་པོ་ལ། ལེའུ་བཅུ་གཉིས་ཡོད་པ་ལས། དང་པོ་ནི། ལྟ་སྟངས་ཀྱི་ལེའུའི་རྗེས་ནས་རབ་གནས་ཀྱི་ལེའུ་བཤད་པའི་རྒྱུ་མཚན་ཡོད་དེ། རྡོ་རྗེ་སློབ་དཔོན་གྱི་གོ་འཕང་ཐོབ་པ་དེ་ལས་སེམས་ཅན་རྣམས་སངས་རྒྱས་ཀྱི་བསྟན་ལ་འཇུག་པའི་དོན་དུ་ལྟ་སྟངས་བཞི་གྲུབ་ཟིན་ནས། ད་ནི་གདུལ་བྱ་དམན་པ་རྣམས་རྗེས་སུ་གཟུང་བའི་དོན་དུ་རབ་གནས་དང་སྦྱིན་སྲེག་བསྟན་དགོས་པའི་ཕྱིར།
འདི་ལ་གཉིས་ཏེ། རབ་གནས་དང་། སྦྱིན་སྲེག་གོ ། དང་པོ་ལ་ཞུས་པ་དང་། ལན་གཉིས་སོ། ། དང་པོ་ནི། རྡོ་རྗེ་སྙིང་པོ་ཞེས་པ་ནས་གསོལ་ཞེས་སོ། ། གཉིས་པ་ལ་གསུམ་ཡོད་པའི་ཆོ་གའི་རིམ་པ་ནི། བཅོམ་ལྡན་འདས་ཞེས་པ་ནས་གཞུག་ཅེས་སོ། ། གཉིས་པ་སློབ་དཔོན་གྱི་མཚན་ཉིད་ནི།
རང་འདོད་ལྷ་སོགས་སོ། ། འདིའི་དོན། རང་གི་འདོད་པའི་ལྷའི་རྣལ་འབྱོར་ལ་རྒྱུན་དུ་གནས་ཤིང་བསྙེན་པ་རྫོགས་པར་བྱས་ལ། ལག་ལེན་གྱི་ཆོ་ག་མང་དུ་མཐོང་ཞིང་དེ་ཉིད་བཅུ་ལ་སོགས་པ་ཤེས་པས་སྔགས་ཀྱི་ཕ་རོལ་ཏུ་སོན་པ་སྟེ་ཁྱད་ཆོས་གསུམ་ལྡན་ནོ། ། གསུམ་པ་མཆོད་པ་བྱ་བ་ནི། ཨོཾ་བཛྲ་པུཥྤེ་ཞེས་པ་ན་གོང་མ་བཞིན་ཞེས་སོགས་སོ། ། གཉིས་པ་སྦྱིན་སྲེག་ལ་དྲུག་སྟེ། ཐབ་ཁུང་། བསྲེག་རྫས། མེ་ལྷ་སྤྱན་དྲངས་པ།
སའི་ལྷ་མོ་མཁྱེན་པར་གསོལ་བ། མེ་ལྷ་གཤེགས་སུ་གསོལ་བ། མཆོད་པའི་སྔགས་སོ། ། དང་པོ་ལ་གསུམ་སྟེ། དབྱིབས། ཚད། ཁ་དོག་གོ ། དང་པོ་ནི། ཞི་བར་ཐབ་ཁུང་སོགས་སོ། ། གཉིས་པ་ནི།
ཁྲུ་གང་དང་ཞེས་པ་ནས་འོག་ཏུ་ཡང་ཞེས་སོ། ། གསུམ་པ་ནི། ཞི་བར་ཁ་དོག་ཅེས་པ་ནས་ཞེ་སྡང་སོགས་ཞེས་སོ། ། གཉིས་པ་བསྲེག་རྫས་ནི། ཞི་བ་ལ་ཞེས་པ་ནས། ཨུཏྤལ་ཞེས་སོ། ། གསུམ་པ་ནི། ཨོཾ་ཨགྣ་ཡེ་ཞེས་པ་ནས་དགུག་པའོ་ཞེས་སོ། ། བཞི་པ་ནི། མ་མ་རིན་ཆེན་སོགས་སོ། །
ལྔ་པ་ནི། སྭ་ཨརྠན་ཞེས་པ་ནས་སྔགས་སོ་ཞེས་སོ། ། འདིའི་དོན་བོད་སྐད་དུ་བསྒྱུར་ན། བདག་གི་དོན་དང་གཞན་གྱི་དོན། ། སྒྲུབ་ཀྱིས་བཞུད་ཅིག་བྱིན་ཟ་ཁྱོད། ། སླར་ཡང་ཅི་ནུས་དོན་བཞིན་བྱོན། ། བདག་གི་དངོས་གྲུབ་ཐམས་ཅད་མཛོད། ། ཅེས་སོ། ། དྲུག་པ་ནི། ཨོཾ་ཛཿཧཱུྃ་ཞེས་པ་ནས་སྔགས་སོ་ཞེས་སོ། །
གསུམ་པ་ལེའུའི་མིང་ནི། ཀྱེ་རྡོ་རྗེ་སོགས་ཀྱིས་བསྟན།། ༈ །།གཉིས་པ་ལེའུ་གཉིས་པ་ལ་གཉིས་ཏེ། དོན་དངོས་དང་། ལེའུའི་མིང་ངོ་། ། དང་པོ་ལ་བཞི་སྟེ། བསྐྱེད་རིམ། སྤྱོད། ཉེ་རྒྱུ། རིམ་གཉིས་ཀྱི་རྣམ་གཞག་གོ །
དང་པོ་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། བརྟག་པ་དང་པོར། དངོས་པོ་ཉིད་ཀྱིས་རྣམ་གྲོལ་ཞིང་། ། ཞེས་ལྷའི་དངོས་པོས་གྲོལ་བར་གསུངས་པ་ལ་རྡོ་རྗེ་སྙིང་པོས་གསོལ་པ། གཟུགས་ཅན་གྱི་གོ་འབྱེད་པ་ནམ་མཁའ་ལྟ་བུ་སྟེ་དེ་དང་འདྲ་བར་དགེ་སྡིག་གི་གོ་འབྱེད་པ་ཕུང་ཁམས་སྐྱེ་མཆེད་ཀྱི་ཆོས་ཀུན་ལ་དེ་ལྟ་བུའི་ཆོས་རྣམས་ནི་རྒྱ་མཚོ་དང་འདྲ་སྟེ། མཐའ་ཡང་ཤིང་ཆགས་སོགས་ཉོན་མོངས་པ་ཆུ་སྲིན་ལ་སོགས་པས་གང་བ་དེར་རང་གི་སེམས་ཀུ་བ་དང་འདྲ་སྟེ། ཇི་ལྟར་རྒྱ་མཚོར་ཀུ་བ་ཕྱོགས་ཀུན་ཏུ་རླུང་གིས་བསྐྱོད་ནས་འཕྱོ་བ་ཇི་ལྟ་བར་དགེ་སྡིག་གི་དབང་གིས་མཐོ་རིས་དང་ངན་འགྲོ་སོགས་སུ་འཕྱོ་བ་དེ་ལ་ཀུ་བ་ལུས་ཀྱི་འདྲེན་པ་དང་འདྲ་བར་རང་གི་འདོད་པའི་ལྷའི་གཟུགས་ཀྱིས་ནི་སེམས་ཅན་རྣམས་ལྷ་ཡི་རྣལ་འབྱོར་གང་གིས་མཆོག་གི་དངོས་གྲུབ་ཇི་ལྟར་འགྲུབ་པར་འགྱུར།
ཞེས་པའི་ཞུ་བ་སྟོན་པ་ལ་རྡོ་རྗེ་སྙིང་པོ་སོགས་སོ། ། གཉིས་པ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། བདག་མེད་གཉིས་རྟོགས་པའི་རྣལ་འབྱོར་དང་ལྡན་ཞིང་ཆོས་སྐུ་སྟོང་པ་ཉིད་དང་སྙིང་རྗེ་ཆེན་པོ་ཟུང་འཇུག་ཏུ་མཚོན་པ་ལྷ་མོ་བཅོ་ལྔའི་དཀྱིལ་འཁོར་བསྒོམ་པའམ། ཡང་ན་ཤྲཱི་ཧེ་རུ་ཀའི་ཡི་གེའི་དོན་དང་ལྡན་པ་ཧེ་རུ་ཀ་དཔལ་རྣམ་ཐར་བརྒྱད་མཚོན་པས་ཞལ་བརྒྱད། སྟོང་ཉིད་བཅུ་དྲུག་མཚོན་པས་ཕྱག་བཅུ་དྲུག བསྡུ་བའི་དངོས་པོ་བཞི་མཚོན་པས་ཞབས་བཞི་དང་ལྡན་པ།
ལྷ་དགུའི་དཀྱིལ་འཁོར་བསྒོམ་པ་ལ་བརྩོན་པར་བྱ་སྟེ། གཞན་ཀུ་རུ་ཀུལླེ་ལ་སོགས་པ་ཤེས་རབ་ཀྱི་ལྷའི་རྣལ་འབྱོར་དང་། ཕྱག་གཉིས་པ་ལ་སོགས་པ་ཐབས་ཀྱི་ལྷའི་རྣལ་འབྱོར་བསམ་པའི་སེམས་ཀྱིས་མཆོག་གི་དངོས་གྲུབ་འདོད་པས་སྐད་ཅིག་ཀྱང་མི་གནས་ཏེ། དེ་དག་ལས་ཐུན་མོང་བ་ཙམ་ལས་མཆོག་མི་འགྲུབ་པས་སོ། ། ཞེས་པ་ལ་བཅོམ་ལྡན་འདས་སོགས་སོ། ། གཉིས་པ་རྒྱས་བཤད་ལ་གཉིས་ཏེ། ལས་དང་པོ་པས་ཉམས་སུ་བླང་ཚུལ་དང་། བརྟན་པ་ཐོབ་པས་ཉམས་སུ་བླང་ཚུལ་ལོ། ། དང་པོ་ལ་བཞི་སྟེ། གནས།
དུས། བསམ་པ། རྣལ་འབྱོར་རོ། ། དང་པོ་ནི། དུས་དང་པོར་ལས་དང་པོ་པ་བསྐྱེད་རིམ་བསྒོམ་པར་བྱེད། དུས་ཀྱི་གནས་ནི་ཡུལ་གང་དུ་བསྔགས་པ་སྟེ་རྣལ་འབྱོར་པའི་སེམས་རྩེ་གཅིག་ཏུ་མཉམ་པར་གཞག་པའི་རྣལ་འབྱོར་འགྲུབ་པར་འགྱུར་བའི་གནས་ནི་འགལ་རྐྱེན་མེད་ཅིང་མཐུན་རྐྱེན་འཛོམས་པ་ཆུས་ནད་གཞི་མི་སྐྱེད་པས་བཟང་པོ་ངེས་པར་བརྟག་ཅིང་བཙལ་ལ་དེར་བསྒོམ་པའམ། ཡང་ན་ཡིད་གོམས་པས་རང་གི་ཁྱིམ་དུ་བསྒོམ། ཞེས་པ་ལ་དང་པོར་སོགས་སོ། ། གཉིས་པ་ནི། ལས་དང་པོ་པས་རྣམ་གཡེང་ཆུང་ཞིང་མཁའ་འགྲོ་འདུ་བའི་དུས་ཡིན་པས་མཚན་དུས་སུ་མཉམ་བཞག་བསྒོམ་མོ། །
ཞེས་པ་ལ་མཚན་དུས་སུ་ཞེས་པ་འདི་བྱུང་། གསུམ་པ་ནི། བདག་ཉིད་ཀྱིས་སེམས་ཅན་ཐམས་ཅད་ཀྱི་དོན་དུ་སངས་རྒྱས་འགྲུབ་པར་བྱའོ་སྙམ་པའི་སེམས་ཀྱིས་ནི་བསྒོམ་མོ། ། ཞེས་པ་ལ་བདག་ཉིད་སོགས་སོ། ། བཞི་པ་ནི། ཤེས་རབ་ཅན་ཞེས་བོས་ནས་གང་བསྒོམ་ན་རྣལ་འབྱོར་མ་བདག་མེད་མའི་དཀྱིལ་འཁོར་བསྒོམ་པའམ་ཡང་ན་ཧེ་རུ་ཀ་དཔལ་གྱི་གཟུགས་ཏེ་སྐུ་བསྒོམ་མོ། ། ཞེས་པ་ལ་རྣལ་འབྱོར་མ་སོགས་སོ། ། གཉིས་པ་ལ་གསུམ་སྟེ། དུས་དང་། གང་ཟག་དང་།
རྣལ་འབྱོར་རོ། ། དང་པོ་ནི། བརྟན་པ་ཐོབ་པའི་མཚན་མོ་མཉམ་བཞག་བསྒོམ་ནས་ཉིན་དུས་སུ་སྤྱོད་ལམ་ཀུན་ཏུ་རྐང་པ་འཁྲུད་པ་དང་། ཁ་ཟས་བཟའ་བ་དང་། ཐོར་འཐུང་གིས་ཁ་བཤོལ་བ་དང་། ས་རྩི་སྟེ་གོ་ལ་ཟ་བ་དང་། ཙནྡན་གྱི་དྲི་ཡིས་ནི་ལུས་དང་ཡན་ལག་བྱུག་ཅིང་ལག་པས་ཉེད་པ་དང་། སྨད་གཡོགས་ཁ་དོག་སྣ་ཚོགས་ཀྱིས་ནི་སྐེད་པ་འགེབས་པ་དང་། ཕྱིར་འབྱུང་བ་དང་། གཏམ་སྨྲ་བ་དང་།
གཞན་དུ་འགྲོ་བ་དང་། སྟན་ལ་འདུག་པ་དང་། གཞན་ལ་ཁྲོ་བ་དང་། རྩེ་དུས་སུ་རྒོད་པ་དང་། ལས་ཀྱི་ཕྱག་རྒྱ་དང་། བཅོམ་ལྡན་འདས་མ་བསྟེན་པ་དང་། དེ་ལ་སོགས་པ་སྤྱོད་ལམ་ཀུན་ཏུ་ཐ་མལ་དུ་མ་ཤོར་བར་བསྒོམ་མོ། ། ཞེས་པ་ལ་རྐང་པ་ཁྲུད་དང་སོགས་སོ། ། གཉིས་པ་ནི། གང་ཟག་གང་གིས་བསྒོམ་ན།
དེ་ཁོ་ན་ཉིད་ཤེས་པའི་ཤེས་རབ་དང་། ལྷའི་རྣལ་འབྱོར་གྱི་བརྟུལ་ཞུགས་ཅན་ཉིད་ཀྱིས་བསྒོམ་མོ། ། ཞེས་པ་ལ། ཤེས་རབ་བརྟུལ་ཞུགས་ཅན་ཉིད་ཀྱིས། ། ཞེས་པ་བྱུང་། གསུམ་པ་ལ་གཉིས་ཏེ། བསྒོམ་བྱ་དངོས་དང་། གཞན་གྱིས་མི་འགྲུབ་པའོ། ། དང་པོ་ནི། གང་བསྒོམ་ན་ཡབ་ཧེ་རུ་ཀའམ་རྣལ་འབྱོར་མ་བདག་མེད་མ་ནི་རྣམ་པར་བསྒོམ་མོ། །
ཞེས་པ་ལ་རྣལ་འབྱོར་མ་ནི་རྣམ་པར་བསྒོམ་ཞེས་སོ། ། གཉིས་པ་ནི། མཆོག་སྒྲུབ་པའི་ལྷའི་རྣལ་འབྱོར་ལས་གཞན་ལས་རྒྱས་པའི་ལྷའི་རྣལ་འབྱོར་གྱི་ཚུལ་གྱིས་སྐད་ཅིག་ཀྱང་མཆོག་གི་དངོས་གྲུབ་འདོད་པས་དངོས་གྲུབ་དེའི་ཕྱིར་མཁས་པས་མཆོག་དོན་དུ་གཉེར་བ་འབད་པས་ལས་རྒྱས་པའི་ལྷའི་རྣལ་འབྱོར་ལ་མི་གནས་ཏེ། དེ་ཁོ་ན་ཉིད་མི་ཤེས་པའི་གདུག་པའི་སེམས་རྣམ་པར་རྟོག་པ་ནི་མ་རིག་པ་ཡིན་པས་སོ། ། ཞེས་པ་ལ་གཞན་གྱི་སོགས་སོ། ། གཉིས་པ་སྤྱོད་པ་ལ་གཉིས་ཏེ། བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི། རྡོ་རྗེ་སྙིང་པོ་ཞེས་བོས་ནས།
བསམ་གཏན་གྱི་སྤྱོད་པ་ཉོན་མོངས་པ་འཇིག་པར་བྱེད་པ་ཡིས་བཤད་ཀྱིས་ཉོན། ཅེས་སྟོན་པ་ལ་བསམ་གཏན་སོགས་སོ། ། གཉིས་པ་ལ་གཉིས་ཏེ། སྤྱོད་པའི་སྔོན་དུ་འགྲོ་བ་དྲོད་དང་། དྲོད་ཐོབ་ནས་སྤྱོད་པ་ཇི་ལྟར་སྤྱད་པའོ། ། དང་པོ་ལ་ལྔ་སྟེ། དྲོད་ཆུང་ངུ་བརྟན་པར་བྱེད་པའི་ཐབས། ཆེ་འབྲིང་ཐོབ་པར་བྱེད་པའི་ཐབས། དྲོད་ཐོབ་པའི་རྟགས། སྤྱོད་པའི་ཕན་ཡོན།
དྲོད་ཐོབ་པའི་ཚུལ་ལོ། ། དང་པོ་ལ་གཉིས་ཏེ། དུས་དང་། ཐབས་ཀྱི་ངོ་བོ། དང་པོ་ནི། འདོད་ཡོན་ལ་རྩེ་བ་རོལ་བས་དགོས་པ་དྲོད་ཆུང་ངུའི་དངོས་གྲུབ་བརྟན་པ་དང་ཆེ་འབྲིང་ཐོབ་པའི་དོན་དུ་ཡང་དུས་ཟླ་ཕྱེད་དུ། ཐབས་རང་བྱིན་བརླབས་དང་དཀྱིལ་འཁོར་འཁོར་ལོ་བསྒོམ་པ་ཡོངས་སུ་རྟོགས་པར་གྱིས་ཤིག ཅེས་པ་ལ་བརྩེ་བས་སོགས་སོ། ། གཉིས་པ་ནི། རྣམ་པར་རྟོག་པའི་བསམ་པ་ཐམས་ཅད་ཡོངས་སུ་སྤངས་ནས་ལུས་ལས་བྱུང་ཞིང་བདེ་བ་ལ་རོལ་བས་ལྷའི་གཟུགས་སུ་མིང་གིས་བསྟན་པ་རང་བྱིན་རླབས་དང་དཀྱིལ་འཁོར་འཁོར་ལོ་སེམས་པ་སྟེ་བསྒོམ་པ་ཡིས་ཉི་མ་གཅིག་ཏུ་རྒྱུན་མ་ཆད་པར་བསྒོམ་པ་ཡོངས་སུ་བརྟག་ཅིང་བརྟན་པར་གྱིས་ཤིག
ཅེས་པ་ལ་བསམ་པ་སོགས་སོ། ། གཉིས་པ་ནི། རང་དང་གཞན་སེམས་ཅན་ཐམས་ཅད་ཀྱི་དོན་ནི་རབ་ཏུ་སྒྲུབ་པའི་ཕྱིར་འཁོར་བ་ལས་ཐར་བར་བྱེད་པའི་ཐབས་གཞན་ཡོད་པ་མ་ཡིན་ཏེ། ཐབས་གང་ཞེ་ན། རིག་མ་དང་ལྷན་ཅིག་དཀྱིལ་འཁོར་འཁོར་ལོ་གོམས་པར་བྱས་པས་འཕྲལ་དུ་སྟེ། དྲོད་ཆུང་ངུའི་རྟོགས་པ་མྱུར་དུ་འབྲས་བུ་མངོན་དུ་བྱེད་པ་ཉིད་དོ། ། ཞེས་པ་ལ་རང་གཞན་སོགས་སོ། ། གསུམ་པ་ནི། དྲོད་ཆུང་ངུ་ཐོབ་པའི་རྟགས་དང་། དྲོད་ཆེ་འབྲིང་ཐོབ་པའི་རྟགས་གཉིས།
དང་པོ་ནི། གཞན་ལ་འཇིགས་པ་དང་། སྨྱོ་བ་དང་། དེ་བཞིན་དུ་ནད་ལ་སོགས་པའི་སྡུག་བསྔལ་དང་། ཡིད་མྱ་ངན་གྱིས་གདུང་བ་དང་། མི་དང་མི་མ་ཡིན་པ་ལ་སོགས་པས་འཚེ་བ་དང་། འདོད་ཆགས་དང་། ཞེ་སྡང་དང་། གཏི་མུག་གིས་དྲོད་ཆུང་ངུ་ཐོབ་པའི་སྒྲུབ་པ་པོ་ཉིད་ཆེས་ཉོན་མི་མོངས་ཏེ། མཉམ་བཞག་ཏུ་ཏིང་ངེ་འཛིན་གྱི་ཉམས་སྣང་ཐམས་ཅད་མཉམ་པ་ཉིད་དུ་ཤར་བས་ཆོས་བརྒྱད་མངོན་དུ་གྱུར་པ་མགོ་སྙོམས་པས་སོ། །
ཞེས་པ་འཇིགས་མྱོང་སོགས་སོ། ། གཉིས་པ་ནི། ལས་སྦྱོར་སོགས་ལ་མ་ལྟོས་པར་སྒྲུབ་པ་པོ་རང་གི་སེམས་ཀྱི་མཐུ་ཡིས་ནི་ཕན་པ་རྗེས་འཛིན་དང་། གནོད་པ་ཚར་བཅད་པའི་འབྲས་བུ་འབྱུང་བར་དེ་ལྟར་ངེས་པར་ཤེས་ནས་ནི་སྤྱོད་པ་བྱ་སྟེ། ཚར་བཅད་རྗེས་འཛིན་གང་ཡང་རུང་བ་ནུས་ན་དྲོད་འབྲིང་ངོ་། ། གཉིས་ཀ་ནུས་ན་དྲོད་ཆེན་པོ་ཐོབ་པ་ཡིན་ནོ། ། ཞེས་པ་ལ་ཕན་དང་སོགས་སོ། ། ཇི་ལྟར་དེ་ཁོ་ན་ཉིད་སེམས་ཀྱིས་རྟོགས་པ་མེད་པར་སྤྱོད་པ་དེ་ནི་སྐད་ཅིག་ཀྱང་མི་བྱ་སྟེ། དེ་ལྟར་མེད་པར་སྤྱོད་པ་བྱས་ན་རྣལ་འབྱོར་པ་རྣམས་དམྱལ་བ་ངུ་འབོད་ཆེན་པོའི་གནས་སུ་འགྲོ་བས་སོ། ། དེ་སྐད་དུ།
དཔལ་གསང་བ་གྲུབ་པ་ལས། དཔེར་ན་སྐྱེས་བུ་ལ་ལ་ཞིག ། ཅེས་པ་ནས། དེ་བཞིན་དེ་ཉིད་མེད་བཞིན་དུ། ། ངོ་མཚར་ཆེ་བ་ལྟར་བྱེད་པ། ། ཇི་སྲིད་ནམ་མཁའ་གནས་ཀྱི་བར། ། ཤི་བའི་འོག་ཏུ་དམྱལ་བར་འགྲོ། ། ཞེས་གསུངས་པའི་ཕྱིར། ཞེས་པ་ལ་ཇི་ལྟར་སོགས་སོ། ། བཞི་པ་ལ་ཕན་ཡོན་ལ་གཉིས་ཏེ།
ལས་ཀྱི་སྒྲིབ་པ་ཤས་ཆེ་བས་ཀྱང་འགྲུབ་པ་དང་། སྦྱངས་པས་མྱུར་དུ་འགྲུབ་པའོ། ། དང་པོ་ནི། མཚམས་མེད་པ་ལྔ་ནི་བྱེད་པ་དང་། སྲོག་ཆགས་གསོད་ལ་དགའ་བ་བཤན་པ་དང་། གཞན་ཡང་སྐྱེ་བ་དམན་པ་ཟ་མ་དང་མ་ནིང་དང་གདོལ་པ་ལ་སོགས་གང་དང་། རྨོངས་པ་སྟེ་ཤེས་རབ་ཆུང་བ་དང་། མ་རུངས་པའི་ལས་ཏེ་ཉེ་བའི་མཚམས་མེད་པ་བྱེད་པ་དང་། གཟུགས་ངན་ཏེ་མི་སྡུག་པ་དང་། མིག་ལ་སོགས་པའི་ཡན་ལག་མ་ཚང་བ་དེ་རྣམས་ཀྱང་བསྐྱེད་རྫོགས་ཀྱི་ལམ་བསམ་ཞིང་བསྒོམ་པས་འབྲས་བུ་འགྲུབ་པར་འགྱུར་རོ། །
ཞེས་པ་ལ་མཚམས་མེད་སོགས་སོ། ། གཉིས་པ་ནི། སྲོག་གཅོད་པ་སྤོང་བ་ནས་འཇིག་རྟེན་པའི་ཡང་དག་པའི་ལྟ་བའི་བར་དགེ་བ་བཅུ་ལ་གོམས་པ་དང་། བླ་མ་ལ་ཆོས་ཀྱི་དོན་དུ་ཟང་ཟིང་གཏོང་ཕོད་ཆེ་ཞིང་གུས་པ་དང་། ཉོན་མོངས་པ་ཤས་ཆུང་བས་རང་བཞིན་གྱིས་དབང་པོ་ཐུལ་བ་དང་། སེམས་མངོན་པར་ཁེངས་པའི་ང་རྒྱལ་དང་། ཀུན་ཏུ་མནར་སེམས་པའི་ཁོང་ཁྲོ་ལས་རྣམ་པར་གྲོལ་བའི་གང་ཟག་དེ་ནི་ངེས་པར་ཏེ་གདོན་མི་ཟ་བར་མཆོག་གི་དངོས་གྲུབ་འགྲུབ་པར་འགྱུར་རོ། ། སྐལ་ལྡན་ཅིག་ཆར་བ་ལ་ལྟོས་ནས་འབྲས་བུ་འགྲུབ་པ་བུལ་བས་རེ་ཞིག་ནས་འགྲུབ་པར་བཞག་གོ ། ཞེས་པ་ལ་དགེ་བ་བཅུ་སོགས་སོ། ། ལྔ་པ་དྲོད་ཐོབ་པའི་ཚུལ་ནི།
རྟག་ཏུ་རིམ་གཉིས་གོམས་པའི་རྣལ་འབྱོར་གྱི་རྒྱུན་མ་ཆད་པར་མཉམ་པར་བཞག་པས་དྲོད་ཀྱི་དངོས་གྲུབ་ཐོབ་པ་ཡིན་ཏེ། ཞེས་པ་ལ་རྟག་ཏུ་སོགས་སོ། ། གཉིས་པ་སྤྱོད་པ་ཇི་ལྟར་བྱ་བ་ལ་གསུམ་སྟེ། ཀུན་འདར་གྱི་སྤྱོད་པ། ཀུན་ཏུ་བཟང་པོའི་སྤྱོད་པ། ཀུན་འདར་སྤྱད་པའི་དགོས་པའོ། ། དང་པོ་ལ་གཉིས་ཏེ། ཇི་སྲིད་སྤྱད་པའི་དུས་བཞི་དང་། གྲོགས་ལུང་བསྟན་པའི་ཕྱག་རྒྱ་ཅན། དང་པོ་ནི།
དྲོད་འབྲིང་ཐོབ་ནས་ཟླ་བ་གཅིག་ཏུ་ཀུན་འདར་འཇིག་རྟེན་པའི་མངོན་དུ་སྤྱོད་པ་རིགས་ལ་སོགས་པ་གསང་ལ་སྤྱོད་པ་བྱེད་པར་ཁས་མི་ལེན་པས་གསང་སྤྱོད་ཀྱི་མིང་ཐོབ་ཅིང་ཇི་སྲིད་ལུང་བསྟན་པའི་ཕྱག་རྒྱ་མ་རྙེད་ཀྱི་བར་སྤྱད་པར་བྱའོ། ། ཞེས་པ་ལ་ཟླ་བ་སོགས་སོ། ། གཉིས་པ་ལ་གསུམ་སྟེ། ལུང་བསྟན་པའི་ཚུལ། དེའི་མིང་ཇི་ལྟར་སྦྱང་བའོ། ། དང་པོ་ནི། ལུང་བསྟན་པར་བྱ་ཞེས་པ་བཤད་པའི་གཞིར་བཞག གང་ལ་ན་ཡི་དམ་གྱི་གནང་བ་རྙེད་པར་འགྱུར་སྔགས་པ་ལ། གང་གིས་ན་རྣལ་འབྱོར་མ་བདག་མེད་མ་ཡིས་སོགས་སོ། ། ཚུལ་ཇི་ལྟར་ན།
ཡུལ་ཆེ་གེ་མོ་ཞིག་ལ་ཡོད་པའི་ཕྱག་རྒྱ་ཆེ་གེ་མོ་ཁྱེར་ལ། དེ་དང་ལྷན་ཅིག་ཏུ་སྤྱོད་ལ་སེམས་ཅན་གྱི་དོན་གྱིས་ཤིག་རྡོ་རྗེ་འཛིན་པ་ཞེས་བོད་པ་དང་བཅས་ཏེ་སྟོན་པ་ལ་གནང་བ་རྙེད་འགྱུར་སོགས་སོ། ། གཉིས་པ་ནི། ལུང་བསྟན་པའི་ཕྱག་རྒྱ་རྙེད་པ་དེ་ཡང་བཞིན་བཟང་བས་མིག་ཡངས་མ་དང་། གཟུགས་མཛེས་པ་དང་། ལང་ཚོ་དར་ལ་བབ་པས་རྣམ་པར་བརྒྱན་པ། ནད་མེད་ཅིང་བྱང་སེམས་རྒྱས་པས་སིཧླ་རཀྟ་དང་ག་བུར་ཐིག་ལེ་དང་ཡང་དག་པར་ལྡན་པས་སྐྱེས་ཐོབ་ཀྱི་མཚན་ཉིད་དང་ལྡན་པ་ཡིན་ནོ། ། ཞེས་པ་ལ། རྙེད་པ་དེ་ཡང་སོགས་སོ། ། གསུམ་པ་ནི།
མཚན་ཉིད་དང་ལྡན་པ་དེ་ཕ་རོལ་དུ་ཕྱིན་པ་ནས་བཤད་པའི་བྱང་ཆུབ་ཀྱི་སེམས་ཀྱིས་རྣམ་པར་སྦྱང་ཞིང་། དེ་མ་ཟད་དགེ་བ་བཅུ་དང་ཕར་ཕྱིན་བཅུ་ལས་བརྩམས་ནས་ནི་ཕྱག་རྒྱ་དེ་ལ་ཆོས་ཀྱི་སྒོ་དུ་མ་ནི་རབ་ཏུ་དབྱེ་བ་བསྟན་པར་བྱ་ཞིང་དབང་བསྐུར་ཏེ་བསྐྱེད་རྫོགས་བསྒོམ་དུ་བཅུག་པས་སྦྱང་ངོ་། ། དུས་ཇི་སྲིད་དུ་ནི་ལྷའི་གཟུགས་ཀྱི་སེམས་དང་ནི་སྟེ་བསྐྱེད་རིམ་གྱི་རྟོགས་པ་དང་། བཟའ་སྲུང་གི་དམ་ཚིག་དང་། ལྷན་སྐྱེས་ཡེ་ཤེས་ཀྱི་སེམས་ཀྱང་སྒྲུབ་པ་པོ་རང་དང་གཅིག་པ་ཉིད་དུ་མ་གྱུར་གྱི་བར་དུའོ། ། ཞེས་པ་ལ་བྱང་ཆུབ་སེམས་སོགས་སོ། ། གཉིས་པ་ཀུན་བཟང་གི་སྤྱོད་པ་ལ་གཉིས་ཏེ། ཇི་སྲིད་སྤྱད་པའི་དུས་དང་། གང་དང་སྤྱད་པའི་གྲོགས་སོ། ། དང་པོ་ནི།
དེ་ལྟ་བུའི་ཕྱག་རྒྱ་ལ་བསྟེན་པའི་ཀུན་བཟང་གི་སྤྱོད་པ་ཟླ་བ་གཅིག་གིས་ཉེ་རྒྱུ་སྒོམ་པའི་སྐལ་བ་དང་ལྡན་པར་འགྱུར་བ་འདི་ལ་ཐེ་ཚོམ་མེད་དོ། ། ཞེས་པ་ལ་ཟླ་བ་གཅིག་གིས་སོགས་སོ། ། གཉིས་པ་ལ་གཉིས་ཏེ། མཆོག་ཐོབ་པ་དང་། ནུས་པས་བཀུག་པའོ། ། དང་པོ་ནི། འཇིག་རྟེན་ལས་འདས་པའི་ལམ་མཆོག་ཐོབ་པ་ཡི་བུད་མེད་གང་གཟུང་འཛིན་གྱི་རྟོག་པ་ཡང་དག་པར་སྤངས་པའི་ས་བརྒྱད་པ་ཐོབ་པ་དེ་སྒྲུབ་པ་པོ་དང་འཕྲད་ན་རྒྱུད་གཉིས་ཅིག་ཅར་དུ་གྲོལ་བར་འགྱུར་རོ་ཞེས་པ་ལ་མཆོག་ཐོབ་སོགས་སོ། ། གཉིས་པ་ནི། མཆོག་ཐོབ་པའི་བུད་མེད་ལས་ཡང་ན་སྒྲུབ་པ་པོ་བདག་གི་ཏིང་ངེ་འཛིན་གྱི་ནུས་པ་ཡིས་ལྷ་དང་ལྷ་མ་ཡིན་དང་མི་རྣམས་དང་། གནོད་སྦྱིན་དང་།
མིའམ་ཅི་ལས་ཀྱང་ཕྱག་རྒྱ་བཀུག་ལ་མཚན་ཉིད་དང་ལྡན་མི་ལྡན་རབ་ཏུ་བརྟག ལྡན་ན་དེ་ཡང་ཁྱེར་ལ་ལྷན་ཅིག་ཏུ་སྤྱོད་པ་སྤྱད་དོ། ། ཞེས་པ་ལ་ཡང་ན་སོགས་སོ། ། གསུམ་པ་ནི། སྒྲུབ་པ་པོ་བདག་གི་སེམས་དལ་བ་ལྷན་ཅིག་སྐྱེས་པའི་ཡེ་ཤེས་མངོན་སུམ་དུ་བྱ་བའི་ཕྱིར་སྤྱོད་པ་བྱ་བ་ཡིན་གྱི། གང་བཤད་པ་སྨྱོན་པ་ལྟ་བུ་འཇིགས་པའི་གཟུགས་ཅན་གྱི་སྤྱོད་པ་འདོད་ཡོན་ལ་ལོངས་སྤྱོད་པའི་ཕྱིར་རམ་གཞན་གྱི་ངོ་མཚར་དུ་འཛིན་དུ་རེ་བའི་ཕྱིར་དུ་མ་གསུངས་ལ། འོ་ན་ཇི་ལྟར་ཞེ་ན། ཡིད་ནི་བརྟན་ནམ་གཡོའམ་ཅི་སྟེ་རྐྱེན་དང་འཕྲད་ན་ཉོན་མོངས་པའི་དབང་དུ་འགྲོ་འམ་མི་འགྲོ་རང་གི་སེམས་ནི་སོ་སོར་བརྟག་པའི་ཆེད་དུའོ། ། ཞེས་པ་ལ་བདག་གི་དབབ་སོགས་སོ། ། གསུམ་པ་ཉེ་རྒྱུ་ལ་གཉིས་ཏེ།
ཕྱག་རྒྱ་གཉིས་ཀྱི་དངོས་གྲུབ་ལ་ཐེ་ཚོམ་བསལ་བ་དང་། འབྲས་བུ་འགྲུབ་པའི་ཚུལ་ལོ། ། དང་པོ་ལ་གཉིས་ཏེ། ཞུ་བ་དང་། ལན་ནོ། ། དང་པོ་ནི། ལེའུ་བཅུ་པར། དངོས་གྲུབ་མཚན་ཉིད་མི་ཕྱེད་པ། ། ཕྱག་རྒྱའི་རྣལ་འབྱོར་པ་ཡིས་འགྲུབ། ། ཅེས་གསུངས་པ་ལ།
རྡོ་རྗེ་སྙིང་པོས་གསོལ་པ། བུད་མེད་བདག་མེད་མའི་རྣལ་འབྱོར་དང་ལྡན་པ་ཡིས་ཉེ་རྒྱུའི་ཚེ། དེའི་རྟེན་དུ་གྱུར་པའི་ཕྱག་རྒྱ་ཉིད་ཅེས་ཇི་ལྟར་འཚོལ་བར་བརྗོད། ཕྱག་རྒྱ་ཕྱག་རྒྱ་དག་སྟེ་སྒྲུབ་པ་པོ་ཕྱག་རྒྱ་མ་བུད་མེད་ཀྱི་ལུས་ཅན་དང་། ཕྱག་རྒྱ་ཡང་བུད་མེད་ཀྱི་ལུས་ཅན་ཡིན་པས་ཕྱག་རྒྱའི་དངོས་གྲུབ་ཇི་ལྟར་འགྲུབ་པར་འགྱུར། ཞེས་པའི་ཞུ་བ་སྟོན་པ་ལ་རྡོ་རྗེ་སྙིང་པོས་སོགས་སོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཉེ་རྒྱུའི་ཚེ་རང་དང་རྟོགས་པ་མཉམ་པའི་ཐབས་རྙེད་ན་རྒྱུད་གཉིས་ཅིག་ཅར་དུ་གྲོལ་བར་འགྱུར་ལ། མ་རྙེད་ན་བུད་མེད་ཀྱི་གཟུགས་ནི་སྤངས་ནས་གཞན་བཅོམ་ལྡན་འདས་ཧེ་རུ་ཀའི་གཟུགས་སུ་བསྒྱུར་བར་བྱ་སྟེ།
ནུ་མ་སྤངས་པ་བྷོ་ལ་ཏེ་རྡོ་རྗེར་འགྱུར་ཞིང་། དེ་ཡང་ཀཀྐོ་ལའི་དབུས་སུ་ཡང་དག་པར་གནས། ཀཀྐོ་ལའི་འགྲམ་གཉིས་དྲིལ་བུ་སྟེ་འབྲས་བུ་ཉིད་དུ་འགྱུར། ཟེའུ་འབྲུ་ནི་བྷོ་ལ་ཅན་ཏེ་རྡོ་རྗེ་ནོར་བུར་འགྱུར། ལྷག་མ་ལུས་ཀྱི་སྤྱི་ནི་སྐྱེས་བུ་བདག་ཉིད་ཆེན་པོ་ཉིད་དགའ་བ་ཆེན་པོ་དང་ལྡན་པའི་ཧེ་རུ་ཀའི་གཟུགས་སུ་གནས་གྱུར་པ་ཡིན་ནོ། ། ཐབས་གང་གིས་ན། ཧེ་རུ་ཀར་སྦྱོར་བ་སྟེ་བསྒོམ་པ་ཙམ་གྱིས་སྐྱེས་བུ་ཉིད་དུ་འགྱུར་ཞིང་འབད་རྩོལ་གྱི་དཀའ་བ་མེད་པར་སྐྱེས་བུར་འགྱུར་བའི་རྒྱུ་མཚན་ཡང་ཡོད་དེ། ཡིད་ལ་གང་བསམ་པ་དེ་རུ་གསལ་བར་བསྒྱུར་ནུས་པའི་མཐུ་ཐོབ་པས་སོ། ། དེ་ལྟ་བུའི་རྣལ་འབྱོར་མས་ཧེ་རུ་ཀར་བསྒྱུར་ནུས་པ་དེའི་ཕྱིར་ཕྱག་རྒྱའི་དངོས་གྲུབ་འགྲུབ་པར་འགྱུར་རོ། ། ཞེས་པ་ལ་བཅོམ་ལྡན་འདས་ཞེས་པ་ནས་དངོས་གྲུབ་འགྱུར་ཞེས་སོ། །
གཉིས་པ་འབྲས་བུ་ཐོབ་ཚུལ་ལ་གཉིས་ཏེ། མི་གནས་པའི་མྱ་ངན་ལས་འདས་པ་དང་། དེ་ལ་ཐེ་ཚོམ་བསལ་བའོ། ། དང་པོ་ནི། ཆགས་པ་སྐྱེ་བ་འཁོར་དང་འཇིགས་པ་ཞི་བ་མྱང་འདས་ཀྱི་མཐའ་དག་གིས་ཀྱང་ཐབས་དམིགས་པ་མེད་པའི་སྙིང་རྗེ་ཆེན་པོ་དང་། ཤེས་རབ་སྟོང་པ་དབྱེར་མེད་པའི་ཕྱག་རྒྱ་ཆེན་པོ་ཟིལ་གྱིས་གནོན་ནུས་པར་མི་འགྱུར་ཏེ། རྒྱུ་མཚན་གང་གིས་ཕྱིར་ན་ཐབས་ནི་འབྱུང་བ་སྐྱེ་བ་ཉིད་འཁོར་བའི་མཐའ་དང་། འཇིག་པ་ཤེས་རབ་ནི་སྲིད་པའི་མཐར་བྱེད་པ་ཞི་བ་མྱང་འདས་ཀྱི་མཐར་ལྷུང་བར་འགྱུར་བའི་ཕྱིར། ཞེས་པ་ལ་ཆགས་དང་སོགས་སོ། ། རྒྱུ་མཚན་དེས་ན་མི་གནས་པའི་མྱང་འདས་ནི་མཐར་ཐུག་གི་འབྲས་བུ་ཡིན་ཞིང་།
སྟོབས་དང་མི་འཇིགས་པའི་མཁྱེན་པའི་ཆ་དང་ལྡན་པའི་ཐུགས་རྗེས་འཁོར་བ་མི་གཏོང་བས་རབ་འཇིག་སྟེ་ཞི་བ་མྱང་འདས་ཀྱི་མཐའ་ཡོད་པ་མ་ཡིན། ཟད་པ་དང་མི་སྐྱེ་བ་ལ་སོགས་པ་སྤངས་པའི་ཆ་དང་ལྡན་པའི་ཤེས་རབ་ཀྱི་མྱང་འདས་མི་གཏོང་བས་མི་གནས་པའི་མྱང་འདས་དེ་ཉིད་ལ་ནི་ཆགས་པ་འཁོར་བའི་མཐའ་མེད་དོ། ། ཞེས་པ་ལ་དེས་ན་རབ་འཇིག་སོགས་སོ། ། གཉིས་པ་ནི། འོ་ན་ཐུགས་རྗེས་འཁོར་བ་མི་གཏོང་བ་དེ་ཆགས་པ་དང་། ཤེས་རབ་ཀྱི་མྱང་འདས་མི་གཏོང་བ་དེ་འཇིག་པར་མཚུངས་སོ་ཞེ་ན། མི་མཚུངས་ཏེ། ལས་ཀྱི་བཅིངས་པ་ཁ་ཅིག་ལས་ཉོན་གྱི་དབང་གིས་འཁོར་བའི་མཐར་ལྷུང་བར་འགྱུར་ཅིང་། མི་གནས་པའི་མྱང་འདས་འདི་ལ་ནི་ལས་ཉོན་གྱི་སྐྱེ་བ་དང་འཇིག་པའི་དངོས་པོ་མེད་པས་སྐྱེ་བ་འཁོར་བ་དང་། ཟད་པ་མྱང་འདས་གཉིས་ཀའི་མཐའ་མེད་དོ། །
ཞེས་པ་ལ་ལ་ལ་སོགས་སོ། ། བཞི་པ་རིམ་གཉིས་ཀྱི་རྣམ་གཞག་ལ་གསུམ་སྟེ། སྒོམ་བྱ་རིམ་གཉིས་ཀྱི་རང་བཞིན། འབྲེལ་བར་བསྒོམ་པའི་འཐད་པ། གྲོལ་བའི་རྒྱུ་མཚན་ནོ། ། དང་པོ་ལ་བཞི་སྟེ། བསྒོམ་པའི་གོ་རིམ། དེའི་ཡེ་ཤེས་ཟུང་དུ་འཇུག་པ། དེ་གང་ལས་བྱུང་བའི་དབང་། ཡེ་ཤེས་དེ་ཐམས་ཅད་ཀྱི་བདག་ཉིད་དུ་བསྟན་པའོ། །
དང་པོ་ནི། བསྒོམ་ཞེས་པ་བཤད་གཞིར་བྱས། རྣལ་འབྱོར་གང་གིས་ན། ལྷའི་རྣམ་པ་གསལ་བར་བསྐྱེད་པའི་རིམ་པའི་རྣལ་འབྱོར་གྱིས་སོ། ། གང་ཟག་གང་གིས་ན་ཐ་མལ་གྱི་སྤྱོད་པ་བརྟུལ་ཞིང་ལྷའི་རྣལ་འབྱོར་ལ་ཞུགས་པ་ཅན་གྱིས་སོ། ། ཚུལ་ཇི་ལྟར་སྤྲོས་པ་སྟེ། ཕྱི་རོལ་གྱི་ཕུང་ཁམས་སྐྱེ་མཆེད་ཐམས་ཅད་ལྷའི་རྣམ་པར་བསྒོམ་ལ། ཞེས་པ་ལ་བསྐྱེད་པའི་རིམ་པ་སོགས་སོ། ། དེ་ལྟར་ལྷའི་རྣལ་འབྱོར་གྱིས་ཐ་མལ་གྱི་རྣམ་རྟོག་སྦྱངས་ནས། བསྐྱེད་རིམ་ལྷའི་རྣམ་པའི་སྤྲོས་པ་རྨི་ལམ་ལྟར་ཤེས་པར་བྱས་ནས་སྤྲོས་པ་ཉིད་ནི་སྤྲོས་མེད་རྣམ་པར་མི་རྟོག་པའི་ཡེ་ཤེས་སུ་བྱེད་པ་རྫོགས་རིམ་གྱིས་གྱ་ནོམ་ལྷར་ཞེན་གྱི་རྣམ་རྟོག་སྦྱོང་བ་ཡིན་ནོ། །
ཞེས་པ་ལ་སྤྲོས་པ་སོགས་སོ། ། གཉིས་པ་ནི། ཇི་ལྟར་སྣང་ལ་རང་བཞིན་མེད་པ་སྒྱུ་མ་རྨི་ལམ་དང་། ཇི་ལྟར་སྣང་ཡང་ཐོབ་པ་ཐམས་ཅད་དང་བྲལ་བ་བར་མའི་སྲིད་པའི་གཟུགས་གང་ཡིན་པ་ལྟར། ཏིང་ངེ་འཛིན་ལ་རྟག་ཏུ་གོམས་པའི་སྦྱོར་བ་ཡིས་དཀྱིལ་འཁོར་ཏེ་བདེ་བ་ཆེན་པོའི་ཡེ་ཤེས་བསྐྱེད་པ་ཉིད་ནི་དེ་བཞིན་དུ་ཟུང་འཇུག་དུ་འདོད་དོ། ། ཞེས་པ་ལ་ཇི་ལྟར་སྒྱུ་མ་སོགས་སོ། ། གསུམ་པ་ནི། བདེ་ཆེན་གྱི་ཡེ་ཤེས་དེ་དབང་གང་དང་འབྲེལ་བ་ཡིན་ཞེ་ན། ཕྱག་རྒྱ་ཆེན་པོའི་ཡེ་ཤེས་ཀྱི་དབང་བསྐུར་བ་དང་འབྲེལ་བས་ཇི་ལྟར་རང་བཞིན་མེད་པ། སྤྲོས་བྲལ་དུ་ཤེས་པའི་བདེ་བ་ཆེན་པོ་འབྱུང་བ་བདེ་ཆེན་གྱི་ཡེ་ཤེས་དེ་ཡིས་གྱ་ནོམ་ལྷར་ཞེན་གྱི་རྣམ་རྟོག་སྤོང་བ་འདི་ནི་ཤེས་རབ་ཡེ་ཤེས་ཀྱི་དབང་གི་བྱིན་རླབས་ཡིན་ཞིང་ཐབས་གཞན་ལས་དཀྱིལ་འཁོར་ཏེ་བདེ་ཆེན་ལྷན་ཅིག་སྐྱེས་པའི་ཡེ་ཤེས་འབྱུང་བ་མེད་དོ། །
ཞེས་པ་ལ་ཕྱག་རྒྱ་ཆེན་པོའི་སོགས་སོ། ། བཞི་པ་ནི། བདེ་བ་གནག་ཅིང་སྟེ་མི་བསྐྱོད་པ། སེར་པོ་རིན་ཆེན་འབྱུང་། དམར་པོ་འོད་དཔག་མེད། དཀར་པོ་རྣམ་སྣང་། ལྗང་ཁུ་དོན་གྲུབ། སྔོ་བ་རྡོ་རྗེ་སེམས་དཔའ། རྒྱུ་བ་བཅུད་དང་། མི་རྒྱུ་བ་སྣོད་ཀུན་ཤེས་རབ་ཡུམ་གྱི་རྣམ་པ།
ཐབས་ཡབ་ཀྱི་རྣམ་པ་དེ་བཞིན་དུ་ཀུན་ཏུ་རྒྱུ་ལྷ་ཞལ་སྦྱོར། དངོས་པོ་གསལ་བ་དང་། དངོས་མེད་སྟོང་པ་སྟེ་ཟུང་འཇུག མདོར་ན་དེ་ཐམས་ཅད་རྡོ་རྗེ་སེམས་དཔའི་རང་བཞིན་ཆོས་དབྱིངས་ཀྱི་ངང་ལས་བྱུང་བར་བརྗོད་དོ། ། ཞེས་པ་ལ་བདེ་བ་གནག་ཅིང་སོགས་སོ། ། དོན་ནི་ནག་པ་ལ་སོགས་པའི་ཁ་དོག་དྲུག སྣོད་བཅུད་ཀུན་ཐབས་ཤེས་རབ་འཁོར་འདས་ཀུན་བདེ་ཆེན་ལྷན་སྐྱེས་ཀྱི་ཡེ་ཤེས་དེའི་ཆོ་འཕྲུལ་ཡིན་ཞིང་ཡེ་ཤེས་དེ་ལས་མ་འདས་ཞེས་པའོ། ། གཉིས་པ་འབྲེལ་པར་བསྒོམ་པའི་འཐད་ལ་གཉིས་ཏེ། རང་གི་ངོ་བོ་རྟེན་དང་བརྟེན་པ་དང་། ཐོབ་བྱ་འབྲས་བུ་གཉིས་ཡིན་པའོ། །
དང་པོ་ལ་ཞུས་པ་དང་། ལན་གཉིས་སོ། ། དང་པོ་ནི། རྡོ་རྗེ་སྙིང་པོས་གསོལ་པ། རྫོགས་པའི་རིམ་པའི་རྣལ་འབྱོར་འདི་ཉམས་སུ་བླངས་པ་ལས་བྱུང་བ་དེ་ཡི་བདེ་བ་ཆེན་པོར་བརྗོད་ཅིང་། རྫོགས་པའི་རིམ་པ་ནི་རྟོག་པ་ཐམས་ཅད་དང་བྲལ་བས་བསྒོམ་པ་མེད་པ་སྟེ་རྫོགས་རིམ་བརྐྱང་པས་ཆོག་པ་ལ་ལྷ་བསྐྱེད་པའི་རིམ་པ་ཡིས་ནི་ཅི་ཞིག་འཚལ་ཞེས་ཞུ་བ་སྟོན་པ་ལ་རྡོ་རྗེ་སྙིང་པོས་སོགས་སོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཨེ་མ་བྱང་ཆུབ་སེམས་དཔའ་ཆེན་པོ་ཞེས་བོས་ནས་རྫོགས་རིམ་རྐྱང་པ་ལ་དད་པའི་ཤུགས་ཀྱི་རྟེན་བསྐྱེད་རིམ་བསྒོམ་པ་མེད་ན་བརྟེན་པ་རྫོགས་རིམ་ཡང་རབ་ཏུ་ཉམས་ཏེ། རྟེན་ལུས་ཀྱི་དངོས་པོ་མེད་པར་བརྟེན་པ་གང་ལས་བདེ་སྟེ་བདེ་བ་འབྱུང་བར་སྨྲ་བར་མི་ནུས་པས་སོ། །
ཞེས་པ་ལ་བཅོམ་ལྡན་འདས་སོགས་སོ། ། དེ་ལྟར་ན་ཁྱབ་བྱ་དང་ཁྱབ་བྱེད་ཀྱི་ཚུལ་གྱིས་ནི་ཁྱབ་བྱེད་བདེ་བས་ཁྱབ་བྱ་འགྲོ་བ་བརྟན་གཡོ་ཐམས་ཅད་ཁྱབ་པ་ཉིད་དོ། ། དཔེ་ཇི་ལྟར་ན་མེ་ཏོག་ལ་གནས་པའི་དྲི་དེ་རྟེན་མེ་ཏོག་གི་དངོས་པོ་མེད་པར་ཤེས་པར་མི་འགྱུར་བ་དེ་བཞིན་དུ་རྟེན་བསྐྱེད་རིམ་ལྷའི་གཟུགས་ལ་སོགས་པའི་དངོས་པོ་མེད་པས་བརྟེན་པ་རྫོགས་རིམ་གྱི་བདེ་བ་ཉིད་ཀྱང་དམིགས་པར་མི་འགྱུར་ཞེས་པ་ལ་ཁྱབ་བྱ་དང་ཁྱབ་བྱེད་སོགས་སོ། ། གཉིས་པ་ལ་གསུམ་སྟེ། མདོར་བསྟན་པ། རྒྱས་པར་བཤད། མཇུག་བསྡུ་བའོ། ། དང་པོ་ནི། རྟོགས་བྱ་དངོས་པོའི་ཆོས་ཀུན་ལ་རང་བཞིན་གྱི་ཆོས་སྐུས་ཁྱབ་པས་དངོས་པོ་ང་དང་། དེ་ལྟར་ཀུན་ལ་དངོས་པོས་ཁྱབ་ཀྱང་དངོས་པོའི་དྲི་མས་མ་གོས་པས་དངོས་པོ་ང་མ་ཡིན།
ཤེས་བྱ་ཇི་ལྟ་བ་དང་ཇི་སྙེད་པའི་དངོས་པོ་ཀུན་རྟོགས་པའི་ཕྱིར་སངས་རྒྱས་ང་། གང་ཟག་གང་གི་ལེ་ལོས་བསྣུན་པ་བསམ་པ་དང་སྒོམ་བྱུང་གི་ཤེས་རབ་མེད་པ་དང་། རྨོངས་པ་སྟེ་ཐོས་བྱུང་གི་ཤེས་རབ་མེད་པ་གང་གིས་ཟབ་པ་མཆོག་ཆོས་ཀྱི་སྐུ་ང་མི་ཤེས་སོ། ། ཞེས་པ་ལ་དངོས་པོ་ང་སོགས་སོ། ། གཉིས་པ་ལ་གཉིས་ཏེ། རྟེན་རྣམ་པར་དག་པ་དང་། བརྟེན་པ་སྐུའི་རྣམ་དག་གོ ། དང་པོ་ནི། ཟག་མེད་དབྱིངས་ཀྱི་རྡོ་རྗེ་བཙུན་མོའི་བྷ་ག་ནི་ཨེ་ཡི་རྣམ་པའི་ཆ་བྱད་གཟུགས་ཏེ། རྣམ་ཐར་སྒོ་གསུམ་གྱི་རང་བཞིན་ཆོས་འབྱུང་གྲུ་གསུམ།
དེའི་ནང་དུ་སངས་རྒྱས་བཞུགས་པའི་གཞལ་ཡས་ཁང་རིན་པོ་ཆེའི་ཟ་མ་ཏོག་ལྟ་བུ་ཕྱི་དབྱིབས་ཀྱི་བདེ་བ་ཅན་དུ་ལོངས་སྐུ་རྟག་ཏུ་རྒྱུན་མི་ཆད་པར་བཞུགས་སོ། ། ཞེས་པ་ལ་རྡོ་རྗེ་བཙུན་མོའི་སོགས་སོ། ། གཉིས་པ་ལ་གཉིས་ཏེ། ཆོས་སྐུ་ཐམས་ཅད་ཀྱི་བདག་ཉིད་དུ་བསྟན་པ། གཟུགས་སྐུ་མཚན་དཔེའི་རྣམ་པ་ཅན་ནོ། ། དང་པོ་ནི། འཆད་པ་པོའི་སྟོན་པ་ང་། བཤད་བྱའི་ཆོས་སྔགས་ཀྱང་ང་། རང་གི་ཚོགས་ལྡན་འཁོར་ཉན་པ་པོ་ང་། འཇིག་རྟེན་ལ་ལམ་སྟོན་པའི་བསྒྲུབ་བྱ་མཛད་པ་ཕྲིན་ལས་ང་།
འཇིག་རྟེན་དུར་ཁྲོད་དང་འཇིག་རྟེན་ལས་འདས་པའི་དཀྱིལ་འཁོར་གྱི་ལྷ་ང་། ཁ་དོག་གི་ཞེན་པ་སྤངས་པའི་དུས་སུ་སྐྱེས་པའི་ལྷན་ཅིག་སྐྱེས་དགའི་རང་བཞིན་ང་སྟེ་ཆོས་སྐུ་ཉིད་དོ། ། ཞེས་པ་ལ་འཆད་པ་པོ་ང་སོགས་སོ། ། འོ་ན་ལྷན་སྐྱེས་གང་ཞེ་ན། དགའ་བ་དང་པོ་གསུམ་ལས་མཆོག་ཏུ་གྱུར་པས་ལྷན་སྐྱེས། དེ་ལ་བཞི་ལས་ལྷན་སྐྱེས་ཀྱི་ལྷན་སྐྱེས་ནི་མཐའ། དུས་ནམ་སྐྱེ་ན་དགའ་བྲལ་བྱང་སེམས་ལྷུང་བའི་དང་པོར་ཏེ་མ་ལྷུང་བའི་དུས་དེར་ནི་སྐྱེ་ཞིང་། དཔེ་ཇི་ལྟར་ན་མུན་པ་ལ་ནི་མར་མེ་ལྟར། མར་མེས་མུན་པ་སེལ་ཞིང་དངོས་པོ་གསལ་བར་བྱེད་པ་དེ་བཞིན་དུ་ལྷན་སྐྱེས་ཀྱི་ཡེ་ཤེས་ཀྱིས་ཀྱང་མ་རིག་པའི་མུན་པ་འཇོམས་ཤིང་དངོས་པོའི་གནས་ལུགས་རྟོགས་ཤིང་གསལ་བར་བྱེད་པ་པོ་བུས་ཀྱང་ཡིད་ཆེས་གྱིས་ཤིག ཅེས་པ་ལ་མཆོག་མཐའ་སོགས་སོ། །
གཉིས་པ་ནི། བཙུན་མོའི་བྷ་ག་བདེ་བ་ཅན་ཏེ་ཆོས་འབྱུང་གི་ནང་དུ་ཆུད་པའི་གཞལ་ཡས་ཁང་དུ་གཙོ་བོ་སྟོན་པ་ཕྱག་ཞབས་ཀྱི་འཁོར་ལོ་ལ་སོགས་པ་མཚན་སུམ་ཅུ་རྩ་གཉིས་དང་། སེན་མོ་ཟངས་ཀྱི་མདོག་ལྟར་དམར་བ་ལ་སོགས་པ་དཔེ་བྱད་བརྒྱད་ཅུར་ལྡན་པའོ། ། དེ་ལྟ་བུའི་རྒྱུ་རྡོ་རྗེ་འཆང་ཞུ་བ་ཁུ་བ་ཞེས་བྱ་བའི་རྣམ་པར་གནས་པ་ཆོས་སྐུ། གོང་གི་གཟུགས་སྐུ་དེ་མེད་པས་ནི་ཆོས་སྐུ་བདེ་བ་མེད་པར་འགྱུར། ཆོས་སྐུ་བདེ་བ་མེད་ན་གཟུགས་སྐུ་དེ་མེད་པར་འགྱུར་ཏེ། ཆོས་སྐུ་དང་གཟུགས་སྐུ་ཡ་གྱལ་དུ་གནས་པའི་ནུས་པ་མེད་པའི་ཕྱིར་ཕན་ཚུན་ལྟོས་པ་དང་བཅས་པའོ། ། ཞེས་པ་ལ་བཙུན་མོའི་བྷ་ག་སོགས་སོ། ། གསུམ་པ་མཇུག་བསྡུ་བ་ནི། ཚད་མེད་ལྷའི་རྣལ་འབྱོར་བསྒོམས་པ་ལས་འབྲས་བུ་ཆོས་ཀྱི་སྐུ་བདེ་བ་དང་སྟོང་པ་ཟུང་དུ་འཇུག་པའི་རང་བཞིན་ཡིན་པ་དེའི་ཕྱིར།
སངས་རྒྱས་ཞལ་ཕྱག་གི་རྣམ་པའི་དངོས་པོ་མ་ཡིན་ཞིང་སངས་རྒྱས་དེ་ཉིད་མཚན་དཔེས་བརྒྱན་པའི་གཟུགས་སྐུར་སྣང་བས་དངོས་མེད་ཀྱི་ཚུལ་ཡང་མ་ཡིན་ནོ། ། ཞེས་པ་ལ་ལྷའི་རྣལ་འབྱོར་སོགས་སོ། ། གསུམ་པ་གྲོལ་བའི་རྒྱུ་མཚན་ལ་གསུམ་སྟེ། དག་པ་གསུམ་གྱི་རང་བཞིན་ཡིན་པ། ཐབས་ཁྱད་པར་ཅན་གྱིས་ཟིན་པ། རིགས་དང་རིགས་བདག་ཡིན་པའོ། ། དང་པོ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི།
གཟུགས་སྐུ་ཞལ་ཕྱག་གི་རྣམ་པ། སྒྱུ་མ་ལྟ་བུའི་གཟུགས་ཅན་ཉིད་ནི་ལྷ་སོ་སོའི་དག་པ། ཆོས་སྐུ་མཆོག་ཏུ་བདེ་བས་ཁ་དོག་ལ་སོགས་པའི་གཟུགས་མེད་པ་ནི་དེ་བཞིན་ཉིད་ཀྱི་དག་པ། དེའི་ཕྱིར་འགྲོ་བ་ཀུན་ལ་སངས་རྒྱས་ཀྱི་རྒྱུ་རང་བཞིན་གྱི་ལྷན་ཅིག་སྐྱེས་པ་སེམས་གསལ་སྟོང་ནི་རང་རིག་པའི་དག་པ་ཡིན་ནོ། ། ཞེས་པ་ལ་ཞལ་ཕྱག་སོགས་སོ། ། གཉིས་པ་ནི། རང་བཞིན་ལྷན་ཅིག་སྐྱེས་པར་བརྗོད་པའི་སེམས་གསལ་སྟོང་ནི་རྒྱུ་རྒྱུད་ཀྱི་རིག་པའི་དག་པ་དང་། དམིགས་པ་ཀུན་ལས་རབ་ཏུ་གྲོལ་བའི་རང་བཞིན་གྱིས་རྣམ་པར་དག་པའི་རྣམ་པའི་སེམས་ཀྱིས་ནི་གནས་པའི་སེམས་ཅན་ཐམས་ཅད་ཀྱི་སེམས་རང་བཞིན་གྱི་མྱ་ངན་འདས་པ་ཉིད་ནི་རྒྱུ་རྒྱུད་ཀྱི་དེ་བཞིན་ཉིད་ཀྱི་དག་པ། ལུས་ལྷའི་རྣམ་པའི་གཟུགས་ཀྱིས་ནི་བཞིན་དང་ལག་པ་ཁ་དོག་སྔོན་པོ་སོགས་སོ་སོར་གནས་པས་སོ། ། ལུས་ཅན་ཀུན་སྐྱེས་པ་ཙམ་གྱིས་ལྷའི་རྣམ་པར་གནས་པ་ནི་རྒྱུ་རྒྱུད་ཀྱི་ལྷ་སོ་སོའི་དག་པ་ཡིན་ནོ། །
དེ་ལྟར་ཡིན་མོད་འོན་ཀྱང་ལམ་ལ་འབད་དགོས་ཏེ། བག་ཆགས་ཕལ་པ་སྟེ་གློ་བུར་གྱི་དྲི་མས་སྒྲིབ་པས་དེ་སྦྱངས་དགོས་སོ། ། ཞེས་པ་ལ་རང་བཞིན་ཞེས་པ་ནས་ཕལ་པས་སོ་ཞེས་སོ། ། གཉིས་པ་ཐབས་ཁྱད་པར་ཅན་གྱིས་ཟིན་པ་ལ་གཉིས་ཏེ། ཐབས་ཀྱི་ངོ་བོ་དང་། གཞན་གྱིས་མི་ཤེས་པར་བསྟན་པའོ། ། དང་པོ་ལ་བཞི་སྟེ། རིགས་འདྲ། བཟློག་པ། སྦམ་པ།
བསྣན་པ་གཉེན་པོར་ཆེ་བའོ། ། དང་པོ་ནི། གཡོ་བའི་དུག་གི་དུམ་བུ་གང་གིས་ཟིན་པ་ཉིད་ཀྱི་སྐྱེ་བོ་ཐམས་ཅད་འཆི་བའམ་སྨྱོ་བར་འགྱུར་བ་དུག་གི་དེ་ཉིད་བཅོས་ཐབས་ཤེས་པ་དེས་རྫས་ཀྱི་དུག་གིས་གཡོ་བའི་དུག་ནི་འབིགས་ཤིང་འཇོམས་པར་བྱེད་དོ། ། ཞེས་པ་ལ་དུག་གི་སོགས་སོ། ། གཉིས་པ་ནི། ཇི་ལྟར་རླུང་ནད་ཆུང་ངུ་དག་གིས་ཟིན་པ་དེ་ལ་རླུང་ནད་ཆེན་པོ་བསྐྱེད་པའི་རྒྱུ་མོན་སྲན་རྡེའུའི་བཟའ་བ་སྦྱིན་ཏེ་རླུང་ལ་རླུང་ནད་བསྐྱེད་པའི་སྨན་སྟེར་བ་བཟློག་པའི་སྨན་ནི་བརྟགས་པ་ལས་རླུང་གིས་རླུང་ལ་བསྣུན་ཞིང་འཇོམས་པར་བྱེད་པ་བཞིན་དུ་ལྷ་བསྒོམ་པའི་རྣམ་རྟོག་ལས་ནི་ཐ་མལ་གྱི་རྣམ་རྟོག་དག་པར་བྱེད་པ་དང་། སྲིད་པ་སྣོད་གཞལ་ཡས་ཁང་དང་བཅུད་ལྷར་བསྒོམ་པ་ཉིད་ཀྱིས་ཐ་མལ་སྣོད་བཅུད་ཀྱི་སྲིད་པ་དག་པར་བྱེད་པ་ཡིན་ནོ། ། ཞེས་པ་ལ་ཇི་ལྟར་རླུང་གིས་སོགས་སོ། ། གསུམ་པ་ནི། ཇི་ལྟར་རྣ་བར་ཆུ་ཆུང་ངུ་ཞུགས་པ་ཆུ་གཞན་མང་དུ་བླུགས་པ་ཡིས་ནི་དགུག་པར་བྱ་བ་དེ་བཞིན་དུ་ཐ་མལ་གྱི་དངོས་པོའི་རྣམ་རྟོག་ཀྱང་ལྷའི་རྣམ་པར་ངེས་པའི་རྟོག་པས་སྦྱང་བར་བྱའོ། །
ཞེས་པ་ལ་ཇི་ལྟར་རྣ་བར་སོགས་སོ། ། བཞི་པ་ནི། ཇི་ལྟར་འཚེད་པ་སྟེ་མེས་ཚིག་པ་ཡང་། ཧ་ཅང་ཐག་ཉེ་བ་མ་ཡིན་པའི་མེ་ཡིས་ཀྱང་ནི་གདུང་བར་བྱ་བས་སྐམ་ཞིང་ཞི་བར་འགྱུར་བ་དེ་བཞིན་དུ་ཐ་མལ་གྱི་འདོད་ཆགས་ཀྱི་མེས་འཚིག་པ་འདུ་ཤེས་གསུམ་ལྡན་ལ་སོགས་པ་ཐབས་མཁས་ཀྱི་འདོད་ཆགས་ཀྱི་མེ་ཡིས་གདུང་བར་བྱ་སྟེ། རྡོ་རྗེ་གུར་ལས། འདོད་ཆགས་ཀྱིས་བསྐྱེད་འཇིག་རྟེན་པ། ། འདོད་ཆགས་ཉིད་ཀྱིས་རྣམ་གྲོལ་འགྱུར། ། རྡོ་རྗེ་ཆགས་པ་སྤོང་ཤེས་པ། ། ཡིད་ནི་རྡོ་རྗེ་སེམས་དཔར་འགྱུར། ། ཞེས་གསུངས་པས་སོ། །
ཞེས་པ་ལ་ཇི་ལྟར་འཚེད་པས་སོགས་སོ། ། མདོར་ན་སྐྱེ་བོ་མི་བཟད་པའི་ལས་ཉོན་མོངས་པ་ལྔ་དང་། འདོད་ཡོན་བསྟེན་པ་གང་དང་གང་གིས་འཁོར་བར་འཆིང་བར་འགྱུར་བ་རིམ་གཉིས་ཐབས་དང་བཅས་པས་ཟིན་ན་འཆིང་བའི་གཞི་དེ་ཉིད་ཀྱིས་སྲིད་པའི་འཆིང་བ་ལས་གྲོལ་བར་འགྱུར་ཏེ། དཔེར་བརྗོད་ན་ཐ་མལ་པའི་ཆགས་པས་འཇིག་རྟེན་འཆིང་བར་འགྱུར་བ་དཀྱིལ་འཁོར་འཁོར་ལོ་ལ་སོགས་པ་ཐབས་མཁས་ཀྱི་འདོད་ཆགས་ཉིད་ཀྱིས་རྣམ་པར་གྲོལ་བར་འགྱུར་བ་ལྟ་བུའོ། ། ཞེས་པ་ལ་སྐྱེ་བོ་མི་བཟད་སོགས་སོ། ། གཉིས་པ་གཞན་གྱིས་མི་ཤེས་པར་བསྟན་པ་ནི། རིགས་འདྲ་གཉེན་པོར་ཆེ་བ་ལ་སོགས་པ་བཟློག་པའི་བསྒོམ་པ་འདི་ཉིད་ནི་སངས་རྒྱས་པ་ཡིན་ཀྱང་གསང་ཆེན་ཟབ་མོའི་ལམ་ལས་ཕྱི་རོལ་དུ་གྱུར་པའི་དབུ་སེམས་དང་། ཐེག་པ་ཆེན་པོ་ལ་སྡང་བའི་ཉན་ཐོས་བྱེ་མདོ་མུ་སྟེགས་བྱེད་དང་འདྲ་བ་རྣམས་ཀྱིས་མི་ཤེས་སོ། ། ཞེས་པ་ལ་བཟློག་པའི་སོགས་སོ། ། གཉིས་པ་རིགས་དང་རིགས་བདག་ཡིན་པ་ལ་གཉིས་ཏེ།
རིགས་དང་རིགས་བདག་བྱང་ཆུབ་སེམས་ཀྱི་དཀྱིལ་འཁོར་ལ་སྦྱར་བ་དང་། རིགས་ཀྱི་དབྱེ་བསྡུའོ། ། དང་པོ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། བརྟེན་པ་ལ་སོགས་པ་འབྱུང་བ་ལྔའི་རང་བཞིན་ལས་ཐབས་དཀྱིལ་འཁོར་འཁོར་ལོའི་སྙོམས་འཇུག་ཀུན་དྷུ་རུ་ལས་ཉམས་མྱོང་ལྔ་རུ་འགྱུར་བ་ཡིན་ཏེ། བརྟེན་པ་དགའ་བ་ཆེན་པོ་ལྷན་ཅིག་སྐྱེས་པའི་ཡེ་ཤེས་གཅིག་ཉིད་ལས་རྒྱུ་འབྱུང་བ་དང་ཉོན་མོངས་པ་ལ་སོགས་པའི་དབྱེ་བས་ལྔ་རུ་འགྲོ་བར་འགྱུར་རོ། ། ཞེས་པ་ལ་འབྱུང་བ་སོགས་སོ། ། གཉིས་པ་ནི།
ཐབས་ཀྱི་བྷོ་ལ་དང་ཤེས་རབ་ཀྱི་ཀཀྐོ་ལ་སྦྱོར་བས་ཕན་ཚུན་རེག་པས་སྲ་བའི་བག་ཆགས་ཀྱིས་བསྐྱེད་པའི་སྲ་བ་ས་ནི་གཏི་མུག་དག་པ་ཆོས་ཀྱི་ཕྱིར། ལྷ་མོ་སྤྱན་མ་དང་གཏི་མུག་དག་པ་རྣམ་པར་སྣང་མཛད་དུ་བརྗོད་དོ། ། གང་གིས་ཕྱིར་ན་བྱང་སེམས་ཁུ་ཁྲག་གང་རུང་གི་བདག་ཉིད་གཤེར་བ་ཉིད་ཡིན་ལ་གཤེར་བ་ཆུའི་ཁམས་སུ་བརྗོད་ཅིང་ཆུ་ནི་མི་བསྐྱོད་པའི་གཟུགས་ཀྱི་ཕྱིར་མ་མཱ་ཀཱི་དང་། ཞེ་སྡང་དག་པ་འདྲེན་པ་མི་བསྐྱོད་པའི་རིགས་ཡིན་ནོ། ། ཐབས་དང་ཤེས་རབ་གཉིས་ཀྱིས་བསྐྱེད་པ་སྟེ་བསྲུབ་ཅིང་བསྲུབ་པའི་སྦྱོར་བ་ལས་དྲོད་ཀྱི་བདག་ཉིད་མེ་ནི་རྟག་ཏུ་སྐྱེ་བར་འགྱུར་ལ། མེ་ནི་གོས་དཀར་མོ་དང་འདོད་ཆགས་དག་པ་འོད་དཔག་མེད་རྡོ་རྗེ་ཡིན་ཏེ། སེམས་ཀྱི་འདོད་ཆགས་ལུས་ཀྱི་དྲོད་ལས་འབྱུང་བར་འགྱུར་རོ། ། གནས་ཀཀྐོ་ལར་ནི་གང་གི་བྱང་སེམས་འབབ་པའི་རྒྱུ་དེ་ནི་རླུང་གི་རང་བཞིན་ཅན། རླུང་ནི་སྒྲོལ་མ་དང་ཕྲག་དོག་དག་པ་དོན་ཡོད་གྲུབ་པ་ཡིན་ཏེ། དོན་ཡོད་གྲུབ་པ་རླུང་གནས་གྱུར་པ་ལས་འབྱུང་བ་ཉིད་དོ། །
དགའ་བ་དང་བདེ་བ་གཅིག་ཅིང་སྐད་དོད་ལ་ར་མ་སུ་ཁ་ཟེར། རའི་སྒྲ་ལས་དྲངས་ན་ར་ག་འདོད་ཆགས་དང་རཀྟ་ཁྲག་ཏུ་འགྱུར་ཞིང་། དག་པ་ཐོགས་པ་དང་བྲལ་བ་ནམ་མཁའི་མཚན་ཉིད་དེ། ནམ་མཁའ་དང་སེར་སྣ་རིན་ཆེན་རྡོ་རྗེར་འགྱུར་ཏེ། སེར་སྣ་ནམ་མཁའི་མཚན་ཉིད་ཅན་གྱི་བདེ་བ་ཆེན་པོ་ལས་བྱུང་བ་ཉིད་དོ། ། ཞེས་པ་ལ་བྷོ་ལ་ཀཀྐོ་ཞེས་པ་ནས་ནམ་མཁའ་ལས་བྱུང་ཉིད་ཅེས་སོ། ། གཉིས་པ་ནི། འབྱུང་བ་ལྔ་ལ་བསྟེན་པའི་སེམས་ནི་ཞུ་བདེ་ལྷན་སྐྱེས་ཀྱི་ཡེ་ཤེས་ཆེན་པོ་གཅིག་ཉིད་ལ་འབྱུང་བ་ལྔའི་གཟུགས་ཀྱིས་རིགས་ལྔའི་རྣམ་པར་མཚོན་ཞིང་། རིགས་ནི་འབྱུང་བ་ལྔ་པོ་དེ་ཉིད་ལས་འབྱུང་བ་གཅིག་གི་ས་ན་ཐམས་ཅད་ཡོད་པས་ལྔ་ལྔར་ཕྱེ་སྟེ། རེ་རེ་ལ་ཡང་ཕྱེ་བས་རིགས་སྟོང་ཕྲག་དུ་མ་སྐྱེས་པ་ཉིད་ཡིན་ལ།
དབྱེ་བ་འདི་དག་ཀྱང་བདེ་ཆེན་མཆོག་ཏུ་ཕན་པ་ལྷན་ཅིག་སྐྱེས་པའི་ཡེ་ཤེས་ཉིད་དུ་རང་བཞིན་གཅིག་སྟེ། ལྷན་སྐྱེས་ཀྱི་ཡེ་ཤེས་ལས་ཕྱེ་བ་དེའི་ཕྱིར་ཡང་སེམས་ནི་ཆེན་པོ་གཅིག་ཉིད་ལ་འདོད་ཆགས་ལ་སོགས་པ་ཉོན་མོངས་པ་སེམས་ལྔ་ཡིས་དབྱེ་བས་ལྔ་རུ་འགྲོ་བར་འགྱུར་ཏེ། གངྒཱའི་ཀླུང་ནི་བཅུའི་བྱེ་མ་སྙེད་ཀྱི་གྲངས་དང་མཉམ་པ་ཉིད་ཀྱི་རིགས་གཅིག་ལ་ནི་དེ་བཞིན་གཤེགས་པའི་རིགས་ཀྱི་ཚོགས་ལྔ་རུ་འགྱུར་ཞིང་། རིགས་ཀྱི་ཚོགས་དེ་ལ་ཕྱེ་བས་རིགས་ནི་དུ་མ་རྣམས་སུ་འགྱུར་ལ། དུ་མ་དེ་རྣམས་ཀྱི་རིགས་ལ་རིགས་ནི་རྣམ་པ་བརྒྱ་ཡོད་དེ། འབྱུང་བ་ལྔའི་སྟེང་དུ་ཉོན་མོངས་པ་ལྔ་ལྔ་སྟེ་ཉི་ཤུ་རྩ་ལྔ། དེ་རེ་རེ་ལ་ཤ་ཆེན་གྱི་དྭངས་མ་སྤྱི་ཁྱབ་ཏུ་བཏང་ནས་བདུད་རྩི་བཞི་བཞིར་ཕྱེ་བས་རྒྱུའི་རིགས་བརྒྱ། རིགས་ལྔ་ལ་མངོན་བྱང་གི་ཡེ་ཤེས་ལྔ་ལྔར་ཕྱེ་བས་ཉི་ཤུ་རྩ་ལྔ། དེ་རེ་རེ་འཁོར་ཡུམ་བཞི་བཞི་དང་ལྡན་པས་བསྐྱེད་རིམ་གྱི་རིགས་བརྒྱ། རྟེན་ཐིག་ལེ་ཕྲ་མོ་གཅིག་ཀྱང་འབྱུང་བ་ལྔ་དང་ལྡན་པས་ལྔ་པོ་རེ་རེ་ལའང་བདུད་རྩི་བཞི་བཞི་སྟེ་ཉི་ཤུ།
དེ་རེ་རེའང་བརྟེན་པ་མཚོན་བྱེད་དཔེའི་ཡེ་ཤེས་ལྔ་ལྔར་ལྡན་པས་རྫོགས་རིམ་གྱི་རིགས་བརྒྱ། སྤྲུལ་སྐུ་རིགས་ལྔ་ལ་ཡེ་ཤེས་ལྔ་ལྔར་ཕྱེ་བས་ཉི་ཤུ་རྩ་ལྔ། དེ་རེ་རེའང་འཁོར་ཚད་མེད་བཞིའམ་ལྷ་མོ་བཞི་བཞི་དང་ལྡན་པས་འབྲས་བུའི་རིགས་བརྒྱའོ། ། རིགས་བརྒྱ་པོ་དེ་རྣམས་ལ་ཡང་ཕྱེ་བས་རིགས་ཆེན་འབུམ་ཕྲག་རྣམས་དང་། འབུམ་ལས་བྱེ་བ་སྟེ་དབྱེ་བས་རིགས་ལ་གྲངས་ནི་མེད་པར་འགྱུར་ཞིང་། གྲངས་མེད་པ་དེ་ལ་སླར་ཡང་ཕྱེ་བས་རིགས་ལ་གྲངས་མེད་པའི་རིགས་རྣམས་ཉིད་དུ་འགྱུར་ཏེ། སྦྱང་གཞི་འཁོར་བའི་རིགས་མཐའ་ཡས་ཤིང་། སྦྱོང་བྱེད་ལམ་གྱི་ཡེ་ཤེས་ཀྱང་མཐའ་ཡས། འབྲས་བུ་སངས་རྒྱས་ཀྱི་ཡེ་ཤེས་ཀྱང་མཐའ་ཡས་པའི་ཕྱིར། དེ་ཐམས་ཅད་མཆོག་ཏུ་དགའ་བའི་ལྷན་ཅིག་སྐྱེས་པའི་ཡེ་ཤེས་ཀྱི་རིགས་ལས་བྱུང་བ་རྣམས་ཡིན་པའི་ཕྱིར་ན་དེར་འདུའོ། །
ཞེས་པ་ལ་སེམས་ནི་ཆེན་པོ་ཞེས་པ་ནས་བྱུང་བ་རྣམས་ཞེས་སོ། ། གསུམ་པ་ལེའུའི་མིང་ནི། ཀྱེ་རྡོ་རྗེ་མཁའ་འགྲོ་མ་དྲྭ་བའི་སྡོམ་པ་ལས་དྲོད་ཀྱི་དངོས་གྲུབ་དང་དེའི་རྒྱུ་རིམ་གཉིས་བསྒོམ་པ་དྲོད་དང་འབྲེལ་བའི་སྤྱོད་པ་ཉི་རྒྱུ་གཏན་ལ་དབབ་པའི་ལེའུ་ཞེས་བྱ་བ་སྟེ་གཉིས་པའོ། ། ཞེས་པ་ལ་ཀྱེ་རྡོ་རྗེ་སོགས་སོ།། ༈ །།གསུམ་པ་ལེའུ་གསུམ་པ་ལ་གཉིས་ཏེ། དོན་དངོས་དང་། ལེའུའི་མིང་ངོ་། ། དང་པོ་ལ་གཉིས་ཏེ། ལུས་རྣམ་གཞག་དང་། ཡན་ལག་རྒྱས་པར་བཤད་པའོ། །
དང་པོ་ནི། ལེའུ་གཉིས་པ་དེ་ནས་སྟོན་པ་རྡོ་རྗེ་ཅན་གྱིས་བདག་མེད་མ་ལ་སོགས་པའི་རྣལ་འབྱོར་རྣམས་ལ་རྒྱུད་ཐམས་ཅད་ཀྱི་གླེང་གཞི་ཨེ་ཝཾ་གྱིས་མཚོན་པའི་སྡོམ་པ་ཞེས་བྱ་བ་ཐབས་དབང་ལ་སོགས་པ་བཀའ་སྩལ་པ། སངས་རྒྱས་ཀྱི་སྡོམ་པ་དང་། མཁའ་འགྲོ་མའི་སྡོམ་པ་དང་ནི། དེ་ཤེས་པར་བྱེད་པའི་དབང་ལ་ཡང་དེ་བཞིན་དུ་ཚོགས་འཁོར་སོགས་ཀྱི་དུས་སུ་དགོས་པ་དགོངས་ཏེ་གསུང་བའི་སྐད་དང་། སྡོམ་པའི་ངོ་བོ་དགའ་བ་བཞི་དང་། དུས་སྐད་ཅིག་མ་བཞིའི་དབྱེ་བ་དང་། གཞན་ཡང་བཟའ་བྱ་དང་བཟའ་བྱ་མ་ཡིན་པ་ལ་བླང་དོར་མེད་པའི་སྤྱོད་པ་དང་། ལ་སོགས་པ་དབང་པོའི་དག་པ་རྣམས་སོ། ། ཞེས་ལེའུ་གསུམ་པའི་ལུས་མདོར་བསྟན་གྱི་ཚུལ་དུ་འཆད་པ་ལ་དེ་ནས་རྡོ་རྗེ་སོགས་སོ། །
གཉིས་པ་ལ་ལྔ་སྟེ། སྡོམ་པའི་རབ་ཏུ་དབྱེ་བ། དབང་གི་དོན། སྤྱོད་པའི་རྣམ་བཞག དབང་པོའི་རྣམ་དག ངག་གི་བརྡའོ། ། དང་པོ་ལ་གཉིས་ཏེ། མདོར་བསྟན་པ་དང་། རྒྱས་བཤད་དོ། ། དང་པོ་ནི།
རྒྱས་པར་བཤད་པ་དེ་ལ་ཐོག་མར་སྡོམ་པ་བཀའ་སྩལ་པ། སངས་རྒྱས་ཏེ་སྐྱེས་པ་ཀུན་གྱི་སྡོམ་པ་ནི་གནས་ཨེའི་རྣམ་པ་ཐབས་ཀྱི་འདོམ་གྲུ་གསུམ་པ་དང་བཾ་གྱི་རྣམ་པ་རྡོ་རྗེ་སྟེ་དེར་རབ་ཏུ་གནས་ཤིང་སྡོམ། ངོ་བོ་ཨེ་ཝཾ་གྱི་རྣམ་པ་བདེ་བ་ཆེན་པོ་ཟུང་འཇུག་གི་ཡེ་ཤེས། ཐབས་དབང་གསུམ་པ་ལས་ཡང་དག་པར་ཤེས་པར་འགྱུར་རོ། ། ཞེས་པ་ལ་དེ་ལ་སྡོམ་པ་སོགས་སོ། ། གཉིས་པ་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། དེ་ནས་བདག་མེད་མ་ལ་སོགས་པ་རྣལ་འབྱོར་མ་རྣམས་ཀྱིས་བཅོམ་ལྡན་འདས་སྐུ་གསུང་ཐུགས་དབྱེར་མི་ཕྱེད་པ་རྡོ་རྗེ་སེམས་དཔའ་ལ་འདི་སྐད་ཅེས་གསོལ་ཏོ། །
བཅོམ་ལྡན་སྟོན་པ་འགྲོ་བའི་བླ་མ་ཞེས་བོས་ནས། མཁའ་འགྲོ་མ་སྟེ་བུད་མེད་ཀྱི་སྡོམ་པ་ཉིད་ཨེ་བྃ་གྱི་རྣམ་པས་མཚོན་པའི་ཚུལ་ཅི་ཞེས་བརྗོད། རིམ་པ་ཇི་ལྟར་བཤད་དུ་གསོལ། ཞེས་པའི་ཞུ་བ་སྟོན་པ་ལ་དེ་ནས་སོགས་སོ། ། གཉིས་པ་ལ་གསུམ། ཤེས་པར་བྱ་བ་སྡོམ་པའི་རྣམ་བཞག ཤེས་པར་བྱེད་པའི་ཐབས་དབང་། དེས་དྲི་མ་བཞི་སྦྱོང་བའི་ཚུལ་ལོ། ། དང་པོ་ལ་གསུམ་སྟེ། གང་དུ་སྐྱེ་བའི་གནས།
ཇི་ལྟར་སྐྱེ་བའི་གོ་རིམ། དགའ་བ་བཞི་དང་སྦྱར་བའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། ཨེའི་ཆ་བྱད་རྣལ་འབྱོར་མའི་ཆོས་འབྱུང་གྲུ་གསུམ། བདེ་ཆེན་གྱི་གནས་ལ་ཡིན་པས་བཟང་པོ་གང་། དེའི་དབུས་སུ་བྃ་གྱིས་རྣམ་པར་བརྒྱན་པའི་རྩ་མཛེས་པའི་སྤྱི་བོ། ཨེ་ཝྃ་དེ་ཉིད་བདེ་བ་དགའ་བ་བཞི་པོ་ཐམས་ཅད་ཀྱི་ནི་གནས་ཡིན་ཞིང་ལྷན་སྐྱེས་ཀྱི་ཡེ་ཤེས་སངས་རྒྱས་རིན་ཆེན་ལྟ་བུ་དེ་ཉིད་ཟ་མ་ཏོག་ཏེ་གསང་བ་དབང་གི་གནས་བདེ་བ་ཅན་དེར་རྟག་ཏུ་བཞུགས་སོ། ། ཞེས་པ་ལ་བཅོམ་ལྡན་སོགས་སོ། ། གཉིས་པ་ལ་གསུམ་སྟེ།
མདོར་བསྟན་པ། རྒྱས་བཤད། ཤིན་ཏུ་རྒྱས་སོ། ། དང་པོ་ནི། དགའ་བ་བཞི་དུས་ལ་བལྟོས་དགོས་པས་དུས་སྐད་ཅིག་མ་བཞིའི་དབྱེ་བས་ཕྱེ་བ་ཉིད་ཀྱིས་དུས་ཅན་དགའ་བ་བཞིའི་ཉམས་སྐད་ཅིག་མ་དེ་ལས་སྐྱེ་བ་སྟེ་རྟོགས་པར་འགྱུར་བའི་ཕྱིར། དུས་སྐད་ཅིག་མ་བཞི་ཤེས་ནས་དེ་ལ་བསྟེན་པའི་བདེ་བ་དགའ་བ་བཞི་ཤེས་པར་འགྱུར་ལ། དགའ་བཞི་དེར་ཡང་གོང་དུ་བསྟན་པའི་ཨེ་ཝྃ་གྱི་རྣམ་པ་གསང་དབང་གི་བདེ་བ་ཅན་དེར་རབ་ཏུ་གནས་སོ། ། ཞེས་པ་ལ་སྐད་ཅིག་དབྱེ་བས་སོགས་སོ། ། གཉིས་པ་ནི། སྐད་ཅིག་མ་བཞི་གང་ཞེ་ན།
སྐད་ཅིག་དང་པོ་སྣ་ཚོགས་དང་ནི། གཉིས་པ་རྣམ་སྨིན་དང་། གསུམ་པ་རྣམ་ཉེད་དང་། དེ་བཞིན་དུ་བཞི་པ་མཚན་ཉིད་དང་བྲལ་བ་སྟེ་སྐད་ཅིག་མ་བཞི་ནི་རབ་ཏུ་ཤེས་པས། དེ་ལྟར་རྣལ་འབྱོར་པས་དགའ་བ་བཞི་ཤེས་པར་འགྱུར་རོ། ། ཞེས་པ་ལ་སྣ་ཚོགས་དང་པོ་སོགས་སོ། ། གསུམ་པ་ནི། འོ་ན་སྣ་ཚོགས་སོགས་གང་ཞེ་ན། ལག་པས་འཁྱུད་པ་དང་། ཁ་ཡིས་བཙུམ་པ་དང་སེན་མོ་འདེབས་པ་ལ་སོགས་པ་བྱ་བ་སྣ་ཚོགས་བྱེད་པ་རྣམས་སྣ་ཚོགས་སུ་བཤད།
རྣམ་པར་སྨིན་པ་སྣ་ཚོགས་དེ་ལས་བཟློག་སྟེ་བྱ་བ་ཉུང་ཞིང་བདེ་བ་ཆེ་བ་དང་། རྣམ་ཉེད་ནི་ཚོར་བ་བདེ་བའི་ཡེ་ཤེས་ཟ་བ་སྟེ་ལོངས་སྤྱོད་པ་ཉིད་ཡིན་ཞིང་། དེ་ལྟར་བདག་གིས་བདེ་བ་ཟོས་པ་ཡིས་བདེ་བ་ལ་རྟོག་དཔྱོད་བྱེད་པའི་བློ་གྲོས་ནི་རྣམ་པར་ཉེད་པར་བརྗོད། བཞི་པ་མཚན་ཉིད་དང་བྲལ་བ་ནི་དགའ་བ་དང་པོ་གསུམ་ལས་གཞན་པ་མཆོག་ཏུ་གྱུར་པ་ཡིན་ཏེ། ཆགས་དང་ཆགས་བྲལ་ཏེ་འཁོར་འདས་གཉིས་ཀྱི་མཐའ་སྤངས་པའི་ཟུང་འཇུག་ལྷན་ཅིག་སྐྱེས་པའི་ཡེ་ཤེས་སོ། ། ཞེས་པ་ལ་འཁྱུད་དང་ཞེས་པ་ནས་རྣམ་པར་སྤངས་ཞེས་སོ། ། གསུམ་པ་དགའ་བཞི་དང་སྦྱར་བ་ནི། ཤེས་བྱེད་སྐད་ཅིག་མ་བཞི་ཤེས་བྱེད་དགའ་བ་བཞི་ལ་སྦྱར་བར་བྱ་སྟེ། སྐད་ཅིག་དང་པོར་སྣ་ཚོགས་ལ་དགའ་བ་བཞིའི་དང་པོའི་དགའ་བ་ཉིད། གཉིས་པ་རྣམ་སྨིན་ལ་ནི་མཆོག་དགའ་ཉིད།
གསུམ་པ་རྣམ་ཉེད་ལ་ནི་དགའ་བྲལ་དགའ་བ་ཉིད། བཞི་པ་མཚན་ཉིད་དང་བྲལ་བ་ལ་ནི་ལྷན་སྐྱེས་དགའ་བ་ཉིད་དོ། ། ཞེས་པ་ལ་སྣ་ཚོགས་དང་པོའི་སོགས་སོ། ། གཉིས་པ་ཤེས་པར་བྱེད་པའི་ཐབས་དབང་ནི། འོ་ན་དགའ་བ་བཞི་ཤེས་པར་བྱེད་པའི་ཐབས་གང་ཞེ་ན། དེ་ལ་བཞི་ཡོད་དེ། དབང་བདུན་པ་སློབ་དཔོན་གྱི་དབང་དང་། བརྒྱད་པ་གསང་བའི་རྫས་ལྕེ་ལ་སྦྱིན་པ་གསང་དབང་། ཕྱག་རྒྱ་གཏད་པས་ཡེ་ཤེས་བསྐྱེད་དགོས་པ་ཤེས་རབ་ཡེ་ཤེས་ཀྱི་དབང་དང་། དབང་བཞི་པ་ནི་གསུམ་པའི་ཡེ་ཤེས་དེ་ཡང་སངས་རྒྱས་ཀྱི་ཡེ་ཤེས་དེ་བཞིན་ནོ་སྟེ་དེ་དང་འདྲ་བར་ངོ་སྤྲད་པ་ནི་ཚིག་གི་བཞི་པའོ། །
དབང་དང་དགའ་བ་གྲངས་མཐུན་པས་ཐབས་དབང་ནི་བཞིའི་གྲངས་ཀྱིས་ནི་སྡོམ་པའི་ངོ་བོ་དགའ་བ་ལ་སོགས་པ་བཞིར་རིམ་སྟེ་ངེས་པར་ཤེས་པར་བྱའོ། ། ཞེས་པ་ལ་སློབ་དཔོན་སོགས་སོ། ། གསུམ་པ་དྲི་མ་བཞི་སྦྱོང་བའི་ཚུལ་ནི། རྒོད་པ་དག་པ་སློབ་དཔོན་གྱི་དབང་ཡིན་ལ། དགའ་བ་དང་པོས་ཀྱང་རྒོད་པའི་དྲི་མ་དེ་དག་པར་བྱེད། ལྟ་བ་དག་པ་གསང་བའི་དབང་དེ་བཞིན་ཡིན་ལ། རྡོ་རྗེ་དང་པདྨ་ལ་ལྟ་བའི་མཆོག་ཏུ་དགའ་བས་ཀྱང་ལྟ་བའི་དྲི་མ་དེ་དག་པར་བྱེད། ལག་བཅངས་ཀྱི་དག་པ་ལ་ནི་ཤེས་རབ་ཡེ་ཤེས་ཀྱི་དབང་ཉིད་ཡིན་ལ།

ལག་པས་ཉེད་པའི་རྣམ་པར་ཉེད་པ་དགའ་བྲལ་གྱི་དགའ་བས་ཀྱང་ལག་བཅངས་ཀྱི་དྲི་མ་དེ་དག་པར་བྱེད། ཐབས་ཤེས་གཉིས་ཀྱིས་དབང་པོ་གཉིས་འཁྱུད་པ་དག་པར་བྱེད་པ་ལ་བཞི་པ་དེ་ཡང་ཉིད་ཡིན་ལ། མཚན་བྲལ་གྱི་དུས་སུ་བྱང་སེམས་གཉིས་འཁྱུད་པ་ལྷན་ཅིག་སྐྱེས་ཏེ་དེས་ཀྱང་གཉིས་ཀྱི་གཉིས་འཁྱུད་པའི་དྲི་མ་དག་པར་བྱེད་དོ། ། ཞེས་པ་ལ་རྒོད་པ་དག་པ་སོགས་སོ། ། གཉིས་པ་དབང་གི་དོན་ལ་གསུམ་སྟེ། དབང་དངོས། དེའི་དམ་ཚིག དབང་གི་ཡེ་ཤེས་སོ། ། དང་པོ་ལ་གསུམ་སྟེ། དབང་གི་དགོས་པ། ངེས་པའི་ཚིག
སོ་སོའི་མཚན་ཉིད་དོ། ། དང་པོ་ནི། ཐོབ་བྱ་འབྲས་བུ་བཞིའི་དབང་གིས་དབང་ནི་རྣམ་པ་བཞི་རུ་བཤད་དེ། བུམ་དབང་གིས་སེམས་ཅན་རྣམས་ཀྱི་ལུས་ཀྱི་དྲི་མ་སྦྱངས་ནས་སྤྲུལ་སྐུའི་དངོས་གྲུབ་ཐོབ་པར་བྱེད། གསང་དབང་གིས་ངག་གི་དྲི་མ་སྦྱངས་ནས་ལོངས་སྐུའི་དངོས་གྲུབ། ཤེས་རབ་ཡེ་ཤེས་ཀྱིས་ཡིད་ཀྱི་དྲི་མ་སྦྱངས་ནས་ཆོས་སྐུའི་དངོས་གྲུབ། དབང་བཞི་པས་ལུས་ངག་ཡིད་གསུམ་ཀའི་དྲི་མ་སྦྱངས་ནས་ངོ་བོ་ཉིད་སྐུའི་དངོས་གྲུབ་ཐོབ་པའི་ཕྱིར། ཞེས་པ་ལ་སེམས་ཅན་སོགས་སོ། ། གཉིས་པ་ནི། ཨ་བྷི་ཥེ་ཀ་ཏའི་དོན་གཏོར་དང་བླུག་པ་ཞེས་བྱ་བ་འདིས་དབང་ཞེས་བརྗོད་པར་བྱ་སྟེ།
བུམ་དབང་གིས་སྤྱི་བོ་ནས། གསང་དབང་གིས་ལྕེ་ལ། ཤེས་རབ་ཡེ་ཤེས་ཀྱིས་དབང་གི་གནས་སུ། བཞི་པས་སེམས་ལ་གཏོར་དང་བླུག་པ་དེས་ནའོ། ། ཞེས་པ་ལ་གཏོར་དང་སོགས་སོ། ། གསུམ་པ་ལ་བཞི་སྟེ། སློབ་དཔོན་གྱི་དབང་། གསང་དབང་། ཤེས་རབ་ཡེ་ཤེས། དབང་བཞི་པའོ། །
དང་པོ་ནི། ཤེས་རབ་མ་ལོ་བཅུ་དྲུག་ལོན་པ་ལ་སློབ་མ་རྡོ་རྗེ་སེམས་དཔར་བསྐྱེད་པའི་ལག་པ་དག་གིས་ཡང་དག་པར་འཁྱུད་པ་ནི་ཕྱག་རྒྱ་སྐུ་དང་། ཐུགས་གཉིས་མེད་ཀྱི་ཡེ་ཤེས་ཀྱི་མཚོན་བྱེད་རྡོ་རྗེ་བྱིན་པ་རྡོ་རྗེའི་ཐུགས་དང་། གསུང་དག་པ་གྲགས་སྟོང་སྐྱེ་འགག་མེད་པ་མཚོན་བྱེད་དྲིལ་བུ་འབྱིན་པ་དྲིལ་བུ་གསུང་སྟེ་དམ་ཚིག་གསུམ་དང་ལྡན་པའི་སྒོ་ནས་ཐབས་ཤེས་མཉམ་པར་སྦྱོར་བ་རྡོ་རྗེ་སློབ་དཔོན་གྱི་དབང་དུ་རབ་ཏུ་བརྗོད་དོ། ། ཞེས་པ་ལ་ཤེས་རབ་སོགས་སོ། ། གཉིས་པ་ནི། ཤིན་ཏུ་བྱད་བཞིན་བཟང་ཞིང་མིག་ཡངས་ལ་དཀྱུས་རིང་མ། གཟུགས་དང་ལང་ཚོ་ཕུན་སུམ་ཚོགས་པས་རྣམ་པར་བརྒྱན་མ་ལ་སློབ་དཔོན་གྱིས་སྙོམས་པར་ཞུགས་པའི་བྱང་སེམས་སློབ་དཔོན་གྱི་ཐུ་བོ་སྟེ་མཐེ་བོང་དང་སྲིན་ལག་དག་གིས་ནི་སློབ་མའི་ཁ་རུ་སྦྱིན་ཞིང་བཏུང་བར་བྱ་བ་ནི་གསང་དབང་ཡིན་ནོ། ། ཞེས་པ་ལ་ཤིན་ཏུ་བཞིན་སོགས་སོ། ། གསུམ་པ་ལ་གསུམ་སྟེ།
ཤེས་རབ་གཏད་པ། སློབ་མའི་བྱ་བ། ཡེ་ཤེས་སྐྱེ་བའི་དུས་སོ། ། དང་པོ་ནི། གཏད་པར་བྱ་ཞེས་བཤད་གཞིར་བྱས། གང་གིས་ན། སྟོན་པ་སློབ་དཔོན་གྱིས་སོགས་སོ། ། གང་ན་གསང་དབང་གི་དུས་ཀྱི་ཤེས་རབ་མ་རབ་ཏུ་མཆོད་ཅིང་བརྙེད་བཀུར་བ་དང་བརྗེད་པར་ཏེ་བསྟན་པར་བྱས་ནས་ཤེར་དབང་གི་རྟེན་དུ་གཏད། ཚུལ་ཇི་ལྟར་ན་སྟོན་པས་སྨྲས་པ། སེམས་དཔའ་ཆེན་པོ་ཞེས་སློབ་མ་ལ་བོས་ནས་ལས་ཀྱི་ཕྱག་རྒྱ་བདེ་བ་དང་ལྡན་པ་ཁྱེར་ཅིག་ཅེས་བརྗོད་པ་ན་ལམ་གྱི་འགལ་རྐྱེན་ཕྲག་དོག་དང་ཁྲོ་བ་རྣམ་པར་སྤངས་པའི་སློབ་མ་སྐལ་བ་ཆེན་པོར་གྱུར་པ་ཤེས་ནས་ནི།
སྟོན་པས་སློབ་མ་དེ་ལ་གནང་བ་སྦྱིན་ཏེ་འདུ་ཤེས་གསུམ་ལྡན་ལ་སོགས་པའི་ཀུན་དྷུ་རུ་གྱིས་ལ་དགའ་བ་བཞིའི་རིམ་པས་ལྷན་ཅིག་སྐྱེས་པའི་ཡེ་ཤེས་མངོན་དུ་གྱིས་ཤིག་རྡོ་རྗེ་འཛིན་པ་ཞེས་བོས་པའོ། ། ཞེས་པ་ལ་སྟོན་པས་ཞེས་པ་ནས་རྡོ་རྗེ་འཛིན་ཞེས་སོ། ། གཉིས་པ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ཇི་ལྟར་ཤེས་རབ་ཡེ་ཤེས་ཀྱི་དབང་བསྐུར་བ་ཞུ་བའི་དོན་དུ་གསོལ་བ་གདབ་པའི་སློབ་མའི་བྱ་བ་བཤད་པར་བྱ་སྟེ། བླ་མ་ཕྱག་རྒྱ་དང་ལྡན་པ་མཐོང་ནས་སློབ་མས་འོག་ནས་འབྱུང་བའི་བསྟོད་པ་དང་མཆོད་པ་ཇི་ལྟ་བ་བཞིན་བྱའོ། ། ཞེས་པ་ལ་ཇི་ལྟར་སོགས་སོ། ། གཉིས་པ་ལ་གཉིས་ཏེ།
གསོལ་བ་གདབ་པ་དང་། མཆོད་པའོ། ། དང་པོ་ནི། བཅོམ་ལྡན་འདས་ཉོན་མོངས་པ་ཀུན་ཞི་བ་ཆེན་པོ་ཀྱེ་ཞེས་སློབ་དཔོན་ལ་བོས་ནས། རྡོ་རྗེ་སྟེ་རྣམ་ཀུན་མཆོག་ལྡན་གྱི་སྟོང་པ་ཉིད་དང་ཟག་མེད་བདེ་བའི་རྣལ་འབྱོར་དབྱེར་མེད་གཅིག་གྲུབ་པ་གཞན་ལའང་བསྒྲུབ་པར་བཞེད་པ། རྣམ་རྟོག་གིས་མི་ཕྱེད་པ་ཡེ་ཤེས། དེས་སྣང་གྲགས་ཀྱི་ཆོས་ཐམས་ཅད་ལ་རྒྱས་འདེབས་པས་ཕྱག་རྒྱ། དེ་གཞན་ལའང་བསྒྲུབ་པར་མཛད་པ་པོ། རྡོ་རྗེ་སྟེ་སྟོང་ཉིད་ཟག་མེད་རྣལ་འབྱོར་གྱི་བདེ་བ་ལས་ཕྱུང་བ་ཇི་ལྟར་སློབ་དཔོན་ཁྱོད་ནི་བདག་ཉིད་ཆེན་པོ་དང་། ཡེ་ཤེས་ཀྱི་མངའ་བདག་ཏུ་གྱུར་པས།
བདག་ལའང་དེ་ལྟར་དུ་འགྱུར་པར་མཛོད་ཅིག འཁོར་བའི་ལས་ཉོན་གྱི་འདམ་གྱི་ཚོགས་ནང་དུ་བྱིང་བ་གཞན་གྱི་སྐྱབས་མེད་པ་བདག་ལ་སྐྱོབས་ཤིག ཞེས་པ་ལ་བཅོམ་ལྡན་ཞེས་པ་ནས་སྐྱོབས་ཞེས་སོ། ། གཉིས་པ་ནི། རོ་ཞིམ་པའི་བཟའ་བ་དང་། བཏུང་བ་དང་། བ་ལ་ཆེ་མཆོག་ཤ་ཆེན་མ་ད་ན་དང་། དྲི་ཞིམ་པོའི་བདུག་པ་དང་། ཟས་སྣ་ཚོགས་ཀྱི་ལྷ་བཤོས་དང་། རིན་པོ་ཆེའི་ཕྲེང་བ་དང་།
དྲིལ་བུའི་སྒྲ་དང་། སེང་གེ་དང་ཆུ་སྲིན་གྱི་རྒྱལ་མཚན་དང་། དྲི་བཟང་པོའི་བྱུགས་པ་ཡིས་འདི་རྣམས་ཀྱི་མཆོད་པ་རྣམས་ཀྱིས་ནི། སློབ་མས་བླ་མ་རྡོ་རྗེ་འཛིན་པ་མཆོད་དོ། ། ཞེས་པ་ལ། ཞིམ་པའི་བཟའ་བ་སོགས་སོ། ། གསུམ་པ་ནི། ཤེར་དབང་གི་དུས་སུ་དགའ་བ་དང་པོ་གསུམ་ལས་མཆོག་ཏུ་གྱུར་པ་ལྷན་ཅིག་སྐྱེས་པའི་དགའ་བའི་ཡེ་ཤེས་ཡང་དག་པར་ཐོབ་སྟེ། དུས་ནམ་གྱི་ཚེ་ན་སྣ་ཚོགས་ལ་སོགས་པའི་སྐད་ཅིག་མ་དང་པོ་གསུམ་སྤངས་པ་སྟེ་སྔོན་དུ་སོང་བ་བཞི་པ་མཚན་ཉིད་བྲལ་བའི་སྐད་ཅིག་མ་ལ་ཐོབ་བོ། ། ཞེས་པ་ལ་མཆོག་ཏུ་སོགས་སོ། །
དབང་བ་བཞི་པ་ལ་གསུམ་སྟེ། ལམ་དུ་བྱེད་པའི་བཞི་པ། ཚིག་གི་བཞི་པ། དེ་སྔོན་དུ་བྱེད་པའི་ཐབས་སོ། ། དང་པོ་ནི། སྟོན་པས་སྨྲས་པ། སེམས་དཔའ་ཆེན་པོ་ཞེས་བོས་ནས་དབང་གསུམ་པའི་དུས་སུ་སྐྱེས་པའི་ཉམས་མྱོང་བདེ་བ་ཆེན་པོའི་ཡེ་ཤེས་དེ་ལན་གཅིག་ཐོབ་པས་མི་ཆོག་པས་མཉམ་པར་རྣམ་པར་ཟུངས་ལ་ཇི་སྲིད་བྱང་ཆུབ་ཀྱི་བར་དུ་ནི་སེམས་ཅན་གྱི་དོན་གྱིས་ཤིག་རྡོ་རྗེ་འཛིན་པ་ཞེས་བོས་པའོ། ། ཞེས་པ་ལ་སྟོན་པས་སྨྲས་པ་སོགས་སོ། ། གཉིས་པ་ནི། ཤེར་དབང་ཐོབ་པའི་སློབ་མ་སྙིང་རྗེ་ཅན་མཐོང་ནས་རྡོ་རྗེ་ཅན་སློབ་དཔོན་གྱིས་འདི་སྐད་སྨྲས་ཏེ།
དབང་གསུམ་པའི་དུས་སུ་སྐྱེས་པའི་ཉམས་མྱོང་འདི་ཉིད་སངས་རྒྱས་ཀྱི་ཡེ་ཤེས་དང་འདྲ་བར་སྐྱེས་པས་ཡེ་ཤེས་ཆེན་པོ་ཉིད་འགྲོ་བ་ཐམས་ཅད་ཀྱི་ལུས་ལ་རྣམ་པར་ཁྱབ་ནས་གནས། ཀུན་རྫོབ་ཏུ་འཁོར་འདས་གཉིས་དང་། དེ་བཞིན་དོན་དམ་དུ་གཉིས་སུ་མེད་པའི་ཚུལ་བདེ་བ་དངོས་པོ་དང་། མི་རྟོག་པ་དངོས་མེད་དང་། བདག་ཉིད་གཙོ་བོ་རང་རིག་པ། བརྟན་པ་རྩ་དང་གཡོ་བ་ན་ནང་གི་ཁམས་ལ་མི་རྟོག་པས་ཁྱབ་ནས་གནས། བདེ་སྟོང་ཟུང་འཇུག་དེ་རྣམ་པ་སྣ་ཚོགས་སུ་སྣང་ཡང་རང་བཞིན་གྱིས་མ་གྲུབ་པས་སྒྱུ་མའི་གཟུགས་ཅན་ཉིད་དུ་འདོད་དོ། ། ཞེས་པ་ལ་སློབ་མ་ཞེས་པ་ནས་འདོད་ཅེས་སོ། ། གཉིས་པ་ལ་གཉིས་ཏེ། མདོར་བསྟན།
རྒྱས་བཤད། དང་པོ་ནི། དཀྱིལ་འཁོར་འཁོར་ལོའི་ཐབས་སྦྱོར་བ་འདུ་ཤེས་གསུམ་ལྡན། དངོས་གཞི་དབབ་བཟུང་། རྗེས་བཟློག་ཁྱབ་ཀྱིས་ནི་དབང་གསུམ་པའི་དུས་སུ་སྐྱེས་པའི་ཉམས་མྱོང་དེ་མི་ཉམས་པར་འཕེལ་ནས་རྟག་ཏུ་ངེས་པར་ཏེ་གདོན་མི་ཟ་བར་རྡོ་རྗེ་འཆང་ཆེན་པོའི་སར་འགྲོ་བར་འགྱུར་རོ། ། ཞེས་པ་ལ་དཀྱིལ་འཁོར་འཁོར་ལོ་སོགས་སོ། ། གཉིས་པ་རྒྱས་བཤད་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི།
བརྟག་པ་ཕྱི་མ་གཙོ་བོར་རྣལ་འབྱོར་མ་རྣམས་ཀྱི་དོན་དུ་གསུང་ཤིང་ཞུ་བ་པོའང་གཙོ་བོ་རྣལ་འབྱོར་མ་རྣམས་ཡིན་པས་རྣལ་འབྱོར་མ་རྣམས་ལ་བཟོད་པར་གསོལ་ནས་གོང་དུ་གསུང་པའི་དཀྱིལ་འཁོར་འཁོར་ལོའི་དོན་ཅི་ཞེས་བརྗོད། བཅོམ་ལྡན་འདས་ཞེས་བོས་ནས་རྡོ་རྗེ་སྙིང་པོ་བདག་ནི། སངས་རྒྱས་ཀུན་གྱི་ངོ་བོ་རྣམ་པར་སྣང་མཛད་ཀྱི་བདག་ཉིད་ཐར་པ་ཆེན་པོའི་གྲོང་ཁྱེར་གཞལ་ཡས་ཁང་ལ་དཀྱིལ་འཁོར་དུ་འཁྲུལ་པར་གྱུར་པས་དཀྱིལ་འཁོར་དང་འཁོར་ལོའི་དོན་རིམ་པ་ཇི་ལྟར་གནས་པ་བཤད་དུ་གསོལ། ཞེས་པའི་ཞུ་བ་སྟོན་པ་ལ། དེ་ནས་ཞེས་པ་ནས་གསོལ་ཞེས་སོ། ། གཉིས་པ་ལ་གཉིས་ཏེ། ཐབས་ཀྱི་ངེས་ཚིག་དང་། ཐབས་དངོས་སོ། ། དང་པོ་ནི། དཀྱིལ་འཁོར་གྱི་སྐད་དོད་ལ་མཎྜལ་ཞེས་འབྱུང་བས་མ་ནུ་ས་ར་ནི་སྙིང་པོ་ཞེས་བརྗོད་དེ།
དེ་གང་ཡིན་ན་བདུད་རྩི་ལྔ་དང་། འབྱུང་བ་བཞིའི་དྭངས་མ་འདུས་པའི་བྱང་ཆུབ་ཀྱི་སེམས་ནི་རྟེན་དུ་བྱས་པ་ལས་བྱུང་བའི་བདེ་བ་ཆེན་པོ་དེ་སྙིང་པོ་ཡིན་ལ། ལ་ལས་དྲངས་ན་ལ་ཏི་གྲིཧྣ་ནི་འཛིན་པ་སྟེ་སྙིང་པོ་དེ་ལན་ཅིང་འཛིན་པར་བྱེད་པས་དཀྱིལ་འཁོར་ཉིད་ཡིན་ཏེ། སྙིང་པོ་དང་ལེན་པ་གཉིས་འདུས་པ་དཀྱིལ་འཁོར་ཉིད་དུ་བརྗོད་དོ། ། འཁོར་ལོའི་དོན་ནི། ཡེ་ཤེས་དེས་རྣམ་པར་རྟོག་པ་གཅོད་པས་འཁོར་ལོ་ཞེས་བྱ། ནམ་མཁའི་ཁམས་ལྟར་མཚན་མ་དང་རྣམ་པར་རྟོག་པས་སྤྲོས་པ་དང་བྲལ་བས་ཡུལ་དང་ཡུལ་ཅན་ལ་སོགས་པ་གཟུང་འཛིན་དུ་འཛིན་པའི་རྟོག་པ་རྣམ་པར་སྦྱོང་བའོ། ། ཞེས་པ་ལ་བཅོམ་ལྡན་འདས་ཞེས་པ་ནས་སྦྱོང་ཞེས་སོ། ། གཉིས་པ་ནི། འོ་ན་ཡེ་ཤེས་དེའི་རྒྱུར་གྱུར་པའི་ཐབས་གང་ཞེ་ན།
ཐབས་ཀྱི་བྷོ་ལ་དང་ཤེས་རབ་ཀྱི་ཀཀྐོ་ལ་སྦྱོར་བས་དེའི་བདེ་བར་སྐྱེ་བར་འགྱུར། དེ་ལ་བརྟེན་ནས་བདེ་ཆེན་གྱི་ཡེ་ཤེས་སྐྱེ་བར་འགྱུར་རོ། ། ཞེས་པ་ལ་བྷོ་ལ་སོགས་སོ། ། གཉིས་པ་དམ་ཚིག་ལ་གཉིས། ཞུས་པ་དང་། ལན་ནོ། ། དང་པོ་ནི། སྤང་བྱ་སྤོངས་བའམ་མི་ཉམས་པར་བསྲུང་བའི་སྡོམ་པ་ཞེས་བྱ་བ་གང་གིས་དང་། བསྟེན་པའམ་བཟའ་བའི་དམ་ཚིག་གང་གིས་གནས་པར་བགྱི། ཞེས་པའི་ཞུ་བ་སྟོན་པ་ལ་རྡོ་རྗེ་སྙིང་པོས་སོགས་སོ། །
གཉིས་པ་ལ་གཉིས་ཏེ། སྒྲ་ཇི་བཞིན་པ་དང་། ཇི་བཞིན་པ་མ་ཡིན་པའོ། ། དང་པོ་ནི། རྡོ་རྗེ་སྙིང་པོ་ལ་སོགས་པ་ཁྱོད་ཀྱིས་དེད་དཔོན་སྙིང་རྗེ་ཆེན་པོ་ལྟར་སེམས་ཅན་མང་པོ་ལ་ཕན་ཐོགས་ན་སྲོག་ཆགས་གཅིག་བསད་པ་དང་། གཞན་དོན་དུ་འགྱུར་ན་བརྫུན་གྱི་ཚིག་ཀྱང་སྨྲ་བ་དང་། ཕྱུག་པོ་སེར་སྣ་ཅན་གྱི་ནོར་ཁྱོད་ཀྱིས་མ་བྱིན་པར་ཡང་ལོངས་ལ་འཕོངས་པ་ལ་སྦྱིན། བྲམ་ཟེའི་ཁྱེའུ་སྐར་མ་ལྟར་གཞན་ལ་ཕན་ཆེན་པོར་འགྱུར་ན་ཕ་རོལ་བུད་མེད་བསྟེན་པར་གྱིས་ཏེ་ཐེག་ཆེན་ཕ་རོལ་ཏུ་ཕྱིན་པ་སོགས་དང་ཐུན་མོང་བ་ཡིན་ནོ། ། ཞེས་པ་ལ་བཅོམ་ལྡན་འདས་སོགས་སོ། ། གཉིས་པ་ནི།
རྣམ་རྟོག་གི་སེམས་གཅིག་གསོད་པ་ནི་སྲོག་ཆགས་གསོད་པ་ཉིད་ཡིན་ཏེ། གང་གིས་ཕྱིར་ན། སྲོག་དང་འདྲ་བ་ནི་རྣམ་རྟོག་གི་སེམས་སུ་བརྗོད་དོ། ། འཇིག་རྟེན་བསྒྲལ་བ་ཞེས་བྱ་བ་ནི་རྫུན་གྱི་ཚིག་ཏུ་རབ་ཏུ་བསྒྲགས་ཏེ། ཆོས་ཀྱི་ཆ་ནས་ཐམས་ཅད་བསྒྲལ་བ་མི་སྲིད་ལ། ཆོས་ཉིད་ཀྱི་ཆ་ནས་བསྒྲལ་བར་བྱ་རྒྱུ་མ་གྲུབ་པས་སོ། ། བཙུན་མོའི་ཁུ་བ་ནི་དེ་ཡིས་མ་བྱིན་པར་ཡང་རླུང་གི་ནུས་པས་དྲངས་ནས་རང་གི་ལུས་ལ་ལོངས། གཞན་གྱི་བུད་མེད་ནི་དོན་དམ་སྟོང་པའི་བཙུན་མོ་དེ་ལ་རང་དང་མཚུངས་པར་མཛེས་པ་ཞེས་བྱ་སྟེ་རང་གི་སེམས་ཀྱི་སྤྲུལ་པས་སོ། ། ཞེས་པ་ལ་སེམས་གཅིག་ཅེས་པ་ནས་མཛེས་ཞེས་སོ། ། གསུམ་པ་དབང་གི་ཡེ་ཤེས་ལ་གཉིས་ཏེ།
ཞུས་པ་དང་། ལན་ནོ། ། དང་པོ་ནི། རྣལ་འབྱོར་མ་ཐམས་ཅད་ཀྱིས་ཡུལ་རྣམས་ནས་ཁམས་རྣམས་ཀྱི་བར་དང་། ཆོས་ཅན་འདི་རྣམས་ཀྱི་རང་བཞིན་ཆོས་ཉིད་ནི་ཅི་ལགས། ཞེས་པའི་ཞུ་བ་སྟོན་པ་ལ་དེ་ནས་རྣལ་འབྱོར་མ་ཞེས་པ་ནས་རང་བཞིན་ནི་ཅི་ལགས་ཞེས་སོ། ། གཉིས་པ་ལ་གསུམ་སྟེ། ཆོས་ཅན་སྣ་ཚོགས། ཆོས་ཉིད་སྐྱེ་མེད། ངོ་བོ་ཟུང་འཇུག་གོ །
དང་པོ་ནི། དབང་གི་དང་རྣམ་པར་ཤེས་པའི་ཡུལ་ནི་དྲུག་ཏུ་བརྗོད་དེ། གཟུགས་སྒྲ་དྲི་རོ་རེག་བྱ་ཆོས་ཀྱི་ཁམས་རྣམས་སོ། ། རྣམ་ཤེས་ལ་དབང་བྱེད་པའི་དབང་པོ་རྣམས་ནི་དྲུག་སྟེ། མིག་རྣ་བ་སྣ་ལྕེ་ལུས་ཡིད་རྣམས་ཡིན་ནོ། ། འདི་རྣམས་ལ་སྦྱོང་བྱེད་གཏི་མུག་རྡོ་རྗེ་ལ་སོགས་པ་ལྷ་མོ་དྲུག་ལྡན། ཡུལ་གཟུགས་ལ་སོགས་པ་དྲུག་དང་། ཡུལ་ཅན་མིག་སོགས་དྲུག་དག་གིས་ནི་སྐྱེ་མཆེད་བཅུ་གཉིས་དག་ཏུ་འགྱུར་ཏེ་རྣམ་པར་ཤེས་པ་སྐྱེ་བའི་སྒོར་གྱུར་པས་སོ། ། དུ་མ་སྤུངས་པའི་དོན་གྱིས་ན་ཕུང་པོ་ཞེས་བྱ་ཞིང་། དེ་ལ་ལྔ་ཡོད་དེ།
གཟུགས་ལ་སོགས་པ་བཞི་དང་། མཐར་ནི་རྣམ་ཤེས་དང་བཅས་པས་ལྔའོ། ། སྙིང་རྗེ་ཆེན་པོ་ནི་བོད་པའོ། ། རྣལ་འབྱོར་མ་རྣམས་ཀྱིས་ཞུས་ནས། མ་འོངས་པའི་གདུལ་བྱ་རྣམས་ཀྱི་གོ་བར་བྱ་བའི་ཕྱིར་རྟེན་དབང་པོ་དྲུག་དང་། དམིགས་པ་ཡུལ་དྲུག་དང་། བརྟེན་པ་དབང་པོའི་རྣམ་པར་ཤེས་པ་དྲུག་སྟེ་ཁམས་ནི་བཅོ་བརྒྱད་རྣམས་སུ་བཤད་དོ། ། ཞེས་པ་ལ་བཅོམ་ལྡན་འདས་ཀྱིས་ཞེས་པ་ནས་རྣམས་སུ་བཤད་ཅེས་སོ། ། གཉིས་པ་ནི། གོང་གི་ཆོས་ཅན་འདི་རྣམས་ཀྱི་རང་བཞིན་ཆོས་ཉིད་ནི་ཅི་ལགས་ཞེས་པའི་ལན་འཆད་པ་ནི།
རང་བཞིན་ནི་ངོ་བོས་མ་གྲུབ་ཅིང་གདོད་མ་ནས་མ་སྐྱེས་པས་བདེན་པ་མ་ཡིན་ནོ། ། ཞེས་པ་ལ་རང་བཞིན་སོགས་སོ། ། གསུམ་པ་ལ་གཉིས་ཏེ། སྣང་ལ་རང་བཞིན་མེད་པ་དང་། རྟེན་འབྲེལ་ལོ། ། དང་པོ་ནི། དེ་ལྟར་ན་གདོད་མ་ནས་མ་སྐྱེས་པས་བདེན་པ་མ་ཡིན་ཏེ། ཀུན་རྫོབ་ཏུ་སྣང་ཆ་མ་འགགས་པས་བརྫུན་པ་མ་ཡིན་པ་དེ་བཞིན་དུ་ཕྱི་ནང་གི་ཆོས་ཐམས་ཅད་ཆུ་ནང་གི་ཟླ་བ་ལྟར་འདོད་པས་རྣལ་འབྱོར་མས་རང་བཞིན་སྟོང་པ་དང་ཀུན་རྫོབ་སྒྱུ་མ་ལྟ་བུར་ཤེས་པར་གྱིས་ཤིག ཅེས་པ་ལས་རྫུན་མིན་སོགས་སོ། ། གཉིས་པ་ལ།
རང་བཞིན་གྱི་སྟོང་པ་ཡིན་ཀུན་རྫོབ་སྣང་ཙམ་དུ་རྟེན་འབྲེལ་གྱི་དཔེ་འདི་ལྟ་སྟེ། སྟེང་གི་གཙུབ་ཤིང་། འོག་གི་གཙུབ་སྟན་དང་། གཙུབ་མཁན་སྐྱེས་བུའི་ལག་པའི་རྩོལ་བ་ལས་གློ་བུར་དུ་མེ་སྐྱེ་བར་འགྱུར་རོ། ། མེ་འདི་བརྟགས་ན་གཙུབ་ཤིང་ལ་ཡང་མི་གནས། གཙུབ་སྟན་ལ་ཡང་གནས་པ་མ་ཡིན། སྐྱེས་བུའི་ལག་པ་དག་ལ་ཡང་གནས་པ་མ་ཡིན་ཏེ། རྣམ་པ་ཐམས་ཅད་དུ་ཡོངས་སུ་བཙལ་པ་སྟེ་བརྟགས་ཤིང་དཔྱད་ན་གཙུབ་ཤིང་ལྟ་བུ་གཅིག་ནའང་ཡོད་པ་མ་ཡིན་པས་མེ་དེ་ཡང་བདེན་པ་ཡང་མ་ཡིན། ཀུན་རྫོབ་སྣང་ཙམ་དུ་རྒྱུ་རྐྱེན་གྱི་རྟེན་འབྲེལ་གྱི་དབང་གིས་བརྫུན་པ་ཡང་མ་ཡིན་ནོ། ། དེ་ལྟར་ཆོས་ཐམས་ཅད་རྣལ་འབྱོར་མས་སྣང་ལ་རང་བཞིན་མེད་པའི་རྟེན་འབྲེལ་དུ་ཡིད་ལ་གྱིས་ཤིག
ཅེས་པ་ལ་འདི་ལྟ་སྟེ་ཞེས་པ་ནས་ཡིད་ལ་གྱིས་ཤིག་ཅེས་སོ། ། གསུམ་པ་སྤྱོད་པ་ལ་བཞི་སྟེ། མཆོད་པས་མཉེས་པར་བྱ་བ། དོན་ཟབ་མོ་མཉན་པར་གདམས་པ། གུས་པས་ཉན་པའི་ཚུལ། སྤྱད་པ་དངོས་ཇི་ལྟར་བྱ་བའོ། ། དང་པོ་ནི། རྣལ་འབྱོར་མ་བདག་མེད་མ་ལ་སོགས་པ་རྫུ་འཕྲུལ་གྱིས་ཕྱོགས་བཅུའི་ནམ་མཁའ་ལ་གཅིག་ཅར་དུ་འགྲོ་བའི་རྡོ་རྗེ་མཁའ་འགྲོ་མ་ཐམས་ཅད་ཀྱིས་ནང་གི་མཆོད་པ་བདུད་རྩི་ལྔ་ཐོགས་ཤིང་། དམ་ཚིག་གི་རྫས་ཤ་དང་ཆང་ཐོགས་པས་བཅོམ་ལྡན་འདས་རྡོ་རྗེ་སེམས་དཔའ་ཀྱེ་རྡོ་རྗེ་ལ་མཆོད་པར་བྱེད། ཀུན་དྷུ་རུའི་སྦྱོར་བ་དེ་ཁོ་ན་ཉིད་ཀྱི་མཆོད་པས་རྗེས་སུ་ཆགས་པར་བྱེད།
བདུད་རྩི་ལྔ་ལས་བྱུང་བའི་བདེ་བ་ཆེན་པོའི་རང་བཞིན་རོ་ཡང་འཐུང་བ་སྟེ་མྱོང་བར་བྱེད་དོ། ། ཞེས་པ་ལ་དེ་ནས་ཞེས་པ་ན་འཐུང་བར་བྱེད་དོ་ཞེས་སོ། ། གཉིས་པ་ནི། མཆོད་པའི་རྗེས་དེ་ནས་བཅོམ་ལྡན་འདས་ཐུགས་དགྱེས་ནས་རང་བྱིན་གྱིས་བརླབས་པ་ཨ་ཝ་དྷུ་ཏིའི་སྤྱོད་པ་བསྟན་པ། ཀྱེ་རྡོ་རྗེ་མཁའ་འགྲོ་མ་ཞེས་བོས་ནས་སངས་རྒྱས་ཀུན་གྱིས་ཕྱག་མཛད་པ་གཉིས་མེད་ཡེ་ཤེས་ཀྱི་སྤྱོད་པ་དེ་ཉིད་བདག་གིས་རྒྱུད་སྡེ་འོག་མ་མན་ཆད་དུ་གསང་བར་མཛད་པ་རྡོ་རྗེ་ཅན་ང་མཆོད་པའི་བྱིན་བརླབས་ཀྱིས་ལེགས་པར་བཤད་ཀྱི་ཤེས་པར་འདོད་པས་རབ་ཏུ་ཉོན། ཞེས་པ་ལ་དེ་ནས་ཞེས་པ་ནས་རབ་ཏུ་ཉོན་ཅེས་སོ། ། གསུམ་པ་ནི། དེ་ལྟར་ཉན་པར་གདམས་པས་ལྷ་མོ་ཐམས་ཅད་སྐད་ཅིག་དང་པོ་ལ་དགའ་བར་གྱུར། གཉིས་པ་ལ་རངས་པར་གྱུར་ཏེ་གུས་པས་སྤྱོད་ལམ་པུས་མོ་གཡས་པའི་ལྷ་ང་ས་ལ་བཙུགས་ནས་བཅོམ་ལྡན་འདས་ག་ལ་བ་དེར་ཐལ་མོ་སྦྱར་བ་བཏུད་ནས་བཅོམ་ལྡན་འདས་ཀྱི་གསུང་ཉན་ཏོ། ། ཞེས་པ་ལ་ལྷ་མོ་ཐམས་ཅད་སོགས་སོ། །
བཞི་པ་ནི། བཟའ་བཏུང་བཟང་ངན་ཇི་ལྟར་རྙེད་པ་བཟའ་བ་དང་། བསྒྲོད་བྱ་ཆུང་མ་ལ་སོགས་པ་དང་བསྒྲོད་བྱ་མ་ཡིན་པ་མ་ལ་སོགས་པ་གང་ཡང་མི་སྤངས་ཤིང་། ལུས་ཀྱི་དྲི་མ་སྦྱོང་བའི་ཁྲུས་དང་། མི་གཙང་བ་སེལ་བའི་གཙང་སྦྲ་མི་བྱ་སྟེ། ངོ་ཚ་བསྲུང་བ་ལ་སོགས་པ་གྲོགས་ཀྱི་ཆོས་ནི་རབ་ཏུ་སྤང་། དེ་ཁོ་ན་ཉིད་རྟོགས་པའི་བློ་ལྡན་གྱིས་ཨོཾ་དང་ཨཱཿལ་སོགས་པ་ཕྱིའི་སྔགས་ཉིད་མི་བཟླ་ཞིང་། བསྐྱེད་རྫོགས་ཀྱི་བསམ་གཏན་མཚན་བཅས་ཉིད་ནི་དམིགས་མི་བྱ། གཉིད་ནི་ཏིང་ངེ་འཛིན་དུ་འགྱུར་བས་སྤང་བར་མི་བྱ་སྟེ། སྣང་ཚད་ཡེ་ཤེས་སུ་གྱུར་བས་དབང་པོ་རྣམས་ནི་ཡུལ་ལ་སྤྱོད་པ་མི་དགག་གོ །
བཟང་ངན་གྱི་རྣམ་རྟོག་སྤོང་བའི་ཕྱིར་བ་ལ་སྟེ་ཤའི་རིགས་ཐམས་ཅད་བཟའ་བར་བྱ། ཁ་དོག་སྟེ་རིགས་ལྔའི་ཕྱག་རྒྱ་གང་བརྙེད་ལ་མཉམ་པར་སྤྱད་རུང་ངམ་མི་རུང་སྙམ་པའི་དོགས་པ་མེད་པའི་སེམས་ཀྱིས་ནི་བཙུན་མོ་རིགས་ཀྱི་ཕྱག་རྒྱ་ཐམས་ཅད་སྙོམས་འཇུག་གིས་དགའ་བར་བྱ། ཡིད་དུ་འོང་བའི་མཛའ་བོ་ལ་སྡུག་པར་མི་བྱ་ཞིང་། དེ་བཞིན་དུ་མི་མཛའ་བ་གདུག་པ་ཅན་ལ་ཞེ་སྡང་ཉིད་དུ་མི་བྱ། དེ་ཁོ་ན་ཉིད་རྟོགས་པའི་ཡེ་ཤེས་ལས་མཆོག་ཏུ་གྱུར་པའི་ལྷ་གཞན་མེད་པས་རྡོ་དང་། ཤིང་དང་། འཇིམ་པ་ལས་བྱས་པའི་བདག་ཉིད་ཀྱི་ལྷ་འདི་རྣམས་ལ་ཕྱག་མི་བྱ། རིགས་ངན་གཡུང་མོ་དང་། གདོལ་པ་བཤན་པ་དང་། ཀོ་ལྤགས་མཁན་ཏེ་ལྷམ་མཁན་དང་།
གྲོང་ཁྱེར་ཆེན་པོའི་ཕྱག་དར་མཁན་ལ་སོགས་པས་རེག་གི་དོགས་ནས་རིང་དུ་བྱེད་པ་རྣམས་དང་། རིགས་མཆོག་ཏུ་གྱུར་པ་བྲམ་ཟེ། རྒྱལ་རིགས། རྗེའུའི་རིགས་དང་། རིགས་འབྲིང་དུ་གྱུར་པ་རྨངས་རྣམས་ལ་བཟང་ངན་དུ་མི་བལྟ་བར་བདག་གི་ལུས་དང་མཚུངས་པ་ལྟར་རེག་པ་ཉིད། བཟའ་བཏུང་ལ་བཟང་ངན་མེད་པར་ནང་གི་བདུད་རྩི་ལྔ་དང་། བུ་རམ་དང་། ཆང་དང་། བཙན་དུག་དང་། ཤིང་ནིམ་པ་དང་།
བུ་བཙས་སྐྱེས་ཕྲུ་མ་དང་། རོ་སྐྱུར་བ་དང་། མངར་བ་དང་། བསྐ་བ་ལ་སོགས་པ་དང་། ཁ་བ་དང་། ལན་ཚྭ་བ་དང་། ཚ་བ་དང་། དྲི་ང་བ་དང་། དྲི་ཞིམ་པ་དང་། མཆི་མ་དང་།
རྣག་རྣམས་བྱང་ཆུབ་ཀྱི་སེམས་ཀྱིས་ཟིན་པ་ཡིས་རབ་ཏུ་བཟའ། དེ་གང་ཡིན་ན། གཉིས་མེད་ཀྱི་ཡེ་ཤེས་ཀྱི་སེམས་ཡིན་ཞིང་དེ་ཡིས་ཟིན་པ་ཡིས་ནི་མི་བཟའ་བ་ཅུང་ཟད་ཀྱང་ཡོད་པ་མ་ཡིན་ལ། ཁྱད་པར་རང་བྱུང་གི་མེ་ཏོག་རཀྟ་བརྙེད་ནས་ནི། པདྨའི་སྣོད་དུ་སྟེ་ཐོད་པར་བཞག་པ་དང་། དེ་ལ་ལུད་པ་དང་སྣབས་དག་གིས་བསྲེས་ནས་སྔགས་པ་བརྟུལ་ཞུགས་ཅན་གྱིས་བཏུང་། རྒྱན་གོས་ལ་བཟང་ངན་མེད་པར་རེ་འགའ་སྨད་གཡོགས་བཟང་པོ་ཁ་དོག་སྣ་ཚོགས་པའི་གོས་དང་། རེས་འགའ་རོ་ལ་དཀྲིས་པ་དང་། རོ་བསྲེགས་པའི་ཐལ་བས་དེ་བཞིན་དུ་ལུས་ལ་བརྒྱན་ཞིང་། མེ་ཏོག་སྟེ་སྲོག་རབ་ཏུ་སོང་བ་རོ་གནས་པའི་གནས་དུར་ཁྲོད་ནས་བརྙེད་པའི་འཆིང་བྱེད་ཀྱིས་མགོ་སྐྱེས་ལེགས་པར་བཅིངས་པར་བྱའོ་ཞེས་པ་ལ།
བཅོམ་ལྡན་ཞེས་པ་ནས་ལེགས་པར་བཅིང་བར་བྱ་ཞེས་སོ། ། བཞི་པ་དབང་པོའི་རྣམ་དག་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། ཡུལ་དྲུག་པོ་ཐམས་ཅད་ཀྱི་རྣམ་པར་དག་པ་བཅོམ་ལྡན་འདས་ཀྱིས་སྔར་ལེའུ་དགུ་པར་གསུངས་པ་གྲུབ་ལ། མིག་ལ་སོགས་པ་ངེས་པར་དབང་པོ་དྲུག་གི་གྲངས་ཀྱི་རྣམ་པར་དག་པ་མ་མཛད་པ་སྟེ་མ་གསུངས་པས་བཤད་དུ་གསོལ། ཞེས་པའི་ཞུ་བ་སྟོན་པ་ལ་ཡུལ་ཐམས་ཅད་སོགས་སོ། ། གཉིས་པ་ལན་ལ་གཉིས་ཏེ། དག་པ་དངོས་དང་།
དེའི་ཕན་ཡོན་ནོ། ། དང་པོ་ནི། མིག་དག་པར་བྱེད་པ་ལ་གཏི་མུག་རྣམ་སྣང་གི་ངོ་བོ་ལྷ་མོ་རྡོ་རྗེ་མ། རྣ་བར་ཞེ་སྡང་མི་བསྐྱོད་པའི་ངོ་བོ་རྡོ་རྗེ་བདག་མེད་མ། སྣ་ལ་སེར་སྣ་རིན་འབྱུང་གི་ངོ་བོ་གསང་བའི་དཀར་མོ་ཞེས་བཤད། ཁའི་ལྕེ་ལ་འདོད་ཆགས་འོད་དཔག་མེད་ཀྱི་ངོ་བོ་རྡོ་རྗེ་ཆུའི་རྣལ་འབྱོར་མ། ལུས་ཀྱི་དཔྲལ་བ་ལ་ཕྲག་དོག་དོན་གྲུབ་ཀྱི་ངོ་བོ་རྡོ་རྗེ་མཁའ་འགྲོ་མ། ཡིད་དག་པར་བྱེད་པ་ལ་སེམས་ཀྱི་རྟེན་སྙིང་ཁར་བདག་མེད་རྣལ་འབྱོར་མ་རྣམས་བསྒོམ་མོ། ། ཞེས་པ་ལ་བཅོམ་ལྡན་ཞེས་པ་ནས་རྣལ་འབྱོར་མ་ཞེས་སོ། ། གཉིས་པ་ནི།
ཐ་མལ་གྱི་དབང་པོ་རྣམས་ནི་དག་པར་བྱ་བའི་ཕྱིར་མིག་སོགས་ལྷ་མོ་དྲུག་ཏུ་བསྒོམ་པ་འདིས་ནི་བར་ཆད་ཞི་བའི་གོ་ཆ་ཆེན་པོར་འགྱུར་རོ། ། སེམས་དཔའ་ཆེ་སྟེ་མངོན་ཤེས་དྲུག་འཆགས་པའམ། ཡང་ན་རྡོ་རྗེ་སྙིང་པོ་ལ་འབོད་པའོ། ། ཞེས་པ་ལ་དབང་པོ་སོགས་སོ། ། ལྔ་པ་བརྡ་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། དགོངས་ཏེ་གསུང་པའི་སྐད་ནི་ཅི་ཞེས་བགྱི། རྣལ་འབྱོར་མ་འདུས་ནས་སྨྲ་བ་ངག་གི་དམ་ཚིག་ཆེན་པོ་ཉན་ཐོས་དང་ལ་སོགས་པ་རང་སངས་རྒྱས་དང་།
ཕ་རོལ་ཏུ་ཕྱིན་པ་བའི་བྱང་ཆུབ་སེམས་དཔས་སྤྱོད་ཡུལ་དུ་མ་གྱུར་པས་མི་ཤེས་པ། དེར་མ་ཟད་རྡོ་རྗེ་ཐེག་པའི་ཡང་བྱ་རྒྱུད་དང་། དགོད་པ་སྤྱོད་རྒྱུད་དག་གིས་དང་། ལག་བཅང་གིས་འཁྱུད་པ་རྣལ་འབྱོར་རྒྱུད་དང་། དེ་བཞིན་དུ་གཉིས་གཉིས་འཁྱུད་པ་བླ་མེད་ཀྱི་རྒྱུད་ཁ་ཅིག་ཀྱང་སྟེ་རྣམ་པ་བཞི་རྣམས་ཀྱིས་དགོངས་པའི་སྐད་ནི་མ་བསྒྲགས་པ་སྟེ་མ་གསུང་པས་བཅོམ་ལྡན་ངེས་པར་གསུང་དུ་གསོལ། ཞེས་པ་ལ་རྡོ་རྗེ་སྙིང་པོས་ཞེས་པ་ནས་གསོལ་ཞེས་སོ། ། གཉིས་པ་ལ་གཉིས་ཏེ། ཉན་པར་གདམས་པ་དང་། དོན་དངོས་སོ། ། དང་པོ་ནི།
དགོངས་པའི་སྐད་ནི་ཚིག་གཞན་གྱི་དོན་སྟོན་པས་ཚིག་འབྲུ་ལ་སྟོན་པར་མི་བྱ་ཞེས་པ་ཡིན་ཞིང་། དོན་བསམ་གྱིས་མི་ཁྱབ་པས་སྐད་ཆེན་པོ་དཔའ་བོ་དང་རྣལ་འབྱོར་མ་འདུ་བའི་དུས་སུ་སྨྲ་བའི་ངག་གི་དམ་ཚིག བརྡ་ནི་གཞན་གྱིས་མི་གོ་བས་སྒྲ་ཇི་བཞིན་པ་མ་ཡིན་པ་སྟེ། དེ་ནི་རྒྱས་པ་རུ་རྡོ་རྗེ་སྙིང་པོ་ཞེས་བོས་ནས། ངས་བཤད་ཀྱིས་ཁྱོད་ནི་མ་ཡེངས་རྩེ་གཅིག་པའི་སེམས་ཀྱིས་ཉོན་ཅིག ཅེས་པ་ལ་དགོངས་པའི་སྐད་ནི་ཞེས་སོགས་སོ། ། གཉིས་པ་ལ་གཉིས་ཏེ། བརྡ་དངོས་དང་། གཟུང་བར་གདམས་པའོ། ། དང་པོ་ལ་གཉིས་ཏེ།
ཚོགས་ཀྱི་འཁོར་ལོ་ལ་ཉེ་བར་མཁོ་བའི་བརྡ་དང་། དཀྱིལ་འཁོར་འཁོར་ལོའི་བརྡའོ། ། དང་པོ་ནི། ཆང་ལ་མ་ད་ན་ཞེས་བྱ་བ་བསྒྱུར་ན་འདོད་པ་ཞེས་པར་འགྲོ། ཤ་ལ་བཱ་ལ་ཞེས་བྱ་བ་བསྒྱུར་ན་སྟོབས། ཚོགས་ཀྱི་འཁོར་ལོ་ལ་འདུ་བ་ལ་མ་ལ་ཡ་ཛཾ་རྟེན་ཞེས་བརྗོད། ཕྱིར་འགྲོ་བ་ལ་ཁེ་ཊ་བསྒྱུར་ན་འདོར་བ། རོ་ནི་ཤྲཱ་བ་བསྒྱུར་ན་ཁམ་ཕོར། རུས་པའི་རྒྱན་ལ་ནི་ནི་རཾ་སུ་བསྒྱུར་ན་རུས་པ། འོང་བ་ལ་ཕྲེཾ་ཁ་ཎ་རུ་བརྗོད་གར་ཟེར།
ཅང་ཏེའུ་ལ་ཀྲི་པི་ཏ་རུ་བརྗོད། སྐེད་ཉག་ཟེར། དབང་མ་ཐོག་པ་སྐལ་མེད་ལ་དུ་དྷུ་ར་ཞེས་བརྗོད། དབང་ཐོབ་པ་སྐལ་ལྡན་ལ་ཀཱ་ལིཉྫ་རཾ་བརྗོད། ཐབས་སྦྱོར་ཟེར། རེག་པར་བྱ་བ་མ་ཡིན་པ་གཡུང་མོ་ཌིན་ཌི་མ་ཞེས་བརྗོད། སྒྲ་ཆེན་ཟེར། ཐོད་པ་དང་བྱིན་གྱིས་བརླབས་པའི་སྣོད་ཐམས་ཅད་ལ་པདྨ་བྷ་ཛ་ནཾ། ཟན་ལ་སོགས་པ་བཟའ་བ་ལ་ཏཱ་པི་ཏ་ཞེས་བརྗོད། ཚིམ་པ་ཟེར།
ཤ་ཆེན་གྱི་ཚོན་མ་ལ་སོགས་པ་ལ་མ་ལ་ཏཱན་དྷ་ནཾ་བརྗོད་བུད་ཤིང་ཟེར། བཤང་བ་དྲི་ཆེན་ལ་ཙ་ཏུར་ས་མཾ་ཞེས་བརྗོད། བཞི་མཉམ་ཟེར། གཅི་བ་དྲི་ཆུ་ལ་ཀསྡྱུ་རི་ཞེས་བརྗོད་གླ་རྩི་ཟེར། རབ་བྱུང་རཀྟ་སི་ཧླར་ཤེས་པར་བྱ། ཁུ་བ་ལ་ཀཔྤུ་ར་ཞེས་བརྗོད། ག་པུར་ཟེར། ཤ་ཆེན་ལ་ཤ་ལིཾ་ཛ་ཞེས་བརྗོད་སྭ་ལུ་སྐྱེས་ཞེས་ཟེར་རོ། ། ཞེས་པ་ལ་མ་ད་ན་ཆང་ཞེས་པ་ནས། ཛ་ཞེས་བརྗོད་ཅེས་སོ། །
གཉིས་པ་ནི། དབང་པོ་གཉིས་སྦྱོར་ལ་ཀུན་དུ་རུ་ཞེས་བརྗོད། སྣ་ཚོགས་ཟེར། ཐབས་ཀྱི་རྡོ་རྗེ་ལ་བྷོ་ལ་ཞེས་བཤད་འཇུག་པ་ཟེར། ཤེས་རབ་ཀྱི་པདྨ་ལ་ཀཀྐོ་ལ་ཞེས་ཟེར་ཏེ་འཇམ་པ་ཟེར། ཁ་དོག་སྟེ་རིགས་ལྔའི་དབྱེ་བས་ཕྱེ་བ་ལས་དེས་བཟུང་བའི་རིགས་ནི་རྣམ་པ་ལྔ་རུ་བཤད། རིགས་ལྔ་ལ་ཁ་དོག་ཟེར་བ་འདི་ནི་གསང་བའི་སྐད་ཡིན་ནོ། ། ལས་ཀྱི་ཕྱག་རྒྱ་རྣམས་རྒྱུད་འདིར་ནི་རིགས་ལྔར་ནི་བསྡུས་པ་ཉིད་ཡིན་ཏེ། གཡུང་མོ་རྡོ་རྗེ་མི་བསྐྱོད་པའི་རིགས་སུ་བཤད། གར་མ་དེ་བཞིན་དུ་པདྨ་འོད་དཔག་མེད་ཀྱི་རིགས།
རང་འཚེད་མ་གདོལ་པ་མོ་ནི་རིན་ཆེན་འབྱུང་ལྡན་གྱི་རིགས། སྐྱེ་གཉིས་བྲམ་ཟེ་མ་དེ་བཞིན་གཤེགས་པ་རྣམ་པར་སྣང་མཛད་ཀྱི་རིགས། ཚོས་མ་ཕྲིན་ལས་དོན་ཡོད་གྲུབ་པའི་རིགས་ཉིད་དེ། ཕྱག་རྒྱ་དེ་རྣམས་བསྟེན་པ་ལས་འབྲས་བུ་མཆོག་གི་དངོས་གྲུབ་སྦྱིན་པར་བྱེད་པའི་རྒྱུའི་ངོས་ནས་རིགས་སུ་བཞག་པ་ཡིན་ནོ། ། ཕྱག་རྒྱ་འདི་རྣམས་བསྟེན་པ་ལས་བྱུང་བའི་ཁུ་བ་ནི་མི་རྟོག་པའི་ཡེ་ཤེས་བསྐྱེད་པས་རྡོ་རྗེར་འགྱུར་ཞིང་རྣལ་འབྱོར་པ་དཀྱིལ་འཁོར་འཁོར་ལོའི་དུས་སུ་བྱང་ཆུབ་ཀྱི་སེམས་མི་ཉམས་པར་འཛིན་ནུས་པའི་བརྟུལ་ཞུགས་ཅན་གྱིས་ཕྱག་རྒྱ་རྣམས་སྙོམས་འཇུག་གིས་མཆོད་ནས། ཁུ་བ་རླུང་གི་ནུས་པས་དྲངས་ཏེ་བཏུང་ཞིང་ཉམས་སུ་མྱོང་བར་བྱའོ། ། ཞེས་པ་ལ་དབང་པོ་གཉིས་ཞེས་པ་ནས་མཆོད་ནས་བཏུང་ཞེས་སོ། ། གཉིས་པ་བརྡ་བཟུང་བར་གདམས་པ་ལ་གཉིས་ཏེ། གུས་པ་བསྐྱེད་པར་གདམས་པ་དང་། མ་བཟུང་བའི་ཉེས་དམིགས་སོ། །
དང་པོ་ནི། རྡོ་རྗེ་སྙིང་པོ་སེམས་དཔའ་ཆེ་ཞེས་བོས་ནས། གསང་བའི་བརྡའི་སྐད་ནི། སྐལ་མེད་རྣམས་ཀྱི་མི་གོ་ཞིང་དོན་དུ་མ་བཤད་དུ་རུང་བས་ངོ་མཚར་ཆེ་བ་བཞི་ཡིས་ཁྱོད་ལ་གང་བཤད་པ་དེ་རྣམས་ཐམས་ཅད་གུས་པ་དང་བཅས་པས་མ་བརྗེད་པར་ཟུངས་ཤིག་ཅེས་པ་ལ་རྡོ་རྗེ་སྙིང་པོ་སོགས་སོ། ། གཉིས་པ་ནི། ཀྱེ་རྡོ་རྗེའི་དཀྱིལ་འཁོར་འདིར་དབང་བསྐུར་བ་ཐོབ་པ་གང་གིས་ཚོགས་ཀྱི་འཁོར་ལོ་དང་སྤྱོད་པའི་དུས་སུ་གསང་བའི་བརྡའི་སྐད་གྱིས་མི་སྨྲ་བ་དེ་ནི་ངག་གི་དམ་ཚིག་ཉམས་པར་ནི་འགྱུར་བ་འདི་ལ་ཐེ་ཚོམ་མེད་དོ། ། དམ་ཚིག་ཉམས་པ་ལ་སྐྱོན་ཅི་ཡོད་ཅེ་ན་ཡོད་དེ། ཉམས་པ་ལ་བརྟེན་ནས་དགྲ་ལ་སོགས་པས་འཚེ་བ་དང་ནི་རྐུན་མས་ནོར་རྐུ་བ་དང་། གདོན་དང་རིམས་དང་སྦྱར་དུག་གིས་ཀྱང་གལ་ཏེ་སྒྲུབ་པོ་མཆོག་སངས་རྒྱས་དང་འདྲ་བས་ཀྱང་གསང་བའི་སྐད་མི་གསུང་ན་ཡང་འགྲོངས་པར་འགྱུར་ན་གཞན་ལྟ་ཅི་སྨོས། རང་གི་དམ་ཚིག་དང་རིགས་པ་དབང་བསྐུར་བ་རྙེད་ནས་གལ་ཏེ་ཚོགས་འཁོར་སོགས་ཀྱི་དུས་སུ་གསང་བའི་བརྡའི་ཚིག་འདི་མི་སྨྲ་ན་ཡུལ་གྱི་སྟོབས་ཀྱིས་མཁའ་འགྲོ་མར་གྱུར་པ་གནས་ལས་སྐྱེས་པ་ལ་མཁའ་འགྲོ་མའི་བུ་མོ་མཁའ་འགྲོ་མ་ནི་རིགས་ལས་སྐྱེས་པ།
སྔགས་བཟླས་པས་འགྲུབ་པ་སྔགས་ལས་སྐྱེས་པ། སྐྱེ་བ་སྔ་མའི་ལས་ཀྱིས་རྫུ་འཕྲུལ་ཐོབ་པ་ལས་སྐྱེས་པའི་རྣལ་འབྱོར་མ། ཡང་ན་འཛམ་བུ་གླིང་གི་ཞིང་སྐྱེས་སྤྲུལ་སྐུ་ནི་མ་མོ་མཁའ་འགྲོ། དེའི་འཁོར་ལས་དང་སྔགས་སྐྱེས་ནི་རིམ་བཞིན་ལས་ཀྱི་མཁའ་འགྲོ་དང་ཤ་ཟ་མཁའ་འགྲོ། ལོངས་སྐུ་ལྷན་སྐྱེས་ཀྱི་མཁའ་འགྲོ་མ་རྣམས་སྒྲུབ་པ་པོས་བརྡ་མི་སྨྲ་བ་དེའི་ཚེ་ན་ཁྲོ་བར་བྱེད་པས་བརྡ་སྨྲོས་ཤིག་ཅེས་པ་ལ་ཀྱེ་རྡོ་རྗེ་འདིར་ཞེས་པ་ནས་ཁྲོ་བར་བྱེད་ཅེས་སོ། ། གཉིས་པ་ལེའུའི་མིང་ནི། ཀྱེ་རྡོ་རྗེ་མཁའ་འགྲོ་མ་དྲྭ་བའི་སོགས་ཀྱིས་བསྟན།། ༈ །།ལེའུ་བཞི་པ་ལ་གཉིས་ཏེ། དོན་དངོས་དང་། ལེའུའི་མིང་ངོ་། །
དང་པོ་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། ལེའུ་གསུམ་པའི་རྗེས་དེ་ནས་རྡོ་རྗེ་སྙིང་པོ་ལ་སོགས་པ་དཔའ་བོ་དང་། བདག་མེད་མ་ལ་སོགས་པའི་མཁའ་འགྲོ་མ་ཐམས་ཅད་སེམས་ཐེ་ཚོམ་དུ་གྱུར། ཡིད་གཉིས་སུ་གྱུར་ཏེ་རྒྱུད་གསུང་བ་པོ་བཅོམ་ལྡན་འདས་རྡོ་རྗེ་སེམས་དཔའ་ཞལ་བརྒྱད་ཕྱག་བཅུ་དྲུག་པ་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཞེས་བོས་ནས་བདག་ཅག་གི་ཐེ་ཚོམ་བསལ་དུ་གསོལ། སྤྱོད་པའི་ལེའུ་ལས་གང་བཤད་པ། ། གླུ་དང་གར་ནི་དངོས་གྲུབ་སྦྱིན། །
ཞེས་གསུངས་ན། དེ་ལ་བདག་ནི་ཐེ་ཚོམ་མཆིས་པས་གླུ་ནི་ཅི་ལགས། གར་ཀྱང་ཅི་ལགས། ལྷ་བདག་མེད་མའི་ལེའུ་ལས་གསུང་པ་ལྷ་མོ་བཅོ་ལྔ་པོ་རྣམས་ལ་ཞེ་སྡང་དག་པའི་ངོ་བོ་མི་བསྐྱོད་པ་ལ་སོགས་པའི་ཕྱག་རྒྱ་རྣམས་ཀྱིས་རྒྱས་འདེབས་པར་གསུང་ན་དེ་ལ་བདག་ནི་ཐེ་ཚོམ་མཆིས་པས་ལྷ་གང་གི་འདེབས་བྱེད་ཀྱི་ཕྱག་རྒྱ་ཅི་ལགས། ལེའུ་གཉིས་པ་སྔགས་བཏུ་བ་ལས་གང་གསུང་པ། བདག་མེད་མ་ལ་སོགས་པའི་ས་བོན་ཨཱ་ལི་བཅོ་ལྔ་ཉིད་གསུང་པ་དེ་ལ་བདག་ནི་འཁྲུལ་པ་འཁྲུངས་པས་ལྷ་མོ་གང་གི་ས་བོན་དང་ས་བོན་ཨཱ་ལི་གང་ལགས། རིགས་ཀྱི་ལེའུ་ལས་གང་བཤད་པ་བཅུ་དྲུག་པ་ཕྲག་གཉིས་ཀྱི་བདག་ཉིད་རྩ་སུམ་ཅུ་སོ་གཉིས་བཅོམ་ལྡན་འདས་བདག་ནི་ལྷ་མོ་གང་གི་ངོ་བོ་ཡིན། མ་ཤེས་ཤིང་འཁྲུལ་པར་གྱུར་པས། རྩ་དེ་རྣམ་པར་དག་བྱེད་ཀྱི་ལྷ་གང་ལགས་བཤད་དུ་གསོལ། ཞེས་པའི་ཞུ་བ་སྟོན་པ་ལ་དེ་ནས་རྡོ་རྗེ་སྙིང་པོ་ཞེས་པ་ནས་བཤད་དུ་གསོལ་ཞེས་སོ། །
གཉིས་པ་ལན་ལ་གཉིས་ཏེ། ཞུས་པ་དང་རྗེས་སུ་འབྲེལ་བའི་ལན་དང་། བརྟག་པ་དང་པོ་དང་འདས་མ་ཐག་པ་ཐུན་མོང་གསལ་བྱེད་དོ། ། དང་པོ་ལ་བཞི་སྟེ། གླུ་གར་ཇི་ལྟར་བྱ་བ། ཕྱག་རྒྱའི་དོན། ལྷ་མོ་རྣམས་ཀྱི་ས་བོན། རྫོགས་རིམ་རྒྱས་པར་བཤད་པའོ། ། དང་པོ་ལ་བཞི་སྟེ། གླུ་གར་དངོས།
ལྷའི་རྣལ་འབྱོར། ཕན་ཡོན། དངོས་གྲུབ་ཀྱི་རྟགས་སོ། ། དང་པོ་ནི། ཀོལླ་ཨི་རིཊི་གནས། ཋི་ཨ་གནས་པ། བྷོ་ལཱ་རྡོ་རྗེ་དེས་མཚོན་པས་རྣལ་འབྱོར་པ་རྣམས་བསྟན། མུམྨུ་ཞིང་། ནི་རི་བོད་པ། ཀཀྐོ་ལཱ་པདྨ།
དེས་མཚོན་ནས་རྣལ་འབྱོར་མ་རྣམས་བསྟན། དོན་ཡང་དག་པའི་ཚོགས་ཀྱི་འཁོར་ལོ་ལ་ཐབས་ཤེས་རབ་གཉིས་ཚོགས་པའོ། ། གྷ་ན་ཚོགས། ཀྲི་པི་ཊཱ་ཅང་ཏེའུ། ཧོ་བཛྫ་ཨི་བརྡུང་པར་བྱ། ཀ་རུ་ཎི་ཀེ་ཨ་ཨེ་སྙིང་རྗེའི་དབང་གིས། ཎ་རོ་ལཱ་ཀུ་ཅོ་མི་བྱ། ཏ་ཧིཾ་དུས་དེས། བཱ་ལ་ཤ ཁཱཛྫ་ཨི་བཟའ་འོ། །
གཱ་ཌེཾ་མ་འབད་པས། ཨ་ཎཱ་ཆང་། པིཛྫ་ཨ་ཨི་བཏུང་བ། ཧ་ལེ་ཀྱེ། ཀ་ལིཉྫ་ར་སྐལ་ལྡན། པ་ཎི་ཨ་ཨི་འོད་དུ་བཞུག དུ་དྷུ་ར་སྐལ་མེད། བཱཛྫི་ཨ་ཨི་འོང་དུ་མི་བཞུག ཙ་ཨུ་ས་མ་བཞི་མཉམ། ཀཙྪུ་རི་དྲི་ཆུ།
སིཧླ་རཀྵ། ཀཔྤུ་ར་ག་བུར། ལཱ་ཨི་ཨ་ཨི་བྱུགས་པ། དོན་ནི་བདུད་རྩི་བཏུང་ཞིང་ལུས་ལ་བྱུགས་པས་བཅུད་ལེན་དུ་འགྱུར་ཞིང་བར་ཆད་ཞི་བར་བྱེད་པའོ། ། མཱ་ལ་ཨིཎ་དྷ་ཎ་ཚོད་མ། སཱ་ལིཾ་ཛ་ཤ་ཆེན་གྱིས་བྱས་པ། ཏ་ཧིཾ་དུས་དེར། བྷ་རུ་ཁ་ཨི་ཨ་ཨི་མང་དུ་བཟའ་བར་བྱའོ། ། ཕྲེཾ་ཁ་ཎ་འོང་བ། ཁེ་ཊ་ཀ་རནྟེ་འགྲོ་བ།
ཤུ་དྷ་དག་པ། ཨ་ཤུ་དྷ་མ་དག་པ། ན་མུ་ཎི་ཨ་ཨི་མི་བལྟའོ། ། དེ་བཞིན་འགྲོ་འོང་གི་ཚེ་དག་མ་དག་བལྟ་བར་མི་བྱ་ཞེས་པའོ། ། ནི་རཱཾ་སུ་རུས་པའི་རྒྱན། ཨྂ་གེ་ཡན་ལག ཙ་ཌ་ཝི་བདག་པོ། ། ཏ་ཧིཾ་དུས་དེར། ཛ་ས་རཱ་ཝ་པ་ཎི་ཨ་ཨཱི་སྐྱེས་པའི་རོ་དབུལ། མ་ལ་ཨ་ཛེ་ཚོགས་འཁོར་ལ་འདུ་བའི་དུས་སུ།
ཀུན་དྷུ་རུ་སྙོམས་འཇུག བཱ་ཌ་ཨི་བྱའོ། ། གང་དང་ན། ཌིནྜི་མ་ཏ་རེག་མིན་གཡུང་མོ་དང་། ཏ་ཧིཎ་དུས་དེར། བཛྫི་ཨ་ཨི་སྙོམས་འཇུག་བྱའོ། ། གླུ་དེ་གང་གིས་ལེན་ན་ལྷའི་ང་རྒྱལ་དྲན་པ་རྣམ་གཡེང་གིས་འཕྲོག་པའི་རྣལ་འབྱོར་པས་ལེན་ཞིང་། ཚུལ་ཇི་ལྟར་ན་ཧེ་རུ་ཀའི་གཟུགས་ཀྱི་གར་དང་། འདོད་ཡོན་ལ་ཆགས་པ་དང་བྲལ་བ་མ་ཡིན་པ་ཐབས་མཁས་ཀྱི་ལམ་དུ་བྱས་ནས་གོམས་པའི་སེམས་ཀྱིས་ནི་སེམས་ཅན་གྱི་དོན་ལ་འདོད་པ་དང་བདེ་བ་ཆེན་པོ་ལ་ཆགས་པའི་སེམས་ཀྱིས་ལྷ་བསྒོམ་པ་ཉིད་དོ། ། ཞེས་པ་ལ་བཅོམ་ལྡན་འདས་ཞེས་པ་ནས་བསྒོམ་པ་ཞེས་སོ། །
གཉིས་པ་ལྷའི་རྣལ་འབྱོར་ནི། སྐྱེས་པ་གླུ་ལེན་ན་རྡོ་རྗེ་ཆོས་འོད་དཔག་མེད། གར་བྱེད་ན་སངས་རྒྱས་རྣམ་པར་སྣང་མཛད་ཀྱི་ང་རྒྱལ་དང་། བུད་མེད་གླུ་ལེན་ན་རྣལ་འབྱོར་མ་གོས་དཀར་མོ་དང་། གར་བྱེད་ན་མ་མོ་སྤྱན་མའི་ང་རྒྱལ་གྱིས་བྱ་སྟེ། གླུ་དང་གར་ནི་ལྷའི་རྣལ་འབྱོར་འདི་དག་གིས་ལེགས་པར་གླུ་བླང་ཞིང་གར་ཡང་བྱའོ། ། ཞེས་པ་ལ་རྡོ་རྗེ་ཆོས་དང་སོགས་སོ། ། གསུམ་པ་ནི། ལྷའི་རྣལ་འབྱོར་དང་མ་བྲལ་བའི་གླུ་གར་འདི་ཉིད་ཀྱིས་ནི་མཁའ་འགྲོ་མ་རྣམས་མཉེས་པས་ཚོགས་འཁོར་གྱི་བར་ཆད་བསྲུང་ཞིང་། དེ་བཞིན་དུ་རྣལ་འབྱོར་བ་བདག་ཀྱང་བསྲུང་བ་ཉིད།
གླུ་གར་འདིས་ནི་འཇིག་རྟེན་དང་འཇིག་རྟེན་ལས་འདས་པ་དབང་དུ་བྱེད། གླུ་གར་འདིས་ནི་དཔའ་བོ་དང་རྣལ་འབྱོར་མའི་རྒྱུད་བསྐུལ་བས་སྔགས་ཀྱི་བཟླས་པ་ཉིད། ཚོགས་འཁོར་གྱི་གནས་སྐབས་གང་དུ་གུས་པས་གླུ་ལེན་པ་དང་། གང་དུ་གུས་པ་དང་བཅས་ཏེ་གར་བྱེད་པ་ཚོགས་ཀྱི་བདག་པོ་སློབ་དཔོན་གྱིས་སྔར་བྱས་པ་སྟེ། སློབ་དཔོན་གྱིས་གནང་བ་སྦྱིན་པ་བྱ་སྟེ། དེ་སྐད་དུ། ཕྱག་ཆེན་ཐིག་ལེ་ལས། བཀའ་ལུང་མེད་པར་གླུ་དང་གར། ། ཚོགས་པས་ནམ་ཡང་མི་བྱ་འོ། ། ཞེས་གསུངས་སོ། །
ཞེས་པ་འདི་ཉིད་ཀྱིས་ནི་ཞེས་པ་ནས་བྱས་ནས་ཞེས་སོ། ། བཞི་པ་ནི། གླུ་གར་བྱེད་པ་དེ་ལ་དྲི་ནི་རབ་འབྲིང་སོགས་ཀྱི་དབང་གིས་མཁའ་འགྲོ་འདུ་བར་མཚོན་པར་བྱ་སྟེ། སྒེག་པའི་དྲི་ནི་དང་པོར་འབྱུང་བ་ཉིད། དེ་ནས་ཡང་ནི་བྱ་རྒོད་དྲི་སྟེ་བསེ་དྲི་འབྱུང་། རྟགས་རབ་ལ་ག་བུར་དང་མ་ལ་ཡ་ཛཾ་ཙནྡན་གྱི་དྲི་བཟང་པོ་ཉིད་འབྱུང་། དེ་བཞིན་དུ་ངང་པ་དང་ནི་བུང་བའི་སྒྲ་ལྟ་བུའི་གླུའི་མཐའ་ནས་མཉན་པར་བྱ་བས་ཤེས་པ་འབྱུང་། བ་ལང་འཚེ་སྟེ་ལྕེ་སྤྱང་གི་སྒྲ་ཡང་ནི་ཁང་པའི་ཕྱིར་རོལ་དུ་གྲགས་ན་མཁའ་འགྲོ་འདུ་བའི་བརྡར་མཚོན་པར་བྱ་ཞིང་། དེ་ལྟར་ན་འདི་དག་ནི་རྡོ་རྗེ་གླུའི་བྱིན་བརླབས་ཀྱི་མཚན་ཉིད་དོ། ། ཞེས་པ་ལ་དེ་ལ་དྲི་ནི་ཞེས་པ་ནས་མཚན་ཉིད་དོ་ཞེས་སོ། །
གཉིས་པ་ཕྱག་རྒྱའི་དོན་ལ་གཉིས་ཏེ། ཕྱག་རྒྱའི་དགོས་པ། རྒྱས་མ་བཏབ་པའི་ཉེས་དམིགས། གང་གིས་གང་ལ་རྒྱས་འདེབས་པའི་ཚུལ། དང་པོ་ནི། རིགས་བདག་གི་ཕྱག་རྒྱ་འདི་ནི་རིགས་མཚོན་པར་བྱེད་པའི་རྟགས་དང་མཚན་མ་སྟེ་རིགས་བདག་འདི་ནི་ལྷ་གང་གི་མཚོན་པར་བྱ་བའི་དགོས་པ་ཡོད་དོ། ། ཞེས་པ་ལ་ཕྱག་རྒྱ་རྟགས་སོགས་སོ། ། གཉིས་པ་ནི། ངོ་བོ་ཉིད་དམ་རྟེན་དང་བརྟེན་པའི་རྒྱུ་འབྲས་ཉིད་དུ་ངེས་པ་ལས་གཞན་རིགས་དང་རིགས་བདག་འཆོལ་བར་བསྒོམ་པའི་སྦྱོར་བ་ལས་དངོས་གྲུབ་མེད་ཅིང་སྒྲུབ་པ་པོ་མཚན་ཉིད་དང་ལྡན་པའང་མེད་དོ། ། ཞེས་པ་ལ་རིགས་འཆོལ་སོགས་སོ། །
གསུམ་པ་ནི། ཞེ་སྡང་དག་པའི་ཕྱག་རྒྱའི་རིགས་བདག་མི་བསྐྱོད་པས་བདག་མེད་མ་ལ་རྒྱས་འདེབས། གཏི་མུག་དག་པའི་ཕྱག་རྒྱ་རྣམ་སྣང་གིས་རྡོ་རྗེ་མ་ལ། སེར་སྣའི་ཕྱག་རྒྱ་རིན་འབྱུང་གིས་གསང་བའི་ལྷ་མོ་དཀར་མོ་ཉིད་ལ། འདོད་ཆགས་འོད་དཔག་མེད་པས་ཆུའི་རྣལ་འབྱོར་མ་ལ་ཕྱག་རྒྱས་གདབ། ཕྲག་དོག་དོན་ཡོད་གྲུབ་པའི་ཕྱག་རྒྱས་བྱང་གི་རྡོ་རྗེ་མཁའ་འགྲོ་མ་ལ་རྒྱས་འདེབས་པ་ནི་ངོ་བོ་ཉིད་ལ་ངོ་བོ་ཉིད་ཀྱི་རྒྱ་དང་། དེ་བཞིན་དུ་ཞེ་སྡང་ཕྱག་རྒྱ་མི་བསྐྱོད་པས་པུཀྐ་སི་ལ་རྒྱས་འདེབས་པ་ལུས་ལ་སེམས་ཀྱི་རྒྱ་དང་། གཏི་མུག་ཕྱག་རྣམ་སྣང་གིས་རི་ཁྲོད་མ་ལ་རྒྱས་འདེབས་པ་སེམས་ལ་ལུས་ཀྱི་རྒྱ། ངོ་བོ་ཉིད་སེར་སྣའི་ཕྱག་རྒྱ་རིན་འབྱུང་གིས་གདོལ་པ་མོ་ལ་རྒྱས་འདེབས་པ་རྒྱུ་ལ་འབྲས་བུའི། འདོད་ཆགས་ཕྱག་རྒྱ་འོད་དཔག་མེད་ཀྱིས་གཡུང་མོ་ལ་འབྲས་བུ་ལ་རྒྱུའི།
དེར་མ་ཟད་ཡང་ནི་དཀར་མོ་གཽ་རཱི་ལ་ཞེ་སྡང་ཕྱག་རྒྱ་མི་བསྐྱོད་པའི་རྒྱས་འདེབས་པ་ལས་ལུས་ལ་སེམས་ཀྱི་གཏི་མུག་ཕྱག་རྒྱ་རྣམ་སྣང་གིས་ཆོམ་ཀུན་མ་ལ་རྒྱས་འདེབས་པ་སེམས་ལ་ལུས་ཀྱི། སེར་སྣའི་ཕྱག་རྒྱ་རིན་འབྱུང་གིས་རོ་ལངས་མ་ལ་རྒྱས་འདེབས་པ་རྒྱུ་ལ་འབྲས་བུའི། འདོད་ཆགས་འོད་དཔག་མེད་ཀྱིས་གྷསྨ་རི་ལ་རྒྱས་འདེབས་པ་འབྲས་བུ་ལ་རྒྱུའི་རྒྱ་དང་། གཏི་མུག་ཕྱག་རྒྱ་རྣམ་པར་སྣང་མཛད་ཀྱིས་ས་སྤྱོད་མ་དང་། འདོད་ཆགས་ཕྱག་རྒྱ་འོད་དཔག་མེད་ཀྱིས་མཁའ་སྤྱོད་མ་ལ་རྒྱས་འདེབས་པ་ནི་ངོ་བོ་ཉིད་ལ་ངོ་བོ་ཉིད་ཀྱི་རྒྱའོ། ། རིགས་དང་རིགས་བདག་ཤེས་པར་འདོད་པས་ཕྱག་རྒྱ་བསྟན་པ་དེ་ལྟ་བུར་ཤེས་པར་བྱའོ། ། ཞེས་པ་ལ་ཞེ་སྡང་ཕྱག་རྒྱའི་ཞེས་པ་ནས་ཤེས་པར་བྱ་ཞེས་སོ། ། གསུམ་པ་ལྷ་མོ་རྣམས་ཀྱི་ས་བོན་ནི། ལྷ་མོ་གང་གི་ས་བོན་གང་ཡིན་དྲིས་པའི་ལན་ནི། ཨཱ་ལི་དང་པོ་ཨ་ཐུང་བདག་མེད་མའི་ས་བོན།
ཨཱ་ལི་གཉིས་པ་ཨཱ་རིང་པོ་རྡོ་རྗེ་མ། ཨཱ་ལི་གསུམ་པ་ཨི་ཐུང་ངུ་དཀར་མོ་ཉིད། བཞི་པ་ཨཱི་རིང་པོ་ཆུའི་རྣལ་འབྱོར་མ། ལྔ་པ་ཨུ་ཐུང་ངུ་རྡོ་རྗེ་མཁའ་འགྲོ་མ། དྲུག་པ་ཨཱུ་རིང་པོ་པུཀྐ་སི་ཞེས་བརྗོད། བདུན་པ་རྀ་ཐུང་ངུ་ཉིད་རྀ་ཁྲོད་མ། བརྒྱད་པ་རཱྀ་རིང་པོ་སྨེ་ཤ་ཅན་ཏེ་གདོལ་པ་མོར་བརྗོད། དགུ་པ་ཡང་ནི་ལི་ཐུང་ངུ་གཡུང་མོ་ཉིད། བཅུ་པ་ཡང་ནི་ལྔ་གཉིས་ཏེ་བཅུ་པ་ལཱྀ་རིང་པོ་དཀར་མོ་ཉིད། བཅུ་གཅིག་པ་ལ་ཨེ་ཐུང་ངུ་ཆོམ་ཀུན་མ་རུ་བརྗོད།
བཅུ་གཉིས་པ་ཨཻ་རིང་པོ་རོ་ལངས་མ་ཞེས་བརྗོད། བཅུ་གསུམ་པ་ཨོ་ཐུང་ངུ་གྷསྨ་རི། བཅུ་བཞི་པ་ཨཽ་རིང་པོ་ས་སྤྱོད་མ། བཅོ་ལྔ་པ་ཨཾ་ནི་མཁའ་སྤྱོད་མའི་ས་བོན་ཏེ་རྣལ་འབྱོར་པ་བཅོ་ལྔའི་ས་བོན་ཉིད་དེ་ལྟར་ཡིན་ནོ། ། ཞེས་པ་ལ་ཨཱ་ལི་དང་པོ་ཞེས་པ་ནས་ས་བོན་ཉིད་ཅེས་སོ། ། བཞི་པ་རྫོགས་རིམ་ལ་གསུམ་སྟེ། ཡེ་ཤེས་ཀྱི་བརྟེན་དཀྱིལ་འཁོར་གྱི་རྣམ་དག ཞུས་ལན་གཉིས་ཀྱིས་དེ་ལས་བྱུང་བའི་བྱང་ཆུབ་ཀྱི་སེམས་མི་སྤངས་བ། དེ་མངོན་དུ་བྱེད་པའི་ཐབས་སོ། ། དང་པོ་ལ་གསུམ་སྟེ།
རྩ་རྣམས་ལྷ་མོ་བཅོ་ལྔའི་ངོ་བོར་དག་པ། བཅུ་དྲུག་པ་ལ་བསྟན་པའི་རྒྱུ་མཚན། དེ་ཉིད་ཡབ་ཀྱི་ངོ་བོར་དག་པའོ། ། དང་པོ་ནི། རྡོ་རྗེ་རིགས་ཀྱི་ལེའུ་ལས་བྱང་ཆུབ་ཀྱི་སེམས་འབབ་པའི་རྩ་རྣམས་གང་བཅུ་དྲུག་ཕྲག་གཉིས་ཀྱི་བདག་ཉིད་སུམ་ཅུ་རྩ་གཉིས་གསུངས་པ། སྦྱང་གཞི་རྩ་ནི་མི་ཕྱེད་མ་ནས་བཟུང་ཡས་ནས་རེ་དང་། བདུད་འདྲལ་མ་བཞག་པའི་གཏུམ་མོ་ནས་བཟུང་མས་ནས་རེ་སྟེ་རྩ་གཉིས་གཉིས་སྦྱོང་བྱེད་མཁའ་སྤྱོད་མ་ནས་བཟུང་རྡོ་རྗེ་མའི་བར་གྱི་རྣལ་འབྱོར་མ་རེ་རེའི་རྣམ་པ་རྣམས་སུ་བརྗོད་དེ། རྗེ་བཙུན་མཆོག་གིས། ཚེས་གཅིག་ལུག་གི་འཕོ་བ་དང་། ། མི་ཕྱེད་གཏུམ་མོ་མཐེ་བོང་གཉིས། །
དགའ་བའི་དགའ་བ་ཡི་གེ་ཨ། ། མཁའ་སྤྱོད་མ་ལ་ཕྱག་འཚལ་ལོ། ། ཞེས་སོགས་ཚིགས་བཅད་བཅུ་བཞི་གསུངས་པ་ལྟར་ཤེས་པར་བྱའོ། ། རྩ་རྣམས་ཀྱི་གཙོ་མོ་རྐྱང་མ་རོ་མ་ཀུན་འདར་མ་གསུམ་ནི་སྦྱོང་བྱེད་དབུས་ཀྱི་བདག་མེད་རྣལ་འབྱོར་མ་ཞེས་བརྗོད་དོ། ། རྗེ་བཙུན་གྱིས། མཚན་མོ་ནམ་མཁའ་འགོག་པ་སྟེ། ། ལྷན་སྐྱེས་ལྷན་སྐྱེས་སྤྱི་གཙུག་ནའོ། ། དཀར་པོའི་མཚན་མོ་ཀུན་འདར་ཨ། ། རྩ་གསུམ་བདག་མེད་མ་དཔལ་འདུད། ། ཅེས་གསུངས་པ་ལྟར་ཤེས་པར་བྱའོ། །
ཞེས་པ་ལ་རིགས་ཀྱི་ཞེས་པ་ནས་མ་ཞེས་བརྗོད་ཅེས་སོ། ། གཉིས་པ་ནི། རྒྱུ་མཚན་གང་གིས་ཕྱིར་ན་སྦྱོང་བྱེད་ལྷ་མོ་བཅོ་ལྔ་ལས་མེད་པའི་ཕྱིར་ལྷ་མོ་བཅུ་དྲུག་ཆ་མེད་པས་འབད་པས་ཏེ་ངེས་པར་སྦྱང་གཞི་རྩ་དང་འཕོ་བ་ལ་སོགས་པ་བཅུ་དྲུག་ཚན་པ་བདུན་བཤད་པའི་བཅོ་ལྔ་ཡན་ཆད་སྦྱོང་བྱེད་ལྷ་མོ་རྣམས་ཀྱིས་སྦྱངས་ནས་དེ་ཀུན་གྱི་ལྷག་མ་བཅུ་དྲུག་པ་རྩ་རྣམས་ཀྱི་ནང་ནས་བདུད་འདྲལ་མ་དང་། འཕོ་བ་ནམ་མཁའ་འགོག་པ། ཡི་གེ་ཨཱཿཚེག་དྲག་ཅན། དགའ་བ་ལྷན་སྐྱེས་ཀྱི་ལྷན་སྐྱེས། ཚེས་བཅུ་དྲུག་པ། བྱང་སེམས་བཅུ་དྲུག་པ་གནས་སྤྱི་གཙུག་སྟེ། དེ་རྣམས་ཡབ་ཧེ་རུ་ཀས་སྦྱོང་གི་སྦྱོང་བྱེད་ལྷ་མོས་སྦྱོང་བ་སྤང་བར་བྱ་སྟེ། རྒྱུ་མཚན་ཅིའི་སླད་དུ་ཞེ་ན།
བདུད་འདྲལ་མ་ལ་སོགས་པ་རྣམས་ཀྱིས་སྤྲོས་པ་བསྐྱེད་པ་ལ་སོགས་པའི་དོན་གྱི་བྱ་བ་མི་བྱེད་པའི་ཕྱིར། དེ་རྣམས་སྟོང་པའི་རང་བཞིན་ཡིན་པའི་ཕྱིར། འོ་ན་སྔ་མ་རྣམས་ཀྱིས་དོན་གྱི་བྱ་བ་ཇི་ལྟར་བྱེད་ཅེ་ན། གཡས་ན་གནས་པའི་རྩ་རྣམས་ཀྱིས་གཟུང་བའི་རྟོག་པ་བསྐྱེད། གཡོན་ན་གནས་པའི་རྩ་རྣམས་ཀྱིས་འཛིན་པའི་རྟོག་པ་བསྐྱེད། ཨ་ལ་སོགས་པའི་ཡི་གེ་རྣམས་ཀྱིས་རྣལ་འབྱོར་མ་བསྐྱེད་པ་ལ་སོགས་པའི་སྤྲོས་བཅས་ཀྱི་དོན་གྱི་བྱ་བ་བྱེད་ནུས་ཏེ། དེའི་དཔེ་ཚེས་བཅོ་ལྔའི་བར་གྱི་ཟླ་བ་གོང་ནས་གོང་དུ་འཕེལ་བར་བྱེད་པ་ལྟར། སྔར་བསྟན་པའི་བཅོ་ལྔའི་ཆ་ཚན་པ་བདུན་གྱི་བདག་ཉིད་རྣམས་ཀྱིས་ཀྱང་སྤྲོས་བཅས་ཀྱི་བྱ་བ་འཕེལ་བར་བྱེད་ནུས་པས་དེ་རྣམས་ཐབས་བདེ་བ་ཆེན་པོའི་ངོ་བོ་བྱང་ཆུབ་ཀྱི་སེམས་ཡབ་ཧེ་རུ་ཀའི་ངོ་བོར་གྱུར་པ་སྟེ་དེ་ཡིན་ནོ་ཞེས་པ་ལ་གང་ཕྱིར་ཞེས་སོགས་པ་ནས་སེམས་སུ་འགྱུར་ཞེས་སོ། ། གསུམ་པ་ནི། བདེ་བ་ཆེན་པོའི་ངོ་བོ་ཡབ་ནི་ཨཱ་ལིའི་གཟུགས་བཅོ་ལྔ་ཡིན་ལ།
སྟོང་པའི་ངོ་བོ་རྣལ་འབྱོར་མ་རྣམས་དེའི་ཆ་བཅུ་དྲུག་པ་རྣམས་ཡིན་ནོ། ། ཞེས་པ་ལ་བདེ་བ་ཆེན་པོ་སོགས་སོ། ། དེ་ལྟར་ན་སྦྱང་གཞི་ཐབས་སྤྲོས་བཅས་ཀྱི་ཆ་རྣམས་སྦྱོང་བྱེད་སྟོང་པའི་ངོ་བོ་ལྷ་མོ་རྣམས་ཀྱིས་སྦྱངས། སྦྱང་གཞི་སྟོང་པའི་ངོ་བོ་བཅུ་དྲུག་པ་རྣམས་ཐབས་ཧེ་རུ་ཀས་སྦྱངས་པས་ཐབས་ཤེས་ཟུང་འཇུག་ཏུ་འགྱུར་བ་ནི་བླ་མེད་ཀྱི་ཁྱད་ཆོས་ཡིན་ཏེ། རྗེ་བཙུན་མཆོག་གི དེས་ན་རྡོ་རྗེ་ཐེག་པའི་ཟབ་དོན་ཀུན། ། ཐབས་དང་ཤེས་རབ་གཉིས་སུ་མེད་པ་ལ། ། ཁོ་བོའི་སེམས་ནི་མཆོག་ཏུ་དྭང་བ་ཡིས། ། རྡོ་རྗེ་ཐེག་ལ་གུས་པར་ཕྱག་འཚལ་ལོ། ། ཞེས་གསུངས་སོ། །
གཉིས་པ་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། རྡོ་རྗེ་སྙིང་པོས་གསོལ་པ། རྣལ་འབྱོར་མ་རྩ་ཀུན་ལས་བྱུང་བའི་བྱང་ཆུབ་ཀྱི་སེམས་ལྷན་ཅིག་སྐྱེས་པའི་དགའ་བ་བསྐྱེད་པའི་རང་བཞིན་ཉིད་བརྟེན་པ་ལྷན་སྐྱེས་ཀྱི་ཡེ་ཤེས་རང་རིག་པའི་ཕྱིར་འགྲིབ་པ་མེད་ལ། བདེ་བ་ཆེན་པོའི་ཕྱིར་བཏུང་བའི་མཆོག མཐའ་དང་བྲལ་བའི་ཕྱིར་ནམ་མཁའི་ཁམས་འདྲ་བ་ཉིད། དེའི་རྟེན་ཞུ་བ་ག་བུར་གསང་དབང་གི་བདག་མེད་མ་དེ་ཅི་ནས་ཀྱང་ངེས་པར་མི་སྤང་ལགས་སམ། ཞེས་པ་ལ་རྡོ་རྗེ་སྙིང་པོ་སོགས་སོ། །
གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཇི་སྐད་སྨྲས་པ་དེ་བཞིན་དུ་དེ་མི་སྤོང་ངོ་། ། ཞེས་པ་ལ་བཅོམ་ལྡན་འདས་སོགས་སོ། ། གསུམ་པ་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། རྡོ་རྗེ་སྙིང་པོས་གསོལ་པ། ཐབས་གང་གིས་རྩ་ཀུན་ལས་བྱུང་བའི་བྱང་ཆུབ་ཀྱི་སེམས་བསྐྱེད་པ་ལགས།
ཞེས་པའི་ཞུ་བ་སྟོན་པ་ལ་རྡོ་རྗེ་སྙིང་པོས་སོགས་སོ། ། གཉིས་པ་ལ་གསུམ་སྟེ། མདོར་བསྟན། རྒྱས་པར་བཤད། སྡོམ་པའི་དབྱེ་བས་ཤིན་ཏུ་རྒྱས་པར་བཤད་པའོ། ། དང་པོ་ནི། བཅོམ་ལྡན་འདས་ཀྱི་བཀའ་སྩལ་པ། གཞན་ལུས་ཕྱག་རྒྱ་ལ་ལྟོས་པའི་དཀྱིལ་འཁོར་འཁོར་ལོའི་ཐབས་སྙོམས་འཇུག་སོགས་དང་ནི། གཞན་ལུས་ལ་མ་ལྟོས་པར་རང་ཉིད་ཀྱིས་རང་གི་ལུས་བྱིན་གྱིས་བརླབས་ཏེ་ཡེ་ཤེས་སྐྱེ་བའི་རིམ་པས་ཀྱང་གཟུགས་ཅན་གྱི་བྱང་ཆུབ་ཀྱི་སེམས་བསྐྱེད་དེ། དཀྱིལ་འཁོར་འཁོར་ལོ་ལས་སྐྱེས་པའི་བྱང་སེམས་རགས་པའམ་གསལ་བས་ཀུན་རྫོབ་བྱང་ཆུབ་ཀྱི་སེམས་ཞེས་བྱ།
རང་བྱིན་རླབས་ལས་སྐྱེས་པ་ཕྲ་བའམ་གཞན་རྐྱེན་ལ་མ་ལྟོས་པའི་ཕྱིར་དོན་དམ་བྱང་སེམས་ཞེས་བྱ། གཉིས་གའི་རྟེན་དཀར་པོ་ཀུནྡ་ལྟ་བུ་ཉིད། དེ་ལ་ཀུན་རྫོབ་ཅེས་བྱ། དེ་ལ་བརྟེན་པའི་བདེ་བའི་གཟུགས་ཅན་ལ་དོན་དམ་ཞེས་བྱའོ། ། ཞེས་པ་ལ་བཅོམ་ལྡན་འདས་ཀྱིས་ཞེས་པ་ནས་བདེ་བའི་གཟུགས་ཅན་ནོ། ། ཞེས་སོ། ། གཉིས་པ་རྒྱས་བཤད་ལ་ཡང་གཉིས་ཏེ། དཀྱིལ་འཁོར་འཁོར་ལོ་དང་། རང་བྱིན་རླབས་སོ། ། དང་པོ་ལ་ལྔ་སྟེ།
ཀུན་རྫོབ་བྱང་ཆུབ་སེམས་ཀྱི་གནས། ཡེ་ཤེས་བདེན་པ་གཉིས་ཀྱི་རྣམ་གཞག རྟེན་ལས་ཀྱི་ཕྱག་རྒྱའི་མཚན་ཉིད། དེ་བརྟེན་པའི་ཐབས། བྱང་སེམས་མི་ཉམས་པར་བྱ་བ་འཐད་པ་དང་བཅས་པའོ། ། དང་པོ་ནི། བདེ་བའི་རྟེན་དུ་གྱུར་པའི་བྱང་ཆུབ་སེམས་ཀྱི་གནས་གང་ཞེ་ན། དེའི་གནས་ནི་བུད་མེད་ཀྱི་ཀཀྐོ་ལ་གསང་བ་དབང་གི་གནས་བདེ་བ་ཅན་དེའི་དབྱིབས། ཕྱི་ཨེའི་རྣམ་པ་གྲུ་གསུམ་ནང་རྩ་མཛེས་པའི་སྤྱི་བོ་བྃ་གྱི་རྣམ་པའི་རང་བཞིན་དུ་གནས། ཐབས་ཀྱིས་ཟིན་ན་བདེ་བ་མི་ཉམས་པར་བསྲུང་བ་ཉིད་ཀྱིས་ཕྱིར་ན་བདེ་བ་ཅན་ཞེས་བླ་མེད་ཀྱི་རྒྱུད་སྡེ་ཀུན་ལས་རབ་ཏུ་བསྒྲགས་ཤིང་གནས་དེ་ཉིད་སངས་རྒྱས་བདུད་རྩི་ལྔའི་དྭངས་མ་དང་།
རྡོ་རྗེ་འཛིན་པ་མི་རྟོག་པའི་ཡེ་ཤེས་རྣམས་ཀྱི་གནས་སོ། ། ཞེས་པ་ལ་བུད་མེད་ཀཀྐོ་སོགས་སོ། ། གཉིས་པ་ནི། ཆོས་ཅན་གྱི་ཕྱོགས་འདི་ཉིད་ལས་དང་ཉོན་མོངས་པས་ཁམས་གསུམ་དུ་འཁོར་ལོ་བཞིན་དུ་འཁོར་བས་འཁོར་བ་ཞེས་བྱ་སྟེ། ཆོས་ཅན་འདི་ཉིད་ཀྱི་ཆོས་ཉིད་རྟོགས་ན་སྡུག་བསྔལ་གྱི་ཕུང་པོ་ལས་གྲོལ་བའི་ཕྱིར་མྱ་ངན་ལས་འདས་པ་ཉིད་དོ། ། དེ་ནས་འཁོར་བ་སྤངས་ནས་གཞན་དུ་ནི་མྱ་ངན་ལས་འདས་པ་རྟོགས་པར་མི་འགྱུར་རོ། ། འཁོར་བ་ཡང་དག་པར་མ་གྲུབ་པ་དེ་ལ་མྱང་འདས་ཞེས་ཐ་སྙད་བཞག་པས་སོ། ། འོ་ན་ཐ་སྙད་དུ་འཁོར་བ་དང་མྱ་འདས་སོ་སོར་གང་ཞེ་ན། འཁོར་བ་ནི་གཟུགས་དང་སྒྲ་ལ་སོགས་པ་ཡུལ་དྲུག་དང་། འཁོར་བ་ནི་ཚོར་བ་ལ་སོགས་པ་ཕུང་པོ་ལྔ་དང་།
འཁོར་བ་ནི་མིག་ལ་སོགས་པ་ཡུལ་ཅན་དབང་པོ་དྲུག་རྣམས་ཉིད་དེ་དང་། འཁོར་བ་ནི་ཞེ་སྡང་ལ་སོགས་པ་ཉོན་མོངས་པ་རྣམས་ཏེ། མདོར་ན་ཆོས་ཅན་ཕུང་ཁམས་སྐྱེ་མཆེད་ཉོན་མོངས་པ་དང་བཅས་པ་རྣམས་འཁོར་བ་ཡིན་ཞིང་ཆོས་ཅན་འདི་རྣམས་ཀྱི་ཆོས་ཉིད་རང་བཞིན་གྱིས་མེད་པའམ། ངོ་བོས་མ་གྲུབ་པ་ནི་མྱ་ངན་ལས་འདས་པ་སྟེ། དེ་ལྟ་བུའི་སྣང་བ་དང་སྟོང་པ་དབྱེར་མེད་པ་ལ་ཟུང་འཇུག་ཅེས་ཀྱང་བྱ། འཁོར་འདས་དབྱེར་མེད་ཅེས་ཀྱང་བྱའོ། ། དེ་ལྟར་ཡིན་ཡང་བློ་རྨོངས་པས་མ་རྟོགས་པའི་ཕྱིར་ཆོས་ཅན་འཁོར་བའི་གཟུགས་ཅན་ཉིད་དང་། བློ་རྨོངས་པ་མེད་པས་སེམས་སྐྱེ་མེད་དུ་རྟོགས་པས་འཁོར་བའི་རྣམ་རྟོག་དག་པས་ནི་འཁོར་བ་མྱ་ངན་ལས་འདས་པར་འགྱུར་ཏེ། འཁོར་བ་ཡང་དག་པར་མ་གྲུབ་པ་དེ་ལ་མྱང་འདས་ཞེས་པའི་ཐ་སྙད་བཞག་པས་སོ། ། དོན་དམ་བྱང་ཆུབ་ཀྱི་སེམས་ནི་རང་བཞིན་གྱི་མྱ་ངན་ལས་འདས་པ་མཚན་འཛིན་གྱི་སྤྲོས་པ་ཐམས་ཅད་དང་བྲལ་ཞིང་ཀུན་རྫོབ་བདེན་པ་དང་།
དོན་དམ་བདེན་པ་ཟུང་དུ་འཇུག་པའི་ཚུལ་ཅན་འཁོར་འདས་དབྱེར་མེད་ཅེས་བྱ་བ་ཡིན་ནོ། ། ཞེས་པ་ལ་འདི་ཉིད་འཁོར་བ་ཞེས་པ་ནས་ཚུལ་ཅན་ནོ་ཞེས་སོ། ། གསུམ་པ་ནི། ཤིན་ཏུ་བྱད་བཞིན་བཟང་ཞིང་མིག་དཀྱུས་རིང་བས་མིག་ཡངས་མ། གཟུགས་མཛེས་པ་དང་། ལོ་བཅུ་དྲུག་ལོན་པས་ལང་ཚོས་རྣམ་པར་བརྒྱན། རྡོ་རྗེའི་རིགས་ཡངས་པས་ཁ་དོག་སྔོ་བསངས་མ། སྤྱོད་ལམ་དལ་མ། རང་དང་རིགས་མཐུན་པས་རིགས་བཟང་མ། བྱང་ཆུབ་ཀྱི་སེམས་སིཧླ་རཀྟ་ག་བུར་ཐིག་ལེ་འབྱུང་བའི་གནས།
ནང་གི་རྩ་ཁམས་བཟང་བའི་རྟགས་སུ་སྐྲ་བཟང་མ། སྒྲུབ་པ་པོ་ལ་སེམས་རང་བཞིན་གྱིས་དགའ་བ་རྣམས་ནི་སྐྱེས་ཐོབ་ཀྱི་ཡོན་ཏན་དང་། སློབ་དཔོན་རང་གིས་ཀྱེ་རྡོ་རྗེའི་དབང་བསྐུར་བ་ནི་སྦྱངས་སྟོབས་ཀྱི་ཡོན་ཏན་ཡིན་ནོ། ། ཞེས་པ་ལ་ཤིན་ཏུ་བཞིན་བཟང་ཞེས་པ་ནས་དགའ་ཞེས་སོ། ། བཞི་པ་ནི། བྱང་ཆུབ་ཀྱི་སེམས་རྒྱས་པའི་ཐབས་སུ་ཕྱག་རྒྱ་དེར་ནི་ཆང་ཡང་སྦྱིན་ཞིང་བཏུང་བར་བྱ། དེ་ནས་སྒྲུབ་པ་པོ་རང་ཡང་བཏུང་བ་ཉིད་བྱ་སྟེ། སྒྲུབ་པ་པོ་རང་དང་གཞན་སེམས་ཅན་ཐམས་ཅད་ཀྱི་དོན་དུ་ནི་བྱང་ཆུབ་རབ་ཏུ་སྒྲུབ་པར་བྱ་བའི་ཕྱིར། བྱང་སེམས་རྒྱས་པའི་ཐབས་བྱས་པའི་ཕྱི་ནས་ཕྱག་རྒྱ་དང་རྗེས་ཆགས་བྱ་སྟེ། དེ་ཡང་བྷོ་ལ་ཀཀྐོ་ལར་བཅུག་ནས་སྙོམས་འཇུག་གི་ཀུན་དྷུ་རུ་བྱེད་པ་བྱང་སེམས་མི་ཉམས་པར་བསྲུང་ནུས་པའི་བརྟུལ་ཞུགས་ཅན་གྱིས་བྱའོ། །
ཞེས་པ་ལ་དེར་ནི་ཆང་ཡང་ཞེས་པ་ནས་ཅན་ཞེས་སོ། ། ལྔ་པ་ནི། གནས་སྐབས་དེར་ནི་ཕྱག་རྒྱ་དང་སྦྱོར་བ་ལས་བྱུང་བའི་ག་བུར་ཏེ་ཐིག་ལེ་མཁས་པས་མི་སྤངས་ཞིང་ཉམས་པར་མི་བྱ་སྟེ། ཐིག་ལེ་དེ་ནི་ལག་ཏུ་མི་བླང་ཞིང་། ཉ་ཕྱིས་དང་དུང་ཆོས་ལ་སོགས་པའི་སྣོད་ཉིད་དུ་བླང་བ་མ་ཡིན་ལ། འོ་ན་གང་གིས་ན་ངེས་པར་རྣམ་པར་མི་རྟོག་པའི་བློ་དང་། ལུས་ཀྱི་སྟོབས་བསྐྱེད་པ་ཉིད་ཀྱི་ཕྱིར་མི་འཆི་བ་བདུད་རྩི་དེ། རྡོ་རྗེ་ལྕེ་ཡིས་བླང་བ་ཉིད་དེ་རླུང་གི་ནུས་པས་དྲང་ངོ་། ། དེ་ལྟ་བུའི་ག་བུར་ཉིད་ནི་བདག་མེད་མ་ལ་ཕྱི་ནང་གསང་བ་མཐར་ཐུག་བཞི་ལས་གསང་བའི་བདག་མེད་མ་ཡིན་ཞིང་། དེ་ལས་སྐྱེས་པའི་བདེ་བ་དེ་བདག་གཉིས་ཀྱི་རྟོག་པ་དང་བྲལ་བས་བདག་མེད་པའི་ཚུལ་ཅན་ཉིད་དོ། །
ཞེས་པ་ལ་དེར་ནི་སྦྱོར་བ་ཞེས་པ་ནས་ཚུལ་ཅན་ཉིད་ཅེས་སོ། ། གཉིས་པ་རང་བྱིན་བརླབས་ལ་ལྔ་སྟེ། དོན་དམ་བྱང་ཆུབ་སེམས་ཀྱི་གནས། ནང་གི་ཕྱག་རྒྱའི་མཚན་ཉིད། དེའི་བདེ་བ་ལོངས་སྤྱོད་པ། མདོར་རྒྱས་གཉིས་ཀྱིས་དངོས་གྲུབ་ཀྱི་རྒྱུ་ཡུལ་དྲུག་ལ་རྒྱས་བཏབ་པ། རང་བྱུང་གི་ཡེ་ཤེས་གཏན་ལ་དབབ་པའོ། ། དང་པོ་ནི། རང་བྱིན་བརླབས་དེའི་བདེ་བའི་རྟེན་ནང་གི་ཕྱག་རྒྱ་ཆེན་མོ་རང་གི་ལུས་ཀྱི་རྟེན་ལྟེ་བའི་དཀྱིལ་འཁོར་ཉིད་དུ་གནས་སོ། ། ཞེས་པ་ལ་དེའི་བདེ་བ་སོགས་སོ། །
གཉིས་པ་ནི། ནང་གི་ཕྱག་རྒྱ་མ་དེའི་རྣམ་པ་ནི། དབྱངས་ཡིག་བཅུ་དྲུག་གི་དང་པོ་ཨ་ཐུང་གི་རང་བཞིན་ཏེ་གཉིས་མེད་ཀྱི་དོན་མཚོན་ནུས་པས་བློའི་ཤེས་རབ་ཅེས་སྐུ་གསུམ་གྱི་བདག་ཉིད་སངས་རྒྱས་རྣམས་ཀྱིས་བཏགས། རྫོགས་པའི་རིམ་པ་རང་བྱིན་གྱིས་བརླབས་པའི་རྣལ་འབྱོར་གྱི་སྐབས་ལས་ལྟེ་བའི་ཨ་ཐུང་དེ་ཉིད་ནང་སྔགས་ཀྱི་བཅོམ་ལྡན་ཤེས་རབ་བདག་མེད་མ་ཡིན་ནོ། ། སྤྱིར་རྩ་དབུ་མ་དེ་ནི་སྤྱི་བོ་ནས་ལྟེ་བའི་བར་དུ་འོངས་ཤིང་དེར་སྦྲུལ་འཁྱིལ་བ་ལྟར་གནས་པའ་ིལྷག་མ་གསང་གནས་ཙམ་ཏུ་སླེབ་པས་རིང་བར་མ་ཡིན། བརྐྱང་ན་རྐང་མཐིལ་གྱི་བར་དུ་སླེབ་པས་ཐུང་བ་མ་ཡིན། བ་ལའི་ཐག་པ་ལྟར་ཆ་ཕྲ་བས་རགས་པ་གྲུ་བཞི་མ་ཡིན་ཞིང་ཟླུམ་པོ་ཡང་མ་ཡིན་ནོ། ། དེའི་ཆ་ཤས་དེར་མྱོང་བའི་རང་བྱུང་གྱི་ཡེ་ཤེས་ཡུལ་དྲུག་གི་རྟོག་པ་དང་བྲལ་བས་དྲི་དང་རོ་དང་མྱང་བ་ལས་འདས་ཤིང་ལྷན་ཅིག་སྐྱེས་པའི་དགའ་བ་སྐྱེད་པར་བྱེད་པ་ཅན་ཡིན་ནོ། ། ཞེས་པ་ལ་དང་པོའི་དབྱངས་ཞེས་པ་ནས་བྱེད་པ་ཅན་ཞེས་སོ། ། གསུམ་པ་ནི།
ནང་གི་བདག་མེད་མ་དེ་ལས་སྐྱེས་པའི་བདེ་བའི་ཡེ་ཤེས་དེ་རྣལ་འབྱོར་པ་དེ་ཡིས་ཟ་བ་སྟེ་མྱོང་བ་ཉིད་དོ། ། ཞེས་པ་ལ་དེ་ལས་སོགས་སོ། ། བཞི་པ་ནི། བདེ་བ་ཆེན་པོ་དེ་དང་ལྷན་ཅིག་འབྲལ་བ་མེད་པར་དངོས་པོ་ཐམས་ཅད་ལ་རྒྱས་འདེབས་པའི་ཕྱིར་ཕྱག་རྒྱ་ཆེན་པོ། དེ་ལས་ཟག་མེད་ཀྱི་བདེ་བ་མཐར་ཐུག་སྦྱིན་པའི་དངོས་གྲུབ་ཐོབ་པར་འགྱུར་རོ། ། ཞེས་པ་ལ་དེ་དང་ལྷན་ཅིག་སོགས་སོ། ། འོ་ན་གོང་གི་བདེ་བ་ཟ་བ་དེ་ཡུལ་ལ་ལོངས་སྤྱོད་ཅིང་ཟ་བ་ཡིན་ནམ། མ་སྤྱད་པར་ཟ་བ་ཡིན་ཞེ་ན། སྤྱད་ནས་ཟ་སྟེ། གཟུགས་སྒྲ་དེ་བཞིན་དྲི་དང་ནི། །
རོ་དང་དེ་བཞིན་རེག་བྱ་ཉིད། ། ཆོས་ཀྱི་དབྱིངས་ཀྱི་རང་བཞིན་ཡང་། ། སོ་སོ་རང་རིག་པའི་ཤེས་རབ་ཉིད་ཀྱིས་ནི་ལོངས་སྤྱད་པར་བྱའོ། ། ཞེས་པ་ལ་གཟུགས་སྒྲ་སོགས་སོ། ། ལྔ་པ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ཉམས་སུ་མྱོང་བའི་བདེ་བ་དེ་ཉིད་ཞུ་བ་དང་བདེ་བ་ལྷན་ཅིག་སྐྱེས་པའི་གཟུགས་ཅན། བདེ་བ་དེ་ཉིད་ཀྱིས་ཟག་མེད་ཀྱི་བདེ་བ་སྐྱེད་པས་བདེ་ཆེན་བཟང་པོའི་རྣལ་འབྱོར་མ།
བདེ་བ་དེ་ཉིད་སྙིང་པོ་ལེན་ཅིང་རྟོག་པ་གཅོད་པར་བྱེད་པས་དཀྱིལ་འཁོར་འཁོར་ལོ་དང་། ཡེ་ཤེས་ལྔའི་རང་བཞིན་ཅན་ནོ། ། ཞེས་པ་ལ་དེ་ཉིད་ལྷན་ཅིག་སོགས་སོ། ། གཉིས་པ་ནི། རང་བྱུང་ཡེ་ཤེས་ཀྱི་བདེ་བ་དེ་ནི་ཆོས་ཐམས་ཅད་གཟུགས་བརྙན་གྱི་ཚུལ་དུ་འཆར་བས་མེ་ལོང་ཡེ་ཤེས་ཀྱི་གཟུགས། མི་མཉམ་པའི་རྟོག་པ་སྤངས་པས་མཉམ་ཉིད་ཡེ་ཤེས་དངོས་པོ་ཅན། ཆོས་ཅན་སོ་སོར་སྣང་བ་གསལ་ལེ་ཅིག་ཅར་དུ་རྟོགས་པས་ཡང་དག་པར་གྱུར་པ་སོ་སོར་རྟོག་པ། བདེ་བ་དེ་ཉིད་ལུས་ངག་ཡིད་གསུམ་གྱི་ཞེན་པ་དང་བྲལ་བས་བྱ་བ་ནན་ཏན་ཏེ། གཟུང་འཛིན་གྱི་མཚན་རྟོག་མངོན་གྱུར་བ་དང་བྲལ་བས་ཆོས་ཀྱི་དབྱིངས་ཀྱི་ཡེ་ཤེས་ཤིན་ཏུ་རྣམ་དག་ལ་བདེ་བ་དེ་ཉིད་ཡི་གེ་བཞིའི་དོན་དང་ལྡན་པས་དཀྱིལ་འཁོར་གྱི་བདག་པོ་ཧེ་རུ་ཀ་ང་། བདེ་བ་དེ་ཉིད་བདག་གཉིས་ཀྱིས་སྟོང་པས་བདག་མེད་རྣལ་འབྱོར་མ།
ཐམས་ཅད་ཀྱི་བདག་ཉིད་དུ་གྱུར་པས་ཆོས་ཀྱི་དབྱིངས་ཀྱི་རང་བཞིན་ཅན་ནོ། ། ཞེས་པ་ལ་དེ་ནི་མེ་ལོང་ཞེས་པ་ནས་རང་བཞིན་ཅན་ཞེས་སོ། ། རང་བྱིན་རླབས་ཀྱི་སྐབས་འདིའི་ཡེ་ཤེས་ལྔ་ནི་མཚོན་བྱེད་དཔེའི་ཡེ་ཤེས་ཡིན་པར་དག་ལྡན་ལས་བཤད་དོ། ། གསུམ་པ་སྡོམ་པའི་རབ་ཏུ་དབྱེ་བ་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། རྡོ་རྗེ་སྙིང་པོས་གསོལ་པ། རྟེན་གྱི་འཁོར་ལོ་གཞལ་ཡས་ཁང་བསྒོམ་པའི་ལམ་དང་ནི། བརྟེན་པ་ལྷ་རྣམས་ཇི་ལྟར་འབྱུང་བ་ཉིད་དེ་བསྐྱེད་པའི་ཚུལ་ཐམས་ཅད་བཅོམ་ལྡན་འདས་ཀྱིས་སྔར་ལེའུ་བརྒྱད་པ་ལ་སོགས་པར་གསུངས་ན།
ནང་གི་སྡོམ་པའི་དབྱེ་བའང་བདག་ལ་བཤད་དུ་གསོལ། ཞེས་པའི་ཞུ་བ་སྟོན་པ་ལ་རྡོ་རྗེ་སྙིང་པོ་སོགས་སོ། ། ཡང་དཀྱིལ་འཁོར་འཁོར་ལོ་བསྒོམ་པའི་ལམ་དང་། ལྷ་རྣམས་ཇི་ལྟར་འབྱུང་བ་རང་བྱིན་རླབས་གཉིས་རིམ་ཅན་དུ་གསུང་ན་ནང་གི་སྡོམ་པའི་དབྱེ་བའང་བཤད་དུ་གསོལ། ཞེས་གསུངས་སོ། ། གཉིས་པ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། བཅོམ་ལྡན་འདས་ཀྱི་བཀའ་སྩལ་པ།
ནང་གི་རྣལ་འབྱོར་མ་ནི་སྒྲུབ་པ་པོ་སྐྱེས་པ་དང་བུད་མེད་གང་གི་ལུས་ཀྱི་ལྟེ་བའི་དབུས་ཀྱི་གནས་སུ་ཨའི་རྣམ་པར་གནས་པ་ནི་ནང་གི་སྡོམ་པའི་གནས་ཀྱི་གཙོ་བོ་ཡིན་ཞིང་། སྡོམ་པའི་ཚུལ་ནི། ཇི་ལྟར་ཕྱི་རོལ་ན་ཆོས་ཇི་སྙེད་ཡོད་པ་ཐམས་ཅད་དེ་བཞིན་ནང་ལུས་ལ་སྡོམ་པའི་དེ་ཁོ་ན་ཉིད་རབ་ཏུ་དབྱེ་བར་བྱའོ། ། ཞེས་པ་ལ་བཅོམ་ལྡན་འདས་ཀྱིས་སོགས་སོ། ། གཉིས་པ་ལ་གསུམ་སྟེ། སྙོམས་འཇུག་གི་ཐབས་ནང་དུ་བཞག་པ། འཁོར་ལོ་བཞི་ལ་ཆོས་ཐམས་ཅད་བཞག་པ། སེམས་ཅན་རྣམས་སངས་རྒྱས་སུ་བསྟན་པའོ། ། དང་པོ་ནི། ནང་གི་བྷོ་ལ་ནི་གསང་གནས་ཀྱི་རྩ་དབུ་མ་ཡིན་ལ་དེར་སྐྱེས་པའི་བདེ་བ་ནི་དངོས་པོ་ཐམས་ཅད་རྒྱས་འདེབས་པའི་ཕྱིར་ཕྱག་རྒྱ་ཆེན་པོ་ཞེས་བྱ་ལ།
རྡོ་རྗེ་སྐྱེ་མཆེད་ཐམས་ཅད་ནི་གཉིས་མེད་ཀྱི་ཡེ་ཤེས་ཉིད་དེ། བདེ་བ་དང་སྟོང་པ་ཟུང་དུ་འཇུག་པ་འདིས་ནི་ཐབས་ཤེས་གསང་བའི་སྙོམས་པར་འཇུག་པ་ཡིན་པས་ཕྱི་རོལ་གྱི་ཐབས་ཤེས་གཉིས་ཀྱི་དབང་པོ་གཉིས་སྙོམས་པར་འཇུག་པ་བསྟན་པ་མེད་དེ་འདིར་མི་དགོས་སོ། ། ཞེས་པ་ལ་བྷོ་ལའི་བདེ་བ་སོགས་སོ། ། གཉིས་པ་གསུམ་སྟེ། འཁོར་ལོ་བཞི་ལ་སྐུ་བཞིར་བཞག་པ། འབྲས་བུ་བཞིར་བཞག་པ། སྡེ་པ་བཞིར་བཞག་པའོ། ། དང་པོ་ལ་གསུམ་སྟེ། མདོར་བསྟན། རྒྱས་བཤད།
ཤིན་ཏུ་རྒྱས་བཤད་དོ། ། དང་པོ་ནི། ཕྱི་རོལ་གྱི་སྐུ་གསུམ་ལུས་ཀྱི་ནང་དུ་ནི་འཁོར་ལོ་གསུམ་གྱི་གཟུགས་ཀྱིས་བརྗོད་པར་བྱ་ཞིང་། སྐུ་གསུམ་དབྱེར་མེད་ཡོངས་སུ་ཤེས་པར་གྱུར་པ། ངོ་བོ་ཉིད་སྐུ་ནི་སྤྱི་བོ་བདེ་བ་ཆེན་པོ་ཡི་འཁོར་ལོར་བརྗོད་དོ། ། ཞེས་པ་ལ་སྐུ་གསུམ་ལུས་ཀྱི་སོགས་སོ། ། གཉིས་པ་ནི། འོ་ན་འཁོར་ལོ་བཞི་པོ་དེ་སྐུ་གང་དང་གང་ཡིན་ཞེ་ན། སྐྱེ་གནས་ཏེ་ལྟེ་བ་སྤྲུལ་པའི་འཁོར་ལོ་ནི་སྤྲུལ་སྐུ་དང་། སྙིང་ཁ་ཆོས་ཀྱི་འཁོར་ལོ་ནི་ཆོས་སྐུ་དང་།
མགྲིན་པ་ལོངས་སྤྱོད་ཀྱི་འཁོར་ལོ་ནི་ལོངས་སྤྱོད་རྫོགས་པའི་སྐུ་དང་། མགོ་བོར་ཡང་སྟེ་སྤྱི་བོ་བདེ་ཆེན་གྱི་འཁོར་ལོ་ནི་དེ་བཞིན་དུ་ཡང་བདེ་བ་ཆེན་པོ་ངོ་བོ་ཉིད་ཀྱི་སྐུ་ཉིད་དེ། དེ་ལྟར་ན་ལུས་ལ་སྐུ་གསུམ་པོ་དང་ནི་བཞི་པ་རྣམ་པར་གནས་སོ། ། ཞེས་པ་ལ་ཆོས་དང་ལོངས་སྤྱོད་སོགས་སོ། ། གསུམ་པ་ནི། མ་ལུས་པའི་སེམས་ཅན་ནི་འདོད་ཁམས་རྣམས་ཡིན་ལ། དེའི་ནང་ཚན་གྱི་མངལ་སྐྱེས་ཐོག་མར་སྐྱེ་བའི་གནས་ལྟེ་བ་གང་ལ་བརྗོད་པར་བྱ་བ་སྤྲུལ་པའི་སྐུ་ཉིད་དུ་འཇོག་པ་ཡིན་ཏེ། རྒྱུ་མཚན་གང་གི་ཕྱིར་ན། ཐབས་ཀྱི་ཟིན་མ་ཟིན་གྱི་བྱེ་བྲག་གིས་ཟག་བཅས་དང་ཟག་མེད་ཀྱི་ལུས་བསྐྱེད་ཅིང་སྤྲུལ་པ་སྣ་ཚོགས་བྱེད་པའི་གནས་བརྟན་པོ་ཡིན་པའི་ཕྱིར། དཔེར་ན་སངས་རྒྱས་གང་གིས་གདུལ་བྱ་ལ་ལམ་བསྐྱེད་པ་དང་སྤྲུལ་པ་སྣ་ཚོགས་བྱེད་པའི་སྐུ་ལ་ནི་སྤྲུལ་པ་ཅན་ཞེས་བརྗོད་པ་བཞིན་ནོ། །
སེམས་ནི་ཆོས་སྐུའི་རང་བཞིན་ཏེ་སེམས་གནས་པའི་རྟེན་གྱི་གཙོ་བོ་སྙིང་ཁ་ཡིན་པས་ཆོས་ཀྱི་སྐུ་ཡང་སྙིང་ཁར་འགྱུར་རོ། ། མངར་བ་ལ་སོགས་པ་རོ་རྣམ་པ་དྲུག་གི་གཟུགས་ཅན་གྱི་བཟའ་བ་ངེས་པར་ལོངས་སྤྱོད་པར་བརྗོད་པའི་ཕྱིར། མགྲིན་པ་ལོངས་སྤྱོད་ཀྱི་འཁོར་ལོ་ནི་ལོངས་སྐུ་དང་། སྤྱི་བོ་བདེ་བ་ཆེན་པོ་བྱང་སེམས་གནས་པ་ནི་ངོ་བོ་ཉིད་ཀྱི་སྐུ་ཡིན་ནོ། ། ཞེས་པ་ལ་མ་ལུས་པའི་ཞེས་པ་ནས་བདེ་བ་ཆེན་པོར་གནས་ཞེས་སོ། ། གཉིས་པ་ལ་གཉིས་ཏེ། མདོར་བསྟན། རྒྱས་བཤད། དང་པོ་ནི། ལྟེ་བའི་འཁོར་ལོའི་ཕྱི་དབྱིབས་ཨེའི་རྣམ་པ་དང་།
ནང་ཝྃ་གྱི་རྣམ་པ་ནི་རྒྱུ་མཐུན་གྱི་འབྲས་བུ་ཉིད་དོ། ། རྣམ་སྨིན་གྱི་འབྲས་བུ་ནི་སྙིང་ཁ་ཆོས་ཀྱི་འཁོར་ལོ་ལས་དང་། མགྲིན་པ་ལོངས་སྤྱོད་ཀྱི་འཁོར་ལོ་སྐྱེས་བུས་བྱེད་པའི་འབྲས་བུ་ཉིད་དང་། སྤྱི་བོ་བདེ་བ་ཆེན་པོའི་འཁོར་ལོར་དྲི་མ་མེད་པའི་འབྲས་བུ་ཉིད་དོ། ། མདོར་ན་རྒྱུ་མཐུན་གྱི་འབྲས་བུ་དང་། རྣམ་སྨིན་ལ་སོགས་པས་རབ་ཏུ་ཕྱེ་བའི་འབྲས་བུ་རྣམ་པ་བཞི་ཞེས་བརྗོད་དོ་ཞེས་པ་ལ་ཨེ་ཝཾ་རྣམ་པ་སོགས་སོ། ། འོ་ན་འཁོར་ལོ་བཞི་འབྲས་བུ་བཞིར་འཇོག་པའི་རྒྱུ་མཚན་གང་ཞེ་ན། བཤང་སྒོའི་ལས་ཀྱི་རླུང་གིས་ལྟེ་བའི་གཏུམ་མོ་བསྐུལ་བ་སྟེ་སྦར་བ་ཡིས་རྒྱུ་བྱས་པ་ལས་འབྲས་བུ་རང་གི་ཡེ་ཤེས་ཉམས་སུ་མྱོང་བ་ལ་ནང་གི་བཅོམ་ལྡན་ཤེས་རབ་མ་སྟེ་དབུ་མ་ལོངས་སྤྱོད་ལ། དེས་ན་རྒྱུ་ཇི་ལྟར་བྱས་པ་དེ་བཞིན་དུ་འབྲས་བུ་ལོངས་སྤྱོད་པས་ལྟེ་བ་ལ་རྒྱུ་མཐུན་གྱི་འབྲས་བུ་ཞེས་ནི་རབ་ཏུ་བསྒྲགས་སོ། ། རྩོལ་བའི་ལས་ཆུང་ཞིང་འབྲས་བུ་མྱོང་བ་ཆེ་བའི་ཕྱིར།
རྣམ་པར་སྨིན་པའི་འབྲས་བུ་ནི་རྒྱུ་མཐུན་གྱི་འབྲས་བུ་དེ་ལས་བཟློག་པ་སྙིང་ཁའོ། ། རྣལ་འབྱོར་པས་ལམ་བསྒོམ་པས་དྲི་མ་སྦྱངས་ཏེ་དག་པ་ན་འབྲས་བུ་སྐྱེ་བའི་ཕྱིར་དྲི་མ་མེད་པའི་འབྲས་བུ་ནི་སྤྱི་བོའི་འཁོར་ལོ་ཉིད་དོ། ། སྐྱེས་བུས་བསྐྱེད་པའམ་འདུས་བྱས་ཏེ་རོ་ལ་ལོངས་སྤྱོད་པའི་ཕྱིར་སྐྱེས་བུས་བྱེད་པའི་འབྲས་བུ་ནི་མགྲིན་པའི་འཁོར་ལོ་ཉིད་དོ། ། ཞེས་པ་ལ་ལས་ཀྱི་རླུང་གིས་ཞེས་པ་ནས་བྱས་པ་ཉིད་དོ་ཞེས་སོ། ། གསུམ་པ་ནི། འོ་ན་འཁོར་ལོ་བཞི་ལ་སྡེ་པ་བཞིར་འཇོག་པའི་རྒྱུ་མཚན་གང་ཞེ་ན། ཕྱི་རོལ་དུ་རྩོད་པ་མེད་པ་གནས་ཐམས་ཅད་མི་འགྱུར་བར་སྡོད་པ་གནས་བརྟན་པ་བཞིན་དུ། ནང་དུ་ལྟེ་བ་སྤྲུལ་པའི་འཁོར་ལོ་ནི་གནས་བརྟན་པའི་སྡེ་པ་ཉིད་དེ། གང་གི་ཕྱིར་ན་ལྟེ་བ་སྤྲུལ་པའི་འཁོར་ལོ་ནི། ལུས་གྲུབ་པའི་གཞི་ཡིན་པས་ཐོག་མའི་གནས་བརྟན་པོ་ཡིན་པའི་ཕྱིར།
དུས་གསུམ་རྫས་སུ་ཡོད་པར་སྨྲ་བའི་ཡོད་སྨྲའི་སྡེ་པ་བཞིན་དུ་ཆོས་ནི་ཐམས་ཅད་ཡོད་པར་སྨྲ་བས་སེམས་ལས་བྱུང་བའི་ཕྱིར། སེམས་ཀྱི་རྟེན་སྙིང་ཁར་ཡོད་པས་སྙིང་ཁ་ཆོས་ཀྱི་འཁོར་ལོར་ཐམས་ཅད་ཡོད་པར་སྨྲ་བའི་སྡེ་པའོ། ། རྒྱལ་པོའི་བུ་རབ་ཏུ་བྱུང་པ་ཀུན་གྱིས་བཀུར་བ་བཞིན་དུ་མགྲིན་པ་ལོངས་སྤྱོད་ཀྱི་འཁོར་ལོར་ཀུན་གྱིས་བཀུར་བའི་སྡེ་པ་ཉིད་དེ། གང་གི་ཕྱིར་ན་མགྲིན་པ་ལོངས་སྤྱོད་ཀྱི་འཁོར་ལོར་རོ་དྲུག་པོ་ཀུན་གྱིས་བཀུར་བའི་ཕྱིར། རྩོད་པ་བྱུང་བའི་ཚེ་རྩོད་པ་མེད་པའི་དགེ་འདུན་ཕལ་ཆེན་འདུས་པའི་སྡེ་པ་བཞིན་དུ། སྤྱི་བོ་བདེ་བའི་འཁོར་ལོར་དགེ་འདུན་ཕལ་ཆེན་པའི་སྡེ་པ་སྟེ། གང་གི་ཕྱིར་ན་བདེ་བ་ཆེན་པོའི་རྟེན་བྱང་སེམས་ཕལ་ཆེན་མགོ་སྟེ་སྤྱི་བོར་གནས་པས་སོ། ། ཞེས་པ་ལ་གང་ཕྱིར་ཞེས་པ་ནས་གནས་པས་ཞེས་སོ། ། གསུམ་པ་སེམས་ཅན་རྣམས་སངས་རྒྱས་སུ་བསྟན་པ་ལ་གཉིས་ཏེ། ཆོས་ཅན་དང་འདྲ་བ།
ཆོས་ཉིད་དབྱེར་མེད་པས་སངས་རྒྱས་སུ་བསྟན་པའོ། ། དང་པོ་ལ་གཉིས་ཏེ། ཆོས་མཐུན་སྦྱར་བ་དང་། དེ་ལ་ལྷ་མོ་ངོ་མཚར་བས་བརྒྱལ་བའོ། ། དང་པོ་ནི། སྡེ་པ་ཞེས་བྱ་སྐུ་རུ་བརྗོད་དེ། སྡེ་པའི་སྐད་དོད་ནི་ཀཾ་ཞེས་པ་འདུས་པའམ་ཚོགས་པ་ཡིན་ལ། དེ་ལ་ཀ་ཡ་ཞེས་པ་ལུས་ཀྱི་སྒྲ་ཡང་ཡོད་པས་ལུས་ཚོགས་པའམ་འདུས་པའོ། ། ནང་དུ་ཆོས་མཐུན་སྦྱར་ན་མའི་ལྟོ་བ་དགེ་འདུན་གྱི་གནས་སུ་བརྗོད་པར་བྱ་ཞིང་སྐྱེ་གནས་ནས་ཕྱིར་འབྱུང་བར་འདོད་པ་འདོད་ཆགས་དང་བྲལ་བ་རབ་ཏུ་འབྱུང་འདོད་པར་འགྱུར་བ་དང་། མངལ་གྱི་ཕྲུ་མ་གྱོན་པ་ཆོས་གོས་ཀྱི་དོད་ཉིད་དོ། །
དེ་བཞིན་དུ་མ་ནི་རབ་ཏུ་བྱུང་བའི་མཁན་མོ་ཉིད་དང་། སྐྱེ་བའི་ཚེ་མགོ་བོར་ཐལ་མོ་སྦྱར་བ་ཕྱག་འཚལ་བ་དང་། མངལ་ནས་རིམ་བཞིན་ཕྱིར་འགྲོ་བ་སྟེ་འབྱུང་བའི་བྱ་བ་ཁྲིམས་ཀྱི་གནས་ལ་རིམ་གྱིས་སླེབས་པ་དང་། བུ་ཚ་སྐྱེས་པའི་ཚེ་སྔགས་ཀྱི་བཟླས་པ་ཨ་དང་ཧཾ་འདོན་པ་སློབ་དཔོན་གྱི་རྗེས་ཟློས་ཀྱི་དོད་ཡིན་ཞིང་། དེའི་རྒྱུ་མཚན་སྐྱེ་གནས་ལྟེ་བའི་དབུས་ན་ཡི་གེའི་རྣམ་པ་ཨ་ཡོད་ཅིང་། སྤྱི་བོ་བདེ་ཆེན་གྱིའང་དབུས་ནས་ཡི་གེའི་རྣམ་པ་ཧཾ་ཡོད་པ། དེ་གཉིས་དབུ་མས་སྦྲེལ་བ་ལས་སེམས་གནས་པས་ཨ་དང་ཧཾ་བརྗོད་པ་ཡིན་ནོ། ། ཁྱིམ་པའི་རྟགས་འདོར་བས་གཅེར་བུ་སྐྲ་དང་ཁ་སྤུ་བྲེགས་ཤིང་ཨ་དང་ཧཾ་གི་སྔགས་འདོན་ཞིང་སྐྱེས་པའི་ཕྱིར་ན་རང་བཞིན་གྱི་དགེ་སློང་ཉིད་དོ། ། ཆོས་མཐུན་འདི་དག་གི་རྐྱེན་གྱིས་སེམས་ཅན་རྣམས་སངས་རྒྱས་ཉིད་དུ་ཐེ་ཚོམ་མེད་ལ། སངས་རྒྱས་ཀྱི་ཆོས་མཐུན་རྩི་བ་ནི་མངལ་གྱི་གནས་སྐབས་ཀྱི་ཟླ་བ་བཅུ་ཡང་བྱང་ཆུབ་སེམས་དཔའི་ས་རྣམས་བཅུ་ཉིད་དང་འདྲ་བ་ལ།
ཟླ་བ་བཅུ་རྫོགས་པའི་སེམས་ཅན་སྐྱེས་པ་ནི་སངས་རྒྱས་ས་བཅུའི་དབང་ཕྱུག་གོ ། ཞེས་པ་ལ་སྡེ་པ་ཞེས་བྱ་ཞེས་པ་ནས་ས་བཅུའི་དབང་ཕྱུག་གོ་ཅེས་སོ། ། གཉིས་པ་ནི། ཆོས་མཐུན་སྦྱར་བའི་རྗེས་དེ་ནས་རྣལ་འབྱོར་མ་བདག་མེད་མ་ལ་སོགས་པ་ཞེས་པ་ནས་རི་རབ་ཀྱི་རྡུལ་ཕྲ་རབ་དང་མཉམ་པའི་རྣལ་འབྱོར་མ་རྣམས་ཀྱིས་སེམས་ཅན་རྣམས་སངས་རྒྱས་སུ་བསྟན་པའི་ཚིག་འདི་དག་ཐོས་ནས་མཆོག་ཏུ་ངོ་མཚར་དུ་གྱུར་ཞིང་ཁ་ཅིག་དྲན་མེད་དུ་བརྒྱལ་བ་དང་། འཇིགས་ཤིང་སྐྲག་པ་དང་། ལུས་ས་ལ་འགྱེལ་བ་དང་། ལུས་སེམས་འདར་བར་གྱུར། ཅེས་པ་ལ་དེ་ནས་ཞེས་པ་ནས་གྱུར་ཏོ་ཞེས་སོ། ། གཉིས་པ་ཆོས་ཉིད་དབྱེར་མེད་ལ་གཉིས་ཏེ། བརྒྱལ་བ་བསླངས་ནས་མཉན་པར་གདམས་པ་དང་།
དོན་དངོས་སོ། ། དང་པོ་ནི། ཡང་སྟོན་པ་རྡོ་རྗེ་ཅན་གྱིས་ལྷ་མོ་དེ་རྣམས་ཐམས་ཅད་བརྒྱལ་བ་ལ་སོགས་པ་གཟིགས་ནས་བསླང་པའི་ཕྱིར་ཡང་དག་པར་བསྟོད་པ། ས་དང་ཆུ་དང་རླུང་དང་བྱིན་ཟ་སྟེ་མེ་རྣམ་པར་དག་པའི་ལྷ་མོ་བཞི་ལ་སོགས་པ་གསང་བའི་ཆོས་བསྟན་པའི་སྣོད་དུ་རུང་བ་ཅན་ཁྱེད་ཉིད་ལ་སེམས་ཅན་རྣམས་སངས་རྒྱས་སུ་བསྟན་པའི་དོན་གང་ཞིག་སུས་ཀྱང་མི་ཤེས་པ་དེ་ཉིད་ང་ཡིས་བཤད་པར་སྤྲོ་ཡིས་ཉོན་ཅིག་ཅེས་གདམས་ཤིང་། བཅོམ་ལྡན་འདས་ཀྱི་གསུང་བསྟོད་པའི་ཚིག་རྨི་ལམ་ལྟ་བུ་ཉེ་བར་ཐོས་ནས་ལྷ་མོ་ཐམས་ཅད་སྲོག་དྲན་པ་རྙེད་པར་གྱུར་ཏོ། ། ཞེས་པ་ལ་ཡང་རྡོ་རྗེ་ཞེས་པ་ནས་གྱུར་ཏོ་ཞེས་སོ། ། གཉིས་པ་ལ་གཉིས་ཏེ། རང་བཞིན་སངས་རྒྱས་ཡིན་ཡང་གནས་སྐབས་སེམས་ཅན་དུ་མི་འགལ་བ་དང་། བཅིང་བ་དང་གྲོལ་བའི་ཁྱད་པར་བཞག་པའོ། ། དང་པོ་ལ་གཉིས་ཏེ།
གསུང་པ་དང་། མཐུན་པར་བསྔགས་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། སེམས་ཅན་རྣམས་ཀྱི་སེམས་ནི་གདོད་མ་ནས་སྤྲོས་པ་དང་བྲལ་བའི་རང་བཞིན་གྱིས་སངས་རྒྱས་ཉིད་དོ། ། འོན་ཀྱང་གཟུང་འཛིན་གློ་བུར་དྲི་མས་བསྒྲིབས་པས་སོ། ། གློ་བུར་གྱི་དྲི་མ་དེ་ཉིད་ཐབས་ཀྱིས་བསལ་ནས་དོན་གཉིས་མཐར་ཕྱིན་གྱི་སངས་རྒྱས་ཉིད་དོ། ། ཞེས་པ་ལ་བཅོམ་ལྡན་སོགས་སོ། ། གཉིས་པ་ནི། ལྷ་མོས་གསོལ་པ།
བཅོམ་ལྡན་འདས་ཀྱིས་བཀའ་སྩལ་པ་དེ་དེ་བཞིན་ཏེ་སེམས་ཅན་རྣམས་སངས་རྒྱས་སུ་བསྟན་པའི་དོན་གློ་བུར་གྱི་དྲི་མས་བསྒྲིབས་པས་བདེན་པ་མ་མཆིས་ཤིང་། རང་བཞིན་གྱི་སངས་རྒྱས་ཡིན་པས་རྫུན་པ་མ་མཆིས་སོ། ། ཞེས་པ་ལ་ལྷ་མོས་སོགས་སོ། ། གཉིས་པ་ལ་གཉིས་ཏེ། མདོར་བསྟན། རྒྱས་བཤད་དོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། འཇིག་རྟེན་ན་ཐབས་མི་ཤེས་པ་གང་གིས་བཙན་དུག་ཟོས་པས་བརྒྱལ་བའམ་འཆི་བར་འགྱུར་ལ། རྨོངས་པ་སྤངས་པས་དུག་གི་དེ་ཉིད་སྔགས་དང་སྨན་ལ་སོགས་པའི་བཅོས་ཐབས་ཤེས་པའི་ཡིད་ཀྱིས་ནི་དུག་དེའི་སྐྱོན་དེ་ཉིད་ཡོངས་སུ་གཅོད་ཅིང་མེད་པར་བྱེད་པ་དེ་བཞིན་དུ་ཞི་བ་མྱ་ངན་ལས་འདས་པའི་ཐབས་ཤེས་ཤིང་ཀྱེ་རྡོ་རྗེའི་ལམ་ཉམས་སུ་བླངས་པས་ངལ་གསོས་ནས་མ་རིག་པ་ལ་སོགས་རྟེན་འབྲེལ་ཡན་ལག་བཅུ་གཉིས་ཀྱིས་སྲིད་པར་མི་འཛིན་ཅིང་།
གཏི་མུག་ལ་སོགས་པའི་དུག་གསུམ་གྱི་འཆིང་བས་བཅིངས་ནུས་པ་མ་ཡིན་ནོ། ། ཞེས་པ་བཅོམ་ལྡན་འདས་ཞེས་པ་ནས་མིན་ཞེས་སོ། ། གཉིས་པ་ལ་ལྔ་སྟེ། སེམས་ཀྱི་རང་བཞིན་སངས་རྒྱས་སུ་བསྟན་པ། སེམས་ལས་ཕྱི་རོལ་ན་སངས་རྒྱས་མེད་པ། གྲོལ་བྱེད་ཀྱི་ལམ་ཤེས་པའི་ཕན་ཡོན། མ་ཤེས་པའི་ཉེས་དམིགས། ལམ་གྱི་རང་བཞིན་དང་འབྲས་བུས་བསྟན་པའོ། ། དང་པོ་ནི། སེམས་ཅན་རང་དང་རང་གི་རྣམ་པར་རྟོག་པ་ལས་སངས་རྒྱས་མ་ཡིན་སེམས་ཅན་ནི་གཅིག་ཀྱང་ཡོད་པ་མ་ཡིན་ཏེ།
རྟོག་པ་ཐམས་ཅད་ཀྱི་ཆོས་ཉིད་ཡེ་ཤེས་ཡིན་པས་སོ། ། དམྱལ་བ་དང་ཡི་དྭགས་དང་བྱོལ་སོང་དུད་འགྲོ་དང་ལྷ་དང་ལྷ་མ་ཡིན་དང་མི་རྣམས་དང་། བཤང་བའི་སྲིན་བུ་ལ་སོགས་སྲོག་ཆགས་ཕྲ་མོ་དུད་འགྲོའི་ནང་ཚན་དང་། ལྷ་དང་ལྷ་མ་ཡིན་ཆེན་པོ་རྣམས་ཀྱི་ཡང་སེམས་རང་བཞིན་གྱིས་སངས་རྒྱས་ཡིན་ཡང་བདེ་བའི་སངས་རྒྱས་ཉིད་གང་ཕྱིར་མི་ཤེས་པའི་ཕྱིར་སེམས་ཅན་དུ་སྣང་བ་ལ་ཆོས་ཉིད་དབྱེར་མེད་པས་རྟག་ཏུ་རང་བཞིན་བདེ་བ་ཅན་ནི་སངས་རྒྱས་ཀྱི་སྙིང་པོ་ཅན་ཡིན་ཏེ། སེམས་ཅན་ཐམས་ཅད་ཆོས་ཉིད་གཅིག་པས་སེམས་རྟོགས་ན་སངས་རྒྱས་ཡིན་པས་སོ། ། ཞེས་པ་ལ་རང་དང་རང་ཞེས་པ་ནས་བདེ་བ་ཅན་ཞེས་སོ། ། གཉིས་པ་ནི། འཇིག་རྟེན་ཁམས་ནི་མཐའ་ཡས་གང་དུ་བཙལ་ཡང་སངས་རྒྱས་རང་གི་སེམས་ལས་གཞན་དུ་བརྙེད་པར་མི་འགྱུར་ཏེ། རང་གི་སེམས་ནི་རྫོགས་པའི་སངས་རྒྱས་ཉིད་དོ། ། དེ་ནས་སངས་རྒྱས་སེམས་ལས་གཞན་དུ་བསྟན་པ་མེད་དོ། །
ཞེས་པ་ལ་འཇིག་རྟེན་ཁམས་ནི་སོགས་སོ། ། གསུམ་པ་ནི། གདོལ་པ་བཤན་པ་དང་། སྨྱིག་མ་མཁན་མདའ་མཁན་ལ་སོགས་པ་སྲོག་ཆགས་གསོད་དོན་དུ་སེམས་པ་པོ་དེ་རྣམས་ཀྱིས་ཀྱང་ཀྱེ་རྡོ་རྗེའི་ཐབས་ཤེས་ན་སངས་རྒྱས་འགྲུབ་པར་འགྱུར་བ་འདི་ལ་ཐེ་ཚོམ་མེད་དོ། ། ཞེས་པ་ལ་གདོལ་པ་སྨྱིག་མ་མཁན་སོགས་སོ། ། བཞི་པ་ནི། བྱིས་པ་སོ་སོ་སྐྱེ་བོ་མི་ཤེས་པ་མ་རིག་པ་དང་། སྲེད་པ་དང་། ལེན་པ་སྟེ་ཉོན་མོངས་པའི་ཀུན་ནས་ཉོན་མོངས་པ་གསུམ་གྱིས་བསྒྲིབས་པ་འདིས་གྲོལ་བ་རང་བཞིན་གྱི་སངས་རྒྱས་ཡིན་པ་དང་། འདི་ནས་བསྟན་པའི་ལམ་མི་ཤེས་པས།
ལས་ཀྱི་ཉོན་མོངས་འདུ་བྱེད་དང་། སྲིད་པའི་ངོ་བོར་གྱུར་པའི་ལས་བསགས་ཏེ། སྐྱེ་བའི་ཉོན་མོངས་པ་རྣམ་ཤེས། མིང་གཟུགས། སྐྱེ་མཆེད་དྲུག རེག་པ། ཚོར་བ། སྐྱེ་བ། རྒ་ཤི་དང་བདུན་ཏེ་རྟེན་འབྲེལ་ཡན་ལག་བཅུ་གཉིས་ཀྱིས་འགྲོ་དྲུག་གི་སྲིད་པའི་མཐར་སྐྱེ་བ་གང་ཞིག་རྨོངས་པ་སྡུག་བསྔལ་འཁོར་མོ་ཡུག་ཏུ་རྒྱུན་མི་ཆད་དུ་འཁོར་བར་འགྱུར་རོ། ། ཞེས་པ་ལ་བྱིས་པ་མི་ཤེས་པས་སོགས་སོ། །
དོན་འདི་དང་མཐུན་པར་འཕགས་པ་ཐོགས་མེད་ཀྱིས། གསུམ་པོ་དག་ལ་གཉིས་འབྱུང་སྟེ། ། གཉིས་ལས་བདུན་འབྱུང་བདུན་ལས་ཀྱང་། ། གསུམ་འབྱུང་སྲིད་པའི་འཁོར་ལོ་ནི། ། དེ་ཉིད་ཡང་ནས་ཡང་དུ་འཁོར། ། ཞེས་གསུངས་སོ། ། ལྔ་པ་ནི། རྡོ་རྗེ་སྙིང་པོ་སྙིང་རྗེ་ཆེན་པོ་ཞེས་བོས་ནས། ཀྱེ་རྡོ་རྗེའི་ཐབས་ཟབ་པ་དང་རྒྱ་ཆེ་བའི་བསྐྱེད་རྫོགས་ཀྱི་ལམ་རྙེད་ནས་སྒྲུབ་པ་པོ་གང་ཞིག་ཡུལ་རྣམས་རྣམ་པར་སྦྱོང་བ་དེས་ནི་བྱང་ཆུབ་བླ་ན་མེད་པ་སྐུ་གསུམ་ཡེ་ཤེས་ལྔ་དང་ལྡན་པ་རྙེད་པར་འགྱུར་རོ། ། ཞེས་པ་ལ་རྡོ་རྗེ་སྙིང་པོ་སོགས་སོ། །
གཉིས་པ་ཐུན་མོང་གི་གསལ་བྱེད་ལ་བཞི་སྟེ། ལྷ་མོ་བརྒྱད་ཀྱི་རིགས་བདག་ལ་ཐེ་ཚོམ་བསལ་བ། གཏོར་མའི་ཆོ་ག ཞུས་ལན་གཉིས་ཀྱི་ལྷ་མོ་གསུམ་གྱི་རིགས་བདག འོ་བྱེད་རིགས་བདག་གི་དབྱེ་བསྡུའོ། ། དང་པོ་ལ་གཉིས་ཏེ། མཚམས་མ་བཞིའི་རིགས་བདག་ལ་ཞུས་ལན་དང་། ཕྱོགས་མ་བཞི་ལ་དེ་དང་མཚུངས་པའོ། ། དང་པོ་ནི། རྡོ་རྗེ་སྙིང་པོས་གསོལ་པ།
ས་དག་པ་པུཀྐ་སིར་བཤད་པ་གང་ཕྱིར་གཏི་མུག་སྲ་བ་ས་དག་པ་ཉིད། སྐུ་ནི་རྣམ་སྣང་ཉིད་དུ་གསུང་པས་རྣམ་སྣང་གིས་རྒྱས་འདེབས་རིགས་ན་ཇི་ལྟར་མི་བསྐྱོད་པའི་ཕྱག་རྒྱས་རྒྱས་བཏབ་པ་ཅི་ལགས། ཞེས་པའི་ཞུ་བ་སྟོན་པ་ལ་རྡོ་རྗེ་སྙིང་པོ་སོགས་སོ། ། བཅོམ་ལྡན་འདས་ཀྱིས་བཀའ་སྩལ་པ། མི་བསྐྱོད་པ་སེམས་སྤང་ནས་ནི་རྣམ་སྣང་ལུས་ཀྱིས་ནི་མཛེས་པ་གཞན་དུ་མི་གྱུར་རོ། ། དེའི་ཕྱིར་པུཀྐ་སི་རྣམ་པར་སྣང་མཛད་ལ་སེམས་ཀྱི་ངོ་བོ་མི་བསྐྱོད་པས་རྒྱས་བཏབ་པ་ནི་སྐུ་ལ་ཐུགས་ཀྱི་ཕྱག་རྒྱས་གདབ་པའམ་ལུས་ལ་སེམས་ཀྱི་རྒྱ་ཡིན་ནོ། ། ཞེས་པ་ལ་བཅོམ་ལྡན་ཞེས་པ་ནས་ཕྱག་རྒྱས་གདབ་ཅེས་སོ། ། ཡང་རྡོ་རྗེ་སྙིང་པོས་གསོལ་པ། ཆུ་ཁམས་དག་པ་རི་ཁྲོད་མར་བཤད་པ་མི་བསྐྱོད་པ་ཁུ་བ་སྟེ་ཆུའི་གཟུགས་ཅན་ཉིད་ལ་གཙོ་བོ་ཞེས་བོས་ནས་མི་བསྐྱོད་ཕྱག་རྒྱས་ནི་འདེབས་རིགས་ན་རྣམ་སྣང་གི་ཕྱག་རྒྱས་འདེབས་པ་ཅི་ལགས། ཞེས་པའི་ཞུ་བ་སྟོན་པ་ལ་རྡོ་རྗེ་སྙིང་པོས་སོགས་སོ། །
བཅོམ་ལྡན་འདས་ཀྱིས་བཀའ་སྩལ་པ། རྣམ་སྣང་གི་ལུས་སྤངས་ནས་ནི་མི་བསྐྱོད་པ་སེམས་གཅིག་ཉིད་ཀྱིས་ནི་གནས་པ་གཞན་དུ་མཐོང་བ་མི་འགྱུར་བ་དེའི་ཕྱིར། སེམས་མི་བསྐྱོད་པའི་ངོ་བོ་རི་ཁྲོད་མ་ལ་ནི་གཏི་མུག་ཕྱག་རྒྱ་རྣམ་སྣང་གིས་རྒྱས་བཏབ་པར་འགྱུར་བ་ནི་ཐུགས་ལ་གཏི་མུག་ཕྱག་རྒྱས་རྒྱས་བཏབ་པའམ་སེམས་ལ་ལུས་ཀྱི་རྒྱ་ཡིན་ནོ། ། ཞེས་པ་ལ་བཅོམ་ལྡན་ཞེས་པ་ནས་གཏི་མུག་ཕྱག་རྒྱས་གདབ་ཅེས་སོ། ། རྡོ་རྗེ་སྙིང་པོས་གསོལ་པ། མེ་དག་པ་ནི་གདོལ་པ་མོར་བཤད་པ་འོད་དཔག་མེད་ཀྱང་མེ་དག་ཅིང་འདོད་ཆགས་གནས་གྱུར་པ་ཡིན་པས་འདོད་ཆགས་གནས་གྱུར་པ་ཡིན་པས་འདོད་ཆགས་ཕྱག་རྒྱ་གདོལ་པ་མོ་ལ་རྒྱས་འདེབས་པར་རིགས་ཏེ། ཕྱག་རྒྱ་གཞན་རིན་འབྱུང་གི་རིགས་ཀྱིས་མ་ཡིན་ན་རྒྱུ་མཚན་ཇི་ལྟར་ན་རིན་ཆེན་འབྱུང་ལྡན་གྱི་ཕྱག་རྒྱས་རྒྱས་བཏབ་པར་འགྱུར་བ་ལགས། ཞེས་པ་ལ་རྡོ་རྗེ་སྙིང་པོ་སོགས་སོ། ། བཅོམ་ལྡན་འདས་ཀྱིས་བཀའ་སྩལ་པ། གང་གི་ཕྱིར་འདོད་ཆགས་ལས་ཁྲག་འབྱུང་བར་བཤད་པ་ཁྲག་དང་སེར་སྣ་དག་པ་ནི་རིན་ཆེན་འབྱུང་ལྡན་ཉིད་ཡིན་ལ།
དྲོད་དེ་མེ་ནི་ཁྲག་གི་རང་བཞིན་བསྐྱེད་པའི་ཕྱིར། འདོད་ཆགས་དག་པ་གདོལ་པ་མོ་ལ་སེར་སྣ་དག་པ་རིན་འབྱུང་གི་ཕྱག་རྒྱས་གདབ་པ་ནི་རྒྱུ་ལ་འབྲས་བུའི་རྒྱ་ཡིན་ནོ། ། ཞེས་པ་ལ་བཅོམ་ལྡན་ཞེས་པ་ནས་སེར་སྣའི་ཕྱག་རྒྱས་གདབ་ཅེས་སོ། ། རྡོ་རྗེ་སྙིང་པོས་གསོལ་པ། གང་གི་ཕྱིར་གཡུང་མོ་ནི་རླུང་དག་པ་ཉིད་དེ། དོན་ཡོད་གྲུབ་པ་རླུང་གི་གཟུགས་ཅན་ཉིད་ལགས་ན་གཙོ་བོ་ཞེས་བོས་ནས་དོན་གྲུབ་ཀྱི་ཕྱག་རྒྱ་གཡུང་མོ་ལ་རྒྱས་འདེབས་པར་རིགས་པར་འགྱུར་ན་འོད་དཔག་མེད་ཀྱི་ཕྱག་རྒྱས་རྒྱས་འདེབས་པ་ཅི་ལགས། ཞེས་པ་ལ་རྡོ་རྗེ་སྙིང་པོ་སོགས་སོ། ། བཅོམ་ལྡན་འདས་ཀྱིས་བཀའ་སྩལ་པ། རྒྱུ་འདོད་ཆགས་མ་གཏོགས་པ་སྟེ་དེ་ལ་མ་བརྟེན་པར་འབྲས་བུ་ཕྲག་དོག་ནི་གཞན་དུ་འབྱུང་བ་མིན་ཏེ། དེའི་ཕྱིར་འདོད་ཆགས་དག་པ་འོད་དཔག་མེད་ཀྱི་ཕྱག་རྒྱ་ཡིས་མཁས་པས་ཕྲག་དོག་དག་པ་གཡུང་མོ་ལ་ཕྱག་རྒྱས་གདབ་པ་ནི་འབྲས་བུ་ལ་རྒྱུའི་རྒྱ་ཡིན་ནོ། །
ཞེས་པ་ལ་བཅོམ་ལྡན་ཞེས་པ་ནས་གཡུང་མོ་ཕྱག་རྒྱས་གདབ་ཅེས་སོ། ། གཉིས་པ་ནི། རྒྱུ་མཚན་གང་གི་ཕྱིར་ན་གཟུགས་ཀྱི་སྐྱེ་མཆེད་དང་ནི་སྲ་བ་ས་དག་པ་ཉིད་དཀར་མོ་གཽ་རཱི་རྣམ་པར་སྣང་མཛད་དུ་གསུང་པ་ཉིད་ལ་སྔར་པུཀྐ་སི་ལ་གསུངས་པ་ཉིད་ཀྱི་རིམ་པ་ཡིས་སེམས་ཀྱི་བདག་པོ་མི་བསྐྱོད་པའི་ཕྱག་རྒྱས་གདབ་པ་ནི་ལུས་ལ་སེམས་ཀྱི་རྒྱ་དང་། སྔར་རི་ཁྲོད་མ་ལ་གསུངས་པའམ་དེ་ཉིད་ཀྱི་རིམ་པས་ཆོམ་རྐུན་མ་མི་བསྐྱོད་པ་ལ་རྣམ་སྣང་གི་རྒྱས་གདབ་པ་ནི་སེམས་ལ་ལུས་ཀྱི་རྒྱ་དང་།

དེ་བཞིན་དུ་རོ་ལངས་མ་ཉིད་འོད་དཔག་མེད་ཀྱི་རིགས་ལ་རིན་འབྱུང་གི་རྒྱས་གདབ་པ་ནི། རྒྱུ་ལ་འབྲས་བུའི་རྒྱ་དང་། སྔར་གཡུང་མོ་ལ་གསུངས་པ་དེའི་རིགས་པས་གྷསྨ་རི་དོན་ཡོད་གྲུབ་པའི་རིགས་ལ་འོད་དཔག་མེད་ཀྱི་རྒྱས་གདབ་པ་ནི་འབྲས་བུ་ལ་རྒྱུའི་རྒྱ་སྟེ། དེ་ལྟར་ན་རིགས་དང་རིགས་བདག་ཕྱིན་ཅི་མ་ལོག་པ་ལས་རྒྱས་གདབ་བྱ་དང་འདེབས་བྱེད་ཀྱི་ཕྱག་རྒྱའོ། ། ཞེས་པ་ལ་གང་ཕྱིར་གཟུགས་ནི་ཞེས་པ་ནས་ཕྱག་རྒྱའོ་ཞེས་སོ། ། གཉིས་པ་གཏོར་མའི་ཆོ་ག་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། ཀྱེ་རྡོ་རྗེ་རྡོ་རྗེའི་དམ་ཚིག་འཛིན་པ། བདག་མེད་མ་དང་སྙོམས་འཇུག་ཏུ་གནས་པའི་ལྷ་ཉིད་ལ།
དགོས་པ་སེམས་ཅན་གྱི་དོན་གྱི་ཕྱིར་གཏོར་མའི་ཆོ་ག་ཆེན་པོ་གཙོ་བོ་ཡབ་དེ་ལ་བདག་མེད་མས་ཞུས་པ་ཡིན་ནོ། ། ཞེས་པ་ལ་ཀྱེ་རྡོ་རྗེ་སོགས་སོ། ། གཉིས་པ་ལ་གསུམ་སྟེ། ཇི་ལྟར་གསུང་པ་དགོས་པ་དང་བཅས་པ། གང་ལ་གསུང་པའི་སྔགས་དངོས། གནས་སྐབས་ཀྱི་ཕན་ཡོན། དང་པོ་ནི། བདག་མེད་མའི་བྷ་ག་ཨེ་ཝཾ་གྱི་རྣམ་པར་བཞུགས་ནས་ནི། ཕན་གནོད་རེ་མོས་བྱེད་པའི་བགེགས་དང་། རྣམ་པ་ཀུན་ཏུ་གནོད་པར་བྱེད་པའི་ལོག་པར་འདྲེན་པ་ལས་སེམས་ཅན་རྣམས་ཀྱི་སྲོག་བསྲུང་བར་བྱ་བའི་ཕྱིར་རྡོ་རྗེ་སེམས་དཔས་གཏོར་མའི་ཆོ་ག་བསྟན་པ་ཡིན་ནོ། །
ཞེས་པ་ལ་ཨེ་ཝཾ་སོགས་སོ། ། གཉིས་པ་ནི། སྔགས་ནི་ཨོཾ་གྱི་མགོ་འདྲེན་པ། ཨིནྡྲ་དབང་པོ། ཛ་མ་གཤིན་རྗེ། ཛ་ལ་ཆུ་ལྷ། ཛཀྑ་གནོད་སྦྱིན། བྷུ་ཏ་འབྱུང་པོ། བཧྣི་མེ་ལྷ། རཀྵ་སྲིན་པོ།
བཱ་ཡུ་རླུང་ལྷ་སྟེ་ཕྱོགས་སྐྱོང་བརྒྱད། ཙནྡྲ་ཟླ་བ། སུརྻ་ཉི་མ། དེས་མཚོན་ན་གཟའ་ལྷག་མ་རྣམས་བསྟན་པས་གཟའ་ཆེན་བརྒྱད། མཱ་ད་སའི་ལྷ་མོ། པཱཔྤ་ཚངས་པ། དེས་མཚོན་ནས་དབང་པོ་ཁྱབ་འཇུག་ལ་སོགས་པའང་བསྟན་པས་ལྷ་ཆེན་བརྒྱད། ཏཱ་ལ་པ་ཏ་ལེ་རྐང་འོག་ན་གནས་པ། ཨཥྚ་སཔྤ་ཀླུ་བརྒྱད། སྭཱ་ཧཱ་གཞི་ཚུགས་པ་སྟེ།
གཏོར་མགྲོན་གྱི་ཡེ་ཤེས་པ་སུམ་ཅུ་རྩ་གཉིས་སམ། ཉི་ཤུ་རྩ་བརྒྱད་གསལ་གདབ། ཨི་དཾ་འདི། བ་ལིཾ་གཏོར་མ། བྷུཉྫ་རྣམས། ཛི་གྷ་བསྣོམ། ཕུལླ་མེ་ཏོག དྷུཔྤ་སྤོས། མཾ་ས་ཤ་ཆེན་གྱི་དྭངས་མ། པིཾ་གྷ་ཉ་ཤ
ཨམྦྷ་བདག་གིས། སརྦ་ཐམས་ཅད། ཀཛྫ་སཱ་ད་དོན་སྒྲུབས་ཤིག ཁནྟི་ཁུ་ནི་བཟོད་པར་གསོལ། ཕེ་ཊ་གཱ་ད་གནོད་པ་གསོལ། བྱིན་གྱིས་བརླབས་པའི་སྔགས་ནི། ཨོཾ་ནི་སྔགས་ཀྱི་མགོ་འདྲེན་པ། ཨ་ཀ་རོ་ནི་ཐོག་མར་འབྱུང་བ། མུ་ཁཾ་སྒོ། སརྦ་དྷརྨ་ནི་ཆོས་ཐམས་ཅད་ཀྱི།
ཨདྱ་ནུཏྤནྣཱ་ཏྭཏ་གདོད་མ་ནས་མ་སྐྱེས་པའི་ཕྱིར། ཨོཾ་ཨཱཿཧཱུྃ་ཕཊ་སྭཱཧཱ་ནི་དེ་ཁོ་ན་ཉིད་ལྔའོ། ། ཞེས་པ་ལ་ཨོཾ་ཨིནྡྲ་སོགས་སོ། ། གསུམ་པ་ནི། གལ་ཏེ་འདིའི་ཞེས་པ་ནས་འགྱུར་རོ་ཞེས་སོ། ། གསུམ་པ་ལྷ་མོ་གསུམ་གྱི་རིགས་བདག་ངོས་བཟུང་བ་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། རྡོ་རྗེ་སྙིང་པོས་འདེབས་བྱེད་ཀྱི་ཕྱག་རྒྱ་གང་གིས་མཁའ་སྤྱོད་མ་ལ་གདབ་པ་དང་།
རིགས་བདག་གང་གིས་ཕྱག་རྒྱ་ས་སྤྱོད་མ་ལ་གདབ་པ། གཙོ་བོ་ཞེས་བོས་ནས་བདག་གིས་སྔར་རྒྱུ་མཚན་མ་འཚལ་པས་བཅོམ་ལྡན་འདས་ཇི་ལྟར་ཕྱག་རྒྱས་གདབ་པར་བགྱི། ཞེས་པ་ལ་རྡོ་རྗེ་སྙིང་པོ་སོགས་སོ། ། བཅོམ་ལྡན་འདས་ཀྱིས་བཀའ་སྩལ་པ། སྐུ་གསུང་ཐུགས་ཀྱི་གསང་བ་གསུམ་གྱི་ངོ་བོ་བདག་མེད་མས་འཁོར་ལོའི་དབུས་སུ་ནི་སྐུ་གསུང་ཐུགས་ཀྱི་ལྷ་མོ་གསུམ་དུ་ཕྱེ་བ་ལ། གསུང་སྟེང་དང་སྐུ་འོག་དང་། ཐུགས་དབུས་སུ་གནས་པའི་ཚུལ་གྱི་ལྷ་མོ་གསུམ་འཁོར་ལོའི་དབུས་སུ་བརྩེགས་མའི་ཚུལ་དུ་རྣམ་པར་གནས་སོ། ། དེ་དག་རྒྱས་གདབ་པའི་ཚུལ་ནི་གནས་ས་འོག་ན་སྤྱོད་པས་ས་སྤྱོད་མ། རྣམ་སྣང་དབུ་བརྒྱན་པས་སྐུའི་ཕྱག་རྒྱ་ཅན། ཞལ་སྟེང་དུ་གཟིགས་པ་དང་ལྡན་པས་སྟེང་ལྡན་མ།
ལུས་དག་པས་སྐུའི་རྡོ་རྗེ་མ། ལུས་རྟེན་ཉིད་དུ་བྱ་བའི་ཕྱིར་འོག་ཏུ་བཞུགས། གནས་ནམ་མཁའ་ལ་ལོངས་སྤྱོད་པས་མཁའ་སྤྱོད་མ། འོད་དཔག་མེད་ཀྱིས་དབུ་བརྒྱན་པས་འདོད་ཆགས་ཕྱག་རྒྱ་ཅན། ཞལ་འོག་ཏུ་གཟིགས་པས་འོག་ལྡན་མ། ངག་དག་པས་གསུང་རྡོ་རྗེ་མ། གསུང་གཞན་ལ་སྟོན་པ་གསལ་བའི་ཕྱིར་སྟེང་དུ་བཞུགས། སེམས་ནི་ཆོས་ཐམས་ཅད་ཀྱི་བྱེད་པ་པོ། དེ་དངོས་པོར་མ་གྲུབ་པས་བདག་མེད་པའི་ཚུལ་ཅན་ཉིད། དེ་རྣམ་པར་དག་པ་བདག་མེད་མ་ལ་ཐུགས་རྡོ་རྗེ་མི་བསྐྱོད་པས་དབུ་བརྒྱན་ཞིང་སེམས་ནི་ལུས་ཀྱི་དབུས་སྙིང་གའི་གནས་སུ་གནས་པ་མཚོན་པ་སྟེ།
རྒྱུ་མཚན་དེས་ན་བདག་མེད་མ་གཞལ་ཡས་ཁང་གི་དབུས་སུ་སྐྱེས་པ་སྟེ་བཞུགས་སོ། ། ཞེས་པ་ལ་བཅོམ་ལྡན་ཞེས་སོགས་སོ། ། བཞི་པ་རིགས་བདག་གི་དབྱེ་བསྡུ་ལ་གཉིས་ཏེ། མཉན་པ་གདམས་པ་དང་། དོན་དངོས་སོ། ། དང་པོ་ནི། རིགས་བདག་རྒྱས་པར་རབ་ཏུ་ཕྱེ་བ་ལས་འདེབས་བྱེད་ཀྱི་རིགས་ནི་རྣམ་པ་དྲུག་ཏུ་བརྗོད་ཅིང་བསྡུ་ན་རྣམ་པ་གསུམ། འབྲིང་རྣམ་པ་ལྔ་ཉིད་ཀྱང་བཤད་ཀྱིས་རྣལ་འབྱོར་མ་ཉིད་རབ་ཏུ་ཉོན་ཅིག་ཞེས་པ་ལ་རྒྱས་པར་སོགས་སོ། ། གཉིས་པ་ནི། སྦྱོང་བྱེད་མི་བསྐྱོད་པ་རྣམ་པར་སྣང་མཛད།
རིན་ཆེན་འབྱུང་ལྡན། འོད་དཔག་མེད། ཕྲག་དོག་དག་པ་དོན་གྲུབ། རྡོ་རྗེ་སེམས་དཔའ་རྣམས་དང་། སྦྱང་གཞི་ཞེ་སྡང་། གཏི་མུག སེར་སྣ་དང་། འདོད་ཆགས། ཕྲག་དོག བདེ་བ་སྟེ་རྣམས་གྲངས་པའི་ཆོས་ཉིད་དག་སྦྱང་གཞི་དང་སྦྱོང་བྱེད་དུ་སྦྱར་བ་འདིས་ནི་རིམ་པས་རྒྱལ་བ་རིགས་དྲུག་བསྒོམ་པ་ཉིད་དང་།
རྡོ་རྗེ་སེམས་དཔའ་སྤངས་པ་སྟེ་སྤྱིར་སྟངས་སུ་བཏང་ནས་རིགས་དྲུག་ཏུ་དབྱེ་བའི་ཕྱི་ནས་རིགས་ནི་རྣམ་པ་ལྔ་རུ་འདུས་ཏེ་སྦྱང་གཞི་ཉོན་མོངས་པ་ལྔ། ཕུང་པོ་ལྔ། འབྱུང་བ་ལྔའི་དབང་གིས་སོ། ། དེ་ཡང་བསྡུ་ན་སྦྱང་གཞི་འདོད་ཆགས་ཞེ་སྡང་གཏི་མུག་གི་ལུས་ངག་ཡིད་གསུམ་གྱི་དབང་གིས་རིགས་ལྔར་དབྱེ་བ་དེའི་རྗེས་སུ་སྐུ་གསུང་ཐུགས་ཀྱི་རིགས་རྣམ་པ་གསུམ་དུ་འདུ་བར་འགྱུར་རོ། ། ལུས་ངག་ཡིད་གསུམ་དུ་འདུས་པས་མི་བསྐྱོད་པ་ཞེ་སྡང་དག་པའི་གཟུགས་ཅན་གྱིས་ཐུགས་ཀྱི་བདག་པོའི་རིགས་གཅིག་ཏུ་འདུས་པ་ཉིད་དོ། ། དེས་ན་ཞེ་སྡང་དག་པའི་ཐུགས་རྡོ་རྗེའི་བྱིན་རླབས་འདི་ལས་ཕྱེ་ན་རིགས་ནི་དྲུག་དང་ལྔ་རུ་འགྱུར་བར་བརྗོད་དོ། ། ཞེས་པ་ལ་མི་བསྐྱོད་སོགས་སོ། ། ལེའུ་མིང་ནི། ཀྱེ་རྡོ་རྗེ་ལས་རྒྱུད་ཐམས་ཅད་ཀྱི་འདེབས་བྱེད་རིགས་བདག་གི་ཕྱག་རྒྱ་བསྡུས་པའི་དོན་སྟོན་པ་ཞེས་བྱ་བའི་ལེའུ་སྟེ་བཞི་པའོ། ། ཞེས་པ་ལ་ཀྱེ་རྡོ་རྗེ་སོགས་སོ།།
༈ །།ལེའུ་ལྔ་པ་མངོན་འབྱུང་གི་ལེའུ་ལ་གཉིས་ཏེ། དོན་དངོས་དང་། ལེའུའི་མིང་ངོ་། ། དང་པོ་ལ་གསུམ་སྟེ། སྐུ་མངོན་པར་འབྱུང་བ་བསྐྱེད་རིམ། གསུང་མངོན་པར་འབྱུང་བ་རྩ་བའི་སྔགས། ཐུགས་མངོན་པར་འབྱུང་བ་དག་པའི་ཡེ་ཤེས་སོ། ། དང་པོ་ལ་གཉིས་ཏེ། ཞུས་པ་དང་། ལན་ནོ། །
དང་པོ་ནི། གང་ལ་ཞུ་བའི་ཡུལ་ནི། ཕྱག་ནི་བཅུ་དྲུག་ཞལ་བརྒྱད་པ། བདུད་བཞི་མནན་པས་ཞབས་བཞི་པ་དང་འཇིགས་པ་པོ། བདུད་བཞི་འཇོམས་པས་དཔའ་བོ། ། ཐོད་པ་ལྔ་བཅུའི་ཕྲེང་བ་ཅན། ཟུང་འཇུག་མཚོན་པས་བདག་མེད་མ་ནི་སྐུ་ལ་འཁྱུད། རུས་པའི་འཁོར་ལོ་ལ་སོགས་པ་ཕྱག་རྒྱ་ལྔ་ནི་འཛིན་པའི་ལྷ་མོ། ཞུ་བ་པོ་བདག་མེད་མ་ནི་ཉིད་ཀྱིས་ཞུས། གང་ཞུས་ན་ལྷ་མོ་བཅོ་ལྔས་ཡོངས་སུ་བསྐོར་བ་དང་བཅས་པ་ཡིས་བདག་གི་འཁོར་ལོ་ཁྱོད་ཀྱི་དང་པོའི་ལེའུ་བརྒྱད་པའི་སྐབས་སུ་བཤད་ན།
ཡབ་ཁྱོད་ཀྱི་དཀྱིལ་འཁོར་ཇི་ལྟར་ལགས། གཙོ་བོ་ཞེས་བོས་ནས། བདག་གིས་སྔར་མ་འཚལ་བས་བཤད་དུ་གསོལ། ཞེས་པ་ལ་ཕྱག་ནི་ཞེས་པ་ནས་མ་འཚལ་ཞེས་སོ། ། གཉིས་པ་ལ་གཉིས་ཏེ། ཇི་ལྟར་གསུང་བའི་ཚུལ་དང་། གང་གསུང་བའི་དོན་ནོ། ། དང་པོ་ནི། བདག་མེད་མ་དང་སྙོམས་འཇུག་གིས་ཙུམ་བྷ་ན་མཛད་ནས་རྡོ་རྗེ་སྟོང་པ་དང་ཐོད་པ་བདེ་བ་སྐྱོང་བ་ཡིན་པས་བདེ་སྟོང་ཟུང་འཇུག་ཏུ་བཙལ་ནས་ནི་ལྷ་ཡིས་ཏེ་ལྷན་སྐྱེས་ལ་རོལ་པར་བྱེད་པས་ཡུམ་གྱི་སྟ་ནམ་སྟེ་འོ་འཛིན་མཉེས་པ་མཛད་པ་དེ་ལ་ཡང་དག་པར་རབ་ཏུ་དབྱེ་ཞིང་བསྟན་ནོ། ། ཞེས་པ་ལ་བདག་མེད་ཙུམ་བྷ་སོགས་སོ། །
གཉིས་པ་ལ་གཉིས་ཏེ། རྟེན་བསྐྱེད་པ་དང་། བརྟེན་པ་བསྐྱེད་པའོ། ། དང་པོ་ནི། རྟེན་གྱི་འཁོར་ལོ་གཞལ་ཡས་ཁང་གི་རྣམ་པ་ཇི་ལྟར་ལེའུ་བརྒྱད་པ་དང་བཅུ་པ་ལས་སྔར་གསུང་པ་གཞིར་བཅས་ལ་དོ་ཤལ་དང་དོ་ཤལ་ཕྱེད་པས་བརྒྱན་ཞིང་མཚམས་ཏེ་ཟུར་བཞི་པ་ལ་སྒོ་བཞི་པ་རྡོ་རྗེའི་སྲིད་བུ་བཞིས་ཡང་དག་པར་བརྒྱན་པ་ཡིན་ནོ། ། ཞེས་པ་ལ་འཁོར་ལོ་སོགས་སོ། ། གཉིས་པ་ལ་གསུམ་སྟེ། དཀྲོང་བསྐྱེད། ས་བོན་ལས་བསྐྱེད་པ། ཐུན་མོང་གི་ཆོས་སོ།
དང་པོ་ལ་བཞི་སྟེ། རྒྱུ་རྡོ་རྗེ་འཛིན་པ་བསྐྱེད་པ། འཁོར་གྱི་ལྷ་མོ་དབྱུང་བ། ཞུ་བ་གླུས་བསྐུལ་བ། འབྲས་བུ་རྡོ་རྗེ་འཛིན་པ་བཞེངས་པའོ། ། དང་པོ་ནི། ཟག་མེད་ཀྱི་འདོད་ཆགས་ཆེན་པོས་རྗེས་སུ་ཆགས་པ་ལས་བྱུང་བའི་ལྷན་ཅིག་སྐྱེས་པའི་དགའ་བའི་རང་བཞིན་ལས་ཏེ་མངོན་དུ་བྱས་པའི་ཕྱིར། བཞིན་བཟང་བདག་མེད་མ་ཁྱོད་དང་ལྷན་ཅིག་ཏུ་སྔར་གཞལ་ཡས་ཁང་བསྟན་པ་དེ་ལ་དཀྱིལ་འཁོར་གྱི་དབུས་སུ་ཀྱེ་རྡོ་རྗེ་ང་ཡོད་དེ་རྣམ་པ་རྣམ་ཐར་བརྒྱད་ཀྱི་རང་བཞིན་ཞལ་བརྒྱད་པ་ལ་བསྡུ་དངོས་བཞིའི་རང་བཞིན་ཞབས་བཞི་པ། སྟོང་ཉིད་བཅུ་དྲུག་གི་ངོ་བོ་ཕྱག་ནི་བཅུ་དྲུག་དག་གིས་བརྒྱན། བདུད་བཞི་ངོ་བོ་གཟུགས་ཁམས་ཀྱི་ཚངས་པ་སེར་པོ།
སུམ་ཅུ་རྩ་གསུམ་གྱི་དབང་པོ་དཀར་པོ། ཉེ་དབང་སྔོན་པོ། འདོད་ཁམས་ཆེ་བའི་བདག་པོ་དྲག་པོ་ནག་པོ་རྣམས་མཉམ་པར་མནན་པ་ཉིད། བདུད་བཞི་ལ་སོགས་པ་འཇིགས་པའང་ནི་འཇིགས་པར་མཛད་པའོ། ། ཨཱ་ལི་ཀཱ་ལི་ལྔ་བཅུ་དག་པས་མགོ་བོ་རློན་པ་ལྔ་བཅུའི་ཕྲེང་བས་དོ་ཤལ་མཛད། རང་བཞིན་གྱིས་འོད་གསལ་བའི་གདན་ཉི་མར་བཞུགས་ཤིང་ཞབས་གཡས་བརྐྱང་གཡོན་བསྐུམ་ལ་སྐྱིལ་ཀྲུང་ཕྱེད་པའི་གར་གྱིས་རོལ་པར་བཅས། བྱམས་པའི་ཐུགས་ལས་མི་འགྱུར་བས་ཁ་དོག་ནག་པོ་བདུད་བཞི་འཇོམས་པས་འཇིགས་པ་པོ། ཕྲིན་ལས་སྣ་ཚོགས་དང་ལྡན་པས་སྣ་ཚོགས་རྡོ་རྗེ་སྤྱི་བོར་འཛིན། ཀྱེ་རྡོ་རྗེ་ཉིད་ཀྱི་ཞལ་ནས་ཟུང་འཇུག་གི་ཡི་གེ་ཧཱུྃ་ཞེས་པ་སྤྲོས་ཤིང་ཤེར་ཕྱིན་གྱི་ངོ་བོ་ཐལ་བ་ཆེན་པོས་ལུས་ལ་བྱུག་པ་ཉིད། བདག་མེད་མ་དང་ལྷན་ཅིག་མཉམ་པར་སྦྱོར་ཞིང་ལྷན་སྐྱེས་ཀྱི་དགའ་བ་མངོན་དུ་བྱས་པའི་ཕྱིར་ཡབ་ཡུམ་གཉིས་ཀྱི་དབང་པོ་གཉིས་སྙོམས་པར་འཇུག་པར་མཛད་པས་རྣམ་རྟོག་གི་རྦ་རླབས་མི་ཟད་པའི་ཟག་མེད་ཀྱི་བདེ་བའི་རྒྱ་མཚོ་ཐོབ།
བདེ་བ་མངོན་པར་ཞེན་པའི་རློམ་སེམས་མེད་པའི་རང་བཞིན་ཅན། རྩ་བའི་ཞལ་ནི་སྐུ་ལུས་མཚུངས་པའི་ཁ་དོག་ནག་པོ་ཆེ། ཞལ་གཡས་པ་ལ་ནི་ཀུནྡ་མཚུངས་པར་དཀར་པོ། གཡོན་པ་སྙིང་རྗེས་སེམས་ཅན་གྱི་དོན་ལ་རྗེས་སུ་ཆགས་པས་དམར་ཞིང་མཆེ་བ་གཙིགས་ཤིང་ཁྲོ་གཉེར་སྡུད་པ་ལ་སོགས་པས་ཆེར་འཇིགས་པ། སྤྱི་བོའི་ཞལ་ནི་བྱང་སེམས་ཀྱི་འགྱུར་བ་འགག་པས་མཆེ་བ་གཙིགས་པ་ཅན། ཞལ་རེ་རེ་ལ་སྤྱན་གསུམ་གསུམ་ཡོད་པས་སྤྱན་ནི་ཉི་ཤུ་རྩ་བཞི་ཆེ་བ། ལྷག་མའི་ཞལ་བཞི་ནི་བུང་བ་བཞིན་ནག་པའོ། ། ཞེས་པ་ལ་འདོད་ཆགས་ཆེན་པོས་སོགས་སོ། ། གཉིས་པ་ནི། གྲོང་ཁྱེར་ཉམས་དགར་ཁྱོད་དང་ང་ཞེས་པ་ནས་གཡུང་མོ་ཉིད་ཅེས་སོ། །
གསུམ་པ་ནི། ལྷ་མོ་དབྱུང་བ་དེ་ནས་རྡོ་རྗེ་འཆང་ཆེན་པོ་ལྷན་ཅིག་སྐྱེས་དགའི་ཆགས་པ་ཆེན་པོའི་དབང་ལས་ཞུ་བ་རིག་མ་བདག་མེད་མ་དང་བཅས་པ་ཁུ་བ་སྟེ་ཐིག་ལེར་གྱུར་པ་ལ། ཞུ་བ་དེ་ནས་པུཀྐ་ལ་སོགས་པའི་མཚམས་ཀྱི་ལྷ་མོ་རྣམས་ཀྱིས་སྣ་ཚོགས་གླུ་དབྱངས་སྙན་པའི་མཆོད་པ་ལས་གཟུགས་ཀྱི་སྐུར་བཞེངས་པར་བསྐུལ། ཚུལ་ཇི་ལྟར་ན། པུཀྐ་སིས་བྱམས་པ་ཚད་མེད་པའི་སྒོ་ནས་བསྐུལ་བ་ནི། རྗེ་བཙུན་ཞེས་བོས་ནས་སེམས་ཅན་སྡུག་བསྔལ་ལས་བསྒྲལ་འདོད་ཀྱི་སྙིང་རྗེའི་ཡིད་ཀྱིས་ཞུ་བ་ལས་བཞེངས་ཤིག བཞེངས་ནས་ཅི་བྱེད་ན་པུཀྐ་སི་ནི་བདག་དང་སེམས་ཅན་ཐམས་ཅད་ལ་སྐྱོབས་ཤིག ཚུལ་ཇི་ལྟར་ན་སྟོང་པའི་རང་བཞིན་ཞུ་བ་ཉིད་སྤོངས་ལ་པུཀྐ་སི་བདག་བདེ་བ་ཆེན་པོ་ལ་སྦྱོར་རབ་བཞེངས་པར་མཛོད་ཅིག རི་ཁྲོད་མས་གནད་དུ་བོར་བའི་སྒོ་ནས་བསྐུལ་བ་ནི། གཙོ་བོ་ཁྱོད་མེད་ན་ནི་བདག་འགུམས་པ་སྟེ་འཆི་བར་འགྱུར་བས་ཀྱཻ་རྡོ་རྗེ་ཁྱོད་ཐིག་ལེ་ལས་བཞེངས་ཤིག
སྟོང་པའི་རང་བཞིན་ཉིད་ཐིག་ལེ་སྤོངས་ལ་རི་ཁྲོད་མ་འབྲས་བུ་བདེ་བ་ཆེན་པོ་ལ་སྦྱོར་བར་གྲུབ་པར་མཛོད་ཅིག་སྟེ། གདོལ་པ་མོས་དགའ་བ་ཚད་མེད་པའི་གླུས་བསྐུལ་བ་ནི། གཙོ་བོ་ཞེས་བོས་ནས་ལམ་དུས་སུ་འཇིག་རྟེན་ཐམས་ཅད་སངས་རྒྱས་སུ་མགྲོན་དུ་གཉེར་བ་ལ་འབྲས་བུ་བརྙེས་པའི་དུས་སུ་སྟོང་པ་ཉིད་ལ་བཞུགས་སམ་ཅི་སྟེ། ཁྱོད་མེད་ན་ནི་སེམས་ཅན་གྱི་དོན་གྱི་ཕྱོགས་ནི་མི་འཚལ་བས། གདོལ་པ་མོ་བདག་ནི་ཀྱེ་རྡོ་རྗེ་ཐིག་ལེ་ལས་བཞེངས་པའི་ཞུ་བ་བགྱིད་དོ། ། གཡུང་མོས་ཐུགས་མཁྱེན་པའི་གླུས་བསྐུལ་བ་ནི། བདག་གིས་གཙོ་བོ་ཁྱོད་ཀྱི་ཐུགས་ཡེ་ཤེས་སྒྱུ་མའི་རྣམ་རོལ་འཚལ་བ་སྟེ་ཤེས་ཀྱི། ངོ་བོ་གཅིག་པ་ལ་སྣ་ཚོགས་སུ་སྣང་བའི་མིག་འཕྲུལ་མངའ་བ་ཁྱོད་བཞེངས་ཤིག གལ་ཏེ་ཁྱོད་མ་བཞེངས་ན་གཡུང་མོ་བདག་ནི་ཡིད་དྲན་པ་ཉམས་པར་འགྱུར་བས་སེམས་ཅན་ལ་སྙིང་རྗེ་རྒྱུན་ཆད་པ་མ་མཛད་པར་གཟུགས་ཀྱི་སྐུར་བཞེངས་ཤིག ཅེས་པ་ལ་དེ་ནས་རྡོ་རྗེ་ཞེས་པ་ནས་མ་མཛད་ཅིག་ཅེས་སོ། །
བཞི་པ་ནི། དེ་ལྟར་གླུས་བསྐུལ་བ་ལས་འབྲས་བུ་རྡོ་རྗེ་འཆང་ཡབ་ཡུམ་གྱི་རྣམ་པ་དང་འདྲ་བར་བཞེངས་པ་ལ་སྔར་མ་སྨོས་པའི་ཕྱག་མཚན་གྱི་གསལ་ཁ་ཕྱག་གཡས་པའི་ཐོད་པ་བརྒྱད་པོ་ལ་གཉིས་འཐུང་ལ་སོགས་པ་རིམ་པ་བཞིན་དུ་ཤེས་པར་བྱ་སྟེ། གླང་པོ་དཀར་པོ། རྟ་སྔོན་པོ། བོང་བུ་གྭ་པ། གླང་སེར་པོ། རྔ་མོ་ཐ་ག མི་དམར་པོ། སེང་གེ་ཤྲ་ར་བྷ་སྔོན་པོ། བྱི་ལ་གྭ་པ་རྣམས་ཁ་ནང་དུ་བསྟན་པ་འཛིན་པ།
དེ་བཞིན་དུ་སའི་ལྷ་སེར་པོ། ཆུའི་ལྷ་དཀར་པོ་དང་། མེའི་ལྷ་དམར་པོ་དང་། རླུང་གི་ལྷ་ལྗང་ཁུ་དང་ནི་ཟླ་བའི་ལྷ་དཀར་པོ། ཉི་མའི་ལྷ་དམར་པོ་ཉིད་དང་། མཐར་བྱེད་སྟེ་གཤིན་རྗེ་སྔོན་པོ་དང་ནི་ནོར་སྦྱིན་ཏེ། གནོད་སྦྱིན་སེར་པོ་ཉིད་རྣམས་ཕྱག་གཡོན་པའི་ཐོད་པ་བརྒྱད་ན་དབང་ཕྱུག་གི་དོན་བརྒྱད་སེམས་ཅན་རྣམས་ལ་སྩོལ་བ་ཕྱིར་བསྟན་ནས་འཛིན་པའོ། ། སྒེག་ཅིང་དཔའ་བ་མི་སྡུག་པ་སྐུའི་ཉམས་གསུམ། སྒེག་པ་ནི་རྒྱན་གྱིས་བརྒྱན་ཅིང་སྐུ་བལྟ་བས་ཆོག་མི་ཤེས་པས་འདོད་ཆགས་ཅན་འདུལ། དཔའ་བ་ནི་བདུད་འཇོམས་སྐུ་གཟི་བརྗིད་དང་ལྡན་པས་ཞེ་སྡང་ཅན་འདུལ།
མི་སྡུག་པ་ནི་རྨ་ར་དང་སྨིན་མ་དང་དཔྲལ་བར་ཁྲོ་གཉེར་སྡུད་པ་ལ་སོགས་པས་གཏི་མུག་ཅན་འདུལ། རྒོད་ཅིང་དྲག་ཤུལ་འཇིགས་སུ་རུང་བ་གསུང་གི་ཉམས་གསུམ་སྟེ། རབ་ཏུ་རྒོད་ཅིང་བཞད་པའི་སྒྲས་འདོད་ཆགས་ཅན་འདུལ། ཧཱུྃ་ཕཊ་ལ་སོགས་པ་དྲག་ཤུལ་གྱི་ང་རོས་ཞེ་སྡང་ཅན་འདུལ། རྟག་ཆད་ཀྱི་མཐར་འཛིན་པ་རྣམས་འཇིགས་སུ་རུང་བར་བྱེད་པ་སྒྲ་ཟུང་འཇུག་གི་བཞད་སྒྲས་གཏི་མུག་ཅན་འདུལ། སྙིང་རྗེ་རྔམ་དང་ཞི་བ་གསུམ་ནི་ཐུགས་ཀྱི་ཉམས་གསུམ་སྟེ་སེམས་ཅན་རྗེས་སུ་འཛིན་པའི་སྙིང་རྗེས་འདོད་ཆགས་ཅན་འདུལ། རྔམ་པ་ནི་བྱམས་པ་ཆེན་པོ་རབ་ཏུ་ཁྲོས་པས་ཞེ་སྡང་ཅན་འདུལ། ཟུང་འཇུག་ཞི་བ་ཆེན་པོའི་ཐུགས་ཀྱིས་ལོག་པར་ལྟ་བ་དང་ལྡན་པའི་གཏི་མུག་ཅན་འདུལ་ཞིང་། དེ་ལྟར་ན་གར་དགུའི་རོ་དང་ལྡན་པ་ཉིད་དོ། ། ཞེས་པ་ལ་གླང་པོ་ཆེ་ཞེས་པ་ནས་ལྡན་པ་ཉིད་ཅེས་སོ། །
གཉིས་པ་ལ་གསུམ་སྟེ། རྒྱུ་རྡོ་རྗེ་འཆང་གི་ས་བོན། ལྷ་མོ་རྣམས་ཀྱི་ས་བོན། འབྲས་བུ་རྡོ་རྗེ་འཆང་གི་ས་བོན་ནོ། ། དང་པོ་ནི། ཨྃ་ལས་བདག་མེད་མ་དང་ཧཱུྃ་ལས་རྡོ་རྗེ་ཆེ་སྟེ་ཀྱེ་རྡོ་རྗེ་ཁུ་བའི་གཟུགས་ལས་བཞེངས་ནས་ནི་ཞབས་བཞི་པོ་རྣམས་ས་ལ་བརྡབས་པ་དང་ལྷ་དང་ལྷ་མ་ཡིན་རྣམས་བསྡིགས་ཤིང་བསྐྲག་པར་མཛད་དོ། ། ཞེས་པ་ལ་ཨྃ་དང་ཧཱུྃ་སོགས་སོ། ། གཉིས་པ་ནི། རྒྱུ་རྡོ་རྗེ་འཆང་ཡབ་ཡུམ་སྙོམས་པར་ཞུགས་པའི་བྱང་ཆུབ་ཀྱི་སེམས་གྃ་ཙྃ་བྃ་གྷྃ་པྃ་ཤྃ་ལྃ་ཌྃ་རྣམས་སུ་གྱུར་པ་འདི་ཡིས་ས་བོན་ལས་ལྷ་མོ་མངལ་དུ་རྫོགས་པར་གྲུབ་པ་ཕྱུང་བ་དང་། ཕྱོགས་དང་ཕྱོགས་མཚམས་རྣམས་སུ་འགོད་པར་བྱའོ། །
ཞེས་པ་ལ་གྃ་སོགས་སོ། ། གསུམ་པ་ནི། དཀྱིལ་འཁོར་གྱི་བདག་པོའི་ས་བོན་དག་གིས་ནི་འབྲས་བུ་རྡོ་རྗེ་འཆང་ཡབ་ཡུམ་བསྐྱེད་ལ། ས་བོན་གང་ཞེ་ན། ཨྃ་དང་ཧཱུྃ་སྔོན་པོ་འོད་འབར་ཞིང་འཇིགས་པ་ལས་བསྐྱེད་དོ། ། གནས་གང་དུ་ན་མ་མོ་ལྷ་མོ་བརྒྱད་ཀྱིས་བསྐོར་བའི་གྲོང་ཁྱེར་ཉམས་དགའ་བར་བསྐྱེད། རྣམ་པ་ཇི་ལྟ་བུ་ཞེ་ན། ཆོས་ཉིད་ལས་མི་འགྱུར་བས་ཁ་དོག་ནག་པོ། ཁྲོ་བོའི་རྣམ་པས་འཇིགས་ཆེན་པོ། བདག་མེད་མ་ལ་བདེ་བ་སྦྱིན་པ་པོ།
དཀྱིལ་འཁོར་གྱི་གཙོ་བོ་འདི་ལྟར་བསྒོམ་པ་ཉིད་དོ། ། ཞེས་པ་ལ་བདག་པོའི་སོགས་སོ། ། གསུམ་པ་ལ་གསུམ་སྟེ། ལྷ་མོ་རྣམས་ཀྱི་ཕྱག་མཚན། ཁ་དོག རྒྱན་ནོ། ། དང་པོ་ནི། དཀར་མོའི་ཕྱག་གཡས་པ་ན་སྐྱོན་དྲུག་གཅོད་པས་གྲི་གུག་སྟེ། དེ་བཞིན་དུ་གཡོན་ན་སེམས་ཅན་རྣམས་འཁོར་བའི་རྒྱ་མཚོ་ནས་འདྲེན་པས་ཉ་རོ་ཧི་ཏ། ཆོམ་རྐུན་མའི་ཕྱག་གཡས་པ་ན་སྟོང་པ་ཉིད་ཀྱི་སྒྲ་སྒྲོགས་པས་ཅང་ཏེའུ་སྟེ།
གཡོན་པའི་ཕྱག་ན་གཏི་མུག་དག་པ་ཕག་པ་ཉིད། རོ་ལངས་མའི་ཕྱག་གཡས་ན་མཐའ་གཉིས་ལ་མི་གནས་པས་རུས་སྦལ་སྟེ། གཡོན་པ་ཡིས་ནི་རྣམ་རྟོག་གཅོད་པས་པདྨའི་སྣོད་དྲི་ཆུས་གང་བ། གྷསྨ་རི་ནི་ཕྱག་གཡས་ན་ཞེ་སྡང་དག་པ་སྦྲུལ། གཡོན་པས་རྣལ་འབྱོར་ལྷུང་བཟེད་ཐོད་པ་གསང་བའི་སྨན་དྲི་ཆེན་གྱིས་གང་བ་ཉིད། པུཀྐ་སིའི་ཕྱག་གཡས་ན་ཉོན་མོངས་པའི་རི་དྭགས་འཇོམས་པའི་སྟོང་པ་ཉིད་ཀྱི་སེངྒེ་སྟེ། གཡོན་པས་རྣམ་རྟོག་གཅོད་པས་དགྲ་སཏྭ་དེ་བཞིན་ནོ། ། རི་ཁྲོད་མའི་ཕྱག་གཡས་ན་ཉེས་པས་མ་གོས་པས་དགེ་སློང་སྟེ། གཡོན་ན་ཆོས་ཀྱི་སྒྲ་སྒྲོག་པའི་བསིལ་བྱེད་དེ་བཞིན་ནོ། ། གདོལ་པ་མོ་ནི་ཕྱག་གཡས་ན་རྣམ་རྟོག་གཅོད་པས་འཁོར་ལོ་སྟེ།
གཡོན་པས་ཉོན་མོངས་པའི་ཐ་བ་བརློག་པའི་ཐོང་པ་དེ་བཞིན་ནོ། ། གཡུང་མོའི་ཕྱག་གཡས་ན་རྟོག་པས་མི་ཕྱེད་པའི་རྡོ་རྗེ་ཉིད། གཡོན་ན་རྣམ་རྟོག་ལ་བསྡིགས་པས་སྡིགས་མཛུབ་དེ་བཞིན་ནོ། ། དཀར་མོ་ལ་སོགས་པའི་ལྷ་མོ་ཐམས་ཅད་མི་གནས་པའི་མྱང་འདས་མཉེས་པས་གཡོན་བརྐྱང་ལ་གཡས་བསྐུམ་པའི་སྐྱིལ་ཀྲུང་ཕྱེད་པའི་གར་གྱིས་གནས། བདེན་གཉིས་ཐུགས་སུ་ཚུད་པས་ཕྱག་གཉིས་མར་བརྗོད། དུས་གསུམ་མཁྱེན་པས་སྤྱན་གསུམ། ཡོན་ཏན་གོང་ནས་གོང་དུ་འཕེལ་བས་དབུ་སྐྲ་ནི་གྱེན་དུ་འཁྱིལ་བ་སྟེ། སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་དང་པོ་ལྔའི་ངོ་བོ་རུས་པའི་འཁོར་ལོ་ལ་སོགས་པ་ཕྱག་རྒྱ་ལྔ་ཡིས་རྣམ་པར་བརྒྱན་པ་ཡིན་ནོ། ། ཞེས་པ་ལ་དཀར་མོ་ཞེས་པས་ནས་བརྒྱན་ཞེས་སོ། ། གཉིས་པ་ནི།
ཆོས་ཉིད་ལས་མི་འགྱུར་བས་གཽ་རཱི་ཁ་དོག་ནག་མོར་འགྱུར། ཆོམ་རྐུན་མ་ནི་སེམས་ཅན་གྱི་དོན་ལ་རྗེས་སུ་ཆགས་པས་བཙོད་དང་མཚུངས་པ་སྟེ་དམར། རོ་ལངས་མ་ནི་ཡོན་ཏན་རྒྱས་པ་མཚོན་པས་གསེར་བཙོ་མ་བཞིན། གྷསྨ་རི་ནི་ཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་བྱེད་པས་ནོར་བུ་མརྒད་དང་མཚུངས་པས་ལྗང་། པུཀྐ་སི་ནི་ཆོས་ཉིད་ལས་མི་འགྱུར་བས་དབང་སྔོན་ཨིཎྜ་ནི་ལ་དང་མཚུངས་པས་སྔོ། རི་ཁྲོད་མ་ནི་རང་བཞིན་གྱི་རྟོག་པ་དང་བྲལ་བས་ཟླ་བ་ནོར་བུའི་འོད། གཏུམ་མོ་ཆོས་ཉིད་ལས་མི་འགྱུར་བས་ནམ་མཁའི་མདོག་ལྟར་སྔོ་བསངས་མ། གཡུང་མོ་ཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་བྱེད་པས་སྐུ་མདོག་སྣ་ཚོགས་པ་ཞེས་བརྗོད་དོ། ། ཞེས་པ་ལ་གཽ་རཱི་ཁ་དོག་སོགས་སོ། ། གསུམ་པ་ནི།
གཽ་རཱི་ལ་སོགས་པ་ལྷ་མོ་བརྒྱད་ཀྱི་གདན་རིམ་བཞིན་འདོད་ཁམས་ཀྱི་ཚངས་པ་དང་། ཤར་ཕྱོགས་ཀྱི་དབང་པོ། ཉེ་དབང་ནི་ཁྱབ་འཇུག སུམ་ཅུ་རྩ་གསུམ་མན་ཆད་ལ་དབང་བྱེད་པའི་དྲག་པོ་དབང་ཕྱུག་ནག་པོ་དང་། ལྷོའི་གཤིན་རྗེ་དང་ནི་ནོར་བདག་རྣམ་ཐོས་སྲས་སེར་པོ་དང་། བདེན་བྲལ་སྲིན་པོ་ནག་པོ་དང་ནི་ལྷ་མ་ཡིན་གྱི་དབང་པོ་ཐག་བཟང་རིས་དུད་ཁ་རྣམས་སོ། ། གཉིས་པ་གསུང་མངོན་འབྱུང་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི།
ཡབ་ཀྱི་བྷོ་ལ་དང་ཡུམ་གྱི་བྷ་ག་བཞིབ་པ་མཛད་ནས་ནི་ཕྱག་གིས་དམ་དུ་འཁྱུད་པ་དང་ཞལ་གྱིས་ཙུམ་བྷ་མཛད་ནས་བཅོམ་ལྡན་འདས་ལ་གུས་པས་དེ་ཁོ་ན་ཉིད་ཀྱི་མཆོད་པ་མཛད་ནས་ནི་བདག་མེད་མས་ཡབ་ཀྱི་རྩ་བའི་སྔགས་ཞུས་སོ། ། ཞེས་པ་ལ་བྷོ་ལ་སོགས་སོ། ། གཉིས་པ་ལ་གསུམ་སྟེ། མཉན་པར་གདམས་པ། ཆེ་བ་བརྗོད་པ། དོན་དངོས་སོ། ། དང་པོ་ནི། བུད་མེད་རྣམས་ཀྱི་ཡིད་དབང་དུ་བྱེད་པའི་སྔགས། དེ་བཞིན་དུ་ཞེ་སྡང་ཅན་གདུག་པ་བསྡིགས་པ་དང་། གཏི་མུག་ཅན་ཀླུ་རྣམས་བསྡིགས་པར་བྱེད་པ་ཉིད་དོ། །
ལྷ་དང་ལྷ་མ་ཡིན་རྣམས་རྣམ་པར་ཉེད་ཅིང་འཇོམས་པར་བྱེད་པའི་སྔགས་དེ་ནི་ང་ཡིས་བཤད་པར་བྱ་ཡིས། ལྷ་མོ་བདེ་བ་ཆེན་པོའི་ཡེ་ཤེས་སྦྱིན་པར་བྱེད་མ་ཁྱོད་ཉོན་ཅིག ཅེས་པ་ལ་བུད་མེད་སོགས་སོ། ། གཉིས་པ་ནི། སངས་རྒྱས་དང་བྱང་ཆུབ་སེམས་དཔའ་རྣམས་ལ་རྡོ་རྗེ་སེམས་དཔའ་བདག་གིས་རྒྱུད་སྡེ་གཞན་དུ་མ་བསྟན་ཏོ། ། རྩ་སྔགས་འདི་ཡི་སྔགས་ཀྱི་འབྲས་བུ་གང་བྱུང་བ། རྡོ་རྗེ་སེམས་དཔས་ཕྲིན་ལས་ནུས་པ་གང་མཛད་པ་ནི། ལྷ་མོ་ཞེས་བོས་ནས་ཤིན་ཏུ་འཇིགས་ཤིང་མཐས་པ་སྟེ། ཁྱོད་ཀྱི་ཞུས་པར་ངོ་མི་ཆོག་པས་ཁྱོད་ལ་བཤད་པར་བྱའོ། ། ཞེས་པ་ལ་སངས་རྒྱས་སོགས་སོ། །
གསུམ་པ་དོན་དངོས་ལ་གསུམ་སྟེ། མངོན་འབྱུང་གི་རྣམ་འཕྲུལ། རྗེས་འཇུག་ཇི་ལྟར་བསྒྲུབ་པ། སྔགས་དངོས་ཚིགས་སུ་བཅད་པས་བཏུ་བའོ། ། དང་པོ་ནི། འོད་ཟེར་འབར་བའི་ཕྲེང་བས་འཁྲུགས་པ་ཡི་སྤྲུལ་པའི་དཀྱིལ་འཁོར་རབ་ཏུ་བཞེངས་ནས་ནི། རྡོ་རྗེ་སྙིང་པོ་ལ་ཤེས་རབ་ཡེ་ཤེས་ཀྱི་དབང་སྦྱིན་པའི་ཕྱིར་བརྒྱ་བྱིན་གྱི་ཆུང་མ་ཐིག་ལེ་མཆོག་མ་ནི་རྩ་སྔགས་འདི་ཡིས་བཀུག་པ་ཉིད་དོ། ། ཞེས་པ་ལ་འབར་བའི་ཕྲེང་བ་སོགས་སོ། ། གཉིས་པ་ནི། གཞི་བསྙེན་སྔོན་དུ་སོང་ནས་ལས་སྦྱོར་གྱི་དུས་སུ་བཟླས་པ་ཁྲི་ཡིས་དགུག་པ་ལ་སོགས་པའི་ལས་འགྲུབ་ལ།
བཟླ་ཚུལ་ནི་ཚིགས་འབྲུ་གསལ་བ་དང་། རིག་བྱེད་འདོན་པ་ལྟ་བུ་སྒྲ་རིང་བ་རྣམས་ཤིན་ཏུ་རིང་བ་དང་། ཐུང་བ་རྣམས་ཀྱང་རིང་བ་ཙམ་དུ་གདོན་པ་དང་བཟང་བ་སྟེ་རིང་ཐུང་དང་དྲག་ཞན་ཕྱེད་པ་ཡིས་བཟླ། ཏིང་ངེ་འཛིན་ནི་ཀྱེ་རྡོ་རྗེའི་ང་རྒྱལ་གྱི་སྦྱོར་བ་དང་ལྡན་པས་ལས་ཀྱི་ཕྱག་རྒྱ་བཙུན་མོ་ཐམས་ཅད་དགུག་པར་བྱའོ། ། གཞི་བསྙེན་གྱི་ཚད་ནི་རྫོགས་ལྡན་ལ་བཟླས་པ་འབུམ་དང་། རྩོད་དུས་སུ་དེ་བཞི་འགྱུར་བཟླས་པ་ཡིས་འགྲུབ་ཅིང་། རྣལ་འབྱོར་པ་བདག་ཉིད་ཀྱེ་རྡོ་རྗེའི་རྣལ་འབྱོར་གྱི་ང་རྒྱལ་གྱིས་ལས་འགྲུབ་བམ་མི་འགྲུབ་སྙམ་པའི་དོགས་པ་མེད་པའི་སེམས་ཀྱིས་ནི་རྩ་སྔགས་འདི་ཡིས་ཞི་བ་ལ་སོགས་པའི་ལས་རྣམས་ཐམས་ཅད་བྱེད་དོ། ། ཞེས་པ་ལ་བཟླས་པ་ཞེས་པ་ན་བྱེད་ཅེས་སོ། ། གསུམ་པ་ནི། རིག་བྱེད་ལ་ངེས་བརྗོད་ཀྱི་རིག་བྱེད།
སྙན་ངག་གི་རིག་བྱེད། སྲིད་སྲུང་གི་རིག་བྱེད། མཆོད་སྦྱིན་གྱི་རིག་བྱེད་དང་བཞི་ཡོད་པ་རྣམས་ཀྱི་དང་པོ་ངེས་བརྗོད་ཀྱི་རིག་བྱེད་ཨེ་སྦྱིན། དེ་ལ་ཟླ་བ་ཕྱེད་པ་དང་ཐིག་ལེས་རྣམ་པར་བརྒྱན་པ་ནི་ཨོཾ་མོ། དེ་ནས་ཨཥྚ་ན་ནཱ་ཡ། བརྒྱད་པའི་ཞལ་ཅན། པིཾ་གཽརྡྷ་ཀེ་ཤ་ཝརྟ་མ་ནེ་དབུ་སྐྲ་སེར་པོ་གྱེན་དུ་བརྫེས་པ། ཙ་ཏུར་བིཾ་ཤ་ཏི་ནཻ་ཏྲ་ཡ། ཉི་ཤུ་རྩ་བཞིའི་སྤྱན། དེའི་རྗེས་ལ་ཥོ་ཌ་ཤ་བྷུ་ཛཱ་ཡ།
བཅུ་དྲུག་གི་ཕྱག་ཅན། ཀྲིཥྞ་ཛི་མུ་ཏ་ཝ་པུ་ཥེ། སྐུ་མདོག་ཆར་སྤྲིན་ལྟར་ནག་པོ། ཀ་པཱ་ལ་མཱ་ལ་ཨ་ནེ། ཀཱན་དྷ་རི་ཎི། ཐོད་པའི་ཕྲེང་བ་དུ་མ་འཛིན་པ། ཨ་ད་མ་ཏ་ཀྲུ་ར་ཙིཏྟ་ཡ་བདག་ཉིད་ཀྱི་སེམས་ཁོང་ནས་འཁྲུགས་པ། ཨརྡྷཻན་དུ་དཾཥྚི་ཎི། མཆེ་བ་ཟླ་བ་ཕྱེད་པ་ལྟ་བུ། དེ་ཡན་ཆད་ལ་ཡིག་འབྲུ་དྲུག་ཅུ་ཐམ་པ།
སྐུའི་རྣམ་པ་གསལ་འདེབས་པ་ཡིན་ནོ། ། ཨོཾ་མན་ཆད་ལ་ཡིག་འབྲུ་དྲུག་ཅུ་རྩ་བཞི། ཨོཾ་ནི་སྔགས་ཀྱི་མགོ་འདྲེན་པ། མཱ་ར་ཡ། མཱ་ར་ཡ། གསོད་གསོད། ཀ་ར་ཡཱ། ཀ་ར་ཡཱ། གྱིས་གྱིས། གརྫ་ཡ།
གརྫ་ཡ། སྒྲོགས་སྒྲོགས། ཏརྫ་ཡ་ཏརྫ་ཡ། གཏོགས་གཏོགས། ཤོ་ཥ་མ། ཤོ་ཥ་མ། སྐོམ་སྐོམ། གང་ན་སཔྟ་ས་ག་ར་ན་མཚོ་བདུན། བནྡྷ་བནྡྷ། འཆིང་འཆིང་།
གང་ན། ན་ག་ཨཥྚ་ཀཱན། ཀླུ་བརྒྱད། གྷྲིཧྞ་གྷྲིཧྞ། ཟུངས་ཟུངས། གང་ནི་ཤ་ཏྲུན། དགྲ་བོ། ཧ་ལ་སོགས་པའི་ཡི་གེ་བཅུ་གཉིས་ནི་ཡུམ་གྱི་ཨཱ་ལིའི་དོད་ཡིན་ཞིང་ཕོ་རྟགས་ཀྱི་ཡི་གེ་ཧ་ལ་དབྱངས་ཡིག་བཅུ་གཉིས་སྦྱར་བས་བཞད་པའི་ཉམས་བཅུ་གཉིས་སུ་འགྱུར་བ་གསང་སྔགས་ཀྱི་དངོས་གཞི་ལྟ་བུ་ཡིན་ནོ། ། ཕཊ་འགས་པ། སྭཱ་ཧཱ་ཞི་བའི་གཞི་ཚུགས་པ།
ཞེས་པ་ལ་རིགས་བྱེད་ཅེས་པ་ནས་སྭཱ་ཧཱ་ཞེས་སོ། ། ཐུགས་མངོན་འབྱུང་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། རྩ་སྔགས་གསུང་པ་དེ་ནས་ལྷ་མོ་དེ་དགྱེས་ནས་བསྲུབ་པ་དང་བསྲུབ་པའི་སྦྱོར་བ་ལས་དམ་དུ་འཁྱུད་པ་དང་ཙུམ་བྷ་ན་བྱེད་པས་མཆོད་ནས་ཡབ་ཀྱི་དཀྱིལ་འཁོར་ཡིད་དུ་འོང་བ་ཞུས་སོ། ། ཞེས་པ་ལ་དེ་ནས་ལྷ་མོ་སོགས་སོ། ། གཉིས་པ་ལ་གསུམ་སྟེ། དཀྱིལ་འཁོར་གྱི་བྱ་བ། དེར་སློབ་མ་གཞུག་པ།
དབང་བསྐུར་བའོ། ། དང་པོ་ལ་གཉིས་ཏེ། ཇི་ལྟར་གསུང་པའི་ཚུལ་དང་། གང་གསུང་པའི་དོན་ནོ། ། དང་པོ་ནི། ཞུས་པ་དེ་ལ་སྟོན་པ་ཀྱེ་རྡོ་རྗེ་ཡེ་ཤེས་ཆེན་པོ་ཅན་གྱིས་རྡོ་རྗེ་དང་པདྨ་མཉམ་པར་སྦྱར་བས་མཆོད་ནས་དགྱེས་པའི་ཐུགས་ཀྱིས་ཏིང་ངེ་འཛིན་ལ་མཉམ་པར་བཞག་པས་ཡབ་ཉིད་ཀྱི་དཀྱིལ་འཁོར་བྲི་བའི་ཚུལ་བསྟན་པར་མཛད་དོ། ། ཞེས་པ་ལ་སྟོན་པ་སོགས་སོ། ། གཉིས་པ་ལ་ལྔ་སྟེ། གཞལ་ཡས་ཁང་གི་མཚན་ཉིད། རྡུལ་ཚོན།
མཚན་མ་འགོད་པ། བུམ་པ་འབུལ་བ། དཀྱིལ་འཁོར་སྒྲུབ་པའི་རྟེན་རིག་མ་བསྟེན་པའོ། ། དང་པོ་ནི། བདག་མེད་མའི་དཀྱིལ་འཁོར་དང་མི་འདྲ་བའི་ཁྱད་པར་ནི་ནང་དུ་འཕར་མ་སྟེ་པདྨ་འདབ་མ་བརྒྱད་པ་རིམ་པ་གཅིག་པ་གཞན་སྔར་བཞིན་ཕྱི་གྲུ་བཞི་སྒོ་བཞི་པ་ཁ་དོག་སྣ་ཚོགས་ཀྱི་འོད་ཀྱིས་ཡང་དག་པར་འཁྲུགས། སྒོ་བཞིའི་སྟེང་གི་ཐད་སོར་རྟ་བབས་བཞི་དང་ཡང་དག་པར་ལྡན། དཀྱིལ་འཁོར་གྲུ་བཞི་མི་ཡོ་བའི་ཕྱིར་རྡོ་རྗེ་སྲད་བུའི་ཐིག་བཞིར་ཕྱོགས་བཞིས་རྣམ་པར་བརྒྱན། གཙིགས་པའི་རེ་ཁ་ལྔ་དང་ཡང་དག་པར་ལྡན། དཀྱིལ་འཁོར་བྲིས་གྲུབ་པ་དེ་ནས་ནང་གི་དྲྭ་བཞིར་བུམ་པ་གཉིས་གཉིས་ཏེ་བརྒྱད་པོ་བྲིའོ། ། ཞེས་པ་ལ་འཕར་མ་ཞེས་པ་ནས་བྲི་ཞེས་སོ། །
གཉིས་པ་ནི། རྡུལ་ཚོན་རབ་གསེར་དངུལ་ལ་སོགས་པ་རིན་པོ་ཆེ་ལྔའི་ཕྱེ་མའམ་ཡང་ན་འབྲིང་ནས་འབྲས་ལ་སོགས་པའི་ཕྱེ་མ་ཡིས། ཐ་མ་དུར་ཁྲོད་ཀྱི་ནི་སོ་ཕག་གི་ཕྱེ་མའམ་དེ་བཞིན་དུ་དུར་ཁྲོད་ཀྱི་སོལ་བ་ཡིས་བྲི། དེ་ལྟར་བྲིས་པའི་གཞལ་ཡས་ཁང་དེའི་དབུས་སུ་པདྨ་འདབ་མ་ནི་བརྒྱད་པ་ཟེའུ་འབྲུ་དང་བཅས་པ་བྲིའོ། ། ཞེས་པ་ལ་རིན་ཆེན་ལྔའི་སོགས་སོ། ། གསུམ་པ་ནི། པདྨའི་སྙིང་པོར་སྐྱེས་པའི་ཐོད་པ་ཉིད་མདོག་དཀར་པོ་ཆ་སྟེ་དུམ་བུ་གསུམ་པ་ནི་བྲི། དབང་ལྡན་དུ་རི་དྭགས་ཤ་ར་བྷ་སེངྒེ་རྭ་ཅན་སྔོན་པོ། མེ་ཡི་མཚམས་སུ་དགེ་སློང་དཀར་པོ། བདེན་བྲལ་དུ་ནི་འཁོར་ལོ་སྔོན་པོ།
རླུང་དུ་རིགས་ཀྱི་བདག་པོ་རྡོ་རྗེ་ཁྲོ་བོ། ཤར་སྒོར་དེ་བཞིན་གྲི་གུག་སྔོན་པོ་ཉིད། གཡས་སུ་སྟེ་ལྷོར་ཅང་ཏེའུ་དམར་པོ་བྲི་བ་ཉིད། ནུབ་ཏུ་རུས་སྦལ་སེར་པོ་བྲི་བ་ཉིད། ལྟོ་འཕྱེ་སྟེ་སྦྲུལ་གཟུགས་ལྗང་ཁུ་བྱང་དུ་དེ་བཞིན་ནོ། ། དེ་ལྟར་ཕྱག་མཚན་བརྒྱད་དུ་རབ་ཏུ་གྲགས་པ་ལྷ་མོ་སོ་སོའི་ཁ་དོག་གི་དབྱེ་བ་ཡིས་ལྷ་མོའི་ཁ་དོག་བཞིན་དུ་བྲི་བར་བྱའོ། ། དབུས་སུ་ཐོད་པ་དཀར་པོ་ཡང་སྣ་ཚོགས་རྡོ་རྗེས་མཚན་ཞིང་དེའི་ལྟེ་བར་ཧཱུྃ་གིས་མཚན་པ་དེའི་གཡོན་དུ་ཡུམ་གྱི་ཕྱག་མཚན་གྲི་གུག་སྔོན་པོའི་ཡུ་བ་ལ་ཨྃ་གིས་མཚན་པ་བྲིའོ། ། ཞེས་པ་ལ་སྙིང་པོར་ཞེས་པ་ནས་བྲི་ཞེས་སོ། ། བཞི་ལ་པ་གཉིས་ཏེ། བུམ་པ་བཤམ་ཚུལ་དང་།
རྒྱས་པར་གཞན་དུ་ཤེས་པར་བྱ་བའོ། ། དང་པོ་ནི། མཚན་མ་ཡང་བྲིས་གྲུབ་པ་དེ་ནས་གཙོ་བོ་ཡབ་ཡུམ་གྱི་རྣམ་རྒྱལ་བུམ་པ་ཉིད་དང་། ལྷ་མོ་སོ་སོའི་བུམ་པ་བརྒྱད་དང་། ལས་བུམ་དང་བཅུ་འབྲས་བུ་ཅན་གྱི་ཤིང་གི་ཡལ་གའི་རྩེ་མོས་ཁ་བརྒྱན་ཞིང་རས་ལ་སོགས་པའི་གོས་བཟང་པོ་ཁ་ཚར་མ་ཉམས་པའི་མགུལ་འཆིང་ཅན། ལྟོ་བའི་གསུམ་གཉིས་མན་ཆད་གཙང་བའི་ཆུ་དང་རིན་ཆེན་ལྔ་ལ་སོགས་པའི་བཅུད་ལྔ་ཚན་ལྔས་གང་བ། དེར་མ་ཟད་ས་ལུ་སྐྱེས་པ་ཤ་ཆེན་ཡིན་པས་དེས་མཚོན་ནས་ཤ་གཞན་བཞི་དང་བདུད་རྩི་ལྔས་ཀྱང་བཀང་སྟེ་རྣམ་རྒྱལ་བུམ་པ་དཀྱིལ་འཁོར་གྱི་ཤར་ཕྱོགས་དང་། གཞན་བུམ་པ་རྣམས་ལྷ་སོ་སོའི་ཕྱོགས་དང་། ལས་བུམ་ལྷོའི་ཕྱོགས་ནས་འབུལ་བར་མོས་ཏེ་བཞག་གོ ། ཞེས་པ་ལ་དེ་ནས་རྣམ་རྒྱལ་སོགས་སོ། །
གཉིས་པ་ནི། དཀྱིལ་འཁོར་དང་འབྲེལ་བའི་བྱ་བ་འདིར་མང་དུ་རབ་ཏུ་བརྗོད་པས་ཅི་བྱ་སྟེ་རྒྱུད་སྡེ་གཞན་ལས་རྒྱས་པར་གསུང་པས་མ་ཚངས་བ་ཁ་བསྐོང་དགོས་པ་རྣམས་ཇི་ལྟར་ཡོ་ག་དེ་ཉིད་བསྡུས་པ་ལ་སོགས་པ་ཡི་དཀྱིལ་འཁོར་ཆོ་ག་དེ་བཞིན་དུ་འདིར་ཡང་བྱའོ། ། ཞེས་པ་ལ་མང་དུ་སོགས་སོ། ། ལྔ་པ་རིག་མ་བསྟེན་ཚུལ་ལ་གཉིས་ཏེ། གང་བསྟེན་པའི་རིག་མ་དང་། ཇི་ལྟར་བསྟེན་པའི་ཚུལ་ལོ། ། དང་པོ་ལ་གཉིས་ཏེ། མཚན་ཉིད་དང་། རབ་ཏུ་དབྱེ་བའོ། ། དང་པོ་ནི།
དབང་དུས་སུ་ལང་ཚོ་གཙོ་ཆེ་བས་བཅུ་གཉིས་ཏེ་ལོ་ཉི་ཤུ། བརྒྱད་གཉིས་ལོ་བཅུ་དྲུག་ལོན་པ་ཡི་རིག་མ་བདེ་བ་ཆེན་པོ་བསྐྱེད་པ་བརྒྱད་པོ་ཉིད་དོ་ཤལ་དང་རྐང་གདུབ་ལ་སོགས་པའི་རྒྱན་གྱིས་བརྒྱན་ནས་དཀྱིལ་འཁོར་བསྒྲུབ་པའི་རྟེན་དུ་ནི་རབ་ཏུ་གཞུག་གོ ། ཞེས་པ་ལ་བཅུ་གཉིས་སོགས་སོ། ། གཉིས་པ་ནི། འོ་ན་བརྒྱད་གང་ཞེ་ན། བྲམ་ཟེ་མ་ལ་སོགས་པ་རེ་རེ་ལའང་དབང་གི་ཕྱེ་བས་ཡོན་ཏན་བརྒྱད་དེ། དེ་ལ་བྲམ་ཟེ་མ་ལྟ་བུ་གཅིག་བདག་གི་གསང་དབང་གི་རྟེན་དུ་གྱུར་ན་མ་དང་། ཤེས་རབ་ཡེ་ཤེས་ཀྱི་རྟེན་དུ་གྱུར་ན་སྲིང་མོ་ཉིད། ཡང་སྒྲུབ་པ་པོ་བདག་གིས་དབང་བསྐུར་བ་བུ་མོ་དང་། བདག་གི་ཕྱག་རྒྱས་དབང་བསྐུར་བ་སྲིང་མོའི་བུ་མོ་དང་།
དེ་བཞིན་དུ་བདག་གི་གསང་དབང་གི་རྟེན་དང་དུས་གཅིག་ཏུ་དབང་ཐོབ་ཅིང་སྒྲུབ་པ་པོའི་ཕྱག་རྒྱ་ནི་ཞང་པོའི་ཆུང་མ་ཉིད། བདག་གི་གསང་དབང་གི་རྟེན་དང་གཅིག་ཏུ་གསང་དབང་ཐོབ་པའི་བུད་མེད་ནི་མའི་སྤུན་དང་། བདག་གི་བླ་མས་གསང་དབང་ཐོབ་པའི་རྟེན་ནི་སྒྱུག་མོ་དང་། དེ་བཞིན་དུ་བླ་མས་ཤེར་དབང་ཐོབ་པའི་རྟེན་ཕ་ཡི་སྲིང་མོ་ཉིད་དེ་རིག་མ་བརྒྱད་དུ་གྲགས་སོ། ། ཞེས་པ་ལ་མ་དང་སྲིང་མོ་སོགས་སོ། ། བསྟེན་ཚུལ་ལ་གསུམ་སྟེ། བསྟེན་ཚུལ་མདོར་བསྟན་པ། བསྟེན་པའི་བྱ་བ། བསྟེན་ཚུལ་རྒྱས་བཤད་དོ། ། དང་པོ་ནི།
དམ་དུ་འཁྱུད་པ་དང་ཙུམྦ་ན་བྱེད་པས་ཕྱག་རྒྱ་འདི་རྣམས་རྣལ་འབྱོར་པ་ཡིས་སྙོམས་འཇུག་གིས་མཆོད་དོ། ། ཞེས་པ་ལ་དམ་འཁྱུད་སོགས་སོ། ། གཉིས་པ་ནི། སྙོམས་འཇུག་དེ་ལས་བྱུང་བའི་ག་བུར་རང་གི་ལྕེ་ལ་མྱང་ཞིང་བཏུང་བ་ཉིད་དུ་བྱ། ག་བུར་དེས་ནི་དཀྱིལ་འཁོར་བསྒྲུབ་པའི་གསང་གཏོར་བྱ། ལྷག་མ་དེ་རྣམས་གྲོགས་རྣལ་འབྱོར་གཞན་ལ་སྦྱིན་ཞིང་བཏུང་བར་བྱ། དེའི་ཕན་ཡོན་དངོས་གྲུབ་མཆོག་བདེ་ཆེན་གྱི་ཡེ་ཤེས་མྱུར་དུ་ཐོབ་པར་འགྱུར་རོ། ། ཞེས་པ་ལ་དེ་ལ་ག་བུར་སོགས་སོ། ། གསུམ་པ་ནི། ཕྱག་རྒྱ་བསྟེན་པ་དེ་ལ་བྱང་ཆུབ་ཀྱི་སེམས་རྒྱས་པའི་རིམ་གྲོ་བདག་དང་ཕྱག་རྒྱ་གཉིས་ཀས་ཆང་ཡང་བཏུང་བ་དང་ཤ་ཕལ་པ་དང་ས་ལུ་སྐྱེས་པ་ཤ་ཆེན་བཟའ།
ཕྱག་རྒྱ་དེ་ཡང་གོས་དང་འབྲལ་བར་བྱས་ནས་ཐབས་ཀྱི་བྷོ་ལས་ཤེས་རབ་ཀྱི་བྷ་གར་ཙུམྦ་ཡང་ཡང་བྱེད། ཕྱག་རྒྱ་དེས་ཀྱང་ཐབས་ཀྱི་བྷོ་ལ་གཞིབ་པར་བྱ། སྙོམས་འཇུག་གི་སྔོན་དུ་ཕྱག་རྒྱ་དང་ལྷན་ཅིག་ཏུ་ལུས་ཀྱིས་གར་བྱ་ཞིང་ངག་གིས་རྡོ་རྗེའི་གླུ་ཡང་བླང་བར་བྱ། ཐབས་ཀྱི་བྷོ་ལ་ཕྱག་རྒྱའི་ཀཀྐོ་ལ་དང་སྦྱར་ནས་དེ་ལ་རྩེད་མོ་སྟེ་རྩེ་ཞིང་རོལ་བར་བྱའོ། ། ཞེས་པ་ལ་དེ་ལ་ཆང་ཞེས་པ་ནས་རྩེ་བར་བྱ་ཞེས་སོ། ། དེར་སློབ་མ་གཞུག་པ་འདི་ཉིད་འཇུག་ཅིང་དབང་བླང་བའི་རྗེས་དེ་ནས་ཐུན་ཚོད་གཉིས་པ་ལ་གདོང་གཡོགས་ཀྱིས་གོས་ཀྱི་སློབ་མའི་མིག་ནི་བཀབ་ནས་སུ་དཀྱིལ་འཁོར་དེར་ནི་སློབ་མ་གཞུག་པ་ཉིད་བྱ་ཞིང་། བཅུག་ཚར་བའི་ཕྱི་ནས་དཀྱིལ་འཁོར་གཞལ་ཡས་ཁང་རབ་ཏུ་བསྟན་པར་བྱའོ། ། ཞེས་པ་ལ་དེ་ནས་ཐུན་ཚོད་སོགས་སོ། ། གསུམ་པ་ལ་གསུམ་སྟེ། དབང་སྤྱིར་བསྟན་པ།
ཚིག་གི་བཞི་པ། ཤེས་རབ་ཡེ་ཤེས་རྒྱས་པར་བཤད་པའོ། ། དང་པོ་ནི། དུས་མཚན་མོ། གནས་སྣོད་དང་མི་ལྡན་པའི་སྐྱེ་བོ་མེད་པའི་ཁྱིམ་དུ་དབང་གི་ངོ་བོ་སློབ་མའི་དབང་དྲུག་སྔོན་དུ་བཏང་ནས་རྡོ་རྗེ་སློབ་དཔོན་གྱི་དབང་དང་གསང་དབང་ལ་སོགས་པ་བཞི་ཡིས་རབ་ཏུ་ཕྱེ་ནས། དབང་གི་ཆོ་ག་ནི་ཇི་ལྟར་རྒྱུད་རྒྱས་པ་ལ་སོགས་པར་གསུང་པ་ཉིད་བཞིན་དུ། སློབ་མ་དེ་ལ་དབང་ནི་སྦྱིན་པར་བྱའོ། ། དབང་རེ་རེའི་སྔོན་དུ་ཇི་ལྟར་བླ་མ་ལ་མཆོད་པ་དང་བསྟོད་པ་བྱ་བར་བཤད་པ་སློབ་མ་བཟང་པོས་སྔར་ཕྱི་མའི་ལེའུ་གསུམ་པར་བསྟན་པ་བཞིན་ཤེས་པར་བྱའོ། ། ཞེས་པ་ལ་མཚན་མོ་ཞེས་པ་ནས་བྱ་ཞེས་སོ། ། གཉིས་པ་ནི།
དབང་གསུམ་པའི་དུས་སུ་སྐྱེས་པའི་ཡེ་ཤེས་དེ་ཉིད་སློབ་མ་ལ་ཚིག་གི་སྒོ་ནས་བསྟན་པ་ནི་དབང་བཞི་པའོ། ། ཞེས་པ་ལ་དེ་ཉིད་སོགས་སོ། ། གསུམ་པ་ལ་གསུམ་སྟེ། ཡེ་ཤེས་སྐྱེ་བའི་དུས། ཞུས་ལན་གཉིས་ཀྱིས་ཡེ་ཤེས་ཀྱི་མཚན་ཉིད། མ་ནིང་གི་དབང་ངོ་། ། དང་པོ་ནི། དགའ་བྲལ་བྱང་སེམས་ཉམས་པའི་དང་པོ་སྟེ་སྔོན་དུ་དགའ་བ་གསུམ་ལས་མཆོག་ཏུ་གྱུར་པ་ནི་ལྷན་སྐྱེས་ཡིན་ལ་དེའི་མཐའ་ལྷན་སྐྱེས་ཀྱི་དུས་སུ་སྐྱེའོ། ། དུས་དེ་ཤིན་ཏུ་གསང་བས་བྱ་སྤྱོད་དང་གསང་འདུས་ལ་སོགས་པ་རྒྱུད་ཐམས་ཅད་དུ་སྦས་པ་སྟེ་མ་གསུངས་ལ། ཀྱེ་རྡོ་རྗེའི་རྒྱུད་འདིར་ནི་གསུངས་ཏེ།
འདི་རྒྱུད་ཐམས་ཅད་ཀྱི་བླ་མའམ་ཕྱི་མའི་ཕྱི་མར་གྱུར་པས་མཐའི་མཐའ་རུ་ཕྱེ་བ་ཉིད་དོ། ། ཞེས་པ་ལ་དགའ་བྲལ་དང་པོ་ཞེས་པ་ནས་ཉིད་དོ་ཞེས་སོ། ། གཉིས་པ་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། རྡོ་རྗེ་འཆང་ལ་སྙོམས་འཇུག་གི་མཆོད་པ་རབ་ཏུ་སྦྱར་ནས་སྟོན་པ་དེ་ལ་ལྷ་མོ་དེའི་ཞུས་པ། ལྷ་ཞེས་བོས་ནས་ལྷན་སྐྱེས་དེའི་སྐད་ཅིག་ཉམས་སུ་མྱོང་བའི་ཡེ་ཤེས་ཇི་ལྟར་ལགས། དཀྱིལ་འཁོར་གྱི་གཙོ་བོ་ཆེན་པོས་བཤད་དུ་གསོལ། ཞེས་པ་ལ་རྡོ་རྗེ་མཆོད་པ་སོགས་སོ། །
གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། ལྷན་སྐྱེས་དེར་ནི་ཐོག་མ་དགའ་བ། དབུས་མཆོག་དགའ། མཐའ་དགའ་བྲལ་གྱི་དགའ་བའི་རྣམ་རྟོག་མེད་ཅིང་སྲིད་པ་འཁོར་བ་དང་ཞི་བ་མྱ་ངན་ལས་འདས་པར་ཞེན་པའི་རྣམ་རྟོག་མེད། ལྷན་སྐྱེས་འདི་ནི་སྟོང་པ་དང་ཟུང་དུ་འཇུག་པས་མཆོག་ཏུ་བདེ་བ་ཆེན་པོ་ཉིད་དོ། ། བདག་སྒྲུབ་པ་པོ་ཧེ་རུ་ཀར་ཞེན་པ་མེད། གཞན་ཕྱག་རྒྱ་བདག་མེད་མར་ཞེན་པ་ཡང་མེད་པ་ཉིད་དེ། མདོར་ན་མཚན་མ་དང་རྣམ་པར་རྟོག་པའི་སྤྲོས་པ་ཐམས་ཅད་དང་བྲལ་བའོ། ། ཞེས་པ་ལ་བཅོམ་ལྡན་འདས་སོགས་སོ། །
གསུམ་པ་ལ་གཉིས་ཏེ། ཇི་ལྟར་བྱ་བའི་ཐབས། དེ་ལས་བྱུང་བའི་ཡེ་ཤེས་བརྗོད་བྲལ་དུ་བསྟན་པའོ། ། དང་པོ་ནི། ལོངས་སྤྱོད་ཀྱི་ནི་རླབས་ལྕེ་ཆུང་གི་རྩ་བའི་ཁམས་རྒྱུ་བའི་རྩ་གཉིས་ལ་རང་གི་ལག་པ་གཡས་དང་ལག་གཞན་གཡོན་གྱི་མཐེ་བོང་དང་ནི་སྲིན་ལག་གིས་རྩ་དེ་གཉིས་ནི་རྣལ་འབྱོར་པ་ཡིས་དྲག་ཞན་རེ་མོས་བཙིར་བ་དེ་ནས་རྟོག་བྲལ་གྱི་ཡེ་ཤེས་སྐྱེས་པར་འགྱུར་རོ། ། ཞེས་པ་ལ་ལོངས་སྤྱོད་ཀྱི་ནི་སོགས་སོ། ། གཉིས་པ་ནི། ཐབས་དེ་ལ་ཡེ་ཤེས་ཅི་ཞིག་སྐྱེ་ཞེ་ན། གཞོན་ནུའི་དགའ་བ་མྱང་བ་ཇི་ལྟ་བའམ། མྱོང་ཡང་སྨྲ་མི་ཤེས་པའི་ལྐུགས་པའི་རྨི་ལམ་ཇི་ལྟ་བ་སྐྱེའོ། །
དང་པོ་ནི། མཆོག་གི་དགའ་བ་ལྷན་སྐྱེས་དང་། དེའི་མཐའ་ལྷན་སྐྱེས་ཀྱི་ལྷན་སྐྱེས་དང་། དགའ་བའི་རྒྱུན་དང་བྲལ་བའི་ཐོག་མར་འབྱུང་བས་དགའ་བྲལ་དབུས། མི་རྟོག་པས་སྟོང་པ་དང་བདེ་བས་སྟོང་མིན་ཟུང་དུ་འཇུག་པས་ཤྲཱི་ཧེ་རུ་ཀ་ཡི་གེ་བཞིའི་དོན་དང་ལྡན་ནོ། ། ཞེས་པ་ལ་དེ་ལ་ཅི་ཞིག་སྐྱེས་སོགས་སོ། ། གཉིས་པ་ལེའུའི་མིང་ནི། ཀྱེ་རྡོ་རྗེ་ལས་ཀྱེ་རྡོ་རྗེའི་སྐུ་གསུང་ཐུགས་མངོན་པར་འབྱུང་བ་སྟོན་པ་ཞེས་བྱ་བའི་ལེའུ་སྟེ་ལྔ་པའོ། ། ཞེས་པ་ལ་ཀྱེ་རྡོ་རྗེ་སོགས་སོ།། ༈ །།ལེའུ་དྲུག་པ་ལ་ཐོག་མར་འབྲེལ་ནི་དང་པོའི་ལེའུ་དྲུག་པར་རྒྱན་དྲུག་གསུང་ཀྱང་དེའི་དགོས་པ་མ་གསུངས་པ་ལ།
ཕྱི་མའི་ལེའུ་ལྔ་པར་ཀྱེ་རྡོ་རྗེ་ལྷ་དགུའི་བསྐྱེད་རིམ་གསུངས་ཀྱང་། བྲིས་སྐུ་འབྲི་བ་མ་གསུང་པས་དེ་དག་བསྟན་པར་བྱ་བའི་ཕྱིར་ཕྱི་མའི་དྲུག་པ་འདི་བཤད་དོ། ། འདི་འཆད་པ་ལ་གཉིས་ཏེ། དོན་དངོས་དང་། ལེའུའི་མིང་ངོ་། ། དང་པོ་ལ་གཉིས་ཏེ། ཕྱག་རྒྱའི་དགོས་པ་དང་། བྲིས་སྐུའི་ཆོ་གའོ། ། དང་པོ་ལ་གཉིས་ཏེ། ཇི་ལྟར་གསུངས་པའི་ཚུལ་དང་།
གང་གསུང་པའི་དོན་ནོ། ། དང་པོ་ནི། ལྷ་མོ་ལ་དམ་དུ་འཁྱུད་ཅིང་ཚེམས་ཀྱིས་ཡུམ་གྱི་མ་མཆུ་བཙིར་ནས་ནི། མཆན་ཁུང་ཆོས་འབྱུང་དུ་སེན་མོས་རྨ་མཛད་པ་དགའ་བ་དང་། དུས་གཉིས་པ་ལ་བྷོ་ལ་བདེ་བ་སྐྱོང་བའི་ཐོད་པ་དེ་པདྨར་བཅུག་ནས་ནི་མཆོག་ཏུ་དགའ་བ་དང་། གསུམ་པ་ལ་ཕྱག་གིས་དམ་དུ་འཁྱུད་ཅིང་ཀུ་ཙ་སྟེ་ནུ་མ་བཟུང་བར་མཛད་ནས་མཉེད་ཅིང་སྐྱེས་པའི་མཐའ་རྡོ་རྗེ་ནི་པདྨ་དང་བཞིབ་ནས་ཀྱང་དགའ་བ་མྱང་བ་དགའ་བྲལ་གྱི་དགའ་བ་སྟེ། དེ་ལྟར་དགའ་བ་གསུམ་ལ་བརྟེན་ནས་བཞི་པ་མཉམ་སྦྱོར་བདེ་སྟོང་ཟུང་དུ་ཆུད་པའི་ལྷན་ཅིག་སྐྱེས་པའི་བདེ་བ་མྱང་བར་མཛད་ནས་ཕྱག་རྒྱ་ལྔའི་དགོས་པ་ནི་རྣམ་པར་ཕྱེ་བ་སྟེ་གསུངས་སོ། ། ཞེས་པ་ལ་ལྷ་མོ་ལ་ནི་ཞེས་སོ་སོར་རྐང་པ་བརྒྱད་བྱུང་། གཉིས་པ་ནི། བླ་མ་དང་།
སློབ་དཔོན་དང་། འདོད་པའི་ལྷ་ཡི་དམ་ལ་ཕྱག་འཚལ་བའི་དོན་དུ་སྤྱི་བོར་རུས་པའི་འཁོར་ལོ་འཛིན་ཏེ་སྤྱོད་པ་ལ་རྒྱུ་བའི་དུས་སུ་བདག་གི་རྒྱུད་བདེ་བ་ཆེན་པོས་མྱོས་ནས་བླ་མ་ལ་ཕྱག་འཚལ་བ་སོགས་བརྗེད་ཀྱི་དོགས་པའི་བརྗེད་ཐོ་སོགས་ལ་དགོས་པ་ཡིན་ནོ། ། རྣ་རྒྱན་སོགས་ཀྱི་དགོས་པ་ནི། བླ་མ་རྡོ་རྗེ་འཛིན་པ་ལ་གཞན་གྱིས་སྨོད་ཚིག་མི་ཉན་པ་དང་། རང་གིས་ཀྱང་མི་སྨོད་པའི་ཕྱིར་རྣ་བ་དག་ལ་རྣ་ཆ་འཛིན་ཞིང་། ཡིད་མཚན་རྟོག་ལས་སྐྱོབ་པའི་སྔགས་ཀྱི་བཟླས་པའང་མི་བརྗེད་པའི་དོན་དུ་མགུལ་རྒྱན་ཉིད་དང་། རྐང་ལག་གི་གདུབ་བུ་དྲུག་ནི། སྲོག་ཆགས་གསོད་པ་སྤངས་པའི་བརྗེད་ཐོ་ལྟ་བུ་དང་། དངོས་སམ་ཡེ་ཤེས་ཀྱི་ཕྱག་རྒྱ་བརྟེན་པའི་བརྡར་སྐེ་རགས་འཆིངས་བ་ཉིད་དེ་སངས་རྒྱས་ལྔ་དག་པའི་ཕྱག་རྒྱ་ལྔས་ནི་རྟག་ཏུ་རྣལ་འབྱོར་པའི་ལུས་ལ་ཕྱག་རྒྱས་གདབ་བོ། ། ཞེས་པ་ལ་བླ་མ་ཞེས་སོགས་རྐང་པ་བཅུ་བྱུང་།
གཉིས་པ་བྲིས་སྐུ་ལ་གཉིས། མཆོད་ནས་ཞུས་པ་དང་། ལན་ནོ། ། དང་པོ་ནི། ཕྱག་རྒྱ་དྲུག་གི་དགོས་པ་གསུང་པའི་རྗེས་དེ་ནས་ཧ་ཧ་ཞེས་རབ་ཏུ་བཞད་པར་མོད་ནས། ཚེམས་ཀྱིས་ཡུམ་གྱི་མ་མཆུ་བཙིར་ནས་ནི་ཟུང་འཇུག་ཀྱེ་རྡོ་རྗེ་ཞེས་བྱ་བ་བདེ་བ་ཆེན་པོ་ལྷན་ཅིག་སྐྱེས་པའི་གཟུགས་ཅན་ཉིད་དེ་ལ་ལྷ་མོ་བདག་མེད་མ་དེས་ཞུས་པ། གཙོ་བོ་ཞེས་བོས་ནས་བྲིས་སྐུ་བྲི་བའི་ཆོ་གའི་ཚུལ་གང་གིས་དང་། དེ་བཞིན་དུ་ལུས་ཀྱི་བྱ་བ་གང་གིས་ནི་ཀྱེ་རྡོ་རྗེའི་བྲིས་སྐུ་འབྲི་བ་ཡི་ཐབས་བྱེད་པའི་ཚུལ་བདེ་བ་ཆེན་པོའི་རང་བཞིན་ཡབ་ཀྱིས་གསུང་དུ་གསོལ། ། ཞེས་པ་ལ་དེ་ནས་རབ་ཏུ་སོགས་བྱུང་། གཉིས་པ་ལན་ལ་གསུམ་སྟེ།
གང་གིས་འབྲི་པའི་གང་ཟག གང་བྲི་བའི་རྣམ་པ། ཇི་ལྟར་བྲི་བའི་ཚུལ་ལོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། ཀྱེ་རྡོ་རྗེའི་རྒྱུད་འདིར་ནི་བྲིས་སྐུ་འབྲི་མཁན་དབང་ཐོབ་ཅིང་དམ་ཚིག་དང་སྡོམ་པ་ཅན་སྒྲུབ་པ་པོའང་དབང་ཐོབ་ཅིང་དམ་ཚིག་ཅན་གྱིས་ནི་བྲིས་སྐུ་བཞེངས་པར་བྱ་བ་ཡིན་གྱི་དབང་མ་ཐོབ་པ་དང་། ཐོབ་ཀྱང་དམ་ཚིག་དང་མི་ལྡན་པས་ནི་ནམ་ཡང་མ་ཡིན་ནོ། ། ཞེས་པ་ལ་བཅོམ་ལྡན་འདས་སོགས་སོ། ། གཉིས་པ་ནི། ཀྱེ་རྡོ་རྗེའི་བྲིས་སྐུ་འཇིགས་པ་སྟེ་ཁྲོ་བོའི་ཉམས་ཅན་གཙོ་བོར་གྱུར་པ་བྲི་བ་ཉིད་ཡིན་ནོ། །
ཞེས་པ་ལ་བྲིས་སྐུ་སོགས་སོ། ། གསུམ་པ་བྲི་བའི་ཚུལ་ལ་ལྔ། བྲི་བའི་རྐྱེན། ཚོན་དང་པིར། བྲི་བའི་གཞི་རས། ནམ་བྲི་བའི་དུས། ཆོ་གའི་རིམ་པ། གྲོགས་དང་ལྷན་ཅིག་བྲི་བའོ། ། དང་པོ་ནི། དུས་ཁྱད་པར་ཅན་ལ་ཚོགས་ཀྱི་འཁོར་ལོ་ཚུལ་བཞིན་བྱས་ལ།
དེ་ནས་ཡེ་ཤེས་ཀྱི་ཐིག་དང་སྐྱེས་པའི་ཐོད་པར་གནས་པའི་ཚོན་ཁ་དོག་ལྔ་བདུད་རྩི་རིལ་བུས་སྦགས་པ་དང་། རོའི་སྐྲའི་པིར་རྣམས་ལ་ཐིག་ཚོན་བྱིན་གྱིས་བརླབས། རི་མོ་མཁན་ཧེ་རུ་ཀ་ཕྱག་གཉིས་པར་བསྐྱེད། དེའི་ལག་གི་པིར་ཉིད་ཀྱིས་ཀྱེ་རྡོ་རྗེའི་སྐུ་ཉིད་ཀྱང་བྲི་སྟེ། ཁ་སྦྱོར་ལས། པིར་ལ་བྱིན་རླབས་བྲི་མཁན་ལ། ། བྱིན་ཏེ་བྲིས་སྐུ་འཇིགས་པ་ནི། ། དངོས་གྲུབ་ཐམས་ཅད་རབ་སྟེར་བ། ། ཞེས་གསུངས་སོ། ། ཞེས་པ་ལ་བསྐྱེད་པའི་སོགས་སོ། །
གཉིས་པ་ནི། འབྲི་བའི་གཞི་གང་དང་གང་གི་རས་ཀྱི་སྐུད་པ་མཁལ་བ། དེ་བཞིན་དུ་འབྲི་གཞི་གང་དང་གང་གི་རས་ཡུག་ཐོག་པ་དེ་ཡང་དབང་ཐོབ་དམ་ཚིག་ཅན་དུ་ངེས་པར་བྱས་པས་དམ་ཚིག་གི་བྱིན་རླབས་དང་། རབ་གནས་ཀྱི་ཆོ་གའི་ཏིང་ངེ་འཛིན་གྱི་རྣལ་འབྱོར་ལས་དངོས་གྲུབ་འབྱུང་ངོ་། ། ཞེས་པ་ལ་གང་ཞིག་གང་སོགས་སོ། ། གསུམ་པ་བྲི་བའི་དུས་ནི། ཟླ་བ་སྟེ་ཟླ་བ་གང་ཡང་རུང་བའི་མར་ངོའི་བཅུ་བཞི་པ། ཉི་ཤུ་དགུ་ལ་དམ་ཚིག་དང་མི་ལྡན་པའི་སྐྱེ་བོ་མེད་པའི་ཁྱིམ་དབེན་པར་ཉི་མ་ཕྱེད་ནས་འབྲིའོ། ། ཞེས་པ་ལ་ཟླ་བ་སོགས་སོ། ། བཞི་པ་ཆོ་གའི་རིམ་པ་ནི།
མ་རུང་པ་སྟེ་དྲག་པོ་ཧེ་རུ་ཀའི་ང་རྒྱལ་གྱི་སེམས་ཀྱིས་ནི་ཆང་ནི་བཏུང་བ་སོགས། ཚོགས་འཁོར་ཅུང་ཟད་བྱས་པ་ལས་རང་ཧེ་རུ་ཀར་གསལ་བའི་ལུས་ལ་ནི་རཾ་སུ་སྟེ་རུས་པའི་རྒྱན་གོན་པའམ་བསམ་ནས་དེ་བཞིན་དུ་ལུས་གཅེར་བུར་གྱུར་པས། ཡང་འབགས་པ་དང་མ་དག་པར་འཛིན་པའི་རྟོག་པ་མི་བྱ་བར་དེ་ནས་དམ་ཚིག་གི་རྫས་ཤ་ཆང་རབ་ཏུ་བཟའ་ཞིང་བཏུང་ངོ་། ། ཞེས་པ་ལ་མ་རུངས་སོགས་སོ། ། ལྔ་པ་ནི། གྲོགས་བཞིན་བཟང་སྟེ་ཡིད་དུ་འོང་བ། བསམ་པ་སྙིང་རྗེ་དང་ལྡན་པ་དང་། གཟུགས་མཛེས་པ་དང་། ལང་ཚོ་དར་ལ་བབ་པའི་སྐལ་བཟང་མ། མེ་ཏོག་སིཧླ་དང་བཅས་ཤིང་།
སྒྲུབ་པ་པོར་སེམས་དགའ་ཞིང་རྗེས་སུ་ཆགས་པའི་རང་བཞིན་གྱིས་ཕྱག་རྒྱ་གཡོན་དུ་བཞག་ནས་བྲིའོ། ། ཞེས་པ་ལ་བཞིན་བཟང་སོགས་སོ། ། གཉིས་པ་ལེའུའི་མིང་ནི། བྲིས་སྐུའི་ཆོ་ག་སྟོན་པའི་ལེའུ་སྟེ་དྲུག་པའོ། ། ཞེས་པ་ལ་ཀྱེའི་སོགས་སོ།། ༈ །།ལེའུ་བདུན་པ་ལ་འབྲེལ་ནི། ལེའུ་དྲུག་པར་བྲི་སྐུ་འབྲི་བ་དང་། དེའི་ཚེ་ཚོགས་ཀྱི་སྟོན་མོ་བྱ་བར་གསུངས་ཀྱང་། གླེགས་བམ་འབྲི་བ་དང་། ཚོགས་འཁོར་གྱི་ཆོ་ག་མ་གསུང་པས་དེ་གཉིས་གསལ་བར་བྱེད་པ་ལ་བདུན་པ་གསུངས་སོ། །
འདི་འཆད་པ་ལ་གཉིས་ཏེ། དོན་དངོས་དང་། ལེའུའི་མིང་ངོ་། ། དང་པོ་ལ་གཉིས་ཏེ། མི་འབྲལ་བའི་དམ་ཚིག་གླེགས་བམ་དང་། བཟའ་བའི་དམ་ཚིག་ཚོགས་ཀྱི་འཁོར་ལོའོ། ། དང་པོ་གཉིས། ཞུས་པ་དང་། ལན་ནོ། ། དང་པོ་ནི།
བྲིས་སྐུ་བསྟན་པ་དེ་ནས་སྟོན་པ་དེ་ལ་ལྷ་མོ་བདག་མེད་མས་ཞུས་པ། བྷོ་ལ་དང་། ཀཀྐོ་ལ་སྦྱར་ནས་ཚེམས་ཀྱིས་མ་མཆུ་བཙིར་བའི་དགའ་བཞིའི་མཆོད་པས་མཆོད་ནས་ནི་ཀྱེ་རྡོ་རྗེ་གླེགས་བམ་ཡང་ནི་འབྲི་བའི་ཚུལ་ཇི་ལྟར་འགྱུར་གསུང་དུ་གསོལ། ཞེས་པ་ལ་དེ་ནས་སོགས་སོ། ། གཉིས་པ་ལན་ལ་གཉིས། མཉན་པར་གདམས་པ་དང་། དོན་དངོས་སོ། ། དང་པོ་ནི། ཡབ་ཀྱི་རྡོ་རྗེ་དང་། ཡུམ་གྱི་པདྨ་མཉམ་པར་སྦྱར་ནས་གླེགས་བམ་གསུང་བ་ལ་དགྱེས་པའི་ཐུགས་ཀྱིས་ལྷ་ཀྱེ་རྡོ་རྗེ་ཡི་གླེགས་བམ་གྱི་ཚུལ་རབ་ཏུ་ཕྱེ་བར་དགོངས་ནས་གླེགས་བམ་འབྲི་བའི་ཚུལ་ང་ཡིས་བཤད་པར་བྱ་ཡིས།
ལྷ་མོ་སྐལ་བ་ཆེན་མོ་ཁྱོད་ཉོན་ཅིག ཞེས་པ་ལ་རྡོ་རྗེ་སོགས་སོ། ། གཉིས་པ་ལ་གསུམ། ཇི་ལྟར་བྲི་བའི་ཚུལ། གང་ལ་བསྟན་པ་དང་། མི་བསྟན་པའི་བྱེ་བྲག་ལམ་དུ་ཇི་ལྟར་བཟུང་བའོ། ། དང་པོ་ནི། མིའི་སྦྲང་སྟེ་ཞུ་ཆེན་བུད་མེད་ཀྱི་ཐོད་པར་བླུག་པ་ལ་རོ་རས་ཀྱི་སྡོང་བུ་དུར་ཁྲོད་ཀྱི་མེས་སྦར་ཏེ་སྐྱེས་པའི་ཐོད་པ་དུམ་བུ་གཅིག་པའམ་གསུམ་པས་སྟེང་ནས་མི་ཚིག་ཙམ་དུ་ཁ་ཕུབ་པ་ལ་མར་མེའི་དུ་བ་ཆགས་པ་དེ་མཉེད་ལ་སྣག་ཚ་བྱས་ནས་ནི་མིའི་རུས་པའི་སྙུག་གུས་ནི་གླེགས་བམ་དཀྱུས་སུ་སོར་བཅུ་གཉིས་པའམ་བརྒྱད་པ། ཞེང་དུ་སོར་བཞི་པ། བྲི་བའི་གྲོ་གའམ་དེས་མཚོན་ནས་ཏ་ལའི་ལོ་མ་དང་ཤོག་བུ་སོགས་ལ་འབྲི་སྟེ་བཤད་པའི་རྒྱུད་ལས།
གྲོ་གའམ་ཏ་ལའི་འདབ་མ་གཙོ། ། ཞེས་འབྱུང་ངོ་། ། འབྲི་མཁན་ནི་དབང་ཐོབ་དམ་ཚིག་ཅན་གྱིས་བྲིའོ། ། ཞེས་པ་སྦྲང་ཆེན་སོགས་སོ། ། གཉིས་པ་ནི། ཀྱེ་རྡོ་རྗེའི་གླེགས་བམ་དང་བྲིས་སྐུ་ཉིད་གཅེས་སྤྲས་སུ་བྱས་ལ་གསང་ཞིང་ཕལ་ཆེར་ལ་བསྟན་པར་མི་བྱ་སྟེ་གལ་ཏེ་སྐལ་མེད་དབང་མ་ཐོབ་པའི་བྲིས་སྐུ་དང་གླེགས་བམ་ཁ་ཕྱེ་སྟེ་མཐོང་ན་ནི་སྣོད་མིན་ལ་གསང་བ་བསྟན་པའི་ཉེས་པས་སྒྲུབ་པ་པོ་སྐྱེ་བ་འདིར་ནི་ཕྱག་ཆེན་གྱི་དངོས་གྲུབ་ཐོབ་དུ་མེད་ཅིང་། འཇིག་རྟེན་ཕ་རོལ་ཏུ་ཡང་དངོས་གྲུབ་ལ་སྤྱོད་པའི་ཡུལ་ལམ་སྣོད་དུ་གྱུར་པ་མ་ཡིན་ནོ། ། སུ་ལ་སྟོན་ན་ཀྱེ་རྡོ་རྗེའི་དབང་བསྐུར་ཡང་དག་པར་རབ་ཏུ་སྦྱིན་པ་སྟེ་ཐོབ་ཅིང་དམ་ཚིག་དང་ལྡན་པ་ལ་གནས་དབེན་པར་རེ་འགའ་ཙམ་ཞིག་བསྟན་པར་བྱ་བ་ཉིད་ཡིན་གྱི། ཡང་ཡང་མི་བསྟན་ནོ། ། ཞེས་པ་ལ་གླེགས་བམ་དང་ནི་སོགས་སོ། །
གསུམ་པ་ནི། རྒྱུད་ཀྱི་གླེགས་བམ་དེ་ལམ་གྱི་སྤྱོད་ཡུལ་དུ་འགྲོ་བ་ན་རལ་པ་ཡོད་ན་སྐྲའི་གསེབ་དང་། མེད་ན་མཆན་ཁུང་ཉིད་དུ་སྦ་བར་བྱའོ། ། ཞེས་པ་ལ་གླེགས་བམ་སོགས་སོ། ། གཉིས་པ་ཚོགས་འཁོར་ལ་གཉིས། ཇི་ལྟར་གསུང་པའི་ཚུལ་དང་། གང་གསུང་པའི་དོན་ནོ། ། དང་པོ་ནི། ཡུམ་གྱི་བྷ་གར་ལིང་ག་རབ་ཏུ་སྦྱར་ནས་ཡང་དང་ཡང་དུ་ཞལ་གྱིས་ཙུམ་བྷ་ན་མཛད་ནས་བདེ་ཆེན་མཉམ་པར་ལྷན་ཅིག་སྐྱེས་པའི་ཡེ་ཤེས་ཀྱི་རོ་མྱང་པར་མཛད་དེ་སྟོན་པ་རྡོ་རྗེ་ཅན་གྱིས་བཟའ་བའི་དམ་ཚིག་ཚོགས་ཀྱི་འཁོར་ལོ་བསྟན་ནོ། ། ཞེས་པ་ལ་བྷ་གར་སོགས་སོ། །
གཉིས་པ་ལ་གཉིས། མཉན་པར་གདམས་པ་དང་། དོན་དངོས་སོ། ། དང་པོ་ནི། སློབ་དཔོན་ལ་སོགས་པའི་སྐྱེས་པ་བུད་མེད་དམ་ཚིག་ཅན་འདུས་པའི་ཚོགས་ཀྱི་འཁོར་ལོའི་ལྷའི་ང་རྒྱལ་གྱིས་ལྷའི་གྲལ་རིམ་བཀོད་ནས་བཟའ་བ་འདོད་ཡོན་ལ་ལོངས་སྤྱོད་པའི་ཚུལ་ནི་ང་ཡིས་བཤད་ཀྱིས་ཉོན་ཅིག ལྷ་མོ་མིག་ཡངས་མ་ཞེས་བདག་མེད་མ་ལ་བོད་པའོ། ། ཞེས་པ་ལ་ཚོགས་སོགས་སོ། ། དོན་དངོས་ལ་གཉིས། དགོས་པ་དང་། ཇི་ལྟར་བྱ་བའོ། །
དང་པོ་ནི། ཚོགས་འཁོར་གྱི་སྐབས་ཀྱི་བཟའ་བ་ལ་དགོས་པ་ཡོད་དེ། ཚོགས་འཁོར་གྱི་སྐབས་གང་དུ་ལྷའི་རྣལ་འབྱོར་གྱི་ཆོ་ག་བཞིན་དུ་ཟོས་པ་སྟེ་ལོངས་སྤྱོད་པས་འདོད་པའི་དོན་ཀུན་གྲུབ་པ་ཅན་གྱི་གང་ཟག་དེས་དངོས་གྲུབ་ཐོབ་པར་འགྱུར་རོ། ། ཞེས་པ་ལ་གང་དུ་སོགས་སོ། ། གཉིས་པ་ལ་དྲུག གང་དུ་བྱ་བའི་གནས། དེའི་དུས་ཀྱི་གདན། ཇི་ལྟར་འཁོད་པའི་ཚུལ། གང་བསྟེན་པའི་བཟའ་བ། ཚིམ་པ་དྲུག་པ་ཕན་ཡོན་དང་བཅས་པ།
བླ་མ་ལ་རིམ་གྲོ་བྱ་བའི་ཚུལ་ལོ། ། དང་པོ་ནི། གནས་གང་དུ་བྱ་ན་རོ་གནས་པའི་དུར་ཁྲོད་དང་། རིའི་བྲག་སྐྱིབས་ཏེ་བྲག་ཕུག་སོགས་དང་། དེ་བཞིན་དུ་མི་མེད་གྲོང་ཁྱེར་སྟོང་པ་དང་། ཡང་ན་སྐྱེ་བོའི་སྒྱུ་འཕྲུལ་གྱིས་དབེན་པའི་རི་རྩེ་ལ་སོགས་པའམ། རྒྱ་མཚོ་ལ་སོགས་པའི་ཆུ་ཀླུང་གི་མཐའ་སྟེ་དེ་དང་ཉེ་བའི་ནགས་ལྗོངས་སུ་ཚོགས་འཁོར་གྱི་བཟའ་བ་འདི་ནི་རབ་ཏུ་བཟའ་འོ། ། ཞེས་པ་ལ་དུར་ཁྲོད་སོགས་སོ། ། དུར་ཁྲོད་དང་རིའི་བྱ་སྐྱིབས་སོགས་ནང་ལུས་ལ་སྦྱར་ཏེ་གཏུམ་མོ་འབར་འཛག་གི་དམིགས་པ་ཡང་བསྟན་ནོ། ། གཉིས་པ་ནི།
ཚོགས་འཁོར་བྱེད་པ་དེ་ལ་གདན་དུ་རྟག་པར་བྱ་བ་ནི་ཀྱེ་རྡོར་ལྷ་དགུའི་དབང་དུ་བྱས་ན་རོ་དངོས་སམ་རས་ལ་རོའི་གཟུགས་ཅན་བྲིས་པ་དགུ་དང་ནི་ཡང་ན་སྟག་གི་ལྤགས་པའི་གདན་དང་དུར་ཁྲོད་ཀྱི་རོ་བཀྲིས་པའི་རས་ཀྱི་གདན་ནི་དེ་བཞིན་དུ་དགུ་བྱའོ། ། ཞེས་པ་ལ་དེ་ལ་སོགས་སོ། ། གསུམ་པ་ནི། གདན་དེ་རྣམས་དབུས་དང་ཕྱོགས་མཚམས་བརྒྱད་དུ་བཀོད་པའི་དབུས་སུ་སློབ་དཔོན་ཀྱེ་རྡོ་རྗེའི་གཟུགས་ཀྱི་ང་རྒྱལ་འཛིན་པ་དང་། འཁོར་རྣམས་ཇི་ལྟར་སྔར་ལེའུ་ལྔ་པར་བསྟན་པ་བཞིན་ལྷ་འགོད་ཚུལ་གྱི་གནས་ཤེས་པར་བྱས་ནས་ཕྱོགས་བཞི་དང་། ཕྱོགས་བྲལ་མཚམས་བཞི་དག་ཏུ་ཡང་། སློབ་དཔོན་དབུས་སུ་བཞུགས་ཚར་བའི་རྗེས་དེ་ནས། རྣལ་འབྱོར་མ་གཽ་རཱི་ལ་སོགས་པ་རྣམས་ཀྱི་ང་རྒྱལ་སོ་སོར་འཛིན་པས་གདན་ལ་འགོད་དོ། ། ཞེས་པ་ལ་དབུས་སུ་སོགས་སོ། ། བཞི་པ་ནི།
དེ་ལྟར་འཁོད་པའི་དུས་སུ་བཟའ་བའི་དམ་ཚིག་མཱ་ལ་ཏིནྡྷ་ནཾ་སྟེ་ཤ་ཆེན་ལ་བྱས་པའི་ཚོད་མའོ། ། དེའང་སྔར་བཤད་པའི་སྟག་གི་ལྤགས་པ་ལ་སོགས་པའི་སྟེང་དུ་བཟའ་ཞིང་། དེར་མ་ཟད་འབད་པས་ཏེ་ལྷའི་རྣལ་འབྱོར་ལ་མ་སྤངས་པས་རྒྱལ་པོའི་སྭ་ལུ་ཤ་ཆེན་གྱི་བཟའ་བ་དེ་ཉིད་ཁ་ཟས་ཀྱི་རྣལ་འབྱོར་གྱིས་བཟའ་བ་ཉིད་དེ། གནས་སྐབས་དེར་ནི་ཤ་ཆེན་ལ་སོགས་པ་རྣམས་ཟོས་ནས་སླར་ཡང་ཡང་ཟོས་ནས་ཀྱང་བདག་ཉིད་སངས་རྒྱས་ཀུན་གྱི་རང་བཞིན་ཡིན་པ་དེ་ཚིམ་པར་བྱ་སྟེ། ཕན་ཡོན་ནི་མཉམ་སྦྱོར་ལས། སངས་རྒྱས་ཐམས་ཅད་བདག་ཉིད་ཡིན། ། ར་ས་ཡ་ན་བདེ་བ་དེས། ། རྡོ་རྗེ་སེམས་དཔའི་དཔལ་དང་ཚེ། ། ལང་ཚོ་ནད་མེད་བདེ་མཆོག་འགྲུབ། ། ཅེས་པ་གསུངས་པ་ལྟར་རོ། །
ཞེས་པ་ལ་དམ་ཚིག་སོགས་སོ། ། ལྔ་པ་ནི། ཚོགས་འཁོར་གྱི་སྐབས་དེར་ནི་མ་མོ་ལས་ཀྱི་ཕྱག་རྒྱ་ཀུན་དྷུ་རུའི་སྦྱོར་བས་མཆོད་པར་བྱ་སྟེ་ཚིམ་པ་དྲུག་པའོ། ། མཆོད་བྱའི་མ་མོ་ནི་སྲིང་མོའི་བུ་མོའམ་གལ་ཏེ་མ་དང་སྲིང་མོ་ཡིན་ན་ཡང་ཕྱག་རྒྱ་དེ་རྣམས་ཚོགས་འཁོར་བྱ་རེས་ཀྱི་དུས་རྟག་ཏུ་དཀྱིལ་འཁོར་འཁོར་ལོའི་སྙོམས་འཇུག་གི་བདེ་བས་ལེགས་པར་མཆོད་ན། ཚོགས་ཀྱི་དཀྱིལ་འཁོར་དུ་གང་འདོད་པའི་དངོས་གྲུབ་འགྲུབ་པར་འགྱུར་རོ། ། ཞེས་པ་ལ་དེར་ནི་སོགས་སོ། ། སྐབས་འདིའི་སྲིང་མོའི་བུ་མོ་སོགས་ལེའུ་ལྔ་པར་ཕྱག་རྒྱ་བརྒྱད་གསུང་པའི་སྲིང་མོའི་བུ་མོ་ལ་སོགས་དང་གཅིག་མི་གཅིག་དཔྱད་པར་བྱ་སྟེ་སྲིང་མོའི་བུ་མོ་སོགས་ལ་འཇིག་རྟེན་གཉེན་གྱི་དབང་དུ་བྱས་པ་དང་། དབང་དུས་ཀྱི་ཡོན་ཏན་གྱི་དབང་དུ་བྱས་པ་གཉིས་གཉིས་སུ་ཕྱེ་ནས་བཤད་འདུག་པས་སོ། ། དྲུག་པ་ནི། ཚོགས་འཁོར་གྱི་དུས་སུ་ཐོག་མར་སྐྱེས་པའི་ཐོད་ཆེན་ཆ་སྟེ་དུམ་བུ་གཅིག་པར་བྱིན་གྱིས་བརླབས་པའི་ཆང་ནི་བཟང་པོས་ཡོངས་སུ་བཀང་སྟེ་བླ་མ་ལ་དབུལ་ལོ། །
གང་གིས་འབུལ་ན་སྐལ་ཆེན་མ་ལས་ཀྱི་ཕྱག་རྒྱས་འབུལ་ཅིག ཇི་ལྟར་འབུལ་ན་འབུལ་བའི་སྔོན་དུ་ཕྱག་འཚལ་ནས་ཕུལ་ཚར་བ་དང་ནི་རང་ཉིད་ཀྱང་བཏུང་། དེའི་ཚེ་ལེན་པོས་ཀྱང་པདྨའི་ལག་པ་སྟེ་པད་སྐོར་དང་འབྲེལ་བའི་རྣམ་ལྔ་འདོད་སྐོར་གྱི་ཕྱག་རྒྱས་བླངས་པ་དང་། འབུལ་མཁན་གྱིས་ཀྱང་ཕྱག་རྒྱ་དེ་ཉིད་ཀྱི་ནི་ལག་པས་འབུལ་ལོ། ། དེ་ཡང་ནས་ཡང་དུ་འབུལ་རེས་ཀྱིས་བླ་མ་ལ་རབ་ཏུ་བཏུད་པ་ཕྱག་འབུལ་བ་དང་། གནས་སྐབས་དེར་ནི་སྒྲུབ་པ་པོ་ཡིས་ཕྱག་ལ་སོགས་པ་ཀུན་བྱའོ། ། དེ་སྐད་དུ་ཕྱག་ཐིག་ལས། ཡང་དང་ཡང་དུ་ཕྱག་བྱ་ཞིང་། ། ཕྱག་རྒྱ་བཅིངས་ལ་བཏུད་པར་བྱ། ། ཞེས་སོ། །
ཞེས་པ་ལ་སྐྱེས་པའི་སོགས་སོ། ། གཉིས་པ་ལེའུའི་མིང་ནི། ཚོགས་འཁོར་གྱི་བཟའ་བ་སྟོན་པའི་ལེའུ་སྟེ་བདུན་པའོ། ། ཞེས་པ་ལ་ཀྱེའི་སོགས་སོ།། ༈ །།ལེའུ་བརྒྱད་པ་ལ་འབྲེལ་ནི། ལེའུ་བདུན་པར་ཕྱག་རྒྱ་བསྟེན་པར་གསུངས་ཀྱང་། ཕྱག་རྒྱའི་མཚན་ཉིད་མ་གསུང་པས་དེ་བསྟན་པར་བྱ་བ་དང་། ལེའུ་ཐམས་ཅད་ཀྱི་ཐུན་མོང་དུ་ཁ་སྐོང་བ་འདི་བཤད་དོ། ། འདི་ལ་གཉིས་ཏེ། དོན་དངོས་དང་།
ལེའུའི་མིང་ངོ་། ། དང་པོ་ལ་གསུམ། པདྨ་ཅན་གྱི་མཚན་ཉིད། སྨོན་ལམ་ཇི་ལྟར་གདབ་པ། སྐལ་བ་མེད་པ་རིམ་གྱིས་འཇུག་པའོ། ། དང་པོ་གཉིས། ཞུས་པ་དང་། ལན་ནོ། ། དང་པོ་ནི། བཟའ་བའི་དམ་ཚིག་བསྟན་པའི་རྗེས་དེ་ནས་རྣལ་འབྱོར་མ་བདག་མེད་མས་གསོལ་པ།
ཕྱག་རྒྱ་ཆེན་པོ་ལྷན་ཅིག་སྐྱེས་པའི་རྟེན་པདྨ་ཅན་གྱི་མཚན་ཉིད་ཇི་ལྟ་བུ། དེའང་ཀུན་རྫོབ་ཏུ་ཁ་དོག་དང་དབྱིབས་ལ་སོགས་པའི་རྣམ་པའི་གཟུགས་ཀྱིས་གནས་པའི་ཚུལ་བདེ་བ་ཆེན་པོ་སྦྱིན་པ་བཅོམ་ལྡན་འདས་ཀྱིས་བཤད་དུ་གསོལ། ཞེས་པ་ལ་དེ་ནས་སོགས་སོ། ། གཉིས་པ་ལ་གསུམ། ལུས་དང་སྤྱོད་ལམ་གྱི་མཚན་ཉིད། དེའི་མིང་། བསྟེན་པའི་ཕན་ཡོན་ནོ། ། དང་པོ་ནི། དེའི་ལན་བཅོམ་ལྡན་འདས་ཀྱིས་བཀའ་སྩལ་པ། བུད་མེད་གང་ཞིག་ལུས་ཤིན་ཏུ་སྟེ་ཧ་ཅང་རིང་བ་མ་ཡིན་པ།
ཐུང་བ་མ་ཡིན་པར་ཚད་དང་ལྡན་པ། ཁ་དོག་གནག་པ་མ་ཡིན་པ། དཀར་བ་ཡང་མ་ཡིན་པས་སྔོ་སངས། ཉེར་གནས་པདྨའི་འདབ་མའི་རྣམ་པ་དང་འདྲ་བས་འཇམ་ཤིང་མཛེས་པ། དེའི་ཁའི་དབུགས་ནི་དྲི་ཞིམ་པོ་དང་ལྡན་ཞིང་། ལུས་ཀྱི་དངུལ་ཡང་དྲི་ཞིམ་ལྡན་པར་གྱུར་ཏེ། རི་དྭགས་ལྟེ་བའི་གླ་རྩིའི་དྲི་དང་མཚུངས་པའོ། ། དེའི་པདྨ་སྐྱེས་གནས་ལ་ཡང་དབང་ཆོག་སྟེ་ཙནྡན་ས་མཆོག་གི་དྲི་འདྲ་བ་དྲོའོ། ། སྐད་ཅིག་སྟེ་རེ་འགའ་པདྨ་ལྟ་བུའི་དྲི་འབྱུང་ཞིང་། དེ་ལས་བྱུང་བའི་ག་བུར་ཏེ་ཁུ་བ་དང་སིཧླ་རཀྟ་དག་སྒྲུབ་པ་པོ་ཕྱག་རྒྱའི་མཚན་ཉིད་ལ་མཁས་པས་དྲི་བཟང་པོ་དང་ལྡན་ན་པདྨ་ཅན་དུ་མཚོན་པར་བྱའོ། །
དྲི་ནི་ཨུཏྤལ་དང་། ཨ་ཀ་རུ་ནི་ནག་པོ་དང་མཚུངས་པའི་དྲི་འབྱུང་བར་འགྱུར་རོ། ། གཞན་ཡང་སྤྱོད་ལམ་དལ་ཞིང་སྐྱེས་པ་གཞན་ལ་མི་འགྲོ་བས་མི་གཡོ་བ་ཉིད་དང་། ངག་སྙན་པར་སྨྲ་ཞིང་ཡིད་དགའ་བར་བྱེད་པས་ཡིད་འོང་མ། ཁམས་རྒྱས་པ་དང་རྩ་མཆོག་ཏུ་གྱུར་པའི་རྟགས་སྐྲ་བཟང་ཞིང་སྐྲ་མཚམས་ཀྱི་སྟེང་དབུས་སུ་གྱེན་ལ་བསྒྲིགས་པའི་གཉེར་མ་གསུམ་དང་ལྡན་པ་ནི་ཕྱག་རྒྱའི་སྐྱེས་ཐོབ་ཀྱི་ཁྱད་ཆོས་སོ། ། ཞེས་པ་ལ་བཅོམ་ལྡན་འདས་ཞེས་པ་ནས་གཉེར་མ་གསུམ་ཞེས་པའི་བར་བྱུང་ངོ་། ། གཉིས་པ་དེའི་མིང་ནི། སྐྱེ་བོ་ཕལ་པས་པདྨ་ཅན་མཆོག་གི་འདྲེན་མ་ཞེས་བྱ་བ་ཉིད་དུ་བརྗོད་དོ། ། ཞེས་པ་ལ་ཕལ་པས་སོགས་སོ། ། གསུམ་པ་ནི།
ལྷན་ཅིག་སྐྱེས་པའི་ཡེ་ཤེས་བསྐྱེད་པའི་གཟུགས་ཅན་མ་དེ་རྙེད་ནས་ནི། དབང་པོ་རབ་ཀྱིས་སྐྱེ་བ་འདི་ཉིད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་འགྲུབ་པར་འགྱུར་རོ། ། ཞེས་པ་ལ་ལྷན་ཅིག་སོགས་སོ། ། གཉིས་པ་སྨོན་ལམ་ལ་གཉིས། ཞུས་པ་དང་། ལན་ནོ། ། དང་པོ་ནི། དེ་ནས་སོགས་ཀྱིས་བསྟན་ནོ། ། གཉིས་པ་ནི། དབང་པོ་རབ་ཚེ་འདི་དང་།
འབྲིང་འཆི་ཁའམ་བར་དོ་རུ་འགྲུབ་པ་ལ་ནི་མི་དགོས་ཀྱི། དབང་པོ་མཐའ་མ་སྐྱེ་བ་བདུན་ནམ་བཅུ་དྲུག་ལ་སོགས་པ་ན་གྲུབ་པས་སྨོན་ལམ་འདི་གདབ་པར་བྱ་སྟེ། བླ་མེད་རྡོ་རྗེ་ཐེག་པ་ལ་སྤྱོད་པའི་རིགས་སུ་སྐྱེ་བ་དང་། སྤྱི་དང་བྱེ་བྲག་གི་དམ་ཚིག་མི་ཉམས་པ་བསྲུང་བ་ཅན་དང་། སེམས་དྲན་པ་ཉམས་པ་དང་ཐ་མལ་གྱི་རྣམ་པར་རྟོག་པས་སྨྱོ་བ་མེད་ཅིང་ཀྱེ་རྡོ་རྗེའི་དབང་བསྐུར་ཞིང་རྒྱུད་སྟོན་པའི་བླ་མ་ལ་སངས་རྒྱས་སུ་མོས་པའི་གུས་པ་དང་། སེམས་ཅན་ལ་བརྩེ་བའི་སྙིང་རྗེ་དང་ལྡན་པར་སྐྱེ་བ་ཕྱི་མར་སྐྱེ་ཞིང་། དེའི་སྐྱེ་བ་ཕྱི་མ་རྣམས་སུ་ཡང་དེ་ལྟར་དུ་སྐྱེ་བར་འགྱུར་བར་ཤོག འདི་བསྐྱེད་རིམ་དང་འབྲེལ་བའོ། ། རྫོགས་རིམ་དང་གཙོ་བོར་འབྲེལ་བ་ནི་ལག་པས་བརྡའི་རྡོ་རྗེ་དྲིལ་བུ་འཁྲོལ་ཞིང་དེའི་དོན། ཐབས་དང་ཤེས་རབ་ཟུང་འབྲེལ་དུ་འཛིན་པ་དང་།
ཟབ་མོའི་ཆོས་ཀྱེ་རྡོ་རྗེའི་རྒྱུད་ནི་ཀློག་པ་དང་། ཕྱི་ནང་གི་བཙུན་མོ་དང་ལྷན་ཅིག་སྙོམས་པར་བཞུགས་པ་ལས་བྱུང་བའི་ཁུ་བ་མཉམ་བཟའ་སྟེ་མི་ཉམས་པའི་བདེ་བ་ལ་ལོངས་སྤྱོད་པ་ཅན་དུ་སྐྱེ་ཞིང་སྐྱེ་བར་འགྱུར་བར་ཤོག ཞེས་པ་ལ་བཅོམ་ལྡན་སོགས་སོ། ། སྨོན་ལམ་འདི་དབང་བཞི་སོ་སོ་ལ་སྦྱར་བའི་བཤད་པ་ཡང་གནང་སྟེ། ཀུན་མཁྱེན་ཆེན་པོ་བསོད་ནམས་སེང་གེའི་སྨོན་ལམ་དབང་བཞི་མ་ལས། ཞལ་བརྒྱད་ཕྱག་བཅུ་དྲུག་ཕྱག་ཅན་རིགས་སུ་སྐྱེ། ། ཞེས་སོགས་གསུང་པ་དེ་ཡིད་ལ་བཅང་ཞིང་ངག་དུ་ཡང་གདོན་པར་བྱའོ། ། གསུམ་པ་རིམ་གྱིས་འཇུག་པ་གཉིས། ཞུས་པ་དང་། ལན་ནོ། །
དང་པོ་ནི། སྨོན་ལམ་གསུང་པ་དེ་ནས་ལྷ་མོ་དེ་དགྱེས་ནས་ཞུ་བའི་ཚིག་ནི་འདི་ཉིད་ཡང་ཞུས་པ། ཅིག་ཅར་འཇུག་པའི་སྐལ་བ་མེད་པའི་སེམས་ཅན་འདུལ་བར་དཀའ་བ་རྣམས་རིམ་གྱིས་བཞུགས་པའི་ཐབས་གང་གིས་འབད་པར་འགྱུར་བ་ལགས། ཞེས་པ་ལ་དེ་ནས་ལྷ་མོ་སོགས་སོ། ། གཉིས་པ་ལ་གཉིས་ཏེ། ཇི་ལྟར་བསླབ་པའི་རིམ་པ་དང་། དེ་ལྟར་བསླབས་པའི་ཕན་ཡོན་ནོ། ། དང་པོ་ནི། དེའི་ལན་ནི། བཅོམ་ལྡན་འདས་ཀྱིས་བཀའ་སྩལ་པ།
དང་པོར་དཀོན་མཆོག་གསུམ་ལ་སྐྱབས་སུ་སོང་ནས་གདོད་དགེ་བའི་ས་བོན་ཁ་གསོ་ཞིང་སྡིག་པ་སྦྱོང་བའི་གསོ་སྦྱོང་ཡན་ལག་བརྒྱད་པ་སྦྱིན་པར་བྱ། དེ་ནས་དེ་རྗེས་མི་དགེ་བ་བཅུ་འཁོར་དང་བཅས་པ་སྤོང་བའི་བསླབ་པའི་གནས་བཅུ་ཉིད་སྦྱིན་པར་བྱ་སྟེ། དགེ་བསྙེན་ནས་དགེ་སློང་གི་བར་གྱི་ཚུལ་ཁྲིམས་ཐམས་ཅད་འདིར་འདུས་སོ། ། ཡང་ན་སྐྱབས་སུ་འཛིན་པའི་དགེ་བསྙེན་ནས་ཡོངས་རྫོགས་དགེ་བསྙེན་གྱི་བར་ལྔ་ནི་ཁྱིམ་པའི་ཕྱོགས་དང་། ཚངས་སྤྱོད་དང་། གོ་མི་དང་། དགེ་ཚུལ་དང་། དགེ་སློབ་མ་དང་། དགེ་སློང་དང་ལྔ་ནི་རབ་ཏུ་འབྱུང་བའི་ཕྱིར་རོ། ། དེ་ལྟར་བཅུ་ནི་བསླབ་པའི་གནས་བཅུའོ། །
སྤྱོད་པ་རིམ་ཅན་ལ་བསླབ་ཚར་བ་དེ་ལ་ཤེས་བྱ་གཞི་ལྔ། ཟག་བཅས་ཟག་མེད། ཕུང་ཁམས་སྐྱེ་མཆེད་བདེན་པ་བཞི་ལ་སོགས་པ་རྒྱས་པར་དབྱེ་བའི་སྒོ་ནས་བྱེ་བྲག་ཏུ་སྨྲ་བའི་གྲུབ་མཐའ་བསྟན་པར་བྱ། དེ་ནས་གསུང་རབ་ཡན་ལག་བཅུ་གཉིས་ལ་བརྟེན་པའི་མདོ་སྡེ་པའི་གྲུབ་མཐའ་སེམས་སྣང་བའི་དམིགས་པའི་རྟེན་ཙམ་གཅིག་ཕྱི་རོལ་གྱི་དོན་དུ་འདོད་ཚུལ་སོགས་ཀྱང་དེ་བཞིན་དུ་བསྟན་ནོ། ། དེ་ནས་རྣལ་འབྱོར་སྤྱོད་པ་སེམས་ཙམ་པའི་གྲུབ་མཐའ་ཤེས་བྱའི་གནས་དང་མཚན་ཉིད་ལ་སོགས་པ་ཤེས་བྱའི་གཞི་བཅུས་བསྡུས་ཏེ་ཐེག་པ་ཆེན་པོའི་ལམ་དང་འབྲས་བུ་མཐའ་དག་ཉིད་བསྟན་པར་བྱའོ། ། དེ་རྟོགས་ན་དེའི་རྗེས་སུ་སེམས་ལ་སོགས་པའི་ཆོས་ཐམས་ཅད་རང་བཞིན་གྱིས་མེད་དོ། ། ཞེས་བྱ་བ་དབུ་མའི་གྲུབ་མཐའ་བསྟན་ནོ། ། དེ་ལྟར་ལྟ་བ་རིམ་ཅན་ལ་བསླབ་ནས་རང་གཞན་གྱི་དོན་མྱུར་དུ་བསྒྲུབ་པར་བྱ་བའི་ཕྱིར་སྔར་གྱི་རིམ་པ་ལ་འཇུག་པ་ནི་དང་པོར་ཕྱིའི་བྱ་བ་གཙོ་བོར་སྟོན་པ་བྱ་རྒྱུད་ཀྱི་སྨིན་གྲོལ་ལ་བཞུགས། དེ་ནས་ཕྱི་ནང་ཆ་མཉམ་དུ་སྤྱོད་པ་སྤྱོད་རྒྱུད་ལ་བསླབ། དེ་ནས་ཏིང་ངེ་འཛིན་གཙོ་བོར་གྱུར་པ་རྣལ་འབྱོར་རྒྱུད་ལ་བསླབ།
དེ་ནས་ཏིང་ངེ་འཛིན་ཁོ་ན་གཙོ་བོར་བྱེད་པ་གསང་བ་འདུས་པ་ལ་སོགས་པའི་བླ་མེད་ཕ་རྒྱུད། བདེ་མཆོག་སྒྱུ་མ་ལ་སོགས་པའི་མ་རྒྱུད་ལའང་བསླབ་སྟེ། དེ་ལྟར་ཀུན་ཤེས་ནས་དེའི་རྗེས་སུ་རྒྱུད་སྡེའི་ཡང་རྩེ་ཐབས་ཤེས་ཆ་མཉམ་དུ་སྟོན་པའི་གཉིས་མེད་ཀྱི་རྒྱུད་ཀྱེ་རྡོ་རྗེའི་སྨིན་གྲོལ་ལས་བརྩམ་སྟེ་ཤིན་ཏུ་ཟབ་མོའི་བསྐྱེད་རྫོགས་ཀྱི་གསང་བ་མཐའ་དག་བསྟན་ནོ། ། ཞེས་པ་ལ་བཅོམ་ལྡན་ཞེས་པ་ནས་ཀྱེ་རྡོ་རྗེ་ཙམ་ཞེས་པའི་བར་བྱུང་ངོ་། ། གཉིས་པ་ཕན་ཡོན་ནི། བླ་མའི་གསུང་ལ་ཚད་མར་བྱེད་པའི་སློབ་མ་ལ་གུས་པས་བསླབ་པ་རིམ་ཅན་ལ་སོགས་པ་དེ་དག་རིམ་གྱིས་བླངས་ཤིང་བསླབས་ནས་ནི་སངས་རྒྱས་འགྲུབ་པར་འགྱུར་བ་འདི་ལ་ཐེ་ཚོམ་མེད་དོ། ། ཞེས་པ་སློབ་མས་སོགས་སོ། ། གཉིས་པ་ལེའུའི་མིང་ནི། ཕྱག་རྒྱས་རྣམ་པར་རྟོག་པ་བཙན་ཐབས་སུ་འདུལ་བ་དང་། སྨོན་ལམ་གྱིས་འདུལ་བ་ལེན་པར་བྱེད་ཅིང་།
བསླབ་པ་དང་སྤྱོད་པ་ལ་སོགས་པའི་རིམ་པས་རིམ་གྱིས་འདུལ་བས་འདུལ་བའི་ལེའུ་ཞེས་བྱ་བ་སྟེ་བརྒྱད་པའོ། ། ཞེས་པ་ལ་ཀྱེའི་སོགས་སོ།། ༈ །།ལེའུ་དགུ་པ་ལ་འབྲེལ་ནི། ལེའུ་བརྒྱད་པར་བསླབ་པས་འདུལ་བ་གསུངས་ཀྱང་མངོན་སྤྱོད་ཀྱིས་འདུལ་བ་མ་གསུངས་པས་དེ་བསྟན་པར་བྱ་བ་དང་། དང་པོའི་ལེའུ་དགུ་པར་ཕྱག་བཅུ་དྲུག་པ་དང་སྤྱན་ལ་སོགས་པའི་དག་པ་རྒྱས་པར་མ་གསུང་པས་དེ་གསལ་བར་བཤད་པ་དང་། སྔགས་ཀྱི་ལེའུར་སྔགས་བཏུ་བ་མ་གསུང་པས་དེ་ཁ་བསྐང་བའི་ཕྱིར་དགུ་པ་བཤད་དོ། ། འདི་ལ་གཉིས། དོན་དངོས་དང་། ལེའུའི་མིང་ངོ་། ། དང་པོ་ལ་གསུམ།
ལོངས་སྤྱོད་ཀྱི་ཕྲིན་ལས། ལྷ་ཡི་རྣམ་དག སྔགས་བཏུ་བའོ། ། དང་པོ་གཉིས། ཁ་སྦྱར་འབྱེད་པ་དང་། རྡོ་རྗེ་མེ་ཁབ་བོ། དང་པོ་ལ་བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི། བསླབ་པས་འདུལ་བ་བསྟན་པ་དེ་ནས་མངོན་སྤྱོད་ཀྱིས་འདུལ་བར་འོས་པ་ལ་དགྲ་བོའི་ལུས་དང་རྣམ་ཤེས་ཁ་སྦྱར་བ་དེ་སོ་སོར་འབྱེད་པ་ཡི་ཆོ་གའི་མཚན་ཉིད་ཡང་དག་པར་རབ་ཏུ་བཤད་པར་བྱའོ། །
ཞེས་པ་ལ་དེ་ནས་སོགས་སོ། ། གཉིས་པ་ལ་ལྔ། ཏིང་ངེ་འཛིན་གྱི་ལས་སུ་བསྟན་པ། ཆོ་ག་དངོས། བསྒྲལ་བའི་ཡུལ། སྔོན་དུ་འགྲོ་བའི་བྱ་བ། བསམ་པའི་ཁྱད་པར་རོ། ། དང་པོ་ནི། སྒྲུབ་པ་པོ་གང་གིས་རྫས་སྦྱོར་སོགས་ལ་མི་ལྟོས་པར་བདག་ལྷའི་རྣལ་འབྱོར་རྣམ་པར་ཤེས་པ་སྟེ་བསམ་གཏན་ཙམ་གྱི་མཐུས་སྒྲུབ་པ་པོས་དགྲ་བོ་བསྒྲལ་བའི་དངོས་གྲུབ་ཐོབ་པར་འགྱུར་བ་ཡིན་ནོ། ། ཞེས་པ་ལ་གང་གིས་སོགས་སོ། །
གཉིས་པ་ཆོ་ག་ནི་ཧེ་རུ་ཀའི་ང་རྒྱལ་ལ་སེམས་མཉམ་པར་བཞག་པའི་རྣལ་འབྱོར་ཅན་གྱིས་གདུག་པ་ཅན་བཏུལ་ལ། སངས་རྒྱས་ཀྱི་གོ་འཕང་ལ་འགོད་སྙམ་པའི་ནང་གི་མ་རུང་པའི་སེམས་ཀྱིས་ནི་རྩིས་ཟིན་པར་བྱས་ཏེ་རང་གི་མདུན་དུ་ཡཾ་རཾ་ལས་ཧཱུྃ་མེའི་སྦྱོར་བ་བྱས་ལ་ཏིང་འཛིན་གྱི་མཁའ་འགྲོའི་ཚོགས་སྤྲོས་ནས་བསྒྲུབ་བྱ་བཀུག་སྟེ་དེའི་སྙིང་ཁའི་ཧཱུྃ་བཏོན་ལ་མཆོད་སྟེ་མི་བསྐྱོད་པའི་ཞིང་དུ་བསྐྱལ། བསྒྲུབ་བྱ་དེའི་ལྟེ་བའི་དབུ་མ་ལ་སོགས་པའི་རྩ་གསུམ་དང་། རྩ་འདབ་རྣམས་ལ་ནུས་པའི་བརྟུལ་ཞུགས་ཅན་མཁའ་འགྲོ་མ་རྣམས་ཀྱི་ལག་པས་འདོན་ཞིང་བཅད་པར་བསམས་ལ་མཁའ་འགྲོ་དང་འཁོར་གྱི་ལས་མཁན་རྣམས་ལ་ཁྲག་གི་ཨརྒྷཾ་ལ་སོགས་པ་འབུལ། ཚུལ་འདི་ནི་སྒོམ་པ་ཙམ་གྱིས་ནི་དགྲ་བོ་སངས་རྒྱས་ཀྱི་རྣལ་འབྱོར་སྒོམ་པ་ཡིན་ཡང་ངེས་པར་འཇིག་པར་འགྱུར་ན་གཞན་དག་ལྟ་སྨོས་ཀྱང་ཅི་དགོས་པའོ། ། ཞེས་པ་ལ་བསྒྲུབ་བྱའི་སོགས་སོ། ། གསུམ་པ་ཡུལ་ནི། བསྟན་པ་སྤྱི་ལ་གནོད་པ་བྱེད་པ་དང་། བླ་མ་མཚན་ཉིད་དང་ལྡན་པ་ལ་ཡང་གནོད་པ་བྱེད་པ་དང་། སངས་རྒྱས་ཀྱི་གཙུག་ལག་ཁང་འཇིགས་པའི་ལས་མི་དགེ་བ་རྔམས་པོ་ཆེ་བྱས་པས་ངན་འགྲོར་ཕྱོགས་པ་དེ་ནི་བསྒྲལ་བའི་ཡུལ་ཡིན་ནོ། །
ཞེས་པ་ལ་བསྟན་ལ་སོགས་སོ། ། བཞི་པ་ནི། བླ་མ་དང་ཐུབ་པ་སྟེ་སངས་རྒྱས་ཐམས་ཅད་དམིགས་ལ་དེ་དག་ལ་གསོན་ཅིག བདག་གིས་འདི་ལྟར་བགྱི་བའི་དུས་ལགས་སམ་ཞེས་ཞུས་ནས་བྱའོ། ། ཞེས་པ་བླ་མ་སོགས་སོ། ། ལྔ་པ་ནི། སྒྲུབ་བྱ་ལ་སྙིང་རྗེ་བས་གནས་སྤར་བའི་ཕྱིར་བསད་པར་བྱ་བ་ཉིད་ཡིན་གྱི། རང་དོན་གྱི་དགོས་པ་ཞེ་ལ་བཞག་པས་ནི་བྱ་བར་མི་རུང་ངོ་། ། ཞེས་པ་ལ་སྙིང་རྗེ་སོགས་སོ། ། གཉིས་པ་རྡོ་རྗེ་མེ་ཁབ་ལ་གཉིས།
ཆོ་ག་དངོས་དང་། ཏིང་ངེ་འཛིན་གྱི་ལས་སུ་བསྟན་པའོ། ། དང་པོ་ནི། ཇི་ལྟར་མཆོད་སྦྱིན་གྱི་རྒྱུ་ཕྱུགས་ཀྱི་གཟུགས་མཐོང་ནས་མཆོད་སྦྱིན་རྩོམ་པ་ལྟར། རླུང་དང་མེའི་སྟེང་དུ་དགྲ་བོ་དེ་ཁྲག་ནི་སྐྱུག་པ་ཉིད་དང་། ཡང་སྐྲག་ནས་ལུས་འདར་ཞིང་མགོ་སྐྲ་ནི་གྲོལ་བ་དང་། ཁ་ནི་འོག་སྟེ་ཐུར་དུ་བལྟས་པར་རྣམ་པར་བསྒོམ། དེའི་བཤང་ལམ་དུ་མེའི་གཟུགས་ཅན་ཁབ་ཙམ་མི་འཇུག་པར་རབ་ཏུ་བསམ་སྟེ་རྣམ་པར་བྱིན་ཟའི་ས་བོན་རཾ་ཉིད་དམིགས་ནས་དེ་འབར་བར་དགྲ་བོའི་སྲོག་གི་རྟེན་སྐད་ཅིག་གིས་ནི་བསྲེགས་ཏེ་གསོད་པར་བྱེད་དོ། ། ཞེས་པ་ལ་ཇི་ལྟར་སོགས་སོ། ། གཉིས་པ་ནི།
འདི་ཏིང་ངེ་འཛིན་གྱི་ལས་ཁོ་ན་ཡིན་ཏེ། རྩ་རྒྱུད་ཀྱི་ཏིང་ངེ་འཛིན་གྱི་ལས་འདི་ལ་ནི་དྲག་པོའི་སྦྱིན་སྲེག་གམ་བསྲེག་བླུགས་བྱ་བ་མེད་ཅིང་ལུས་ཀྱི་སྒོ་ནས་ལྕགས་ཀྱུའི་ཕྱག་རྒྱ་ལ་སོགས་པས་བཅིང་བ་དང་། ལིངྒ་འབྲི་བ་དང་། སྔགས་བཟླས་པའི་བྱ་བའང་མེད། རྒྱུད་ཆེན་ཀློག་པ་སྟེ་འདི་ནས་ཇི་ལྟར་བཤད་པ་བཞིན་དམིགས་པ་སྒོམ་པས་འགྲུབ་པ་ཉིད་དོ། ། དེས་ན་ཚུལ་འདི་ནི་བསམ་གཏན་ཙམ་གྱིས་འགྲུབ་པར་འགྱུར་ཏེ། དམིགས་པ་ལ་དབང་ཐོབ་པའི་རྣལ་འབྱོར་པས་སྒྲུབ་པའི་དབང་དུ་བྱས་པའོ། ། ཞེས་པ་ལ་རྒྱུད་འདི་སོགས་སོ། ། གཉིས་པ་རྣམ་དག་ལ་གཉིས། བཤད་པར་དམ་བཅའ་བ་དང་།
དོན་དངོས་སོ། ། དང་པོ་ནི། ལྷའི་རྟོག་པ་སྒོམ་པས་ཐ་མལ་གྱི་རྟོག་པ་མེད་པའི་དངོས་གྲུབ་སྦྱིན་པར་བྱེད་པ་པོ་ཐ་མལ་གྱི་སྲིད་པ་སྦྱོང་བའི་ལྷའི་རྣམ་པ་ཉམས་དགའ་བ། སྣོད་མ་ཡིན་པ་ལ་གསང་བ་མཆོག་ནི་བཤད་པར་བྱ་ཡིས་གུས་པས་ཉོན་ཅིག་ལྷ་མོ་བཞིན་བཟང་མ་ཞེས་བོས་པ་དང་བཅས་ཏེ་སྟོན་པ་ལ་རྟོག་མེད་སོགས་སོ། ། གཉིས་པ་ལ་གསུམ། ཐབས་ཀྱིས་ཟིན་པ་དང་མ་ཟིན་པའི་ཁྱད་པར། ཕན་ཡོན་དང་བཅས་ཏེ་ཉན་པར་གདམས་པ། རྣམ་དག་དངོས་སོགས་སོ། ། དང་པོ་ནི། དཔེར་ན་ཡིད་བཞིན་གྱི་ནོར་བུ་རིན་པོ་ཆེ་གཟི་བརྗིད་འབར་བ་ཡི་འོད་ཀྱི་ཕྲེང་བ་འཁྲུགས་པ་ལ་ལྷ་མོ་ལྟོས་ཤིག
རིན་པོ་ཆེ་དེ་ཤུན་པ་མ་བཤུས་ཤིང་མིག་མ་ཕུབ་པའི་སྦྱོར་བ་དང་བྲལ་བར་འགྱུར་ལ། ཤུན་པ་བཤུས་ནས་ཕྱི་བདར་བྱས་ཞིང་མིག་ཕུག་པས་ནི། དགོས་འདོད་འབྱུང་བའི་དགའ་བ་སྦྱིན་པ་པོ་ཡིན་པ་དེ་ལྟར་འཁོར་བའི་ཆོས་འདོད་པའི་ཡོན་ཏན་ལྔ་དང་ལྡན་པའི་རིན་པོ་ཆེ་ཉིད་མ་དག་པ་སྟེ་ཐབས་ཀྱིས་མ་ཟིན་ན་དུག་ཏུ་འགྲོ་སྟེ་འཁོར་བའི་སྡུག་བསྔལ་སྐྱེད་པར་བྱེད། དགའ་བ་སྟེ་ཐབས་མཁས་ཀྱིས་ཟིན་ན་བདུད་རྩི་ལྟ་བུར་འགྱུར་ཏེ་རྣམ་པར་གྲོལ་བའི་བདེ་བ་སྐྱེད་པར་བྱེད་དོ། ། ཞེས་པ་ལ་རིན་ཆེན་སོགས་སོ། ། གཉིས་པ་ནི། འཁོར་བའི་རྣམ་པ་མ་དག་པའི་ཆོས་རྣམས་ཧེ་རུ་ཀའི་རྣམ་པར་བསྒོམ་པས་འགྲོ་བ་འཁོར་བ་ལས་སྒྲོལ་བའི་ཐབས་ཀྱི་གཙོ་བོ་ཉིད་ཡིན་པས་རྣམ་དག་དང་བཅས་པའི་ཧེ་རུ་ཀ་གང་གི་གཟུགས་ཀྱིས་སྒོམ་པས་བདག་དང་དངོས་པོ་ཐམས་ཅད་ལྷར་འགྱུར་བ་ཉིད་དེ་ནི་སྟོན་པ་ང་ཡི་སྨྲ་ཡིས་ཉོན་ཅིག ཞེས་པ་ལ་འཁོར་བའི་སོགས་སོ། ། གསུམ་པ་རྣམ་དག་དངོས་ནི། ཧེ་རུ་ཀའི་སྤྱན་དམར་པོ་ནི་དམིགས་པ་མེད་པའི་སྙིང་རྗེའི་ངོ་བོ་སེམས་ཅན་གྱི་དོན་ལ་རྗེས་སུ་ཆགས་པ་མཚོན་ལ།
སྐུ་དང་ཡན་ལག་ནག་པོ་ནི་བྱམས་པའི་ཐུགས་ལས་གཞན་དུ་མི་འགྱུར་བ་མཚོན། ཟང་ཟིང་གི་སྦྱིན་པ་ལ་སོགས་པ་བསྡུ་བའི་དངོས་པོ་བཞི་མཚོན་པ་ཡིས་ནི་ཞབས་ནི་རྣམ་པ་བཞི་ཞེས་བརྗོད། ཞལ་བརྒྱད་ཀྱིས་ནི་འཇིག་རྟེན་པའི་རྣམ་པར་ཐར་པ་གཟུགས་ཅན་གཟུགས་ལ་བལྟ་བ་སོགས་བརྒྱད། འཇིག་རྟེན་ལས་འདས་པའི་རྣམ་ཐར་འཕགས་ལམ་ཡན་ལག་བརྒྱད། མཐར་ཐུག་སངས་རྒྱས་ཉིད་ཀྱི་རྣམ་ཐར་དབང་ཕྱུག་བརྒྱད་མཚོན་ཞིང་། ཕྱག་བཅུ་དྲུག་ནི་ནང་དང་ཕྱི་སྟོང་པ་ཉིད་ལ་སོགས་པ་སྟོང་པ་ཉིད་བཅུ་དྲུག་མཚོན། གུག་སྐྱེད་སྟེ་རྒྱན་ཕྱག་རྒྱ་ལྔའམ་དྲུག་གིས་ནི་སངས་རྒྱས་ལྔའམ་དྲུག་མཚོན་ཞིང་དེ་དག་གི་ངོ་བོ་ཡང་ཡིན་ལ། ཁྲོ་བོའི་ཆ་ལུགས་ཉིད་དུ་ཞུགས་པ་ནི། གདུག་པ་ཅན་འདུལ་བའི་ཕྱིར་ཡིན་ནོ། ། དེ་བཞིན་དུ་ཤ་དག་པར་བྱེད་པ་ཡེ་ཤེས་ལྷ་མོ་པུཀྐ་སི་རུ་བྱ།
ཁྲག་གི་དག་པ་ནི་རི་ཁྲོད་མ་གདོལ་པ་མོ་ནི་ཁུ་བ་དག་པར་བརྗོད། གཡུང་མོ་ནི་རྐང་དམར་ཚིལ་བུ་དག་པ་ཡིན་ཞིང་། ལྤགས་པ་རིམ་པ་བདུན་ནི་དྲན་པ་ཡང་དག་ལ་སོགས་པ་བྱང་ཆུབ་ཡན་ལག་བདུན་དང་། རུས་པ་མགོ་དང་། རྐང་དང་། ཚིགས་དང་། རྩིབ་མ་དང་བཞི་ནི་སྡུག་བསྔལ་ལ་སོགས་པའི་འཕགས་པའི་བདེན་པ་བཞི་པོ་ཉིད་དོ། ། ཞེས་པ་སྙིང་རྗེའི་སྤྱན་ནི་ཞེས་པ་ནས་བདེན་པ་བཞི་པོ་ཉིད་ཞེས་པའི་བར་བྱུང་ངོ་། ། གསུམ་པ་སྔགས་བཏུ་བ་ལ་གཉིས། དང་པོ་ནི།
བདག་མེད་ཞེས་ནས་བཤད་དུ་གསོལ་ཞེས་པའི་བར་གྱིས་བསྟན། གཉིས་པ་ལ་གཉིས། མཉན་པར་གདམས་པ་དང་། དོན་དངོས་སོ། ། དང་པོ་ནི། བཅོམ་ལྡན་ཞེས་པ་ནས་ཉོན་ཞེས་པའི་བར་གྱིས་བསྟན། དེ་ཡང་བཅོམ་ལྡན་འདས་ནི་ལོངས་སྐུ། རྡོ་རྗེ་ཆེན་པོ་ནི་ངོ་བོ་ཉིད་སྐུ། རྡོ་རྗེ་སྙིང་པོ་ནི་ཆོས་སྐུ། གཟི་བརྗིད་ཆེན་པོ་ནི་སྤྲུལ་པའི་སྐུ་སྟེ་སྐུ་བཞི་ལྡན་གྱི་སྟོན་པས་བཀའ་སྩལ་ཞེས་པའོ། །
གཉིས་པ་དོན་དངོས་ལ་བདུན། ལས་ཀྱི་སྔགས་བདུན། ཀུ་རུ་ཀུལླེ། ཧེ་རུ་ཀ་བཞི། གྲོང་ཁྱེར་དཀྲུག་པ། ས་སྦྱང་བ། ཁ་ཟས་བྱིན་གྱིས་བརླབ་པ། གཏོར་མའི་སྔགས་སོ། ། དང་པོ་ནི། དང་པོར་རྣམ་པར་ཞེས་པ་ནས་ལྷ་དང་མི་རྣམས་གསོད་པར་བྱེད་ཞེས་པའི་བར་གྱིས་བསྟན།
གཉིས་པ་ནི། དང་པོར་རྣམ་པར་སྣང་མཛད་བཞག་ཞེས་པ་ནས། ཀུ་རུ་ཀུལླེའི་སྔགས་སོ་ཞེས་པའི་བར་གྱིས་བསྟན། གསུམ་པ་ཧེ་རུ་ཀ་བཞི་ནི། ཨོཾ་ནི་དང་པོ་བཞི་པ་ཡི། ། ཞེས་པ་ནས། ཕྱག་གཉིས་པའི་སྔགས་སོ་ཞེས་པའི་བར་གྱིས་བསྟན། བཞི་པ་གྲོང་ཁྱེར་དཀྲུག་པ་ནི། བདག་མེད་ཞེས་པ་ནས། བཟླས་པ་ནི་འབུལ་ལོ་ཞེས་པའི་བར་གྱིས་བསྟན།
ལྔ་པ་ས་སྦྱང་བ་ནི། མཐར་གནས་རྣམས་ཀྱི་ཞེས་པ་ནས། ས་སྦྱང་བའི་སྔགས་སོ་ཞེས་པའི་བར་གྱིས་བསྟན། དྲུག་པ་ཁ་ཟས་བྱིན་རླབས་ནི། དང་པོར་རྣམ་སྣང་དེ་རྗེས་སུ། ། རྡོ་རྗེ་མ་ཡི་མཐའ་རུ་ཧཱུྃ། ། བཟའ་བ་དང་བཏུང་བ་བྱིན་གྱིས་བརླབས་པའོ། ། ཞེས་པས་བསྟན། བདུན་པ་གཏོར་སྔགས་ནི། དང་པོར་རྣམ་པར་སྣང་མཛད་དེ་ཉིད། །
ཞེས་པ་ནས་གཏོར་མའི་སྔགས་སོ་ཞེས་པའི་བར་གྱིས་བསྟན། གཉིས་པ་ལེའུའི་མིང་ནི། སྔགས་བཏུ་བ་བསྟན་པའི་ལེའུ་སྟེ་དགུ་པ་ཤླཽ་ཀ་བཞི་བཅུ་རྩ་ལྔའོ། ། ཞེས་པ་ལ་ཀྱེའི་སོགས་སོ།། ༈ །།ལེའུ་བཅུ་པ་ལ་འབྲེལ་ནི། དགུ་པར་སྔགས་གསུང་ཀྱང་དེའི་དུས་ཀྱི་ཕྲེང་བ་དང་ཁ་ཟས་མ་གསུང་པས་དེ་བསྟན་པར་བྱ་བའི་ཕྱིར་བཅུ་པ་བཤད་དོ། ། འདི་ལ་གཉིས་ཏེ། དོན་དངོས་དང་། ལེའུའི་མིང་ངོ་། ། དང་པོ་ལ་གཉིས་ཏེ།
བཟླས་པའི་ཡུལ་ཕྲེང་བ་དང་། དེའི་དུས་ཀྱི་ཁ་ཟས་སོ། ། དང་པོ་ལ་གཉིས། མཚམས་སྦྱར་བ་དང་། ཕྲེང་བའི་རྒྱུའོ། ། དང་པོ་ནི། སྔགས་བཏུ་བའི་རྗེས་དེ་ནས་འཁོར་འདས་ཀྱི་ཆོས་ཀུན་ཆོས་ཉིད་ཀྱི་ངོ་བོར་སྡོམ་ཞིང་དབྱེར་མེད་གཅིག་པའི་རང་བཞིན་རྡོ་རྗེ་སེམས་དཔའ་ཞེས་བྱ་བས་གསུངས་ལ། ཚུལ་ཇི་ལྟར་ན་བདག་མེད་མ་ལ་ཙུམ་བྷ་ན་མཛད་ནས་བཟླས་པའི་ཡུལ་ཕྲེང་བ་ནི་རབ་ཏུ་དབྱེ་བ་སྟེ་བསྟན་པར་བྱའོ། ། ཞེས་པ་ལ་དེ་ནས་སོགས་སོ། ། གཉིས་པ་ནི།
སྔགས་ལེར་གསུངས་པའི་རེངས་པ་སོགས་ལ་ཕྲེང་བ་གང་སྔགས་སྙམ་ན་ཤེལ་གྱི་ཕྲེང་བས་རྒྱུད་འདིར་དྲན་པའི་རེངས་པའི་བཟླས་པ་ཉིད་ལ་སྔགས་ཤིང་། སྤྱིར་ཞི་བའི་ལས་ཀྱང་འགྲུབ། དབང་དུ་བྱེད་པ་ལ་ཙནྡན་དམར་པོ་ཉིད། ལུང་ཐང་གི་ཕྲེང་བས་ནི་མངོན་སྤྱོད་ཉིད་དོ། ། ནི་རཾ་ཤུ་མི་རུས་ཀྱི་ཕྲེང་བས་ནི་སྡང་བ་སྟེ་དབྱེ་བ་ལ་སྔགས། དེ་བཞིན་དུ་རྟ་ཡི་རུས་པས་བསྐྲོད་པ་ཉིད་དང་། བྲམ་ཟེའི་རུས་པས་དགུག་པ་ཉིད་དང་། གླང་པོ་ཆེའི་རུས་པས་ཆར་འབེབས་པ་ལ། མ་ཧེའི་རུས་པ་ཡིས་ཀྱང་གསད་པ་ལ་སྔགས་སོ། ། ཞེས་པ་ལ་ཤེལ་གྱི་སོགས་སོ། །
གཉིས་པ་བཟའ་བ་ལ་གཉིས། ལས་སོ་སོའི་བཟའ་བ་དང་། ཐུན་མོང་གི་བཟའ་བའོ། ། དང་པོ་ནི། རེངས་པར་བྱ་བའི་ལས་སྒྲུབ་པ་ལ་འོ་མ་ནི་ག་བུར་ཡིན་ཞིང་། དེས་མཚོན་ནས་བདུད་རྩི་གཞན་བཞི་ཡང་བསྟན་པས་བདུད་རྩི་ལྔའི་བཏུང་བ་ཉིད་དང་། དབང་ལ་བདུད་རྩི་ལྔ་རང་གི་འདུན་པས་ཏེ་གང་འདོད་གཅིག་སྤྱད། བསད་པ་ལ་ནི་རཀྟ་སིཧླ་ཉིད་དང་། དགུག་པ་ལ་གཞི་མཉམ་སྟེ་དྲི་ཆེན་ཉིད། སྡང་བ་ལ་སྭ་ལུ་སྐྱེས་པ་སྟེ་ཤ་ཆེན་བཟའ་བར་བརྗོད།
བསྐྲད་པ་ཉིད་ལ་གླ་རྩི་སྟེ་དྲི་ཆུ་བཏུང་བར་བརྗོད་དོ། ། ཞེས་པ་ལ་རེངས་པར་སོགས་སོ། ། གཉིས་པ་ཐུན་མོང་གི་བཟའ་བ་ནི། རེངས་པ་སོགས་སྒྲུབ་པའི་དུས་ཀྱི་བཟའ་བཏུང་ལ་བདུད་རྩི་ལྔ་ཁོ་ནར་ངེས་སམ་ཞེ་ན། མ་ངེས་ཏེ། བདུད་རྩི་ལྔ་ལས་ཡང་ན་མཐའ་ན་ཤ་ཡོད་པས་མཐའི་ཤ་ཨ་ཤྭ་རྟའི་ཤ་དང་། ཤྭ་ན་ཞེས་མིང་གི་དང་པོ་ན་ཤ་ཡོད་པས་དང་པོའི་ཤ་སྟེ་ཁྱིའི་ཤ་དང་།

ན་ར་ཞེས་པ་ན་དང་པོ་ན་ཡོད་པ་མིའི་ཤ་དང་། ག་བི་ཞེས་ག་དང་པོ་ན་ཡོད་པ་བ་གླང་གི་ཤ་དང་། ཧསྟི་ཞེས་པ་ཧ་དང་པོ་ན་ཡོད་པ་གླང་པོ་ཆེའི་ཤ་ཉིད་ཀྱང་བདུད་རྩི་ལྔ་དེ་བཞིན་དུ་བཟའ་བ་ཡིན་ནོ། ། ཞེས་པ་ལ་ཡང་ན་སོགས་སོ། ། གཉིས་པ་ལེའུའི་མིང་ནི། བཟླས་པའི་ཡུལ་གྱི་ཕྲེང་བ་དང་། དེའི་དུས་ཀྱི་ཁ་ཟས་སྟོན་པའི་ལེའུ་སྟེ་ཤླཽ་ཀ་ལྔའོ། ། ཞེས་པ་ལ་ཀྱེའི་སོགས་སོ།། ༈ །།ལེའུ་བཅུ་གཅིག་པ་ལ་འབྲེལ་ནི། བཅུ་པ་དེར་བཟའ་བའི་དམ་ཚིག་གསུངས་ཀྱང་དེ་སྒྲུབ་པའི་གང་ཟག་དང་། དེ་ལ་མི་སྨད་པའི་དམ་ཚིག་གསལ་བར་མ་གསུང་པས་དེ་གསལ་བར་བསྟན་པའི་ཕྱིར་བཅུ་གཅིག་པ་བཤད་དོ། །
འདི་འཆད་པ་ལ་གཉིས། དོན་དངོས་དང་། ལེའུའི་མིང་ངོ་། ། དང་པོ་ལ་གཉིས། རྒྱུའི་རྒྱུད་རིགས་ལ་ལྟོས་པ་དང་། ཕྱག་རྒྱ་བསྟེན་ཚུལ་ལོ། ། དང་པོ་ལ་གཉིས། ཞུས་པ་དང་། ལན་ནོ། ། དང་པོ་ནི།
ཀྱེ་རྡོ་རྗེ་ལ་ཕྱག་གིས་དམ་དུ་འཁྱུད་ཅིང་ཚེམས་ཀྱིས་མ་མཆུ་རབ་ཏུ་བཙིར་ཞིང་ཀུན་དྷུ་རུས་མཆོད་ནས་ལུས་ཅན་སྐྱེས་པ་དང་བུད་མེད་རྣམས་ལ་དེ་བཞིན་གཤེགས་པ་ལྔའི་རིགས་རྣམས་ཀྱི་ཁ་དོག་དང་མཚན་མའི་གཟུགས་གང་དང་གང་གིས་དེ་བཞིན་གཤེགས་པ་དེ་དང་དེའི་རིགས་སུ་གཏོགས་པའི་རྟགས་སྟོན་པ་དེ་ལ་བདག་མེད་མས་ཞུས་པའོ། ། ཞེས་པ་ལ་ཀྱེའི་སོགས་སོ། ། གཉིས་པ་ལན་ལ་གཉིས། མཉན་པར་གདམས་པ་དང་། དོན་དངོས་སོ། ། དང་པོ་ནི། ཡུམ་གྱི་བྷ་གར་ལིང་ག་བཞག་པའི་བདེ་བའི་མཆོད་པས་མཉེས་ནས་ནི་འཁོར་ལོའི་འདྲེན་པས་འདི་སྐད་གསུངས་ཏེ། ལུས་ཅན་རང་རང་གི་རིགས་ཀྱི་རྟགས་བཤད་ཀྱིས་ལྷ་མོ་ཤེས་རབ་ཀྱི་ཕ་རོལ་ཏུ་ཕྱིན་མ་ཁྱོད་ཉོན་ཅིག ཞེས་པ་ལ་བྷ་གར་སོགས་སོ། ། གཉིས་པ་ལ་གསུམ།
མཚན་མའི་རྟགས། ཁ་དོག་གི་རྟགས། སྐུ་གསུང་ཐུགས་ཀྱི་དམ་ཚིག་གོ ། དང་པོ་ནི། བུད་མེད་དམ་ནི་སྐྱེས་པ་ཡི་ལག་པ་གཡས་གཡོན་གང་གི་སྲིན་ལག་རྩ་བ་ལ་རྡོ་རྗེ་རྩེ་དགུ་པའི་རི་མོ་ཡོད་པར་གྱུར་པ་ནི་མི་བསྐྱོད་པའི་རིགས་མཆོག་ཉིད་ཡིན་ཏེ། དེ་ཡང་བུད་མེད་ཀྱི་ལག་པ་གཡོན་པ་སྐྱེས་པའི་གཡས་པའོ། ། དེ་བཞིན་དུ་རྣམ་པར་སྣང་མཛད་ཀྱི་རྟགས་ནི་འཁོར་ལོའི་རི་མོ་ཡོད་པར་འགྱུར་བ་དང་། འོད་དཔག་མེད་མགོན་གྱི་རྟགས་ནི་འདམ་སྐྱེས་ཏེ་པདྨའི་རི་མོ་ཡོད་པ་ཉིད་དང་། རིན་ཆེན་འབྱུང་ལྡན་གྱི་རྟགས་ནི་རིན་པོ་ཆེའི་རི་མོ་ཉིད་དང་། ལས་ཀྱི་རིགས་དོན་ཡོད་གྲུབ་པའི་རྟགས་ནི་རལ་གྲིའི་རི་མོ་ཡོད་པ་ཉིད་དོ། །
ཞེས་པ་ལ་བུད་མེད་དམ་ནི་སོགས་སོ། ། གཉིས་པ་ཁ་དོག་གི་རྟགས་ནི། རྣལ་འབྱོར་པ་དང་རྣལ་འབྱོར་མ་གང་ཞེ་སྡང་ཆེ་ཞིང་ཁ་དོག་ནག་པོར་སྣང་བ་ཤས་ཆེ་བ་དེ་ཡི་ལྷ་ནི་མི་བསྐྱོད་པ། རྣལ་འབྱོར་པ་གཏི་མུག་ཆེ་ཞིང་ཁ་དོག་དཀར་པོ་ཤས་ཆེ་བ་དེའི་ལྷ་ནི་རྣམ་པར་སྣང་མཛད། རྣལ་འབྱོར་པ་གང་ཕྲག་དོག་ཆེ་ཞིང་སྔོ་སངས་ཤས་ཆེ་བ་དེ་ཡི་ལྷ་ནི་དོན་ཡོད་གྲུབ་པ་ཉིད་དང་། རྣལ་འབྱོར་པ་གང་ང་རྒྱལ་དང་སེར་སྣ་ཆེ་ཞིང་སེར་པོ་ཤས་ཆེ་བ་དེ་ཡི་རིགས་ཀྱི་ལྷ་ནི་རིན་ཆེན་བདག་པོ་དང་། རྣལ་འབྱོར་པ་གང་ཆགས་པ་ཆེ་ཞིང་ཁ་དོག་དཀར་དམར་འདྲེས་པ་ཉིད་ཀྱི་རིགས་ཀྱི་ལྷ་ནི་འོད་དཔག་མེད་པ་དང་། རྣལ་འབྱོར་པ་གང་དཀར་པོ་སེར་པོ་འདྲེས་པ་དེ་ནི་རྡོ་རྗེ་སེམས་དཔའི་རིགས་སུ་འགྱུར་ཏེ་ཁ་དོག་གི་རྟགས་སོ། ། ཞེས་པ་ལ་རྣལ་འབྱོར་པ་གང་སོགས་སོ། ། གསུམ་པ་དམ་ཚིག་ནི།
ལམ་དུས་ཀྱི་སྐྱེ་བ་རྣལ་འབྱོར་མཐར་ཕྱིན་པར་འདོད་པས་རང་ཉིད་ང་རྒྱལ་མི་བཅག་པ་སྟེ་སེམས་ཞུམ་པར་མི་བྱ་ཞིང་སེམས་ཅན་གཞན་ཀུན་ལ་ཡང་བརྙས་པའི་ཐོ་མི་བརྩམས་ཏེ་སེམས་ཅན་རང་གཞན་ཀུན་གྱི་དོན་དམ་པར་རང་བཞིན་གྱིས་སངས་རྒྱས་ཡིན་པ་དང་། ཀུན་རྫོབ་ཏུའང་མཚན་མ་དང་ཁ་དོག་གི་སྒོ་ནས་རིགས་སོ་སོའི་གཟུགས་སུ་གནས་ནས་ནི་སེམས་ཅན་དེ་རྣམས་བདེ་གཤེགས་ལྔའམ་དྲུག་གི་རིགས་སུ་འགྱུར་རོ། ། བུད་མེད་རྣམས་ཀྱི་རིགས་སོ་སོས་མཚོན་པའི་མཚན་ཉིད་ནི་ཇི་ལྟར་སྐྱེས་པ་ལའང་ཇི་ལྟ་བ་དེ་བཞིན་ནོ་དང་། ཀུན་རྫོབ་ཐ་སྙད་ཀྱི་ཚུལ་ལས་ནི་སངས་རྒྱས་དེ་དང་དེའི་རིགས་སུའང་ཁ་དོག་དང་མཚན་མ་དེ་དང་དེ་ལྡན་པའི་སེམས་ཅན་དེ་རྣམས་འགྱུར་རོ། ། ཞེས་པ་ལ་སྐྱེ་བོ་སོགས་སོ། ། གཉིས་པ་ཕྱག་རྒྱ་བསྟེན་པའི་ཚུལ་ལ་གཉིས། མཆོད་པས་མཉེས་ཏེ་མཉན་པར་གདམས་པ་དང་། དོན་དངོས་སོ། ། དང་པོ་ནི། བྷ་གར་ལིངྒས་ཙུམ་བྷ་ནས་མཆོད་པ་མཛད་ནས།
དེ་ནས་རྡོ་རྗེ་འཆང་ཆེན་པོ་ཧེ་རུ་ཀ་མཉེས་ནས་དཀྱིལ་འཁོར་འཁོར་ལོའི་ཐབས་སྟོན་པ་བདག་མེད་མ་ཡི་གོ་བར་མཛད་པའི་ཕྱིར་ལྷ་མོ་རབ་ཏུ་མཆོད་པ་ཁྱོད་ཉོན་ཅིག ཞེས་པ་ལ་བྷ་གར་སོགས་སོ། ། གཉིས་པ་དོན་དངོས་ལ་བཞི། གང་དུ་བསྟེན་པའི་གནས། ཇི་ལྟར་བསྟེན་པའི་ཚུལ། དེ་ལྟར་བསྟེན་པའི་ཕན་ཡོན། བྱང་ཆུབ་ཀྱི་སེམས་སྒྲུབ་པའི་རིམ་གྲོའོ། ། དང་པོ་ནི། གནས་ནགས་ཚལ་དང་། སྐྱེ་བོ་མེད་པའི་དབེན་པའི་གནས་དང་།
དང་པོ་ནས་གོམས་པའི་གནས་བདག་གི་ཁྱིམ་གྱི་ནང་དུ་ཡང་དཀྱིལ་འཁོར་འཁོར་ལོའི་ལམ་སྒོམ་མོ། ། ཞེས་པ་ལ་ཚལ་དང་སོགས་སོ། ། གཉིས་པ་ནི། དེ་ལྟ་བུའི་གནས་སུ་ལུས་གཅེར་བུར་གྱུར་པས་ཕྱག་རྒྱ་ཆེ་སྟེ་ཐབས་ཤེས་རབ་ལྷའི་སྐུར་བྱས་ནས་རྣལ་འབྱོར་པ་འདུ་ཤེས་གསུམ་ལྡན་གྱི་ཐབས་རིག་པས་ཕྱག་རྒྱ་རྣམས་རྟག་ཏུ་སྙོམས་འཇུག་གིས་མཆོད་དོ། ། དེའི་ཚུལ་ནི་སྐད་ཅིག་དང་པོ་ལ་ཙུམ་བྷ་དང་འཁྱུད་པ་བྱས་ནས་ནི། དེ་བཞིན་དུ་གཉིས་པ་ལ་བྷ་གར་བྷོ་ལས་རེག་པ་ཉིད། གསུམ་པ་ལ་ཐབས་སྐྱེས་པའི་སྣ་ནི་གཞིབ་པ་ཉིད་དེ་སྲུབ་པ་དང་བསྲུབ་པའི་སྦྱོར་བ་དང་། སྐད་ཅིག་དང་པོའི་འཕྲོས་ཕྱག་རྒྱའི་མ་མཆུའི་སྦྲང་རྩི་གཞིབ་པས་བཏུང་བ་ཉིད་དོ། ། དེ་ལྟར་བྱས་པས་རྟག་ཏུ་བདེ་བས་རྒྱུད་མྱོས་པའི་མཚན་མ་ལས་གློ་བུར་དུ་བྱང་སེམས་ཉམས་ཀྱི་དོགས་ན་བྷོ་ལ་ལྡན་པའི་ལག་པའི་འཁྲུལ་འཁོར་གྱིས་བྱང་སེམས་ཀྱི་འགྱུར་བ་བཙན་ཐབས་སུ་འགེགས་པར་བྱའོ། ། ཁྱོགས་ནི་ཐག་པའི་ཁྲི་ཡིན་ཞིང་འདིའི་རིགས་ཀྱི་འཁྲུལ་འཁོར་བཅུ་དྲུག་དང་།
བརླ་ཞེས་བྱ་བ་བརླའི་སྟེང་ནས་འདྲེན་པའི་འཁྲུལ་འཁོར་བཅུ་དྲུག་དང་། སྟེང་ནས་འདྲེན་པའི་ཐེག་པ་ལ་བསྟོད་འཇོག་པ་བཀལ་པ་ཞེས་བྱ་བའི་འཁྲུལ་འཁོར་བཅུ་དྲུག དེ་བཞིན་དུ་ཤིན་ཏུ་བཀལ་བ་ཞེས་བྱ་བ་སྔར་བཞིན་ལས་བསྟོད་ཅུང་ཟད་དམའ་བར་འཇོག་པའི་འཁྲུལ་འཁོར་བཅུ་དྲུག་སྟེ་དྲུག་ཅུ་རྩ་བཞིར་འགྱུར་ལ། འཁྲུལ་འཁོར་དེ་ཡིས་བྱང་སེམས་མ་ཉམས་པར་བྱས་ནས་དེའི་བདེ་བ་ཡང་ཡང་རྡོ་རྗེས་འདོད་པ་བྱ་ཞིང་། ཤེས་རབ་ཐབས་སྟེང་དང་འོག་ཏུ་ལྟ་བ་ཉིད་ཀྱི་བྱེ་བྲག་གིས་འཁྲུལ་འཁོར་བརྒྱ་ཉི་ཤུ་རྩ་བརྒྱད་དུ་ཡང་འགྱུར་རོ། ། ཞེས་པ་ལ་གཅེར་བུས་ཞེས་པ་ནས་སྟེང་འོག་ཏུ་ལྟ་བ་ཉིད་ཅེས་པའི་བར་བྱུང་ངོ་། ། གསུམ་པ་ཕན་ཡོན་ནི། ཚུལ་དེ་དག་གིས་དངོས་གྲུབ་རྒྱས་པ་ཐོབ་སྟེ། གནས་སྐབས་སུ་མཚོན་བྱེད་སངས་རྒྱས་ཀུན་དང་མཉམ་ཞིང་མཐར་ཐུག་མཚོན་བྱ་དོན་གྱི་སངས་རྒྱས་ཐོབ་པར་འགྱུར་རོ། ། ཞེས་པ་ལ་དངོས་གྲུབ་སོགས་སོ། །
བཞི་པ་རིམ་འགྲོ་ནི། ཕྱག་རྒྱ་དེ་ལ་འདུ་ཤེས་གསུམ་ལྡན་ལ་སོགས་པའི་སྒོ་ནས་སྙོམས་པར་བཞུགས་པ་ལས་བྱུང་བའི་ག་བུར་བཏུང་ཞིང་མྱང་བར་བྱ། ཚུལ་དེ་ལ་ག་བུར་འཕེལ་བའི་རྒྱུ་ཡི་ཕྱིར། ཤ་ནི་བཟའ་བ་ཉིད་དུ་བྱ་ཞིང་། ཁྱད་པར་དུ་ཡང་ཆང་འཐུང་བ་ཉིད་དོ། ། ཞེས་པ་ལ་དེ་ལ་སོགས་སོ། ། གཉིས་པ་ལེའུའི་མིང་ནི། ལྷན་ཅིག་སྐྱེས་པ་སྔོན་དུ་བྱ་བའི་དོན་ནམ་ཐབས་ཀྱི་ལེའུ་ཏེ་བཅུ་གཅིག་པ་ཤླཽ་ཀ་བཅོ་ལྔ་པའོ། ། ཞེས་པ་ལ་ཀྱེའི་སོགས་སོ།། ༈ །།ལེའུ་བཅུ་གཉིས་པ་ལ་འབྲེལ་ནི།
བཅུ་གཅིག་པར་གྲོལ་ལམ་གསུངས་ཀྱང་དེའི་སྔོན་དུ་སྨིན་པར་བྱེད་དགོས་པས་སྨིན་བྱེད་དབང་བཞི་བསྟན་པར་བྱ་བའི་ཕྱིར་བཅུ་གཉིས་པ་བཤད་དོ། ། འདི་ལ་གསུམ། དབང་བཞིའི་དོན། མཁའ་གསང་བྱིན་གྱིས་བརླབས་པའི་སྔགས། སྐུ་གསུང་ཐུགས་བྱིན་གྱིས་བརླབས་པའོ། ། དང་པོ་ལ་གཉིས། མཚམས་སྦྱོར་བ་དང་། སོ་སོའི་དོན་ནོ། ། དང་པོ་ནི། ཕྱག་རྒྱའི་ལམ་གསུངས་པའི་རྗེས་དེ་ནས་སྐུ་གསུང་ཐུགས་ཀྱི་རྡོ་རྗེ་ཅན་གྱི་དབང་བསྐུར་བ་བཞི་ཡི་དོན་སྟོན་པའི་ཚིགས་བཅད་ནི་བཀའ་སྩལ་པའོ། །
ཞེས་པ་ལ་དེ་ནས་སོགས་རྐང་པ་གཉིས། གཉིས་པ་ལ་བཞི། བུམ་དབང་། གསང་དབང་། ཤེས་རབ་ཡེ་ཤེས་དབང་། དབང་བཞི་པའོ། ། དང་པོ་ནི། རྡོ་རྗེ་འཆང་ཆེན་པོ་ཤེས་རབ་བཅུ་དྲུག་ལོན་པའི་ན་ཚོད་ཅན་དང་མཉམ་པར་སྦྱོར་བའི་སྐུ་རབ་ཏུ་གནས་པ་རྣལ་འབྱོར་རྒྱུད་ལས་ཁྱད་པར་དུ་འཕགས་པའི་ཕྱག་རྒྱ་སྐུའི་དམ་ཚིག ངེས་དོན་གྱི་རྡོ་རྗེ་འཛིན་པའི་མཚན་མ་རྫས་ཀྱི་རྡོ་རྗེ་ཆེ་ལག་པར་གཏད་ཅིང་བཟུང་སྟེ་ཐོག་མཐའ་མེད་པའི་བྱང་ཆུབ་ཀྱི་སེམས་སྒོམ་པ་ཐུགས་ཀྱི་དམ་ཚིག དྲིལ་བུ་ཆེ་ལག་པ་གཡོན་པར་བཟུང་སྟེ་སྲིད་པ་ངོ་བོ་ཉིད་ཀྱིས་དག་པར་སྟོན་པའི་དོན་སྒོམ་པ་གསུང་གི་དམ་ཚིག་སྟེ།
སློབ་དཔོན་གྱི་དབང་གི་དངོས་གཞི་དམ་ཚིག་གསུམ་བྱིན་ནས་དེའི་རྗེས་ལ་བུམ་པའི་ཆུའི་སྤྱི་བོ་ནས་དབང་བསྐུར་ནས་དཀྱིལ་འཁོར་གྱི་དེ་ཁོ་ན་ཉིད་ལ་སོགས་པ་བསྟན་པའི་དུས་དེ་རིང་ནས་རྡོ་རྗེ་སློབ་དཔོན་དུ་གྱུར་ཏེ་སློབ་མ་བསྡུ་བ་ཉིད་དུ་གྱིས་ལ་སྣོད་དང་འཚམས་པར་ཤོད་ཅིག ཞེས་པ་ལ་རྡོ་རྗེ་སོགས་སོ། ། གཉིས་པ་གསང་དབང་ནི། ཇི་ལྟར་འདས་པའི་སངས་རྒྱས། རྡོ་རྗེ་འཆང་ཆེན་པོས་བྱང་ཆུབ་ཀྱི་སྲས་ཕྱོགས་བཅུའི་དེ་བཞིན་གཤེགས་པ་དང་བྱང་ཆུབ་སེམས་དཔའ་ཐམས་ཅད་ལ་ཀུན་རྫོབ་ཞུ་བའི་བདག་ཉིད་ཅན་གྱི་བྱང་ཆུབ་ཀྱི་སེམས་ཀྱིས་དབང་བསྐུར་བས་དམིགས་མེད་ཀྱི་སྙིང་རྗེ་དང་། དོན་དམ་བྱང་སེམས་འཕེལ་ནས་གཞན་དོན་རྒྱུན་མི་ཆད་པ་བྱུང་བ་དེ་བཞིན་དུ་བདག་གིས་རྫས་གསང་བར་གྱུར་པའི་དབང་གིས་ནི་བྱང་ཆུབ་ཀྱི་སེམས་ཀྱི་ཆུ་རྒྱུན་གྱི་དབང་བསྐུར་རོ། ། ཞེས་པ་ལ་ཇི་ལྟར་སོགས་སོ། ། གསུམ་པ་ཤེས་རབ་ཡེ་ཤེས་ནི། ཕྱག་རྒྱ་ལྷ་མོ་དགའ་བ་བཞི་སྦྱིན་ཞིང་དེའི་གནས་སྐད་ཅིག་མ་བཞིའམ་ཡང་ན་ལྷན་ཅིག་སྐྱེས་པའི་ཡེ་ཤེས་སྦྱིན་པ་ལ། རི་དྭགས་ཅན་ལ་སོགས་སྣ་ཚོགས་གཟུགས་ཅན་ལུས་ངག་ཡིད་གསུམ་ལ་སྐྱོན་མེད་པས་ཡིད་འོང་མ་འདི་ནི་ངོ་མཚར་བས་ལན་གཉིས་སུ་ཁྱེར་ཅིག་ཁྱེར་ཅིག
གང་གིས་ན་སེམས་དཔའ་ཆེན་པོ་ཞེས་གསང་དབང་གི་ཉམས་མྱོང་སྐྱེས་པའི་སློབ་མ་ཁྱེད་ཀྱིས་ཁྱེར་ཅིག་ཞེས་བོད་ཅིང་གདམས་ལ། ཅི་བྱེད་ན་ཁྱེར་ལ་སྙོམས་འཇུག་གི་སྒོ་ནས་མཆོད་པ་དག་ཏུ་གྱིས་ཤིག ཞེས་པ་ལ་ལྷ་མོ་སོགས་སོ། ། བཞི་པ་དབང་བཞི་པ་ནི། དབང་གསུམ་པའི་ལྷན་སྐྱེས་ཀྱི་ཡེ་ཤེས་ནི་རྟོགས་པར་དཀའ་བས་ཆེས་ཕྲ་ཞིང་རྟོག་པས་མི་ཕྱེད་པས་རྡོ་རྗེ་མཐའ་དབུས་མེད་པས་ནམ་མཁའི་དཀྱིལ་ལྟ་བུ་ཉོན་མོངས་པའི་རྣམ་རྟོག་དང་བྲལ་བས་རྡུལ་བྲལ། ཐར་པ་སངས་རྒྱས་ཀྱི་གོ་འཕངས་སྦྱིན་པར་བྱེད་པས་ཐར་སྦྱིན། གདོད་མ་ནས་མ་སྐྱེས་པས་ཞི་བ་ཉིད། དོན་དེ་དག་ཐ་སྙད་ཀྱིས་བརྗོད་པས་ཤེས་པར་མི་ནུས་པས་ཁྱོད་རང་གིས་རང་ལ་ཡང་ནི་ངོ་ཤེས་སམ་མྱོང་བ་ཁྱད་པར་ཅན་བསྐྱེད་ལ་རྟོགས་པ་དེ་ཡི་རྒྱུན་བསྐྱངས་པས་མཚོན་བྱ་དོན་གྱི་ཡེ་ཤེས་སྐྱེས་ཏེ་རྟོགས་པ་ཀུན་གྱི་ཕྱི་མོའམ་ཕར་གྱུར་པ་སངས་རྒྱས་ཀྱི་ས་མངོན་དུ་གྱིས་ཤིག ཞེས་པ་ལ་ཡེ་ཤེས་འདི་ནི་ཞེས་སོགས་བྱུང་ངོ་། ། གཉིས་པ་ནི།
ཡབ་ཀྱི་རྡོ་རྗེ་དང་ཡུམ་གྱི་པདྨ་བྱིན་གྱིས་བརླབས་པའི་སྔགས། ཨོཾ་ནི་སྔགས་ཀྱི་མགོ་འདྲེན་པ། པདྨ་ནི་ཤེས་རབ་ཀྱི་ཆོས་འབྱུང་ལ་ཟེར། སུ་ཁ་བདེ་བ། དྷ་ར་འཛིན་པ། མཱ་ཧ་རཱ་ག་འདོད་ཆགས་ཆེན་པོ། སུ་ཁཾ་ད་ད་བདེ་བ་སྟེར་བ། ཙ་ཏུར་ཨ་ནནྟ་དགའ་བཞི། བྷ་ག་པདྨ། བི་ཤྭ་སྣ་ཚོགས།
ཧཱུྃ་གསུམ། ཀ་རྻཾ་བྱ་བ། ཀུ་རུ་མཛོད། ཤོ་མེ་བདག་གིས། ཨོཾ་བཛྲ་རྡོ་རྗེ། མ་ཧཱ་དྷེ་ཤ་ཞེ་སྡང་ཆེན་པོ། ཙ་ཏུར་བཞི། ཨ་ནནྡ་དགའ་བ། དཱ་ཡ་ཀ་སྟེར་བ། ཁ་ག་མཁའ་འགྲོ།
མུ་ཁཱཻ་ཀ་ར་སེ་གདོང་གཅིག་པ། ནཱ་ཐ་མགོན་པོ། ཧཱུྃ་གསུམ། ཀ་རྻཾ་བྱ་བ། ཀུ་རུ་མཛོད། ཥོ་མེ་བདག་གིས་ཞེས་པའོ། ། ཞེས་པ་ལ་རྡོ་རྗེ་དང་སོགས་སོ། ། གསུམ་པ་ནི། རང་ལྷར་བསྒོམ་པའི་སྤྱི་བོར་ནི་ཨོཾ་གྱི་རྣམ་པ་བསྒོམས་པས་ལུས་སྐུར་བྱིན་གྱིས་བརླབས། སྙིང་ཁར་ཧཱུྃ་གི་རྣམ་པ་བསྒོམས་པས་ཡིད་ཐུགས་སུ་བྱིན་གྱིས་རླབས།
མགྲིན་པའི་པདྨའི་ཟེའུ་འབྲུ་ལ་ཨའི་རྣམ་པ་བསྒོམས་པས་ངག་གསུང་དུ་བྱིན་གྱིས་བརླབས་པའོ། ། ཞེས་པ་ལ་སྤྱི་བོར་ནི་སོགས་བྱུང་ངོ་། ། གཉིས་པ་མཚན་སྨོས་པ་ནི། ཀྱེ་རྡོ་རྗེའི་རྒྱུད་ཀྱི་རྒྱལ་པོ་ཆེན་པོ་སྒྱུ་མ་སྟེ་སྒྱུ་འཕྲུལ་རྣལ་འབྱོར་མས་ཞུས་པའི་རྟག་པ་ཞེས་བྱ་བ། རྒྱུད་རྒྱས་པ་འབུམ་ཕྲག་ལྔ་པ་བརྟག་པ་སུམ་ཅུ་རྩ་གཉིས་ལས་ཕྱི་མ་གཉིས་བྱུང་བ། རྟག་པ་གཉིས་ཀྱི་བདག་ཉིད་ཐབས་དང་ཤེས་རབ་གཉིས་སུ་མེད་པའི་ཀྱེ་རྡོ་རྗེ་མཁའ་འགྲོ་མ་སྐུ་གསུམ་གྱི་བདག་ཉིད་ཚོགས་པའམ་སྒྱུ་འཕྲུལ་གྱི་དྲྭ་བ། སམྦྷ་ར་བདེ་བའི་མཆོག་ཡིན་པས་སྡོམ་པ་རྒྱུད་ཀྱི་རྒྱལ་པོ་ཆེན་པོ་ཞེས་བྱ་བའོ། ། ཞེས་པ་ལ་རྒྱུད་ཀྱི་རྒྱལ་པོ་ཞེས་སོགས་བྱུང་། རྒྱུད་འདི་ནི་པཎ་ཆེན་ག་ཡ་དྷ་ར་དང་། འབྲོག་མི་ལོ་ཙཱ་བ་ཤཱཀྱ་ཡེ་ཤེས་ཀྱིས་མང་མཁར་མུ་གུ་ལུང་གི་ཕུག་ཆེན་བཅུ་གསུམ་གྱི་ནང་ནས།
སྒྲ་བསྒྱུར་ལོ་ཙྪ་ཕུག་ཏུ་ལེགས་པར་བསྒྱུར་བ་འདིའི་སྟེང་ནས། དཔལ་ལྡན་ས་སྐྱ་པའི་གོང་མ་རྣམས་ནས་བཟུང་དེང་སང་གི་བར་དུ་འཆད་ཉན་གྱི་རྒྱུན་མ་ནུབ་པར་མཛད་ཅིང་དར་རྒྱས་སུ་བཞུགས་སོ། ། ཞེས་པ་ལ་རྒྱ་གར་གྱི་མཁན་པོ་གཱ་ཡ་དྷ་ར་སོགས་སོ།། ༈ །།རྒྱུད་ཀྱི་རྒྱལ་པོ་རྟག་པ་གཉིས་པ་ཡི། ། ཚིག་འགྲེལ་ཧ་ཅང་རྒྱས་མིན་བསྡུས་མིན་པར། ། བློ་གསལ་ཀུན་ལ་ཉེར་མཁོ་འདི་སྦྱར་བ། ། རང་གི་རང་བཟོ་གྱི་ནར་བརྗོད་མིན་ཏེ། ། རྗེ་བཙུན་མཆོག་གི་ལེགས་པར་ཕྱེ་བ་ཡི། ། འགྲེལ་པ་མ་དག་མུན་པའི་སྟོབས་འཕྲོག་ཅིང་། ། དག་པའི་ཆ་ནས་ཉ་གང་བདུད་རྩིའི་གཟུགས། །
འོད་དཀར་ལྡན་པས་སྤྱི་བོའི་ཐོད་བཞིན་བརྟེན། ། འཕགས་པའི་ཚོགས་ཀྱི་བློ་གྲོས་མ་ལུས་པ། ། གཅིག་ཏུ་སྤུངས་བཞིན་བསྟན་པའི་རྒྱལ་མཚན་ཆེ། ། སྲིད་པའི་རྩེར་རྒལ་དཔལ་ཡོན་བཟང་པོ་ཡིས། ། མཆན་བུའི་འོད་ཀྱིས་མིག་གི་རབ་རིབ་ཕྱིས། ། ཡེ་ཤེས་ཉི་མའི་འོད་ཀྱི་ཟེར་ཕྲེང་འབུམ། ། ཅིག་ཆར་ཤར་བས་མདོ་རྒྱུད་ཡོད་དོ་ཅོག ། རྣམ་དཔྱོད་ཡངས་པའི་མགུར་གྱི་བུམ་པ་ནས། ། འཆད་པའི་རྒྱལ་མཚན་སྲིད་ན་འགྲན་བྲལ་བ། ། གང་དེས་གོ་སླའི་ཚིག་འགྲེལ་རྒྱས་པ་ནི། །
སྤྲོས་པ་དེ་ཡང་རྣ་བའི་རྒྱན་བྱས་ཏེ། ། ལུང་རིགས་དཔྱད་པས་དག་པའི་ཆོ་ག་ཡིས། ། བློ་གྲོས་སྒྲིམ་སྟེ་ཡང་དག་སྨྲས་པའི་སེམས། ། དེ་ལྟར་མོད་ཀྱི་བདག་ཉིད་བྱིས་པ་ཡི། ། བློ་མིག་ཉམ་ཆུང་དོན་གཉིས་འགལ་བ་སོགས། ། ཉེས་པ་ཅི་མཆིས་མཆོག་གསུམ་བླ་མ་དང་། ། མཁའ་འགྲོའི་སྤྱན་སྔར་སྡིག་ཀུན་ལྷན་ཅིག་བཤག ། འདི་ལྟར་བགྱིས་པས་གོང་མའི་གསུང་གི་ཆ། ། གསལ་བར་བྱས་པའི་དགེ་བ་བདུད་རྩིའི་རྒྱུན། ། ཅུང་ཟད་ཐོབ་དེས་རྨོངས་པའི་དྲི་བཀྲུས་ཏེ། །
རྣམ་དག་བསྟན་པའི་ཆུ་གཏེར་རྒྱས་པར་སྨོན། ། དེ་ལྟར་རྩ་བའི་རྒྱུད་བརྟག་པ་གཉིས་པའི་ཚིག་འགྲེལ་གོང་མའི་ཞལ་ལུང་གསལ་བར་སྟོན་པ་བདུད་རྩིའི་ཆུ་རྒྱུན་ཞེས་བྱ་བ་འདི་ནི། དཔལ་ལྡན་ས་སྐྱ་པའི་བསྟན་འཛིན་ཡོངས་ཀྱི་གཙུག་རྒྱན། སྲིད་ན་འགྲན་ཟླ་དང་བྲལ་བའི་མ་ཧཱ་པཎྜི་ཏ་ཐམས་ཅད་མཁྱེན་པ་མང་ཐོས་ཀླུ་སྒྲུབ་རྒྱ་མཚོའི་ཞལ་སྔ་ནས་ལ། དཔལ་དགེས་པ་རྡོ་རྗེ་རྒྱུད་གསུམ་གྱི་དབང་བཀའ་བཤད་བཀའ་རྣམས་ཀྱི་བཀའ་དྲིན་གངྒཱའི་རྒྱུན་བཟང་ལེགས་པར་ཐོབ་པ་དགེ་སློང་སྡེ་སྣོད་གསུམ་པ་ངག་དབང་ཆོས་གྲགས་ཀྱིས། ཆུ་ཕོ་ཁྱིའི་ལོའི་སྒྲུན། ཆུ་སྟོད། གྲོ་ཞུན་སྟེ་ཟླ་བ་གསུམ་གྱི་རིང་ལ་རྒྱུད་ཀྱི་ཚིག་དོན་འཆད་ཉན་གྱིས་གཏན་ལ་ཕབ་སྟེ། ལེགས་བཤད་ཀྱི་དགའ་སྟོན་སྤྲོས་པ་ལས་ཉན་པ་པོའི་ཟིན་ཐུན་གྱི་ཆ་དག་ལ་སླར་ཞུ་དག་བགྱིས་ཏེ། དཔལ་བཟང་ལྡན་ཆོས་སྡེའི་བྱ་འདབས།
རྗེ་བཙུན་གྲུབ་པའི་ཁྱུ་མཆོག་བསམ་གཏན་མཚན་ཅན་གྱི་བསྟི་གནས་སྤུ་དཀར་བླ་བྲང་རྫོང་དུ་སྨིན་དྲུག་ཅན་གྱི་ཡར་ངོའི་ཚེས་ལ་ལེགས་པར་སྦྱར་བའི་ཡི་གེ་པ་ནི་དྷརྨཱ་ཀིརྟིའོ། ། འདིས་ཀྱང་དཔལ་ལྡན་ས་སྐྱ་པའི་རྒྱུད་གསུམ་མན་ངག་དང་བཅས་པའི་བསྟན་པ་ཡུན་རིང་དུ་དར་བར་གྱུར་ཅིག །་་་་་ འདིའི་བསྡུས་དོན་ས་བཅད་བླ་མ་འཕགས་པས་མཛད་པ་གཞིར་བཞག་གོ ། དགེའོ། ། མངྒལཾ།། །། PAGE * MERGEFORMAT 150 མཁན་ཆེན་ངག་དབང་ཆོས་གྲགས། རྩ་རྒྱུད་བརྟག་གཉིས་ཀྱི་ཚིག་འགྲེལ། PAGE * MERGEFORMAT 151
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
