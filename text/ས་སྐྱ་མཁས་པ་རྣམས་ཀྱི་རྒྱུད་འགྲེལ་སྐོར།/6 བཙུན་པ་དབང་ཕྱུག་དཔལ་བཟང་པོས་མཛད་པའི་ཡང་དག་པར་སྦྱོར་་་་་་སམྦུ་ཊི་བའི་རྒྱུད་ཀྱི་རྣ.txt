སྔོན་བྱོན་ས་སྐྱ་པའི་མཁས་པ་རྣམས་ཀྱི་རྒྱུད་འགྲེལ་སྐོར།
པོད ༦
བཙུན་པ་དབང་ཕྱུག་དཔལ་བཟང་པོས་མཛད་པའི་ཡང་དག་པར་སྦྱོར་་་་་་སམྦུ་ཊི་བའི་རྒྱུད་ཀྱི་རྣམ་བཤད།།
༄༅། །རྗེ་བཙུན་རིན་པོ་ཆེའི་སློབ་མ་བཙུན་པ་དབང་ཕྱུག་དཔལ་བཟང་པོས་མཛད་པའི་ཡང་དག་པར་སྦྱོར་་་་་་སམྦུ་ཊི་བའི་རྒྱུད་ཀྱི་རྣམ་བཤད།། ཨོཾ་སྭསྟི་སིདྡྷཾ། རྗེ་བཙུན་བླ་མ་དམ་པ་རྣམས་དང་མགོན་པོ་འཇམ་པའི་དབྱངས་ལ་ཕྱག་འཚལ་ལོ། ། དབྱིངས་དང་ཡེ་ཤེས་རོ་གཅིག་སྲིད་ཞི་མཐར་མཛད་དབྱིབས་དང་ཁ་དོག་བྲལ་ཡང་མཁྱེན་བརྩེ་ཡིས། ། དེ་ཉིད་ཐུགས་ཆུད་སྣ་ཚོགས་འགྲོ་ལ་སྣ་ཚོགས་སྟོན་མཛད་མཁའ་འགྲོ་ཀུན་དངོས་རྟག་པའི་སྐུ། ། རྣམ་ཐར་ཞལ་མངའ་རིག་པ་གསུམ་དང་ཕ་རོལ་ཕྱིན་དྲུག་བདེན་གཉིས་སྤྱན་དང་ཕྱག་ཞབས་མཛེས། ། བྱང་ཆུབ་ཕྱོགས་མཐུན་ངོ་བོ་དྲུག་ལྡན་སུམ་ཅུའི་གཙོ་དང་བླ་མ་རྣམས་ལ་གུས་པས་འདུད། ། ཐབས་དང་ཤེས་རབ་དབྱེར་མེད་དོན། ། དེ་ཉིད་གསུམ་དུ་ཕྱེ་བ་ཡི། ། མེད་པའི་མི་ལུས་མི་འབྱུང་ཞེས། །
རྨོངས་པའི་མུན་སེལ་པད་མོའི་གཉེན། ། ཞེན་ལྟའི་སྒྲ་གཅན་ལས་གྲོལ་ཅིང་། ། དམ་པའི་གསུང་ཟེར་གྱིས་ཕྱེ་བ། ། བློ་མིག་དག་པའི་སྐྱེ་བོ་ལ། ། བརྩེ་བས་གསལ་བར་བརྗོད་པར་བྱ། ། བསོད་ནམས་རིགས་གཟུགས་ཐོས་པའི་རྩེ་གྱུར་པ། ། བློ་གྲོས་ཆེན་པོས་རྣམ་བཤད་མཛད་ཟིན་ཀྱང་། ། མཁའ་ལྡིང་རྗེས་ཞུགས་བུ་ཡང་བརྩོན་པ་ལྟར། ། བདག་ཀྱང་སྤྲོ་ལ་བཟོད་ཅིང་གནང་བར་མཛོད།། །། འདི་ན་འཁོར་བ་སྡུག་བསྔལ་གྱི་ཕུང་པོ་ལས་བརྒལ་ཏེ།
མྱ་ངན་ལས་འདས་པའི་གྲོང་ཁྱེར་དུ་འཇུག་པའི་ཚུལ་ལུགས་ནི་གཉིས་ཏེ། སྐྱབས་གནས་དཀོན་མཆོག་གསུམ་ལ་བརྟེན་ནས། དོན་དམ་པ་དང་ཀུན་རྫོབ་པའི་བྱང་ཆུབ་ཀྱི་སེམས་ཀྱི་བདག་ཉིད་ཕ་རོལ་ཏུ་ཕྱིན་པ་དྲུག་ལ་བརྩོན་པ་མ་བཏང་པས། ཡུན་རིང་ཞིག་ན་ས་བཅུ་གཅིག་པ་མངོན་དུ་བྱེད་པ་ཕ་རོལ་ཏུ་ཕྱིན་པའི་ཐེག་པ་དང་། དེ་ཉིད་གཞིར་བྱས་ཏེ་སྨིན་གྲོལ་གྱི་ཏིང་ངེ་འཛིན་འཁོར་དང་བཅས་པ་ཐབས་ཐུན་མོང་མ་ཡིན་པ་ལ་བརྟེན་ནས་ཤེས་རབ་དང་བརྩོན་པ་ཕུན་སུམ་ཚོགས་པས་དུས་མི་རིང་བར་བཅུ་གསུམ་པ་རྡོ་རྗེ་འཛིན་པའི་ས་མངོན་དུ་བྱེད་པ་རྡོ་རྗེའི་ཐེག་པའོ། ། དེ་ལ་སོ་སོའི་རྣམ་གཞག་དུ་མ་ཡོད་མོད་འདིར་དཔལ་ལྡན་ཆོས་སྐྱོང་རིག་པའི་གནས་མ་ལུས་པ་ཐུགས་སུ་ཆུད་ཅིང་སྤྲུལ་པའི་སྐུ་ལས་རྒྱུད་སྡེ་དང་གདམས་པ་མཐའ་དག་གསན་ཏེ། དེས་བྱིན་གྱིས་བརླབས་པས་འཇིག་རྟེན་ལས་འདས་པའི་ཡེ་ཤེས་ཐོབ་ནས་བརྟུལ་ཞུགས་ཀྱི་སྤྱོད་པས་ལྟ་བ་ངན་པ་ཅན་ཐམས་ཅད་ཚར་བཅད་དེ་སངས་རྒྱས་ཀྱི་བསྟན་པ་རྒྱས་པར་མཛད་པའི་རྣལ་འབྱོར་དབང་ཕྱུག་བིརྺ་པའི་རྗེས་སུ་འབྲངས་པས་བླང་དོར་ལ་མ་རྨོངས་ཤིང་དེ་ཁོ་ན་ཉིད་གཟིགས་པ་བར་མ་ཆད་པའི་བླ་མ་དག་གི་བཞེད་པས། རྒྱུད་སྡེ་ཐམས་ཅད་ཀྱི་དོན་ཆོས་བཞིར་བསྡུས་པའི་རྣམ་གཞག་ཞིབ་ཏུ་ནི་སྔར་མཛད་ཟིན་ལ། སྐབས་སུ་བབ་པ་ཅུང་ཟད་སྨོས་ན་རྒྱུད་སྡེ་བཞི་ལས་བླ་ན་མེད་པའོ། ། ཐོག་མར་གསུངས་ཤིང་བཤད་གཞིར་འདུག་པ་རྩ་བ་དང་།
དེའི་ཕྱི་ནས་གསུངས་ཤིང་འཆད་བྱེད་དུ་འདུག་པ་བཤད་པའི་རྒྱུད་གཉིས་ལས་ཕྱི་མའོ། ། དེ་ལ་ཡང་རྒྱུད་དེ་ཉིད་ལས་ཕན་འདོགས་པ་ཐུན་མོང་མ་ཡིན་པའི་དང་། གཞན་དག་ལ་ཡང་ཕན་འདོགས་པ་ཐུན་མོང་གི་གཉིས་ལས་ཕྱི་མ་སྟེ། རྒྱུད་སྡེ་བསམ་གྱིས་མི་ཁྱབ་པའམ། འབུམ་ཕྲག་སུམ་ཅུ་རྩ་དྲུག་གམ་ཤིན་ཏུ་ཟབ་པའི་རྒྱུད་བཅུ་དྲུག་ལ་སོགས་པའི་དོན་འཆད་པར་བྱེད་དོ། ། ཇི་ལྟར་འཆད་ཅེ་ན། དྲུག་གིས་ཏེ། མི་གསལ་བ་གསལ་བར་བྱེད་པ་དང་། མ་ཚང་བ་ཁ་སྐོང་བར་བྱེད་པ་དང་། ཆ་མཐུན་པ་ངེས་པ་སྐྱེད་པས་དང་།
མདོར་བསྡུས་པས་དང་། ཚུལ་མི་འདྲ་བས་དང་། ཚིག་དོན་རྣམ་པར་ཕྱེ་བས་སོ། ། དང་པོ་ནི་ཀྱཻ་རྡོ་རྗེ་ལས། བྱང་ཆུབ་ཀྱི་སེམས་སུམ་ཅུ་རྩ་གཉིས་འབབ་པ་བདེ་བ་ཆེན་པོའི་གནས་སུ་འཛག་པའོ། ། ཞེས་པ་ལ་འདིར། པུ་ལི་རར་ནི་མི་ཕྱེད་མ། ། སོ་དང་སེན་མོ་འབབ་པར་བྱེད། ། ཅེས་པ་ལྟ་བུ་དང་། དེ་ཉིད་རྡོ་རྗེ་མཁའ་འགྲོའི་ཅུང་ཟད་མི་འདྲ་བ་དང་།
གཉིས་པ་ནི། ལག་པས་རྡོ་རྗེ་དྲིལ་བུ་འཁྲོལ། ། ཅེས་པ་སྟེ། མཚན་ཉིད་བཅང་ཚུལ་མ་ཚང་བ་འདིས་བསྐངས་ཤིང་། དེ་ཉིད་གདན་བཞི་པར་མཐུན་ལ། མཁའ་འགྲོའི་ཅུང་ཟད་བསྡུས་པའོ། ། གསུམ་པ་ནི། ཟླ་བ་མེ་ལོང་ཡེ་ཤེས་ལྡན། ། ཅེས་སོགས་དང་། འཇིགས་བྱེད་ཀྱི་སྒྲུབ་ཐབས་ལྟ་བུ་སྟེ།
ཆོས་ཀྱི་རྗེས་སུ་བྱེད་པ་འགའ་ཞིག་བདེ་བར་གཤེགས་པས་ལེགས་པར་གསུངས་མོད། དེ་འདས་ནས་ཡུན་རིང་དུ་ལོན་དེ་ཐེ་ཚོམ་ཟའོ་སྙམ་ན། ངེས་དོན་དུ་གྲགས་པའི་གཞུང་གཞན་ནའང་སྣང་ཞེས་ངེས་པའོ། ། བཞི་པ་ལྔ་པ་ལའང་གཉིས་ལས། ངོ་བོ་གཅིག་ལ་རྣམ་པའམ་ཕྱག་མཚན་ལ་སོགས་པས་ཏེ། ལྷ་མོ་བཅོ་ལྔའི་ཁ་དོག་དང་། ཕྱག་བཅུ་དྲུག་པའི་ཕྱག་མཚན་དང་འཁོར་ལྟ་བུའོ། ། དོན་མཐུན་ལ་ཚིག་མི་འདྲ་བ་ནི་འདུས་པ་ལས། མི་བསྐྱོད་རྡོ་རྗེ་ཡེ་ཤེས་ཆེ། ། སོགས་པ།
འདིར། སྟོང་པའི་སྙིང་པོ་ཕྱག་འཚལ་བསྟོད། ། ཅེས་སོགས་དང་། རིགས་ལྔའི་གཙོ་བོ་འཕོ་བ་གུར་དང་སྒྱུ་དྲའི་ལྟ་བུའོ། ། དྲུག་པ་ནི་འདུས་པ་སོགས་སུ། འདི་སྐད་བདག་གིས་ཞེས་སོགས་པ། འདིར། འདི་སྐད་ཅེས་བྱ་བའི་ཚིག་གི་ཕྲད་ནི། ཞེས་སོགས་དང་། ཀུན་ཏུ་སྤྱོད་པའི་བྱང་ཆུབ་ཀྱི་ཕྱོགས་ལྟ་བུའོ། །
ཕྱི་ནས་གསུངས་པར་ནི། དེ་ནས་རྒྱུད་རྣམས་ཐམས་ཅད་དུ། ། གཏན་ལ་ཕབ་པར་རབ་བཤད་བྱ། ། ཞེས་སོགས་ཀྱིས་འགྲུབ་བོ། ། བཞུགས་ཚུལ་དང་། གཞུང་ཚད་དང་ཚིག་དོན་དུ་ཤེས་པར་ནུས་ལ། མཚན་དོན་གཞུང་ནས་གསལ་ཞིང་། བཤད་ཐབས་གདམ་ངག་དྲུག་གིས་འཆད་ལ། གཞན་དག་ཀྱང་ཅི་རིགས་གཞུང་ནས་སྟོན་ཏོ། ། མངོན་པར་རྟོགས་པ་ནི།
བརྟག་པ་དང་པོའི་དང་པོ་ནས། ཇི་སྲིད་ལུས་ལ་རྣམ་གནས་པ། ། ཞེས་སོགས་དང་། བཞི་པ་ལས། སྲོག་ཆགས་ཀུན་གྱི་སྙིང་ལ་གནས། ། ཞེས་སོགས་དང་། དྲུག་པའི་ཆ་དང་། བཅུ་པའི་དང་པོ་ལ། བསྐལ་པ་ཀུན་གྱི་སྔོན་གྲུབ་པ། ། ཞེས་སོགས་ཀྱིས་རྒྱུའི་རྒྱུད་བསྟན་ཏོ། །
གཉིས་པའི་དང་པོ་དང་། བདུན་པའི་བཞི་པ་དང་། རྒྱུད་ཕྱི་མའི་ཆ་ཤས་རྣམས་ཀྱིས་སྨིན་པར་བྱེད་པ་དང་དབང་བསྐུར་བའོ། ། གྲོལ་བྱེད་ལ་བཅུ་གཅིག་ལས། བརྟག་པ་དང་པོའི་ཆ་དང་། གཉིས་པའི་གོང་མའི་གཉིས་དང་། ལྔ་པའི་གཉིས་པ་དང་། དྲུག་པ་དང་། རྒྱུད་ཕྱི་མའི་ཆ་ཤས་དག་གིས་དེ་ཁོ་ན་ཉིད་རྟོགས་པའི་ལྟ་བའོ། ། བརྟག་པ་གཉིས་པའི་ཕྱི་མ་གཉིས་དང་།
གསུམ་པས་རྟེན་བསྐྱེད་པའི་རིམ་པའི་གཙོ་བོ་དང་། ལྔ་པའི་གཉིས་པ་དང་། བདུན་པའི་བཞི་པ་དང་། རྒྱུད་ཕྱི་མའི་ཆ་ཤས་ཀྱིས་ཞར་ལས་བྱུང་བ་དང་བཅས་པའོ། ། བརྟག་པ་དང་པོ་དང་། གཉིས་པའི་གཉིས་པ་དང་། ལྔ་པའི་གཉིས་པ་དང་། དྲུག་པ་དང་། རྒྱུད་ཕྱི་མའི་ཆ་རྣམས་ཀྱིས་བརྟེན་པ་རྫོགས་པའི་རིམ་པ་བསྟན་ཏོ། ། ལྔ་པའི་ཕྱི་མ་གཉིས་ཀྱིས་དྲོད་ཐོབ་ནས་སྤྱོད་པ་སྤྱད་ཚུལ་དང་།
དང་པོའི་བཞི་པའི་ཆ་དང་། སྐབས་ཀྱིས་ཐོབ་པ་དྲུག་པ་དང་། དགུ་པའི་དང་པོ་དང་། བཅུ་པའི་དང་པོ་དང་། བཅུ་པའི་དང་པོས་ཉེ་རྒྱུ་བསྟན་ཏེ། དེ་དག་ལམ་གྱི་གཙོ་བོ་ཡིན་ནོ། ། འཇིག་རྟེན་དང་འཇིག་རྟེན་ལས་འདས་པ་གཉིས་ཀ་སྒྲུབ་བྱེད་ལམ་གྱི་ཡན་ལག་ལྔ་ནི། བདུན་པའི་གསུམ་པ་དང་། བརྒྱད་པའི་གཉིས་པ་དང་། བཞི་པ་དང་།
དགུ་པའི་གཉིས་པའི་ཆ་ཡིས་བཟླས་པ་དང་། གཏོར་མ་བསྟན་པ། བདུན་པའི་གཉིས་པ་དང་། བཞི་པའི་ཆ་ཡིས་སྦྱིན་སྲེག་དང་། རབ་གནས་ཀྱང་ཅུང་ཟད་བསྟན་ཅིང་། གཉིས་པ་དངོས་དང་། བདུན་པ་དང་། བརྒྱད་པའི་གསུམ་པའང་ནང་གི་ལས་ཚོགས་སུ་བསྡུས་པ་དང་བརྒྱད་པ་དངོས་དང་། རྒྱུད་ཕྱི་མའི་ཆ་དང་བཅས་པས་དམན་པ་ལ་མོས་པའི་གང་ཟག་གི་དབང་དུ་བྱས་ཏེ་ལས་ཀྱི་ཚོགས་བསྟན་ཏོ། ། དེ་གཉིས་ཀ་ལ་དགོས་པ་ལམ་གྱི་རྩ་བ་ནི།
གཉིས་པའི་དང་པོ་ལས། སྡོམ་པའང་ད་ལྟ་མཉན་པར་གྱིས། ། ཞེས་སོགས་དང་། གཉིས་པ་ལས། བྱང་ཆུབ་སེམས་དཔའི་དམ་ཚིག་བླང་པར་བྱས་ནས་ཞེས་སོགས་དང་། ལྔ་པའི་ཆ་དང་། བཅུ་པ་དངོས་ཀྱིས་བསྲུང་བའི་དམ་ཚིག ཉམས་ན་ཕྱིར་བཅོས་པ་དང་བཅས་པ་དང་། བརྟག་པ་བཞི་པ་དང་། ལྔ་པའི་དང་པོ་དང་།
དགུ་པའི་གཉིས་པ་དང་། བཞི་པས་བཟའ་བའི་དང་། བརྒྱད་པའི་དང་པོ་དང་། དགུ་པའི་གསུམ་པས་མི་འབྲལ་བའི་དམ་ཚིག་བསྟན་ཏེ་དམ་ཚིག་དང་སྡོམ་པའོ། ། བསྒྲུབས་པ་ཆོས་བྱུང་པ་ནི། ལྔ་པའི་དང་པོས་གནས་སྐབས་ཀྱི་འབྲས་བུ་དང་། བརྟག་པ་དང་པོའི་གསུམ་པ་རྒྱུད་ཕྱི་མ་དང་བཅས་པ་དང་། དང་པོ་དངོས་དང་། ལྔ་པའི་གཉིས་པ་དང་། དགུ་པའི་དང་པོའི་ཆ་དང་།
བཅུ་པའི་བར་པ་གཉིས་ཀྱིས་མཐར་ཐུག་གི་འབྲས་བུ་བསྟན་ཏོ། ། སྤྱིའི་དོན་ཏོ། ། གཞུང་གི་དོན་ལ། གོང་མ་དག་གིས། གླེང་གཞིས་མདོར་བསྟན། མཚན་དོན་གྱིས་ཅུང་ཟད་བཤད། བརྟག་པ་དང་པོས་རྒྱས་པར་བཤད། ལྷག་མ་བརྟག་པ་དགུས་རབ་ཏུ་རྒྱས་པར་བཤད། རྒྱུད་ཕྱི་མས་ཚིག་དོན་རྣམ་པར་ཕྱེ་སྟེ་བཤད། ཅེས་ལྔར་མཛད་ལ།
རྗེ་བླ་མས་རྩ་བའི་རྒྱུད་དང་། དེ་གསལ་བར་བྱེད་པ་རྒྱུད་ཕྱི་མའོ། ། དང་པོ་ལ་གསུམ་སྟེ། གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ལུས་རྣམ་པར་བཞག་པ་དང་། གང་བཤད་པའི་ཆོས་ཕུན་སུམ་ཚོགས་པའི་དབང་དུ་བྱས་ཏེ་ཡན་ལག་རྒྱས་པར་དབྱེ་བ་དང་། མཇུག་རྗེས་སུ་ཡི་རང་པའི་མདོའི་ཞེས་གསུང་ངོ་། ། དང་པོ་འདི་སྐད་བདག་གིས་ཞེས་པ་ལ་སོགས་པའི་རྒྱུད་བཤད་ཐབས་ལས་བརྗོད་བྱ་སྤྱི་དང་སྦས་པ་མཐར་ཐུག་གསུམ་ཀ རྗོད་བྱེད་ཡན་ལག་ཡི་གེ་བསྡུས་དོན་གསུམ་ཀ་འཇུག་ལ། མངོན་པར་རྟོགས་པའང་རྒྱུད་གསུམ་ཀ་དང་འབྲེལ་ཞིང་། རྩ་བའི་རྒྱུད་གསང་བ་འདུས་པ་དང་ཀྱཻ་རྡོ་རྗེ་ལ་སོགས་པ་ཨེ་ཝཾ་སོགས་ཀྱིས་ཐོག་དྲངས་པ་ཐམས་ཅད་དུ་ཆ་མཐུན་པ་སེམས་བསྐྱེད་དོ། །
ཡན་ལག་གི་དོན་ལ། ཆོས་དང་། སྡུད་པ་པོ་དང་། དུས་དང་། སྟོན་པ་དང་། གནས་ཕུན་སུམ་ཚོགས་པ་སྟེ་ལྔ་ལ་ཐོས་ཞེས་པ་སྦྱར་ཏེ། འདི་སྐད་ཐོས། ཞེས་པ་ཆོས་ཕུན་སུམ་ཚོགས་པ་སྟེ་མང་ཉུང་དང་། འབྲི་བསྣན་མེད་ཅིང་སྒྲོ་བསྐུར་སྤངས་པའི་ཚིག་གོ ། བདག་གིས་ཐོས་པ་ཞེས་བྱ་བས་གཞན་ལས་རྒྱུད་པ་དང་།
རང་གིས་རྟོགས་པ་བཀག་ནས་རྡོ་རྗེ་སྙིང་པོ་བདག་ཉིད་ཀྱིས་རྣ་བའི་ཤེས་པ་མ་འཁྲུལ་བ་དྲན་པ་རྩེ་གཅིག་པས་ཐོས་པའི་ཤེས་རབ་ཀྱིས་ཞེས་པའི་དོན་ཏེ། སྡུད་པ་པོ། འོག་ནས་འབྱུང་བའི་དཔའ་བོ་དང་རྣལ་འབྱོར་མ། འགྲོ་བ་རྒྱུད་དག་པའི་ལྷ་མིའི་གྲོགས་དུ་མ་དང་བཅས་པ་འཁོར་ཕུན་སུམ་ཚོགས་པའོ། ། དུས་གཅིག་ན་ཐོས་ཞེས་དབྱར་དགུན་དང་སྔ་དྲོ་ལ་སོགས་པའི་ངེས་པ་མེད་དེ། སྤྱོད་ལམ་དང་། སྙོམས་པར་འཇུག་པ། ནང་དུ་ཡང་དག་འཇོག་གི་དུས་ལས་གཞན་གསུང་གི་ཕྲིན་ལས་ཆོས་འཆད་པའི་སྐད་ཅིག་ལ་ཐོས་ཞེས་པ་སྟེ་འདིས་ཆེ་བ་གསུམ་སྟོན་ཏེ། རྫུ་འཕྲུལ་དང་ཆོ་འཕྲུལ་ལ་མངའ་བརྙེས་པའི་སྟོན་པ་དང་། གཅིག་ཅེས་པས་གཞན་དུ་མ་བྱུང་སྟེ་རྙེད་དཀའ་བ་ཆོས་ཀྱི་ཆེ་བ་དང་།
དེ་ཉིད་ཀྱིས་སྡུད་པ་པོ་ཤེས་རབ་ཆེ་བ་དང་། དེའི་སྒྲ་ལས་གཞན་དུའང་སྐད་ཅིག་རེ་རེ་ལ་ཆོས་ཀྱི་སྒོ་དུ་མ་ཐོས་ཤིང་བཟུང་ཞེས་པར་འགྱུར་བས་ཐོས་པ་མང་བ་སྟེ་གཉིས་ཀྱིས་ཉན་པ་པོའི་ཆེ་བའོ། ། དེ་ལྟར་ཚིག་གསུམ་གྱིས་གླེང་བསླངས་ནས། སྟོན་པ་གང་ལས་ཐོས་ན། བཅོམ་ལྡན་ཏེ་བྷ་ག་བྷན་ཛ་ན་ཞེས་པས་སྤངས་པ་སྟེ་དྲི་མ་བག་ཆགས་དང་བཅས་པ་དྲུངས་ནས་ཕྱུང་བས་ཉོན་མོངས་པའི་བདུད་དེ། དེ་མེད་པ་ན་གང་གིས་ཀྱང་བར་དུ་གཅད་པར་མི་ནུས་པས་ལྷའི་བུའི་བདུད། དེ་མེད་པ་ན་གདུལ་བྱ་རྟག་འཛིན་ཅན་གཞུག་པ་ལས་མ་རྟོགས་པ་འཆི་བ་མེད་པས་འཆི་བདག་གི་བདུད། དེ་བཅོམ་པ་ཕུང་པོ་གཞན་དུ་ཉིང་མཚམས་སྦྱོར་བ་མེད་དེ། བདུད་བཞིའམ། རྟེན་འབྲེལ་ཡན་ལག་བཅུ་གཉིས་ཉོན་མོངས་པ་གསུམ་གྱིས་བསྡུས་པ་བཅོམ་པས་ཏེ།
ལས་དང་ཉོན་མོངས་དེ་བཞིན་སྐྱེ། ། ཉོན་མོངས་ཤེས་བྱའི་སྒྲིབ་དེ་བཞིན། ། མི་མཐུན་ཕྱོགས་ཀྱི་ཆོས་རྣམས་གང་། ། དེ་བཅོམ་པས་ན་བཅོམ་ལྡན་བརྗོད། ། ཅེས་རྡོ་རྗེ་རྩེ་མོ་ལས་སོ། ། རྣམ་འགྲེལ་ལས། བདག་ལྟའི་ས་བོན་སྤངས་པའི་ཕྱིར། ། སླར་མི་གཤེགས་པ་ཉིད་ཡིན་ནོ། ། ཞེས་སོ། ། ཡང་བྷ་ག་ཨཾ་སའི་སྒྲས་ལྡན་པ་སྟེ་དེའང་སངས་རྒྱས་ཀྱི་ཡོན་ཏན་བསམ་གྱིས་མི་ཁྱབ་པ་ཐམས་ཅད་ཀྱི་རྒྱུའི་ཆོས་ཕ་རོལ་ཏུ་ཕྱིན་པ་དྲུག་ཏུ་འདུས་ཏེ།
མདོ་ལས། དགེ་བའི་ཆོས་བྱང་ཆུབ་ཀྱི་ཡན་ལག་དང་ལྡན་པ་ཇི་སྙེད་གཅིག་ཡོད་པ་དེ་ཐམས་ཅད་ཕ་རོལ་ཏུ་ཕྱིན་པ་དྲུག་ཏུ་འདུས་སོ། ། ཞེས་པས་ཡོན་ཏན་ཡང་དག་མཐར་ཐུག་པར་བསྡུས་ཏེ། རྩེ་མོ་ལས། དབང་ཕྱུག་དང་ནི་གཟུགས་བཟང་དང་། ། དཔལ་དང་གྲགས་དང་ཡེ་ཤེས་དང་། ། བརྩོན་འགྲུས་ཕུན་སུམ་ཚོགས་པ་སྟེ། ། དྲུག་པོ་དེ་ལ་སྐལ་ཞེས་བརྗོད། ། ཅེས་གསུངས་ལ་འོག་ནས་ཀྱང་སྟོན་ཏོ། ། འདས་ཞེས་བྱ་བ་ནི་བོད་ཀྱི་བརྡ་སྤྲོད་པ་པོ་དག་གིས་བླ་ཐབས་སུ་སྦྱར་བ་སྟེ།
དབང་ཕྱུག་ལ་སོགས་པ་འཇིག་རྟེན་པའི་ལེགས་ལྡན་དག་ལས་ཁྱད་པར་དུ་བྱས་པའམ། དེའི་དུས་སུ་སྟོན་པ་སྤྲུལ་པའི་སྐུ་འདའ་བའི་ཚུལ་བསྟན་ཏོ་ཞེས་པའོ། ། ཆོས་ཀྱི་སྐུ་སྤྲོས་པ་ཉེ་བར་ཞི་བའི་ངོ་བོར་གཤེགས་ཤིང་། གཟུགས་སྐུ་དེ་ལས་མ་གཡོས་བཞིན་དུ་སླར་གཞན་དོན་དུ་གཤེགས་པའོ། ། ཐམས་ཅད་ནི་ཡེ་ཤེས་ལྔའམ་སྤངས་རྟོགས་གཉིས་སམ་རིགས་ལྔ་སྟེ་དེ་དག་དབྱེར་མི་ཕྱེད་པ་དྲུག་པ་རྡོ་རྗེ་འཛིན་ནོ། ། རྟེན་ནམ་མཚན་དཔེ་འབར་བའི་རྣམ་པ་ནི་སྐུ་རྡོ་རྗེའོ། ། ཡན་ལག་དྲུག་ཅུ་ལ་སོགས་པ་ཇི་ལྟར་མོས་པ་བཞིན་སྟོན་པས་གསུང་རྡོ་རྗེའོ། ། ཇི་ལྟ་བ་དང་ཇི་སྙེད་པ་གཟིགས་པས་ཐུགས་རྡོ་རྗེའོ། ། སྙིང་པོ་རྡོ་རྗེ་ཞེས་འོག་ནས་འབྱུང་བ་ནི་དེ་དག་དང་ཐ་མི་དད་པ་ངོ་བོ་ཉིད་ཀྱི་སྐུ་སྟེ། དེས་རྡོ་རྗེ་སེམས་དཔའི་རྣམ་པ་ཞལ་གསུམ་ཕྱག་དྲུག་པ་སངས་རྒྱས་ཐམས་ཅད་ཀྱི་ངོ་བོ་བཞི་བ་ལོངས་སྤྱོད་རྫོགས་པའམ།
ཡང་ན་དེའི་རྣམ་པ་ཅན་གྱི་སྤྲུལ་པ་མཆོག་ལས་ཐོས་ཞེས་པ་སྟེ། ཡང་ནི་རྡོ་རྗེ་སེམས་དཔའ་ནི། རྣམ་པ་ཀུན་གྱི་མཆོག་ལྡན་པ། ། ཞེས་འོག་ནས་སྟོན་ཏོ། ། འགའ་ཞིག་འཁོར་ལོས་སྒྱུར་པའི་རྣམ་པ་ཅན་ཐམས་ཅད་ལོངས་སྐུ་མ་ཡིན་ནམ་ཞེ་ན་སྤྲུལ་པའང་ཡོད་དེ། གསང་བ་འདུས་པ་ལས། དེ་བཞིན་གཤེགས་པ་རྡོ་རྗེ་མི་བསྐྱོད་པ་དང་། དེ་བཞིན་གཤེགས་པ་རྣམ་པར་སྣང་མཛད། ཅེས་སོགས་ཀྱི་རྗེས་ལ། དེ་ནས་བཅོམ་ལྡན་འདས་དེ་བཞིན་གཤེགས་པ་རྡོ་རྗེ་རྣམ་པར་སྣང་མཛད་ཆེན་པོ།
དེ་བཞིན་གཤེགས་པ་ཐམས་ཅད་ཀྱི་འདོད་ཆགས་ཆེན་པོའི་ཚུལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པའི་བཀོད་པ་དེ་དག་གི་ཐམས་ཅད་ཉིད་ཀྱི་སྐུ་ལ་བཞུགས་པར་མཛད་དོ། ། དེ་ནས་དེ་བཞིན་གཤེགས་པ་དེ་དག་ཐམས་ཅད་ཀྱིས། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་བདག་པོ་ཡོངས་སུ་མཉེས་པར་བྱ་བའི་ཕྱིར་ཉིད་ཀྱི་སྐུ་བུད་མེད་ཀྱི་གཟུགས་སུ་མངོན་པར་སྤྲུལ་ནས། བཅོམ་ལྡན་འདས་རྣམ་པར་སྣང་མཛད་ཆེན་པོའི་སྐུ་ལས་མངོན་པར་ཕྱུང་པར་གྱུར་ཏོ། ། ཞེས་དང་། ཡེ་ཤེས་ཐིག་ལེ་ལས། ལ་ལར་ཧེ་རུ་ཀ་ཡི་གཟུགས། ། ལ་ལར་སངས་རྒྱས་ཀྱི་ནི་གཟུགས། ། ཞེས་པར།
སྤྲུལ་པ་ལས་དབྱིབས་དང་ཁ་དོག་གི་ངེས་པ་གང་ཡང་མེད་དེ། གདུལ་བྱ་ལ་བསམ་པ་སྣ་ཚོགས་ཡོད་པས་སོ། ། དེ་ལྟ་ན་ལོངས་སྐུ་དང་སྤྲུལ་པ་མཆོག་གི་ཁྱད་པར་གང་ཡིན་ཞེ་ན། ཕྱི་ནས་སྟོན་ཏོ། ། གནས་གང་དུ་ཞེ་ན། འགའ་ཞིག་གིས་དེ་བཞིན་གཤེགས་པ་མན་ཆད་གནས་ཀྱི་ཡོན་ཏན་དུ་འཆད་ལ་འོག་ནས་ཀྱང་དེར་གསལ་མོད་ཀྱི། འདིར་རྡོ་རྗེ་ནི་ཀུན་རྟོག་བཅོམ་པའི་དེ་བཞིན་ཉིད་དོ། ། དེའི་མཚོན་བྱེད་བཙུན་མོའོ། ། བྷ་ག་ནི་དེ་བཞིན་གཤེགས་པ་ཐམས་ཅད་ཀྱི་ལོངས་སྤྱད་པའི་གཞིའམ་འབྱུང་གནས་ཏེ། འདུས་པ་ལས།
རིག་མའི་སྐྱེས་བུ་རྡོ་རྗེ་ཅན། ། ལོངས་སྤྱོད་བཞི་དང་ཡང་དག་ལྡན། ། སྐུ་གསུང་ཐུགས་སུ་དབྱེ་བ་ཡིས། ། གྲུ་གསུམ་ཉིད་དུ་བསྒོམ་པར་བྱ། ། ཞེས་སོ། ། ཡང་ན་རྡོ་རྗེ་ནི་རིགས་ལྔ་བཙུན་མོ་སྤྱན་ལ་སོགས་པ་ལྔ། བྷ་ག་དེ་དག་གི་ཉེར་གནས་ཏེ་རང་གི་ཡེ་ཤེས་ལ་ལོངས་སྤྱོད་པ་ནི་རྒྱལ་བ་རྣམས་ཀྱིས་ཀྱང་མི་སྤོང་ཞེས་པའོ། ། དོན་ནི་དབྱིངས་དང་ཡེ་ཤེས་ཐབས་དང་ཤེས་རབ་དབྱེར་མི་ཕྱེད་པའི་མཚོན་བྱེད་ཡིན་ལ་རྣམ་པ་ལམ་དང་འབྲས་བུའི་ཡོན་ཏན་གོང་ནས་གོང་དུ་འཕེལ་ཞིང་རྫོགས་པས་ཞབས་ཞུམ་ཞིང་གདེངས་ཀ་གྱེན་དུ་ཕྱོགས་པ་རྣམ་པར་ཐར་པའི་སྒོ་གསུམ་ལ་སོགས་པའི་མཚོན་བྱེད་ལྡན་པའི་ཆོས་ཀྱི་འབྱུང་གནས་ཀྱི་ནང་དུ་ཆུད་པའི་རྟེན་གཞལ་ཡས་ཁང་རྒྱ་དང་ཚད་ཡོངས་སུ་མ་ཉམས་པའི་ནང་ན་བཞུགས་པ་ལས་ཐོས་ཞེས་པའོ། ། ཅིས་ཤེས་ན་གསུམ་པ་དངོས་ལས། དོ་ཤལ་དོ་ཤལ་ཕྱེད་པ་ཟླ་བས་ཉེ་བར་མཛེས་པ་རྡོ་རྗེ་ནོར་བུའི་རྩེ་མོ་གཞལ་མེད་ཁང་།
ཞེས་དང་། དོན་གྱིས་ཀྱང་ཤེས་ཏེ་རྒྱལ་པོ་གྲོང་ཁྱེར་ན་བཞུགས་ཞེས་ཀྱང་ཁང་བཟང་ན་ཡོད་པ་ལྟ་བུའོ། ། དེ་ལྟ་ན་རྡོ་རྗེ་དབྱིངས་བཞིན་དུ་ཅིའི་ཕྱིར་མི་སྨོས་ཤེ་ན། གདུལ་བྱ་འདོད་ཆགས་ཅན་གཞུག་པ་དང་། ཆོས་ཀྱི་སྐུ་སྐྱེ་བ་མེད་པ་ལས་སྐྱེ་བའི་རྣམ་པར་འཕྲུལ་པར་བསྟན་པའི་དགོས་པ་དང་། གཞན་ཡང་རྒྱུ་ལམ་འབྲས་བུ་ཐམས་ཅད་རོ་གཅིག་ཏུ་བསྲེ་ཞིང་འཁོར་འདས་དབྱེར་མེད་དུ་བསྟན་པའི་དགོས་པའང་དཔྱད་པར་བྱ་སྟེ། གནས་སོ། ། དེ་དག་གིས་ནི་གླེང་གཞི་སྟེ་དོན་གྱི་ཕུན་སུམ་ཚོགས་པ་ལྔ་ཆོས་འབྱུང་བའི་རྒྱུའམ་གཞི་ཡིན་ཏེ་ནི་ད་ན་ལས། ནི་ཙི་སྟེ་ངེས་པ་དང་། ད་ཨུ་ད་ཡ་བྱུང་བ་སྟེ་སྔོན་འབྱུང་བར་སེལ་པའོ། །
ཚིག་གི་འདི་སྐད་ལ་སོགས་པ་སྡུད་པ་པོས་གླེང་བསླངས་ནས་མ་འོངས་པའི་གདུལ་བྱ་ལ་སྔོན་བྱུང་གི་ངེས་པ་བསྐྱེད་དེ་གཞུང་ལ་འཇུག་པའི་ཡན་ལག་ཏུ་འགྱུར་ཞིང་ངེས་པ་སྟེར་བས་ཏེ་ནི་སྩི་ཏ་སྔར་དང་འདྲ་ལ། ད་ན་སྟེར་བའམ་སྦྱིན་པས་གླེང་གཞིའོ། ། དེས་གནས་ཆོས་ཀྱི་འབྱུང་གནས་གཞལ་ཡས་ཁང་དང་བཅས་པར། སྟོན་པ་རྡོ་རྗེ་འཆང་ཆེན་པོ་སྐུ་བཞིའི་བདག་ཉིད་ལས། འཁོར་དཔའ་བོ་བྱེ་བ་ཕྲག་བརྒྱ་བཅུ་སྦྱོར་མ་རི་རབ་ཀྱི་རྡུལ་ཕྲ་མོ་དང་མཉམ་པ་དེ་བཞིན་གཤེགས་པ་ཏིལ་གང་བུ་སྟེ་ནམ་མཁའི་གཏོས་ཁྱབ་པ། འགྲོ་བ་རྒྱུད་དག་པ་བསམ་གྱིས་མི་ཁྱབ་པས་བསྐོར་ནས་དུས་སྐད་གཅིག་ལ་ཆོས་རྒྱུད་མ་ལུས་པའི་དོན་བསྡུས་ཤིང་སྙིང་པོར་གྱུར་པ་འདི་འབྱུང་ཞེས་པས་ཕུན་སུམ་ཚོགས་པ་ལྔ་ཐ་དད་ཀྱི་ཚུལ་གྱིས་གླེང་གཞི་སྟེ་ཕ་རོལ་ཏུ་ཕྱིན་པ་དང་སྤྱིའི་དོན་དུ་བཤད་ཅིང་། རྒྱུ་རྒྱུད་དང་ལྟ་བ་དང་བྱང་ཆུབ་ཀྱི་ཆོས་ལ་སོགས་པའི་ལུས་ཀྱི་དེ་ཉིད་ཡིན་ནོ། ། དེ་ལྟ་ན་བདེ་བར་གཤེགས་པའི་གསུང་གི་ཐོག་མར་སྡུད་པ་པོའི་ཚིག་མི་རིགས་སོ་ཞེ་ན། མ་ཡིན་ཏེ། ཆོས་ཡང་དག་པར་སྡུད་པ་ལས་ངའི་ཆོས་རྣམས་སྡུད་པའི་དུས་སུ་འདི་སྐད་བདག་གིས་ཐོས་པ་ལ་སོགས་པ་གླེང་སློང་ལ་ཞེས་རྗེས་སུ་གནང་བའི་བཀའ་ཉིད་དོ། །
ངེས་པར་ན་ཞལ་ནས་གསུངས་པ་ཡིན་ཏེ། གསང་བ་གྲུབ་པ་ལས། འདི་སྐད་ཐོས་པའི་ཚིག་གང་དང་། ། བཞུགས་ཞེས་བྱ་བའི་ཚིག་གནས་པ། ། ཐུགས་ཀྱི་རྡོ་རྗེའི་བདག་ཉིད་ཀྱིས། ། སངས་རྒྱས་ཀུན་ལ་བསྟན་པ་ཡིན། ། ཞེས་སོ། ། དེས་ན་ལུས་རྣམ་གཞག་གོ ། དེ་ལ་གསུམ་ལས་བསྐྱེད་པའི་རིམ་པ་ལ་སྦྱར་ན་འདི་སྐད་ནི་བསྐྱེད་རིམ་ཡན་ལག་དང་བཅས་པའོ། ། བདག་གིས་འཁོར་ལོ་དེ་རྣམ་སྣང་ངམ་གཽ་རི་ལ་སོགས་པའོ། །
ཐོས་པ་ནི་བསོད་ནམས་ཀྱི་ཚོགས་རྒྱུད་ལ་ཉེ་བར་ཐོབ་པའོ། ། དུས་གཅིག་ཡེ་ཤེས་ཀྱི་ཚོགས་ཀྱི་སྐད་གཅིག་པའོ། ། རྡོ་རྗེ་ནི་སྲུང་འཁོར་བཙུན་མོའི་བྷ་ག་ཆོས་འབྱུང་གཞལ་ཡས་ཁང་དང་བཅས་པ། བཅོམ་ལྡན་འདས་ནི་སྔར་དང་འདྲ་ལ། དེ་བཞིན་གཤེགས་པ་ཐམས་ཅད་ནི་མངོན་བྱང་ལྔའམ་སྐྱེད་ཆོག་བཞིའོ། ། སྐུ་གསུང་ཐུགས་རྡོ་རྗེ་ནི་ཕྱག་གཉིས་པ་བཞི་པ་དྲུག་པ་དང་རིམ་པ་བཞིན་ནོ། ། སྙིང་པོ་རྡོ་རྗེ་ནི་བཅུ་དྲུག་པའི་རྡོ་རྗེ་དབྱིངས་ཀྱི་གཙོ་བོས་ཏེ། དེས་བདག་མེད་མ་ལ་སོགས་པའང་གཟུང་ངོ་། ། བསྡུས་པ་སྲུང་འཁོར་གཞལ་ཡས་ཁང་དང་བཅས་པའི་གནས་སུ་སྟོན་པ་དཀྱིལ་འཁོར་བརྒྱད་དམ་བཅུ་གཉིས་ཀྱི་གཙོ་བོ་ལས། འཁོར་རྡོ་རྗེ་མ་ལ་སོགས་པས་བསྐོར་ནས།
ཡེ་ཤེས་ཀྱི་ཚོགས་ཀྱི་སྐད་གཅིག་ལ་ཆོས་བསྐྱེད་པའི་རིམ་པ་འདི་བྱུང་ཞེས་པའི་དེའི་ཡན་ལག་བཟླས་པ། གཏོར་མ། སྦྱིན་སྲེག རབ་གནས་ལས་ཀྱི་ཚོགས་ལས་དང་པོ་པའི་དམ་ཚིག་དང་སྔོན་འགྲོ་བུམ་དབང་དང་བཅས་པའི་ལུས་རྣམ་གཞག་གོ ། རྡོ་རྗེའི་ཚིག་དེ་ཉིད་སྦས་པ་ལ་སྦྱར་ན་གཉིས་ལས། རང་བྱིན་བརླབ་ལྟར་ན་ཨེ་ཝཾ་མ་ཡས་དབྱིབས་མཐུན་ལས་འཁོར་ལོ་བཞི་དང་པོ་དངོས་ཏེ་དྲུག་པ་བཞིན་དུ་ཡི་གེ་དགོད་པ་དང་བཅས་པའོ། ། སྐུ་གསུམ་ལ་སོགས་པ་རྩ་གསུམ་དེ་ལས་བྱུང་བའི་ཡེ་ཤེས་དང་བཅས་པ་དང་རླུང་མགོ་ཟུག་ལོངས་སྤྱོད་ཐིམ་པ་ཡེ་ཤེས་དང་བཅས་པས་རྟེན་བསྟན་ནས། ཐབས་ནི་དུས་གཅིག་ཅེས་ཏེ་རླུང་བསྐུལ་མེ་སྦར་རོ་མ་ནས་སོང་སྟེ་འཁོར་ལོ་གོང་མ་རྣམས་བསྲེགས་པ་སྡུག་བསྔལ་གྱིའོ། ། དེ་བཞིན་གཤེགས་པའི་རྒྱུད་ལ་འགྲོ་འོང་ལ་མོས་ན་དྲུག་པ་དངོས་བཞིན་དུ་བྱས་ཏེ་རྐྱང་མ་ནས་འཛག་པ་བདེ་བ་ཡིའོ། ། དབུ་མར་ཐིམ་པ་བསམ་གྱིས་མི་ཁྱབ་པའི་དུས་སོ། །
དེ་ཉིད་ཐོས་པ་སྟེ་སྲུ་སྲ་བ་དྷ་དུ་འཛག་པ་ཏ་པི་སྟ་ར་བདེ་བའི་ཡེ་ཤེས་སྐྱེས་པའོ། ། དེ་མཚན་རྟོག་གི་ཟླ་མེད་པས་ན། དེ་དག་བཅོམ་ཞིང་བདེ་སྟོང་གི་སྐལ་པ་དང་ལྡན་པ། ལྟེ་བའི་གནས་སུ་དེ་ཁོ་ན་བཞིན་བྱོན་ཞིང་གཤེགས་པ་རྟེན་ཕུང་པོའི་དྭངས་མའི་རྟེན་པ་ཆོས་ལྔ་ལྡན་དུ་སྐྱེ་བས་ཐམས་ཅད་སྐུ་ཞུ་བ། གསུང་བདེ་བ། ཐུགས་མི་རྟོགས་པ། སྙིང་པོ་རང་རིག་པ་རྡོ་རྗེ་དེ་ཉིད་བརྗོད་པ་དང་བྲལ་བའོ། ། བཙུན་མོའི་སྔགས་ཀྱི་བདག་མེད་མའམ་ཕག་མོ་སྟེ། ཨཾ་བྷ་ག་དེར་རྟོག་པ་འཇོམས་པའམ་དབྱིབས་སོ། ། དེས་གནས་འཁོར་ལོ་བཞིའམ།
ལྟེ་བར་འབར་འཛག་དབུ་མར་ཐིམ་པའི་དུས་སུ། ཕུང་པོ་ཁམས་སྐྱེ་མཆེད་ཀྱི་དྭངས་མ། དེ་བཞིན་གཤེགས་པ། ལྷ་མོ། བྱང་ཆུབ་སེམས་དཔའི་འཁོར་གྱིས་བསྐོར་ནས། སྟོན་པ་རང་བྱུང་གི་ཡེ་ཤེས་ཆོས་བཞི་ལྡན་ལས། ཆོས་བདག་བྱིན་རླབས་ཡེ་ཤེས་དང་བཅས་པ་བྱུང་ཞེས་པས། སྔོན་འགྲོ་གསང་རབ། རྗེས་ལྟ་བ་སྤྱོད་པ་ནང་གི་ལས་ཚོགས་ཉེ་རྒྱུའི་ཕྱོགས་གཅིག་དང་བཅས་པའི་ལུས་སོ། ། ཕོ་ཉའི་ལམ་ལྟར་ན་ཨེས་ཤེས་རབ་ཆོས་འབྱུང་བྱིན་གྱིས་བརླབ་པ་དང་བཅས་པ།
ཐབས་ཀྱི་གནས་གྲུ་གསུམ་ཡང་ངོ་། ཝམ་གྱིས་ཐབས་རིགས་བདག་བྱིན་བརླབ་དང་བཅས་པ། ཤེས་རབ་ཀྱི་ཕ་མཛེས་སྤྱིའོ། ། རྡོ་རྗེ་སྒྲུབ་པ་པོ་རིགས་ལྔར་བསྐྱེད་པ། བཙུན་མོ་ཕྱག་རྒྱ་རིག་མ་ལྔར་བསྐྱེད་པ་བྷ་ག་དེའི་ཉེར་གནས་སུ་རྟོག་པ་འཇོམས་ཞེས་སྦྱར་ལ། ཐབས་མཧཱ་ར་ག་འདོད་ཆགས་ཆེན་པོ་སྟེ་ཐ་མལ་པ་ལས་ཁྱད་པར་དུ་འཕགས་པ་ལྷན་སྐྱེས་མངོན་དུ་བྱེད་པའོ། ། ཡ་བ་ཡུ་ན་དལ་རྒྱུའི་རླུང་གིས་དྭངས་མ་སྡུད་པ། ཐོས་པ་ལྔར་བཞིན། སྐད་གཅིག་དང་པོ་གཉིས་བདེ་བ། གསུམ་པ་སྡུག་བསྔལ་མཚན་ཉིད་དང་བྲལ་བ་བསམ་གྱིས་མི་ཁྱབ་སྟེ་དེའི་དུས་སུ།
ལྷན་སྐྱེས་རྣམ་རྟོག་ཟླ་མེད་པ་སོགས་སྟོན་པ་དང་འཁོར་སྔར་དང་འདྲ་ལ་སྐུ་རྡོ་རྗེ་ལ་སོགས་དགའ་བ་བཞི་ལའང་སྦྱར་རོ། ། དེས་གནས་ལུས་མཐའ་དག་ལས་གཙོར་དབང་གི་གནས་སུ། དུས་སྐད་ཅིག་མ་བཞི་པར། སྟོན་པ་ལྷན་སྐྱེས་ལས། འཁོར་དྭངས་མ། ཆོས་དཀྱིལ་འཁོར་འཁོར་ལོ་བྱུང་ཞེས་པ། དེ་ཉིད་ཡེ་ཤེས་དང་བཅས་པ། སྔོན་འགྲོ་ཤེས་རབ་ཡེ་ཤེས། རྗེས་སྤྱོད་པ་ལ་སོགས་ཐམས་ཅད་ཀྱི་མདོར་བསྟན་ཏེ་སྦས་པའི་བཤད་པའོ། ། མཐར་ཐུག་པའི་ལྟར་ན།
ཕུན་སུམ་ཚོགས་པ་ལྔ་སྟོན་པ་ཉིད་ཀྱི་རྣམ་འཕྲུལ་ཏེ་གསང་བ་གྲུབ་པ་ལས། རྒྱུད་མཛད་པ་ནི་ཐུགས་རྡོ་རྗེ། ། གསུང་བ་པོ་དེ་སྡུད་པའང་སྟེ། ། ཞེས་པ་དང་། དེ་ཉིད་ལས། གཅིག་ཉིད་གཅིག་དང་དུ་མའི་རོས། ། ཞེས་བྱ་བའི་ཚིག་གིས་རོལ་པར་མཛད་དོ་ཞེས་དང་། ཟླ་གྲགས་ཀྱིས། ཀུན་དགའ་བོ་ནི་འདིར་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོ་སྟེ་ཕྱག་ན་རྡོ་རྗེ་ཡིན་ལ་རྡོ་རྗེ་འཆང་ཆེན་པོ་ཡང་དེ་ཉིད་ལས་གཞན་མ་ཡིན་ཏེ། གཞན་དུ་ན་མདོ་སྡེ་ལ་སོགས་པ་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་པོ་འདི་དག་དེ་བཞིན་གཤེགས་པ་ལས།
ཕྱག་ན་རྡོ་རྗེས་ཐོས་ནས་ལྷག་ཆད་མེད་པར་ལན་གཅིག་གིས་འཛིན་པ་ག་ལ་ནུས། ཞེས་པས། རྟོགས་པ་ཆོས་སྐུ་གཅིག་ལས་མ་གཡོས་བཞིན་དུ་སྣ་ཚོགས་སུ་སྣང་བས་དུས་གཅིག་ཉིད་ལ་ཆོས་ཀྱི་སྒོ་དུ་མ་སྟོན་པར་མཛད་དེ། དགོངས་པ་ལུང་བསྟན་ལས། རྟོག་པ་མེད་ཅིང་འཁྲུག་མེད་པ། ། ཡིད་འོང་རྡོ་རྗེའི་ཚིག་གཅིག་པུ། ། གདུལ་བྱའི་བསམ་པའི་དབང་གིས་ནི། ། བྱེ་བྲག་མང་པོར་གྱུར་པ་ཡིན། ། ཞེས་གསུངས་སོ། ། དེས་གཅིག་ཉིད་དག་པའི་གདུལ་བྱ་ལ་ལྔར་སྣང་བའི་ཚུལ་གྱིས་བཞུགས་ཞེས་སྦྱར་རོ། །
དེ་ལ་གསུམ་ལས། ཆོས་སྐུའི་བཞུགས་པའི་གནས་འཁོར་འདས་ཀྱི་ཆོས་མཐའ་དག་ལ་བཞུགས་པ་པོ་ཆོས་སྐུ་དེ་ཚུལ་ཆུ་ལ་ཆུའམ་མར་ལ་མར་བཞིན་དུ་ཆོས་ཅན་དང་ཆོས་ཉིད་དམ། འཁོར་འདས་ཐ་མི་དད་པའི་ཚུལ་དུ་བཞུགས་ཞེས་རང་བཞིན་ལ་སྦྱར་ཏེ་གསུང་ངོ་། ། བཞུགས་པ་པོ་ལོངས་སྐུ་ནི། གནས་སྟུག་པོ་བཀོད་པར། སྤྱན་ལ་སོགས་པ་ལྷན་ཅིག་སྤྱོད་མ་དང་། གཟུགས་རྡོ་རྗེ་ལ་སོགས་པ་རྗེས་སུ་འབྲང་མ་དང་། ལྷན་ཅིག་ཟག་མེད་ཀྱི་བདེ་བ་ལོངས་སྤྱོད་ཅིང་མཚན་དཔེ་འབར་བའི་སྐུ་བསྐྱོད་པ་མི་མཛད་པའི་ཚུལ་གྱིས་ས་བརྒྱད་པ་ཡན་ཆད་ཐུན་མོང་མ་ཡིན་པའི་ཆོས་བར་མ་ཆད་དུ་སྟོན་ཅིང་བཞུགས་སོ། ། སྤྲུལ་པ་ནི་གནས་གདུལ་བྱ་གང་ན་་་་་་མཆོག་འབྲིང་ཐ་མ་གསུམ་གྱིས། གནས་པར་རྣམ་པ་གང་ལ་ཅིས་འདུལ་བ་སྟེ་སྐུ་དང་གསུང་སྣ་ཚོགས་ཀྱིས་ཇི་ལྟར་མོས་པ་བཞིན་མཐོ་རིས་དང་ཐར་པ་ལ་སྦྱོར་བའི་ཚུལ་གྱིས་བཞུགས།
ཞེས་སོ། ། འདི་དག་གི་ཚིག་དོན་འོག་ཏུ་བཤད་པར་བྱའོ། ། དེ་ནི་དབང་བཞི་པ་ལམ་དང་བཅས་པ་དང་གནས་སྐབས་དང་མཐར་ཐུག་གི་འབྲས་བུའི་མདོར་བསྟན་པའོ། ། དེ་ལྟར་ཚུལ་བཞིས་འཁོར་འདས་སྟོོན་པ་ཐ་མི་དད་པའི་དབང་དུ་བྱས་ཏེ་རྒྱུད་ཀྱི་ལུས་རྣམ་པར་གཞག་པ་སྟན་ཏེ། དོན་དང་པོ་བཤད་ཟིན་ཏོ།། །། གཉིས་པ་ལ་གསུམ་སྟེ། མཚན་གྱི་དོན་དང་། བཤད་པར་དམ་བཅའ་བ་དང་། གཞུང་དངོས་སོ། ། དང་པོ་ལ་ལྔ་ལས།
སྟོན་པས་གླེང་བསླང་བ་ནི། དེ་ནས་ཞེས་པ་སྟེ། རྣལ་འབྱོར་ཆེན་པོའི་རྒྱུད་ཕལ་ཆེ་བ་གསུངས་ཤིང་། དེ་རྣམས་ཀྱི་དོན་ཐབས་ཤེས་རབ་གཉིས་སུ་མེད་པ་གནས་སྐབས་གསུམ་དུ་གནས་པ་སྟེ་གང་ཟག་གཅིག་གི་རྒྱུད་ལ་དབྱེར་མེད་དུ་གཏན་ལ་ཕབ་པས་བླང་དོར་ཐམས་ཅད་རང་ལ་རག་ལས་ཏེ་ལམ་ཐམས་ཅད་ཐེག་པ་གཅིག་གྲུབ་པས། གཟུགས་ཀྱི་དེ་བཞིན་ཉིད་ཤེས་ན་ཆོས་ཐམས་ཅད་ཀྱི་མདོ་དང་རྒྱས་པ་ཤེས་པར་འགྱུར་རོ་ཞེས་པ་ལྟར་གཞན་གྱི་དྲིང་ལ་མི་འཇོག་པའི་ཤེས་རབ་ཀྱིས་སྒྲོ་འདོགས་བཅད་དེ་ཉམས་སུ་བླངས་ན་མྱུར་དུ་རང་གཞན་གྱི་དོན་ཕུན་སུམ་ཚོགས་པ་མངོན་དུ་འགྱུར་བ་ཡིན་མོད་ཀྱི། རྩ་བའི་རྒྱུད་སྡེ་རྣམས་སུ་འཐོར་བ་དང་མི་གསལ་བ་དང་འགའ་ཞིག་དྲང་བའི་དོན་དུ་གསུངས་པ་དེ་དག་གི་དཀའ་བའི་གནས་དག་གི་ཐེ་ཚོམ་གཅད་ཅིང་གསལ་བར་མཛད་པའི་ཆེད་དུ་ཕུན་སུམ་ཚོགས་པ་ལྔ་ཚང་བའམ། དེ་ལྟར་སྣང་བའི་དུས་སུ་ཉིད་ཀྱི་སྤྲུལ་པའམ། ས་བཅུ་པ་ཡིན་ཡང་རུང་སྟེ་ཞུ་བ་པོ་ངེས་པས་མཛད་པའི་ཕྱིར་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུའི་ནང་ནས་རྡོ་རྗེ་སྙིང་པོ་ལ་སྤྱན་གྱིས་གཟིགས་ཏེ། ཞལ་འཛུམ་པ་མཛད། ཐུགས་དཔལ་གྱི་བེའུ་ལས་འོད་ཟེར་ཕྱུང་ནས་བསྐུལ་ཏེ་སྤོབས་པ་བསྐྱེད་པའོ། །
གཉིས་པ་དོན་མདོར་བསྡུས་ཏེ་ཞུས་པ་ནི་དེའི་རྗེས་སུ་རྡོ་རྗེ་སྙིང་པོ་ལུས་ཀྱི་བྱ་བ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་བྱས་ནས་པུས་མོའི་ལྷ་ང་ས་ལ་བཙུགས་ཏེ་ཐལ་མོ་སྦྱར་བས། ངག་གིས་ཡེ་ཤེས་ཐམས་ཅད་ཐུགས་སུ་ཆུད་ཅིང་དབང་བསྒྱུར་བ་པོ་ཞེས་པས་སོ། ། གསུམ་པ་གཏང་རག་བྱིན་པ་ནི། ཨེ་མའོ་ལེགས་ཀྱིས་ཞུས་ཤིག ཅེས་སྦྱར་ཏེ་ཟབ་པའི་མངོན་པར་རྟོགས་པའི་རིམ་པ་སྟོན་པས་རྡོ་རྗེ་སྙིང་པོའི་མིང་གིས་སོ། ། གཞན་སྡུག་བསྔལ་དང་བྲལ་བ་ཆེད་ཆེར་བྱེད་པས་སྙིང་རྗེ་ཆེན་པོ་ཡོན་ཏན་ནོ། ། དེའི་ཐབས་རང་གིས་རྟོགས་ཤིང་ནུས་པས་བྱང་ཆུབ་སེམས་དཔའ་ཆེན་པོ། བཟང་པོའི་གནས་སུ་སྐྱེས་པ་རྟག་ཏུ་དགེ་བྱེད་མངོན་ཤེས་ཡོན་ཏན་རྣམས་ཀྱིས་བརྩོན། ། སངས་རྒྱས་སྲས་དེ་ཀུན་གྱི་བླ་ན་འདུག་པ་ཡོན་ཏན་གཏེར་དུ་ཤེས་པར་བྱ། ། ཞེས་པས་ཡོན་ཏན་གྱི་ཕུང་པོའོ། །
ངོ་མཚར་དང་ནི་རྩོད་པ་དང་། ། ཁྲོ་དང་ཞུམ་དང་ངེས་གཟུང་དང་། ། དད་དང་དགའ་བ་དག་ལ་ནི། ། ཚིག་གཅིག་ལན་གཉིས་འབྱུང་བ་ཡིན། ། ཞེས་པ་ལས་འདིར་སྔར་གྱི་དོན་དེ་དང་ལྡན་པའི་རྒྱུད་ཞུ་བ་ངོ་མཚར་བས་ལེགས་སོ་ལེགས་སོ། ། བཞི་པ་མཚན་དོན་རྒྱས་པར་ཞུས་པ་ནི། དེ་ནས་ཞེས་སོགས་ཏེ་ལན་གྱིས་གསལ་བར་བྱེད་དོ། ། ལྔ་པ་ལན་ལ་གཉིས་ལས། མཚན་དོན་རྒྱུད་ལྟར་བཤད་པ་ནི། བར་མ་ཆད་པ་ནི་རྒྱུད་ཐམས་ཅད་མང་པོ་སྟེ་བརྗོད་བྱ་རྒྱུད་གསུམ་མོ། །
ཐམས་ཅད་ཀྱི་སྒྲ་དེ་ཉིད་ཀྱིས་རྗོད་བྱེད་ཀྱི་ཚོགས་གསང་བ་འདུས་པ་ལ་སོགས་རྒྱུད་སྡེ་བཞིའམ། རྣལ་འབྱོར་ཆེན་པོ་མཐའ་དག་གོ ། དེ་རྣམས་ཀྱི་གླེང་གཞི་ནི། གཏན་ལ་དབབ་བྱའི་དོན་དེ་བརྗོད་བྱ་རྒྱུད་གསུམ་ཤེས་བྱའི་གནས་ལུགས་བྱུང་བར་ངེས་ལ། རྗོད་བྱེད་འདུས་པ་ལ་སོགས་པ་དེའི་ཤེས་བྱེད་དུ་གསུངས་པར་ངེས་ཏེ། དེ་དག་གི་མདོར་བསྟན་གླེང་གཞི་ནི་ཚིག་དང་དོན་གཉིས་སུ་སྔར་བསྟན་ལ་འོག་ནས་ཀྱང་འཆད་དོ། ། དེ་ལྟ་བུའི་ཤེས་བྱ་ཤེས་བྱེད་དེ་འཇིག་རྟེན་པ་ཆེན་པོ་དང་། འདས་པ་དམན་པའི་ཡང་སྤྱོད་ཡུལ་མ་ཡིན་པའི་ཕྱིར་གསང་བའོ། ། དེ་ལྟ་ན་ལས་དང་པོ་བས་མི་རྟོགས་སོ་ཞེ་ན། སྟོན་པ་ལ་དད་པས་དེའི་གསུང་ལ་བརྟེན་ནས་ཤེས་ཏེ།
བྱམས་པས། རང་བྱུང་རྣམས་ཀྱི་དོན་དམ་འདི། ། དད་པ་ཉིད་ཀྱིས་རྟོགས་བྱ་ཡིན། ། ཞེས་གསུངས་སོ། ། རྟོགས་བྱ་དེ་ཉིད་རྒྱས་པར་བཤད་པ་ལ། སྣང་བ་དང་སྟོང་པའམ་གསལ་བ་དང་སྟོང་པ་སངས་རྒྱས་ཀྱིས་ཀྱང་རྫས་སུ་དབྱེ་བར་མི་ནུས་པ་ནི། ཡང་དག་པར་སྦྱོར་བ་སྟེ་རྟེན་འབྲེལ་སྣ་ཚོགས་སུ་སྣང་བའི་ཆ་ནས་ཐབས་དང་དེའི་ཆོས་ཉིད་སྤྲོས་པ་དང་བྲལ་བའི་རྟོག་པ་ནས་ཤེས་རབ་ཐ་མི་དད་པས་བདག་ཉིད་ཅན་དེ་ཀླུ་སྒྲུབ་ཀྱིས། ཀུན་རྫོབ་སྟོང་པ་ཉིད་དུ་བཤད། ། སྟོང་ཉིད་ཁོ་ན་ཀུན་རྫོབ་སྟེ། ། མེད་ན་མི་འབྱུང་ངེས་པའི་ཕྱིར། །
བྱས་དང་མི་རྟག་དུག་བཞིན་ནོ། ། ཞེས་སོ། ། ཕྱི་མ་འདི་གཉིས་ལ་དམ་པ་དག་གིས་རྒྱུའི་རྒྱུད་དེ་ལྟར་གནས་པ་ལས་ཐབས་སུ་བྱུང་བ་ཞེས་ཐབས་དང་། མཚན་ཉིད་དེས་མཚོན་བྱ་འདི་ཡིན་ཞེས་འབྲས་བུར་མཛད་ལ། གཞུང་ལ་ནི་རྒྱུ་དེ་ལྟར་གནས་པས་བློ་བུར་གྱི་དྲི་མ་དག་པ་ལས་བྱུང་བ་ནི། དམིགས་པ་མེད་པའི་ཤེས་རབ་དང་སྙིང་རྗེ་ཡང་དག་པར་སྦྱོར་བའི་ཏིང་ངེ་འཛིན་ཏེ་རྟོགས་པ་ཆོས་སྐུའི་དོན་ཏོ། ། བྱུང་བ་ནི་རྒྱུ་ལ་ནུས་པ་ཡོད་པ་ལྟར་འབྲས་བུར་སྐྱེ་བ་སྟེ་དཔེར་ན། ས་ལུའི་ས་བོན་ལས་དེ་ཉིད་འབྱུང་བ་བཞིན་ནོ། ། དེས་སེམས་ལས་གཞན་པའི་ཆོས་ཕྱི་རོལ་ན་མ་གྲུབ་པས་དེ་རྟོགས་པ་ན་བརྟན་གཡོའི་རྣམ་པ་ཐམས་ཅད་ཡེ་ཤེས་ཆེན་པོ་གཅིག་གི་བདག་ཉིད་དུ་མངོན་དུ་གྱུར་པའོ། ། བློ་བུར་གྱི་དྲི་མ་སེལ་ཅིང་ཡོན་ཏན་བསྐྱེད་པའི་རྐྱེན་གང་ཞེ་ན་མཚན་ཉིད་དེ།
སྨིན་གྲོལ་གྱི་ཐབས་འདིས་རྒྱུ་ལ་གནས་པ་དེ་མཚོན་ཅིང་མངོན་སུམ་དུ་རྟོགས་པར་བྱེད་པའོ། ། ཞེས་འོག་མ་ཐབས་སུ་གསལ་ལོ། ། གཉིས་པ་སྟོན་པ་དང་དེའི་ཆོས་ལྟར་བཤད་པ་ནི། ཡང་རྒྱུད་ཐམས་ཅད་ཀྱི་གླེང་གཞིའམ་འཐོབ་བྱའི་དོན་ནི་དབྱིངས་དང་ཡེ་ཤེས་ཡང་དག་པར་སྦྱོར་བ་སྟེ་དེ་ཉིད་རྡོ་རྗེ་སེམས་དཔའོ། ། སྣོད་མ་ཡིན་པ་ལ་གསང་བ་ནི་གསུང་རབ་ཀྱི་དོན་ཇི་ལྟ་བ་བཞིན་དུ་མན་ངག་ལས་རྙེད་པ་སྟེ་དེ་ཉིད་དཀྱིལ་འཁོར་གྱི་ལྷ་བསྐྱེད་པ་སོགས་རྫོགས་པའི་རིམ་པ་འཁོར་དང་བཅས་པས་རྡོ་རྗེ་སེམས་དཔའ་མཚོན་པར་བྱེད་པས་མཚན་ཉིད་དེ། འདིས་མཚན་ཉིད་གོང་མའང་ཐབས་སུ་གསལ་བར་བྱས་སོ། ། དེས་ན་རྒྱུད་འདིའི་བརྗོད་བྱ་ཐབས་ཤེས་རབ་གཉིས་སུ་མེད་པ་སྟེ། ཕྱོགས་ཀྱི་གླང་པོས། ཤེས་རབ་ཕ་རོལ་ཕྱིན་གཉིས་མེད། ། ཡེ་ཤེས་དེ་ནི་དེ་བཞིན་གཤེགས། །
བསྒྲུབ་བྱ་དེ་དོན་སྦྱོར་བ་ཡི། ། གཞུང་དང་ལམ་ནི་དེ་སྒྲ་ཡིན། ། ཞེས་པ་ལྟར། འདིར་ཡང་། རྡོ་རྗེ་སེམས་དཔའ་དེ་གཉིས་མེད། ། ཡེ་ཤེས་དེ་ནི་དེ་བཞིན་གཤེགས། ། བསྒྲུབ་བྱ་དེ་དོན་སྦྱར་བ་ཡི། ། གཞུང་དང་ལམ་ནི་དེ་སྒྲ་ཡིན། ། ཞེས་པའོ། ། གཞུང་ལ་འདི་ལ་བརྟེན་ནས་བརྗོད་བྱ་དེ་རྟོགས་དགོས་པ་ཡིན་ལ།
ཟུང་འཇུག་ཏུ་ཉམས་སུ་བླངས་པ་འདི་འབྲས་བུའི་རྡོ་རྗེ་སེམས་དཔའ་མངོན་དུ་བྱས་པས་ཉིང་དགོས་ཡིན་ཞིང་། དེ་གསུམ་རྒྱུ་འབྲས་ཀྱི་འབྲེལ་པ་དང་། བརྗོད་བྱ་དང་རབ་ཏུ་བྱེད་པ་ཕན་ཚུན་རག་ལས་ཀྱི་འབྲེལ་པ་ཡིན་ནོ། ། དེ་དག་གིས་བྱ་རོག་གི་སོ་རྟོག་པ་བཞིན་དུ་དགོས་པ་མེད་པ་དང་། ཡོད་ཀྱང་ཀླུའི་རྒྱལ་པོའི་གཙུག་གི་ནོར་བུ་ལྟར་བསྒྲུབ་པར་མི་ནུས་པ་དང་། ནུས་ཀྱང་རིམ་པ་མན་ངག་གི་ཉིང་དགོས་བཞིན་འདོད་བྱ་བཞིན་མ་ཡིན་པ་དང་། ཡིན་ཀྱང་ཕན་དང་བདེ་བའི་ཐབས་སུ་སྲོག་གཅོད་པའི་མཆོད་སྦྱིན་ལྟར་ཐབས་དང་མ་འབྲེལ་སྙམ་པའི་ལོག་རྟོག་བཞིའང་བསལ་བ་ཡིན་ནོ། ། ཞར་ལས་བྱུང་བ་དང་བཅས་པ་སྟེ་མཚན་གྱི་དོན་ཏོ། ། སྤྱི་དོན་གཉིས་པ་རྒྱུའི་ཐབས་དངོས་པོ་སྣ་ཚོགས་སུ་སྣང་བ་དེའི་ཆོས་ཉིད་ཤེས་རབ་དབྱེར་མི་ཕྱེད་པས་བདག་ཉིད་དེ་བཞིན་ཉིད་དང་ཆོས་ཅན་སྐད་ཅིག་གི་ཕྲེང་བ་གཉིས་ལ་བར་ཆད་པ་མེད་དེ། གུར་ལས།
ཇི་སྲིད་ནམ་མཁའ་མི་འཇིག་པ། ། ནམ་མཁའ་ཇི་བཞིན་དེ་བཞིན་སེམས། ། ཞེས་དང་། ཀླུ་སྒྲུབ་ཀྱིས། ཁྱོད་ཀྱིས་ཅུང་ཞིག་མ་བསྐྱེད་ཅིང་། ། འགའ་ཡང་བཀག་པ་མ་མཆིས་ལ། ། སྔོན་གྱི་དེ་བཞིན་ཕྱིས་དེ་བཞིན། ། དེ་བཞིན་ཉིད་ནི་རབ་ཏུ་བསྟན། ། ཞེས་པས་རྒྱུད། དེ་བཤད་ཅེས་པས་རྒྱུ་རྒྱུད་ཀྱིའོ། །
ཐབས་ཀྱི་སྔ་མའམ། རག་ལས་པ་ཐབས་ཕྱི་མའམ་ཕྲ་བ་ཤེས་རབ་སྨིན་བྱེད་དབང་བཞི་པའང་གང་ཟག་གཅིག་ལ་ཚང་པར་བསྐུར་དགོས་ལ། གྲོལ་བྱེད་རིམ་གཉིས་ཀྱང་ཟུང་འཇུག་ཏུ་བསྒོམ་དགོས་པས་བདག་ཉིད། དེ་དག་ཀྱང་། གཅིག་ནས་གཅིག་བརྒྱུད་དེ་ཉིད་ཅན། ། ཞེས་འཆད་པ་ལྟར་མན་ངག་གི་བརྒྱུད་པ་མ་ཆད་པ་དང་། སླར་ཡང་ཚོགས་ལམ་ཆུང་ངུ་ནས་སངས་མ་རྒྱས་ཀྱི་བར་དུ་མ་ཆད་པར་གོམས་དགོས་པས། བརྒྱུད་དེ་བཤད་ཅེས་པས་གཞུང་ཕལ་ཆེ་བའི་འོ། ། འབྲས་བུའི་ཐབས་གཟུགས་སྐུའི་ཡེ་ཤེས་སམ་སྙིང་རྗེ། ཤེས་རབ་ཆོས་སྐུའམ་དབྱིངས་སམ་དམིགས་མེད་ཀྱི་ཤེས་རབ་བདག་ཉིད་སངས་རྒྱས་གཅིག་ལ་དབྱེར་མི་ཕྱེད་པ་རྒྱུད།
རང་བཞིན་དང་ནི་རྒྱུན་མི་འཆད། ། རྒྱུན་གྱིས་འདི་དག་རྟག་པ་ཉིད། ། ཅེས་པ་བཞིན། དེ་བཤད་ཅེས་པས་མཐར་ཐུག་སྟོན་པ་རྣམས་ཀྱིའོ། ། སྣོད་གསུམ་གྱི་སྐྱོན་སྤོངས་ལ་ཉོན། ཅེས་པ་སྟེ། བཤད་པར་དམ་བཅའོ། ། སྤྱི་དོན་གསུམ་པ་ལ་བརྟག་པ་དང་པོས་མདོར་བསྟན་པ་དང་། ལྷག་མ་དགུས་རྒྱས་པར་བཤད་པ་གཉིས་ལས། དང་པོ་ལ་གཉིས་ཏེ།
ཐབས་གཙོ་བོར་བསྟན་པ་དང་། ཐབས་དང་འབྲས་བུ་གཉིས་ཀ་གླེང་གཞི་དང་སྦྱར་ཏེ་བཤད་པའོ། ། དེའི་སྔ་མ་ལའང་། ཐོག་མར་བྱང་ཆུབ་ཀྱི་སེམས་བསྐྱེད་པ་དང་། དེའི་ལམ་ལ་འཇུག་པ་གཉིས་ལས། དང་པོ་འདི་ཡི་བཤད་ཐབས་ལས། བརྗོད་བྱ་ཕ་རོལ་ཏུ་ཕྱིན་པ་སྤྱི་དང་སྦས་པ་གཉིས་ཀ མཐར་ཐུག་ཞར་བྱུང་དང་བཅས་པའོ། ། རྗོད་བྱེད་ཡན་ལག་གཙོ་བོའི་ཡི་གེ་དང་བསྡུས་པའི་དོན་ཅུང་ཟད་དང་བཅས་པ། མངོན་པར་རྟོགས་པ་རྒྱུའི་རྒྱུད་ཅུང་ཟད་དང་བཅས་པའི་ལྟ་བ་དང་རྫོགས་རིམ་འབྲས་བུ་ཞར་བྱུང་དང་བཅས་པ།
རྩ་བའི་རྒྱུད་གདན་བཞི་པའི་བདག་གི་གདན་གྱི་རབ་བྱེད་གསུམ་པ་དང་བཞི་པ། ཀྱཻ་རྡོ་རྗེའི་དང་པོའི་ལྔ་པ། ལྷ་མོ་བཞིས་ཞུས་ཀྱི་སྤྱན་མས་ཞུས་པ་རྣམས་དང་ཆ་མཐུན་པ་ལ་དེ་དག་ཀྱང་ཕན་ཚུན་གསལ་བར་བྱེད་ཅིང་། འདུས་པའི་གཉིས་པ་དང་། གུར་བཅུ་བཞི་པར་ཡང་ཚིག་ཚུལ་མི་འདྲ་ཞིང་དོན་ཆ་མཐུན་པ་དང་། གཞན་དུ་ཁ་སྐོང་བས་བཤད་པའི་རྒྱུད་དོ། ། ཡན་ལག་གི་དོན་ལ་བྱང་ཆུབ་ཀྱི་སེམས་གཉིས་ལས་འདིར་ཀུན་རྫོབ་ཞར་བྱུང་དོན་དམ་གཙོ་བོ་ཡིན་ཏེ་འཕགས་པས། སངས་རྒྱས་རྣམས་ཀྱི་བྱང་ཆུབ་སེམས། ། བདག་དང་ཕུང་སོགས་རྣམ་རིག་གི ། རྟོག་པ་ཀུན་གྱིས་མ་བསྒྲིབས་ཤིང་། །
རྟག་ཏུ་སྟོང་ཉིད་མཚན་ཉིད་བཞེད། ། ཅེས་པ་ལྟ་བུའོ། ། དེ་ལ་གཉིས་ཏེ། སྤྱིའི་དོན་གྱི་དག་པ། དེ་བཞིན་ཉིད་ཀྱི་དག་པ་སྟེ། ཐོས་བསམ་གྱིས་སྒྲོ་འདོགས་གཅད་པ་དང་། སྦས་དོན་དང་རང་རིག་པའི་དག་པ་སྒོམ་བྱུང་གི་རྟོགས་པའོ། ། དང་པོ་ལ་བཞི་ལས། ཐོག་མར་བསྟན་པའི་འཐད་པ་ནི། ། དང་པོར་སྟོང་པ་ཉིད་བསམ་པ་ལས། །
ཞེས་པ་ལ་སྤྱིར་གང་ཟག་གི་རིགས་གསུམ་ལས་ཐ་མ་ལ་ནི་ཐོག་མར་དམ་ཚིག་དང་སྡོམ་པ་འཇུག་སྟེ། དབྱིག་གཉེན་གྱིས། ཚུལ་གནས་ཐོས་དང་བསམ་ལྡན་པས། ། ཞེས་དང་། ཀླུ་སྒྲུབ་ཀྱིས། དེ་ཉིད་ཤེས་འདོད་ཐོག་མར་ནི། ། ཐམས་ཅད་ཡོད་ཅེས་བསྟན་པར་བྱ། ། ཞེས་དང་། བྷ་བའི་ལྷས། དམ་ཆོས་སྣོད་དུ་བྱས་ནས་ནི། །
ཁ་འདོན་བྱ་བ་སྦྱིན་པར་བྱ། ། ཞེས་སོ། ། མཆོག་ནི་དབང་ཉིད་ཀྱི་ལམ་རྫོགས་པ་སྟེ་ཨིནྡྲ་བོ་ཏི་ལྟ་བུའོ། ། འདིར་འབྲིང་གི་དབང་དུ་བྱས་པ་སྟེ། མདོ་ལས། སྦྱིན་པ་སྦྱིན་པའི་སྔོན་དུ་འགྲོ་བ་ཤེས་རབ་སྟེ། ། ཚུལ་ཁྲིམས་བཟོད་པ་བརྩོན་འགྲུས་བསམ་གཏན་དེ་བཞིན་ནོ། ། དགེ་ཆོས་ཆུད་མི་གསན་ཕྱིར་ཡོངས་སུ་ཟིན་པ་སྟེ། ། འདིས་ནི་ཆོས་རྣམས་ཐམས་ཅད་ཚུལ་གཅིག་སྟོན་པར་བྱེད། ། ཅེས་པའི་དོན་ནོ། །
དེས་དང་པོ་སྟེ་དབང་གི་སྔོན་དུ་ཕ་རོལ་ཏུ་ཕྱིན་པའི་ལྟ་བས་དངོས་འཛིན་བསྲབས་ལ། དེ་ནས་སྨིན་གྲོལ་འཁོར་དང་བཅས་པས་ལུས་ཅན་གྱི་དྲི་མ་བག་ཆགས་དང་བཅས་པ་བཀྲུ་ཞེས་ཀྱང་སྦྱར་དུ་རུང་ལ། འདིར་ནི་དབང་དུས་སུ་ཡེ་ཤེས་ཅུང་ཟད་སྐྱེས་ན་དེ་ཁོ་ན་ངོ་སྤྲད་དེ་བསམས་པས་ཀུན་ཏུ་བརྟགས་པ་གང་ཟག་དང་ཆོས་སུ་འཛིན་པའི་དྲི་མ་བཀྲུ་སྟེ་ཤེས་བྱ་ལ་བདེན་དངོས་མེད་པ་ལ་དེར་ཤེས་པར་བྱ་ཞེས་པའོ། ། གཉིས་པ་གང་དག་སྟོང་པ་ཉིད་དུ་བསྒོམ་པ་ནི། གཟུགས་ཀྱི་ཁམས་ནི་སྟོང་པ་ལ། ། སོགས་པ་སྟེ། འདིར་ཡུལ་སྨོས་ཤིང་། འོག་ཏུ་དབང་པོ་སྨོས་པས་ཟོར་ཡང་བར་དགོངས་ཏེ་གཉིས་ཀར་གཉིས་ཀ་ཤེས་པར་བྱའོ། ། དོན་ནི་གོང་མས་ཡུལ་གཟུགས་དང་། དབང་པོ་གཟུགས་ཅན་ཐམས་ཅད་རང་བཞིན་གྱིས་བདེན་པར་མ་གྲུབ་པ་སྣང་བ་ཙམ་མི་འགལ་ཏེ་སྒྱུ་མ་བཞིན་གཟུགས་ལ་རང་བཞིན་མེད་དེ་གང་ལ་རང་བཞིན་མེད་པ་དེ་ནི་བརྗོད་དུ་མེད་པའོ། །
ཞེས་པས་སོ། ། དེ་ལ་རྩོད་པ་མིག་གི་རང་བཞིན། ཞེས་སོགས་ཏེ། དམིགས་པའི་ཡུལ་རྐྱེན་ཡུལ་དང་བདག་པོའི་རྐྱེན་དབང་པོ་གཉིས་མ་གྲུབ་ན་དབུས་སུའམ་ནང་དུ་སྟེ་དེ་དག་ལས་བྱུང་པའི་རྣམ་ཤེས་ཀྱང་བདེན་པར་ཇི་ལྟར་ལགས་ཏེ་མི་བདེན་པར་འགྱུར་ཞེས་པའོ། ། ལ་ནི་འདོད་དེ་རྣམ་པར་ཤེས་པ་ལ་རང་བཞིན་མེད་དེ་ཞེས་དང་། ཀླུ་སྒྲུབ་ཀྱིས། སེམས་ནི་མིང་ཙམ་ཡིན་པ་སྟེ། ། མིང་ལས་གཞན་དུ་འགའ་ཡང་མེད། ། ཅེས་སོ། ། དེའི་ཕྱིར་གཟུགས་མེད་ཅེས་པ་ནས་རེག་པ་པོའང་མེད་ཅེས་པའི་བར་གྱིས།
ཕུང་པོ་ལས་གཟུགས་དང་། སྐྱེ་མཆེད་བཅུ་དང་ཁམས་ཀྱང་བཅུ་སྟེ་གཟུང་བ་རང་བཞིན་མེད་ཅེས་སོ། ། སེམས་མེད་ནི། རྣམ་ཤེས་ཀྱི་ཕུང་པོ། ཡིད་ཀྱི་སྐྱེ་མཆེད་ཁམས་བདུན་ནོ། ། སེམས་ལས་བྱུང་པ་ནི་ཕུང་པོ་ལས་ཚོར་བ་འདུ་ཤེས་འདུ་བྱེད་དང་ཆོས་ཀྱི་སྐྱེ་མཆེད་དང་ཁམས་ཀྱང་བདེན་པར་མེད་ཅེས་པ་སྟེ་འཛིན་པ་མི་བདེན་པའོ། ། གསུམ་པ་སྟོང་ཉིད་དེ་ལ་དམིགས་པའི་ཡེ་ཤེས་ལའང་གསུམ་ལས། དང་པོ་ཡེ་ཤེས་ཀྱི་མཚན་ཉིད་དངོས་ནི། དེ་ལྟར་གཟུང་འཛིན་ཐམས་ཅད་མ་གྲུབ་ན་སྟོང་ཉིད་དང་དེ་ཤེས་པའི་ཤེས་རབ་ཀྱང་མེད་པར་འགྱུར་ཏེ། དེ་འདོད་ན་སྟོང་ཉིད་བསམས་པས་དྲི་མ་བཀྲུ་བར་འགལ་ཞེ་ན།
ལན་བཀའ་སྩལ་པ་ཐམས་ཅད་མ་གྲུབ་མོད་མེད་པ་ལ་མེད་པར་ཤེས་པར་གྲོལ་ཏེ། རྒྱལ་བ་རྣམས་ཀྱིས་སྟོང་པ་ཉིད། ། ལྟ་ཀུན་ངེས་པར་འབྱིན་ལ་གསུངས། ། ཞེས་པ་བཞིན་སྟོན་པ་ཤེས་བྱའི་གཤིས་ལ་འཁོར་འདས་སམ་གཟུང་འཛིན་བླང་དོར་གཉིས་མེད་ཅིང་དེ་ཤེས་པས་གཉིས་སུ་འཛིན་པ་རྣམ་སྤངས་པའི་དེ་ཁོ་ན་ཉིད་ཤེས་པས་སྡུག་བསྔལ་གྱི་རྩ་བ་བདག་འཛིན་སྤངས་ཏེ་བྱང་ཆུབ་མཆོག་ཏུ་འགྲོ་བའི་ལམ་ནི་ཇི་ལྟར་བ་བཞིན་བཤད་ཀྱིས་ཉོན། དེའི་ངོ་བོ་རྟོག་གེའི་ཡུལ་དང་ཡུལ་ཅན་རྣམ་ཤེས་བདེན་པར་མེད་པས། དེ་ཇི་ལྟ་བ་བཞིན་བྱེད་པ་པོ་དང་བྱ་བ་དོན་གཞན་ནམ་གང་ཟག་དང་ཆོས་སུ་རྟོག་པས་མི་རྟོགས་སོ། ། གང་གིས་ཤེ་ན་སངས་རྒྱས་ཀུན་གྱི་བགྲོད་པ་གཅིག་པའི་གསང་བ་དཔེ་ནམ་མཁའ་ལྟ་བུར་མཐའ་དང་བྲལ་བ་ངོ་བོ་ཆོས་ཐམས་ཅད་དེ་བཞིན་ཉིད་དུ་མཉམ་པ་ཉིད་དོ། ། གཉིས་པ་གཞན་གྱིས་མི་རྟོགས་པ་ནི། གཞན་ལས་ཐོས་ནས་སྒྲོགས་པའི་ཉན་ཐོས་དང་། བག་ཆགས་སད་པ་སྟེ་སངས་རྒྱས་གཅིག་གི་དྲུང་དུ་སེམས་བསྐྱེད་དེ་སྨོན་ལམ་བཏབ་ནས།
ཕྱིས་དུར་ཁྲོད་ཀྱི་ཆོས་ལ་སྦྱར་བས་རྟེན་འབྲེལ་ཤེས་པས་རང་འཁོར་བ་ལས་རྒྱལ་བ་གཉིས་ཀས་མི་ཤེས་ཏེ་ཉོན་མོངས་པ་ཅན་མ་ཡིན་པའི་ཀུན་ཏུ་རྨོངས་པའི་མུན་པས་བསྒྲིབས་པས་སོ། ། ཇི་ལྟ་བ་བཞིན་དུ་ས་བཅུ་པས་ཀྱང་མ་ཡིན་ཏེ། བྱམས་པས། རང་བྱུང་རྣམས་ཀྱི་ཐ་མའི་ཚུལ་འདི་ནི། ། དྲང་སྲོང་ཆེན་པོ་དབང་ཐོབ་རྣམས་ཀྱིའང་སྤྱོད་ཡུལ་མིན། ། ཞེས་སོ། ། དེས་སངས་རྒྱས་ཁོ་ནའི་སྤྱོད་ཡུལ་ཏེ། ཐུགས་ཀྱི་གསང་བ་ཡིན་པས་གོང་མ་དེ་རྣམས་ཀྱིས་མི་ཤེས། ཞེས་དོན་བསྡུས་པའམ་ཡང་ན་མུན་པས་བསྒྲིབས་པ་དེ་རྣམས་ཀྱིས་ཞེས་སྦྱར་རོ། ། གསུམ་པ་རྣལ་འབྱོར་པས་ཉམས་སུ་བླང་ཚུལ་ལའང་གཉིས་ལས་ཀུན་རྫོབ་བྱང་ཆུབ་ཀྱི་སེམས་བསྒོམ་པ་ནི།
ལུས་ཀྱི་དབུས་སུ་བསྐོར་བ་ཡི། ། འཁོར་བའི་རྒྱ་མཚོ་ཞེས་སྦྱར་ཏེ། ། ལུས་ཏེ་ཉེར་ལེན་གྱི་ཕུང་པོ་ལ་བདག་ཏུ་བཟུང་བས་བསྐོར་བའམ་བཅིངས་པའི་དབུས་ན་ཐར་པའི་ས་བོན་ཡོད་ཅེས་པའམ་ཡང་ན་དབུས་ཏེ་མཐའ་མེད་པའི་འཁོར་བ་སྟེ། རྒྱ་ཆེ་རོལ་པ་ལས། སྲིད་ལ་ཞེན་ཅིང་བྱིས་པ་རྟག་ཏུ་འཁོར། ། བུམ་པར་ཆུད་པའི་བུང་བ་འཁོར་བ་བཞིན། ། ཞེས་པའི་རྒྱ་མཚོ་སྐྱེ་བ་ལ་སོགས་པའི་ཆུ་བོ་དང་སྡུག་བསྔལ་གྱི་རླབས་སྣ་ཚོགས་ཀྱི་འཇིགས་པ་ལས་རང་གཞན་བརྒལ་ནས་ཐར་པར་འགྲོ་བའི་སྙིང་རྗེའི་རྩ་བ་ཅན་གྱི་བྱང་ཆུབ་ཀྱི་སེམས་ཀྱིས་འཁོར་བ་ལས་བརྒལ་བར་མཚོན་པའམ་ནུས་པར་གསུངས་ཏེ། བྱང་ཆུབ་ཀྱི་སེམས་ནི་དོན་མ་གྲུབ་ན་སླར་མི་ལྡོག་པ་ཁྱབ་འཇུག་གི་མདུང་ཐུང་ལྟ་བུའོ། ། ཞེས་སོགས་སོ། ། དོན་དམ་བྱང་ཆུབ་ཀྱི་སེམས་ནི།
རྣམ་པར་ཤེས་པར་བྱ་བ་དང་དེ་ཤེས་པའི་སེམས་ཀྱིས། ཆོས་ཐམས་ཅད་ཀྱི་སྤྱིའི་མཚན་ཉིད་སྟོང་པ་ཉིད་དུ་མཚན་གཞི་ཆོས་ཅན་ཐམས་ཅད་མཚོན་ཅིང་རྟོགས་པར་བྱེད་པ། དེ་ཤེས་པའི་ཡེ་ཤེས་ཀྱིས་ཤེས་བྱའི་འགྲོ་བ་མཐོང་བ་དང་མ་མཐོང་བ་ཐམས་ཅད་བདེན་དངོས་ཀྱིས་སྟོང་པར་བལྟ་ཞིང་བརྟག་གོ ། སྤྱི་དོན་བཞི་པ་བསྒོམ་པར་གདམས་པ་ལ། ཕན་ཡོན་གྱི་སྒོ་ནས་དང་། མ་བསྒོམས་པའི་ཉེས་དམིགས་གཉིས་ལས། དང་པོ། འགྲོ་བ་དེ་ལྟར་བརྟག་པའི་དོན་དམ་བྱང་ཆུབ་སེམས་ཀྱིས། རང་འདོད་མཆོག་དང་སོགས་གནས་སྐབས་ཀྱི་བདེ་བ་འཐོབ་ཅེས་སོ། ། གཉིས་པ་ནི།
དེ་མ་བསྒོམས་ན་འགྲོ་བ་དྲུག་ཏུ་སྔོན་ཐོག་མ་དང་ཐ་མ་མེད་པའི་སྐྱེ་བར་འཁྱམས་པ་ལྟར། སླར་ཡང་མཐའ་མེད་པར་འཁྱམ་ཞིང་འགྲོ། དེས་ན་བསྒོམ་པ་ལ་འབད་ཅེས་པའོ། ། སྤྱི་དོན་གཉིས་པ་ལ་གསུམ་སྟེ། སྔ་མ་དང་མཚམས་སྦྱར་བ་དང་། བསྒོམ་ཚུལ་དངོས་དང་། ཕན་ཡོན་ནོ། ། དང་པོ་ནི་སྔར་བསྟན་པ་བཞིན་དོན་དམ་པར་སྟོང་པ་ཉིད་དུ་སྒྲོ་འདོགས་བཅད་དེ། ཀུན་རྫོབ་ཏུ་སྣང་བའི་ལུས་ངག་ཡིད་གསུམ་གྱིས་རིམ་པ་གཉིས་བསྒོམས་པས་ཀུན་གཞི་ལ་ཐར་པའི་ས་བོན་གདབ། ཅེས་པའོ། །
གཉིས་པ་ལ་གསུམ་ལས། རང་བྱིན་རླབས་གཙོ་བོར་བསྒོམ་པ་ནི། རྩ་མཛེས་པ་དབུ་མར་དེའི་ཆ་ལྟེ་བ་ན་ཨའི་རྣམ་པར་གནས་པ་འོག་ཏུ་སྦྲེལ་པ་མ་མོ་ནི་ཕྱི་མོ་སྟེ་ཨ་ལི་ཕྱེད་པ་ཨ་ཐུང་ངུ་ཤད་ལྟ་བུ་ཀུན་གཞི་རིགས་པར་གྲུབ་པའི་ཐོག་མ་ཡིན་པས་ཕྲ་དེ་ཉིད་ཐིག་ལེའི་གཟུགས་ཏེ། བདག་མེད་མ་ནི་ཐིག་ལེར་བརྗོད། ། ཅེས་འཆད་དོ། ། གོང་དུ་དེར་འབར་འཛག་ལས་བྱུང་བའི་བྱང་སེམས་རྟོག་པའི་རྡུལ་དང་ཕྲལ་བས་མི་རྟོག་ལ། ཤིན་ཏུ་དྭངས་ཤིང་དཀར་བའམ་རྟོག་པའི་དྲི་མ་དག་ཅིང་རང་རིག་པ་གསལ་བའོ། ། སྙིང་ཀའི་ཧཱུྃ་ཆ་ལྔའི་ཨུ་བྱ་བ་གྲུབ་པ། ཧ་སོ་སོར་རྟོགས་པ། མགོ་མཉམ་པ་ཉིད།
ཟླ་ཚེས་མེ་ལོང་ལྟ་བུ། ཐིག་ལེ་ཆོས་ཀྱི་དབྱིངས་ཏེ་ཡེ་ཤེས་ལྔའི་དངོས་རྟེན་དེ་ཉིད་དོ། ། ཚད་ཉུངས་ཀར་འབྲིང་པོ་ཙམ་སྟེ་ཞུ་བའོ། ། དེའི་ནང་ངམ་ནུས་པ་ལས་བྱུང་བའི་བདེ་བ་ལུས་ལས་བྱུང་ཞིང་བདེ་བ་ལ་རོལ་པས་ལྷ། མི་རྟོག་པས་མི་གསལ། རང་རིག་པ་གསལ་བའི་རང་བཞིན་ཅན། ཡིད་ཀྱི་རྟེན་ནམ་མ་ནོ་ཏའི་སྒྲས་མཚན་རྟོག་ལས་ཡིད་སྐྱོབ་པས་དངོས། སྙིང་གའི་དབུས་སུ་གནས་ཤིང་ལམ་དུ་བྱས་ན་རྣམ་རྟོག་སྲེག་ཅིང་མི་རྟོག་པའི་ཡེ་ཤེས་དང་། མ་བྱས་ན་དབང་པོས་ཡུལ་འཛིན་པའི་ནུས་པའི་འོད་ཟེར་རོ། ། དེས་རྒྱུད་འདི་ལས་ཙཎྜ་ལི་སྦྱོར་ཉི་ཤུ་རྩ་བཞིའི་དང་པོ་འཁོར་ལོ་གཉིས་ལ་བརྟེན་པའོ། །
རྩའི་མཛེས་སྤྱི་ནས་གསལ་བའི་རང་བཞིན་ཅན་ཡན་ཆད་ཕོ་ཉའི་ལམ་ལའང་སྦྱར་དུ་རུང་བར་སྣང་ངོ་། ། བར་པ་ལ་གསུམ་ལས། རྩ་དབུ་མའི་གནས་ལུགས་དགའ་བ་བཅུ་དྲུག་དང་བཅས་པ་ནི། དབང་པོ་དྲུག་དང་འབྲེལ་པའི་རྩ་གཡས་གཡོན་ན་དྲུག་དྲུག་གི་ཕན་ཚུན་གྱིས་མཐའ་སྟེ་དབུས་དང་། སྒོ་དགུའི་རྩ་བ་ལའང་མཐའ་ཞེས་ཏེ་དབུ་མའོ་གསུངས་ལ། ཕྱག་རྒྱ་ཆེན་པོ་ཐིག་ལེ་ལས། རྣམ་པར་ཤེས་དྲུག་རང་བཞིན་ཅན། ། འཁོར་ལོ་དྲུག་གི་དབུས་སུ་ནི། ། དོན་དམ་པར་ནི་བཤད་པ་འོ། ། ཞེས་པས།
འཁོར་ལོ་དྲུག་དང་དབང་པོ་དྲུག་གི་རྩའི་དབུས་ཡིན་ཏེ་དབང་པོ་བཅུ་གཉིས་མེད་པས་སོ་སྙམ་མོ། ། དེས་རྩ་དང་། དགུའི་མཐའ་མངོན་དུ་བྱེད་པའི་རླུང་སྟེ། དགོངས་པ་ལུང་བསྟན་ལས། དང་པོ་གཅིག་ནི་དགུ་དབུས་ན། ། གང་ཞིག་བཅུ་ཡིས་མ་བཅིངས་པ། ། ཞེས་པ་ལྟར་ཡང་རུང་བར་བསམ། ། རྐང་མཐིལ་མགོ་བོ་མེད་པར་ནི། ། ཐག་པ་གཅིག་ནི་ནམ་བྱུང་པ་ནི། དབུ་མས་གཙོོ་བྱས་པའི་རྩ་གསུམ་བརྐྱང་ན་ལུས་ཚད་དང་མཉམ་ཞིང་།
རོ་མས་མགྲིན་པ་དང་། བརྐྱང་མས་སྙིང་ཀ དབུ་མས་ལྟེ་བ་ལན་གསུམ་དཀྲིས་པས་ཆ་ལྔ་པ་ཨུའི་དབྱིབས་སོ། ། དེ་ཉིད་ཀླུ་དབང་ལྟར་རྒྱས་པ་སྟེ། ཕྱག་ཐིག་ལས། དེ་ནི་གཅིག་པུ་ལུ་གུ་རྒྱུད། ། ཇི་ལྟར་སྦྲུལ་འཁྱིལ་བཞིན་དུ་འོ། ། ཞེས་སོ། ། ལྟེ་བའི་དབུས་ཀྱི་ཆ་ཕྱེ་ནས། རྡོ་རྗེའི་དབུས་སུ་བྱུང་པ་ནི་གསང་གནས་སུ་ཟད་པ་སྟེ།
ཕྱག་རྒྱ་ཆེན་པོ་ཐིག་ལེ་ལས། མངལ་གྱི་དབུས་སུ་རྩ་གནས་པ། ། ཐག་པའི་རྣམ་པའི་གཟུགས་སུ་ཡོད། ། དེ་ནི་གཅིག་པུ་རྒྱུ་ཞེས་བྱ། ། འབྲས་བུའི་བྱེ་བྲག་གཉིས་སུ་འགྱུར། ། ཞེས་སོ། ། དེ་ནི་ལྟེ་བའི་དབུས་མཛེས་སྤྱི། ཆ་ལྔ་པ་ནི་དེ་ཉིད་ནམ་མཁའམ་བདུད་རྩི་ལྔས་བརྒྱན་པ། ཀླུ་དབང་གིས་ལོ་ཐོག་རྒྱས་པ་ལྟར། ཡེ་ཤེས་རྒྱས་པ་ཞེས་ཀྱང་ངོ་། །
ཐབས་ཀྱིས་མ་ཟིན་ན་དེ་དང་བརྐྱང་མའི་ནུས་པས། སྐྱེ་གནས་སུ་འཁོར་བའི་ས་བོན་གནས་ཏེ་རྡོ་རྗེ་ལུས་ཀྱི་གནས་ལུགས་སོ། དབང་ལ་སྦྱར་ན། སྟ་གོན་སོ་ཤིང་མེ་ཏོག་དོར་བ་གསུམ། བུམ་དབང་བདུན། གསང་དབང་དང་བཅུ་གཅིག གཉིས་པ་ཤེས་རབ་ཡེ་ཤེས་ཏེ། དེའི་མཐར་དགུ་ནི་སྔ་མ་གསུམ་སྤངས་པའོ་ཞེས་གསུང་ལ། ཕྱག་ཐིག་ལས། སློབ་དཔོན་དབང་ནི་བཅུ་གཅིག་པ། །
གསང་བའི་དབང་ནི་བཅུ་གཉིས་མཆོག ། ཤེས་རབ་ཡེ་ཤེས་བཅུ་གསུམ་པ། ། དེ་ལྟར་དེ་བཞིན་བཅུ་བཞི་པ། ། ཞེས་པ་བུམ་དབང་བཅུ་གཅིག གསང་དབང་དང་བཅུ་གཉིས་དང་། དགུའི་མཐའ་ནི་མཐའ་རྟེན་སྤངས་པ་སྟེ་ཤེས་རབ་ཡེ་ཤེས་སོ། ། གནས་དང་། ངོ་བོ་རྐང་མཐིལ་ལ་པ་ཏ་ལ་ཞེས་པས་པར་མ་སྟེ་གནས། ཏ་པི་སྟི་ར་བདེ་སྟོང་གི་ཡེ་ཤེས་རྒྱས་པ་ལ་ཏི་གྷྲིཧྣ་ལེན་ཅིང་འཛིན་པའོ། ། རྟེན་ནི་ཧཾ་མགོ་མེད་ལས་བྱང་སེམས་ལྟེ་བ་སྟེ་མཛེས་སྤྱིར་ཐིག་ལེ་གཅིག་ཉིད་ལ་བདུད་རྩི་ལྔའི་ཆ་སྟེ་དྭངས་མ་གནས་པ་ལས།
རྟེན་པ་ཡེ་ཤེས་རྒྱས་པའི་ཆའམ་ཡོན་ཏན་གྱིས་ཕྱེ་ན་ཆོས་ལྔ་ལྡན་བསྡུ་ན། རྡོ་རྗེའི་དབུས་བདེ་སྟོང་གཉིས་མེད་བྱུང་སྟེ། ཡེ་ཤེས་སྐྱེ་བའི་གནས་ཐབས་ཀྱི་རིགས་བདག་དང་ཤེས་རབ་ཀྱི་སྣ་རྩེའི་དབུས་སུ། ས་བོན་དེ་མཚོན་བྱེད་དོ། ། གཉིས་པ་འགྱུར་བ་དགག་པ་ནི། གདན་བཞི་པ་ལས་ལྷའི་ས་བོན་ལ་སོགས་པ་དུ་མར་བཤད་པ་འདིར་ཐིག་ལེ་དང་། འོག་ཏུ་རྣམ་ཤེས་ཀྱི་སྒོ་དགག་པ་སྟེ་དོན་བསྡུས་པས་སོ། ། ཆོས་འབྱུང་ལྷན་སྐྱེས་སམ་རང་བྱུང་གི་ཡེ་ཤེས། དབྱིངས་དྷ་ཏུ་སྟེ་རྒྱུའི་ཁམས་དྭངས་མ་དེ་སྒོ་དགུ་ནས་འཕོ་བའམ་ཉམས་ན། བྱང་ཆུབ་སེམས་ནི་སྤངས་གྱུར་ན། །
རྣམ་ཤེས་ཕུང་པོ་བརྒྱལ་གྱུར་པས། ། མ་སྨད་དངོས་གྲུབ་ག་ལ་ཡོད། ། ཅེས་པས་ཡི་གེས་དགག་གོ ། གང་གིས་གང་དུ་ཞེ་ན། མེ་དག་པ་དྲག་མོའི་ས་བོན་ཀྵུཾ་ཚངས་པའི་བུ་ག་སྤྱི་བོ་དང་། འོག་སྒོ་གཉིས་སུ་ཡང་ངོ་། ། ས་དག་པ་གཏུམ་མོའི་ས་བོན་ཧཱུྃ་མིག་གཉིས་ལ་སྦྱར། རླུང་དག་པ་རོ་ལངས་མའི་ས་བོན་ཡ་སྟོང་པ་ཐིག་ལེ་སོགས་ཟླ་བ་དང་ཨུ་སྟེ། ཡུམ་སྣ་ལ་སེར་མོ། རྣ་བ་ལ་སྔོན་པོ།
ཆུ་དག་པ་རྡོ་རྗེ་མཁའ་འགྲོ་མའི་ས་བོན་སུཾ་དེ་ཉིད་བདུད་རྩིའི་ས་བོན་ཏེ། ལྕེའི་དབང་པོའི་དབང་ཕྱུག་ལའོ། ། གཏི་མུག་དག་པ་སེང་གེ་མའི་སཾམརཡུ་མགྲིན་པར་རོ། ། ལག་པའི་རྩ་བར་ཞེ་སྡང་དག་པ་སྟག་མོའི་ཧཾམརཡུ་ངོ་། ། གཡོ་བ་དག་པ་ལྕེ་སྤྱང་མོའི་ས་བོན་སཾམརཡུ་སྙིང་ཀར་རོ། ། ཕྱུགས་བདག་ནི་འུག་པ་མའི་ས་བོན་ཀྵཾམརཡུ་སྟེ་ལྟེ་བར་རོ། ། འདིས་ཙཎྜ་ལི་གཉིས་པ་ལྟེ་བའི་ཕྱོགས་སུ་བརྩེགས་པ་མཚམས་སུ་བརྐྱང་པ་བཀོད་པ་བསྟན་ཏོ། ། ཞེས་ཞུ་བ་འཛིན་ཏོ། ། དེ་ལས་བྱུང་བའི་ཡེ་ཤེས་ནི། བརྟན་པ་རྩ་དང་ཡི་གེ་གཡོ་བ་རླུང་དང་བྱང་སེམས་ལ་བརྟེན་ནས།
འགྲོ་ཀུན་གྱི་ཁྱབ་བྱེད་སྟོང་ཉིད་ཡིན་པ་བཞིན་བདག་གིས་རྟོགས་ཞེས་པའམ་ཡང་ན་རྟེན་དང་བརྟེན་པ་དབྱེར་མེད་དུ་ཁྱབ་ཅེས་པའོ། ། གསུམ་པ་ཕན་ཡོན་ནི། ཚངས་སོགས་ཏེ། ཕུང་པོ་ལྔའི་དྭངས་མ་བདུད་རྩི་ལྔ་ལས་ཡེ་ཤེས་ལྔའི་མཚོན་བྱེད་སྔོན་དུ་གྱུར་པས་ཉོན་མོངས་པ་ལྔ་ཟིལ་གྱིས་མནན་ཅིང་། ཚངས་པ་སོགས་ཀྱིས་མཆོད་ཅེས་པའོ། ། སྤྱི་དོན་གསུམ་པ་དཀྱིལ་འཁོར་འཁོར་ལོ་གཙོ་བོར་གྱུར་པ་ལ་ལྔ་སྟེ། ། ཆོས་ཅན་ལ་ཆོས་ཉིད་དང་། གདབ་བྱ་ལ་འདེབས་བྱེད་དང་། སྦྱང་གཞི་དེ་སྦྱོང་བྱེད་རིགས་དང་རིགས་བདག་ཏུ་འགྱུར་བའི་དང་མཚོན་བྱེད་ལ་མཚོན་བྱའི་དང་། ཕྱག་རྒྱ་དང་ཡེ་ཤེས་བསྲེ་བའི་དེ་ཁོ་ན་ཉིད་དོ། །
དང་པོ་ལ་བཞི་ལས། གཞི་ཆོས་ཅན་ཆོས་ཉིད་དུ་བསྒྲུབ་པ། གང་ལ་ཞེས་སོགས་ཏེ་རྒྱུ་ལ་སྦྱར་ན་གཟུང་འཛིན་དུ་སྣང་བའི་ཆོས་ཅན་གང་ལ་གཙོ་བོ་ཆོས་ཉིད་སྤྱོད་པ་སྟེ་ཁྱབ་པའི་ཁྱིམ་མམ་གཞི་ནི་རང་བཞིན་གྱིས་དྲི་མ་བྲལ་ཞིང་ཡོན་ཏན་གྱིས་ནུས་པ་ལྡན་པས། བྷ་གར། ཕྱག་ཐིག་ལས། ཆོས་ནི་བྷ་ག་ཞེས་སྦྱར་བསྟན། ། དབྱིངས་ནི་སེམས་སུ་ཤེས་པར་བྱ། ། ཞེས་གསུངས་པའོོ། ། ལམ་གྱི་ལྟེ་བའམ་དབང་གི་གནས་གང་ལ་གཙོ་བོ་རང་བྱུང་ངམ་ལྷན་སྐྱེས་ཀྱི་ཡེ་ཤེས་སྤྱོད་པ་སྟེ་མངོན་དུ་གྱུར་པའི་གནས་དེར་རྟོག་པ་བློ་བུར་འཇོམས་ཤིང་བདེ་ཆེན་གྱི་སྐལ་བ་དང་ལྡན་པས་བྷ་ག་ཞེས་དེ་ཉིད་ལས། བྷ་ག་རིན་ཆེན་སྣོད་ཡིན་ནོ། །
ཞེས་གསུངས་ཏེ། བསྐྱེད་རིམ་ལ་ཡང་ངོ་། ། འབྲས་བུའི་སངས་རྒྱས་ཀྱི་ཐུགས་གང་ལ་གཙོ་བོ་དམིགས་མེད་ཀྱི་ཤེས་རབ་དང་སྙིང་རྗེ་སྤྱོད་དེ་དབྱེར་མེད་ནི་དྲི་མ་བག་ཆགས་དང་བཅས་པ་བཅོམ་ཞིང་སྟོབས་ལ་སོགས་པ་དང་ལྡན་པས་བྷ་གར། དགོངས་པ་ལུང་བསྟན་ལས། སངས་རྒྱས་རྣམས་ཀྱི་གང་བརྟེན་པའི། ། ས་གྱུར་དེ་ནི་བཅུ་གསུམ་པ། ། དེ་ནི་བཙུན་མོར་ཡང་དག་བཤད། ། དེ་ལས་ཆོས་དེ་བྷ་གར་ཡིན། ། ཞེས་སོ། ། གཟུགས་སྐུ་ལའང་སྦྱར་ཏེ་ཉུ་ངུ་ལས།
རྣལ་འབྱོར་ཆེ་མཆོག་དཔའ་བོ་ནི། ། ཡུལ་ཕྱོགས་གང་ན་གནས་གྱུར་པའི། ། ཡུལ་ན་ཀླ་ཀློ་ཡིན་ན་ཡང་། ། ཡུལ་དེ་ཡོངས་སུ་བརྟགས་པ་ཡིན། ། ཞེས་དང་། འོག་ནས་ཀྱང་འཆད་དོ། ། གཉིས་པ་དེ་མ་བསྒོམས་པའི་ཉེས་དམིགས་ནི། ཇི་སྲིད་དུ་ལུས་ཀུན་གཞི་ལ་མ་རིག་པ་རང་སྲེད་པ་གནས་པ་དེ་སྲིད་དུ་བྱ་བར་རིགས་པའི་ལས་དགེ་བ་ཅུང་ཟད་བྱས་པའི་འབྲས་བུ་མཐོ་རིས་བདེ་བ་ཐམས་ཅད་དང་། ཡང་དེ་སྲིད་དུ་བྱ་བ་མིན་པ་མི་དགེ་བའི་ལས་ཅུང་ཟད་བྱས་པའི་རྣམ་སྨིན་ངན་སོང་གི་སྡུག་བསྔལ་ཐམས་ཅད་མྱོང་ཡང་འཁོར་བ་ལས་མི་ཐར་ཏེ་དཔའ་བར་འགྲོ་བའི་ཏིང་ངེ་འཛིན་ལས། རིགས་ཀྱི་བུ་དེ་བཞིན་གཤེགས་པས་ཀྱང་།
སེམས་ལས་ནི་ལས། ལས་ལས་ནི་རྣམ་པར་སྨིན་པར་འགྱུར་རོ། ། ཞེས་བཀའ་སྩལ་ཏོ། ། ཞེས་དང་། རྒྱ་ཆེ་རོལ་པ་ལས། སྲེད་སྲིད་མ་རིག་དབང་གིས་སྐྱེ་བོ་རྣམས། ། མི་དང་ལྷ་གནས་ངན་སོང་རྣམ་གསུམ་པོ། ། འགྲོ་བ་ལྔ་པོ་རྣམས་སུ་མི་མཁས་འཁོར། ། དཔེར་ན་རྫ་མཁན་འཁོར་ལོ་འཁོར་བ་བཞིན། ། ཞེས་སོ། །
དེས་ཆོས་ཉིད་རྟོགས་པའི་ཐབས་བསྒོམ་ཞེས་དགོངས་སོ། ། རྫོགས་པ་གཉིས་ཀྱི་རྟེན་དང་ཡེ་ཤེས་ལའང་རུང་ངོ་། ། གསུམ་པ་བསྒོམས་པའི་ཕན་ཡོན་ནི། ཞི་གནས་དང་ལྷག་མཐོང་དང་ཟུང་དུ་སྦྱོར་བ་མཉམ་པར་བསྒོམས་པ་ཡིས། མངོན་དུ་གྱུར་པ་གང་གི་ཚེ་ཟག་བཅས་ཀྱི་ལས་ཀྱི་ལུས་ཀུན་གཞིའི་གནས་ངན་ལེན་བཅོས་ནས། དེའི་ཚེ་ལྷ་སྟེ་ལུས་ཟག་མེད་དང་སེམས་རྟོག་མེད་དུ་འགྱུར་བ་ཡིན། ཞེས་པའམ། ཡང་ན་ལམ་གྱི་ཡེ་ཤེས་ལ་སྦྱར་ཏེ། རྣམ་རྟོག་བཅོམ་པའི་ལུས་ལས་བྱུང་ཞིང་བདེ་བ་རོལ་པའི་ཡེ་ཤེས་ཅན་གང་ཟག་དེས། དེའི་ཚེ་བརྟན་གཡོ་ཁྱབ་པར་མཁྱེན་ཅིང་སེམས་ཅན་ཐམས་ཅད་ཀྱི་དོན་རང་གི་ནུས།
ཞེས་རྐང་པ་ཕྱི་མ་གཉིས་འབྲས་བུའོ། ། བཞི་པ་ཆོས་ཉིད་ཀྱི་ངོ་བོ་ནི། ཇི་ལྟར་ནམ་མཁའ་རྟག་ཏུ་ཀུན་སོང་འདོད། ། ཞེས་པ་ལྟར། འདས་པའི་དེ་བཞིན་ཉིད་གང་མ་འོངས་དེ་བཞིན་ཉིད། ད་ལྟར་དེ་བཞིན་ཉིད་ཅེས་མཉམ་པ་ཉིད་དུ་ཆོས་ཉིད་དེའི་རིགས་ཤེས་པར་བྱས་ནས་བསྒོམས་ན་མཐའ་གཉིས་ལ་མི་གནས་པའི་མྱ་ངན་ལས་འདས་པ་རྟོག་པས་མ་གོས་ཤིང་དེའི་དྲི་མ་སྤངས་པའི་དཔའ་བོར་འགྱུར། ཞེས་ཏེ་རྟེན་གཡོ་ཁྱབ་པར་རྟོགས་པའི་མཚན་ཉིད་ནམ་མཁའ་ལྟར་ནས་དྲི་མ་སྤངས་ཡན་ཆད་དེ་རྐང་པ་དྲུག་འབྲས་བུར་གསལ་ལོ། ། སྤྱི་དོན་གཉིས་པ་གདབ་བྱ་ལ་འདེབས་བྱེད་ཀྱི་དེ་ཁོ་ན་ཉིད་ལ་བཞི་ལས། གདབ་བྱའི་རང་བཞིན་ནི། སྤྱིར་སྒྲ་ཇི་བཞིན་པ།
ཇི་བཞིན་མ་ཡིན་པ། ཡོན་ཏན་གྱིས་ཕྱེ་བ། དབང་གིས་ཕྱེ་བ། བཞིའམ། ཡང་དང་པོ་ནས་གོམས་པ་ལུང་བསྟན་པ། གྲུབ་པ་ཐོབ་པ། ནུས་པས་བཀུག་པ་བཞིའམ། ཡང་དབང་དུས་སུ་ལང་ཚོ། ལམ་དུས་སུ་རིགས། འབྲས་བུའི་དུས་སུ་ཡོན་ཏན་གཙོ་བོ།
ཞེས་པ་དེ་དག་ལའང་སྐྱེ་བས་ཐོབ་པ་དང་སྦྱངས་པ་ལས་བྱུང་བ་ཅི་རིགས་སུ་ཤེས་པར་བྱས་ལ། འདིར་ཇི་བཞིན་པ་དང་། དེ་མ་ཡིན་པ་གཉིས་སྦྱར་ཏེ་རིགས་གཙོ་བོར་དགོངས་སོ། ། འདིར་བཅུ་པའི་དང་པོ་དང་ཐུན་མོང་དུ། མ་བྲམ་ཟེ་མོ། སྲིང་མོ། གར་མ། བུ་མོ། གཡུང་མོ། གཉེན་མོ།
སྲིང་མོའི་བུ་མོ་སྟེ། ཚོས་མ། རྒྱལ་རིགས། གནའ་མ། རྗེའུ་མོ། ཞང་པོའི་ཆུང་མ། རྨངས་མོ། མའི་སྤུན། གདོལ་པ་མོ། སྒྱུག་མོ།
འགའ་ཞིག་ལ་ཕའི་སྲིང་མོ་ཞེས་པ་ནི་མའི་ཁོངས་སུ་བསྡུས་པའོ། ། ཕྱག་ཐིག་ལས། བྲམ་ཟེ་མོ་ནི་མ་ཡིན་ཏེ། ། ཐོད་པ་མ་ནི་སྲིང་མོར་དྲན། ། གར་མཁན་བུ་མོར་ཤེས་པར་བྱ། ། ཌོཾ་བི་ཆུང་མར་རབ་ཏུ་གྲགས། ། བཙོ་བརླག་མཁན་ནི་མནའ་མ་ཡིན། ། གཏུག་མོ་སྒྱུག་མོར་དྲན་པ་འོ། ། ཞེས་པ་ལ་ལར་མི་མཐུན་ཏེ་དགོངས་པ་བསམ་གྱིས་མི་ཁྱབ་བོ། ། གཉིས་པ་ཇི་ལྟར་བསྟེན་ཚུལ།
འདུ་ཤེས་གསུམ་ལྡན་ལ་སོགས་ནི། ། ཐབས་དང་ཤེས་རབ་ཆོ་ག་ཡིས། ། དེ་ཁོ་ན་ཉིད་སྡུག་པའི་རིག་པ་སྟེ་མངོན་དུ་བྱ་བའི་ཕྱིར་རོ། ། མི་མཐུན་པའི་བསམ་པ་ཐ་མལ་རྣམ་རྟོག་དང་། རྟེན་ཉམས་པ་དང་གཞན་གྱིས་ཚོར་བས་བྱེ་བར་མི་འགྱུར་བའི་ཐབས་ལ་འབད་དོ། ། མ་གསང་སྟེ་གསུམ་པོ་གང་རུང་གི་ཉེས་པས་འདིར་དུག་སྦྲུལ་ལ་སོགས་དང་ཕྱི་མར་ངན་འགྲོའི་སྡུག་བསྔལ་བྱེད་དེ། ཕོ་ཉ་རལ་གྲི་སོ་འདྲ་བ། ། གཞན་པར་གྱུར་ན་སྤང་བར་བྱ། ། ཞེས་དང་། སྡང་བས་བསྟེན་པ་ཙམ་གྱིས་མནར་མེད་དུ་ལྟུང་ཞེས་འཆད་དོ། །
གསུམ་པ་གདབ་བྱ་དང་འདེབས་བྱེད་ཕན་ཚུན་མཚོན་པ་ནི་གོ་བར་ཟད་ལ། བཞི་པ་རོ་གཅིག་པར་བྱ་བ་ནི། ཕྱག་རྒྱ་བསམ་གྱིས་མི་ཁྱབ་པར་ཐམས་ཅད་འདེབས་བྱེད་དེ་བཞིན་གཤེགས་པ་ལྔའི་རིགས་སུ་བསྡུས་པས་བརྗོད་དེ། ཆོས་ཐམས་ཅད་དེར་བསྡུས་པས་སོ། ། ཇི་ལྟར་ཞེ་ན། རྒྱུ་སྣང་སྟོང་དབྱེར་མེད་པས་དཔལ་ལྡན་ཏེ་ཆོས་ཉིད་དེ་བཞིན་ཉིད་དུ་གཤེགས་ཤིང་། སྤྲོས་པ་མེད་བཞིན་དུ་ཆོས་ཅན་ལས་འབྲས་བུ་སྣ་ཚོགས་སུ་གཤེགས་པ་སྟེ་སྣང་བ་མི་འགལ་བའི་རིགས་པ་འདིས་དེ་བཞིན་གཤེགས་པའོ། ། ལམ་བདེ་སྟོང་དབྱེར་མེད་པས་དཔལ་ལྡན་ཕྱག་རྒྱའམ་ཐབས་ལས་ཡེ་ཤེས་དེ་བཞིན་ཉིད་དུ་གཤེགས་ཤིང་དེ་ལས་སླར་དེ་དག་གི་རྣམ་རྟོག་ཀྱང་བཅོམ་པར་གཤེགས་པའི་རིགས་པས་དེ་བཞིན་གཤེགས་པའོ། ། འབྲས་བུ་བསོད་ནམས་དང་ཡེ་ཤེས་མཐར་ཐུག་པས་དཔལ་ལྡན་ཆོས་སྐུ་དེ་བཞིན་ཉིད་རྟོགས་པའི་ངོ་བོར་གཤེགས་ཤིང་། དེ་ལས་མ་གཡོས་བཞིན་དུ་སླར་གཟུགས་སྐུ་སྣ་ཚོགས་སུ་གཞན་དོན་དུ་གཤེགས་པར་སྣང་བའི་རིགས་པས་དེ་བཞིན་གཤེགས་པར་བརྗོད་དོ། །
སྤྱི་དོན་གསུམ་པའང་གསུམ་ལས། སྦྱོང་བྱེད་རིགས་བདག་ནི། རིགས་ནི་ཞེས་སོ། ། སྦྱང་གཞི་རིགས་ནི་རིགས་དང་ཞེས་སོ། ། དེ་དག་གི་འབྲེལ་པ་ནི། རྡོ་རྗེ་ཞེས་ཏེ་འདི་དག་གི་འབྲེལ་ཚུལ་འོག་ཏུ་འཆད་ལ་ཚིག་དོན་ཤེས་པར་ཟད་དོ། ། སྤྱིའི་བཞི་པ་ལའང་བཞི་ལས། དང་པོ་ཉམས་སྣང་སྟོང་ཟུང་འཇུག་ཏུ་བསྲེ་བ། བསྒོམ་པ་པོ་ལ་སོགས་རྐང་པ་གཉིས་ཀྱིས་སྟོང་པ། རྐང་པ་ཕྱི་མས་སྣང་བ་སྤྲོས་པ་མེད་བཞིན་དུ་སྣང་ཞེས་པ་ལས་ཟུང་འཇུག་གོ །
གཉིས་པ་རིགས་ལྔའི་མིང་དོན་དང་ཡེ་ཤེས་བསྲེ་བ་ནི། ཟག་མེད་ཀྱི་ཆོས་གཟུགས་བརྙན་གྱི་རྣམ་པར་སྣང་བ་མེ་ལོང་ཡེ་ཤེས། གཉིས་འཛིན་གྱིས་མི་བསྐྱོད་ཆོས་དབྱིངས། དུས་ཀུན་ཏུ་དོན་ཡོད་པ་བྱ་གྲུབ། རིན་ཆེན་ལྟར་མི་རྟོག་བཞིན་དུ་སྙིང་རྗེས་གཞན་དོན་གྱི་རྐྱེན་མཛད་པ་མཉམ་ཉིད། ཤེས་བྱ་དཔག་ཏུ་མེད་པ་སོ་སོར་ཇི་བཞིན་དུ་རྟོགས་པ། དེ་དག་དང་དབྱིངས་དབྱེར་མེད་རྡོ་རྗེ་སེམས་དཔའོ། ། རྣམ་གྲངས་ཀྱིས་ཡོན་ཏན་གཞན་སྟོན་པ། ཚངས་པ་ལ་སོགས་ཏེ་བྷྲཾ་མའི་སྒྲས་སྒྲིབ་པ་བྲལ་བའམ་ཚངས་པ། ཁྱབ་འཇུག་ལྟར་ཤེས་བྱ་ཐམས་ཅད་ལ་ཁྱབ་པའམ་ཐམས་ཅད་དེར་འཇུག་པས་དང་།
རང་གི་རྣམ་རྟོག་ཞི་གནས་གཞན་རྟག་ཏུ་དགེ་བ་ལ་སྦྱོར་བས་དང་། ཆ་མེད་ཀྱི་སྤྱི་ཐམས་ཅད་ལ་ཁྱབ་ཟེར་བ་ལྟར་རང་གཞན་ཀུན་མཉམ་པར་གནས་པས་དང་། གཙོ་བོ་ལ་དེ་ཉིད་ཟེར་བ་ལྟར་ཤེས་བྱའི་དེ་ཁོ་ན་ཉིད་སོ་སོར་རྟོགས་པ་ཟག་མེད་ཀྱི་བདེ་བ་ཐ་མི་དད་པས་དང་། ཟག་མེད་ཀྱི་དགའ་བ་ཡེ་ཤེས་ཏེ། དེ་དང་དབྱིངས་དབྱེར་མེད་དུ་རྟོགས་པས་སངས་རྒྱས་སོ། ། དེ་རྣམས་མཚོན་བྱེད་དཔེའི་ཡེ་ཤེས་ཀྱི་ཆོས་སུ་སྦྱར་ཏེ་ཟག་པ་དང་བཅས་བཞིན་དུ་ཕྱི་ནང་གི་ཆོས་ཐམས་ཅད་གཟུགས་བརྙན་བཞིན་རྟོགས་ཞེས་པ་ནས། བདེ་སྟོང་དབྱེར་མེད་དུ་རྟོགས་པས་སངས་རྒྱས་ཀྱི་བར་དུའོ། ། གསུམ་པ་ལྷའི་མིང་དོན་དང་ཡེ་ཤེས་བསྲེ་བ། ལུས་ལ་དེ་ཧ་ལས་དྷེ་ཨུད་བྷ་བ་ཞེས་དྲངས་པའི་བར་གྱི་ཚིག་མི་མངོན་པར་བསྡུ་བས་དྷེ་བ་སྟེ་ལྷར་འགྱུར་ལ་དོན་ནི་སྟོན་པ་ལ་ལྷའི་ལྷ་ཞེས་པ་ལྟར་འདིར་ཡང་ལུས་ལས་འབྱུང་ཞིང་བདེ་བ་ལ་རོལ་པས་སོ། ། བཞི་པ་སངས་རྒྱས་ཀྱི་མིང་དོན་དང་ཡེ་ཤེས་བསྲེ་བ།
སངས་རྒྱས་ལ་བྷ་ག་ཝན་གྱི་དོན་མངའ་བ་བཞིན་ཡེ་ཤེས་དེ་ཡང་རྟོག་པ་འཇོམས་ཤིང་བདེ་ཆེན་དང་ལྡན་པས་བཅོམ་ལྡན་ནོ། ། སྤྱིའི་ལྔ་པ་ནི་གང་གི་ཕྱིར་རྟེན་ནམ་ཡེ་ཤེས་ལ་མ་ཞེས་འདོགས་སྙམ་ན་མ་ལ་ཡོ་ཤི་ཏའི་ཡོ་ནི་སྐྱེ་གནས་ཤི་དའི་དོན་བསྐྱེད་པའམ་འགྲོ་བས་ཏེ། དོན་ནི་ཕྱག་རྒྱའམ་ཙཎྜ་ལི་རུང་སྟེ་སྐྱེ་འགྲོ་རང་བཞིན་མེད་པར་གསལ་བར་རྟོགས་པའི་རྟེན་ལའང་དེར་གདགས་ལ་ཡེ་ཤེས་ལའང་གདགས་ཞེས་པའོ། ། དེ་བཞིན་དུ་སྲིང་མོ་ལ་བྷ་གི་ནི་ལས་བྷ་ག་སྐལ་པ་ཨི་ནི་སྟོན་པས་སོ། ། བུ་མོ་ལ་འདུ་ཧི་ཏི་ལས་དྷུ་དྷོ་ཧ་འཇོ་བ་ཏེ་རྒྱུད་ལ་ཡོན་ཏན་ནོ། ། དེས་ཡེ་ཤེས་སྐྱེད་པའི་གྲོགས་མའི་སྤུན་དང་སྐལ་བ་སྟོན་པ་ལས་གོང་དུ་འཕེལ་བ་སྲིང་མོའི་བུ་མོ་ལ་སོགས་སོ། ། རས་ཁ་དོག་སྒྱུར་བ་ལྟར་གཟུང་འཛིན་གྱིས་སྟོང་པར་སྒྱུར་བ་དང་། གར་མཁན་གྱིས་ཤེས་པ་གཡོ་བ་ལྟར་རྟོག་པ་གཡོ་བ་དང་། གཡུ་མོ་ལ་བྲམ་ཟེ་སོགས་མི་རེག་པ་ལྟར་རྟོག་པ་ཚུར་མི་རེག་པ་དང་། དེས་ཕར་མི་རེག་པ་བྲམ་ཟེ་དང་རྒྱལ་རིགས་ལ་སོགས་ཏེ་ཕན་ཚུན་དུ་སུམ་ཅུ་སོ་གཉིས་ཀྱིས་རྟོགས་པ་བསྐྱེད་དོ། །
སྤྱི་དོན་གསུམ་པ་ལ་ལྔ་ལས། བརྗོད་པ་བཟླས་པར་འགྱུར་བ་ནི་ཆགས་སྡང་སོགས་ཀྱིས་མ་བསླང་བའི་ངག་གིས་རྟོག་པ་ལས་ཡིད་སྐྱོབ་པ་དང་། དེས་ན་རྐང་པས་བཅགས་པས་དཀྱིལ་འཁོར་སྟེ་ཉིད་པ་ནི་མརྡ་ན་ལས་མནྡ་ནའོ། ། ལག་པ་བསྒྱུར་བས་དེ་བཞིན་གཤེགས་པའི་དངོས་གྲུབ་འགུགས་པས་ཕྱག་རྒྱ་སྟེ་ཉིད་པའི་མ་ལས་མུ་ཏྲའོ། ། བསམས་པ་ཐམས་ཅད་བསམ་གཏན་ཏེ་རྣམ་རྟོག་མེད་པས་སོ། ། ཡེ་ཤེས་བཟའ་བའི་དེ་ཉིད་དུ་འགྱུར་བ་ནི། ཕ་ལས་གསང་དབང་གི་བདེ་བ་ཐོབ་པ་ལྟར་རང་གིས་གསུམ་པར་མངོན་དུའམ། ཕ་སྟེ་ཡེ་ཤེས་སྐྱེད་པའི་རྟེན་སྤྱི་བོའི་ཧཾ་ལས་བྱུང་བའི་བྱང་སེམས་རང་ལྟེ་བའམ་དབང་གི་གནས་སུ་བཟའ་བ་ལྟར་ཉམས་སུ་མྱོང་བར་བྱའོ། ། དེ་ལྟར་བདེ་སྟོང་གོམས་པ་གང་གིས་གཞན་ལ་སྲོག་གི་བར་ཆད་དུ་འགྱུར་བས་འཆི་བའང་འདིར་རང་བཞིན་གྱི་འོད་གསལ་དང་བསྒོམས་པའི་བདེ་བ་ངོ་འཕྲོད་ནས་བསམ་གཏན་དུ་བརྗོད་དེ། ཀུན་སྤྱོད་ལས།
འཆི་བ་ཞེས་བྱ་རྣམ་རྟོག་སྟེ། ། མཁའ་སྤྱོད་གནས་སུ་འཁྱེར་བར་བྱེད། ། ཅེས་སོ། ། དེ་དག་ཀྱང་བཞིར་འདུས་ཏེ། དེ་བཞིན་ཉིད་ཀྱི་དག་པས་ཕ་རོལ་ཏུ་ཕྱིན་པ་དང་མཐུན་པར་རྟོགས་བྱའི་དོན་དང་། རྩའི་མཛེས་སྤྱི་ནས། འདེབས་བྱེད་ཡན་ཆད་ཀྱིས་མྱུར་དུ་རྟོགས་པའི་ཐབས་དང་། རིགས་དང་རིགས་བདག་གིས་དེའི་འཐད་པ་དང་། མཚོན་བྱེད་མན་ཆད་ཐམས་ཅད་ནི་ཡེ་ཤེས་ཀྱི་མཚན་ཉིད་དེ། བརྗོད་པར་བྱ་བ་དང་།
ཞེས་སོགས་ཀྱི་དོན་ཡང་དེ་ཉིད་ཡིན་ནོ། ། རབ་ཏུ་བྱེད་པ་དང་པོའོ།། །། འཇུག་པའི་སྤྱི་དོན་ལས་བརྗོད་བྱ་ཕ་རོལ་ཏུ་ཕྱིན་པ་དང་སྤྱི་དང་སྦས་པ་གཙོ་བོ། བསྐྱེད་པ་སྤྱི་དང་མཐར་ཐུག་ཞར་བྱུང་ངོ་། ། རྗོད་བྱེད་ཡན་ལག་གཙོ་བོ་བསྡུས་དོན་ཞར་བྱུང་དང་། མངོན་རྟོགས་ལམ་རིམ་གྱིས་ས་དང་ལྟ་བ་དང་རྫོགས་རིམ་གཙོ་བོ། བསྐྱེད་རིམ་དང་འབྲས་བུ་ཅུང་ཟད་དོ། ། རྩ་བའི་རྒྱུད་ཀུན་སྤྱོད་ལེའུ་གཉིས་པར་ཚིག་དོན་རྣམ་པར་ཕྱེ་བས་དང་། གསུམ་པ་དང་ཨ་བྷི་ད་ནར་ཚུལ་མི་འདྲ་བས་སོ། ། ཀྱཻ་རྡོ་རྗེ་ལེའུ་དང་པོར་གསལ་བར་བྱེད་ཅིང་ཆ་མཐུན་པ་དང་རྒྱུད་སྡེ་གཞན་དུ་ཁ་སྐོང་ངོ་། །
གཞུང་ལ་བཤད་པར་དམ་བཅའ་བ་དང་། དོན་དངོས་དང་། མིང་གསུམ་ལས། དང་པོ་བྱང་ཆུབ་སྤངས་རྟོགས་གཉིས་ཕྱོགས་ཀྱི་ཆོས་དེ་བསྒྲུབ་བྱེད་ལམ་བཤད་ཅེས་པ་སྟེ་གོང་དུ་ལྟ་བས་སྒྲོ་འདོགས་བཅད་ནས་སྤྱོད་པས་དེ་གོམས་པར་བྱ་བར་བསྟན་པ་ལས་ལམ་ཐམས་ཅད་འདི་དག་ཏུ་འདུས་ལ་དེའང་སྤྱིའི་དོན་སེམས་གཙོ་བོར་བྱས་པའི་ཞི་ལྷག་ཟུང་འབྲེལ་ལམ་ལྔས་བསྡུས་པ་དང་། སྦས་པའི་དོན་ལུས་ལ་གནད་དུ་བསྣུན་པས་སེམས་ལ་རྟོགས་པ་མྱུར་དུ་འཆར་བས་དེ་དག་ལ་སྤྱོད་པའམ་འཇུག་པ་ཞེས་དགོངས་སོ། ། གཉིས་པ་ལའང་སྤྱི་དང་། སྦས་པ་གཉིས་ལས། དང་པོ་ལ་བཞི་སྟེ། ཚོགས་ལམ། སྦྱོར་ལམ།
མཐོང་ལམ། སྒོམ་ལམ་མོ། ། དང་པོ་ལ་གསུམ་ལས་འདི་ཐམས་ཅད་ལ་དོན་ལྔ་ལྔར་གནས་ཏེ། དྲན་པ་ཉེར་གཞག་གི་ངོ་བོ་དྲན་པ་དང་ཤེས་རབ་ཏེ། དྲན་པ་དང་ལྡན་ཞེས་དང་། ཡང་དག་པར་རབ་ཏུ་ཤེས། ཞེས་སོ། དམིགས་པ་བཞི་ལས་རེ་རེའང་གསུམ་གསུམ་སྟེ། དབང་པོ་དང་། ཡུལ་དང་།
གཉིས་ཀས་བསྡུས་པའམ། རང་གཞན་དང་གཉིས་ཀའི་རྒྱུད་ཀྱིས་བསྡུས་པའི་ལུས་དང་། དབང་པོ་དང་། ཡུལ་དང་། གཉིས་ཀ་ལ་བརྟེན་ནམ་སྒོ་ལྔའི་ཤེས་པ་དང་། ཡིད་ཤེས་དེ་གཉིས་ཀའི་འཁོར་དུ་སྐྱེས་པའི་ཚོར་བ་དང་། རྒྱུ་དང་སྐྱེ་མཆེད་ནང་གི་དང་། ཕྱིའི་དང་། གཉིས་ཀའི་ལ་དམིགས་ནས་སྐྱེས་པའི་ཆོས་དེ་སྟོན་པའི་ཆོས་དང་། ཕྱི་རོལ་བྱེད་ཀྱི་དང་།
གཉིས་ཀའི་ཟེར་བ་ནི་གྱི་ནའོ། ། རང་གི་དང་གཞན་གྱི་དང་གཉིས་ཀའི་སེམས་སམ། རང་རིག་དང་གཞན་རིགས་དང་གཉིས་ཀའི་གཞི་ཀུན་གཞིའོ། ། བསྒོམ་ཚུལ་མི་གཙང་བ་དང་། སྡུག་བསྔལ་བ་དང་། བདག་མེད་པ་དང་། མི་རྟག་པ་དང་། ཐམས་ཅད་རང་བཞིན་མེད་པར་རྗེས་སུ་ལྟ་ཞིང་ཞི་གནས་ཀྱིས་གནས་ཤིང་། ལྷག་མཐོང་གིས་རབ་ཏུ་ཤེས་ཏེ་མ་རིག་པ་དང་ཚུལ་བཞིན་མ་ཡིན་པར་ཡིད་ལ་བྱེད་པ་ལ་སོགས་རྩ་བ་ཞེས་པའམ། མདོ་ལས།
འཇིག་རྟེན་གྱི་ཆགས་སེམས་དང་ཡིད་མི་བདེ་བ་རྣམ་པར་བསལ་ཞིང་སྤྱོད་ཞེས་སོ། ། གྲོགས་དྲན་པ་དང་ཤེས་བཞིན་དང་ལྡན་པར་མཚུངས་པར་ལྡན་པའི་སེམས་དང་སེམས་བྱུང་ཐམས་ཅད་ཡིན་ལ་བྱེ་བྲག་ཏུ་ཡིད་ལ་མི་བྱེད་པའི་གཉེན་པོར་འདུན་པ། ལེ་ལོའི་གཉེན་པོར་བརྩོན་འགྲུས། བྱིང་རྒོད་ཀྱི་རྩོལ་བ། ཞུམ་པའི་ཡིད་སྤྲོ་བ། གནོད་པ་སྐྱེལ་བའི་མ་ཐན་པ་སྟེ་མི་ལྡོག་པ། ཆོག་པར་འཛིན་པའི་མི་ནུར་པའི་བརྩོན་འགྲུས། གདམ་ངག་བརྗེད་པའི་ཡིད་དྲན་པ། ལྟུང་བས་ཡིད་ལ་གཙིགས་པའི་ཤེས་བཞིན། བརྩོན་འགྲུས་འདོར་བའི་གཉེན་པོར་བདག་ཡོད་པ་བསྒོམ་པ་སྟེ་དགུ་དང་ལྡན་པའོ། །
འབྲས་བུ་བཞི་སྟེ། རྩ་བར་འཛིན་པ་ལ་སོགས་པ་ཕྱིན་ཅི་ལོག་བཞི་སྤོང་། ལུས་ལ་སོགས་པར་འཛིན་པ་དང་བྲལ། བདེན་པ་བཞི་ལ་འཇུག་པས་ཏེ་ལུས་མ་བརྟགས་པས་ཀུན་གཞིའི་བག་ཆགས་གནས་ངན་ལེན་འདུ་བྱེད་ཀྱི་སྡུག་བསྔལ་ཡིན་པ་ལ་དེར་ཤེས་ཤིང་དེས་སྐྱེད་པའི་ཕུང་པོ་སྡུག་བསྔལ་མངོན་དུ་རྒྱུར་ཤེས་པས་སྡུག་བསྔལ་གྱི་བདེན་པ་ལ་འཇུག་གོ ། དེའི་རྒྱུ་༵སྲིད་པ་དེའི་རྒྱུ་ཚོར་བ་ཡིན་པ་ལ་དེས་སྡུག་བསྔལ་གྱི་རྩ་བའོ། ། ཞེས་ཀུན་འབྱུང་གི་དང་། བདག་ཏུ་ཞེན་པའི་གཞི་སེམས་ཡིན་ལ། དེ་མི་རྟག་པས་མི་ཞེན་ཏེ་དེས་འགོག་པའི་དང་། ཆོས་བདག་མེད་དེ་རྟེན་འབྲེལ་ཆོས་ཙམ་དུ་ཤེས་པས་ཀུན་ནས་ཉོན་མོངས་པ་དང་རྣམ་བྱང་ལ་མ་རྨོངས་པས་ལམ་གྱི་བདེན་པ་ལ་འཇུག་སྟེ་དབུས་མཐའ་ལས། གནས་ངན་ལེན་ཕྱིར་སྲིད་རྒྱུའི་ཕྱིར། །
གཞིི་ཡི་ཕྱིར་དང༵་རྨོངས་པའི་ཕྱིར། ། བདེན་པ་བཞི་ལ་འཇུག་བྱ་བས། ། དྲན་པ་ཉེ་བར་བཞག་པ་བསྒོམ། ། ཞེས་སོ། ། ཚོགས་ལམ་ཆུང་ངུའོ། ། ཡང་དག་པར་སྤོང་བའི་ངོ་བོ་བརྩོན་འགྲུས། དམིགས་པ་མི་དགེ་བ་དང་དགེ་བའི་ཆོས་མ་སྐྱེས་པ་དང་སྐྱེས་པས་བཞི། བསྒོམ་ཚུལ། སེམས་ཀྱིས་མདུན་པ་སྐྱེད། ལུས་ངག་དང་བཅས་པ་སྦྱོར་བའི་དུས་སུ་འབད་དོ། །
དངོས་གཞིའི་དུས་སུ་བརྩོན་འགྲུས་རྩོམ་ཞིང་བྱིང་རྒོད་མེད་པར་སེམས་མཉམ་པར་འཇོག་གོ ། རྗེས་ལ་སྨོན་ལམ་ཡང་དག་པར་འདེབས་སོ། ། ཁ་ཅིག་ལས་སེམས་ཡང་དག་པར་རབ་ཏུ་འཇོག རབ་ཏུ་འཛིན་ཞེས་པ་ལྟར་ན། རྒོད་ན་ཞི་གནས་ཀྱི་རྒྱུ་མཚན་གྱིས་རབ་ཏུ་འཇོག བྱིང་ན་རབ་ཏུ་འཛིན་པའི་རྒྱུ་མཚན་གྱིས་གཟེངས་བསྟོད་ལ་བཏང་སྙོམས་སུ་ཆ་བསྙམ་ཞེས་པའོ། ། གྲོགས་དེ་དང་མཚུངས་པའི་སེམས་དང་སེམས་བྱུང་། འབྲས་བུ་དང་པོ་གཉིས་ཀྱིས་མི་མཐུན་ཕྱོགས་ཉམས། ཕྱི་མ་གཉིས་ཀྱིས་གཉེན་པོ་འཕེལ་ཏེ་ཚོགས་ལམ་འབྲིང་པོ་མཐར་ཕྱིན་པའོ། ། རྫུ་འཕྲུལ་གྱི་རྐང་པའི་ངོ་བོ་ནི་ཏིང་ངེ་འཛིན།
དམིགས་པ་དེས་ཐོབ་པའི་རྫུ་འཕྲུལ། བསྒོམ་ཚུལ་དབུས་མཐའ་ལས། ལེ་ལོ་དང་ནི་གདམས་ངག་རྣམས། ། བརྗེད་དང་བྱིང་དང་རྒོད་པ་དང་། ། འདུ་མི་བྱེད་དང་འདུ་བྱེད་དེ། ། འདི་དག་ཉེས་པ་ལྔར་འདོད་དོ། ། ཞེས་དང་། ཕྱི་མ་ནས་བྱིང་བ་དང་རྒོད་པས་སྐྱོན་གཅིག་བྱེད་དེ་ཞེས་པས་ལྔ་པོ་དེ་སྤོང་པའི་འདུ་བྱེད་བརྒྱད་བཞིར་བསྡུས་པ་སྟེེ། གནས་དང་དེ་ལ་གནས་པ་དང་། ། རྒྱུ་དང་འབྲས་བུ་ཉིད་དུ་འོ། །
ཞེས་པས་གནས་འདུན་པ་དེའི་རྒྱུ་དད་པ། གནས་པ་བརྩོན་འགྲུས་གསུམ་འབད་པ་དང་། དེའི་འབྲས་བུ་ལུས་སེམས་ཤིན་ཏུ་སྦྱངས་པ་ཕན་འདོགས་པ་སྟེ་དེ་དག་ལེ་ལོའི་གཉེན་པོའོ། ། བརྗེད་པའི་གཉེན་པོ་དྲན་པ་དང་། ། བྱིང་རྒོད་གྱི་གཉེན་པོ་ཤེས་བཞིན་གཉིས་ཉེ་བར་ཕན་འདོགས་པའོ། ། བྱིང་རྒོད་འཇུག་ཀྱང་འདུ་མི་བྱེད་པའི་གཉེན་པོ་སེམས་པ་དང་། མི་འཇུག་ཀྱང་འདུ་བྱེད་པའི་གཉེན་པོ་བཏང་སྙོམས་གཉིས་གཉེན་པོའོ། ། དེ་དག་ནི་གཙོར་ཞི་གནས་སོ། ། དེ་ལ་བརྟེན་ནས་ལྷག་མཐོང་ནི་སྡུག་བསྔལ་ལ་དེར་ཤེས་པ་བྱེ་བྲག་ཕྱེད་པས་ཡིད་ངེས་པར་འབྱུང་བ་དང་། ཀུན་འབྱུང་ལ་དེའི་རྒྱུར་ཤེས་ནས་འདོད་ཆགས་དང་བྲལ་བས་དང་།
འགོག་པ་ལ་མངོན་དུ་བྱ་བར་ཤེས་པས་དང་། ལམ་ལ་རྒྱུད་ལ་བརྟེན་ལ་རྣམ་བྱང་ཐོབ་པར་འགྱུར་རོ་ཞེས་ཤེས་པས་དེ་དག་ལ་ཕྱིན་ཅི་ལོག་ཏུ་འདུན་པ་སོགས་ནུབ་ནས་སེམས་མི་འཇོག་ཅེས་པ་སྟེ། བྱམས་པས། ནད་ནི་ཤེས་བྱ་ནད་ཀྱི་རྒྱུ་ནི་སྤང་བྱ་ལ། ། བདེ་གནས་ཐོབ་བྱ་སྨན་ནི་བསྟེན་པར་བྱ་བ་ལྟར། ། སྡུག་བསྔལ་རྒྱུ་དང་དེ་འགོག་པ་དང་དེ་བཞིན་ལམ། ། ཉེས་བྱས་སྤང་བྱ་རེག་པར་བྱ་ཞིང་བསྟེན་པར་བྱ། ། ཞེས་གསུངས་པ་ལྟ་བུའོ། ། གྲོགས་ནི་གུས་པར་སྦྱོར་བའི་འདུན་པ། རྒྱུན་དུ་སྦྱོར་བའི་བརྩོན་འགྲུས།
གཞན་གྱིས་བསྟན་པའམ་རང་གིས་སོ་སོར་བརྟགས་པ་ཡིས་ཆོས་རབ་ཏུ་བྱེད་པའི་དཔྱོད་པ། གོམས་པའི་རྒྱུན་གྱིས་སེམས་གནས་པ་བཞི་དང་མཚུངས་ལྡན་ཐམས་ཅད་དེ་གྲོགས་ཅན་ཏིང་ངེ་འཛིན་ལ་འགྲོགས་ཀྱི་མིང་གིས་གདགས་སོ། ། འབྲས་བུ་རྫུ་འཕྲུལ་དང་ཟག་བཅས་ཀྱི་མངོན་ཤེས་ཅི་རིགས་སུ་ཐོབ་པ་སྟེ་ཚོགས་ལམ་ཆེན་པོ་མཐར་ཕྱིན་པའོ། ། བཅུ་གཉིས་པོ་ཐམས་ཅད་ཀྱང་ཐར་པའི་ཆ་དང་མཐུན་པའི་དགེ་བ་འཁོར་བར་སྐྱེ་བའི་ནུས་པ་འཇོམས་པའི་ཚུལ་གྱིས་འབྱུང་ཡང་གཟུང་འཛིན་དུ་ཞེན་པ་དང་བཅས་པས་བསྒོམ་འདོད་པར་སྤྱོད་པ་དང་བཅས་པའོ། ། དབང་པོ་དང་སྟོབས་ཀྱི་དམིགས་པ་བདེན་པ་བཞི། ངོ་བོ་འཇིག་རྟེན་པའི་ཡང་དག་པའི་ལྟ་བ་ལ་ངེས་པར་ཡིད་ཆེས་ཏེ་བསམ་སྦྱོར་གཉིས་ཀ་དང་། བསམ་པས་གནག་པ་དང་། འདྲེན་མའི་ལས་འཚོ་བའི་རྒྱུར་ཡང་མི་བྱེད་ལ། གཉིས་ཀས་དང་བསམ་པས་དཀར་བ་མངོན་དུ་བྱེད་པའི་དད་པ་དང་དེའི་ཡུལ་ལ་གུས་པས་མངོན་དུ་སྦྱོར་བའི་བརྩོན་འགྲུས་དང་། དེ་ཉིད་མི་བརྗོད་ཅིང་ཆུད་མི་ཟ་བའི་དྲན་པ་དང་།
དེ་ལ་རྩེ་གཅིག་ཏུ་བྱེད་པའི་ཏིང་ངེ་འཛིན་ཞི་གནས་དང་། བླང་དོར་ལ་མ་རྨོངས་པའི་ཤེས་རབ་ལྷག་མཐོང་སྟེ་གཉེན་པོ་ལ་ལྷུར་བྱེད་པའི་དུས་ན་དབང་པོ་དང་། དེས་མི་མཐུན་ཕྱོགས་འཇོམས་པའི་དུས་ན་སྟོབས་ལྔའོ། ། བསྒོམ་ཚུལ་སྔ་མ་དང་འདྲ་ལ། གྲོགས་དེ་དག་དང་མཚུངས་ལྡན་ཐམས་ཅད། འབྲས་བུ་དང་པོས་དྲོད་དང་རྩེ་མོ་སྟེ་གཟུང་བ་མི་བདེན་པར་རྟོགས་ལ། གཉིས་པས་བཟོད་པ་དང་ཆོས་མཆོག་སྟེ་འཛིན་པ་རང་བཞིན་མེད་པར་རྟོགས་པ། དབུས་མཐའ་ལས། དབང་པོ་རྣམས་དང་སྟོབས་རྣམས་ལ། ། ངེས་འབྱེད་ཆ་མཐུན་གཉིས་གཉིས་སོ། །
ཞེས་སོ། ། མིང་དོན་འཇིག་རྟེན་ལས་འདས་པའི་རྟོགས་པར་ངེས་པར་འབྱེད་པ་མཐོང་ལམ་དེའི་ཆ་དང་མཐུན་པས་སམ། དབྱིག་གཉེན་གྱིས་འདས་པའི་ལམ་ཐམས་ཅད་ངེས་འབྱེད་དེའི་ཆ་མཐོང་ལམ་དེ་དང་མཐུན་པར་མཉམ་བཞག་ཏུ་རྟོགས་པས་ཞེས་ཏེ་དེ་དག་གིས་མྱ་ངན་ལས་འདས་པའི་སྟོབས་བསྐྱེད་པའི་ཚུལ་དུའོ། ། མཐོང་ལམ་ལ་བྱང་ཆུབ་ཀྱི་ཡན་ལག་བདུན་གྱི། དམིགས་པ་བདེན་པ་བཞིའི་ཆོས་ཉིད། ངོ་བོ་སྔར་སྤྱིའི་རྣམ་པ་ཅན་གྱི་ཆོས་ཉིད་ལ་དམིགས་པ་མ་བརྗེད་པའི་དྲན་པ་གནས་ཀྱི་དང་། དེ་ལ་བརྟེན་ནས་ཆོས་ཉིད་གསལ་སྣང་གི་རྟོགས་པས་འཇིག་རྟེན་ལས་འདས་པར་རྣམ་པར་འབྱེད་པ་ངོ་བོ་ཉིད་དང་། དེ་ཉིད་ལ་མྱུར་དུ་འཇུག་པའི་བརྩོན་འགྲུས་གྲོགས་ཀྱི་དང་། དེས་རང་གཞན་གྱི་དོན་ཐོབ་པས་ཚིམ་ཞིང་དགའ་བ་ཕན་ཡོན་གྱི་དང་། སྤང་བྱ་ཀུན་ཏུ་བརྟགས་པའི་རིགས་ཐམས་ཅད་སྤངས་པས་ལུས་སེམས་ཤིན་ཏུ་སྦྱངས་པར་དང་།
ཆོས་ཉིད་ལ་རྩེ་གཅིག་པ་ཟག་མེད་ཀྱི་ཏིང་ངེ་འཛིན་དང་།

བརྣབ་སེམས་དང་ཡིད་མི་བདེ་བ་ལ་སོགས་བྱིང་དགོད་བསལ་བའི་བཏང་སྙོམས་གསུམ་ཉོན་མོངས་པ་མེད་པའི་ཡན་ལག་སྟེ། བྱམས་པས། རང་བཞིན་ཡན་ལག་གནས་ཡན་ལག ། གསུམ་པ་ངེས་འབྱུང་ཡན་ལག་སྟེ། ། བཞི་པ་ཕན་ཡོན་ཡན་ལག་ཡིན། ། རྣམ་གསུམ་ཉོན་མོངས་མེད་ཡན་ལག ། ཅེས་སོ། ། དེའང་ཆོས་རབ་ཏུ་འབྱེད་པ་བྱང་ཆུབ། གཞན་ཡན་ལག་གམ། བར་ཆད་མེད་པའི་ལམ་དུ་རྟོགས་པའི་ཆོས་རྣམ་འབྱེད་ཡན་ལག་དང་། རྣམ་གྲོལ་གྱི་ལམ་དུ་རྟོགས་པའི་རྣམ་འབྱེད་བྱང་ཆུབ་ཅེའོ། །
སྒོམ་པ་རྫུ་འཕྲུལ་གྱི་རྐང་པ་བཞིན། གྲོགས་དེ་དག་དང་མཚུངས་ལྡན་ཐམས་ཅད། འབྲས་བུ་དམིགས་པ་ཉིད་མཐར་ཕྱིན་པ་ནི་དེ་མཐོང་ལམ་མོ། ། ལམ་གྱི་ཡན་ལག་བརྒྱད་ཀྱི་དམིགས་པ་བདེན་པ་བཞིའི་ཆོས་ཉིད་ཕྱིན་ཅི་མ་ལོག་པ། ངོ་བོ་འཇིག་རྟེན་ལས་འདས་པ་སྟེ་བདག་བདེན་དངོས་སུ་ལྟ་བས་རྟག་པར་ལྟ་བས་ཀུན་ནས་མ་བསླང་བ་ཡན་ཆད་གང་ཟག་ལ་བདག་མེད་དང་། སྲིད་པར་ཞེན་པ་དང་བྲལ་བས་བསླང་བ་ནས་མཐའ་གཉིས་སུ་མི་ལྟ་བའི་བར་ནི་ཆོས་ལ་སྟེ་བདག་མེད་གཉིས་གསལ་བར་རྟོགས་པ་ཡང་དག་པའི་ལྟ་བ་དང་ཡོངས་སུ་གཅོད་པའི་ཆགས་སྡང་རྨོངས་གསུམ་གྱི་རྟོག་པ་མེད་ཅིང་ས་གཉིས་པ་ལ་ཚུལ་ཁྲིམས་དང་། གསུམ་པར་ཏིང་ངེ་འཛིན་དང་། བཞི་པ་ལྔ་པ་དྲུག་པར་ཤེས་རབ་དང་། བཅུ་པ་མན་ཆད་རྣམ་གྲོལ་དང་། མཐར་ཕྱིན་ལ་རྣམ་གྲོལ་གྱི་ཡེ་ཤེས་མཐོང་བ་སྟེ་ཟག་མེད་ཀྱི་ཕུང་པོ་ལྔས་ཀུན་ནས་བསླང་བ་ཡང་དག་པའི་རྟོག་པ་གཞན་གོ་བར་བྱེད་པ་དང་།
རང་གཞན་གྱི་རྒྱུད་ལ་ཟུག་རྔུ་མི་སྐྱེད་ཅིང་ཐར་པའི་བདག་རྐྱེན་དུ་འགྱུར་ལ་མཉམ་པར་བཞག་པས་རན་ཅིང་རིགས་པ་དང་དུས་སུ་སྨྲ་བ་ཡང་དག་པའི་ངག་དང་ལས་འབྲས་མངོན་སུམ་དུ་མཐོང་བས་ངན་པའི་ལས་ལ་མི་འཇུག་ཅིང་ཟག་མེད་ཀྱི་ལས་ཀྱིས་གོང་མའི་ཡོན་ཏན་ཐོབ་པར་བྱེད་པ་ལས་ཀྱི་མཐའ་དང་། འཚོ་བ་མེད་པའི་འཇིགས་པ་དང་བྲལ་བའི་ཚུལ་འཆོས་དང་། ཁ་གསག་དང་། གཞོག་སློངས་དང་། ཐོབ་ཀྱིས་འཇལ་དང་། རྙེད་པས་དེ་ཚོལ་བའི་ལོག་འཚོ་ལྔ་སྤངས་པ་ནི། ཡོན་ཏན་ཡང་དག་པའི་ཞེས་པ་དང་གོ་རིམ་བཞིན་དེ་དེས་ཁ་ན་མ་ཐོ་བ་མེད་པས་འཚོ་བ་ཡང་དག་པའི་འཚོ་བ་གསུམ་པོ་གཞན་གྱིས་གདམས་པའོ་ཞེས་ཡིད་ཆེས་པར་བྱེད་པའི་དང་། གཉེན་པོ་ལ་རྩོལ་ཞིང་སྤྲོ་བས་འཇུག་པ་ཡང་དག་པའི་རྩོལ་བ་ཉོན་མོངས་པའི་སྒྲིབ་པ་མེད་པའི་དང་། གཉེན་པོ་དབང་དུ་བྱེད་པ་དང་། ལམ་ཡང་དག་པ་ལ་སྦྱོར་བའི་དྲན་པ་མ་བརྗེད་པ་ཡང་དག་པའི་དྲན་པ་ཉེ་བའི་ཉོན་མོངས་མེད་པའི་དང་།
ཟུང་འཇུག་གི་ཏིང་ངེ་འཛིན་གྱིས་སངས་རྒྱས་ཀྱི་ཡོན་ཏན་ཐམས་ཅད་ཐོབ་པར་བྱེད་པ་ཡང་དག་པའི་ཏིང་ངེ་འཛིན་ཡོན་ཏན་ཁྱད་པར་ཅན་ལ་སྒྲིབ་པ་མེད་པའི་ཡན་ལག་སྟེ་དྲུག་ཏུ་བསྡུས་པའོ། ། བསྒོམ་པ་སྔ་མ་དང་འདྲ་ལ། གྲོགས་དེ་དག་དང་མཚུངས་ལྡན་ཐམས་ཅད་དོ། ། འབྲས་བུ་སྤང་བྱ་ལྷན་སྐྱེས་ཀྱི་རིགས་ཐམས་ཅད་སྤངས་ནས་ས་བཅུ་མཐར་ཐུག་པའོ། ། བསྒོམ་ལམ་དང་མཐར་ཕྱིན་གཉིས་ཀ་དེ་དག་གིས་རྫོགས་ཏེ་རྣམ་གྲོལ་གྱི་ཡེ་ཤེས་སྨོས་པའི་ཕྱིར་རོ། ། ཕ་རོལ་ཏུ་ཕྱིན་པའི་ཐེག་པ་དང་ཐུན་མོང་དུ་བཤད་པའོ། ། སྦས་པ་ལའང་བཞིའམ་གསུམ་ལས་ལམ་དང་འབྲས་བུ་ཐམས་ཅད་ལུས་ལ་བསྡུ་བ། དེ་དག་ཉིད་སྤང་བྱ་དང་སྤོང་བྱེད་ཐམས་ཅད་ལུས་ལ་གཏན་ལ་ཕབ་ནས་དེ་ལ་གནད་དུ་བསྣུན་ལ་མྱུར་དུ་རྡ་ོརྗེ་འཛིན་པ་ཐོབ་པར་བྱེད་པ་ཡང་དག་པའི་དོན་དུ་བཤད་པ་ནི། སུམ་ཅུ་སོ་བདུན་པ་བརྒྱད་རྣམ་གྲངས་དགུས་ས་དང་ལམ་གྱི་སྒྲོ་འདོགས་བཅད་དེ། ཇི་ལྟར་ཞེ་ན་དགའ་བ་ལ་སོགས་ཏེ་སོ་གཉིས་པ་རྣམས་ལས་ས་བཅུ་གཉིས་དང་ལྔ་པ་རྣམས་ཀྱི་ང༵་ནུས་པས་བཅུ་གསུམ་པའོ། །
སྦྱང་གཞི་རགས་པ་དབང་པོ་དྲུག་ལ་སོགས་ཡུལ་དུ་སྣང་བ་དྲུག་དང་། ཕུང་པོ་ལྔ་ལ་སོགས་འབྱུང་པ་ལྔ་དང་། དེ་དག་གི་རྩ་བ་ཉོན་མོངས་པ་ལྔ། ཁྱད་པར་ཕུང་པོ་ཉིད་ཀྱིས་ཆ་ཤས་ཚིགས་བརྒྱད་རྐང་མཐིལ་སྤྱི་བོ་དང་བཅུའོ། ། སྦྱོང་བྱེད་ཐུན་མོང་བ་གོང་དུ་བཤད་པ་སྐྱེད་རིམ་གྱི་གཞལ་ཡས་ཁང་དང་སྦྱར་བ་ཐམས་ཅད་གསང་བ་ལས་གསུང་ཞིིང་། ལྷ་ནི་འཁོར་ལོ་སྡོམ་པས་སུམ་ཅུ་སོ་བདུན་ཚང་བ་དང་། འཕགས་པས་ལྷ་སོ་གཉིས་ཡེ་ཤེས་ལྔ་དང་བཅས་པ། འདིར་བླ་མ་དག་གི་སངས་རྒྱས་ཐམས་ཅད་ཀྱི་གནས་ཏེ་རིགས་ལྔ་ལྷ་མོ་ལྔ་མངོན་བྱང་ལྔ་དང་བཅས་པ་དང་། རང་བཞིན་གྱིས་བྱང་ཆུབ་སེམས་དཔའ་རྣམས་ཏེ་བྱམས་པ་དང་གཟུགས་རྡོ་རྗེ་ལ་སོགས་སམ། གཏི་མུག་རྡོ་རྗེ་དང་གཽ་རི་ལ་སོགས་པ་བཅུ་གཉིས་དང་ཁྲོ་བོ་བཅུ་སྟེ་སོ་བདུན་ནོ། །
རྫོགས་པའི་རྩ་མི་ཕྱེད་མ་ལ་སོགས་དང་དྲུག་པའི་སྦས་པ་ལྔའོ། ། ཡི་གེ་ཉི་ཤུ་རྩ་བཞི་བཞི་པ་ནས་དང་ཧཱུྃ་བཅུ་དང་རིགས་ལྔའི་ས་བོན་གཞན་ལས་སོ། ། ཁམས་བྱང་སེམས་སུམ་ཅུ་རྩ་གཉིས་ཏེ་སོ་དང་སེན་མོ་ལ་སོགས་དང་རྩ་བ་ལྔ་དྲུག་པ་ལས་སོ། ། རླུང་གནས་ཀྱིས་ཕྱེ་བས་སུམ་ཅུ་བདུན་ནོ། ། སྦྱོང་ཚུལ་ལ་རྟེན་དཀྱིལ་འཁོར་བཞི་སྦྱང་གཞི་སྦྱོང་བྱེད་གཞི་མཐུན་ཡིན་ཏེ་ཤིང་གཉིས་ལས་མེ་བྱུང་ན་དེ་ཉིད་སྲེག་པ་བཞིན་ནོ། ། དེ་བཤད་པ་རྩ་སོ་བདུན་བསམ་གྱིས་མི་ཁྱབ་པ་ན་གནས་པའི་ཁམས་སོ་བདུན་པོའམ་བསམ་གྱིས་མི་ཁྱབ་པ་ཐམས་ཅད། སངས་རྒྱས་ཏེ་ཕུང་པོའི་དྭངས་མ་དང་བྱང་ཆུབ་སེམས་དཔའ་དབང་པོའི་དྭངས་མར་འདུ་ལ་དེ་ཡང་སངས་རྒྱས་ཏེ། ཕྱག་ཐིག་ལས། རིན་ཆེན་འབྱུང་ལྡན་ཁྲག་ཅེས་བཤད། ། སྣང་བ་མཐའ་ཡས་ཁུ་བར་བརྗོད། །
དོན་ཡོད་གྲུབ་པ་ཤ་ཆེན་སྟེ། ། མི་བསྐྱོད་པ་ནི་རྡོ་རྗེའི་ཆུ། ། རྣམ་པར་སྣང་མཛད་དྲི་ཆེན་བཤད། ། ཅེས་པས་བདུད་རྩི་ལྔར་མཆོག་ཏུ་འབབ་བོ། ། དེ་ལས་འཕེལ་བས་སོ་གཉིས་ཀྱིས་ལུས་གནས་པ་གང་གི་ཚེ་འདིར་རྩ་རྣམས་གང་ཞིང་འཕེལ་བར་འགྱུར་བ་དེ་ལམ་དུ་མ་བྱས་ན་ཕ་མའི་དབང་པོ་ལུས་འབྱུང་བའི་དྭངས་མ་སངས་རྒྱས་བདུད་རྩི་ལྔ་དང་དེའང་གཉིས་སུ་བསྡུས་ནས་འདྲེས་ཤིང་དྲི་ཟ་འཁོར་བ་དེའི་ཚེ་དེ་མ་ཐག་བུ་ཚའི་ལུས་རང་བཞིན་གྱིས་སངས་རྒྱས་སུ་འགྲུབ་ཅེས་པའོ། ། ཐབས་ཀྱིས་ཟིན་ན་སུམ་ཅུ་སོ་གཉིས་གཡས་གཡོན་གཟུང་འཛིན་གྱི་རྟེན་དུ་གནས་པ་རྣམས་སྙོམས་འཇུག་གམ་འབར་འཛག་གིས་མངོན་དུ་བྱས་པ་གང་གི་ཚེ་འདིར་དབུ་མར་རོ་གཅིག་ཏུ་གང་གྱུར་པ་དེའི་ཚེ་དབང་པོ་ཕུང་པོ་འབྱུང་བའི་རྣམ་རྟོག་བཅོམ་ནས་དེ་མ་ཐག་ལྷན་སྐྱེས་སམ་རང་བྱུང་གི་ཡེ་ཤེས་ཀྱིས་སངས་རྒྱས་མཚན་པར་བྱེད་ཅེས་སོ། ། དེས་ན་ལུས་དང་སེམས་སངས་རྒྱས་སུ་བསྟན་པ་ནི། དེའི་ཕྱིར་རང་གི་ལུས་སེམས་ཉིད་སངས་རྒྱས་ཀྱི་རྒྱུ་ཡིན་གྱི། དེ་ལས་གཞན་གང་དུའམ་མི་རྙེད་པ་ལ་གལ་ཏེ་ཚོལ་ན་མི་ཤེས་པས་བསྒྲིབས་ཏེ། ཀྱེའི་རྡོ་རྗེ་ལས།
འདི་ཉིད་འཁོར་བ་ཞེས་བྱ་སྟེ། ། འདི་ཉིད་མྱ་ངན་འདས་པར་བརྗོད། ། འཁོར་བ་སྤངས་ནས་གཞན་དུ་ནི། ། མྱ་ངན་འདས་པ་རྙེད་མི་འགྱུར། ། ཞེེས་སོ། ། ཡེ་ཤེས་ཆེན་པོ་ལ་སོགས་པ་ཐོས་བསམ་གྱིས་སྒྲོ་འདོགས་བཅད་པ་རང་བཞིན་དང་། བསྒོམས་པའི་ཡེ་ཤེས་ཞུ་བདེ་ལྷན་སྐྱེས་ལ་སྦྱར་བ་གཉིས་སུ་ཀྱཻ་རྡོ་རྗེར་རྗེ་བླ་མས་བཀྲལ་བ་བཞིན་ནོ། ། བྱང་ཆུབ་ཀྱི་ཕྱོགས་ཀྱི་རང་བཞིན་ལ་རྒྱས་བཤད་ལ་གཉིས་ལས། གྲངས་འཁོར་ལོ་གཙོ་བོའི་བརྒྱ་ཕྲག་གཅིག་དང་ཉི་ཤུ་ནི་གོ་བར་ཟད་ལ། བྱང་སེམས་གཙོ་བོ་སོ་གཉིས་ལ་མི་དོན་གཞུང་དུ་ཤེས་པར་ནུས་ལ་ཀུན་རྫོབ་ཀྱི་བྱེད་ལས་དང་གནས་དྲུག་པར་འཆད་ཅིང་ལྷ་གང་གི་ངོ་བོ་འབུམ་ཕྲག་ལྔ་པའི་དུམ་བུ་དང་རྡོ་རྗེ་མཁའ་འགྲོར་གསལ་ལོ། །
སྤྱིའི་མཚན་ཉིད་སྲོད་པ་གསུམ་མམ་འཁོར་ལོ་གསུམ་གྱི་རྣམ་པར་ལུས་ལ་གནས་པ་དང་ཞུ་བདེ་མི་རྟོག་པ་གསུམ་ལ་རྟེན་པའི་རང་རིག་པ་གསལ་བས་གནས་གྱུར་ནས་གཟུང་འཛིན་སྤངས་པའི་སྐུ་གསུམ་འགྲུབ་ཅེས་པའོ། ། མིང་གོ་བར་ཟད་དེ་རབ་བྱེད་གཉིས་པའོ།། ༈ །།གཉིས་པ་ཐབས་དང་འབྲས་བུ་གཉིས་ཀ་གླེང་གཞི་དང་སྦྱར་བ་ལ་གཉིས་ཏེ། ཤེས་རབ་ཀྱི་རྒྱུད་ཀྱི་གླེང་གཞིས་འབྲས་བུ་གཙོ་བོ་ཐབས་ཞར་ལ་བཤད་པ་དང་། ཐབས་རྒྱུད་ཀྱི་གླེང་གཞིས་ཐབས་གཙོ་བོ་འབྲས་བུ་ཞར་བྱུང་དུ་བཤད་པའོ། ། དང་པོའི་བརྗོད་བྱ་སྤྱི་དང་སྦས་པ་མཐར་ཐུག་གསུམ་ཀ རྗོད་བྱེད་ཡན་ལག་གཙོ་བོ་ཡི་གེ་དང་བསྡུས་དོན་ཅུང་ཟད་དང་བཅས་པ། མངོན་རྟོགས་མཐར་ཐུག་གི་འབྲས་བུ་གཙོ་བོ་རང་བྱིན་བརླབ་དང་ལྟ་བ་ཅུང་ཟད་དང་བཅས་པ། རྩ་རྒྱུད་སྤྱིར་འཁོར་ལོ་སྡོམ་པ་དང་རྡོ་རྗེ་མཁའ་འགྲོ་ལ་སོགས་པ་སྦྱོར་མའི་རྒྱུད་ཐམས་ཅད་ཀྱི་གླེང་གཞི་འབྲས་བུ་དང་བཅས་པ་སྦྱར་བའི་ཚུལ་གྱིས་གསལ་བར་བྱེད་ལ། ཕྱི་མས་དེའི་ཐབས་འགའ་ཞིག་ཏུ་ཆ་མཐུན་ལ་ཕལ་ཆེར་དུ་གསལ་བར་བྱེད་དོ། །
བྱེ་བྲག་ཏུ་སངས་རྒྱས་མཉམ་སྦྱོར་རྟོག་པ་དང་པོར་ཞུས་པ་ཁ་སྐོང་ཞིང་། གནས་ལ་སོགས་ཆ་མཐུན། མཛད་པ་འགའ་ཞིག་གསལ་བར་བྱེད་པས་དང་། རྟོག་པ་ལྔ་པར་རྡོ་རྗེ་སེམས་དཔའི་དབུགས་དབྱུང་དང་ཆ་མཐུན་ལ་རྡོ་རྗེ་འཛིན་ལ་སོགས་ཀྱིས་གདན་བཞིའི་དོན་བསྡུས་ཤིང་ཆོས་སྐུས་རྣམ་སྣང་གི་དང་མཐུན་ཞིང་གསལ་བར་བཤད་པ་དང་། བསྟོད་པའང་དེར་དོན་མཐུན་མོད་ཀྱི། གཞན་གདན་གསུམ་པ་དང་མཐུན་ལ་གཞུང་ཕལ་ཆེར་ནི་གུར་ལེའུ་དང་པོ་དང་བཞི་པའི་ཆ་ཅུང་ཟད་དང་ཡང་དོན་མཐུན་ནོ། ། གཞུང་ལ་འབྲས་བུ་དང་། ཐབས་གཉིས་ལས། དང་པོ་ལ་ཞུས་པ་དང་། ལན་དང་།
བསྟོད་པའི་ཚུལ་གྱིས་དོན་བསྡུས་པ་གསུམ་ལས། དང་པོ་གོང་དུ་ཐབས་བསྟན་པ་དེ་དག་ཉམས་སུ་བླངས་ན་གདོན་མི་ཟ་བར་འབྲས་བུ་ཐོབ་པར་འབྲེལ་བས་སོ། ། སྤྱིར་ལམ་ཐུན་མོང་བ་ལ་ཞུ་བ་པོ་གང་ལ་རུང་བ་ཡིན་ཡང་། བྱེ་བྲག་ཏུ་ཉེ་རྒྱུ་ལ་ས་བརྒྱད་པ་ཡན་ཆད་དང་། འབྲས་བུ་ལ་ས་བཅུ་གཅིག་པ་དང་བཅུ་གཉིས་པའི་དེ་བཞིན་གཤེགས་པ་ཐམས་ཅད་ཀྱིས་ཏེ་དེ་རྣམས་ཀྱི་སྐབས་དོན་ཡིན་པས་སོ། ། དོན་འདི་སྐད་ཅེས་ས་བཅུ་གསུམ་པ་དེ་གོང་དུ་སྨོས་པ་དེ་དག་གི་སྤྱོད་ཡུལ་མ་ཡིན་པས་གསང་བའི་ཡེ་ཤེས་དེའང་བླ་ན་རྟོགས་བྱ་གཞན་མེད་པ། མཐར་ཐུག་པའམ་མི་འགྱུར་བས་སྙིང་པོ་བཅོམ་ལྡན་འདས་ཀྱིས་གོང་དུ་བཤད་དུ་གསོལ། ལན་ལ་སྤྱིར་བསྟན་པ་དང་། ཆོས་སྐུ་བྱེ་བྲག་ཏུ་བཤད་པ་གཉིས་ལས། དང་པོ་ལའང་ཏིང་ངེ་འཛིན་ལ་བཞུགས་པ་དང་།
ལན་དངོས་གཉིས་ཀྱི་དང་པོ་ནི། གསོལ་བ་བཏབ་པའི་རྗེས་ལ་རྗོད་བྱེད་འདུས་པ་ལ་སོགས་པའམ། བརྗོད་བྱ་རྒྱུད་གསུམ་པོ་ཐམས་ཅད་ཀྱི་སྙིང་པོ་ས་བཅུ་གསུམ་པ་དེ་ཉིད་ཤེས་བྱ་ཇི་སྙེད་པ་མཁྱེན་པས་མར་མེ། ཇི་ལྟ་བ་མཁྱེན་པས་རྡོ་རྗེའི་ཏིང་ངེ་འཛིན་ལ་རྟག་ཏུ་བཞུགས་ཀྱི་རེས་འཇོག་མ་ཡིན་ནོ། ། ལན་ལ་ཆོས་སྐུ་དང་ལོངས་སྐུའི་སྒོ་ནས་ཕུན་སུམ་ཚོགས་པ་གསུམ་བཤད་པ། སྤྲུལ་སྐུའི་སྒོ་ནས་གཉིས་བཤད་པ་གཉིས་ལས། དང་པོ་གསུམ་ཆོས་སྐུ་ལ་སྦྱར་བ་ལའང་། དང་པོ་རང་བཞིན་ལྟར། ཆོས་ཐམས་ཅད་སྤྲོས་པ་དང་བྲལ་ཡང་ཕྱི་རོལ་པ་དང་ཉན་རང་གིས་མི་རྟོགས་པས་གསང་བ་སྟེ་རོ་གཅིག་པས་དེ་ལ་གསང་བ་འབྱུང་བའི་ཕྱིར་ཞེས། ཡེ་ཤེས་དམ་པའི་ཡུལ་གྱི་སྟེ།
མཆོག་དེ་རྟོགས་ན་དགྱེས་པའི་གཞི་ཡིན་ལ་སྣོད་བཅུད་ཐམས་ཅད་ལ་ཁྱབ་པའི་བདག་ཉིད། དུས་རྟག་ཏུ་བཞུགས། སྟོན་པ་ནི་རང་བཞིན་གྱིས་སངས་རྒྱས་ཀུན་ཕུང་པོའམ་ཉམས་པའི་དངོས་པོ་ཐམས་ཅད་དེ་བཞིན་ཉིད་དུ་རོ་གཅིག་པས་སེམས་དཔའ། དེས་རྡོ་རྗེ་ཆོས་ཉིད། སེམས་དཔའ་ཆོས་ཅན་བདེ་བ་མཆོག་སྣང་སྟོང་ཟུང་འཇུག་འདི་ནི་རང་བཞིན་གྱིས་རྟོག་པ་དང་བྲལ་ཞིང་འབྲས་བུའི་ནུས་པ་དང་ལྡན་པས་རྣལ་འབྱོར་དུ་བྱ་བའི་འོས་སོ། ། དེ་བཞིན་ཉིད་ལ་ན་བ་དང་རྒ་བས་མི་གོས་པས་བརྟན་པ། སྐྱེ་འཆིས་མ་གོས་པས་རྟག་པ། དེས་ན་མཆོག་ཏུ་ཡིད་སྒྲུབ་ཆོས་ཅན་ཀུན་རྫོབ་ཏུ་སོ་སོར་སྐྱེས་པ་ཐམས་ཅད་ནི་དོན་དམ་པར་རྟག་ཏུ་རང་བཞིན་རྣམ་དག་ཏུ་གནས་པས་བློ་བུར་གྱི་རྟོག་པས་ཟིལ་གྱིས་མི་གནོན་པའོ། ། དེས་དངོས་པོ་ཐམས་ཅད་ལ་རང་བཞིན་ཆོས་སྐུ་དུས་རྟག་ཏུ་བཞུགས་པས་སྦྱང་དུ་རུང་ཞིང་ཡོན་ཏན་བསྒྲུབ་པར་ནུས་པ་བསྟན་ཏེ། ཕྱི་མ་ལས་སེམས་ཅན་ཉིད་ཀྱང་དེ་བཞིན་གཤེགས་པ་ཐམས་ཅད་དེ།
དངོས་པོའི་དོན་དམ་པ་ལ་གནས་པས་དེ་བཞིན་གཤེགས་པ་ཞེས་གསུངས་སོ། ། ཞེས་སོ། ། དེ་ཉིད་རྟོགས་པ་ཆོས་སྐུ་བཤད་ན་སངས་རྒྱས་ཀྱི་ཐུགས་སེམས་དང་སེམས་ལས་བྱུང་བ་གཉིས་སུ་མེད་པ་དེ་ས་བཅུ་པའི་ཡང་ཡུལ་མ་ཡིན་པས་གསང་བ། རྟོགས་པའི་མཆོག དཔེ་མེད་པའི་བདེ་བའི་གཞི་ཡིས་ན་དགྱེས་པ། རིགས་ལྔ་ལ་སོགས་པ་ཐམས་ཅད་ཀྱི་བདག་ཉིད་རྣམ་སྣང་ཆེན་པོའི་ཐུགས་ལ་དུས་རྟག་ཏུ་བཞུགས་ཏེ་བཅོམ་ལྡན་འདས་འདི་ནི་དེ་བཞིན་གཤེགས་པ་ཐམས་ཅད་ཀྱི་ཐུགས་རྣམས་ལ་བཞུགས་སོ་ཞེས་སོ། ། ངོ་བོ་གང་ཞེ་ན། སངས་རྒྱས་ཀུན་ཡེ་ཤེས་ལྔ་དང་དབྱིངས་དབྱེར་མི་བྱེད་པའི་མཚན་ཉིད་ཅན་དེ་དེའི་དངོས་གཞི་བའི་སེམས་དཔའ་ཉིད་ཐབས་ཤེས་རབ་གཉིས་སུ་མེད་པ་རྡོ་རྗེ་སེམས་དཔའོ། ། ཀླུ་སྒྲུབ་ཀྱིས། བདེ་བ་རྣམས་ཀྱི་ནང་ན་སྲེད་ཟད་མ། །
བདེ་བ་བདག་པོ་བགྱིད་པ་ཇི་ལྟ་བ། ། ཞེས་པས་བདེ་བའི་མཆོག རྟོགས་པ་ཆོས་སྐུ་འདི་ནི་དྲི་མ་བག་ཆགས་དང་བཅས་པ་བཅོམ་ཞིང་སྟོབས་ལ་སོགས་པ་ཐམས་ཅད་དང་ལྡན་ཞིང་སྙིང་རྗེ་དང་ཤེས་རབ་ཐ་མི་དད་པའི་རྣལ་འབྱོར་ཏེ། རྟོག་པས་མི་གཡོས་པས་བརྟན་པ། རྟོགས་པ་མི་འགག་པས་རྟག་པ། སྔར་བསྟན་པའི་བདེ་བ་དང་ལྡན་པས་ཡིད་སྲུབ། སོ་སོར་སྐྱེས་པ་ནི་རང་བཞིན་སྣང་སྟོང་དབྱེར་མེད་དུ་གནས་པ་དེ། ལམ་ཐབས་ཤེས་རབ་ཟུང་འཇུག་ཏུ་གནས་སྤྱད་པས་འབྲས་བུ་དམིགས་མེད་ཀྱི་སྙིང་རྗེ་དང་ཤེས་རབ་དབྱེར་མེད་དུ་རྟག་ཏུ་གནས་པ་དེ་རང་བཞིན་ནམ་ཆོས་ཉིད་ཡིན་པས་དམན་པར་མོས་པ་རྣམས་ཀྱིས་དེ་མི་སྲིད་ཅེས་བཟློག་པར་དཀའ་སྟེ། མ་ཚང་མེད་རྒྱུ་དེ་ཡི་ནི། ། འབྲས་བུ་གང་གིས་བཟློག་པར་ནུས། །
ཞེས་སོ། ། དེས་སངས་རྒྱས་ཐམས་ཅད་ཀྱི་ཐུགས་ལ་གཉིས་སུ་མེད་པའི་ཡེ་ཤེས་འགག་པ་མེད་ཅིང་ཡོན་ཏན་ཐམས་ཅད་ཀྱི་རྟེན་མཛད་པའི་ཚུལ་དུ་བཞུགས་ཏེ་འོག་ནས་རྟག་པར་མཛད་པ་མགོན་པོ། ཞེས་དང་འདི་རྣམས་ཀྱིས་དོན་དམ་པའི་ཕུན་སུམ་ཚོགས་པ་གསུངས་སོ། ། ཞེས་སོ། ། ལོངས་སྐུའི་ལྟར་ན། སྟུག་པོ་བཀོད་པ་དེ་ས་བདུན་པ་མན་ཆད་ཐམས་ཅད་ཀྱི་སྤྱོད་ཡུལ་མ་ཡིན་པའི་གསང་བ། ཕྱི་རོལ་གྱི་གནས་སུ་སྣང་བ་རྣམས་ཀྱི་ནང་ན་མཆོག ཟག་མེད་ཀྱི་བདེ་བའམ་དག་པའི་ས་ལམ་ཆོས་ཀྱི་དགའ་བདེ་འབྱུང་བའི་གཞི་ཡིས་ན་དགྱེས་པ། ལོངས་སྐུ་དང་དག་པའི་ས་པ་ཐམས་ཅད་ཀྱི་བདག་ཉིད་དམ་གནས་སོ། ། དུས་རྟག་ཏུ་བཞུགས་ཏེ།
བཅོམ་ལྡན་འདས་ནི་འོག་མིན་ལས་སྐྱོད་པར་མི་མཛད་ཅེས་སོ། ། སྟོན་པ་རྣམ་སྣང་ལ་སོགས་པ་སངས་རྒྱས་ཀྱི་ཀུན་གྱི་དངོས་གཞི་བའི་སེམས་དཔའ་དེ་ཉིད་རྡོ་རྗེ་སེམས་དཔའ་སྟེ་ཆོས་སྐུ་དང་གཟུགས་སྐུ་དབྱེར་མེད་པའམ་ཟག་མེད་ཀྱི་བདེ་བ་དང་སྟོང་པ་ཐ་མི་དད་པའི་མཚོན་བྱེད་ཞལ་སྦྱོར་གྱི་རྣམ་པ། ཟག་བཅས་ལས་ཕུལ་དུ་བྱུང་བས་བདེ་བའི་མཆོག ། ལོངས་སྐུ་འདི་ནི་བཅོམ་ལྡན་སྔར་དང་འདྲ། ། དེ་ཉིད་ཡུམ་གྱིས་སྤངས་པའི་ཤེས་རབ་ཡབ་ཀྱིས་ཡེ་ཤེས་སམ་ཐབས་མཚོན་པས་རྣལ་འབྱོར། འོག་མ་ནི་ལས་མི་བསྐྱོད་པས་བརྟན་པ། ཐེག་པ་ཆེན་པོ་གསུང་བར་མི་འཆད་པས་རྟག་པ། བརྟན་པ་གཞལ་ཡས་ཁང་། རྟག་པ་མི་འཕོ་བ་ཡང་གསུངས་སོ། ཟག་མེད་ཀྱི་བདེ་བས་མཆོག་ཏུ་ཡང་ཡིད་སྲུབ་སྟེ་ཚིམ་པའོ། །
གང་གིས་ཞེ་ན། སོ་སོར་ཏེ་ལམ་དུས་སུ་འདོད་ཡོན་གྱི་རྣམ་པ་ཉིད་ཐབས་མཁས་པས་བརྟེན་པ་ལས་སྐྱེས་པས། རྟག་ཏུ་བདེ་བ་ལ་ལོངས་སྤྱོད་ཀྱང་རྟོག་པས་ཟིལ་གྱིས་མི་ནོན་པ་ནི་བསམ་པར་དཀའ་སྟེ། ཡེ་ཤེས་ཀྱི་རང་བཞིན་སོ་སོར་སྐྱེས་པ་ནི་རྒྱལ་བ་རྣམས་ཀྱིས་ཀྱང་མི་སྤོང་ཞེས་དང་། གུར་ལས། འདོད་ཆགས་ཀྱིས་སྐྱེད་འཇིག་རྟེན་པ། ། འདོད་ཆགས་ཉིད་ཀྱིས་རྣམ་གྲོལ་འགྱུར། ། རྡོ་རྗེ་ཆགས་པ་ཡོངས་ཤེས་པས། ། ཡིད་ནི་རྡོ་རྗེ་སེམས་དཔར་འགྱུར། ། ཞེས་དང་།
ཕྱིར་མི་ལྡོག་པའི་འཁོར་ལོ་ལས། ལམ་ཅི་འདྲ་བར་བྱང་ཆུབ་སྟེ། ། བྱང་ཆུབ་ཅི་འདྲ་དེ་བཞིན་དུ། ། ལུས་གནས་པར་ནི་རབ་ཤེས་ཏེ། ། དེ་ཡིས་དེ་བཞིན་གཤེགས་ཞེས་བརྗོད། ། ཅེས་སོ། ། དེས་དག་པའི་སྤྱོད་ཡུལ་གྱིས་གནས་སུ་མཚན་དཔེས་འབར་བ་ཞལ་སྦྱོར་གྱི་རྣམ་པ་ཅན་གྱིས་རྟག་པར་བཞུགས་ཞེས་པའོ། ། སྤྲུལ་སྐུའི་སྒོ་ནས་འཕྲིན་ལས་ཆོས་དང་། གདུལ་བྱའི་འཁོར་ཕུན་སུམ་ཚོགས་པ་བཤད་པ་ལ། བསྟན་པ་དང་།
བཤད་པ་གཉིས་ལས། དང་པོ་ནི། སྣ་ཚོགས་ལ་སོགས་ཏེ་དོན་ནི་རྟོགས་པའི་ཆོས་སྐུ་དབྱིངས་ཡེ་ཤེས་གཉིས་མེད་ལས་མ་གཡོས་བཞིན་དུ་དག་པའི་སྐྱེ་བོ་ལ་ལོངས་སྐུར་སྣང་ཞིང་། གཞན་དག་ལ་བསམ་པའི་མོས་པའི་སྟོབས་ཀྱིས་ཞི་བ་དང་ཁྲོ་བོ་དང་བུད་མེད་དང་རི་བོ་དང་སེང་གེ་ལ་སོགས་པ་སྐུ་སྣ་ཚོགས་དང་། གསུང་སྣ་ཚོགས་སུ་སྣང་བས་དོན་མཛད་དེ། གུར་ལས། གང་དང་གང་གི་རྣམ་པ་ཡིས། ། སྐྱེས་བུ་རྣམས་ཀྱི་ཡིད་སྦྱོར་བ། ། དེ་དང་དེ་ཡི་རྣམ་པ་ཡིས། ། སྣ་ཚོགས་གཟུགས་ནོར་ཇི་བཞིན་ནོ། །
ཞེས་དང་། ཆོས་ཀུན་ཏུ་འགྲོ་བ་ལས། དེ་གལ་ཏེ་སེམས་ཅན་གཅིག་གཅིག་སེམས་ཅན་ཐམས་ཅད་ཀྱི་གཟུགས་ཀྱིས་འདུལ་བར་གྱུར་ན། སེམས་ཅན་གཅིག་པོ་དེའི་མདུན་དུ་སེམས་ཅན་ཐམས་ཅད་ཀྱི་གཟུགས་སྣོད་ཇི་ལྟ་བ་བཞིན་དུ་སྟོན་ཏེ། ཞེས་དང་། འདི་ཉིད་ལས། སྒྲ་བརྙན་ལྟ་བུར་ཆོས་གང་འབྱུང་། ། ཞེས་སོ། ། ཡན་ལག་གི་དོན་ལ། སྐུ་དང་གསུང་དང་སྣ་ཚོགས་པའི་འཕྲིན་ལས་ཀྱི་རྣལ་འབྱོར་ཏེ་ཟུང་འཇུག་གི་ཐབས་ཀྱིས་སོ། །
སྣ་ཚོགས་གང་ཞེ་ན། འོག་ཏུ་སངས་རྒྱས་རྣམ་སྣང་ངམ་ཤཱཀྱ་ཐུབ་པའི་རྣམ་པ་དང་། རྡོ་རྗེ་འཛིན་མི་བསྐྱོད་པའི་རྡོ་རྗེ་སེམས་དཔའ་དང་། ལ་སོགས་དུ་མའི་རྣམ་པས་སྟེ་འདུལ་བྱེད་དོ། ། ཅི་དགོས་ཞེ་ན། གདུལ་བྱ་བསམ་པ་སྣ་ཚོགས་ཅན་ཆོ་ག་དུ་མ་ལ་མོས་ཤིང་འདོད་པའི་སེམས་ཅན་རྣམས་དབང་པོ་ཇི་ལྟ་བ་བཞིན་དུ་འདུལ་བར་མཛད་པར་བརྗོད་ཅེས་སྦྲེལ་བའོ། ། བཤད་པ་ལ་བཞི་ལས་མཛད་པ་པོའི་རང་བཞིན་ཡུལ་དང་བཅས་པ། སངས་རྒྱས་ཀུན་ལ་སོགས་སྔར་བཤད་པ་བཞིན་བསྟན་པ་སྣོད་དང་གཡོ་བ་བཅུད་ཀྱིས་བསྡུས་པའི་དངོས་པོའི་སྲིད་པ་འདི་ཐམས་ཅད་མཁྱེན་ནས་དེ་དག་གི་དོན་མཛད་ཅེས་པའམ། ཡང་ན་བརྟན་པ་སྟེ་རྣམ་རྟོག་མེད་ཅིང་ཆོས་སྐུ་ལས་མ་གཡོས་བཞིན་དུ་གཡོ་བ་སྟེ་སྣ་ཚོགས་སུ་ཐམས་ཅད་དངོས་པོའི་སྲིད་པ་འདིར་སྣང་བས་སོ། ། རྣམ་པ་རྣམ་སྣང་སོགས་ཀྱི་སངས་རྒྱས་ཀུན་དང་མཉམ་པར་སྦྱོར་བའི་མཁའ་འགྲོ་མ་དང་ཞལ་སྦྱོར་གྱི་རྣམ་པས་དྲ་བ་སྒྱུ་མའི་སྡོམ་པས་ཟག་མེད་ཀྱི་བདེ་བ་མཆོག་མཚོན་ཞེས་པ་སྟེ་སཾ་བྷ་རའི་སཾ་སུ་ཁ་བདེ་བ་བ་ར་མཆོག་གོ་བ།
མཉམ་སྦྱོར་ལས། སཾ་ཞེས་བྱ་བ་བདེ་བའི་མཆོག ། སངས་རྒྱས་ཀུན་གྱི་བདེ་ཆེན་ཡིན། ། སྒྱུ་མ་ཐམས་ཅད་མཉམ་སྦྱོར་བས། ། མཆོག་ཏུ་བདེ་བས་བདེ་བའི་མཆོག ། ཅེས་སོ། ། ཡང་ན་སངས་རྒྱས་ཀུན་ཡེ་ཤེས་ལྔ་དབྱིངས་དང་མཉམ་པར་སྦྱོར་བ་ལས་གཟུགས་སྐུ་གཉིས་སུ་གཞན་ལ་སྣང་བ་བས་མཁའ་འགྲོ་མ་སྐུ་གསུམ་དྲ་བ་ཚོགས་པ་སྡོམ་པ་ཐ་མི་དད་པའམ་རྟོག་པ་མེད་པའོ། ། རྐང་པ་འདི་གཉིས་གོང་དུ། བདེ་བའི་མཆོག ། སངས་རྒྱས་ཀུན་དང་མཉམ་སྦྱོར་བ། །
མཁའ་འགྲོ་མ་ཡི་དྲ་བ་སྡོམ། ། འདི་ནི་བཅོམ་ལྡན་རྣལ་འབྱོར་ཞེས་སྦྱར་བས་སྐུ་གསུམ་མམ་ཡབ་ཡུམ་དུ་སྣང་ཡང་ཐ་མི་དད་དེ་སྐྱེས་བུ་གཞན་མེད་པར་འགྲུབ་བོ། དེ་ལྟར་སྐུ་གསུམ་དབྱེར་མེད་འདིས་ནི་སྤྱན་ལ་སོགས་པའི་སྒྱུ་མ་སྟེ་མཉམ་སྦྱོར་ལས། སྒྱུ་མ་དག་ནི་ཐམས་ཅད་ལས། ། བུད་མེད་སྒྱུ་མ་ཁྱད་པར་འཕགས། ། ཞེས་པའི་རྣལ་འབྱོར་གྱིས་བུད་མེད་ཀྱི་རྣམ་པ་ཐམས་ཅད་དུ་སྤྲུལ་ནས་དེའི་འཕྲིན་ལས་སྣ་ཚོགས་མཆོག་ཏུ་བྱེད་དེ་ཕྱི་མ་ལས། བུད་མེད་ཀྱིས་འདུལ་བའི་སེམས་ཅན་རྣམས་མི་སྤངས་པའི་ཕྱིར་དཀར་མོ་ལ་སོགས་པའི་རྡོ་རྗེ་ལྷ་མོ་ཞེས་སོགས་སོ། ། དེས་སངས་རྒྱས་ལ་སོགས་པས་འདུལ་བ་ལ་དེར་བསྟན་ནས་འདུལ་བའི་ཕྱིར་སངས་རྒྱས་ཀྱི་དངོས་གྲུབ་དེ་སེམས་ཅན་ཀུན་གྱི་དོན་མཆོག་ཏུ་འགྱུར་པའོ་ཞེས་པའམ། མཆོག་ཏུ་འགྱུར་བར་བྱེད། ཅེས་པའོ། །
གཉིས་པ་ཇི་ལྟར་མཛད་ཚུལ། རྒྱུ་རང་གི་ངོ་བོ་རྣམ་ཤེས་བརྒྱད་བདག་མེད་པའི་ཏིང་ངེ་འཛིན་གྱིས་གནས་ཡོངས་སུ་བསྒྱུར་པས་ཡེ་ཤེས་ལྔ་མངོན་དུ་བྱེད་དོ། ། གསུམ་པ་མཛད་པའི་རང་བཞིན་རྣམ་འཕྲུལ་དང་བཅས་པ་ནི་ཏིང་ངེ་འཛིན་དེ་ཐབས་གང་གིས་རྟོགས་ཞེ་ན། བུད་མེད་ཀུན་སྤྱན་ལ་སོགས་པར་བསྐྱེད་དེ་སྒྱུ་མ་ལྟ་བུའི་ཡེ་ཤེས་མངོན་དུ་བྱས་པའི་ཐབས་ཀྱིས་མྱུར་དུ་འགྲུབ། དེས་སྣ་ཚོགས་སྒྱུ་མའི་ཕྱག་རྒྱ་འདི་ཐུགས་ལ་བཞག་ནས་སངས་རྒྱས་ལའང་མཁའ་འགྲོ་མར་བཏགས་ཞེས་པའམ། ཡང་ན་སངས་རྒྱས་ཀྱི་སྐུ་ཡེ་ཤེས་ཀྱི་ཕྱག་རྒྱ་སྤྱན་ལ་སོགས་པའི་རྣམ་པར་བསྟན་པས་དེས་འདུལ་བའི་སེམས་ཅན་ཀུན་གྱིས་འགྲུབ་པར་བྱེད་དེ། རྡོ་རྗེ་རྩེ་མོ་ལས། སངས་རྒྱས་སྐུ་ལ་བུད་མེད་གཟུགས་ཅན་དེ། ། བུད་མེད་གཟུགས་ཀྱང་ཆོས་དབྱིངས་དག་པ་ཉིད། ། ཅེས།
དེས་ན་ཞེས་པའོ། ། གང་ནས་ཇི་ལྟར་ན་འོད་ཟེར་ཅན་གྱི་འཇིག་རྟེན་གྱི་ཁམས་ན་རྡོ་རྗེ་ངེས་པར་བརྗོད་པའི་རྒྱུད་བླ་མ་ཞེས་པ་ལས། དགོངས་པ་ཅན་ཀླ་ཀློའི་སྐད་དུ་ཌཻ་བཱཻ་ཧ་ཡ་ས་ག་མ་ནཱཻ་བཤད་པའི་སྐད་ལས་སྒྲའི་དབྱིངས། རྟགས། བྱེད་ཚིག ཉེ་བར་སྒྱུར་པ་ལས་ཌ་ཀི་ནི་ཞེས་པར་འགྲུབ་བོོ། ། རྒྱུ་མཚན་སྔ་མ་ཁོ་ནའམ་ཞེ་ན་གཞན་ཡང་ཡོད་དེ། སྐད་དབྱིངས་དེ་ཉིད་ལ་ཌཱཻ་དབྱིིངས་ལས་ནམ་མཁའ་ལའོ། ། ཨིའི་དབྱིངས་ལས་ཨ་ཀ་ཨག་ཀུ་ཏི་ཞེས་པ་ལས་ལ་ཀ་དང་ཨག་ནི་རྒྱ་གྱུར་འགྲོ་བ་སྟེ། ཆོས་སྐུ་ནམ་མཁའ་ལྟར་ཀུན་ཏུ་ཁྱབ་པས་དང་གཟུགས་སྐུ་གཉིས་རྫུ་འཕྲུལ་གྱིས་ཐོགས་པ་མེད་པར་འགྲོ་བའམ་སྤྱོད་པས་སྐུ་གསུམ་ཡང་བསྟན་ཏོ། །
དེ་ལྟར་གྲགས་པའི་སྟོན་པ་དེས་ཕྱོགས་སམ་དུས་ཀུན་ལས་རྣམ་པ་སྣ་ཚོགས་ཀྱི་ཕྱག་རྒྱའམ་སྐུ་གསུམ་གྱིས། རིགས་ཅན་ཀུན་ལས་ཐབས་སྣ་ཚོགས་ཀྱིས་རྟོགས་པ་སྡོམ་ཞིང་བདེ་བ་མཆོག་ཐོབ་པར་མཛད་དོ། ། བཞི་པ་རིགས་ཅན་སོ་སོའི་དངོས་འགྲུབ་ལ་བཀོད་ཚུལ་ནི། རྡོ་རྗེ་ཞེ་སྡང་ཤས་ཆེ་བ་དེ་ལ་མི་བསྐྱོད་པའི་རྣམ་པར་བསྟན་ནས་ཞེ་སྡང་གི་གཉེན་པོ་བྱས་ཏེ་རྡོ་རྗེ་འཛིན་པ་མི་བསྐྱོད་པ་ཉིད་ཐོབ་པར་བྱེད། དེ་བཞིན་དུ་འདོད་ཆགས་ལས་འོད་དཔག་མེད་དང་། གཏི་མུག་ལས་རྣམ་སྣང་ལ་སོགས་པའི་ལོངས་སྐུ་རིགས་ལྔ་སྟེ་དེ་ཁོ་ན་ཉིད་བསྡུས་པ་ལས་དོན་ཐམས་ཅད་གྲུབ་པ་སངས་རྒྱས་ཚུལ་གསུངས་པའམ། འདི་ཉིད་ཀྱི་བཅུ་པ་ལས། སྤྱན་དང་ལྷན་གཅིག་སངས་རྒྱས་ཉིད། ། མཱ་མ་ཀི་དང་མི་བསྐྱོད་པར། ། འགྲུབ་འགྱུར་ཞེས་སོགས་ཀྱི་དོན་ཏོ། །
དེ་ལྟ་མོད་རིགས་ཅན་གཅིག་པའང་ཉོན་མོངས་པ་ལྔ་ཡོད་པ་མ་ཡིན་ནམ་ཞེ་ན། ཡིན་ཏེ་དེའི་ལྟར་ན། རྡོ་རྗེ་ཞེ་སྡང་དེ་གནས་གྱུར་པ་རྡོ་རྗེ་འཛིན་པ་ཆོས་ཀྱི་དབྱིངས་ཀྱི་ཡེ་ཤེས་ལ་སོགས་པ་སྟེ། དེ་དག་ལས་གཞན་དོན་དུ་རིགས་ལྔའི་རྣམ་པར་སྣང་བ་སྤྲུལ་སྐུ་ཡིན་ཏེ། དེ་ཉིད་བསྡུས་པ་ལས། དེ་ནི་བརྟན་ཕྱིར་ལུས་མིན་ཡང་། ། སེམས་དཔའི་ལུས་སུ་གྱུར་པ་ཡིན། ། ཞེས་དང་། རྡོ་རྗེ་གུར་ལས། འདོད་ཆགས་ཞེ་སྡང་གཏི་མུག་དང་། །
ང་རྒྱལ་སེར་སྣའི་སྐྱེ་བོ་རྣམས། ། བསྡུ་ཕྱིར་རང་གི་འཁོར་ལོ་ལ། ། རྡོ་རྗེའི་གཟུགས་ནི་དུ་མ་འཛིན། ། ཞེས་དང་། འདི་ཉིད་ལས། འདོད་ཆགས་དག་པས་འདོད་ཆགས་ཏེ། ། ལ་སོགས་དང་། མཉམ་སྦྱོར་ལས། དབུགས་དབྱུང་གི་འཁོར་ལོ་དྲུག་ལ་སོགས་པའི་དོན་ཏོ། ། དེས་ཞེ་སྡང་ཤས་ཆེ་བ་མི་བསྐྱོད་པ་དང་།
གཏི་མུག་ཤས་ཆེ་བ་རྣམ་སྣང་ལ་སོགས་པར་སངས་རྒྱས་ཏེ་གནས་འཕོ་བ་མེད་པའི་ཚུལ་དུ་དག་པའི་ས་པ་ལ་སྣང་བ་ནི་ལོངས་སྤྱོད་རྫོགས་པ་ཡིན་ཏེ་རྟོག་པ་མི་མངའམ་རྒྱུད་ཐ་དད་ལ། དེ་གཅིག་ལའང་ཉོན་མོངས་པ་ལྔ་གནས་གྱུར་གྱི་ཡེ་ཤེས་ལས་རིགས་ལྔའི་རྣམ་པ་གནས་དང་དུས་མ་ངེས་པར་ས་དང་པོ་པ་ཡན་ཆད་ལ་སྣང་བ་སྤྲུལ་པ་མཆོག་སྟེ་རྒྱུད་ཐ་མི་དད་པའོ། ། དྲི་མ་མེད་པའི་གསུང་རབ་རྣམས་དང་རྗེ་བླ་མ་དག་གི་དགོངས་པའང་འདི་ཉིད་ཡིན་ཏེ་ལེགས་པར་བྲིས་སོ། ། སྤྱི་དོན་གཉིས་པ་ཆོས་སྐུ་ལ་བཞི་ལས། རྒྱུ་ཏིང་ངེ་འཛིན་ནི་ས་བཅུ་གཅིག་བཅུ་གཉིས་པའི་དེ་བཞིན་གཤེགས་པ་ཐམས་ཅད་ཟིལ་གྱིས་གནོན་པ་རྟོག་པའི་རྡུལ་དང་བྲལ་བའི་ས་བཅུ་གསུམ་པ་ལ་གནས་པའོ། ། གཉིས་པ་ཟུང་འཇུག་ཏུ་བསྟན་པ་ནི། དོན་དམ་པ་བྱང་ཆུབ་ཀྱི་སེམས་རྟོགས་པ་མཐར་ཐུག་པ་འདི་ལ་རྒྱུད་ཕྱི་མས་སྟོང་མིན་ནི་ཀུན་རྟོག་ཏེ་གཞན་དབང་སྟོང་པ་མིན་པའང་མིན་ན་གཟུང་འཛིན་དུ་སྣང་བ་ཀུན་བཏགས་དེ་མེད་པས་དེའི་ཡུལ་ཅན་ཡང་མེད་པ་གཟུང་འཛིན་གྱིས་སྟོང་བ་མངོན་སུམ་དུ་མཛད་པའི་ཡེ་ཤེས་ཀྱང་རྟོག་པའི་ཡུལ་ལས་འདས་མོད། གཞན་དབང་ཀུན་བརྟགས་ཀྱིས་སྟོང་པ་ཉིད་ཡོངས་གྲུབ་དབུ་མའི་ལམ་དུ་དམིགས་པར་བྱའོ་ཞེས་རྣམ་རིག་པ་དང་མཐུན་པར་བཀྲལ་ལ། བླ་མ་དག་གིས་སྣང་བ་བཀག་པའི་སྟོང་པ་ཡོངས་གཅོད་དུ་གྲུབ་པའང་མིན་ལ། སྟོང་པ་མིན་པའི་སྣང་བ་བདེན་དངོས་སུ་གྲུབ་པའང་མིན་ཏེ་གཟུགས་ལས་སྟོང་པ་ཉིད་གཞན་མ་ཡིན།
སྟོང་པ་ཉིད་ལས་གཟུགས་གཞན་མ་ཡིན་ཞེས་དང་། འཕགས་པས། གལ་ཏེ་མི་སྟོང་ཅུང་ཟད་ཡོད། ། སྟོང་པའང་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་མེད་པས་ན། ། སྟོང་པ་ཡོད་པ་ག་ལ་འགྱུར། ། ཞེས་སོ། ། དེ་དག་ལས་གཞན་པའི་དབུ་མའམ་ཟུང་འཇུག་ཅེས་པའང་བརྟགས་ན་དམིགས་པར་མི་འགྱུར་ཏེ། གལ་ཏེ་དངོས་དང་དངོས་མེད་དག ། བློ་ཡི་མདུན་ན་མི་གནས་པ། །
དེ་ཚེ་རྣམ་པ་གཞན་མེད་པས། ། དམིགས་པ་མེད་པ་རབ་ཏུ་ཞི། ། ཞེས་སོ། ། དེ་ཉིད་སྙིང་པོ་དོན་གྱི་ཤེས་རབ་ཀྱི་ཕ་རོལ་ཏུ་ཕྱིན་པའམ་རང་བཞིན་ཆོས་སྐུ་ཞེས་བྱའོ། ། རྟོགས་པའི་ལྟར་ན། ཇི་ལྟ་བ་དང་ཇི་སྙེད་པ་མངོན་སུམ་དུ་མཁྱེན་པ་སྟོང་པ་མིན། ཡེ་ཤེས་དེ་ཉིད་ཀྱང་རང་བཞིན་མེད་པས་སྟོང་པ་མིན་པའང་མིན། དེས་འཁོར་འདས་ཆོས་ཅན་དང་ཆོས་ཉིད་དབྱེར་མེད་དུ་གཟིགས་ཀྱང་རྟོགས་པ་མི་མངའ་སྟེ། འཕགས་པས། ཁྱོད་ཀྱིས་ཀུན་ནས་ཉོན་མོངས་དང་། །
རྣམ་བྱང་རོ་གཅིག་གྱུར་རིག་པས། ། ཞེས་དང་། མགོན་པོ་སེམས་པ་མི་མངའ་ཞིང་། ། རྣམ་རྟོག་གཡོ་བ་མི་མངའ་ཡང་། ། ཞེས་པས། དབུ་མར་དམིགས་པར་མི་འགྱུར་རོ། ། དེ་ཉིད་མཐར་ཐུག་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། འཕགས་པས། འཕགས་པའི་ཡོན་ཏན་རྫོགས་པ་ཁྱོད། ། འགྲོ་བའི་བླ་མ་སངས་རྒྱས་ལ། །
ཟླ་བ་དང་ནི་འོད་ཟེར་བཞིན། ། དམ་པ་རྣམས་ཀྱིས་དབྱེ་བ་མཐོང་། ། ཞེས་སོ། ། དེ་ལྟར་ན་འདས་པའི་མཐར་ལྟུང་ངམ་ཞེ་ན། མ་ཡིན་དེ་ལམ་དུས་སུ་ཐབས་སྣ་ཚོགས་ལ་སྦྱར། དེ་གོམས་པ་མཐར་ཐུག་པས་འདིར་མི་རྟོག་བཞིན་དུ་དེ་མ་རྟོགས་པ་རྣམས་ལ་སྙིང་རྗེའི་བདག་ཉིད་དུ་སྦྱོར་རོ། ། དེ་ནས་དེ་མ་དམིགས་བཞིན་དུ་གཞན་དོན་མཛད་པ་དེ་མཛེས་པའམ་ཤིན་ཏུ་སྙིང་རྗེ་སྟེ་སེམས་འདུལ་བའི་ཐབས་སོ། ། དེ་ལྟར་ན་དམིགས་པ་དང་རྣམ་པ་དང་སྙིང་བརྩེ་བ་པོ་གསུམ་དུ་རྟོག་གོ་ཞེ་ན། མ་ཡིན་ཏེ་ཤེས་རབ་ཕ་རོལ་ཕྱིན་པ་འོད་གསལ་སྤྲོས་བྲལ་ལས་མ་གཡོས་ཏེ། ཡེ་ཤེས་སྤྲོས་པ་མེད་པ་གང་། །
ཤེས་བྱ་སྐྱེ་བ་མེད་ལས་བྱུང་། ། ཞེས་རྣམ་རྟོག་མེད་པའི་ཆོས་ཀྱི་དབྱིངས་རྟོགས་པའི་སངས་རྒྱས་རྣམས་ལ། སྙིང་རྗེ་རྣམ་པའམ་ཡུལ་གཞན་གྱི་དངོས་པོ་དང་བདག་བསྒོམ་པ་པོར་རྟོག་པ་ཅུང་ཟད་ཀྱང་མེད་དོ། ། དེ་དག་ལམ་ལའང་སྦྱར་ཏེ་ཤེས་པར་བྱའོ། ། གསུམ་པ་དེ་ཉིད་བསྒོམ་ཚུལ་ནི། དེ་ལྟ་མོད་སོ་སོ་སྐྱེ་བོས་མི་རྟོགས་སོ་ཞེ་ན། སྤྲོས་པ་མེད་ཀྱང་ཀུན་རྫོབ་ཏུ་གོམས་པས་གསལ་བར་འགྱུར་ཏེ། དོན་དམ་པར་བརྟག་བྱའི་རྣམ་པ་དང་རྟོག་བྱེད་ཀྱི་ཤེས་པ་བདེན་པ་མེད་པར་མོས་ཏེ། ཀུན་རྫོབ་ཏུ་སོ་སོར་བརྟག་པའི་ཤེས་རབ་བམ་རིགས་པ་ཀུན་གྱིས་རང་བཞིན་མེད་པར་བརྟག་ཅིང་བསྒོམས་པར་བྱས་ན་མངོན་དུ་འགྱུར་ཏེ། འཕགས་པས།
ཁྱོད་ཀྱིས་ཅུང་ཟད་མ་བསྐྱེད་ཅིང་། ། ཆོས་རྣམས་བཀག་པ་མ་ལགས་ལ། ། མཉམ་པ་ཉིད་ཀྱི་ལྟ་བ་ཡིས། ། བླ་ན་མེད་པའི་གོ་འཕང་བརྙེས། ། ཞེས་སོ། ། བཞི་པ་མི་རྟོག་ཀྱང་གཞན་དོན་མི་འགལ་བ། དེ་ལྟར་བརྟག་བྱའི་རྣམ་པ་དང་རྟོག་བྱེད་མེད་པའི་ཆོས་རྣམས་བདག་གིས་མངོན་དུ་བྱས་ལ། དེ་མ་རྟོགས་ཀྱི་སེམས་ཅན་ལ་སྙིང་རྗེས་དོན་དུ་འགྱུར་བའི་ཐབས་ཏུ་མས་ཡོངས་སུ་བརྟག་གོ ། མི་རྟོགས་ན་བརྟག་པར་འགལ་ལོ་ཞེ་ན། མི་འགལ་ཏེ།
དཔེར་ན་བྲག་ཆ་མི་རྟོགས་ཀྱང་སྒྲ་བརྙན་འབྱུང་བ་ལྟར། དེ་བཞིན་གཤེགས་པ་ཀུན་གྱི་བདག་ཉིད་ཀྱི་ཆོས་ཀྱི་དབྱིངས་ཆོས་ཅན་དང་ཆོས་ཉིད་ཐ་དད་མེད་པ་འཁོར་འདས་མཉམ་པ་ཉིད་རྟོགས་ནས་གཞན་ལ་དེ་སྟོན་པའི་ཆོས་ཀྱི་ངག་འབད་རྩོལ་མེད་པར་འབྱུང་སྟེ། བྱམས་པས། ཇི་ལྟར་རྔ་དག་མ་བརྡུངས་པར། ། སྒྲ་ནི་ཀུན་ཏུ་འབྱུང་པ་ལྟར། ། དེ་བཞིན་རྒྱལ་བའི་ཟོ་མེད་པར། ། ཆོས་ཀྱི་བཤད་པ་ཀུན་ཏུ་འབྱུང་། ། ཞེས་པ་ལྟར་རོ། ། དེས་ནི་ལུང་དང་རྟོགས་པའི་ཆོས་རྒྱུ་འབྲས་འཁོར་ཡུག་ཏུའང་འགྲུབ་པ་ཡིན་ནོ། ། སྤྱི་དོན་གསུམ་པ་ལ།
སྐུ་གསུམ་གྱི་སྒོ་ནས་རྒྱས་པར་བཤད་པའི་རྗེས་དེ་ནས་རྒྱུ་ལམ་འབྲས་བུ་གསུམ་ཚང་བས་ཐེག་པ་འོག་ནས་འཆད་པ་ལྟར་ཆེན་པོ་བདུན་དང་ལྡན་པར་བསྒོམས་པས་ཡོན་ཏན་ཚད་མེད་པ་རྒྱས་པའི་དུས་གསུམ་དུ་མེད་པར་རྟོགས་པའི་དེ་བཞིན་གཤེགས་པ་ས་བཅུ་གཅིག་བཅུ་གཉིས་པ་ཐམས་ཅད་ཀྱིས་ཞེས་པའམ། ཡོན་ཏན་རྒྱས་པ་རྣམས་ཀྱི་དུས་གསུམ་གྱི་དེ་བཞིན་གཤེགས་པ་ཐམས་ཅད་མཚན་ཉིད་གཅིག་པས་བསྟོད་པའི་རྒྱལ་པོ་ཞེས་པར་ཡང་གསལ་ལོ། ། རྣལ་འབྱོར་མཉམ་གཞག་དང་རྗེས་ཐོབ་ཐ་དད་མི་མངའ་བའི་བདག་པོ་དེས་མཉམ་པར་བཞག་བཞིན་དུ་སེམས་ཅན་གྲོལ་བའི་ཐབས་སྟོན་པར་མཛད་པ་སྟེ་མེ་ལོང་ལྟ་བུའོ། ། ཀུན་ན་འགྲོའི་དབང་ཕྱུག་སྟེ། ། སེམས་ཅན་བདག་ཉིད་ཐ་དད་ལས་སྐྱེས་པར་སྣང་བ་ཐམས་ཅད་དེ་བཞིན་ཉིད་གཅིག་ཏུ་རྟོགས་ནས་དེ་ལྟར་སྟོན་པར་མཛད་པ་མཉམ་པ་ཉིད་ཀྱི་ཡེ་ཤེས་སོ། ། འཁོར་བའི་རྩ་བ་གཏི་མུག་དེ་གནས་ལུགས་བཞིན་སོ་སོར་རྟོགས་པས་བཅད་ཅིང་གཅོད་པའི་ཐབས་སྟོན་པར་མཛད་པ་སོ་སོར་རྟོགས་པའོ། ། དེ་ཁོ་ན་རྟོགས་པའི་སངས་རྒྱས་ཐམས་ཅད་ཀྱི་ཡེ་ཤེས་ཀྱི་བྱེད་ལས་གཅིག་ཏུ་འདྲེས་ནས་འདུས་ལ་བབ་པ་ན་ཇི་ལྟར་འོས་པར་སྟོན་པར་མཛད་པ་བྱ་བ་གྲུབ་པའོ། ། དེ་གཉིས་ལ་གཞན་རྒྱུད་ལ་སྤངས་པ་དང་ཡེ་ཤེས་བསྐྱེད་པའི་གསུང་ངོ་། ། དབྱིངས་དང་ཡེ་ཤེས་དབྱེར་མེད་པའི་བདག་ཉིད་ལས་རྟག་ཏུ་མ་གཡོས་པ་ཉིད་ཕྱག་ཡིན་ཏེ། རང་གིས་རང་གི་ཡེ་ཤེས་ནི། །
ལེགས་མཐོང་གང་ཡིན་འདིར་ཕྱག་ཡིན། ། ཞེས་པས་ཆོས་ཀྱི་དབྱིངས་ཀྱི་ཡེ་ཤེས་ཏེ་ལྔས་དོན་བསྡུས་པའོ། ། ཐབས་རྒྱུད་ལ་ཞུས་ལན་གཉིས་ལས། དང་པོ་ཆོས་ཐམས་ཅད་ཡེ་ཤེས་གཅིག་གི་ངོ་བོར་མཁྱེན་པའི་སྐུ། དེ་རྟོགས་པར་བྱེད་པའི་ཐབས་ཀྱི་སྙིང་པོའམ་ངོ་བོ་བཤད་དུའོ། ། ལན་ལ་གསུམ་གྱི་ཡེ་ཤེས་གྱི་མཚན་ཉིད་ནི། དབང་པོ་དང་དེའི་ལམ་ཡུལ་གང་ཡིན་པ་དེ་ཐམས་ཅད་ཀྱི་ཆོས་ཉིད་སྤྲོས་བྲལ་ཡིན་པ་ལས་བདག་གིས་རྟོགས་པའི་རྣལ་འབྱོར་ཏེ་ཐབས་གོམས་པས་རྟག་པར་ཤིན་ཏུ་མཉམ་རྗེས་ཐ་དད་པར་འགྱུར་ཏེ། འོག་ནས། དེ་ཉིད་རིག་པའི་རྣལ་འབྱོར་གྱིས། ། རྣལ་འབྱོར་རྒྱུན་དུ་སྐྱེ་བར་འགྱུར། །
ཞེས་པ་འཆད་པ་བཞིན་ནོ། ། དེའི་འཐད་པ་གོམས་ན་དེ་ལྟར་འབྱུང་བའི་རྒྱུ་མཚན་གང་གི་ཕྱིར་ཞེ་ན། ཕྱི་ནང་གི་ཆོས་ཐམས་ཅད་ཀྱི་བདག་ཉིད་དོན་དམ་པར་རང་བཞིན་མེད་ལ། ཀུན་རྫོབ་ཏུ་རྣམ་ཤེས་ཀྱི་ཕུང་པོ་སྟེ་སེམས་ལས་མ་རྟོགས་པ་མེད་པས་དེ་ལྟར་གནས་པའམ། གོམས་པས་མངོན་དུ་འགྱུར་རོ། ། རྩོད་པ་སྤང་བ་ལ་གཉིས་ལས། རྩོད་པ་ནི། དེ་ལྟར་འབད་མེད་དུ་མི་གྲོལ་ལམ་ཞེ་ན། མི་གྲོལ་ཏེ། ཆོས་ཐམས་ཅད་རང་གི་སེམས་ཡིན་ཞིང་དེའང་སྤྲོས་པ་དང་བྲལ་བའོ་ཞེས་མི་ཤེས་ལ་བདག་དང་བདག་གིར་འཛིན་པའི་རྨོངས་པ་རྣམས་ཀྱིས་སོ་སོར་རང་གིས་རིག་པའི་ཡེ་ཤེས་རྟོགས་པར་མི་ནུས་སོ། །
སྐྱེས་པ་ཐ་མས་ཇི་ལྟར་རྟོག་ན། སེམས་དང་སེམས་བྱུང་སྟེ་གཟུང་འཛིན་གཉིས་སུ་རྟོག་པ་ཉན་རང་དང་། སེམས་ཀྱི་ཚུལ་སྐད་ཅིག་བདེན་པར་རྟོགས་པ་སེམས་ཙམ་པ་དང་། ཡེ་ཤེས་བྱེད་པ་པོ་དབང་ཕྱུག་དང་ཁྱབ་འཇུག་ལ་སོགས་པ་ཤེས་བྱ་ཤེད་བུ་སོགས་ཏེ། རང་བཞིན་བྱེད་པ་པོ་རྒྱུ་དང་། བྱ་བ་འབྲས་བུ་དོན་གཞན་དུ་རྟོག་པས་ལས་སུ་བྱ་བ་ཆོས་རྣམས་ཆོས་ཅན་ཏེ་བྱེད་པ་པོ་དབང་ཕྱུག་ལ་སོགས་པ་བསྒོམས་པས་མི་རྟོགས་སོ། ། བརྟགས་པ་ལྟར་མི་བདེན་ནམ་ཞེ་ན་མི་བདེན་ཏེ་རྒྱུ་མཚན་གང་གི་ཕྱིར་ཆོས་ཅན་དུ་མར་སྣང་བ་ལ་བདེན་པར་བརྟགས་པའི་གྲུབ་མཐའ་དུ་མས་ནི་ཆོས་ཅན། གནས་ལུགས་སམ་ཐར་པ་གཅིག་པུ་ཉིད་ལ་དུ་མར་མི་འགྱུར་ཏེ། བརྟགས་ཤིང་དཔྱད་ན་མང་པོར་མ་དམིགས་པའི་ཕྱིར། དཔེར་ན་ཆུ་བོའི་རྒྱུན་དུ་མའང་རྒྱ་མཚོར་ཐིམ་ན་ཐ་མི་དད་པའམ་ཉི་མ་རེ་ཐ་དད་ནས་འཆར་བར་སྒྲོ་འདོགས་ཀྱང་གཅིག་པ་བཞིན་ནོ། །
བླ་མ་མཆོག་ལས་རྙེད་ཚུལ། ཇི་ལྟར་ནང་དུ་གནས་པ་རྟོགས་པའི་ཐབས་སྔགས་དང་རྒྱུད་དང་མན་ངག་ཅན་གྱི་བླ་མ་བསྟེན་པ་ལས་རྙེད་པར་འགྱུར་ཏེ། གདན་བཞི་པ་ལས། མཚོན་བྱའི་མཚན་ཉིད་དེ་ཉིད་ནི། ། བླ་མའི་ལམ་གྱིས་མཐོང་བར་འགྱུར། ། ཞེས་སོ། ། འབྲས་བུ་དང་ལམ་གྱི་རྣམ་གཞག་རྩ་བའི་རྒྱུད་རྣམས་ལས། བསམ་གྱིས་མི་ཁྱབ་པ་གསུངས་པ་དེ་རྣམས་འདིར་མདོར་བསྡུས་ནས་གསལ་བར་བསྟན་པ་སྟེ་རབ་བྱེད་གསུམ་པའོ།། ༈ །།དེ་ལྟར་ཤེས་རབ་ཀྱི་རྒྱུད་གཙོ་བོའི་གླེང་གཞིའི་རྗེས་སུ་ཐབས་རྒྱུད་གཙོ་བོའི་གླེང་གཞིའམ། འབྲས་བུ་དེ་ཐོབ་བྱེད་ཀྱི་ཐབས་འདིའོ་ཞེས་འབྲེལ་པས་དེ་ནས་སོ། །
འདིའི་བརྗོད་བྱ་སྤྱི་སྦས་པ་མཐར་ཐུག་གསུམ་ཀ རྗོད་བྱེད་ཀྱང་ཡན་ལག་གཙོ་ཆེ་བའི་གསུམ་ཀ་མངོན་རྟོགས་དང་ཐབས་རྒྱུད་གཙོ་བོ་ཆེ་བའི་གསུམ་ཀ རྩ་རྒྱུད་གསང་བ་འདུས་པ་དང་ཀྱཻ་རྡོ་རྗེ་ལ་སོགས་པ་དང་ཡི་གེ་བཞི་བཅུའམ་སོ་བདུན་གྱིས་ཐོག་དྲངས་པ་ཐམས་ཅད་ཀྱི་ཚིག་དོན་རྣམ་པར་ཕྱེ་བས་གསལ་བར་བྱེད་ལ། ལྷའི་དབང་པོས་ཞུས་པ་དང་ཅུང་ཟད་མཐུན་ཞིང་ཚུལ་མི་འདྲ་བ་དང་། བརྗོད་བྱ་རྒྱུད་གསུམ་གུར་ལེའུ་དང་པོའི་གསལ་བྱེད་དུའང་འགྱུར་རོ། ། གཞུང་ལ་བཤད་པར་དམ་བཅའ། དོན་དངོས། མིང་གསུམ་ལས། དང་པོ་བརྗོད་བྱ་གསུམ་པོ་རྒྱུད་རྣམས་ཐམས་ཅད་དུ་ཚིག་སྣ་ཚོགས་ཀྱིས་རྒྱས་པར་གཏན་ལ་ཕབ་པ་དེ་མང་པོ་ལྟ་བའམ་ཐོས་བསམ་མི་ནུས་པའི་གང་ཟག་གི་ངོར་འདིར་ཚིག་བསྡུས་ཤིང་དོན་གསལ་བར་བཤད་པར་བྱའོ་དེའི་ལྟར་ན་རྒྱུད་སྡེ་མཐའ་དག་གི་འཆད་བྱེད་དོ། ། རྗོད་བྱེད་ལྟར་ན་འདུས་པ་ལ་སོགས་སུ་གླེང་གཞི་མདོ་ཙམ་དུ་བཤད་པ་དེ་འདིར་ཚིག་དོན་རྣམ་པར་ཕྱེ་བས་གཏན་ལ་ཕབ་པར་བཤད།
ཅེས་པ་ནི་རྣལ་འབྱོར་གྱི་རྒྱུད་རྣམས་སུ་ཞེས་པར་འགྱུར་རོ། ། དངོས་ལ་བརྗོད་བྱ་རྒྱུད་གསུམ་དང་། རྗོད་བྱེད་གླེང་གཞི་གཉིས་ལས་དང་པོ་ལ་རྒྱུ། ཐབས། འབྲས་བུའི་རྒྱུད་གསུམ་ལས། དང་པོ་ལའང་བཞི་ལས་དང་པོ་གནས་ནི། སེམས་ཅན་ཀུན་ལ་ཞེས་སོགས་ལ། ། འདི་རྣམས་བླ་མ་གོང་མ་དག་གིས་གཙོ་བོར་ཉེ་རྒྱུ་ལ་སྦྱར་ཏེ་གསུང་བའང་མི་འགལ་ཏེ་གཤིས་ལ་གནས་ཚུལ་རྒྱུ་དང་། དེ་མངོན་དུ་བྱས་ཏེ་འབྲས་བུ་དང་མཚམས་སྦྱོར་བ་ཉེ་རྒྱུ་དང་། མཐར་ཐུགས་ཆོས་སྐུའི་ཕ་རོལ་ཏུ་ཡིན་པ་བཞིའམ་རྣམ་ཐར་སྒོ་བཞི་མཐར་ཐུག་པ་ཡིན་ལ་དེས་འཁོར་འདས་དབྱེར་མེད་དུའང་འགྲུབ་བོ། །
འདིར་གཙོ་བོར་རྒྱུ་ལ་སྦྱར་ཏེ་གསུང་བ་ལྟར་ན། སྤྱིར་སེམས་ཅན་ཀུན་ལ་མཉམ་པའམ་ཁྱད་པར་གནས་པ་དེ་བཞིན་ཉིད་དེ། བྱམས་པས། དེ་བཞིན་ཉིད་དབྱེར་མེད་ཕྱིར་དང་། ། རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། ། ཞེས་དང་། ཆོས་ཀྱི་དབྱིངས་ལ་དབྱེར་མེད་ཕྱིར། ། རིགས་ནི་ཐ་དད་རུང་མ་ཡིན། ། ཞེས་སོ།
དེའི་བརྡའ་བུད་མེད་ཡིན་ཞིང་བྱེ་བྲག་ཏུའང་མཚོན་བྱེད་དེ་དག་གི་ཆོས་འབྱུང་གྲུ་གསུམ་མོ། ། གཞན་ཡང་སེམས་ཅན་ཀུན་གྱི་ལྟེ་བའི་ནམ་མཁའ་དང་ལམ་བསྐྱེད་རིམ་གྱི་གཞི་ལའང་སྦྱར་དུ་རུང་ངོ་། ། དེར་གང་གནས་ཞེ་ན་དེ་མ་རྟོགས་པས་བདག་འཛིན་གྱིས་རྒྱུ་བྱས་ནས་ཚངས་པ། གཏི་མུག་སོགས་དབང་ཕྱུག འདོད་ཆགས་ཁྱབ་འཇུག ཞེ་སྡང་ལྷ། ང་རྒྱལ་ལྷ་མ་ཡིན། ཕྲག་དོག་ཏེ་ཉོན་མོངས་པ། དེ་དག་གིས་ལས་བསགས་པའི་འབྲས་བུར་སྨིན་པ། རིམ་པ་ལྟར་ས་ཆུ་མེ་ནམ་མཁའ་རླུང་གི་བག་ཆགས་ལས་དྲི་ཆེན་བྱང་སེམས་དྲི་ཆུ་རཀྟ་ཤ་ཆེན་ལྔ་ལས་ཕྲ་བ་རྩ་དང་ཡི་གེ་དང་རླུང་དང་ལྔ་ལྔ།
དེ་ལས་རགས་པ་གཟུགས་འདུ་ཤེས་ཚོར་བ་རྣམ་ཤེས་འདུ་བྱེད་དེ་ཕུང་པོ་ལྔ་འདུས་པའི་ཚངས་པ་ལ་སོགས་འགྲོ་བ་ལྔར་སྣང་བ་དེ་རྣམས་ཀྱི་གནས་ཏེ་རྟེན་དུ་འགྱུར་རོ། ། ཞེས་སམ་བདུད་རྩི་ལྔ་ལས་མཚོན་བྱེད་དཔེའི་ཡེ་ཤེས་ཆོས་ལྔ་ལྡན་གྱི་དང་། ཉེ་རྒྱུ་ལྟར་ན་དོན་གྱི་ཡེ་ཤེས་ལྔའི་གནས་སོ། ། གཉིས་པ་ངོ་བོ་དེ་ལྟར་ན་རགས་པ་དེ་དག་ཆོས་ཉིད་ལ་གནས་པས་དེའང་དངོས་པོར་འགྱུར་ཞེ་ན། མ་ཡིན་ཏེ་དེའི་ངོ་བོ་ཤེས་རབ་ཀྱི་ཕ་རོལ་ཏུ་ཕྱིན་ཏེ་སྤྲོས་བྲལ་ལོ། ། ཡང་སྣང་བའི་རྟེན་དུ་འགལ་སྙམ་ན། ཀུན་རྫོབ་ཏུ་འཁྲུལ་པ་ལ་སྣ་ཚོགས་སུ་སྣང་བ་མི་འགལ་ཏེ། ལང་ཀ་ལས། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་བྱུང་། །
དོན་ཡོད་མ་ཡིན་སེམས་ཉིད་དེ། ། ཕྱི་རོལ་དོན་མཐོང་ལོག་པ་ཡིན། ། ཞེས་པ་ལྟར་དོན་དམ་པར་ཡུལ་ལས་འདས་ཏེ། སངས་རྒྱས་ཀྱིས་ཀྱང་རྟོགས་པར་བྱ་བ་མིན་ཞིང་དྲི་མ་རྣམས་དང་བྲལ་བའི་བདག་ཉིད་དོ། ། ཡང་ན་ཤེས་རབ་ཀྱི་ཕ་རོལ་ཏུ་ཕྱིན་པའི་མཚོན་བྱེད་དེ་ཀུན་རྫོབ་ཏུ་གྲུ་གསུམ་པའི་གཟུགས་སུ་གནས་ལ། དེར་མངོན་དུ་བྱས་ན་རྟོག་པའི་ཡུལ་ལས་འདས་པའི་ཡེ་ཤེས་འཐོབ་ཅེས་ཀྱང་ངོ་། ། སྤྲོས་བྲལ་དེ་སྲོག་ཆགས་ཀུན་གྱི་སྙིང་གི་ཆོས་ཉིད་དུ་གནས་པས། སེམས་ཅན་ཀུན་ལ་མཉམ་ཞེས་བྱའོ། ། གསུམ་པ་རྟོགས་ན་འབྲས་བུ་འགྲུབ་ཚུལ་རང་ལ་རྒྱུ་གནས་པ་དེའི་ཕྱིར་རྒྱས་པར་བཤད་མི་དགོས་ཏེ་སྔར་གྱི་ཀུན་རྫོབ་ཀྱི་གནས་དེར་མངོན་དུ་བྱས་ན་སངས་རྒྱས་ཀྱང་འགྲུབ་ན་བདེ་བ་གཞན་ལྟ་ཅི་སྨོས། གནས་དེ་ལས་གཞན་དུའང་ཐོབ་པར་བཤད་ཅེ་ན།
དེ་དག་གིས་བསྐལ་པ་གྲངས་མེད་དུ་དཀའ་བ་དཔག་ཏུ་མེད་པས་གང་ཐོབ་པ་དེ། འདིར་ཐབས་མཁས་པའི་ཁྱད་པར་གང་གིས་དཀའ་བ་མེད་པར་དམ་པའི་བདེ་བ་ལྷན་སྐྱེས་སམ་རང་བྱུང་གི་ཡེ་ཤེས་ཀྱིས་སྐྱེ་བ་འདིར་ཐོབ་པར་འགྱུར་རོ། ། ཡང་ན་གོང་མ་ཐབས་དེས་མི་འཐོབ་པའི་རྡོ་རྗེ་འཛིན་པ་ས་བཅུ་གསུམ་པ་ཉིད་ཀྱང་འགྲུབ་སྟེ་མཐར་ཐུག་གིའོ། ། གནས་སྐབས་ཀྱིས་འཁོར་ལོས་སྒྱུར་བ་དང་། གྲུབ་ཆེན་བརྒྱད་དང་། གཞན་ཡིད་ལ་གང་འདོད་ཐམས་ཅད་འགྲུབ་བོ། ། བཞི་པ་མ་རྟོགས་ན་འཁྱམ་ཚུལ། སེམས་ཅན་ཐམས་ཅད་ལ་རིགས་ཡོད་ན་ཇི་ལྟར་མ་གྲོལ་ཅེ་ན། དེ་མ་རྟོགས་པའི་གཏི་མུག་གི་རྩ་བ་ཅན་ཉོན་མོངས་པ་ལྔས་དེ་ཁོ་ན་ཉིད་ལ་རྨོངས་པས་ཐར་པའི་ཐབས་ལ་མི་འཇུག་ཅིང་། ལས་འབྲས་ལ་རྨོངས་པས་སྡིག་པ་དུ་མ་བྱེད།
དེས་དར་གྱི་སྲིན་བུ་ལྟར་རང་གི་ཡན་ལག་སྟེ་རྟོག་པས་རང་བཅིངས་ནས་གནས་འགྲོ་བ་དྲུག་ཏུ་འཁོར་ཡུག་ཏུ་སྐྱེ་ཞིང་འཁོར་ཏེ། མདོ་ལས། འཁོར་བ་ཆགས་པའི་ཡིད་དང་ལྡན་རྣམས་རྟག་ཏུ་འཁོར། ། ཞེས་སོ། ། སྤྱིའི་གཉིས་པ་ལ་གསུམ་ལས། ལམ་སྟོན་པ་པོ། རྒྱུ་རང་ལ་ཡོད་པ་དེའི་ཕྱིར་བཅོམ་པ་དང་མཁྱེན་པ་མཐར་ཐུག་པའི་སངས་རྒྱས་ཉིད་ཀྱིས་དེ་མ་རྟོགས་པས་འཁོར་བའི་རྒྱ་མཚོར་ལྟུང་བ་དེ་ལས་ཐར་པའི་ཐབས་ལ་སྦྱོར་བ་དང་བྲལ་བའི་སེམས་ཅན་སྡུག་བསྔལ་སྣ་ཚོགས་ཀྱིས་གཟིར་བ་མཐོང་ནས་དངོས་སམ་སྤྲུལ་པ་སྣ་ཚོགས་ཀྱིས་སོ་སོའི་སྤང་བྱ་དང་མཐུན་ཞིང་རིགས་པའི་ལམ་གྱིས་དེ་ལ་སྦྱོར་རོ། ། གཉིས་པ་རིགས་དང་རིགས་བདག་ངོ་སྤྲད་པ། ཇི་ལྟར་སྤྲུལ་ནས་གང་ལ་སྦྱོར་ན། ཐབས་ཤེས་རབ་གཉིས་མེད་ཐུགས་སུ་ཆུད་པའི་བརྡར་ཞལ་སྦྱོར་གྱི་རྣམ་པར་སྤྲུལ་པའི་རྒྱུ་མཚན་གྱིས་དེ་ཉིད་ཀྱི་རྣམ་པ་ལམ་དུ་བྱས་པས་ཉོན་མོངས་པ་ཉིད་ཡིད་ཆེས་པ་སྟེ་གནས་འགྱུར་པ་སྟེ།
ཡེ་ཤེས་ཐིག་ལེ་ལས། གཏི་མུག་མེ་ལོང་ལྟ་ཡེ་ཤེས། ། ང་རྒྱལ་མཉམ་པ་ཉིད་དུ་དྲན། ། སོ་སོར་རྟོགས་པ་འདོད་ཆགས་ཡིན། ། བྱ་བ་གྲུབ་པ་ཕྲག་དོག་སྟེ། ། ཞེ་སྡང་ཆོས་དབྱིངས་རྣམ་པར་དག ། ཅེས་པ་ལྟར། ཡེ་ཤེས་སུ་མཚོན་ཅིང་རྟོགས་ནས་ཁམས་གསུམ་པོ་ཐམས་ཅད་དུ་ཇི་ལྟར་མོས་པ་བཞིན་སྣང་ཡང་དེ་དག་གི་དྲི་མས་མི་གོས་པ་དེ་ཉིད་འབྲས་བུར་འགྱུར་ཏེ། རྒྱུ་གཞན་ལས་འབྲས་བུ་གཞན་འབྱུང་བ་ཡིན་ནོ། ། དེས་རྒྱུའི་ནུས་པ་གང་དང་རྣམ་པ་གང་གིས་གནས་པ་དེ་དང་རྗེས་སུ་མཐུན་པའི་ལམ་གོོམས་ན་འབྲས་བུའང་དེའི་ངོ་བོ་ཅན་དུ་འགྱུར་ཏེ།
དཔེར་ན་བུར་ཤིང་ལས་མེ་བྱུང་ནས་དེ་ཉིད་སྲེག་པས་དེ་མེའི་རྒྱུ་ཡང་ཡིན་ལ་སྲེག་བྱ་ཡང་ཡིན་པ་མི་འགལ་ཏེ། རྩ་དང་ཤིང་ལས་མེ་བྱུང་བ་ནི་དེ་ཉིད་སྲེག་ཅེས་མི་དབང་བཞེད་པའི་རིགས་པར་མཐོང་ངོ་། ། འདིར་བླ་མ་དག་གིས་མེ་ལ་བུད་ཤིང་དང་ཤིང་ལ་མེའི་མིང་གིས་གདགས་པས། གོང་དུ། རྡོ་རྗེ་རིན་ཆེན་པད་ནོར་བུ། ། འཛིན་པའི་རིམ་པའི་རིགས་རྣམས་སོ། ། ཞེས་པ་དང་། ཐུན་མོང་དུ་ཞིབ་ཏུ་གསུང་བའི་ལྟར་ན། རྒྱུ་འབྲས་དང་རྟེན་དང་བརྟེན་པ་ཕན་ཚུན་དུ་མིང་གིས་བདགས་པའི་དཔེ་དང་། རྒྱུ་འབྲས་དོན་ལ་སྦྱར་བའང་གསལ་བར་མཛད་ཟིན་ལ།
ཕྱི་མ་གཉིས་ཀྱིས་དོན་འཁོར་འདས་ཐམས་ཅད་ཆོས་ཉིད་ལ་བརྟེན་ཅིང་དེ་ལ་དབྱེ་བ་མེད་ཀྱང་རྟེན་ཆོས་ཅན་ཐ་དད་ཀྱི་མིང་གིས་གཟུགས་ཀྱི་དེ་བཞིན་ཉིད་དང་། ཚོར་བའི་དེ་བཞིན་ཉིད་ལ་སོགས་པར་གདགས་པ་ལྟ་བུའོ། ། བརྟེན་པ་ལ་རྟེན་གྱི་མིང་གིས་ནི་དང་པོ་གཉིས་པའི་རྟེན་ཡིན་ནོ། ། ཞེས་གཟུགས་སྐུའི་རྟེན་ཆོས་སྐུ་ཡིན། དེ་ལ་རྟོག་པས་མི་ཕྱེད་པས་རྡོ་རྗེ། ཤེས་བྱ་ཤེས་ཀྱང་དེའི་ཉེས་པས་མ་གོས་པས་པད་མ་ལ་སོགས་པ་ཡོན་ཏན་གྱི་ཆོས་ལྔའམ་དྲུག་མངའ་བ་ལྟར་བརྟེན་པ་གཟུགས་སྐུ་ལ་རྣམ་སྣང་མི་བསྐྱོད་པ་ལ་རྡོ་རྗེ། འདོད་དཔག་མེད་ལ་པད་མ་ལ་སོགས་སུ་བཏགས་སོ། ། དེ་རྣམས་སུ་འདོགས་པའི་རྒྱུ་མཚན་གང་ཡིན། དགོས་པ་ཅི་ཡོད་ཅེ་ན། དང་པོ་ལ་གཉིས་ལས།
འདྲ་བ་གདགས་པ་ནི། གཏི་མུག་ཉོན་མོངས་པ་ཐམས་ཅད་ཀྱི་རྒྱུའམ་རྟེན་ཡིན་ཏེ། བདེ་བ་འདོད་ཀྱང་གཏི་མུག་པས། ། རང་གི་བདེ་བ་དགྲ་ལྟར་འཇོམས། ། ཞེས་པ་ལྟར། མེ་ལོང་ལྟ་བུའི་ཡེ་ཤེས་ཀྱང་ཡོན་ཏན་ཐམས་ཅད་ཀྱི་རྟེན་བྱེད་དེ། ཡེ་ཤེས་ཀུན་གྱི་རྒྱུ་མཚན་ཕྱིར། ། ཡེ་ཤེས་འབྱུང་གནས་ཆེན་པོ་འདྲ། ། ཞེས་དང་། དེས་གཞན་གྱི་ཞི་བའི་རྐྱེན་མཛད་པས་གུར་ལས།
རྒྱལ་བ་མགོན་པོ་གང་ཉིད་ཀྱི། ། གཏི་མུག་ཐམས་ཅད་ཟད་པར་མཛད། ། ཅེས་སོ། ། ཞེ་སྡང་སྟོང་པའི་མཐར་ཐུག་ཅིང་དེས་སྡུག་བསྔལ་གྱིའང་མཐར་ཐུག་བསྐྱེད་པ་ཡིན་ཏེ་བྱམས་པས། འདི་ཡི་ཞེ་སྡང་རྣམ་ཀུན་ཏུ། ། སེམས་ཅན་རྣམས་དང་འགལ་བར་འགྱུར། ། ཞེས་སོ། ། དེ་གནས་གྱུར་པའི་ཆོས་ཀྱི་དབྱིངས་ཀྱི་ཡེ་ཤེས་ཀྱང་འདི་ཉིད་ལས། སྣང་བ་མེད་ཅིང་གནས་མེད་པ། ། མ་སྐྱེས་མ་བྱས་དག་པ་ཉིད། །
ཅེས་དང་། རྡོ་རྗེའི་སྐུ་ནི་གོང་ན་མེད་ཅེས་པས་ཡོན་ཏན་ཐམས་ཅད་དེ་བཞིན་ཉིད་དུ་རོ་གཅིག་ཅིང་མཐར་ཐུག་པའོ། ། འདོད་ཆགས་ཀྱི་མཚན་ཉིད་གསལ་ཞིིང་ཞེན་པ་ལྟར་སོ་སོར་རྟོགས་པའང་རང་གིས་གསལ་བར་རྟོགས་ནས་གཞན་རྗེས་སུ་འཛིན་ཏེ། ཤེས་བྱ་ཀུན་ལ་རྟག་མི་ཐོགས། ། ཞེས་དང་། གུར་ལས། རྟ་མགྲིན་འདོད་པ་ཆེན་པོ་སྟེ། ། འདོད་ཆགས་ཅན་གྱི་བྱང་ཆུབ་སྟེར། ། ཞེས་སོ། ། ང་རྒྱལ་གྱིས་གཞན་ཟིལ་གྱིས་གནོན་ཅིང་།
སེར་སྣས་ཀུན་ཏུ་འཛིན་པ་ལྟར། མཉམ་པ་ཉིད་ཀྱིས་བདག་གི་རྟོག་པ་ཟིལ་གྱིས་མནན་ནས། སེམས་ཅན་མི་གཏོང་བ་སྟེ། འདི་ཉིད་ལས། སེམས་ཅན་རྗེས་སུ་འཛིན་པ་པོ། ། ཉོན་མོངས་ཐམས་ཅད་ངེས་པར་གནོན། ། ཞེས་དང་། གུར་ལས། རྡོ་རྗེ་ཉི་མ་རྒྱལ་པོ་ཆེ། ། རྣམ་པར་རྟོག་པ་རབ་རིབ་འཕྲོག །
ཅེས་སོ། ། ཕྲག་དོག་གཞན་གྱི་ཕུན་སུམ་ཚོགས་པ་མི་བཟོད་ཅིང་འགོག་པ་ལྟར། བྱ་བ་གྲུབ་པའི་སེམས་ཅན་ཐེག་པ་དམན་པ་དང་ལོག་པར་འགྲོ་བ་འགོག་ཅིང་རང་གི་ཐེག་པ་ལ་སྦྱོར་བ་སྟེ། དེ་ལས། རྡོ་རྗེ་མགྱོགས་འགྲོ་ཕྲག་དོག་ཆེ། ། ཐེག་པ་གཞན་ནི་རྣམ་པར་སྤངས། ། ཞེས་སོ། ། དེ་གཞན་དུ་ཕུང་པོ་དང་། རྣམ་ཤེས་བརྒྱད་དང་། འབྱུང་བ་ལ་སོགས་ཐམས་ཅད་དང་དེ་དག་གཟུགས་སྐུ་དང་བསྲེ་བའང་ཤེས་པར་བྱའོ། །
འབྲེལ་པས་གདགས་པ་ནི། གཏི་མུག་གམ་ཀུན་གཞིའི་རྣམ་ཤེས་ལ་སོགས་པ་ལམ་གྱིས་སྦྱངས་ནས་ཟད་པའམ་གཞན་དུ་གསལ་བའི་མི་མཐུན་པའི་འབྲས་བུར་མ་ཡིན་ཏེ། དེ་དག་ཉིད་གནས་གྱུར་པ་ལས་རང་གི་འབྲས་བུར་འགྱུར་ཏེ། དཔེར་ན་ས་བོན་རྐྱེན་དང་སྦྱར་བས་ཟད་པ་དང་གཞན་དུ་མ་ཡིན་པར་དེ་ཉིད་འབྲས་བུར་སྨིན་པ་བཞིན་ནོ། ། དགོས་པ་ནི་དེ་ལྟར་སྒྲོ་འདོགས་བཅད་དེ་ལམ་ལ་སོམ་ཉི་བསལ་ནས་བརྩོན་འགྲུས་རྩོམ་པ་ཡིན་ཏེ། དཔེར་ན་ཞིང་པའམ་ཚོང་ལས་པ་གདོན་མི་ཟ་བར་དེ་ལ་འཇུག་པ་བཞིན་ནོ། ། རྣམ་པར་སྤྲོ་བར་བྱའོ། ། དེའི་རིགས་པས་གཞན་དོན་ལ་ཆོས་དགྱེས་པའི་རྒྱལ་བ་མོས་པ་བཞིན་སྣ་ཚོགས་སུ་སྟོན་པ་ལ་ཐོགས་པ་མི་མངའ་བའི་གར་མཁན་གྱི་མཆོག་གིས། ཕུང་པོ་ལ་སོགས་པའི་སྦྱང་གཞི་དེ་ཉིད་དྲི་མ་བློ་བུར་བ་དག་སྟེ་གནས་གྱུར་ནས་སངས་རྒྱས་སུ་མཚོན་ཅིང་རྟོགས་པར་མཛད་དོ། ། གསུམ་པ་ཐབས་ཁྱད་པར་ཅན་གྱིས་ཟིན་པ་བློ་བུར་གྱིས་མ་དག་པ་ཉིད་རྣམ་དག་ཏུ་མཚོན་པའི་ཐབས་ཀྱིས་མཆོག་འདི་ཡིན་ཏེ།
ཞེས་མར་ཡང་སྦྱར་ལ། དཔེར་ན་དགྲ་བོ་ནུས་པ་ཅན་འཇོམས་པ་ལ་དེ་བས་ཀྱང་ཆེས་ནུས་པ་ཅན་གཞན་ཞིག་སྦྲན་ཏེ་བསྣུན་ནས་འདུལ་བ་ལྟར། རྣམ་པ་ཀུན་ཏུ་ཉོན་མོངས་པའི། ། དགྲ་ལ་འདུད་པར་མི་བྱ་འོ། ། ཞེས་ཏེ་བདག་གི་སྙིང་ལ་གནས་ནས་དགའ་བ་མགུར་གནོད་པ་བྱེད་པ་དེ་འདུལ་བ་ལ་ངོ་བོ་འགལ་ཞིང་རྣམ་པ་དེ་ལྟ་བུའི་ཆེན་པོས་བསྣུན་པར་བྱ་སྟེ། གར་མཁན་མཆོག་དེས་རང་གི་གཏི་མུག་དག་པ་མེ་ལོང་ལྟ་བུས་གཞན་གྱི་དག་པར་བྱ་བའི་ཕྱིར་རྣམ་སྣང་དང་དཀར་མོ་ལ་སོགས་སུ་བསྟན་པ་དེ་བསྒོམས་ན་རྩ་བ་ནས་འབྱིན་ནོ། ། དེ་བཞིན་དུ་ཐམས་ཅད་ལ་སྦྱར་ཏེ་རྒྱུ་མཚན་མ་དག་པར་སྣང་བ་དེའི་ངོ་བོ་རང་བཞིན་གྱིས་དག་ཅིང་ས་བོན་དུ་གནས་པ་བློ་བུར་གྱི་ཉོན་མོངས་པ་ལྔ་སྦྱངས་ཏེ་གནས་གྱུར་ན་དྲུག་པ་རྡོ་རྗེ་འཛིན་དང་མཉམ་པར་འགྱུར་རོ། ། སྤྱི་དོན་གསུམ་པ་ལ་གཉིས་ལས། འབྲས་བུ་དངོས་ནི། དེ་ལྟར་ན་སྦྱང་གཞི་རིགས་རྣམས་མང་པོའི་ཚིག་སྟེ་ཕུང་པོ་ལྔ་དང་ཉོན་མོངས་པ་ལྔ་ལ་སོགས་པ་གནས་གྱུར་ནས་ཆོས་སྐུ་ཡེ་ཤེས་ལྔ་དང་།
དེ་ཉིད་གཞན་སྣང་དུ་སངས་རྒྱས་ལྔ་དང་། འདི་ལས་ཞེས་པ་གོང་གི་གནས་ཀྱི་བཤད་པ་མཛད་པ་ལྟར་ན་རྒྱུ་འདི་ཉིད་ལས་ཞེས་པར་འགྱུར་ལ། ཡང་ན་སྐུ་དང་ཡེ་ཤེས་དབྱེར་མེད་འདི་ཉིད་ལས་བྱང་ཆུབ་སེམས་དཔས་འདུལ་བ་ལ་རྡོ་རྗེ་སྙིང་པོ་ལ་སོགས་དང་། ཁྲོ་བོས་འདུལ་བ་ལ་གཤིན་རྗེ་གཤེད་ལ་སོགས་ཁམས་གསུམ་པ་ཐམས་ཅད་ཀྱི་དོན་དུ་སྐྱེ་ཞིང་སྣང་ཞེས་པའམ། ཐབས་ཀྱིས་མ་ཟིན་ན་ཁམས་གསུམ་དུ་འཁོར་བའང་ཡིན་ཏེ། དེས་འཁོར་འདས་དབྱེར་མེད་དུ་འགྲུབ་བོ། ། རྐང་པ་སྔ་མ་གཉིས་ཀྱིས་ཙནྜ་ལི་གསུམ་པའང་སྟོན་ཏོ། ། གཉིས་པ་དེ་བླ་མ་མཆོག་ལས་རྙེད་པ། བདེ་སྡུག་གམ་འཁོར་འདས་ཐམས་ཅད་ནང་སེམས་ལ་གནས་ལ་དེ་ཉིད་ཀྱང་བག་ཆགས་སྨིན་པའི་ལུས་ལ་གནད་དུ་བསྣུན་ན་མྱུར་དུ་སེམས་ལ་རྟོགས་པ་འཆར་བའི་ཐབས་དབྱེ་བའམ་ཁྱད་པར་འདི་ལས་དང་པོ་པས་བླ་མ་མཆོག་རྙེད་པར་འགྱུར་བས་དེ་ལ་སངས་རྒྱས་དང་འདྲ་བའམ་ཆོས་ལྷག་པར་བལྟས་ལ་བསྟེན་ཏེ་སངས་རྒྱས་ཐམས་ཅད་ཀྱི་བསྔགས་པས་སོ། ། ཇི་ལྟར་ཞེ་ན་ཡེ་ཤེས་ཐིག་ལེ་ལས།
བླ་མའི་ཞལ་སྔ་མཆོད་བྱས་ན། ། ཅི་འདོད་པ་ཡི་འབྲས་བུ་འཐོབ། ཅེས་དང་། སྒྱུ་དྲ་ལས། བླ་མ་སངས་རྒྱས་ཀུན་དང་མཉམ། ། ཞེས་སོ། ། རྗོད་བྱེད་ལ་སྤྱི་དང་སྦས་པ་མཐར་ཐུག་གསུམ་ལས། དང་པོ་ལ་ཕུན་སུམ་ཚོགས་པ་ལྔའི་ཆོས་ནི་འོག་ཏུ། འདི་སྐད་ཅེས་དང་སྦྱར་ཏེ་སྒྲོ་བསྐུར་དང་བྲལ་བའི་དོན་ཏོ། ། འཁོར་བདག་གིས་ཞེས་པ་སྟེ་བདག་ཉིད་ཀྱིས་ཐོས་ཞེས་པས་མངོན་གསུམ་དུའོ། །
ཐོས་པའི་ཤེས་རབ་ཀྱིས་ཐོས། ཞེས་པས་གཉིས་པོ་བཀག་སྟེ། གཞན་དུ་སྡུད་པ་པོ་དང་སྟོན་པ་དབྱར་མེད་ནས་མི་དགོས་པར་འགྱུར་རོ། ། དུས་རིགས་ཀྱི་བུ་ཞེས་པར་ཏེ། གཅིག་ན་ཞེས་བྱ་བ་ནི་སྤྱོད་ལམ་བཞི་ལས་ཆོས་འཆད་པའི་དུས་ཉིད་ལའོ། ། ཡང་གཅིག་ན་ཞེས་པ་ཉིད་ཀྱི་སོ་སོར་སྐྱེ་བོའི་ལྟ་བུ་མ་ཡིན་པར་སྐད་ཅིག་ཉིད་ལའོ། ། དེས་ཆེ་བ་གསུམ་སྟོན་ཏེ་བཤད་ཟིན་ཏོ། ། སྟོན་པ་འདི་ལྟ་སྟེ། དགེ་སྦྱོང་། བྲམ་ཟེ།
ལྷ་བདུད་ཚངས་པ་ལ་སོགས་པས་རིགས་གཟུགས་ལྟ་སྤྱོད་ལ་སོགས་ལ་ཆོས་དང་མཐུན་པས་རླགས་མི་རྙེད་པ་རྒྱུའམ་དུས་སུ་ཤེས་རབ་ཀྱི་ཕ་རོལ་ཏུ་ཕྱིན་པ་སྤྱོད་ཅིང་གོམས་པ་མཐར་ཐུག་པའི་ཡོན་ཏན་དབང་ཕྱུག་ཕུན་སུམ་ཚོགས་པ་དང་། དེ་བཞིན་དུ་བཟོད་པ་ལས་མཐོང་ན་མི་མཐུན་པ་མེད་པ་དད་པས་མོས་པ་རྣམས་མངོན་པར་དགའ་བ་ལ་སོགས་གཟུགས་བཟང་བ་དང་འཁོར་མི་ཕྱེད་པའོ། ། ཚུལ་ཁྲིམས་ལས་གདུལ་བྱ་གང་ན་ཡོད་པ་ཐམས་ཅད་དུ་གྲགས་པ་དང་། སྦྱིན་པ་ལས་འཁོར་དང་ལོངས་སྤྱོད་ཚད་མེད་པའི་དཔལ་དང་། བསམ་གཏན་ལས་ཇི་ལྟ་བ་དང་ཇི་སྙེད་པ་མཁྱེན་ཅིང་མི་རྟོག་པའི་ཡེ་ཤེས་དང་། བརྩོན་འགྲུས་ལས་དུས་དྲུག་ཉན་ཐོས་དང་ཐུན་མོང་བ་སྟེ། འདིར། ལྷུན་གྱིས་གྲུབ་ཅིང་ཆགས་མི་མངའ། ། ཐོགས་པ་མི་མངའ་རྟག་པར་ཡང་། ། མཉམ་པར་བཞག་ཅིང་འདི་ཀུན་གྱི། །
ལན་ལྡོན་ཁྱོད་ཅེས་པས། ཆུ་སྲིན་གནས་ཀྱི་རྒྱ་མཚོ་ནི། ། དུས་ལས་ཡོལ་བར་འགྱུར་སྲིད་ཀྱི། ། བྱེ་འུ་ལྟ་བུའི་གདུལ་བྱ་ལ། ། སངས་རྒྱས་དུས་ལས་ཡོལ་མི་མངའ། ། ཞེས་དོན་མཛད་པའི་བརྩོན་འགྲུས་ཕུན་སུམ་ཚོགས་པ་སྟེ་བྷ་ག་ཝན་ཛ་ནའོ། ། ཡང་ན་བྷ་ག་ཨཾ་ས་ལས། མི་མཐུན་ཕྱོགས་བཅོམ་པ་བཤད་ཟིན་ཏེ། ཉེས་པ་བག་ཆགས་བཅས་དེ་ཡང་། ། སྐྱོབ་པ་གཅིག་པུ་ལ་མི་མངའ། །
ཞེས་སོ། ། འདིར་རྣམ་པར་འཕྲུལ་པ་མཆོག་ཡིན་ཏེ། ། དེ་ནས་འཁོར་ལོ་ཐམས་ཅད་ཀྱི། ། རྣམ་པར་འཕྲུལ་པ་ཡང་དག་བཤད། ། ཅེས་འཆད་དོ། ། དེ་བཞིན་གཤེགས་པ་ལ་སོགས་སྟོན་པ་ལ་སྦྱར་བ་བཤད་ཟིན་ལ། གནས་ལ་སྦྱར་ན་དེ་བཞིན་ཉིད་ཀྱི་ངོ་བོར་གཤེགས་པ་རྣམ་ཐར་སྒོ་བཞི་དེ་ལས་སླར་གཤེགས་པ་སྐྱེ་བ་མེད་ཀྱང་དེའི་ཆོ་འཕྲུལ་དུ་བྱུང་བ་ཆོས་ཀྱི་རྣམ་པར་སངས་རྒྱས་ཐམས་ཅད་ཆོས་སྐུ་གཅིག་པས་ཐམས་ཅད་སྐུ་སྟོང་པ་ཉིད། གསུང་མཚན་མ་མེད་པ། ཐུགས་སྨོན་པ་མེད་པ། སྙིང་པོ་མངོན་པར་འདུས་མ་བྱས་པ།
དེ་ཉིད་རྡོ་རྗེ་སྟེ་རྟོག་པས་མི་ཕྱེད་པ་རྒྱུ་ཐ་མི་དད་ཅིང་ཤེས་རབ་ཀྱི་ངོ་བོ་དེ་ཉིད་ཀྱི་བཙུན་མོ་དེའི་བྷ་ག་རྟོག་པ་འཇོམས་པའམ་བཅོམ་པའི་མཚོན་བྱེད་ཆོས་ཀྱི་འབྱུང་གནས་ཀྱི་ནང་དུ་གཞལ་ཡས་ཁང་ལ་བཞུགས་སོ། ། དོན་བསྡུ་བའང་སྔར་བཤད་ཟིན་ཏེ་ཕ་རོལ་ཏུ་ཕྱིན་པ་དང་སྤྱིའི་དོན་དུ་བཤད་པའོ། ། བསྐྱེད་པའི་རིམ་པ་ལ་སྦྱར་བའང་སྔར་བསྟན་པ་བཞིན་ནོ། ། སྦས་པ་ལ་གཉིས་ལས། རང་བྱིན་རླབས་ལྟར་ན་སྐད་སོར་བཞག་ནི་ཨེ་ཝཾ་གྱིས་ལྟེ་བ་གཙོ་བོར་གཏན་ལ་དབབ་པ་དང་། མ་ཡ་དང་བཅས་པས་འཁོར་ལོ་བཞི་ཀ་བཤད་པ་དང་རྟེན་གཙོར་བསྟན་པའི། དང་པོ་གོང་དུ་སྦྱར་ལ། གྲུ་གསུམ་ཨེའི་དབྱིབས་ལྟེ་བའི་ནམ་མཁའ་རང་བཞིན་གྱིས་དག་པའམ་དེས་བསྐྱེད་པའི་གནས་དེའི་དབུས་སུ་དགྱེས་པ་རང་བྱུང་གི་ཡེ་ཤེས་འབྱུང་པའི་རྣམ་པ་ལ་ཨ་ཐུང་ཤད་ལྟ་བུས་ཨེ་ཝཾ་དུའོ། ། གནས་དེར་མངོན་དུ་བྱས་ན་དཀྱིལ་ནི་སྙིང་པོ་བདེ་ཆེན་ལེན་ཅིང་འཁོར་ལོ་མི་རྟོག་པས་ཉམས་དགའ་བ་ཡེ་ཤེས་རྟོག་པས་མི་ཕྱེད་པས་རྡོ་རྗེ་ངོ་མཚར་བས་ར་ལི་སྟེ་བདེ་བ་འབྱུང་། དེ་ཉིད་ནང་ལྟར་གྱི་བཙུན་མོ།
ཆོས་རང་བྱུང་གི་ཡེ་ཤེས་དེའི་འབྱུང་གནས་དེས་བྷ་གའོ། ། དེ་དག་ཕོ་ཉའི་ལམ་ལའང་རུང་སྟེ། དབྱིབས་གཙོར་བསྟན་ཏོ། ། ནང་བསྐོར་འདབ་མ་བརྒྱད་ལ་ཨ་ལི་ཀ་ལི་འདྲེས་པ་སྟེ་ཐམས་ཅད་ཀྱི་ཐོག་མ་བརྒྱད་དོ། ། ཙཎྜ་ལི་བཞི་པ་ནང་སྐོར་བསྒོམ་པའང་བསྟན་ཏོ། ། དེ་ལྟར་ནང་ན་ཡོད་པས་བསྒོམས་ན་ལས་ཐམས་ཅད་འགྲུབ་ཅིང་། ཡི་གེ་ལྔ་བཅུ་རིག་བྱེད་དེ་འཁོར་ལོ་བཞི་ཀ་ལའང་དགོད་ལ། ལྟེ་བའི་ཕྱོགས་མཚམས་བཞི་བཞིའང་ཡིན་ནོ། ། ཕྱི་རོལ་དུ་སྔགས་དང་རྒྱུད་དང་མདོ་དང་མུ་སྟེགས་ཀྱི་བསྟན་བཅོས་ལ་སོགས་བརྗོད་པ་ཐམས་ཅད་སེམས་ཨའི་རྣམ་པར་གྲུབ་པ་དེ་ལས་བྱུང་ཞིང་ཐིམ་པས་དེས་ན་དེ་ལས་ཡི་གེ་བརྒྱད་དང་ཕྱི་སྐོར་དུ་ལྔ་བཅུ་ལ་སོགས་ཀྱིས་སྐོར་བ་མ་དམིགས་ཏེ་བསྒོམས་ན་གཞུང་ལུགས་དེ་དག་ལས་བཤད་པའི་མཆོག་ཐུན་མོང་གི་འབྲས་བུ་ཐམས་ཅད་དཀའ་བ་མེད་པར་འགྲུབ་ཅེས་པའོ། ། ཐུན་མོང་བ་གང་ལས་གང་བཤད་ཅེ་ན།
ཌ་ཀ་ནས། རི་ལུ་དང་ནི་མིག་སྨན་དང་། ། གཏེར་དང་དགྲ་རྣམས་རླགས་པ་དང་། ། རྐང་པ་བྱུག་དང་རལ་གྲི་དང་། ། གནོད་སྦྱིན་མོ་དང་བཅུད་ཀྱིས་ལེན། ཅེས་དང་། མངོན་བརྗོད་ལས། ས་འོག་འགྲོ་འམ་རལ་གྲི་འམ། ། ཚར་གཅོད་ཕན་འདོགས་ཉིད་དང་ནི། ། རི་ལུ་མིག་སྨན་གཏེར་རྣམས་སམ། །
རྐང་མགྱོགས་དག་གམ་བཅུད་ཀྱིས་ལེན། ། ཞེེས་སོགས་ཐམས་ཅད་ནི་གང་ཞིག་ཅེས་སོ། ། གཞན་ཡང་ཙཎྜ་ལི་ལྔ་པ་བསྟན་པའི་ཆེད་དུ། དེ་ནི་སྡེ་ཚན་བརྒྱད་ན་ཞེས་ཏེ་སྣ་ཚོགས་མདུད་པའི་ཨཾ་སྒྲ་དེ་ལས་མངོན་དུ་བྱས་ནས་མཚན་རྟོག་ལས་ཡིད་སྐྱོབ་པའི་སྔགས་ཆོས་ཀྱི་ར་ལི་སྟེ་བདེ་སྟོང་ལ་སོགས་པ་འབྱུང་ལ། ཕྱི་རོལ་གྱི་སྔགས་ཀྱིས་ཀྱང་ཡུན་རིང་པོ་ན་འགྲུབ་སྟེ་དེའང་སྔགས་འདིས་དངོས་གྲུབ་དང་རྫུ་འཕྲུལ་འདི་འགྲུབ་ལ་འདིས་མི་འགྲུབ་ཅེས་ངེས་པ་གང་ཡང་མེད་དེ་རྒྱུ་མཚན་སྐྱེ་བོ་རྣམས་ཀྱི་ཚིག་རྒྱས་པ་རྗོད་བྱེད་དང་། གང་ཞིག་ཅུང་ཟད་རྟོགས་བྱ་བ་བརྗོད་བྱ། ཐམས་ཅད་ཡི་གེ་ལྔ་བཅུ་ལས་བྱུང་ཞིང་དེ་བརྒྱད་ལས་དབྱངས་མཆོག་ཨ་ལས་སེམས་ཀྱི་བག་ཆགས་ལས་དེ་རང་བཞིན་གྱིས་མ་སྐྱེས་ཏེ་ཨདྱ་ནུད་པན་ན་ཏྭ་ཏ་ཞེས་ཏེ་དེས་ཀུན་རྫོབ་ཏུ་རྟེན་འབྲེལ་དུ་མར་སྣང་ཞིང་། དོན་དམ་པར་རང་བཞིན་མེད་པར་གྲུབ་སྟེ། འཕགས་པས། གང་ཕྱིར་རྟེན་འབྱུང་མ་ཡིན་པའི། །
ཆོས་འགའ་ཡོད་པ་མ་ཡིན་པས། ། དེ་ཕྱིར་སྟོང་པ་མ་ཡིན་པའི། ། ཆོས་འགའ་ཡོད་པ་མ་ཡིན་ནོ། ། ཞེས་པ་འདིའི་དོན་ཏོ། ། ཚིག་དོན་ཕལ་ཆེར་ནི་ཤེས་པར་ཟད་དོ། གཉིས་པ་ནི་ཐབས་ཤེས་སམ་འཁོར་ལོ་བཞི་ཡང་དག་པར་སྦྱོར་བས་ཡེ་ཤེས་བྱུང་བའི་ཚུལ་ལམ་མཚན་ཉིད་བཤད་དོ་གང་ཡིན། ཨེ་ནི་ཞེས་སོགས་ལ་རེ་རེ་ཞིང་ཡི་གེའི། དབྱིབས། འབྱུང་བ། ཕྱག་རྒྱ།
ལྷ་མོ། ཚད་མེད། ཕར་ཕྱིན། ཁ་དོག རིགས། མི། རྩ་འདབ་ཀྱི་གྲངས་ཏེ་བཅུ་གཅིག་བཅུ་གཅིག་དང་རྩ་རྒྱུད་དག་ལས་བཤད་པའི་སྐད་གཅིག་དང་བདེན་པ་ལ་སོགས་པ་དུ་མའི་སྒོ་ནས་ལམ་ཐམས་ཅད་ཐེག་པ་གཅིག་ཏུ་བསྒྲུབ་ཅིང་རྒྱུ་འབྲས་གཉིས་ཀྱང་དེ་ཉིད་ལ་ཅི་སྟེ་དབྱེར་མེད་དུ་གཏན་ལ་དབབ་བོ། ། ལྷ་མོད་ཕྱག་རྒྱ་འདི་ལས་བཟློག་པས་འོག་ཏུ་འཆད་པ་ནི་དགོས་པ་གཞན་ཡིན་ཏེ་མཐའ་གཅིག་ཏུ་ཞེན་པར་མི་བྱའོ། ། ཚིག་གོ་བར་ཟད་དོ། ། མངོན་དུ་བྱེད་པའི་ཐབས།
ཐོས་པའི་སྲུ་ནི་བྱང་སེམས་ལྟེ་བར་འཛག་པར་དང་། ཏ་ནི་དེ་ལས་བདེ་སྟོང་གི་ཡེ་ཤེས་རྒྱས་པའོ། ། ནམ་གྱི་ཚེ་ཞེ་ན་འོག་ཏུ་དུས་ནི་འདིར་ཡེ་ཤེས་སྐྱེ་བའི་དུས་ཚོད་དེ་ལ་གསུམ་ལས། བསམ་གྱིས་མི་ཁྱབ་པར་འགྱུར་བ་སྟེ་འབར་འཛག་དབུ་མར་ཐིམ་པའོ། ། གཅིག་ནི་རང་བྱུང་སྟེ་རྟོག་པ་དང་ལྷན་ཅིག་མེད་པའོ། ། གཞན་ནི་སྔར་བཤད་པ་གཞན་ནོ། ། དེ་ཉིད་དབང་གསུམ་པའི་ལམ་ལ་སྦྱར་ན། ཨེ་ནི་ཤེས་རབ། ཝཾ་ཐབས། དེའི་བོ་ལ་རྡོ་རྗེ་རྩེ་ལྔ་པར་བྱིན་གྱིས་བརླབ་པ་ནི་ཝཾ་གྱིས་བརྒྱན་པ་ཀ་ཀྐོ་ལ་པད་མ་འདབ་མ་བརྒྱད་དུ་བརླབ་པ་ཨེ་ནི་མཛེས་པར་ཏེ་ཡེ་ཤེས་སྐྱེ་བར་འགྱུར།
ཡང་ཝཾ་ཐབས་ཏེ་རྡོ་རྗེ་དང་མཛེས་སྤྱི་ཨེ་ཤེས་རབ་ཏེ་ཆོས་འབྱུང་དང་འདོམ་གྲུ་གསུམ་དེས་རེ་རེའང་སྟེང་དང་འོག་ཏུ་སྙོམས་པར་འཇུག་ཅིང་ཐབས་ཤེས་རབ་ཀྱི་མཚོན་བྱེད་གཉིས་གཉིས་སུ་བརྗོད་པ་ཉིད་དོ། ། ཐབས་ཀྱིས་ངོ་བོ་བདག་གིས་ནི་མ་ཧཱ་ར་ག་ཐ་མལ་པའི་འདོད་ཆགས་ལས་མཆོག་ཏུ་གྱུར་པས་ཆེན་པོ། ཡ་བ་ཡུ་དལ་བར་རྒྱུ་བའི་རླུང་གིས་བྱང་སེམས་མངོན་དུ་བྱས་པ་འདི་ལ་རྟག་ཏུ་གནས་ཏེ་ཐབས་ཀྱིས་ཟིན་ན་ཡེ་ཤེས་སྐྱེ་བའོ། ། ཐོས་པའི་སྲུ་སྲ་བ་དྷ་ཏུ། ཏ་པི་ན་ར་སྔ་མ་བཞིན་དུས་ནི་ལྷན་སྐྱེས་ཀྱི་དུས་ཚོད་དོ། ། དེ་བཤད་པ་བྱང་སེམས་འོ་མའི་རྒྱུན་ལྟར་སྣ་བུག་སྟེ་རླུང་ནང་དུ་འཇུག་པ་དང་བསྟུན་ནས་དབང་གི་གནས་སུ་འོང་བ་ལས་དང་པོ་དང་གཉིས་པའི་བདེ་བའི་དུས་མེའི་གཟུགས་ལྟར་ཕྱི་རོལ་གྱི་རྟོག་པ་བསྲེགས་པ་སྡུག་བསྔལ་གྱི་དུས། ཁ་སྣར་མངོན་དུ་བྱས་ཏེ་མཚན་ཉིད་དང་བྲལ་བ་བསམ་གྱིས་མི་ཁྱབ་པའི་དུས་སུ་ལྷན་སྐྱེས་རྟོག་པའི་གྲོགས་མེད་པས་གཅིག ངོ་བོ་དང་དུས་རྒྱས་པར་བཤད་པ་ཡེ་ཤེས་དེ་ལ་སྐད་ཅིག་སྔ་མ་གསུམ་གྱི་རྟོག་པ་མེད་པ་འདོད་ཆགས་མེད་ཅིང་སོགས་སོ། ། དང་པོ་རྟོག་བཅས་ཀྱི་ཡེ་ཤེས་སྐྱེད་པར་ནུས་པའི་མཚན་ཉིད། གཉིས་པ་དེ་དང་བྲལ་བས་འགོག་པ།
རྟོག་པ་དང་པོ་བས་ཆུང་ཞིང་མ་འགག་པས་དབུ་མ་སྟེ་གསུམ་པའམ། ལྷན་སྐྱེས་ལ་ཡེ་ཤེས་གསལ་ཞིང་མི་རྟོག་པས་སྔ་མ་གསུམ་དམིགས་པར་མི་འགྱུར་རོ། ། ཇི་ལྟར་ཞེ་ན། ཐབས་སམ་བདེ་བའམ་སྣང་བའི་རྟོག་པ་འདོད་ཆགས་ཉིད་དང་། ཤེས་རབ་བམ་སྟོང་པའི་རྟོག་པ་ཆགས་བྲལ་ཉིད་ཐ་དད་ཀྱི་ཞེན་པ་ནུབ་ཅིང་འདྲེས་པར་འགྱུར་ཏེ་ཟུང་འཇུག་ཏུ་རྟོགས་པས་མཐའ་གཉིས་ཀྱི་རྟོག་པ་མེད། དེས་གཟུང་འཛིན་ནམ་འཁོར་འདས་ཀྱི་རྟོག་པ་དང་བྲལ་བས་རོ་བདེ་བ་སྟོང་པ་ཉིད་དུ་མཉམ་པར་རྟོགས་པ་དེ་རྟོག་པའི་གྲོགས་མེད་པས་གཅིག་པུ་བ་མཚན་ཉིད་དང་བྲལ་བའི་སྐད་ཅིག་མའོ་རང་ཁོ་ནའི་མ་ཡིན་ཏེ་ཕྱི་ནང་གི་དངོས་པོ་ཀུན་བདེ་སྟོང་དབྱེར་མེད་དུ་འགྱུར་བར་བསྒོམ་པ་སྟེ་མངོན་དུ་བྱས་པའི་དུས་སུ་གསུངས་སོ། ། ཡང་ན་དངོས་པོ་ཀུན་ནི་རྟེན་དཀྱིལ་འཁོར་བཞི་ཀ་ལ་བརྟེན་ནས་རོ་མཉམ་དུ་རྟོགས་པའོ། ། ལྷག་མ་སྔ་མ་བཞིན་ཏེ་སྦས་པའོ། ། མཐར་ཐུག་ལྟར་ན་ཡང་ན་ཕུན་སུམ་ཚོགས་པ་ལྔ་ཀ་སྟོན་པ་ཉིད་ཀྱི་རྣམ་འཕྲུལ་ཏེ། ཅི་བྱེད་ཅེ་ན་གདུལ་བྱའི་དབང་དུ་བྱས་པ་ཡིན་ཏེ།
འཆད་པ་པོ་སྟོན་པ་ཆོས་བཤད་བྱ་ཉན་པ་སྡུད་པ་པོ་རང་གི་ཚོགས་སྤྲུལ་པའི་འཁོར་དུ་མ་དང་ལྡན་པ་ཤུགས་ཀྱིས་གནས་དང་དུས་སུ་སྣང་བའང་ང་ཉིད་ཡིན་ནོ། ། དེ་དག་ཏུ་མཛད་པའི་དགོས་པ་དང་། ནུས་པའི་རྒྱུ་མཚན་ཇི་ལྟར་འཚལ་བར་བགྱི། དགོས་པ་དུས་ལ་བབ་པའི་སྐབས་གང་དུ་རང་གིས་བདེ་ཆེན་བརྙེས་ནས་སེམས་ཅན་ཐམས་ཅད་ཀྱི་མགོན་དུ་གར་གྱི་ཚུལ་གྱིས་དོན་མཛད་པ་ན། དབྱིངས་ཡེ་ཤེས་དབྱེར་མེད་གཅིག་ཉིད་ལས་མ་གཡོས་བཞིན་དུ་གཅིག་སྟོན་པ་དང་། དུ་མ་འཁོར་དང་གནས་ལ་སོགས་པའི་རྣམ་པར་ནི་དེ་བཞིན་ཉིད་ལས་མ་གཡོས་པར་ཚིག་སྣ་ཚོགས་སུ་སྣང་བས་རོལ་པས་གཞན་སྨིན་ཅིང་གྲོལ་བར་མཛད་དོ། དེས་ན་དུས་གཅིག་ནི་སྐད་ཅིག་ཉིད་ལ། ཐོས་པ་ནི་ས་བཅུ་པ་བས་ཀྱང་ལྷག་པར་སོན་ཅིང་མངོན་དུ་མ་མཛད་པ་སྟེ། རྒྱུ་མཚན་འདིས་སྤངས་རྟོགས་བསམ་གྱིས་མི་ཁྱབ་པ་ལམ་དུས་སུ་ལྷག་པར་མོས་ཏེ་གོམས་པས་འབྲས་བུའི་དུས་སུ་དེ་མཐར་ཐུག་པའི་ཏིང་ངེ་འཛིན་རྙེད་དེ་ས་བཅུ་པས་ཀྱང་བསམ་པར་དཀའ་ན་གཞན་གྱིས་ལྟ་སྨོས་ཀྱང་ཅི་དགོས་ཞེས་པའོ། དབང་ཕྱུག་ལ་སོགས་སྤྱིའི་དོན་དང་འདྲ་ལ་བཞུགས་ཚུལ་གསུམ་ལས་སྤྲུལ་སྐུའི།
ཀྱེ་བཅོམ་ལྡན་འདས་སྟོན་པ་དང་གནས་ཐ་མི་དད་ན་བཞུགས་སོ་ཞེས་བྱ་བས་དོན་ཅི་གསུངས་ལགས། བཀའ་སྩལ་པ། བི་ཛ་ཧ་ར་ནི་དེ་བཞིན་གཤེགས་པ་ཐམས་ཅད་ཀྱི་མཛད་པ་རོ་གཅིག་པའི་ཚུལ་གྱིས་བི་ཙི་ཏྲ་ཐབས་སྣ་ཚོགས། ཛ་ན་མ་སྐྱེ་བོ་སྟེ་གདུལ་བྱ་སྣ་ཚོགས། ཧ་ར་འཕྲོག་པ་སྟེ་ཡིད་ཇི་ལྟར་མོས་པ་ལྟར་ཚིམ་པར་མཛད་པའི་ཚུལ་གྱིས་བཞུགས་ཞེས་བྱ་བའི་དོན་ཏོ། ། ཆོས་སྐུའི་ལྟར་ན། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་གསང་བའམ། སྐུ་བཞི་དབྱེར་མི་ཕྱེད་པ་རྡོ་རྗེའི་རང་བཞིན་གང་གི་ཆོས་ལུང་གི་དེའི་འབྱུང་གནས་རྟོགས་པ་སྟེ་དམིགས་མེད་ཀྱི་སྙིང་རྗེ་དང་ཤེས་རབ་ཐ་མི་དད་ལ་རྣམ་གྲོལ་གྱི་སྐད་གཅིག་གང་གི་ཚེ་སྤངས་པ་དང་ཡེ་ཤེས་དབྱེར་མེད་དུ་བཞུགས་པ་དེའི་ཚེ་བདག་གིས་ཐོས་ཏེ་ཇི་ལྟ་བ་བཞིན་མངོན་དུ་གྱུར་ཅེས་པའོ། ། གོང་དུ་བསམ་གྱིས་མི་ཁྱབ་པ་ལ་ལྷག་པར་མོས་པའི་ཏིང་ངེ་འཛིན་རྙེད་ཅེས་པའང་འདི་ཡིན་ནོ། ། འདིར་རྟོགས་པ་ཆོས་སྐུ་ལ་སྦྱར་བ་ཡིན་ལ།
རྗེ་བླ་མ་དག་རང་བཞིན་ལ་གཙོར་སྦྱར་ནས་གསུང་བའི་དོན་སྔར་བཤད་ཟིན་ཏོ། ། ལོངས་སྐུའི་ལྟར་ན་འདི་ལྟ་སྟེ་དམིགས་མེད་ཀྱི་ཤེས་རབ་ཀྱིས་རྩ་བ་དང་ཉེ་བའི་ཉོན་མོངས་པ་བག་ཆགས་དང་བཅས་པ་རང་གི་བཅོམ་ནས་གཞན་འཇོམས་པ་དེའི་ཕྱིར་ཤེས་རབ་དེ་ཉིད་བྷ་ག་ཝན་ཛ་ནར་གསུངས་ཏེ། དེའི་མཚོན་བྱེད་སྤྱན་ལ་སོགས་པ་ལྷན་ཅིག་སྤྱོད་མ་བཙུན་མོ་དེའི་བྷ་ག་ཆོས་འབྱུང་། རྒྱུད་དག་པའི་གདུལ་བྱ་ལ་སྟུག་པོ་བཀོད་པ་དང་དབྱེར་མེད་དུ་སྣང་བ་དེར་ཐུགས་ཆོས་སྐུ་རྣམ་པ་ཁ་སྦྱོར་ཏེ་ལོངས་སྐུ་ནམ་མཁའི་ཟླ་བ་ལྟར་དེ་ལས་སྤྲུལ་པ་དུ་མ་རྩོལ་མེད་དུ་འབྱུང་བས་དེ་བཞིན་གཤེགས་པ་ཐམས་ཅད་དེ་གོང་དུ་སངས་རྒྱས་ཀུན་དངོས་སེམས་དཔའང་འདི་ཡིན་ནོ། ། བཙུན་མོ་དང་རྒྱུད་ཐ་མི་དད་པས་ལྷན་གཅིག་དུ་བཞུགས་ཏེ། ཕྱི་མ་ལས། སྐྱེས་བུ་གཞན་མེད་པས་ཞེེས་སོ། ། ཐ་མི་དད་ན་དེ་ལྟར་སྣང་བས་ཅི་སྟོན་ཅེ་ན། ཡེ་ཤེས་གཅིག་ཉིད་ལ་ལྷན་ཅིག་སྤྱོད་མ་དང་། རྗེས་སུ་འབྲང་མ་ལ་སོགས་པ་སྣང་བ་ངོ་མཚར་བས་ཨེ་མ་སངས་རྒྱས་ཐམས་ཅད་ཀྱི་ཇི་ལྟ་བ་དང་ཇི་སྙེད་པ་ཀུན་མཁྱེན་པའི་ཡེ་ཤེས་བླ་ན་མེད་པ་དང་ཟག་མེད་ཀྱི་བདེ་བ་དབྱེར་མེད་པའི་དོན་གང་ཡིན་པ་དེ་གཞན་སྣང་དུ་བཙུན་མོ་དང་ཞལ་སྦྱོར་གྱི་རྣམ་པར་མཛད་དོ། །
དོན་བསྡུ་བ་གླེང་གཞིར་བཤད་དེ་དེ་ལྟར་ཕུན་སུམ་ཚོགས་པ་ལྔར་སྣང་བའི་སྒོ་ནས་ཟབ་ཅིང་རྒྱ་ཆེ་བའི་ཆོས་ཀྱི་འཁོར་ལོ་དུ་མ་སྐོར་ཏེ། དེ་ཉིད་དང་མ་འོངས་པའི་སྐྱེ་བོ་ཐམས་ཅད་ལ་སྣང་བར་མཛད་དོ་མཐར་ཐུག་པའོ། ། སྤྱི་དོན་གཉིས་པ། བསྟན་པ་དང་། བཤད་པ་གཉིས་ལས། དང་པོ་རིགས་ཀྱི་བུ་ཞེས་ཏེ་དོན་ནི་དེ་ལྟར་གླེང་གཞི་སྟོན་པའི་གསུང་མདོར་བསྟན་ཡིན་ན་འདི་སྐད་བདག་གིས་བཤད་པ་ཞེས་ཅིའི་ཕྱིར་མི་སྨོས་ཞེ་ན། དེ་མི་རུང་སྟེ་སྲུ་ཏཾ་ཞེས་པའམ་ཉེ་བར་ཐོབ་པ་ཞེས་མི་འཐད་པའི་ཕྱིར་རོ། ། དེས་ཡིག་འབྲུ་འདི་རྣམས་ཆོས་ཐམས་ཅད་ཀྱི་ཐོག་མར་རང་བཞིན་གྱིས་རྟག་ཏུ་གནས་པས་དེ་ལྟར་སྨོས་ཏེ། ལྷའི་དབང་པོས་ཞུས་པ་ལས། ཆོས་ཀྱི་ཕུང་པོ་བརྒྱད་ཁྲི་དང་། །
བཞི་སྟོང་གི་ནི་གྲངས་སྙེད་ཀྱ། ི ། ཀུན་གྱི་གཞི་དང་ཕ་མ་ནི། ། ཡི་གེ་གཉིས་སུ་དེ་བཞིན་བསྟན། ཞེས་པ་ནས། ཨེ་ཝཾ་ཡིག་གཉིས་སྒྱུ་མ་ལ། ། ཐམས་ཅད་མཁྱེན་པ་འདིར་བཞུགས་པས། ། དམ་ཆོས་བསྟན་པའི་ཐོག་མར་ནི། ། ཨེ་ཝཾ་དེ་ཕྱིར་རབ་ཏུ་བཤད། ། ཅེས་སོགས་ལེགས་པར་གསུངས་སོ། །
དེས་རྟོགས་བྱའི་དོན་ཐབས་ཤེས་རབ་ཨེ་ཝཾ་ཡིན་ལ་རྟོགས་པར་བྱེད་པ་པོ་བདག་དང་། བྱེད་ཚུལ་ཐོས་པའི་དུས་གཅིག་དང་། ། དེ་ལས་བྱུང་བའི་འབྲས་བུ་བཅོམ་ལྡན་སོགས་ཏེ་ཡི་གེ་ཇི་ལྟ་བ་གཅིག་གིས་ཀྱང་རྒྱུད་གསུམ་ཀ་རྟོགས་པར་ནུས་པས་དེ་ལྟར་གཏན་ལ་ཕབ་ཏེ་མངོན་དུ་བྱས་ན་དག་པ་ས་བཅུ་གཅིག་པ་དང་ཡང་དག་པར་རྫོགས་པའི་དངོས་གྲུབ་ས་བཅུ་གསུམ་པའང་སྐྱེད་པར་བྱེད་དོ། ། དེ་འདུས་པ་ལ་སོགས་པར་དོན་གནས་ཀྱང་ཚིག་གིས་གསལ་བར་མ་བཤད་པའམ། ཡང་ན་དོན་ཟུང་འཇུག་བརྗོད་པ་དང་བྲལ་ཡང་ཚིག་གིས་སྒྲོ་བཏགས་ནས་བཤད། ། ཅེས་སོ། ། རྒྱས་བཤད་ནི་གླེང་གཞིའི་དོན་ཐབས་ཤེས་རབ་ཀྱི་སྦྱོར་བས་ཐ་མལ་གྱི་རྟོག་པ་སྤངས་ཏེ་གོམས་ན་མཐོང་བའི་ཆོས་ལ་ས་བཅུ་གཅིག་པའམ་བཅུ་གསུམ་པ་མངོན་དུ་བྱས་ཏེ་རང་གཞན་གྱི་དོན་ཕུན་སུམ་ཚོགས་པ་འགྲུབ་ཅེས་པའོ། ། གཞུང་ལ་བརྒྱད་ལས། རྗོད་བྱེད་ཡིག་འབྲུ་སོ་བདུན་ནམ་བཞི་བཅུ། དེའི་དོན་ཉམས་སུ་བླང་པའི་བསམ་པ།
སེམས་ཅན་རྣམས་འཁོར་བ་ལས་ཤིན་ཏུ་རེ་བ་ནི་ཉན་རང་གི་ཐར་པ་མ་ཡིན་ཏེ། མི་གནས་པའི་མྱ་ངན་ལས་འདས་པ་མངོན་སུམ་དུ་མཚོན་ཅིང་རྟོགས་པར་བྱ་བའི་བསམ་པས་དེ་ལ་སྒྲིབ་པ་མཐའ་གཉིས་ལ་ཞེན་པའི་རྟོག་པ་ནུབ་པའི་བྱང་ཆུབ་ཀྱི་སེམས་ཀྱིས་བསྒོམས་ན། དུས་སྐྱེས་པ་འདིར། ངོ་བོ་ས་བཅུ་གཅིག་པའི་སངས་རྒྱས་ཉིད་དམ། བཅུ་གསུམ་པ་རྡོ་རྗེ་སེམས་དཔའ་ཐོབ་པར་འགྱུར་ཏེ། དེ་དག་ལ་ཁྱད་པར་ཅི་ཡོད་ཅེ་ན། ས་བཅུ་གཅིག་པ་གང་དག་གིས། བསམ་གྱིས་མི་ཁྱབ་ཤེས་བྱ་ཐམས་ཅད་ཡེ་ཤེས་གཅིག་གི་ངོ་བོར་ཆོས་འགའ་ཡང་མངོན་དུ་བྱར་མེད་པའི་ཚུལ་གྱིས་མངོན་དུ་མཛད་དོ། ། དེའི་གནས་ས་བཅུ་གསུམ་པ་ཡིན་ཏེ། སངས་རྒྱས་རྣམས་ཀྱིས་གང་བསྟེན་པ། །
སར་གྱུར་གང་ཡིན་བཅུ་གསུམ་པ། ། ཞེས་གོང་དུ་བཤད་དོ། ། དེ་མ་ཐོབ་པར་ནི་མདོ་ལས། ཆོས་ཀྱི་རྣམས་གྲངས་འདི་བཤད་པས། དགེ་སློང་འདི་སྙེད་ཀྱིས་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་ཐོབ་ཞེས་པ་ལྟར། འདིར་ཡང་ཌཱ་ཀི་ལས། དེ་སྐད་གསུངས་པ་ཙམ་གྱིས་ནི། ། དེ་བཞིན་གཤེགས་པ་ཐམས་ཅད་ཀྱང་། ། བྱང་ཆུབ་མངོན་པར་རྫོགས་སངས་རྒྱས། ། ཞེས་སོ། །
དེས་ཕ་རོལ་ཏུ་ཕྱིན་པ་བཅུའི་ལམ་བདེ་བ་ནས་འབྲས་བུ་བདེ་བར་གཤེགས་པ་སྟེ་སྤངས་རྟོགས་ས་བཅུ་པ་བས་ཀྱང་ཆེས་ལྷག་ཅིང་མཐར་ཐུག་པ་ལ་ཉེ་བས་སངས་རྒྱས་ཡིན་ལ། མཚན་གཞི་ནི་མཚོན་པའམ་རྟོགས་པར་བྱ་བའི་གཞི་སྟེ་རྡོ་རྗེ་འཛིན་པའི་སའམ་གནས་ཡིན་ལ་དེ་མཚོན་ཏེ་རྟོགས་ནས་ཕུལ་དུ་འབྱུང་དུ་མེད་པ་ནི་སེམས་དཔའ་ཡང་དག་པ་སྟེ་མཐར་ཐུག་པར་གསུངས་སོ། ། དེ་ལྟ་ན་སྔ་མ་ལ་མིང་དོན་མི་འཐད་སྙམ་ན། མི་འགལ་ཏེ་སྤངས་རྟོགས་ཅུང་ཟད་ལ་བསམས་ནས་རང་སངས་རྒྱས་ཞེས་དང་། ཆ་མཐུན་ཞིང་ཉེ་བ་ལ། ས་བཅུ་པ་ནི་དེ་བཞིན་གཤེགས་པ་ཉིད་དུ་བརྗོད་དོ། ། ཞེས་གསུངས་པ་ལྟ་བུའོ། ། སྨྲི་ཏྲི་ཛྙཱ་ན་ཀིར་ཏིས་བླ་ན་མེད་པ་ཡང་དག་པར་རྫོགས་པའི་སངས་རྒྱས་ནི། རྣམ་པར་སྣང་མཛད་ལ་སོགས་པ་སྟེ། གསང་བའི་རྒྱུད་རྡོ་རྗེ་ཐེག་པ་ལས།
སངས་རྒྱས་པ་ནི་བླ་ན་མེད་པ་སྟེ། དེའི་གོང་ན་ཐེག་པ་གཞན་མེད་པའི་ཕྱིར་རོ། ། དེ་ཡང་དག་པ་ཡིན་ཏེ་ཐེག་པ་ཆེན་པོ་ལ་གནས་པའི་ཕྱིར་རོ། ། རྣལ་འབྱོར་དང་བྱ་བ་དང་མདོ་སྡེ་ལས། སངས་རྒྱས་པ་ནི་ཐེག་པ་གོང་ན་ཡོད་པས་བླ་དང་བཅས་པ་ཀ་ཡིན་ལ་ཡང་དག་པར་རྫོགས་པའང་ཡིན་ཏེ་ཐེག་པ་ཆེན་པོ་ལ་གནས་པའི་ཕྱིར་རོ། ། ཐེག་པ་ཆུང་ངུ་ལས་སངས་རྒྱས་པ་དགྲ་བཅོམ་པ་དང་རང་སངས་རྒྱས་ནི་བླ་དང་བཅས་པའང་ཡིན་ལ་ཡང་དག་པར་རྫོགས་པའང་མ་ཡིན་ཏེ་ཐེག་པ་གོང་ན་ཡོད་པ་དང་ཐེག་པ་ཆུང་ངུ་ལ་ལྡོག་དགོས་པའི་ཕྱིར་རོ། ། སངས་རྒྱས་ནི་ཡིན་ཏེ་ཉོན་མོངས་པ་ལས་སྤངས་པའི་ཕྱིར་དང་རྣམ་པར་གྲོལ་བའི་ཤེས་པ་བཅུ་རྒྱས་པའི་ཕྱིར་རོ། ། དེ་བས་ན་སངས་རྒྱས་གསུམ་དུ་ཤེས་པར་བྱའོ། ། ཞེས་ལེགས་པར་བཤད་དོ། ། ཐབས་ལ་མི་མཐུན་པའི་བསམ་པ་དགག་པ་ཐབས་ལ་སྟོང་པས་མཚོན་ཏེ་ཐུན་མོང་གི་བདེ་བ་ལ་ཆགས་པ་དང་ལོག་པར་བསྟེན་པ་ལ་སོགས་པར་མནར་མེད་དུ་ལྟུང་པས་དེ་དག་སྤང་ངོ་། །
གང་ཟག་གང་གིས་ན་ཀུན་ནས་ཉོན་མོངས་པ་ཅན་གྱི་སྲིད་པའི་འཇིགས་པ་ཅན་ས་བདུན་པ་མན་ཆད་རྡོ་རྗེ་རྩེ་མོ་ལས། བྱང་ཆུབ་སེམས་དཔའ་ས་ཐོབ་ཀྱང་། ། བློ་བརྟན་པ་ནི་མ་ཡིན་ཏེ། ། ཇི་སྲིད་ས་བརྒྱད་མ་ཐོབ་པ། ། དེ་སྲིད་ཐེག་པ་དམན་པས་འཇིགས། ། ཞེས་པས་དེ་ལས་འདས་པ་བརྒྱད་པ་ཡན་ཆད་ཀྱི་སྒྲུབ་པ་པོ་ཚོགས་གཉིས་ཕལ་ཆེར་རྫོགས་པའི་དཔལ་དང་ལྡན་པས་སོ། ། ཐབས་ཀྱི་ངོ་བོ། སྤང་བྱ་བག་ཆགས་དང་བཅས་པ་དག་པར་བྱེད་པའི་བྱང་ཆུབ་ཀྱི་སེམས་ཀུན་རྫོབ་དང་དོན་དམ་ཟུང་འཇུག་ཏུ་བསྒོམ་པར་བྱེད་ན། རྣམ་པ་ཐབས་ཤེས་རབ་ཀྱི་སྦྱོར་བས། ངོ་བོ་འོག་ཐབས་ཀུན་རྫོབ་ཞུ་བདེ་དང་ཤེས་རབ་སྟོང་ཉིད་ཀྱི་ནུས་པས་འབྲས་བུ་ཕྱིན་ཅི་མ་ལོགས་པས་ཡང་དག་པ་ཐོབ་པ།
དེ་བཤད་པས། དྲི་མ་བློ་བུར་བ་རྩ་བ་ནས་དག་པའི་སྤངས་པ་དང་། ཇི་ལྟ་བ་དང་ཇི་སྙེད་པ་ཡང་དག་པར་རིག་པའི་ཡེ་ཤེས་དབྱེར་མེད་པའི་བདག་ཉིད་དེ་གང་ལ་ཡོད་པ་ཅན་གྱི་མཚན་གཞི་སྟེ་ཡོན་ཏན་ཐམས་ཅད་ཀྱི་གཞི། ཐོབ་བྱའི་གནས་སོ། ། འབྲས་བུ་དེ་དཔེས་བསྟན་པ། སྤྲོས་པ་དང་བྲལ་ཞིང་ཁྱབ་པས་ནམ་མཁའ་དང་མཉམ་ཞིང་གནས་གསུམ་དུའོ། ། དེའི་མཚན་གཞིའམ་གནས་པ་གཅིག་ཅིག་པས་ཀྱང་བསམ་པའམ་རྟོགས་པར་དཀའ་བས་ཡུལ་ལས་འདས་པ་དང་། མི་རྟོག་བཞིན་དུ་ཤེས་བྱ་ཐམས་ཅད་མཁྱེན་ཅིང་གདུལ་བྱ་ཐམས་ཅད་ཀྱི་དྲུང་དུ་སོན་པ་དང་། འདུས་བྱས་ཀྱི་རྒྱུ་རྐྱེན་ཐམས་ཅད་སྤངས་ཤིང་ཡིད་བཞིན་གྱི་ནོར་བུ་ལྟར་སྩོལ་བ་དང་རྟོག་པ་མེད་ཀྱང་ཇི་ལྟར་མོས་པ་བཞིན་དོན་ཐམས་ཅད་བྱེད་པས་མཆོག་ཐུན་མོང་གི་དངོས་གྲུབ་ཐམས་ཅད་ཀྱི་མཆོག་གོ ། བརྟག་པ་དང་པོའི་བཤད་པའོ།།
༈ །།བརྟག་པ་གཉིས་པ་ནས་རྒྱས་པར་བཤད་པ་ལ་དོན་བཞི་སྟེ། རྟེན་གྱི་གང་ཟག་སྨིན་པར་བྱེད་པ་དབང་དང་། གྲོལ་བར་བྱེད་པ་ཐབས་དང་། དེ་ཉམས་སུ་བླངས་པ་ལས་བྱུང་བ་འབྲས་བུ་དང་། ཐབས་ལ་རྩོད་པ་སྤངས་པའི་ཚུལ་གྱིས་དམ་ཚིག་དང་སྡོམ་པ་བསྟན་པའོ། ། དང་པོ་འདི་ཡི་བརྗོད་བྱ། སྤྱི་དང་སྦས་པ། རྗོད་བྱེད་ཡན་ལག་གཙོ་བོ་ཡི་གེ་དང་བསྡུས་པ་ལ་ཅུང་ཟད་འཇུག མངོན་རྟོགས་སྐབས་ཀྱིས་ཐོབ་པ་རྟེན་གྱི་གང་ཟག་ལ་ཆོས་བཞི་ལས་ཕྱེ་བའི་བདུན་དང་། གཞུང་ལས་གནས་པ་དབང་གི་ཆོས་བདུན་ལས་སོ་དགུ་ལ་སོགས་པར་ཕྱེ་བ་གཞན་དུ་གསལ་བར་མཛད་པ་ལྟར་ཤེས་པར་བྱའོ། །
རྩ་རྒྱུད་ཀྱཻ་རྡོ་རྗེའི་དང་པོའི་བཅུ་པ་དང་བརྒྱད་པ་དང་ཕྱི་མའི་གསུམ་པའི་ཆ་ཅུང་ཟད་དང་ཕལ་ཆེར་ཆ་མཐུན་ལ་འགའ་ཞིག་ཁ་སྐོང་བས་སོ། ། གསང་བ་འདུས་པའི་གསུམ་པ་དང་། དགྲ་ནག་གི་གཉིས་པ་དང་། སྒྱུ་དྲའི་གཉིས་པ་དང་། གསང་གདན་དང་པོ་དང་། སྒྱུ་དྲའི་གསུམ་པ་དང་། རྡོ་རྗེ་མཁའ་འགྲོའི་ཞེ་དྲུག་པ་དང་ལ་སོགས་པར་རྣལ་འབྱོར་ཆེན་པོ་ཐམས་ཅད་དུ་གསལ་བར་དོན་བསྡུས་པ་ལ་སོགས་ཅི་རིགས་སུ་ཤེས་པར་བྱའོ། ། གཞུང་ལ་བཤད་པར་དམ་བཅའ་བ་དང་། དོན་དངོས་དང་། མིང་གསུམ་ལས།
དང་པོ་མདོར་བསྟན་པའི་རྗེས་སུ་རྒྱས་པར་བཤད་པ་དགོས་ལ་དེ་ལའང་ལམ་གྱི་ཐོག་མར་དབང་གིས་སྨིན་པར་བྱ་བ་འཇུག་པ་དེ་ནས་སོ། ། དགོས་པའི་རིམ་གཉིས་བསྒྲུབ་པ་པོ་རང་ལ་ཕན་པ་དང་། སློབ་དཔོན་དུ་དབང་ཐོབ་ཅིང་བརྩེ་བ་ཅན་གང་གིས་སློབ་མ་དབང་བསྐུར་བའི་ཆོ་གའང་བཤད་པར་བྱའོ། ། དོན་ལ། བུམ་དབང་། གསང་དབང་། ཤེས་རབ་ཡེ་ཤེས། དབང་བཞི་པ་བཞི་ལས། དང་པོ་ལའང་དྲུག་གི་དང་པོ་རྟེན་དཀྱིལ་འཁོར་ལ་ས་སྦྱང་བ་བསྟན་པ། སྒྱུ་དྲ་ལས།
དང་པོ་ས་གཞི་ཡོངས་སུ་བཟུང་། ། གཉིས་པ་སྟ་གོན་གནས་པ་སྟེ། ། ནུབ་གསུམ་པ་ལ་འཇུག་པ་ཡིན། ། ཞེས་པས། དང་པོ་བསྙེན་པ་སྔོན་དུ་སོང་བའི་ལྷ་གང་ཡིན་པ་དེའི་བདག་ཉིད་དུ་བྱས་ལ་ས་སྦྱང་དེ་ནས་དཀྱིལ་འཁོར་བྲིའོ། ། ཕྱོགས་ལ་སོགས་པ་བརྟག་པ། ཚལ་དང་སོགས་སོ། ། རྡུལ་མཚོན་དམ་པ་རིན་ཆེན་ལྔ་དང་། འབྲིང་པོ་འབྲས་ལ་དེ་ལ་སོགས་པ་དང་དེ་མ་གྲུབ་ན་དུར་ཁྲོད་སོལ་བ་ལ་སོགས་པས་བྲིས་ཏེ་གུར་ལས། རིན་ཆེན་ལྔ་ཡི་རྡུལ་ཚོན་མཆོག །
ཅེས་སོ། ། ཚད་མི་བསྐྱོད་པའི་གཙོར་བྱས་ན་ཁྲུ་གསུམ་མམ། ། བདག་མེད་མའི་མཐེ་བོང་གསུམ་ལྷག་པའམ་རྡོརྗེ་དབྱིངས་ལ་ཁྲུ་བཅུ་གཉིས་ལ་སོགས་རང་རང་གི་རྩ་རྒྱུད་དང་མཐུན་པའོ། ། བསྒྲུབ་པ་ནི་རིགས་ལྔ་ལས་བྱུང་པ་དངོས་སམ་ཡེ་ཤེས་ཀྱི་རིག་མ་ལ་བརྟེན་ཏེ་མ་ལ་ནས་སྐྱེ་བའི་རྟོག་པ་སྦྱང་བའི་དོན་དུའོ། ། གཉིས་པ་སློབ་དཔོན་བདག་འཇུག་ནི། སྔགས་ཀྱི་ལམ་རྗེས་སུ་བཙལ་བའི་ཐོག་མར་དབང་གིས་སྨིན་དགོས་ཏེ། ཕྱག་ཐིག་ལས། དབང་མེད་ན་ནི་དངོས་གྲུབ་མེད། ། བྱེ་མ་བཙིར་ཀྱང་མར་མེད་བཞིན། ། ཞེས་གསུངས་སོ། །
ཕ་རོལ་ལ་དབང་བསྐུར་བ་ལ་བདག་ཉིད་དགོས་པས་སྔར་བསྒྲུབས་པའི་དཀྱིལ་འཁོར་བདེ་བར་གཤེགས་པའི་གནས་དེར། འཇིག་རྟེན་གྱི་ཁམས་མཐའ་ཡས་པའི་སངས་རྒྱས་ཐམས་ཅད་དང་བླ་མ་ཐ་མི་དད་མངོན་སུམ་དུ་མོས་ལ་བདག་བློ་ལྡན་དེ་ཆོ་ག་ཤེས་པས། སྔར་བླ་མ་ལས་ཇི་ལྟར་ཐོབ་པ་དེ་བཞིན་ནམ་ཡང་ན་སློབ་མ་ལ་ཇི་ལྟར་བསྐུར་བ་དེ་བཞིན་དུ་བླངས་སོ། ། དེས་རང་བྱིན་བརླབས་ནས་གཞན་བྱིན་གྱིས་བརླབ་ཅེས་པའོ། ། སྐབས་གཞན་དུ་རང་རྩ་བ་དང་ཡན་ལག་གི་དམ་ཚིག་ཉམས་ཏེ་ངན་འགྲོས་འཇིགས་པས་ཀྱང་དམ་ཚིག་གསོ་བའོ། །

གསུམ་པ་དེའི་འཐད་པ། སངས་རྒྱས་ཐམས་ཅད་ཀྱིས་ངེས་དོན་གྱི་རྒྱུད་སྡེ་དག་ལས་སྔར་བསྟན་པ་དེ་བཞིན་དང་སྒྱུ་དྲ་ལས་ཀྱང་ལག་ན་རྡོ་རྗེ་སེམས་ཅན་གང་ལ་ལས་ཚོན་ཅི་མཐོང་བ་དེ་དག་ཀྱང་དེ་བཞིན་གཤེགས་པ་ཐམས་ཅད་ལ་ཕྱག་བྱས་པ་དང་མཆོད་པ་བྱས་པར་འགྱུར་མོད། ཡང་དག་པར་ཞུགས་པ་དེ་དག་ནི་དེ་བཞིན་གཤེགས་པ་སངས་རྒྱས་ཀྱི་གྲངས་སུ་འགྲོ་བ། ཞེས་གསུངས་ལ་དེ་ལྟ་མ་ཡིན་ཏེ་མ་སྨིན་པར་ཟབ་མོ་བསྒོམ་པའམ་སྨིན་པ་ཉམས་ན་འབྲས་བུ་ལས་རོ། བཞི་པ་མཆོད་ཅིང་གསོལ་བ་གདབ་པ་ལ་བསྟན་བཤད་གཉིས་ལས། དང་པོ་ནི། དེའི་ཕྱིར་རང་གཞན་གྱི་དོན་བསྒྲུབ་པ་ལ་འབར་པས་དབང་གི་དོན་དུ་རྒྱལ་བ་ཐམས་ཅད་ཀྱི་བདག་ཉིད་ཀྱི་རྡོ་རྗེ་སློབ་དཔོན་དེ་ཉིད་བཅུ་ལ་སོགས་པ་ཡོན་ཏན་གྱི་རྒྱ་མཚོ་ལ། གུས་པའི་སྦྱོར་བས་གསོལ་བ་གདབ་པ་སློབ་མས་ཞེས་འོག་ཏུ་སྦྱར་བའམ་གཞན་ནས་གསུང་བ་ལྟར་ཡང་རུང་ངོ་། ། བཤད་པ་ལ་བཞི་ལས་རྟེན་ལ་བསྟན་པ་ནི། ཡང་ན་ཞེས་པ་སྟེ་གོང་དུ་བཤད་དོ། ། རང་རྟོགས་པས་གཡེངས་པའམ་བསྟན་པ་ལ་སྨོད་པས་འཇིགས་ན་ཡེ་ཤེས་ཀྱི་གཟུང་བ།
ཡང་ན་ཞེས་ཏེ་ཀུན་མཁྱེན་གྱིས་བསྔགས་ཤིང་ཁྱད་པར་དུ་མཛད་པ་ནི། དགོངས་པ་ལུང་བསྟན་ལས། སྙིང་ལ་གནས་པའི་ལྷ་མོ་ནི། ། རྣལ་འབྱོར་མ་ཡི་རྣལ་འབྱོར་སྐྱེད། ། སངས་རྒྱས་ཀུན་གྱི་ཡུམ་གྱུར་པ། ། རྡོ་རྗེ་དབྱིངས་ཀྱི་དབང་མོར་བཤད། ། ཅེས་པའོ། ། དངོས་ཀྱི་བཤད་པ་སྐྱེ་བས་ཐོབ་པ་སྐྱེ་བ་གཉིས་ཞེས་པ་ནས་སོ། ། སྦྱངས་པ་ལས་བྱུང་པ་ནི་སྐྱེ་བས་ཐོབ་པ་དེ་ཉིད་བླངས་ནས་སྐྱབས་འགྲོ་ནས་བཟུང་སྟེ་སྨིན་གྲོལ་གྱི་ཏིང་ངེ་འཛིན་གྱི་བར་དུ་བསྒྲགས་ཏེ་བསླབས་ཏེ། སྙོམས་འཇུག་གི་སྒྲའམ་ཡང་ན་སྒྲ་མཐའ་སྟེ་མཛེས་སྤྱིའི་ཞེས་པའོ། །
དེ་དབུལ་ཚུལ་ནི། གང་ཞིག་ཅེས་ཏེ་ཉེ་བར་འཚེ་བ་དམན་པའམ་གདུག་པ་ཅན་ལ་སོགས་མེད་པའོ། ། གཉིས་པ་མཆོད་པའི་ཚུལ། དྲི་དང་ཕྲེང་བ་ལ་སོགས་པས་བླ་མ་དང་དཀྱིལ་འཁོར་ལ་གུས་པས་མཆོད་དོ། ། གསུམ་པ་བསྟོད་པ་ཡིད་དད་པས། ལུས་པུས་མོའི་ལྷ་ང་ས་ལ་བཙུགས་ཏེ་ཐལ་མོ་སྦྱར་ལ། ངག་ཏུ་ཡེ་ཤེས་ལྔའམ་སྐུ་གསུང་ཐུགས་ཡོན་ཏན་ཕྲིན་ལས་དང་དབྱེར་མི་ཕྱེད་པ་རྡོ་རྗེ་འཆང་ཆེན་པོ་ཡིན་ལ་དེའི་ངོ་བོ་བླ་མ་ལ་དེར་ཤེས་པས་འདི་སྐད་ཅེས། སྟོང་པ་སྙིང་རྗེའི་སྙིང་པོ་ཅན་འཁོར་འདས་ཀྱི་རྟོག་པ་ཐམས་ཅད་ཡང་དག་པའི་ཤེས་པས་སྤངས་ཤིང་ཤེས་བྱ་ཐམས་ཅད་མཁྱེན་པའི་ཡེ་ཤེས་ཚོགས་ནི་འདིར་མང་པོ་སྟེ་ལྔ་ལས་ཡེ་ཤེས་དེ་ཉིད་གཞན་དོན་དུ་གཟུགས་སྐུའི་རྣམ་པར་སྣང་བས་སྐུ་དང་ཡེ་ཤེས་ཐ་མི་དད་པ་འོག་ཏུ་མངོན་བྱང་ལས་འཆད་པའམ། ཀླུ་སྒྲུབ་ཀྱིས། ཁོག་སྟོང་ཁྱོད་ཀྱི་སྐུ་ལ་མེད། །
ཤ་དང་རུས་པ་ཁྲག་མེད་ཀྱང་། ། ནམ་མཁའི་དབང་པོའི་གཞུང་བཞིན་དུ། ། ཁྱོད་ཀྱི་སྐུ་ནི་ངེས་པར་སྟོན། ། ཅེས་པ་ལྟར་ཏེ་རྣམ་སྣང་གྱི་ངོ་བོ་སྐུའི་སྒོ་ནས་བསྟོད་ལ། ཟག་མེད་ཀྱི་ཡེ་ཤེས་གཟུགས་བརྙན་གྱི་རྣམ་པར་སྣང་བས་མེ་ལོང་ལྟ་བུའང་ཡིན་ནོ། ། འགྲོ་བ་ཐམས་ཅད་ཀྱི་མི་ཤེས་པ་གཅོད་པར་ནུས་པའི་ཡེ་ཤེས་ཅན། དེས་དེ་དག་པར་བྱེད་པའི་དེ་ཁོ་ན་ཉིད་ཀྱི་ལམ་སྟོན་པར་མཛད་པ། དེའང་རང་གིས་བདག་མེད་པའི་ཆོས་སོ་སོར་རྟོགས་པས་རྡོ་རྗེ་དེ་ལས་གཞན་དོན་འབྱུང་བས་སེམས་དཔའ་སྟེ་འོད་དཔག་མེད་ཀྱི་ངོ་བོ་གསུང་ངམ་སོ་སོར་རྟོག་པའོ། ། མཐར་ཐུག་རྫོགས་པའི་སངས་རྒྱས་དང་། ། གནས་སྐབས་བྱང་ཆུབ་སེམས་དཔའ་དང་། །
ཕར་ཕྱིན་དྲུག་གམ་བཅུའི་ཡོན་ཏན་ཐམས་ཅད་མགོན་པོ་སེམས་ལས་འབྱུང་སྟེ་དཀོན་མཆོག་སྤྲིན་ལས། སེམས་ནི་ཆོས་ཐམས་ཅད་ཀྱི་སྔོན་དུ་འགྲོ་བ་སྟེ། སེམས་ཤེས་ན་ཆོས་ཐམས་ཅད་ཡོངས་སུ་ཤེས་པར་འགྱུར་རོ། ། ཞེས་དང་། ཆོས་ཡང་དག་པར་སྡུད་པ་ལས། དེ་ལྟ་བས་ན། ཆོས་ནི་སེམས་ལ་རག་ལས་པ། བྱང་ཆུབ་ནི་ཆོས་ལ་རག་ལས་པ། ཞེས་བགྱིའོ། ། ཞེས་པས་དེ་གནས་གྱུར་པ་ལས་དོན་དམ་བྱང་ཆུབ་ཀྱི་སེམས་མཐར་ཐུག་པ་ཆོས་ཀྱི་དབྱིངས་ཀྱི་ཡེ་ཤེས་ཏེ་སངས་རྒྱས་ཐམས་ཅད་ཀྱི་ཐུགས་རྣམ་པ་མི་བསྐྱོད་པར་སྣང་བ་ལ་ཕྱག་འཚལ་བསྟོད།
ཐུན་མོང་མ་ཡིན་པའི་དཀོན་མཆོག་གསུམ་གྱི་ངོ་བོ། ལམ་ཐེག་པ་ཆེན་པོ་ལས་བྱུང་བའི་ཡོན་ཏན་ཐམས་ཅད་དང་ལྡན་པས་བསྟན་གཡོ་བའི་ཁམས་གསུམ་པོ་ཐམས་ཅད་དེ་བཞིན་ཉིད་དུ་མཉམ་པར་མཁྱེན་ནས་དེ་མ་རྟོགས་ཀྱི་འགྲོ་བ་ཐམས་ཅད་ཀྱི་དོན་མཉམ་དུ་མཛད་པའི་དཔའ་བོ་རིན་འབྱུང་ངམ་མཉམ་པ་ཉིད་ཀྱི་ཡེ་ཤེས་སོ། ། སྐུ་གསུང་ཐུགས་ཡོན་ཏན་དབྱེར་མེད་ལས་མི་རྟོག་ཅིང་ཇི་ལྟར་རེ་བ་བཞིན་འགྲོ་བ་མ་ལུས་པའི་དོན་སྒྲུབ་པའི་ཕྱིར་བརྩོན་པ་དེ་ཉིད་བདེ་གཤེགས་སངས་རྒྱས་ཐམས་ཅད་ཀྱི་བཀའ་བཞིན་མཛད་པའི་སྲས་ཡིན་ཏེ་འཕྲིན་ལས་ཀྱི་རྗེས་སུ་གཞན་དག་གིས་བསླབ་པས་དེ་དག་ཀྱང་དེ་ལྟར་གྱུར་ནས་གདུང་མི་འཆད་པས་སོ། ། དེས་དོན་ཡོད་གྲུབ་པའམ་བྱ་བ་གྲུབ་པའི་ཡེ་ཤེས་ཀྱི་སྒོ་ནས་བསྟོད་པའོ། ། བཞི་པ་གསོལ་བ་གདབ་པ། ཐུགས་རྡོ་རྗེ་འཆང་ཆེན་པོས་སྲས་རྡོ་རྗེ་ཆོས་ཤཱཀ་ཐུབ་ལ་སོགས་ལ་དེ་ཁོ་ན་ཉིད་བླ་ན་མེད་པ་ཇི་ལྟར་གསུངས་པ་བཞིན་བདག་ལའང་བཀའ་དྲིན་གྱིས་སྐྱབས་ཏུ་གསོལ་ཁྱོད་ལས་གཞན་པའི་བླ་མ་ཚོལ་བའི་འདུན་པ་མེད་པས་ཞེས་སོ། ། སྤྱི་དོན་ལྔ་པ་སློབ་མ་གཞུག་པ་ནི། བསྟོད་ཅིང་གསོལ་བ་བཏབ་པ་དེ་ནས་སློབ་དཔོན་གྱིས་སྤྱིར་སེམས་ཅན་ཐམས་ཅད་ལ་སྙིང་བརྩེ་བ་དང་བྱེ་བྲག་ཏུའང་སློབ་མ་དེ་དག་ལ་བརྩེ་བས་སྔར་བསྒྲུབས་པ་དང་མཆོད་པའི་དཀྱིལ་འཁོར་དུ་དངོས་སམ་ཡེ་ཤེས་ཀྱི་ཕྱག་རྒྱ་དང་བཅས་པས་སློབ་མ་གཞུག་ཅེས་པའོ། ། དྲུག་པ་དབང་དང་དམ་ཚིག་སྦྱིན་པ་ལ་གཉིས་ལས། དབང་བསྐུར་བ་ལ་ཚིགས་བཅད་གཉིས་པོ་འདི་གསང་དབང་ལའང་སྦྱར་དུ་རུང་མོད་ཀྱི་འདིར་སྐབས་མ་ཡིན་ཞིང་འོག་ཏུ་འཆད་པས།
བུམ་དབང་གི་ལྟར་ན་དེ་ནས་སློབ་དཔོན་ཡེ་ཤེས་ཀྱི་ཕྱག་རྒྱ་དང་སྦྱོར་བས་རྒྱལ་བ་རིགས་ལྔའི་བདག་ཉིད་སྔར་བུམ་པ་སྟ་གོན་གྱི་དུས་སུ་ཞུ་བ་ལས་བྱུང་བའི་ཡེ་ཤེས་ཀྱི་ཆུ་པད་མའི་སྣོད་དུ་རྣམ་རྒྱལ་གྱི་སྟེང་ན་ཡོད་པ་དེས་སློབ་མའང་རིགས་ལྔ་རིག་མ་དང་བཅས་པར་བསྐྱེད་ལ་བཀྲ་ཤིས་དང་བཅས་པས་དབང་བསྐུར་རོ། ། གཉིས་པ་ནི་བདུད་རྩི་ལྔའི་བཟའ་བ་ལ་དམ་ཚིག་དང་། སྲོག་གཅོད་པ་སྤོང་བ་ལ་སོགས་པ་བསྲུང་བ་ལ་སྡོམ་པ་ཞེས་བཏགས་སོ། ། ཚིག་ཕལ་ཆེར་ནི་གོ་བར་ཟད་དོ། ། སྤྱི་དོན་གཉིས་པ་ནི། གོང་དུ་སློབ་མས་ཕུལ་བའམ་ཡང་ན་བླ་མ་རང་གི་རྣལ་འབྱོར་མ་རྒྱུད་སྦྱངས་ཏེ་དག་པའམ་ཡང་ན་སྤྲུལ་པའི་ཕྱག་རྒྱ་དང་སྙོམས་པར་ཞུགས་པ་ལས་བྱུང་པའི་བྱང་ཆུབ་ཀྱི་སེམས་ཀྱིས་རྒྱུད་ཕྱི་མ་ལྟར་དབང་བསྐུར་བར་བྱའོ། ། གསུམ་ཤེས་རབ་ཡེ་ཤེས་ལ། རྟེན་ནི། ངོ་བོ་བདེ་བ། མཉམ་སྟོང་པ་དེ་བདེ་སྟོང་དབྱེར་མེད་སློབ་མའི་སྤྱོད་ཡུལ་དུ་བསྐྱེད་པའི་ཕྱིར་སྔར་གསང་དབང་གི་ཡུམ་དེ་ཉིད་ལའང་རུང་ངོ་། །
སློབ་དཔོན་ཁ་ཅིག་དེ་མ་སུན་ཕྱུང་བར་འགྱུར་རོ་ཞེས་འདོད་ལ། འདིར་ནི། གལ་ཏེ་ཕ་ཡིས་སྔར་བསྟེན་ཡང་། ། དེ་བཞིན་དེ་ཉིད་ཀྱིས་ཀྱང་འགྲུབ། ། ཅེས་འཆད་དོ། ། གཉིས་པ་ཡེ་ཤེས་ཀྱི་མཚན་ཉིད་ལ་གཉིས་ལས། ངོ་བོ་སོ་སོ་རང་གིས་རིག་ཅིང་བརྗོད་པ་དང་བྲལ་བ་ཉིད་དོ། ། དེ་ལྟར་ན་ཤེས་རིག་གམ་སེམས་སྐད་ཅིག་བདེན་པར་སྨྲ་བ་དང་མཚུངས་སམ་ཞེ་ན། བརྗོད་བྲལ་ལ་དེ་སྐད་བཏགས་ཀྱི། ངོ་བོ་རང་གཟུང་བ་དང་གཞན་འཛིན་པའམ་བསྒྲུབ་པ་པོ་དང་ཕྱག་རྒྱར་ཞེན་པ་སྤངས།
དཔེ་ཐོག་མཐའ་སོགས་ཀྱི་སྤྲོས་པ་དང་བྲལ་བས་མཁའ་མཉམ་རྟོག་པའི་རྡུལ་དང་བྲལ་རང་བཞིན་སྟོང་པ་ཉིད། དངོས་པོ་ཞུ་བའམ་སྣང་བ། དངོས་མེད་བདེ་བའམ་མི་རྟོག་པའམ་སྟོང་པ་བདག་ཉིད་མཆོག་ཟུང་འཇུག་རང་རིག་པ་གསལ་བ། ཐབས་ཀུན་རྫོབ་སྟེ་ཞུ་བ། ཤེས་རབ་དོན་དམ་བདེ་བ་རྣམ་པར་འདྲེས་ཐ་མི་དད་དེ་རྟེན་ནོ། ། གོ་རིམ་དང་པོ་གཉིས་འདོད་ཆགས། གསུམ་པ་ཆགས་བྲལ། བཞི་པ་འདྲེས་ཏེ་མཚན་ཉིད་བྲལ་བ། མཚན་ཉིད་དེ་ཉིད་སྲོག་ཆགས་ཐམས་ཅད་ལ་ཁྱབ་པས་སྲོག་དང་འདྲ་སྟེ། སྲོག་ཆགས་ཀུན་གྱི་སྙིང་ལ་གནས་ཞེས་བཤད་དོ། །
དེ་ཉིད་ཨཀྵ་ར་མི་འགྱུར་བས་ཡི་གེ་དམ་པ་སྐྱེ་མེད་ཉིད། དེ་ཉིད་བརྟན་གཡོ་ཀུན་གྱི་ཁྱབ་བྱེད། དེ་ཉིད་མཐར་ཐུག་ན་སངས་རྒྱས་ཀྱི་ཡེ་ཤེས་ཉིད་དུ་འགྱུར་ཞིང་ལམ་དུས་སུ་མཚོན་པར་ནུས་པས་ཅན། ཡི་གེ་བཞིའི་དོན་དང་ལྡན་པས་ཧེ་རུ་ཀ་དཔལ། གཞན་རྣམས་དབང་པོ་དྲུག གང་རྣམས་བརྟེན་པ། དེ་རྣམས་གཡོ་བ། སྟོང་ཉིད་ལས་སྣ་ཚོགས་སུ་སྣང་བས་མི་འགལ་བར་འབྱུང་ཞེས་པའམ། ཡང་ན་དབང་པོས་མཚོན་ནས་རགས་པ་ཐམས་ཅད་ཀྱི་དྭངས་མ། བརྟན་པ་རྩ་ཡི་གེར་གཡོ་བ་རླུང་གིས་མངོན་དུ་བྱས་ན་དངོས་པོ་བདེ་བ་དངོས་མེད་མི་རྟོག་པ་དེ་ལས་ལྷན་སྐྱེས་རང་རིག་པ་གསལ་བ་བྱུང་ཞེས་པའོ། །
དེའི་བདག་ཉིད་སྐད་ཅིག་གི་དབྱེ་བས་གསལ་བར་བཤད་པ་ལ་དཔེས་བསྟན་པ་དང་པོ་བྱ་བ་མང་ཞིང་ཡེ་ཤེས་ཆུང་བས་དཔའ་བོ་ཐབས་དང་མཚུངས། གཉིས་པ་བྱ་བ་ཉུང་ལ་བདེ་བ་ཤས་ཆེ་བས་རྣལ་འབྱོར་མ་དང་། ནང་དུ་ཤིན་ཏུ་བདེ་དགའ་ཕྱི་རོལ་གྱི་རྟོག་པ་རགས་པ་ཐམས་ཅད་བཅད་པར་ངེས་པ་ཉན་ཐོས་ཀྱི་མཐའ། གསུམ་པོ་དེའི་བདེ་བ་སྔོན་དུ་སོང་བས་ཐབས་ལས་མཚན་ཉིད་དང་བྲལ་བས་ཆོས་ཐམས་ཅད་བདེ་སྟོང་གཅིག་གི་རང་བཞིན་དུ་རིག་པ་མི་གནས་པའི་མྱ་ངན་ལས་འདས་པ་དང་མཚུངས་ཏེ་མཐའ་གཉིས་དང་བྲལ་བའོ། ། དེ་ཉིད་ལ་ཉམས་མྱོང༵་གིས་ཕྱེ་བའི་མིང་གི་རྣམ་གྲངས་དང་པོ། ཞེས་པའོ། ། ཆོས་མཐུན་པ་དེ་ཡང་ཞེས་པ་སྟེ་རྒྱུད་སྡེ་བཞིའི་མཐར་ཐུག་དབང་བཞི་དང་སྐད་ཅིག་བཞིའི་དུས་ཀྱི་ཉམས་མྱོང་དགའ་བ་བཞི་གྲངས་དང་གོ་རིམ་དང་ལུས་ངག་ཡིད་གསུམ་སྤྱི་དང་བཅས་པ་དང་། རྟེན་དཀྱིལ་འཁོར་བཞི་དང་། འདོད་ཁམས་ཀྱི་ཀུན་ནས་དཀྲིས་པ་བཞིའི་དྲི་མ་འཁྲུད་ཅིང་སྐུ་བཞི་མངོན་དུ་བྱེད་པར་མཚུངས་ཞེས་པའོ། ། ཚིག་གི་དོན་ལ་ཐམས་ཅད་དུ་བུམ་པའི་བྱ་བ་འཇུག་ཅིང་སྤྱིའི་སྣོད་དུ་བྱེད་པས་བུམ་དབང་ངོ་། །
རྫས་གསང་བ་ལས་ཟབ་མོའི་སྣོད་དུ་བྱེད་པས་གསང་དབང་ངོ་། ། ཤེས་རབ་ལ་བརྟེན་པ་ཡེ་ཤེས་ཉམས་སུ་མྱོང་ཞིང་དེའི་ཐབས་ཀྱིི་སྣོད་དུ་བྱེད་པས་ཤེས་རབ་ཡེ་ཤེས་ཀྱིའོ། ། དེའི་ཡེ་ཤེས་ཉིད་དོན་ལ་བརྡ་སྤྲོད་པས་བཞི་པ་དེ་བཞིན་ནམ། ཡང་ན་གནས་ལུགས་བཞིན་དུ་རྟོགས་པར་བྱེད་པས་དེ་བཞིན་ཏེ། ། ཕྱག་ཐིག་ལས། དབང་བསྐུར་བཞིའི་རིག་པ་ལ། ། འབྲས་བུ་ཡིས་ནི་བཞི་རུ་བསྟན། ། ཅེས་པས་མཐར་ཐུག་པའོ། ། དེ་རྣམས་རྒྱུད་སྡེ་བཞི་སོ་སོ་ལའང་རྣམ་པ་ཙམ་ཡོད་ལ་རྣལ་འབྱོར་ཆེན་པོ་ལ་ཐམས་ཅད་ཚང་ཞིང་གསལ་བར་གནས་སོ། ། གསུམ་པ་དབང་དེའི་དགོས་པ་ཀུན་རྫོབ་ཞུ་བདེ་དང་དོན་དམ་སྟོང་པ་དབྱེར་མེད་ཀྱི་དབང་དེས་སློབ་མའི་སྡིག་པའི་རྩ་བ་ཉོན་མོངས་དེའི་རྩ་བ་མཐའ་གཉིས་སུ་ཞེན་པའི་རྟོག་པ་བྲལ་བར་བྱེད་དེ།
ཕྱག་ཐིག་ལས། ཇི་ལྟར་དུག་ལ་སྔགས་སོགས་ཀྱིས། ། དག་པར་བྱས་ན་བདུད་རྩིར་འགྱུར། ། དེ་བཞིན་སློབ་མ་དབང་སོགས་ཀྱིས། ། ལུས་ནི་དྲི་མ་མེད་པར་འགྱུར། ། ཞེས་སོ། ། ཕྱི་མ་འདི་གཉིས་ནི་དབང་ཐམས་ཅད་ཀྱི་ཐུན་མོང་ཡིན་ཏེ། དབང་ཐོབ་པ་ལ་གནང་བ་སྦྱིན་པ། སངས་རྒྱས་གྲོང་ཁྱེར་ཞེས་ཏེ། བྱང་ཆུབ་མ་ཐོབ་ཀྱི་བར་དུ་ཟང་ཟིང་མེད་པར་ཆོས་ཀྱི་འཁོར་ལོ་སྐོར་གཅིག་དེའི་རྒྱུ་མཐུན་པས་རྟོགས་པས་ཆོས་སྐུ་ཐོབ་ནས་ལུང་གི་ཆོས་སྩོལ་མེད་དུ་ཐམས་ཅད་ལ་སྟོན་པར་འགྱུར་རོ་ཞེས་པས་བཤད་པའི་རྗེས་གནང་།
སྟོང་པ་སྙིང་རྗེའི་སྙིང་པོ་ཅན་གྱིས་སེམས་ཅན་གྱི་དོན་བྱེད་པ་ལ་རང་གཞན་གཉིས་ཀའི་དོན་འགྲུབ་པར་ཤེས་པས་སྐྱོ་བ་དང་ཞུམ་པ་སྤོངས་ལ་ད་ལྟ་ཉིད་ནས་ཅི་ནུས་སུ་གྱིས། ཞེས་པས་དོན་བྱ་བའི་རྗེས་སུ་གནང་པའོ། ། སློབ་མའི་བྱ་བ་ལ་བཞི་ལས། ཆེད་དུ་བརྗོད་པ་སློབ་དཔོན་ལས་དབང་དང་བཀས་གནང་བ་ཐོབ་པས། ལུས་འཛུམ་ཞིང་། ཡིད་རང་གཞན་དགའ་བའི། ངག་སྙན་པས་བདག་གི་དལ་བར་སྐྱེས་པ་དང་ཡུན་རིང་དུ་འཚོ་བ་འབྲས་བུ་དང་བཅས་ཏེ། བླ་མ་མགོན་པོ་ཁྱོད་ཀྱི་བཀའ་དྲིན་ལས་འཁོར་བའི་འཇིགས་པ་ལས་བརྒལ་ནས་སངས་རྒྱས་ཀྱི་རིགས་སུ་སྐྱེས་ནས་ཉན་རང་གི་འཇིགས་པའང་མེད་པས་ཐེག་པ་རྫོགས་པ་ས་བརྒྱད་པ་ལྟ་བུར་གྱུར་པས་ད་ནི་སངས་རྒྱས་མི་ཐོབ་སྙམ་པའི་ཐེ་ཚོམ་མ་མཆིས་སོ། ། ཞེས་པའོ། ། རྡོ་རྗེ་རྩེ་མོའི་ལུང་ཡང་སྦྱར་རོ། །
བླ་མ་མཆོད་པ་ནི་བདེ་མཆོག་ཉུང་ངུ་དང་ཐུན་མོང་སྟེ། སློབ་མས་རང་གི་བདོག་པ་ཐམས་ཅད་ལུས་དང་བཅས་པ་དབུལ་ཞིང་བླ་མས་ཀྱང་བསྙེན་བཀུར་ལ་མ་ཆགས་པར་དེ་ཉིད་ལ་ཕན་པ་དང་། སྙིང་རྗེ་གཞན་བསྡུ་བའི་བསམ་པས་བླང་ཞེས་པའོ། ། ཡུལ་ལ་གསོལ་བ་གདབ་པ་དང་། ལམ་ལ་གནས་པར་ཁས་བླང་པ་ནི་ཐུན་མོང་བ་དག་ལས་སེམས་བསྐྱེད་པའི་རྗེས་ལ་མཁྱེན་པར་གསོལ་བ་དང་མཚུངས་ཏེ། དེ་ལྟར་ཐོབ་པ་དེ་མི་ཉམས་པ་བླ་མ་དང་དབང་གི་ཡེ་ཤེས་ཀྱི་བྱིན་བརླབས་དང་བདག་གི་འབད་པས་བསྒྲུབས་ལ་སེམས་ཅན་ཐམས་ཅད་དེ་ཁོ་ནའི་ལམ་དང་འབྲས་བུ་ལ་བཞག་པར་བགྱི་ཡིས་སངས་རྒྱས་ཐམས་ཅད་ཀྱིས་མཁྱེན་པར་མཛད་ལ་བདག་ལ་སྐྱབ་ཅིང་གྲོགས་མཛོད་ཅིག་ཅེས་པའོ། ། སྤྱི་དོན་བཞི་པ་ནི། གསུམ་པར་ཡེ་ཤེས་རྒྱུད་ལ་སྐྱེས་ན་དོན་གྱི་བཞི་པ་དང་། མ་སྐྱེས་ཀྱང་གང་ཟག་སྐལ་བ་ཅན་འགའ་ཞིག་ལ་བཞི་པ་རྟེན་ཅན་དང་། དེའང་མ་ཡིན་ན་ཚིག་ཙམ་གྱིས་ཀྱང་སྣོད་དུ་རུང་ལ།
དེ་གོམས་པ་ལས་མཐོང་ལམ་གྱི་དུས་ཀྱི་དང་། ཉེ་རྒྱུའི་མཐར་འབྲས་བུ་མངོན་དུ་བྱེད་པའི་བཞི་པར་འགྱུར་བ་ལས། འདིར་དང་པོ་གསུམ་ཅི་རིག་ཏུ་བསྐུར་བ་དབང་བཞི་བ་ཆོ་ག་འདིས་སྦྱིན་ཏེ། སློབ་མ་གསུམ་པའི་དུས་སུ་ཡེ་ཤེས་ལྷག་པར་སྐྱེས་ཏེ་མོས་པ་དང་གཞན་ཡང་ཟབ་པ་དང་རྒྱ་ཆེ་བ་རྫོགས་པ་དང་བསྐྱེད་པ་ལ་མོས་པ་ཞེས་གསུང་ལ། ལྟ་སྤྱོད་ལ་མ་ཞུམ་པར་མངོན་ནོ། ། དེ་ལྟར་ལུས་ངག་གི་རྣམ་པ་ལས་ཡིད་ཀྱི་རྟོགས་པ་སློབ་དཔོན་གྱིས་ཤེས་པར་བྱས་ལ་ཆ་སྔ་མ་གཉིས་ཀྱི་སྐལ་བ་མེད་ན་ཚིག་གི་བཞི་པ་སྦྱིན་པར་བྱའོ། ། དེ་བཤད་པ་སྔར་གང་ཐོབ་པའི་ཤེས་རབ་ཡེ་ཤེས་དབང་རབ་མཆོག་དེ་ནི་གནས་རིགས་བདག་དང་མཛེས་སྤྱིར་གཟུང་བ་ལས་བྱུང་བའི་མན་ངག་རྙེེད་པར་དཀའ་སྟེ་ཁ་ཅིག་སྤངས་པས་ཁ་ཅིག་ཉམས་པས་བླུན་པ་མཐའ་གཉིས་སུ་ལྟུང་པས་སོ། ། དེས་བསྟེན་ཅིང་མི་ཉམས་པའི་ཐབས་མཚུངས་པ་མེད་པས་བསྡམས་ཏེ་གནས་པ་ལས་ཡེ་ཤེས་བདེ་སྟོང་དབྱེར་མེད་པ་ལོངས་སྤྱོད་ཅིང་རྫོགས་པའི་དཔལ་དག་བླངས་ཏེ་མངོན་དུ་བྱ་ཞེས་པའམ། ཡང་ན་ལོངས་སྤྱོད་རྫོགས་པའི་ཞིང་དུ་ཟག་མེད་ཀྱི་བདེ་བ་ལ་ལོངས་སྤྱོད་པ་ལྟར་འདིར་ཞིང་སྟེ་གནས་སྔར་སྨོས་པ་དེ་གཉིས་དཔལ་གཉིས་མེད་ཀྱི་ཡེ་ཤེས་བླང་ཞིང་མངོན་དུ་བྱས་པས་བྱང་ཆུབ་སེམས་དཔའ་ཆེན་པོ་ས་བརྒྱད་པའམ་བཅུ་པ་ཕྱིར་མི་ལྡོག་པ་ལྟར་དབང་འདིས་ཀྱང་ངོ་། ། དེས་དབང་དུས་སུ་ཡེ་ཤེས་སྐྱེས་པ་ལ་ལམ་དུ་དེ་ཁོ་ན་ཉིད་ལ་ངོ་སྤྲོད་པ་བཀའི་གནང་བ་བརྙེད་ནས་བསྒོམས་པས་འཇིག་རྟེན་གསུམ་གྱི་དགྲ་བོ་བདག་འཛིན་ལས་རྒྱལ་བ་མཐུག་པ་ལ་རྩོམ་པའི་གོ་ཆ་བགོས་ཏེ་སྐྱོ་བའང་མེད་པའི་བློ་ཤེས་རབ་དང་སྙིང་རྗེས།
སེམས་ཅན་ཐམས་ཅད་བྱང་ཆུབ་ལ་དགོད་པའི་ཀུན་རྫོབ་དང་དོན་དམ་པའི་སེམས་རྒྱས་པས། བཞི་པའི་སྐབས་འདིར་གསུམ་པའི་ཡེ་ཤེས་དེ་ཉིད་དམ་དེར་མ་སྐྱེས་ནའང་དེ་ཁོ་ན་ཉིད་ཟུང་འཇུག་ཏུ་མཐའ་ཐམས་ཅད་ཀྱི་དྲི་མ་མེད་པས་སྤྱོད་དེ་མངོན་དུ་བྱ་ཞེས་པའོ། ། སྔ་མ་གསུམ་ཀུན་རྫོབ་བྱང་སེམས་ལ་བརྟེན་ནས་བཞི་པ་དོན་དམ་བྱང་ཆུབ་ཀྱི་སེམས་བསྐྱེད་པས་སོ། ། རྟེན་གྱི་གང་ཟག་སྨིན་བྱེད་བསྟན་ཟིན་ཏོ། ། གྲོལ་བར་བྱེད་པ་ཐབས་ཀྱི་རྒྱུད་ལ་བཞི་སྟེ། གཙོ་བོར་མཆོག་བསྒྲུབ་པའི་ཐབས་དང་། འཇིག་རྟེན་དང་འདས་པ་གཉིས་ཀའི་ཐབས་དང་། མཆོག་བསྒྲུབ་པའི་ལམ་གྱི་ལྷག་མ་ཉེ་རྒྱུ་འབྲས་བུ་དང་བཅས་པ་དང་། གཉིས་ཀའི་གྲོགས་དམ་ཚིག་དང་སྡོམ་པ་བསྟན་པའོ། ། དང་པོ་ལ་ལྔ།
ཐོག་མར་རྟོགས་བྱའི་ལྟ་བ་ཐབས་དང་བཅས་པ་དང་། རྟེན་བསྐྱེད་པའི་རིམ་པ་དང་། བརྟེན་པ་རྫོགས་པའི་རིམ་པ་ལྟ་བ་དང་བཅས་པ་དང་། དྲོད་ཐོབ་པས་སྤྱོད་པ་སྤྱད་ཚུལ་དང་། སྐབས་ཀྱིས་ཐོབ་པ་ཉེ་རྒྱུའི་རྟེན་རྡོ་རྗེ་ལུས་ཀྱི་གནས་ལུགས་བསྟན་པའོ། ། དེ་རྣམས་ཀྱི་དང་པོ་གང་ཟག་འབྲིང་གི་དམ་དུ་བྱས་ནས་དབང་དུས་སུ་ཡེ་ཤེས་སྐྱེས་ན་དེ་ཁོ་ན་ཉིད་ཀྱི་ཡེ་ཤེས་དང་ངོ་སྤྲོད་ནས་ལམ་དུས་སུ་གོམས་པར་བྱེད་པའི་ལྟ་བ་སྟོན་པ་ལས། བརྗོད་བྱ་ཕ་རོལ་ཏུ་ཕྱིན་པ་སྤྱི་དང་དཀྱིལ་འཁོར་འཁོར་ལོའི་སྦས་པ། རྗོད་བྱེད་ཡན་ལག་གི་དོན། མངོན་རྟོགས་ལྟ་བ་ལ་ཐོག་མར་བསྟན་པའི་འཐད་པ་དང་། དངོས་ལ་ལྔ་ལས་བཅོ་ལྔ་མོས་པར་ཕྱེ་བས་བླ་མས་གསལ་བར་མཛད་པ་བཞིན་བསྟན་ལ།
ཕོ་ཉའི་ལམ་གོང་དུ་ཅུང་ཟད་བཤད་པ་བཞིན་ཏེ་དེ་དག་དང་འབྲེལ་ལོ། ། རྩ་རྒྱུད་འདུས་པའི་གཉིས་པ་དང་། བརྟག་གཉིས་དང་པོའི་ལྔ་པ་དང་ཕྱི་མའི་གསུམ་པའི་ཆ་བཞི་པའི་ཆ་དང་། གུར་གྱི་དྲུག་པ་དང་བཅོ་ལྔ་ཆའི་དང་། སྒྱུ་དྲའི་དྲུག་པ་དང་། རྡོ་རྗེ་མཁའ་འགྲོའི་དང་པོ་དང་། བདག་གདན་གསུམ་པ་ལ་སོགས་རྣལ་འབྱོར་ཆེན་པོ་ཕལ་ཆེ་བ་རྣམས་སུ་ཆ་མཐུན་པ་དང་གསལ་བར་བྱེད་པ་དང་འགའ་ཞིག་ཏུ་ཚིག་ཚུལ་མི་འདྲ་བ་དང་ཁ་ཅིག་ཏུ་ཁ་སྐོང་བས་བཤད་པའོ། ། གཞུང་ལ་བཤད་པར་དམ་བཅའ། དོན་དངོས། མིང་གསུམ་ལས།
དང་པོ་དབང་གིས་སྨིན་པས་ལམ་རིམ་པ་གཉིས་བསྒོམ་དགོས་ལ་དེ་དག་གི་ཐོག་མར་ལྟ་བས་སྒྲོ་སྐུར་གྱི་མཐའ་དང་བྲལ་བས་ཤེས་དགོས་པས་དེ་ནས་ཐབས་སྙིང་རྗེ་དང་ཤེས་རབ་སྟོང་པའི་དོན་ཐོས་བསམ་གྱིས་གཏན་ལ་ཕབ་ལ་ཟུང་འཇུག་ཏུ་བསྒོམ་པའི་ཚུལ་བཤད་པར་བྱའོ། ། དགོས་པ་འཁོར་བའི་ཕ་རོལ་ཏུ་འགྲོ་བའི་དོན་ཏུ་གོ་ཆའི་བརྩོན་འགྲུས་བགོས་ནས་སྦྱོར་བའི་བརྩོན་འགྲུས་ཀྱིས་བསྒྲུབ་པ་པོ་དག་ལ་ཕན་གདགས་པའི་ཕྱིར་རོ། ། ཐར་པ་ལ་བསྒོམས་པའི་ཕན་ཡོན་དམིགས་ཡུལ་དང་། དེའི་དམ་ཚིག་གི་ངོ་བོ་དང་། བསྒོམ་ཚུལ་དངོས་གསུམ་ལས། དང་པོ་འཁོར་བའི་རྒྱ་མཚོ་བདེན་པར་ཡང་མ་མཐོང་ལ་དེ་མ་རྟོགས་པས་བདག་འཛིན་གྱིས་བསྐྱེད་པ་ཡིས་འཇིགས་པ་སྣ་ཚོགས་ལས་བསྒྲལ་བར་དཀའ་བའི་སེམས་ཅན་རྣམས་ལ་སྙིང་རྗེས་ཟུང་འཇུག་ཏུ་བསྒོམ་པའི་རྣལ་འབྱོར་མེད་དེ་རང་དོན་དུ་འཁོར་འདས་གཉིས་ཀར་མི་འགྱུར་ཏེ། དེས་འཇིག་རྟེན་པ་དང་ཉན་རང་གཉིས་ལས་ཁྱད་པར་འཕགས་ཞིང་མཐར་ཐུག་པའི་སངས་རྒྱས་མཐའ་གཉིས་ཀྱི་དྲི་མ་བག་ཆགས་དང་བཅས་པ་སྤངས་པས། འཕེལ་འགྲིབ་བམ་སྐྱེ་འགག་གི་རྟོག་པ་ལས་གྲོལ་བའི་བྱང་ཆུབ་ཐོབ་པར་འགྱུར་བ་དེ་བསྒོམ་པར་བྱའོ། ། གཉིས་པ་ཕུང་པོ་ལྔ་ལ་སོགས་པ་ལ་བརྙས་པས་མི་སྤངས་ཏེ་ལྟུང་བ་བརྒྱད་པ་དང་། ཐེག་གསུམ་མི་སྤང་སྟེ་དྲུག་པར་འགྱུར་བས་སོ་གསུང་བ་ལྟར་ན་བསྲུང་བའི་དམ་ཚིག་ཡིན་ལ།
ཕུང་པོ་ལྔ་ལ་སོགས་ཀུན་རྫོབ་ཏུ་ལས་འབྲས་བུ་སྣང་བའི་ཆོས་རྣམས་མི་སྤང་ཏེ་སྐུར་པ་མི་གདབ། དེ་དག་སྟོན་པའི་ཐེག་པ་གསུམ་ཡང་མི་སྤང་ཞིང་ཐེག་པ་གཅིག་ཏུ་བསྒྲུབ་ལ། དོན་དམ་པར་ཆོས་ཀྱི་དབྱིངས་རང་བཞིན་མེད་པར་ཆོས་ཅན་ཐམས་ཅད་མཉམ་ཞིང་མ་བརྟགས་པའི་སྣང་བ་ཐམས་ཅད་ཆུ་ཤིང་ལྟར་སྙིང་པོ་མེད་པར་གཟུང་། ཞེས་པར་སྦྱར་ན། དེ་ཉིད་ཤེས་འདོད་ཐོག་མར་ནི། ། ཐམས་ཅད་ཡོད་ཅེས་བསྟན་པར་བྱ། ། དོན་རྣམས་རྟོགས་ཤིང་ཆགས་མེད་ལ། ། ཕྱི་ནས་རྣམ་པར་དབེན་པ་འོ། ། ཞེས་གསུངས་པ་ལྟར་བསྒོམ་བྱའམ། ། ངོ་བོར་ཡང་འགྱུར་རོ། །
གསུམ་པ་ལ་སྤྱི་ཡི་དོན་དམིགས་མེད་བསྒོམ་པ་དང་། དེ་ཉིད་སྦས་པའི་སྤྱིད་པ་དང་ལྡན་པས་བསྒོམ་ཚུལ་གཉིས་ལས། ལྔ་པ་ལ་དྲུག་གི ཐོག་མ་ལའང་གསུམ་ལས། ཤེས་རབ་དོན་དམ་བསྒོམ་པ་འོ། ། དེ་ལ་གཉིས་ལས་མི་མཐུན་པའི་བསྒོམ་པ་དགག་པ་འཐད་པ་དང་བཅས་པ་ལ། གནས་ལུགས་ངེས་པ་འདོད་ན་གནོད་པ་ནི། དེ་ཡུལ་སུན་ཕྱུང་མེད་པར་ནི། དེ་བློ་ལྡོག་པར་རིགས་མ་ཡིན། ། ཞེས་པ་ལྟར་ན་ཡུལ་བདེན་པ་བཀག་པས་ཡུལ་ཅན་བདེན་འཛིན་བཟློག་པ་ཡིན་ཏེ།
དེས་སྣང་བ་ལས་གཞན་པའི་སྟོང་པ་ངེས་དོན་ཡིན་ཞེས་བསྒོམ་པར་མི་བྱ་སྟེ་མ་དམིགས་པའི་ཕྱིར། སྟོང་མིན་སྣང་བ་བདེན་དངོས་སུ་བསྒོམ་པར་མི་བྱ་སྟེ་དཔྱད་ན་མ་གྲུབ་པས་སོ། ། དེ་དག་ལས་གཞན་ཞིག་གམ་ཞེ་ན། མི་སྲིད་དེ། སྣང་བ་ཉིད་སྟོང་པར་ཤེས་པ་མི་སྤང་སྟེ་སྒྲོ་འདོགས་ཡིན་པས། གཟུགས་སྟོང་པའོ། ། ཞེས་སོ། ། མི་བདེན་བཞིན་དུ་འཁྲུལ་པ་ལ་སྣང་བ་མི་འགལ་བས་སྟོང་མིན་མི་སྤང་སྟེ་སྐུར་པའི་མཐའ་ཡིན་པས། སྟོང་པ་ཉིད་ནི་གཟུགས་སོ། ། ཞེས་སོ། །
དེས་མུ་བཞི་ལས་གཅིག་བདེན་པར་བཟུང་ན་གཅིག་གིས་གནོད་པ་འབྱུང་བས། གལ་ཏེ་མི་སྟོང་ཅུང་ཟད་ཡོད། ། ཅེས་སོགས་གོང་དུ་བཤད་པའམ་དེ་ཉིད་ཀྱིས་ཡོད་པས། རྣམ་པར་མི་གྲོལ་ཏེ། མེད་པས་སྲིད་པ་འདི་ལས་མིན། ། དངོས་དང་དངོས་མེད་ཡོངས་ཤེས་པས། ། བདག་ཉིད་ཆེན་པོ་རྣམ་པར་གྲོལ། ། ཞེས་སོ། ། གཉིས་པ་དེ་ལྟར་ཡུལ་མཐའ་གཅིག་ཏུ་བདེན་པར་མ་གྲུབ་པས་བློས་ཀྱང་ངེས་པ་དངོས་སུ་ཡུལ་དུ་མི་རུང་སྟེ། སྟོང་པ་ཡོངས་གཅོད་དུ་བཟུང་ན་ཆད་པའི་དང་།
སྟོང་མིན་བདེན་དངོས་སུ་བཟུང་ན་རྟག་པའི་རྟོག་པ་དུ་མ་སྐྱེ་ལ་གཉིས་ཀ་སྤངས་པའི་དབུ་མར་བཟུང་ནའང་དེ་ཉིད་ཡང་དག་པ་མ་ཡིན་པའི་ཀུན་རྟོག་ཡིན་ཏེ་མཐའ་གཉིས་མ་གྲུབ་ན་དབུ་མ་མི་གྲུབ་ཅིང་མེད་པ་འཛིན་ན་ལོག་ཤེས་ཏེ་རབ་རིབ་ཅན་བཞིན་ནོ། ། དེས་ཡུལ་མེད་པས་དེར་འཛིན་ཀུན་རྟོག་ཡིན་ལ་དེ་ལས་ཉོན་མོངས་དང་དེ་ལས་ལས་དང་དེ་ལས་སྡུག་བསྔལ་གྱི་ཕུང་པོ་འབའ་ཞིག་འབྱུང་བ་དེའི་ཕྱིར་མཐའ་གཉིས་སམ་གཟུང་འཛིན་དུ་ཞེན་པ་གཉིས་ཀ་སྤང་སྟེ། འཕགས་པས། གང་དག་བློ་ཡིད་ཡོད་མེད་ལས། ། རྣམ་པ་འདས་ཤིང་མི་གནས་པ། ། དེ་དག་གིས་ནི་རྐྱེན་གྱི་དོན། ། ཟབ་མོ་དམིགས་མེད་རྣམ་པར་རྟོགས། ། ཞེས་སོ། ། བློ་ལ་མ་ལྟོས་པའི་ཡུལ་མེད་པ་ནི། འགའ་ཞིག་དེ་ལྟ་ཡིན་ཏེ་རི་བོང་ལ་ར་མེད་པར་ཤེས་པའང་བློ་ཡིན་ཡང་མེད་པ་དེ་ལ་མི་ལྟོས་པ་ལྟར་ཡུལ་དུ་བྱར་རུང་ལ་གཟུང་འཛིན་གྱིས་ཁྱབ་མོད་ཤེས་བརྗོད་ལས་འདས་པ་གནས་ལུགས་ཡིན་ནོ་ཞེ་ན།
མ་ཡིན་ཏེ་དེ་ལྟ་ནའང་དབང་ཕྱུག་རྟག་པའང་མ་དམིགས་ཀྱང་བྱེད་པ་པོར་འགྱུར་ཞིང་ཐར་པ་མི་སྲིད་པར་འགྱུར་ཏེ་གནས་ལུགས་མ་རྟོགས་ན་མི་གྲོལ་ལ་དེ་ཤེས་བྱ་མ་ཡིན་པས་སོ། ། དེས་ཡོད་མེད་དང་འཁོར་འདས་གཉིས་སུ་བཟུང་བ་སྤངས་པ་སྟེ་དེ་དག་མི་བདེན་པ་ལ་དེར་ཤེས་པ་ཉིད་ཀྱིས་རྣམ་པར་གྲོལ་ཞིང་དེ་ཉིད་གནས་ལུགས་སུ་རྟོག་པ་དང་བྲལ་བས་རིགས་པའི་ཤེས་པའམ་མཐུན་པའི་དོན་དམ་ཡིན་ལ་དེས་གོམས་ན་སྡུག་བསྔལ་ཟད་པར་འགྱུར་ཏེ། སྲིད་པ་དང་ནི་མྱ་ངན་འདས། ། གཉིས་པོ་འདི་ནི་ཡོད་མིན་ཏེ། ། སྲིད་པ་ཡོངས་སུ་ཤེས་པ་ཉིད། ། མྱ་ངན་འདས་ཞེས་བྱ་བར་བསྟན། ། ཅེས་སོ། ། མཐར་བཟུང་ན་སྲིད་པའི་རྩ་བར་ཡིན་པ་ནི། ང་ཞེས་བྱ་བའི་ཀུན་རྟོག་འདི་ལས་ང་ཡི་བ་འབྱུང་ལ་དེ་ལས་ཉེས་པ་དུ་མས་འཁོར་བ་ལས་མི་ཐར་ཏེ། དང་པོ་དངོས་ལ་ང་ཞེས་ཞེན་འགྱུར་ལ། །
ང་ཡི་འདི་ཞེས་དངོས་ལ་ཆགས་སྐྱེ་བས། ། ཟོ་ཆུ་འཕྱང་ལྟར་རང་དབང་མེད་པ་ཡི། ། འགྲོ་ལ་སྙིང་རྗེར་གྱུར་གང་དེ་ལ་འདུད། ། ཅེས་པས་དེའི་ཕྱིར་འཛིན་པ་འདི་སྤང་པར་བྱའོ། ། བསྒོམ་ཚུལ་ནི། དམིགས་པ་མེད་པའི་སེམས་སུ་ནི། ། གནས་པ་ནམ་མཁའི་མཚན་ཉིད་དེ། ། ནམ་མཁའ་བསྒོམ་པ་དེ་ཉིད་ནི། ། སྟོང་ཉིད་བསྒོམ་པར་བཤད་པ་ཡིན། ། ཞེས་པ་ལྟ་བུར་མཁས་པས་བསྒོམ་པར་བྱའོ། །
དེའི་ཆོས་ཇི་ལྟ་བུ་ཞེ་ན། དབྱིབས་དང་ཁ་དོག་ལ་སོགས་ཀྱི་རྣམ་པ་མེད་ཅིང་། སྡུག་བསྔལ་བདེན་པར་མ་མཐོང་བས་དགོས་པ་མེད། ཐར་པ་བདེན་པར་མ་མཐོང་བས་འདོད་པ་མེད་དེ། དེ་ཉིད་མ་མཐོང་འཇིག་རྟེན་དང་། ། མྱ་ངན་འདས་པར་རློམ་སེམས་ཏེ། ། དེ་ཉིད་གཟིགས་རྣམས་འཇིག་རྟེན་དང་། ། མྱ་ངན་འདས་པར་རློམ་སེམས་མེད། ། ཅེས་སོ། ། དེ་ལྟར་རྟོག་པ་མེད་པས་དེའི་འབྲས་བུ་སྡིག་པ་བྲལ།
ཐོག་མཐའ་དང་སྐྱེ་འཇིག་གི་རྟོག་པ་ལས་གྲོལ་ཏེ། ཌ་ཀ་ལས། ཐམས་ཅད་ནམ་མཁའི་མཚན་ཉིད་དེ། ། ནམ་མཁའ་ལ་ཡང་མཚན་ཉིད་མེད། ། ཅེས་སོ། ། གཉིས་པ་ཐབས་སྙིང་རྗེ་བསྒོམ་པ། དེ་ལྟར་ཅི་ཡང་མ་གྲུབ་ན། ཁ་ཅིག་ལས། སྙིང་རྗེ་ཆེན་པོ་ཡོན་ཏན་འབྱུང་གནས་ཀྱི། ། སེམས་ཅན་རྣམས་ལ་སྙིང་རྗེ་སུ་མི་བྱེད། །
ཅེས་གསུངས་ལ་དེ་ལ་དམིགས་པ་དང་བསྒོམ་པ་པོ་དགོས་པས་འགལ་སྙམ་ན། མི་འགལ་ཏེ་ཡང་དག་ཏུ་ཅི་ཡང་མེད་པར་ཤེས་ཀྱང་དེ་མ་རྟོགས་ཀྱི་སེམས་ཅན་ལ་ཁྱད་པར་དུ་བརྩེ་བས་རྒྱབ་ཀྱིས་ཕྱོགས་པར་མི་བྱ་ཞིང་སེམས་ཅན་དོན་དམ་དུ་ཡོད་པ་དང་ཀུན་རྫོབ་ཏུ་ཡོད་མིན་པར་མི་བརྟག་ཏེ་སྒྱུ་མ་ལྟ་བུའོ། ། དེས་ཟུང་འཇུག་ཏུ་འགྱུར་ཚུལ། དེ་ལྟར་བསྒོམ་དུས་ཉིད་ནའང་བདེན་འཛིན་མེད་པ་ཤེས་རབ་ཏུ་གྲགས་ལ་དེ་ལྟར་ཤེས་བཞིན་དུ་སྙིང་རྗེས་སེམས་ཅན་མི་གཏོང་བ་དེ་མཐར་ཐུག་ན་མི་གནས་པའི་མྱ་ངན་ལས་འདས་པའི་གནས་སུ་དམིགས་མེད་ཀྱི་ཤེས་རབ་དང་སྙིང་རྗེ་ཐ་མི་དད་ཀྱི་བློ་དང་དེ་བཞིན་ཉིད་ལྷན་ཅིག་ཏུ་གྱུར་པ་ན་ཤར་ཕྱོགས་ཀྱི་ནམ་མཁར་ནུབ་ཕྱོགས་ཀྱི་ནམ་མཁའ་བཞག་པ་ལྟར་དབྱེར་མེད་ཅིང་མི་རྟོག་ལ་ཁྱབ་པ་དང་སྐྱེ་འགག་མེད་པར་འགྱུར་རོ། ། དེས་རྒྱུ་ཆོས་ཅན་དང་ཆོས་ཉིད་ཐ་དད་མེད་པ་དེ་ལམ་ཐབས་དང་ཤེས་རབ་ཟུང་འབྲེལ་དུ་བསྒོམས་ན་འབྲས་བུ་ཤེས་རབ་དང་སྙིང་རྗེའམ་དབྱིངས་དང་ཡེ་ཤེས་དབྱེར་མེད་དུ་མངོན་དུ་འགྱུར་ཞེས་པའོ། ། སྤྱིའི་གཉིས་པ་མཐའ་གང་ལའང་མ་རེག་པར་བསྒོམ་པ། མཉམ་གཞག་ཏུ་བསྒོམ་པ་པོ་དང་བསྒོམ་བྱ་དང་བསྒོམ་ཚུལ་གསུམ་གྱི་སྤྲོས་པ་དང་བྲལ་བའི་ཚུལ་གྱིས་བསྒོམས་ནས་རྗེས་ལ་བྱ་བ་དང་། བཟའ་བྱ། ཡུལ་དང་ཟ་བྱེད་ཡུལ་ཅན་དང་བཟའ་བ་ཡུལ་ལ་སྤྱོད་པར་སྣང་བ་ཙམ་ཡོད་ཀྱང་དེ་དག་ཏུ་རྟོག་པ་མེད་པའི་མཉམ་རྗེས་ཟུང་འཇུག་ཏུ་བསྒོམས་ན་བསྒྲུབ་པ་པོ་དང་བསྒྲུབ་བྱ་དང་། བླང་དོར་གྱི་སྤྲོས་པ་ལས་གྲོལ་བར་འགྱུར།
ཞེས་པའོ། ། སྤྱི་དོན་གསུམ་པ་དཔེས་བསྟན་པ་ལ། སློབ་དཔོན་དག་གིས་སྤྲོས་པ་དང་བྲལ་ཡང་གཞན་དོན་མི་འགལ་བ་རྟོགས་པ་ཆོས་སྐུའི་དཔེར་སྦྱོར་ལ་སྐབས་དོན་ནི་རྒྱུ་དུས་སུ་སྒྲོ་འདོགས་གཅོད་པའི་ཆེད་ཡིན་ཏེ་དེ་ལ་ཐུན་མོང་བ་དང་ཐུན་མོང་མ་ཡིན་པ་གཉིས་ལས། དང་པོ་སྣང་ཡང་མི་བདེན་པ་དཔེ་དྲི་ཟའི་གྲོང་ལ་སོགས་པ་དང་མཚུངས་པ་དང་། ཆགས་སྡང་གི་ཡུལ་མྱོང་བཞིན་དུ་མི་བདེན་པ་རྨི་ལམ་རྩེ་བ་ལྟ་བུ་དང་། དེ་དག་མི་བདེན་ཡང་སྣང་བ་མི་འགལ་བ་སྒྱུ་མ་བཞིན་དུ་ཕྱི་ནང་གི་ཆོས་ཐམས་ཅད་ཤེས་པར་བྱའོ་ཞེས་པས་སྒྱུ་མ་ལན་གཉིས་སྨོས་སོ། ། དོན་ལ་སྦྱར་བ་དེས་བརྟགས་ན་འགྲོ་བ་ཤེས་བྱ་ཀུན་གྱི་གནས་ལུགས་འདི་བདེན་པའོ་ཞེས་གང་ཡང་རྙེད་པར་མི་འགྱུར་ལ། ཀུན་རྫོབ་ཏུ་རྟེན་འབྲེལ་གྱི་སྦྱོར་བ་རྒྱུ་རྐྱེན་འདུས་པ་ལས་འབྲས་བུ་དུ་མ་འབྱུང་བ་བསམ་གྱིས་མི་ཁྱབ་སྟེ། རྟེན་ཅིང་འབྲེལ་པར་འབྱུང་བ་གང་། ། དེ་ནི་སྟོང་པ་ཉིད་དུ་བཤད། །
ཅེས་ཏེ། དེས་སྣང་སྟོང་དབྱེར་མེད་དུ་བསྟན་ཏེ་ཐོས་བསམ་གྱིས་སྒྲོ་འདོགས་གཅད་པའོ། ། ཐུན་མོང་མ་ཡིན་པ་ནི་བསྒོམ་བྱུང་གི་ཡེ་ཤེས་བརྗོད་བྲལ་དུ་སྟོན་ཏེ། ལྐུག་པའི་རྨི་ལམ་སད་པ་ན་དྲན་ཡང་སྨྲ་བར་མི་ནུས་ཤིང་གཞོན་ནུའི་དགའ་བ་དང་དབང་པོའི་བདེ་བའང་མི་ཤེས་པ་ལྟར་ལྷ་དང་སྔགས་ཀྱི་འདུ་ཤེས་ཀྱིས་བྷ་གར་ལིང་ག་བཞག་ནས། ཆོས་ཀྱི་འདུ་ཤེས་ཀྱིས་སངས་རྒྱས་རྗེས་དྲན་བསྒོམས་ན་བརྗོད་བྲལ་གྱི་ཡེ་ཤེས་སྐྱེ་འགག་གནས་གསུམ་གྱི་རྟོག་པའི་དྲི་མ་མེད་ཅིང་སོ་སོར་རང་གིས་རིག་པར་འགྱུར། ཞེས་པའོ། ། བཞི་པ་རྒྱུན་དུ་བསྐྱེད་པ། གཟུགས་རྣམས་ཞེས་པ་སྟེ་ཐོག་མར་འབད་རྩོལ་གྱིས་བསྒོམས་ན་མཐར་རྩོལ་མེད་དུ་སྐྱེ་བར་འགྱུར་ཏེ། གོམས་ཏེ་སླ་བར་མ་གྱུར་པའི། ། དངོས་དེ་གང་ཡང་ཡོད་མ་ཡིན། །
ཞེས་པ་བཞིན་ནོ། ། ལྔ་པ་བསྒོམ་པའི་འཐད་པ་ལ་བཞི་ལས། ཐམས་ཅད་ཀྱི་རྟོགས་བྱའི་དོན་ཡིན་པས་བསྒོམ་པར་འཐད་པ་སྟེ། དེ་ལྟ་བུ་ཟུང་འཇུག་གམ་བརྗོད་བྲལ་དེ་ལ་ཕར་ཕྱིན་ལས་གཟུགས་ཀྱི་དེ་བཞིན་ཉིད་དང་རྣམ་པ་ཐམས་ཅད་མཁྱེན་པའི་དེ་བཞིན་ཉིད་གང་ཡིན་པ་དེ་གཉིས་སུ་མེད་ཅིང་གཉིས་སུ་བྱར་མེད་ཅེས་དང་། ཏོག་རྩེ་བས། མཁའ་མཉམ་རྣམ་རྟོག་ལས་གྲོལ་བ། ། འདི་ནི་གཉིས་སུ་མེད་པར་བརྗོད། ། ཅེས་སོ། ། དེ་ཉིད་དང་ཟུང་འཇུག་དང་མི་གནས་མྱ་ངན་འདས་པར་ཡང་ངོ་། ། འདི་ནི་དོན་དམ་བྱང་ཆུབ་ཀྱི་སེམས་ཏེ།
སྟོང་པ་སྙིང་རྗེ་དབྱེར་མེད་པ། ། བྱང་ཆུབ་སེམས་ཞེས་རབ་ཏུ་བརྗོད། ། ཅེས་འདུས་པ་དང་ཀྱཻ་རྡོ་རྗེ་ལས་སོ། ། དེ་ལ་ཐོག་མ་དང་ཐ་མ་མེད་པ་དཔལ་མཆོག་དང་པོའོ་སྐྱེས་བུ་ཞེས་སོ། ། དེ་ལ་རྩེ་མོ་ལས། རྡོ་རྗེ་མི་ཕྱེད་ཞེས་བྱར་བརྗོད། ། ཅེས་དང་། ཡེ་ཤེས་རྡོ་རྗེ་ལས་བྱུང་པ། ། དེ་ནི་རྡོ་རྗེ་སེམས་དཔར་བརྗོད། ། ཅེས་དང་།
གཞན་ལས། ཤྲི་ནི་གཉིས་མེད་ཡེ་ཤེས་ཏེ། ། ཞེས་སོ། ། དེ་ལ་མཚན་ལས། སངས་རྒྱས་ཐོག་མ་ཐ་མ་མེད། ། ཅེས་དང་། གུར་ལས། སེམས་པ་མེད་ཅིང་བསྒོམ་པ་མེད། ། འདི་ནི་བྱང་ཆུབ་རིམ་བསྟན་པའོ། ། འདི་ནི་རྩེ་མོ་ལས།
བདེན་པ་དེ་བཞིན་ཉིད་ཤེས་པའི། ། ཤེས་པ་ཤེས་རབ་ཉིད་དུ་བརྗོད། ། ཅེས་དང་། དེ་བཞིན་ཉིད་ཞི་ཕ་རོལ་ཕྱིན། ། ཤེས་རབ་ཕ་རོལ་ཕྱིན་པར་བཤད། ། ཅེས་སོ། ། དེ་རྟོགས་ན་གང་ལའང་མི་ཆགས་པས་སྦྱིན་པ། ལྟུང་བའི་རྒྱུ་བདག་འཛིན་མེད་པས་ཚུལ་ཁྲིམས། རང་བཞིན་བདག་མེད་ཆོས་ལ་དེ་བཟོད་དེ་བདག་མེད་འདུ་ཤེས་པ་ལ་སྡུག་བསྔལ་མེད། ཅེས་བཟོད་པ་དང་།
དེ་ཉིད་དགེ་བའི་མཆོག་ཡིན་པས་བརྩོན་འགྲུས་དང་། རྟོག་པ་དང་བྲལ་བས་བསམ་གཏན་དང་། ལོག་རྟོག་ལས་རབ་ཏུ་འབྱེད་པས་ཤེས་རབ་སྟེ་ཀུན་གྱི་དངོས་སོ། ། དེ་ལ། མྱ་ངན་འདས་མཐའ་གང་ཡིན་པ། ། དེ་ཉིད་འཁོར་བའི་མཐའ་ཡིན་ཏེ། ། དེ་གཉིས་ཁྱད་པར་ཅུང་ཟད་ནི། ། ཤིན་ཏུ་ཕྲ་བའང་ཡོད་མ་ཡིན། ། ཞེས་མཉམ་པ་ཉིད་དང་། ཀུན་སྤྱོད་ལས།
བསམ་མི་ཁྱབ་པ་ཉིད་བསམ་སྟེ། ། བསམ་དེའམ་མཚན་མར་བརྟག་མི་བྱ། ། ཞེས་བསམ་བྱ་དང་མཉམ་སྦྱོར་ལས། ཡེ་ཤེས་སངས་རྒྱས་ཀུན་གྱི་དངོས། ། ཞེས་དང་། རྡོ་རྗེ་སེམས་དཔའ་བདེ་བའི་མཆོག ། ཅེས་དང་། ཀྱཻ་རྡོར་ལས། བསྒོམ་དུ་མེད་ནི་བསྒོམ་པ་ཉིད། ། ཅེས་སོ། །
གཞན་ཡང་གསང་བ་འདུས་པ་དང་། དུས་ཀྱི་འཁོར་ལོ་ལ་སོགས་ཐམས་ཅད་དེ་ཉིད་བཏགས་པས་མདོར་ན་སྡེ་སྣོད་གསུམ་དང་རྒྱུད་དང་བཞི་པོ་ཐམས་ཅད་གཏན་ལ་དབབ་བྱ་དང་འདི་ཉིད་དེ་དེས་ཐེག་པ་གཅིག་ཏུའང་གྲུབ་པ་ཡིན་ནོ། ། གཉིས་པ་དངོས་གྲུབ་ཐམས་ཅད་ཀྱི་རྒྱུ་ཡིན་པའམ་ཐམས་ཅད་ཀྱི་ཁྱབ་བྱེད་དུ་བསྟན་པ། བརྟན་གཡོ་ཐམས་ཅད་ཀྱི་བདག་ཉིད་དམ་རང་བཞིན་དེ་ཉིད་ཡིན་པས་དེ་རྟོགས་ན་གནས་སྐབས་སུ་བྱང་ཆུབ་སེམས་དཔའི་ཡོན་ཏན་མཐའ་ཡས་དང་། མཐར་ཐུག་སངས་རྒྱས་དང་། དེ་རྟོགས་པས་སྙིང་རྗེ་ཆུང་བས་ཉན་ཐོས་དང་འབྲིང་གིས་ལ་སོགས་རང་རྒྱལ་ཐུན་མོང་གི་བདེ་བ་ཐམས་ཅད་ཀྱང་སྐྱེད་དོ། ། ཇི་ལྟར་བསྒོམ་ན། དངོས་པོ་དང་དངོས་མེད་དུ་རྟོག་པའི་སྦྱོར་བ་དང་བྲལ་བས་བསྒོམ་ན་དེ་དག་གི་སྤྲོས་པ་དང་བྲལ་བས་མྱུར་དུ་འགྲུབ་ཅིང་མ་ལུས་སྐྱོན་ལ་སྡང་བ་ཞེས་པ་ལྟར་ན་སྡང་བ་དང་འདྲེ་སྟེ་སྤོང་བར་འགྱུར་ལ། བདག་མེད་རྟོགས་ན་ཉེས་ལྟུང་གི་སྐྱོན་ཐམས་ཅད་ལས་ལྡང་སྟེ་དག་པར་བྱེད་ཅེས་པར་ཡང་གསལ་ལོ། ། རྒྱུ་རྟོག་པ་མེད་པས་དེས་བསྐྱེད་པའི་ཉོན་མོངས་ལ་རྒྱབ་ཀྱིས་ཕྱོགས་པར་ངེས་པའོ། །
སྤང་བྱ་ཟད་པ་ཙམ་ཡིན་ནམ་ཞེ་ན། བདེ་བར་གཤེགས་པའི་སྟོབས་དང་མ་འདྲེས་པ་ལ་སོགས་པའི་ཡོན་ཏན་མཐའ་ཡས་པ་ཐམས་ཅད་ཀྱང་དེ་རྟོགས་པ་ལས་སྐྱེ་བས་ན་གདོན་མི་ཟ་བར་བསྒོམ་ཞེས་པའོ། ། གསུམ་པ་འཁོར་འདས་གཉིས་ཀའི་གཞི་སེམས་ཡིན་ལ་དེ་བདག་འཛིན་དང་བྲལ་ན་གྲོལ་བས་བསྒོམ་པར་འཐད་པ་དང་། འཁོར་བའི་གཞི་ནི། བྱམས་པས། གང་ཕྱིར་ཡོད་པ་མི་མཐོང་མེད་མཐོང་བས། ། འདི་འདྲའི་མུན་ནག་རྣམ་པ་འདི་གང་ཞིག ། གསུང་བ་ལྟར། ཡང་དག་པ་མ་ཡིན་པའི་ཀུན་རྟོག་མང་པོའི་མུན་པས་ཁྱབ་པ་སྟེ་གཡོག་པས། ཐར་པའི་ས་བོན་འཇོམས་པའི་ཕྱིན་ཅི་ལོག་དུ་མ་བྱེད་པས་སྨྱོ་བ་དང་འདྲ་ཞིང་།
ཡིད་བརྟན་དུ་མི་རུང་བས་ཀློག་བཞིན་དུ་འགྱུར་བས། དེས་བསྐྱེད་པའི་ཆགས་སྡང་ལ་སོགས་པ་ཆུ་ཐུར་དུ་འགྲོ་བ་ལྟར་དགག་དཀའ་བའི་བློ་བུར་གྱི་དྲི་མས་གོས་པའི་སེམས་ལ་འཁོར་བ་ཞེས་གསུངས་ལ། རང་བཞིན་འདོད་གསལ་ཀུན་རྟོག་དང་དེས་བསྐྱེད་པའི་འདོད་ཆགས་སོགས་བློ་བུར་གྱི་དྲི་མས་གོས་པ་བྲལ་ཞིང་གཟུང་འཛིན་གཉིས་མེད་དུ་རྟོགས་པས་རང་གཞན་གྱི་དོན་མཆོག་ཏུ་གྱུར་པ་དེ་ཉིད་མྱ་ངན་ལས་འདས་པར་གསུངས་སོ། ། དེས་སྡུག་བསྔལ་གྱི་ཕུང་པོ་དུ་མའི་མཚན་ཉིད་དུ་གྱུར་པའི་འཁོར་བའང་སེམས་འཁྲུལ་པ་ལས་གཞན་ཅུང་ཟད་མེད་ལ། སྤངས་རྟོགས་དང་ཟག་མེད་ཀྱི་བདེ་བ་མཐའ་ཡས་པའང་སེམས་ཀྱི་དྲི་མ་དག་པ་ལས་གཞན་དུ་འགྲོ་བ་མ་ཡིན་ཏེ། བསྟོད་པ་ལས། ཁྱོད་ནི་མྱ་ངན་འདས་བརྙེས་ལ། ། གང་དུ་ཡང་ན་གཤེགས་མ་འཕྱིས། ། ཞེེས་སོ། ། དེའི་ཕྱིར་འཁོར་བའི་སྡུག་བསྔལ་མ་ལུས་པ་ཟད་པར་འདོད་པ་དང་།
སངས་རྒྱས་ཀྱི་བདེ་བ་མཆོག་ཐོབ་པར་འདོད་པས་སེམས་མི་མཐུན་ཕྱོགས་སུ་མི་གཡོ་བར་བརྟན་པར་བྱས་ནས་གཉེན་པོ་ལ་འབད་པས་སོ་སོར་དཔྱད་ཅིང་བསྒོམ་པར་བྱའོ། ། དེ་ལྟར་སེམས་ཏེ་བྱེད་པ་པོ་ཡིན་ནམ་ཞེ་ན་མ་ཡིན་ཏེ། འཕགས་མ་ལས། སེམས་དེ་ནི་སེམས་མ་ཡིན་སེམས་ཀྱི་རང་བཞིན་ནི་འོད་གསལ་བའོ། ། ཞེས་པ་ལྟར་དེའི་རང་བཞིན་ནི་བདེན་པའི་དངོས་པོ་མེད་པར་ཤེས་པར་བྱའོ། ། དེ་ཉིད་ཀྱིས་ཐམས་ཅད་ཀྱི་གཞིར་རུང་སྟེ། བརྟག་ཅིང་བརྟན་ལ་ཐེར་ཟུག་མི་འགྱུར་བའི་དངོས་པོ་ཡིན་ན་མི་རུང་པར་རིགས་པས་གྲུབ་ཅིང་། མདོ་ལས་ཀྱང་གསུངས་སོ། ། བཞི་པ་འབྲས་བུ་དང་སྤངས་པ་དང་ཡེ་ཤེས་གཉིས་ཀའི་རྒྱུ་ཡིན་པའམ། འཁོར་འདས་དབྱེར་མེད་ཀྱི་དོན་བསྡུ་བ།
མདོ་ལས། ཐོག་མ་མེད་པ་དུས་ཀྱི་ཁམས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང་། ། མྱ་ངན་འདས་པའང་འབྱུང་བར་འགྱུར། ། ཞེས་པ་ལྟར། ། ཇི་སྲིད་དུ་རྟོག་པའི་མུན་པས་བསྒྲིགས་པ་ལ་དེར་གཤེགས་པ་དེ་སྲིད་དུ་སྡུག་བསྔལ་མཐའ་ཡས་པའི་རྒྱུ་མཐའ་ཡས་པའི་རྒྱུ་བྱེད་ལ། ཇི་སྲིད་རྟོག་པ་དང་བྲལ་བ་དེ་སྲིད་དུ་སངས་རྒྱས་ཀྱི་བདེ་བ་རྒྱ་ཆེན་པོའི་རྟེན་བྱེད་ཅིང་། དེས་བློ་བུར་གྱི་དྲི་མས་དག་མ་དག་མ་རྟོགས་པ་གཞི་ཐ་དད་ཅུང་ཟད་ཀྱང་ཡོད་པ་མ་ཡིན་ནོ། ། དེས་ཆོས་ཐམས་ཅད་མཉམ་པ་ཉིད་དུ་རྟོགས་ན་ཚུལ་ཁྲིམས་ཀྱི་མཐར་ཐུག་འཕགས་པ་དགྱེས་པ་དེ་ཡིས་ཕྱིན་ཅི་ལོག་གི་རྟོག་པ་ཟད་པར་བྱས་ནས་ཡོན་ཏན་རྒྱས་པའི་གོ་འཕང་དུ་འགྲོ་བར་འགྱུར་པས་ཐར་པ་གཞན་དུ་མི་བཙལ་བར་རང་ལ་གནས་པར་དེ་གོམས་པས་མངོན་དུ་བྱའོ་ཞེས་དགོངས་སོ། །
སྤྱི་དོན་དྲུག་པ་བསྒོམ་པར་གདམས་པའི་ཚུལ་གྱིས་གཞུང་བསྡུ་བ། ཆོས་ཐམས་ཅད་རང་ལ་རག་ལས་པ་དེ་ལྟར་སྒྲོ་འདོགས་བཅད་ལ་དེ་ཉིད་བསྒོམ་པར་འདོད་པ་ལས་དང་པོ་པའི་རྣལ་འབྱོར་པས་གནས་དང་དུས་དང་བསྒོམ་བྱའི་དོན་གྱི་ངེས་པ་བྱས་ནས། བླ་མ་ལས་དབང་དང་མན་ངག་གི་གནང་བ་ཐོབ་པ་དང་། རང་གི་བཟའ་སྲུང་གི་དམ་ཚིག་ལ་གནས་པར་དེ་ཁོ་ན་ཉིད་བསྒོམ་ན། ལས་རྒྱས་པ་ལ་སོགས་ཐུན་མོང་སྒྲུབ་བྱེད་ཐམས་ཅད་ཀྱིས་ཅི་ཞིག་བྱ། བདག་ནི་གྲོལ་བ་དོན་གཉེར་ལ། ། རྙེད་དང་བཀུར་སྟི་འཆིང་མི་དགོས། ། ཞེས་སྤངས་ལ་དེ་ལྟ་ན་འདི་ཉིད་དང་གཞུང་དུ་མ་ལས་གསུངས་པ་དོན་མེད་དོ་ཞེ་ན་ཡོད་དོ། ། ཆོ་ག་སྣ་ཚོགས་ཉམས་དགའ་བ། ། བསམ་པ་སྣ་ཚོགས་གཟུང་བའི་ཕྱིར། །
རྡོ་རྗེ་འཆང་གིས་བཤད་པ་སྟེ། ། ཞེས་པས་ཕྱི་ལས་མཆོག་ཏུ་གཞོལ་བས་དེ་དག་འདོད་པ་དང་། རྟོགས་པ་བརྟན་ནས་གཞན་རྗེས་སུ་འཛིན་པ་ལ་སོགས་པའི་དོན་ཏོ། ། བསམ་པ་སངས་རྒྱས་ཁོ་ན་བསྒྲུབ་པར་འདོད་པས་སྦྱོར་བ་མཆོག་བསྒྲུབ་པའི་ལྷའི་རྣལ་འབྱོར་བསྐྱེད་པ་དང་། དེ་ཡེ་ཤེས་སུ་མཚོན་པ་རྫོགས་རིམ་དང་ཟུང་འབྲེལ་དུ་བསྒོམ་པ། དུས་ཉིན་མཚན་དུ་ཐོབ་བྱའི་ཡེ་ཤེས་རང་རིག་པ་ཙམ་ལ་སྤྲོ་བས་གོམས་པར་བྱས་ན། འབྲས་བུ་འཁོར་བའི་གནས་ས་འོག་ས་སྟེང་ས་བླ་སྣང་བ་གསུམ་མམ། རང་གི་སྡུག་བསྔལ་གྱི་གནས་ལུས་ངག་ཡིད་གསུམ་དུ་གྱུར་ཏེ་ནམ་མཁའ་ལྟ་བུར་སྤྲོས་པ་དང་བྲལ་ལ་ཁྱབ་ཅིང་རྟག་པའི་སྐུ་གསུམ་མངོན་དུ་གྱུར་རོ། ། སྤྱི་དོན་གཉིས་པ་དེ་ཉིད་མྱུར་དུ་རྟོགས་པའི་ཐབས་ལ། བཅུ་གཉིས་ཙམ་དུ་མཛད་དེ།
གནས་རིའི་རྩེ་མོ་ལ་སོགས་ཏེ་དབེན་ཞིང་རྟེན་འབྲེལ་འགྲིག་པའོ། ། བསམ་པ་རྟོག་པ་ལས་ཡིད་སྐྱོབ་པའི་ཡེ་ཤེས་སྐྱེད་པ་ལ་སྤྲོ་བའོ། ། བསྒོམ་པར་གདམས་པའི་ཐབས་འདི་ལ་མ་བརྟེན་པར་སངས་རྒྱས་མྱུར་དུ་མི་ཐོབ་པས་ཅིས་ཀྱང་བསྒོམ་ཞེས་པའོ། ། ཡུལ་བྱང་ཆུབ་སྦྱིན་པར་བྱེད་པ་བཟང་མོ་སྟེ་སྐྱེ་བས་དང་སྦྱངས་པས་དག་པ་གོང་དུ་བཤད་ཟིན་ཏོ། ། དེའི་འཐད་པ། ཡེ་ཤེས་སྐྱེད་པའི་ཕྱིར་ཕྱག་རྒྱ་བཞི་སྦྱར་ཏེ། གང་ཞེ་ན། རྣམ་སྣང་གི་བསྒྲུབ་པ་པོས་བྲམ་ཟེ་མོ་སྤྱད་དུ་བསྐྱེད་དེ་མངོན་དུ་བྱས་ན་གཏི་མུག་དག་ནས་མེ་ལོང་ལྟ་བུའི་ཡེ་ཤེས་ཐོབ་ཅིང་དེས་ཡོན་ཏན་ཐམས་ཅད་ཀྱི་རྟེན་བྱེད་པ་ལས་མི་འདའ་བས་དམ་ཚིག་གི་ཕྱག་རྒྱ་སྟེ་ཞེས་པའམ། ཡང་ན་གཏི་མུག་རྣམ་སྣང་ཏེ་ལུས་ཡིན་པ་དེ་ཐབས་ཀྱི་གནས་གྱུར་ན་སྤྲུལ་སྐུར་འགྱུར་པ་ལ་དགོངས་ཏེ་དངོས་ཀྱི་དམ་ཚིག་གི་ཕྱག་རྒྱ་སྤྲུལ་སྐུ་ཡིན་པས་སོ། ། མི་བསྐྱོད་པའི་བསྒྲུབ་པ་པོས་གཡུང་མོ་མཱ་མ་ཀིར་བསྐྱེད་པ་ལ་ཞེ་སྡང་དག་པ་ཆོས་ཀྱི་དབྱིངས་ཀྱི་ཡེ་ཤེས་ཕྱག་རྒྱ་ཆེན་པོ་ཡིན་ཏེ་ཐམས་ཅད་ཁྱབ་ཅིང་མཐར་ཐུག་པའོ། །
དོན་ཡོད་གྲུབ་པའི་བསྒྲུབ་པ་པོས་གདོོལ་པ་མོ་སྒྲོལ་མར་བསྐྱེད་པ་ལ་ཕྲག་དོག་དག་པར་བྱ་བ་གྲུབ་པའི་ཡེ་ཤེས་ལས་ཀྱི་སྟེ་རྒྱལ་བ་ཐམས་ཅད་ཀྱི་མཛད་པ་འཕྲིན་ལས་ཡིན་པས་སོ། ། འོད་དཔག་མེད་ཀྱི་རྟེན་གྱིས་གར་མ་གོས་དཀར་མོར་བསྐྱེད་པ་ལས་སོ་སོར་རྟོགས་པའི་ཡེ་ཤེས་མངོན་དུ་གྱུར་ལ། དེ་ཆོས་ཀྱི་ཕྱག་རྒྱ་སྟེ་རྟོགས་པའི་ཆོས་དེ་ལས་ལུང་གི་ཆོས་འབྱུང་བས་སོ། ། རིན་འབྱུང་གཅིག་ཅར་འཛིན་པ་ཟད་པའི་སྙིང་རྗེའམ་ཡོན་ཏན་མཛད་པའི་རྒྱུ་ཡིན་ཏེ། བྱམས་པས་ཀྱང་ཡོན་ཏན་ལས་འཕྲིན་ལས་འབྱུང་བར་བཤད་པས་ལས་ཀྱི་ཁོངས་སུ་བསྡུས་སོ། ། དེ་དག་རེ་རེ་ལའང་གཞི་གང་སྦྱར་དུ་རུང་མོད། གཙོ་ཆེ་བ་ལ་དགོངས་ནས་བཏགས་སོ། ། དེས་ཕྱག་རྒྱ་སྣ་ཚོགས་པ་ཐམས་ཅད་རིགས་ལྔར་འདུས་པས་འདི་དག་ཏུ་བསྐྱེད་ལ་དེའི་བདེ་བ་བཟའ་ཞེས་པའོ། ། བསྟེན་ཚུལ་གཉིས་ཀ་ལྷའམ་གཟུགས་ནི་ལྷའི་འདུ་ཤེས་ཏེ་སྔགས་ཀྱིའང་གཟུང་ངོ་། ། ཆོས་ཀྱི་ནི་གཏི་མུག་ལས་དེ་ཞི་བ་ཟག་པ་དང་བཅས་བཞིན་དུ་ཆོས་ཐམས་ཅད་གཟུགས་བརྙན་ལྟར་ཤེས་པ་དཔེའི་ཡེ་ཤེས་དང་དེ་ལས་དོན་གྱི་ཡེ་ཤེས་རྟོགས་པར་འདོད་པས་ཞེས་པའོ། །
དེ་བཞིན་དུ་ཐམས་ཅད་ལ་སྦྱར་ཏེ། སྐུ་གསུང་ཐུགས་ཀྱི་ཤུགས་ལ་གཉིས་ཡོན་ཏན་དང་འཕྲིན་ལས་དང་ཞེས་པས་ལྔའོ། ། ཞེས་སྨོས་སོ། ། དུས་སྔ་དྲོ་ཞེས་སོ། ། འཐད་པ་མཉམ་པར་ཞེས་ཏེ་འདུ་ཤེས་གསུམ་ལས་གཞན་དུའོ། ། གནས་སྐབས་ནི་བསྟན་པ་ལ་ཞེས་སོ། ། བྱོལ་སོང་ནི་ཏིར་ཡ་ག་སྟེ་ལོགས་མའོ། ། དུས་ལས་འདས་པའི་ཉེས་པ་དེ་ལྟར་ཞེས་པའོ། ། བཅོས་ཐབས་དང་། དོན་བསྡུ་བ་ནི།
བྱང་ཆུབ་སེམས་དཔའི་ཞེས་དང་། གསང་བ་ཞེས་པ་སྟེ་རྐང་པ་གསུམ་ཡར་སྦྱར་བས་དམ་ཚིག་སྤྱིར་བསྟན་ཏེ་དེ་དག་དང་ལྡན་པས་བསྒོམ་ཞེས་པའོ། ། བསྡུ་བ་དངོས། འདི་སྐད་ཨེ་ཝཾ་སྟེ་ཐབས་ཤེས་རབ་ཀྱི་སྦྱོར་བས་རྩེ་གཅིག་ཏུ་བསྒོམ་ན་མྱུར་དུ་སངས་རྒྱས་སུ་འགྱུར་ཞེས་པའོ། ། རབ་བྱེད་གཉིས་པའི་བཤད་པའོ།། ༈ །།ལྟ་བས་ཀུན་བརྟགས་ཀྱི་དུག་གསལ་ནས་བསྐྱེད་རིམ་བསྒོམ་པར་འབྲེལ་བས་དེ་ནས་ཏེ། འདི་ནས་རབ་བྱེད་དྲུག་གི་བརྗོད་བྱ་བསྐྱེད་པ་སྤྱི་ཡེ་ཤེས་མཁའ་འགྲོའི་སྐབས་ན་སྦས་པ་ཅུང་ཟད་དང་བཅས་པའོ། ། རྗོད་བྱེད་ཡན་ལག་གཙོ་ཡི་གེ་དང་བསྡུས་དོན་སྲིད་པ་དང་བཅས་པའོ། ། མངོན་རྟོགས་བསྐྱེད་རིམ་དང་འབྲེལ་པ་ལས། རྒྱས་པར་གཞན་དུ་མཛད་ཟིན་ལ་འདིར་སྐབས་སུ་བབ་པ་ཅུང་ཟད་བརྗོད་ན།
བསྐྱེད་བྱའི་ལྷ་ལས་སྤྱིར་བསྒྲུབ་ཚུལ་རང་གི་སེམས་ལ་རག་ལས་ཤིང་། སངས་རྒྱས་ཐམས་ཅད་དང་སྲས་ས་བརྒྱད་པ་ཡན་ཆད་ཐམས་ཅད་ཀྱི་མཛད་པ་གཅིག་ཅིང་འདྲེས་པའི་ཕྱིར་ལྷན་གཅིག་གིས་ཀྱང་དངོས་གྲུབ་ཐམས་ཅད་འགྲུབ་མོད་ཀྱི་གཞུང་ལས་གཙོར་སྦྱར་བ་མཆོག་སྒྲུབ་བྱེད་ཀྱི་དཀྱིལ་འཁོར་བརྒྱད་ལས་ཕྱེ་ན་བཅུ་དྲུག་ཙམ་དུ་འགྱུར་བ་དང་། ལས་རྒྱས་པ་སྦྱར་བ་བཅུ་དགུ་ཙམ་དང་རིག་པ་འཛིན་པ་རིགས་བཞི་ཡུམ་བཞི། རྐྱང་པར་བསྒོམ་པ་ལ་དགོངས་ནས། ལས་རྒྱས་ཀྱི་ཁོངས་སུ་མཛད་ལ། གཞུང་ལས་ནི་གོས་དཀར་དང་སྒྲོལ་མའི་སྐབས་ནས། མྱུར་དུ་སངས་རྒྱས་ཐོབ་པར་འགྱུར། ། ཞེེས་དང་། རྡོ་རྗེ་སེམས་དཔའ་མཉམ་པར་འགྱུར། ། ཞེས་མཆོག་དུ་གསལ་ལོ། །
ཆིངས་ལྷ་རྐྱང་དུ་བསྒོམ་པ་ཐམས་ཅད་ལ་བསྙེན་བསྒྲུབ་བཞི་ཡིན་ཞིང་། འཁོར་དང་བཅས་པ་ཐམས་ཅད་ལ་སྦྱར་དུ་རུང་ཡང་གཞུང་ལས་ཧེ་རུ་ཀ་གསུམ་དང་ཡེ་ཤེས་མཁའ་འགྲོ་ལ་བསྙེན་བསྒྲུབ་བཞི་དང་། བདག་མེད་མ་ལ་ཡན་ལག་དྲུག་དང་ཕྱག་བཅུ་དྲུག་པ་དང་། རྡོ་རྗེ་དབྱིངས་ལ་ཏིང་ངེ་འཛིན་གསུམ་དང་བསྙེན་བསྒྲུབ་བཞི། དྲག་པོ་གདན་ཅན་ལའང་དེ་བཞིན་ནོ། སྔོན་འགྲོ་རྡོ་རྗེ་དབྱིངས་ལ་ཤིན་ཏུ་རྒྱས་པ་གཞན་ཅི་རིགས་སུའོ། ། ཆོ་ག་ཧེ་རུ་ཀ་གསུམ་ལ་ཚིག་ཙམ་དང་རྡོ་རྗེ་ཆོ་ག་དང་མངོན་བྱང་གསུམ་མོ། ། ཡེ་ཤེས་མཁའ་འགྲོ་དབུགས་ལའོ། ། དྲག་པོ་གདན་ཅན་ཚིག་ཙམ་ལས་གཞན་གསུམ་མངོན་བྱང་ལས། ལས་རྒྱས་ཐམས་ཅད་རྡོ་རྗེ་ཆོ་ག་འམ་ཚིག་ཙམ་ལས་སོ། །
རྩ་བའི་རྒྱུད་ཕྱིའི་དོན་རྐང་པ་ཉི་ཤུ་རྩ་དྲུག་ནི་ཐམས་ཅད་དུ་ཕན་འདོགས་པ། གཞན་རང་རང་གི་སྐབས་སུ་རྗོད་པར་བྱ་བ་ལས། དང་པོ་ཧེ་རུ་ཀ་གསུམ་གྱི་སྐྱེད་ཆོག་གསང་བ་འདུས་པའི་བཅུ་གཉིས་པ་དང་རྒྱུད་ཕྱི་མར་ཚིག་བསྡུས་ཤིང་ཅུང་ཟད་མཐུན་ལ། ཀྱཻ་རྡོ་རྗེའི་དང་པོའི་གསུམ་པར་བསྐྱེད་པའི་ཆོ་ག་ཆ་མཐུན་ཞིང་ཕྱག་བཞི་པ་དང་དྲུག་པའི་རྣམ་པ་དང་དྲུག་པའི་འཁོར་ཚུལ་མི་འདྲ་བ་དང་། གུར་བཅོ་ལྔ་པ་དང་གསུམ་ཀའི་འཁོར་ཁ་སྐོང་བས་དང་། ཕྱག་གཉིས་པའི་རྣམ་པ་རྩ་རྒྱུད་གཉིས་ཀ་དང་ཆ་མཐུན་ནོ། ། གཞུང་ལ་བཤད་པར་དམ་བཅའ་བ་དང་། དོན་དངོས་ལས། དང་པོ་རྟེན་དང་བརྟེན་པར་བཅས་པའི་འཁོར་ལོ་ཐམས་ཅད་ཆོས་ཀྱི་སྐུ་སྐྱེ་བ་མེད་པ་ལས་སྔོན་བྱུང་དང་རྗེས་འཇུག་གི་གདུལ་བྱའི་དོན་དུ་སྐྱེ་བའི་རྣམ་པར་སྤྲུལ་པ་བཤད། ཇི་ལྟར་སྤྲུལ་ན་དཔལ་ལྡན་ཏེ་བསོད་ནམས་དང་ཡེ་ཤེས་མཐར་ཐུག་པ་ལས་དབྱིངས་དང་ཡེ་ཤེས་དབྱེར་མེདདུ་གྱུར་པའི་མཚོན་བྱེད་རྡོ་རྗེ་སེམས་དཔའ་ལ་སོགས་ལྷའི་རྣམ་པར་རོ། །
དགོས་པ་ཅི་ཡོད་ཅེ་ན། སེམས་ཅན་ཐམས་ཅད་ཀྱི་སྣོད་བཅུད་གཟུང་འཛིན་དུ་བདེན་པར་ཞེན་པས་འཁོར་བར་བཅིངས་པའི་རྟོག་པ་གཞོམ་པའི་ཆེད་དུ་སྐྱེད་ཆོག་དང་སྤྲོ་བསྡུ་ལ་སོགས་པའི་ལས་སམ་དམིགས་པ་སྣ་ཚོགས་ཀྱིས་འཆིང་བྱེད་ཀྱི་རྣམ་པ་ཉིད་ལམ་དུ་བྱས་པས་གྲོལ་བའི་ཐབས་མཆོག་ཏུ་གྱུར་པས་གཟུགས་སྐུ་ཐོབ་པའོ། ། གཉིས་པ་ལ། སྤྱིའི་རྣམ་གཞག་དང་། ལྷ་སོ་སོའི་སྒྲུབ་ཐབས་གཉིས་ལས། དང་པོ་ལ་ལྔའི་གནས། དང་པོ་གསུམ་པར། གསང་བ་མཆོག་གི་དགྱེས་པ་ན། ། ཐམས་ཅད་བདག་ཉིད་ཅེས་པ་དེ་སྤྲུལ་པ་མཆོག་རྣམ་འཕྲུལ་སྔོན་བྱུང་འབྲས་བུ་ཡིན་ལ། དེ་ཉིད་རྗེས་འཇུག་གིས་ལམ་དུ་བྱེད་པས་ལྷའི་གནས་ཡིན་ཏེ།
གཞལ་ཡས་ཁང་དེ་སྣོད་མིན་ལའང་སྲུང་འཁོར་གྱི་ནང་ན་སྦས་པར་སྣང་བས་གསང་བ། ཐར་པའི་གྲོང་ཁྱེར་ཏེ་སངས་རྒྱས་ཀྱི་ཞིང་དག་པ་མཚོན་པས་གནས་ཀྱི་མཆོག་སྣོད་བདེན་པར་ཞེན་པའི་རྟོག་པ་སྦྱོང་ཞིང་ཕྱི་དབྱིབས་ཀྱི་བདེ་བ་ཅན་ཡིན་པས་དགྱེས་པ་ན། དངོས་པོ་ཐམས་ཅད་ཀྱི་བདག་ཉིད་འབྱུང་བ་བཞི་སེམས་དང་བཅས་པས་འགྲུབ་པ་འདི་ལ་ལྷ་བཞུགས་པར་བསྒྲུབ། ཅེས་པའམ། ཡང་ན་སྤྲུལ་པ་མཆོག་གི་དེ་བཞིན་གཤེགས་པ་ཐམས་ཅད་ཀྱི་གནས་ཀྱི་བདག་ཉིད་ཀྱི་རྣམ་པ་འདི་ལ་རྗེས་འཇུག་གིས་ཀྱང་བསྒྲུབ་ཅེས་པའོ། ། བསྒྲུབ་པ་པོའི་གནས་ལ་སྦྱར་ན་གསང་བ་འདུ་འཛི་ལ་སོགས་པའི་རྣམ་པ་དང་བྲལ་བ་སྟེ་དབེན་པའི་མཆོག ཡུལ་ནི་འཚོ་བ་མེད་པ་དང་། ། འཚོ་བའང་འཚེ་བ་ཡོད་པ་སྤང་། ། ཞེས་འཕགས་པས་བཤད་པའམ། དཔུང་བཟངས་ལས།
རང་སངས་རྒྱས་དང་བདེ་གཤེགས་ཉིད་སྐྱེས་དང་། ། རྒྱལ་བ་གང་དག་སྔོན་ཆད་བཞུགས་པའི་གནས། ། ཞེས་པ་ལྟར་རྟེན་འབྲེལ་འགྲིག་ཅིང་ཡིད་རྣལ་དུ་ཕེབས་པས་དགེས་པའི་གནས་སུ་བ༵ང་ཞེས་པའོ། ། ཐམས་ཅད་ནི་རང་གི་ཚལ་སོགས་རྣམས་ཏེ། སྙིང་རྗེ་ཆེན་པོ་ཀྱཻ་རྡོ་རྗེ། ། ང་ནི་དུར་ཁྲོད་ཆུ་འགྲམ་དང་། ། ནགས་ཚལ་སྐྱེ་བོ་མེད་གྲོང་དུ། ། བསྙེན་བཀུར་ཅན་ལ་དངོས་གྲུབ་སྟེར། ། ཞེས་སོགས་རིགས་དང་རྗེས་སུ་འབྲེལ་པའོ། ། གཉིས་པ་བསྒྲུབ་ཚུལ།
རྒྱུད་ཕྱི་མ་ལས། ཀུན་ལས་ནི་ཕྱོགས་བཅུའོ། ། ཞེས་པ་ལྟར་གསུང་ན། དེ་མཛད་པའི་སྐབས་ཡིན་ལ་འདིར་བསྒོམ་པའི་སྐབས་ཡིན་པས། རིགས་ཀུན་ལས་དེ་དང་མཐུན་པའི་ཕྱག་རྒྱ་སྟེ་ཟུང་འཇུག་ཏུ་མཚོན་པའོ་རྐྱང་པ་རྣམས་ལ་ཕྱག་མཚན་ནམ་དབུ་རྒྱན་གྱིས་སོ། ། ཀུན་ལས་ནི་བཞུགས་ཚུལ་ལམ་འཁོར་དང་གནས་ཀྱི་དབྱིབས་གྲུ་བཞི་དང་ཟླ་བ་ཕྱེད་པ་ལ་སོགས་ཏེ་ཕྱི་མ་ལས་སྣ་ཚོགས་འཁོར་ལོ་ཅན་ཞེས་དང་གནས་སུ་བཀོད་པས་ཞེས་སོ། ། གནས་སམ་བཞུགས་ཚུལ་དེས་རྟོག་པ་སྡོམ་པའོ། སྐྱེད་ཆོག་མངོན་བྱང་ལ་སོགས་ཀུན་ལས་དྲོད་གཤེར་ལས་སྐྱེས་པ་ལ་སོགས་སྣ་ཚོགས་ཀྱིས་སྦྱང་གཞི་ལམ་དུ་བྱ་བ་རྣམས་ཏེ་དགོས་པའོ། ། དེ་རྣམས་རང་ཡིད་ལ་ཇི་ལྟར་འཐད་པའམ་བདེ་བར་བསྒྲུབ། ། ཅེས་སོ། །
གསུམ་པ་དོན་དམ་པར་མེད་ཀྱང་ཀུན་རྫོབ་ཏུ་གཞག་ཚུལ་དེ་ལྟ་ན་སངས་རྒྱས་ལ་བཙུན་མོ་དང་། གནས་ལ་སོགས་པའི་སྤྲོས་པ་ཡོད་པའམ་མེད་ན་ཇི་ལྟར་སྣང་ཞེ་ན། དེ་བཞིན་གཤེགས་པའི་ཁོར་ལོ་དུ་མར་སྣང་བ་ཐམས་ཅད་ཀྱང་སྟོང་པ་ཉིད་རྟོགས་པའི་ཡེ་ཤེས་གཅིག་ལས་ཅུང་ཟད་ཀྱང་གཡོ་བ་མེད་པས་དོན་དམ་པར་ཅི་ཞིག་བཤད་ཅིང་བསྟན་པར་བྱས་ཏེ་སྤྲོས་པ་དང་བྲལ་ཡང་། གདུལ་བྱའི་ངོར་ཁྲོ་བོ་གཤིན་རྗེ་གཤེད་དང་ཞི་བ་རྣམ་སྣང་ལ་སོགས་སུ་སྣང་བ་དེ་བསམ་གྱིས་མི་ཁྱབ་པའི་ཡེ་ཤེས་བརྙེས་པའི་སངས་རྒྱས་ཀྱི་གར་རམ་རྣམ་འཕྲུལ་ཡིན་ཏེ། འཕགས་པས། སྐུ་ལ་བསྙུན་མེད་མི་གཙང་མེད། ། བཀྲེས་དང་བསྐོམ་པ་འབྱུང་མེད་ཀྱང་། ། ཁྱོད་ནི་འཇིག་རྟེན་རྗེས་ཞུགས་ཕྱིར། ། འཇིག་རྟེན་སྤྱོད་པའང་སྟོན་པར་མཛད། ། ཅེས་པ་བཞིན་ནོ། །
དེས་མཉམ་བཞག་ཏུ་ལྷའི་རྣལ་འབྱོར་བསྒོམ་པ་དང་། རྗེས་ལ་བཟླས་པ་ལ་སོགས་པའི་ཆོ་ག་དང་དམིགས་པ་གསལ་བའི་རྐྱེན་བྲིས་སྐུ་དང་སྐུ་གཟུགས་ལུགས་མ་ལ་སོགས་པ་ཐམས་ཅད་རང་གི་སེམས་ཅུང་ཟད་དག་པ་ལ་སྣང་བའི་རྣམ་འཕྲུལ་དུ་ཤེས་པར་བྱ་ཞེས་པའོ། ། བཞི་པ་བསྒྲུབ་ཐབས་སྣ་ཚོགས་གསུམ་པའི་འཐད་པ། དེའི་ཕྱིར་ལྷ་དང་སྒྲུབ་ཐབས་དུ་མ་རྒྱུད་དེ་དག་ལས་བཤད་པ་དེ་སེམས་ཅན་བསམ་པ་དང་མོས་པ་སྣ་ཚོགས་པ་ལ་ཕན་པར་དགོངས་སོ། ། ལྔ་པ་སྟོང་པ་ཉིད་ལ་རིགས་ཀྱི་དབྱེ་བ་དོན་དམ་པར་སེམས་ཀྱི་ཆོས་ཉིད་སྟོང་པ་ཉིད་གཅིག་ལས། ཀུན་རྫོབ་ཏུ་ཕུང་པོ་དང་འབྱུང་པ་ལྔ་ལ་སོགས་པར་སྣང་བའི་རྟོག་པ་སྦྱང་བའི་དོན་དུ་རྡོ་རྗེ་ཅན་གྱིས་ཀྱང་རྟོགས་པའི་ཆོས་སྐུ་གཅིག་ལས་མ་གཡོས་བཞིན་དུ། གཟུགས་སྐུ་རིགས་ལྔ། བུད་མེད་ཀྱིས་འདུལ་བ་ལ་ཡུམ་ལྔ་དང་། ཁྲོ་བོ་འདུལ་བ་ལ་དེའི་རྣམ་པར་གསུངས་ཤིང་བསྟན་ཏེ། དེ་དག་ལས་བསམ་གྱིས་མི་ཁྱབ་པ་སྤྲུལ་པ་ནི་དྲུག་པ་ལས་སྟོན་ཏོ། །
དེས་གཅིག་ལས་དུ་མར་སྣང་བ་མི་འགལ་ཞེས་པ་སྔ་མའི་འཐད་པ་ཡིན་ནོ། ། སོ་སོའི་སྒྲུབ་ཐབས་ལ། ཞུས། ལན་གཉིས་ལས། དང་པོ་རྡོ་རྗེ་སྙིང་པོས་ཞེས་པ་སྟེ་ལྷ་བསྐྱེད་པའི་ཡིག་འབྲུ་ས་བོན་དང་སྐུ་མདོག་ཕྱག་མཚན་དང་བཟླས་བསྒོམ་གྱི་བསྒྲུབ་པ་པོའི་ཐ་མལ་གྱི་རྟོག་པ་སྦྱངས་ནས་མཆོག་ཐུན་མོང་གི་དངོས་གྲུབ་འགྲུབ་པའི་ཐབས་བཤད་དུ་གསོལ་ཞེས་པའོ། ། ལན་ལ་ཧེ་རུ་ཀ་གསུམ་དང་ལས་རྒྱས་ཀྱི་ལྷ་མོ་གསུམ་དང་། རིག་པ་འཛིན་པ་རིགས་བཞི་ཡུམ་བཞི་དང་། ཕྱག་བཅུ་དྲུག་པ་བསྒྲུབ་པ་དང་། ཡེ་ཤེས་མཁའ་འགྲོ་མ་དང་། བདག་མེད་མ་དང་།
རིགས་བསྡུས་པ་རྡོ་རྗེ་དབྱིངས་དང་། དྲག་པོ་གདན་ཅན་གྱི་དཀྱིལ་འཁོར་བསྟན་པའོ། ། དང་པོ་ལའང་། ཐུན་མོང་གི་བསྐྱེད་ཆོག་དང་། སོ་སོའི་རྣལ་འབྱོར་གཉིས་ལས། དང་པོ་ལ་བསྡུས་པ། འབྲིང་། རྒྱས་པ་གསུམ་ལས། དང་པོ་ལའང་སྔོན་དུ་འགྲོ་བ་ཚོགས་གཉིས་དང་། དེ་ཁོ་ན་ཉིད་ལྷ་བསྒོམ་པ་གཉིས་ཀྱི།
དང་པོ་བསོད་ནམས་ཀྱི་ཚོགས་ནི། སྔར་བསྟན་པའི་གནས་སུ་དམ་ཚིག་བསྟེན་པ་སྔོན་དུ་སོང་བས་སེམས་རྣལ་དུ་ཕབ་ཏེ། བསྟན་པའི་རྩ་བ་གསུམ་ལ་སྐྱབས་སུ་འགྲོ་བ་དང་། ཐེག་པ་ཆེན་པོའི་གཞི་བྱང་ཆུབ་ཀྱི་སེམས་དང་ལྡན་པས། སེམས་ཅན་ཚད་མེད་ལ་དུས་ཚད་མེད་དུ་བསམ་པ་ཚད་མེད་པ་གྲངས་བཞི་ཡོད་པས་དེའམ། ཡང་ཐམས་ཅད་ཀྱི་ཐོག་མར་འགྲོ་ཞིང་ཐར་པའི་བསམ་པ་དང་མ་འབྲེལ་བས་བསྒོམས་ན་ཚངས་པའི་འཇིག་རྟེན་དུ་འགྲོ་བས་གནས་པ་ཞེས་པ་བསྒོམས་ནས། ཡེ་ཤེས་ཀྱི་ཚོགས་ཀྱང་ནི་སྟོང་པའི་ཞེས་སྔགས་དང་བཅས་པ་མེད་ཀྱང་རུང་ངོ་། ། གཉིས་པ་ནི། གསང་བ་འདུས་པའི་བཅུ་གཉིས་པ་ནས། བསྙེན་པའི་དམ་ཚིག་སྦྱོར་བ་དང་། །
ཉེ་བར་བསྒྲུབ་པ་འབྱུང་བ་དང་། ། བསྒྲུབ་པ་ཡི་ནི་དམ་ཚིག་དང་། ། བསྒྲུབ་པ་ཆེན་པོ་དག་དང་བཞི། ། ཞེས་པ་ལྟར་བྱང་ཆུབ་སེམས་དམ་ཚིག་པ་སྐྱེད་པ་བསྙེན་པ། ས་བོན་བསྡུ་སྐུ་གསུང་ཐུགས་བྱིན་གྱིས་བརླབ་པ་ཉེ་བར་བསྒྲུབ་པ། ཡེ་ཤེས་སེམས་དཔའི་གཟུགས་བརྙན་རྫོགས་པ་བསྒྲུབ་པ། ཡིག་འབྲུ་དགོད་དབུ་རྒྱན་ཏེ་བསྒྲུབ་པ་ཆེན་པོའོ་ཞེས་གསུང་ལ། འདུས་པའི་ཕྱི་མ་ལས་འདི་དང་མཐུན་པའི་རྗེས་ལ། རྡོ་རྗེ་རྣམ་བཞི་འདི་དག་གིས། ། ཐ་མལ་བསྒྲུབ་པའི་བསྙེན་པ་བྱ། །
ཞེས་པ་ལྟར་ན། སྟོང་པའི་ངང་ལས་ས་བོན་དེ་གྱུར་པ་ལས་རྡོ་རྗེ་སྟེ་ཆོས་སྐུའི་གཟུགས་བརྙན་དེ་ལ་སྔར་གྱི་ཡིག་འབྲུ་དགོད། དེ་དག་གྱུར་པ་ལས་ཐ་མལ་པ་ལུས་ལྷར་བསྒྲུབ་པའི་བསྙེན་པ་བྱ་ཞེས་ཏེ་རྡོ་རྗེ་ཆོ་ག་ལས་དམ་ཚིག་པ་བསྐྱེད་པར་ཡང་གསལ་ཏེ། འདིར་སྔ་མ་ཉིད་དོ། ། གཉིས་པ་ནི་ཚོགས་གཉིས་བསག་པ་སྔ་མ་བཞིན་བྱས་ལ་སྟོང་པ་ལས་རེ་ཕས་ཞེས་སོགས་ཀྱིས་སྲུང་འཁོར་བསྒོམས་ལ། དེར་གང་ཟག་དང་ཆོས་བདེན་པར་རྟོག་པའི་སྲོག་སོང་བས་ཆོས་ཀྱི་དབྱིངས་མཚོན་པའི་རོའི་གདན་གྱི་སྟེང་དུ་རྣལ་འབྱོར་པའི་ཤེས་རྒྱུན་ལ་ཧེ་རུ་ཀ་བསྒོམ་ཞེས་བསྟན་ནས། རང་གི་སྙིང་ཀར་ཞེས་སོགས་ཀྱིས་བཤད་དེ། རྡོ་རྗེ་ཆོ་ག་ལས་བསྐྱེད་པའོ། ། རྒྱས་པ་ལ་གསུམ་ལས། ནམ་མཁར་རྗེ་བཙུན་བལྟས་ནས་ཞེས་རྐང་པ་གཉིས་ཀྱིས་ཚོགས་ཀྱི་ཞིང་སྤྱན་དྲངས་ཏེ་རྒྱན་རྣམས་ཞེས་གཉིས་ཀྱིས་བསྟན་ནས།
དཀར་མོ་སོགས་བཅུ་ཡིས་དེ་ལ་མཆོད་པའི་རྡོ་རྗེའི་ལག་ནི། གདན་བཞི་པ་ལས་རྡོ་རྗེ་ལྕགས་ཀྱུ་མི་བསྐྱོད་པ་ཞེས་པས་ཤ་ཆེན་ནོ། ། གཞན་གོ་བར་ཟད་དེ། བླ་མ་རྡོ་རྗེ་རྣམ་མཆོད་ཅིང་། ། ཅེས་པའོ། ། དེ་ནས་བདུན་པོ་རྣམ་པར་དག་པ་བྱ། ། ཚངས་པའི་གནས་པ་བཞི་པོ་ཡིས། ། སེམས་ཀྱི་ངལ་ནི་བསོས་ནས་སུ། ། དེ་ནས་གནས་ལུགས་ལས་གྲོལ་བའི་བདག་ཉིད་སྔགས་ཀྱིས་བསྒོམས་ཏེ་ཚོགས་གཉིས་སོ། ། མངོན་བྱང་ལས་བསྐྱེད་པ།
ཨ་ལི་ཟླ་བ་ཀ་ལི་ཉི། ། ཞེས་པ་སྟེ་འོག་ཏུ་འཆད་ལ། མཆོག་ཏུ་དགའ་བ་ནི་གཟུང་འཛིན་གྱིས་སྟོང་པ་དཔལ་མཆོག་དང་པོའི་རང་བཞིན་ནོ། ། ནམ་མཁའི་དཀྱིལ་འཁོར། ཞེས་རྐང་པ་བཞི་དེ་ཉིད་ཀྱི་འཕྲོས་སམ་འཁོར་གྱི་ལྷ་མོ་དབྱུང་བའམ་ཡེ་ཤེས་པ་དགུག་གཞུག་གང་རུང་ངོ་། ། སོ་སོ་ལ་ནམ་མཁའི་ཁམས་ཞེས་པས་སྲུང་འཁོར་གྱི་ནང་དུ་ཆོས་འབྱུང་དུ་གསལ་ཡང་། དུར་ཁྲོད་དུ་ནི་མགོན་པོ་རོལ། ། ཞེས་པས་གཞལ་ཡས་ཁང་མེད་པའོ། ། གསུངས་སོ། ། སྐུ་རྡོ་རྗེའོ། །
གསུང་རྡོ་རྗེ་ཁྲོ་བོའི་གཟུགས་ཞེས་པ་སྟེ་ཞལ་ཡང་བཞི་པའོ། ། ཐུགས་རྡོ་རྗེ་ལ་བརྒྱད་ལས་ས་བོན་བསྟན་པ། བསོད་ནམས་ཀྱི་ཚོགས་སྔ་མ་བཞིན་བྱས་ཏེ། དེ་ནས་ལྷ་བསྐྱེད་པའི་དང་པོར་ཡེ་ཤེས་ཀྱི་ཚོགས་སྟོང་པ་བསྒོམ་བྱ་ཞིང་། དེར་སྲུང་འཁོར་སྔ་མ་བཞིན་དེར་འབྱུང་བ་རིམ་སོགས་ལས་གཞལ་ཡས་ཁང་པ་བསམ་སྟེ་སྒོའི་སྐྱོང་བ་བྲི་ཞེས་པས་སོ། ། དེའི་ནང་དུ་པད་མ་འདབ་བརྒྱད་དེའི་ཟེ་འབྲུ་སྟེ་ཆ་དང་བྲལ་བ་ཐོད་པ་དུམ་བུ་གཅིག་པ་དེའི་སྟེང་དུ་ཟླ་བ་དེའི་སྟེང་དུ་ཧཱུྃ་ལས་ཚིག་ཙམ་གྱིས་སམ། ཡང་ན་རྡོ་རྗེ་ཧཱུྃ་གིས་མཚན་པ་རྡོ་རྗེ་ཆོ་ག་ལས་སམ། མངོན་བྱང་ཡིན་ན་དེས་གསུམ་པ་མཚོན་སྟེ་གང་རུང་ལས་སོ། ། ཟེའུ་འབྲུ་ལས་ཆ་བྲལ་གྱིས་སྲུང་པའི་འཁོར་ལོ་བསྒོམ་པ་བསྟན་ལ་ཟླ་བས་གདན་ཡིན་ཞེས་གསུང་ན་རྒྱུད་ཕྱི་མ་ལས་སྔར་གྱི་དེ་ཉིད་དུ་གསལ་ལ། ཐོད་པའི་གདན་ལ་ཡང་དག་གནས། །
ཞེས་པས་ཀྱང་ཤེས་སོ། ། འདབ་མ་ཧྲི་ལས་དྲག་ཤུལ་མ་ལ་སོགས་པའོ། ། ཕྱིའི་མཚམས་བཞི་མ་ནི་ལས་མེ་ཏོག་མ་སོགས་བཞི། སྒོམ་ལ་ཨ་ཨཱ་ཨཾ་ཨཿལས་སྒོ་མ་བཞི་སྟེ། ལྷ་མོ་ཐམས་ཅད་རྡོ་རྗེ་དབྱིངས་བཞིན་ནོ། ། ས་བོན་ལ་དེ་ཉིད་ལྔ་སྤེལ་བ་བཟླས་པ་ཡིན་ལ་གཞན་གོ་བར་ཟད་དོ། ། གཉིས་པ་ལས་གསུམ་པའི་བཤད་པའོ།། །། ལས་རྒྱས་པའི་ལྷ་མོ་གསུམ་སྒྱུ་དྲའི་གསུམ་པ་བཞི་པ་དང་ཆ་མཐུན་ཀུ་རུ་ཀུལླེ་བརྟག་གཉིས་དང་པོའི་བཅུ་གཅིག་པ་དང་གུར་བཅོ་ལྔ་པ་དང་སྒྲུབ་ཐབས་ཆ་མཐུན་འཁོར་ཁ་སྐོང་གུར་བརྒྱད་པ་དང་ཅུང་ཟད་ཚུལ་མི་འདྲ་བ་དེ་ཉིད་དང་སྒྲོལ་མ་གཉིས་སྦྱོར་གདན་གཉིས་པ་དང་མཐུན། གཞུང་ལས་བཤད་པར་དམ་བཅའ་བ་བསྙེན་པ་སྔོན་དུ་སོང་བས་འཁོར་ལོ་ལ་བརྟེན་པ་དེ་འཕྲིན་ལས་བསྒྲུབ་པའི་ཁྱད་པར་ཉོན། དོན་དངོས་ནི་སྒྲོལ་མ་འཁོར་ལོ་འདབ་མ་བརྒྱད་ལ་ཡི་གེ་བརྒྱད་ལྟེ་བར་ཨོཾ་དང་ཧཱའི་བར་དུ་མི་སྤེལ་ཕྱི་ནང་གི་མུ་ཁྱུད་ལ་ཨ་ལི་ཀ་ལི་བཀོད་པའམ་འོག་མ་གཉིས་ལ་མེད་ཀྱང་རུང་སྟེ་གཞི་དང་སྣག་ཚ་དང་རབ་གནས་བདུན་པར་འཆད་པ་བཞིན་བྱས་ལ་ལས་གཞུང་བཞིན་ནོ། །
ཀུ་རུ་ཀུལླེའི་སོགས་དྲུག་པའོ། ། ཕ་རོལ་ཏུ་ཕྱིན་མའི་བརྒྱད་པའོ། ། རྣལ་འབྱོར་སྔོན་འགྲོ་སྐྱབས་འགྲོ་སེམས་བསྐྱེད་ཚད་མེད་ཙམ་མམ་རྒྱས་པའང་རུང་། སྟོང་པའི་ངང་ལས་སྒྲོལ་མ་པད་ཟླ་ཏྂ་མམ་ཨུཏྤལ་ཏྂ་གྱིས་མཚན་པ་ལས་བསྐྱེད་ལ་ཡན་ལག་དྲུག་བྱིན་གྱིས་བརླབ། ཀུ་རུ་ཀུལླེ་པད་ཉིའི་སྟེང་དུ་ཧྲིའམ་ཨུཏྤ་ལ་ཧྲིས་མཚན་པ་ལས། ཕ་རོལ་ཏུ་ཕྱིན་མ་པད་ཟླ་སྲཾ་འམ་པདྨ་རེས་མཚན་པ་ལས་བསྐྱེད་དེ་སྐུ་གསུང་ཐུགས་བྱིན་གྱིས་བརླབས། གསུམ་ཀའི་ཡན་ལག་ཕྱི་མ་གཉིས་འདྲ་བ་ལས་དབུ་རྒྱན་སྒྲོལ་མའི་དོན་ཡོད་གྲུབ་པའམ་གསུམ་ཀ་ལ་འོད་དཔག་མེད་པའང་རུང་ངོ་། ། ཀུ་རུ་ཀུལླེ་ལ་ལས་ཀྱི་བྱེ་བྲག་གིས་གཞན་ཡང་གསུང་སྟེ་ཅི་རིགས་སོ། ། བསྙེན་པའི་ཡི་གེ་གྲངས་ཀྱི་འབུམ་ལས་བཞི་འགྱུར་རམ་བརྒྱད་འགྱུར་ཡིན་ནོ། ། ཕ་རོལ་ཏུ་ཕྱིན་མ་ནི་ཆོས་འཆད་ཀྱི་ཕྱག་རྒྱ་མས་པད་མའི་འདབ་མ་སྙན་གྱི་ཐད་སོར་ཁ་བྱེ་བའི་སྟེང་ན་ཤེས་རབ་ཀྱི་ཕ་རོལ་ཏུ་ཕྱིན་པའི་གླེགས་བམ་གཉིས་སོ། །
གཞན་ཐམས་ཅད་གཞུང་ན་གསལ་ལོ། ། རིགས་བཞི་ཡུམ་བཞི་འདུས་པའི་བཅུ་གཅིག་པ་དང་བཅུ་བདུན་པར་རྣམ་པ་ཚུལ་མི་འདྲ་བའི་ཞིང་ཆོ་ག་མདོར་བསྡུས་པས། སྒྱུ་དྲའི་བཞི་པར་ཚུལ་མི་འདྲ་བས། མཁའ་འགྲོའི་དང་པོ་དང་བཅུ་གཉིས་པར་གསལ་བར་བྱེད་པས་བཤད་པའོ། ། ཆོ་ག་སྔོན་འགྲོ་སྔར་བཞིན་བྱས་ལ་སྟོང་པའི་ངང་ལས་སྲུང་འཁོར་གྱི་དབུས་སུ་བྷ་གའི་དབུས་སུ་ཞེས་པས་ཆོས་འབྱུང་གི་ནང་དུ་ཐོད་པའི་སྟེང་དུ་ཟླ་བ་དེའི་སྟེང་དུ་བྷྲུྂ་ལས་རྣམ་སྣང་། ཨྂ་ངམ་ཏྲྂ་ལས་རིན་འབྱུང་། ཧྲི་ལས་འོད་དཔག་མེད། ཁྂ་ལས་དོན་གྲུབ། ཡུམ་གྱི་གཞུང་དུ་གསལ་བ་སྤྲོ་བསྡུ་ལས་བསྐྱེད་ལ་ལྷག་མ་སྔ་མ་བཞིན་ཏེ་དབུ་རྒྱན་རང་གི་ལྷ་བདག་པོས་བརྒྱན་ལ་བདུན་པ་ནས་འབྱུང་བ་བཞིན་སྔགས་བཟླས་ཏེ་རིག་པ་འཛིན་པའམ་མཆོག་ཀྱང་འགྲུབ་པའོ། ། བརྟག་པ་གཉིས་པའི་བཤད་པའོ།། །།
ཕྱག་བཅུ་དྲུག་པའི་རྩ་བའི་རྒྱུད་ཀྱཻ་རྡོ་ཕྱི་མའི་ལྔ་པར། རྡོ་རྗེ་གུར་བཞི་པར་ཕྱག་མཚན་དང་འཁོར་ཚུལ་མི་འདྲ་བས་དང་། མཉམ་སྦྱོར་རྟོག་པ་ལྔ་བར་འཁོར་མི་མཐུན་ཞིང་གསལ་བར་བྱེད་པས་བཤད་པའོ། ། གཞུང་ལ་བཤད་པར་དམ་བཅའ། དོན་དངོས། མིང་གསུམ་ལས། དང་པོ་ཧེ་རུ་ཀ་དང་བདག་མེད་པའི་ཞེས་པ་ལྟར་ན་གོ་རིམ་ལ་ཞེན་པ་སྤང་བའི་ཕྱིར་བར་དུ་ཡེ་ཤེས་མཁའ་འགྲོ་བཤད་པའོ་ཞེས་ཀྱང་གསུང་ལ། རྒྱ་དཔེ་ལས། བདག་མར་མར་བཅས་ཧེ་རུ་ཀ ། ཞེས་པ་ལྟར་ན་རབ་བྱེད་འདི་ཉིད་ཀྱིའོ། །
དགོས་པ། ཤིན་ཏུ་གདུག་པ་དྲག་པོ་ལ། ། ཞི་བ་ཉེ་བར་མི་སྦྱར་ཏེ། ། འདི་མཁྱེན་རྡོ་རྗེ་ཅན་ཆེན་ནི། ། རང་གིས་ཀྱཻ་རྡོ་རྗེར་འགྱུར། ། ཞེས་པས། གཙོར་ཞེ་སྡང་ཅན་འདུལ་ཞིང་། མཁའ་འགྲོ་མཁའ་འགྲོ་མ་བདག་མེད་པ་དང་ཞལ་སྦྱོར་དུ་མཛད་པས་འདོད་ཆགས་དང་། དེ་ཉིད་ཀྱིས་གཏི་མུག་ཅན་ཡང་འདུལ་བའི་ཐབས་བཤད་ཅེས་པའོ། ། གཉིས་པ་ལ་བསྟན།
བཤད་གཉིས་ལས། དང་པོ་ཧེ་རུ་ཀ་གསུམ་ཀ་སྐབས་སུ་བསྟན་པའི་འཆད་པ་ལྟར་རྟེན་བསྒོམས་ལ། དེར་ལྷར་བསྐྱེད་པ། མངོན་བྱང་ལྔ་ལས་རྡོ་རྗེ་རང་གི་སེམས་རྒྱུད་དམ་ཚིག་སེམས་དཔར་གྱུར་ནས་ཀྱང་བསྡུ་བའི་ཚིག་སྟེ། མིག་ལ་སོགས་ལ་གཏི་མུག་སོགས། ། རྡོ་རྗེ་གསུམ་ནི་གནས་གསུམ་དགོད་ལ་རང་བཞིན་གྱི་གནས་ནས་ཡེ་ཤེས་པ་རྡོ་རྗེ་ཅན་ཉིད། དམ་ཚིག་འཁོར་ལོར་བཅུག་པ་ཡི། ། ཡེ་ཤེས་རྡོ་རྗེ་ཆེན་པོ་འབར། ། སངས་རྒྱས་ཀུན་མཉམ་རྣལ་འབྱོར་པ། ། སྐད་གཅིག་ལ་ནི་གཉིས་མེད་འགྱུར། །
ཞེས་པས་དམ་ཚིག་རྡོ་རྗེ་དབྱེར་མེད་དུ་དབབ། ཅེས་པའོ། ། རྐང་པ་ཕྱི་མ་འཁོར་གྱི་ལྷ་འབྱིན་པའི་གཞུང་དུ་ཡང་སློབ་དཔོན་དག་གིས་བཞེད་དོ། ། བཤད་པ་ལ་བདུན་ལས། རྒྱུ་རྡོ་རྗེ་འཆང་བསྐྱེད་པ། འབར་བའི་ཕྲེང་འཁྲུགས། ཞེས་རྐང་པ་གཉིས་ཀྱིས་སྲུང་འཁོར་བསྒོམ་པ་བསྟན་ནས། རྐང་པ་འོག་མ་གཉིས་ཀྱི་མངོན་བྱང་བསྒོམ་པ་སྟེ། ཟླ་བའི་དཀྱིལ་འཁོར་གཉིས་སོགས་ལ་ཨ་ལི་ཀ་ལིས་མཚན་པ་ས་བོན་ཕྲེང་པ་དགོད་པའོ། ། ཟླ་བ་གཉིས་ཀྱི་དབུས་སུའང་ས་བོན་དེ་ནས་དགོད་དེ་ཧཱུྃ་དང་ཨྂ་ངམ་དེ་དག་ཞུ་བ་ལས་རྡོ་རྗེ་དང་གྲི་གུག་དེ་དག་གིས་མཚན་པའོ། །
དེ་དག་ལས་འོད་ཟེར་འཕྲོས་པས་གཅིག་ཏུ་འདྲེས་པ་ལས་བསྐྱེད་པའམ། ཡང་ན་འོག་མ་གཉིས་ཀྱིས་མངོན་བྱང་གསུམ་དང་པོ་གཉིས་ཀྱིས་སྤྲོ་བསྡུ་ལས་འདྲེས་པ་སྟེ་བཞི་པའོ་དེ་ལ་རྒྱུ་རྡོ་རྗེ་འཛིན་དཀར་པོར་བསྐྱེད་དེ་ཡན་ལག་དྲུག་གིས་བཅིངས་པའམ་ཡང་ན་མི་མཉམ་སྦྱོར་ལས་ནག་པོར་ཡང་རུང་ངོ་། དེ་ནས་ཟག་མེད་ཀྱི་བདེ་བས་འོད་དུ་ཞུ། རང་བཞིན་གྱི་གནས་ནས་ལྷ་མོ་བཞི་བྱོན་ཏེ། ཚད་མེད་བཞིའི་གླུས་བསྐུལ་ནས་དེ་དག་ཉིད་ཀྱང་ཐིག་ལེ་ལ་ཞུགས་པ་ལས་འབྲས་བུར་བཞེངས་པ་ལས་འབྲས་བུར་བཞེངས་པ་ཨྃ་དང་ཧཱུྃ་ལས་ཞེས་ཏེ་སྐུ་མདོག་ཕྱག་མཚན་འོག་ནས་འབྱུང་པ་བཞིན་གསལ་གདབ་སྟེ་དང་པོ་སྦྱོར་བའོ། ། འཁོར་གྱི་ལྷ་མོ་དབྱུང་བ་མཁའ་གསང་བྱིན་གྱིས་བརླབས་སྙོམས་པར་ཞུགས་དེ་བཞིན་གཤེགས་པ་སྤྱན་དྲངས་ཞལ་དུ་ཞུགས་དབང་གི་གནས་སུ་ཐིག་ལེ་གྃ་ཙྃ་སོགས་སུ་གྱུར་པ་ལས་བསྐྱེད་པའམ། ཡང་ན་ཉི་ཟླའི་བར་དུ་ས་བོན་སྤྲོས་ཏེ་མངོན་བྱང་ལས་བསྐྱེད་པ། དེ་ལྟར་ཆོ་ག་སྣ་ཚོགས་ཀྱིས་ཞེས་པའོ། ། རྨོངས་བྱེད་མ་ཡོད་ན་གཡུང་མོ་མེད་དེ་མཉམ་སྦྱོར་དང་མཐུན་ལ། དེ་མེད་པར་གཡུང་མོ་ཡོད་ན་ཀྱཻ་རྡོ་རྗེ་དང་མཐུན་ཅིང་།
སྔ་མ་ལྟར་ས་བོན་སྲྃ་སྟེ་སྒྲུབ་ཐབས་གཉིས་ཡིན་ནོ། ། སྒོ་མ་ཛཿཧཱུྃ་བྃ་ཧོ་ལས་རོའི་སྟེང་ན་བཞུགས་ཤིང་ཕྱག་མཚན་རྡོ་རྗེ་དབྱིངས་ནས་འཆད་པའི་འོག་མ་གཉིས་སྤངས་པའོ་མཚམས་སུ་བྃ་བཱི་མུ་མྲི་ལས་མཆོད་པའི་ལྷ་མོ་བཞིའི་ལས་དཀྱིལ་འཁོར་རྒྱལ་པོ་མཆོག་གོ ། ལས་རྒྱལ་མཆོག་ནི། སངས་རྒྱས་སྤྲིན་གྱི་འོད་ཟེར་ལྟར། ། ཀུན་ཏུ་སྣ་ཚོགས་སྤྲོ་བར་བྱ། ། ཞེས་པ་ལས་ཡེ་ཤེས་དང་དབང་སྐུར་གྱི་ལྷ་སྤྱན་དྲངས་པ་དང་། འོད་ཟེར་གྱི་འཕྲིན་ལས་ལ་སོགས་པ་གཟུང་དུ་རུང་ངོ་། ། ཡན་ལག་དྲུག་ཏུ་བྱེད་ན་འཁྲུགས་སྡེབས་ནས་རྡོ་རྗེ་གུར་ཡིས་ཁ་བསྐངས་ནས་ཤེས་པར་བྱའོ། ། ཚིག་གི་དོན་ཕལ་ཆེར་ནི་ཤེས་པར་ཟད་ལ་གར་དགུའི་རོ་དང་ལྡན་པ་ནི་སློབ་དཔོན་ཁ་ཅིག་གིས་བདག་མེད་མས་འཁྱུད་པ་དང་གཡོན་དམར་བ་དང་གཅེར་བུ་སྒེག་པའི། བདུད་བཞི་མཉམ་པར་མནན་པ་དང་།
སྟག་ལྕགས་ཀྱི་ཤམ་ཐབས་དཔའ་བའི་སྣ་ཚོགས་རྡོ་རྗེས་སྤྱི་བོར་མཚན་པ་དང་ཐོད་པའི་དབུ་རྒྱན་དང་ཕྱག་གི་ཐོད་པ་ནི་མི་སྡུག་པའི་ཉམས་སོ། ཞལ་ནས་ཧཱུྃ་སྤྲོ་བ་དང་ཧ་ཧར་བཞད་པ་དགོད་པའོ། ། ཁ་དོག་ནག་པོ་འཇིགས་ཆེན་པོ་དང་། སྤྱན་ཉི་ཤུ་རྩ་བཞི་ཕྱུག་པ་དང་ལྷག་མའི་བུང་བ་བཞིན་དྲག་ཤུལ་གྱི་སྐྲ་སེར་གྱེན་དུ་བརྗེས་པ་དང་ཉི་མར་བཞུགས་ཤིང་རོལ་མོར་བཅས་འཇིགས་སུ་རུང་བའི། ཕྱག་མཚན་བཅུ་དྲུག་གི་འཕྲིན་ལས་སྙིང་རྗེའི། སྒེག་པ་ལ་སོགས་ཀྱིས་འདོད་ཆགས་ཅན་ལྟ་བུར་འདུག་ལ། དྲག་ཤུལ་གྱིས་ཞེ་སྡང་ཅན་ལྟ་བུར་སྣང་བ་མི་འགལ་བ་རྔམ་པ་སྟེ། ངོ་མཚར་བ་གཡས་དཀར་བ་ཞི་བའི་ཉམས་སོ་ཞེས་འདོད་ལ། བླ་མ་དག་གིས་རིམ་པ་ལྟར་སྐུ་གསུང་ཐུགས་ཀྱི་ཉམས་གསུམ་གསུམ་ཡིན་ལ་དེའང་ཉོན་མོངས་པ་གསུམ་གསུམ་གྱི་གཉེན་པོ་སྟེ་བདག་ཉིད་ཀྱི་ཉོན་མོངས་པ་ཞི་བས་གཞན་ལ་སྐུའི་རྣམ་པར་བསྟན་པ་ཁོ་ནས་ཀྱང་དེ་དག་གི་ཉོན་མོངས་པ་གསུམ་ཞི་བར་བྱེད་ཅེས་པ་ལ་སོགས་པའོ། ། གསུམ་པ་ལས་དང་པོའི་བཤད་པའོ།། །།
ཡེ་ཤེས་མཁའ་འགྲོ་བསྒྲུབ་པ་རྩ་རྒྱུད་གདན་བཞི་པའི་གཞན་གདན་གསུམ་པའི་དང་ཆ་མཐུན་ཞིང་ཅུང་ཟད་བསྡུས་པའོ། ། གཞུང་ལ་མཉན་པར་གདམས་པ་དང་། དོན་དངོས་དང་། མིང་གསུམ་ལས། དང་པོ་ཤེས་པར་སླ་ལ། གཉིས་པ་ལ་བརྒྱད་ལས། བདག་མེད་མའི་བསམ་གཏན་ནི། གཉིས་མེད་ཞེས་པ་སྟེ་རྣལ་འབྱོར་ཀུན་བསྐྱེད་རྫོགས་འཁོར་དང་བཅས་པའི་དང་པོ་ཐོ་རངས་ཡེ་ཤེས་མཁའ་འགྲོའི་ང་རྒྱལ་གྱིས་ལངས་ལ་དག་པ་གསུམ་ནི། དབྱིངས། ཡེ་ཤེས།
ཐབས་ཤེས་རབ་གཉིས་མེད་ཀྱིས་རིམ་པ་བཞིན། ལུས། ངག ཡིད་གསུམ་གྱི་རྟོག་པ་དག་པར་བྱེད་པའམ། ཆོས་ཅན་དང་ཆོས་ཉིད། དབྱིངས་དང་ཡེ་ཤེས། ལྷའི་རྣལ་འབྱོར་དང་ཐ་མལ་པའི་རྣམ་པ་ཐ་མི་དད་དུ་དག་ཅེས་འགྲེལ་པས་སོ། ། གཉིས་པ་གནས་གང་དུ་ཞེ་ན། ཡིད་དང་རྗེས་སུ་མཐུན་ཏེ་འདོམ་གང་གྲུ་བཞི་སྣང་བ་དང་བཅས་ཤིང་རྒྱན་པར་དྲི་ཞིམ་པོས་བྱུགས་པའི་བསྒྲུབ་པའི་མ་དྷ་ལ་དང་བཅས་པའི་རཾ་དེ་མ་གྲུབ་ན་གང་ཡང་རུང་བར་བདག་ཡེ་ཤེས་མཁའ་འགྲོར་ཁ་ནུབ་ཕྱོགས་སུ་བལྟས་པའི་དེར་བསམ་པར་བྱའོ། ། གསུམ་པ་སྔོན་དུ་ཚོགས་བསག་པ་ནི་སྐྱབས་འགྲོ་ལྡན་པས་སེམས་བསྐྱེད་སྔོན་དུ་སོང་བའི་བློ་གྲོས་ལྡན་པས་སྙིང་ཀར་ཉི་མ་ལ་ཧཱུྃ་དེ་ལས་འོད་ཀྱིས་དཀྱིལ་འཁོར་བླ་མ་དང་བཅས་པ་སྤྱན་དྲངས་ལ་མེ་ཏོག་ལ་སོགས་པས་ལྔས་མཆོད།
སྡིག་པ་བཤགས། དགེ་བ་ལ་ཡི་རང་། དེ་བསྔོ། སྐྱབས་སུ་འགྲོ། ལུས་དབུལ། ལམ་ལ་གནས་ཏེ་བདུན་རྣམ་དག་གོ ། ཚད་མེད་བསྒོམ། ཡེ་ཤེས་ཀྱི་ཚོགས་སྔར་བསྟན་པ་བཞིན་ནོ། ། སྟོང་པ་ལས་སྐད་ཅིག་གིས་བདག་ཡེ་ཤེས་མཁའ་འགྲོར་ཕྱ་མཁན་གྱི་ཚུལ་དུ་ནམ་མཁར་བཟུང་སྟེ། དབང་ཕྱུག་རྟག་པ་ལ་སོགས་པས་བྱས་པར་རྟོག་པ་རྗེས་སུ་གཟུང་བའོ། །
བཞི་པ་ཆོ་ག་རྫོགས་པའམ་བསྟན་པ། དེ་ལྟར་ཚོགས་གཉིས་བསགས་ནས་འོག་ནས་འབྱུང་བའི་ཆོ་གས་རྣལ་འབྱོར་རྫོགས་པར་བསྒོམ་པར་བྱའོ། ། ལྔ་པ་བཤད་པ་ལ་རྟེན་དང་། བརྟེན་པ་གཉིས་ལས། དང་པོ་རྒྱ་མཚོའི་ནང་དུ་ཨོཾ་ཧཱུྃ་སྭཱ་ཧཱ་ལས་རི་རབ་ལས་ཤར་དཀར་ལྷོ་སྔོོ་ནུབ་དམར་བྱང་སེར་གྱི་མགོ་སྟེང་དུ་ཡེ་ཤེས་མཁའ་འགྲོའི་གཞལ་ཡས་ཁང་གདན་བཅུ་གསུམ་གྱི་སྟེང་དུ་གདུགས་དང་བཅས་པ་བསྒོམ་མོ། ། གཉིས་པ་ལ་རྩ་རྒྱུད་ལས་ཐོག་མར་གཙོ་བོ་བསྐྱེད་པ་ལ་དམ་ཚིག་གི་ཕྱག་རྒྱ་བསྟན་ལ་དེ་ནས་འཁོར་བསྐྱེད་པར་གསལ་ཞིང་། སློབ་དཔོན་བྷ་བ་པས་དམ་ཚིག་པ་ཐམས་ཅད་ཐོག་མར་བསྐྱེད་དེ་ཕྱག་རྒྱ་བཅིངས་ལ་ཡེ་ཤེས་པ་བདག་གི་དབུགས་ཀྱིས་ཕྱུང་ལ་བསྟིང་མ་ཞེས་པར་བཞེད་པ། འདིར་ནི་བདག་གི་ནམ་མཁའི་རླུང་ཧཱུྃ་གི་རྣམ་པར་བྱུང་བ་ལས་གཙོ་མོོར་གྱུར་ཏེ་དབུས་སུ་བཞུགས་པ་ནས། ཆུ་རླུང་ཨ། མེ་རླུང་ཨཱ།
རླུང་གི་རླུང་ཨཱ་སྟེ་ཤིན་ཏུ་རིང་པོ། ས་རླུང་ཨྃ་གི་རྣམ་པ་ལས་ཕྱོགས་ཀྱི་བཞི་དང་། མ་ནིང་བཞི་ལས་མཚམས་མ་དང་། ཕུྃ་ཕེཾ་ཕྲྃ་ཕྲིཾ་ལས། ཕྱི་རོལ་གྱི་བཞི་སྟེ་དེ་དག་ནི་འཇིག་རྟེན་པའོ། ། དེ་ནས་བདག་དབུས་ཀྱི་གཙོ་མོ་ལ་བསྟིམས་ནས་ཡེ་ཤེས་འཁོར་ལོ་སོགས་ཡན་ལག་ལྷག་མ་བྱ་བའམ་ཡང་ན་ཐམས་ཅད་རྫོགས་ནས་ཐིམ་པ་གང་རུང་ངོ་། ། སྐུ་མདོག་ལ་སོགས་པ་ནི་གཞུང་ཉིད་དུ་གསལ་ལོ། ། མཁའ་འགྲོ་དངོས་སུ་བྱུང་པའམ་མིན་ཡང་དམ་ཚིག་གི་ཕྱག་རྒྱ་བསྟན་པ། ཁུ་ཚུར་གཉིས་བཅིངས་དབུ་མ་བརྐྱང་། རྩེ་སྤྲད་ཡེ་ཤེས་མཁའ་འགྲོ་མའི། །
ཐལ་སྦྱར་གུང་མོའི་རྩ་བར་ནི། ། མཐེབ་བཙུགས་བསྐྱོད་པ་རྡོ་རྗེ་མའི། ། ཁུ་ཚུར་མཉམ་བཅིངས་མཐེ་བོ་གཉིས། ། བརྐྱང་པ་བྱང་ཕྱོགས་དྲག་མོའི་རྒྱ། ། དེ་ཉིད་ལས་ནི་མཐེ་ཆུང་གཉིས། བརྐྱང་པ་ནུབ་ཕྱོགས་རོ་ལངས་མའི། ། དེ་ཉིད་ལས་ནི་གུང་མོ་གཉིས། ། བརྐྱང་པ་ལྷོ་ཕྱོགས་གཏུམ་མོ་ཡི། ། རྡོ་རྗེ་ཁུ་ཚུར་གཉིས་བཅིངས་ནས། ། སྡིགས་མཛུབ་རྩེ་སྤྲད་མཚམས་བཞི་ཡི། །
ལག་གཉིས་ཐལ་སྦྱར་ཁར་བཅུག་དང་། ། ཐལ་མོ་ཁ་སྦྱར་སྤྱི་བོར་བཞག ། ཕྱག་འཚལ་ཐལ་སྦྱར་ཁ་རུ་བཞག ། པད་སྐོར་རྩེ་སྤྲད་གསང་གནས་བཞག ། འཇིག་རྟེན་པ་ཡི་ཕྱག་རྒྱར་ཤེས། ། ས་བོན་ཨོཾ་དང་སྭཱ་ཧཱས་སྤེལ། ། ངག་ཏུ་བརྗོད་པས་མགུ་བར་འགྱུར། ། རྩ་བའི་རྒྱུད་ལས་བཏུས་པ་ཡིན། ། ཞེས་བྱའོ། ། གཙོ་མོའི་ས་བོན་བཏུ་བའི་ཞར་ལ་བཟླས་པ་དང་།
རྫོགས་རིམ་དང་། གཏོར་མ་དང་ཁ་ཟས་སྦྱང་བ་བསྟན་པ། རླུང་ཡའི་བདུན་པ། ས་མེ་རའི་བདུན་པ་ཧ་ས་དེ་རྡོ་རྗེ་མཁའ་འགྲོ་མའི་ས་བོན་སུཾ་དུ་བྱས་ཧའི་སྟེང་དུ་བསྐུས་བས་ཟླ་ཚེས་སུ་བྱ་སྟེ་ཟླ་བ་དང་སུཾ་གཉིས་བདུད་རྩི་འཛག་པར་ཆོས་མཐུན་པས་སོ། ། དེའི་སྟེང་དུ་ཐིག་ལེས་མནན་ཅིང་སྒྲ་ཨཱུ་རིང་པོས་འོག་ཏུ་སྦྱར་བས་ཧཱུྃ་དུ་འགྱུར་ཏེ། དེ་ཉིད་གསུམ་གྱིས་སྤེལ་ན་སྔགས་སུ་འགྱུར་ལ། སྙིང་ཁར་གསལ་བ་ལས་དཔྱིད་དུ་འགྱུར་ཞིང་ཁ་ཟས་དང་གཏོར་མའི་སྟེང་དུ་བསམས་ཏེ་ཡེ་ཤེས་ལྔའི་རང་བཞིན་བདུད་རྩིར་བྱིན་གྱིས་བརླབ་པར་ཡང་འགྱུར་རོ། ། གཞུང་ལ་ནི་སུཾ་དང་ཧཱུྃ་གཉིས་ཀ་བཏུ་མར་ཡང་སྦྱར་དུ་རུང་མོད་ཀྱི་རྩ་རྒྱུད་དང་འགྲེལ་པ་གཉིས་ན་མི་སྣང་ངོ་། ། ཡན་ལག་གཞན་ནི་བསྐྱེད་རིམ་ཐམས་ཅད་མཐུན་པ་ཉིད་དོ། ། གསུམ་པ་ལས་གཉིས་པའི་བཤད་པའོ།། །།
བདག་མེད་མའི་བསྒྲུབ་ཐབས་ནི་རྩ་རྒྱུད་བརྟག་གཉིས་དང་པོའི་བརྒྱད་པ་དང་ཕལ་ཆེར་ཆ་མཐུན་ཞིང་རྡོ་རྗེ་གུར་བཞི་པ་དང་བཅོ་ལྔ་པ་དང་ཡང་ངོ་བོ་མཐུན་ལ། ལྷའི་རྣམ་པ་ནི་དེ་གཉིས་དང་ཚུལ་མི་འདྲ་བས་བཤད་པའོ་རྒྱུད་དོ། ། གཞུང་ལ་བཤད་པར་དམ་བཅའ་བ་དང་། དོན་དངོས་དང་། མིང་གསུམ་ལས། དང་པོ་བདག་མེད་མའི་བསྒྲུབ་པ་རྩ་བའི་རྒྱུད་རྒྱས་པ་ལས་རྒྱ་ཆེན་པོ་གསུངས་པ་འདིར་རྩ་རྒྱུད་བསྡུས་པ་དང་མཐུན་པར་བསྡུས་ནས་བཤད་ཅེས་པའོ། ། གཉིས་པ་ལ་གདན་ནམ་སྲུང་འཁོར་བསྒོམ་པ། རྟེན་དང་བརྟེན་པ་བསྟན་པ་དང་། བཤད་པ་གསུམ་ལས། སྲུང་འཁོར་གྱི་ནང་གི་ནམ་མཁའ་ཆོས་འབྱུང་གི་དབུས་སུ་ཉི་མ་བསམ་ཞེས་འབྱུང་ལ།
སྔོན་འགྲོ་སྔར་བསྟན་པ་བཞིན་དུ་བྱས་ལ་ཡེ་ཤེས་ཀྱི་ཚོགས་ཀྱི་སྟོང་པ་ཉིད་བསྒོམ་ནས་ནམ་མཁའ་ལ་ཉི་མའི་སྟེང་དུ་ཧཱུྃ་ལས་སྲུང་འཁོར་བསྒོམ་པར་སྦྱར་ཡང་བཏུབ་པར་བསམ་མོ། ། འཁོར་ལོ་སྔོན་དུ་ཞེས་པས་བསྟན་ནས། བཤད་པ་ལ་རྟེན་དང་། བརྟེན་པ་གཉིས་ལས། དང་པོ་ཚོགས་ཀྱི་ཞིང་སྤྱན་དྲངས་ནས་སྲུང་འཁོར་བསྒོམ་པ་ཡན་ཆད་ཧེ་རུ་ཀ་གསུམ་གྱི་སྐབས་ཀྱི་རྒྱས་པ་བཞིན་བྱས་ལ། གཞི་ཡི་ཡན་ལག་ཨེ་ལས་ཆོས་འབྱུང་ངོ་། ། རྒྱུའི་ཡན་ལག རེག་པ་སྲ་བའི་བག་ཆགས་ཉིད་དོ། ། ས་ནི་དེ་ལས་སྐྱེ་བར་འགྱུར། ། ཞེས་སོགས་མངལ་གྱི་སྔོན་འགྲོ་དང་།
ཨེ་ནི་ས་རུ་ཤེས་པར་བྱ། ། ཞེས་འཁོར་ལོ་བཞིའི་གོ་རིམ་ལྟར་ན་འཁོར་ལོའི་རྒྱུད་བར་ཞེས་གོ་རིམ་བཞིན་དུ་སྦྱར་ཏེ་སློབ་དཔོན་པད་མ་བཛྲ་དང་ཚུལ་མཚུངས་ཤིང་བསྙེན་བསྒྲུབ་བཞི་བཅིངས་པར་རོ། ། ཡང་རྡོ་རྗེ་གུར་ལས། ནམ་མཁའི་ཁམས་ཀྱི་དབུས་གནས་པར། ། རྡོརྗེ་དཀྱིལ་འཁོར་བསྒོམ་པར་བྱ། ། ཞེས་པ་ལྟར། མདོ་ལས། མཁའ་ལ་རླུང་བརྟེན་དེ་ལ་ཆུ་ཡི་ཕུང་པོ་བརྟེན། ། དེ་ལ་ས་ཆེན་འདི་བརྟེན་དེ་ལ་འགྲོ་བ་བརྟེན། ། ཞེས་སྣོད་ཆགས་པ་དང་།
ཕྱག་ཐིག་ལས། རྣམ་ཤེས་ལ་ནི་སྐྱེས་པ་རླུང་། ། ཞེས་སོགས་མངལ་གྱི་གནས་སྐབས་ཀྱི་རྟོག་པ་སྦྱང་བ་དང་། འདི་ཉིད་ལས། རྐང་པའི་མཐིལ་དུ་གནས་པའི་རླུང་། ། ཞེས་ཏེ་ལུས་ཀྱི་དཀྱིལ་འཁོར་དང་མཐུན་པའི་ལྟར་ན་རླུང་ཆེན་མས་རིམ་དུ་སྦྱར་ཏེ་ལྷ་རྣམས་ཀྱི་ཞེས་པ་ལ་སློབ་དཔོན་ཤནྟི་པས་འདོད་ཁམས་ཀྱི་ལྷའི་ཟག་བཅས་ཀྱི་བདེ་བ་རླུང་གིས་བསྐྱེད་པ་ལྟར། འདིར་ཡང་ལྷའི་རྟེན་བསྐྱེད་པའི་བྱ་བ་བྱེད་པས་ཞེས་གསུང་ངོ་། ། འདིའི་ལྟར་ན་འཁོར་ལོ་ནམ་མཁའི་རང་བཞིན་ནམ། རྣམ་སྣང་གི་ཕྱག་མཚན་གྱིས་དེའི་ཡན་ལག་ཏུ་བསྐྱེད་པ་སྟེ་བྷྲུྃ་ལས་འཁོར་ལོ་དེས་མཚན་པའོ་གཞན་ཤེས་པར་ཟད་དེ་ཆུར་གཤིན་རྗེ་གཤེད་ལ་སོགས་པ་དང་། དགོངས་པ་མཐུན་པར་ཡན་ལག་དྲུག་གི་ཆིངས་སུ་བྱའོ། །
ལྷ་བསྐྱེད་པ་ལས་མངོན་བྱང་ལས་བསྐྱེད་པ་སྤྱིར་བསྟན་པ། དེའང་ཐབས་ཤེས་རབ་ལས་རྫོགས་པར་བསྟན་པ། ལྷ་མོ་རྣམས་ཀྱི་མི་འདྲ་བའི་ཁྱད་པར། ཕྱོགས་གང་དུ་དགོད་པ་ལ་སོགས་པ་བསྟན་པའོ། ། དང་པོ་ལ་གཉིས་ལས། ལྷ་མོའི་མངོན་བྱང་ལའང་། བསྟན། བཤད། རྒྱས་པར་བཤད་པ་གསུམ་དུ་མཛད་ལ། ས་བོན་དང་བཅས་པ།
ས་བོན་མེད་པ། ཐུན་མོང་དུ་ཡེ་ཤེས་ལྔ་ལ་སྦྱར་ཏེ་བཤད་པ་གསུམ་དུའང་ཡིན་ནོ། ། དང་པོ་གཉིས་འདུས་པ་འདྲེས་པ་བྱ་བ་གྲུབ་པ་བདེ་བ་ཆེན་པོ་སྐུ་རྫོགས་པ་ཆོས་ཀྱི་དབྱིངས། གཉིས་པའི་ཟླ་བ་ཉི་མ་འདུས་པ་དང་། དཀར་མོ་ལ་སོགས་རབ་ཏུ་གྲགས་སྔ་མ་བཞིན་ནོ། ། གསུམ་པ་ལ་རེ་རེ་ཞིང་སྤྱི་དང་ཡན་ལག་གི་དོན་གཉིས་གཉིས་ལས་དང་པོའི་དང་པོ་ལ་བཞི་སྟེ། མེ་ལོང་ལ་བློ་སྔོན་དུ་མི་གཏོང་ཡང་གཟུགས་བརྙན་འཆར་ཞིང་མི་རྟོག་པ་དེའི་དྲི་མས་མི་གོས་པ་ལྟར། དེ་བཞིན་གཤེགས་པའི་ཡེ་ཤེས་དེ་ལའང་བློ་སྔོན་དུ་མི་གཏོང་ཞིང་མི་རྟོག་ལ་ཡེ་ཤེས་གསུམ་གཟུགས་བརྙན་གྱི་རྣམ་པར་འཆར་ཡང་དེ་དག་གི་ཡུལ་གྱི་དྲི་མས་མ་གོས་པའོ། ། དེའང་ཡུལ་གྱི་རྣམ་པ་གཏད་པ་མ་ཡིན་ཏེ། རྟག་ཏུ་དེ་ལ་མངོན་ཕྱོགས་མིན། །
ཞེས་སོ། ། དེས་ན་གཞན་གསུམ་པོའི་རྟེན་དུ་གྱུར་པས་དེ་སྐད་ཅེས་བྱ་སྟེ། དེ་བཞིན་གཤེགས་པ་སྐྱེ་བ་འབྱུང་བ་ལས། སངས་རྒྱས་བཅོམ་ལྡན་འདས་རྣམས་ནི་ཡེ་ཤེས་ཀྱི་འབྱུང་གནས་ཏེ་རྣམ་པ་ཐམས་ཅད་དུ་ཡེ་ཤེས་ཀྱི་རྟེན་དུ་འགྱུར་པའི་ཡེ་ཤེས་དང་ལྡན་པའི་ཕྱིར་རོ། ། ཞེས་སོ། ། རྒྱུ་ཨ་ལི་ལས་ནི་སྐུ་དང་ཡེ་ཤེས་ཐ་མི་དད་པར་བསྒྲུབ་པ་ཡིན་ལ། རྣམ་པ་ཟླ་བར་ནི། དྲི་མས་མ་གོས་ལ་གདུང་བ་ཞི་བར་མཛད་པ་དེ་མཚོན་ཏེ། མདོ་དེ་ཉིད་ལས། སངས་རྒྱས་བཅོམ་ལྡན་འདས་རྣམས་ནི་ཡེ་ཤེས་ཀྱི་ཟླ་བ་ཆེན་པོ་སྟེ་སེམས་ཅན་ཐམས་ཅད་ལ་ཉེ་བར་ཞི་བ་སྟོན་པའི་ཕྱིར་རོ། །
ཞེས་སོ། ། དཀར་པོས། ཡེ་ཤེས་གསུམ་ནི་དེ་ལ་རྟེན། ། ཞེས་པའི་དོན་ཏོ། ། གཉིས་པའི་དང་པོ་ལ་བཞི་ལས་མི་མཉམ་པར་རྟོག་པ་གྱུར་པས་སྲིད་ཞི་དང་རང་གཞན་ཐ་དད་དུ་འཛིན་པ་མི་མངའ་བས་དུས་ཐམས་ཅད་དུ་སེམས་ཅན་ཐམས་ཅད་ལ་བྱམས་པ་དང་སྙིང་རྗེ་མཉམ་དུ་འཇུག་པ་སྟེ་སངས་རྒྱས་ཀྱི་ས་ལས། སྐྱབས་ཀྱི་རྣམ་པ་བྱམས་པ་ཆེན་པོ་མཉམ་པ་ཉིད་ཡོངས་སུ་རྫོགས་པ་དང་། བཏང་སྙོམས་ཚད་མེད་པའི་རྣམ་པ་སྙིང་རྗེ་ཆེན་པོ་མཉམ་པ་ཉིད་ཡོངས་སུ་རྫོགས་པ་དང་ཞེས་སོ། ། རྒྱུ་ཀ་ལི་སྔ་མ་བཞིན། རྣམ་པ་ཉི་མ་ནི་མཐོ་དམན་དང་མཆོག་དམན་མེད་ཅིང་བསྙོམས་པ་དང་དོན་བྱེད་པའི་མཚན་ཉིད་དེ། མདོ་སྔ་མ་ལས།
སངས་རྒྱས་བཅོམ་ལྡན་འདས་རྣམས་ནི་ཡེ་ཤེས་ཀྱི་ཉི་མ་ཆེན་པོ་སྟེ་ཤེས་བྱ་ཐམས་ཅད་ལ་ཡེ་ཤེས་ཀྱི་སྣང་བ་ཕྱེད་པའི་ཕྱིར་རོ། །

ཞེས་དང་། བྱམས་པས། ཇི་ལྟར་ཉི་མ་འབད་མེད་ཕྱོགས་ཕྱོགས་ཀུན་ཏུ་འོད་ཟེར་དག ། རབ་འཇམ་གསལ་བ་མང་པོས་ལོ་ཏོག་རྣམ་སྨིན་བྱེད་པ་ལྟར། ། དེ་བཞིན་ཆོས་ལྡན་ཉི་མའང་རབ་ཞི་བྱེད་པ་ཆོས་ཀྱི་འོད། ། རབ་འབྱམ་དག་གིས་ཕྱོགས་ཕྱོགས་ཀུན་ཏུ་སེམས་ཅན་རྣམ་སྨིན་བྱེད། ། ཅེས་པ་བཞིན་ནོ། ། ཁ་དོག་གམ་འོད་དམར་པོ་ནི་སྙོམས་པའི་ཐུགས་རྗེ་ཆེན་པོ་མཚོན་ཏེ་སྔར་བཤད་པ་བཞིན་ནོ། ། ཕྱི་མ་གསུམ་ལ་གཉིས་གཉིས་ལས། སོ་སོར་རྟོགས་པའི་ངོ་བོ་ཤེས་བྱ་སྤྱི་དང་རང་གི་མཚན་ཉིད་ཕྱིན་ཅི་མ་ལོག་པར་མཁྱེན་པས་གཟུངས་དང་ཏིང་ངེ་འཛིན་གྱི་གཏེར་བྱེད་པ་སྟེ། སངས་རྒྱས་ཀྱི་ས་ལས།
དེ་བཞིན་གཤེགས་པ་རྣམས་ཀྱི་སོ་སོར་རྟོགས་པའི་ཡེ་ཤེས་ཀྱང་རྣམ་པ་ཐམས་ཅད་དུ་ཆོས་ཐམས་ཅད་ཀྱི་རང་དང་སྤྱིའི་མཚན་ཉིད་ལ་མ་རྨོངས་པས་ཀུན་ཏུ་སྐོར་རོ། ། ཞེས་གསུངས་སོ། ། ཕྱག་མཚན་ལ་དེས་མཚན་པ་ནི་སྔ་མ་དང་ཆོས་མཐུན་པས་སོ། ། བཞི་པའི་ངོ་བོའི་བྱ་བ་སེམས་ཅན་ཐམས་ཅད་ཀྱི་དོན་ཇི་ལྟ་བ་བཞིན་ནུས་ཤིང་མཛད་པས་གྲུབ་པའམ་ནན་ཏན་ནོ། ། རྣམ་པ་འདྲེས་པ་དང་ཆོས་མཚུངས་པས་ཏེ་བྱམས་པས། ཇི་ལྟར་ཉི་མའི་དཀྱིལ་འཁོར་རྣམས། ། འོད་ཟེར་དཔག་ཏུ་མེད་འདྲེས་ཤིང་། ། རྟག་ཏུ་བྱ་བ་གཅིག་ལ་འཇུག ། སེམས་ཅན་ལ་ཡང་སྣང་བར་བྱེད། ། དེ་བཞིན་ཟག་མེད་དབྱིངས་ན་ཡང་། །
སངས་རྒྱས་དཔག་ཏུ་མེད་འདྲེས་ཤིང་། ། མཛད་པ་གཅིག་ནི་མཛད་པ་ལ། ། ཡེ་ཤེས་སྣང་བ་མཛད་པར་འདོད། ། ཅེས་སོ། ། ལྔ་པའི་ངོ་བོ་སྔ་མ་བཞི་དང་དེ་བཞིན་ཉིད་དབྱེར་མེད་པ་སྟེ། ཡེ་ཤེས་ཆོས་ཀྱི་དབྱིངས་དང་དབྱེར་མེད་པ། ། ཆོས་ཀྱི་དབྱིངས་ལའང་ཡེ་ཤེས་ཞེས་སུ་བཤད། ། ཅེས་དང་། ཕྱིར་མི་ལྡོག་པའི་འཁོར་ལོ་ལས། འཕགས་པའི་ལམ་གྱི་ཆོས་ཉིད་གང་། །
མཉམ་པར་གྱུར་པ་ཐོག་མ་མེད། ། དེ་ནི་དེ་དང་མཉམ་པར་བྱེད། ། དེ་ཡིས་དེ་བཞིན་གཤེགས་ཞེས་བརྗོད། ཅེས་པ་བཞིན་ནོ། ། རྣམ་པ་སྐུ་རྫོགས་པ་ནི་གོང་དུ་ཕུལ་དུ་དབྱུང་དུ་མེད་པ་སྟེ་རྡོ་རྗེ་དབྱིངས་ལས་འཆད་དོ། ། ཚིག་དོན་ཐམས་ཅད་བརྡ་སྤྲད་པར་ཟད་དེ་ངོ་བོ་བསྒོམ་ཚུལ་དང་བཅས་པའོ། ། དེ་ལྟར་བསྒོམ་པའི་འཐད་པ་ནི། རྣམ་པ་དང་། འབྲས་བུ་དང་། མོས་པ་དང་།
བྱིན་བརླབས་ལམ་དུ་བྱེད་པ་སྟེ། རྣམ་པ་ཟླ་བ་དང་ཨ་ལི་ལ་སོགས་པ་བསྒོམ་སླ་ཞིང་དེ་དག་ལ་འབྲས་བུར་མོས་པས་སྟོན་པའི་དམིགས་པ་མེད་པའི་ཐུགས་རྗེ་ཆེན་པོས་བྱིན་གྱིས་རློབ་སྟེ། འབྲས་བུ་ལ་དམིགས་ཤིང་ལམ་ལ་ཞུགས་པས་རྒྱུ་འབྲས་ཀྱི་འབྲེལ་པ་མི་སླུ་བར་བརྟག་པ་དང་པོར་བཤད་པ་དང་གཤིན་རྗེ་གཤེད་གདོང་དྲུག་ལས། བཅུ་དྲུག་ཡིན་ཏེ་དེ་ཕྲག་གཉིས། ། འཁོར་ལོ་སོགས་པའི་ས་བོན་ཡིན། ། ཟླ་བ་དེ་དག་སུམ་ཅུ་གཉིས། ། ཞེས་དང་། བཅུ་ཕྲག་བཞི་སྟེ་དེ་ཕྲག་གཉིས། ། སེན་མོ་ཟངས་སོགས་ས་བོན་ཏེ། ། ཉི་མར་རྣམ་བསྒྲགས་ཞེས་པ་ལྟར། །
ཞེས་པས། ལེགས་པར་རྟོགས་པའི་ཤེས་རབ་དང་། བདེ་པར་སྟོན་པའི་སྙིང་རྗེ་ཅན་རྡོ་རྗེ་འཆང་ཆེན་པོས་གསུངས་པའི་སྔོན་གྱི་སངས་རྒྱས་མངོན་པར་བྱང་ཆུབ་པའི་རྣམ་པ་ལྔ་པོ་དེ་ཐོབ་པའི་རྒྱུར་རྗེས་འཇུག་གིས་ཀྱང་བསྒོམ་པར་བྱ། ཞེས་པའམ། ཡང་ན་མཁས་པ་སངས་རྒྱས་ཀྱིས་ལྷ་བསྐྱེད་པའི་ཆོ་ག་གསུངས་པ་ལྟར་བསྒོམ་ཞེས་པ་སྟེ། དོན་འདི་ལས་ནི་རྒྱལ་བ་ལས། ། ལྷག་པའི་ཚད་མ་གཞན་སུ་ཞིག ། ཞེས་པ་དང་། གནས་གསུམ་པ་ན་འཕོ་བ་ན། ། བསྟན་བཅོས་ལེན་པ་རིགས་ལྡན་ཡིན། །
ཞེས་གསུངས་པ་དེ་ལྟར་ལམ་དུ་གོམས་ན་གདོན་མི་ཟ་བར་མངོན་དུ་གྱུར་ཏེ། འཕགས་པས། ངོ་ཚར་གྱིས་ཀྱང་ཁྱེད་ཅག་གི ། ཇི་ལྟར་བཤད་ལ་འབད་པར་གྱིས། ། དེ་རྗེས་ཀུན་བཟང་སྤྱོད་པ་ནི། ། རང་ཉིད་ཀྱིས་ཀྱང་ལེགས་རྟོགས་འགྱུར། ། ཞེས་གསུངས་སོ། ། དེ་ཉིད་རྒྱུའི་རྡོ་རྗེ་འཆང་དང་མི་འདྲ་བའི་ཁྱད་པར་དང་ངོ་བོ་ལ་སོགས་པ་རྡོ་རྗེ་དབྱིངས་སུ་འཆད་ལ། ཕྱག་མཚན་ཞལ་སོགས་གོང་མ་བཞིན། ། འདི་ཉིད་ཀྱི་དང་པོར་བསྟན་པ་ཡིན་ལ།
ཁྱད་པར། ཟླ་བ་ཆུ་ཤེལ་ནོར་བུའི་འོད། ། ཅེས་པ་ལྟར་ན་རྒྱུ་རྡོ་རྗེ་འཛིན་ནག་པོར་འགྱུར་རོ། ། འདིར་སྟོན་པའི་འཐད་པ་ཡབ་ཀྱི་ཕྱོགས་ལ་འདི་ལྟ་བུས་ཀྱང་བསྐྱེད། ཅེས་ཁྱད་པར་ཤེས་པས་གཞུང་གཞན་ལ་མ་རྨོངས་པ་དང་མངོན་བྱང་གི་རིགས་ཐམས་ཅད་ལྷན་ཅིག་ཏུ་བསྟན་པས་ཟོར་ཡང་བའང་ཡིན་ནོ། ། ཡབ་ཀྱི་ཕྱོགས་ལ་མི་མཉམ་སྦྱོར་ཡང་རུང་ན་འདིས་ཅི་བྱ་ཞེ་ན། དབྱིངས་དང་ཡེ་ཤེས་རྒྱས་གདབ་ཕྱིར། ། རང་བཞིན་གྱིས་དག་རྒྱུ་འབྲས་ཕྱིར། ། ཐིག་ལེའི་རིམ་ཕྱིར་ལུས་སེམས་ཕྱིར། ། དབང་ཕྱིར་དགོངས་པ་བསམ་མི་ཁྱབ། །
ཅེས་བྱ་སྟེ། དབང་ཕྱིར་ནི་རྗེ་བླ་མ་དག་གིས་གཞན་དུ་གསལ་བར་མཛད་ལ། གཞན་དག་ནི་ཐུན་མོང་དུ་མི་གསུང་ནའང་གཞུང་འདི་ཉིད་ཀྱི་གོང་འོག་རྣམས་སུ་ཕལ་ཆེར་ཤེས་པར་ནུས་སོ། ། སྤྱི་དོན་གཉིས་པ་ནི་མཉམ་སྦྱོར་ལའང་རྒྱུའམ་མཚན་མ་ཨ་ལི་ཀ་ལི་དང་། མི་མཉམ་པ་ལ་ཉི་ཟླ་གཉིས་ཏེ་གང་ལྟར་ཡང་ཐབས་ཤེས་རབ་ཀྱི་རང་བཞིན་ལས་ལྷ་ཐམས་ཅད་ཀྱི་སྐུ་རྫོགས་པ་ཉིད་ཡིན་ཏེ། འཇམ་དཔལ་དང་སྤྱན་རས་གཟིགས་དབང་ཕྱུག་ཡབ་ཡུམ་དུ་བསྟན་པ་ལྟ་བུའོ། ། འདི་ནི་བསྐྱེད་ཆོག་ཐམས་ཅད་ལས་ཤེས་པར་བྱའོ། ། གཞན་དག་ནི་གོ་བར་སླ་ལ། སྐུ་མདོག་གཡས་ན་གསང་བའི་དཀར་མོ་དཀར་དང་ཆོམ་རྐུན་མ་སྔོ་བས་ཤར་དང་ནུབ་ཀྱི་མཚམས་དང་། གཡོན་ན་རྡོ་རྗེ་མཁའ་འགྲོ་མ་མར་གད་དང་གྷསྨ་རི་སྔོ་བས་ཤར་དང་ནུབ་ཀྱི་མཚམས་ཀྱི་མའང་མཚོན་ལ་གཞན་ནག་པ་དང་རྒྱ་དཔེ་ལས་གཞན་དུ་སྣང་ཞེས་གསུང་ལ།
རྩ་རྒྱུད་ལས་ཐམས་ཅད་ནག་མོར་གསུངས་པ་ནི། དེ་ཁོ་ན་ཉིད་ལས་མི་འགྱུར་བར་མཚོན་ཅིང་། འདིས་དེ་རྟོགས་པའི་ཐབས་བདེ་སྟོང་གི་རྟེན་ཐིག་ལེ་རྩ་གནས་མཐའ་དག་ལ་བསྡུས་པ་མཚོན་ཞེས་གོང་མ་དག་གསུང་ངོ་། ། གཞན་ཡང་ཆོས་སྐུ་དེ་བཞིན་ཉིད་ལས་མི་འགྱུར་བཞིན་དུ་གཟུགས་སྐུ་སྣ་ཚོགས་ཀྱིས་འཕྲིན་ལས་དུ་མ་མཛད་པ་ལ་སོགས་པ་རྒྱུ་འབྲས་ཐམས་ཅད་ལ་སྦྱར་དུ་རུང་ངོ་། ། དེ་ལྟར་དམ་ཚིག་པ་བསྐྱེད་ནས་སངས་རྒྱས་འཕྲིན་དང་མཉམ་པའི་འོད་ཟེར་ཀུན་ཏུ་སྤྲོ་བས། ཡེ་ཤེས་པ་དགུག་པ་དང་། དབང་སྐུར་གྱི་ལྷ་སྤྱན་དྲངས་པ་དང་། འོད་ཟེར་གྱི་འཕྲིན་ལས་སོགས་པ་སྟེ་མདོར་ན་སྤྱི་དང་མཐུན་པའི་ཡན་ལག་ཐམས་ཅད་རྫོགས་པར་བྱའོ། ། གསུམ་པ་ལས་གསུམ་པའི་བཤད་པའོ།། །། བསྡུས་པའི་དཀྱིལ་འཁོར་རྡོ་རྗེ་དབྱིངས་ཀྱི་རྩ་བའི་རྒྱུད་ནི་འདི་མཐའ་དག་གི་བཤད་རྒྱུད་དུ་བྱས་ན་དེ་ཁོ་ན་ཉིད་བསྡུས་པའི་དང་པོར་སྔོན་བྱུང་དུ་གསུངས་པ་དེ་འདིར་རྗེས་འཇུག་ལ་སྦྱར་བས་གནས་སྐབས་དང་ལྷའི་རྣམ་པ་ཚུལ་མི་འདྲ་ཞིང་ཆོ་ག་དང་གྲངས་ཆ་མཐུན་པ་དང་།
རྡོ་རྗེ་རྩེ་མོ་རིགས་སོ་སོ་བར་ཡང་དེ་བཞིན་ནོ། ། རྣལ་འབྱོར་ཆེན་པོ་ཁོ་ན་ཡིད་སྦྱར་ན་རྡོ་རྗེ་མཁའ་འགྲོའི་དང་པོ་དང་དྲུག་པ་དང་བཅུ་གཉིས་ལ་སྡོམ་པ་བཟུང་བར་ཆ་མཐུན་ལ་བསྐྱེད་ཆོག་གསལ་བར་བྱེད་པ་དང་ལྷའི་རྣམ་པ་ཚུལ་མི་འདྲ་བ་དང་། རྣམ་སྣང་སྒྱུ་དྲར་ཡང་སྡོམ་པ་གཟུང་བ་མ་གཏོགས་པ་དེ་བཞིན་དུ་ཡིན་ལ། སྡོམ་པ་གཟུང་བ་དེ་ཉིད་དང་གཞན་ཐམས་ཅད་དུའང་ཁ་སྐོང་བས་བཤད་པའོ། ། གཞུང་ལ་བཤད་པར་དམ་བཅའ་བ་དང་། དོན་དངོས་གཉིས་ལས། དང་པོ་བདག་མེད་མའི་རྗེས་དེ་ནས་རིགས་ལྔའི་དཀྱིལ་འཁོར་གཅིག་ཏུ་བསྒྲུབ་པས་ཆེན་པོ་མཆོག དེ་ཉིད་སྔོན་བྱུང་གི་རྡོ་རྗེ་དབྱིངས་དང་མཉམ་པའམ་རྣམ་པ་མཚུངས་པས་རྡོ་རྗེ་དབྱིངས་ཞེས་བཤད་དོ། ། གཉིས་པ་ལ་གོང་མ་དག་གིས་ཁྲུགས་སུ་མཛད་པ་ལྟར་ན་བསྙེན་པ་དང་། རྡུལ་ཚོན་གྱིས་བྲི་བའི་ཚུལ་དང་།
གཞན་པ་དེས་བསྒྲེ་བ་གསུམ་ལས། དང་པོ་གསུངས་པ། ཞེས་པ་སྟེ་རང་གིས་བསྒྲུབ་པའི་གནས་སུ་འདུག་ནས་ཞིང་སྤྱན་དྲངས་ལ་ཚོགས་གཉིས་བསགས་པ་པན་ནཱ་བརྗོད་ཅེས་པ་ཡན་ཆད་དོ། ། སྟོང་པའི་ངང་ལས་རྟེན་བསྐྱེད་པ་སྟེང་དང་། ཞེས་པ་ནས། བསམ་པར་བྱའོ་ཡན་ཆད་དོ། ། དེའི་ནང་དུ་གཙོ་བོ་མངོན་བྱང་ལས་བསྐྱེད་པ་དེ་ནས་རང་སེམས་ཞེས་ཏེ་དང་པོ་གཉིས་ལ་རྒྱུ་དེའི་ངོ་བོ། རྣམ་པ་དེའི་ངོ་བོ། ངག་ཏུ་བརྗོད་པ་ལྔ་ལྔ་འོག་མ་གསུམ་ལ། རྣམ་པ།
ངོ་བོ། བརྗོད་པ། གསུམ་གསུམ་ལས་བསྒྲུབ་པ་ཨ་ཧཾ་བསྡུས་པས་བདག་ཉིད་དགེ་ཞེས་པའོ། ། དེའི་སྐུ་མདོག་ཕྱག་མཚན་ཡེ་ཤེས་སེམས་དཔའ་བཞིན་གསལ་བཏབ་ལ། མཁའ་གསང་བྱིན་གྱིས་བརླབ་པ་དེ་ནས་ཞེས་པ་ནས་པད་མའི་སྟེང་དུ་གནས་ཞེས་པས་བསྙོམས་པར་ཞུགས་སྤྱན་དྲངས་ཞལ་དུ་ཞུགས་དབང་གི་གནས་སུ་ཐིག་ལེ་སོ་བདུན་དེ་ས་བོན་ས་བདུན་དུ་གྱུར་ཡི་གེའི་དཀྱིལ་འཁོར་དེ་ཧཱུྃ་གིས་ཐུགས་ཀར་དྲངས་ལ་ས་བོན་སྤྲོ་བསྡུ་ལས་ཕྱག་མཚན་དེས་མཚན་པ་ལས་བསྐྱེད་པའམ་ས་བོན་ཙམ་ལས་རང་གི་གནས་སུ་དགོད་པ་ནི་དེ་བཞིན་གཤེགས་པ་ཐམས་ཅད་བཏོན། ཞེས་པའོ། ། དེ་ནས་གཙོ་བོའི་ཐུགས་ཀར་ཡེ་ཤེས་སེམས་དཔའ་མངོན་བྱང་ངམ་ཚིག་ཙམ་ལས་བསྐྱེད་པ་ཧཱུྃ་གི་སྔགས་ཞེས་པ་དེ་ཉིད་ཀྱིས་དེའི་ཐུགས་ཀར་ཟླ་བ་ལ་ཏིང་ངེ་འཛིན་སེམས་དཔའ་བསྐྱེད་པའང་བསྟན་ལ། རྣམ་པ་ཐམས་ཅད་ཀྱི་མཆོག་ཅེས་པ་མན་ཆད་ཀྱིས་དཀྱིལ་འཁོར་རྒྱལ་མཆོག་གི་རྒྱས་བཤད་དོ། ། གཞན་ཁ་བསྐངས་ལ། ཐུན་བཞི་ལ་སོགས་པས་སྔོན་དུ་བསྙེན་པ་བསྟན་ཏོ། །
འདིའི་ལྟར་ན་བདག་ཉིད་རྣམ་པར་སྣང་མཛད་དུ་བྱས་པ་ཞེས་པ་ནི་དམ་ཚིག་པར་བསྐྱེད་ལ་དེ་ནས་ཧཱུྃ་ལ་ཡེ་ཤེས་སེམས་དཔའ་བསྒོམ་པ་ལ་སོགས་པ་བྱ་ཞེས་པའམ། ཡང་ན་སྤྱིའི་དོན་བསྡུ་བ་སྟེ་བདག་ཉིད་རྣམ་སྣང་ཆེན་པོའི་ཚུལ་གྱིས་བསྙེན་པ་བྱས་ལ། དེ་ནས་རྡུལ་མཚོན་གྱི་ལ་སོགས་པ་བྱ་ཞེས་སྦྱར་རོ། ། རྗེ་བླ་མའི་ཞལ་སྔ་ནས་ནི། བསྙེན་པ་དང་བདག་གི་རྣལ་འབྱོར་ཏིང་ངེ་འཛིན་གྱི་དཀྱིལ་འཁོར་དོན་གཅིག་སྟེ་བསྙེན་པ་གང་སོང་བའི་ལྷ་དེ་ཉིད་ཀྱི་རྣལ་འབྱོར་ལ་གནས་ནས་བསྒྲུབ་མཆོད་ལ་སོགས་པ་བྱེད་པས་སོ། ། དེས་འདིར་ཡང་མི་དཀྲུག་པར་ཆོས་བཞིན་བྱ་སྟེ། ཕྱིའི་དཀྱིལ་འཁོར་བྲི་བ་དང་། ཏིང་ངེ་འཛིན་གྱི་དཀྱིལ་འཁོར་བསྒོམ་པ་དང་། བྲིས་པ་དང་བསྒྲུབ་པ་དང་། གཞན་ལའང་དེས་བསྒྲེ་བའི་ཚུལ་ལོ།
དང་པོ་ལ་བཞི་ལས་ས་མཆོག་དཀྱིལ་འཁོར་བྲི་བའི་གནས་བརྟག་པ་དང་བསླང་བ་སྔོན་དུ་སོང་བས་ལས་དང་བྱ་བ་སྐྱོན་སྦྱང་བ་དང་ཏིང་ངེ་འཛིན་གྱིས་བགེགས་རྩ་བའི་རྒྱུད་དག་ལས་བཤད་པ་བཞིན་སྦྱངས་ནས་ནི། ལྷའི་སྐུ་ཕྱག་རྒྱ་ཆེན་པོས་གཟུང་ཞིང་ཁྲོ་བོའི་ལྟ་བས་ཕྱོགས་ཐམས་ཅད་དུ་བལྟས་ནས་བགེགས་བསྐྲད་ཅིང་བསྲུངས་ལ་དག་པར་བསྒྲུབ་ཅེས་པའོ། ། གཉིས་པ་ཐིག་གིས་བྲི་བ་སར་པ་ལ་སོགས་པས་ལས་དང་ཡེ་ཤེས་ཀྱི་ཐིག་གདབ་པའོ། ། གསུམ་པ་ཚོན་གྱིས་ནང་འཕར་མ་བཞི་ཕྱི་རོལ་གྲུ་བཞི་སྒོ་བཞི་རྟ་བབས་དང་འཁོར་ཡུག་དང་བཅས་པ་བྲི། བཞི་པ་མཚན་མ་དགོད་པ་དཀྱིལ་འཁོར་གྱི་ནང་སོ་སོའི་གནས་སུ་སངས་རྒྱས་ཀྱི་གཟུགས་བརྙན་ནམ་ཕྱག་མཚན་ལ་སོགས་པ་དགོད། སྤྱི་དོན་གཉིས་པ་ལ། བཤད་པར་དམ་བཅའ་བ་དང་། དངོས་གཉིས་ལས། དང་པོ་རྩ་བའི་རྒྱུད་དག་ལས་རྒྱས་པའམ་ཐོར་བུར་གསུངས་པ་དེ་འདིར་སྡུས་ཏེ་བཤད་དོ། ། གཉིས་པ་ལ་གནས་དང་སྔོན་དུ་འགྲོ་བའི་ཆོ་ག་དང་།
དེ་ཁོ་ན་ཉིད་ཏིང་ངེ་འཛིན་བསྒོམ་པ་གསུམ་ལས། དང་པོ་སྔར་བྲིས་པའི་དཀྱིལ་འཁོར་གྱི་ཁང་པར་ཞུགས་ནས་སོང་། གཉིས་པ་ལའང་། བསོད་ནམས་དང་། ཡེ་ཤེས་ཀྱི་ཚོགས་གཉིས་ལས། དང་པོ་ལ་བཞིའི་དང་པོ་ཞིང་སྤྱན་དྲང་བ། བདག་ཉིད་རྡོ་རྗེ་སེམས་དཔར་གསལ་བའི་སྙིང་ཀར་ཨ་ལས་ཟླ་བའི་དཀྱིལ་འཁོར་སྟེང་དུ་ཧཱུྃ་ལས་རྡོ་རྗེ་རྩེ་ལྔ་པ་དཀར་པོ་ཧཱུྃ་གིས་མཚན་པ་ལས་འོད་འཕྲོས་པས་དེ་བཞིན་གཤེགས་པ་ཀུན་སོ་བདུན་སོགས་བླ་མ་དང་བཅས་པ་སྤྱན་དྲངས་ལ་མཆོད་པ་དང་ཕྱག་འཚལ་བ་ལ་སོགས་བདུན་སྔོན་དུ་སོང་བས་འདི་སྐད་ཀྱང་གསོལ་ཏོ། ། སངས་རྒྱས་བླ་མ་དང་རིགས་ལྔ་སྲས་འཁོར་དང་བཅས་པ་ཀུན་བདག་ལ་དགོངས་སུ་གསོལ། བདག་གིས་དུས་འདི་ནས་བཟུང་ནས་ཇི་སྲིད་བྱང་ཆུབ་མ་ཐོབ་ཀྱི་བར་དུ། ཇི་ལྟར་དུས་གསུམ་གྱི་སེམས་ཅན་ཐམས་ཅད་ཀྱི་མགོན་པོ་རྣམས་ཀྱིས་བྱང་ཆུབ་ཀྱི་རྒྱུར་སྨོན་པའི་སེམས་ངེས་པར་བསྐྱེད་པར་མཛད་པ་ལྟར་བདག་གིས་ཀྱང་བསྐྱེད་པར་བགྱིའོ། །
དེའི་སྤྱོད་པ་ལ་འཇུག་པ་མི་དགེ་བ་བཅུ་འཁོར་དང་བཅས་པ་སྡོམ་པའི་ཚུལ་ཁྲིམས་ཀྱི་བསླབ་པ། དགེ་བའི་ཆོས་ཕ་རོལ་ཕྱིན་དྲུག་སྡུད་པ། བསྡུ་བའི་དངོས་པོ་བཞིའམ་གཅིག་གཅིག་གིས་སེམས་ཅན་གྱི་དོན་བྱེད་པ་རྣམ་པ་གསུམ་བརྟན་པར་བཟུང་། ཁྱད་པར་དུ་དཀྱིལ་འཁོར་གྱི་འཁོར་ལོ་བླ་མ་དང་བཅས་པ་དང་ལུས་ངག་ཡིད་གསུམ་ལ་དེར་ཤེས་པ་ཐུན་མོང་མ་ཡིན་པའི་དཀོན་མཆོག་གསུམ་རྣམ་སྣང་སྐུའི་སྟེ་གཞིའམ་རྟེན་ཡིན་ལ་དཀོན་མཆོག་གསུམ་ཡང་ཐར་པའི་རྟེན་ཡིན་པས་དང་པོར་གཟུང་བ་དང་། སྟོང་པ་དང་སྙིང་རྗེ་བརྡའི་རྡོ་རྗེ་དྲིལ་བུ་དང་བཅས་པའི་ལྷའི་ཕྱག་རྒྱ་ཆེན་པོ་ཡང་སྟེ་ཐུགས་གསུང་སྐུའི་དམ་ཚིག་སྟེ་དེ་ཁོ་ན་ཉིད་གསུམ་དེ་དག་སྟོན་པའི་བླ་མ་དང་བཅས་པ་མི་བསྐྱོད་པ་ཐུགས་ཀྱི་དམ་ཚིག་དང་། ཉིན་མཚན་ལན་གསུམ་གསུམ་དུ་ཟང་ཟིང་མི་འཇིགས་ཆོས་བྱམས་པའི་འམ་བྷ་བ་པས། དོན་གསེར་དངུལ་སོགས་དོན་ཆེན་པོ་བུ་དང་བུ་མོ་སོགས་ཡན་ལག་རྐང་ལག་སོགས་ཡན་ལག་ཆེན་པོ་མགོ་དང་རྐང་དང་ཚིལ་ལ་སོགས་ཀྱང་ཟེར་བའི་སྦྱིན་པ་རྣམ་པ་བཞི་རིན་འབྱུང་སེར་སྣ་རྣམ་དག་གི་དམ་ཚིག་དང་། རྒྱུད་སྡེ་བཞི་ཕར་ཕྱིན་གྱི་ཐེག་པ་དང་གསུམ་འོད་དཔག་མེད་ཀྱི་དུང་གི་དང་། སྤྱི་དང་ཁྱད་པར་གྱི་སྡོམ་པ་ཐམས་ཅད་དང་དངོས་སམ་ཡིད་ཀྱིས་མཆོད་པའི་ལས་ཅི་ནུས་སུ་བྱ་བ་དོན་གྲུབ་འཕྲིན་ལས་ཀྱི་སྟེ། རིགས་ལྔའི་དམ་ཚིག་དང་ལྡན་པས།
སྡུག་བསྔལ་གྱི་རྒྱ་མཚོ་ལས་མ་བསྒྲལ་བ་བསྒྲལ་བ་དང་། བདག་འཛིན་གྱི་འཆིངས་པ་ལས་མ་གྲོལ་བ་དགྲོལ་བ་དང་། བརྣག་མི་བཟོད་པའི་སྡུག་བསྔལ་ལས་དབུགས་མ་དབྱུང་བར་དབུགས་དབྱུང་ཞིང་སེམས་ཅན་ཐམས་ཅད་མི་གནས་པ་མྱ་ངན་ལས་འདས་པ་ལ་དགོད་པར་བགྱིའོ། ། ཞེས་གསུང་ལ། ཀུན་དགའ་སྙིང་པོས། རྡོ་རྗེ་རིགས་ཀྱི་སྤང་བྱ་རྣམ་རྟོག རིན་ཆེན་གྱི་སེར་སྣ། པད་མའི་འདོད་ཆགས། ལས་ཀྱི་རིགས་ཀྱི་ལེ་ལོ་སྟེ། དེ་དག་རེ་རེ་ཡང་སྤང་བྱའི་ཆུ་བོ་ལས་མ་བསྒྲལ་བ་སྒྲོལ་བ་ལ་སོགས་པ་ཡིན་ནོ། །
ཞེས་གྲག་ཅིང་། བྷ་བ་བས་ཉོན་མོངས་དང་ཤེས་བྱའི་སྒྲིབ་པ་ཕྲ་མོ་ལས་མ་རྒལ་བ་ཉན་རང་། བདག་འཛིན་ལས་མ་གྲོལ་བ་ཚངས་པ་ལ་སོགས། འོག་མ་གཉིས་སྔ་མ་དང་མཐུན་གང་ལྟར་ཡང་སྡོམ་པའི་བྱེད་ལས་སུ་མཐུན་ཏེ་འདིའི་ལྟར་ན་ལམ་ཐམས་ཅད་དམ་ཚིག་དང་སྡོམ་པའི་ཁོངས་སུ་བསྡུས་པས་ཁས་བླངས་པས་ལམ་ལ་གནས་པར་ཡང་འགྱུར་རོ། ། དེ་ནས་ཚད་མེད་བཞི་བསྒོམས་ལ། ཡེ་ཤེས་ཀྱི་ཚོགས་ནི་ཕྱི་ནང་གི་ཆོས་ཐམས་ཅད་སེམས་དེ་སྒྱུ་མ་དེ་རང་བཞིན་མེད་དེ་རྒྱུ་མཚན་ཆོས་ཅན་དང་པོར་བདེན་པར་མ་སྐྱེས་པས་མཐར་མི་འགག་སྟེ་དེ་ལྟར་སྣང་བ་འཁྲུལ་པར་ཤེས་པའི་ཡིད་ཀྱིས་ངག་ཏུ་ཨ་དྱ་ནུཏ་པན་ནཱ་སརྦ་དྷརྨ་སཾ་ཀྲི་ཏི་བྲ་བྷ་སྭ་ར་སརྦ་དྷརྨ་ཞེས་བརྗོད་པས་སྣང་བ་མ་དམིགས་པར་བསྒོམ་པའོ། ། གསུམ་པ་ལ། རྟེན་གཞལ་ཡས་ཁང་ཟོར་ཡང་བར་དགོངས་ནས་འོག་ཏུ་བསྒྲུབ་པའི་སྐབས་སུ་གསུངས་པ་ལྟར་འདིར་ཡང་སྦྱར་ལ། བརྟེན་པ་ལྷ་བསྐྱེད་པ། དེའི་དབུས་སུ་སེང་གེ་དང་པད་ཟླའི་སྟེང་དུ་མངོན་བྱང་ལྔ་ལས་གཙོ་བོར་བསྒོམ་པ་ནི་གནས་འོག་མིན་དུ་མོས་ལ།
བདག་ཉིད་བསོད་ནམས་དང་ཡེ་ཤེས་ཀྱི་ཚོགས་མཐར་ཐུག་པ་ས་བཅུ་པར་བསམས་ཏེ་དེ་བཞིན་གཤེགས་པ་ཐམས་ཅད་ཀྱི་གདམས་ངག་འདོམས་པར་བསམ་པའམ། འདིར་རང་གིས་མངོན་དུ་བྱ་བར་ཡང་རུང་སྟེ། དང་པོ་གཉིས་ལ་ངག་ཏུ་བརྗོད་པ། རྣམ་པ། ངོ་བོ། མཚན་པ། དེའི་ངོ་བོ་ལྔ་ལྔ་ལས་དང་པོ་ཨོཾ་ཙིཏྟ་ཞེས་པ་སྟེ་སེམས་སོ་སོར་རྟོགས་པར་བགྱིའོ། ། མངོན་བྱང་དང་པོ་མངོན་དུ་བྱ་བར་འདོད་པའི་རང་སེམས་དེ་ཉིད་སྔགས་འདིས། རང་བཞིན་འོད་གསལ་དྲི་མ་བློ་བུར་བས་དག་པའི་མཚོན་བྱེད་རྣམ་པ་ཟླ་བ་ལྟར་བལྟ་སྟེ་རྗོད་པ་དང་རྣམ་པའོ། ། ངོ་བོ་བསོད་ནམས་དང་ཡེ་ཤེས་ཀྱི་ཚོགས་ཡོངས་སུ་རྫོགས་པའི་དཀྱིལ་འཁོར་ཡང་།
བྱས་ཆེས་དག་པ། དེ་ཉིད་འོག་ཏུ་མཆོག་ཏུ་ཤེས་བྱའི་སྒྲིབ་པའི་རྟོག་པ་བག་ཉལ་འཇོམས་ཤིང་། ཉོན་མོངས་ཀྱི་དྲི་མ་ཐམས་ཅད་དག་པའོ། ། དཔེ་ནམ་མཁའ་རྡུལ་ལ་སོགས་པའི་དྲི་མ་མེད་པ་ལྟ་བུའོ། ། ཚོགས་རྫོགས་ཤིང་སྤང་བྱས་དག་པས་མཐའ་གཉིས་སུ་དོགས་པ་ལ་སོགས་པའི་ཡིད་གཉིས་ཀུན་ལས་རྣམ་པར་གྲོལ་ཏེ། ཡོན་ཏན་ཐམས་ཅད་ཀྱི་རྟེན་བྱེད་ཅིང་ཤེས་བྱ་ལ་མ་རྨོངས་ཀྱང་རྟོག་པ་མེད། ཅེས་པ་སྟེ་བདག་མེད་མའི་སྐབས་སུ་བཤད་དོ། ། མཚན་པ་སངས་རྒྱས་ཀུན་གྱི་ཡོན་ཏན་གྱི་རྟེན་བྱེད་པའི་ཡེ་ཤེས་དེ་གཞན་དོན་དུ་མཚན་སུམ་ཅུ་རྩ་གཉིས་ཀྱིས་སྤྲས་པའི་སྐུར་སྣང་བ་ལམ་དུ་བྱེད་པའི་སྐབས་འདིར་ཨ་ལའི་གཟུགས་ཕྲག་གཉིས་སོ། ། དེའི་ངོ་བོར་དེར་མོས་པ་བྱ་སྟེ། སངས་རྒྱས་ཀུན་གྱིས་ཡོན་ཏན་གནས་སོ། །
ཤེལ་དང་ཟླ་བ་ཁ་དོག་ཡིན་ལ་ཞུས་ལན་གཉིས་ཀྱིས་གྲུ་གསུམ་ཟླ་བའི་རྣམ་པ་མི་འདྲ་བ་བཤད་པའོ། ། གཉིས་པའི་རྗོད་པ་སེམས་འོད་གསལ་བ་སྔ་མ་དེ་ཉིད་གདུལ་བྱ་དང་ཕྲད་ན་མཉམ་པར་དོན་བྱེད་པ་ལ་དགའ་བའི་རྒྱུར་མངོན་བྱང་གཉིས་པ་ལྔ་དང་འདིས་བསྒོམ། བོ་དྷ་ཙིཏྟ་ཏེ་དེ་ཉིད་བྱང་ཆུབ་སེམས་ཉིད་བསྐྱེད་བགྱིའོ། ། དེ་སྐད་བྱས་པའི་རྗེས་སུ། རྣམ་པ་ཟླ་བའི་སྔ་མ་སྟེང་དུ་ཟླ་བ་དྲུག་གྲུ་གསུམ་གཉིས་པའོ། ། ངོ་བོ་སྡུག་བསྔལ་ཅན་གྱི་སེམས་ཅན་ཐམས་ཅད་མཉམ་པར་རྗེས་སུ་འཛིན་པའི། མི་མཉམ་པར་འཛིན་པའི་ཉོན་མོངས་ཐམས་ཅད་ངེས་པར་ཟིལ་གྱིས་གནོན་པའོ། ། མཚན་པ་ཀ་སོགས་ཀྱི་གཟུགས་བརྙན་ལྟ་བུའི་རྣལ་འབྱོར་ནི་རང་གི་སེམས་ཀ་ལི་བཞི་བཅུ་ཕྲག་གཉིས་སུ་སྣང་བས་འཇུག་པའོ། ། དེའི་ངོ་བོ་སངས་རྒྱས་ཀྱི་ཡོན་ཏན་དཔེ་བྱད་བཟང་པོ་བརྒྱད་ཅུའོ། ། དེ་ཉིད་ནང་དུ་དགེ་བའི་ཆོས་རང་གཞན་མཉམ་པར་རྟོགས་པའི་ཡོན་ཏན་གྱིས་གང་བས་གཞན་ལ་དེ་ལྟར་སྣང་ཞེས་སྦྲེལ་བའོ། །
འོག་མ་གསུམ་ལ། རྗོད་པ། རྣམ་པ། ངོ་བོ་གསུམ་གསུམ་ལས། གསུམ་པའི་བརྗོད་པ་ཨོཾ་ཏིཥྛ་བཛྲ་སྟེ་རྡོ་རྗེ་བདག་ལ་ནོས་ཤིག་གམ་བརྟན་པར་བགྱིའོ། ། ཞེས་པ་འདིའི་སྔགས་ཀྱི་རྣམ་པ་དེ་ལ་ཞེས་པ་སྔ་མ་གཉིས་ཀྱི་དབུས་སུ་ཧཱུྃ་ལས་རྡོ་རྗེ་རྩེ་ལྔ་པ་འོད་ཟེར་དཀར་པོ་འཕྲོ་བ་བསྒོམ་པར་བྱ། དེ་བཤད་པ་འོག་གི་རྐང་པ་གཉིས་སོ། ངོ་བོ་ཀུན་ཏུ་བཟང་པོའི་སེམས་བསྐྱེད་པ་སྔ་མ་གཉིས་བརྟན་པར་བྱེད་པའི་རྒྱུ་དེ་ཉིད་ཐོག་མཐའ་མེད་པའི་རྡོ་རྗེའི་གཟུགས་བརྙན་ལམ་དུས་སུ་བླང་དོར་གྱི་དེ་ཉིད་རིག་པས་བྱང་ཆུབ་ཀྱི་ཆེད་དུ་སྤྱོད་པ་བླ་མེད་སྤྱད་པས་འབྲས་བུའི་དུས་སུ་དེའི་ས་ཤེས་བྱ་རང་དང་སྤྱིའི་མཚན་ཉིད་ཕྱིན་ཅི་མ་ལོག་པར་སོ་སོར་རྟོགས་པ་ཟག་མེད་ཀྱི་ཡེ་ཤེས་ཡིན་ཞེེས་པའོ། ། བཞི་པའི་བརྗོད་པ་ཨོཾ་བཛྲ་ཨཏྨ་ཀོ་ཧཾ་རྡོ་རྗེའི་རང་བཞིན་བདག་ཡིན། ཞེས་པ་འདི་ནི་སྔགས་ཀྱི་རྣལ་འབྱོར་གྱིས་སོ། །
རྣམ་པ་རྡོ་རྗེའི་ལྟེ་བ་ལས་འོད་ཟེར་སྤྲོ་བས་མཆོད་ཅིང་དོན་བྱས་ཏེ་བསྡུ་བས་གཅིག་ཏུ་འདྲེས་པར་བྱའོ། ། ངོ་བོ་ནམ་མཁའི་ཁམས་ཐམས་ཅད་ཀྱི་ཚད་དུ་འོད་ཀྱིས་གང་བས་སེམས་ཅན་གྱི་དོན་བྱ་བ་གྲུབ་པ་དང་ཚུར་འདུས་པས་རྡོ་རྗེའི་ལུས་ཏེ་སངས་རྒྱས་ཐམས་ཅད་ཀྱི་མཛད་པ་གཅིག་ཏུ་འདྲེས་ཤིང་གཡོ་བ་མེད་པའི་བདག་ཉིད་ལམ་དུ་བྱེད་པའི་སྔགས་པས་བསྒོམ་པར་བྱའོ། ། ལྔ་པའི་བརྗོད་པ་ཨོཾ་ཡ་ཐ་སརྦ་ཏ་ཐཱ་ག་ཏ་སྟ་ཐཨ་ཧཾ་དེ་བཞིན་གཤེགས་པ་ཐམས་ཅད་ཇི་ལྟར་བ་བདག་ཀྱང་དེ་ལྟའོ། ། ཞེས་པས་དེའི་སྔགས་ཀྱིས་སྐུ་རྫོགས་པར་བསྒོམ་པར་བྱའོ། ། རྣམ་པ་ཆོས་སྐུ་དང་མཛད་པ་གཅིག་ཏུ་འདྲེས་པ་དེ་ལས་མ་གཡོས་པར་ཡང་ནས་རྡོ་རྗེ་སེམས་དཔའ་གཟུགས་སྐུའི་ཡོན་ཏན་མཚན་དཔེ་ལ་སོགས་པའི་རྣམ་པ་ཀུན་རྫོགས་པའི་མཆོག་དང་ལྡན་པ་རྡོ་རྗེ་མཁའ་འགྲོ་ལས། ང་ཡང་འདོད་པའི་ངོ་བོ་མཆོག ། སངས་རྒྱས་ཀུན་གྱིས་བྱིན་གྱིས་བརླབས། ། བདག་ཀྱང་ཆོས་ཀྱི་སྐུ་མཆོག་སྟེ། ། སངས་རྒྱས་ཀུན་གྱི་བདག་པོ་ཉིད། ། ཅེས་པ་ལྟར།
སངས་རྒྱས་རྣམས་ཀྱི་ཆོས་ཀྱི་སྐུ་ཕར་ཕྱིན་དྲུག་རྫོགས་པ་ལ་སོགས་པའི་གཟུགས་བརྙན་དུའོ། ། ངོ་བོ་སངས་རྒྱས་ཀུན་གྱི་དབྱིངས་དང་ཡེ་ཤེས་དབྱེར་མེད་པའི་ཆོས་སྐུ་གང་ཡིན་པ་དེ་ནི། དབྱིབས་དང་ཁ་དོག་ཏུ་སྣང་བ་མེད་ཅིང་མདོ་ལས། དེ་བཞིན་གཤེགས་པའི་རྣམ་པར་གྲོལ་བའི་ཡེ་ཤེས་གཟིགས་པ་ལ་མ་གཟིགས་པའི་གནས་མེད་ཅེས་པ་ལྟར་མཚན་རྟོག་གི་གནས་མེད་པའམ། ཡང་ན་མཐའ་གཉིས་ལ་མི་གནས་པའང་ཡིན་ནོ། ། སྔར་རང་རྒྱུད་ལ་མ་སྐྱེས་ཀྱང་གསུང་ན། ལས་དང་ཉོན་མོངས་ལས་མ་སྐྱེས། ཟག་བཅས་ཀྱི་རྒྱུ་རྐྱེན་གྱིས་མ་བྱས། གློ་བུར་གྱི་དྲི་མ་བག་ཆགས་དང་བཅས་པ་དག་པ་ཉིད། དངོས་པོ་དང་དེ་མེད་པ་ལ་སོགས་པ་མཐའ་ཐམས་ཅད་སྤངས་པ།
གཅད་དང་གཞིག་པར་བྱར་མེད་ཅེས་པས་གཅད་མེད་དབྱེར་མེད་ས་བཅུ་པས་ཀྱང་བསམ་པར་དཀའ་བས་གཟུང་དུ་མེད། དེ་དག་གི་འཐད་པ་དེ་བཞིན་གཤེགས་པ་ནི་ཆོས་ཀྱི་སྐུར་བལྟ་ཡི་གཟུགས་ཀྱི་སྐུར་མི་བལྟ། ཞེས་པས་གཟུགས་མེད་པ། རྡོ་རྗེ་དེ་བཞིན་ཉིད་དང་ཡེ་ཤེས་དབྱེར་མེད་པའི་བདག་ཉིད་དུ་གྱུར་པ་དེ་མི་ཤིགས་པས་རྡོ་རྗེའི་སྐུ་རྟོགས་པ་མཐར་ཐུག་པས་དེའི་གོང་ན་གཞན་མེད་དེ་མདོ་ལས། དེ་བཞིན་གཤེགས་པ་རྣམས་དང་མཉམ་པས་མཉམ་པའང་མེད་ན་ལྷག་པ་ལྟ་ཅི་སྨོས་ཞེས་གསུངས་སོ། ། དེ་རྣམས་བསྡུས་པས་མེ་ལོང་ལྟ་བུའི་ཡེ་ཤེས་ཡོན་ཏན་ཐམས་ཅད་ཀྱི་རྟེན་གྱིས་ན་སྐུ་དང་། དེ་བཞིན་ཉིད་ལས་མ་གཡོས་བཞིན་དུ་སེམས་ཅན་ཐམས་ཅད་ལ་མཉམ་པར་འཇུག་པའི་ཡེ་ཤེས་སངས་རྒྱས་ཁོ་ན་ལས་གཞན་དུ་གསང་བ། དུས་དང་གནས་སྐབས་ཐམས་ཅད་དུ་སེམས་ཅན་གྱི་དོན་ལ་སྤྱོད་ཅིང་ནན་ཏན་དུ་མཛད་པ་དང་། དབྱིངས་དང་ཡེ་ཤེས་ཐ་མི་དད་སངས་རྒྱས་ཐམས་ཅད་ཀྱི་སྤྱོད་ཡུལ་དང་། ཆོས་རང་དང་སྤྱིའི་མཚན་ཉིད་ཕྱིན་ཅི་མ་ལོག་པར་སོ་སོར་རྟོགས་པའི་ཡེ་ཤེས་ལྔ་ནི་འཁོར་འདས་ཀྱི་ཆོས་ཐམས་ཅད་མངོན་པར་རྫོགས་པར་བྱང་ཆུབ་པའི་རྣམ་པའམ་ངོ་བོ་ཡིན་ལ།
རང་དོན་ཆོས་སྐུ་ཆོས་ཀྱི་དབྱིངས་ཀྱི་ཡེ་ཤེས་དང་། གཞན་དོན་དག་པའི་ས་པ་ལ་སྣང་བ་ལོངས་སྐུ་ཡེ་ཤེས་གསུམ་གྱིས་བསྡུས་པ་དང་། ཐུན་མོང་དུ་སྣང་བ་བྱ་བ་གྲུབ་པའི་ཡེ་ཤེས་སྤྲུལ་སྐུ་ཡིན་པས་རང་གཞན་གྱི་དོན་གྱིས་གྲངས་ལྔར་ངེས་པ་དེར་དུས་གསུམ་གྱི་སངས་རྒྱས་ཀུན་མཚན་ཉིད་གཅིག་པའི་བདག་ཉིད་རང་གི་དགེ་བ་མཐར་ཐུག་ཅིང་གཞན་དེ་ལ་སྦྱོར་བའི་བདག་རྐྱེན་ཡིན་ཞེས་པའོ། ། སྐུ་མདོག་ཕྱག་མཚན་སོགས་འོག་ཏུ་འཆད་པ་ལྟར་གསལ་གདབ་སྟེ། དང་པོ་སྦྱོར་བའི་ཏིང་ངེ་འཛིན་ཏོ། ། ཏིང་ངེ་འཛིན་གཉིས་པའི་དོན་དུ་མཁའ་གསང་བྱིན་གྱིས་བརླབ་པ་དེ་ནས་ཞེས་པ་ལ་མིང་ནི་རྣམ་པ་དང་ངོ་བོ་ཅི་ལགས་ཞེས་པའོ། ། ལན་ནི་རྡོ་རྗེའི་རྣམ་པ་རྩེ་ལྔ་པ་ལྟེ་བར་ཧཱུྃ་གིས་མཚན་པ་ཡིན་ལ། ངོ་བོ་ཡེ་ཤེས་ལྔ་དང་རིགས་ལྔ་དང་ཆོས་སྐུ་སྤྲོས་པ་དང་བྲལ་བས་དེ་བཞིན་གཤེགས་པ་ཀུན་ནོ། ། ལ་རྒྱུ་མཚན་གྱི་བདུན་པ་སྟེ་དེ་དག་གི་མཚོན་བྱེད་དུ་གནས་པའི་རྣམ་པར་བསྒོམ་ཞེས་པའམ་ཡང་ན་གཉིས་པར་ཡང་རུང་ངོ་། ། པད་མའི་རྣམ་པ་མ་དམར་པོ་འདབ་བརྒྱད་ཨས་མཚན་པ་ཡིན་ལ།
ངོ་བོ་དེ་བཞིན་ཉིད་སྤྲོས་པ་དང་བྲལ་བ་ཆོས་ཅན་ཐམས་ཅད་ལ་གནས་ཀྱང་དེ་དག་གི་ཉེས་པས་མ་གོས་པ་པདྨ་འདམ་ལས་སྐྱེས་ཀྱང་དེས་མ་གོས་པ་དང་དུས་ཐམས་ཅད་དུ་སྐྱེ་བ་མེད་པ་ཨའི་རང་བཞིན་དེའི་མཚོན་བྱེད་ལྷ་མོ་ལ་ལྡན་པར་བསྒོམ་པའོ། ། སྙོམས་པར་ཞུགས་པ་དེའི་རྡོ་རྗེ་ཐབས་པདྨ་ཤེས་རབ་ཀྱི་སྟེང་དུ་གནས་ཏེ། སྟེང་དང་འོག་ཏུ་སྙོམས་པར་འཇུག ། ཅེས་བཤད་དོ། ། དེ་ལས་དེ་བཞིན་གཤེགས་པ་ཐམས་ཅད་སྤྱན་དྲངས་ཞལ་དུ་ཞུགས་ཏེ་ཞུ་བའི་ཐིག་ལེ་ས་བོན་དུ་གྱུར་པ་རང་རང་གི་གདན་གྱི་སྟེང་དུ་སྤྲོས་པ་ལས་སྐྱེད་པའི་རྡོ་རྗེ་ཆོ་གའམ་མངོན་བྱང་ལས་ཀྱང་རུང་སྟེ་འཁོར་གྱི་དེ་བཞིན་གཤེགས་པ་སོ་དྲུག་པོ་ཐམས་ཅད་བཏོན་ཏེ་གསལ་གདབ་པ་ནི་འོག་ནས་འབྱུང་བ་བཞིན་ཏེ། དཀྱིལ་འཁོར་རྒྱལ་པོ་མཆོག་གོ ། དེ་དག་གིས་ནི་ལྷའི་དབང་པོས་ཞུས་པ་ལས། ཨེ་ནི་པདྨ་ཞེས་བཤད་ལ། ། ཝྃ་ནི་རྡོ་རྗེ་ཉིད་ཡིན་ནོ། ། ཐིག་ལེ་དེར་ནི་ས་བོན་ཏེ། །
དེ་ལས་འགྲོ་བ་གསུམ་རྣམས་སྐྱེ། ། ཨེ་ནི་ཤེས་རབ་ཉིད་གྱུར་ལ། ། ཝྃ་ནི་རབ་དགའི་བདག་པོ་འོ། ། ཐིག་ལི་མི་ཤིགས་དེ་ཉིད་ཏེ། ། དེ་ལས་ཡི་གེ་ཉིད་ཀྱང་སྐྱེས། ། ཆོས་ཀྱི་ཕྱག་རྒྱ་ཡི་གེ་གཉིས། ། དེ་ཉིད་ཤེས་པ་གང་གི་ཤེས། ། དེ་ནི་སེམས་ཅན་ཐམས་ཅད་ལ། ཆོས་ཀྱི་འཁོར་ལོ་སྐོར་བྱེད་འགྱུར། ། འགྲོ་བ་གང་གིས་ཡི་གེ་གཉིས། །
མི་ཤེས་རྟག་ཏུ་འདོན་པ་དག ། དེ་ནི་སངས་རྒྱས་ཆོས་རྣམས་ལས། ། ཕྱི་རོལ་སྦྱོར་སྤངས་ཐུབ་པ་བཞིན། ། ཞེས་གསུངས་པ་ལྟར་རྒྱུ་འབྲས་དབྱེར་མེད་པ་དེར་ཤེས་པས་ལམ་དུ་བྱ་བར་བསྟན་པ་ཡིན་ཏེ། གཞུང་ལུགས་ལ་རྒྱབ་ཀྱིས་ཕྱོགས་ཤིང་ཡང་དག་པའི་གདམས་ངག་དང་བྲལ་བ་རྣམས་ཀྱིས་རྟོགས་དཀའོ། ། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་ཅིང་། ཡེ་ཤེས་འཁོར་ལོ་དགུག་གཞུག་བྱས་ལ། དབང་བསྐུར་ནས་རིགས་བདག་གིས་རྒྱས་གདབ་སྟེ་བསྙེན་བསྒྲུབ་བཞིའམ། ཡན་ལག་དྲུག་རྫོགས་པར་བྱས་ལ། བཟླས་པ་ལ་སོགས་པས།
ལས་རྒྱལ་པོ་མཆོག་གི་ཏིང་ངེ་འཛིན་ཏོ། ། དེ་ནས་སྣོད་བཅུད་གཞལ་ཡས་ཁང་ལྷ་དང་བཅས་པ་ཐམས་ཅད་བདག་ཉིད་ལ་བསྡུས་ལ་རྣམ་པར་སྣང་མཛད་ཆེན་པོ་རྡོ་རྗེ་འཆང་དུ་བྱས་ནས་རྡུལ་ཚོན་གྱི་དཀྱིལ་འཁོར་བསྒྲུབ་པར་བྱའོ་ཞེས་པ་བར་སྐབས་ཀྱི་ཚིག་གོ ། གསུམ་པ་ནི་དེ་ལྟར་བདག་གཙོ་བོའི་ང་རྒྱལ་གྱིས་ཤར་སྒོར་འདུག་སྟེ་སྭ་བྷ་བའི་སྔགས་ཀྱིས་རྡུལ་ཚོན་སྟོང་པ་ལས་སྟེང་དང་འོག་ཏུ་སྔགས་ཀྱི་ཡི་གེ་བཀོད་ལ་ཞེས་པས་ཧཱུྃ་ཡཾ་ཧཱུྃ་ལས་རླུང་གི་དཀྱིལ་འཁོར། དེ་བཞིན་དུ་རཾ་བཾ་ལཾ་ལས་འབྱུང་པ་བཞིའི་སྟེང་དུ་ཧཱུྃ་སུཾ་ཧཱུྃ་གི་ཆོ་གས་རི་རབ། དེའི་སྟེང་དུ་པཾ་ལས་སྣ་ཚོགས་པད་མར་རཾ་ལས་ཉི་མའི་དཀྱིལ་འཁོར། དེར་ཧཱུྃ་ལས་སྣ་ཚོགས་རྡོ་རྗེ་དེས་མཚན་པ་ལས་སྲུང་འཁོར་གྱི་དབུས་སུ་ཨེ་ལས་ཆོས་འབྱུང་གྲུ་གསུམ་རྒྱ་ཆེན་པོ་བསྐྱེད་ལ་དེའི་ནང་དུ་བྷྲུཾ་ཙམ་ལས་གཞལ་ཡས་བསྒོམ་ཞེས་གོང་མ་དག་གསུང་ལ། ཆོས་འབྱུང་གི་ནང་དུའང་འབྱུང་བ་རིམ་བརྩེག་ལས་བསྒོམ་པར་མངོན་སྟེ་ཉི་མའི་རྗེས་ལ་རླུང་དང་མེ་ཞེས་སོགས་སྨོས་པས་སོ་སྙམ་དུའང་བསམ་མོ། ། མཚན་ཉིད་ནི་ཤེས་པར་ཟད་ལ། འཕར་མ་བཞི་པ་སྒོ་གསུམ་རྩེག་གོ་ཞེས་གསུངས་སོ། ། དེ་ཉིད་བསྡུས་པ་ལ་སོགས་པ་ནས་རྩ་བའི་ལྷ་སོ་བདུན་ལ་གྲུ་བཞི་སྒོ་བཞི་པ་རྐྱང་དུ་གསུངས་ལ་འདི་ཉིད་ལས་ཀྱང་སྒོ་བ་བཞི་ལས་མ་བཤད་པས་རྐྱང་པར་ཡང་མངོན་མོད་ཀྱི།
ལག་ལེན་གསུང་བཞིན་དུ་བྱའོ། ། དེ་ནས་སྔར་བསྟན་པ་བཞིན་མཁའ་གསང་བྱིན་གྱིས་བརླབ་སྙོམས་པར་ཞུགས། ཧཱུྃ་གི་འོད་ཟེར་གྱིས་དེ་བཞིན་གཤེགས་པ་སྤྱན་དྲངས་ཞལ་དུ་ཞུགས། ཐུགས་ཀར་ཞུ་བ་ལས་རྟེན་དང་བརྟེན་པར་བཅས་པ་བསྐྱེད་པ་ནི། རང་གི་སྙིང་ཁར་ཟླ་བའི་དཀྱིལ་འཁོར་ཁ་སྦྱར་གྱི་དབུས་སུ་སྔགས་ཧཱུྃ་དེ་གྱུར་པ་ལས་རྡོ་རྗེ་རྩེ་ལྔ་པ་ཧཱུྃ་གིས་མཚན་པ་ལས་སངས་རྒྱས་ཐམས་ཅད་ཀྱི་རང་བཞིན་དུ་སྤྲོ་བསྡུ་ལས་གཅིག་ཏུ་གྱུར་པ་མངོན་བྱང་ལས་རྡོ་རྗེ་སེམས་དཔའ་བསྐྱེད་པའམ་ཡང་ན་རྡོ་རྗེ་ཆོ་ག་ལས་ཀྱང་རུང་སྟེ་རྡོ་རྗེ་དེ་ཉིད་གྱུར་པ་ལས་ཞེས་ངེས་གཟུང་དུ་གསུངས་པས་སོ། ། པད་མ་ལ་བཞུགས་ཞེས་པས་གཙོ་བོ་ཡབ་ཡུམ་བསྐྱེད་པ། དགྱེས་པའི་དཀྱིལ་འཁོར་བསྒོམ་ཞེས་པས་མི་གསུང་ཡང་རྟེན་ཡང་བསྒོམ་པར་གསལ། རྣམ་པ་ཐམས་ཅད་ཀྱི་མཆོག་དང་ལྡན་པའི་དཀྱིལ་འཁོར་པའང་རབ་ཏུ་བརྟག་ཅེས་པས་འཁོར་ཐིག་ལེ་ལས་ས་བོན་དེ་གྱུར་པ་ལས་བསྐྱེད་ལ། དེ་ནས་མངལ་སྐྱེས་ཀྱི་རྟོག་པ་སྦྱང་པའི་ཕྱིར་དབང་གི་གནས་ནས་ཐོག་མར་རྟེན་དེ་ནས་རང་སྔར་དབུས་བསྒོམས་ནས་གཙོ་བོ་རང་ལ་བསྟིམ་སྟེ་གཞུང་ལ་ནི་དེར་གསལ་ལོ། ། རང་ཤར་སྒོར་ཡིན་ན་ཕྱུང་ལ་དབུས་སུ་སེང་གེ་དང་པད་མ་དང་ཟླ་བའི་སྟེང་དུ་བཞག་གོ །
འཁོར་ཤར་དུ་ནི་རྣམ་པར་སྣང་མཛད། ཅེས་པའི་རིགས་བཞི་ཡུམ་བཞིའི་ས་བོན་དང་སྐུ་མདོག་དང་ཕྱག་མཚན་རྐྱང་བསྒྲུབ་ཀྱི་སྐབས་བཞིན་ནོ། ། གཉིས་པ་ལ་དྲག་མོ་ལ་སོགས་པ་མཚན་ཉིད་ཕྱག་དྲུག་པའི་སྐབས་སུ་བཤད་པ་འདིར་ས་བོན་ཨོ་ཨཱཽ་ཨེ་ཨཱཻ་བོར་བ་བརྒྱད་ལས་སོ། ། བྲི་བ་དེ་དག་ལས་འཕར་མ་གསུམ་པའི་མཚམས་སུ་དཀར་སེར་དམར་ལྗང་བའོ། ། ཕྱོགས་ཤར་དུ་བྱམས་པ་དང་སའི་སྙིང་པོ། ལྷོར་ཕྱག་ན་རྡོ་རྗེ་དང་ནམ་མཁའི་སྙིང་པོ། ནུབ་ཏུ་སྤྱན་རས་གཟིགས་དང་འཇམ་པའི་དབྱངས། བྱང་དུ་སྒྲིབ་པ་ཀུན་སེལ་དང་ཀུན་ཏུ་བཟང་པོ་རང་གི་མཚན་མ་འཛིན་པའོ། ། འཕར་མ་བཞི་པའི་མེའི་མཚམས་ནས་མེ་ཏོག་མ་སོགས་མདོག་སྔ་མ་དང་མཚུངས་ལ་མཆོད་པ་བརྒྱད་པོ་རང་གི་མིང་ལག་ན་འཛིན་པའོ། ཕྱོགས་སུ་སྒོ་མ་བཞི་ཤེས་པར་སླའོ། །
ཛ་ཧཱུྃ་བཾ་ཧོ་ཞེས་པས་དེ་དག་གི་ས་བོན་དང་། ལས་ཡེ་ཤེས་པ་དགུག་པའང་བསྟན་ཏེ་ཡན་ལག་ཐམས་ཅད་རྫོགས་པར་བྱས་ལ་བདག་ཉིད་འཇུག་པ་ལ་སོགས་པ་སྔར་བསྟན་ཅིང་ཕྱི་མ་ལས་སྟོན་པ་ལྟར་བྱའོ། ། སྤྱི་དོན་བཞི་པ་རྡུལ་མཚོན་ཇི་ལྟ་བ་དེ་ལྟར་བཀོད་པ་ལུགས་མ་དང་། བྱས་པ་འཛུང༵ས་པ་དང་། སོགས་རི་མོ་དང་འཇིམ་པ་ལ་བྱས་པ་རྣམས་ལ་ཡང་བདག་གི་རྣལ་འབྱོར་སྔོན་དུ་སོང་བས་ཕྱིའི་དཀྱིལ་འཁོར་བསྒྲུབ་ཅིང་མཆོད་པ་ལ་སོགས་པ་བྱ་ཞེས་པའོ། ། བརྒྱད་པ་དྲག་པོའི་གདན་ཅན་རྩ་བའི་རྒྱུད་མཉམ་སྦྱོར་ལས་རྟོག་པ་ལྔ་པ་ལས་མི་བསྐྱོད་པའི་དབྱུགས་དབྱུང་བར་དཀྱིལ་འཁོར་དེ་ས་བོན་དང་དུར་ཁྲོད་ཁ་བསྐང་བས་དང་། ཀྱཻ་རྡོ་རྗེ་དང་པོའི་གསུམ་པར་ཕྱག་གཉིས་པའི་འཁོར་ཚུལ་མི་འདྲ་ཞིང་། དུར་ཁྲོད་གསལ་བར་བཤད་པའི་རྒྱུད་དོ། ། གཞུང་ལ་བདུན་ལས་དང་པོ་སྔོན་འགྲོ་ཧེ་རུ་ཀ་གསུམ་གྱི་སྐབས་བཞིན་དུ་བྱས་ལ། སྟོང་པ་ལས་སྲུང་འཁོར་དུར་ཁྲོད་དང་བཅས་པའི་དབུས་ཆོས་འབྱུང་གི་ནང་དུ་བྷྲུཾ་ཙམ་མམ་འབྱུང་བ་རིམ་བརྩེགས་ལས་ཀྱང་རུང་སྟེ་གཞལ་ཡས་ཁང་གོང་མ་ལྟ་བུ་གྲུ་བཞི་སྒོ་བཞི་པ་ནང་དེའི་ཕྱེད་འཕར་མ་གཉིས་པའོ། །
དེའི་ནང་དུ་ཟླ་བ་ཕྱེད་པའི་དབྱིབས་ནི་རྡོ་རྗེ་ཅན་གྱི་ཟླ་ཕྱེད་འདྲ་ཞེས་པས་ཟླ་བ་ཕྱེད་པ་ལ་ཐིག་བཞི་བཏབ་པས་ལེ་རྩེ་དགུ་པའི་རྡོ་རྗེའི་གདུང་བསྣོལ་བ་ལ་ཀ་བ་བརྒྱད་ཀྱིས་མཛེས་པ་ཞེས་བླ་མ་ཁ་ཅིག་བཞེད་ལ། ཟླ་བ་ཕྱེད་པའམ་རླུང་གི་དཀྱིལ་འཁོར་ལྟ་བུའི་ཐོད་པའི་སྟེང་དུ་ཉི་མ། དེའི་སྟེང་དུ་དྲག་པོ་ལ་སོགས་པ་སྟེ་ལྷ་མོ་རྣམས་ཀྱི་གདན་ཡང་ཐོད་པ་ཉིད་དོ། ། རིམ་མོ་བཞིས་སྐོར་བ་ལ་ཁ་ཅིག་ཧ་ར་ཧ་ར་ཞེས་དྲ་བ་དང་དེ་ཕྱེད་པ་ལ་ཡི་གེ་བཞི་ཡོད་པས་ཟེར་བ་ནི་གྱི་ནའོ། ། འདིར་རྡོ་རྗེའི་ར་བ་དང་། མེ་རི་ལ་ཕྱི་ནང་གི་རི་མོ་བཞིའམ་ཡང་ན། ཉི་མའི་དཀྱིལ་འཁོར་པད་མ་རྡོ་རྗེ་ར་བ། མེ་རི་སྟེ་བཞིའོ། ། ལྷ་དགོད་པ་དབུས་སུ་ཧྲི་ལས་དྲག་པོའི་གདན་ཅན་ནོ། ། ཤར་དུ་ཧྲི་ལས་གཽ་རཱི།
ལྷོར་ཧི་ལས་ཙཽ་རཱི། ནུབ་ཏུ་གི་ལས་བྷེ་ཏ་ལིའམ་རྨོངས་བྱེད་མ། བྱང་དུ་ཛི་ལས་གྷསྨ་རིའམ་རོ་ལངས་མ། མེར་ཧྃ་ལས་རི་ཁྲོད་མའམ་པུཀྐ་སི། བདེན་བྲལ་དུ་ཛི་ལས་ཙནྡ་ལི། རླུང་དུ་མྃ་ལས་གཡུང་མོའམ་གྷསྨ་རི། དབང་ལྡན་དུ་ཧྃ་ལས་པུཀྐ་སིའམ་ཧེ་ཀ་དང་མཚུངས་མའོ། ། ཕྱི་རོལ་གྱི་བརྒྱད་སྔ་མ་བཞིན་ནོ། ། དུར་ཁྲོད་བརྒྱད་ཀྱི་ཤིང་དང་ཕྱོགས་སྐྱོང་འདིར་བཤད་ཅིང་གཞན་དག་རྩ་རྒྱུད་དག་ལས་ཤེས་པར་བྱའོ། ། ངེས་ཚིག་ནི་དྲག་བཅས་ཞེས་པ་སྟེ་དེ་རྣམས་གདན་དུ་བྱས་ཤིང་རེངས་པར་བྱེད་པས་ལུས་རྒྱས་བཏབ་སེམས་རྨོངས་བྱས་ཤ་ཟོས་བྱས་ཐལ་བར་བྱས་ཏེ་ཚར་བཅད་ནས་ཡང་འཚོ་བར་བྱས་ཏེ་རྗེས་སུ་བཟུང་ནས་ཐར་པ་ལ་འགོད་པས་འོག་གི་གྲགས་པས་ཉེ་བར་མི་ཟ་ཞེས་པའང་གྲུབ་བོ། །
གཞན་གོ་བར་ཟད་ལ། བསྐྱེད་པའི་རིམ་པ་འདི་ཐམས་ཅད་ཀྱི་ཐུན་མོང་གི་ཡན་ལག་དག་པ་རྗེས་སུ་དྲན་པ་ལྔ་པའི་གཉིས་པ་ནས་འབྱུང་ལ་བཟླས་པ་བརྒྱད་པ་ལས་འཆད་ཅིང་གཞན་ཅི་རིགས་སུ་ཤེས་པར་བྱའོ། ། བརྟག་པ་གསུམ་པའི་བཤད་པའོ།། ༈ །།བསྐྱེད་པའི་རིམ་པའི་ཡན་ལག་བཟའ་བའི་དམ་ཚིག་གི་ཞར་ལ་སྤྱོད་པའི་གྲོགས་གནས་སྐབས་ཀྱི་འབྲས་བུ་དང་བཅས་པ་ལ་གཉིས་ཏེ། གྲོགས་ངོ་ཤེས་པར་བྱ་བ་དང་། དེ་དག་དང་འདུ་བའི་གནས་དང་དུས་གནས་སྐབས་ཀྱི་འབྲས་བུ་དང་སྦྱར་བའོ། ། དང་པོ་བརྟག་པ་བཞི་པ་སྟེ། འདིའི་བརྗོད་བྱ་བཟའ་བའི་དམ་ཚིག་ལ་སྦྱར་ན་སྐྱེད་པའི་རིམ་པ་སྤྱི་ཡིན་ལ། དྲོད་ཐོབ་པའི་གྲོགས་ལ་སྦྱར་ན་སྦས་པའོ། ། རྗོད་བྱེད་རབ་བྱེད་དང་པོ་བསྡུས་དོན་གཙོ་བོ་པུ་ལ་སོགས་པ་ཡི་གེའི་དོན་དང་གཞི་མཐུན་དང་བཅས་པ་དང་།
འོག་མ་གསུམ་ཡན་ལག་གཙོ་བོ་བསྡུས་དོན་ཞར་བྱུང་དང་བཅས་པའོ། ། མངོན་རྟོགས་ལས་དང་པོ་པའི་ལྟར་ན་ཚོགས་ཀྱི་འཁོར་ལོའི་གྲོགས་དང་མཆོད་བྱ་དང་དེའི་དུས་ཀྱི་ལུས་ངག་གྱི་བརྡའ་སྟེ་དམ་ཚིག་དང་སྡོམ་པ་ལམ་གྱི་ཡན་ལག་ཏུ་འགྱུར་ལ། བརྟན་པ་ཐོབ་པའི་ལྟར་ན་སྤྱོད་པ་དང་འབྲེལ་ལོ། ། རྩ་བའི་རྒྱུད་རབ་བྱེད་དང་པོའི་རྡོ་རྗེའི་གླུ་ཀྱཻ་རྡོ་རྗེའི་ཕྱི་མའི་བཞི་པ་དང་ཆ་མཐུན། མཁའ་འགྲོ་མ་དྲུག་གི་བརྡའ་གཞན་གདན་བཞི་པ་དང་རྡོ་རྗེ་མཁའ་འགྲོའི་ཉེར་གཉིས་པའི་དོན་བསྡུས་ཡི་གེ་རེ་རེ་བ་ལྔ་ལ་སོགས་བདེ་མཆོག་ཉུང་ངུའི་བཅོ་ལྔ་པ་ཨ་བྷི་ད་ནའི་སོ་བརྒྱད་པར་ཆ། པུ་ལ་སོགས་པ་གསུམ་པར་ཆ། ཡི་གེ་འདུས་པ་ཉུང་ངུ་ཉེར་བཞི་པ། མཁའ་འགྲོའི་བརྒྱད་པ། མངོན་བརྗོད་ཀྱི་ཉེར་ལྔ་པར་ཆ་མཐུན་པར་བཤད་པ་ཡིན་ལ་དེ་རྣམས་ཕྱོགས་གཅིག་ཏུ་བསྡུས་པས་རྟོགས་སླ་བ་དང་གཞན་དུ་ཁ་སྐོང་བས་བཤད་པའི་རྒྱུད་དོ། ། གཞུང་ལ་ཞུས་ལན་གཉིས་ལས།
དང་པོ་བཅོམ་ལྡན་ཞེས་པའོ། ། གཉིས་པ་ལ་རྒྱུ་ཏིང་ངེ་འཛིན་ལ་བཞུགས་པ་དེ་ནས་ཞེས་པའོ། ། གཉིས་པ་ལ་སྤྱིར་བསྟན་པ་རྡོ་རྗེའི་གླུ་དང་། བྱེ་བྲག་ཏུ་མཁའ་འགྲོ་མ་ལྔའི་ངག་གི་དམ་ཚིག་དང་། ཡི་གེ་རེ་རེ་བ་དང་། འདུས་པའི་ངག་བརྡའ་སྟེ་ཚིག་གི་དོན་ནི་བསམ་གྱིས་མི་ཁྱབ་ཅིང་ཕྱོགས་གཅིག་གཞུང་དུ་ཤེས་པར་ཟད་ནུས་སོ།། །། མཁའ་འགྲོ་མའི་མཚན་ཉིད་ལ་གསུམ་གྱི་དང་པོ་རྩ་རྒྱུད་ལེའུ་བཅུ་བདུན་པ་ལས། ཡ་མི་ནི་དང་སྐྲག་བྱེད་མ། ། འདོད་ལྡན་མ་དང་འཇིགས་བྱེད་མ། ། ཀུན་ཏུ་སྤྱོད་མ་མཛེས་མ་དང་། །
བྷ་སུ་ར་དང་བདུན་དུ་བཤད། ། སྡུད་པ་མོ་ནི་འདིར་ཤེས་བྱ། ། ཞེས་པ་དང་། མཁའ་འགྲོའི་བཅོ་བརྒྱད་པ་ལས། ཡུལ་གང་དུ་རྣལ་འབྱོར་མ་གང་གནས་པའི་དོན་ཕྱོགས་གཅིག་ཏུ་བྱས་པ་སྟེ། དེའང་སྤྱིར་མཁའ་འགྲོ་མ་བསམ་གྱིས་མི་ཁྱབ་པ་ཐམས་ཅད་སྟོང་ཕྲག་བདུན་ཅུ་རྩ་གཉིས་སུ་འདུ་ལ། དེ་དག་ཀྱང་གཙོ་མོ་བདུན་ཅུ་གཉིས་དང་། དེ་དག་སུམ་ཅུ་བདུན་དང་། དེ་དག་ཉེར་བཞི་དང་། དེ་དག་བཅོ་ལྔ་དང་།
དེ་དག་ཀྱང་འདས་པའི་རྣམ་པར་བསྟན་པ་ཡ་མི་ནི་ལ་སོགས་པ་བདུན་དང་། འཇིག་རྟེན་པའི་རྣམ་པ་གཟུགས་ཅན་མ་ལ་སོགས་པ་བདུན་དུ་འདུ་ཞིང་། དེ་དག་ཀྱང་རྡོ་རྗེ་བདག་མེད་མའམ་ཕག་མོ་ཞེས་བྱ་བར་འདུས་པའོ་ཞེས་གསུང་ལ། དེ་དག་ནི་རྩ་རྒྱུད་གཞི་གཅིག་པ་དང་ཌ་ཀའི་བཅོ་བརྒྱད་པ་ལས། ཉི་ཤུ་རྩ་བཞི་གོ་ཆའི་རྣལ་འབྱོར་མ་དྲུག་གི་རིགས་སུ་འདུ་ཞིང་དེ་རྡོ་རྗེ་ཕག་མོར་འདུ་བར་དགོས་པ་དང་། མངོན་བརྗོད་སོ་དགུ་པ་རྣམས་ལས་ཅི་རིགས་སུ་ཤེས་པར་ནུས་སོ། ། གཞུང་ལ་མཉན་པར་གདམས་པ། བསྡུ་བ། དབྱེ་བ། མཆོད་པའི་ཚུལ་གསུམ་གྱིས་དོན་དང་།
མིང་གསུམ་སྟེ་གོ་བར་ཟད་དོ།། །། མཚན་ཉིད་བསྟན་པའི་སྒོ་ནས་རིགས་དྲུག་ཏུ་བསྡུ་བ་ལེའུ་བཅོ་བརྒྱད་པར་མཁའ་འགྲོ་མ་རིགས་དྲུག་ཏུ་ཕྱེ་བ་དང་། དེ་ནས་གཞན་ཡང་བཤད་བྱ་བ། ། མཁའ་འགྲོ་རྣམས་ཀྱི་མཚན་ཉིད་ནི། ། གང་ཞིག་ཡང་དག་ཤེས་པ་ཡིས། ། མཁའ་འགྲོའི་དམ་ཚིག་ལ་གནས་པའོ། ། ཞེས་གསུངས་པ། འདིར། དེ་ནས་ལ་མའི་མཚན་ཉིད། ཅེས་དང་།
བཅུ་དྲུག་པ་བུད་མེད་པད་རྩ་ལྟར་དཀར་ཞེས་སོགས་དང་མཚན་ཉིད་མཐུན་ཞིང་མིང་ཚུལ་མི་འདྲ་བས་བཤད་པའི་རྒྱུད་ཡིན་ལ་དེས་རྣལ་འབྱོར་མའི་དབྱེ་བསྡུ་ལ་མ་རྨོངས་པར་ཡང་འགྱུར་རོ། ། གཞུང་ལ་བཤད་པར་དམ་བཅའ་བ་དང་། དོན་དངོས་གཉིས་སུ་གནས་ཏེ་ཤེས་པར་ཟད་དོ། ། སོ་སོའི་མཚན་ཉིད་དང་ལྡན་པ་ལ་ཕྱག་རྒྱ་དང་དེའི་ལན་བསྟན་པ་རྩ་རྒྱུད་བཅུ་དགུ་པར་ལ་མ་ལ་རིགས་ལྔར་ཕྱེ་བ་དང་ཆ་མཐུན་ལ། འདི་ཐམས་ཅད་ལའང་མཚན་ཉིད། དགའ་བའི་ཡུལ། མཆོད་པའི་རྟེན་ཞེས་པ་གསུམ་གསུམ་དུ་སྣང་བ་ལ། ལ་མའི་རིགས་ལྔ་ལ་ཁྱད་པར་དུ་ཕྱག་རྒྱ་དང་དེའི་ལན་ཏེ་བཞི་བཞིར་གནས་ཏེ་གོ་བ་ཉིད་དོ།། །། ཡན་ལག་གི་བརྡའ་ནི་ཉུང་ངུའི་ཉི་ཤུ་པ་དང་ཚུལ་མི་འདྲ་བ་ཉེར་གཉིས་པར་ཅུང་ཟད་མཐུན་ཞིང་བསྡུས་པ་ཉེར་གཅིག་པ་དང་རྡོ་རྗེ་མཁའ་འགྲོའི་བདུན་པ་དང་ཆ་མཐུན་ལ། གང་ཞིག་སོར་མོ་གཅིག་སྟོན་ན། །
ཞེས་ཚིགས་བཅད་ཅིག་ཀྱཻ་རྡོ་རྗེའི་བདུན་པ་དང་ཡང་ཆ་མཐུན་པས་བཤད་པའི་རྒྱུད་དོ། གཞུང་ལ་བཤད་པར་དམ་བཅའ་བ་དང་། དོན་དངོས་དང་། མིང་གསུམ་དུ་གནས་སོ། ། དེ་རྣམས་ཀྱི་ནི་དང་པོས་ངག་གི་བརྡ་ལ་བརྟེན་ཏེ། རྒྱུ་དང་ལམ་འབྲས་བུ་ཐམས་ཅད་གཏན་ལ་དབབ་ཅིང་ཞར་ལ་གྲོགས་ངོ་ཤེས་ཤིང་འདུས་པའི་བྱ་བ་དང་བཅས་པར་བསྟན་ལ། གཉིས་པ་དང་གསུམ་པས་གྲོགས་དེ་དག་གི་སྤྱི་དང་། བྱེ་བྲག་གི་དབྱེ་བའི་སྒོ་ནས་བརྟེན་དུ་རུང་བ་དང་མི་རུང་བའི་མཚན་ཉིད་བསྟན་ཅིང་། བཞི་པས་གཟུགས་མཐོང་བ་ན་བྱིན་གྱིས་རློབ་ཅིང་བར་ཆད་མི་བྱེད་པའི་དོན་དུ་ལུས་ཀྱི་བརྡ་བསྟན་ཏོ། ། དེ་ལྟར་བརྟག་ཅིང་བསྟན་པའི་གནས་སྐབས་ནི་བླ་མ་དག་གིས་སྤྱིར་ཡུལ་རྣམས་ཀྱི་བུད་མེད་མཁའ་འགྲོ་མ་དང་འབྲེལ་པའི་མཚན་ཉིད་ཙམ་དུ་ཤེས་པར་བྱས་ལ་སེམས་བརྟན་པ་ཐོབ་པ་ལ་སོགས་པས་དེ་རྣམས་མཐོང་ན་ཕྱག་རྒྱ་དང་དེའི་ལན་གྱིས་ཚོགས་ཀྱི་འཁོར་ལོ་འདུ་བ་དང་སྤྱོད་པའི་གྲོགས་སུ་བསྟེན་པ་ལ་སོགས་པར་བཞེད་ལ།
ཕྱག་རྒྱ་ཐིག་ལེ་ལས། ལྷག་པའི་གཏོར་མ་བཟུང་ནས་ནི། ། དགོན་པ་ཆེན་པོར་གཏང་བར་བྱ། ། གལ་ཏེ་དེ་རུ་རྣལ་འབྱོར་མ། ། བལྟ་བ་དེ་ནི་སྟོན་བྱེད་ན། ། དེ་རྣམས་མཚན་ཉིད་དེ་ལྟ་བུ། ། མཁས་པས་འབད་པས་ཤེས་པར་བྱ། ། ཞེས་སོགས་དང་། དེ་ཀུན་འཇིགས་པར་ཡོང་མི་བྱ། ། ཕྱག་རྒྱ་རྣམས་ཀྱིས་མཉེས་པར་བྱ། །
ཇི་ལྟར་བསམས་པ་བཞིན་དུ་ནི། ། མཉེས་ནས་དངོས་གྲུབ་སྟེར་བ་འོ། ། ཞེས་ཉེར་གསུམ་པ་ལས་གསུངས་ལ། རྡོ་རྗེ་ཕྲེང་བའང་དེ་དང་དགོངས་པ་མཐུན་ཞིང་། གདན་བཞི་པ་དང་། འདི་ཉིད་ཀྱི་དགུ་པ་ལས་ལྷག་མའི་དུས་སུ་རྡོར་མ་འཕྲིན་ལས་གཞོལ་བར་གསུངས་པ་དེ་དག་དང་མཐུན་པར་དགོངས་ལ། རྡོ་རྗེ་མཁའ་འགྲོ་ལས། སྡོམ་པ་བླང་བར་གནས་ལ་སོགས། ། མཁའ་འགྲོ་མ་ནི་ཀུན་ཁྱབ་མའི། ། ཡེ་ཤེས་ལྡན་པ་རང་སྐྱེས་གནས། །
ཡུལ་དང་ཡུལ་དུ་སྔོ་སྐྱེ་བ། ། དེ་རྣམས་མཁའ་འགྲོ་མ་རུ་བཤད། ། ཅེས་དང་། ཞིང་སྐྱོང་འཇིགས་པ་ཆེན་པོ་དང་། ། ཁྱད་པར་དུ་ནི་མཁའ་འགྲོ་དང་། ། ཞིང་དང་ཞིང་གི་མིང་དང་ནི། ། ཁྱད་པར་དུ་ཡང་གནས་དང་ནི། ། གོང་དུ་ཟོས་པས་བསྒྲུབ་པ་པོ། ། འགྲུབ་འགྱུར་ཐེ་ཚོམ་མེད་པ་ནི། ། ཞེས་གསུངས་པས་ནི་གང་ཡང་མི་འགལ་བར་བསམ་མོ། །
བརྟག་པ་བཞི་པའི་བཤད་པའོ།། ༈ །།སྤྱི་དོན་གཉིས་པ་དེ་དག་དང་འདུ་བའི་གནས་དང་དུས་ལ་སོགས་པ་བསྟན་པའི་བརྗོད་བྱ་བཟའ་བྱའི་དམ་ཚིག་ལ་སྦྱར་ན་བསྐྱེད་པའི་རིམ་པ་སྤྱི་འབབ་ཞིག་ཡིན་ལ། གཞུང་ལ་གནས་སྐབས་ཀྱི་མཐར་ཐུག་དང་། ཞར་ལ་སྦས་པ་དང་བཅས་པ་གསུམ་ཀ་དང་། རྗོད་བྱེད་ཡན་ལག་བསྡུས་དོན་གཙོ་བོ་ཡི་གེ་ཅུང་ཟད་དང་བཅས་པ་གསུམ་ཀ་དང་། མངོན་རྟོགས་ལས་དང་པོའི་དམ་ཚིག་དང་སྡོམ་པ་ཁོ་ན་དང་བརྟན་པ་ཐོབ་པའི་ལྟར་ན་སྤྱོད་པ་དང་། གནས་སྐབས་ཀྱི་འབྲས་བུ་དང་། དཀྱིལ་འཁོར་ལོའི་སྦས་པ་ཞར་བྱུང་དང་བཅས་པའོ། ། རྩ་བའི་རྒྱུད་ཀྱཻ་རྡོ་རྗེའི་དང་པོའི་བདུན་པ་དང་ཕལ་ཆེར་ཆ་མཐུན་ཞིང་གནས་ཀྱི་གོ་རིམ་བསྡེབས་པ་དང་སའི་མིང་དོན་ཐུན་མོང་བ་དང་སྦྱར་བས་གསལ་བར་བྱེད་ལ་དུར་ཁྲོད་ཁ་སྐོང་བས་བཤད་པ་དང་། རྡོ་རྗེ་མཁའ་འགྲོའི་བཅོ་བརྒྱད་པར་ཡུལ་ཉི་ཤུ་རྩ་བཞི་དང་དེ་དག་གི་མཁའ་འགྲོ་མ་ལ་སོགས་པ་རྒྱས་པར་གསུངས་པ་འདིར་དུར་ཁྲོད་བརྒྱད་དུ་བསྡུས་པ་དང་།
སའི་མིང་དོན་རྩ་རྒྱུད་ལྔ་བཅུ་པ་དང་མངོན་སྤྱོད་བླ་མའི་ལྔ་བཅུ་རྩ་དྲུག་པར་ཆ་མཐུན་པས་བཤད་ཅིང་། རྒྱུད་སྡེ་གཞན་དག་ཏུ་དེ་རྣམས་ཁ་སྐོང་བས་བཤད་པའི་རྒྱུད་དོ། ། གཞུང་ལ་བཤད་པར་དམ་བཅའ་བ་དང་། དོན་དངོས། མིང་གསུམ་ལས། དང་པོ་གྲོགས་དང་དེ་བརྟག་པ་དང་དེ་དག་གིས་བར་མི་གཅོད་ཅིང་བྱིན་གྱིས་རློབ་པའི་ཐབས་བསྟན་པ། དེ་ནས་སྐྱེ་བོ་དམ་པ་དེ་རྣམས་དང་གཞན་ཡང་སྐལ་བ་དང་ལྡན་པ་ཀུན་དང་། འདུ་བའི་གནས་དང་དུས་ལ་སོགས་པ་བཤད་པའོ། ། ནང་ལྟར་ན་མཁའ་འགྲོ་མ་རྩ་དེ་རྣམས་སུ་སྐྱེ་བོ་དམ་པ་བྱང་ཆུབ་ཀྱི་སེམས་ཀུན་འདུས་པ་ལས་ཡང་དག་པའི་ཡེ་ཤེས་བསྐྱེད་པའི་ཐབས་དང་ངོ་བོ་ལ་སོགས་པ་བཤད་ཅེས་པའོ། ། བར་པ་ལ་འདུས་པའི་བྱ་བ་མདོར་བསྟན་པ།
འདུ་བའི་གནས། དུས། བྱ་བ་རྒྱས་པར་བཤད་པ་བཞི་ལས། དང་པོ་གནས་སྐབས་དེ་ལའམ། ཡང་ན་རྟོག་པ་སྤོང་ཞིང་མཆོག་ཐུན་མོང་གི་འབྲས་བུ་བསྒྲུབ་པའི་ཆེད་ལ་ཞེས་རྒྱུ་མཚན་གྱིས་བདུན་པར་ཡང་རུང་སྟེ། ཟས་ཐམས་ཅད་ཡེ་ཤེས་ལྔའི་རང་བཞིན་ཤ་ལྔ་བདུད་རྩི་ལྔར་བྱིན་གྱིས་བརླབས་ལ་སྣོད་གཅིག་ཏུ་བྱ་བ་ལ་དམིགས་ཤིང་རྟོག་པ་མེད་པའི་བསམ་པ་གཅིག་གིས་བཟའ་བར་བྱའོ། ། དགེ་སྦྱོང་དང་བྲམ་ཟེ་ལ་སོགས་པ་བསླབ་པ་དང་རིགས་ཀྱི་རྟོག་པ་ཐ་དད་ཀྱིས་བཅིངས་པ་མ་བཅོམ་མོ་ཞེ་ན། སྔ་མ་ལྟར་བསམས་ལ་སྣོད་གཉིས་སུ་ཡང་རུང་སྟེ། སོ་སོར་ཡང་རུང་ཞེས་པའོ། ། སྦས་པ་ལྟར་ན་རིགས་བདག་དང་མཛེས་སྤྱིའི་གནས་དེ་ལ་ཐར་པའི་ས་བོན་རྟས་པར་བྱེད་པས་ཟས་རྟོག་པའི་ཟླ་མེད་པས་གཅིག་ལྷན་ཅིག་སྐྱེས་པའི་ཡེ་ཤེས་བཟའ་སྟེ་མངོན་དུ་བྱའོ། །
ཐབས་གང་ལ་ཞེ་ན། སྣོད་ལྟར་མི་ཉམས་ཤིང་འཕེལ་བར་བྱེད་པའི་ཐབས་ཤེས་རབ་གཉིས་ཀྱི་སྦྱོར་བས་དྭངས་མ་མ་ལུས་པ་ལ་བརྟེན་ནས་རྟོག་པ་མ་ལུས་པ་སྤོང་བ་ལ་བརྩོན་པས་ཏེ། ཐབས་དང་ཤེས་བར་ཆོ་ག་ཡིས། ། དེ་ཉིད་རིག་པས་རྟག་ཏུ་མཆོད། ། ཅེས་སོ། ། སྤྱི་དོན་གཉིས་པ་ལའང་། བསྟན་པ་ཀྱཻ་ཞེས་པ་སྟེ་ཕྱིའི་གནས་འདི་རྣམས་སུ་གྲོགས་སྔ་མ་རྣམས་དང་གཞན་ཡང་སྡོམ་པ་ཐོབ་ཅིང་མ་ཉམས་པའི་དཔའ་བོ་དང་རྣལ་འབྱོར་མ་དག་དང་བཅས་པས་ཚོགས་ཀྱི་འཁོར་ལོས་མཆོད་ན་མཆོག་ཐུན་མོང་གི་དངོས་གྲུབ་འགྲུབ་ཅེས་པ་སྟེ་རྡོ་རྗེ་མཁའ་འགྲོ་ལས། ཞིང་འདི་རྣམས་ཀྱི་བུ་མོ་གང་། ། དཔའ་བོ་རྣམས་ལ་དངོས་གྲུབ་སྟེར། ། རྟག་ཏུ་མཚན་མོ་མཆན་པ་དང་། །
རྟག་ཏུ་མཚན་མོ་འདུ་བར་བྱེད། ། མཁའ་ལ་སྤྱོད་པ་རྙེད་དཀའ་བའི། ། དངོས་གྲུབ་ཡངས་པ་སྟེར་འགྱུར་ཏེ། ། བསྒྲུབ་པ་པོ་ཡི་ལས་རྣམས་ནི། ། ཐམས་ཅད་འགྲུབ་འགྱུར་ཐེ་ཚོམ་མེད། ། ཅེས་གསུངས་སོ། ། མིང་དོན་ནི་འདི་རྣམས་ཐམས་ཅད་ན་དཔའ་བོ་དང་རྣལ་འབྱོར་མ་གནས་ཤིང་ཐམས་ཅད་དུ་ཡོན་ཏན་བསྐྱེད་པ་ཡང་གཙོ་ཆེ་བས་བཤད་པ་གོ་བར་ཟད་ལ། འདི་རྣམས་ཉིད་ལུང་སྒོ་བསྟུན་གྱིས་ས་བཅུ་དང་ཁྱད་པར་གྱི་གཉིས་ཏེ་བཅུ་གཉིས་ཡིན་ཏེ། དེ་དག་མངོན་དུ་བྱས་པས་ས་བཅུའི་དབང་ཕྱུག་ཅེས་བྱ། བཅུ་གསུམ་པ་འཁོར་འདས་ཐམས་ཅད་ཀྱི་མགོན་པོ་སངས་རྒྱས་ཉིད་དོ། །
ཕྱི་ནང་བསྲེ་བའི་ཕྱིར་གནས་ལ་སོགས་པ་འདི་དག་གིས་སའི་མིང་དུ་བརྗོད་ཀྱི་གཞན་གྱིས་བརྗོད་པར་མི་བྱ་སྟེ། ཕྱི་ནང་དང་རྒྱུ་འབྲས་ཀྱི་ཆོས་ཐམས་ཅད་གཅིག་ཅར་དུ་གཏན་ལ་དབབ་པར་མི་ནུས་པས་སོ། ། གཉིས་པ་བཤད་པའང་ཀྱེ་ཞེས་པ་ལ་སོགས་པ་སྟེ་ཕྱིའི་ཕྱོགས་གང་ན་གནས་པ་གཞུང་དུ་ཤེས་པར་ནུས་ལ། ནང་གི་གནས་དྲུག་པར་འཆད་ཅིང་ཕྱི་རོལ་དུ་འདུ་བའི་དོན་སྔར་བཤད་པ་ཉིད་དོ། ། བསྟན་བཤད་གཉིས་ཀའི་ནང་གི་འདུ་བའི་ཡུལ་འདི་རྣམས་ན་མཁའ་འགྲོ་མ་རབ་གཏུམ་མ་ལ་སོགས་པ་མི་ཕྱེད་མ་ལ་སོགས་པའི་རྣམ་པར་གནས་པའི་དྭངས་མ་ཁ་དང་ཀ་པ་ལ་སོགས་པའི་སོ་དང་སེན་མོ་ལ་སོགས་པའི་རྣམ་པར་བཞུགས་པ་དེ་རྣམས་འཇིག་རྟེན་པའི་ལམ་དུ་རོ་རྐྱང་གཉིས་སུ་འདུས་པས་ཟག་བཅས་ཀྱི་དགའ་བ་བཅུ་དྲུག་གིས་མཁའ་སྤྱོད་མ་ལ་སོགས་པ་འགྲུབ་ཅིང་ཟག་མེད་ཀྱི་རྒྱུ་ཚོགས་སུ་འགྱུར་བ་དང་། དབུ་མར་འདུས་པ་ལས་ཟག་མེད་ཀྱི་རྟོགས་པ་བཅུ་དྲུག་གིས་གནས་སྐབས་དང་མཐར་ཐུག་གི་ས་བཅུ་གསུམ་ལུས་ལ་བགྲོད་པས་སེམས་ལ་རྟོགས་པ་འཆར་ལ་དེས་ཕྱི་རོལ་ན་སྣང་བའི་གནས་དང་གྲོགས་དང་ལོངས་སྤྱོད་ཐམས་ཅད་དབང་དུ་འདུ་ཞིང་སྤྲོས་པ་དང་བྲལ་བ་དང་སྤངས་རྟོགས་གཅིག་ཅར་དུ་མངོན་དུ་གྱུར་པས་ས་ཡི་དངོས་ཀྱི་རྒྱུ་ཡིན་ཏེ་ཀྱཻ་རྡོ་རྗེ་ལས། རྨོངས་ཕྱིར་འཁོར་བའི་གཟུགས་ཅན་ཏེ། ། རྨོངས་མེད་འཁོར་བ་དག་པ་ཡིས། ། འཁོར་བའང་མྱ་ངན་དག་འདས་པར་འགྱུར། ། བྱང་ཆུབ་སེམས་ནི་མྱ་ངན་འདས། །
ཞེས་དང་། ལྷའི་རབ་གསལ་སེམས་ཀྱིས་ཞུས་པ་ལས། གང་གི་ཚེ་བཙལ་ན་ཉོན་མོངས་པ་རྣམས་མི་རྙེད་ཅིང་འཁོར་བའང་མི་རྙེད་མྱ་ངན་ལས་འདས་པའང་མི་རྙེད་པ་དེ་ལྟ་ན་ལམ་གྱིས་ལམ་གྱི་བྱ་བ་བྱས་པ་ཡིན། ཞེས་ཏེ། དེའི་ཕྱིར། འདིས་ནི་གཞན་གྱིས་བརྗོད་མི་བྱ། ། ཞེས་པའི་དོན་འགྲུབ་པར་འགྱུར་རོ། ། སའི་རྟོགས་པའི་ཁྱད་པར་དང་། རྟགས་ནི་གཞན་དུ་གསལ་བར་མཛད་ཟིན་ཅིང་། མིང་དོན་འོག་ནས་འཆད་དོ།
གཉིས་པ་དེ་དག་ཏུ་དུར་ཁྲོད་བརྒྱད་དུ་བསྡུ་བ། རྡུལ་བྲལ་གནས་ནི་རྡོརྗེ་གདན་གྱི་ལྷོ་ཕྱོགས་ནའོ། ། དེར་ཞིང་སྐྱོང་དཔལ་ཆེན་མོའམ་ཕྱི་མོ་ཞེས་པ་བྲམ་ཟེའི་རིགས་དེའི་རྟེན་ཤིང་ཙུ་ཏ་སྟེ་ཨ་མྲ་དང་ར་ས་ལི་ཞེས་རྣམ་གྲངས་སོ། ། དེ་ལྟར་ཡང་མཁའ་འགྲོ་ལས། རྡུལ་བྲལ་གནས་ནི་ཕྱི་མོ་སྟེ། ། བ་དན་གྱི་ནི་ཕྱག་རྒྱ་རྣམས། ། ཞི་བའི་གཟུགས་ཅན་ལྷ་མོ་དེ། ། ཨ་མྲའི་ཤིང་ལ་བརྟེན་ཏེ་གནས། ། ཞེས་སོ། ། དེ་ནི་ལྷོ་ཕྱོགས་ཀྱི་དུར་ཁྲོད་འཇིགས་ཏེའོ། །
ཀོང་ཀ་ན་ལྷོ་ནུབ་ན་དེར་ཤིང་ཟླ་བའི་སྙིང་སྟེ་ཤལ་མ་ལི་དང་བ་ཀུ་ཙི་དང་སོ་མ་ར་ཛ་ཞེས་རྣམ་གྲངས་སོ། ། ལྷ་མོ་མེའི་ཁ་ཞེས་པ་རིགས་ངན་ལས་འབྱུང་པ་གནས་སྟེ། སོ་མ་རར་ནི་མེ་ཡི་ཁ། ། ཤ་བ་མོ་ནི་ཡང་དག་གནས། ། ཞིང་དེར་ལྷ་མོ་ཆེན་མོ་ནི། ། ཤལ་མ་ལི་ཡི་ཤིང་ལ་གནས། ། ཞེའོ། ། མི་དབང་གིས་སོ་མ་ཕ་ལི་ཀ་ཞེས་པའམ་ཨ་ཤད་ཐ་ལ་གནས་པ་སྒྱུ་འཕྲུལ་ཆེན་མོ་ཞེས་བཞེད་དོ། ། བྱང་གི་ཚང་ཚིང་འཁྲིགས་པ་འོ། ། ཞེའོ། །
ཙ་རི་ཏྲའི་ཡུལ་ཡང་ལྷོ་ནའོ། ། དེར་ཤིང་ཀ་རན་ཛ་ལ་ཞིང་སྐྱོང་བྱ་བ་ཀུན་མཛེས་ཞེས་པ་རིགས་ངན་ལས་བྱུང་པ་གནས་ཏེ། ཙ་རི་ཏྲ་ཡི་ཡུལ་དུ་ནི། ། ཀ་རན་ཛ་ལ་གནས་པ་ནི། ། བྱ་བ་ཀུན་མཛེས་ཞེས་བྱ་བ། ། ཤག་ཏི་གཙིགས་པའི་སྐྱེ་གནས་བྱུང་། ། ཞེས་སོ། ། མེའི་མཚམས་ཀྱི་དབང་ཕྱུག་ནགས་ཚལ་གྱི་དུར་འདིར་རྩ་བའི་མ་དཔེར་ཤོག་ལྡེབ་གཅིག་མ་ཚང་བས་ཆད་ཡོད་དོ། ། མེད་ཕྱིར། དཔག་ཏུ་མེད་པ་དེ་དག་ལ། །
ཕྱི་བཞིན་གོང་དུ་བགྲོད་ལྡན་ཕྱིར། ། དེ་དག་ཉིད་ནི་སར་འདོད་དོ། ། ཞེས་བྷུ་མིའི་སྒྲ་ལས་འོག་མ་ལ་བརྟེན་ནས་གོང་དུ་ཡོན་ཏན་འཕེལ་ཞིང་བགྲོད་པས་འཁོར་བ་དང་ཉན་རང་གི་འཇིགས་པ་ལས་ཐར་པའི་རྟེན་བྱེད་པས་ས་ཞེས་པའོ། ། དེ་དག་གི་ཐུན་མོང་དུ་གྲགས་པའི་རྒྱུ་ནི་འཇིག་རྟེན་པའི་ལམ་དུ་སྤྱིའི་རྣམ་པ་གོམས་པ་ལས་འདས་པའི་ལམ་དུ་གསལ་སྣང་དུ་ཁྱད་པར་མེད་པར་ཡང་སློབ་མ་ཁྱད་པར་དུ་ས་དང་པོ་ལ། བདག་གི་ཤ་ཡང་གཏོང་ཞིང་ཞུམ་པའི་སེམས་མེད་ན། ། དེ་ཚེ་ཕྱི་རོལ་དངོས་པོ་གཏོང་བ་སྨོས་ཅི་དགོས། ། ཞེས་པའི་སྦྱིན་པ་དང་། གཉིས་པ་ལ། ཚུལ་ཁྲིམས་ཀྱིས་ནི་ཞི་བའི་འདོད་རྣམས་འཕགས་པར་འགྱུར། ། སྟོབས་བཅུའི་སྤྱོད་ཡུལ་གནས་ཤིང་ཚུལ་ཁྲིམས་ཉམས་པ་མེད། །
ཅེས་པའི་ཚུལ་ཁྲིམས་དང་། གསུམ་པ་ལ། སུ་སྨྲ་སུས་ཐོས་གང་གིས་གང་ཞིག་གང་གི་ཕྱིར། ། བཟོད་པ་ཕ་རོལ་ཕྱིན་མཆོག་ལྡན་པ་ཚངས་པ་ཡིན། ། ཞེས་པའི་བཟོད་པ་དང་། བཞི་པ་ལ། བདག་གི་བདེ་བ་གཏང་ནས་རེ་བ་མེད་སེམས་ཀྱིས། ། སེམས་ཅན་གཞན་གྱི་དགོས་ལ་ཉིན་མཚན་མངོན་པར་བརྩོན། ། ཞེས་པ་བརྩོན་འགྲུས་དང་། ལྔ་པ་ལ།
རྣལ་འབྱོར་བསམ་གཏན་ཏིང་འཛིན་ལ་གནས་ནས། ། ཕྱིར་ཡང་འདོད་པའི་ཁམས་སུ་གནས་ཏེ་ཆགས་པ་མེད། ། ཅེས་པའི་བསམ་གཏན་དང་། དྲུག་པ་ལ། ཡང་། ཆུབ་སེམས་དཔའ་གང་ཞིག་བརྟེན་ཅིང་འབྲེལ་འབྱུང་ལ། ། སྐྱེ་མེད་ཟད་པ་མེད་པར་ཤེས་རབ་འདི་ཤེས་ཏེ། ། ཞེས་པའི་ཤེས་རབ་དང་། བདུན་པ་ལ། ཐབས་མཆོག་ཤེས་པ་གང་ཞིག་བསོད་ནམས་ཡང་དག་བསྡུས་པ་ཤིན་ཏུ་རྒྱ་ཆེ་ཀུན། །
གཞན་དང་ཐུན་མོང་བྱས་ནས་ཉིན་གཅིག་བཞིན་དུ་རྫོགས་པའི་བྱང་ཆུབ་ཡོངས་བསྔོ་ཞིང་། ། ཞེས་པའི་ཐབས་མཁས་པ་དང་། བརྒྱད་པ་ལ། སྨོན་ལམ་གྱི་དབང་གིས་བཟང་པོའི་གནས་སུ་སྐྱེས་པ། ཞེས་པ་དང་། དགུ་པ་ལ། རྟག་ཏུ་དགེ་བྱེད། ཅེས་དགེ་བ་ཕུལ་དུ་བྱུང་བའི་སྟོབས་སྐྱེད་པའི་དང་། བཅུ་པ་ལ། མངོན་ཤེས་ཡོན་ཏན་རྣམས་ཀྱིས་བརྩོན། །
སངས་རྒྱས་སྲས་དེ་ཀུན་གྱི་བླ་ན་འདུག་པ་ཡོན་ཏན་གཏེར་དུ་ཤེས་པར་བྱ། ། ཞེས་པའི་ཡེ་ཤེས་ཀྱི་ཕ་རོལ་ཏུ་ཕྱིན་པ་སྟེ་བཅུ་མཐར་ཐུག་པའི་ས་རྣམས་དེ་ལྟར་མཐུན་པ་ལ། རྣལ་འབྱོར་མའི་རྒྱུད་སྡེ་རྣམས་སུ་གནས་ལ་སོགས་པ་ཀླ་ཀློའི་སྐད་ཀྱིས་བཏགས་པས་ཅི་བྱ་ཞེ་ན། པུ་ལི་ར་མ་ལ་ཡར་ལ་སོགས་པའི་ཡུལ་རྒྱ་ཆེན་པོ་རྩ་བའི་རྒྱུད་རྒྱས་པ་དག་ལས་ཅི་ལྟ་བར་གསུངས་ཤིང་བསྡུས་པ་འདི་ཉིད་དུ་བཤད་པ་དེ་རྣམས་ཕྱི་ལོངས་སྐུ་དང་སྤྲུལ་སྐུའི་ཞིང་ཁམས་རྒྱ་ཆེན་པོ་གླིང་བཞི་པ་རེ་རེ་དང་དེའི་ལས་ཀྱི་ས་པ་འཛམ་བུའི་གླིང་ནའང་གནས་པའི་ཡུལ་སོ་བདུན་ནམ་སོ་གཉིས་སམ་ཉེར་བཞི་པོ་རྣམས་ནའང་ལུས་ལའང་ཡོད་པར་ཐོས་ཤིང་བསམ་པར་བྱས་ཏེ་རིམ་པ་གཉིས་ཟུང་འབྲེལ་དུ་བསྒོམས་ན་མྱུར་དུ་རྟོགས་པར་འགྱུར་བས་ཆ་མཐུན་ཞིང་ཁྱད་པར་འཕགས་པར་བསྟན་ཏོ་ཞེས་དགོངས་སོ། ། སྤྱི་དོན་གསུམ་པ་དུས། རྣལ་འབྱོར་མ་རྣམས། ཞེས་པ་ལ་སྤྱིའི་དུས་ཤེས་པར་ཟད་ཅིང་། སྦས་པའི་འདུ་བའི་གནས་རྣལ་འབྱོར་མ་རྩ་རྣམས་ལས་ཁྱད་པར་དུ་དབུ་མར། ངོ་བོ་ཁམས་ལེགས་པ་སྟེ་འཕེལ་ཞིང་མ་ཉམས་ལ་དྭངས་མ་འདུ་བའི་ཡེ་ཤེས་ཉིན་པར་དྷྱོའུ་ཏེ་དྷྱོའུ་སོར་ཀ་མཐོ་རིས་དྷྱོའུ་སུ་ཀ་བདེ་བ་དྷྱོའུ་སང་ག་སྨོད་པ་ཐར་པའི་བདེ་ལ་དཔེ་དོན་གཉིས་བཤད་པ་ལ་མངོན་དུ་བྱ་ཞེས་པའོ། ། དེའི་མཚན་ཉིད་ཡི་དྭགས་པྲེ་ཏ་ཁ་ཕྲལ་བས་པྲ་ཨེ་ཏ་སྟེ་རྟོག་པའི་སྲོག་སོང་བའོ། །
ཟླ་ཕྱེད་ཉ་གང་ལྟར་སྐད་ཅིག་བཅུ་དྲུག་རྫོགས་པའོ། ། བཅུ་བཞི་ཅུང་ཟད་མ་རྫོགས་ཞིང་སྐད་གཅིག་གཉིས་པ་ལ་སྐྱེ་བར་འགྱུར་བ་ལྷན་སྐྱེས་ཀྱི་དགའ་བྲལ་ལོ། ། བརྒྱད་པ་རྟེན་ཐབས་ཤེས་རབ་ཀྱི་བྱང་སེམས་འབྱུང་བ་བཞི་བཞིའམ་དྭངས་མའམ། རྟེན་དང་བརྟེན་པ་གཉིས་ཏེ་ཞུ་བདེ་མི་རྟོག་པ་རང་རིག་པའོ། ། ཁྱད་པར་དུ་ཐ་མལ་པའི་རྟོག་བཅས་ལས་ཞེས་དགོངས་སོ། ། བཞི་པ་འདུས་པའི་བྱ་བ། རྒྱལ་མཚན་ཞེས་པ་རྐུན་པོ་གསལ་ཤིང་ལ་བསྐྱོན་པ་དང་དཔའ་བོ་གཡུལ་དུ་བསད་པ་དང་སྐྱེ་བ་བདུན་པ་དང་སྙིང་རྗེས་གདུག་པ་ཅན་བསྒྲལ་བའི་ཤ་རྣམས་ལ་རང་གཞན་གྱི་དོན་དུ་སྤྱད། ཅེས་སོ། ། རྒྱལ་མཚན་ལྟར་སྟེང་དུ་བཅིངས་པའི་བྱང་སེམས་ལས་ཡེ་ཤེས་བསྐྱེད་པའམ། ཐབས་སོ། །
ངོ་བོ་བདག་འཛིན་ལ་ཡེ་ཤེས་ཀྱི་མཚོན་བསྣུན་ནས་བསད་པའོ། ། ཇི་ལྟར་ཞེ་ན་སྐྱེ་བའི་རྟེན་བདུད་རྩི་ལྔའི་དྭངས་མ་ལས་ཕྱི་རོལ་གྱི་རྟོག་པ་དང་བྲལ་བའི་དགའ་བ་དང་། དེ་ལས་བྱུང་བ་གཉིས་ཀའི་རྟོག་པ་དང་བྲལ་བའི་ལྷན་སྐྱེས་ཏེ་བདུན་གྱིས་ཁྱད་པར་དུ་བྱས་པའི་ཐབས་ཀྱིས་ཞེས་པའོ། ། ཡེ་ཤེས་ཀྱི་མཚན་ཉིད་གཞན་ཡང་། ཐབས་ལ་འབད་པས་སྙིང་རྗེ་ནི་ཀ་རུ་ན་སྟེ་ཀ་སུ་ཀ་ན་བདེ་བ་རུ་རུ་ཙོ་ན་གཅོད་པའམ་བྲལ་བ་བདེ་སྟོང་གི་རྟོགས་པས་སྡུག་བསྔལ་གཅོད་ཅིང་བྲལ་བར་བྱེད་པའི་མཁས་པས་སྔ་མའི་གསད་པ་འགྲུབ་ཀྱི་གཞན་དུ་མ་ཡིན་པས་དེའི་ཐབས་ལའམ་ཡང་ན་ཡེ་ཤེས་ལ་སྤྱད་ཞེས་པའོ། ། དེས་ཇི་ལྟར་གྱུར་ན་བདག་ཏུ་འཛིན་པ་རང་བཞིན་གྱིས་སྟོང་པར་ཤེས་པས་སེམས་ཅན་གཟུང་བའང་དེ་ཉིད་དུ་རྟོགས་པ་ཡང་སེམས་ཅན་བདེན་པར་མ་གྲུབ་པ་ལྟར་བདག་ཀྱང་སྟེ། རབ་བསལ་སེམས་ཀྱིས་ཞུས་པ་ལས། ། སེམས་ཅན་ཐམས་ཅད་བདག་མེད་ཅིང་། ། མི་བདེན་ཡ་མ་བརླ་སོག་སུ། ། གང་ཚེ་ཤེས་པས་ཤེས་བྱེད་པ། །
དེ་ནི་ཤེས་རབ་མཚན་ཉིད་དོ། ། ཞེས་པ་ལྟར། སེམས་པའམ་རྟོགས་པའི་རྣལ་འབྱོར་པས་མྱུར་དུ་འགྲུབ་ཅེས་པའོ། ། ལྔ་པའི་དང་པོའི་བཤད་པའོ།། ༈ །།སྤྱི་དོན་གསུམ་པ། ལྷ་ཡེ་ཤེས་སུ་རྟོགས་པར་བྱེད་པའི་ཐབས་རབ་ཏུ་བྱེད་པ་འདིའི་བརྗོད་བྱ་རང་བྱིན་རླབས་ཀྱི་སྦས་པ་གཙོ་བོ་མཐར་ཐུག་ཅུང་ཟད་དང་བཅས་པ། སྤྱི་གཉིས་ཀའང་འཇུག་སྟེ་གསུམ་ཀའོ། ། རྗོད་བྱེད་ཡན་ལག་གཙོ་བོ་གཉིས་པོ་ཞར་བྱུང་སྟེ་གསུམ་ཀའོ། ། མངོན་རྟོགས་མཉམ་གཞག་གི་དག་པའི་གནས་པ་བཞིའི་ཕྱོགས་གཅིག་རྒྱུ་རྒྱུད་ལམ་བསྐྱེད་རྫོགས་གཉིས་ལྟ་བ་དང་བཅས་པ་འབྲས་བུ་རྟགས་དང་བཅས་པ་སྟེ་གསུམ་ཀ། རྗེས་སྤྱོད་ཀྱི་དག་པ་ཡང་རྒྱུད་གསུམ་ཀ་དང་འབྲེལ་པར་གཞུང་དུ་ཤེས་པར་ནུས་སོ། །
རྩ་བའི་རྒྱུད་གསང་གདན་བཞི་པ་དང་མཉམ་གཞག་ཕལ་ཆེར་ཆ་མཐུན་ལ་སྤྱི་བོ་མེད་པ་སོགས་གསུམ་ཁ་སྐོང་ཞིང་། རྗེས་སྤྱོད་ཀྱི་ཚུལ་མི་འདྲ་བས་བཤད་པ་དང་། ཡི་གེ་ངག་ཅེས་རྐང་པ་ལྔ་རྡོ་རྗེ་མཁའ་འགྲོ་བཅོ་ལྔ་པ་དང་ཡང་མཐུན་ལ། མཚན་ཉིད་བསྟན་བཅོས་ཞེས་སོགས་མངོན་བརྗོད་དེ་ཡང་མཐུན་པས་སོ། ། རྗེས་ཀྱི་དག་པ་ཀྱཻ་རྡོ་རྗེ་དང་པོའི་དགུ་པ་དང་ཕལ་ཆེར་མཐུན་ལ་ལྷ་སོ་སོའི་མཁའ་འགྲོ་དང་ཀུན་སྤྱོད་གཉིས་པ་དང་ཡང་མཐུན་པ་ཡིན་ཞིང་གཞན་དུ་དེ་རྣམས་ཁ་སྐོང་བས་སོ། ། སྤྱིར་དུ་རྒྱུད་འདིས་རྩ་རྒྱུད་ཐམས་ཅད་ཀྱི་ཚིག་དོན་བསྡུས་ཤིང་ཕན་ཚུན་བསྡེབས་ཏེ་གསལ་བར་བྱས་པ་ཡིན་ནོ། ། གཞུང་ལ། དོན་དང་། མིང་གཉིས་ལས། དང་པོ་ལའང་མཉམ་གཞག་གི་དག་པ་གསུམ་དང་།
རྗེས་སྤྱོད་ཀྱི་གསུམ་མོ། ། སྔ་མ་ལ། ཞུས་ལན་གཉིས་ཀྱི། དང་པོ་འདི་རྒྱུ་ལ་སྦྱར་ན་གསང་བའི་པད་མ་སྤྱིར་སྐྱེ་གནས་བཞི་ཀའི་གནས་ཀྱང་ཡིན་ལ་བྱེ་བྲག་ཏུ་མངལ་སྐྱེས་ཀྱིའོ། དེར་ལས་ཀྱི་བག་ཆགས་ལས་སྡུག་བསྔལ་གྱི་མྱུ་གུ་མངོན་པར་གྲུབ་པའི་མཚན་ཉིད་ནི་ཡེ་ཤེས་དྲོད་གཤེར་རམ་ཕ་མའི་དྭངས་མ་ལ་སོགས་སེམས་ཀུན་གཞིའི་དང་འདྲེས་པ་ལས་མིང་དང་གཟུགས་རྫོགས་པའོ། ། འདི་དག་རྐྱེན་གྱིས་སེམས་ཅན་རྣམས། ། སངས་རྒྱས་ཉིད་དུ་ཐེ་ཚོམ་མེད། ། ཅེས་རང་བཞིན་གྱིས་བྱང་ཆུབ་རིམ་པ། རྣམ་ཤེས་ལས་ནི་སྐྱེས་པ་རླུང་། ། ཞེས་སོགས་ཏེ་ཞེས་པའོ། །
ལམ་གྱི་གཙོ་བོ་གསུམ་ལས། བསྐྱེད་པ་ལ་སྦྱར་ན་སྲུང་འཁོར་གྱི་ནང་ན་གསང་བའི་པད་མ་ཆོས་འབྱུང་གཞལ་ཡས་ཁང་པ་དང་བཅས་པ། དེར་བསྐྱེད་ཅིང་འབྲས་བུ་མཚོན་པ་ལྷའི་མཚན་ཉིད་ནི། ཡེ་ཤེས་པ་དང་སེམས་ཀྱིས་བསྒོམ་པའི་དམ་ཚིག་པ་དགུག་གཞུག་གིས་འདྲེས་ཤིང་ཡན་ལག་རྫོགས་པར་བྱེད་པའི་བསྐྱེད་ཆོག་གི་རིམ་པ་ཅི། ཞེས་སྤྱིར་ཞུས་པའམ། ཁྱད་པར་དུ་ཡེ་ཤེས་ཀྱི་མཁའ་འགྲོ་མ་དང་སེམས་རྣལ་འབྱོར་ནམ་མཁའ་འདྲེས་པ་སྙོམས་པར་ཞུགས་པ་སྟེ་དེ་རྫོགས་པའི་བྱང་ཆུབ་མངོན་བྱང་སོགས་པར་བསྐྱེད་པའི་རིམ་པ་ཅི་ཞེས་པའོ། ། དེ་ཉིད་ལས་རྫོགས་པའི་བྱང་ཆུབ་ཐ་མལ་གྱི་རྟོག་པ་སྤོང་བའི་རིམ་པ་ཞེས་ཀྱང་རུང་ངོ་། ། རྫོགས་པ་ལ་སྦྱར་ན། གསང་བའི་པད་མ་ལྟེ་བ་དང་དབང་གི་གནས་དེར་རང་བྱུང་ངམ་ལྷན་སྐྱེས་མངོན་དུ་བྱེད་པའི་ཐབས་མཚན་ཉིད་ནི། ཡེ་ཤེས་གཞིར་གནས་སམ་ཐབས་ཀྱི་སེམས་ཡས་བྱོན་ནམ་ཤེས་རབ་ཀྱི་ལྟེ་བ་ཁ་སྣར་འདྲེས་པ་ལས་རྫོགས་པའི་བྱང་ཆུབ་རིམ་པ་རྟོག་པ་བཅོམ་ཞིང་བདེ་སྟོང་གི་སྐལ་པ་དང་ལྡན་པའི་ཡེ་ཤེས་སྐྱེ་བའི་སྐད་ཅིག་གི་རིམ་པའམ་ཐབས་ཅི་ལགས་ཞེས་པའོ། །
མཐར་ཐུག་གི་ལྟར་ན་ཆོས་སྐུའི་གནས་ས་བཅུ་པའི་ཡང་སྤྱོད་ཡུལ་མ་ཡིན་ལ་ལོངས་སྐུའི་བདུན་པ་མན་ཆད་ལ་གསང་བའི་མ་དག་པའི་འབྱུང་གནས་ཀྱི་གནོད་པས་མ་གོས་པས་པད་མ་དེར་སྐུ་གསུམ་དབྱེར་མེད་ཀྱི་མཚན་ཉིད་ནི། ཡེ་ཤེས་ལྔའམ་གཉིས་སེམས་ཏེ་དེའི་ཆོས་ཉིད་འདྲེས་པའི་དབྱིངས་ཡེ་ཤེས་ཐ་མི་དད་དུ་རྫོགས་ཤིང་དྲི་མ་ཐམས་ཅད་བྱང་ལ་ཡོན་ཏན་མ་ལུས་པ་གྲུབ་པ་རྟགས་བརྒྱད་ཀྱི་རིམ་པ་ལས་འགྲུབ་པའི་མཚན་ཉིད་ཅི། ཞེས་པ་དང་། ཡང་ན་ཡེ་ཤེས་ཀྱི་སྐུ་ལོངས་སྤྱོད་རྫོགས་པ། བྱང་ཆུབ་ཀྱི་སེམས་མཐར་ཐུག་པའི་མཛད་པ་སྤྲུལ་སྐུ་འདྲེས་པ་གཉིས་ཀའི་རྟེན་ཆོས་སྐུ་དེ་དག་གི་རིམ་པ་ཅི་ཞེས་ཡང་རུང་ངོ་། ། ཡེ་ཤེས་དབང་པོ་ལ་ཉན་པར་འཚལ། ཀུན་ལ་སྦྱར་རོ། ། ཐོག་མཐའི་བཤད་པ་གཉིས་ནི་མི་གསུང་ཡང་ལན་གྱི་ཤུགས་ལས་ཐོབ་པ་ཡིན་ནོ། ། ལན་ལ་བསྟན། བཤད།
རྒྱས་པར་བཤད་པ་གསུམ་ལས། དང་པོ་རྐང་པ་གཉིས་ཀྱི་དོན་རྒྱུ་དང་སྦྱར་ན་ཕ་མའི་སྦྱོར་བ་དང་རྣམ་ཤེས་ལས་ཀྱིས་འཕངས་ཏེ་དེར་འདུ་བ་གོང་བུ། འདྲེས་ནས་བརྒྱལ་བ་བཅུ། སྐྱེ་མཆེད་རྫོགས་པ་གཟུགས། ལས་ཀྱི་འཕེན་པ་མཐར་ཕྱིན་སྟེ་འདིའི་སྣང་བ་ནུབ་ནས་འོད་གསལ་དུ་ཐིམ་པ་དེ་ལས་འདས་པ་སྟེ། སྐྱེ་གནས་གཞན་ལའང་སྦྱར་ལ་བཞི་པོ་དེ་སེམས་ཅན་ཐམས་ཅད་ལ་མཉམ་པར་གནས་པའམ། ཡང་ན་ཆོས་ཅན་བཞི་སྐྱེ་གནས་ཀྱི་བྱེ་བྲག་གིས་ཐ་དད་ན་ཡང་ཐམས་ཅད་དེ་བཞིན་ཉིད་མཉམ་པར་གནས་པས་ནི། སྔར་གྱི་རིམ་པ་ལས་ལུས་དང་སེམས་རང་བཞིན་གྱིས་རྫོགས་པའི་བྱང་ཆུབ་རྡོ་རྗེ་འཛིན་དུ་གནས་ཏེ་བྱམས་པས། དེ་བཞིན་ཉིད་ནི་ཐམས་ཅད་ལ། ། ཁྱད་པར་མེད་པར་དག་གྱུར་པ། །
དེ་བཞིན་གཤེགས་ཉིད་དེ་ཡི་ཕྱིར། ། འགྲོ་ཀུན་དེ་ཡི་སྙིང་པོ་ཅན། ། ཞེས་གསུངས་སོ། ། བསྐུར་བས་ཐབས་བསྒོམ་པའི་སྐལ་བ་ཅན་དུ་བྱས་ཞེས་པའོ། ། གྲོལ་བྱེད་ནི་རྐང་པ་དང་པོས་བསྐྱེད་པ་དང་གཉིས་པས་རྫོགས་རིམ་བསྟན་པར་ཡང་རུང་ལ། སོ་སོ་ལ་སྦྱར་ན། ཚངས་པའི་གནས་པ་བཞིས་སེམས་ཅན་ཐམས་ཅད་ལ་མཉམ་པར་གནས། ཞེས་བསོད་ནམས་ཀྱི་ཁོ་ནའམ། ཡང་ན་ཚད་མེད་ཀྱིས་བསོད་ནམས་དང་མཉམ་པར་གནས་པས་ཡེ་ཤེས་ཀྱི་ཚོགས་ཏེ། སྙིང་རྗེ་ཕན་པའི།
ཞེས་དང་། སྟོང་སོགས་དེ་ཉིད་ཅེས་པའི་དོན་ཏོ། ། རྫོགས་བྱ་རིམ་པ་ལས་རང་རྡོ་རྗེ་འཛིན་དུ་བྱ་ཞེས་སྤྱིར་བསྟན་པའོ། ། བྱེ་བྲག་ཏུ་འདི་ཉིད་ཀྱི་གནས་པ་བཞི་སེམས་དཔའ་སུམ་རྩེག་རྫོགས་རིམ་དང་བཅས་པ་འོག་ནས་འཆད་པ་བཞིན། ཡང་རྒྱུའི་རྡོ་རྗེ་འཛིན། དེ་འོད་དུ་ཞུ་བ། འབྲས་བུར་བཞེས་པ་ཐམས་ཅད་བསྡུ་བ་དང་། བཞི་པ་ལ་ཡང་སྦྱར་ཏེ་སྙིང་རྗེ་ཆེན་པོ་པད་མ་བཛྲའི་དགོངས་པ་བཞིན་ནོ། ། རྫོགས་པ་གཉིས་ཀྱི་ལྟེ་བར་ཡས་བྱོན་དང་གཞིར་གནས་དང་། དབང་གི་ན་གནས་སུ་ཐབས་ཤེས་རབ་ཀྱི་བྱང་སེམས་འདྲེས་པ་གོང་བུའི་དེ་ཡི་རང་རིག་ཆུ་བདེ་བ་གཟུགས་མི་རྟོག་པ་འདས་པར་གནས་པ་ཞེས་གསུངས་ལ།
མི་རྟོག་པ་ཆུ། རང་རིག་གཟུགས་ལས་འདས་པར་རུང་སེམས་སོ། ། དེའི་ངོ་བོ་བདེ་སྟོང་མཉམ་པར་གནས་པའོ། འབར་འཛག་གམ་སྐད་ཅིག་གི་རིམ་པ་རྫོགས་པའི་རྟོག་པ་བློ་བུར་བ་རགས་རིམ་བྱང་ཞིང་རྡོ་རྗེ་སྟོང་པ་འཛིན་གསལ་བའམ་བདེ་བ་སྟེ་ཟུང་འཇུག་ཏུ་མངོན་དུ་བྱ་ཞེས་པའོ། ། འབྲས་བུའི་གོང་བུ་ལོངས་སྐུ་ཆུ་དབྱིངས་ཡེ་ཤེས་འདྲེས་པ་ཆོས་སྐུ། དེ་སྐྱེ་བ་མེད་ཀྱང་སྐྱེ་བའི་རྣམ་འཕྲུལ་དུ་སྣང་བའི་སྤྲུལ་སྐུ་གཟུགས་རྟག་འཛིན་ཅན་གཞུག་པའི་ཕྱིར་མྱ་ངན་ལས་འདའ་བའི་ཚུལ་བསྟན་པ་གཟུགས་ལས་འདས་པར་གནས་པ། བཞི་པོ་ཐ་དད་དུ་སྣང་ཡང་དེས་སྟོང་པ་ངོ་བོ་ཉིད་ཀྱི་སྐུར་མཉམ་པར་གནས་པ་ཉིད་རྫོགས་པའི་བྱང་ཆུབ་རྡོ་རྗེ་འཛིན་སྟེ་གདུལ་བྱའི་དབང་གིས་རིམ་པ་དུ་མར་སྣང་བའམ། རྟགས་བརྒྱད་དང་ལམ་ལྔའི་རིམ་པ་ལས་བྱུང་པ་ཡིན་ཞེས་པའོ། ། གཉིས་པ་ལ་ལྔ་ལས་དང་པོ་དེ་བཞིན་ཉིད་ཀྱི་དག་པའི་ཡེ་ཤེས་ཀྱི་ཚོགས་བསག ཆོས་ཐམས་ཅད་མཉམ་པ་ཉིད་དུ་ཤེས་པའི་དོན་དམ་བྱང་ཆུབ་ཀྱི་སེམས་བསྐྱེད་ནས།
འདོད་ཆགས་ལ་སོགས་པ་གཟུང་འཛིན་གྱི་རྟོག་པ་སྤངས་ཞེས་པའོ། ། གཉིས་པ་བསོད་ནམས་ཀྱི་ཚོགས་བསག་གནས་དང་བཅས་པ་སྔར་ཡེ་ཤེས་མཁའ་འགྲོ་བསྒྲུབ་པའི་སྐབས་སུ་བསྟན་པ་ལྟར་ཡིད་དང་མཐུན་པའི་གནས་སུ་བརྟེན་ནས་སྣོད་དུ་སྣང་བའང་སེམས་འཁྲུལ་པའི་བག་ཆགས་ཀྱིས་བསྐྱེད་པས་ན་དངོས་པོ་ཀུན་རང་བཞིན་མེད་པ་ལ་དེར་མ་རྟོགས་པས་སྡུག་བསྔལ་གྱིས་བཅིངས་པ་རྣམས་དེ་དང་བྲལ་འདོད་ཀྱི་སྙིང་རྗེ་དང་བདེ་བ་དང་ཕྲད་པར་འདུན་པ་བྱམས་པའམ་ཕན་པའི་སེམས་ཀྱིས་བསྒོམ་ཞེས་པའོ། ། གསུམ་པ་རྫོགས་པའི་རིམ་པ་རང་རིག་པའི་དག་པ་ནི་འཁོར་ལོ་བཞི་རྩ་གསུམ་གྱིས་སྦྲེལ་བ་ལས་ཞུ་བདེ་མི་རྟོག་པ་གསུམ་གྱིས་རང་རིག་པ་གསལ་བ་བདེ་སྟོང་དབྱེར་མེད་རྟོགས་པར་འགྱུར་ཞེས་པ་སྟེ། སྤྱི་བོ་བདེ་བ་ཧཱུྃ་མགོ་བཅད་པ་ལྟ་བུ་བདེ་ཆེན་གྱིའོ། ། སྤྱི་བོ་ནི་ཨོཾ་མགོ་བསྲིངས་པ་ཤིན་ཏུ་རིང་པོ་སྟེ་ལོངས་སྤྱོད་ཀྱིའོ། ། སྒྲ་ཨ་བ་དྷུ་ཏི་དེའི་ཡང་མཐའ་ཆོས་ཀྱི་འཁོར་ལོ་ཞེས་པ་ནི་ཧ་ཅང་མགྲིག་པར་མ་མཐོང་ལ་མཐའ་ན་དེའི་ཆ་ཤས་ཧཱུྃ་གི་རྣམ་པས་སྙིང་ཀའི་ཞེས་གསུང་བ་རིགས་སོ། ། གསུང་པད་མ་ལྟེ་བ། ཤེས་རབ་ཀྱི་ཡིག་འབྲུ་ཨ་ལི། སྣ་ཚོགས་ཐབས་ཀྱི་ཡིག་འབྲུ་ཀ་ལི་འཁོར་ལོ་བཞི་ལ་ཅི་རིགས་སུ་བཀོད་པ། དེ་བཞིན་དུ་སྟན་འོག་ཏུ་གནས་པ་རྣམས་མེའི་འཁོར་ལོ་འདབ་མ་གསུམ་པ་དང་རླུང་གི་དྲུག་པའང་གསལ་བར་བྱ་སྟེ།
དེ་རྣམས་ནི་ཕྱག་ཐིག་ལས། རྣམ་པར་ཤེས་དྲུག་རང་བཞིན་ཅན། ། འཁོར་ལོ་དྲུག་གི་དབུས་སུ་ནི། ། དོན་དམ་པར་ཡང་བཤད་པ་འོ། ། སྟེང་དང་འོག་གི་སྦྱོར་བ་ཡིས། ། ཁ་སྦྱར་བྱད་གཟུགས་ཀྱིས་ནི་ཡོད། ། བཅུ་གཉིས་ཕྱེད་དང་དྲུག་གི་ཕྱེད། ། ཅེས་གསུངས་ལ། གོང་མ་བཞིའི་གྲངས་མཐུན་ནོ། ། སྐུ་གསུང་ཐུགས་ཀྱི་ནི་དེ་ཉིད་ལས།
སྐུ་གསུང་ཐུགས་ཀྱི་དབྱེ་བ་ཡིས། ། རྩ་ཡི་བྱེ་བྲག་གསུམ་དུ་འགྱུར། ། ཞེས་སོ། ། རྡོ་རྗེའི་ཆོས་ཀྱི་དབྱིངས་ནི། དེ་ཉིད་ཞུ་བདེ་མི་རྟོག་པ་ཡིན་ལ་དེས་རང་རིག་གསལ་བ་སྐྱེད་པའི་རྒྱུ་བྱེད་དེ། ཕྱི་མ་ལས། ཆོས་ཀྱི་དབྱིངས་ནི་བྷྲུཾ་དུ་བརྗོད། ། ཅེས་དང་། ཕྱག་ཐིག་ལས། ཐམས་ཅད་ཀུན་གཅིག་བྱེད་པའི་རྒྱུ། །
ཞེས་སོ། ། རྟེན་ཏེ་ལྷ་མོ་དང་ཐབས་གང་ལ་ཡེ་ཤེས་ཅི། ཞེ་ན། སྐུ་གསུང་ཐུགས་རླུང་གསུམ་ཡང་ཡིན་ཏེ་དེས་བྱང་སེམས་ལྟེ་བར་བསྡུས་ནས་གཞིར་གནས་དང་འདྲེས་པའི་གོང་བུར་གནས་པ་ལ་འོག་མ་གསུམ་གྱི་རྣལ་འབྱོར་གྱིས། ཡེ་ཤེས་རྡོ་རྗེ་སྟོང་པ་སེམས་དཔའ་བདེ་བ་བདག་ཉིད་དབྱེར་མེད་དུ་སྐྱེ་བར་འགྱུར་ཏེ་ཕྱག་ཐིག་ལས། ཆོས་ནི་བྷ་ག་ཞེས་བྱར་བསྟན། ། དབྱིངས་ནི་སེམས་སུ་ཤེས་པར་དྲན། ། ཞེས་དང་། ཡེ་ཤེས་ཐིག་ལེ་ལས། ལུས་རྟེན་སྲོག་གི་དབྱུག་པ་ལ། །
སྦྱོར་བ་དྲུག་གི་ཡེ་ཤེས་བཞུགས། ། འཁོར་ལོ་དྲུག་གི་ལྟེ་བའི་དབུས། ། ཕྲ་མོའི་ལུས་ལྡན་རྩ་ནི་དྲུག ། ཐིགས་པ་དང་བཅས་དེ་རྣམས་སྦྱོར། ། སྲོག་གི་དབྱུག་པའི་ནང་དུ་འོ། ། ཞེས་སོ། ། བཞི་པ་ལྷ་སོ་སོའི་དག་པ་རྟེན་བསྒོམ་པ། ཆུའི་ཁམས་རྣལ་འབྱོར་ནམ་མཁའ་མེའི་ཁམས་ཡེ་ཤེས་མཁའ་འགྲོ་རོ་གཅིག་ངན་པ་སྦྱོར་མཆོག་གི་གནས་སྔར་བསྟན་པར་ཐབས་ཤེས་རབ་ཡབ་ཡུམ་དུ་བདག་ཉིད་སངས་རྒྱས་ཀྱི་གཟུགས་བརྙན་དུ་སྦྱོར་བས་དབང་པོ་དྲུག་བྱིན་གྱིས་བརླབ་ཅེས་པའོ། ། ཐབས་ཤེས་རབ་ཀྱི་སྦྱོར་བས་དབང་པོའི་དྭངས་མ་ཁུ་བ་དང་རཀྟ་གཉིས་སུ་བསྡུས་པ་མཆོག་གི་ཟེ་བར་རོ་གཅིག་སྦྱོར་བ་ལས་སངས་རྒྱས་ཀྱི་གཟུགས་བརྙན་མཚོན་བྱེད་དཔེའི་ཡེ་ཤེས་འབྱུང་ཞེས་དཀྱིལ་འཁོར་འཁོར་ལོ་ལ་ཡང་སྦྱར་ཏེ། དེ་ལྟར་ན་སྔ་མས་རང་བྱིན་བརླབ་སྟེ་རྟེན་དཀྱིལ་འཁོར་འཁོར་ལོ་དྲུག་ལས་ཐབས་གཉིས་ཀས་མངོན་དུ་བྱ་ཞེས་པར་འགྱུར་རོ། །
གོ་རིམ་ནི་ཐོག་མར་གནས་ཁྱད་པར་ཅན་དུ་བསོད་ནམས་ཀྱི་ཚོགས། དེ་ནས་ཡེ་ཤེས་ཀྱི། དེའི་རྗེས་ལ་རྟེན་བསྐྱེད་རིམ། དེ་ནས་རྫོགས་རིམ་སྤྱི་བོ་ཞེས་འབྲེལ་ལོ། ། ལྔ་པ་ཤེས་བྱེད་ཀྱི་ཁྱད་པར་ནི། ཐོག་མར་བདེ་བར་གཤེགས་པའི་ལུང་རྒྱུད་སྡེ་དྲི་མ་མེད་པའི་རྗེས་སུ་འབྲངས་པ། གཉིས་པ་དེའི་དོན་ཕྱིན་ཅི་མ་ལོག་པར་འགྲེལ་པའི་བསྟན་བཅོས་ཀྱང་སྔ་མ་དང་འདྲ་བར་བླང་སྟེ། བྱམས་པས། དེ་ཡང་དྲང་སྲོང་གསུང་བཞིན་སྤྱི་བོས་བླང་། ། ཞེས་པས་སོ། །
གསུམ་པ་དེ་གཉིས་ཀའི་དོན་རྒྱུད་ལ་སྦྱོར་བ་སློབ་དཔོན་གྱི་མན་ངག་ལས་ཤེས་པར་བྱ་སྟེ་སྒྱུ་དྲ་ལས། སློབ་དཔོན་མེད་པར་གྱུར་ན་ནི། ། དངོས་གྲུབ་ཐོབ་པར་མི་འགྱུར་བས། ། ཞེས་སོ། ། བཞི་པ་དེ་དག་གི་དོན་རྒྱུད་ལ་བརྟེན་ན་རང་གིས་དེ་ཁོ་ན་ཉིད་ཤེས་པའི་ཏིང་ངེ་འཛིན་ཚད་མ་འབྱུང་ངོ་། ། བླང་པའི་ཐབས་གང་ཞེ་ན་སྣོད་མིན་ལ་གསང་བའི་དོན་ཏེ་དེ་ཁོ་ན་ཉིད་མྱུར་དུ་མཐོང་པའི་ལམ་རིམ་པ་གཉིས་ཀྱི་དངོས་པོ་ཡང་སངས་རྒྱས། ཡང་གཅིག་ནས་གཅིག་ཏུ་རྒྱུད་པའི་དེ་ཉིད་དེ་མན་ངག་ཅན་ལས་ཐོས་ནས། བདག་ཉིད་ཀྱིས་ཀྱང་ཚོགས་ལམ་ནས་མཐར་ཕྱིན་གྱི་བར་དུ་བར་མ་ཆད་པར་གོམས་པ་ལས་འགྲུབ་སྟེ་ཡེ་ཤེས་ཐིག་ལེ་ལས། གཅིག་ནས་གཅིག་གི་རིམ་པས་བྱུང་། ། བླ་མ་རབ་ཀྱི་ཞལ་ནས་བླང་། །
དབང་སྐུར་ལས་ནི་སངས་རྒྱས་ས། ། ཐེ་ཚོམ་མེད་པར་རྙེད་པར་འགྱུར། ། ཞེས་དང་། སྒྱུ་དྲ་ལས། རྟག་ཏུ་བླ་མ་ལ་གུས་དང་། ། རྒྱུན་དུ་ལྷ་རྣམས་མཆོད་བྱེད་པ། ། ཞེས་གསུངས་སོ། ། རྒྱས་པར་བཤད་པ་ལ་ལྔ་སྟེ། དེ་བཞིན་ཉིད་ཀྱི་དག་པ། ལྷ་སོ་སོའི་རང་བྱིན་བརླབ་དང་བཅས་པ།
དེ་ལ་རྩོད་པ་སྤང་པ། རང་རིག་པའི་དག་པ་རྒྱས་བཤད། འབྲས་བུའི་མཚན་ཉིད་རྟགས་དང་བཅས་པའོ། ། དང་པོ་ནི། སྔར་གྱི་རྟག་པ་དང་པོར་བསྟན་པའི་མཚན་ཉིད་དངོས་སྟོང་པར་ཤེས་པར་ཀུན་བརྟགས་ཀྱི་དྲི་མ་བཀྲུ་ཞེས་པའོ། ། གཉིས་པ་ལ་བཞི་ལས། དང་པོ་དམ་ཚིག་སེམས་དཔའ་བསྐྱེད་པ་གོང་བུར་གནས་པ། རྫོགས་པའི་བྱང་ཆུབ་ཞེས་རྣལ་འབྱོར་ནམ་མཁའ་ཡེ་ཤེས་དང་ལྡན་པ་བསྐྱེད་པ་གོ་བར་ཟད་དོ། ། གཉིས་པ་སྙིང་ཀར་ས་བོན་དགོད་པ་གོང་ཕམ་དུ་གནས་པ། ཆོས་ཀྱི་འཁོར་ལོའི་ལྟེ་བར་ཆུ་ཤིང་གི་མེ་ཏོག་ལྟར་གསལ་བའི་ཧཱུྃ་ཡང་དག་གནས་སོ། །
ཡང་ཆུ་ཤིང་ལྟར་སྙིང་ཀ། ལྟེ་བར་དབུས་སུ་ཨ་འདབ་མར་སྡེ་ཚན་གྱི་ཐོག་མ་བཀོད་པས་ཙནྜ་ལི་བདུན་པའང་བསྟན་ཏོ། ། གསུམ་པ་ཡེ་ཤེས་སེམས་དཔའ་གཟུགས་སུ་གནས་པ། ལངས་ནས་ཏེ་ཧཱུྃ་ལས་པད་མའི་ལྟེ་བར་སྔར་དམ་ཚིག་པ་ལྟ་བུའི་ཡེ་ཤེས་སམ་སེམས་དཔའ་བསྒོམ་པ་བཏོགས་སོ་དང་པོར་པད་མ་འདབ་བརྒྱད་པ་ནི་གཉིས་བསྒོམ་སྟེ། དཀྱིལ་འཁོར་དབུས་སུ་གནས་ཞེས་པས་ཡེ་ཤེས་སེམས་དཔའང་པད་ཟླའི་སྟེང་དུའོ། ། ཟེ་འབྲུར་བཅས་པ་ལ་ཡི་གེ་རྣམ་དགོད། ཞེས་པས་དེའི་ཐུགས་ཀར་ཡང་པད་མ་འདབ་བརྒྱད་པ་ལ། བཞི་པ་ཏིང་ངེ་འཛིན་སེམས་དཔའ་གཟུགས་ལས་འདས་པར་གནས་པའི་ཚུལ་གྱིས་བདག་བྱིན་བརླབས་བསྒོམ་པ་དངོས། དེའི་དབུས་སུ་རྣམ་ཤེས་ཧ་ལ་ཡེ་ཤེས་ཨུ་དང་ཨཾ་དེ་ཉིད་ཡེ་ཤེས་ལྔའི་ངོ་བོར་སྦྱར་བ་འདབ་མ་བརྒྱད་ལ་ཨ་ཨཱ་ཨཾ་ཨཿཟླ་ཚེས་དང་ཐིག་ལེས་བརྒྱན་པ་མཚམས་སུ་མ་ནིང་བཞི་ཡི་གེ་དང་སེམས་སྦྱར་ཏེ་རྩེ་གཅིག་ཏུ་བསྒོམ་པ་ཙནྜ་ལི་བརྒྱད་པའོ། ། སྤྱིའི་གསུམ་པ་ལ་གསུམ་ལ།
དང་པོ་ལ་རྒོལ་བ། སེམས་ལ་ཐེ་ཚོམ་འཁྲུངས་ལགས། ཞེས་པ་ནི་ཆོས་ཐམས་ཅད་ཀྱི་རང་བཞིན་སྟོང་པ་ཉིད་གོང་དུ་བསྟན་ལ་དེ་ལ་མཚོན་པའི་དོན་དང་མཚན་བྱེད་ཀྱི་བློ་མ་གྲུབ་ན་ཡི་གེ་དང་ལྷ་བསྒོམ་པས་ཅི་བྱ་ཞེས་པའམ་བསྒོམ་དུ་མེད་ཅེས་པའོ། ། ལན། མཚན་གཞི་ཆོས་ཅན་ཐམས་ཅད་ཀྱི་སྤྱིའི་མཚན་ཉིད་རང་བཞིན་སྟོང་པ་ཉིད་ཡིན་ཞིང་བསྒོམ་དུ་མེད་ཀྱང་དེ་མ་རྟོགས་པས་ཀུན་རྫོབ་ཏུ་བསྒོམ་དགོས་ཏེ་ཌ་ཀ་ལས། རང་གི་ངོ་བོ་རྟོགས་པ་ལ། ། བྱ་བ་ཉིད་ནི་སྒྱུ་མ་ཡིན། ། ཇི་ལྟར་ཕ་རོལ་དོན་གཉེར་བས། ། གཟིངས་ལ་རབ་ཏུ་སྦྱོར་བར་བྱེད། ། ཅེས་པའམ།
དཔེར་ན་སྙིང་པོ་མེད་པའི་ཆུ་ཤིང་ལས་འབྲས་བུ་ལོངས་སྤྱད་དུ་རུང་བ་འབྱུང་བ་བཞིན་དུ། འདིར་ཡང་དོན་དམ་པར་རྣམ་པར་ཤེས་པར་བྱ་བའི་གཟུང་བ་དང་ཡེ་ཤེས་འཛིན་པ་དང་བསྒོམ་བྱའི་ཡིག་འབྲུ་ལ་སོགས་པའི་གཟུགས་བདེན་པར་མེད་ཀྱང་ཀུན་རྫོབ་ཏུ་ལྷ་དང་ཡིག་འབྲུའི་གཟུགས་སུ་བསྒོམ་པ་ལས། དེའི་དབུས་སྟེ་མཐའ་གཉིས་ལས་གྲོལ་བའི་ངོ་བོ་སྟོང་པ་ཉིད་དེའི་མཚན་ཉིད་ཡོད་མེད་དུ་མཚོན་དུ་མེད་ཅིང་། དངོས་པོར་སྒྲོ་འདོགས་པ་དང་དངོས་མེད་དུ་སྐུར་པ་འདེབས་པའི་རྟོག་པ་ལས་གྲོལ་བའི་ཟུང་འཇུག་བདེ་སྟོང་དབྱེར་མེད་དུ་རྣལ་འབྱོར་པ་ཡིས་གཟུང་ཞིང་གོམས་པ་ལས་མཐར་ཐུག་གི་འབྲས་བུ་དབྱིངས་དང་ཡེ་ཤེས་དབྱེར་མེད་ཀྱི་གཟུགས་ཆོས་སྐུ་མངོན་དུ་འགྱུར་ཏེ་ཀླུ་སྒྲུབ་ཀྱིས་ཞལ་སྔ་ནས་ཀྱང་། ཆུ་ཤིང་སྙིང་པོ་མེད་དོ་ཞེས། ། འཇིག་རྟེན་ན་ནི་དཔེར་བྱེད་ཀྱང་། ། དེ་ཡི་འབྲས་བུ་སྙིང་པོ་ཉིད། ། མངར་པོ་ཟ་བར་བྱེད་པ་ལྟར། ། སྙིང་པོ་མེད་པའི་འཁོར་བ་ལས། ། ཉོན་མོངས་གཟེབ་དང་བྲལ་གྱུར་ན། །
དེ་ཡི་འབྲས་བུ་སངས་རྒྱས་ཉིད། ། ལུས་ཅན་ཀུན་གྱི་བདུད་རྩིར་འགྱུར། ། ཞེས་གསུངས་ཏེ། དེས་བདེན་དངོས་སུའམ་ཅིའང་མེད་པ་ཞེས་གྲུབ་ན་ཀུན་ནས་ཉོན་མོངས་པ་དང་རྣམ་པར་བྱང་བར་མི་འགྱུར་བ་ཞིག་ན། དེ་གཉིས་ཀ་མ་གྲུབ་པས་དེ་དག་ཏུ་རྟོག་ན་འཆིང་ལ་མི་རྟོག་ན་གྲོལ་ཏེ། རབ་གསལ་སེམས་ཀྱིས་ཞུས་པ་ལས། བསོད་ནམས་ཚོགས་ཀྱིས་མི་ངོམས་པའི། ། མཁས་པ་ཐབས་ལ་མཁས་པ་ཡིན། ། ཤེས་རབ་ཐབས་ལ་མཁས་པ་ཡི། ། ཡན་ལག་གཉིས་ལྡན་ལམ་དེ་ནི། །
ཤེས་ལྡན་བྱང་ཆུབ་སེམས་དཔའི་སྟེ། ། དེས་ནི་རྣམ་འདྲེན་ངེས་པར་བྱུང་། ། ཐབས་དང་མི་ལྡན་ཤེས་རབ་ཀྱིས། ། མ་བྱུང་འབྱུང་བར་འགྱུར་བ་མེད། ། ཤེས་རབ་མེད་ཀྱི་ཐབས་ཀྱིས་ནི། ། མཁས་པ་རབ་ཏུ་ཞི་མི་འགྱུར། ། ཤེས་རབ་དང་ནི་ཐབས་ཤེས་པ། ། དེ་གཉིས་ཀུན་ཏུ་འདྲེས་གྱུར་ཅིང་། ། གཉིས་ཀ་ཟུང་དུ་འཇུག་གྱུར་ན། ། དེས་ནི་དམ་པ་རྟོགས་པར་འགྱུར། །
ཞེས་གསུངས་ཏེ་སྤྲོ་བར་བྱའོ། ། གསུམ་པ་ཞར་ལ་བསྒོམས་པ་ལས་འབྲས་བུ་འགྲུབ་ཚུལ་སྔར་ཇི་ལྟར་བཤད་པ་ལྟར་ཆོས་ཐམས་ཅད་ཀྱི་མཚན་ཉིད་ཟུང་འཇུག་ཏུ་ཐོས་བསམ་གྱིས་ཤེས་ནས། ཡང་ཤེས་པ་བཞིན་དུ་མཉམ་པ་ཉིད་ཀྱི་ཡེ་ཤེས་རང་གི་སེམས་ཀྱིས་ལུས་ལ་གནད་དུ་བསྣུན་ནས་བསྒོམ་པ་དེའི་ལམ་མྱུར་བ་ཡིན་ཏེ་རྫོགས་པའི་བྱང་ཆུབ་ཚེ་འདི་ཉིད་དུ་མཐོང་བར་འགྱུར་རོ། ། སྤྱི་དོན་བཞི་པ་ལའང་ལྔ་ལས། གང་ལ་བརྟེན་ཏེ་བསྒོམ་ཚུལ། བླ་མའི་མན་ངག་གི་ལམ་གིས་ཡེ་ཤེས་གཞིར་གནས་དང་རྣམ་ཤེས་ཡས་བྱོན་ངོ་བོ་འདྲེས་པ་ལས། གཉིས་མེད་མཚོན་པའི་མཚན་ཉིད་མངོན་དུ་བྱེད་པའོ། ། གང་ལས་ཇི་ལྟར་ཞེ་ན། བསྟན་ཆོས་ནི་ཤསཏྲ་སྟེ་ཤུ་ཏྲ་ན་བྱང་སེམས། ཏྲའི་ཏ་རེ་སྐྱོབ་པ།
ཨ་ཤ་ཏྲུཾ་ན་རྟོག་པའི་དགྲ་བོ་མདོར་བསྡུས་པས་ཞུ་བ་ལ་བརྟེན་པའི་ཡེ་ཤེས་དེ་ཉིད་རྟོག་པ་ལས་ཡིད་སྐྱོབ་པའམ་རྟོག་པ་འཇོམས་པས་དཔའ་བོ་གཉིས་མེད་དུ་སྟོན་པའོ། ། ཞེས་པའོ། ། ཡང་ན་རྣམ་ཤེས་ཡེ་ཤེས་གཟུང་འཛིན་ངོ་བོ་དེ་དག་གིས་སྟོང་པའི་མཚན་ཉིད་ཅན་གྱི་བསྟན་བཅོས། ཉོན་མོངས་དགྲ་རྣམས་མ་ལུས་འཇོམས་པ་དང་། ངན་འགྲོའི་སྲིད་ལས་སྐྱོབ་པར་བྱེད་པ་དེ་ཉིད་འདིར་ལྟེ་བ་ལ་སོགས་པར་ཐིག་ལེ་བསྡུས་པ་ལས་འབྱུང་ཞེས་པའོ། ། གཉིས་པ་བསྒོམ་ཚུལ་དངོས་ལ་ཐིག་ལེའི་རྣལ་འབྱོར་བཞི་ལས། དང་པོ་བདེ་ཆེན་གྱི་འཁོར་ལོ་ལས་འཛག་པ་ནི། གོང་གི་མདོར་བསྡུས་པ་འདིའི་བསྒོམ་པ་ཞེས་སྦྱར་ཏེ་གསུམ་ཀ་འོད་ཟེར་དཀར་པོས་བརྒྱན་པ་ལྕགས་སྒྲོག་ལྟར་སྦྲེལ་ཞིང་ཆ་ལྔ་པོ་མཆོད་རྟེན་བཞིན་བརྩེགས་པ་ཧཱུྃ་བདུད་རྩི་ས་བོན་སུཾ་དེ་དག་ལས་ཁ་དོག་དཀར་པོ་འོད་གསལ་བའི་བདུད་རྩིའི་རྒྱུན་འཛག་པར་བསམས་ན་ཡེ་ཤེས་སྐྱེ་བར་འགྱུར་རོ། ། གཉིས་པ་སྙིང་ཀའི་ཧཱུྃ་ལ་སྒོ་བཅུའི་ཐིག་ལེ་འབབ་པར། སྙིང་ཀའི་པད་དབུས་སུ་མཐེ་བོ་བཟླུམས་པའི་ཚད་ཙམ་གྱི་ཟླ་བའི་དཀྱིལ་འཁོར་གྱི་དབུས་སུ་སེམས་ཀྱི་ས་བོན་ནམ་རྟེན་ཨ་ལི་ལས་ཨུ་དང་ཨཾ།
ཀ་ལི་ལས་ཧ་བཏུས་པའི་ཧཱུྃ་ལས་ཟླ་ཟེར་ལྟར་དཀར་ཞིང་བསིལ་བའི་འོད་འཕྲོས་པས་སྒོ་བཅུ་པོ་ཐམས་ཅད་ཀྱི་ཐིག་ལེ་བསྡུས་པ་ལས་བདེ་སྟོང་གི་ཡེ་ཤེས་སྐྱེ་བར་གྲགས། ཞེས་པ་སྟེ། ཙནྜ་ལི་དགུ་པའང་བསྟན་ཏོ། ། གསུམ་པ་དེ་ཉིད་ལ་རྩ་སྒོ་མཐའ་དག་གི་རྣལ་འབྱོར་ནི། དེ་ལས་སྐྲའི་རྩེ་མོ་བརྒྱའི་བར་ཕྲ་མོའི་གཟུགས་སུ་འོད་འཕྲོས་པས་སྒོ་ཐམས་ཅད་ལས་རྣམ་ཤེས་ཀྱི་རྟེན་ཐིག་ལེའི་རང་བཞིན་བསྡུས་ཏེ་བསྒོམས་པ་ལས་བདེ་བ་མི་རྟོག་པའི་ཡེ་ཤེས་ཅན་གྱིས་དེའི་མཚན་ཉིད་རང་རིག་པ་གསལ་བར་མཚོན་ཅིང་རྟོགས་པར་འགྱུར་རོ་གང་ལས་ཇི་ལྟར་ཞེ་ན།

ཐིག་ལེ་གནས་ཀྱི་གོ་འཕང་བལྟ་སྟེ་བསྒོམ་ན་སེམས་ཀྱི་མཚན་ཉིད་སྟོང་པར་ཤེས་པའམ། ཡང་ན་གཞན་གྱི་སེམས་ཀྱི་མཚན་ཉིད་དང་འདོད་ཆགས་དང་བཅས་པ་དང་བྲལ་བ་ལ་སོགས་པ་ཐམས་ཅད་ཤེས་པར་འགྱུར། ཞེས་པའོ། ། བཞི་པ་དེ་ཉིད་ལ་ཚངས་པའི་བུ་ག་ལས་ཐིག་ལེའི་རྣལ་འབྱོར་སྙིང་ཀའི་ཧཱུྃ་ལ་ཚངས་པའི་སྒོའི་ཐིག་ལེ་སྒོ་སྨིན་མཚམས་ཀྱི་རྟེན་ཐིག་ལེ་ལས་ཡེ་ཤེས་ཀྱིའང་སྟེ་བདེ་སྟོང་བླང་ཞེས་པའོ། ། བླ་མའི་མན་ངག་བརྩོན་པ་ནི་ཉམས་སུ་བླང་པ་ཞལ་ལས་ཤེས་པར་བྱའོ། ། སྤྱིའི་གསུམ་པ་དེ་ལྟར་སྟོན་པའི་ཐབས་ཁྱད་པར་ཅན་དུ་འཕགས་པར་བསྟན་པ། སྔགས་ཀྱི་ལམ་ནང་དུ་གནད་དུ་བསྣུན་པའི་ཐབས་ལས་གཞན་གྱི་ཕྱི་རོལ་གྱི་བསྟན་བཅོས་ཐམས་ཅད་ཀྱིས་ཁ་ཅིག་གིས་གཏན་མི་འགྲུབ་ཅིང་། ལ་ལས་ཀྱང་མྱུར་དུ་མི་འགྲུབ་ལ། དེ་བླ་མ་ལ་ཡང་དག་པ་ལ་བསྙེན་ཅིང་གསོལ་བ་འདེབས་པ་ལ་བརྩོན་པས་མན་ངག་ཐོབ་པར་འགྱུར་ལ་དེ་གོམས་པ་ལས་མཐོང་བར་འགྱུར་ཏེ་སྒྱུ་དྲ་ལས། རྡོ་རྗེའི་སྐུ་དང་གསུང་དང་ཐུགས་ཀྱི་གསང་བ་གསུམ་ནི་རྡོ་རྗེ་སློབ་དཔོན་གྱི་ལུས་དང་ངག་དང་ཡིད་ལ་གནས་སོ། ། ཞེས་སོ། །
བཞི་པ་ཆོས་ཐམས་ཅད་ཀྱི་རྩ་བ་ཡིན་པས་ཡིད་ནི་འཁོར་འདས་ཀྱི་ཆོས་རྣམས་ཀྱི་སྔོན་དུ་འགྲོ་བ་སྟེ། གུར་ལས། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་གང་ཟག་མེད། ། རྣམ་པར་ཤེས་པའི་གནས་དོན་ནམ། ། ཕྱི་རོལ་གྱུར་པ་ཅུང་ཟད་མེད། ། ཅེས་སོ། ། དེའི་ཕྱིར་ཡིད་ཀྱི་བག་ཆགས་ཀྱིས་སྨྲ་བ་ལ་སོགས་པ་ལས་ཐམས་ཅད་བྱེད་ཅིང་། ཡིད་ཀྱི་ཆོས་ཉིད་རང་བཞིན་གྱིས་དག་པས་གུར་ལས། དེ་ཕྱིར་ཀུན་ཏུ་རབ་འབད་པས། །
སེམས་ཀྱང་རྡོ་རྗེ་སྦྱང་པར་བྱ། ། སེམས་དག་པ་ནི་དག་བ་སྟེ། ། ཉོན་མོངས་དུག་ནི་འཕྲོག་པར་བྱེད། ། ཅེས་དེའི་བློ་བུར་དྲི་མ་སྦྱངས་ནས་སངས་རྒྱས་སུ་འགྱུར་ཏེ། སྔར་ཕྱི་རོལ་གྱི་ཐབས་ཀྱིས་མ་ཡིན་ལ་བླ་མའི་མན་ངག་གིས་ནང་དུ་བཙལ་ན་གྲོལ་ཞེས་བསྟན་པའང་རིགས་པ་ཡིན་ནོ། ། ལྔ་པ་ཡིད་ཀྱི་བཟླས་པར་འགྲུབ་པ་ནི། གལ་ཏེ་གློ་བུར་གྱི་རྟོག་པ་སྡོམ་པར་འདོད་ན་ཡོ་གའི་སྙིང་ཀར་སེམས་ཀྱི་རྟེན་ཐིག་ལེ་བསྒོམ་པའམ་ཙཎྜ་ལི་འབར་འཛག་གིས་མཚན་མ་ལས་ཡིད་སྐྱོབ་པའི་ཡེ་ཤེས་ཀྱི་ཐབས་བཟླས་ཏེ་བསྒོམས་ན་མྱུར་དུ་རྟོགས་པའི་རྒྱུའམ་ས་བོན་ཡིན་གྱི། གཞན་ཕྱི་རོལ་དུ་དེ་ཁོ་ན་ཉིད་བཙན་ཐབས་སུ་དཔྱད་པ་འགྲུབ་པ་མ་ཡིན་ནོ། ། ཞེས་པའམ། ཡང་རྒྱ་དཔེ་ཁ་ཅིག་ལས།
སྡོམ་དང་རྒྱུད་གྱུར་ས་བོན་ནི། ། དེ་ཁོ་ནར་ནི་གཟུགས་ཡིན་ནོ། ། ཞེས་པ་ལྟར་ན་མཚན་རྟོག་སྡོམ་པའི་རྒྱུར་གྱུར་པའི་ས་བོན་སྙིང་ཀར་བསྒོམས་པས་ནི་དེ་ཁོ་ནར་ཡེ་ཤེས་བདེ་སྟོང་དུ་དབྱེར་མེད་ཀྱི་གཟུགས་ཏེ་རྟེན་ཡིན་ནོ། ། ཞེས་པའོ། ། རྐང་པ་གཉིས་པ་འདི་ལ་འདི་སྐད། འབྲས་བུ་སངས་རྒྱས་ཀྱི་རྒྱུའི་ས་བོན་འདོད་ཡོན་ལྔ་ཡིན་ལ་དེ་དག་ཐབས་ཀྱིས་ཟིན་ན་འགྲུབ་ཀྱི་གྲངས་པའི་ལྟར་རྒྱུ་ལ་དེ་ཁོ་ན་ཉིད་དངོས་སུ་མཐོང་བ་མ་ཡིན་ནོ། ། ཞེས་གསུང་བའང་རིགས་པར་མཐོང་ལ། ཡང་འབྲས་བུ་བདེ་སྡུག་གཉིས་ཀའི་རྒྱུའི་ས་བོན་གཟུགས་ལ་སོགས་པ་སྲིད་པའི་ལོངས་སྤྱོད་དུ་སྣང་བ་ལྔ་དང་། དེ་དག་ལ་དམིགས་པའི་ཤེས་པ་འཛིན་པར་སྣང་བ་ལྔ་ཡིན་པ་དེ་གཉིས་ཀ་ས་བོན་ཀུན་གཞི་འཁྲུལ་པ་ལས་བྱུང་སྟེ་མདོ་ལས། ཀྱེ་རྒྱལ་བའི་སྲས་དག་ཁམས་གསུམ་པོ་འདི་དག་ནི་སེམས་ཙམ་མོ། །
ཞེས་དང་། ས་ར་ཧས། སེམས་ཉིད་གཅིག་པུ་ཀུན་གྱིས་བོན་ཏེ། ། གང་ལ་སྲིད་དང་མྱ་ངན་འདས་འཕྲོ་བ། ། འདོད་པའི་འབྲས་བུ་ཐམས་ཅད་སྟེར་ཕྱེད་པའི། ། ཡིད་བཞིན་ནོར་འདྲའི་སེམས་ལ་ཕྱག་འཚལ་བསྟོད། ། ཅེས་སོ། ། དེ་འཁོར་བའི་རྒྱུ་ཡིན་མོད་ཐར་པའི་མ་ཡིན་ནོ་ཞེ་ན། ཡིན་ཏེ་དེའི་ཆོས་ཉིད་སྤྲོས་པ་དང་བྲལ་བ་རང་བཞིན་ཆོས་སྐུ་དང་ཆོས་ཅན་ལ་ཡོན་ཏན་ཐམས་ཅད་ཀྱི་ནུས་པ་གནས་ཀྱང་བློ་བུར་གྱི་དྲི་མས་བསྒྲིབས་པས་མཐོང་བ་མ་ཡིན་ནོ། ། དེ་མྱུར་དུ་སེལ་པའི་ཐབས་གང་ཞེ་ན་ཉོན་མོངས་པ་ལས་བྱུང་བ་ལྔ་རགས་པར་སྣང་བའི་དྭངས་མ་བདུད་རྩི་ལྔ་ལས་ཡེ་ཤེས་ལྔའི་མཚོན་བྱེད་མངོན་དུ་བྱས་ན་ཉོན་མོངས་པ་ཉིད་ཡེ་ཤེས་སུ་སྒྱུར་བར་བྱེད་པའི་རྟེན་སྤྱི་བོ་ལྟེ་བ་དང་སྤྱི་མེད་ཧཾ་སྨོས་པས་བར་གྱི་གཉིས་དོན་གྱི་ཤེས་ལ།
གོང་དུ་འཁོར་ལོ་དྲུག་བསྟན་པའི་ལག་ཏུ་བླང་པའང་འདི་ཉིད་ཡིན་པར་མཛད་པས་བཞི་ལ་བརྟེན་པར་མངོན་མོད་ཀྱི་མན་ངག་གིས་གཉིས་ལ་བརྟེན་པའི་ཙནྜ་ལི་བཅུ་པར་སྟོན་ཏེ། དེའི་ལྟར་ན་འཁོར་ལོ་བཞི་ཡང་དག་པར་གནས་པའི་གོང་མ་ཀུན་བདུད་རྩི་ཀུན་གྱི་འོག་མ་རྣམས་སུ་འབབ་པར་འགྱུར་རོ། ། ཁྱད་པར་དུ་ཐོག་མ་ལུས་འགྲུབ་པ་ནས་རྟག་ཏུ་གནས་པ་རྩ་བའི་ས་བོན་ཨཾ་གི་མེ་ཡིས། ཡེ་ཤེས་ཨུ་ཡང་གསུངས་ཏེ་དེ་འོག་ནས་འབྱུང་བས་ཡེ་ཤེས་འཛིན་པ་དང་རྣམ་ཤེས་གཟུང་བར་གདན་བཞི་པའི་འགྲེལ་པ་ལས་བཤད་པ་དེ་དག་ཏུ་སྣང་བ་སེམས་ཡིན་ཞིང་དེའི་ས་བོན་ཧ་ལས་ཐིག་ལེ་ཨཾ་སྒྲ་ཨུ་ཡང་དག་ལྡན་སྦྱར་བས་ཧཱུྃ་སྙིང་གི་འཁོར་ལོའི་བྱང་ཆུབ་ཀྱི་སེམས་ཞུ་སྟེ་འཛག་པའི་བདེ་བ་ལ་ལོངས་སྤྱོད་པར་འདོད་པ་ཡིས་ཡིད་ཀྱིས་འབར་འཛག་ལ་རྩེ་གཅིག་ཏུ་བཟླས་ཏེ་ཕྱི་རོལ་གྱི་ཡི་གེ་དང་ངག་སྤངས་པའོ། ། སྤྱི་དོན་ལྔ་པ་ལའང་གཉིས་ལས། དང་པོ་འབྲས་བུ་དངོས། ཐབས་དེ་དག་ཏུ་བསྒོམས་ནས་ངེས་པར་སངས་རྒྱས་ཀྱི་གོ་འཕང་ལ་གནས་པར་འགྱུར་རོ། ། ཇི་ལྟ་བུ་སྙམ་ན་མི་འགགས་པ་རྟག་པ་ཆོས་ཀྱི་དབྱིངས་སྐྱེ་བ་མེད་པ་མངོན་དུ་མཛད་པ། དེ་གཞན་གྱིས་རྟོགས་དཀའ་བས་རྟག་ཏུ་སྲ་ཞིང་སྤང་བྱའི་བག་ཆགས་ཀྱི་སྐྱོན་ཡང་ཆེད་པའི་སྤངས་པ་ཕུན་སུམ་ཚོགས་པ། ཡེ་ཤེས་རིག་པ་དང་རྣམ་ཤེས་དབྱིངས་ནུབ་པ་དབྱེར་མི་ཕྱེད་ཅེས་གསུངས་ལ།
གཟུང་འཛིན་གྱི་རྟོག་པ་ནུབ་ཅིང་། ཡེ་ཤེས་རྣམ་ཤེས་དབྱིངས་དང་ཡེ་ཤེས་ཐ་མི་དད་ཀྱི་དངོས་པོར་རྫོགས་པའི་བྱང་ཆུབ་མཐོང་ཞེས་སྦྱར་ན་མི་ཟློས་པར་བསམས་མོ། ། གཉིས་པ་དེ་ཡང་རྟགས་བརྒྱད་ཀྱི་རིམ་པས་འགྲུབ་ཚུལ། དང་པོར། ཞེས་པ་ལ་མི་དབང་གིས་རིམ་པ་བཞིན་ངན་སོང་གསུམ་དང་འདོད་ཁམས་ཀྱི་ལྷ་མི་དང་གཟུགས་དང་གཟུགས་མེད་ཀྱི་གནས་སྦྱངས་པར་བཞེད། ། ཅེའོ། ། དེའི་ལྟར་ན་དེ་དག་གིས་འཇིག་རྟེན་པའི་ལམ་ཚོགས་སྦྱོར་གཉིས་དང་བདུན་པ་ལ་ཆོས་དབྱིངས་རྟོགས་པ་ཉིད་མཐོང་ལམ་དེ་ཉིད་གོམས་པར་བྱེད་པས་བསྒོམ་ལམ་དང་། བརྒྱད་པས་རྣལ་འབྱོར་པ་རང་འདོད་པའི་འབྲས་བུ་སངས་རྒྱས་སུ་མཚོན་པ་མཐར་ཕྱིན་གྱི་ལམ་མོ། ། གཞན་ཤིན་ཏུ་ཟབ་པའི་རྟགས་དང་སྦྱར་བ་ནི་ཐུན་མོང་དུ་གསུང་བ་མ་ཡིན་ནོ། ། རྗེས་སྤྱོད་ཀྱི་དག་པ་ལ་མཉན་པར་གདམས་པ་དང་།
དོན་དངོས་གཉིས་ལས། དང་པོ་རྡོ་རྗེ་སེམས་དཔའ་ཞེས་པའོ། ། གཉིས་པ་ལ་བདུན་ནམ་དགུ་ལས་དང་པོ་ངེས་པར་འཁོར་འདས་ཀྱི་དངོས་པོ་ཐམས་ཅད་ཀྱི་ཆོས་ཉིད་རང་བཞིན་གྱིས་དག་པ་དེ་བཞིན་ཉིད་དུ་བརྗོད་དེ་ཀླུ་སྒྲུབ་ཀྱིས། གང་ཞིག་ཀུན་ཏུ་མ་ཤེས་ན། ། སྲིད་པ་གསུམ་དུ་འཁོར་འགྱུར་ཞིང་། ། སེམས་ཅན་ཀུན་ལ་ངེས་པ་ཡི། ། ཆོས་ཀྱི་དབྱིངས་ལ་ཕྱག་འཚལ་བསྟོད། ། ཅེས་སོ། ། ལྷ་སོ་སོའི་བསྟན་པ་ཕྱི་ནས་ཏེ་རང་བཞིན་གྱིས་སྤྲོས་པ་དང་བྲལ་ཡང་ཀུན་རྫོབ་ཏུ་སྣ་ཚོགས་སུ་སྣང་བ་མི་འགལ་བ་ལྷ་རྣམས་ཀྱི་དག་པ་སྟེ་འོག་ནས་འཆད་དོ། ། གསུམ་པ་དགོས་པའི་འཐད་པ་ལུས་ཅན་རྣམས་ཀྱི་ཕུང་པོ་དང་ཁམས་དང་སྐྱེ་མཆེད་ཀྱི་ཆོས་ཉིད་རང་བཞིན་གྱིས་དག་ཅིང་།
ཆོས་ཅན་ལྷ་སོ་སོར་དག་ན་ཇི་ལྟར་མ་གྲོལ་ཞེ་ན། སྣང་བ་བསམ་གྱིས་མི་ཁྱབ་པས་ཞུས་པ་ལས། སེམས་ནི་རྟག་ཏུ་འོད་གསལ་ཡང་། ། བློ་བུར་ཉེ་བའི་ཉོན་མོངས་ཀྱིས། ། སོ་སོ་སྐྱེ་བོ་ཉོན་མོངས་གྱུར། ། ཅེས་དང་། བྱམས་པས། སེམས་ནི་རྟག་ཏུ་རང་བཞིན་འོད་གསལ་ཏེ། ། དེ་ནི་བློ་བུར་ཉེས་པས་མ་རུང་བྱས། ། ཞེས་པས་སོ། །
དེ་ཇི་ལྟ་བུ་ཞེ་ན། ལས་འབྲས་བུ་དང་དེ་ཁོ་ན་ཉིད་ལ་རྨོངས་པའི་མ་རིག་པས་གཉིས་ཀས་རྒྱུ་བྱས་པ་གཙོ་བོར་འཁོར་བའི་ནུས་པ་བསྐྱེད་པ། སེར་སྣ་ལ་སོགས་རྣམ་རྟོག་གང་། ། དེ་ནི་ཉོན་མོངས་སྒྲིབ་པར་འདོད། ། ཅེས་གཞི་མཐུན་པ་དང་། དེ་ཁོ་ན་ཉིད་ལ་རྨོངས་པས་རྒྱུ་བྱས་པ་གཙོ་བོར་ཇི་ལྟར་བ་དང་ཇི་སྙེད་པ་ཤེས་པ་མ་སྒྲིབ་པ། འཁོར་གསུམ་རྣམ་པར་རྟོག་པ་གང་། ། དེ་ནི་ཤེས་བྱའི་སྒྲིབ་པར་འདོད། ། ཅེས་གཞི་ཐ་དད་པ་སྟེ། དེ་དག་ཀྱང་རང་གི་ཕྱིན་ཅི་ལོག་གི་རྟོག་པས་རང་བཅིངས་པ་དེ་རང་གིས་སོ་སོར་རྟོགས་པའི་ཤེས་རབ་ཀྱིས་སྦྱར་བར་བྱ་སྟེ།
ཐར་པ་བདག་ལ་རག་ལས་འདི་ལ་ནི། ། སུས་ཀྱང་གྲོགས་བགྱིད་ཅིར་ཡང་མ་མཆིས་སོ། ། ཞེས་པ་ལྟར་རོ། ། མི་ནུས་པའམ་མི་གོས་པ་མ་ཡིན་ནམ་ཞེ་ན། མ་ཡིན་ཏེ། རྒྱུའི་རྒྱུད་རང་བཞིན་གྱིས་དག་པ་གསུམ་དུ་གནས་པས་རུང་སྟེ་ཆུ་རྙོག་པ་དང་བཅས་པ་བཞིན་ནོ། ། ཐབས་ཀྱི་རྒྱུད་དག་པ་གསུམ་དུ་ཤེས་ཤིང་དེ་གོམས་པས་ནུས་ལ་དགོས་ཏེ་གསེར་དྲི་མ་དང་བཅས་པ་ཡང་རུང་ཞིང་དགོས་ལ་ཤེས་པ་བཞིན་ནོ། ། འབྲས་བུའི་རྒྱུད་དག་པ་གསུམ་དུ་མངོན་དུ་མཛད་པས་སྦྱངས་པ་དགོས་པ་དང་བཅས་པར་འགྲུབ་སྟེ་མི་ཉམས་པས་སོ། ། དེ་དག་ལ་ལུང་དང་རིགས་པ་དུ་མས་བསྒྲུབ་པ་རྗེ་བླ་མས་གཞན་དུ་མཛད་ཟིན་པས་དེར་བལྟའོ། ། བཞི་པ་རང་རིག་པའི་དག་པ་མཆོག་ཏུ་བསྟན་པ།
རང་རིག་བདག་ཉིད་ནི་རྒྱུ་སྣང་བ་དང་སྟོང་པ་སངས་རྒྱས་ཀྱིས་ཀྱང་ཐ་དད་དུ་བྱ་བར་མི་ནུས་པས་ལམ་ཐབས་ཤེས་རབ་ཟུང་འབྲེལ་དུ་བསྒོམ་དགོས་ཏེ་ཆོས་ཀྱི་ཚུལ་ཞེས་བྱ་བ་ཐེག་པ་ཆེན་པོའི་མདོ་ལས། ཟབ་མོའི་ཆོས་ཀྱི་སྣང་བ་ལ་ཡང་གནས་པར་གྱིས་ཤིག སྣང་བའི་ཆོས་རྣམས་ལ་ཡང་བརྙས་པར་མ་བྱེད་ཅིག ཅེས་དང་། ས་ར་ཧས། སྙིང་རྗེ་ཉིད་སྤངས་སྟོང་པ་ཉིད་ཀྱིས་ནི། ། དེས་ནི་ལམ་མཆོག་རྙེད་པ་མ་ཡིན་ཏེ། ། འོན་ཏེ་སྙིང་རྗེ་འབའ་ཞིག་བསྒོམ་པར་བྱེད་ན་ཡང་། ། འཁོར་བ་འདིར་གནས་ཐར་པ་ཐོབ་བམ་ཅི། ། ཞེས་པ་དང་།
བྱམས་པས། ཤེས་རབ་ཐབས་དང་ལྡན་པ་ནི། ། བརྟན་པ་རྣམས་ཀྱི་ཡང་དག་སྦྱོར། ། ཞེས་པས་དག་པ་ཉིད་དུ་འགྱུར་གྱི། དག་པ་གཞན་ཐབས་རྐྱང་པས་འཁོར་བ་དང་། ། ཤེས་རབ་རྐྱང་པས་མྱ་ངན་ལས་འདས་པ་ལས་རྣམ་པར་མི་གྲོལ་ཏེ། རྒྱུ་མཚན་ཡུལ་གྱི་དངོས་པོ་སྟེ་སྦྱང་གཞི་རང་བཞིན་གྱིས་ཟུང་འཇུག་ཏུ་དག་པར་གནས་པའི་ཕྱིར། ཡུལ་ཅན་གྱི་སྦྱོང་བྱེད་ཀྱང་རང་གི་རིག་ཅིང་རྟོགས་པས་འབྲས་བུ་སྙིང་རྗེས་གཞན་འཛིན་པ་དང་ཤེས་རབ་ཀྱིས་རང་རྟོག་པ་ལས་གྲོལ་བའི་བདེ་བ་མཆོག་ཐོབ་བོོ། ། གཅིག་ཏུ་ན་ཡུལ་གཟུང་བ་རང་བཞིན་གྱིས་དག་སྟེ་བདེན་པར་མེད་པས། ཡུལ་ཅན་རིག་པའང་མི་བདེན་པས་དེ་ལྟར་ཤེས་ནས་གྲོལ་ཞེས་པར་ཡང་རུང་ངོ་། །
ལྔ་པ་དག་པ་དགོས་པའི་འཐད་པ་ལས། རང་བཞིན་གྱིས་དག་པས་སྦྱང་དུ་རུང་བ། གཟུགས་ལ་སོགས་པར་རང་བཞིན་གྱིས་དག་པས་ཀུན་རྫོབ་ཏུ་རིགས་དང་ཁ་དོག་ལ་སོགས་པ་སྣ་ཚོགས་སུ་སྣང་ཡང་ཐམས་ཅད་སངས་རྒྱས་ཀྱི་རིགས་སུ་གཅིག་པས་སྦྱང་དུ་རུང་བ་ཞེས་པ་སྟེ་བཤད་ཟིན་ཏོ། ། བློ་བུར་དུ་མ་དག་པ་སྦྱང་དགོས་པ་ནི། ཀྱེ་ཞེས་ཏེ་སྔ་མ་དེ་རྣམས་དག་ན་མ་དག་པ་གང་ལགས། མ་དག་པའང་གཟུགས་ལ་སོགས་པ་ཉིད་དོ། ། དེ་དག་གིས་གཉིས་ཇི་ལྟར་ནུས་ཞེ་ན། ཡང་དག་པ་མ་ཡིན་པའི་རྟོག་པས་གཟུང་བ་གཟུགས་ལ་སོགས་པ་དང་། འཛིན་པ་མིག་ཤེས་ལ་སོགས་པ་བདེན་པར་ཞེན་པས་ཆགས་སྡང་ཀུན་ནས་བསླང་སྟེ་ལས་བསགས་པས་སྡུག་བསྔལ་ཉམས་སུ་མྱོང་ཞིང་འཁོར་བས་མ་དག་པར་འཇོག་ལ། དེ་དག་གི་ཆོས་ཉིད་སྤྲོས་པ་དང་བྲལ་ཞིང་ཡོན་ཏན་གྱི་ནུས་པས་གནས་པར་དག་པ་སྟེ་ཡབ་སྲས་མཇལ་བ་ལས་རྒྱ་ཆེར་གསུངས་པ་བཞིན་ནོ། །
དག་པའི་ཐབས་བསྟེན་ཚུལ། དེ་ཉིད་ཉིད་ལ་སྦྱར་ན་མཉམ་བཞག་ལས་ཀྱི་སྒྲིབ་པ་རྣམ་པར་དག་པ་ལས། རྩ་བ་མི་དམིགས་གཟོད་ནས་རབ་ཏུ་ཞིང་། ། མཐའ་མ་གཟུང་མེད་དབེན་ཞིང་སྙིང་པོ་མེད། ། ཅེས་པ་ལྟར་ཤེས་པའི་དག་པས་གང་ཟག་དང་ཆོས་བདེན་པར་བརྟག་པའི་དུག་མེད་པར་བྱས་ནས་ནི་རྗེས་ལ་བསྟེན་བྱ་སྣང་བ་འདི་དག་ཐམས་ཅད། ཇི་ལྟར་སྒྱུ་མ་རྨི་ལམ་དང་། ། ཞེས་བཤད་པ་ལྟར་བསྟེན་ཏེ་ཤེས་པར་བྱའོ། ། ལྷ་སོ་སོའི་ལྟར་ན་མཉམ་གཞག་ཏུ་སྣོད་གཞལ་ཡས་ཁང་དང་བཅུད་ལྷའི་རྣམ་པར་དག་པ་བསྒོམས་པས་མ་དག་པའི་རྣམ་པ་ཙམ་དུ་སྣང་བའི་དུག་ཀྱང་མེད་པར་བྱས་ནས་ནི་རྗེས་ལ་བསྟེན་བྱ་ཡུལ་ཡུལ་ཅན་འདི་དག་ཐམས་ཅད་ལྷ་དང་སྔགས་སུ་ཤེས་པས་ཆགས་སྡང་ཚོགས་ཀྱི་གཉེན་པོ་དང་དེ་བཞིན་གཤེགས་པ་མཆོད་པའི་ཚུལ་གྱིས་བསྟེན་པར་བྱ་བ་འདི་ནི་ཐེག་པ་ཆེན་པོའི་མདོ་དག་ལས་ཀྱང་ཐབས་མཆོག་ཏུ་གྲུབ་སྟེ་ད་ལྟར་གྱི་སངས་རྒྱས་མངོན་སུམ་དུ་ཞུགས་པ་ལས། གསེར་གྱི་ཁ་དོག་ལྟ་བུའི་མཚན་མངའ་བའི། ། འཇིག་རྟེན་མགོན་པོ་ཀུན་ནས་མཛེས་པའི་སྐུ། །
དམིགས་པ་དེ་ལ་གང་གི་སེམས་འཇིག་པ། ། བྱང་ཆུབ་སེམས་དཔའ་དེ་མཉམ་བཞག་ཅེས་བྱ། ། ཞེས་དང་། ལས་ཀྱི་སྒྲིབ་པ་རྣམ་པར་དག་པ་ལས། ཀུན་ནས་ཉོན་མོངས་པ་ལ་རྣམ་པར་བྱང་བར་མཐོང་བ་དང་། འཁོར་བའི་ཁམས་ལ་མྱ་ངན་ལས་འདས་པའི་དབྱིངས་སུ་མཐོང་བ་དེས་ནི་ལས་ཀྱི་སྒྲིབ་པ་རྣམ་པར་དག་པ་ཐོབ་པར་འགྱུར་རོ། ། ཞེས་ལེགས་པར་བཀའ་སྩལ་ཏོ། ། རང་རིག་པའི་ལྟར་ན་ལྷ་དང་གཞལ་མེད་ཁང་དུ་སྣང་བའི་རྟོག་པ་མན་ཆད་བདེ་སྟོང་ངམ་གསལ་སྟོང་དབྱེར་མེད་དུ་རྟོགས་པའི་དག་པས་དུག་ཐམས་ཅད་མེད་པར་བྱས་ནས། རྗེས་ལ་བརྟེན་བྱ་ཕྱི་ནང་གི་དངོས་པོ་ཐམས་ཅད་ཡེ་ཤེས་གཅིག་གི་ངོ་བོར་བསྟེན་ཏེ་གོང་དུ། བརྟག་པར་ཤིན་ཏུ་མཉམ་གཞག་ཉིད། །
ཅེས་བཤད་པ་དང་། ཀྱཻ་རྡོ་རྗེ་ལས། སྤྲོས་པ་རྨི་ལམ་ལྟར་བྱས་ནས། སྤྲོས་པ་ཉིད་ནི་སྤྲོས་མེད་བྱེད། ། ཅེས་དང་། གདན་བཞི་པ་ལས། མཉམ་ཉིད་བསྒོམས་པའི་བདུག༵་པ་ཡིས། ། རང་བཞིན་དག་པས་བདུག༵་པར་བྱ། ། ཤེས་རབ་མར་མེའི་སྣང་བ་སྟེ། ། ཁམས་གསུམ་གྱི་ནི་མུན་པ་རྣམས། །
མར་མེ་འདི་ཡིས་བཅོམ་ནས་སུ། ། ཇི་བཞིན་འདོད་བཞིན་སྣང་བར་བྱ། ། ཞེས་གསུངས་སོ། ། ལྷ་སོ་སོའི་དག་པ་བཤད་པ། གཟུགས་ནི་ཞེས་པ་སྟེ་ཤེས་པར་སླའོ། ། དེ་ལྟར་མ་ཤེས་པ་དང་ཤེས་པའི་སྐྱོན་ཡོན་གྱི་སྒོ་ནས་བསྡུ་བ། འབྲས་བུ་བདེ་བ་དང་སྡུག་བསྔལ་རྒྱུ་ལམ་དང་ཉོན་མོངས་པ་དང་སོགས་དེ་དག་གི་རྩ་བའང་བདག་འཛིན་ལས་སྐྱེས་པས་སྲིད་པ་ཐོབ་སྟེ་བདག་ཏུ་ཞེན་པའི་ལས་དགེ་བས་ཀྱང་འཁོར་བ་ལས་མི་འདའ་ཞེས་པའོ། ། དེའི་གཉེན་པོ་བསྐྱེད་པ་ཐ་མལ་གྱི་རྟོག་པ་དང་དེ་ཉིད་ལྟ་བས་མེ་ལོང་གི་གཟུགས་བརྙན་བཞིན་ཤེས་པའམ་རྫོགས་པའི་ཡེ་ཤེས་ཀྱང་རུང་སྟེ་ཟུང་འཇུག་ཏུ་ལེགས་པར་གནལ་པས་སྦྱངས་ན་མྱ་ངན་ལས་འདས་པ་ཐོབ་པས་གཞི་ཐ་དད་དེ་གདན་བཞི་པ་ལས། དཔེར་ན་རྡོལ་བའི་ཁང་པ་མེ་བསྲེགས་ལ། ། ལྷ་ཡིས་བྱིན་གྱིས་བརླབ་པ་རབ་ཏུ་བརྗོད། །
རིགས་ཅན་དགེ་དང་མཁས་པ་ཀུན་ཏུ་གནས། ། དེ་བཞིན་ཏིང་ངེ་འཛིན་གྱིས་ཀུན་བཤིག་ནས། ། ཞེས་པ་ལྟར་རོ། ། རྒྱ་དཔེ་ཁ་ཅིག་གི་ལྟར་ན། སྡུག་བསྔལ་གྱི་བདག་ཉིད་ཉོན་མོངས་ལས་སྐྱེས་པའི་སྐྱེས་འཇིག་ལ་བརྟེན་ནས་སྲིད་པ་ཐོབ་སྟེ་འཁོར་ཡུག་ཏུ་འཁོར་ལ། སྲེད་པ་ཟད་པའི་བདེ་བའི་བདག་ཉིད་སོགས་ལམ་གོམས་པ་ལས་སྐྱེས་པའི་གཉེན་པོ་སྐྱེ་བ་དང་སྤང་བྱ་བློ་བུར་བ་འཇིག་པ་ལ་བརྟེན་ནས་མི་གནས་པའི་མྱ་ངན་ལས་འདས་པ་ཐོབ་པར་འགྱུར་བས་འཁོར་འདས་གཞི་ཐ་དད་མ་ཡིན་ཏེ་དགོངས་པ་ལུང་བསྟན་ལས། དངོས་པོ་གང་དང་གང་དག་གིས། ། ཕུང་པོ་ལྔ་པོ་བརྟགས་གྱུར་པ། ། དེ་རྣམས་དེ་བཞིན་ཡང་དག་དམིགས། ། དེ་བཞིན་གཤེགས་པ་རྣམས་སུ་འགྱུར། །
ཞེས་སོ། ། དེས་སེམས་རྟོགས་ན་ཡེ་ཤེས་ཡིན་པས་སངས་རྒྱས་གཞན་དུ་མི་བཙལ་བའི་འདུ་ཤེས་རབ་ཏུ་བསྒོམ། ཞེས་པའི་དོན་ཡང་འགྲུབ་པ་ཡིན་ནོ། ། ལྔ་པའི་གཉིས་པའི་བཤད་པའོ།། ༈ །།དོན་གང་ཞིག་ལ་རིམ་པ་གཉིས་ལ་གནས་པས་དྲོད་ཐོབ་ནས་མྱུར་དུ་རྟོག་པ་སྤོང་ཞིང་རྟོགས་པ་བརྟན་པའི་ཐབས་སྤྱོད་པ་སྤྱད་ཚུལ་རབ་ཏུ་བྱེད་པ་གཉིས་ཀྱི་བརྗོད་བྱ་སྦས་པ་དམ་ཚིག་དང་སྡོམ་པ་ཅུང་ཟད་དང་བཅས་པ། རྗོད་བྱེད་ཡན་ལག་གཙོ་བོ་ཡི་གེ་དང་བསྡུས་དོན་ཡང་ཞར་བྱུང་སྟེ་གསུམ་ཀ མངོན་རྟོགས་སྔོན་དུ་འགྲོ་བ་དྲོད་ལ་ཆོས་དྲུག་དང་སྤྱོད་པ་དངོས་ཀྱི་ཆོས་དྲུག་དང་སྤྱོད་པ་དངོས་ཀྱི་ཆོས་དྲུག་རྗེ་བླ་མ་དག་གིས་གསལ་བར་མཛད་པ་ལྟར་འདིར་ཡང་ཤེས་པར་བྱ་ལ་གཞུང་ནའང་ཤིན་ཏུ་གསལ་བ་ཉིད་དོ། ། རྩ་རྒྱུད་གསང་བ་འདུས་པ་ལ་སོགས་པ་རྒྱས་པ་རྣམས་ཀྱི་དོན་བསྡུས་ཤིང་བསྡུས་པ་རྣམས་ལས་རབ་བྱེད་འོག་མ་ཀྱཻ་རྡོ་རྗེའི་དང་པོའི་ལྔ་པ་དང་ཕལ་ཆེར་ཆ་མཐུན་ཞིང་འགའ་ཞིག་ཁ་སྐོང་བ་དང་། གཉིས་ཀ་འདུས་པའི་བདུན་པ་དང་བདེ་མཆོག་ཉུང་ངུའི་ཉེར་བདུན་པ་དང་རྡོ་རྗེ་མཁའ་འགྲོའི་བཅོ་བརྒྱད་པ་དང་སྒྱུ་དྲའི་བཅུ་པ་ལ་སོགས་པར་ཅུང་ཟད་མཐུན་ལ་ཕལ་ཆེར་ཚུལ་མིས་འདྲར་ཞིང་གསལ་བར་བྱེད་པས་དེ་མདོར་ན་རྣལ་འབྱོར་བླ་མའི་རྒྱུད་མཐའ་དག་ཏུ་ཁ་སྐོང་ཞིང་གསལ་བར་བྱ་དགོས་ཏེ་སྤྱོད་པ་མ་སྤྱད་པར་མྱུར་དུ་སངས་རྒྱས་མི་འབྱུང་བས་སོ། ། གཞུང་ལ་གཉིས་ཏེ།
བསམ་པའི་ཁྱད་པར་གྱི་སྒོ་ནས་མཚན་ཉིད་མདོར་བསྟན་དང་། བསྒྲུབ་པའི་རིམ་པའི་སྒོ་ནས་ལུས་ངག་གི་ཀུན་སྤྱོད་རྒྱས་པར་བཤད་པའོ། ། དང་པོ་ལ། དགོས་པ་དང་ལྡན་པའི་སྤྱོད་པ་བཤད་པར་དམ་བཅའ་བ། དོན་དངོས། མིང་གསུམ་ལས། དང་པོ་རིམ་པ་གཉིས་ལ་གནས་ཏེ་དྲོད་ཐོབ་པ་དེ་ནས་སྤྱོད་པ་བཤད་ཅེའོ། ། ཁ་འདོན་དང་ཀློག་པ་ལ་སོགས་པའམ་ཞེ་ན་མ་ཡིན་ཏེ། རྟོག་པ་རྣམས་མྱུར་དུ་འཇིག་པར་བྱེད་ཅིང་ཆོས་ཐམས་ཅད་མཉམ་པ་ཉིད་དུ་དེ་ཁོན་ཉིད་རྟོགས་པ་ལས་བྱུང་བ་བླང་དོར་མེད་པར་སྤྱོད་པས་དེའི་གོང་ན་གཞན་མེད་ཅེས་པའོ། ། དགོས་པ་ཅི་ཡོད་ཅེ་ན།
མྱུར་དུ་སངས་རྒྱས་ཐོབ་པར་འདོད་པའི་རྒྱལ་སྲས་ལ་ཕན་པའི་ཕྱིར་རོ། ། དེ་གང་ཞིག་ཅེ་ན། རྫོགས་པའི་བྱང་ཆུབ་ཀྱི་ལམ་ཐུན་མོང་མ་ཡིན་པའི་རིམ་པ་གཉིས་ལ་གནས་པས་ནང་དུ་དེ་ཁོ་ན་ཉིད་རྟོགས་པ་ལས་རྟོག་པས་མི་ཕྱེད་པས་རྡོ་རྗེ་གཟུང་འཛིན་གྱི་ཡན་ལག་མེད་པའི་སྙིང་པོ་ཤེས་རབ་ཀྱི་ཕ་རོལ་ཏུ་ཕྱིན་པ་མངོན་དུ་བྱས་པའོ། ། དེས་བླང་དོར་མེད་པའི་སྤྱོད་པའང་མཆོག བར་པ་ལ་ཕན་ཡོན་གྱི་སྒོ་ནས་སྤྱད་པར་བསྟན་པ་དང་། ཇི་ལྟར་སྤྱད་ཚུལ་དང་གཉིས་ལས། དང་པོ་ལ་ལྔའམ་གསུམ་ལས། དང་པོ་འཁོར་བའི་རྒྱ་མཚོ་ལས་སེམས་ཀྱི་ནོར་བུ་བླང་ཚུལ། དེད་དཔོན་མཁས་པས་གཟིངས་ལ་བརྟེན་ནས་རིན་ཐང་མེད་པའི་ནོར་བུ་ལེན་པ་ལྟར་དལ་འབྱོར་ལ་བརྟེན་ནས་འཁོར་བའི་རྒྱ་མཚོ་ལས་རིན་ཐང་མེད་པའི་སངས་རྒྱས་ཀྱི་ནོར་བུ་བླང་ཞེས་པ་སྟེ། རྡོ་རྗེ་གུར་ལས།
སྙིང་པོ་མེད་པའི་ཆུ་ཤིང་ལས། ། ཇི་ལྟར་སྙིང་པོ་འབྲས་ཞིམ་པ། ། དེ་ལྟར་སྙིང་པོ་མེད་ལུས་ལས། ། དངོས་གྲུབ་འབྲས་ཞིམ་དེ་བཞིན་ནོ། ། ཞེས་པ་དང་། གོང་དུ་མཚན་གཞི་མཚན་ཉིད་ཅེས་པའི་དོན་གསལ་བར་བྱས་པ་ཡིན་ནོ། ། གཉིས་པ་བདེ་བ་ཆེན་པོའི་དངོས་གྲུབ་ཀྱི་ལམ་ལས་འདི་ཁོ་ན་ཡིན་པ། རྡོ་རྗེ་འཛིན་པས་བསྔགས་པའི་སངས་རྒྱས་ཀྱི་ཡོན་ཏན་ཀུན་རང་གི་ལུས་ངག་ཡིད་གསུམ་ལ་བརྟེན་ནས་བྱུང་བས་ན་སེམས་ཀྱི་རྟོགས་པ་བརྟན་ཞིང་གོང་དུ་བྱ་བ་ཕྱིར་ལུས་ངག་གིས་འདི་དག་སྤྱད་ཅེས་པ་སྟེ། གྲོལ་བར་འདོད་པས་སྤྱད་པར་གདམས་པའང་དེ་ཉིད་དོ། ། གསུམ་པ་ལ་འཇིག་རྟེན་པས་མཆོད་པ་དང་།
འདས་པའི་གོ་འཕང་ཐོབ་པ་གཉིས་ཕན་ཡོན་ཏེ། ལྷའི་ཞེས་དང་། སྡིག་པ་འཇིག་ཅིང་དེ་བཞིན་གཤེགས་པའི་གོ་འཕང་མཆོག་ཐོབ་པར་འགྱུར། ཞེས་པའོ། ། གཉིས་པ་ལ་བསྟན་བཤད་གཉིས་ལས། དང་པོ་ལས་གཉིས་ཀྱི། དང་པོ་ཨ་བ་དྷུ་ཏིའི་སྤྱོད་པ་དང་། དཔལ་ལྡན་ཞེས་པ་ལ་རྒྱུ་མཐུན་འབྲས་བུ་ནི་ནང་གི་རྟོགས་པ་ལ་བརྟེན་ནས་ཕྱི་རོལ་ཏུ་བླང་དོར་མེད་པར་སྤྱོད་པ་འབྱུང་ལ་དེས་རྟོགས་པ་བརྟན་ཞིང་བོགས་དབྱུང་ཞེས་པའོ། ། གཉིས་པ་ཀུན་ཏུ་བཟང་པོའི་བསྟན་པ། འཇིག་རྟེན་པ་སྣ་ཚོགས་འདུལ་བའི་ཕྱིར་ལུས་ངག་གི་སྤྱོད་པ་དུ་མར་སྣང་ཡང་སེམས་ལ་ཆགས་སྡང་གི་རྩུབ་པ་མེད་པར་ཡུལ་སྣ་ཚོགས་སུ་ཀུན་ཏུ་བཟང་པོའི་སྤྱོད་པ་སྤྱད་པས་ངེས་པར་བླ་ན་མེད་པའི་འབྲས་བུ་འགྲུབ་ཅེས་པའོ། །
བཤད་པ་ལ་ལྔ་སྟེ། སྔོན་དུ་བྱ་བ། བསམ་པའི་སྒོ་ནས་ཀུན་བཟང་གི་བཤད་པ། བསྲུང་བའི་དམ་ཚིག དམ་ཚིག་གཉིས་ཀའི་སྒོ་ནས་ཀུན་འདར་གྱི་བཤད་པ། གཞུང་བསྡུ་བའོ། ། དང་པོ་ལ་དཔལ་ལྡན་ཞེས་པ་སྟེ་དྲོད་ཐོབ་པས་བླ་མ་ལ་མཆོད་ཅིང་གནང་བ་ནོད་པའོ། ། གཉིས་པ་ལ་བསྟན་བཤད་གཉིས་ཀྱི་དང་པོ་རང་གི་རྟོགས་པས་འཁོར་བའི་རྐྱེན་འདོད་ཡོན་ལྔ་འདས་པའི་རྐྱེན་དུ་སྒྱུར་བར་འདོད་པས་འཇིག་རྟེན་གྱི་སྦྱོར་བ་ལས་ཁ་ཕྱིར་བལྟས་ལ་སེང་གེ་ལྟར་དོགས་པ་མེད་ཅིང་འགྲོ་བ་འདོད་པའི་བསམ་པས་སྤྱད་ཅེས་སོ། ། བཤད་པ་ལ་དྲུག་གི དང་པོ་ཡང་དག་པའི་ལྟ་བ་ནི་མཉམ་གཞག་ཏུ་བདག་མེད་གསལ་བར་རྟོགས་པས་རྗེས་ལ་ཁམས་གསུམ་པོ་ཐམས་ཅད་རྨི་ལམ་སྒྱུ་མ་ལྟར་བལྟ་བའོ། །
བསམ་གཏན་གྱི་སྒྲིབ་པ་སྤང་བ་གསང་བ་གྲུབ་པ་ལས། སྙོམ་དང་གཉིད་དང་འགྱོད་པ་དང་། ། རྒོད་དང་ཐེ་ཚོམ་ཞེས་བྱ་བའི། ། སྒྲིབ་པ་ལྔ་པོ་སངས་རྒྱས་དང་། ། བྱང་ཆུབ་སེམས་དཔའ་མི་བཞེད་དོ། ། ཞེས་པའམ། ཐུན་མོང་བས་རྒོད་འགྱོད་གཉིས་གཅིག་ཏུ། གཉིད་རྨུགས་གཉིས་གཅིག་ཏུ་བྱས་པ། འདོད་པ་ལ་འདུན་པ། ཤེས་བཞིན་མ་ཡིན་པ།
ཐེ་ཚོམ་དང་ལྔ་པོ་ཀུན་ལས་སོ། ། འཇིག་རྟེན་པའི་སྦྱོར་བ་ལས་ཕྱིར་ཕྱོགས་པ། འཚོ་བའི་ཆེད་དུ་འདུ་འཛི་སྣ་ཚོགས་དང་། རྙེད་མ་རྙེད། གྲགས་མ་གྲགས། བདེ་སྡུག བསྟོད་སྨད་བརྒྱད་པོ་ཐམས་ཅད་ལ་བླང་དོར་དུ་ཞེན་པ་རིང་དུ་སྤངས་སོ། ། ཟུང་འཇུག་གི་རྟོགས་པས་སྤྱད་པ། དམིགས་པ་མེད་པའི་སྙིང་རྗེས་སེམས་ཅན་མི་གཏོང་བས་ཉན་རང་གི་ཕྱོགས་ལས་རྒྱལ་ཞིང་དེ་རྣམས་ཀྱང་སྟོང་པར་རྟོགས་པས་འཁོར་བའི་ཕྱོགས་ལས་རྒྱལ་བའི་སྤྱོད་པ་བརྩམ་སྟེ་ཆོས་ཀྱི་ཚུལ་ལས། རིགས་ཀྱི་བུ་དེ་ལྟ་བས་ན་མྱ་ངན་ལས་འདས་པའི་བསམ་པ་ཅན་དུ་གྱིས་ཤིག
འཁོར་བར་སྦྱོར་བ་ཅན་དུ་གྱིས་ཤིག འཁོར་བ་དང་མྱ་ངན་ལས་འདས་པ་ལ་ཡང་གནས་པར་མ་བྱེད་གཅིག ཅེས་གསུངས་ལ། དེས་སྤྱད་ན་བྱམས་པས། རྒྱལ་སྲས་ཆོས་ཉིད་འགྱུར་མེད་འདི། ། རྟོགས་ནས་མ་རིག་མདོངས་རྣམས་ཀྱིས། ། སྐྱེ་བ་ལ་སོགས་དག་ཏུ་ནི། ། མཐོང་བ་གང་ཡིན་འདི་སྨད་དོ། ། ཞེས་པས་དེར་སྤྱོད་པའོ། ། བསམ་པ་དེ་ཉིད་ཀྱིས་སྦྱོར་བ་རང་དོན་ལ་རྒྱབ་ཀྱིས་ཕྱོགས་པར་སྤྱད་ན་སྐྱེ་བ་འདིར་སངས་རྒྱས་འགྲུབ་པར་འགྱུར་རོ། །
བསམ་པའི་ཁྱད་པར་གྱིས་ཐམས་ཅད་ལ་ལོངས་སྤྱད་ཚུལ་ལའང་གསུམ་གྱི། སྒྱུ་མ་ལྟ་བུས་བསྟེན་པ། བདེན་འཛིན་གྱི་རྟོག་པ་ཀུན་ནས་གྲོལ་བས་ཞེས་པའོ། ། འཇིགས་པ་མེད་པ་ནི། ཐམས་ཅད་ཆོས་ཀྱི་དབྱིངས་སྐྱེ་བ་མེད་པ་ལས་བྱུང་བས་རེ་དོགས་དང་བྲལ་བའི་སེམས་ཀྱིས་སྤྱད་ན་མཆོག་ཏུ་འགྱུར་གྱི། གཞན་དུ་ན་རྡོ་རྗེ་སྙིང་པོའི་གཟུངས་ལས། འཇམ་དཔལ་ཆོ་གོ རྡོ་རྗེ་སྙིང་པོའི་གཟུངས་ལ་བྱང་ཆུབ་ཀྱང་མེད་པ་སངས་རྒྱས་ཀྱི་ཆོས་རྣམས་ཀྱང་མེད་ན་བྱང་ཆུབ་སེམས་དཔའ་འདི་དག་ནི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་དོ། ། རྡོ་རྗེ་སྙིང་པོའི་གཟུངས་ལ་འཁོར་བ་ཡང་མེད། མྱ་ངན་ལས་འདས་པ་ཡང་མེད་ན་བྱང་ཆུབ་སེམས་དཔའ་འདི་དག་ནི་ཡོངས་སུ་མྱ་ངན་ལས་འདའ་བར་འདོད་དོ། །
རྡོ་རྗེ་སྙིང་པོའི་གཟུངས་ལ་དགེ་བ་ཡང་མེད། མི་དགེ་བ་ཡང་མེད་ན་བྱང་ཆུབ་སེམས་དཔའ་འདི་དག་ནི་མི་དགེ་བ་སྤོང་བར་འདོད་དོ། ། ཞེས་པ་དང་། བྱམས་པས། བླ་མ་རིང་དང་མཚན་མ་དང་། ། བདག་ནི་བརྩོན་འགྲུས་ལྟ་བ་ཡི། ། བྱང་ཆུབ་སེམས་དཔའ་ང་རྒྱལ་ཅན། ། བྱང་ཆུབ་ལས་ནི་རིང་ཞེས་བྱ། ། ཞེས་གསུངས་པ་ལྟར་འགྱུར་རོ། ། དེ་དག་གི་འཐད་པ།
འཁོར་འདས་ཀྱི་སྣང་བ་འདི་དག་ཐམས་ཅད་རང་གི་སེམས་དག་པ་དང་མ་དག་པའི་སྤྲུལ་པ་ལས་གཞན་ཅུང་ཟད་ཀྱང་མེད་དེ། མདོ་སྔ་མ་ལས། འཇམ་དཔལ་འདོད་ཆགས་ཞེས་བྱ་བ་ནི་ཤར་ཕྱོགས་ནས་འོངས་ནས་སེམས་ཅན་རྣམས་ལ་ཀུན་ནས་ཉོན་མོངས་པར་བྱེད་པ་མ་ཡིན་ནོ། ། ཞེས་སོགས་རྒྱ་ཆེར་གསུངས་ནས་དེ་ལྟར་ཡིན་ན་ཕྱིས་ཀྱང་ཆོས་མངོན་པར་རྟོགས་པར་མི་འགྱུར་བ་ལས། འགྱུར་བས་ན་སྤང་བྱ་ཕྱི་ནང་གཉིས་ཀ་ན་མ་གྲུབ་ཅེས་གསུངས་སོ། ། སྤྱིའི་གསུམ་པ་ལ་གསུམ་ལས། སྤང་བྱའི་དམ་ཚིག ཡེ་ཤེས་མཐའ་ཡས་ཐོབ་ཅེེས་པ་སྟེ་དོན་ནི་སྔར་བསྟན་ཟིན་ཏོ། ། གཞུང་གཞན་དང་འགལ་བ་སྤང་བ། དཔལ་ལྡན་རྡ་ོརྗེ་མགོན་པོས་བྱ་སྤྱོད་ལ་སོགས་གཞན་དུ་ལུས་ངག་གི་བྱ་བ་གཙོར་གསུངས་པ་དེ་རྣམས་དེ་ཁོ་ན་ཉིད་རྟོགས་པའི་ཡན་ལག་ཏུ་དགོས་པས་དེ་རྟོགས་ན་མི་དགོས་ཏེ།
དཔེར་ན་ཆུ་བོ་ལས་བརྒལ་ནས་གཟིངས་སྤོང་བ་ལྟ་བུ་སྟེ། རྡོ་རྗེ་མཁའ་འགྲོ་ལས། རང་བཞིན་རྣལ་འབྱོར་ངོ་བོ་ཉིད། ། རང་གི་ངོ་བོ་རྟོགས་པའི་ཕྱིར། ། ཕྱི་ཡི་བྱ་བ་བཅོས་མ་སྟེ། ། རང་གི་ངོ་བོ་རྟོགས་པ་ལ། ། བྱ་བ་ཉིད་ནི་སྒྱུ་མ་ཡིན། ། ཇི་ལྟར་ཕ་རོལ་དོན་གཉེར་བས། ། གཟིངས་ལ་རབ་ཏུ་སྦྱོར་བས་བྱེད། ། ཕ་རོལ་ཕྱིན་ནས་འདོར་བྱེད་དེ། །
དཀྱིལ་འཁོར་ལ་སོགས་ལས་གང་ཞིག ། བཅོས་མའི་བསམ་པས་བྱེད་པ་རྣམས། ། ཞེས་སོ། ། ཐམས་ཅད་སྤང་བའི་འཐད་པ་རྟོག་པས་ཞེས་པ་དོན་སྔ་མ་ཉིད་དོ། ། སྤྱི་དོན་བཞི་པ་ལ་བཞི་ལས། བསམ་པའི་ཁྱད་པར། གང་གིས་དང་། བཟའ་བའི་ཁྱད་པར་གྱི་དང་། ཞེས་དང་། གཉིས་སྤངས་ཀྱི་སྤྱོད་པ་གཞན།
དེ་ཁོ་ནའི་ཞེས་པ་སྟེ་ཤེས་པར་ཟད་དོ། ། ཕན་ཡོན་ལུས་ངག་ཡིད་གསུམ་གནས་གྱུར་ཏེ། དེ་བཞིན་གཤེགས་པའི་སྐུ་གསུང་ཐུགས་དང་མཉམ་པར་འགྱུར་རོ། ། ལྔ་པ་ལ་དགུར་མཛད་པའི་ཕལ་ཆེར་ནི་སླ་བར་ཟད་ལ། བརྫུན་དུ་ཞེས་པ་ལ་སོགས་པ་ནི་གཞན་དོན་མཆོག་ཏུ་གྲུབ་ན་ལྟུང་བའི་གཟུགས་བརྙན་དུ་འགྱུར་བས་སོ། ། སངས་རྒྱས་དང་སེམས་ཅན་གསད་པ་ནི། བླ་མ་རིང་དང་ཞེས་བཤད་ཟིན་ཏོ། ། སློབ་དཔོན་ཡང་སངས་རྒྱས་ཀྱིས་མཆོད་པ་མཐོང་། ཞེས་པ་ནི་རྣམ་སྣང་སྒྱུ་དྲ་ལས། ཕྱོགས་བཅུའི་འཇིག་རྟེན་གྱི་ཁམས་ན་སངས་རྒྱས་དང་བྱང་ཆུབ་སེམས་དཔའ་བཞུགས་ཤིང་ཞེས་པའི་བར་དེ་དག་ཐམས་ཅད་དུས་གསུམ་དུ་བྱོན་ནས་སློབ་དཔོན་ལ་དེ་བཞིན་གཤེགས་པ་ཐམས་ཅད་ཀྱིས་མཆོད་པས་མངོན་པར་མཆོད་ནས།
འདི་སྐད་ཅེས་བདག་ཅག་དེ་བཞིན་གཤེགས་པ་ཐམས་ཅད་ཀྱི་ཕ་མ་ཡིན་ནོ། ། བདག་ཅག་དེ་བཞིན་གཤེགས་པ་ཐམས་ཅད་ཀྱི་ཡོན་ཏན་པ་ཡིན་ནོ། ། ཞེས་རྡོ་རྗེ་ཡི་གེའི་གསུང་ཕྱུང་ནས་སླར་ཡང་རང་གི་སངས་རྒྱས་ཀྱི་ཞིང་དུ་གཤེགས་པར་འགྱུར་རོ། ། ཞེས་སོ། ། ལྔ་པའི་གསུམ་པའོ།། ༈ །།བསྒྲུབ་པའི་རིམ་པ་རྒྱས་བཤད་ལ། བཤད་པར་དམ་བཅའ་བ། དོན་དངོས། མིང་གསུམ་ལས། དང་པོ་མདོ་ཙམ་དུ་སྤྱིར་བསྟན་པ།
དེ་ནས་བསྒྲུབ་པའི་རིམ་གྲོ་གཙོར་བཤད་ཅེས་པ་སྟེ། རྐང་པ་དང་པོ་གཉིས་སྔར་བསྟན་པ་དང་འདྲ་ཞིང་། ཕྱི་མ་བསྒྲུབ་པ་པོ་གང་གིས་རིང་པོ་ནས་རིམ་པ་གཉིས་ལ་གནས་པས་དྲོད་ཐོབ་ཅིང་དེའི་མཚན་ཉིད་ཤེས་ནས་སྤྱོད་པར་འདོད་པ་དེ་རྡོ་རྗེ་སྟེ་དེ་ཉིད་རྟོགས་པའི་རྣལ་འབྱོར་པ་ཡིན་པའམ། ཡང་ན་རྡོ་རྗེ་ཐེག་པའི་རྣལ་འབྱོར་པ་ཐེ་ཚོམ་མེད་ཅེས་པའོ། ། བར་པ་ལ། ཐོག་མར་གཉིས་སྤངས་ཀྱི་སྤྱོད་པ་སྤྱད་ཚུལ། དེ་ལ་བརྟེན་ནས་ཀུན་ཏུ་བཟང་པོའི་སྤྱད་ཚུལ། གཉིས་ཀ་འཇིག་རྟེན་པའི་མངོན་དུ་སྤྱད་ཚུལ་གསུམ་ལས། དང་པོ་ལའང་གསང་སྤྱོད་ཀྱིས་དྲོད་བརྟན་པར་བྱ་བ་དང་སྨྱོན་པའི་བརྟུལ་ཞུགས་ཀྱིས་མངོན་དུ་སྤྱད་པ་གཉིས་ཀྱི། དང་པོ་ལ་དྲུག་ལས།
དང་པོ་གཉིས་སྤངས་ཀྱི་སྤྱོད་པ་དངོས། མཁའ་འགྲོ་མ། ཞེས་པ་ནི་བཟའ་བ། བགོ་བ། རྒྱན་ཆ། སྣོད། དུས། གནས་རྣམས་ལ་ངེས་པ་མེད་པར་བྱའོ། ། གཉིས་པ་དུས་གནས་དང་བཅས་པ་བཞི་ཡོད། ཞེས་པའི་སྤྱིའི་དོན་ཤེས་པར་ཟད་ལ།
སྦས་པའི་ངེས་པར་གསུང་བའང་མ་ཡིན་པས་རེ་ཤིག་གཞག་གོ ། གསུམ་པ་གང་ཟག་གིས་ཇི་ལྟར་སྤྱད་ཚུལ། ཅུང་ཟད་ཞེས་པ་སྟེ་དྲོད་ཅིང་ཚེ་འདི་ཉིད་དུ་འགྲུབ་པར་འདོད་པའི་མཚན་ཉིད་གཉིས་ལྡན་གྱིས་སོ། ། བཞི་པ་སྤྱོད་པའི་དགོས་པ་ཐུན་མོང་བ། སེམས་ཅན་རྗེས་སུ་གཟུང་པའི་རྒྱུར་སྙིང་རྗེ་ཆེན་པོས་དང་། རང་དེ་དག་གི་ཉེས་པས་མི་གོས་པའི་བློ་ལྡན་ཆེན་པོས་ཡུལ་ཐམས་ཅད་དུ་རྒྱུ་ཞིང་སྤྱད་ཅེས་པ་སྟེ་འདི་ཡང་གང་ཟག་གི་ཁོངས་སུ་བསྡུས་ཀྱང་ཉེས་པ་མེད་བསམ་མོ། ། དྲོད་ཐོབ་ཅིང་བརྟན་པར་བྱེད་པའི་ཐབས་ལ། དངོས་ནི་རྐང་པ་ཐོག་མ་གཉིས་སྤྱིར་བཤད་དང་། བསམ་པ་ཞེན་པ་མེད་པའི་སེམས་ཀྱིས། སྦྱོར་བ་ཁ་དོག་བསྒྱུར་བའི་རས་རྙིང་བགོ
ཞེས་པར་འགྱུར་ལ། ཐབས་ལ་སྦྱར་ན་ཙཎྜ་ལི་བཅུ་གཅིག་པ་ཡིན་ཏེ། ཁ་དོག་སྣ་ཚོགས་ཅན་ནམ་ཡང་ཝརྣ་སྟེ་རིགས་སྣ་ཚོགས་ཅན་ལྟེ་བ་ནས་གཏུམ་མོ་མེས་ཞེན་པའམ་ཐོགས་པ་མེད་པའི་སེམས་ཀྱིས་དམིགས་པས་རོ་མ་ལས་ཕྱོགས་བཅུ་རྣམས་སུ་སྤྲོས་པས་དེ་བཞིན་གཤེགས་པའི་བདུད་རྩི་སྤྱན་དྲངས་ཏེ་རྐྱང་མ་ནས་དེ་ཉིད་དུ་ཐིམ་པ་ལས་ཡེ་ཤེས་རྟགས་སུ་རྟོག་པ་སྒྲིབ་ཅིང་དེས་ཀུན་ནས་བསླང་བའི་རྩུབ་པ་དང་བྲལ་བར་གྱུར་ནས་སྙིང་པོ་བདེ་ཆེན་ལེན་པས་སྤང་བྱ་གཅོད་པར་བརྟགས་ཏེ་ཌ་ཀ་ལས། བ་སྤུ་ཞེས་བྱ་ལྟེ་དཀྱིལ་འཁོར། ། བུ་ག་ཞེས་བྱ་ཁོང་སྟོང་ངོ་། ། རྩེ་མཚམས་ཞེས་བྱ་བ་ཡི་གེ་ནི། བཅུ་དྲུག་ལས་ནི་ཡོངས་གྲུབ་ཁམས། ། ཞེས་དང་། སངས་རྒྱས་བྱེ་བ་སྟོང་ཕྲག་རྣམས། ། ཕྱོགས་བཅུ་རྣམས་སུ་སྤྲོ་བྱེད་པའོ། །
སྔགས་པས་ལྟེ་བའི་དཀྱིལ་འཁོར་དུ། ། སྐུད་པ་བཅུ་དྲུག་གིས་ནི་བརྒྱུ། ། ཞེས་སོ། ། གནས་པད་མའི་ཚལ། ཞེས་སྟེ་ལྔ་མས་རང་བྱིན་བརླབས་དང་འདིས་དཀྱིལ་འཁོར་འཁོར་ལོའི་ཐབས་བསྟན་པར་བསམ་མོད་མི་གསུང་བས་གཞག་གོ ། སྤྱི་དོན་གཉིས་པ་ལ་སྤྱད་ཚུལ། དངོས་ཇི་ལྟར་ཞེས་དང་། གནས་གཞན་པའི་ཞེས་དང་། བསམ་པ་དེར་གནས་ཞེས་པའོ། ། ཐོག་མའི་བར་པ་ལ་བཞི་ཡི།
སྔ་མ་ལ་བརྟེན་ཏེ་བསྒྲུབ་པ་དེ་ལྟར་ཀུན་འདར་གྱིས་དྲོད་ཆེན་པོ་ཐོབ་པར་བྱས་ནས་ཡང་མི་མཐུན་ཕྱོགས་ཐམས་ཅད་ལས་རྣམ་རྒྱལ་བརྩམ་མོ། ། དགོས་པ་རང་མཐོང་སྒོམ་གྱི་སྒྲིབ་པ་ཀུན་ལས་གྲོལ་བ་དང་། ཕྱོགས་བཅུའི་སེམས་ཅན་རྒ་བ་ན་བ་འཆི་བ་གསུམ་གྱི་རྒྱུ་སྐྱེ་བ་དེའི་རྒྱུ་ལས་དང་ཉོན་མོངས་ཀྱིས་བསྒྲིབས་པ་ཀུན་གྱི་བསམ་པ་འགེངས་ཏེ་དེ་དག་ལས་གྲོལ་བར་བྱེད་ཅེས་པའོ། ། ངེས་ཚིག་གཟུང་འཛིན་གྱི་རྟོག་པ་ཀུན་ལས་རྒྱལ་བས་དེ་ལྟར་བརྗོད་དོ། ། གྲོགས་དེ་ལྟར་ནུས་པས་བཀུག་པའོ། ། དེ་ལ་བརྟེན་པའི་དགོས་པ་ཉེ་བར་དགོས་པ་ལྷ་ཡིས་སྟེར། རྒ་ནད་ཀྱི་སྡུག་བསྔལ་ལས་གྲོལ་ལུས་ངག་ཡིད་གསུམ་གྱི་སྡིག་པ་མེད་པར་འགྱུར་རོ། ། ཐོག་མའི་གསུམ་པ་ལ་བཞི་ལས་དང་པོ་ཞེན་མེད་ཀྱིས་སྤྱད་ཚུལ། ལུས་ཀྱི་ཞེས་པ་ནས་ཏེ་བསམ་པས་ལུས་སེམས་ཅན་ལ་བསྔོས་ལ། སྦྱོར་བས་རང་བཞིན་གྱི་དགོས་པ་དང་དཔྱད་ལ།
བཟའ་བཏུང་ལ་ཆེད་ཆེར་བྱེད་པ་ལ་སོགས་པས་ལས་དང་པོ་པའི་རྣམ་རྟོག་དང་བསླབ་བྱ་ལས་གྲོལ་ཞིང་། གང་ལ་ཡང་འཇིགས་པར་མི་བྱ་བ་དང་། རྒྱུན་དུ་སྙིང་རྗེ་དང་མ་བྲལ་བ་གཞན་གྱིས་སེམས་འཁྲུལ་པར་མི་བྱ་ཞེས་པའོ། ། རྒྱལ་ཚབ་ཆེན་པོའི་གྲོགས་དང་རྒྱན་ལ་སོགས་པ། ཡང་ནི་ཞེས་པ་ནས་སྣང་བ་དག་པ་དང་ཞེས་པ་དང་། འཁོར་ལོའི་གཟུགས་ཞེས་པར་སྦྱར་ཏེ་འདི་དག་ལ་རྒྱུ་དང་མཚན་ཉིད་དང་དགོས་པ་དང་ཕ་རོལ་ཏུ་ཕྱིན་པའི་དག་པ་ནི་རྩ་རྒྱུད་དག་ལས་གསུངས་ཤིང་ངོ་བོ་དེ་བཞིན་གཤེགས་པའི་རིག་པ་འདི་དང་རྩ་རྒྱུད་ཁ་ཅིག་ལས་གསུངས་པ་དེ་རྣམས་ཕྱོགས་གཅིག་ཏུ་བསྡེབས་ཤིང་གསལ་ལ། དོན་དུ་མ་དང་ལྡན་པའི་བསྟན་བཅོས་རྗེ་བླ་མའི་ཞལ་སྔ་ནས་མཛད་ཟིན་པ་དེར་བལྟའོ། ། ཐོད་པའི་དུམ་བུ་སོར་ལྔ་པར་བྱ་བ་ནི་སངས་རྒྱས་རེ་རེ་ཡང་ཡེ་ཤེས་ལྔ་ལྔ་དང་ལྡན་པར་རོ། ། འཐད་པ་ལ་མཚན་རྟོག་གིས་མི་ཕྱེད་པས་རྡོ་རྗེ་དང་གོང་དུ་སྙིང་རྗེ་བཏུང་ཞེས་པ་དེས་མཐའ་གཉིས་ལས་ཡིད་སྐྱོབ་པས་བཟླས་པ་དང་། ཡོན་ཏན་གོང་དུ་འཕེལ་བར་བྱེད་པས་བསྒོམ་པ་སྟེ་དེ་ཉིད་ཐོད་པ་ཅན།
ཤྲཱི་ནི་གཉིས་མེད་ཡེ་ཤེས་ཏེ། ། ཧེ་ནི་རྒྱུ་སོགས་སྟོང་པ་འོ། ། རྒྱུ་ནི་ཚོགས་དང་བྲལ་བ་སྟེ། ། ཀ་ནི་གང་དུའང་མི་གནས་པའོ། ། ཞེས་པའི་ངོ་བོ་རང་གིས་རྟོགས་པས་གང་ཡང་དེའི་གྲོགས་སུ་འགྱུར་ཞེས་པའོ། ། བསྡུ་བའི་གྲོགས་སམ་ཡང་ན་སྣང་བ་ཐམས་ཅད་རིགས་ལྔར་འདུ་ཞིང་། དེ་ཡང་དེ་བཞིན་ཉིད་རྡོ་རྗེའི་རིགས་སུ་མཉམ་ཞིང་གཅིག་པས་ཐ་དད་དུ་དབྱེ་བའི་རྟོག་པ་བསྐྱེད་པར་མི་བྱ་ཞེས་པའོ། ། ཚིག་གི་དོན་ཕལ་ཆེར་རྟོགས་པར་ཡང་སླ་ལ་རྗེ་བླ་མས་ཀྱཻ་རྡོ་རྗེའི་རྣམ་འགྲེལ་དུ་མཛད་པ་ལྟར་ཤེས་པར་བྱའོ། ། སྤྱོད་པའི་བརྟག་པ་ནི་བརྗོད་བྱ་ཕྱི་མ་ལས་བརྟག་པའམ་ཡང་ན་རབ་བྱེད་དང་པོས་ཀུན་འདར་གྱི་སྤྱོད་པའི་གནས་དང་གྲོགས་དང་བཟའ་བའི་དམ་ཚིག་དང་། ཀུན་ཏུ་བཟང་པོས་བགྲོད་པར་བྱ་བའི་ས་བཅུ་གཉིས་བསྟན་ཅིང་།
གཉིས་པས་དྲོད་རྟགས་དང་། དེ་མ་ཐོབ་པ་ཐོབ་པ་དང་། ཐོབ་པ་བརྟན་པར་བྱེད་ཐབས་བསྟན་པས་ཐམས་ཅད་ལ་ཡང་རུང་སྟེ། ལྔ་པའི་བཤད་པའོ།། ༈ །།སྤྱི་དོན་ལྔ་པ་ཉེ་རྒྱུའི་རྟེན་དང་ཡེ་ཤེས་གཏན་ལ་དབབ་པའི་སྒོ་ནས་རྫོགས་པའི་རིམ་པ་གཉིས་ཀྱི་སྤྱིར་འགྲོ་རང་བྱིན་བརླབས་བསྒོམ་ཚུལ་དང་བཅས་པ་བརྟག་པ་དྲུག་པའི་བརྗོད་བྱ་སྦས་པ་གཙོ་བོ་སྤྱི་དང་མཐར་ཐུག་ཅུང་ཟད་དང་བཅས་པ། རྗོད་བྱེད་གསུམ་ཀའི་རིགས་སུ་འཆད་ལ། མངོན་རྟོགས་སྐབས་ཀྱི་སྟོབས་ཀྱིས་ཉེ་རྒྱུར་མཛད་ཅིང་རྡོ་རྗེ་ལུས་ཀྱི་གནས་ལུགས་རྒྱུ་རྒྱུད་དང་ལྟ་བ་གཞི་མཐུན་དེ་ཉིད་རྫོགས་རིམ་གཉིས་ཀྱི་སྤྱིར་འགྲོ་དང་། རིམ་གཉིས་སྤྱིའི་གཞུང་ཡང་ཅི་རིགས་དང་། ཡེ་ཤེས་ཀྱི་སྐབས་ན་འབྲས་བུ་ལའང་ཞར་ལ་སྦྱར་དུ་རུང་བས་གསུམ་ཀ་དང་། འབྲེལ་ལ་ཁྱད་པར་དུ་མཆོག་བསྒྲུབ་པའི་ལྔ་དེ་ལས་ཀྱང་བདག་བྱིན་རླབ་གཙོ་བོ་ཡིན་ནོ། །
རྩ་བའི་རྒྱུད་སྤྱིར་བདེ་མཆོག་གཉིས་ཀའི་གླེང་གཞི་རྟེན་རྡོ་རྗེའི་ལུས་དང་བརྟེན་པ་ཡེ་ཤེས་ལ་སྦྱར་བས་སྦས་ཏེ་བཤད་པ་གཙོ་བོ་ཡིན་ལ་ཁྱད་པར་དུ་རབ་བྱེད་དང་པོས་ཡི་གེ་བཅུ་དྲུག་རྡོ་རྗེ་མཁའ་འགྲོའི་ཞེ་གཉིས་པར་བཅུད་ལེན་དུ་གསུངས་པ་འདིར་སྦས་པར་བཤད་པ་ཁམས་དང་ཡི་གེའི་ཆ་མཐུན་ཞིང་སྦྱོར་ཚུལ་མི་འདྲ་བས་དང་། སྒྲའི་ཚུལ་ལ་སོགས་ཉུང་ངུ་དང་མཁའ་འགྲོའི་དང་པོར་ཆ་མཐུན། རྩ་གཉིས་སོགས་བཞིས་ཞུས་ཀྱི་གོས་དཀར་མོས་ཞུས་པ་དང་། ལུས་འགྲུབ་ཚུལ་ཡེ་ཤེས་རྡོ་རྗེ་ཀུན་ལས་བཏུས་པ་དང་ཅུང་ཟད་མཐུན་པ་དང་། རླུང་རྡོ་རྗེ་ཕྲེང་བའི་དོན་བསྡུས་ཤིང་། དགོངས་པ་ལུང་བསྟན་གྱི་གཉིས་པ་གསུམ་པ། ཀྱཻ་རྡོ་རྗེའི་དང་པོ། བདག་གདན་དང་པོ། རྡོ་རྗེ་མཁའ་འགྲོའི་བཅུ་པ་རྣམས་སུ་ཁ་ཅིག་ཏུ་གསལ་བར་ཁ་ཅིག་ཏུ་བསྡུས་པས་ཚིག་ཕལ་ཆེར་དུ་ཚུལ་མི་འདྲ་བས་བཤད་ལ་རྒྱུད་སྡེ་གཞན་དུ་ཁ་སྐོང་བས་སོ། ། ནང་གི་ཡུལ་མཁའ་འགྲོའི་བཅུ་བཞི་པར་ཞུས་པ་དང་།
ལན་ལ་ཕ་རོལ་ཏུ་ཕྱིན་པའི་ཞེས་པ་ཡན་ཆད་ཁ་སྐོང་དེ་མན་ཆད་ཇི་ལྟར་བར་མཐུན་པས་དེས་བསྐྱེད་པས་བཤད་པའི་རྒྱུད་དོ། ། མདོར་ན་རྩ་རྒྱུད་དེ་རྣམས་ཕྱོགས་གཅིག་ཏུ་དྲིལ་ཏེ་ཤེས་བྱ་དཀྱིལ་འཁོར་བཞི། ཤེས་བྱེད་རིམ་པ་གཉིས། དེ་ལས་བྱུང་བའི་འབྲས་བུ་ཡེ་ཤེས་ལྔའམ་སྐུ་བཞི། དེ་ཐམས་ཅད་ལུས་སེམས་གཉིས་ཀྱི་ཆོས་སུ་གཏན་ལ་ཕབ་པས། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་བློ་བུར་དྲི་མས་བསྒྲིབས། ། དེ་བསལ་བར་ནི་སངས་རྒྱས་ཉིད། ། ཅེས་རྒྱུད་གསུམ་པོ་རོ་གཅིག་ཏུ་བསྲེས་པའི་ཚུལ་གྱིས་སྤྲོས་པ་བཅད་ལ་ཉམས་སུ་བླང་བར་བསྟན་ཏོ། ། གཞུང་ལ་ཞུས་པ།
མཉན་པར་གདམས་པ། ལན་དངོས་གསུམ་ལས། དང་པོ་ལྷ་ལགས་ཞེས་བོས་ནས་སྔར་བསྟན་པ་བཞིན་ཆོས་ཐམས་ཅད་ནང་དུ་སྤྲོས་པ་བཅད་ནས་རང་གིས་རང་ལ་བྱིན་གྱིས་བརླབ་ཅིང་ཡེ་ཤེས་བསྐྱེད་པའི་རིམ་པ་ཅི་ལགས་རྩ་རྒྱུད་ཁ་ཅིག་ལས། གསང་བ་མཆོག་གི་དགྱེས་པ་ན། ། ཞེས་སོགས་ཡི་གེ་བཅུ་དྲུག་གསུངས་པ་དེ་ཕུན་སུམ་ཚོགས་པ་ལྔའི་ཚུལ་འབྲས་བུ་ལ་སྦྱར་བ་གོང་དུ་གསུངས་ན། དེ་ཉིད་གྲུབ་པ་རྒྱུ་ལ་རག་ལུས་པས་རྒྱུའི་གནས་ལུགས་དང་བྱེད་ལས་ཀྱི་དགོངས་པས་ཅི་ལགས་ཉན་པར་འཚལ་ན་མ་འོངས་པའི་གང་ཟག་ཟབ་མོའི་སྐལ་པ་ཅན་དག་ལ་སྣང་བར་མཛད་པའི་ཆེད་དུ་བཤད་དུ་གསོལ་ཞེས་པའོ། ། གཉིས་པ་རྡོ་རྗེའི་སེམས་དཔའ་སེམས་ཅན་ཐམས་ཅད་ལ་ཕན་པ་དང་སྙིང་རྗེ་ཆེན་པོ་ཞེས་བོས་ནས་རྩ་བའི་རྒྱུད་ཐམས་ཅད་དུ་གཏན་ལ་ཕབ་མོད་ཀྱི་འཐོར་ཞིང་མི་གསལ་བས་རྟོགས་དཀའ་བ་དེ་འདིར་མདོར་བསྡུས་ནས་ཕྱོགས་གཅིག་ཏུ་གསལ་བར་བསྒྲག་པར་བྱས། ཡིད་རྩེ་གཅིག་ཏུ་གྱུར་པས་ཉོན། ཞེས་པའོ། ། གསུམ་པ་ལ་གསུམ་སྟེ་ཤེས་བྱ་དཀྱིལ་འཁོར་བཞི་གཏན་ལ་དབབ་པ།
དེ་ལས་བྱུང་པའི་ཡེ་ཤེས། དེ་རྟོགས་པའི་ཐབས་སོ། ། དང་པོ་ལའང་གསུམ། དཀྱིལ་འཁོར་བཞི་མདོར་བསྟན་པ། དེ་ཉིད་བཤད་པ། གཉིས་རྒྱས་པར་བཤད་ཅིང་ཁམས་དང་རླུང་ཅུང་ཟད་བཤད་པའོ། ། དེའི་དང་པོ་ལ་གསུམ་གྱི་རང་བྱིན་གྱིས་བརླབ་པའི་གནས། སྔར་དང་པོའི་བཞི་པར། གྲུ་གསུམ་དག་པ་ཨེའི་དབྱིབས། ། ཞེས་གང་གསུངས་པ་དེ་ཀུན་གཞིའི་རྣམ་ཤེས་རགས་པའི་རྣམ་པར་གྲུབ་པའི་ཐོག་མར་རམ་རྩ་བ་ཡིན་པས་དེར་ཡེ་ཤེས་བསྐྱེད་པའི་གནས་ཡིན་ཡང་མན་ངག་མེད་ན་རྟོགས་དཀའ་བས་མཚན་ཉིད་མི་གསལ་བའོ། །
ཕྱི་མ་ཡེ་ཤེས་ལ་སྦྱར་ན་གནས་དེར་སྐྱེས་པའི་ཡེ་ཤེས་ཀྱི་མཚན་ཉིད་སོ་སོར་རང་གིས་རིག་པ་རྗོད་པ་དང་བྲལ་བས་མི་གསལ་བའོ། ། མངོན་དུ་བྱེད་པའི་རྒྱུ་འགྲོ་དང་། ། ཞེས་གང་གི་དབང་གིས་དང་། ཁམས། ཞེས་གང་གིས་བདག་ཉིད་དང་། སེམས་ཀྱི་རྟག་འགྲོ། ཞེས་ལམ་གང་ནས་ཏེ། དོན་སེམས་ཀྱི་བཞོན་པ་རླུང་རྟག་ཏུ་འགྲོ་བའི་སྒོ་རོ་རྐྱང་གཉིས་ནས། རླུང་འགྲོ་འོང་གི་དབང་གིས། རྟེན་ཁམས།
གནས་ལྟེ་བར། དམིགས་པ་འབར་འཛག་དབུ་མར་ཐིམ་པ་ལས་ཡེ་ཤེས་སྐྱེ་ཞེས་པའོ། ། བཤད་པ་ལ་གང་གི་བདག་ཉིད་ཀྱིས་མངོན་དུ་བྱེད་པ་ཁམས་བདུད་རྩིའི་དཀྱིལ་འཁོར་ཡི་གེ་དང་བཅས་པ་དང་། གང་ནས་མངོན་དུ་བྱེད་པ་རྩ་དང་ཡི་གེའི་དཀྱིལ་འཁོར་བྱང་ཆུབ་ཀྱི་སེམས་དང་བཅས་པ། གང་གི་དབང་གིས་མངོན་དུ་བྱེད་པ་སྙིང་པོ་ཡེ་ཤེས་རླུང་གི་དཀྱིལ་འཁོར་གསུམ་གྱི་དང་པོ་ལ་ཞུས། ལན་གཉིས་ལས། དང་པོ་ཁམས་ཞེས་པའོ། ། ལན་ལ་གསུམ་གྱི་ཡི་གེ་བཅུ་དྲུག་གིས་ཁམས་བཅུ་དྲུག་བསྐྱེད་ཚུལ། བཅོམ་ལྡན་ཞེས་པ་སྟེ་ལུས་ནང་དུ་གནས་ཤིང་ཐུན་མོང་དུ་མ་གྲགས་པས་གསང་བའི་ཡི་གེའོ། ། རའི་རྣམ་པ་རཀྟ་ཁྲག་གི་ཁམས་སོ། །
དེ་བཞིན་དུ་ཧ་ཡ་འགྲོ་མགྱོགས་རླུང་ངམ་རི་ལས་སྐྱེས་ཞེ་ན་ཀླད་རྒྱས་སོ། ། ཀྱེ་ཤུ་ཀྲ་བད་ཀན་ཏེ་ཤའི་དྭངས་མའམ་དྲིའི་འདབ་མ་ཞེ་ན་ལུས་ཀྱི་དྲི་མའོ། ། པ་ཡི་རྣམ་པ་སེམས་ཀྱི་རྟེན་སྙིང་ཀའི་པད་མའམ་ལྤགས་པ་ཉིད་ཅེ་ན་དེའི་དྭངས་མའོ། ། ར་ར་ས་རོ་དྲུག་གི་དྭངས་མའམ་དྲི་རུ་གསུངས་ཞེ་ན་དྲི་ཆེན་གྱི་དྲིའོ། ། གྱེ་མེ་ས་ལྟོ་ཚིལ་གྱི་དྭངས་མའམ་མེ་ཏོག་ཉིད་ཅེས་པའི་རང་བྱུང་ནི་འོག་ཏུ་སྟོན་པས་མ་ཡིན་པར་བསམ་མོ། ། ར་ར་གོ་མིའམ་ཁམས་སམ་དེ་བཞིན་ཆུ་ཞེ་ན་དྲི་ཆུའོ། ། མེ་མཾ་ས་ཤ་ཆེན་དེ་ལྟ་ན་གོང་གི་སྱེ་བད་ཀན་ཉིད་དོ། ། ས་ཡི་རྣམ་པ་ཙ་ཏུར་ས་མཾ་གཤང་བའམ་དབང་པོ་གཉིས་སྦྱོར་ཞེ་ན་དེའི་གཤེར་བའོ། ། རྦའི་རྣམ་པས་རྦ་ན་ཚིལ་ལམ་མགོ་བོར་གསུངས་ཞེ་ན་སྐྲའི་སྒུམ་པའོ། ། ཏྨ་ནི་ཏཾ་པ་ལྤགས་པའི་དྭངས་མའམ་མ་གཙོ་བོར་བྱས་ཏེ་མེ་ནི་རུས་ལས་སྐྱེས་པ་ཞེ་ན་རྐང་།
ནི་ཡི་རྣམ་པ་ནི་རང་སུ་རུས་པ་སྐྱེད་པའི་དྲིའི་མར་ཁུ་ཞེ་ན་དྲི་ཆེན་གྱི་མར་ཁུའི་ནུས་པ་སྐྱེད་པའོ། ། ས་ཀ་སྡྱུ་རི་གཅི་བའམ་སོ་དང་ལག་སྐྱེས་ཞེ་ན་སོ་དང་སེན་མོའི་ནུས་པའོ། ། ད་ད་ན་གློ་བའམ་རྒྱ་མཚོ་ལ་སྐྱེས་ཞེ་ན་ལུས་ཀྱི་ཚའི་ནུས་པའོ། ། སྡྱ་སྟེ་པད་མའི་ཁུ་བ་རང་བྱུང་ངོ་། ། ཤིན་ཏུ་མཛེས་པའི་རྫས་ཐམས་ཅད་དམ་ཡང་ན་རང་བྱུང་ཉིད་ཤེས་རབ་ཀྱི་ངོ་བོ་ཡིན་པས་བདག་འཛིན་གྱི་གཉེན་པོར་དགོངས་པའོ། ། ན་སྟ་ནའམ་དི་ཏི་ཁུ་བ་སྟེ་ཀུན་གཞི་ལ་བྱང་ཆུབ་ཀྱི་སེམས་ཀྱི་བག་ཆགས་སྨིན་པ་ལས་བྱུང་བ་ཡིན་ཏེ་འདིས་ཐབས་མཛེས་པའི་རྫས་ཀྱིས་ཤེས་རབ་དེ་གཉིས་ལས་འཁོར་འདས་ཐམས་ཅད་འབྱུང་སྟེ་རྡོ་རྗེ་གུར་ལས། རྡོ་རྗེ་ཉི་མ་དཔག་མེད་དག ། འཁོར་བའི་སྒྲུབ་ཐབས་རྩ་བ་གཉིས། ། འདི་དག་བསྟེན་པས་རྣལ་འབྱོར་པ། ། ཀུན་ཏུ་བཟང་པོ་འདྲ་བར་འགྱུར། །
ཤེས་རབ་ཕ་རོལ་ཕྱིན་ཡེ་ཤེས། ། འདི་ནི་རྡོ་རྗེ་ཉི་མར་བརྗོད། ། ཆོས་རྣམས་ཐམས་ཅད་ཀྱི་ནི་ཐབས། ། དེ་བཞིན་གཤེགས་པ་ཚེ་དཔག་མེད། ། སངས་རྒྱས་རྡོ་རྗེ་ཅན་ཉིད་ཀྱི། ། ཐབས་དང་ཤེས་རབ་གཞོན་པ་དག ། ཞེས་གསུངས་པའི་དོན་ཏོ། ། དེ་རྣམས་གང་དུ་གང་ལས་སྙམ་ན་སྒྲ་ལྟེ་བར་རྩ་ཉིད་རྣམ་པ་ཡི་གེའི་རང་བཞིན་དུ་གནས་པས་ཁམས་བྱང་ཆུབ་ཀྱི་སེམས་བསྐྱེད་པ་དེར་ཙཎྜ་ལི་བཅུ་གཉིས་པ་ཆ་ཨ་ལི་དང་བདག་ཉིད་ཀ་ལི་མས་བཏུས་པ་དབུས་སུ་ཨཾ་ཕྱི་རོལ་ཏུ་སྔ་མ་རྣམས་བཀོད་པ་གོམས་པ་ལས། ཡང་བྱང་ཆུབ་ཀྱི་སེམས་ཆའི་བདག་ཉིད་བདེ་སྟོང་དབྱེར་མེད་དུ་རྟོགས་པར་འགྱུར་བ་ཉིད་དེ་ཌ་ཀ་ལས། མཁའ་འགྲོ་མ་ཀུན་རང་བཞིན་ཁྲག །
སེམས་དཔའ་རྡོ་རྗེ་ཡང་དག་འབྱུང་། ། ཕན་ཚུན་དབྱེར་མེད་རང་བཞིན་གྱིས། ། རྡོ་རྗེ་སེམས་དཔར་ཤེས་པར་བྱ། ། ཞེས་སོ། ། གཉིས་པ་ནད་སྐྱེད་པ་ནི་ཡི་གེ་གསུམ་ལས་ཕྱེ་བས་ལྔ་སྟེ། ར་ར་གོ་དྲོད་དེ་མེ་རཀྟ་ཁྲག་དེས་འཁྲིས་པའང་སྟེ་ནད་ཁྲག་འཁྲིས་དང་ཚ་བ་དང་། སའི་ཡ་སྟས་རླུང་ཞེས་གསུངས་ན་ཧ་མགོན་པོ་རྩ་བའི་རླུང་དེ་ཉིད་ན་ཡ་ཀུན་ཏུ་འགྲོ་བར་གསུངས་ཏེ་རླུང་གཉིས་ལྡན་དང་། ས་ལས་རྔུལ་དང་ཆུ་རྒྱུས་ཏེ་སྲ་བ་བད་ཀན་གྲང་བ་དང་། ཡང་བ་སྤུ་རླུང་དང་འགྲེང་བུ་ཨེ་ལས་ཨེ་ཀ་མཚན་ཉིད་གཅིག་འདོད་དེ་ཚ་བའམ་བད་ཀན་གང་རུང་དང་ལྷན་ཅིག་ན་ལྡན་པ་དང་། གསུམ་ཀ་འདུས་ན་འདུ་བར་འགྱུར་ཏེ་ལས་ཀྱི་སྟོབས་ཀྱིས་རུས་པའི་མཚམས་ཚིགས་རྣམས་སུ་ནད་ཀྱི་ས་བོན་དེ་དག་གཅིག་པས་ཆགས་སྡང་ལ་སོགས་པའི་རྐྱེན་དང་ཕྲད་ན་མངོན་དུ་རྒྱུར་འབྱུང་ཞེས་པའོ། །
དེ་ལམ་དུ་བྱ་བ་སྙིང་ཀའི་ལྟེ་བར་ཧཱུྃ་འདབ་མ་ལ་ཡི་གེ་ལྔ་བཀོད་པ་ལས་ཙཎྜ་ལི་བཅུ་གསུམ་པར་འགྱུར་རོ། ། ས་བོན་དེ་རྣམས་ཉིད་ཁ་ཟས་འཇུ་ཞིང་ལུས་བརྟས་པ་དང་ངག་སྨྲ་བ་སོགས་པའི་བྱེད་པ་པོའང་ཡིན་ཏེ། རྐན་དུ་ར་དང་ལྡན་པས་དྲོད་དང་། ས་བོན་བཞིན་ཧ་ཡིས་ཁ་ཟས་ལ་རེག་ཅིང་འཛིན་པ་དང་ས་ཡིས་འདྲེས་པ་དང་། ཡ་རླུང་གིས་འཕུལ་བ་དང་། ཨེས་ལུས་ཐམས་ཅད་ལ་དྭངས་མས་ཁྱབ་པར་བྱེད་པས་དམ་པ་ཉིད་དོ། ། ལམ་དུ་བྱ་བའང་རྐན་དུ་ཞེས་པ་ཉིད་དེ། བཅུ་བཞི་པ་ལྕེ་རྩེར་དབུས་སུ་ཨེས་འདབ་མ་ལ་བཞི་བཀོད་པ་ལས་དམ་པ་ཉིད་དེ་རླུང་དང་ལྡན་པ་ཧའི་རྣམ་པ་ཐམས་ཅད་དུ་སངས་རྒྱས་ཕུང་པོ་ལྔ་དང་འབྱུང་བའི་དྭངས་མ་ལྷ་མོ་དེ་དག་བདུད་རྩི་ལྔ་སྟེ་དེའང་གཉིས་སུ་བསྡུས་པ་ལས་མཉམ་པར་སྦྱོར་ཏེ། ཌ་ཀ་ལས། བདུད་རྩི་ལྔ་ཡི་སྙིང་པོ་ནི། །
བསྡུས་གྱུར་ཡང་དག་སྦྱོར་བ་ཅན། ། ཞེས་དང་། སྐད་ཅིག་དེ་ལ་བདེ་བ་ཡིི། ། མཆོག་ནི་རྙེད་པར་འགྱུར་བ་ཡིན། ། ཞེས་སོ། བར་གྱི་རྐང་པ་བཞི་གཉིས་ཀའི་ཐུན་མོང་སྟ་དང་པོའི་རེ་ཡིག་ལ་ཧ་དབྱངས་ཀྱི་དྲུག་པ་ཨཱུ་དང་མ་ན་ཡིད་དང་རྣམ་ཤེས་ཀྱི་རྟེན་ཐིག་ལེ་ཟླ་བ་དང་བཅས་པར་གྲགས། ཕྱི་རོལ་ཏུ་ས་བོན་ལྔ་མཛེས་པ་ཞེས་སྦྱར་ན་སྔ་མ་ཡིད་འགྱུར་ལ། རྐན་གྱི་གནས་དེར་དང་པོའི་རེ་ཡིག་དང་བཅས་པའི་ས་བོན་ལྔ་ཧ་རླུང་དབྱངས་ཀྱི་དྲུག་པའི་ཚུལ་གྱིས་རྣམ་པར་ཤེས་པའི་རྟེན་ཐིག་ལེ་དྲངས་ཤིང་བསྡུས་པ་ལས་ཡེ་ཤེས་སྐྱེ་བར་གྲགས་ཞེ་ན་ཕྱི་མའི་འོ། ། གསུམ་པ་མངོན་དུ་བྱེད་ཐབས། སྒྲ་ན་དའི་ད་ལིར་བསྒྱུར་བས་ན་ལི་རྩ་ཡིན་ལ་དེ་ལ་ཨ་ཤད་ཀྱི་རྣམ་པར་གྲུབ་པ་ཚུལ་ཏེ་ལྟེ་བའི་ཨཾ་ངོ་། །
དེ་ལས་ཐ་མལ་གྱི་དུས་ན་ལུས་འགྲུབ་པ་དང་ལམ་དུ་བྱས་ན་ཡེ་ཤེས་སྐྱེ་བ་ལས་མི་འདའ་བས་དམ་ཚིག་སྤྱོད་པའི་སྤྱོད་ཡུལ་ལམ། ཡང་ན་དེ་ལས་ཕུང་པོ་རགས་པར་གྲུབ་པ་ན་དབང་པོས་ཡུལ་ལོངས་སྤྱོད་པ་ལས་མི་འདའ་བས་སོ། ། ལམ་དུ་བྱས་ན་དེ་ལས་སྐྱེས་པའི་བདེ་སྟོང་གི་ཏིང་ངེ་འཛིན་བཟའ་སྲུང་གི་དམ་ཚིག་སྤྱོད་པའི་རྣལ་འབྱོར་པའི་སྤྱོད་ཡུལ་ལོ། ། དེ་མན་ངག་དང་ཕྲལ་བས་འཇིག་རྟེན་གསུམ་དུ་སྙེད་པར་དཀའ་བའོ། ། དེ་དག་ཏུ་མི་རྙེད་ན་བློ་བུར་དུ་བྱུང་བའམ་ཞེ་ན། མ་ཡིན་ཏེ། ཐོག་མ་རྒྱུ་དང་དབུས་ལམ་དང་མཐར་འབྲས་བུའི་གནས་སྐབས་ཐམས་ཅད་དུ་གནས་པའོ། ། དེ་ལྟ་ན་མི་རྟོགས་པ་འགལ་ལོ་སྙམ་ན། དཔེར་ན་ཁུ་བ་ལ་བདེ་བ་གནས་ཀྱང་སྲུབ་དང་སྲུབ་བྱེད་ཀྱི་སྦྱོར་བ་ལ་མ་བརྟེན་པར་མི་རྟོགས་པ་བཞིན་ཞེས་དམ་མ་དག་བཞེད་ལ། ཕྱག་ཐིག་ལས།
ཨ་ཡི་ཡིག་འབྲུ་རྟེན་ཡིན་ཏེ། ། ཧཾ་ནི་ཡིག་འབྲུ་བརྟེན་པ་འོ། ། ཨ་ཡི་ཡིག་འབྲུ་སྲོག་ཅེས་བཤད། ། ཧཾ་གི་ཡིག་འབྲུ་རྩོལ་བར་དྲན། ། ཞེས་པས་སྒྲའི་ཚུལ། དེ་ལས་བྱུང་བ་དོན་ནི། གང་ཞིག་གནས་སུ་དེ་གཉིས་སྦྱོར། ། དེ་ནི་བདག་ཉིད་གསལ་བར་འགྱུར། དེ་ཐབས་ཀྱིས་ཟིན་པ་དང་མ་ཟིན་པས་ཡེ་ཤེས་དང་། ལས་རང་ཉོན་མོངས་པ་བསྐྱེད་པ་ལས་མི་འདའ་བས་གང་ཟག་གཉིས་པོ་བདེ་བ་དང་སྡུག་བསྔལ་ལ་སྤྱོད་པའི་སྤྱོད་ཡུལ།
ཡུལ་ཡུལ་ཅན་དང་ཡེ་ཤེས་སྐྱེས་ན་བཟའ་སྲུང་དུ་གྱུར་བ་ནི་སྔ་མ་བཞིན་ཏེ་ཌ་ཀ་ལས། སྒྲ་ཡི་རྣམ་རྟོག་ཚུལ་ལས་ནི། ། ངེས་པར་འབྱུང་བས་སྒྲ་ཚུལ་ལོ། ། དམ་ཚིག་སྤྱོད་པའི་སྤྱོད་ཡུལ་ནི། ། འདོད་པར་བྱ་ཞིང་བསྟན་བྱ་ཡི། ། ཡུལ་དུ་རྣམ་པར་གཞག་བྱ་སྟེ། ། འདས་ནི་དམ་ཚིག་གཟུགས་སོགས་ཡུལ། ། དབྱེར་མི་ཕྱེད་པས་ཉེར་བཏགས་ཕྱིར། ། ཡུལ་གྱི་སྒྲས་ནི་ཡུལ་ཅན་བརྗོད། ། དབང་པོ་རྣམ་པ་བཅུ་གཉིས་སོ། །
དེ་རྣམས་སྤྱོད་པས་སྤྱོད་པར་གསུངས། ། ཞེས་སོ། ། རྐང་པ་གཉིས་སྔ་མ་དང་འདྲ་སྟེ་འོན་ཀྱང་ཐོག་མ་དབུས་མཐར་ནི་རྒྱུད་ཐམས་ཅད་ཀྱི་བརྗོད་བྱ་ཐམས་ཅད་གསང་བའི་ཡི་གེ་བཅུ་དྲུག་གིས་བསྡུས་ཞེས་ཀྱང་གསུངས་སོ། ། དེ་ལས་བྱུང་བའི་ཡེ་ཤེས་ཀྱི་དཔེ་སྲུབ་དང་སྲུབ་བྱེད་ལས་ཇི་ལྟ་བ་དེ་བཞིན་ཏེ་བརྗོད་བྲལ་དུ་མྱོང་པར་འགྱུར་དེ་ཉིད་ཀྱིས་རྙེད་དཀའ་བར་ཌ་ཀ་ལས། འབྱུང་བ་བདེ་བ་སྐྱེས་པ་ནི། ། བདེ་བ་བསྐྱེད་པར་བྱེད་པ་ཡིན། ། སྲིད་པ་གསུམ་པོ་གང་དུ་ཡང་། ། དེ་མཚུངས་ཡོད་པ་མ་ཡིན་ནོ། ། ཞེས་སོ། ། སྤྱིའི་གཉིས་པ་ལ་མཉན་པར་གདམས་པ་སྔགས་བཟླས་དང་བསམ་གཏན་དང་མཆོད་པ་སྦྱིན་པ་སོགས་ལ་ཐམས་ཅད་ཕྱི་རོལ་ལ་མི་ལྟོས་པར་ལུས་ངག་ཡིད་གསུམ་ལ་ལྡན་པར་རྩ་རྒྱུད་རྣམས་ལས་གསུངས་ཀྱང་འཐོར་ཞིང་མི་གསལ་བ་དེ་འདིར་བསྡུས་ཤིང་གསལ་བར་བཤད་ཀྱིས་ཉོན་ཞེས་པ་འདི་ནི་འོག་ནས་འཆད་པ་ཐམས་ཅད་ཀྱིའོ། །
དོན་དངོས་ལ་དྲུག་གི་དང་པོ་རྩ་དང་ཁམས་གཉིས་ཀྱི་བསྡུ་བ། ཐོག་མ་འགྲུབ་ཚུལ་ལ་སྦྱར་ན། ཕ་མའི་རྩ་གཉིས་གཡོན་ན་ཁུ་བ་དང་གཡས་ན་ཁྲག་གནས་པ་དེ་འདོད་ཆགས་ཀྱི་མེས་སྐྱེ་གནས་ཀྱི་དབུས་སུ་ཕན་ཚུན་བརྡུས་པ་དང་འང་གིས་རྣམ་ཤེས་བསྡུས་ཏེ་དེ་ལས་ཀྱིས་འཕངས་ཏེ་ཕོ་མོའི་བྱེ་བྲག་གིས་མ་དང་ཕ་ལ་ཆགས་སྡང་གི་ཚུལ་དུ་འཁོར་བ་ལས་ཆོས་ཕུང་པོ་ལ་སོགས་པ་སྡུག་བསྔལ་གྱི་འཁྲུལ་འཁོར་སྡུད་པའི་དབྱིབས་དྷ་ཏུ་ན་རྒྱུ་བྱེད་ཅེས་པ་སྟེ། ཕྱག་ཐིག་ལས། སྔོན་གྱི་ལས་རླུང་རྣམ་ཤེས་ནི། ། གང་ཚེ་འཁོར་བར་གྱུར་པ་ན། ། དེ་ཡི་ཚེ་ན་ཕ་གའི་ན། ། འདོད་ཆགས་ཆེན་པོས་ཡིད་འགྱུར་རོ། ། གང་ཚེ་མ་ཡི་ཟླ་མཚན་བྱུང་། ། མེ་དང་ཉི་མ་གསལ་བར་འགྱུར། །
ཞེས་སོ། ། དེས་རྒྱུ་རྣམ་ཤེས་ཏེ་བཟང་སྐྱོང་གིས་ཞུས་པ་ལས། གཞན་ཡང་རྣམ་པར་ཤེས་པ་ཞེས་བྱ་བའི་དོན་ཅི་ཞེ་ན། ས་བོན་གྱིས་ལུས་ཀྱི་མྱུ་གུ་མངོན་པར་འགྲུབ་པར་བྱེད་ལ། སེམས་པས་ཤེས་པ་དྲན་པ་ཐོབ་པར་འགྱུར་ཏེ། དེ་བས་ན་ས་བོན་དང་རྣམ་པ་ལ་རྣམ་པར་ཤེས་པ་ཞེས་བྱའོ། ། ཞེས་སོ། ། རྐྱེན་ཕ་མའི་ཁམས་གཉིས་ལས་བུ་ཚའི་རྩ་གཉིས་དང་བྱང་སེམས་གཉིས་ལ་སོགས་པ། དེ་ལས་གསུམ་དང་ལྔ་ལ་སོགས་གྲུབ་པས་ད་ལྟ་གནས་ལ་དེའི་ཉོན་མོངས་པ་གསུམ་གྱིས་ཕྱི་མའི་ཕུང་པོ་འགྲུབ་པའི་རྒྱུ་ལས་རྒྱུད་ཅེས་ཀྱང་སྦྱར་རོ། ། ཀྱཻ་རྡོ་རྗེ་ལས།
རྐྱང་མ་མི་བསྐྱོད་འབབ་ཅེས་པ་དང་འདི་འགལ་སྙམ་ན་མི་འགལ་ཏེ། ལྟེ་བ་མན་ཆད་འཁོར་བའི་རྩ་བཞིར་གྱེས་པས་དྭངས་མ་གཉིས་དང་སྙིགས་མ་གཉིས་འཕེན་འཛིན་བྱེད་པས་སོ། ། ལམ་དུ་བྱ་བ་དང་འབྲས་བུ་ལའང་སྦྱར་དུ་རུང་བར་སྣང་མོད་མི་གསུང་བས་མ་བྲིས་སོ། ། གཉིས་པ་སྐུ་གསུང་ཐུགས་ཀྱི་བསྡུ་བ། གྲངས་ཅན་པས་རང་བཞིན་གསུམ་ཆ་མཉམ་པའི་གཙོ་བོ་ལས་རྣམ་འགྱུར་འཁོར་བ་སྐྱེ་བར་འདོད་པ་རྗེས་སུ་གཟུང་བའི་ཞར་ལ་ཀུན་རྫོབ་ཏུ་སེམས་ལས་ལུས་ངག་འབྱུང་བར་བསྟན་པ་ནི། སྙིང་སྟོབས་སྐུ་རྐྱང་མ་ཁུ་བ་ཚོར་བ་བདེ་བ་རྡུལ་ངག་རོ་མ་རིན་ཆེན་ཏེ་རཀྟ་སྡུག་བསྔལ་མུན་པ་སེམས་དབུ་མ་འདྲེས་པ་བཏང་སྙོམས་ཏེ་སྔ་མའི་ཚོར་བ་གསུམ་གྱིས་ཉོན་མོངས་པ་གསུམ་གསོས་བཏབ་པས་ཀུན་གཞི་ལ་ལས་ཀྱི་བག་ཆགས་བསྒོས་པ་དེ་སྐྱེ་གནས་སུ་འཕངས་པ་ལས་ཕྲ་བ་རྩ་ལ་སོགས་པ་ལས་རགས་པ་ལུས་ངག་ཡིད་གསུམ་རྟེན་དང་བརྟེན་པའི་ཚུལ་དུ་འགྲུབ་སྟེ། འབྱུང་བ་ཆེན་པོ་བཞི་པོ་ནི། ། སྲོག་གི་རྟེན་དུ་ཤེས་པར་བྱ། ། ཡང་ན་སྲོག་ནི་དེ་རྣམས་རྟེན། ། ཞེས་དང་།
བཟང་སྐྱོང་གི་ལས། དེ་བཞིན་ཉིད་དུ་ལུས་ཀྱི་འཁྲུལ་འཁོར་འདི་ཡང་རྣམ་པར་ཤེས་པའི་དབང་གིས་འབྱུང་སྟེ། ཞེས་སོ། ། འདི་ལ་མི་དབང་གིས་རང་བཞིན་ལས་སྙིང་སྙོབས་སེམས་གསུམ་ལས་སྣང་བ་དེ་བཞིན་དུ་ལུས་སྟོང་པ་ཟླ་བ་ཤེས་རབ་སེམས་མཚན་མོ་གཞན་དབང་ཨོཾ། རྡུལ་མཆེད་པ་ངག་ཤིན་ཏུ་སྟོང་པ་ཉི་མ་ཐབས་སེམས་བྱུང་ཉིན་མོ་ཀུན་བརྟགས་ཨ། མུན་པ་སྣང་ཐོབ་ཡིད་སྟོང་པ་ཆེན་པོ་སྒྲ་གཅན་ཟུང་འཇུག་མ་རིག་པ་མཚམས་ཡོངས་གྲུབ་ཧཱུྃ། ཞེས་འཆད་པའང་རིགས་པར་མཐོང་སྟེ། ཕྱག་ཐིག་ལས། མཚན་མོ་རྣམ་པ་ཟླ་བར་འགྱུར། ། ཟླ་བ་མྱ་ངན་འདས་རང་བཞིན། །
ཞེས་དང་། ཉིན་མོ་ཐབས་སུ་གྲགས་པ་སྟེ། ། ཐབས་ནི་ཉི་མ་ཡིན་པར་འགྱུར། ། ཞེས་ཏེ་འཁོར་བ་དང་འདས་པ་དང་མི་གནས་པའི་མྱ་ངན་ལས་འདས་པ་ཞེས་སོ་གསུམ་དུ་ཡང་འགྱུར་རོ། ། གསུམ་པ་སྡུད་པའི་རྒྱུ། ཁ་ཅིག་དངོས་པོ་དང་དངོས་མེད་ལས་སྐྱེ་བར་འདོད་པའང་ལུས་ཅན་མ་ཡིན་པ་ལ་དངོས་མེད་དུ་བཏགས་པ་སྟེ་ཕ་མའི་སྦྱོར་བས་དངོས་པོ་ཁུ་ཁྲག་དངོས་མེད་སེམས་རོ་གཅིག་ཏུ་འདྲེས་པ་ལས་ཕུང་པོ་འགྲུབ་པར་འགྱུར་རོ་འགྲུབ་ཚུལ་གྱི་ངག་དོན་ལྗོན་ཤིང་དུ་གསུངས་པ་བཞིན་འདིར་ཡང་སྦྱར་རོ། ། ལམ་དུ་རྡོ་རྗེ་དང་པདྨ་སྔགས་དང་མཉམ་པ་ལྷ་དང་ཆོས་ཀྱི་འདུ་ཤེས་གསུམ་དང་ལྡན་པའི་སྦྱོར་བ་དངོས་པོའི་ཞུ་བདེ་དངོས་མེད་མི་རྟོག་པ་རོ་གཅིག་རང་རིག་གསལ་བ་མངོན་དུ་འགྱུར་རོ། ། བཞི་པ་ནི་སྔར་གི་ཁམས་གཉིས་ལས་སྙིགས་མ་གཉིས་དང་དྭངས་མ་ཤ་ཆེན་ཏེ་ལྔར་འཕེལ་ལ་དེ་རིགས་ལྔ་ཡིན་ཞིང་དེ་ལས་རགས་པར་གྱུར་པའི་གོང་བུའང་རིགས་ལྔ་ལ་སོགས་པ་ཡིན་པའི་ཕྱིར་རང་བཞིན་གྱིས་རྡོ་རྗེ་ཅན་དུ་བརྗོད་ཅེས་པའོ། ། ལྔ་པ་དྲུག་གི་བསྡུ་བ་ཁུ་བ་ལས་རུས་པ་ལ་སོགས་གསུམ། ཁྲག་ལས་ལྤགས་པ་ལ་སོགས་གསུམ་སྟེ་གོང་བུ་ལ་ཁམས་བསམ་གྱིས་མི་ཁྱབ་པའི་ཚད་དེ་ནུས་པའམ་རིགས་བསྡུ་བ་དྲུག་པོ་འདི་དག་ཏུ་གསུངས་ལ་དེའང་བཟང་སྐྱོང་གིས་ཞུས་པ་ལ།
རྣམ་པར་ཤེས་པའི་ཁམས་འདི་ནི་ལུས་སྐྱེད་པར་བྱེད་པའི་ཕྱིར་བྱེད་པ་པོ་ཡང་ཡིན་ནོ། ། ཞེས་པ་ལྟར་ལས་བསགས་པའི་གོང་བུ་སེམས་གཅིག་པུ་ཕ་མའི་ནུས་པ་གཉིས་དང་འདྲེས་པ་ལས་བདག་གིའང་གཉིས་སུ་འགྱུར་ལ། དེ་ལས་ལྔ་དང་དྲུག་ལ་སོགས་པ་དུ་མར་གྱུར་པ་དེ་རྣམས་རགས་པ་ཕུང་པོ་ཞེས་པ་གཅིག་པུ་དང་དེ་ལ་སོ་སོར་བརྟགས་ན་རྩ་དང་ཁམས་ལ་སོགས་པ་རྡུལ་ཕྲན་གྱི་བར་དུ་མར་སྣང་ལ་རང་བཞིན་སྤྲོས་པ་དང་བྲལ་སྟེ། མདོ་སྔ་མ་ལས། རྣམ་པར་ཤེས་པའི་ཁམས་དེ་ནི་ཆོས་ཀྱི་དབྱིངས་ལ་བརྟེན་པའི་ཕྱིར་མི་བཟད་པའི་ཡང་ཡིན་ནོ། ། ཞེས་པས་རང་བཞིན་ཆོས་སྐུ་དང་ཆོས་ཅན་གཟུགས་སྐུའི་ཡོན་ཏན་ཡིན་ལ་དེའི་ཕྱིར་རྡོ་རྗེ་ཅན་ནོ། ། དྲུག་པ་སྒོ་གཉིས་ལས་ལུས་འགྲུབ་ཚུལ། རྩའི་ཀུན་སྤྱོད་ཐབས་ཤེས་རབ་ཀྱི་རང་བཞིན་བྱང་སེམས་གཉིས་འཛིན་པ་རྩ་གཉིས་ཞེས་གོང་དུ་གསུངས་པ་རྣམ་ཤེས་འཇུག་པ་དེའི་སྒོའང་དེ་ཉིད་དེ། ཕའི་སེམས་ཀྱི་སྒོ་གཉིས་ལས་བཞུགས་སམ་མའི་གཤང་བའི་ལམ་ལས་སྐྱེ་གནས་སུ་སེམས་དང་ཁམས་དེ་རྣམས་འདུ་བའི་དུས་སུ་བུ་ཚའི་ལུས་ལྷའི་དམིགས་པར་འགྲུབ་པར་འགྱུར་བ་ཡིན་ནོ། ། དེས་མདོ་སྔ་མ་ལས།
རྣམ་པར་ཤེས་པ་གང་འཕོ་བ་དེར་འཚོ་བ་དང་བསོད་ནམས་དང་། བསོད་ནམས་མ་ཡིན་པའི་ལས་དང་དྲན་པ་འཕོ། ཞེས་གསུངས་ལ་རྣམ་ཤེས་གསལ་སྟོང་དབྱེར་མེད་དུ་རང་བཞིན་དུ་གནས་པས་འཁོར་བ་ནའང་ཐབས་ཤེས་རབ་ཀྱི་སྦྱོར་བས་ཐབས་ཤེས་རབ་ཀྱི་རྣམ་པར་འགྲུབ་པ་དེ་ཡང་། ཉིན་མཚན་གྱི་སྣང་བས་འཕེལ་ཞིང་ཟད་པར་བྱེད་པ་རྒྱུའི་གནས་ལུགས་ཡིན་པར་ཤེས་པས་ཐབས་ཀྱང་དེ་ལྟ་བུའི་རྣམ་པས། འབྲས་བུ་སྟོང་ཉིད་སྙིང་རྗེ་རོ་གཅིག་ཏུ་འགྱུར་ཏེ། གང་དང་གང་གིས་འཇིག་རྟེན་འཆིང་འགྱུར་བ། ། དེ་དང་དེས་ནི་འཆི་བ་ལས་གྲོལ་ཏེ། ། ཞེས་དང་། དྲུག་པ་འདི་ཉེ་རྒྱུད་སྦྱོར་བའི་དགོངས་པ་ཡང་འགྲུབ་པ་ཡིན་ཏེ་སྤྲོ་ཞིང་བསམ་པར་བྱའོ། ། སྤྱིའི་གསུམ་པ་ལ་སྔ་མ་དང་མཚམས་སྦྱར་བའི་སྒོ་ནས་བསྟན་པ་དང་།
བཤད་པ་གཉིས་ལས། དང་པོ་ལ་བཞི་ཡི་དང་པོ་སྒོའི་གནས་ལུགས་ལ་སྤྱིའི་དོན་ཆོས་སྔར་གཞན་དུ་མཛད་པ་ལྟར་འདིར་ཡང་བསྙད་ལ་ཡན་ལག་གི་དོན་སྟེང་གི་སྒོ་དང་འོག་ཉིད་དེ་ཞེས་པ་ལ་སྤྱིར་སྣ་སྒོ་དང་འོག་སྒོ་གཉིས་དང་། སྤྱི་གཙུག་དང་སྨིན་མཚམས་གཉིས་དང་། སྲོག་རླུང་དང་ཐུར་སེལ་གཉིས་དང་། སྣ་སྒོ་གཡས་གཡོན་གཉིས་དང་། རྩ་གཡས་གཡོན་གཉིས་དང་། རླུང་ལྡང་འཇུག་གཉིས་ལ་དེ་ལྟར་བཤད་པ་ལས་འདིར་ཕྱི་མ་གཉིས་ཏེ་གོང་དུ་དེའི་སྒོའང་དེ་གཉིས་ལས་ཞེས་པའི་རྩའི་སྒོ་ལས་རླུང་གིས་བྱང་ཆུབ་ཀྱི་སེམས་འཕེན་འཛིན་བྱས་པ་ལས་ལུས་འགྲུབ་ཅིང་གནས་ལ་འགག་པ་དང་ཐབས་ཀྱིས་ཟིན་ན་ཡེ་ཤེས་སྐྱེད་ཅེས་པའོ། ། དེའི་བྱེད་པ་ལས་ལ། འགྲུབ་ཚུལ་ལ་སྦྱར་ན་ཐོག་མར་ཀུན་གཞིའི་རྣམ་ཤེས་ལས་ཀྱི་རླུང་གིས་འཕངས་པས་བདག་མི་གསལ་བ་བྱང་སེམས་འདྲེས་པ་རླུང་གནས་པ་རྩ་དབུ་མ་ཡི་གེ་དང་བཅས་པ་གཞི་ཡིན་ལ། དེ་ལས་འཛིན་པའི་རྟོག་པ་རླུང་ཐུར་དུ་ཅུང་ཟད་འབུར་བ་སྟེ་ནང་དུ་འཇུག་པ་རྐྱང་མ་ཁ་ཐུར་དུ་ལྟ་བས་འོག་གི་སྒོས་ནི་ཁུ་བ་གསལ་བས་རྣམ་ཤེས་འཚོ་བའམ་ངར་འཛིན་གསལ་བར་བྱེད་པའོ། །
དེ་བཞིན་དུ་སྦྱར་ཏེ་རོ་མ་གྱེན་དུ་ལྟ་བ་སྟེང་གི་སྒོས་རཀྟ་གསལ་བས་རྣམ་ཤེས་དེ་ཉིད་ང་ཡི་བ་གཟུང་བའི་རྟོག་པ་གསལ་བར་བྱེད་ལ་དེས་སྔ་མའང་ཁྱད་པར་བྱེད་པས་དབྱིངས་དྷ་དུ་སྟེ་གཉིས་ཀའི་རྒྱུ་ཉིད་དོ། ། དེ་དག་གི་ནུས་པ་རིམ་གྱིས་འཕེལ་བ་ལས་རྩ་ལ་སོགས་པ་བསམ་གྱིས་མི་ཁྱབ་པ་ཐམས་ཅད་རང་བཞིན་གྱིས་ཟུང་འཇུག་ཏུ་མཉམ་པར་སྦྱོར་བའི་རྣལ་འབྱོར་ཏུ་འཇུག་ཅིང་གནས་དེས་རྒྱུར་གནས་ཞེས་པའོ། ། གནས་ཚུལ་ནི་བརྐྱང་མའི་ནུས་པས་འོག་གི་སྒོ་རླུང་ནང་དུ་འཇུག་པས་ཁམས་ཐུར་དུ་འཛག་པ་དང་རྣམ་ཤེས་སྐྱེ་ཞིང་འཆིང་བས་བདག་གསོས་འདེབས་ཏེ་འབུམ་ཕྲག་ལྔ་པ་ལས། ཧ་ཞེས་བྱ་བའི་དབུགས་ཀྱིས་ནི། ། དབང་པོའི་ལམ་ནས་འཛག་པར་བྱེད། ། གང་དེས་སྐྱེ་དང་བཅིངས་ལ་གནས། ། ང་ཞེས་ང་རྒྱལ་གྱིས་བཅིངས་ཏེ། ། རིགས་སུ་བཟུང་བས་ཕུང་གྲོལ་བྱེད། ། དེ་བས་བདག་འཛིན་རྣམ་པར་སྤང་། ། ཞེས་སོ། །
རོ་མའི་ནུས་པས་སྟེེང་གི་སྒོ་རླུང་འབྱུང་བས་དབྱིངས་ཉིད་དེ་རྒས་པའམ་ཟད་པ་དང་འཆི་བར་བྱེད་དེ་སྔ་མ་ཉིད་ལས། ལུས་ཅན་ཀུན་གྱི་ཁམས་རྣམས་ཀུན། ། ཧ་ཞེས་སྲོག་རླུང་ཕྱིར་འབྱུང་བས། ། རྒ་ཤི་དེ་ཡི་དབང་གིས་བྱུང་། ། དེ་ཕྱིར་རྒ་ཤི་མེད་ལ་འབད། ། ཅེས་སོ། ། དེའང་གཡོན་པས་འཛག་ཅིང་འཆིང་བ་དང་། གཡས་པས་འཕེལ་ཞིང་ཟད་པར་ཡང་བྱེད་དེ་རླུང་གིས་མེ་སྦར་བ་དང་ཞི་བ་གཉིས་ཀ་བྱེད་པ་བཞིན་ནོ་ཞེས་གསུང་ངོ་། ། དེ་ལས་རྩ་གཡས་ཐམས་ཅད་ཀྱིས་གཟུང་བ་དང་གཡོན་པ་ཐམས་ཅད་ཀྱིས་འཛིན་པའི་རྟོག་པ་སྐྱེད་པ་དེ་དག་ཏུ་རླུང་དང་བྱང་ཆུབ་ཀྱི་སེམས་མཉམ་པར་སྦྱོར་བས་རྣལ་འབྱོར་ཏེ་ཞི་གནས་དང་ལྷག་མཐོང་ཟུང་འབྲེལ་ལས་མངོན་ཤེས་ལ་སོགས་པ་ནི་གོང་དུ་སྐྱེད་པ་ལྟར། འདིར་ཡང་ལུས་སེམས་བདག་ཉིད་གཅིག་ཏུ་བྱེད་བརྟས་པར་བྱེད།
དེས་ལས་བསགས་ནས་འཁོར་བ་རྒྱུད་མར་འཇུག་པར་བྱེད་པ་སྟེ་ཡེ་ཤེས་ཐིག་ལེ་ལས། བྱང་ཆུབ་ཀྱི་སེམས་དང་རླུང་གཉིས་ཕྲད་པའི་ཕྱིར་འཕོ་བ་སྟེ། སྟེང་འོག་གཅིག་པུའི་དངོས་པོའི་སྦྱོར་བས་རྩ་སུམ་ཅུ་རྩ་གཉིས་སོ། ། ཞེས་པ་ལྟ་བུའོ། ། ལམ་ལ་སྦྱར་ན་གཉིས་ཀ་སྦྲེལ་ཏེ། འོག་གི་སྒོ་རྐྱང་མ་ནས་སྲོག་རླུང་གིས་རྣམ་པར་ཤེས་པའི་རྟེན་ཐིག་ལེ་འབེབས་པའམ་འོག་ཏུ་འཕུལ་ལ། སྟེང་གི་རོ་མ་ནས་གཙོ་བོར་སྦོར་བའམ་སྙིང་ཀར་འདྲེན་པས་དབྱིངས་ཉིད་དོ། ། དེས་རྩ་ཐམས་ཅད་ཀྱི་ཁམས་རོ་རྐྱང་གི་ནུས་པས་ལྟེ་བ་དང་སྙིང་ཀར་མཉམ་པར་སྦྱོར་བ་ཙཎྜ་ལི་བཅོ་ལྔ་པའི་རྣལ་འབྱོར་གྱིས་རླུང་སེམས་དབུ་མར་འཇུག་པར་བསམས་ན་རྟོག་པ་གཉིས་ནུབ་པས་ཡེ་ཤེས་སྐྱེ་བར་འགྱུར་ཏེ། ཡེ་ཤེས་ཐིག་ལེ་ལས། བྱང་ཆུབ་ཀྱི་སེམས་དགའ་བ་དང་ལྡན་པའི་གདུ་བུའི་རྣམ་པའི་ཚུལ་གྱིས་སྐུ་དང་གསུང་དང་ཐུགས་ཀྱི་ངོ་བོ་གཅིག་པུའི་རྟོག་མེད་མ།
ཞེས་གསུངས་པ་ལྟ་བུའོ། ། གཉིས་པ་སྒོ་དེ་གཉིས་ཀ་ལ་སྲོག་རླུང་གནས་པ། དེ་ལྟར་གྲུབ་ཅིང་གནས་པའི་ལུས་དེའི་སྟེ་སྣ་སྒོ་གཉིས་ཀ་ལའང་རྡོ་རྗེ་ཅན་ཆུ་གཙོ་བོ་གྱུར་པའི་སྲོག་འཛིན་རྣམ་ཤེས་མ་འཕོས་ཀྱི་བར་དང་རྟག་རྒྱུན་བཞུགས་ཏེ། སྣ་ཡི་སྒོ་ཡི་རྒྱུན་ལས་ནི། ། སྲོག་དང་རྩོལ་བའི་རྒྱུ་བ་དག ། དུས་ཀུན་ཏུ་ནི་རྒྱུ་བ་ནི། ། སྲོག་ཅེས་བྱ་བ་ཡིན་པར་བཤད། ། ཅེས་དང་། སྨིན་མའི་དབུས་སུ་སྲོག་གི་རླུང་། ། དེ་ལྟར་གཅིག་པུའང་གསུམ་དུ་འགྱུར། །
ཞེས་དང་། འདུས་པའི་ཕྱི་མ་ལས། ཡེ་ཤེས་ལྔའི་རང་བཞིན་དབུགས། ། འབྱུང་པ་ལྔ་ཡི་ངོ་བོ་ཉིད། ། གོང་བུའི་གཟུགས་ཀྱིས་ཕྱུང་ནས་ནི། ། སྣ་ཡི་རྩེ་མོར་རབ་ཏུ་བརྟག ། རིན་ཆེན་ཁ་དོག་སྣ་ལྔ་པ། ། སྲོག་དང་རྩོལ་བ་ཞེས་བྱར་བཤད། ། ཅེས་གསུངས་པ་ཉིད་ཀྱིས་སྔར་གྱི་སྒོ་གཉིས་ཀ་ལ་འདིར་སྟེང་སྒོར་བཏགས་པར་ཡང་འགྲུབ་བོ། ། བཞི་པ་དེའི་ངོ་བོ་འཁོར་གྱི་དབྱེ་བ་དང་བཅས་པ།
སྟེང་གི་སྒོ་དེར་ནི་རླུང་དེ་ཉིད་འཇུག་གནས་ལྡང་གསུམ་ཡི་གེ་གསུམ་དང་སྐུ་གསུང་ཐུགས་སུ་སྦྱོར་བ་སྣ་སྒོ་དེ་ཉིད་དྲི་འཛིན་གྱི་རྣམ་པས་ལོགས་སུ་བགྲངས་པ་དང་བཅས་པའི་དགུ་པོ་རྣམས་ཀྱིས་བསྐོར་བའོ། ། བླ་མ་དག་གིས་དྲི་མའི་ལམ་གཉིས་སུ་བྱས་པས་ཞེས་ཀྱང་གསུང་ན་དེ་ལ་རླུང་ཐ་དད་མེད་པས་སྔ་མ་ཉིད་དུ་བསམ་མོ། ། བཤད་པ་ལའང་། ཞུས་ལན་གཉིས་ལས། དང་པོ་ཀྱཻ་ཞེས་ཏེ་སྦྱོར་བའི་ངོ་བོ་ཅི། ཚུལ་ཇི་ལྟར་རྣམ་པ་གང་གིས་སྒོ་གང་ནས་འགྲོ་ལགས་ཞེས་པའོ། ། གཉིས་པ་ལ་སྦྱོར་བ་གསུམ་སྤྱིར་བསྟན་པ། དེ་ཉིད་བཤད་པ། ངོ་བོའི་དབྱེ་བ་བྱེད་ལས་དང་བཅས་པ་གསུམ་ལས། དང་པོ་བཅོམ་ལྡན་ཞེས་ཏེ་སྲོག་འཛིན་ཁོ་ནའི་སྦྱོར་བ་གསུམ་གོང་དུ་བསྟན་ལ་དེའི་སྒོའི་དབྱེ་བ་རྩ་གསུམ་གྱི་དབྱེ་བས་གནས་ཞེས་པའོ། །
བཅུ་པོ་ཐམས་ཅད་ཀྱང་སྐུའི་སྒོ་དགུ་དང་རླུང་དགུ་རགས་ཤིང་ཕྱི་ནས་གྲུབ་ལ་ཐོག་མར་སྡུད་པས་ཐ་མ་དང་། གསུང་ནང་གི་འཁོར་ལོའི་སྒོ་དང་འབྱུང་བ་བཞི་དེ་བས་ཕྲ་ཞིང་བར་དུ་གྲུབ་ལ་སྡུད་པས་འབྲིང་པོ་དང་། ཐུགས་ཀྱི་སྒོ་དང་ཉི་ཟླའི་རང་བཞིན་གྱི་རླུང་གཉིས་ཀ་ཀུན་གཞི་ལ་བརྟེན་པས་ཤིན་ཏུ་ཕྲ་ཞིང་ཐམས་ཅད་ཀྱི་ཐོག་མར་གྲུབ་ཅིང་ཐ་མར་སྡུད་པས་ཕྱི་རོལ་གྱི་རླུང་ལྟ་བུ་སྟེ་དམ་པའོ། ། དེས་ལུས་དང་རྣམ་ཤེས་གྲུབ་སྡེ་གཅིག་ཏུ་སྦྱོར་བའི་རླུང་ཡང་རིགས་གསུམ་དེའི་སྒོའང་གསུམ་དབྱེ་བས་གནས། ཞེས་རྐང་པ་བཞི་ཀ་སྦྲེལ་ལོ། ། བར་པ་ལའང་སྐུ། གསུང་། ཐུགས་གསུམ་ལས། དང་པོ་འདི་སྒོ་ལ་སྦྱར་ན་ཀ་བ་གཅིག་དབུ་མ་དེ་ལས་རྩ་གཉིས་ཀའི་ནུས་པ་སྒོ་དགུར་སོན་པས་བུ་ག་དགུ་པོ་སྒོ་དགུའི་རྣམ་པར་གྲགས་པ་དེ་བསྡུས་ན་སྦོམ་པོ་སྟེ་རགས་པ་འབྱུང་བ་ལྔའམ་ཕུང་པོ་ལྔ་ལྷག་པའི་ལྷ་རིགས་ལྔའི་རྟེན་དུ་སྣང་བས་སྐུ་དང་ཕྲ་བ་ལས་བྱུང་བས་སྤྲུལ་པའི་སྐུའོ། ། རླུང་གི་ལྟར་ན།
ཀ་བ་གཅིག་སྲོག་འཛིན་སྒོ་དགུ་ལ་བརྟེན་པ་ལྷག་མ་བུ་ག་དགུར་སོན་པའི་རླུང་དེ་དག་སྒོ་ཐ་དད་ལས་བྱེད་ལས་ཐ་དད་པས་དགུའི་རྣམ་པར་གྲགས་ཀྱང་ངོ་བོ་སྦོམ་པ་སྟེ་འབྱུང་བ་ལྔའི་རླུང་དུ་འདུས་པས་རིགས་ལྔའི་ལྷའོ། ། ཐ་མའི་སྒོ་ལ་རྟེན་པས་རླུང་དེ་དག་ལའང་སྐུར་བཞག་ལ་སྦོམ་པོ་རྩ་བའི་རླུང་ལས་ཡན་ལག་གི་བ་སྤུའི་བུ་གའི་བར་དུ་མར་ཁྱབ་པས་སྤྲུལ་པའི་སྐུའོ། ། འདི་ནི་དགོངས་པ་ལུང་བསྟན་ལས། དང་པོ་གཅིག་ནི་དགུ་དབུས་ན། ། གང་ཞིག་བཅུ་ཡིས་མ་བཅིངས་པ། ། དེ་ནི་བཅིངས་མིན་ཞེས་བྱར་བརྗོད། ། དེ་ཤེས་པས་ནི་མཆོག་གི་གནས། ། ཞེས་པ་ལྟ་བ་སྟེ་དོན་དུ་མ་དང་ལྡན་པའོ། ། གཉིས་པ་ལ་ལྔ་ལས། དང་པོ་མིང་གི་རྣམ་གྲངས་ས་ཆུ་མེ་རླུང་གི་བཞི་རིམ་པ་བཞིན་སེམས་དང་ཞེས་པའོ་དེ་ཉིད་ལ།
ཡེ་ཤེས་རྡོ་རྗེ་ཀུན་ལས་བཏུས་པ་ལས། བཅིངས་པ་དང་དལ་བ་དང་རླངས་པ་དང་མྱུར་བ། ཞེས་སོ། ། དེ་རྣམས་ཀྱང་གསང་གནས་ནས་བྱུང་སྟེ་རིམ་པ་བཞིན་འཁོར་ལོ་རྣམས་སུ་ལོངས་སྤྱད་ནས་རྟག་པར་རྣམ་ཤེས་གནས་ཀྱི་དུས་ཀུན་ཏུ་སྣ་སྒོ་ལས་འགྲོ་འོང་གི་ཁྱད་པར་ལས་རྐང་མེད་ལ་སོགས་པ་མིང་གི་རྣམ་གྲངས་ཀྱིས་སམ། ཡང་ན་དུས་ཀྱི་འཁོར་ལོ་ལས། ། ཚད་སའི་སོར་བཅུ་གཉིས། ཆུའི་བཅུ་གསུམ། མེའི་བཅུ་བཞི། རླུང་གི་བཅོ་ལྔ། ནམ་མཁའི་ལ་བཅུ་དྲུག་ཏུ་གསུངས་པ་དང་མཐུན་པར་མངོན་ནོ་ཞེས་གསུངས་ལ་གང་ལྟར་གང་སྣ་སྒོ་ལས་རྟག་ཏུ་རྒྱུ་བ་རླུང་རྣམ་བཞི།
ཡིན་པར་རྡོ་རྗེ་ཕྲེང་བ་དང་མཐུན་ཞིང་ནམ་མཁའི་ད་ལྟར་འཁོར་དང་འཆི་བའི་ཚེ་གཙོ་བོའི་ཚུལ་དུ་རྒྱུ་བར་འོག་ཏུ་སྟོན་ཏོ། ། དུས་ཀྱི་འཁོར་ལོ་ལས་དང་ལྷའང་ཐམས་ཅད་གསལ་བར་རྒྱུ་བར་བཞེད་དོ། ། དེ་དག་ཀྱང་ལྡང་འཇུག་གཉིས་སུ་བསྡུ་བ། མགྲིན་པ་ནས་འབྱུང་བ་བཞིའི་ནུས་པ་གསལ་བར་བྱས་པ་ལ་དགོངས་ནས་གསུང་གི་སྒོ་བཞིར་བཏགས་ཀྱི་དེ་ཉིད་སེམས་ཀྱི་སྒོ་ནས་སྲོག་གནས་པའི་ཚུལ་གྱིས་ལྡང་འཇུག་རྣམ་པ་གཉིས་ཅུང་ཟད་གནས་པ་ཡེ་ཤེས་ཀྱི་རླུང་རྒྱུ་བ་ནུབ་པ་དང་བཅས་པའི་ཆོ་གས་བསམ་གཏན་གསུམ་པ་མན་ཆད་ཀྱི་སེམས་ཅན་ཀུན་ལ་འགྲོ་འོང་བྱེད་པའོ། ། དེས་མདོ་ལས། སྲོག་གི་དབང་པོ་འགགས་ན་དབང་པོ་གཞན། ། ཡང་དག་ཇི་སྙེད་ཡོད་པ་ཐམས་ཅད་འགག་པར་འགྱུར། ། ཞེས་པའང་འདི་ཉིད་དེ། དགོངས་པ་ལུང་བསྟན་ལས། སེམས་ཅན་ཀུན་གྱི་སྲོག་གྱུར་ཡིན། །
ལྔ་ལྔའི་བདག་ཉིད་བཅུ་མིང་ཅན། ། ཞེས་སྤྱིར་བཅུ་པོ་ཐམས་ཅད་སྲོག་ཏུ་བསྟན་ནས། ཁྱད་པར་དུ། རླུང་ཞེས་བྱ་བའི་བྱང་ཆུབ་སེམས། ། དབང་པོ་ཀུན་གྱི་གཙོ་འདི་ཡིན། ། ཞེས་དང་། བདེ་སྡུག་ལ་སོགས་ཆོས་རྣམས་ཀྱི། ། ས་བོན་ལྟ་བུར་བཤད་པ་ཡིན། ། ཞེས་དང་། དམིགས་ཀྱིས་བསལ་ལའང་སྲོག་འཛིན་ལ་དགོངས་པའོ་སྙམ་དུ་བསམ་སྟེ་དེ་དག་དང་འབྲེལ་པ་ཅན་དུ།
བདག་པོ་རང་ཉིད་ཟློས་པ་སྟེ། ། ཉིན་དང་མཚན་མོའི་དབྱེ་བ་ཡིས། ། ཉི་ཟླ་རབ་ཏུ་སྦྱོར་བ་ཡིན། ། དངོས་པོ་མེད་ལས་འགྲོ་ཁྱབ་པའི། ། བྱང་ཆུབ་སེམས་ཀྱི་རླུང་གཅིག་པུ། ། ཞེས་གསུངས་པས་སོ། ། རྗེ་བླ་མ་དག་གི་དགོངས་པའང་དེ་ཉིད་དོ། ། གསུམ་པ་མངོན་དུ་བྱས་པས་སྒོ་བཞི་འགག་ཚུལ་འགྲོ་འོང་བྱེད་པ་དེ་ལྟར་མི་རིག་པ་སྟེ་འགག་པ་ན་སེམས་མེད་དེ་ས་ཆུ་ལ་ཐིམ་དེ་བཞིན་དུ་རགས་པ་ཕྲ་བ་ལ་ཐིམ་ནས་མཐར་རླུང་རྣམ་ཤེས་ལ་ཐིམ་པས་འོད་གསལ་དུ་གྱུར་ཏེ་སྲོག་འགག་པ་དང་། ལམ་དུ་བྱས་པས་ཐིམ་ན་ཡེ་ཤེས་ཀྱི་རླུང་དང་སེམས་ཐ་མི་དད་མངོན་དུ་གྱུར་ཏེ་ཐོག་མར་མཚོན་བྱེད་བདེ་སྟོང་དབྱེར་མེད་ལས་མཚོན་བྱ་དོན་དང་དེ་ལས་སངས་རྒྱས་ཀྱི་འོད་ཟེར་གྱི་ལས་ཐམས་ཅད་ཀྱང་འབྱུང་སྟེ་དགོངས་པ་ལུང་བསྟན་ལས། བྱང་ཆུབ་སེམས་ཀྱི་རླུང་གཅིག་པུ། །
དགེ་དང་མི་དགེའི་འབྲས་སྤངས་ནས། ། ནམ་མཁའ་འདྲ་བར་གྱུར་པ་ཡིན། ། ཞེས་དང་། ཀླུ་སྒྲུབ་ཀྱིས། རླུང་གི་དེ་ཉིད་གསལ་བ་འདི། ། ཡེ་ཤེས་ལྔ་ཡི་དངོས་དེ་ཉིད། ། རྟོག་གེ་བ་ཡིས་མི་ཤེས་ཤིང་། ། རྣལ་འབྱོར་བྱིས་པའི་སྤྱོད་ཡུལ་མིན། ། ཞེས་དང་། ཨརྻ་དེ་ཝས།
ཡང་དེ་རྣམས་མེ་ལོང་ལྟ་བུ་ལ་སོགས་པ་ཡེ་ཤེས་རྣམ་པ་ལྔར་འགྱུར་བ་དང་། ཡང་དེ་རྣམས་དཀར་པོ་ལ་སོགས་པ་འོད་ཟེར་རྣམ་པ་ལྔའི་བདག་ཉིད་ཅན་དུ་འགྱུར་བ་དང་། ཡང་དེ་བཞིན་གཤེགས་པ་ལྔའི་བདག་ཉིད་ཅན་དུ་འགྱུར་བ་དང་། ཡང་རླུང་དེ་རྣམས་ཡི་གེ་ཨའི་གཞིར་གྱུར་ནས་ཚིག་མ་ལུས་པ་སྨྲ་བར་བྱེད་པ་དང་། ཡང་དེ་རྣམས་མི་ཤིགས་པ་ཐོབ་ནས་དངོས་པོ་མེད་པར་འགྱུར་རོ། ། ཞེས་པས་འཁོར་འདས་གཉིས་ཀ་ལ་ཁྱབ་ཅིང་ཁྱད་པར་དུ་གནས་གྱུར་ན་སྐུ་གསུམ་འགྲུབ་པར་དགོངས་སོ། ། བཞི་པ་ངོ་བོ་དང་ལྔ་པ་རྒྱུ་ཚུལ་སྦྲེལ་ལ། སྙིང་ཀའི་འཁོར་ལོ་དང་འགྲིན་པའི་ཡི་གེ་བཞི་གཙོ་བོར་གྱུར་པའི་འཁོར་ལ་ོབཞི་དང་ཡུལ་ཉི་ཤུ་རྩ་བཞི་པོ་ཐམས་ཅད་ལ་ལོངས་སྤྱོད་ཅིང་སེམས་ཀྱི་སྒོ་སྣ་གཉིས་ནས་དུས་ཀུན་ཏུ་སྤྱོད་པ་རྡོ་རྗེ་ཕྲེང་བ་ལས། སྟེང་གི་སྒོ་ལས་ངེས་འབྱུང་བ། ། གཡས་དང་གཡོན་དང་གཉིས་ཀ་དང་། །
དལ་བར་རྒྱུ་དང་རྣམ་བཞིར་འགྱུར། ། ནང་གི་དུས་ནི་ཡིན་པར་བཤད། ། ཅེས་སོ། ། ཇི་ལྟར་ཞེ་ན་མེ་ཉིད་དེ་སྔ་མ་ལས། གཡས་པ་ནས་ནི་འབྱུང་བའི་ཁམས། ། མེ་ཡི་དཀྱིལ་འཁོར་ཉིད་ཡིན་ཏེ། ། ཁ་དོག་དམར་ཞིང་གསལ་བ་དེ། ། པད་མའི་མགོན་པོ་རྒྱུ་བ་ཡི། ། སྟེང་ཞེས་སྦྲེལ་ལ་སོར་བཞི་འོ། ། རླུང་དང་ནི།
གཡོན་པ་ནས་ནི་འབྱུང་བའི་ཁམས། ། རླུང་གི་དཀྱིལ་འཁོར་ཞེས་བྱ་བ། ། ལྗང་སེར་དག་ཏུ་སྣང་བ་སྟེ། ། ལས་ཀྱི་མགོན་པོ་རྒྱུ་བ་འོ། ། ངོས་སུ་སོར་དྲུག་གོ ། དབང་ཆེན་དང་། གཉིས་ཀ་ལས་ནི་འབྱུང་བའི་ཁམས། ། གསེར་གྱི་མདོག་ཏུ་སྣང་བ་སྟེ། ། དབང་ཆེན་གྱི་ནི་དཀྱིལ་འཁོར་ཉིད། ། རིན་ཆེན་མགོན་པོ་རྒྱུ་བ་འོ། །
ཐད་དཀར་སོར་བཅུ་དྲུག་གོ ། དེ་བཞིན་དུ། དལ་ཞིང་རྒྱུ་བ་མེད་པའི་ཁམས། ། ཆུ་ཡི་དཀྱིལ་འཁོར་ཉིད་ཡིན་ཏེ། ། དག་ཅིང་ཤེལ་ལྟར་སྣང་བ་ནི། ། རྡོ་རྗེ་མགོན་པོ་རྒྱུ་བ་འོ། ། འོག་ཏུ་སོར་བཅུ་གཉིས་འགྲོ། ནམ་མཁའི་ད་ལྟ་འཁོར་དང་འགག་པ་ན་གཙོ་བོར་རྡོ་རྗེ་ཕྲེང་བ་དང་འདི་གཉིས་ཀ་མཐུན་ཏེ་འོག་ཏུ་འཆད་དོ། ། དེ་ལྟ་ན་སྟེང་སྒོ་ལས་རྡོ་རྗེ་ཅན་ཉིད་ཅེས་ངེས་པར་གཟུང་བ་དང་འགལ་ཞེ་ན། མི་འགལ་ཏེ་རེ་རེ་ལའང་མགོན་པོ་བཞིས་དེ་རེ་ལ་ལྷ་མོ་བཞིས་ཕྱེ་བས་བཅུ་དྲུག་ཏུ་འགྱུར་ཏེ་འཕགས་པའི་ལྷས།
དེ་རྣམས་ཡང་རླུང་ལ་སོགས་པའི་དཀྱིལ་འཁོར་བཞིའི་བདག་ཉིད་དུ་འགྱུར་བ་དང་། ཡང་དེ་རྣམས་ལྷ་མོ་བཞིའི་བདག་ཉིད་དུ་འགྱུར་བ་དང་། ཞེས་དང་། དེ་ལྟ་མོད་ཀྱི་འོད་ཟེར་རེ་རེ་འབྱུང་བ་ན་ཡང་འོད་ཟེར་ལྔ་ངེས་པར་འབྱུང་སྟེ། ཁམས་ཀྱི་དཀྱིིལ་འཁོར་གཅིག་གིས་ཀྱང་ཁམས་བཞི་ལ་ཁྱབ་པ་ཡིན་ནོ། ། ཞེས་གསལ་བར་རབ་ཏུ་གསུངས་སོ། ། མགོན་པོ་རེ་རེ་ཞིང་ལྷ་མོ་བཞིས་ཚུལ་ཇི་ལྟར་གྲངས་དུ་ཞིག་ཅེ་ན། རྡོ་རྗེ་མགོན་པོ་ཉིད་ལ་ཡང་ཆུའི་ས་ཉིས་བརྒྱ་ཉེར་ལྔ་ལ་སོགས་པ་བཞིས་དགུ་བརྒྱ་པ་ཕྲག་རེ་རེར་འགྱུར་ཏེ། དགོངས་པ་ལུང་བསྟན་ལས། གོས་དཀར་ལ་སོགས་བཟླས་བཤད་པ། །
བརྒྱ་ཕྲག་གཅིག་དང་ཉི་ཤུ་ལྔ། ། བཞི་པོ་ལེགས་པར་བསྒྲེས་པ་ཡིས། ། སྦྱོར་བཞི་བསྡུས་པ་བརྒྱ་ཕྲག་དགུ། ། དགུ་བརྒྱ་དག་ཏུ་གང་བསྟན་པ། ། ཉི་ཤུ་རྩ་བཞི་རིམ་གྱིས་ནི། ། དེ་ནི་སོ་སོར་འབྱུང་བ་ལས། ། ཉི་ཁྲི་གཅིག་སྟོང་དྲུག་བརྒྱ་འོ། ། ཞེས་དང་། གཞན་ལས། ཉི་ཁྲི་དང་ནི་གཅིག་སྟོང་དང་། །
དེ་བཞིན་གྲངས་ནི་བརྒྱ་ཕྲག་དྲུག ། ཉིན་དང་མཚན་དུ་རྒྱུ་བ་ཡིན། ། ཞེས་པས་མགོན་པོ་བཞི་ཐིམ་པ་ན་འཕོ་སྟེ་རྡོ་རྗེ་ཕྲེང་བ་ལས། ཐུན་ཕྱེད་ཀྱི་ནི་དུས་དག་ཏུ། ། གོ་རིམ་ཇི་བཞིན་གནས་པར་བསྟན། ། ཞེས་པས་ཐུན་བཅུ་གཉིས་དང་སྣ་སྒོའི་འཕོ་བ་དྲུག་ཡིན་པར་བསམ་མོ། ། དེ་དག་གིས་ལྟེ་བར་ཐིག་ལེ་དང་རླུང་གི་རྣལ་འབྱོར་ཏེ་བཅུ་དྲུག་པའང་བསྟན་ཏོ། ། སྤྱིའི་གསུམ་པ་ལ་ལྔ་ལས་དང་པོ་སྒོའི་ངོ་བོ། ཟླ་བ་གཡོན་འོག་ཏུ་བྱེད་ལས་དང་སྦྱར་ཏེ་ནང་དུ་རྔུབ་པ་དང་། ཉི་མ་གཡས་དབྱུང་བ།
རབ་དབྱེ་བ་དབུ་མའི་ནུས་པས་དེ་གཉིས་ཕྱེ་བ་སྟེ། ཕྱག་ཐིག་ལས། དེ་ནི་གཅིག་པུ་རྒྱུ་ཞེས་བྱ། ། འབྲས་བུ་དབྱེ་བ་གཉིས་སུ་འགྱུར། ། ཞེས་པས་དབུ་མས་གཉིས་ཀ་ཡང་སྟེ་ཅུང་ཟད་གནས་པ་སྒྲ་གཅན་ནོ། ། སྒོ་གསུམ་པ་འདི་ཡིད་ཀྱི་ཡིན་པས་བབས་ཞེས་པའམ། གཅིག་ཏུ་ན་ཐོག་མ་ཡིད་ཀྱིིས་ལུས་འཛིན་པ་དང་བར་དུ་གནས་པ་དང་མཐར་འགག་པའི་གནས་སྐབས་ཐམས་ཅད་དུ་སྲོག་རླུང་དང་བཅས་ཏེ། གོང་དུ་སྲོག་དབང་པོར་བཤད་པའི་དོན་ཏོ། ། དེ་མཆོག་ཏུ་བསྟན་པ། སྒོ་ཐམས་ཅད་ཀྱི་དམ་པའམ་གཙོ་བོ་ཡིན་ཏེ་བཤད་མ་ཐག་པའི་རྒྱུ་མཚན་དང་གཞན་ཡང་དེ་འཆིང་ན་ཐམས་ཅད་བཅིང་བར་ནུས་པ་གཞན་གྱིས་མ་ཡིན་པས་སོ། །
སྟེང་སྤྱི་གཙུག་གསེར་གྱི་དང་འོག་བྱེད་སྨིན་མཚམས་གནད་ཀྱི་སྒོར་རབ་ཏུ་གྲགས་ཞེས་གསུངས་ལ། སྟེང་འོག་རྩ་གཉིས་དང་གཙོ་བོ་དམ་པ་དབུ་མ་སྟེ་སྔ་མའི་གསལ་བྱེད་དུའང་སྦྱར་དུ་རུང་བསམ་མོ། ། བྱེད་ལས་ཀྱི་ཁྱད་པར། རྣམ་ཤེས་ལུས་ལ་གནས་པའི་འོག་སྒོའི་ནུས་པས་ཡིན་ཏེ་དེ་ལས་མང་དུ་རྒྱུ་བའང་རིང་དུ་འཚོ་ལ། སྟེང་སྒོའི་ནུས་པས་དབྱིངས་ཏེ་གཤེགས་སུ་གསོལ་བ་ཉིད་དོ། ། ཇི་ལྟར་ཞེ་ན། ལུས་ཀུན་ལ་ནི་གནས་པའི་རླུང་། ། བྱ་བ་ཀུན་ལ་ཁྱབ་པ་འོ། ། འདི་ནི་རྣམ་སྣང་ངོ་བོ་སྟེ། ། འཆི་བའི་ལུས་ལ་འབྱུང་བར་འགྱུར། །
ཞེས་པས། དེའི་དུས་སུ་རྣམ་སྣང་ནམ་མཁའི་རླུང་གིས་གཙོ་བྱས་པའི་སངས་རྒྱས་ལྔ་པོ་རྣམས་སྟེང་རྩོལ་བའི་སྒོ་རིང་དུ་གཡོ་ཞིང་ནང་དུ་ཅུང་ཟད་གནས་མོད་ཀྱི་མཐར་གཤེགས་སུ་གསོལ་ལ། ད་ལྟ་དེ་རྣམས་བཞི་པོ་གཙོ་བོའི་ཚུལ་གྱིས་འོག་ཏུ་རྣམ་པར་གནས་ཏེ། དེས་གནས་པ་ན་ཡང་ནང་དུ་འཇུག་པས་དགུག་པ་དང་ཕྱིར་འགྲོ་བས་གཤེགས་སུ་གསོལ་བའི་ཚུལ་གྱིས་སེམས་ཀྱི་བཞོན་པ་ནི་རྟག་ཏུ་འགྲོ་འོང་བྱེད་དོ། ། ངོ་བོའི་སྒོ་ནས་དབྱེ་བ་བྱེད་ལས་དང་བཅས་པ། སངས་རྒྱས་ཐམས་ཅད་ནི། སྲོག་དང་ཐུར་སེལ་གྱེན་རྒྱུ་དང་། ། ཁྱབ་དང་མཉམ་གནས་ཞེས་བྱ་བའོ། ། མཁའ་འགྲོ། ཀླུ་དང་རུ་སྦལ་རྩངས་པ་དང་། །
ལྷ་སྦྱིན་དང་ནི་གཞུ་ལས་རྒྱལ། ། ཞེས་དང་། དེ་ཉིད་ལ་རྡོ་རྗེའི་སྒོའི་སྒོ་ལས་རྒྱུ་བ། མཉམ་པར་རྒྱུ་བ། ཡང་དག་པར་རྒྱུ་བ། རབ་ཏུ་རྒྱུ་བ། ངེས་པར་རྒྱུ་བ། ཞེས་ཏེ་སའི་སྙིང་པོའམ་གཏི་མུག་རྡོ་རྗེ་ལ་སོགས་པ་སྟེ། ཀླུ་སྒྲུབ་ཀྱིས། རླུང་རྣམས་ཕྲ་བའི་གཟུགས་ཀྱི་ནི། །
ཤེས་དང་ཡང་དག་འདྲེས་གྱུར་ནས། ། དབང་པོའི་ལམ་ནས་བྱུང་ནས་སུུ། ། ཡུལ་རྣམས་ལ་ནི་དམིགས་པར་འགྱུར། ། ཞེས་སོ། ། རྣལ་འབྱོར་དེ་རྣམས་ཀྱི་ཡུལ་གཟུགས་རྡོ་རྗེའི་གཽ་རཱི་ལ་སོགས་པ་སྟེ་དགོས་པ་ལུང་བསྟན་ལས། འགྲོ་བ་ཡུལ་སོགས་ལས་བྱེད་པ། ། འདིར་ནི་དེ་ལས་བརྟེན་པ་ཡིན། ། ཞེས་སོ། ། མ་མོ་ནི། ཐམས་ཅད་སྐྱེད་པས་འབྱུང་བ་རྣམས།
སྤྱན་ལ་སོགས་པའི་དེ་དག་གིས་ནི་ཀ་བ་གཅིག་དང་ཞེས་པའི་གསལ་བྱེད་ཏེ་དགོངས་པ་ལུང་བསྟན་ལས། དྲུག་བཤད་བཞི་དང་གསུམ་དང་གཅིག ། དངོས་མེད་ངོ་བོ་གཅིག་ལས་བྱུང་། ། ཞེས་པ་དང་མཐུན་པར་དགོངས་སོ། ། གཅིག་ཏུ་ན་སྲོག་འཛིན་ཁོ་ནའི་སྟེ། དུས་སྣ་སྒོའི་གསུམ་སྟེ་ཨརྻ་དེ་ཝས། ཡང་དེ་རྣམས་ཡི་གེ་གསུམ་གྱི་རྒྱུར་གཞིར་གྱུར་ནས་འཇུག་པ་དང་། གནས་པ་དང་། ལྡང་བའི་རིམ་གྱིས་རྡོ་རྗེའི་བཟླས་པ་བྱེད་པར་འགྱུར་བ་དང་། ཞེས་པའོ། །
དེ་ཉིད་ལ་རྡོ་རྗེ་ཕྲེང་བ་ལས། སྲོག་དང་རྩོལ་བ་ལ་གནས་པ། ། འདོད་ལྔ་སངས་རྒྱས་རྣམས་སུ་བསྒོམ། ། ཞེས་པས་ཐམས་ཅད་དོ། ། དེ་རེ་རེ་ལའང་མཁའ་འགྲོ་མཱ་མ་ཀི་རྣལ་འབྱོར་གོས་དཀར་མོ་མ་མོ་སྤྱན་རྣམ་བསྡུ་བ་སྟེ་སྒྲོལ་མའོ། ། དེས་ན་དགོངས་བསྟན་ལས། ཞི་བ་དང་ནི་རྒྱས་པ་དང་། ། དབང་དང་དེ་བཞིན་མངོན་སྤྱོད་རྣམས། ། དེ་ཉིད་གསུམ་གནས་ལ་བརྟེན་ནས། ། དེ་ཀུན་བྱང་ཆུབ་སེམས་ཀྱིས་བྱེད། །
ཅེས་པའི་དོན་ཏོ། ། དུས་གསུམ་གྱི་རྣམ་པ་དང་བྱེད་ལས་འཇུག་པས་སེམས་གནས་པ་ལ་སོགས་པའི་ཡོན་ཏན་དང་། བྱང་སེམས་མངོན་དུ་བྱེད་པ་ལས་བདེ་བ་དང་།

ཕྱིར་ལྡོག་པས་སེམས་ཕྱིར་འཕྲོ་ཞིང་འཆི་བ་ལ་སོགས་པའི་སྐྱོན་དང་། མེ་སྦོར་བ་ལ་སོགས་པ་སྡུག་བསྔལ་བསྐྱེད་ལ། དེ་དག་རང་བཞིན་གྱིས་སེམས་ཀྱི་བག་ཆགས་སྨིན་པའི་ལུས་དང་ལྷན་ཅིག་སྐྱེས་པར་གྲུབ་ཅེས་རྡོ་རྗེ་ཅན་གྱིས་གསུངས་ཞེས་པའམ། ཡང་ན་ལྡང་འཇུག་གཉིས་མཐའ་གཉིས་སུ་རང་བཞིན་གྱིས་གྲུབ་ལ་དེ་ཐོག་མར་རླུང་སེམས་ལྷན་ཅིག་སྐྱེས་པའི་གྲུབ་པའི་གནས་དབུ་མར་ཐིམ་ན་གཉིས་པོ་འགག་ནས་རྡོ་རྗེ་སེམས་དཔའ་བདེ་སྟོང་དབྱེར་མེད་དཔེའི་ཡེ་ཤེས་དང་། དེ་ཉིད་མཐར་ཐུག་ན་སྤངས་པ་དང་ཡེ་ཤེས་ཆེན་པོར་འགྱུར་ཏེ། དགོངས་པ་ལུང་བསྟན་ལས། གསུམ་པོ་དེ་ཉིད་གཅིག་གྱུར་པ། ། འགྲོ་བ་མེད་ཅིང་འོང་བ་མེད། ། འགག་མེད་རང་བཞིན་ཞི་བ་སྟེ། ། རྟག་དང་ཆད་པ་རྣམ་པར་སྤངས། ། ཞེས་རྡོ་རྗེ་ཅན་གྱིས་གསུངས་པས།
དེ་མངོན་དུ་བྱ་བ་ལ་འབད་དེ་དེ་ཉིད་ལས། བྱ་བ་ཐམས་ཅད་ཉིད་དུ་ཡང་། ། རྣལ་འབྱོར་རིག་པས་ཉལ་ལ་སོགས། ། མིང་མེད་བརྗོད་དུ་མེད་པ་དང་། ། དུས་གསུམ་འདས་པ་རྟག་ཏུ་བཟླ། ། ཞེས་ཏེ་འདིས། ཡེ་ཤེས་ཆེན་པོ་རང་ལུས་གནས། ། ཞེས་དང་། དུས་ནི་བསམ་གྱིས་མི་ཁྱབ་གྱུར། ། ཅེས་པའི་དོན་གསལ་བར་བྱས་པའོ། །
སྤྱིའི་གསུམ་པ་ལ་གསུམ་སྟེ། རྩ་དང་ཡི་གེ་བཤད་ཅིང་ཁམས་དང་རླུང་ཞར་བྱུང་གིས་རྡོ་རྗེ་ལུས་ཀྱི་གནས་ལུགས་གཏན་ལ་དབབ་པ། དེ་ཉིད་ལ་ཕྱི་རོལ་གྱི་ཆོས་ཐམས་ཅད་བསྡུ་བའི་ཚུལ་གྱིས་སྤྲོས་པ་གཅད་པ། དེ་ལ་ཐེ་ཚོམ་བསལ་ཞིང་དེ་ལྟར་ཤེས་པ་ལ་ལམ་མཆོག་ཏུ་བསྒྲུབ་པའོ། ། དང་པོ་ལ་གསུམ་ལས། ཞུས་པ་དེ་ནས་ཞེས་པ་སྟེ་གོ་བར་ཟད་དོ། ། མཉན་པར་གདམས་པའི་ཚུལ་གྱིས་མདོར་བསྟན་པ། བཅོམ་ལྡན་ཞེས་ཏེ་ཐེག་པ་ཐུན་མོང་བ་ལ་གསང་བ་རྒྱུད་སྡེ་གསུམ་པོ་ལས་ཀྱང་གསང་ཆེན་འདུས་པ་སོགས་པ་ལས་ཀྱང་མཆོག་བཤད་པར་བྱ་ཡིས་ཉོན། ཅི་ཞེ་ན། ཕ་རོལ་ཏུ་ཕྱིན་པ་ལས་གནས་སྐབས་ཀྱི་འབྲས་བུ་ས་བཅུ་དང་མཐར་ཐུག་གི་སྐུ་གསུམ་ཕྱི་རོལ་གྱི་ཡུལ་ལ་བརྟེན་ནས་སེམས་ལ་རྟོགས་པ་འཆར་བར་འདོད་ལ།
རྒྱུད་སྡེ་འོག་མས་ལུས་ཀྱི་དཀའ་སྤྱད་དང་ཕྱི་རོལ་གྱི་ལྷའི་དམིགས་པ་སེམས་དག་པར་འདོད་ཅིང་། འདུས་པ་ལ་སོགས་པས་དཔའ་བོ་དང་རྣལ་འབྱོར་མ་རྣམས་དང་དེ་དག་གི་གནས་ཕྱི་རོལ་ན་ཡོད་པར་བཤད་པ་ལས། འདིར་དེ་རྩ་ཐམས་ཅད་ལ་སོགས་པ་རང་གི་དཀྱིལ་འཁོར་བཞིའི་རང་བཞིན་ཡིན་ཞིང་དེར་གནད་དུ་བསྣུན་ནས་སེམས་ལ་རྟོགས་པ་མྱུར་དུ་འཆར་ཏེ་ཕྱི་རོལ་གྱི་སྤྲོས་པ་རང་འགག་པའི་ཐབས་སྟོན་པས་ཞེས་དགོངས་སོ། ། དེ་བཤད་པ་ལ་ལྔ་སྟེ། ཡུལ་གྱི་དབྱེ་བ་འཁོར་ལོ་གཉིས་དཔྱིད་དང་ཐིག་ལེ་བསྟན་པ། དེ་རྣམས་སྐུ་གསུམ་དུ་བསྡུ་བ། འཁོར་ལོ་བཞི་ལ་བདེ་བ་ཆེན་པོ་རོལ་བར་བསྟན་པ། རྩ་སོ་བདུན་གཏན་ལ་དབབ་པའོ། ། དང་པོ་ལ་གསུམ་ལས། ཡུལ་གྱི་བཀོད་པ་སྤྱི་བོ་ཞེས་སོགས་པའོ། །
ཕྱི་ནང་དུ་བསྟན་པ་འདི་དག་ཞེས་ཏེ་ལྔ་པར་བཤད་ཟིན་ཏོ། ། ནང་གི་མཁའ་འགྲོ་མ་རྩ་གཟུགས་ཞེས་ཏེ་འོག་ནས་འཆད་དོ། ། དྲུག་པའི་དང་པོའོ།། ༈ །།རབ་བྱེད་གཉིས་པའི་རྩ་རྒྱུད་དཔྱིད་ཐིག་རྡོ་རྗེ་མཁའ་འགྲོ་བཅུ་གཅིག་བཅོ་ལྔ་པའི་ཆ་ཅུང་ཟད་དང་མཐུན། ཡུལ་ཕྱི་གནས་ལུགས་བཅུ་བཞི་པར་མཐུན་ཞིང་རྩའི་མིང་ཁ་སྐོང་བས་དང་། ཀྱཻ་རྡོ་རྗེའི་དང་པོར་གསལ་བར་བྱེད་ལ་བདུན་པར་ཡང་གསལ་ཞིང་ཚུལ་མི་འདྲ་བས་བཤད་དོ། ། དེ་རྣམས་བསྡེབས་ནས་གཞན་དུ་ཁ་སྐོང་བས་སོ། ། གཞུང་གི་དཔྱིད་ཐིག་ལ་ལྔ་ལས། བཤད་པར་དམ་བཅའ། གནས་ཀྱི་དབྱེ་བ་དང་ནང་གི་མཁའ་འགྲོ་མ་མདོར་བཞག
དེ་ནས་གཞན་དམ་པ་སྟེ་ངེས་པར་རང་བཞིན་གྱིས་སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་གནས་པ་སྟེ་དེའི་རྩའི་འཁོར་ལོ་བཤད་པར་བྱའོ། ། གཉིས་པ་སྙིང་ཀའི་འདབ་བརྒྱད་ཀྱི་སྙིང་པོ་ཧཱུྃ་དང་རྐྱང་མའི་ཆ་ཡིས་ན། མར་མེ་ལྟར་གསལ་བའམ་དེར་ཡེ་ཤེས་སྐྱེས་ན་མ་རིག་པ་སེལ་བས་མར་མེའི་ངོ་བོ་ལེན་ནོ། ། དེ་ལས་བྱང་སེམས་ཁ་བ་ལྟ་བུ་འཛག་པས་ལྟེ་བ་དང་དབང་པོའི་སྒོ་ཐམས་ཅད་དྭངས་ཤིང་གསལ་བར་བྱེད་ལ། ལམ་དུ་བྱས་ན་ཡེ་ཤེས་སྐྱེད་པས། དཔྱིད་དུས་བཟང་ལ། ཞེས་པ་ལྟར་བཤད་དོ། ། གསུམ་པ་རྒྱ་མཚོ་ཆེན་པོ་ན་ཉི་མའི་སྙིང་པོའམ་རྒོད་མ་ཁའི་མེ་ཞེས་པའི་ནོར་བུའི་མཐུས་ཆུ་བོ་དུ་མ་འབབ་ཀྱང་མི་འཕེལ་བ་ལྟར་ལྟེ་བའི་ཨཾ་མེའི་གཟུགས་སུ་གནས་པ་དེས་ཁ་ཟས་ལ་སོགས་པ་འཇུ་ཞིང་འབྱེད་པར་བྱེད་པ་དེ་ཉིད་ན་སྔགས་ཀྱི་བདག་མེད་མའམ་ཕག་མོ་ཡིན་ལ་མི་རྟོག་པའི་ཡེ་ཤེས་ཀྱི་རྟེན་གྱིས་ན་ཐིག་ལེར་བརྗོད་དོ། ། འོག་སྒོ་ན་ལས་ཀྱིས་གྲུབ་པའི་རླུང་གིས་བསྐུལ་བས་རྒྱུན་དུའང་འབར་ཞིང་བསྒོམས་ན་ཁྱད་པར་དུའོ། ། བཞི་པ་སྙོམས་པར་འཇུག་ཚུལ།
དཔྱིད་སྙིང་ཀའི་བྱང་སེམས་ཐོབ་པས་ཕྱི་རོལ་གྱི་བདེ་བ་ལས་ཕུལ་དུ་བྱུང་བས་ཆོག་ཤེས་པའི་ནང་གི་སྙོམས་འཇུག་གིས་རྟོག་པ་འཇོམས་པས་དཔའ་བོ་ཤྲཱི་ཧེ་རུ་ཀའི་དོན་དང་ལྡན་པ་མངོན་དུ་བྱ་ཞེས་པའོ། ། ལྔ་པ་གཟུགས་ཅན་ཀུན་ལ་ཇི་ལྟ་བ་དང་གཟུགས་མེད་ལའང་བག་ཆགས་ཀྱི་ཚུལ་དུ་སེམས་ལ་གནས་པས་རྒྱུ་བ་དང་མི་རྒྱུ་བ་སེམས་འཁྲུལ་པའི་སྣང་བ་ཡིན་པས་བཅས་པ་ཐམས་ཅད་ལ་གནས་ཞེས་པའམ། ཡང་རྒྱུ་བ་ཁམས་དང་རླུང་མི་རྒྱུ་བ་རྩ་དང་ཡི་གེ་སེམས་དང་བཅས་པ་ལ་གནས་ཞེས་པའོ། ། སྤྱིའི་གསུམ་པ། སྤྱིར་རླུང་བཅུ་པོ་ཐམས་ཅད་དང་ཁྱད་པར་དུ་སྲོག་རྩོལ་ལའང་སྐུ་གསུང་ཐུགས་དབྱེ་བས་ཐམས་ཅད་གནས། ཞེས་གསུང་ལ། སྔར་གྱི་དཔྱིད་ཐིག་ཉིད་ལམ་དུ་བྱེད་པ་ན་སྐུ་ཐིག་ལེ་ལས་སྦོར་བའི་ཚུལ་དུ་འགྲོ་དང་གསུང་དཔྱིད་ལས་འབབ་པའི་རྣམ་པར་འོང་བྱེད་ཐུགས་དབུ་མར་ཐིམ་པས་སྙོམས་པར་འཇུག་པས་ཀུན་གྱི་ལུས་ལ་གནས་པའི་ཁམས་ཐམས་ཅད་དྭངས་པས་ཡེ་ཤེས་སྐྱེད་ཅེས་དགོངས་པར་བསམ་མོ། ། སྤྱིའི་བཞི་པ་ལ་གསུམ་ལས། འཁོར་ལོ་ལ་ཡི་གེ་དགོད་པ། ལྟེ་བར་ཨ་ཐུང་དང་སྙིང་ཀར་ཧ་རིང་པོ་ལ་ང་བསམ་མོ། །
ཨུ་ཨཾ་གཉིས་དང་ལྡན་པས་ཧཱུྃ་དུ་གནས། མགྲིན་པར་ཨོཾ་དེ་མ་མོ་གསུམ་ཨ་ཨོ་ཨཾ་ཕུ་ལུ་ཏ་མགོ་བསྲིང་བ་སྟེ་ཡི་གེ་བཞིའི་ཚད་དུ་བསམ་མོ། ། དཔྲལ་བར་ཧཾ་དབུ་མའི་ཡ་སྣ་སྒྲ་མེ་ལས་ཐག་རིང་པས་ཐིག་ལེ་མི་ཤིགས་པ་སྟེ་དམིགས་པའི་བྱེ་བྲག་གིས་ཙནྜ་ལི་བཅོ་བརྒྱད་པ་དང་བཅུ་དགུ་པའོ། ། འབྱུང་བ་ལ་སོགས་པ་གཏན་ལ་དབབ་པ། ས་ལ་སོགས་པ་མས་རིམ་དུ་དང་། ལྟེ་བར་ས་རླུང་ཉིས་བརྒྱ་ཉེར་ལྔ་ལ་སོགས་པའི་ཐུན་བཞི་སྟེ་དེ་ཡང་ལྟེ་བའི་བརྒྱད་དང་སྙིང་ཀའི་གཅིག་ཐིམ་པར་མཉམ་པའི་བར་དུའོ། ། དེ་ཉིད་ལ་ཕོ་ཉའི་ལམ་གྱི་དགའ་བཞིའི་ངོ་བོ་དང་། སྐྱེད་པའི་རིམ་པ་དགྲ་ནག་ལས། རྡོ་རྗེ་སེམས་དཔའི་རྫོགས་པ་ནི། ། རྣལ་འབྱོར་ཡིན་པར་འདི་ལྟར་འདོད། །
དེ་ཡི་རྒྱུ་མཐུན་ལྷ་ཡི་སྐུ། ། རྗེས་ཀྱི་རྣལ་འབྱོར་ཡིན་པར་གྲགས། ། འཁོར་ལོ་ཐམས་ཅད་ཡོངས་རྫོགས་པ། ། ཤིན་ཏུ་རྣལ་འབྱོར་ཡིན་པར་བཤད། ། སྐུ་དང་གསུང་དང་ཐུགས་རྣམས་དང་། ། ལྷ་ཡི་དམིགས་སོགས་བྱིན་བརླབས་དང་། ། ཡེ་ཤེས་འཁོར་ལོ་གཞུག་པ་དང་། ། བདུད་རྩི་མྱང་བ་དག་དང་ནི། ། མཆོད་དང་བསྟོད་པ་ཆེན་པོ་ནི། ། རྣལ་འབྱོར་ཆེན་པོ་ཞེས་བྱ་འོ། །
ཞེས་པས་བཞིའང་མངོན་དུ་གྱུར་བའོ། ། རོལ་པ་དངོས། བྱ་བའི་དངོས་པོ་འཁོར་བཞིའི་འབར་འཛག་གིས་བྱེད་པའི་དངོས་པོ་ལམ་དུ་མ་བྱས་ན་ལུས་གནས་ཤིང་། ལ་སོགས་པ་དང་། བྱས་ན་རྡོ་རྗེ་སེམས་དཔའ་ཞི་གནས་དང་ལྷག་མཐོང་གི་གཟུགས་ཀྱིས་རོལ་ཅེས་པའོ། ། སྤྱིའི་ལྔ་པ་ལ་གསུམ་ལས། དང་པོ་སྙིང་ཀའི་བརྒྱད་ཀྱི་གནས་ལུགས་ཕྱོགས་ན་འབྱུང་བ་བཞིའི་རྩ་ཁ་གདོང་ལ་སོགས་པ་བཞི་དང་། མཚམས་ན་བདུད་རྩི་ལྔ་འདྲེས་པ་མཆོད་པ་གཟུགས་ཡ་མ་དྷ་ཏེ་ལ་སོགས་པའམ། མཆོད་བཞི་དཔའ་བོ་ཆེན་པོ་བཞི། ། ཞེས་སོ། །
གཉིས་པ་སྙིང་ཀའི་ནང་སྐོར་དུ་སྦས་པའི་རྩ་ལྔ་བདེ་བ་ཆེན་པོའི་འཁོར་ལོའི་རྣམ་པར་གནས་པའོ། ། གསུམ་པ་ལའང་བཞི་ལས། འཁོར་ལོ་གསུམ་དུ་བསྡུ་བ་སྐུ་གསུང་ཐུགས་ཞེས་པའོ། ། གཉིས་པ་དེ་རྣམས་ལ་ཐོག་མར་ལྟེ་བ་ནས་ཧཾ་གི་བར་དུ་གྲུབ་ཅིང་དེ་ལས་བྱང་ཆུབ་ཀྱི་སེམས་དང་བཅས་པ་རྩ་ཐམས་ཅད་སྐྱེད་ཅིང་གསོས་འདེབས་པས་སྤྱི་བོ་སྐྱེས་ཞེས་བརྗོད་དོ། ། གསུམ་པ་རྡུལ་མུན་པ་སྙིང་སྟོབས་ནི་གཙོ་མོ་གསུམ་སྟེ་བཤད་ཟིན་ཏོ། ། བཞི་པ་པུ་ལི་རར་ནི་ཞེས་པས་ཀྱཻ་རྡོ་རྗེར་བྱང་ཆུབ་ཀྱི་སེམས་སུམ་ཅུ་རྩ་གཉིས་འབབ་པ་ཞེས་པའི་དོན་གོང་གི་བརྒྱད་དང་བཅས་པས་གསལ་བར་བྱེད་པ་རྡོ་རྗེ་མཁའ་འགྲོ་ལས། པུ་ལི་ར་མ་ལ་ཡར་ནི་ཐོད་པའི་དུམ་བུ་ཅན་དང་། རབ་ཏུ་ལྟུམ་མོ་སྟེ་སོ་དང་སེན་མོ་འབབ་པའོ། ། ཞེས་སོགས་སུ་གསུངས་པས་དེར་རྩ་ཁ་བསྐང་ཞིང་འདིར་ལྷ་ཁ་བསྐངས་པས་ཕན་ཚུན་ཤིན་ཏུ་གསལ་བར་བྱས་པའོ། ། ཡི་གེའི་དོན་ཤེས་པར་ཟད་ཏེ།
དེ་རྣམས་ཀྱིས་ཡི་གེའི་རྣམ་པ་ཡུལ་དང་རྩ་རྣལ་འབྱོར་མ་དང་ཁམས་དཔའ་བོ་དེ་དག་འཕེལ་ཞིང་རྒྱས་པར་རླུང་དང་བཅས་པས་དང་པོའི་གཉིས་པ་དང་ལྔ་པའི་དང་པོར་གསལ་བར་བྱས་པའོ། ། དྲུག་པའི་གཉིས་པའོ།། ༈ །།གསུམ་པའི་ནི་མཁའ་འགྲོའི་བཅོ་ལྔ་པ་དང་ཕལ་ཆེར་མཐུན་ལ་སྦྱིན་བསྲེག་ཞི་བ་ཞི་བའི་ཆ་དང་གསང་གདན་གཉིས་པ་དང་མཐུན་ནོ། ། གཞུང་ལ། ལུས་ལ་དཀྱིལ་འཁོར་ལ་སོགས་པ་དང་། སྐུ་གསུམ་གཏན་ལ་དབབ་པ་གསུམ་ལས། དང་པོ་ལའང་གཉིས་ཀྱི་ཞུས་པ། ལྷ་ལགས་ཞེས་བོས་ནས། ལན་ལ། དཀྱིལ་འཁོར།
སྦྱིན་སྲེག དེ་དག་གི་བདག་པོ་གསུམ་ལས། དང་པོ་ལ་དྲུག་གི་དང་པོ་རང་བཞིན་གྱི་དཀྱིལ་འཁོར-ལ་བརྟེན་པ་ནི། བཅོམ་ལྡན་ཞེས་ཏེ་ཧེ་རུ་ཀ་ལ་སོགས་པས་ལྷ་སོ་བདུན་དང་བསམ་གྱིས་མི་ཁྱབ་པའི་ལའི་གཟུགས་དང་མཛེས་པའི་ཐིག་ཆེན་འབྱུང་སྟེ་ཌ་ཀ་ལས། གཅིག་པུ་ཉིད་ནི་ལྷག་པའི་ལྷ། ། རྡོ་རྗེ་ཅན་ནི་རང་ལུས་གནས། ། ཞེས་དང་། དེ་ཉིད་ཀྱིས་ན། བདག་ཉིད་སངས་རྒྱས་ཐམས་ཅད་དེ། ། ཞེས་སོ། །
རྟེན་ཚུལ་ནི། དཀྱིལ་འཁོར་ཞེས་དངོས་དང་། རྐང་པའི་མཐིལ། ཞེས་རྒྱུའི་ཡན་ལག་དང་། པད་མའི་དང་། ཟླ་བའི་དཀྱིལ་འཁོར་ཞེས་གདན་དང་། ། དབྱངས་དང་གསལ་བྱེད་ཅེས་དང་། ཧཾ་ནི་ཞེས་པས་ལྷའི་ས་བོན་མངོན་བྱང་དང་བཅས་པ་དེ་དག་གི་དོན་ཕྱག་ཐིག་ལས། ཨ་ནི་ཡིག་འབྲུ་གཟུགས་ཀྱི་མཆོག ། ཐམས་ཅད་ཀུན་གྱི་ལུས་ན་ཡོད། །
རྣམ་པ་ཐམས་ཅད་མཆོག་ནི་རྫོགས། ། ཀུན་ཡོད་མ་སྐྱེས་ཐམས་ཅད་མཁྱེན། ། རྟག་ཏུ་སྟོང་པ་ཐམས་ཅད་ཁྱབ། ། ཐམས་ཅད་ཀུན་གཅིག་བྱེད་པའི་རྒྱུ། ། སྲིད་པ་སྲིད་མཆོག་ཉིན་མོ་ནི། ། སྤྲུལ་པའི་སྐུ་ཡི་བདེ་བ་འོ། ། ཞེས་སོ། ། ཧཾ་ནི་ཡིག་འབྲུ་གཟུགས་དང་བྲལ། ལུས་ཡོད་ན་ཡང་ལུས་མ་སྐྱེས། ། རྣམ་པ་ཐམས་ཅད་རྣམ་པར་གྲོལ། །
ཐམས་ཅད་བྱད་གཟུགས་དཔེ་དང་བྲལ། ། དངོས་དང་དངོས་མིན་རྣམ་པར་གྲོལ། ། སྐྱེ་དང་འཇིག་པའི་བྱེད་པ་པོ། ། དངོས་པོ་ཐམས་ཅད་ནུབ་པ་པོ། ། ཆོས་ཀྱི་སྐུ་ཡི་རང་བཞིན་ཅན། ། ཞེས་སོ། ། དེ་ཉིད་ཀྱིས་ཀུན་གྱི་རྩ་བ་དང་། བརྟན་གཡོའི་བདག་ཉིད་ལ་སོགས་པ་གདོད་ནས་རྫོགས་པ་ཉིད་དུ་གྲུབ་བོ། ། དེ་དག་གིས་རྣལ་འབྱོར་པ་ཉི་ཤུ་པའང་བསྟན་ཏོ། ། དེ་མཆོད་ཚུལ།
ངོ་བོ་ཉིད་ཀྱིས་ཧཾ་ལས་བདུད་རྩི་འཛག་པས་ཨཾ་གི་བར་དུ་གསོ་བར་ཉིན་མཚན་དུ་གནས་ལ་ལམ་དུ་བྱས་ན་དབུ་མ་ཁ་འབྱེད་ཅིང་ཨེ་ཆེར་འབར་བས་དགའ་བར་བྱེད་དོ། ། ངེས་ཚིག་དང་དབྱེ་བ་བྱང་ཆུབ་ཀྱི་སེམས་རིན་པོ་ཆེ་དེས་གང་བས་དེའི་དཀྱིལ་འཁོར་དང་། གང་བའི་རྩ་ཆེན་སུམ་ཅུ་རྩ་གཉིས་ཀྱི་དཀྱིལ་འཁོར་དུ་བརྗོད་པ་དང་། དེ་དག་གི་དབྱིབས་ཡི་གེ་དང་ཕྱི་རོལ་མཉམ་པ་ལ་སོགས་པས་ལུས་ཀྱི་དཀྱིལ་འཁོར་ཉིད་ཅེས་སྦྲེལ་བས་དབྱེ་བའོ། ། ངེས་ཚིག་ཕྱག་ཐིག་ལས། ལུས་ནི་དེ་བཞིན་གཤེགས་སྐྱབས་སྦྱིན། ། ཐམས་ཅད་དོན་ནི་བྱེད་ནུས་པའོ། ། ཞེས་དང་། སེམས་ནི་རྡོར་འཛིན་སྐྱབས་སྦྱིན་པ། ། ཡི་གེ་ཐམས་ཅད་བྲལ་བ་འོ། །
ཞེས་པའི་དོན་ཏེ། དངོས་པོ་དཀྱིལ་འཁོར་གསུམ་གྱི་སྙིང་པོ་བདེ་བ་མཆོག་དེ་ནི་སེམས་རླུང་དང་བཅས་པ་ལ་ཏི་གྷྲིནྷ་ལེན་ཅིང་ལུང་ཙེ་ཏེ་མཚན་རྟོག་གཅོད་པ་ལི་ཡ་ཏ་དེ་ནུབ་པར་བྱེད་པའི་དཀྱིལ་འཁོར་རོ། ། ཕྱི་ནང་གི་དབྱེ་བ་ཕྱི་རོལ་རགས་པའི་ཕུང་པོ་དང་། ནང་ཕྲ་བ་རྩ་ལ་སོགས་པ་སྟེ་བཤད་ཟིན་ཏོ། ། དམ་ཚིག་ལ་གཉིས་ཀྱི་བཟའ་བའི་རགས་པ་གཟུགས་རྡོ་རྗེ་དང་སྒྲ་རྡོ་རྗེ་ལ་སོགས་པས་དབང་པོ་ས་སྙིང་ལ་སོགས་པ་མཆོད་པས་ཚིམ་ཞིང་འོག་ཏུ་སྦོམ་པ་སྟེ་རགས་པའི་རྟོག་པ་སྤོང་བས་སྲུང་བའི་དམ་ཚིག་ཏུའང་འགྱུར་རོ། ། ཕྲ་བ་ནང་གི་ཁུ་བ་ལ་སོགས་པ་རྫས་ཀྱི་འབར་འཛག་གི་ཚུལ་དུ་མཆོད་པས་རྡོ་རྗེ་ཅན་གྱི་བྱང་ཆུབ་ཀྱི་སེམས་བདེ་སྟོང་ཕྲ་བའི་རང་བཞིན་གྱིས་རྟོག་པ་སྤོང་བས། འགྲོ་བ་ཕྱི་ནང་གི་དངོས་པོ་ཐམས་ཅད་ཀྱིས་ཡེ་ཤེས་ཀྱིས་གྲོགས་བྱེད་ཅིང་འཕྲིན་ལས་སྣ་ཚོགས་ཀྱང་འགྲུབ་པ་ལས་མི་འདའ་བ་ངེས་དོན་གྱི་དམ་ཚིག་ཏུ་གསུངས་སོ། ། ཕན་ཡོན་དེ་ལྟར་དཀྱིལ་འཁོར་རང་བཞིན་དུ་གནས་པ་དེ་ལམ་དུ་གོམས་ཤིང་མཆོད་ལ་དམ་ཚིག་བསྲུངས་ན་སྐྱེ་བ་འདིར་སངས་རྒྱས་ཉིད་ཀྱང་འཐོབ་པར་འགྱུར་བ་དང་། འདོད་ན་ཉན་ཐོས་རང་རྒྱལ་དང་ཚངས་པ་དང་ལ་སོགས་པའང་ཐོབ་སྟེ་མཁའ་འགྲོ་ལས། འདིས་ནི་སངས་རྒྱས་ཐམས་ཅད་ཉིད། །
དཔའ་བོ་ཉིད་ནི་ཐམས་ཅད་དང་། ། རྡོ་རྗེ་འཛིན་པ་ཐམས་ཅད་ཀྱང་། ། སྐྱེ་བ་འདི་ཉིད་དུ་ནི་འགྲུབ། ། ཅེས་སོ། ། སྤྱིའི་གཉིས་པ་ལས་སྦྱིན་སྲེག་དངོས་ལ་མེ་ནི་ཤེས་ཞེས་ཏེ་ཨཾ་ངོ་། ། བསྲེག་རྫས་ནང་གི་ཁུ་བ་ལ་སོགས་པ་བསྲེགས་པས་ཕྱི་རོལ་གྱི་གཟུགས་ལ་སོགས་པར་ཞེན་པའི་རྟོག་པ་སྲེག་པའོ། ། ལྷ་ཡང་དེ་ཉིད་ཕྱི་ནང་གི་སྐྱེ་མཆེད་བྱང་ཆུབ་སེམས་དཔའ་དང་། ཁམས་བཞི་རིག་མ་དང་། ཕུང་པོ་ལྔ་སངས་རྒྱས་དང་ལ་སོགས་རྩ་དང་ཁམས་དཔའ་བོ་དང་རྣལ་འབྱོར་མ་བསམ་གྱིས་མི་ཁྱབ་པའོ། ། བསྲེག་རྫས་ཀྱི་སྣོད་རང་གི་འགོ་བ་ངོ་བོ་ཉིད་དོ། །
དགང་ལུགས་རོ་སྐྱང་གཉིས་ཏེ་རོ་མའི་མེས་སྤྱི་བོ་ནས་ཕབ་ཅིང་རྐྱང་མས་ལྟེ་བར་ལྟུགས་པས་ཏེ་འདི་ནི་ཡེ་ཤེས་ཐིག་ལེ་ལས། དགང་གཟར་བླུགས་གཟར་མར་གྱི་སྣོད། ། ཅེས་པའི་དོན་ཏོ། ། ཐབ་ཁུང་ལྟེ་བ། མེ་སྦོར་བ། མས་ཀྱི་འོག་སྒོའི་རླུང་། སྔགས་སྒྲས་ཏེ་ཨཾ་དེས་རྟོག་པ་ལས་ཡིད་སྐྱོབ་པས་སོ། ། བཟླས་པ་ལ་སོགས་ཀྱང་གནས་པའི་བཟླས་པ་འབར་འཛག་དབུ་མར་ཐིམ་པའི་ཚུལ་དུ་འཁོར་བ་རྟོག་པའི་བགེགས་ཞི་བར་བྱེད་པ། བསྒོམ་པ་དེ་ལས་བྱུང་པའི་ཡེ་ཤེས་བདེ་སྟོང་མཚུངས་ཏེ་ཐ་མི་དད་པར་སྣང་བ་ཐབས་ཤེས་རབ་གཉིས་མེད་དུ་རྟོགས་པའི་རྣལ་འབྱོར་པས་རང་བཞིན་གྱིས་ལྷན་ཅིག་སྐྱེས་པ་དེ་གསལ་བར་བྱས་པ་ལ་ཞོན་ནས་རྒྱལ་བའི་དཀྱིལ་འཁོར་དུ་འགྲོ་བར་གསུངས་སོ། ། དཀྱིལ་འཁོར་གྱི་བདག་པོ་བདག་པོ་རང་གི་སེམས་ཡིན་ཏེ་བཟང་སྐྱོང་གིས་ཞུས་པ་ལས།
རྣམ་པར་ཤེས་པ་མེད་ན་ཡང་ལུས་སྐྱེ་བར་མི་འགྱུར་རོ། ། ཞེས་སོ། ། དེས་བསྒྲུབ་མཆོད་ཀྱི་སློབ་དཔོན་ཡང་དེ་ཉིད་ཀྱིས་བྱ་དགོས་ཏེ་རང་གི་ལས་ཀྱིས་བརྩིགས་པའོ། ། དེའི་ཕྱིར་འདི་སྐད་ཨེ་ཝཾ་སྟེ་རྒྱུད་ཐམས་ཅད་ཀྱི་བརྗོད་བྱ་ཐབས་ཤེས་རབ་ཏུ་གནས་པས་རྗོད་བྱེད་ཀྱི་ཐོག་མར་ཡང་དེ་སྐད་སྨོས་ལ་དེ་དག་ཐམས་ཅད་རང་གི་སེམས་རྒྱུད་ལ་གཏན་ལ་དབབ་ཅིང་རྟོག་པར་བྱའོ། ། སྤྱི་དོན་གཉིས་པ་ལ་ཞུས་པ་དང་། དྷ་ཏུ་བདག་ལ་ཐེ་ཚོམ་མཆིས་ཏེ་འབྲས་བུ་སྐུ་གསུམ་པོ་ལུས་ཀྱི་གང་ལ་གནས་ཤིང་དེ་དག་གི་རྣམ་པ་ཇི་ལྟ་བུ་ཞེས་པའོ། ། ལན་ལ་རྩ་དང་འཁོར་ལོ་བརྩི་བ་དང་། རྒྱུ་དང་ལམ་ལ་གཞག་པའོ། ། དང་པོ་ལའང་འཁོར་ལོ་དང་། རྩ་ལ་བཞག་པ་གཉིས་ལས།
དང་པོ་ལ་གསུམ། གནས་ལུགས་ནི། བཅོམ་ལྡན་ཞེས་ཏེ་དབྱིབས་སྤྱི་བོ་དང་ལྟེ་བའི་ནང་ཨེ་ཡི་རྣམ་པ་དང་། བར་པ་གཉིས་ཟླུམ་པོའོ། ། གྲངས་དང་སྐུ་གསུམ་དུ་གཞག་པ་ཤེས་པར་ཟད་ལ། ཡི་གེ་དགོད་པ་སྙིང་ཀའི་དབྱངས་ལྔ་ནི་ཀྱཻ་རྡོ་རྗེའི་ལྟར་ན་བྷྲཱུྃ་སོགས་ཡིན་ལ་འཁོར་ལོ་སྡོམ་པ་ལྟར་ཨཱ་ཨཱའི་ཨཱཻ་ཧཱུྃ་ངོ་། ། མཚམས་སུ་འདིར་མཐར་གནས་གསུངས་ལ་གཞན་དུ་ལམ་ལ་སོགས་པའོ། ། མགྲིན་པའི་ནང་སྐོར་ཆ་ཨ་ལི་ཐུང་བ་ཨ་ཨི་ཨུ་ཨེ་ཨོ་བཞི། གཞན་ནས་མཐར་གནས་སོ། ། གཞན་གོ་བར་ཟོད་དེ།
རྩའི་གནས་ལུགས་གཡོན་དང་། ཞེས་ཏེ་གོང་དུ་བཤད་དོ། ། སྐུ་གསུམ་ནི་མགྲིན་པ་ནས་བརྩམས་གཡོན་པའི་ལ་ལོངས་སྐུ། དེས་གཡས་སྤྲུལ་པ། དབུ་མ་ཆོས་སྐུ། ཞེས་དོན་གྱིས་སོ། ། ཡི་གེ་དགོད་པ་གཡས་གཡོན་གཉིས་ཀ་ལ་ཨ་ལི་གྱེན་ལྟ་རེ་ཀ་ལི་ཐུར་ལྟ་གཉིས་གཉིས་ཀྱིས་སྦྱར་བས་སོ་གཉིས་དང་ཧཾ་སྤྱི་གཙུག་དང་ཀྵ་འོག་སྒོར་གནས་སོ། ། སྤྱིའི་གཉིས་པ་ལ་གོང་མ་དག་གིས་དཀྱིལ་འཁོར་འཁོར་ལོ་སྦྱར་ནས་གསུམ་པའི་ལམ་མངོན་དུ་བྱེད་པ་གང་གི་ཚེ་རྡོ་རྗེའི་མགྲིན་པར་ཆགས་ཆེན་གྱིས་གཡོས་པའི་ཟླ་བའི་རྣམ་པ་གནས་པ་ན་བདེ་བ་ལ་ལོངས་སྤྱོད་པ་སངས་རྒྱས་ཀྱི་ལོངས་སྐུ་དང་མཐུན་ཞིང་། དེ་ལམ་དུ་བྱེད་པ་རྡོ་རྗེའི་རྩེ་དང་སྣ་རྩེར་རོ། ། དེ་ནུབ་ནས་བྷ་གའི་ནང་དུ་སོན་པ་ཤིན་ཏུ་སྦྱངས་པས་ཡུངས་ཀར་ཙམ་དུ་ཕྲ་ཞིང་རཀྟ་དང་འདྲེས་པས་ཉི་མའི་གཟུགས་ལྟར་དམར་ལ་བུ་ཚའི་ལུས་གྲུབ་ཞིང་ཕུང་པོ་དང་སྐྱེ་མཆེད་ཀྱི་སྤྲོས་པ་བསྐྱེད་པས་སྤྲུལ་སྐུའི་པད་མ་གར་དབང་ཞེས་རྐང་པ་གཉིས།
ཐིག་ལེས་མངལ་འབྱེད་པའོ། ། དེ་ནས་ཉི་མ་ནུབ་པ་སྟེ་མེར་མེར་པོ་ལ་སོགས་པའི་རྣམ་པ་མིང་དང་གཟུགས་ཀྱི་གོང་བུར་གྱུར་ལ་རྣམ་ཤེས་བརྒྱལ་བས་རྟོག་མེད་དེ་ནས་སྐྱེ་གནས་ཀྱི་སྡུག་བསྔལ་གྱིས་སྐྱོ་ཞིང་ཡིད་འབྱུང་བས་སྤྲོས་པ་ཞི་ལ་སོགས་པ་ཆོས་སྐུར་རོ། ། སེམས་རྒྱུད་སྲིན་བུ་ལྟར་མི་ཤེས་པའི་གཟུགས་ཅན་ཕ་མའི་རྒོད་པ་ལ་སོགས་པས་དེར་འཁོར་བ་རྒྱུད་པའི་ལས་འཕེལ་ཞིང་གནས་ཞེས་སོ། ། ལམ་གྱི་ལྟར་རྡོ་རྗེ་བྷ་ག་ནང་དུ་གནས་པས་སོན་ཅེས་ཏེ་ལྷུང་བ་མ་ཡིན་ནོ། ། ཉི་མའི་ཞེས་པ་འོད་ཀྱིས་ཡིན་གྱི་འདྲེས་པ་མ་ཡིན་ནོ། ། དེས་ཡེ་ཤེས་སྤྲུལ་པ་དང་པད་མ་གར་དབང་ཞེས་པ་རྩ་བཙལ་བའི་སྦྱོར་བའོ། ། དེ་ནུབ་པ་བདེ་སྟོང་གི་ཡེ་ཤེས་རྟོག་པ་མེད་ཅིང་འཁོར་བའི་ལམ་གཅད་པ་དགའ་བ་གསུམ་གྱི་སྤྲོས་པ་ཉེར་ཞི་བདེ་བ་གོང་དུ་འཕེལ་བས་དགེ་བ་མཐའ་གཉིས་མེད་གཟུང་འཛིན་གྱི་རྟོག་པ་མཆོག་ཏུ་དག་པ་ཉིད་བདེ་སྟོང་དབྱེར་མེད་རྡོ་རྗེ་སེམས་དཔའི་གཟུགས་ཤྲཱི་ཧེ་རུ་ཀའི་རང་བཞིན་ནོ། ། སྐྱེ་བའི་གོ་རིམ་བརྒྱུད་དེ་དགོད་པ་ལ་སོགས་པ་དགའ་བ་གསུམ་འདོད་ཆགས་དང་ཆགས་བྲལ་སྔོན་དུ་སོང་ནས་སྲིན་བུ་ས་ལ་སོགས་པ་ཟོས་ཏེ་འཕེལ་ཤིང་གནས་པ་ལྟར་རྟོག་པ་ཟོས་ནས་ཐར་པའི་ཡོན་ཏན་གནས་པ་ཉིད་དོ་ཞེས་གསུངས་ལ། རྗེ་བཙུན་གྱི་ཞལ་སྔ་ནས་ནི་རྒྱུ་ལ་སྔ་མ་ལྟར་སྦྱར་ལ་ལམ་ཙནྜ་ལི་གཙོ་བོ་ཡིན་ཏེ་སྤྱིར་དྲུག་པ་འདི་དཔྱིད་ཀྱི་ཐིག་ཞེས་བརྗོད་བྱ་དེ་ལས་བཏགས་པའོ། ། དེའི་ལྟར་ན་གོང་དུ་རྒྱུད་ཀྱི་རིམ་པ་གཏན་ལ་ཕབ་ནས་སྔགས་ཀྱི་རིམ་པ་སྦྱར་ཏེ་ཡེ་ཤེས་ཀྱི་རིམ་པ་མངོན་དུ་བྱེད་པ་གང་གི་ཚེ་མགྲིན་པར་ཆགས་ཆེན་ཐ་མལ་གྱི་བདེ་བ་ལས་མཆོག་ཏུ་གྱུར་པ་རང་བྱུང་གི་ཡེ་ཤེས་ཀྱི་གཟུགས་ཀྱི་རྟེན་ཟླ་བ་ལྟ་བུར་གནས་པ་ན་སངས་རྒྱས་བདུད་རྩི་རྣམས་ཀྱི་བདེ་བ་ལ་ལོངས་སྤྱོད་པས་དེའི་སྐུ་དང་།
དེ་ནས་རྟོག་པས་མི་ཕྱེད་པའི་རྟེན་སྙིང་ཀའི་ཧཱུྃ་རྡོ་རྗེ་སྟེ་དེའི་མགོའི་རྩེ་ནས་མ་སྣའི་རྩེར་གནས་པ་ཡན་ཆད་དོ། ། དེར་ལོངས་སྐུ་ནུབ་པ་ན་བྷ་ག་སྟེ་ལྟེ་བའི་ནམ་མཁའ་གྲུ་གསུམ་དུ་སོན་པ་དེ་གཏུམ་མོའི་མེ་ཤིན་ཏུ་སྦྱངས་པས་ཡུངས་ཀར་ཙམ་དུ་སྲ་ཞིང་ཉི་མ་ལྟར་དམར་བའི་གཟུགས་དེས་སངས་རྒྱས་ཕུང་པོ་དང་བྱང་ཆུབ་སེམས་དཔའ་དབང་པོ་དྭངས་མའི་སྤྲོས་པ་སྟེ་ནུས་པས་ཡེ་ཤེས་པ་སྤྲུལ་ཞིང་བསྐྱེད་པས་སྤྲུལ་སྐུའོ། ། དེ་ནས་ཆོས་སྐུ་གསང་རིམ་གྱི་སྦྱོར་བ་པད་མ་གར་དབང་འོད་དཔག་མེད་དེ་ཞུ་བ་དང་མེ་དབྱེར་མེད་ཀྱིས་པད་མ་དབུ་མ་ཁ་འབྱེད་པའོ། ། དེ་ལས་དངོས་སྤྲུལ་སྐུ་ཉི་མའི་རྣམ་པ་དབུ་མར་ནུབ་པ་ན་དཔེའི་ཡེ་ཤེས་རྫོགས་པ་དོན་དམ་བྱང་ཆུབ་ཀྱི་སེམས་གསལ་སྟོང་ཐ་མི་དད་པ་གོང་བུ། རྟོག་མེད་མན་ཆད་སྔ་མ་བཞིན། རྒྱུད་ཀྱི་རང་བཞིན་དུ་བསྟན་པའི་རྒྱུད་རིམ་གྱི་གནས་ལུགས་ཤེས་ན་ནི་ཨཾ་ལས་མེ་སྲིན་བུ་མེ་ཁྱེར་གྱི་གཟུགས་ལྟ་བུས་རྒོད་པ་ལ་སོགས་པ་འཁོར་ལོ་གསུམ་བཞུ་བརྟུལ་བྱས་པ་སྟེ་དེའང་སྦོར་བ་ཆགས་བྲལ་དང་འབབ་པ་འདོད་ཆགས་ཀྱི་རྟོག་པ་གཉིས་སམ་གཡས་གཡོན་གཟུང་འཛིན་གྱི་རྟོག་པ་ཟོས་ནས་དོན་གྱི་ཡེ་ཤེས་ཀྱི་ཡོན་ཏན་ཐམས་ཅད་ཀྱི་རྟེན་ནམ་མཚོན་བྱེད་དུ་གནས་པ་ཉིད་དོ། ། རྐང་པ་གཉིས་པོ་འདི་འགྱུར་བ་སྔ་མ་ལས་མིང་དུ་བསྒྱུར་ལ། རྒྱ་དཔེ་ཁ་ཅིག་ལས་སྐུས་མར་སྣང་བའི་ལྟར་ན་ཐམས་ཅད་ཀྱི་ནུས་པའམ་བྱང་སེམས་དབུ་མར་མཉམ་པར་སྦྱོར་བ་ལས་ཞུ་བདེ་གཉིས་མེད་ཀྱིས་རྟོག་པ་སྡོམ་པའི་ཡེ་ཤེས་སྐྱེད་ཅེས་པའོ། ། དྲུག་པའི་གསུམ་པ་བཤད་པའོ།། ༈ །།དྲུག་པ་དངོས་ཀྱི་རྩ་རྒྱུད་ཀྱཻ་རྡོ་རྗེའི་ཕྱི་མའི་གཉིས་པ་དང་བཞི་པ་རྡོ་རྗེ་མཁའ་འགྲོའི་བཅོ་ལྔ་པ་རྣམས་ཕྱོགས་གཅིག་ཏུ་བསྡེབས་ནས་འཆད་དོ། །
གཞུང་གི་སྡོམ་པའི་རབ་བྱེད་ལ་ཞུས་ལན་གཉིས་ལས། དང་པོ་ནང་གི་གནས་ལུགས་བཤད་པ། དེ་ནས་དེར་ཕྱི་རོལ་གྱི་སྤྲོས་པ་དུ་མར་སྣང་བ་སྡོམ་ཞིང་སྒྲོ་འདོགས་གཅད་པའི་ཚུལ་བཤད་དུ་གསོལ་ཞེས་པའོ། ། ལན་ལ་བསྟན་བཤད་གཉིས་ལས། དང་པོ་བཅོམ་ལྡན་ཞེས་ཏེ་འདི་ལ་སྤྱིའི་དོན་གང་། གང་དུ། ཇི་ལྟར། གང་གིས། སྡོམ་པའི་ངོ་བོ་གང་ཡིན་ཞེས་པ་ནི་ཐེག་པ་གསུམ་ཀ་ལ་ཤེས་པར་བྱ་སྟེ་གཞན་དུ་གསལ་བར་མཛད་ཟིན་ལ་འདིར་རང་གི་ལུས་སེམས་ལ་རང་བྱིན་བརླབས་ཀྱི་ཐབས་ཀྱིས་འཁོར་འདས་ཀྱི་སྤྲོས་པ་ཐམས་ཅད་ཐོག་མར་ཆོས་མཐུན་པའི་སྒོ་ནས་སྤྲོས་པ་གཅོད་ལ་མཐར་དེ་དག་ཐ་དད་དུ་བདེན་པར་ཐོག་པ་ནུབ་པའི་ཚུལ་གྱིས་སྡོམ་ཞིང་ངོ་བོ་རང་བྱུང་གི་ཡེ་ཤེས་ཏེ་སཾ་བྷ་རའི་དོན་ཏོ། ། ཡི་གེའི་དོན་རྣལ་འབྱོར་མས་མཚོན་ཏེ་སེམས་ཀྱི་བག་ཆགས་ལུས་སུ་སྨིན་པ་ཅན་ཐམས་ཅད་ཀྱི་དབུས་གནས་མར་དབུ་མ་ཨཾ་གི་རྣམ་པའི་གནས་དེར།
ཇི་ལྟར་སྡོམ་ན་ཇི་ལྟ་བ་བཞིན་དུ། ཇི་སྙེད་གཅིག་ན་ཕྱི་རོལ་ན་སྣང་བ་ཐམས་ཅད། གང་གིས་ན་ནང་རྟེན་འབྲེལ་གྱིས་སྡོམ་པའི་དེ་ཁོ་ན་ཉིད་ཀྱི་ཡེ་ཤེས་ཡོན་ཏན་གྱི་ཆོས་ཀྱིས་ལྔ་དང་དྲུག་དང་གཉིས་སུ་ཕྱེ་བར་ཟད་ཀྱི་གཅིག་དང་དུ་མའི་རྟོག་པ་ལས་གྲོལ་བའོ། ། བཤད་པ་ལ་ལྔ་ལས། ནང་གི་སྙོམས་འཇུག བོ་ལ་ཨུ་མ་སྐྱེས་པའི་བདེ་བ་ཕྱག་རྒྱ་ཆེན་པོ་ལ་རྒྱུ་ལ་ཚོགས་པ་དུ་མ་ལས་འདིར་ལམ་དུས་ཀྱི་རྡོ་རྗེ་སྟོང་པ་སྐྱེ་མཆེད་སྣང་བའམ་བདེ་བ། དེ་མངོན་དུ་བྱེད་པའི་ཐབས་ཏེ་ནུས་པ་ཅན་ཉིད་འདིས་གསང་བའི་སྙོམས་འཇུག་སྟེ་ཕྱི་རོལ་ཕྱག་རྒྱའི་ལམ་བསྟན་པ་མེད་དེ་དེ་ཁོ་ན་ལ་དགོངས་པའམ། ཡང་ན་དེ་ལ་མ་ལྟོས་ཀྱང་ཡེ་ཤེས་སྐྱེ་ཞེས་པའོ། ། འདིས་ཉིན་མཚན་དང་ཐབས་ཤེས་རབ་ལ་སོགས་པ་གཉིས་གཉིས་ཀྱི་རྟོག་པ་ཐམས་ཅད་གཅོད་པའོ། ། སྐུ་གསུམ་དུ་གཞག་པ་འབྲས་བུ་སངས་རྒྱས་ཀྱི་སྐུ་གསུམ་ཡང་གཞན་དུ་མ་ཡིན་ཏེ་ལུས་ཀྱི་ནང་དུ་འཁོར་ལོའི་རྟེན་འབྲེལ་གྱིས་དེ་མངོན་དུ་གྱུར་པ་ན་འབྱུང་ལ་མངོན་དུ་བྱེད་ཅིང་ཤེས་པའི་ཐབས་ཀྱི་བདེ་ཆེན་གྱི་བྱང་སེམས་ཡིན་ཞེས་པའོ། །
འཁོར་འདས་ཀྱི་ཆོས་ཐམས་ཅད་ཀྱི་རྟེན་སེམས་ཡིན་ཞིང་དེ་གཙོར་སྙིང་གར་གནས་པ་སངས་རྒྱས་ཀྱི་ཡོན་ཏན་ཐམས་ཅད་ཀྱི་རྟེན་ཆོས་སྐུ་ཡིན་པས་ཆོས་མཐུན་ནོ་ཞེས་གཞན་ཤེས་པར་ཟད་དོ། ། འབྲས་བུ་བཞིར་གཞག་པ་སྤྱིར་དགེ་བ་དང་མི་དགེ་བའི་ལས་གང་ཡང་རུང་བ་ཐམས་ཅད་ལ་འབྲས་བུ་བཞིའམ་ལྔ་སྟེ་ཇི་ལྟར་བྱས་པ་བཞིན་དེར་ཡང་སྤྱོད་ཅིང་ཉམས་སུ་མྱོང་བས་བྱེད་པ་དང་མྱོང་བ་རྒྱུ་མཐུན་དང་། རྒྱུ་ཅུང་ཟད་ལས་འབྲས་བུ་ཆེར་སྨིན་པས་རྣམ་སྨིན་གྱི་དང་། བྱེད་པ་པོའི་སྟོབས་ལས་བློ་བུར་དུ་བྱུང་བས་སྐྱེས་བུ་བྱེད་པའི་དང་། ནང་རྟེན་འབྲེལ་གྱིས་ཕྱི་རོལ་དུའང་དེ་ལྟ་བུའི་ཆོས་མཐུན་འབྱུང་བས་བདག་པོའམ་དབང་གི་དང་། ལས་དེའི་གཉེན་པོ་དང་བྲལ་བས་བྲལ་བའི་འབྲས་བུ་ལྔ་ལས། འདིར་སྐྱེས་བུ་བྱེད་པ་དང་དབང་འབྲས་གཅིག་ཏུ་བྱས་པས་བཞི་འཁོར་ལོ་བཞི་དང་རིམ་པ་བཞིན་ནོ་ཞེས་གསུང་ངོ་། ། འདིའི་རྐང་པ་ཕྱི་མ་གཉིས་ཀྱིས་ཙནྜ་ལི་ཉེར་གཉིས་པའང་བསྟན་ཏོ། ། སྡེ་པ་བཞིར་བཞག་པ་བྱེ་བྲག་ཏུ་སྨྲ་བའི་རྩ་བའི་སྡེ་བཞིའང་ནང་འཁོར་ལོ་བཞིའི་རྟེན་འབྲེལ་གྱིས་བྱུང་སྟེ། དེ་ལས་གྱེས་པའི་སྡེ་པ་བསམ་གྱིས་མི་ཁྱབ་པའང་གིའོ། །
དེ་དག་གིས་གནས་དང་ཚུལ་གཙོར་བསྟན་ཅིང་དེ་ལྟ་བུའི་ཡེ་ཤེས་སྐྱེས་ན་ངོ་བོར་ཡང་འགྱུར་རོ། ། དེ་དང་ལྡན་པའི་གང་ཟག་བསྟན་པ་ལ་གསུམ་ལས། དང་པོ་ནི་སྡེ་ཞེས་ཏེ་དེ་ལྟ་ན་སྐུ་གསུམ་ལ་སོགས་པའི་འབྲས་བུའི་ལས་བྱེད་པ་པོའི་གང་ཟག་དང་སྡེ་པའི་གཞི་དང་དེར་གནས་པའི་དགེ་སློང་དང་། དེའི་མཁན་སློབ་དང་བསླབ་བྱ་དང་དེ་དག་ཐོག་མར་སྟོན་པའི་སངས་རྒྱས་དང་། དེའི་རྒྱུ་ས་ལམ་ལ་སོགས་པ་གང་ཞེ་ན་དབང་ཕྱུག་གོ་ཞེས་པའི་བར་རོ། ། བྱང་ཆུབ་ཀྱི་སེམས་སངས་རྒྱས་སུ་བསྟན་པ་ཞེས་གསུངས་ན་དེ་དག་གི་རྒྱུ་དཔལ་ལམ་གཙོ་བོར་བསྟན་ཅིང་འདི་དག་གིས་འབྲས་བུ་གཙོར་བསྟན་ཏེ་དེའང་མིན་ཞེས་པ་ཡན་ཆད་ཀྱིས་ཆོས་སྐུ་དང་། ཞལ་ཕྱག་མན་ཆད་གཟུགས་སྐུའམ་ཡང་ན་སྔ་མས་ཆོས་དང་ལོངས་སྐུ་གཞི་མཐུན་དང་ཕྱི་མས་སྤྲུལ་སྐུའང་རུང་ངོ་། ། ཚིག་དོན་ས་བཅུའི་དབང་ཕྱུག་གནས་གང་དུ་རྣམ་པའམ་ཚུལ་ཇི་ལྟར་ཞེ་ན། གནས་བཙུན་མོའི་བྷ་ག་ལྟ་བའམ་དབང་གི་བདེ་བ་ཅན་དུ། རྟེན་ཁུ་བའི་རྣམ་པ་དང་རྟེན་པ་བདེ་བ་དབྱེར་མེད་དུ་གནས་པ་རྟེན་མེད་ན་བདེ་བ་མེད་པར་འགྱུར་ཞིང་བདེ་བ་མངོན་དུ་བྱེད་པའི་ཐབས་སྤངས་ན་ཡང་རྟེན་ཁུ་བ་དེ་འཕེལ་མེད་པར་ཡང་འགྱུར་ཏེ།
དེས་རྟེན་མེད་ན་བདེ་བ་སྐྱེད་པའི་ནུས་པ་དང་། གསུམ་པའི་ལམ་ཙཎྜ་ལིའི་ཐབས་མེད་ན་ཁུ་བ་འཕེལ་ཞིང་འཆི་བའི་ནུས་པ་མེད་པའི་ཕྱིར། ལུས་ལས་བྱུང་ཞིང་བདེ་བ་རོལ་པའི་ལྷའི་རྣལ་འབྱོར་ལས་བདེ་བ་མངོན་དུ་བྱེད་པ་དེ་ཡི་ཕྱིར། རྒྱུ་རང་བཞིན་གྱིས་སངས་རྒྱས་ཀྱང་ཆོས་ཉིད་བདེ་བ་སྟེ་སྤྲོས་པ་དང་བྲལ་བ་དངོས་པོ་མིན་ཞིང་ཆོས་ཅན་དུ་ཁུ་བ་སྟེ་ཕུང་པོ་ལ་སོགས་པར་སྟེ་སྣང་བས་དངོས་མེད་མིན་པས་ཟུང་འཇུག་དང་། ལམ་བསྐྱེད་རྫོགས་དང་ཁྱད་པར་དུ་དཔེའི་ཡེ་ཤེས་ཀྱི་བདེ་སྟོང་དངོས་པོ་སྟེ་གཟུགས་ཅན་མ་ཡིན་ལ་རྟེན་གཟུགས་ཅན་ཏེ་དངོས་མེད་ཚུལ་ཡང་མིན་པ་ཀུན་རྫོབ་དང་དོན་དམ་དབྱེར་མེད་ཀྱི་བྱང་ཆུབ་ཀྱི་སེམས་དེ་གོམས་པ་ལས། འབྲས་བུའི་སངས་རྒྱས་ཆོས་སྐུ་སྤྲོས་པ་དང་བྲལ་བས་འཇིག་རྟེན་ཕལ་པ་ལྟར་གཟུང་འཛིན་དང་བཅས་པའི་དངོས་པོ་མིན་པ་དེ་ཉིད་གཞན་ལ་གཟུགས་སྐུར་སྣང་བས་དངོས་མེད་ཉན་རང་ལྟར་ཟད་པའི་ཚུལ་ཡང་མིན་པའམ། ཆོས་སྐུ་ཉིད་ཀྱིའང་སྤངས་པ་སྟེ་སྤངས་པའམ་དབྱིངས་དངོས་པོ་མིན་ལ་རྒྱས་པ་སྟེ་དབྱིངས་དེ་ཉིད་དང་དབྱེར་མེད་ཀྱི་ཡེ་ཤེས་དངོས་མེད་མིན་ནོ། ། དེ་དག་གིས་ནི་འཕགས་པས། རང་གིས་རང་གི་ཡེ་ཤེས་ནི། ། ལེགས་མཐོང་གང་ཡིན་འདིར་ཕྱག་ཡིན། །
ཞེས་དང་། མྱ་ངན་འདས་མཐའ་གང་ཡིན་པ། ། དེ་ཉིད་འཁོར་བའི་མཐའ་ཡིན་ཏེ། ། དེ་གཉིས་ཁྱད་པར་ཅུང་ཟད་ནི། ། ཤིན་ཏུ་ཕྲ་བའང་ཡོད་མ་ཡིན། ། ཞེས་གསུངས་པ་ལྟར་རྟོགས་པར་བྱའོ། ། ལུས་སེམས་གཉིས་ཀ་སངས་རྒྱས་སུ་གཞག་ཅེས་པའི་དོན་ནི་སྔ་མ་ཉིད་བཤད་པ་སྟེ་ཞལ་ཕྱག་ཞེས་སྔ་མས་བསྟན་ཅིང་ཕྱི་མས་བཤད་པས་ལྷ་སོ་སོའི་དག་པ་མཆོག་ཏུ་བདེ་བ་གཟུགས་མེད། ཅེས་པས་དེ་བཞིན་ཉིད་ཀྱི་དང་། དེ་ཕྱིར་ཞེས་ཚིགས་བཅད་གཅིག་གིས་ཟུང་འཇུག་རང་རིག་པའི་དག་པ་སྟེ། སྐྱེས་པ་ཙམ་གྱིས་དག་པ་གསུམ་དུ་གནས་ཞེས་པའོ། །
དེ་ལ་རྩོད་པ། འོ་ན་ཇི་ལྟར་མ་གྲོལ་ཅེ་ན། དེ་སྤང་བྱ་བློ་བུར་གྱི་དྲི་མས་བསྒྲིབས་ཚུལ་དེ་ལྟར་གནས་ཀྱང་ཕྱིན་ཅི་ལོག་གི་བག་ཆགས་ཕལ་པ་སྟེ་བློ་བུར་བས་བསྒྲིབས་པ་དེ་མ་སྤངས་པས་སོ། ། དེ་ལྟར་ཤེས་པ་ལམ་དུ་བསྟན་པ་རྒྱུ་རང་ལ་གནས་ཤིང་སྒྲིབ་བྱེད་ཀྱི་བདག་ཉིད་ཀྱི་ཀུན་རྟོག་ཡིན་ལ་དེ་རང་གི་ཤེས་རབ་ཀྱི་དང་ཐབས་མཁས་པས་སྦྱངས་ན་འབྲས་བུའང་བདག་ཉིད་ཀྱིས་ཐོབ་པར་འགྱུར་རོ་ཞེས་བཤད་པ་ནི་ཐོས་བསམ་གོང་ན་མེད་པ་ཡིན་ལ། དེ་ན་རྟེན་འབྲེལ་གྱིས་གོམས་ན་རྣལ་འབྱོར་གོང་ན་མེད་པར་འགྱུར་རོ། ། སྤྱིའི་གསུམ་པ་བསལ་ཞིང་དེ་ལྟར་ཤེས་པ་ལམ་དུ་བསྒྲུབ་པ་ལ་གསུམ་ལས། གང་ཞིག་ཐེ་ཚོམ་ཇི་ལྟར་སྐྱེས་པ་ནི། དེ་ནས་ཏེ་གང་ཞིག་ནི་རྣལ་འབྱོར་མ་བདག་མེད་མ་ལ་སོགས་པའོ། ། ཇི་ལྟར་ནི་མཆོག་ཏུ་ངོ་མཚར་ལ་སོགས་པའོ། ། རྣལ་འབྱོར་མ་དག་གི་ཐེ་ཚོམ་རང་རྒྱུད་པའམ་ཞེ་ན།
མ་ཡིན་ཏེ། སྤྱིའི་དོན་ཏུ་ན་མ་འོངས་པའི་གང་ཟག་ཁ་ཅིག་སེམས་ཅན་ལ་རྒྱུ་རིགས་མེད་པའམ། ཡོད་ཀྱང་ཐབས་མེད་པའམ། ཡོད་ཀྱང་མི་ཤེས་པའམ། ཤེས་ཀྱང་སྦྱང་དུ་མི་རུང་བའམ། རུང་ཡང་གཞན་ལ་རག་ལས་ཏེ་བསྒྲུབ་པར་མི་ནུས་པའམ། ནུས་ཀྱང་དགོས་པ་མེད་པའམ་ཞེས་དོགས་ནས་ལེ་ལོར་གྱུར་པ་དང་། ཡང་ཁ་ཅིག་འདི་ཁོ་ན་སངས་རྒྱས་སོ་ཞེས་ཐར་པ་མི་ཚོལ་བ་དག་ལ་བརྩེ་བས་སྟོན་པ་གཅིག་ཉིད་ཐེ་ཚོམ་སྐྱེས་པ་པོ་དང་། དེ་སེལ་བར་གསོལ་པ་པོ་དང་རྣམ་པ་དུ་མར་སྣང་པར་འགྱུར་རོ། ། སྐབས་དོན་སེམས་ཅན་རྣམས་ནི་ཞེས་པས་མ་ལུས་པ་དང་།
སངས་རྒྱས་ཉིད་ཅེས་པས་ངེས་པར་བཟུང་བས་གདོན་མི་ཟ་བར་དེའི་རིགས་ཡོད་ཅེས་རྒྱུའི་རྒྱུད་དོ། ། བློ་བུར་དྲི་མས་བསྒྲིབས། ། དེ་བསལ་བས་ནི་ཞེས་པས་ཐབས་ཀྱི་རྒྱུད་མདོར་བསྡུས་པ་སྟེ་དེ་ལ་མི་འཇུག་པ་རྣམས་ལ་བསྐུལ་པ་དང་། ཡང་དེ་རང་གིས་བསལ་བས་ནི་རང་གིས་སངས་རྒྱས་ཉིད་ཐོབ་ཅེས་སྦྱར་བས་མི་ནུས་པ་དང་། དགོས་པ་མེད་སྙམ་པ་བསལ་བ་ཡིན་ནོ། ། སྦས་པའི་ལྟར་ན་སེམས་ཅན་གང་ཡང་རུང་བ་རྣམས་ཀྱིས་སངས་རྒྱས་རང་གི་ཕུང་པོ་ལྔ་ལ་གནས་པའི་རྣལ་འབྱོར་མ་རྩ་རྣམས་སུ་མི་བསྐྱོད་པ་ལ་སོགས་པ་བདུད་རྩི་ལྔ་མངོན་དུ་བྱས་ན་ཐོག་མར་ངོ་མཚར་བ་མི་རྟོག་པའི་ཞི་གནས་འབྱུང་ལ་དེ་ལ་ཞེན་ན་ཡང་མི་བསྐྱོད་པ་ལ་སོགས་པ་ལྷག་མཐོང་དཔེའི་ཡེ་ཤེས་བསྐྱེད་ཅིང་སྔ་མ་ལས་སླ་ལ། དེ་ནས་ཐམས་ཅད་མཁྱེན་པ་རྣམ་པར་རྒྱལ་བའི་རྡོ་རྗེ་ཞེས་བྱ་བའི་དོན་གྱིས་ཡེ་ཤེས་ཀྱི་ཏིང་ངེ་འཛིན་གྱིས་དྲི་མ་བག་ཆགས་དང་བཅས་པ་བསལ་བས་སངས་རྒྱས་ཉིད་དེ། དེ་བཞིན་ནོ་ཞེས་སྦྱར་བའི་དོན་ཏོ། ། དེས་རང་བཞིན་གྱིས་སངས་རྒྱས་ཡིན་ཀྱང་བློ་བུར་དུ་སེམས་ཅན་དུ་མི་འགལ་ཞེས་པས་བསྟན་ནས། དེ་ཉིད་བཤད་པ་ལ་བཞི་ལས།
རིགས་འདྲའི་གཉེན་པོའི་དཔེ་མི་ཤེས་འཇིག་རྟེན་པ་བཙན་དུ་གཟོས་པས། ཞེས་པའོ། ། བཟློག་པའི་གཉེན་པོ། ཇི་ལྟར་སླུ་ཞེས་ཏེ་གཉེན་པོ་ལས་རྣམ་པར་ཟློག་པའོ། ། སྦམས་པ་ནི་ཇི་ལྟར་རྣ་བར་ཞེས་པའོ། ། སྣན་པ་ནི་ཇི་ལྟར་འཚེར་བས། ཞེས་པ་སྟེ་དཔེ་དེ་དག་དང་གཞན་ཡང་དྲི་མས་དྲི་མ་དང་ཁྱི་འུས་ཁྱིའུ་ལ་སོགས་པ་ལྟར་འཆིང་བྱེད་ཐ་མལ་གྱི་རྟོག་པ་གཟུང་འཛིན་དུ་ཞེན་པའི་གཉེན་པོར་ལྷ་དང་གཞལ་ཡས་ཁང་ལ་སོགས་པ་ཡན་ལག་གི་རྟོག་པ་དུ་མ་དང་། སྲིད་པའི་རྩ་བ་ཅན་འདོད་ཆགས་ཀྱི་གཉེན་པོར་ཕོ་ཉའི་ལམ་ལ་སོགས་པ་སྟེ་དེ་ཉིད་ཀྱི་རྟོག་པ་རྩ་བ་ནས་འབྱིན་ཏེ་གོང་དུའང་བསྟན་ཟིན་ཏོ། ། དེ་ལྟར་ན་བསྐྱེད་རྫོགས་འཁོར་དང་བཅས་པ་དེ་རྣམས་སྤང་བྱ་དང་འགལ་ནས་སམ་མི་འགལ་བས་སྤོང་། དང་པོ་ལྟར་ན་རིགས་འདྲའི་གཉེན་པོ་ལ་སོགས་པ་མིང་དོན་མི་འཐད་ལ།
གཉིས་པ་ལྟར་ན་བདག་འཛིན་དང་དེ་ཉིད་མི་འགལ་བས་ཐམས་ཅད་གྲོལ་བར་འགྱུར་བ་ལས་དེ་མི་རུང་སྟེ། བྱམས་སོགས་རྨོངས་དང་འགལ་མེད་པས། ། ཉེས་པ་ཤིན་ཏུ་ཚར་གཅོད་མིན། ། ཞེས་པ་དང་། མྱོང་བས་གནོད་དོ་སྙམ་ན། རྣམ་པ་མི་འགལ་ཏེ་ཁྲོ་བ་ལས་མ་རུངས་པ་དང་། ཞེས་སོགས་ཀྱི་ངོ་བོ་འགལ་ཏེ་དེས་དེ་ཉིད་ཀྱི་དུག་རྩ་བ་ནས་ཞི་བར་བྱེད་པས་གཉིས་ཀའི་ཀླན་ཀ་སྤངས་ཏེ་དོན་དེ་ནི་གསང་བ་འདུས་པ་ལས། དོན་ལ་དམིགས་པའི་ལུས་ཀྱི་ནི། ། ངག་དང་ཡིད་ཀྱིས་སྐུལ་བྱ་ཞིང་། ། ཡིད་ནི་དགའ་བར་བྱེད་པ་ཡི། །
དངོས་གྲུབ་རབ་མཆོག་བསྒྲུབ་པར་བྱ། ། ཞེས་དང་། མཉམ་སྦྱོར་ལས། གཟུགས་བརྙན་ལུགས་མ་ལ་སོགས་ལས། ། རྣལ་འབྱོར་འབྱུང་བར་མི་འགྱུར་གྱི། ། བྱང་ཆུབ་སེམས་ལ་རབ་བརྩོན་ན། ། དེ་ལ་རྣལ་འབྱོར་ལྟར་འགྱུར་རོ། ། བདག་ཉིད་སངས་རྒྱས་ཐམས་ཅད་དང་། ། དཔའ་བོ་ཐམས་ཅད་བདག་ཡིན་ནོ། ། དེ་བས་བདག་ཉིད་ལྷར་སྦྱོར་བས། །
བདག་ཉིད་རབ་ཏུ་བསྒྲུབ་པར་བྱ། ། ཞེས་དང་། ཨརྻ་དེ་ཝས། ཇི་ལྟར་བདག་ཉིད་མཁའ་ལྡིང་དུ། ། བསྒོམས་ནས་དུག་ཀུན་འཐུང་བྱེད་པས། ། བསྒྲུབ་བྱའི་དུག་ཀྱང་མེད་པར་འགྱུར། ། དུག་གིས་ཟིལ་གྱིས་མི་གནོན་ཏོ། ། ཞེས་དང་། དེ་བཞིན་མཁས་པས་དུག་བཅས་ཡུལ། ། སྦྱངས་ནས་སྤྱོད་པས་གྲོལ་བར་འགྱུར། །
ཇི་ལྟར་ཆོ་ག་བཞིན་སྤྱོད་ན། ། དུག་ཀྱང་བདུད་རྩིར་འགྱུར་བ་ཡིན། ། ཞེས་དང་། ཚེར་མ་གཟུགས་ལ་ཚེར་མ་བཞིན། ། དེ་བཞིན་ཆགས་པ་ཆགས་ཉིད་ཀྱིས། ། མཁས་པ་རྣམས་ཀྱིས་འཛིན་པར་བྱེད། ། ཇི་ལྟར་ཁྲུས་མཁན་དྲི་མ་ཡིས། ། གོས་གྱི་དྲི་མ་མེད་པར་བྱེད། ། མཁས་པ་དེ་བཞིན་བདག་ཉིད་ཀྱིས། ། དྲི་མས་དྲི་མ་མེད་པར་བྱ། །
ཇི་ལྟར་རྡུལ་གྱིས་མི་ལོང་ནི། ། དྲི་མ་དག་པར་འགྱུར་བ་བཞིན། ། དེ་བཞིན་མཁས་པས་ཉེས་པ་དག ། ཉེས་པ་སྦྱར་ཕྱིར་བསྟེན་པར་བྱ། ། ལྕགས་ཀྱི་གོང་བུ་ཆུ་ནང་དུ། ། ཇི་ལྟར་གཏིང་དུ་འགྲོ་བར་འགྱུར། ། དེ་ཉིད་སྣོད་དུ་བྱས་ན་ནི། ། བདག་དང་གཞན་དག་སྒྲོལ་བར་བྱེད། ། དེ་བཞིན་སྣོད་དུ་བྱས་པའི་སེམས། ། ཤེས་རབ་ཐབས་ཀྱི་སྦྱོར་བ་ཡིས། །
འདོད་པ་སྤྱོད་བཞིན་གྲོལ་བར་འགྱུར། ། ཞེས་སོགས་དྲི་མ་མེད་པའི་རྒྱུད་དང་བསྟན་བཅོས་དུ་མ་ལས་ལེགས་པར་གསུངས་པ་དང་། ཐེག་པ་ཆེན་པོའི་མདོ་དག་ལས་ཀྱང་། འདོད་ཆགས་ལས་ངེས་པར་བྱུང་བའི་འདོད་ཆགས་ལས་གཞན་དུ་ཡོད་པར་ང་མི་སྨྲ་ཏེ་ཞེ་སྡང་དང་གཏི་མུག་ཀྱང་དེ་བཞིན་ནོ། ། ཞེས་པ་དང་། དཔེར་ན་གྲོང་ཁྱེར་རྣམས་ཀྱི་མི་གཙང་ལུད། ། དེ་ནི་བུ་རམ་ཤིང་སོགས་ཞིང་ལ་ཕན། ། དེ་བཞིན་བྱང་ཆུབ་སེམས་དཔའི་ཉོན་མོངས་ལུད། ། ཡེ་ཤེས་ལ་ནི་ཕན་པར་བྱེད་པ་ཡིན། ། ཞེས་པ་དང་།
མ་རིག་པ་དང་སྲེད་པ་ནི་སངས་རྒྱས་ཀྱི་རིགས་སོ། ། ཞེས་གསུངས་པ་ཐམས་ཅད་དགོངས་པ་གཅིག་སྟེ་ཆ་མཐུན་ཞིང་ཁྱད་པར་དུ་བྱས་པས་ན་སོ་སོ་སྐྱེ་བོ་ལ་སྡུག་བསྔལ་མི་ཟད་པ་སྐྱེད་པའི་ལས་ཀྱི་རྒྱུ་འདོད་ཆགས་ལ་སོགས་པ་བདག་ཏུ་རྟོག་པ་ཅན་གང་གིས་རང་གི་སངས་རྒྱས་ཀྱི་རིགས་མི་རྟོགས་ཏེ་འཆིང་བར་འགྱུར་བ། བདག་མེད་དུ་ཤེས་པ་ཐབས་རིམ་པ་གཉིས་དང་བཅས་ན་འཆིང་བྱེད་ཀྱི་རྣམ་པ་དེ་ཉིད་ཀྱི་སྲིད་པའི་འཆི་བའི་རྩ་བ་ཡོད་པ་ཀུན་ནས་སྤངས་ཏེ། མེད་ལ་མངོན་ཞེན་གང་ཡིན་པ། ། འཇིག་རྟེན་རྨོངས་པའི་རྣམ་པ་ལ། ། ཚབས་ཆེན་འདི་ཀོ་ཇི་ལྟ་བུ། ། ཞེས་པ་ལས་གྲོལ་བར་འགྱུར་ཏེ། ཕྱི་ནང་གི་དངོས་པོ་ལ་ཆགས་པས་འཇིག་རྟེན་དུ་འཆིང་བ་ལྷ་དང་གཞལ་ཡས་ཁང་དུ་བྱིན་གྱིས་བརླབས་ནས་བསྟེན་པའམ་འདུ་ཤེས་གསུམ་ལྡན་གྱི་འདོད་ཆགས་ཀྱི་རྣམ་པས་གྲོལ་ཏེ་བདག་ཏུ་ཞེན་པ་དང་བཅས་པ་ནི་མ་ཡིན་ནོ། ། དེ་ལྟ་བུར་གཉེན་པོའི་རྣམ་པ་ལས་བཟློག་པས་མྱུར་དུ་སྤོང་བའི་བསྒོམ་པ་དེ་སངས་རྒྱས་ཀྱི་མུ་སྟེགས་ཉན་རང་གིས་མི་ཤེས་སོ། ། གསུམ་པ་དེའི་འཐད་པ་ལས།
བསྟན་པ། སེམས་ལས་འབྱུང་བ་ལྔའི་རང་བཞིན་གྱི་བག་ཆགས་གནས་པ་ལས་ཕ་མའི་ཀུན་དུ་རུ་ལས་རགས་པ་ལྔ་རུ་འགྱུར་ལ། དེ་ཉིད་ལ་དཀྱིལ་འཁོར་འཁོར་ལོའམ་བྱིན་བརླབས་ཀྱི་ཐབས་ཀྱིས་མངོན་དུ་བྱས་ན་དགའ་བ་ཆེན་པོ་བདེ་སྟོང་ཐ་མི་དད་པ་གཅིག་པུ་ཉིད་ལ་ཡོན་ཏན་གྱི་ཆོས་ཀྱི་དབྱེ་བས་དཔེའི་ཡེ་ཤེས་ལྔ་ལྡན་དང་། དེ་མཐར་ཐུག་ན་སངས་རྒྱས་ཀྱི་ཡེ་ཤེས་ལྔར་ཡང་འགྱུར་རོ། ། དེ་བཤད་པ་རང་བཞིན་གཅིག་ལས་ལྔ་རུ་ཇི་ལྟར་འགྱུར་ན། རྒྱུའམ་ལམ་གྱི་བོ་ལ་ཀ་ཀྐོ་ལ་སྦྱོར་བས་དེའི་རིག་པ་སྲ་བ་སའི་བག་ཆགས་སེམས་ལ་ཡོད་པ་དེ་སྲ་བ་མངོན་དུ་རྒྱུར་འགྱུར་ལ་དེ་དང་གཏི་མུག་རྟེན་བྱེད་པར་ཆོས་མཐུན་པའི་ཕྱིར། གཏི་མུག་རྣམ་པར་སྣང་མཛད་ཀྱི་རིགས་ཡིན་པ་ལྟར་སྲ་བ་ས་དང་དྲི་ཆེན་དང་རགས་པ་གཟུགས་དང་ཕྲ་བ་ཀུན་གཞི་ཡང་རྣམ་སྣང་དུ་བརྗོད་ལ། ཐབས་ཀྱིས་ཟིན་ན་དེ་དག་གི་ནུས་པས་མེ་ལོང་ལྟ་བུའི་རྣམ་པ་དཔེ་དང་མཐར་ཐུག་ན་དངོས་དང་གཞན་ལ་རྣམ་སྣང་གཟུགས་སུ་སྣང་བ་དང་། སྤྱན་དང་སའི་སྙིང་པོའམ་གཏི་མུག་རྡོ་རྗེ་དང་གཤིན་རྗེ་གཤེད་ལ་སོགས་པར་ཡང་སྣང་བར་འགྱུར་ཏེ། སློབ་དཔོན་དག་གིས་ཆོས་ཉི་ཤུར་སྦྱར་ཞིང་རྩིས་ལས་ཐེ་ཚོམ་བསལ་བ་ལྟ་བུའོ། །
དེ་བཞིན་དུ་ཐམས་ཅད་ལ་ཤེས་པར་བྱའོ། ། དེ་ཉིད་ཀྱིས་རབ་ཏུ་རྒྱས་པར་བཤད་པའང་ཤེས་པར་ནུས་མོད་འོན་ཀྱང་རྒྱུའི་དུས་ན་བག་ཆགས་ཀྱི་གཞི་གཅིག་ལ་ལས་ཀྱི་བྱེ་བྲག་གི་རིགས་དང་སྣང་བ་དུ་མ་དང་། ལམ་དུ་ཞུ་བདེ་གཅིག་ལས་ཏིང་ངེ་འཛིན་གྱི་རྣམ་པ་དུ་མ་དང་། འབྲས་བུ་རྟོགས་པའི་ཆོས་སྐུ་དབྱིངས་ཡེ་ཤེས་དབྱེར་མེད་གཅིག་ལས་ཡོན་ཏན་དང་འཕྲིན་ལས་དུ་མ་མི་འགལ་ཏེ། ནུས་པ་གནས་ཤིང་གོས་ན་དེ་ལྟར་འབྱུང་བའི་ཆོས་ཉིད་ཡིན་ནོ། ། དེ་དག་ལ་དགོངས་ནས་ཀྱཻ་རྡོ་རྗེ་ལས། ཞེ་སྡང་རྡོ་རྗེའི་བྱིན་བརླབས་ཀྱིས། ། རིགས་ནི་ལྔ་དང་དྲུག་ཏུ་འགྱུར། ། ཞེས་དང་། ཐམས་ཅད་གསང་བ་ལས།
འབྱུང་བ་ལྔ་ཡི་བདག་ཉིད་ལྔར། ། མི་ཡི་ལས་ནི་བརྟག་བྱ་སྟེ། ། དངོས་དེ་ངེས་པར་བསྒོམས་པ་ཡིས། ། རང་སེམས་མཐུས་ཡིས་སངས་རྒྱས་འགྱུར། ། ཞེས་དང་། ནམ་མཁའ་དང་མཉམ་པ་ལས། འགྲོ་བ་འདི་ཀུན་སངས་རྒྱས་ལྔ་བདག་ཉིད། ། གར་མཁན་དག་དང་རི་མོ་བཟང་ལྟར་སྣང་། ། གང་དུ་བདེ་ཆེན་ཞེས་བྱ་གཅིག་པུ་ཉིད། ། གཅིག་པུ་ཉམས་ནི་དུ་མས་གར་མཛད་དོ། །
ཞེས་གསུངས་སོ། ། དེས་གཅིག་ཉིད་ལ་ལྔའི་གཟུགས་ཀྱི་ཞེས་དང་། རིགས་གཅིག་ལ་དེ་བཞིན་གཤེགས་པའི་ཚོགས་དུ་མ་ཞེས་དང་། གྲངས་མེད་རིགས་རྣམས་ཉིད་མཆོག་ཏུ་དགའ་བའི་རིགས་ལས་བྱུང་། ། ཞེས་བཀའ་སྩལ་པ་འདི་རིགས་པར་འགྱུར་རོ། ། འདིར་འཁོར་འདས་ཐམས་ཅད་དང་། སྡེ་སྣོད་གསུམ་ཀའི་དོན་བསམ་པར་བྱའོ། ། ཐིག་ལེའི་རིགས་གཅིག་ལ་དུ་མ་མི་འགལ་བ་ནི་རྩོད་པ་སྤངས་པ་སྟེ། འདིར་གོང་དུ་གཅིག་པུ་སྟེ་ཁམས་ཡུངས་འབྲུ་ཙམ་མམ་སེམས་ཀྱི་སྐད་ཅིག་ཏུ་ཆུང་ཞིང་ཕྲ་བ་ལ་དེ་ཙམ་དུ་སྣང་ཞིང་སྨིན་པའི་ནུས་པ་ཇི་ལྟར་གནས་པར་འགྱུར་ཞེ་ན། བྱེ་མའི་ལམ་ནི་གཅིག་བྷ་ལ་པེ་ཐ་ཞེས་པ་ཕྲ་བའམ་ཆུང་བ་སྟེ་འདིར་སྐྲའི་རྩེ་མོའི་ཁྱོན་ཙམ་དུ་ཕྲ་བའི་སྐད་ཅག་ཐིག་ལེ་གཅིག་ལ་སངས་རྒྱས་ཀྱི་རིགས་དང་ལམ་དང་འབྲས་བུའི་ཡོན་ཏན་དུ་མ་གནས་ཀྱང་དོག་པའམ་གཟིར་ཞིང་བཅེར་པ་མེད་དེ་བདེན་དངོས་སུ་མ་གྲུབ་པའི་ཕྱིར་ཕལ་པོ་ཆེ་ལས།
རྡུལ་གཅིག་སྟེང་ན་རྡུལ་སྙེེད་སངས་རྒྱས་རྣམས། ། སངས་རྒྱས་སྲས་ཀྱི་དབུས་ན་བཞུགས་པ་རྣམས། ། ཞེས་དང་། དགོངས་པ་ལུང་སྟོན་ལས། སྐད་ཅིག་ཐང་གཅིག་ཡུད་ཙམ་དང་། ། ཟླ་ཕྱེད་ཟླ་བ་ལོ་ཡི་དུས། ། བསྐལ་པ་གྲངས་མེད་གསུམ་པོ་ཡང་། ། སྐད་ཅིག་གཅིག་ཏུ་མཉམ་པ་ཡིན། ། ཞེས་དང་། རིན་པོ་ཆེ་ཏོག་གི་གཟུངས་ལས་བཤད་པ་ལྟ་བུའོ།
དེས་སྟོབས་བཅུ་སྟེ་ནུས་པ་བསམ་གྱིས་མི་ཁྱབ་པ་མངའ་བའི་རིགས་ཀྱི་བུ་ཞེས་པས་རྒྱུ་ལ་ནུས་པ་ཡོད་པར་རོ། ། དེ་ལྟ་བུ་རྫུ་འཕྲུལ་ལམ་སྟོབས་ཀྱིས་བདག་གིས་བསྡུམ་པར་རམ་ཁྱིམ་ནི་ཡེ་ཤེས་སྐྱེ་བའི་གནས་སུའོ། ། བཞེངས་གཅིག་པ་ནི་ལམ་དུ་ཏིང་ངེ་འཛིན་དུ་མར་དང་གནས་སྐབས་ཀྱི་འབྲས་བུ་དུ་མར་རོ། ། བཞེངས་གཅིག་ནི་འབྲས་བུར་ཡེ་ཤེས་དང་ཡོན་ཏན་འཕྲིན་ལས་དུ་མར་ཞེས་པའི་དོན་ཏོ། ། སྤྱི་དོན་གཉིས་པ་ཡེ་ཤེས་ཀྱི་མཚན་ཉིད་རྟེན་དང་བཅས་པ་ལ་གཉིས་ལས་མཉན་པར་གདམས་པ། དེ་ལྟར་གསང་བ་མཆོག་གིས་དགྱེས་པ་ཞེས་སོགས་རྒྱུ་གཙོ་ལམ་ཞར་བྱུང་དང་བཅས་པ་ལ་སྦྱར་བས་ཕྱི་ནང་གི་སྤྲོས་པ་བཅད་ནས་ལམ་དུ་བྱས་པ་ལས། ཡང་དག་པར་བྱུང་བའི་ཡེ་ཤེས་ཀྱི་མཚན་ཉིད་དང་བཅས་པ་ལ་སྦྱར་བའང་བཤད་པར་བྱ། ཞེས་པའོ། ། དོན་དངོས་ལ། རྒྱས་པར་བཤད་པ།
བསྡུས་ཏེ་བསྟན་པ། ཤིན་ཏུ་བསྡུས་པ་གསུམ་ལས། དང་པོ་ལའང་གསུམ་གྱི་དང་པོ་རྟེན་ཞུ་བ་འབྱུང་བ་སྔར་བསྟན་པ། གསང་བ་ལ་ནི་ས་ཡི་ཁམས། ། ཞེས་པ་བཞིས་ལྷ་མོ་བཞིའི་རང་བཞིན་འཁོར་ལོ་བཞི་ལ་སངས་རྒྱས་ཀུན་གྱི་ངོ་བོ་བདུད་རྩི་ལྔ་རྟག་ཏུ་བཞུགས་པ་དེ་རླུང་གིས་མངོན་དུ་བྱས་ན་རྟོག་པ་སྡོམ་པའི་བདག་ཉིད་དུ་འགྱུར་ཞེས་པའམ། ཡང་ན་དེ་དག་དབུ་མར་སྡོམ་པ་ལས་ཡེ་ཤེས་ཀྱི་བདག་ཉིད་དུ་འགྱུར་རོ། ། གཅིག་ཏུ་ན་དེ་དག་རྒྱུ་ལ་གནས་པའི་སྡོམ་པའི་བདག་ཉིད་ཡིན་ལ། ཡང་ན་སྟེ་ལམ་དུ་བྱས་ན་ལེ་ལོ་ལྟ་བུ་ལ་སོགས་པ་གནས་སྐབས་སུ་དཔེ་དང་མཐར་ཐུག་ཆོས་སྐུ་དང་། གཞན་དོན་གཟུགས་སྐུ་དེ་བཞིན་ཉིད་དུ་རྣམ་པར་སྣང་མཛད་ལ་སོགས་པར་འགྱུར་ཞེས་པ་བརྟེན་པ་བདེ་སྟོང་ཡེ་ཤེས་ལྔ་དང་། དེ་ཉིད་རིགས་ལྔར་བསྟན་པའི་དོན་ཏོ། །
འདི་རྣམས་ཀྱི་གོ་རིམ་ནི་གསང་བ་འདུས་པའི་དགོངས་པ་ཨརྻ་དེ་ཝས། དེ་བཞིན་གཤེགས་པའི་རིགས་རྣམས་ནི་སའི་ཁམས་སྡུད་པར་ཉེ་བར་འགྲོའོ། ། དེ་བཞིན་དུ་རིན་པོ་ཆེའི་རིགས་རྣམས་ནི་ཆུའི་ཁམས་སོ། ། པད་མའི་རིགས་རྣམས་ནི་མེའི་ཁམས་སོ། ། ལས་ཀྱི་རིགས་རྣམས་ནི་རླུང་གི་ཁམས་སོ། ། རྡོ་རྗེའི་རིགས་རྣམས་ནི་རྣམ་པར་ཤེས་པའི་ཁམས་བསྡུས་པར་འགྱུར་བ་ཡིན་ནོ། ། ཞེས་པས། རྟག་བཞུགས་རྣམ་ཤེས་ཀྱི་ཁམས་སུ་བྱས་པས། ཤིན་ཏུ་རྣམ་དག་རང་བཞིན་ཅན་དུ་འགྱུར་ཏེ། ཡེ་ཤེས་དང་འབྱུང་བའི་གོ་རིམ་འདུས་པའི་དགོངས་པ་དང་།
སྤྱོད་པ་པས། རྟག་བཞུགས་མདོར་ན་ནམ་མཁའ་སྟེ། ཞེས་དང་། ། གཤང་བ་གསང་བ་ཞེས་སུ་གསུངས། ། གཅི་བ་མཆོག་ཅེས་བྱ་བར་བརྗོད། ། དགྱེས་པ་ཁུ་བ་ཞེས་གསུངས་ཏེ། ། ཁྲག་ནི་ཐམས་ཅད་བདག་ཉིད་འགྱུར། ། རྟག་ཏུ་བཞུགས་པ་ཤ་ཡིན་ཏེ། ། དེ་ཡི་ངོ་བོར་རྟག་ཏུ་གནས། ། ཞེས་པ་ལྟར་ན།
རིན་འབྱུང་དང་འོད་དཔག་མེད་བསྣོར་ནས་སྐུ་གསུང་ཐུགས་ཡོན་ཏན་འཕྲིན་ལས་སོགས་པ་དང་རིམ་པ་བཞིན་ཏེ། དེའི་ལྟར་ན་ཀྱཻ་རྡོ་རྗེ་དང་འཁོར་ལོ་སྡོམ་པ་ལ་སོགས་པའི་དགོངས་པར་འགྱུར་ལ་དེ་དག་ཀྱང་འགལ་བ་མ་ཡིན་ཏེ། རེ་རེ་ལའང་ལྔ་ལྔར་གནས་ཏེ་སྔར་བསྟན་པ་དང་། ཡེ་ཤེས་ཐིག་ལེ་ལས། བདེ་ཆེན་གཅིག་པུ་ལས་ནི་འདིར། ། བྱེ་བྲག་ལྔ་རུ་འགྱུར་བར་གནས། ། ཞེས་པ་བཞིན་ནོ། ། གཉིས་པ། བདུད་རྩི་ལྔའི་དངོས་ཀྱང་ཐིག་ལེ་ཤིན་ཏུ་དྭངས་པ་གཅིག་དང་ཕུང་པོའང་གཙོ་བོ་ཡིད་དུ་བསྡུས་པའི་རྟེན་དེ་ཉིད་ལྷ་མོ་ཀུན་ཏེ་འབྱུང་བའི་དྭངས་མའི་རང་བཞིན་ཅན་ནོ། ། དེ་ལས་སྐྱེས་པའི་ཡེ་ཤེས་ཤིན་ཏུ་རྣམ་དག་ཡེ་ཤེས་ཆེ་དེ་ཉིད་རྡོ་རྗེ་སེམས་དཔའ་བདེ་སྟོང་དབྱེར་མེད་མངོན་དུ་བྱ་བར་རིགས་པའམ་འཇིག་རྟེན་གྱི་བདེ་བ་ཟིལ་གྱིས་གནོན་པས་དམ་པར་བརྗོད་དོ། །
མཐར་ཐུག་ལ་སྦྱར་ན་ཡིད་དེ་ཆོས་ཐམས་ཅད་སེམས་སུ་བསྡུས་པའི་རྣམ་ཤེས་ཀྱི་ཕུང་པོ་གནས་གྱུར་པ་ཤིན་ཏུ་རྣམ་དག་ཡེ་ཤེས་ཆེན་པོ་ཆོས་སྐུ་དང་དེ་ཉིད་དག་པ་ལ་སྣང་བ་རྡོ་རྗེ་སེམས་དཔའ་ལོངས་སྐུ་ལྷ་མོ་ཀུན་ཚད་མེད་ཀྱི་རང་བཞིན་ལས་ཐུན་མོང་དུ་སྣང་བ་སྤྲུལ་སྐུ་དེ་དག་ཀྱང་ཟག་མེད་ཀྱི་བདེ་བ་དང་རྟོགས་པ་འགག་པ་མེད་པ་དེ་བཞིན་ཉིད་དུ་རོ་གཅིག་པས་བདེ་བ་དམ་པར་བརྗོད་ཅེས་པའོ། ། གསུམ་པ་རང་བྱུང་ངོ་བོ་རྒྱུ་རྐྱེན་ལ་མ་ལྟོས་པའི་དེ་ཉིད་རང་བཞིན་ཆོས་སྐུར་གྲགས་ཏེ། དེ་བཞིན་གཤེགས་པ་རྣམས་བྱོན་ཡང་རུང་མ་བྱོན་ཡང་རུང་ཆོས་རྣམས་ཀྱི་ཆོས་ཉིད་ནི་དེ་བཞིན་ཉིད་དུ་གནས། ། ཞེས་པའོ། ། དེ་གཞན་རྐྱེན་ལ་མ་ལྟོས་པར་རང་བྱིན་བརླབས་ལ་བརྟེན་ནས་བྱུང་བའི་ངོ་བོ་ཉིད་ལ་གསལ་སྣང་ཅུང་ཟད་སྐྱེས་པ་ནི་ཆོས་ཀྱི་སྐུ་མཚོན་པར་བྱེད་པ་དཔེའི་ཡེ་ཤེས་སུ་གྲགས་ཏེ། འདི་ནི་བྱིན་བརླབས་རིམ་པའི་ཕྱིར། ། ཀུན་མཁྱེན་ཡེ་ཤེས་དེ་ལྟ་བུ། ། ཞེས་སོ། ། རྒྱུ་རང་བཞིན་དུ་གནས་པ་བློ་བུར་གྱི་དྲི་མ་བསལ་བས་ཇི་ལྟ་བ་དང་ཇི་སྙེད་པ་མཁྱེན་པའི་རྣམ་པར་བྱུང་བའི་ངོ་བོ་འཁོར་བ་སྤངས་ནས་གཞན་དུ་མ་སོང་བཞིན་དུ་བརྙེས་པ་འདི་ཉིད་ནི་རྟོགས་པ་ཆོས་ཀྱི་སྐུར་རབ་ཏུ་གྲགས་ཏེ། དངོས་པོ་རྟོགས་ཕྱིར་སངས་རྒྱས་ང་། །
ཞེས་སོ། ། དེ་དག་གིས་ནི་སྔ་མ་ཐམས་ཅད་ཀྱི་དོན་གསུངས་སོ་པ་སྟེ་བསྟོད་པ་ལས། ཁྱོད་ནི་མྱ་ངན་འདས་བརྙེས་ལ། ། གང་དུ་ཡང་ནི་གཤེགས་མ་མཆིས། ། ཞེས་དང་། ཀྱཻ་རྡོ་རྗེ་ལས། རྨོངས་ཕྱིར་འཁོར་བའི་གཟུགས་ཅན་ཉིད། ། རྨོངས་མེད་འཁོར་བ་དག་པས་ནི། ། འཁོར་ན་མྱ་ངན་འདས་པར་འགྱུར། ། བྱང་ཆུབ་སེམས་ནི་མྱ་ངན་འདས། །
ཞེས་དང་། ཌ་ཀ་ལས། གསང་བ་མཆོག་གིས་དགེས་པ་ན། ། གང་དེ་ཐམས་ཅད་བདག་ཉིད་གནས། ། ཀུན་ཏུ་འགྲོ་བ་མི་ཤིགས་པ། ། འདི་ནི་ཐམས་ཅད་མཁྱེན་པས་བསྒྲགས། ། ཞེས་དང་། ཡེ་ཤེས་ལུས་དང་སྐྱོན་མེད་པ། ། ཆོས་རྣམས་ཀུན་གྱི་རང་བཞིན་ཤེས། ། འབའ་ཞིག་མྱ་ངན་འདས་སྤྱོད་ཡུལ། །
ཞེས་སོགས་ཀྱི་དོན་གཏན་ལ་ཕབ་པ་ཡིན་ནོ། ། སྤྱི་དོན་གསུམ་པ་ལ་ཐབས་དངོས་དང་། ཡེ་ཤེས་སྐྱེ་ཚུལ་གཉིས་ལས། དང་པོ་ལ་གསུམ་དུ་མཛད་ན་ཡང་གཅིག་ཏུ་སྦྲེལ་ཏེ་དེ་ལྟར་རྡོ་རྗེ་ལུས་ཀྱི་གནས་ལུགས་ལ་ཆོས་ཐམས་ཅད་གཏན་ལ་ཕབ་སྟེ་རྒྱུད་རིམ་གྱི་སྒྲོ་འདོགས་ཆོད་པའི་གང་ཟག་དེའི་ཤེས་རབ་སྟེ་ནང་གི་བཙུན་མོ་སེམས་ཀྱི་བག་ཆགས་རགས་པའི་རྣམ་པར་ལྷན་ཅིག་སྐྱེས་ཏེ་ལྟེ་བའི་དབུས་དེར་ཕྱིན་ཏེ་གྲུབ་ནས་གནས་ལ་ཨཾ་གི་གཟུགས་ཅན་མ་ཞེས་པའམ། ཡང་ན་ཤེས་རབ་ཨཾ་གི་གཟུགས་ཅན་དེ་ལས་ལྷན་ཅིག་སྐྱེས་པའི་ཡེ་ཤེས་ལྟ་བུ་འབྱུང་ཞེས་རུང་སྟེ་སྔ་མ་ཉིད་དོ། ། སྔགས་ཀྱི་རང་བཞིན་དེ་ལས་ཀྱིས་གྲུབ་པ་འོག་སྒོའི་རླུང་གིས་བསྐུལ་བ་ཡིས་ལྟེ་བར་མེ་འབར་བ་བདག་མེད་མའམ་ཐིག་ལེར་བརྗོད་ལ་དེས་དཔྱིད་ལ་སོགས་པ་བཞུ་བཏུལ་བྱས་ཏེ་རྒྱུད་ལས་བྱུང་ཞིང་བདེ་བ་ལ་རོལ་པའི་ལྷ་དེའི་རྣལ་འབྱོར་གསལ་སྟོང་ཟུང་འབྲེལ་དུ་མངོན་དུ་བྱེད་པའི་དུས་སུ་མེ་སྐྲའི་རྩེ་མོ་བརྒྱ་སྟོང་གི་ཚད་དུ་ཕྲ་བ་གློག་གི་ཟེར་མ་ལྟ་བུར་ཚ་ཞིང་འོད་གསལ་བ་བ་སྤུ་ལྟེ་བ་ཁུང་བུ་རོ་མའི་བུ་ག་ནས་སོང་སྟེ། སྙིང་ཀའི་འཁོར་ལོ་བསྲེགས་ནས་ལོངས་སྤྱོད་འཁོར་ལོར་སོང་སྟེ་དེ་ནས་མཛོད་སྤུ་གནད་ཀྱི་སྒོ་ཕྱེ་ནས་སྣའི་བུ་ག་གཡས་པ་ནས་ཕྱོགས་བཅུ་ཐམས་ཅད་དུ་རྣམ་པར་ཕྱུང་ནས་ཕྱི་རོལ་ཀུན་ཏུ་ལྷ་འདོད་ཆགས་དང་ང་རྒྱལ། ལྷ་མ་ཡིན་ཕྲག་དོག་དང་ཞེ་སྡང་ལ་སོགས་པའི་རྟོག་པ་བསྡིགས་ཏེ་བཅོམ་ནས། ངེས་པར་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཤངས་ཀྱི་བུ་ག་གཡོན་པ་ནས་ཞུགས་ནས་སྤྱི་གཙུག་ལ་སོགས་པའི་འཁོར་ལོ་ཀུན་བསྲེགས་ཏེ་ཡང་ལྷ་དང་ལྷ་མ་ཡིན་ལ་སོགས་པ་བདུད་རྩི་ལྔ་ཤིན་ཏུ་སྦྱངས་པ་གཉིས་སུ་བསྡུས་ཏེ་སྔར་གསུངས་སངས་རྒྱས་དང་བྱང་སེམས་ཀྱི་ཤངས་བུག་གཡས་པ་ནས་བྱོན་བདག་གི་གཡོན་པ་ནས་ཡང་སྤྱི་གཙུག་ཏུ་གཞུག ཅེས་སྦྲེལ་བ་སྔགས་རིམ་མོ། །
སངས་རྒྱས་རྣམས་ཀྱི་འཁོར་ལོ་བསྲེགས་པའི་དྭངས་མ་དང་བདག་ཉིད་ཀྱི་བདེ་ཆེན་ན་གཞིར་གནས་དང་བཅས་པ་རྐྱང་མ་ནས་རིམ་པ་ལྟར་ལྟེ་བའི་བར་དུ་ཡས་འབབ་ཀྱི་དགའ་བ་བསྐྱེད་པར་བྱ་སྟེ་ཡེ་ཤེས་ཀྱིའོ། ། ལྟེ་བའི་དཀྱིལ་འཁོར་དུ་འབར་འཛག་དབུ་མར་ཐིམ་པས་བསྒོམས་པའི་ཕྱི་ནས་སྔ་མ་ཤིན་ཏུ་རྣམ་དག་ཅེས་པ་བཞིན་དུ་གོང་མ་གསུམ་གྱི་རྟོག་པ་ནུབ་པའི་བདེ་བ་དམ་པ་རང་བྱུང་གི་ཡེ་ཤེས་སྐྱེས་པ་འབྲས་བུ་གསང་རིམ་མོ། ། སངས་རྒྱས་རང་བྱུང་གི་ཕུང་པོའི་དྭངས་མ་ལས་དེ་ཉིད་ཀྱི་རྟོག་པ་བསྲེགས་པའི་དགའ་བ་སྐྱེ་ཞེས་ཀྱང་སྦྱར་དུ་རུང་སྟེ། གཞུང་གོང་མའི་སྟོབས་ཀྱིས་སྔ་མ་ཉིད་ཡིན་ནོ། ། དེ་དག་གིས་ནི་གསང་བ་གསུམ་དང་བདེ་མཆོག་གསུམ་ལ་སོགས་པ་རྗོད་བྱེད་དུ་མར་སྣང་ཡང་བརྗོད་བྱ་རིམ་པ་བཞིར་འདུ་ལ་དེའང་རང་གི་ལུས་ངག་ཡིད་གསུམ་ལ་ཚང་བས་ན། བདེ་བར་གཤེགས་པའི་གསུང་རབ་ཐམས་ཅད་ཀྱང་དེ་གཏན་ལ་དབབ་པའི་ཆེད་དུའོ་ཞེས་འདིར་བསྡུས་ཏེ་གསུངས་པ་དེ་ལྟར་རྟོགས་ན་ལམ་ཐམས་ཅད་ཐེག་པ་གཅིག་ཏུ་འགྲུབ་ཅིང་འཁོར་འདས་དབྱེར་མེད་དོ་ཞེས་བྱ་བ་འདི་ཤེས་ནས་གཞན་ལ་རེ་ཞིང་གཞན་དུ་དོོགས་པའི་ཡིད་གཉིས་དང་བྲལ་ནས་བདག་ཉིད་བརྩོན་འགྲུས་རྩོམ་པར་འགྱུར་བ་དང་། དེ་ལྟར་འདོམས་པ་པོ་དག་ལ་ཡང་། རིགས་ཀྱི་བུ་དཔེར་ན་སངས་རྒྱས་བཅོམ་ལྡན་འདས། ཕྱོགས་ན་བཞུགས་པའི་བར་དེ་དག་གི སངས་རྒྱས་བཅོམ་ལྡན་འདས་རྣམས་ཀྱི་སྐུ་དང་གསུང་དང་ཐུགས་ཀྱི་བསོད་ནམས་ཀྱི་ཕུང་པོ་བས་ནི།
སློབ་དཔོན་དེའི་བ་སྤུའི་ཁུང་བུ་གཅིག་གི་བསོད་ནམས་ཀྱི་ཕུང་པོ་ཆེས་ཁྱད་པར་འཕགས་སོ། ། ཞེས་གསུངས་པ་དང་ངེས་པ་དེ་ལྟར་ཤེས་ནས། དེས། རི་དབང་རྩེ་ནས་འགའ་ཞིག་ལྷུང་གྱུར་ན། ། ལྷུང་བར་མི་འགྱུར་སྙམ་ཡང་ལྷུང་བར་འགྱུར། ། བླ་མའི་དྲིན་གྱིས་ཕན་པའི་ལུང་ཐོབ་ན། ། གྲོལ་བར་མི་འགྱུར་སྙམ་ཡང་གྲོལ་བར་འགྱུར། ། ཞེས་དང་། རྣམ་པར་མི་རྟོག་བདག་ཉིད་ཆེ། ། སྲིད་པའི་འཆིང་ལས་གྲོལ་བར་འགྱུར། །
ཞེས་པར་འགྱུར་ལ། གཞན་དུ་ན། ཆོས་ཀྱི་ཕུང་པོ་བརྒྱད་ཁྲི་དང་། ། བཞི་སྟོང་གི་ནི་ཆོ་ག་ཡིས། ། ལུས་ཀྱི་དེ་ཉིད་མི་ཤེས་པས། ། དེ་དག་ཐམས་ཅད་འབྲས་བུ་མེད། ། ཅེས་འཆད་པས། བླ་མ་ལ་བརྙས་སྒྱུ་ཅན་དད་པ་མེད། ། སྔགས་ཀྱིས་རློམ་ཤིང་གླེགས་བམ་མཐོང་བས་ཁེངས། ། དད་པ་མེད་ཅིང་དབང་སྐུར་དམན་པ་ལ། །
གཏམ་གྱི་རིམ་པ་འདི་ཡང་དེ་ལ་བརྗོད་མི་བྱ། ། ཞེས་པ་དང་། གླང་པོ་མངོན་དུ་རྙེད་གྱུར་ནས། ། གླང་པོའི་རྗེས་ནི་ཚོལ་བྱེད་ལྟར། ། སྔགས་ལུས་རང་ཉིད་མངོན་གྱུར་ནས། ། གཞན་དག་ཇི་ག་ཚོལ་བྱེད་དམ། ། ཞེས་པར་འགྱུར་བས། ཁྱོད་མོས་པར་བྱ། ཁྱོད་ཀྱིས་ཁོང་དུ་ཆུད་པར་བྱ་ཞེས་གསུངས་པ་ལྟར། ཡང་དག་པའི་དགེ་བའི་བཤེས་གཉེན་བསྟེན་ཏེ་དེ་དང་ནང་རྟེན་འབྲེལ་ཟབ་མོ་ལ་མོས་ཤིང་རྟོགས་པར་བྱའོ། །
དཔྱིད་ཀྱི་ཐིག་ལེ་བརྗོད་བྱའི་གཙོ་བོ་ལས་བཏགས་པ་སྟེ་བརྟག་པ་དྲུག་པའི་བཤད་པའོ། ། དེ་ལྟར་གཙོ་བོར་མཆོག་བསྒྲུབ་པའི་གཞུང་བསྟན་ནས། དེའི་ཡང་ཡན་ལག་ཏུ་འགྱུར་ལ་གཙོ་བོར་ཐུན་མོང་གི་འབྲས་བུ་བསྒྲུབ་པ་བརྟག་པ་བདུན་པ་དང་། བརྒྱད་པ་གཉིས་ལས། དང་པོ་འདིའི་བརྗོད་བྱ་བརྡའི་སྐད་དང་ལྟ་སྟངས་དྲོད་ཐོབ་པའི་བྱ་བ་མ་སྦྱར་ན་སྦས་པ་དང་། བརྡའ་ལས་དང་པོ་པའི་བྱ་བ་ལྟ་སྟངས་ལས་བཞིའི་ཁོངས་སུ་བསྡུས་ན་རབ་བྱེད་བཞི་ཀ་སྐྱེད་པའི་རིམ་པའི་ཡན་ལག་སྤྱི་འབའ་ཞིག རྗོད་བྱེད་ངག་ཐོག་མ་ལ་བསྡུས་པའི་དོན་དང་འོག་མ་རྣམས་ཡན་ལག་གཙོ་བོ་ཡི་གེ་དང་མན་ངག་ཅི་རིགས་དང་བཅས་པའི་གསུམ་ཀས་འཆད་དོ། ། མངོན་རྟོགས་དང་རྩ་རྒྱུད་སོ་སོའི་སྟེང་དུ་བཤད་པར་བྱ་བ་ལས། རབ་བྱེད་དང་པོ་སྤྱོད་པ་ཞར་བྱུང་། དུས་རྒྱུན་དང་ཁྱད་པར་གྱི་བཟའ་བའི་དམ་ཚིག་གཉིས་ཀ་དང་།
དམན་པ་ལ་མོས་པའི་གང་ཟག་རྗེས་སུ་གཟུང་བ་ལས་ཀྱི་ཚོགས་གཙོ་བོ་ཡིན་ལ་དེ་ལ་གང་གིས་བསྒྲུབ་པ་དང་གང་བསྒྲུབ་པ་གཉིས་ལ་གསུམ་གསུམ་དུ་བྱས་པ་གཞན་དུ་གསལ་བར་མཛད་པ་ལྟར་ཤེས་པར་བྱ་ལ། གཞུང་འདིར་ལྷའི་རྣལ་འབྱོར་ཞར་བྱུང་། རྫས་སྦྱོར་གྱིས་དམན་པ་བསྒྲུབ་པ་གཙོ་བོ་ཡིན་ཞིང་། མི་སྣང་བ་དང་བཅུད་ཀྱིས་ལེན་དང་ནམ་མཁའ་ལ་འགྲོ་བ་སོགས་པ་འབྲིང་གི་བསྒྲུབ་པར་ཡང་འགྱུར་རོ། ། རྩ་རྒྱུད་ངག་དང་པོ་ཀྱཻ་རྡོ་རྗེའི་གསུམ་པ་དང་མཐུན་པས་ངེས་པ་སྐྱེད་པ། འོག་མ་གསུམ་ནི་བརྟག་པ་བཞི་པར་བསྟན་པ་བཞིན་ནོ། ། ལྟ་སྟངས་ཀྱཻ་རྡོ་རྗེའི་དང་པོའི་བཅུ་གཅིག་པར་བཞི་ཆ་མཐུན་བཞི་ཁ་སྐོང་བས་དང་། རྒྱུད་གཞན་དུ་ཐམས་ཅད་ཁ་སྐོང་བས་རྡོ་རྗེ་མཁའ་འགྲོར་གསལ་བ་འདིར་བསྡུས་གསུངས་ལ། གཞུང་ལ་ནི་བཅུ་གསུམ་པའི་ཅུང་ཟད་མ་ཡིན་པ་རྣམས་རྫས་དང་སྔགས་ལ་བརྟེན་པའི་ལས་ཚོགས་སུ་སྣང་བས་ཁོ་བོས་མ་རྟོགས་སོ། ། གཞུང་ལ་བདུན་དུའམ།
ཡང་ན་ངག་གི་བྱ་བ་གཙོ་བོ་ལ་ཞུས་པ་ངག་གི་ཞེས་དང་། མཉན་པར་གདམས་པ་དགོངས་པའི་ཞེས་དང་། དོན་དངོས་ལ་བཟའ་བའི་དམ་ཚིག་གཙོ་བོ་མ་ད་ན་ཞེས་སོགས་དང་། མཁའ་འགྲོ་མ་དྲུག་གི་ལུས་ངག་གཉིས་ཀའི་མུ་ཁི་ཞེས་སོགས་དང་། གནས་སྐབས་གང་ཡང་རུང་བར་ཡི་གེ་རེ་རེ་བ་ཌ་ཞེས་བྱ་བ་ལ་སོགས་པ་རྩ་རྒྱུད་དང་། ཨ་བྷི་ད་ན་ལས་ལེགས་འོངས་ཀྱི་རྗེས་ལ་མི་ཞེས་བྱ་བ་ཉ་ཡིན་ཞེས་སོགས་བཅོ་ལྔ་འདིར་བསྡུས་པ་དང་། ཡི་གེ་འདུས་པ་ལ་ཞུས་པ་ལན་གཉིས་རྡོ་རྗེ་སྙིང་པོས་ཞེས་སོ། ། སེམས་དང་ལུས་ཀྱི་བྱ་བ་གཙོ་བོ་ལྟ་སྟངས་ལ་མཉམ་པར་ཞེས་པས་སེམས་གཙོ་བོ་ལྟ་སྟངས་ལ་ཞེས་སོགས་ཀྱིས་ལུས་ཀྱི་བྱ་བ་བསྟན་ཏེ། གང་ཟག་བསྐྱེད་པའི་རིམ་པའི་དམིགས་པ་མཐར་ཕྱིན་པས། ལས་སུ་བྱ་བ་བརྒྱད་པོ་འདིས་མཚོན་ནས་གནས་སྐབས་དང་སྦྱར་བ་དུ་མས།
དགོས་པ་རང་གི་རྟོགས་པ་བརྟན་ཞིང་གཞན་མ་དུལ་བ་དུལ་བ་དང་། དུལ་བ་ཕྱིར་ཞིང་ཆེས་དད་པར་བྱེད་པ་སྟེ་ཐུན་མོང་བས། བརྟན་རྣམས་རྟག་ཏུ་འཛུམ་པར་བྱེད། ། གསོང་པོ་རྟག་ཏུ་སྨྲ་བར་བྱེད། ། སེམས་ཅན་འདུན་པར་བྱ་བའི་ཕྱིར། ། དམ་ཆོས་སྣོད་དུ་བྱ་བའི་ཕྱིར། ། ཞེས་བྱམས་པས་གསུངས་པ་དང་མཐུན་མོད་ཀྱི་འདིར་འཛུམ་པ་ལ་སོགས་པས་མི་འཇུག་པ་མ་རུངས་པ་དག་གི་ཆེད་དུ་སྟེ་དགྲ་ནག་ལས་གསུངས་པ་ལྟ་བུའོ། ། ངག་གི་ཐ་སྙད་ཅེས་པ་ནི་དམིགས་པ་བརྟན་ན་མངོན་སུམ་དུ་གྲུབ་ཅེས་པའོ། ། འཇིག་རྟེན་འདས་པ་འགྲུབ་ཅེས་པ་ནི་འཇིག་རྟེན་པའི་ལམ་དུ་རྣམ་ཤེས་དང་ཡེ་ཤེས་ཆ་མི་མཉམ་པ་རང་གི་ཏིང་ངེ་འཛིན་བརྟན་གཞན་དོན་ལ་དེ་ལྟར་སྦྱར་ན་ཆ་མཉམ་པའི་དངོས་གྲུབ་འགྲུབ་པའོ་ཞེས་པའོ། ། གཙོ་ཕྱི་རོལ་གྱི་རྫས་ལ་བརྟེན་པ་རྣམས་ཀྱི་རྩ་རྒྱུད་སྤྱིར་རྒྱུད་ཐམས་ཅད་དུ་དམན་པ་ལ་མོས་པ་རྗེས་སུ་གཟུང་བ་དང་།
བསྟན་པ་ལ་ཞེ་སྡང་བ་དབང་དུ་བྱ་བ་དང་གདུག་པ་ཅན་ཁ་ཅིག་ཚར་གཅད་པ་དང་བདག་ཉིད་དང་བསྟན་པ་ལ་ཞུགས་ཏེ་ཚུལ་བཞིན་དུ་བསྒྲུབ་པ་འགའ་ཞིག་བདེ་བར་འཚོ་ཞིང་ཚེ་དང་ལུས་གནས་པར་བྱ་བའི་ཆོ་ག་བསྡུས་ཤིང་ཁ་སྐོང་པ་གསལ་བར་བྱེད་པ་ཡིན་ལ། ཁྱད་པར་དུ་རྣལ་འབྱོར་དང་རྫས་ཀྱི་བསྲུང་པ་མཉམ་སྦྱོར་དུ་ལས་དུ་མ་ལ་སྦྱར་བ་འདིར་བསྲུང་བ་ཙམ་དུ་བསྡུས་པ་དང་། རྡོ་རྗེ་མཁའ་འགྲོ་བཞི་བཅུ་པར། སྤྱན་མའི་སྔགས་ཀྱིས་གཟུགས་པར་བྱ། ། མཱ་མ་ཀི་ཡི་སྔགས་ཀྱིས་བཅུ། ། སྒྲོལ་མའི་སྔགས་ཀྱིས་འཕེལ་བར་བྱེད། ། དེ་བཞིན་གོས་དཀར་མོ་ཡིས་བསྲུང་། ། ཞེས་འབྱུང་བ་བཞིའི་སྔགས་ཀྱིས་ལས་དུ་མ་འགྲུབ་པར་གསུངས་པ་འདིར་བསྲུང་བ་དང་གཟུགས་སྒྱུར་བ་ཙམ་དུ་བསྡུས་པ་དང་། གཞན་དེ་ཉིད་ཀྱི་ལེའུ་གསུམ་པ་བཞི་པ་ལྔ་པ་དྲུག་པ་བཅུ་གཅིག་པ་བཅུ་བདུན་པ་སོ་བརྒྱད་པ་སོ་དགུ་པ་བཞི་བཅུ་པ་ཞེ་དགུ་པ་རྣམས་ཀྱི་དོན་བསྡུས་པ་དང་། གསང་བ་འདུས་པའི་བཅོ་ལྔ་པ་བཅུ་དྲུག་པ་དང་འཇིགས་བྱེད་ཀྱི་གཉིས་པ་དང་རྡོ་རྗེ་གུར་བཅུ་བཞི་པ་རྣམས་སུ་འགའ་ཞིག་ཚུལ་མི་འདྲ་ཞིང་གསལ་བར་བྱེད་ལ།
ཁྱད་པར་དུ་བཅུད་ལེན་མཁའ་འགྲོའི་བཅུ་བདུན་པ་ཞེ་གཉིས་པ་ཞེ་ལྔ་པ་ཞེ་དགུ་པ་ལྔ་བཅུ་པའི་དོན་བསྡུས་ཤིང་གུར་ལྔ་པར་གསལ་བར་བྱེད་པ་དང་། མིག་སྨན་འདུས་པའི་བཅོ་ལྔ་པར་དུད་པ་ཙམ་ལ་སྔགས་རྐྱང་པས་བསྒྲུབ་པར་གསུངས་པ་འདིས་འུག་པའི་མགོ་བོ་ལ་སོགས་པའི་རྫས་དང་སྣོད་ཁ་སྐང་ཞིང་བསྒྲུབ་པ་ཚུལ་མི་འདྲ་བ་དང་། འབྲས་བུ་ནི་དེར་རབ་མི་སྣང་བ། འབྲིང་ས་འོག་གི་གཏེར་མཐོང་བ། ཐ་མ་བལྟས་པས་དབང་དུ་བྱ་བར་གསུངས་པ་ལ་ལྟོས་ཏེ་འདིར་མ་སྨོས་སོ། ། ལག་ཏུ་བླང་པ་ནི་ཐམས་ཅད་ཀྱི་སྔོན་དུ་བསྙེན་པ་སོང་བས་ཐུན་མོང་གི་བསྲུང་བ་དཔལ་ལྡན་ཞེས་པ་རྐང་པ་གཉིས་དང་འོག་དཔལ་ལྡན་ཞེས་དྲུག་སྦྱར་བས་བསྙེན་པ་གང་སོང་བའི་ལྷའི་རྣལ་འབྱོར་དང་འདིར་ནི་ཞེས་པའི་མར་ཁུ་ཟོས་ཤིང་བྱུག་པ་ནི་ཐམས་ཅད་ཀྱི་བསྲུང་བ་ཡིན་ལ། དེ་དང་ལྡན་པས་འོག་ནས་འབྱུང་བ་རྣམས་བསྒྲུབས་ན་སངས་རྒྱས་ཀྱི་དངོས་གྲུབ་ཀྱི་མཐུན་རྐྱེན་དང་གནས་སྐབས་ཀྱི་འབྲས་བུ་སྦྱིན་པའོ། ། སོ་སོ་བ་རྣམས་ལ་མིག་སྨན་ལྟ་བུ་དམིགས་ཀྱིས་བསལ་བ་དེ་ཉིད་དང་། གཞན་ལ་རྫས་ཟ་མ་ཏོག་ལ་སོགས་པར་བཅུག་ནས་རྡུལ་ཚོན་ནམ་ཚོམ་བུའི་དཀྱིལ་འཁོར་གྱི་དབུས་སུ་བཞག་ལ་བདག་གི་རྣལ་འབྱོར་དང་ལྡན་པས་ཡན་ལག་བཞི་རྫོགས་སུ་བསྐྱེད་ལ། སྒྲའམ་འོད་དང་དྲི་ཞིམ་པོ་ལ་སོགས་པ་བྱུང་གི་བར་དུ་བསྒྲུབས་ཏེ་ལས་ལ་སྦྱར་རོ། །
དེའང་རྫས་བསྡུ་བ་ནས་ཇི་སྲིད་མ་གྲུབ་ཀྱི་བར་བསྲུང་བ་དང་ལྡན་པས་བྱ་སྟེ། རྡོ་རྗེ་མཁའ་འགྲོ་ལས། ཇི་སྲིད་ཆེན་པོར་གྱུར་པ་དང་། ། དེ་ཡི་འབྲས་བུ་སྨིན་གྱི་བར། ། དེ་སྲིད་དུ་ནི་བསྲུང་པར་བྱ། ། ཞེས་དང་། བགེགས་ཀུན་ཞི་བར་བྱ་ཆེད་དུ། ། སངས་རྒྱས་གཏན་ལ་དབབ་པར་གསུངས། ། ཞེས་དང་། འདུས་པ་ལས།
མིག་སྨན་འཁོར་ལོའི་སྔགས། ཨོཾ་ཧུ་ལུ་ཧུ་ལུ། ཏིཥྛ་ཏིཥྛ། བྷནྡྷ་བྷནྡྷ། ཧ་ན་ཧ་ན། ད་ཧ་ད་ཧ། ཨ་གྲི་ཏེ་ཧཱུྃ་ཕཊ྄་ཞེས་ཟློས་པས་བསྲུང་བར་གསུངས་སོ། ། རྣམ་གྲངས་བསྡུ་བ་རྣམ་ཤེས་དང་ཡེ་ཤེས་ཀྱི་ལས་ཉེར་བཞི་པ་ལས་ཕྱེ་བའི་སུམ་ཅུ་སོ་བཞི། དབང་དུ་བྱ་བ་བཅུ་དྲུག མི་སྣང་བ་ལ་བཅུ།
མིག་སྨན་གཅིག བཅུད་ཀྱི་ཡེ་ཤེས་ལ་ལོངས་སྤྱོད་ཀྱི་གཅིག ཚེ་རིང་བ་དང་ལུས་རྒྱས་པའི་ལ་ནང་གི་རྫས་བསྟེན་པ་དེ་ཉིད་ཀྱི་རྫས་དང་བཅས་པ་སྲང་འབྲུ་མར་ལ་གསུམ་བཅུད་ལེན་ཕྲ་མོ་ལྔ་སྟེ་བཅུའོ། ། ཚིག་གི་དོན་ནི་རྗེ་བླ་མས་རྒྱུད་དང་བསྟན་བཅོས་དུ་མ་ལས་བཏུས་ཏེ་མཆན་དུ་བཏབ་པ་བཞིན་ཤེས་པར་བྱ། བཅུད་ལེན་བསྟེན་པའི་ལྷའི་རྣལ་འབྱོར་མཁའ་འགྲོ་ལས། སོ་ཀ་རྟ་ཡི་མཆོག་ཉིད་དེ། ། དེ་བཞིན་དབྱར་ནི་ཧེ་རུ་ཀ ། དགུན་སྟོད་པད་མས་སྒེག་པ་འོ། ། དགུན་སྨད་རྡོ་རྗེ་ཉི་མ་འོ། ། དཔྱིད་ནི་རྣམ་པར་སྣང་མཛད་དོ། །
ཞེས་གསུངས་སོ། ། དགོས་པ་རྣལ་འབྱོར་པས་ལོ་བརྒྱ་ཕྲག་སྟོང་ལ་སོགས་པར་གནས། ཞེས་དང་། བཀྲེས་པ་དང་སྐོམ་པ་ལས་གྲོལ། ཞེས་པས་འཚོ་བ་གཞན་ལ་རག་མ་ལས་པས་ལུས་བརྟས་ཤིང་ཚེ་བསྲིངས་ལ་རིམ་པ་གཉིས་བསྒོམ་པར་བྱ། དེ་དང་མི་ལྡན་པའི་ཉེས་པ་དུས་ཀྱི་འཆིང་བ་སྟེ་ནམ་འཆི་མི་རིག་པའི་གང་ཟག་གིས་ཚེ་འདིར་སངས་རྒྱས་འགྲུབ་པར་འདོད་ན་ཐོབ་མི་འགྱུར་ཏེ། རྡོ་རྗེ་ཕྲེང་བ་ལས། གང་ཕྱིར་སེམས་ཅན་ཚེ་ཐུང་བས། ། དངོས་གྲུབ་ཐོབ་པ་གང་ཡང་མེད། ། དེ་ཕྱིར་འབད་པ་ཐམས་ཅད་ཀྱིས། །
འཆི་བ་མེད་པར་བསྒྲུབ་པར་བྱ། ། ཞེས་སོ། ། དེ་གང་ཟག་རབ་ཀྱི་ལམ་གྱི་ཡན་ལག་ཡིན་ནོ། ། བདུན་པའི་དང་པོ་བཤད་པའོ།། ༈ །།གཉིས་པ་སྦྱིན་སྲེག་གི་མངོན་པར་རྟོགས་གསུམ་ལས་བཅོ་བརྒྱད་ལ་སོགས་པར་ཕྱེ་པ་གཞན་དུ་མཛད་པ་ལྟར་འདིར་ཡང་བསྙད་དོ། ། རྩ་རྒྱུད་ཀྱཻ་རྡོ་རྗེའི་ཕྱི་མའི་གཉིས་པར་ཐབས་ཆ་མཐུན་ཞིང་གཞན་ཕལ་ཆེ་བ་གསལ་བར་བྱེད་ལ་བསྙེན་པ་དང་། ས་ཆོག་དང་ལས་དུ་མའི་བསྲེག་རྫས་དང་དགོས་པ་ལ་སོགས་པ་ཁ་སྐོང་བས་དང་། གུར་ལེའུ་བརྒྱད་པ་བཅུ་བཞི་པར་སྦྱིན་སྲེག་དངོས་དང་། བཅུ་གཅིག་པ་ལས་བཞིའི་ཆིངས་གསུངས་པ་ལས་བསྒྲུབ་པ་གསལ་བར་བཤད་པས་དང་། རྡོ་རྗེ་མཁའ་འགྲོའི་བཅུ་གསུམ་པ་ཞེ་བརྒྱད་པ་ལས་རྒྱས་པར་བཤད་པ་ཕལ་ཆེར་ཆ་མཐུན་ཞིང་འགའ་ཞིག་དོན་བསྡུས་པས་དང་།
ཞེ་བཞི་པར་ནང་གི་དང་ཐུན་མོང་དུ་ཅུང་ཟད་བཤད་པ་གསལ་བར་བྱེད་པ་དང་། དགྲ་ནག་བརྒྱད་པར་བཅུ་བཞི་པ་དང་ཅུང་ཟད་ཆ་མཐུན་ལ། བསྲེག་རྫས་ཕལ་ཆེར་གཞན་གདན་དང་པོ་དང་མཐུན། ལས་བཞི་བསྒྲུབ་ཚུལ་དང་དམ་ཚིག་ཆེན་པོ་ཆང་གིས་ཞེས་སོགས་མན་ཆད་རྡོ་རྗེ་འཇིགས་བྱེད་རྟོག་པ་དྲུག་པ་དང་ཡང་མཐུན་པས་བཤད་པའོ། ། གཞུང་ལ་ཞུས་པ། མཉན་པར་གདམས་པ། དོན་དངོས་གསུམ་ལས། དང་པོ་བཅོམ་ལྡན་ཞེས་པའོ། ། གཉིས་པ་སྦྱིན་སྲེག་ཅེས་པའོ། ། གསུམ་པ་ལ་ལྔ་ལས།
དང་པོ་བསྙེན་པ་ནི། དང་པོར་འབུམ་བཟླས་ཏེ་བཞིའམ་བརྒྱད་འགྱུར་དུ་བཟླས་ལ་དེའི་བཅུ་ཆ་ཞི་བའི་སྦྱིན་སྲེག་བྱས་ཏེ་ཕྱི་ནས་ལས་ཐ་དད་བསམ་ཞེས་པའོ། ། གཉིས་པ་ས་བྱིན་རླབས་གཡས་བསྐྱངས་ཞེས་ཏེ་ཕྱི་ནས་འཆད་དོ། ། གསུམ་པ་གྲོགས་ཀྱང་ནི་ཕྱི་ནས་ཞེས་སོ། ། བཞི་པ་ཆོ་ག་ནི། ཞི་བར་ཞེས་ཐབ་དང་། ཕྱོགས་ཀྱི་ཞེས་པ་ཁ་ལྟ་ཕྱོགས་དང་། དེ་ནས་ཞེས་བསྲེག་རྫས་སོ། ། ལས་ཐ་དད་ཀྱི་དུས་དགྲ་ནག་བརྒྱད་པ་ལས། ཚེས་གཅིག་ལ་ནི་ཞི་བའི་བྱ། །
ཟླ་བ་ཉ་ལ་རྒྱས་པ་ཡི། ། བཅུ་བཞི་ལ་ནི་མངོན་སྤྱོད་དོ། ། དབང་གི་ལས་ནི་ཚེས་བརྒྱད་ལའོ། ། ཞེས་སོ། ། ཐུན་མོང་གི་དུས་ལས་རྣམས་ཞེས་ཏེ་བསྙེན་པ་བསྒྲུབ་པ་སྔོན་དུ་སོང་ནས་ལས་སྦྱོར་འགྲུབ་མི་འགྲུབ་ལྐོག་ཏུ་སད་དེ་འགྲུབ་ན་བྱའི་གཞན་དུ་བདག་ཉིད་དང་བསྟན་པ་ལ་སྨོད་པར་འགྱུར་བས་འདི་དང་ཕ་རོལ་ཏུ་བདེ་བ་མི་རྙེད་པས་ཐོག་མར་རྒྱུ་ལ་དབབ་ཅེས་པའོ། ། བདུན་པའི་གཉིས་པ་བཤད་པའོ།། ༈ །།གསུམ་པའི་མངོན་རྟོགས་ལ་སྔགས་དང་ལ་སོགས་དང་འབྲེལ་ལ། རྩ་རྒྱུད་བཏུ་བའི་གཞི་ཉུང་ངུ་དང་མཐུན། དངོས་ལ་རིགས་དང་ཡུམ་བཞིའིི་བཏུས་པའི་དང་པོར་དངོས་དང་བཅུ་བཞི་པར་ཡུམ་གྱི་བཏུ་བ་ཡབ་ཀྱི་དངོས་ཁ་བསྐང་བས་སོ། ། མཁའ་འགྲོ་དང་པོ་དང་བརྒྱད་པ་དང་རྡོ་རྗེ་དབྱིངས་ཀྱི་སྔགས་ཐམས་ཅད་ཁ་སྐོང་བས།
སྒྱུ་དྲའི་ལྔ་པ་སོགས་སུ་ཡུམ་བཞིའི་བཏུ་བ་དང་འཁོར་གྱི་ཐམས་ཅད་ཁ་སྐོང་དོན་ཡོད་གྲུབ་པའི་སྔགས་ཉུང་ངུའི་ལྔ་པ་དང་མཁའ་འགྲོའི་གཉིས་པ་དང་ཆ་མཐུན་ལ་དྲག་པོའི་སྔགས་བདུན་ཀྱཻ་རྡོ་རྗེའི་ཕྱི་མའི་དགུ་པ་དང་མཐུན་པས་སོ། ། གཞུང་ལ་སྔགས་བཏུ་བ་དང་འཁྲུལ་འཁོར་གཉིས་ལས། དང་པོ་ལ་གསུམ་གྱི་དང་པོ་ཞུས་པ། ལྷ་ལགས་ཞེས་པའོ། ། མཉན་པར་གདམས་པ། བཅོམ་ལྡན་ཞེས་པའོ། ། དངོས་ལ་གཉིས་ལས། བཏུ་བའི་གཞི་གྲུ་གསུམ་ཞེས་པ་ལ་གོང་མ་དག་གིས་ཆོས་འབྱུང་གི་ནང་དུ་པད་མ་འདབ་བརྒྱད་ལ་སྡེ་ཚན་བརྒྱད་བཀོད་ཅིང་ལྟེ་བར་ཨ་ལིའོ། ། ཞེས་གསུངས་ལ། གཞན་དུ་འདབ་བརྒྱད་ལ་ཨ་ལི་གཅིག་ཏུ་བྱས་པ་དང་ཀྵ་སྤངས་པའི་སྡེ་ཚན་བདུན་ཏེ་བརྒྱད་བཀོད་པ་ལྟར་ཡིན་པར་བསམ་སྟེ།
ཨ་ལ་སོགས་པ་རབ་དབྱེ་བས། ། ཞེས་པའོ། ། ལྟེ་བར་ཨཾ་ངོ་། ། དངོས་ལ་དང་པོ་དང་གཉིས་པ་སོགས་ནི་ཨ་ལི་དང་པོར་བྱས་པ་དང་། ཀ་ཚན་དང་པོར་བྱས་པ་སྐབས་ཀྱིས་ཅི་རིགས་སུ་ཤེས་པར་བྱའོ། ། རིགས་དང་ཡུམ་བཞིའི་རྣམ་སྣང་གི་སངས་རྒྱས་རྡོ་རྗེ་ཞེས་སྦྲེལ་བ་དེའི་རྣལ་འབྱོར་དང་ལྡན་པས་ཞི་བ་ལ་སོགས་པའོ། ། མཱ་མ་ཀིའི་སྐབས་སུ་རྡོ་རྗེ་མི་བསྐྱོད་པའི་རྣལ་འབྱོར་དང་ལྡན་པས་བསྲུང་བ་དང་དམིགས་ཀྱིས་བཀའ་སྩལ་ཞེས་པས་རིན་འབྱུང་གིའང་འདི་ཉིད་དེ་ཞེས་གསུངས། གོས་དཀར་ཀི་ལྷན་ཅིག་སྙོམས་ཞུགས་ནི་གསུང་གི་རྡོ་རྗེ་འོད་དཔག་མེད་དང་ཞེས་སྦྱར་ལ་དེས་ཆོས་མདོ་སྡེ་ལ་སོགས་པ་རྒྱས་པའི་སྟོབས་ལུས། མཛོད་ལོངས་སྤྱོད་ཅེས་ཁ་ཅིག་འདོད་ལ་ཕྱི་མས་ཐམས་ཅད་ཆོས་ཁོ་ནའོ། ། སྒྲོལ་མའི་སངས་རྒྱས་རིན་པོ་ཆེ་ལྟ་བུ།
རྡོ་རྗེ་དབང་དུ་བྱ་དཀའ་བ། བདེ་ཆེན་རྒྱལ་པོ། སེམས་ཅན་ཁམས་ཕལ་པ་ཞེའོ། ། བརྒྱད་པ་ཞེས་པ་ལ་གོང་མ་དེ་དག་གིས་བརྒྱད་པ་གཉིས་ནི་ཨ་ལི་བཅུ་དྲུག བརྒྱད་པ་ཡང་སོགས་ཏེ་དེའི་བརྒྱད་པ་ཧ་དེ་ལ་ཐིག་ལེ་སྦྱིན་པ་དྲི་མེད་དེས་སྔགས་ཐམས་ཅད་སྤེལ་ལོ། ། དེ་ལྟར་ཨ་ལི་མེད་པའི་སྒོ་བ་ལ་སོགས་པ་ཇི་ལྟར་སྙམ་ན་ལས་ཀྱི་ས་བོན་ཛ་ལ་སོགས་པའོ་བཞེད་དོ། ། གཞུང་ལ་ནི་བརྒྱད་པ་གཉིས་ཨ་ལི་རིང་བ་བརྒྱད་ཀྱི་མཐའ་མ་ཚེག་དྲག་ཅན་དང་། ཡ་ལ་སོགས་པའི་བརྒྱད་པ་ཧའི་བར་དུ་རང་གི་ས་བོན་བཅུག་ལ་དེ་དང་ཧ་གཉིས་ཀ་ལ་ཐུང་བ་བརྒྱད་ཀྱི་བརྒྱད་པ་ཨཾ་གིས་ཡང་དག་པར་བརྒྱན་ཅིང་། གཏི་མུག་གི་རིགས་དང་པོ་དང་མཐར་སྭཱཧཱ་སྦྱར་བས་ཨོཾ་ཨཱཿཧཱུྃ་སྭཱཧཱ་དྲག་མོའི་ཞེས་སོགས་སུ་འགྱུར་ལ། དྲི་མེད་ཐམས་ཅད་ཀྱི་འམ་ཡང་ན་ནང་དུ་དྲི་མེད་ཅེས་ས་བོན་ལ་སྦྱར་བར་གསལ་ལོ། །
ཁ་ཅིག་རཀྵ་བཏུ་བའོ་ཞེས་པ་ནི་ཅི་ཡང་མ་ཡིན་ནོ། ། གཞན་ཤེས་པར་ཟད་དོ། ། འཁྲུལ་འཁོར་གྱི་རྩ་རྒྱུད་སྒྲོལ་མའི་རྒྱ་མཚོའི་རྒྱུད་ཆུང་ངུ་དང་སྒྲོལ་མ་མངོན་པར་འབྱུང་བ་དང་ཆ་མཐུན་ལ། རྩིབས་དྲུག་པས་ལས་དྲུག་བསྒྲུབ་པ་ཁ་སྐོང་བས་ཏེ་དེ་རྣལ་འབྱོར་གྱི་རྒྱུད་དང་ཆ་མཐུན། རྟ་མགྲིན་གྱི་འཁོར་ལོས་སྣང་བར་བྱེད་པ་རྟ་མགྲིན་གྱི་རྟོགས་པ་ཆུང་ངུ་དང་ཆ་མཐུན་ཏེ་སྤྱོད་པའི་རྒྱུད་དོ། ། སྟོབས་པོ་ཆེའི་འཁོར་ལོས་རེངས་པར་བྱ་བ་དེ་ཉིད་ཀྱི་རྟོགས་པར་ཁ་སྐོང་ལ། འོད་ཟེར་ཅན་གྱི་དེ་ཉིད་ཀྱི་རྟོག་པ་དང་མཐུན་ཏེ་དེ་གཉིས་བྱ་བའི་རྒྱུད་དོ། ། དེའི་ལྟར་ན་རྒྱུད་སྡེ་ཐམས་ཅད་ཀྱི་བཤད་རྒྱུད་དུ་འགྱུར་ལ་རྣལ་འབྱོར། ཆེན་པོ་ཁོ་ན་སྤྱིར་བྱས་ན་གསང་བ་འདུས་པ་དང་། རྡོ་རྗེ་གུར་དང་།
གདན་བཞི་པ་དང་། རྡོ་རྗེ་མཁའ་འགྲོ་དང་། རྣམ་སྣང་སྒྱུ་དྲ་ལ་སོགས་པར་དེ་རྣམས་ཀྱི་སྒྲུབ་ཐབས་གསུངས་ཀྱང་འཁོར་ལོ་ལས་བསྒྲུབ་པ་མ་གསུངས་པས་ཁ་བསྐང་བའོ། ། སྐྱེས་བུ་ཕྱོགས་ཀྱི་གོས་ཅན་མཁའ་འགྲོ་བཅུ་གཉིས་པར་ལས་སྣ་ཚོགས་བསྒྲུབ་པར་ཁ་བསྐང་བའམ། ཡང་ན་སྒྲོལ་མ་དང་འོད་ཟེར་ཅན་དུ་ཆ་མཐུན་ཡང་གསུང་ངོ་། ། སུམ་བྷའི་འཁོར་ལོ་ཉུང་ངུའི་སུམ་ཅུ་པ་དང་མཁའ་འགྲོའི་དགུ་པར་ཆ་མཐུན། གོ་ཆའི་སྔགས་དང་སྒྲུབ་ཐབས་ཉུང་ངུ་དྲུག་པ་མཁའ་འགྲོའི་གཉིས་པ་དང་བཅུ་གསུམ་པ་ཀུན་སྤྱོད་བདུན་པ་ཨ་བྷི་ད་ན་སོ་བདུན་པ་རྣམས་སུ་སྔགས་མཐུན་ལ་བསྒྲུབ་དོན་བསྡུས་པའི་ཚུལ་གྱིས་སོ། ། སྒྲོལ་མའི་འཁོར་ལོ་ཕྱི་མ་གཉིས་འདུས་པ་སྒྱུ་དྲ་གདན་བཞི་པ་མཁའ་འགྲོ་རྣམས་སུ་ཁ་སྐོང་ཞེས་གསུངས་ལ། གཞན་ཚོགས་དང་བདག་སྟོབས་པོ་ཆེ་དང་ཕྱོགས་མཐུན་དབང་དུ་བྱ་བ་དང་མཁའ་འགྲོ་ལ་སོགས་པར་ཁ་སྐོང་པར་གསལ། སོ་སོ་འབྲང་མའི་སྔགས་གུར་དང་མཐུན་འཁོར་ལོའི་འདིར་ཁ་སྐོང་བའམ།
བྱ་བའི་རྒྱུད་ཀྱི་རྟོག་པ་ལས་བསྡུས་པར་ཡང་རུང་ངོ་། ། ལག་ཏུ་བླང་བ། བྲི་བའི་གཞི། སྣག་ཚ། སྙུག་གུ བྲི་ཐབས། བསྒྲུབ་ཚུལ་ལྔ་ལས། དང་པོ་གཞུང་ལས་ཅི་རིགས་སུ་གསལ་ལ། ཐུན་མོང་དུ་བསྲུང་བ་གྲོ་ག་ལ་སོགས་པ། སྐྲད་པ་དབང་ཕྱུག་གི་གནས་ཀྱི་རྒྱལ་མཚན་སོགས། ཕྱིར་བཟློག་ལ་སོགས་བསྙོན་རས།
གཞན་རྡོ་ལེབ་དང་ཐོད་པ་དང་གྱོ་མ་དང་ས་ལ་སོགས་པའོ། ། སྣག་ཚ་ཞི་བ་ལ་ཙནྡན་དཀར་པོ། རྒྱས་པ་ལ་དྲི་བཟང་པོ་ལ་སྦྱར་བ། དབང་ལ་ཙནྡན་དམར་པོ་རྒྱ་སྐྱེགས་སོགས། མངོན་སྤྱོད་ལ་ཁྲག་དང་དུག་ལ་སོགས། སྐྱེས་པ་བསྲུང་བ་ལ་གུར་གུམ། བུད་མེད་བསྲུང་བ་གི་ཝང་། གཞན་ཁ་ཏི་ཀ་ལ་སོགས་པ་ཅི་རིགས་སུའོ། ། སྙུག་གུ་གཞུང་ལས་གསུངས་པ་དེ་ཉིད་གཞན་ཅི་བདེ་བའོ། ། ཐབས་ལ་ལྷའི་རྣལ་འབྱོར་རང་རང་གིའམ་བསྙེན་པ་གང་སོང་གིས་ཁ་ལྟ་ཕྱོགས་དང་དུས་ལས་ཀྱི་བྱེ་བྲག་གིས།
དབྱིབས་གཞུང་ལས་གསལ་ཏེ་ཁ་སྦྱར་ལ་སོགས་པའོ། ། རབ་གནས་བདག་གི་རྣལ་འབྱོར་དང་ལྡན་པས་འཁོར་ལོ་གཞི་གཙང་བར་བཞག་ལ་སྭ་བྷ་བ་ལ་སོགས་སྔགས་ཀྱིས་སྟོང་པའི་ངང་ལས་བྲིས་པ་བཞིན་བསྐྱེད། རང་གི་ལྷའམ་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་སྤྱན་དྲངས་གཉིས་སུ་མེད་པར་བསྟིམ་མོ། ། མིང་ལ་བསྒྲུབ་བྱའི་ཤེས་པ་བཀུག་ལ་བསྟིམ། རང་རང་གི་སྔགས་དང་རྟེན་འབྲེལ་གྱི་སྙིང་པོས་མེ་ཏོག་གཏོར་ཞིང་མཆོད་པ་གཏོར་མ་གཏང་ཞིང་གསོལ་བ་གདབ་བོ། ། བསྒྲུབ་ཚུལ་བསྲུང་བ་ལ་གདགས་པས། ཞི་རྒྱས་ལ་མཆོད་པའི་ཚུལ་གྱིས། དབང་ལ་མཆོད་ཅིང་གནན་པས། མངོན་སྤྱོད་ཀྱི་རིགས་རྣམས་ལ་གནན་པ་དང་བཅག་སྟེ་གཏོར་མ་དང་བྱ་རོག་གི་མགུལ་དུ་གདགས་པ་ལ་སོགས་སོ། ། མ་གྲུབ་ན་སྤོགས་ཆོག་ནི་ཀུན་གྱིའོ། །
གཞུང་ལ་ཁ་སྦྱོར་གྱི་འཁྲུལ་འཁོར་སུམ་ཅུ་སོ་ལྔ་ལ་ལས་ཀྱིས་བཞི་བཅུ་ཞེ་གཉིས་སུ་མཛད་ལ་མི་དབང་གིས་སུམ་ཅུ་རྩ་གཉིས་སུ་སྡུད་ཅེས་གྲག་གོ ། གཞུང་ཕལ་ཆེར་རྟོགས་པ་སླ་ལ་རྫ་རྔའི་དབྱིབས་རེ་མིག་བཞི་བཅུ་རྩ་དགུ་པའི་ལས་ཀྱི་རྡོ་རྗེ་རབ་ཏུ་བསྒོམ་ཞེས་པ་གནོད་མཛེས་ཕྱག་གཉིས་པའོ། ། བྱ་བ་ཐམས་ཅད་བྱེད་ཅེས་པ་ནི་ལས་ཆེན་བཅུ་གཉིས་ཏེ་སློབ་དཔོན་དག་གིས། དབང་དང་དགུག་དང་དབྱེ་བ་དང་། ། གསད་དང་བསྐྲད་པ་ལ་སོགས་དང་། ། རྨུགས་དང་རེངས་པར་བྱ་བ་དང་། ། རྨོངས་དང་དེ་བཞིན་ཕུར་བུས་གདབ། ། ཚིག་འཕྲོག་ལྐུགས་པར་འགྱུར་བ་དང་། ། འོན་དང་དེ་བཞིན་ལོང་བ་དང་། ། མ་ནིང་ཉིད་དུ་བྱ་བ་དང་། །
གཟུགས་ནི་ཡོངས་སུ་བརྗེ་བ་སྟེ། ། ལས་ཆེན་བཅུ་གཉིས་འདི་དག་ནི། ། དྲན་པས་འགྲུབ་འགྱུར་གདོན་མི་ཟ། ། ཞེས་པ་སྦྱོར་ལ། བྷ་བ་པས། བཅིང་རྨོངས་ལྐུགས་དང་རེངས་པ་དང་། ། བརླག་དབྱེ་བསྐྲད་དང་གསད་པ་དང་། ། ཞི་རྒྱས་དབང་དང་དགུག་པ་ཡི། ། མཚན་ཉིད་ལས་ནི་བཅུ་གཉིས་བསྒྲུབ། ། ཅེས་བཞེད་དོ། །
གོ་ཆའི་སྔགས་བཏུ་བ་ཡ་ཚན་བརྒྱད་པའི་ས་བོན་ཧ་དེ་ལ་མ་ནིང་བོར་བ་མ་མོ་བཅུ་གཉིས་ཀྱི་ཡི་གེ་བར་མ་རིང་པོ་དྲུག་ཕྱི་བྱས་པས་ཐུང་ངུ་བཅུ་དྲུག་གིས་ཧ་ཧི་ལ་སོགས་པར་འགྱུར་ལ་དེ་དག་ཉུང་ངུ་ལས་ཨོཾ་ན་མཿསྭཱཧཱ། བོའུ་ཥྚ་ཧཱུྃ་ཧཱུྃ་ཕཊ྄། ཡང་དག་ལྡན་ཞེས་པ་དང་སྦྱར་བས། སྙིང་ཀར་ཨོ་ཧ་དང་པོ་རྡོ་རྗེ་སེམས་དཔའ། དེ་བཞིན་དུ་གཉིས་པ་ན་མ་ཧི་རྣམ་སྣང་། གསུམ་པ་སྭཱཧཱ་ཧུ་པདྨ་གར་དབང་། བཞི་པ་བོའུ་ཥྚ་ཧེ་མི་བསྐྱོད་པ། ལྔ་པ་ཧཱུྃ་ཧཱུྃ་ཧོ་རིན་འབྱུང་། དྲུག་པ་ཕཊ྄་ཧཾ་རྟ་མཆོག་སྟེ་བསྲུང་བའི་གོ་ཆའམ་མཚོན་ཆར་བརྗོད། ཅེས་འདིར་སྔགས་ཌ་ཀ་བཅུ་གསུམ་པར་ལྷ་སྨོས་པས་ཕན་ཚུན་གསལ་བར་བྱེད་པ་དང་དེ་ལས་ཡང་ནི་སྙིང་ཀ་ཞེས་སོགས་རྣལ་འབྱོར་མ་དྲུག་བཤད་པའི་རྗེས་སུ།
བདག་ཉིད་ཧེ་རུ་ཀར་བྱས་ནས། ། དེ་ནས་ཧེ་རུ་ཀར་དྲན་བྱ། ། ཡེ་ཤེས་དམ་ཚིག་ཞེས་པར་གསུངས་ལ། ཉུང་ངུ་ལས་རེངས་པ་སུམ་ཅུ་པས་མི་བསྐྱོད་ཅེས་བསྲུང་བ་དང་ཚུལ་མི་འདྲ་བར་རོ། ། རྡོ་རྗེ་ཕག་མོ་ཞེས་པ་རྣལ་འབྱོར་ནི་བདུན་པ་དངོས་དང་མཐུན་པར་དགོངས་པས་དེར་བཤད་པའོ། ། གཞན་ཤེས་པར་ཟད་དོ། ། བདུན་པའི་གསུམ་པ་བཤད་པའོ།། ༈ །།དངོས་ཀྱི་མངོན་རྟོགས་སྦྱིན་སྲེག་དང་བསམ་གཏན་ལ་བརྟེན་པའི་ལས་ཚོགས་གོང་མའི་ཞར་ལ་ས་ཆོག་ཅུང་ཟད་སྨིན་བྱེད་དུའང་འགྱུར་བ་ཡིན་ལ། རྩ་རྒྱུད་སྦྱིན་སྲེག་གོང་དུ་གཉིས་པར་སྦྱར་བ་ཐམས་ཅད་ཀྱང་ཡིན་ལ་ཁྱད་པར་དུ་ས་ཆོག་སྒྱུ་དྲ་གཉིས་པ་དང་མཐུན། མཁའ་འགྲོ་ཞེ་དྲུག་པར་གནས་སྐབས་ཚུལ་མི་འདྲ་ཀྱཻ་རྡོ་རྗེའི་བཅུ་པ་དང་ཕྱི་མའི་གཉིས་པར་ཁ་སྐོང་།
གུར་བཅོ་ལྔ་པར་ཡང་བཀའ་བསྒོ་བ་ལ་སོགས་པ་ཁ་སྐོང་བས་སོ། ། སྦྱིན་སྲེག་ཕལ་ཆེར་སྒྱུ་དྲ་དགུ་པ་དང་མཐུན་ལ་མེ་པྲ་དེར་བསྡུས་ཤིང་། རྡོ་རྗེ་མཁའ་འགྲོ་དང་འདིར་ཆ་མཐུན་མེ་ལྷ་ཚུལ་མི་འདྲ་བ་ཡང་རྣམ་སྣང་མངོན་བྱང་དུ་མེ་ལྷ་བཞི་བཅུ་རྩ་གཉིས་མཆོད་པར་གསུངས་པ་འདིར་པ་པ་ཀའི་མེར་བསྡུས་ཞེས་གསུང་ངོ་། ། གཞན་ཐམས་ཅད་དུ་རབ་བྱེད་གཉིས་པ་དང་བསྡོམས་ནས་ཁ་བསྐང་བར་བྱའོ། ། གཞུང་ལ་ཞུས་པ་དང་། མཉན་པར་གདམས་པ་དང་། དོན་དངོས་གསུམ་ལས། དང་པོ་རབ་གནས་ཞེས་པའོ། ། གཉིས་པ་བཅོམ་ལྡན་ཞེས་པ་སྟེ་རབ་གནས་ཀྱི་ལན་བར་སྐབས་སུ་དཔེ་འཆུགས་སོ་ཞེས་གསུང་ངོ་། ། གསུམ་པ་ས་ཆོག་སྔོན་དུ་འགྲོ་བས་སྦྱིན་སྲེག་དང་།
བསམ་གཏན་གཙོ་བོར་གྱུར་པའི་ལས་བསྒྲུབ་པ་གཉིས་ལས། དང་པོ་ལ་གསུམ་སྟེ། ས་ཆོག་དང་། དཀྱིལ་འཁོར་དང་སྦྱིན་སྲེག་གི་ཕྱིར་རིག་མ་གཞུག་པ་དང་། སྦྱིན་སྲེག་གི་ཆོ་ག་དངོས། དང་པོ་ལའང་གསུམ་གྱི་དང་པོ་ས་གཟུང་བའི་བདག་གི་རྣལ་འབྱོར་རྡོ་རྗེ་སེམས་དཔའ་ཞེས་པ་སྟེ། བསྙེན་པ་སྔོན་དུ་སོང་བ་སྟེ་ལྷའི་རྣལ་འབྱོར་ལ་གནས་པ་ས་སྦྱང་བ་དང་སྦྱིན་སྲེག་དང་དཀྱིལ་འཁོར་བསྒྲུབ་ལ་སོགས་པ་བྱ་ཞེས་པས་རྒྱུད་རྒྱས་པ་དག་དང་། གོང་རབ་བྱེད་གཉིས་པའི་ཡང་དོན་བསྡུས་ཤིང་འོག་ནས་འབྱུང་བ་རྣམས་ཀྱི་མདོར་བསྟན་དུ་གསལ་ལོ། ། སངས་རྒྱས་ལ་གསོལ་བ་གདབ་པ་ཁྲོ་མོ་རྣམ་པར་ཞེས་པ་རང་གི་ཐུགས་ཀ་ཕྱུང་ནས་དེ་ལྟར་གསོལ་ཞིང་སེམས་ཅན་གྱི་དོན་ལ་བསྐུལ་བའོ། ། བདག་བྱིན་གྱིས་བརླབ་པ་དེ་ནས་དེ་བསྡུས་ན་ཞེས་པ་སྟེ་རང་ལྷའི་རྣལ་འབྱོར་དང་བརྟན་པ་དང་ལྡན་པས་གནས་གསུམ་བསྲུངས་ལ་རྡོ་རྗེ་དང་དྲིལ་བུ་འཛིན་པས་དཀྱིལ་འཁོར་གྱི་ས་རྐང་སྟབས་ལ་སོགས་པའི་བཀོད་པས་གཟུང་ཞིང་།
བགེགས་ལ་བཀའ་བསྒོ་བ་དང་སའི་ལྷ་མོ་མཁྱེན་པར་གསོལ་ཏེ་བསྲུང་བ་བྱས་ལ། དེ་ནས་ས་བྱུག་པ་ལ་སོགས་པ་ལྷ་ལྷག་པར་གནས་པ་དང་དཀྱིལ་འཁོར་བསྒྲུབ་པ་དང་སྦྱིན་སྲེག་གི་གྲོགས་སུ་རིག་མ་གཞུག་ཅིང་བྱིན་གྱིས་བརླབ་ཅེས་འབྲེལ་ལོ། །

ཚིག་དོན་སླ་བ་ཉིད་དོ། ། ས་ཆོག་རྒྱས་པར་མ་གྲུབ་པའམ་མི་བཏུབ་ཅིང་མི་དགོས་པ་དག་ཏུ་རྡོ་རྗེ་མཁའ་འགྲོ་ལས། ཁང་བཟང་རྡོ་སྟེང་ལྷ་ཁང་དང་། ། གཙུག་ལྷག་ཁང་དང་ཕྱུགས་ལྷས་དང་། ། ཆུ་བོ་ལ་སོགས་འགྲམ་རྣམས་སུ། ། ལག་པ་བཀབ་ནས་རང་ས་བོན། ། བརྒྱ་རྩ་བརྒྱད་དུ་བཟླས་བྱས་ན། ། བརྐོ་ལ་སོགས་པ་དེར་མི་དགོས། ། ཞེས་སོ། ། སྦྱིན་སྲེག་དངོས་ལ་བཤད་པར་དམ་བཅའ་བ་དཀྱིལ་འཁོར་ཞེས་པའོ། ། དཀྱིལ་འཁོར་གྱི་དབྱེ་བ་གསལ་ཞེས་པ་སྟེ་འདིའི་དགོས་པ་གསང་བ་ཆོས་ཀྱི་དཀྱིལ་འཁོར་ལ་ཌ་ཀ་ཞི་བ་བཞི་པ་དང་གསང་གདན་གཉིས་པ་དང་འདི་ཉིད་ཀྱི་དྲུག་པར་བཤད་པ་དང་།
དགུ་པར་འཆད་པ་ལྟར་བླ་མ་དང་ནང་གི་སྦྱིན་སྲེག་གིས་མཆོད་པ་ཕྱིའི་རྡུལ་ཚོན་ལ་ཕྱིའི་སྦྱིན་སྲེག་གིས་མཆོད་དེ་སྤྱོད་པ་པས། བླ་མ་ནང་དང་ཕྱི་སྟེ། ། སྦྱིན་སྲེག་རྣམ་པ་གསུམ་དུ་འདོད། ། གཞན་དག་ཞི་བ་ལ་སོགས་པའི། ། སྦྱིན་སྲེག་རྣམ་པ་བཞིར་ནི་འདོད། ། ཅེས་པའི་བླ་མ་ལས་གཉིས་སུ་ཕྱེ་བས་བདུན་ཏེ། ཇི་སྙེད་པའི་རང་གི་དམ་ཚིག་ཅེས་པའི་དོན་ཏོ། ། དེས་སྐབས་འདིར་རིག་མ་གཞུག་ཅིང་བྱིན་གྱིས་བརླབ་པ་གསུངས་པའང་འབྲེལ་བ་ཡིན་ནོ། ། ཐབས་ཀྱིས་དབྱེ་བའང་དེ་ཉིད་ཀྱིས་ཤེས་པར་ནུས་ལ། སའི་ཕྱོགས་སུ་ཞེས་པ་ཁ་ལྟ་ཕྱོགས་སུ་དང་མཐུན་པར་རོ། །
ཆོ་ག་ལ་དགོས་པ་སྣ་ཚོགས་ཞེས་ཏེ་འཇིག་རྟེན་དང་འདས་པ་གཉིས་ཀའི་འབྲས་བུ་སྟེར་བས་རབ་ཏུ་བསྔགས་ཏེ་རྡོ་རྗེ་གུར་དང་མཁའ་འགྲོ་ལ་སོགས་པ་ལས་སོ། ། དངོས་ལ་དགུར་མཛད་པ་ཕལ་ཆེར་ནི་གོ་བར་ཟད་ལ་དེ་བཞིན་དགང་གཟར་དགང་བླུགས་ཞེས་པའི་མཚན་ཉིད་དགྲ་ནག་དང་མཁའ་འགྲོ་དང་ཡེ་ཤེས་ཐིག་ལེ་ལས་གསུངས་པ་གཟུང་བའི་ཚུལ་མཁའ་འགྲོ་ལས། ཞི་ལ་བྱང་ཆུབ་མཆོག་གི་ལུས། ། རྒྱས་ལ་རིན་ཆེན་ཁུ་ཚུར་གྱིས། ། དབང་དང་དགུག་པ་དག་ལ་ཡང་། ། པད་མའི་ཁུ་ཚུར་གྱིས་ནི་བཟུང་། ། དེ་བཞིན་ཁྲོ་མོ་ཁུ་ཚུར་གྱིས། ། ནན་ཏན་དུ་ནི་གདུག་ལས་བྱ། ། ཞེས་སོ། ། ཡོ་བྱེད་དགོད་པ་གཡས་སུ་སྦྱིན་སྲེག་ཡོ་བྱེད་ཅེས་པ་ལས་འཇམ་པོ་གསུམ་ལ་ཡིན་གྱི་མངོན་སྤྱོད་ལ་དེ་ལས་བཟློགས་པའོ། །
མེ་ལྷ་མཁའ་འགྲོ་ལས། ལྟོ་འཕྱེ་ཞལ་གཅིག་ཕྱག་གཉིས་པ། ། གཡས་དང་གཡས་མིན་རིམ་པ་ཡིས། ། རྩེ་གསུམ་རྡོ་རྗེ་དབྱུག་པ་དང་། ། བགྲང་ཕྲེང་སྤྱི་བླུགས་དག་གིས་སྤྲས། ། ཞེས་ཚུལ་མི་འདྲ་བའོ། ། འབར་བའི་རྣམ་པར་ཐིམ་པ་མཐུན་ལ་ལྷ་རྣམས་ཚིམ་པར་བྱ་བ་དེ་ཉིད་ལས། དེ་ནས་ཐབ་ཁུང་གི་དབུས་སུ་རང་གི་བདག་པོ་ལས་དང་རྗེས་སུ་མཐུན་པའི་ཁ་དོག་དང་རྒྱན་ལ་སོགས་པ་དང་ལྡན་པར་བསམ་པར་བྱའོ། ། ཞེས་ཏེ་འཇིག་རྟེན་པ་དང་གཉིས་ཀ་དེ་ལྟར་རོ། ། མེ་པྲ་མཐུན་ཅིང་བགེགས་དང་བགེགས་མེད་པ་ནི།
དགེ་ལ་མི་ཤིས་གང་གསུངས་པ། ། དེ་ནི་གདུག་པའི་ལས་ལ་ཤིས། ། མངོན་སྤྱོད་ལ་ནི་མི་ཤིས་གང་། ། དེ་ནི་དགེ་ལ་ཤིས་པར་འདོད། ། བགེགས་རྣམས་བསྐྲད་པར་བྱས་ནས་ནི། ། ཕྱིས་ནི་ལས་རྣམས་ཡང་དག་བརྩམ། ། ཞེས་སོ། ། ཨོཾ་དང་པོ་ཞེས་པའི་རིམ་པ། དང་པོ་ཡམ་ཤིང་དེ་རྗེས་མར། ། དེ་བཞིན་གྲོ་དང་ཏིལ་ལ་སོགས། །
ཞེས་པའོ། ། ཆོག་ཤེས་པས་ཞེས་པ་ལ། དེ་ལྟར་བདག་པོ་ཡང་དག་མཆོད། ། འདོད་དོན་གྲུབ་ཕྱིར་གསོལ་བ་གདབ། ། མགོན་པོ་གཤེགས་སུ་གསོལ་ནས་ནི། ། སློབ་བཅས་མེ་ལྷ་ཡང་དག་མཆོད། ། དེ་ནས་རྣལ་འབྱོར་པས་གཤེགས་གསོལ། ། མངོན་པར་འདོད་པའི་འབྲས་སྟེར་འགྱུར། ། ཞེས་གསུངས་སོ། ། ཐམས་ཅད་ལས་ནི་ཁ་བསྐང་ཡིན། །
ཞེས་པ་ནི་ཆད་ལྷག་ཁ་སྐང་བ་སྟེ་སྒྱུ་དྲ་ལས་འདི་དང་བཅུ་པ་དངོས་ཀྱི་རྩོད་སྤང་ཡང་སྦྲེལ་ནས་གསུངས་སོ། ། བསམ་གཏན་གཙོ་བོ་སྔགས་དང་འཁྲུལ་འཁོར་ཞར་བྱུང་དང་བཅས་པའི་རྩ་རྒྱུད་སྤྱིའི་རྣམ་གཞག རྣམ་སྣང་སྒྱུ་དྲ་བརྒྱད་པར་ཆ་མཐུན། སོ་སོ་བའི་སྒྲོལ་མས་མཆོག་བསྒྲུབ་གསང་བ་འདུས་པ་སྒྱུ་དྲ་མཁའ་འགྲོ་གུར་རྣམས་སུ་ཁ་སྐོང་བས། འཇིགས་བྱེད་ཀྱི་དྲག་ཤུལ་བསྒྲུབ་པ་དེ་ཉིད་ཀྱི་རྟོག་པ་བཞི་པར་ཆ་མཐུན་ལྔ་པའི་བྲིས་སྐུ་དོན་བསྡུས་པ་དང་། འོད་ཟེར་ཅན་མཁའ་འགྲོར་རྣམ་པ་དང་ལས་གཉིས་ཀ་ཚུལ་མི་འདྲ། རི་ཁྲོད་མ་ཤིང་ལོ་ཅན་སྒྱུ་དྲར་ཆ་མཐུན་ཞིང་གསལ་བར་བྱེད་ལ་རྡོ་རྗེ་གཉིས་ཀ་རྟོག་པ་དང་མཐུན་པར་ཡང་རུང་ངོ་། ། བདེ་མཆོག་གིས་ཁུ་བ་དགུག་པ་མཁའ་འགྲོ་བཅུ་གཅིག་པ་རྩ་རྒྱུད་སོ་གཉིས་པར་ཆ་མཐུན། རྡོ་རྗེ་མཁའ་འགྲོ་མས་ཁྲག་དགུག་པ་རྡོ་རྗེ་མཁའ་འགྲོའི་བཅུ་གཅིག་པ་དང་། གཤིན་རྗེ་གཤེད་ཀྱིས་ལས་གསུམ་བསྒྲུབ་པ་དགྲ་ནག་ཏུ་བསྡུས་ཤིང་གུར་དུ་གསལ་བར་བྱེད་པ་ཡིན་ལ།
དེ་གཉིས་ཀ་སྒྱུ་དྲ་དང་མཐུན། རྟ་མགྲིན་གྱིས་ཆར་དགུག་པ་མཁའ་འགྲོ་བཅུ་གཅིག་པར་མཐུན། མི་གཡོ་བས་རླུང་བཅིང་བ་སྒྱུ་དྲར་མཐུན། གུར་དུ་དགུག་པའི་ལས་ཏེ་ཚུལ་མི་འདྲ་བས། སྟོབས་པོ་ཆེས་ཆར་གཅད་པ་སྒྱུ་དྲ་དང་གུར་གཉིས་པ་དང་མཐུན་ཞིང་ཅུང་ཟད་བསྡུས་པས། མཁའ་འགྲོའི་གསུམ་པ་བཞི་པ་ལྔ་པ་རྣམས་སུ་ཆར་དབབ་གཅད་སོགས་ཆོ་ག་དང་བཅས་པ་དུ་མ་གསུངས་པའི་ལས་ཀྱི་དོན་བསྡུས་པས་ཀྱང་ངོ་། ། རྣམ་སྣང་དང་མི་གཡོ་བས་སྐྱེས་པའི་བགེགས་བཟློག་སྒྱུ་དྲར་མཐུན། ནམ་མཁའ་ལྡིང་གིས་ཆར་གཅད་པ་སྒྱུ་དྲར་མཐུན་པ་མཁའ་འགྲོ་དང་གུར་དང་ཡང་མཐུན་ཞིང་བསྡུས་པ་དང་། སྒྲོལ་མས་དབང་དུ་བྱ་བ་མཁའ་འགྲོ་བཅུ་གཅིག་པ་གུར་བརྒྱད་པ་སྒྱུ་དྲ་བཞི་པ་རྣམས་དང་ལྷའི་རྣམ་པ་ཚུལ་མི་འདྲ་བས་གཉིས་པོ་དང་མཐུན་ཞིང་གུར་གྱི་བསྡུས་པ་དང་། དཔལ་མཆོག་དང་པོའི་རྣལ་འབྱོར་གྱིས་ཐོག་བཟློག་པ་སྒྱུ་དྲར་མཐུན།
གཤིན་རྗེ་གཤེད་ཀྱི་འཁོར་ལོ་དགྲ་ནག་ལྔ་པའི་དོན་བསྡུས་པས། སྦྲུལ་གྱི་དུག་ཞི་བར་བྱ་བ་འཇིགས་བྱེད་རྟོགས་པ་བདུན་པ་དང་མཐུན། ཀུ་རུ་ཀུལླེས་དབང་དུ་བྱ་བ་དང་། གཞན་གྱིས་ཉི་ཟླ་གཟུང་བ་ལ་སོགས་པར་སྦྲེལ་བ་ཀྱཻ་རྡོ་རྗེའི་གཉིས་པ་དང་ཆ་མཐུན་པས་བཤད་པའི་རྒྱུད་ཡིན་ལ། གཞན་དེ་དག་དགོས་ཤིང་མ་གསུངས་པ་རྣམས་སུ་ཁ་སྐོང་བ་དང་། ལས་ཀྱི་ངོ་བོ་དང་གཞུང་ཚིག་ཁ་ཡར་བ་མཐུན་པར་གཞན་ཡང་སྣང་མོད་ཀྱི་ཧ་ཅང་སུན་པར་འགྱུར་བས་མ་བྲིས་སོ། ། གཞུང་ལ་སྟོན་པ་ཏིང་ངེ་འཛིན་ལ་བཞུགས་པ། དེ་ནས་ཏེ་བཀའ་སྩལ་ཞེས་པས་མཚམས་སྦྱར་བ་ཕྱི་དང་ནང་དུ་གྱུར་པ་ནི་བསྐྱེད་པའི་རིམ་པས་བསྒྲུབ་པ་དང་། རྫོགས་པའི་རིམ་པས་ནང་གི་ལ་སོགས་བསྒྲུབ་པའོ་ཞེས་ཀྱང་གསུང་སྟེ་སྐབས་མ་ཡིན་བསམ་མོ། ། ཕྱི་རྡུལ་ཚོན་གྱི་དཀྱིལ་འཁོར་ལ་བརྟེན་ནས་དང་།
ནང་ཏིང་ངེ་འཛིན་གྱི་དཀྱིལ་འཁོར་ལ་བརྟེན་ནས་བསྒྲུབ་ཅེས་གསུངས་པའམ། ལས་ཀྱི་ངོ་བོ་དང་ཡང་རྫས་དང་འཁོར་ལོ་ལ་སོགས་པའི་གྲོགས་དང་བཅས་པ་དང་། བསམ་གཏན་འབའ་ཞིག་ལ་བརྟེན་པ་གཉིས་སམ། ཕྱི་དབྱེ་བ་དང་བསྐྲད་པ་ལ་སོགས་པ་དང་། ནང་ཁུ་བ་དང་ཁྲག་དགུག་པ་ལ་སོགས་པའོ་སྙམ་དུ་བསམ་མོ། ། སྤྱིར་བསྟན་པ་དཀྱིལ་འཁོར་གང་གི་གང་ཡང་རུང་བའི་ལྷ་མི་བསྐྱོད་པ་ལྟ་བུ་དབུས་སུ་བཅུག་པ་བསྒོམས་པའམ། བྲིས་ན་དེའི་མཚན་ཏེ་མི་བསྐྱོད་པའི་རྡོ་རྗེ་དབྱིངས་ཞེས་བསྟན་པར་འགྱུར་ཏེ། སྒྱུ་དྲ་ལས། ལྷ་ནི་གང་ཡང་རུང་བ་ཞིག ། འཁོར་ལོའི་དབུས་སུ་བཞག་ནས་ནི། །
འདི་ཡི་མིང་སྨོས་རྡོ་རྗེ་ཡི། ། དཀྱིལ་འཁོར་ཡིན་ཞེས་སངས་རྒྱས་གསུང་། ། ཞེས་དང་། གུར་ལས། སངས་རྒྱས་མགོན་པོ་གང་ཉིད་ཀྱི། ། དབུས་སུ་དཀྱིལ་འཁོར་གང་བྱུང་བ། ། དེ་ཉིད་ཀྱི་ནི་དཀྱིལ་འཁོར་བརྗོད། ། ཅེས་གསུངས་སོ། ། རྭ་བའི་རྡོ་རྗེའི་དཀྱིལ་འཁོར་ནི་མཁས་པས་བསྔགས་སོ། ། ཞེས་པ་ནི་བདག་པོས་འཁོར་ལོའི་རྒྱལ་མོ་ཞེས་པ་དང་སྦྲེལ་ནས་སྤྱིར་ལས་བསྒྲུབ་པ་ལ་དཀྱིལ་འཁོར་གྱི་འཁོར་ལོ་དང་།
དཔའ་བོ་གཅིག་པས་བྱ་བ་གཉིས་ལས། ། དང་པོ་ལའང་ལུགས་གཉིས་ཏེ། ལས་ཀྱི་ལྷ་གང་ཡིན་པ་དེ་དབུས་སུ་བསྐྱེད་ནས་དེའི་དབུ་རྒྱན་དུ་རིགས་བདག་གང་ཡིན་པ་བསྒོམས་ནས་དེའི་གནས་སུ་མི་བསྐྱོད་པ་འཕོ་བ་ནི་གཙོ་བོ་འཕོ་བ་སྟེ་དེ་ལྟ་བུས་བསྒྲུབ་པ་དང་། དབུས་སུ་གཙོ་བོ་ཉིད་བསྒོམས་ནས་དེའི་ཞབས་དྲུང་དུ་ལས་ཀྱི་ལྷ་བསམས་པས་བསྒྲུབ་པའོ། ། དེའི་དང་པོ་ནི་མན་ངག་ཡིན་ལ་ཕྱི་མ་སྒྱུ་དྲའི་རྡོ་རྗེ་དོན་ཡོད་ཞབས་དྲུང་དུ་ཞེས་པའི་དགོངས་པ་ཡིན་ནོ། ། ཞེས་གསུང་ངོ་། ། གཅིག་ཏུ་ན་མཆོག་བསྒྲུབ་པ་ལ་དཀྱིལ་འཁོར་རྫོགས་པ་བསྒོམས་ཏེ་སྦྱང་གཞི་དང་སྦྱོང་བྱེད་ངོ་འཕྲོད་དགོས་ལ། དེ་ལས་རིགས་ལྔའི་དཀྱིལ་འཁོར་གཅིག་ཏུ་བསྡུས་པ་མཆོག་ཏུ་གྱུར་པ་ཡིན་ཏེ། རྒྱུ་འབྲས་ཀྱི་རྟེན་འབྲེལ་གྱིས་སོ། ། དེ་ལ་དབུས་སུ་བཅུག་པའི་ལྷའི་མིང་གིས་གདགས་པ་རྣམ་སྣང་གི་རྡོ་རྗེ་དབྱིངས་ལ་སོགས་པའོ། །
རྫོགས་པའི་རིམ་པ་ཕོ་ཉའི་ལམ་ཡང་དེའི་རིགས་དང་འབྲེལ་པ་ལ་མངོན་དུ་བྱས་པའི་བྱང་ཆུབ་ཀྱི་སེམས་དང་ཡེ་ཤེས་ལའང་མིང་དེ་ལྟར་གདགས་ཏེ། དེ་ཡི་ཁུ་བ་རྡོ་རྗེར་གྱུར། ། ཅེས་པ་ལྟ་བུའོ། ། གཞན་ལས་རྒྱས་པ་ལ་ལྷ་རྐྱང་པ་བསྒོམས་པས་ཀྱང་འགྲུབ་ལ། དེའང་ལྷ་གཅིག་གིས་ཀྱང་ལས་ཐམས་ཅད་འགྲུབ་མོད་ཀྱི་ཉེ་བའི་དབང་དུ་བྱས་ནས་རིགས་གང་ལ་བསྙེན་པ་སོང་ཞིང་བསྒྲུབས་པ་དེའི་འཁོར་ལོའི་རྒྱལ་མོ་སྟེ་རིགས་དང་རྗེས་སུ་འབྲེལ་པའི་ལྷ་མོ་ལ་སོགས་པ་བསྒོམས་པས་ལས་ལ་སྦྱོར་བར་བྱེད་དེ། དེ་དག་གང་ཞེ་ན་སྒྱུ་དྲ་ལས། ཞི་བ་སྤྱན་དྲང་སྐུལ་བྱེད་མ། ། རྒྱས་པ་རིན་ཆེན་གོས་དཀར་མོས། ། དབང་ལ་སྒྲོལ་མ་ལུ་གུ་རྒྱུད། ། ཡམས་དང་གནོད་པ་གཞིག་པའི་ཕྱིར། །
འོད་ཟེར་ཅན་དང་རི་ཁྲོད་དམ། ། དོན་ཡོད་རྡོ་རྗེ་ཞབས་དྲུང་དུ། ། བདུད་རྩི་ཡིས་ཀྱང་རྣམ་པར་བཟློག ། དྲག་ཤུལ་སྤྱོད་ལ་མཱ་མ་ཀི། ། ཁྲོ་གཉེར་ཅན་མ་དག་གིས་ཀྱང་། ། ཞེས་གསུངས་ལ། དེ་བཞིན་དུ་གཤིན་རྗེ་གཤེད་ལ་སོགས་པས་ཀྱང་འགྲུབ་ཅེས་དགོངས་པར་བསམ་སྟེ་དཔྱད་པར་བྱ་ཞིང་ལག་ལེན་གསུང་བཞིན་དུ་བྱའོ། ། འདིར་ལས་སོ་སོ་ལ་སྦྱར་བ་ལྷའི་རྣམ་པ་བཅུ་དྲུག་ཙམ་དུ་གཞུང་ལ་སྣང་བ་ཐམས་ཅད་ལ་རང་ལྷ་གང་ཡིན་དུ་བསམས་ལ། དེའི་ཐུགས་ཀའི་ས་བོན་ལས་འོད་ཟེར་གྱིས་གང་བསྒོམ་པ་བླ་མ་དང་བཅས་པ་སྤྱན་དྲངས་ལ་མཆོད་པ་དང་། བདུན་པོ་རྣམ་པར་དག་པ་དང་།
ཚད་མེད་བསྒོམས་པ་དང་། ཡེ་ཤེས་ཀྱི་ཚོགས་སྟོང་པ་ཉིད་ཀྱི་ངང་ལས་སྲུང་འཁོར་དང་། དེའི་ནང་དུ་ཆོས་འབྱུང་བསྒོམ་པ་ནི་ཐུན་མོང་བ་ཡིན་ལ། བསྐྱེད་ཆོག་ས་བོན་ནམ་རྡོ་རྗེ་ཆོ་ག་ལ་སོགས་ལས་ཡན་ལག་བཞི་རྫོགས་སུ་བྱ་བའི་སྐུ་མདོག་ལ་སོགས་པ་གཞུང་ནང་གསལ་ལོ་ཞེས་གསུང་ངོ་། ། བསོད་ནམས་ཀྱི་ཚོགས་དེ་ལྟར་མ་གྲུབ་ན་སྐྱབས་འགྲོ་སེམས་བསྐྱེད་དང་ཚད་མེད་དང་བཅས་པ་ལས་རྒྱས་བསྒྲུབ་པ་རྣམས་ལའོ། ། ཞེས་སྐབས་གཞན་དུ་གསུངས་པ་དང་། སྲུང་འཁོར་ཡང་གཤིན་རྗེ་གཤེད་ལ་སོགས་པ་ཁ་ཅིག་ལ་གདོན་མི་ཟ་བར་དགོས་ལ། ཤིང་ལོ་ཅན་ལ་སོགས་པ་འགའ་ཞིག་ལ་མ་བསྒོམས་ཀྱང་མི་འགལ་ཏེ། རྩ་རྒྱུད་སོ་སོ་ལས་ཅི་རིགས་སུ་གསུངས་པས་སོ་སྙམ་དུ་བསམ། སྤྱིར་ཤན་ཏི་པས།
རྒྱལ་བ་ཕན་པ་སྣ་ཚོགས་གསུང་། ། སྐྱེ་བོ་བསམ་པ་ཇི་བཞིན་ལེན། ། ཞེས་པས་དེ་དང་སྦྱར་རོ། ། སོ་སོ་བ་ཕལ་ཆེར་ཤེས་པར་སླ་ལ། སྒྲོལ་མའི་རྩེ་གསུམ་སྦྲུལ་གྱིས་དཀྲིས་པ་གྲུ་མོར་འཛིན་ཅེས་གསུང་ངོ་། ། རྡོ་རྗེ་འཇིགས་བྱེད་ཆོས་འབྱུང་གི་ནང་དུ་ཡཾ་ལས་རླུང་། དེའི་སྟེང་དུ་ཨ་ལས་ཟླ་བ། དེའི་སྟེང་དུ་དྷཱིཿལས་འཇམ་དབྱངས་ཞི་བའི་རྣམ་པ། དེའི་ཐུགས་ཀར་ཨ་ལས་ཉི་མའི་དཀྱིལ་འཁོར། དེ་ལས་འོད་ཟེར་མཆོད་པ་སྣ་ཚོགས་ཀྱི་ཚུལ་དུ་ཕྱུང་བས་ཕྱོགས་བཅུའི་རྒྱལ་བ་སྲས་དང་བཅས་པ་མཆོད་དེ་བསྐུལ་ཞིང་འདུས་པ་དེ་རྣམས་འཇམ་དབྱངས་དང་བཅས་པ་ཉི་མ་ལ་དེའི་སྟེང་དུ་ཧཱུྃ་ལས་འོད་ཟེར་ལྔ་པ་ཅན་ཞེས་པས་དེ་ལས་རྒྱལ་བ་སྲས་དང་བཅས་པ་སྤྲོས་བསྡུས།
སེམས་ཅན་གྱི་དོན་བྱས་ཏེ་ས་བོན་ལ་ཞུགས་ཏེ། དེ་གྱུར་པ་ལས་བསྐྱེད་པར་འདིར་གསལ་ལ། རྩ་རྒྱུད་ལས་ས་བོན་ལས་སྤྲོས་བསྡུས་རྡོ་རྗེ་ནག་པོ་གདེངས་པ་ས་བོན་གྱིས་མཚན་པ། དེ་ལས་སྤྲོས་བསྡུས་གཅིག་ཏུ་གྱུར་པ་ལས་བསྐྱེད་པའི་སྐུ་མདོག་ལ་སོགས་པ་གཞུང་དུ་གསལ་ཞིང་བསམ་གཏན་ནམ་ཞེས་པས་བཞི་པ་དང་མཐུན་ལ། འདིར་གཞུག་ཅེས་པ་ལྔ་པའི་དོན་བསྡུས་པ་དང་། དེའི་འོག་ཏུ་ཞེས་པ་མན་ཆད་གཉིས་ཀའི་ཐུན་མོང་ངོ་། ། འཁོར་ལོ་བདེ་མཆོག་གི་སྔོན་འགྲོ་སྔར་བཞིན་བྱས་ལ་སྲུང་འཁོར་གྱི་ནང་དུ། འོག་ཏུ་སངས་རྒྱས་གཟུགས་བརྙན་ཉེ་བར་མཛེས། ། རྟ་ཡི་གཟུགས་སོགས་ཞེས་སྒོ་བ་སྨོས་པས་གཞལ་ཡས་ཁང་བསྒོམ་པར་མངོན་ལ། དེའི་ནང་དུ་མངོན་བྱང་ངམ་ས་བོན་ཙམ་ལས་ཁྲོ་བོའི་སྐུ་ནི་བླངས་ནས་ཏེ་རིག་མ་བཞི་ཉིད་རྟའི་གཟུགས་སོགས་ཏེ་ལྷ་ལྔའམ་དེས་མཚོན་ནས་ཐམས་ཅད་རྫོགས་པར་ཡང་གསུང་ལ།
གཞུང་ལས་ལྔའམ་དགུ་གང་རུང་དུ་གསལ་བར་བསྐྱེད་ལ། ཁྲོ་བོའི་རྒྱལ་པོ་བསྒོམ་ཞེས་པས་ཡེ་ཤེས་པ་དགུག་གཞུག་ཏུ་མཛད་ལ། ཁྲོ་བོའི་སྐུ་བླངས་ཞེས་པས་བདག་ཉིད་བདེ་མཆོག་ཏུ་བྱས་ལ་ཚོགས་གཉིས་བསགས་ལ། ཁྲོ་བོའི་རྒྱལ་པོ་བསྒོམ་ཞེས་པས་ལྷར་བསྐྱེད་པ་དེའི་རྣམ་པ་ཞལ་བཞི་ཞེས་སོགས་སུའང་གསལ་ལོ། ། ཕྱག་མཚན་གཡས་རྡོ་རྗེ་དང་ཅང་ཏེའུ། གཡོན་དྲིལ་བུ་དང་ཐོད་པ་ཁ་ཊྭཱྃ་གའོ། ། ཌ་ཀ་ལས་ནི། དཔའ་བོས་རྡོ་རྗེ་ཁ་ཊྭཱྃ་འཛིན། ། ཐོད་པ་དང་ནི་གཤོལ་མདའ་ཉིད། ། ཅེས་སོ། །
མདོག་དཀར་པོ་ཉུང་ངུ་སོ་གཉིས་པ་དང་གསུམ་ཀ་མཐུན། ཡི་གེ་ཡི་གེ་ཡང་དག་ལྡན། ། ཞེས་པས་སྙིང་ཀར་ཡང་ས་བོན་བསམ་པ་དང་། དེ་ཉིད་ཡ་ར་ལ་ཝ་དང་དུ་མ་ཞེས་པ་ཞལ་བྱིན་གྱིས་བརླབ་པ་ཁ་དོག་ཀྱང་ཡིན་ཏེ་ཝ་ཆུའི་རང་བཞིན་རྩ་ཞལ་དཀར་དེ་བཞིན་ལ་གཡས་སེར་ར་རྒྱབ་དམར་ཡ་དུ་བ་རླུང་གི་རང་བཞིན་གཡོན་པ་རླུང་སོགས་རིམ་པས་སོ། ། དེས་ཕྱོགས་ཀྱི་རིག་མའི་སྐུ་མདོག་ཀྱང་ངོ་། ། དེ་ནས་གསུམ་པ་ལྟར་གོ་ཆ་བཅིང་ཡེ་ཤེས་སེམས་དཔའ་སྙིང་ཀར་བསམས་ཞེས་དགུག་གཞུག་བྱ། དབང་སྐུར་ལ་བདག་བསྲུང་བ་དང་། ལས་སྦྱར་ནི་སྔར་གྱི་སྔགས་རྐང་པ་གསུམ་པོ་ཉིད་ཀྱི་ཆོ་གས་བསྒྲུབ་བྱ་བརྩམས་ཏེ། དེའང་མཁའ་འགྲོ་ལས། རླུང་དང་མེ་དང་ལྡན་པ་དང་། །
ཞེས་པས་བསྒྲུབ་བྱའི་འོག་ཏུ་ཡ་ར་ལས་རླུང་མེ། སྟེང་དུ། དབང་ཆེན་དང་ནི་ཆུས་མནན་པ། ། ས་ཝ་ལོས་སོ། ། ཡང་དེ་ཉིད་ཀྱི་རྐང་པར་རླུང་། མགྲིན་པར་མེ་སྙིང་ཀར་ཆུ་ནུ་མའི་བར་དུ་ས་སྔ་མའི་མདོག་དང་ས་བོན་གྱིས་མཚན་པ་སྟེ་མ་ནིང་དང་བཅས་པར་རོ། ། དེ་ལྟར་ཕྱིའི་འབྱུང་བས་རེངས་པ་ལྟར་གནས་པ་ལ་ནང་གིས་བསྐྱོད་པའི་མ་མ་བརྟན་གྱིས་འོ་མ་ཅན་གྱི་ཤིང་བཙིར་བ་བཞིན་དུ་འགུགས་ཞེས་པའོ། ། གཤིན་རྗེ་གཤེད་ཀྱི་ཧྲཱི་ཥྚི་བསྙེན་པའི་དང་། ཨོཾ་བཛྲ་ཞེས་པ་ལས་སྦྱར་གྱིའོ། ། རླུང་བཅིང་པའི་བློ་དང་ལྡན་པས་ཞེས་པ་ཐིག་ལེ་བདུན་པོ་རླུང་ལྷ་ཤ་བ་ལ་ཞོན་པར་བསམས་ལ་ཐུགས་ཀ་ནས་མི་གཡོ་བ་ལྕགས་ཀྱུ་ཞགས་པ་ཐོགས་པ་དུ་མ་སྤྲོས་པས་རླུང་གི་ཕྱོགས་ནས་དངོས་བཀུག་ཅིང་དེ་དག་ལ་བཅུག་ལ།
དེ་ནས་མནན་ལ་མི་གཡོ་བའི་སྔགས་བརྒྱ་རྩ་བརྒྱད་བཟླས་ན་འཆིང་། ཞེས་པའོ། ། སྟོབས་པོ་ཆེའི་སྐབས་ཀྱི་འདབ་མ་ལ་ཀླུ་བདག་དང་ཞེས་པ་ལ་མཁའ་འགྲོ་ལས། ཤར་དུ་མཁའ་ཡས་སྔོན་པོའི་ཀླུ་མོ་གཉིས་དང་བཅས་པ་ལག་ན་པད་མ་ཐོགས་པ། བྱང་དུ་ནོར་རྒྱས་ཀྱི་བུ་སེར་པོ། ནུབ་ཏུ་འཇོག་པོ་དམར་པོ། ལྷོར་སྟོབས་ཀྱི་རྒྱུ་སྔོ་ལྗང་། དབང་ལྡན་དུ་དུང་སྐྱོང་། རླུང་དུ་པད་མ། བདེན་བྲལ་དུ་པད་མ་ཆེན་པོ།
མེ་རུ་རིགས་ལྡན། དེ་བཞིན་མདོག་གཞན་དུ་བཤད་པ་བཞིན་ནོ། ། བླ་མ་དག་གིས་གུར་དུ་གསུང་བ་ནི་གོ་རིམ་ཅུང་ཟད་མི་མཐུན་ལ་རྣམ་པ་མཐུན་པར་སྣང་ངོ་། ། དེ་དག་གི་སྟེང་དུ་སྟོབས་པོ་ཆེས་གཟིར་ཞིང་ཧཱུྃ་ནཾ་ཧཱུྃ་ཞེས་དྲག་ཏུ་བཟླས་ན་བསམ་པའི་བྱེ་བྲག་གིས་དབབ་གཅད་གཉིས་ཀར་འགྲུབ་བོ། ། སྒྱུ་དྲ་ལས་ཁམ་ཕོར་སོ་མ་བཏང་བ་ལ་ཆུའི་དཀྱིལ་འཁོར་ལ་པད་མ་འདབ་བརྒྱད་པའི་ལྟེ་བར་ཧཱུྃ་ལས་སྟོབས་པོ་ཆེ་འདབ་མ་ལ་ནཾ་ལས་ཀླུ་བརྒྱད་བསྐྱེད་པ་དགུག་གཞུག་བྱས་ལ་མཆོད་པ་དང་བཟླས་པ་བྱས་ནས་ཀླུའི་གནས་སུ་བཞུགས་པར་བཤད་པ་ནི་ཞི་བས་དབབ་པ་སྟེ། དེས་མ་གྲུབ་ན་འདི་དང་གུར་ལས་སྟོབས་པོ་ཆེ་ནམ་མཁའ་ལྡིང་བསྐུལ། དེས་ཀླུ་ཆེན་བརྒྱད་གཟིར་དེ་དག་གིས་ཕྲ་མོ་དག་ལས་བསྒོ་བས་དང་། དེས་ཀྱང་མ་གྲུབ་ན་མཁའ་འགྲོ་ལས། སྤོགས་ཆོག་དུ་མ་གསུངས་པ་རྣམས་ཀྱང་བྱ་བར་བསམ་མོ། ། རྣམ་སྣང་མི་གཡོ་བ་དང་བཅས་པས་ནི་རིག་ལ་མཆོག་ལས་གདོན་ཆེན་པོ་བཅོ་བརྒྱད་ལ་སོགས་པ་གསུངས་པ་འདིར་ལྷའི་བུའི་བདུད་སྲེད་མེད་ཀྱི་བུ་སྐྱེས་པའི་བགེགས་ཞེས་པར་བསྡུས་པ་དེ་བཟློག་པའོ་ཞེས་གསུང་ངོ་། །
སྔོན་འགྲོ་སྔར་དང་འདྲ་བ་ལས་ཆོ་ག་གང་ཡང་རུང་བསམ། རཾ་ལས་བདག་རྣམ་སྣང་དུ་བསྐྱེད་པ་དེའི་དཔྲལ་བ་ནས་མི་གཡོ་བ་རྒྱུད་ཕྱི་མ་ནས་བྱུང་བ་ལྟར་ཡི་གེ་དྲུག་ལས་བསྐྱེད་པའི་ཕྱག་མཚན་དང་བཅས་པ་ཕྱུང་ལ་ཞབས་དྲུང་དུ་འདུག་པ་ལས་ཁྲོ་བོ་དུ་མ་སྤྲོས་ཏེ་ལས་ལ་སྦྱོར་བར་སྒྱུ་དྲ་ལས། མེ་ཡི་དཀྱིལ་འཁོར་ལ་གནས་སྣང་མཛད་ཀྱི། ། ཞབས་དྲུང་དཔྲལ་དབྱེས་ནས་ཕྱུང་མི་གཡོ་བྲན། ། བདུད་ལས་རྣམ་རྒྱལ་ཕྱག་དྲུག་མདའ་གཞུ་དང་། ། ཞེས་སོགས་སོ། ། སྐྱེས་པའི་ཁྲག་དང་རྐང་རྗེས་ཀྱི་རྡུལ་ལས་བྱས་པའི་གཟུགས་བརྙན་ལ་མི་གཡོ་བས་བགེགས་དགུག་གཞུག་ཡང་ནས་ཡང་དུ་བྱས་ནས་མིག་ལ་རུས་པའི་ཕུར་བུ་ལ་འོད་ཟེར་ཅན་གྱི་སྔགས་ཀྱིས་བཏབ་པས་བཏམ་པ་བག་ཟན་ལས་ཚོགས་བདག་གི་གཟུགས་བྱས་པའི་ཁར་བཅུག་ལ། དེའི་རྒྱབ་ནས་གཏུན་ཤིང་གིས་བརྡུང་ཞིང་སྔགས་བཟླས་པའམ། ཡང་ན་བཏུང་པ་དང་སྔགས་དགུག་གཞུག་གི་དུས་ཡིན་ལ་མཐར་ཚོགས་བདག་གི་ཁར་གཞུགས་པར་བསམ་མོ། ། དཔལ་མཆོག་དང་པོ་ནི་ལྷ་མོ་བཞི་དང་བཅས་པའི་དཀྱིལ་འཁོར་དུ་གསལ་ལ།
ཤིན་ཏུ་དགའ་བའི་བཅིང་པ་ནི་སྙོམས་འཇུག་བྱང་ཆུབ་ཀྱི་སེམས་གཟུང་བའི་ཏིང་ངེ་འཛིན་གྱིས་སོ། ། གཤིན་རྗེ་གཤེད་ཀྱི་འཁོར་ལོ་བྲི་བ་དང་ལས་བསྒྲུབ་པ་དཔེ་ཆད་པར་མངོན་ལ། དེ་རྩ་རྒྱུད་ཀྱིས་ཁ་བསྐངས་ན་ལེའུ་དྲུག་པ་ལས། དཀྱིལ་འཁོར་རིམ་གཉིས་བྱས་ནས་ནི། ། བརྒྱད་དང་བཅུ་གཉིས་བཅུ་དྲུག་པའི། ། འཁོར་ལོ་མཁས་པས་ཡང་དག་བྲི། ། སྔགས་ནི་ཀུན་ཏུ་དགོད་པར་བྱ། ། བརྟུལ་ཞུགས་ཅན་གྱིས་བཅུ་གཉིས་པར། ། གྲུབ་པའི་སྔགས་ནི་དགོད་པར་བྱ། ། རྒྱུ་དང་མི་རྒྱུ་འཇིག་རྟེན་གསུམ། །
མ་ལུས་ལུས་པ་མེད་པར་འགྲུབ། ། ཡ་མ་ར་ཛ་ས་དོ་མེ་ཡ། ། ཡ་མེ་ཏོ་རུ་ན་ཡོ་ད་ཡ། ། ཡ་ད་ཡོར་ནི་ར་ཡ་ཀྵེ་ཡ། ། ཡ་ཀྵེ་ཡ་ཙ་ནི་ར་མ་ཡ། ། དབུས་སུ་ཡ་བཞག་ཤར་དུ་ཀྵེ། ། ལྷོ་རུ་འཇམ་པའི་རྡོ་རྗེ་སྟེ། ། མེ་ནི་ནུབ་ཏུ་བྲི་བར་བྱ། ། བྱང་དུ་སྦྱིན་པ་ད་ཡིན་ནོ། ། བསྒྲུབ་བྱའི་མེ་ནི་སྦྱིན་བྱ་བ། །
མཚམས་ཀྱི་སྟོང་པ་དག་ཏུ་འོ། ། ཧཱུྃ་གཉིས་ཀྱིས་ནི་བརྟེན་བྱས་པ། ། དགོས་པ་ཐམས་ཅད་སྒྲུབ་བྱེད་པ། ། ཡ་ཛ་ནི་ར་ཛ་ས་དོ་རུ། ། ན་ཡོ་ནི་ར་ལ་སོགས་པ། ། ཕྱི་རོལ་གཡོན་ནས་བརྩམས་ཏེ་བྲི་བར་བྱ། ། རིམ་པ་གསུམ་པ་དེ་ལ་ནི། ། ཀུན་ཏུ་ཆེ་རེ་བོར་བ་ལ། ། ཨོཾ་ཧྲི་ཥྚི་ལ་སོགས་པའི་སྔགས། ། ཤར་ནས་བརྩམས་ཏེ་བྲི་བར་བྱ། །
དེ་བར་བོར་བའི་ཆ་བརྒྱད་ལ། ། ལས་དང་རྗེས་སུ་མཐུན་པ་བྲི། ། ཞེས་པ་དང་། ལས་བསྒྲུབ་པར་བསྟན་ནས། དབྱེ་བ་ལྔ་པ་ལས་ཞི་བ་ལ་མཐའི་ཡ་ཐོག་མར་དེ་ནས་ནི་གཉིས་ཏེ་ནས་ཡ་དབུ་མ་ཕྱི་བས་ཡི་གེ་བཅུ་གཅིག་ཕྱིས་པར་འགྱུར་ལ་དེ་ནས་ངེས་པ་མེད་པར་བཀྲུ་བའམ། ཅི་བདེར་བཞག་ཀྱང་ཉེས་པ་མེད་པའོ། ། སློབ་དཔོན་རཀྵི་ཏའང་དེ་ལྟར་འདོད་ལ། ཨ་བྷི་ཛུ་ཀ་ཏ་པས་ཞི་བ་ལ་དབྱེ་ཞེས་བྱ་བ་མི་འབྲི་བ་ཡིན་ལ། ལས་གསུམ་ལ་བྲིས་ནས་སྔ་མ་བཞིན་བསུབ་ཟེར། བླ་མ་ཕྱག་ནས་ཞི་བ་ལ་གཏན་མི་འབྲི་བ་ཙམ་འདོད་ཅེས་གྲག་སྟེ།
གཞུང་གི་དོན་མ་ཡིན་ཏེ་ཡི་གེ་མ་ཚང་བས་དོན་མི་འགྲུབ་པའི་ཕྱིར་རོ། ། གྲུབ་ནས་མ་བཀྲུས་ན་ཉེས་པ་ཅི་ཡོད་ཅེ་ན་དེ་ཉིད་ལས། རབ་ཏུ་དྲག་པོའི་འཁོར་ལོ་འདི། ། ཡི་གེ་བྲིས་ནས་གནས་པ་ཡི། ། ཁྱིམ་དེར་འཐབ་མོ་རྟག་ཏུ་འབྱུང་། ། ཞེས་སོ། ། དུས་སུ་ཟིན་པས་བསླང་བའི་དུས་སུ་ནི་མཁའ་འགྲོ་ལས། རཱོ་ཧི་ཏ་ལ་ནོར་རྒྱས་བུ། ། ཞེས་པ་ལ་སོགས་པའི་ཉིན་མཚན་གྱི་ཆ་ཤས་པས་གསོར་རུང་བའི་དུས་སུའམ་ཡང་ན་ཀླུ་གང་གི་དུས་ཡིན་པ་ཤེས་པས་དེ་ཉིད་ཀྱི་ཏིང་ངེ་འཛིན་ལ་འབད་ཅེས་པའོ། ། འདིར་ཀླུའི་མིག་ཏུ་ཨི་བསམས་པ་ལས་བདུད་རྩི་བསྒྲུབ་བྱའི་ལུས་ལ་ལྟུང་བར་གསུངས་པ་ལ་འཇིགས་བྱེད་ཀྱི་རྟོག་པ་ལས་ཀླུའི་སྤྱི་བོར་ཨི་བསམས་ཏེ་དེ་ལས་བདུད་རྩི་འབབ་པ་ཀླུའི་མིག་ནས་འཕྲོས་ནས་བསྒྲུབ་བྱ་གསོ་བར་གསུངས་སོ། །
ཆར་གྱི་སྦྱོར་བ་མཐའ་མ་ནི་ཀྱཻ་རྡོ་རྗེའི་འགྲེལ་པར་རྗེ་བླ་མས་མཛད་པ་བཞིན་ནོ། ། གཞན་ཐམས་ཅད་ནི་གཞུང་དུ་ཤེས་པར་ནུས་སོ། ། བརྟག་པ་བདུན་པའི་བཤད་པའོ།། ༈ །།དེ་ལྟར་ལས་ཀྱི་ཚོགས་གཙོ་བོར་གྱུར་པ་བསྟན་ནས། བྱ་བ་ཐམས་ཅད་འབྱུང་བ་དེ་ཁོ་ན་ཉིད་བཞི་འབྱུང་བ་དང་། སྔགས་འབྱུང་བ་ཞེས་གཉིས་སུ་མཛད་པ། བརྗོད་བྱས་ཕྱེ་ན་དུམ་བུ་གསུམ་དུ་གནས་ཏེ། རབ་བྱེད་གོང་མ་གཉིས་ཀྱི་བརྗོད་བྱ་བསྐྱེད་རིམ་རྗོད་བྱེད་ཡན་ལག་ཡི་གེ་འཇུག་རུང་དང་བཅས་པ། མངོན་རྟོགས་གསུམ་ཀ་མི་འབྲལ་བའི་དམ་ཚིག་ཏུ་བསྡུས་ཀྱང་མི་འགལ་མོད་ཀྱི་ཕྲེང་པ་བཟླས་པ་དང་འབྲེལ་བས་དམ་ཚིག་དང་བཟླས་པ་གཙོ་བོ་ཕྲེང་པ་བྱིན་བརླབས་ཀྱི་སྐབས་སུ་བསྐྱེད་པའི་མཉམ་བཞག་ཅུང་ཟད་དང་བཅས་པ་དང་འབྲེལ། རྩ་རྒྱུད་དང་པོ་འདི་གདན་བཞི་པའི་གདན་དང་པོ་དང་ཇི་ལྟ་བར་མཐུན་ལ།
རྡོ་རྗེ་མཁའ་འགྲོ་སོ་གཅིག་པར་རྡོ་རྗེ་རྩེ་དགུ་པ་ཡེ་ཤེས་ཀྱི་དང་། རྩེ་ལྔ་པ་དམ་ཚིག་ཇི་ལྟ་བར་མཐུན་ལ་རྩེ་གསུམ་པ་ལས་ཀྱི་དང་། རྩེ་གཅིག་པ་ཀླུ་རྣམས་འཇིག་པ་སྟེ་ལས་ཀྱི་བྱེ་བྲག་གི་དང་། གསང་བའི་དང་། རྒྱན་གྱི་རྡོ་རྗེ་སྟེ་བཞི་འདིར་བསྡུས་པས་དང་། དྲིལ་བུ་རྡོ་རྗེ་འཆང་གིས་འདིར་ཡེ་ཤེས་ཀྱི་དང་མཐུན་ལ། རིགས་སོ་སོ་བ་དང་དཔའ་བོའི་བསྡུས་པ། དང་པོ་གཞན་དུ་མཚན་ཉིད་ལ་རྩ་རྒྱུད་ལས། མཚོན་བྱའི་མཚན་ཉིད་གཞན་དག་ནི། ། ཞེས་པ་བདེ་སྟེ་མཐར་ཐུག་གི་ལམ་གྱི་ཡན་ལག་དང་གནས་སྐབས་ཀྱི་འབྲས་བུ་མཚོན་ཅིང་རྟོགས་པར་བྱ་བའི་ཕྱིའི་ལས་ཚོགས་ཀྱི་ལས་གཞན་པ་དེ་ཁོ་ན་ཉིད་བཞི་བཤད་དུ་གསོལ་ཞེས་པའོ། །
གཉིས་པ་ལའང་། བསྟན་བཤད་གཉིས་ལས། དང་པོ་འཁོར་བ་ལས་སྒྲོལ་བའི་ལམ་གྱི་མཚན་ཉིད་དོན་གྱི་རྡོ་རྗེ་དང་དྲིལ་བུ་དངོས་ཡིན་ལ། བརྡའི་འོག་མ་གཉིས་པོ་ཡན་ལག་ཡིན་མོད་ཀྱི་དེ་དག་ཀྱང་ཉོན་ཅེས་པའོ། ། གང་ཞེ་ན་སྨིན་བྱེད་ལམ་གྱི་སྔོན་འགྲོ་ལ་སྦྱར་ན། དང་པོ་རྡོ་རྗེ་སློབ་དཔོན་གྱི་དབང་གི་མཚོན་བྱེད་དམ་ཡན་ལག་དང་། གཉིས་པ་དྲིལ་བུ་མཚོན་ཏེ་ངག་དག་པ་གསང་དབང་དང་། གསུམ་པ་བྱང་ཆུབ་བྱང་སེམས་ཀྱི་ཕྲེང་པ་བཅིངས་པ་ལས་བདེ་སྟོང་གིས་ཡིད་དག་པར་བྱེད་པ་ཤེས་རབ་ཡེ་ཤེས་ཀྱི་དང་། བཞི་པ་དེ་ཁོ་ན་ཉིད་རྣལ་དུ་སྟོན་པ་ཡེ་ཤེས་ཀྱི་མཚན་ཉིད་དེ་དེ་རྣམས་ཀྱང་མཚོན་ཞེས་པའོ། ། སྐབས་དོན་དང་པོ་རྡོ་རྗེའི་མཚན་ཉིད་དང་དེ་ཁོ་ན་ཉིད།
དེ་བཞིན་དུ་དྲིལ་བུ་དང་དེ་ཉིད་ཕྲེང་བ་དང་དེ་ཉིད་བྱིན་བརླབ་དང་བགྲང་ཚུལ་ལ་སོགས་པ། ཡེ་ཤེས་ཀྱི་འཕོ་བ་དང་དེ་ཉིད་ཅེས་པའོ། ། གཉིས་པ་ལ་གསུམ་ལས་དང་པོ་ལའང་གཉིས་ཀྱི། མཉན་པར་གདམས་པས་རྐང་པ་གཉིས་སོ། ། དངོས་ལ་རྒྱ་དཔེ་ཁ་ཅིག་ལས་རྩ་རྒྱུད་དང་མཐུན་པའི་ལྟར་ན་རྡོ་རྗེའི་དེ་ཉིད། དྲིལ་བུའི་དེ་ཉིད། དྲིལ་བུ་དང་རྡོ་རྗེ་དཀྲོལ་ཞིང་གཟུང་བའི་དེ་ཉིད། དེ་ཉིད་མི་ཤེས་པའི་ཉམས་པ་བསྟན་པའོ། ། དང་པོ་ལ་མཚན་ཉིད་དང་། དག་པ་གཉིས་ལས།
དང་པོ་ལ་རྒྱུ། གསེར་སོགས་ལས་ནི་བརྡུངས་དགེ་བ། ། ཞེས་ཌ་ཀས་བསྐངས་ལ་མཚན་ཉིད་ལྟེ་བ་དང་རྭ་གཉིས་ཆ་གསུམ་དུ་མཉམ་པའི་གང་གི་ཞེ་ན་གཟུང་བའི་གནས་ཀྱི་དབུས་ནས་བསྐོར་བའི་ཚད་དུའོ། ། དེ་ཡང་། བརྒྱད་ནས་བཅུ་དྲུག་བར་དུ་ནི། ། ཉི་ཤུ་ལྔ་ལས་ལྷག་མི་བྱ། ། ཞེས་དང་། ཆ་གསུམ་པ་ཡི་ཚད་ཀྱིས་ནི། ། དབུས་དང་སྲིད་དུ་གང་གྱུར་པ། ། འདི་ནི་སྤྱི་ཡི་ཚད་ཡིན་ཏེ། །
ཞེས་སོ། ། ལྟེ་བའི་མཐའ་གཉིས་སུ་མུ་ཏིག་གི་ཕྲེང་བ་བྱས་པ། ཞི་བ་ཨུཏྤལ་ཞེས་པ་དེ་ཉིད་མཛེས་པའམ་ཡང་ན་ཞར་ལ་དྲིལ་བུའི་སྟེང་གི་མཚན་མ་སྟེ། བྱང་དུ་དེ་བཞིན་ཨུཏྤལ་སྦྱིན། ། ཞེས་པ་ལྟར་རོ། ། དེ་རྣམས་ཐུན་མོང་བ་ཡིན་ལ། དག་པ་ལ། ཡེ་ཤེས་ཀྱི་དང་། དམ་ཚིག་གི་གཉིས་ལས། དང་པོ་ཕྱོགས་མཚམས་ཞེས་སོགས་ནི་འོག་ཏུ་པད་མའི་དག་པ་ཉིད་འདིར་རྭ་ལ་སྦྱར་རོ། །
ཆུ་སྲིན་ཁ་ལས་བྱུང་བ་འཁོར་འདས་དབྱེར་མེད་དུ་མཚོན་པས་ཏེ་ཐུན་མོང་དུའོ། ། གཉིས་པ་ལ་བཤད་པར་དམ་བཅའ་བ། དེ་ནས་དམ་ཚིག་རྡོ་རྗེ་ཡི། ། མཚན་ཉིད་ཡང་དག་བཤད་པར་བྱ། ། ཞེས་སོ། ། དངོས་ཀྱི་དག་པ། དབུ་མ་མགོན་པོ་རྣམ་སྣང་མཛད། ། ཤར་དུ་མི་བསྐྱོད་པ་ཉིད་དེ། ། ལྷོ་ཡི་རྭ་ནི་རིན་ཆེན་འབྱུང་། ། ནུབ་ཏུ་འོད་དཔག་མེད་པ་དགོད། །
བྱང་དུ་དོན་ཡོད་གྲུབ་པ་སྟེ། ། རྩེ་ལྔ་མངོན་སུམ་དུ་ལྷ་ལྔ་པོ་ཉིད། མཁའ་འགྲོ་ལས། ཡེ་ཤེས་ལྔ་ནི་རྣམ་དག་པ། ། རྩེ་མོ་ལྔ་ནི་མདོ་རུ་བསྡུས། ། ཞེས་གསུངས་པ་ནི་དེ་བཞིན་གཤེགས་པའི་དྲིལ་བུའི་སྐབས་ཏེ་ཆོས་སྐུའི་དག་པའོ། ། རྭའི་གདན་ནི་རྩེ་དགུ་པའི་ལྟར་ན་བྱང་ཆུབ་ཀྱི་ཕྱོགས་ལས་འཕགས་པའི་ལམ་ཡན་ལག་བརྒྱད་པ་ཡིན་ལ་འདིར་པད་མ་འདབ་བརྒྱད་ལ། ཇི་བཞིན་གནས་སུ་གཞག་བྱ་བ། ། པད་མའི་ཕྱག་དང་བྱམས་པ་དང་། ། ནམ་མཁའི་མཛོད་དང་ཀུན་ཏུ་བཟང་། །
གནོད་སྦྱིན་བདག་དང་འཇམ་པའི་དཔལ། ། སྒྲིབ་པ་སེལ་དང་སའི་སྙིང་ཉིད། ། དེ་ལྟར་ལྷ་ནི་བརྒྱད་པོ་ཉིད། ། ཇི་བཞིན་པད་མར་གཞག་པར་བྱ། ། དབུས་ཀྱི་ལྟེ་བའི་སྙིང་པོ་ལ། ། ཡེ་ཤེས་སེམས་དཔའ་ཐིམ་པར་བྱ། ། འོག་གི་པད་མར་ལྷ་མོ་བརྒྱད། ། ཇི་བཞིན་གནས་སུ་སྦྱར་བར་བྱ། ། རྡོ་རྗེ་ལྕགས་ཀྱུ་ཞགས་པ་མ། ། རྡོ་རྗེ་ལྕགས་སྒྲོག་དྲིལ་བུ་མ། །
ཕྱོགས་ཀྱི་འདབ་མར་རྣམ་པར་གནས། ། མཚམས་ཀྱི་འདབ་མ་བཞི་པོ་ལ། ། སྐུལ་བྱེད་རིན་ཆེན་སྒྲོལ་ལྷ་མོ། ། རྡོ་རྗེ་ལུ་གུ་རྒྱུད་ཅེས་དང་། ། དེ་བཞིན་གཞན་གྱིས་མི་ཐུབ་མ། ། འོག་གི ཕྱོགས་བཞི་དང་ནི་དབུས་མ་ཡི། ། རྭ་ལྔ་མཁའ་འགྲོ་མ་ཡིན་ཏེ། ། དབུས་སུ་ཡེ་ཤེས་མཁའ་འགྲོ་མ། ། ཤར་དུ་རྡོ་རྗེ་མཁའ་འགྲོ་མ། །
བྱང་དུ་འཇིགས་མ་ཞེས་བྱ་འོ། ། ནུབ་ཏུ་རོ་ལངས་མ་ནི་གནས། ། ལྷོ་རུ་གཏུམ་མོ་གནས་པ་འོ། ། རྡོ་རྗེ་ལྷ་ཡི་དེ་ཉིད་དུ། ། མཁས་པ་ཡིས་ནི་ཤེས་པར་བྱ། ། དེ་དག་ཕྱིའི་བརྡའི་དག་པ་ཡིན་ལ། འདི་དག་ནི་དེ་ཁོ་ན་ཉིད་ལ་སེམས་མཉམ་པར་གཞག་པ་ཞེས་གསུངས་ལ། ནང་གསང་བའི་རྡོ་རྗེའི་དག་པར་ཡང་རུང་བར་བསམ་མོ། ། གང་ཕྱིར་རྡོ་རྗེའི་དེ་ཉིད་ནི། ། སེམས་ནི་རྡོ་རྗེའི་བདག་ཉིད་དོ། །
དོན་དམ་པའི། རྡོ་རྗེ་སྙིང་པོའི་རྣལ་འབྱོར་གྱི། ། རང་གི་སེམས་ཀྱི་ཆོས་ཉིད་ནི། ། སྤྲོས་པ་དང་བྲལ་བའི་རྡོ་རྗེར་ཤེས་པར་བྱ་བ་ཡིན། དེ་ཉིད། དག་པའི་རྡོ་རྗེ་བརྟན་བྱས་ན། ། རྡོ་རྗེ་རྟོགས་པའི་ཆོས་ཀྱི་མཆོག་ཏུ་བཤད། ། ཕྱི་ནང་གི རྡོ་རྗེའི་དེ་ཉིད་ཐམས་ཅད་ཀྱིས། ། མཆོག་ཐུན་མོང་གི
རྡོ་རྗེ་ལས་ཀྱི་ཚོགས་རྣམས་སོ། ། རང་གིས་སྟོང་ཉིད་རྟོགས་ཏེ་དེ་མ་རྟོགས་ཀྱི་སེམས་ཅན་ལ་སྙིང་རྗེས། རྡོ་རྗེ་སྤྲོ་བའི་སྦྱོར་བ་ཡིས། ། ཟུང་འབྲེལ་གྱི། ། རྡོ་རྗེ་སེམས་དཔའ་འཁོར་བ་སྒྲོལ། ། དེ་བཞིན་གཤེགས་པ་ཐམས་ཅད་ཀྱི། ། རྡོ་རྗེ་འགུགས་པའི་རྣལ་འབྱོར་གྱིས། ། རང་གི་རྒྱུད་ལ། རྡོ་རྗེ་བཅིང་པའི་རྣལ་འབྱོར་ཡིན། ། བློ་བུར་གྱི།
ཉོན་མོངས་དང་བཅས་རྣམ་ཤེས་རྟོག་པ་ལ། དེའི་རང་བཞིན་ཤེས་པའི། ཡེ་ཤེས་རྡོ་རྗེས་བསྣུན་ནས་ནི། ། རྟོགས་པ། མུན་པ་ལ་ནི་ཡེ་ཤེས་མར་མེ་ལྟར། ། ཇི་ལྟ་བ་དང་ཇི་སྙེད་པ། ཕྱོགས་ཀུན་རྣམ་པར་མཐོང་བར་འགྱུར། ། བདག་ཉིད་ཀྱི། ལུས་སེམས་རྡོ་རྗེ་རབ་མཐོང་ན། ། སངས་རྒྱས།
རྡོ་རྗེ་ཐམས་ཅད་འགྲུབ་པར་འགྱུར། ། རྡོ་རྗེ་ཆོས་ཀྱི་སྙིང་པོ་ཡི། ། རྟོག་པས། མ་བཅིངས་པ་ཡི་རྡོ་རྗེ་ཡིས། ། རྡོ་རྗེ་པད་མ་མནན་ནས་སུ། ། རྡོ་རྗེ་པད་མར་འཇུག་པ་ནི། ། འདུ་ཤེས་གསུམ་ལྡན་ནམ། ཙན་ཌ་ལི་འཁོར་ལོ་བཞི་ལའང་སྦྱར་དུ་རུང་སྟེ། རྣམ་པར་མཁས་པས་བསྒྲུབས་བྱས་ན། ། དེ་ཉིད་ཐམས་ཅད་འགྲུབ་པར་འགྱུར། །
དྲིལ་བུ་དགོས་པ་དང་། མཚན་ཉིད་གཉིས་ལས། དང་པོ་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་པ་ཉིད་དང་མཚན་མ་མེད་པ་དང་སྨོན་པ་མེད་པ་དང་མངོན་པར་འདུས་མ་བྱས་པའི་སྒྲར་བཀྲོལ་བས་ཡུལ་ནམ་མཁའི་མཐར་ཐུག་པའི་ཕྱོགས་བཅུའི་ཐམས་ཅད་དུ། དུས་བྱང་ཆུབ་སྙིང་པོ་ལ་གནས་ཀྱི་བར་དུ། ངོ་བོ་ལྷ་ཀུན་གྱིས་ཐོས་པར་ཏེ་རང་གཞན་གྱི་དོན་ལ་བསྐུལ་ཞིང་སྙན་གསན་དབབ། ཅེས་སྦྲེལ་བའོ། ། མཚན་ཉིད་མཁའ་འགྲོར་བཤད་ནས། འདིར་དག་པའི་ཞར་ལ་མཚན་ཉིད་རྟོགས་པར་དགོས་ཏེ། དེ་བཤད་པ་སྟེང་གི་པད་མའི་ཕྱོགས་བརྒྱད་ལ་རྡོ་རྗེ་ལ་སོགས་པ་དགོད་པར་རྩ་རྒྱུད་ལས་གསུངས་པ་ནི་རིགས་སོ་སོ་བའི་ཡིན་ལ། འདིར་ཡེ་ཤེས་ཀྱི་དྲིལ་བུར་བསྡུས་པ་ལ་ལྷ་མོ་བརྒྱད་ཀྱི་ས་བོན་མིང་གི་དང་པོ།
ཏཾ་པཾ་མཾ་ལཾ་ཕྱོགས་དང་མཚམས་སུ་བཾ་ཙཾ་ཀྲཾ་བཾ་ཞེས་པའི་དེ་མན་ཆད་ནང་གི་ནམ་མཁའི་ཁམས་དང་བཅས་པ་ནི་འདོད་པའི་ཁམས་དག་པ་སྤྲུལ་སྐུ་དང་། བདུད་རྩིའི་བུམ་པ་གཟུགས་དག་པ། ལོངས་སྐུ་དང་། ལྷ་མོ་ཤེས་རབ་ཕ་རོལ་ཕྱིན་མའི་ཞལ་གཟུགས་མེད་སྲིད་པ་དག་པ་ཆོས་སྐུ་ཡིན་ལ། དེ་ཡན་ཆད་རྡོ་རྗེ་དང་མཐུན་ནོ། ། གསུམ་པ་ལའང་གསུམ་ལས། ཐུན་མོང་གི་དགོས་པ། ཨ་ལི་རྡོ་རྗེ་ཐབས་གཡས་པར་གཟུང་ཞིང་། ཀ་ལི་དྲིལ་བུ་ཤེས་རབ་གནས་བརྒྱད་དུ་བསྐྱོད་པའི་དོན་ཟུང་འཇུག་ཡིད་ལ་བྱེད་པ་དང་བཅས་པས་འཁོར་བ་གཉིས་འཛིན་གྱི་རྟོག་པ་གཅད་དོ། ། ཞེས་པའོ། །
བླང་ཚུལ་སྔགས་དང་བཅས་པ། དེ་ལ་ཞེས་པ་སྟེ་ཐོག་མར་རང་འདོད་ལྷ་ནི་བསམ་པར་བྱས་ལ་དེ་ནས་ལག་ཉིས་བརྐྱང་ལ། གཡས་རྡོ་རྗེ་རྩེ་ལྔ་པའི་ལྟེ་བར་ཉི་མ་ལ་ཧཱུྃ་ཡང་དག་བསམ། གཡོན་པད་མ་འདབ་མ་ལྔ་པའི་ལྟེ་བར་ཟླ་བ་ལ་ཨ་ཉིད་བསམས་ལ་རྣམ་ལྔ་འདོད་པ་སྐོར་བ་བྱ། དེ་ནས་ཧཱུྃ་གི་གླུའི་རྣམ་པས་གཡས་པའི་འཐེབ་སྲིན་གྱིས་རྡོ་རྗེ་བླང་པ་ཨོཾ་སརྦ་ཏ་ཐ་ག་ཏ་ཞེས་པར་སྦྱར་ལ། མཧཱ་བཛྲ་ཧཱུྃ་གིས་སངས་རྒྱས་ཐམས་ཅད་དགྱེས་པར་བྱེད་པའི་བྱང་ཆུབ་ཀྱི་སེམས་སུ་དྲན་པས་སྨིན་མཚམས་སུ་གསོར་ནས་ཕྱི་ནས་བློ་ལྡན་སྙིང་ཀར་ཡང་དག་གདབ་སྟེ་གཟུང་ཞེས་སྦྲེལ་བའོ། ། གཡོན་གྱི་མཐེབ་སྲིན་གྱིས་དྲིལ་བུ་བླང་ཞིང་ཤེས་རབ་སྒྲ་འཁྲོལ་བ་བཛྲ་དྷརྨ་ཞེས་ཏེ་གནས་བརྒྱད་དུ་དཀྲོལ་ལ་སྙིང་ཀར་གཟུང་བ་ནི། ཐབས་དང་ཤེས་རབ་ལག་པའི་དངོས། ཞེས་དང་། དེ་ཉིད་ཀྱིས་རྡོ་རྗེ་གཟུང་།
ཆོས་ཀྱི་དྲིལ་བུ་དཀྲོལ་ཞེས་པའི་དོན་ཏོ། ། སྤྱི་དོན་གསུམ་པ་དེ་ཉིད་མེད་སེམས་ནི་དེ་ཁོ་ན་ཉིད་མི་ཤེས་པར་རྡོ་རྗེ་འཛིན་སྨྲི་ཏིས། རྡོ་རྗེའི་དེ་ཉིད་མི་ཤེས་པ། ། བརྒྱ་བྱིན་ལག་གི་མཚོན་ཆ་བཞིན། ། ཞེས་དང་། དྲིལ་བུ་འཁྲོལ་བ་གླང་པོ་ཆེའི་སྐེར་བཏགས་པ་འཁྲོལ་བ་དང་འདྲ་བ་ཉིད་དེ། དངོས་གྲུབ་རིང་། ཞེས་པའོ། ། བརྒྱད་པའི་དང་པོ་བཤད་པའོ།། ༈ །།གཉིས་པའི་རྩ་རྒྱུད་མཁའ་འགྲོའི་ཞེ་ལྔར་པ་རྒྱུ་དང་གྲངས་ལ་སོགས་པ་མཐུན་ཞིང་ཕྲེང་ཐག་བསྡུས་ལ་རབ་གནས་ཁ་སྐོང་བས་དང་།
སྦྱོར་གདན་དང་པྲོ་ཆ་མཐུན་པས་ངེས་པ་སྐྱེད་ལ་ཀྱཻ་རྡོ་རྗེའི་ཕྱི་མའི་བཅུ་པ་དང་གུར་བདུན་པར་གསལ་ཞིང་ཁ་སྐོང་བས་དང་། གཞན་ཕྲེང་བ་མ་གསུངས་པ་རྣམས་སུ་ཁ་སྐོང་བས་སོ། ། གཞུང་ལ་མཉན་པར་གདམས་པ་དང་། དོན་དངོས་གཉིས་ལས། དང་པོ་ཕྲེང་བ་ཞེས་པའི་སོགས་ཀྱི་ཕྲེང་ཐག་དང་བྱིན་བརླབས་ལ་སོགས་པའོ། ། གཉིས་པ་ལ་བརྒྱད་ལས་རྒྱུའི་དཀར་པོ་ལ་སོགས་ནི་མཁའ་འགྲོ་ལས། དུང་དང་སྤྲུག་དང་མུ་མེན་ནོ། ། ཞེས་སོ། ། དྲི་སོགས་ནི། བྱུ་རུ་ཡི་ནི་ཁྱད་པར་ཉིད། །
ཙནྡན་དམར་པོ་ཁྲག་ལ་སོགས། ། ཞེས་སོ། ། ཕྲེང་ཐག་དག་གི་དག་པ་དེར་ཁ་སྐོང་བ་ལ། རྒྱུ། དངོས་གྲུབ་ཀུན་བྱེད་ཞི་བ་ཡི། གསེར་གྱི་སྐུད་པས་བརྒྱུ་བར་བྱ། ། ཡང་ན་རས་བལ་སྐུད་པ་ནི། ། གཞོན་ནུ་མ་ཡིས་བཀལ་བ་སྟེ། དེ་ཡང་གཟུགས་མཛེས་ལུས་རྫོགས་ཤིང་། ། དྲན་དང་ལྡན་ཞིང་ལུས་སྙན་སྨྲའོ། །
ཞེས་དང་། བསྐྲད་ལ་བྱ་རོག་སྒྲོ་དང་ནི། ། བོང་བུ་རྔ་མོ་ཁྱད་པར་འཕགས། ། རྟ་དང་རྔ་མོའི་རྔ་མ་ནི། ། སྐུད་པ་འདིས་ནི་འབྱེད་པར་འགྱུར། ། རོ་ཡི་སྐྲ་དང་ཁྱི་ཡི་སྤུ། ། བསྲེས་པ་ཡི་ནི་སྲད་བུ་ཡིས། ། གདུག་པའི་ལས་ལ་ཁྱད་པར་དུ། ། མདོ་རུ་བསྡུས་པ་ལྷ་མོ་བཤད། ། ཅེས་སོ། །
སྔགས་ཀྱི་ཞེས་རྐང་པ་གཉིས་ནི་གདན་བཞི་པས། རང་བཞིན་མེད་པའི་གྲངས་བཟླས་ན། ། རྣལ་འབྱོར་མ་ཡི་སྙིང་པོ་འགྲུབ། ། ཅེས་སོ། ། བྱིན་གྱིས་བརླབ་པ་སྔར་བསྟན་པ་བཞིན་གྱི་ལག་པའི་གཡོན་པར་ཨ་ལིའི་བར་དུ་སུཾ་རྡོ་རྗེ་དང་པད་མ་སྙོམས་པར་ཞུགས་པའི་བྱང་ཆུབ་ཀྱི་སེམས་སུཾ་ལ་དེའི་ཡི་གེ་གཞན་རྣམས་ལ་དེ་དག་ཕྲེང་པ་དང་གཉིས་སུ་མེད་པར་གྱུར་པར་བསམ་ཞིང་ཨོཾ་པ་དེ་སོགས་ཕྲེང་བ་སྐོར་གཅིག་བཟླས་སོ། ། སྔགས་འདི་བཟླས་པ་གཞན་ལ་འཇུག་དུས་སུའང་གསུམ་ལ་སོགས་པ་བཟླས་ན་ནུས་མཐུ་དང་ལྡན་པར་འགྱུར་ཞེས་གསུང་ངོ་། ། ཧཱུྃ་གིས་སྲད་བུ་བརྒྱུ་བ། ཕྲེང་བ་ཐམས་ཅད་དགྲ་བཅོམ་པ་ཞེས་དང་སྦྲེལ་ཏེ་དགྲ་བཅོམ་པ་སངས་རྒྱས་སུ་བསམས་ལ་ཧཱུྃ་བཟླས་ཞིང་བརྒྱུ་ཞེས་པའོ། ། བསྒྲང་ཚུལ། རྡོ་རྗེ་གཉིས་མེད་ཅེས་རྐང་པ་གཉིས་དང་།
ཟུང་ལྟར་ཞེས་བཞི་སྦྲེལ་ཏེ་གདན་བཞི་པས། གཡས་པ་རྡོ་རྗེ་ཅན་བསྒོམས་ཏེ། ། གཡོན་པ་རྡོ་རྗེ་མ་རུ་བརྗོད། ། ཅེས་པའི་དོན་ཏེ་མདོར་ན་མཐའ་གཉིས་ཀྱི་གཉེན་པོར་ལམ་ཐམས་ཅད་ཟུང་འབྲེལ་དུ་ཉམས་སུ་བླང་ཞེས་པའོ། ། ཚིག་ཕལ་ཆེར་ཤེས་པར་སླའོ། ། བཟླས་པའི་མན་ངག་སྒྱུ་དྲ་ལས། མྱུར་ཆེས་པ་དང་བུལ་བ་དང་། ། མི་གསལ་གུག་སྐྱེད་ཉམས་པ་དང་། ། རྟོག་པ་ངན་པ་རྣམ་སྤངས་ནས། དེ་ནས་གསང་སྔགས་བཟླས་བརྗོད་བྱ། །
ཞེས་དང་། བར་ཆད་དུ་ནི་གྱུར་ན་སྤང་། ཡི་གེ་བརྒྱ་པས་བྱིན་གྱིས་བརླབ། ། ཅེས་སོགས་རྩ་རྒྱུད་དག་ལས་ཤེས་པར་བྱའོ། ། བརྒྱད་པའི་གཉིས་པ་བཤད་པའོ།། ༈ །།གསུམ་པ་བརྗོད་བྱ་བསྐྱེད་པའི་རིམ་པ་སྤྱི་ཅུང་ཟད་དང་བཅས་པའི་སྦས་པ། རྗོད་བྱེད་ཡན་ལག་གཙོ་བོ་གཉིས་པོ་ཅུང་ཟད་དང་བཅས་པ། མངོན་རྟོགས་སྐྱེ་བ་བྱེ་བ། ཞེས་པ་ལ་རྒྱུ་རྒྱུད་ཀྱང་འཇུག་ལ་རྟེན་གྱི་སྐབས་སུ་བསྐྱེད་རིམ་དང་མཛོད་སྤུ་སྐྲ་དཀར་ཞེས་པ་རྫོགས་པའི་རིམ་པ་དངོས་ཏེ་གཉིས་ཀ་ལྟ་བ་ཞར་བྱུང་དང་བཅས་པ་འབྲེལ་ལ་གཙོ་བོར་རྫོགས་རིམ་ལ་བརྟེན་པའི་ནང་གི་ལས་ཚོགས་ཡིན་ནོ། ། ལ་སོགས་བསྐྱེད་རིམ་གྱི་ཡན་ལག་མ་ཡིན་ནམ་ཞེ་ན།
ཕྱིའི་དེ་ལྟར་ཡིན་ལ་ནང་གི་ནི་རྫོགས་པའི་ཡན་ལག་ཡིན་ཏེ། རང་གི་ལུས་ངག་ཡིད་གསུམ་ཁོ་ན་ལ་བརྟེན་ནས་གནས་སྐབས་སུ་མཁའ་སྤྱོད་ལ་སོགས་པ་འགྲུབ་པས་དེ་སྐད་ཅེས་གདགས་ཏེ། སྔགས་ཀྱི་གཟུགས་ཀྱིས་ལུས་ཅན་གྱི། ། ལས་ཀྱི་ཚོགས་ནི་བྱེད་པར་འགྱུར། ། ཞེས་བཤད་ཟིན་ཏོ། རྩ་རྒྱུད་གསང་གདན་གསུམ་པ། ཕལ་ཆེར་ཆ་མཐུན་ཞིང་ཡེ་ཤེས་ཅུང་ཟད་སྦྱོར་གདན་དང་པོ་དང་ཡང་མཐུན་པ་དང་བདག་གདན་གཉིས་པ་དང་རྡོ་རྗེ་མཁའ་འགྲོའི་ཉི་ཤུ་པར་འཆི་ལྟས་གསུངས་པ་འདིར་འཆི་བའི་དུས་ནི་ཐོབ་ན་ཞེས་པས་བསྡུས་པ་དང་། འཕོ་བ་གཉིས་དངོས་ཉེར་གཉིས་པ་དང་། ཡེ་ཤེས་སུམ་ཅུ་པ་དང་མཐུན་པས་བཤད་ལ་རྒྱུད་སྡེ་གཞན་དུ་ཁ་སྐོང་བས་སོ། ། གཞུང་ལ་ཡེ་ཤེས་ཀྱི་འཕོ་བ།
ཡེ་ཤེས་ཀྱི་དེ་ཁོ་ན་ཉིད། དེ་དག་གང་ལས་ཤེས་པར་བྱ་བ་གསུམ་ལས། དང་པོ་ལ་ཡང་གོང་དུ་འཕོ་བ། ལྷའི་རྣལ་འབྱོར། གྲོང་གཞན་དུ་འཇུག་པ་གསུམ་གྱི། དང་པོ་ལ་གཉིས་ཏེ་མཉན་པར་གདམས་པ་ལུས་ལ་རྣམ་ཤེས་འཕོ་བའི་སྐྱེད་རྫོགས་ཀྱི་རྣལ་འབྱོར་ལ་བརྟེན་ནས་གང་འདོད་དུ་འགྲོ་བའི་མཚན་ཉིད་ཉོན། དགོངས་པ་ཅི་ཡོད་ཅེ་ན་གཞན་དུ་འགྲོ་བའི་ལས་ཐམས་ཅད་ན་རྟེན་འབྲེལ་གྱིས་ཟིལ་གྱིས་མནན་ཏེ་བཟང་པོར་འགྲོ་བའི་ལམ་ནས་འཁྲུལ་འཁོར་དང་ཏིང་ངེ་འཛིན་གྱིས་འཕངས་པའི་གང་འདོད་པའི་འགྲོ་བ་མཛེས་པ་སྟེ་ཡིད་དུ་འོང་པར་ཞེས་པའོ། ། དངོས་ལ་དྲུག་ལས། སྒོའི་ཁྱད་པར། ཡེ་ཤེས་དབང་པོ་ཞེས་པ་ལ་དུས་སུ་སྲོག་ཆད་པ་ལ་ཞེས་པ་དང་།
འོག་ཏུ་དུས་ཐོབ་པ་ཡིས་འཕོ་ཞེས་སྦྲེལ་ལ། དེའི་སྔོན་དུ་འཆི་བའི་མཚན་མ་བསྟན་པ་འཇུག་སྟེ་མཁའ་འགྲོ་ཉི་ཤུ་པ་དང་བདག་གདན་གཉིས་པ་ལ་འཆི་ལྟས་དང་དེ་བསླུ་བ་གསུངས་པ་ལྟར་ཤེས་ཤིང་བྱས་ལ་མ་སླུས་ན། རིམས་ལ་སོགས་པས་མ་ཕྱེ་བའི། ། གོང་དུ། འཕོ་བའི་རྣལ་འབྱོར་དམ་པ་ཉིད། ། ཡང་དག་སྦྱོར་བ་ཞེས་སྦྲེལ་ལོ། ། སྒོ་དངོས་ཀྱི་མཐོ་རིས་གཟུགས་ལུས་ཅན་གྱི་ཁམས་ཐིག་ལེ་མཛོད་སྤུའོ། ། སྒོ་གཉིས་པ་རྣམས་ཀྱི་གཡས་ནས་དེ་དག་གི་རྒྱལ་པོ་གཡོན་ནས་ཕལ་པ་ཞེས་གསུང་ངོ་། ། དུས་བསྟན་ཟིན་ལ། སྔོན་དུ་བྱ་བ་བུམ་པ་ཅན་གྱིས་སྲོག་འཛིན་དང་པོར་བཅིངས་པས་སྒོ་གཞན་ཐམས་ཅད་རེངས་ཏེ་འཆིང་བར་བྱེད་པ་སྦྱངས་ལ་དེ་ནས་ཡི་གེ་དང་སྒྲ་ལ་གོམས་པར་བྱ་བའི་ཡི་གེ་དགོད་པ་མཆོད་རྟེན་ལྕགས་སྒྲོགས་ལྔ་ཧཱུྃ་ཉིད་དམ་ཡང་ན་ལུས་མཆོད་རྟེན་གྱི་སྒོའི་བུག་པ་སྨིན་མཚམས་སུ་འ་གཞན་དགག་པ་དང་པོར་བསྟན་པ་བཞིན་ནམ་ཡང་ན་སྨིན་མཚམས་སུ་ཀྵུཾ་གཞན་སྔ་མ་བཞིན།
ཞེས་བྷ་བ་པ་དང་མཐུན་པར་གསུང་ལ། གོང་དུ་བྱང་ཆུབ་ཀྱི་སེམས་རྩའི་གནད་ཀྱི་སྒོ་ནས་ཉམས་པ་དགག་པ་ཡིན་ལ། འདིར་རྣམ་ཤེས་འཕོ་བའི་སྒོར་དེ་དཔུང་པ་དང་ཁ་ལས་གཞན་པའི་མགྲིན་པ་མ་སྨོས་པ་དང་སྙིང་ག་ཤེས་པའི་གནས་ཡིན་པ་དཔུང་པ་དེ་ལས་གཞན་དུ་འཕོ་བས་ན་དེར་རྟེན་ཧཱུྃ་ཉིད་ལས་གཞན་མི་དགོས་པས་སྔར་གྱི་མགྲིན་པའི་སྨྲཾཡུ་འོག་སྒོར། དཔུང་པར་ཧཾམྲཡུ་སྤྱི་བོར། སྙིང་ཀར་ཡཾམྲཡུ་སྨིན་དབུས་སུ་སྟེ་དེ་དག་ལ་ཆ་ལྔ་ལྔ་ཡང་ཡོད་པས་སྒོའི་བུག་པ་ཞེས་པས་སྤྱི་བོ་དང་སྨིན་དབུས་གཉིས་ཀ་བསྟན་ཏོ་སྙམ་དུའང་བསམ་སྟེ་མི་གསུང་ངོ་། ། གང་ལྟར་ཡང་དེ་དག དང་པོ་སྦྱང་བའི་དབུགས་ཀྱི་ཤིན་ཏུ་གསལ་བར་སོང་གི་བར་དུ་མཉམ་པར་བཞག་པས་སྒོམས་ལ་དེ་ནས་སྒྲ་ལ་གོམས་པར་བྱའོ། ། རྣལ་འབྱོར་དངོས་བདག་ཡེ་ཤེས་མཁའ་འགྲོ་ལ་སོགས་པར་བསྐྱེད་ལ་སྙིང་ཀར་ཧཱུྃ་གི་ལུས་རླུང་གི་མདོག་ལྟ་བུ་སྔོན་པོ། དེའི་འོག་ཏུ་རླུང་གི་དཀྱིལ་འཁོར་བསམ་པར་བྱ། རླུང་དེའི་རྩ་བར་སྟེང་འོག་ཏུ་དེ་ཉིད་ཀྱི་ས་བོན་ཡུཾ།
རླུང་གི་མཐར་ནི་རྩ་བ་ཅན་དེ་རླུང་དེའི་སྟེང་གི་མཐར་ཡང་རྩ་བའི་ཡུཾ་ལྟ་བུ་ཅན་ནོ། ། དེ་རྣམས་ཀྱི་འོག་ལྟེ་བར་ཐིག་ལེ་སྒྲ་ཨ་ཐུང་ལ་ལྷན་པས་ཨཾ་ངོ་། ། དེར་འོག་གི་ཡི་གེ་ཕྱེད་དང་གཉིས་པ་སྦྱར་བས་ལྟེ་བར་ཨཾ་སྙིང་ཀའི་འོག་ཏུ་རླུང་སྟེ་འོག་ཏུ་ཡུཾ་གཉིས་དང་བཅས་པ་དེའི་སྟེང་དུ་ཧཱུྃ་ཡུཾ་འོག་མ་ལ་ཧི། གོང་མ་ལ་ཀ་བཀོད་ལ་སེམས་ཀྱི་ས་བོན་གྱིས་ནི་དགུག་ཞེ་ན་རྡོ་རྗེ་དྲག་མོའི་ས་བོན་ལྟ་བུ་ཨཾ་གི་འོད་ཀྱིས་རླུང་ནང་དུ་འཇུག་པའི་དུས་སུ་སེམས་ས་བོན་འོག་ཏུ་དགུག་ཞེས་སུ་འགྱུར་ལ། གདན་བཞི་པས། རྩ་བའི་ས་བོན་དྲང་པར་བྱ། ། ཞེས་པ་ལྟར་ན་འཇིགས་པའི་ལྕགས་ཀྱུ་ཧིཀ་ཀས་གོམས་པའི་དུས་སུ་བཅུ་དགུ་ལ་སོགས་པ་དང་ལས་སྦྱོར་གྱི་དུས་སུ་ཉི་ཤུ་རྩ་གཅིག་དབུགས་རྣམས་ཀྱིས་དྲངས་པས་གོང་དུ་འཕང་ཞིང་ཀ་ཧི་ཞེས་ངལ་བསོ་དུས་སུ་ཡུཾ་གོང་མ་ལ་ཧི་འོག་མ་ལ་ཀ་བཀོད་པས་ཨཾ་གི་འོད་ཀྱིས་འོག་ཏུ་དྲང་པ་སྟེ་ཐུན་མོང་དུའོ། ། ལས་ལ་སྦྱར་བ་གང་འདོད་དུ་འཕོ་བ་དང་གོང་དུ་འཕོ་བ་གཉིས་ལས་སྦྱོར་བ་བླ་མ་དང་དངོས་སུ་བཞུགས་ན་དམ་ཚིག་གསོ་བ་ལ་སོགས་པ་བྱ། མི་བཞུགས་ན་ཡི་དམ་དང་བཅས་པ་དམིགས་ལ་དེ་དག་གི་མདུན་དུ་བདག་ཉིད་ཀྱིས་དངོས་པོ་ཐམས་ཅད་དབུལ་བ་ནས་བསྔོ་བའི་བར་ཡན་ལག་བདུན་པ་བྱས་ཏེ་གནང་བ་གནོད་ལ། དེ་ནས་གླིང་དང་སྐྱེ་གནས་གཞན་ལ་སྦྱོར་ན་གོ་འཕང་སྙིང་ཀ་གནས་གང་འདོད་ཀྱི་སྒོ་སྟེ་གདན་བཞིས།
གནས་དང་གནས་ནས་སྟེང་དུ་དབྱེ། ། ཞེས་སོ། བུག་པ་དགུ་གང་རུང་ལས་ངན་སོང་གསུམ་དུ་འཕོ་བ་མི་སྲིད་དེེ་སྙིང་རྗེས་གཞན་དོན་དུ་འཇུག་པ་ལ་སློན་ལམ་མམ་སྤྲུལ་པ་ལས་འདི་དགོས་ཤིང་གཞན་དུ་དགོས་པ་མེད་པས་སོ། ། དེས་སྟེང་མ་དྲུག་པོ་གང་ཡང་རུང་བས་སོ་ཞེས་དགོངས་སོ། ། མཛོད་སྤུ་སྐྲ་དཀར་ས་བོན་ཞེས་པས་ཞར་ལ་མཛོད་སྤུར་ཧཾ་ལྕེ་ཆུང་དུ་སུཾ་བཀོད་ལ་ཧི་ཀས་ཧཾ་ལས་བདུད་རྩི་ཕབ་པ་སུཾ་ལ་སོགས་པར་ཁྱབ་ཅིང་ཁམས་གསོ་བའོ། ། སློབ་དཔོན་བྷ་བ་པས་སྟེང་སྤྱི་གཙུག་གི་ཧཾ་ལས་བྱང་སེམས་ཕབ་ལ་ཨཾ་གསོས་པས་སྐྲ་དཀར་འཆིང་བར་འདོད་ལ་མཁའ་འགྲོ་ལས། ཞི་བ་དང་ནི་རྒྱས་པ་དང་། ། དུག་གི་དབལ་དང་རིམས་ནད་སེལ། ། དེ་ལྟར་ཚིམ་པར་བྱེད་པ་ནི། ། རྒས་དང་སྐྲ་དཀར་ཀློག་པར་གསུམ། །
ཞེས་དང་། གཞན་ཡང་ནམ་མཁར་འགྲོ་བ་ལ་སོགས་པ་འགྲུབ་པར་གསུངས་སོ། ། ཡི་གེ་ཕྱེད་དང་གཉིས་པ་བཏུ་བ། ཡ་ནས་བརྒྱད་ཀྱི་མཐའི་ས་བོན་ཧ། འཇིགས་པའི་སྡེ་ཨ་ལི་ཨི་དང་ཡང་འཇིགས་པའི་སྡེ་དེ་ཡི་དང་པོ་ཀ་ལི་དང་པོ་ཀ་ཡིག་གེ་ཕྱེད་སྲོག་མེད་དུ་སྦྱར་བས་ཧིཀ་ཞེས་གསུངས་ལ། གདན་བཞི་པས། རྐང་པ་གསུམ་པོ་གཉིས་སུ་བསྡུས་ཏེ། སྡེ་ཚན་དང་པོའི་དང་པོ་ནི། ། ཡི་གེ་ཕྱེད་དུ་སྦྱར་བར་བྱ། ། ཞེས་སོ། །
སྔ་མའི་དོན་བསྡུས་ཞིང་གོང་དུ་འཕོ་བའི་ལས་སྦྱར་ནི་རླུང་གི་ས་བོན་འོག་མ་ལ་སྒྲ་ཨཾ་གིས་བསྐུལ། དེས་སྒྲ་སྙིང་ཀའི་ཧཱུྃ་བསྐུལ་ལ་རླུང་བསྐུལ་ལ་རླུང་གི་སྟེང་འོག་ཏུའང་དེ་ཉིད་ཀྱི་ས་བོན་ཡུཾ་དང་ལྡན་པས་རླུང་གི་དཀྱིལ་འཁོར་གྱི་སྟེང་གི་སེམས་ཀྱི་རྟེན་ཧཱུྃ་རང་གི་གནས་ནས་ཧིཀ་ཉི་ཤུ་རྩ་གཅིག་གི་རིམ་གྱི་སྟེང་ནས་སྟེང་དུ་དྲངས་ཏེ་མཐར་བུ་ག་དགུའི་སྟེང་སྤྱི་གཙུག་དེ་ནས་འཕངས་ན་གང་འདོད་དུ་འགྲོ་བས་མཆོག དེ་ནས་འཕྲལ་དུ་ཡིད་ཀྱིས་བཏོན་ནས་ལྷ་དང་བླ་མའི་ཐུགས་ཀ་ལ་སོགས་པར་འཕངས་ན་མཁའ་སྤྱོད་དང་བདེ་བ་ཅན་ལ་སོགས་པར་གདོད་མི་ཟ་བར་འགྲོ་ཞེས་པའོ། ། ཚིགས་བཅད་སྔ་མ་གདན་བཞི་ལས། འོག་ཏུ་རླུང་གི་དཀྱིལ་འཁོར་གྱིས། ། སྒྲ་ཡི་དབྱེ་བས་བསྐུལ་བར་བྱ། ། རླུང་གི་ས་བོན་ལྡན་པ་ཡི། ། རླུང་གི་དཀྱིལ་འཁོར་བསམ་ནས་སུ། ། ཞེས་པ་ལྟར་ན། ཧཱུྃ་གི་སྟེང་འོག་གཉིས་ཀར་རླུང་ས་བོན་ཅན་བཀོད་ནས་ཧིཀ་ཀའི་སྒྲས་ཨཾ་དང་བཅས་པ་བསྐུལ་ཞེས་པར་འགྱུར་ཏེ་བྷ་བ་པས་ཀྱང་དེ་ལྟར་བཞེད་དོ། །
ཕན་ཡོན་དེ་ལྟ་བུར་སྔར་ཡུན་རིང་དུ་ལམ་བསྒོམས་པས་འགྲུབ་པ་མ་ཡིན་ནམ་ཞེ་ན། དེའང་འགྲུབ་མོད་ཀྱི་འདིར་རླུང་དང་ཡི་གེ་སྒྲ་དང་བཅས་པ་ལ་སྦྱང་ཞིང་གོམས་ན་ཉིན་ཞིང་བྲམ་ཟེ་གསོད་པ་ལ་སོགས་པ་འདི་རྣམས་ཀྱང་རྟེན་འབྲེལ་ཟབ་མོའི་ལམ་འདིས་གྲོལ་བའི་རྟེན་ཐོབ་པ་ལྟར་འགྱུར་ཏེ་དེ་མ་ཐག་ཏུ་སྡིག་པའི་ཉེས་པ་ངན་སོང་ལ་སོགས་ལས་གོས་པར་མི་འགྱུར་ཞིང་དེར་ཡབ་སྔ་མ་ལྟར་སྤྱད་པས་ལས་ཀྱིས་འབྲས་བུ་སྲིད་པའི་སྐྱོན་ལས་རིང་སྟེ་རྟེན་མི་སྨིན་པར་མི་འགྱུར་རོ། ། དེ་མི་རིགས་ཏེ། ལུས་ཅན་དག་གི་ལས་རྣམས་ནི། ། བསྐལ་པ་བརྒྱར་ཡང་ཆུད་མི་ཟ། ། ཚོགས་ཤིང་དུས་ལ་བབ་པ་ན། ། འབྲས་བུ་ཉིད་དུ་སྨིན་པར་འགྱུར། ། ཞེས་པ་དང་འགལ་ཏེ་བསྐུར་པ་བཏབ་པར་འགྱུར་རོ་སྙམ་ན་དེ་ནི་གཉེན་པོས་མ་བཅོམ་པ་ལ་ཡིན་གྱི། འདིར་སྟོབས་དང་ལྡན་པའི་རྟེན་འབྲེལ་གྱིས་ཟིལ་གྱིས་མནན་པས་ཏེ། དཔེར་ན་མི་རྩ་བའི་འདམ་རྫབ་ལས་སྐྱེས་པའི་པད་མ་དྲི་མ་མེད་པའི་གཟི་བརྗིད་དང་ལྡན་པ་མགོ་བོའི་ཕྲེང་བར་འོས་པ་བཞིན་ཉེས་པ་དུ་མ་སྤྱད་པའི་འདམ་གྱི་ལུས་ལ་བརྟེན་ནས་རང་གང་འདོད་ཀྱི་ཡེ་ཤེས་ཀྱི་སྐུར་འགྱུར་བ་ནི་ཐབས་ཀྱིས་ཁྱད་པར་དུ་བྱས་པ་སྟེ་གཞན་ཡང་མ་སྐྱེས་དགྲ་དང་སོར་ཕྲེང་ལ་སོགས་པའི་མདོ་ཡང་དྲན་ཅིང་སྦྱར་བར་བྱའོ། །
དེས་ན་ཉེས་པ་རྩ་བ་ནས་མི་སྤོང་ཞིང་ཡོན་ཏན་ཐམས་ཅད་མངོན་དུ་གྱུར་པ་མ་ཡིན་པས་སངས་རྒྱས་ཉིད་ནི་མི་འགྲུབ་པའི་རྟེན་ཁྱད་པར་ཅན་དུ་འཕོས་ཏེ་དེ་ལ་བརྟེན་ནས་སྐྱེ་བ་གཞན་གྱིས་བར་མ་ཆོད་པར་མཆོག་འགྲུབ་ཅེས་གསུངས་པའང་རིགས་པ་ཡིན་ལ། ཡང་གང་ཟག་ཁ་ཅིག་རིམ་གཉིས་ཟབ་མོའི་ཏིང་ངེ་འཛིན་གྱིས་ཚོགས་གཉིས་ཕལ་ཆེར་ཚེ་འདིར་རྫོགས་ནས་རྟེན་འབྲེལ་འགའ་ཞིག་གིས་ལུས་འདི་ཡང་འདོར་དགོས་པ་དག་འདི་དང་བར་དོ་གང་རུང་ལ་བརྟེན་ནས་འཚང་རྒྱ་བ་ཡང་སྲིད་ཏེ། ཡེ་ཤེས་ཐིག་ལེ་ལས། ཡང་ན་ཕུང་པོ་སྤངས་པ་ཙམ། ། བླ་ན་མེད་པའི་ཡེ་ཤེས་སྐུ། ། བརྩོན་པར་མི་ལྡན་པ་ཡིས་རྙེད། ། བརྩོན་འགྲུས་བརྟན་པས་སྨོས་ཅི་དགོས། ། ཞེས་སོ། ། དེའི་ལྟར་ན་འབྲིང་གི་ལམ་གྱི་ཡན་ལག་ཏུ་འགྱུར་རོ། ། དུས་གོང་དུ་བསྟན་ཟིན་ལ།
ལྟས་མ་བྱུང་བའམ་བྱུང་ཡང་རླུང་བཞིན་དུ་འཕོས་ན་ལྷ་གསོད་པ་རྩ་ལྟུང་བརྒྱད་པར་འགྱུར་ལ་དེས་གོས་ན་མཐོ་རིས་ཀྱང་མི་ཐོབ་ན་ཐར་པ་ལྟ་ཅི་སྨོས། དེའི་ཕྱིར་ལུས་ཀྱི་མཚན་མ་སེམས་ཀྱིས་ཤེས་ནས་འཕོ་བའི་རྣལ་འབྱོར་བརྩམ་མོ། ། སྤྱིའི་གཉིས་པ་ནི། རྣལ་འབྱོར་བསྒྲུབ་ཞེས་པའི་སྙིང་གའི་དཀྱིལ་འཁོར་དབུས་གནས་པར། སངས་རྒྱས་ལྔའི་ས་བོན་ཞེས་པ་བསྐྱེད་པའི་ལྟར་ན་སྔོན་དུ་སྙིང་ཀར་ཟླ་བ་ལ་ཡེ་ཤེས་ལྔའི་རང་བཞིན་ཧཱུྃ་བསྒོམ་པ་ཡིན་ལ། དེའི་ཞར་ལ་ས་བོན་གཞན་བཞི་དང་བཅས་པས་གཏུམ་མོ་ཉི་ཤུ་རྩ་གསུམ་པའང་བསྟན་ཏོ། ། ཡང་། ཨ་ལི་ཀ་ལི་རབ་སྦྱོར་བས། ། ཇི་ལྟར་བཏུས་པའི་ས་བོན་ཞེས་པས་མཁའ་འགྲོའི་ཐུགས་ཀར་ཏིང་ངེ་འཛིན་སེམས་དཔའ་ཡིན་ལ་འཕོ་བའི་རྣམ་ཤེས་ཀྱི་རྟེན་བསྒོམ་པའང་ཡིན་པའི་ཞར་ལ་གོང་གི་ས་བོན་བརྒྱད་དགོད་པར་བྱ། ཞེས་སྦྲེལ་བས་ཕྱོགས་དང་མཚམས་སུ་སྟེ་ཙནྜ་ལི་ཉེར་བཞི་པའང་བསྟན་པ་ཡིན་ནོ་གཞན་ཤེས་པར་ཟད་དོ། །
འདི་གདན་བཞི་པ་དང་མཐུན་པ་ཡིན་ལ་རང་གི་ལྷ་གང་རུང་ལ་བརྟེན་པས་ཀྱང་འགྲུབ་བོ། གསུམ་པ་གྲོང་གཞན་དུ་འཇུག་པ་ལ། བདག་གི་རྣམ་ཤེས་གཡོ་བར་བྱ་བ། ཕ་རོལ་གྱི་ཤེས་ཕྲོགས་ཏེ་བདག་གིར་བྱ་བ། ཕ་རོལ་ལ་བདག་གི་ཤེས་པ་འཕོས་བ་དངོས་ཞེས་གསུམ་དུ་གསུང་ལ། གཞུང་ལ་རྣམ་ཤེས་གཡོ་བ་ལ་སོགས་པ་གཉིས་ཀ་འདྲེས་ནས་སྣང་བས་བསྙེན་པ་དང་། ལས་ལ་སྦྱར་བ་གཉིས་སུ་གསལ་ལོ། དང་པོ་དེ་ནས་ཕྱི་རོལ་གྱི་གང་ཟག་རིགས་གཟུགས་ལ་སོགས་པ་རྟེན་མཆོག་ཏུ་གྱུར་པ་གཞན་དག་གིས་བཀུར་བར་འོས་པ་ཡིན་ཀྱང་བསམ་པ་དམན་པ་རང་གཞན་སྡུག་བསྔལ་རྒྱུ་དང་བཅས་པ་ལ་སྦྱོར་བར་མཐོང་ལ། བདག་ནི་བསམ་པ་མཆོག་ཏུ་གྱུར་པ་རང་གཞན་དང་བསྟན་པ་ལ་བྱ་བ་བྱེད་པའི་ཡོན་ཏན་ཡོད་ཀྱང་སྔ་པའི་འཕེན་པ་ཡིས་རྟེན་གཞན་གྱིས་བཀུར་བར་མི་འོས་པའམ། དེ་ལྟར་ཡིན་ཡང་འཁོགས་པ་ལ་སོགས་པས་མི་ནུས་ན།
བདག་གི་ནུས་པས་རྟེན་བརྗེས་པས་མངལ་གྱི་དྲི་མ་ལ་སོགས་པས་མ་གོས་པས་ཡོན་ཏན་བྱིང་ཞིང་འགྲིབ་པར་མི་འགྱུར་ལ། དེས་རྟེན་དང་བསམ་པ་ཕུན་སུམ་ཚོགས་པས་རང་ཚེ་དེ་ཉིད་ལ་མཆོག་ཏུ་འགྲོ་བ་དང་གཞན་ལ་ཕན་པའི་བྱ་བ་ལ་འཇུག་པ་དང་། གཅིག་ཏུ་ན་བུ་གཅིག་པ་ལ་སོགས་པ་ཡིད་དུ་འོང་བ་དུས་ལས་འདས་པའི་སྡུག་བསྔལ་ལས་སྐྱབས་ལ་སོགས་པའི་དགོས་པ་དུ་མ་ཡོད་མོད་ཀྱི་གཞུང་གི་དོན་སྔ་མ་ཉིད་ཡིན་ནོ། ། དེ་ལ་དང་པོ་བསྙེན་པ། གནས་གཉིས་ཀའི་ཞེས་པ་བདག་ཉིད་ཀྱི་ལྟེ་བ་དང་སྙིང་ཀ་ལ་གསུང་ན་འོག་མ་རྣམས་ཀྱི་ཤུགས་ཀྱིས་ཕ་རོལ་པོ་དང་གཉིས་ཀྱི་ཡིན་པར་མངོན་དེ་གཉིས་ཀའི་ལྟེ་བའི་འོག་ཏུ་རླུང་གི་དཀྱིལ་འཁོར། དེའི་དབུས་ཏེ་སྟེང་དུ་མེའི་དཀྱིལ་འཁོར་ཉིད། དེའི་སྟེང་དུ་ཉི་མ། དེར་ཨ་མི་ཐུང་བའི་མཐའ་ཨཾ་ས་བོན་དམར་པོ་བསྒོམ། སྙིང་ཀར་ཨ་ལི་ཀ་ལི་ལས་བཏུས་པའི་ཧཱུྃ་སྔོན་པོ་ཆུ་ཤིང་གི་མེ་ཏོག་ལྟར་ཐུར་དུ་འཕྱང་བ་སྒོམས་ལ་རྣམ་འབྱོར་པས་ཁྱད་པར་དུ་དབུགས་དབྱུང་རྔུབ་བཟླས་པ་བྱའོ། ། ཏིང་ངེ་འཛིན་ཇི་ལྟ་བུ་སྙམ་ན།
རླུང་ཕྱིར་འབྱུང་བ་ཡིས་ནི་ཡེ་ཤེས་ཏེ་སེམས་ཀྱི་ས་བོན་གོང་འོག་གི་རླུང་གིས་མེ་ནས་རིམ་པ་བཞིན་ཨཾ་དང་བཅས་པས་དེ་ལ་བསྣུན་པས་ཀླད་པའི་ནང་དུ་ཚངས་ཀྱིས་ཕུལ་བར་བསམ་ཞིང་། ནང་དུ་རྔུབ་པས་བདག་གི་རྣམ་ཤེས་ཀྱི་རྟེན་མེ་ཏོག་ལྟ་བུར་ཐུར་ལ་སྙིང་ཀར་བྱུང་པར་བསམ་ཞིང་ཕ་རོལ་གྱི་ལ་སྔ་མ་བཞིན་བསྟུན་པར་བྱ། དེ་ལྟར་དབྱུང་པ་དང་དབྱུང་མིན་བདག་ཉིད་ཀྱིས་རྣལ་འབྱོར་དུ་བྱེད་པས། དབྱུང་པའི་མཚན་ཉིད་མཚོན་ཏེ་བདག་གིས་དབྱུང་པར་ནུས། རྔུབ་པའི་མཚན་ཉིད་མཚོན་ཏེ་ཕ་རོལ་གྱི་དབྲོག་པར་ནུས་པར་རང་གཞན་གཉིས་ཀའི་སྟེང་དུ་གཡོ་བ་དང་ཐུར་དུ་འཇུག་པ་མཉམ་པའི་དེ་ཉིད་བསྒོམ་ཞིང་མཉམ་པར་གཞག་པའི་དངོས་པོའི་རང་བཞིན་ཏེ་ནུས་པས་ལས་ལ་སྦྱར་ན་བརྗེ་བ་འགྲུབ་གྱུར་ཐེ་ཚོམ་མེད་དོ། ། རྡོ་རྗེ་མཁའ་འགྲོ་ལས། ཉི་མའི་ལམ་ནས་བྱུང་ནས་ནི། ། བདག་དང་ལྷ་མོའི་ཆ་ལྡན་པ། ། བསྒྲུབ་བྱའི་སྙིང་གའི་དབུས་ཞུགས་ན། ། རླུང་གིས་མེ་ནི་སྦར་བར་བྱ། །
དེ་ཡི་རྣམ་ཤེས་བླངས་ནས་ནི། ། རླུང་གི་དཀྱིལ་འཁོར་ལ་ནི་གཞུག ། བསྒྲུབ་བྱའི་རྣམ་ཤེས་ཕྲོགས་ནས་ནི། ། འོག་གི་ཀྵ་ཡི་འཁོར་ལོ་སྦྱར། ། ཇི་སྲིད་ཟད་ཀྱི་བར་དུ་བྱ། ། ལྷ་མོ་ལྷུག་པ་བཞིན་དུ་གནས། ། ཞེས་པ་ནི་གདུག་པ་ཅན་བསྒྲལ་བའི་ལས་ཚོགས་ཏེ། དབྱུང་བས་བདག་གི་ཨཾ་གིས་ཧཱུྃ་བསྐུལ་དེ་ལས་འོད་འབར་བ་སྣ་གཡས་པ་ནས་འཕྲོས་པས་ཕ་རོལ་གྱི་གཡོན་ནས་ཞུགས་ནས་སེམས་ཀྱི་རྟེན་སྦར་ལ་དེ་ཉིད་ཀྱི་རླུང་མེ་སྙིང་གི་ས་བོན་བསྐུལ་ཏེ་སྣ་གཡས་ནས་བདག་གི་གཡོན་དུ་ཞུགས་ནས་ལྟེ་བ་འོག་ཏུ་བབ་ལ་འོག་རླུང་གིས་ཀྵ་སྦར་བའི་མེ་ལ་བསྲེག་ཅིང་མ་གྲུབ་ཀྱི་བར་དུ་མི་སྨྲ་བར་བསམ་གཏན་བྱ་ཞེས་པ་སྟེ་འདི་རྣམས་ཀྱི་ཤུགས་ལའང་སྦྱར་དུ་རུང་ངོ་། ། གཉིས་པ་ལས་སྦྱར་སྔོན་དུ་སྦྱངས་ལ་འགྲུབ་པར་ངེས་པ་དེ་ནས་བདག་གི་ཤེས་པ་རྟེན་དང་བཅས་པ་སྣ་གཡས་ནས་ཕྱུང་ལ་ཕ་རོལ་གྱི་གཡོན་ནས་བཅུག་ལ། རྔུབ་པའི་དུས་སུ་གཞན་གྱི་སེམས་རྟེན་དང་བཅས་པ་དེའི་སྣ་གཡས་ནས་ཕྱུང་ལ་བདག་གི་གཡོན་ནས་སྙིང་ཀར་བཞག་ཅིང་དེའི་རྗེས་སུ་ཉི་ཤུལ་དུ་བདག་གི་སེམས་གཞག་པས་ཕྱི་རོལ་གྱི་ལུས་བསྒྲུབ་པ་པོའི་སེམས་དང་ལྡན་པར་སྤྲུལ་ཅིང་བདག་གི་ལུས་ཕ་རོལ་པོའི་སེམས་དང་ལྡན་པར་མཁས་པས་ཤེས་པར་བྱ་སྟེ་མཁའ་འགྲོ་ལས།
དེ་ནས་བསྒྲུབ་པ་པོ་ཡི་ནི། ། ལུས་ནི་ཕྱི་རོལ་སྤྲུལ་པར་བྱ། ། ཞེས་དང་། དེའི་དུས་སུ། སེང་གེ་རྣམ་རོལ་ཕྱག་རྒྱ་ནི། ། རྣལ་འབྱོར་པ་ཡིས་བཅིང་བར་བྱ། ། ཞེས་དང་། དུས་ཞག་བདུན་ནི་འགྲུབ་འགྱུར་ཏེ། ། ཞེས་དང་། ལམ།
བདག་གི་ཁ་ནས་བྱུང་ནས་ནི། ། བསྒྲུབ་བྱའི་ཁ་རུ་ཐིམ་པར་བྱ། ། ཞེས་དང་། དེ་ནས་མངོན་ཤེས་བསྒྲུབ་པ་ལ་སོགས་པ་གསུངས་སོ། ། བཏུས་པས་དེ་ལྟ་བསྒོམ་པ་དང་དབྱུང་རྔུབ་བཟླས་པའི་ཐབས་ཀྱི་ཁྱད་པར་ལ་མཉམ་པར་གཞག་པའི་སེམས་ཉིད་ཕ་རོལ་ལ་གནོད་པ་དང་། རང་གི་ཡོན་ཏན་འགྲིབ་པ་ལ་སོགས་པ་འདི་ཉེས་པས་མི་གོས་པས་ལེགས་པའི་ལམ་ཡང་ཡིན་ལ་བསམ་སྦྱོར་ཐུན་མོང་བ་ཡིན། ལས་འགྲུབ་པར་ཡང་ཐེ་ཚོམ་མེད་དོ། ། སྤྱི་དོན་གཉིས་པ་ལ་གསུམ་ལས། ཡེ་ཤེས་ཀྱི་དེ་ཁོ་ན་ཉིད་དངོས། ལས་སྦྱར་གྲུབ་པ་དེ་ནས་ཡེ་ཤེས་དང་བཅས་པའི་སེམས་ཕ་རོལ་པོའི་གཟུགས་མཆོག་དེ་དང་ལྡན་པར་འགྱུར་བ་དང་།
མར་མེ་རང་བཞིན་གྱིས་གསལ་བ་ལྟར་སེམས་རང་བཞིན་གྱིས་ནུས་པ་དང་ལྡན་པ་ལ་ཏིང་ངེ་འཛིན་གྱི་རྐྱེན་གྱིས། ཡང་མར་མེ་གཅིག་ལས་དུ་མ་སྤེལ་བ་ལྟར་རྣམ་པར་མཁས་པས་ནང་གི་ལས་བཞི་དང་མངོན་ཤེས་རྣམས་འགྲུབ་པར་བྱེད། ཅེས་པ་ཌ་ཀ་ལས་བཤད་པའི་ལས་དུ་མ་མདོར་བསྡུས་པ་སྟེ་ཡར་སྦྱར་ཡང་རུང་བར་བསམ་མོ། ། དེ་ལྟར་སེམས་ལས་ཐམས་ཅད་འགྲུབ་ན་ཉན་ཐོས་ལ་སོགས་ལས་ཟ་བ་པོའི་གང་ཟག་དང་གཟུང་བ་ཕྱི་རོལ་གྱི་དོན་བདེན་པར་སྨྲ་བ་དང་མི་མཐུན་ཏེ་ཐེག་པ་གཅིག་ཏུ་མི་འགྲུབ་ཅེ་ན། དེ་དག་ལ་དུ་མར་སྣང་བ་སེམས་ཀྱི་བག་ཆགས་ཀྱིས་ཡིན་ཞིང་དེ་ལྟ་བདེན་པར་བརྟགས་པ་མ་རྟོགས་པ་ལ་དེ་ཁོ་ན་ཉིད་སྤྲོས་བྲལ་དུ་ཐེག་པ་ཆེན་པོ་ལས་ལེགས་པར་བཤད་པ་བཞིན་བསྒྲགས་པ་སྟེ་གནས་ཉིད་དོ། ། དེའི་ཕྱིར་ནོར་བུ་ཤེལ་གཞིའི་བྱེ་བྲག་གི་སྣ་ཚོགས་སུ་སྣང་ཡང་ངོ་བོ་དྲི་མ་མེད་པ་ལྟར་རང་སེམས་ཀྱང་ལས་ཀྱི་རྐྱེན་གྱིས་དུ་མར་སྣང་ཡང་ངོ་བོ་དྲི་མ་དང་བྲལ་ཞིང་ཡོན་ཏན་གྱིས་མཐུ་དང་ལྡན་པས་ན་དེ་ཁོ་ན་ཉིད་རྟོགས་པ་བརྟན་པའི་ཡན་ལག་ཏུ། རས་དང་སྣམ་བུ་ལ་སོགས་པ་དངོས་སུ་གསལ་བ་མ་ཡིན་པའི་རྒྱུ་ཚོགས་ལས་མར་མེའི་རྣམ་པའི་གསལ་བ་བྱུང་ནས་མུན་པ་སེལ་བ་ལྟར། སེམས་ཀྱིས་ཀྱང་དངོས་སུ་སྤྲོས་བྲལ་གྱི་ཡེ་ཤེས་མ་ཡིན་པའི་བསྐྱེད་རྫོགས་ལ་སོགས་པའི་སྤྲོས་པ་ཐབས་ཀྱི་རྣམ་པ་ཐམས་ཅད་དམིགས་ཏེ་བསྒོམས་ནས་བློ་བུར་གྱི་རྟོག་པ་བསལ་ཏེ་མཐར་ཐབས་ཀྱི་སྤྲོས་པ་ཉིད་ཀྱི་སྤྲོས་བྲལ་གྱི་ཡེ་ཤེས་ཀྱིས་མེད་པར་བྱེད་ལ་དེ་རྟོགས་པས་ན་རང་བཞིན་བསམ་གྱིས་མི་ཁྱབ་ཟུང་འཇུག་གི་རྣལ་འབྱོར་དམིགས་པ་མེད་པའི་ཚུལ་གྱིས་དམིགས་ནས་ཕྱི་ནང་གི་སྤྲོས་པར་སྣང་བ་དེ་དག་ཐམས་ཅད་གཅིག་ཅར་ཡོངས་སུ་སྤང་བར་ནུས་ཏེ་རྩོལ་བ་མེད། ཅེས་པའོ། ། གཉིས་པ་ཡེ་ཤེས་ཀྱི་བྱེ་བྲག་ལ་ཞུས་པ་ཀྱེ་ཞེས་ཏེ་ཀུན་རྫོབ་ཏུ་ཡེ་ཤེས་ཀྱི་ཁྱད་པར་ཏེ་དབྱེ་བ་དུ་ལགས་ཞེས་པའོ། །
དངོས་ཆོས་ཉིད་སྤྲོས་པ་དང་བྲལ་ན་ཡང་མཁའ་འགྲོ་ལས། ལས་ཀྱི་དབྱེ་བ་ཐམས་ཅད་ཀྱི། ། ཡེ་ཤེས་དེ་ཉིད་རྣམ་པར་འཕྲུལ། ། ཞེས་པས། ཆོས་ཅན་བསམ་གྱིས་མི་ཁྱབ་པ་ཐམས་ཅད་རིགས་བསྡུ་ན་རྣམ་པ་ལྔའོ། ། གང་ཞེ་ན་མངོན་ཤེས་དང་ལྡན་དེ་བསལ་བས་མེ་ལོང་འགྲོ་བ་གཞན་ལ་མེད་པས་གསང་བ་ལྷའི་ཞེས་གསུངས་ལ། བྷ་བ་པས་བསོད་ནམས་ཀྱི་ལས་ལས་བྱུང་ཞིང་བདེ་བ་ཤས་ཆེ་བས་ལྷའོ། ། བདེ་བར་འདོད་པས་བསོད་ནམས་དེ་གསང་བ་སྟེ་སྦ་ཞིང་མི་ཉམས་པར་བྱ་ཞེས་པ་འཐད་པར་བསམ་མོ། ། དེ་བཞིན་དུ་གཞན་གྱི་ཕུན་སུམ་ཚོགས་པས་འཇིགས་ཤིང་དེ་ལ་ཁྲོ་བ་དང་བཅས་པའི་ཤེས་པ་ལྷ་མ་ཡིན་ནོ། ། སྦྱིན་མིན་ཏེ་སེར་སྣས་བཅིངས་པའི་ཤེས་པ་བཀྲེས་སྐོམ་གྱིས་གཟིར་ཞིང་གདུང་བས་ཡི་དྭགས།
ཞེ་སྡང་གི་རྒྱུ་ལས་སྡུག་བསྔལ་གྱིས་འཇིགས་ཤིང་རྒྱུ་བ་དམྱལ་ཞིང་གཏུབ་པ་ཅན་གྱི་ཤེས་པ་དམྱལ་བ། གཏི་མུག་གིས་རྨོངས་ཤིང་རྨུགས་པའི་ཤེས་པ་བྱོལ་སོང་རྣམས་ཀྱི། དེ་རྣམས་ངན་སོང་སྡུག་བསྔལ་འབའ་ཞིག་དང་ལྷ་བདེ་བར་ཤས་ཆེ་བ་དང་ལྷ་མ་ཡིན་ཁྲོ་བ་ཤས་ཆེ་ལ། མི་ལ་ཉོན་མོངས་དང་ཆོས་བརྒྱད་ཐམས་ཅད་མངོན་དུ་རྒྱུར་ཡོད་པས་ཡེ་ཤེས་རྣམ་པ་ལྔ་ཀ་སྟེ་མཐའ་གཅིག་ཏུ་མ་ངེས་ཞེས་པའོ། ། དེ་ལྟ་ན་བརྟན་པ་བེམ་པོ་རྣམ་པ་ཇི་ལྟ་བུ་སྙམ་ན། སེམས་འཁྲུལ་པའི་སྣང་བ་ལས་གཞན་དུ་མེད་དེ་ནང་གི་ཉེར་ལེན་གྱིས་གཅིག་ཉིད་ཀྱང་བདེ་སྡུག་གི་རྐྱེན་སྣ་ཚོགས་སུ་སྣང་ཞིང་ངོ་བོར་བདེན་པར་མ་གྲུབ་པ་ཅེས་བསྣོར་ལའོ། ། དེ་ལྟར་བདེ་སྡུག་དང་རིགས་དྲུག་ལ་སོགས་པ་བློ་བུར་གྱི་དྲི་མས་ཡིན་ལ་རང་བཞིན་ཤེལ་ལྟར་དག་ན་མི་རྟོགས་པ་རྒྱུ་ཅི་ཞིག རྟོགས་པའི་རྐྱེན་གང་ལས་ཤེ་ན། སྔ་མ་ནི་ཡིད་ཀྱི་དབང་པོ་བརླམས་པ་ལྟར་གླེན་ཞིང་ལྕེའི་དབང་པོ་ཉམས་པ་ལྟར་སྡེ་སྣོད་ཀྱི་དོན་ལ་ལྐུགས་པས་ཁེབས་པ་སྟེ་དེ་ཁོ་ན་ལ་རྨོངས་པའི་བྱིས་པ་གཟུང་འཛིན་འཁྲུལ་པའི་ཤེས་པ་ལ་མ་འཁྲུལ་བར་ཤེས་པ་ཅན་རང་གི་མ་རིག་པས་བསྒྲིབས་ཀྱི་གཞན་མེད་ཅེས་པའོ། ། གཉིས་པ་ལྷན་ཅིག་སྐྱེས་པའི་ཡེ་ཤེས་རང་གི་དེ་ཁོ་ན་ཉིད་དུ་གནས་ལ་བློ་བུར་གྱི་དྲི་མ་སྦྱོང་བའི་ཐབས་ཁྱད་པར་ཅན་ཐབས་ཤེས་རབ་དབྱེར་མེད་ཀྱི་རྣལ་འབྱོར་གྱིས་སྡུག་བསྔལ་གྱི་རྩ་བ་མི་ཤེས་པས་འཆོས་ཤིང་མཐའ་གཉིས་ལས་སྐྱོབ་པ་རྡོ་རྗེ་ཐེག་པ་ཡིན་ནོ་ཞེས་ཤེས་ནས་དེ་ལ་བརྩོན་པ་མི་གཏོང་བ་དེ་སྐྱེ་བ་དུ་མར་ངའི་ཡེ་ཤེས་ཀྱིས་བསྐུལ་བ་སངས་རྒྱས་ཀྱིས་བྱིན་གྱིས་བརླབས་དེ།
དེ་བཞིན་སངས་རྒྱས་མཐུ་ཡིས་བརྒྱ་ལམ་ན། ། འཇིག་རྟེན་བསོད་ནམས་བློ་གྲོས་ཐེངས་འགའ་འབྱུང་། ། ཞེས་པའམ་ཡང་ན་སྐྱེན་རྣལ་འབྱོར་བསྟན་བཅོས་ཁྱད་པར་ལས་དང་། རྒྱུ་སྐྱེ་བ་ཐོག་མ་ནས་མངའ་བའི་ཡེ་ཤེས་ཏེ་སངས་རྒྱས་ཀྱི་རིགས་ཡོད་པས་སོ། ། ཞེས་ཀྱང་རུང་ངོ་། ། དེ་ལ་འབད་པ་དེའི་ཕྱིར་ཐར་པ་ཕྱི་རོལ་དུ་ཚོལ་བའི་བསྟན་བཅོས་སྒྲ་དང་སྙན་ངག་ལ་སོགས་པ་གར་མཁན་མཐོང་བར་འདོད་པས་རྒྱན་གྱི་ཁ་དོག་ལྟ་བ་དང་མཚུངས་པས་རྣལ་འབྱོར་བསྟན་བཅོས་བཙལ་ཏེ་སྤྱད་པས་བཟའ་བ་ཐུན་མོང་དང་གྲོལ་བ་མཆོག་གི་གནས་ཏེ་གོ་འཕང་དུ་འགྲོ་བར་བྱ། ཞེས་པའམ་བྷ་བས། བཟའ་བ་སྤྱོད་པ་པོའི་གང་ཟག་དེས་གྲོལ་བའི་ལམ་ལ་སྤྱད་པས་དེའི་གནས་སུ་བྱ་ཞེས་སོ། ། བསྟན་བཅོས་ཀྱི་དོན་བསྡུས་པས། སྙིང་པོ་སྐྱེད་པ་སྙིང་པོ་མཆོག་རྫོགས་པ།
ཡང་། སྙིང་པོ་དམིགས་བཅས་སྙིང་པོ་མཆོག་དམིགས་མེད། ། ཡང་སྙིང་པོ་ཐབས་སྤྱད་པ་ལས་སྙིང་པོ་མཆོག་འབྲས་བུ་མངོན་དུ་བྱ་བ་དང་གནས་སྐབས་དང་མཐར་ཐུག་གི་འབྲས་བུ་ཡང་རུང་ངོ་། ། བརྒྱད་པ་ལས་མུ་སྟེགས་ཀྱི་ཡེ་ཤེས་རྟག་ཅིང་རང་དབང་དུ་འདོད་པ་དང་གཞན་ལ་རག་ལས་པར་འདོད་པ་འཇིག་པའོ། ། གསུམ་པའི་བཤད་པའོ།། ༈ །།བཞི་པའི་བརྗོད་བྱ་བསྐྱེད་རིམ་སྤྱི། རྗོད་བྱེད་གསུམ་ཀ་ཅི་རིགས་སུ་འཇུག མངོན་རྟོགས་ཐུན་མོང་བ་ལྔ་ཀ་དང་འབྲེལ་ཞིང་གཙོར་སྔགས་ཀྱི་བཟླས་པ་དང་འབྲེལ་པ་དེའི་ཆོས་གསུམ་ལས་བཅུ་གཅིག་པ་ལ་སོགས་པར་ཕྱེ་བ་འདིར་བསྙད་དེ་གཞན་དུ་གསལ་བར་མཛད་ཟིན་ཏོ། ། འོན་ཀྱང་བཏུས་པའི་སྔགས་ལ་རྡོ་རྗེ་གཙུག་ཏོར་གྱི་རྒྱུད་ལས། ཐོག་མར་ཨོཾ་ལྡན་ཐ་མར་ནི། །
སྭཱ་ཧཱ་ཡང་དག་ལྡན་པ་འདི། ། སྦྲུལ་ཏེ་ཞི་བའི་ལས་ཅན་དུ། ། སྔགས་སྟོན་རྣམས་ཀྱིས་ཤེས་པར་བྱ། ། སྭཱ་ཧཱ་མེད་ཅིང་ཨོཾ་མེད་པ། ། གང་ཡིན་བཏུས་པ་ཞེས་བརྗོད་དོ། ། སྭཱ་ཧཱ་ལྡན་ཞིང་ཨོཾ་མེད་པ། ། མིང་གི་མགོ་མེད་ཅེས་བྱ་སྟེ། ། འདི་ནི་ལས་ཀུན་ཆོ་ག་སྟེ། ། རྡོ་རྗེ་གཙུག་ཏོར་གྱིས་གསུངས་སོ། ། གང་ལ་ཨོཾ་ཡོད་སྭཱ་ཧཱ་མེད། །
དེ་ནི་མཐའ་མེད་ཅེས་བརྗོད་དོ། ། ཞེས་ཏེ་ཅི་རིགས་སུ་སྦྱོར་རོ། ། རྩ་རྒྱུད་སྔར་སྔགས་བཏུ་བ་བྱས་པ་རྣམས་དེ་ཉིད་དང་མཐུན་ལ་གཞན། ཧེ་རུ་ཀ་ལྷ་བཅུ་བདུན་གྱི་སྔགས་ཀྱཻ་རྡོ་རྗེར་ཚུལ་མི་འདྲ་ཞིང་མཉམ་སྦྱོར་དུ་མ་ཚང་བ་ཁ་སྐོང་། ལྷ་མོ་ལྔའི་ཀྱཻ་རྡོ་རྗེར་ས་བོན་དང་། གུར་བཞི་པར་ཕྲེང་སྔགས་སུ་གསུངས་པ་འདིར་སོ་སོའི་སྙིང་པོར་སྦྱར་བས་ཚུལ་མི་འདྲ་བའམ་ཁ་སྐོང་བས་དང་ཀྱཻ་རྡོ་རྗེའི་སྙིང་པོ་དང་ཧེ་རུ་ཀ་གསུམ་གྱི་ཀྱཻ་རྡོ་རྗེའི་གཉིས་པར་མཐུན་པས། བདེ་མཆོག་གི་རྐང་པ་བརྒྱད་པ་ཉུང་ངུ་ཉེར་ལྔ་པ་དང་མཁའ་འགྲོ་སོ་གསུམ་པ་གཉིས་པར་རྐང་པ་བརྒྱད་དུ་བཅད་པ་ཁ་སྐོང་། དེ་ཉིད་ཀྱི་སྙིང་པོ་དང་ཉེ་སྙིང་། རྡོ་རྗེ་ཕག་མོའི་སྙིང་པོ་ཉུང་ངུའི་བརྒྱད་པ་དང་མཁའ་འགྲོའི་སུམ་ཅུའི་གསུམ་པར་ཆ་མཐུན། དྲག་པོ་གདན་ཅན་མཉམ་སྦྱོར་དུ་ཁ་སྐོང་བས།
འོད་ཟེར་ཅན་དང་། ཤིང་ལོ་ཅན་གྱི་རྟོག་པར་ཆ་མཐུན་སྒྱུ་དྲར་ཁ་སྐོང་བས། དོན་འགྲུབ་པའི་སྔགས་དང་གཏོར་མའི་སྔགས་དང་ལས་ཐུན་མོང་བ་སྟེ་ཐམས་ཅད་དུ་ཁ་སྐོང་བས། བྱིན་གྱིས་བརླབས་པ་དང་ས་སྦྱང་བ་ཀྱཻ་རྡོ་རྗེར་ཚུལ་མི་འདྲ་ཞེས་གསུང་ལ་ཐམས་ཅད་ཀྱི་ཐུན་མོང་དུ་གསལ། ལྷ་མོ་བཅུ་གསུམ་གྱི་གདན་བཞི་པར་ཚུལ་མི་འདྲ་བསམ་གསལ་བར་བྱེད་པས། མཆོད་ཡོན་ལ་སོགས་གསུམ་གྱི་ཀྱཻ་རྡོ་རྗེའི་ཕྱི་མའི་དང་པོར་ཆ་མཐུན་པས། ཕྱག་རྒྱ་ཆེན་པོ་དང་དགུག་པ་གཉིས་ཚོགས་ཀྱི་འཁོར་ལོ་དང་གཏོར་མ་ལ་སོགས་དང་འབྲེལ་ཏེ་ཐམས་ཅད་དུའོ། ། བརྟག་པ་བརྒྱད་པའི་བཤད་པའོ།། ༈ །དེ་ལྟར་ཐབས་ཀྱི་རྒྱུད་གཙོ་བོར་གྱུར་པ་བསྟན་ནས། གནས་གང་དུ་འབྲས་བུ་གང་ཞིག་བསྒྲུབ་པའི་ཉེ་རྒྱུ་བསྟན་པའི་བརྗོད་བྱ་སྤྱི་ཞར་བྱུང་སྦས་པ་དང་མཐར་ཐུག་གཙོ་བོའི་གསུམ་ཀ།
རྗོད་བྱེད་ཀྱི་བསྡུས་དོན་ཞར་བྱུང་གཉིས་པོ་གཙོ་བོའི་གསུམ་ཀ མངོན་རྟོགས་ཀྱང་གནས་ལ་རྒྱུ་རྒྱུད་ཞར་བྱུང་དང་བཅས་པའི་གསུམ་ཀ་དང་འབྲེལ། རྩ་རྒྱུད་མངོན་བརྗོད་ལྔ་བཅུ་དྲུག་པ། ཧེ་རུ་ཀ་མངོན་འབྱུང་ཞེ་གཉིས་པ་མཉམ་སྦྱོར་བཞི་པ་གསུམ་པའི་ཆ་ཅུང་ཟད་དང་གཞན་གདན་བཞི་པར་ཆ་མཐུན། ཀྱཻ་རྡོ་རྗེའི་བརྒྱད་པ་དང་། ཕྱི་མའི་གཉིས་པར་གསལ་བར་བྱེད་ལ་གུར་བཅུ་བཞི་བཅོ་ལྔ་པར་ཚུལ་མི་འདྲ་བས་བཤད་པ་དང་མ་གསུངས་པ་ཐམས་ཅད་དུ་ཁ་སྐོང་བས། གཞུང་ལ་ཞུས། ལན་གཉིས་ལས་དང་པོ། ལས་དང་པོ་པ་ནས་ས་བཅུ་པ་མན་ཆད་ཀྱི་ཐབས་ཐུན་མོང་བ་བསྟན་པ་དེ་ནས་ས་བརྒྱད་པ་ཡན་ཆད་ཀྱི་བྱང་ཆུབ་སེམས་དཔའ་ཆེན་པོ་དུ་མ་དང་། བཅུ་གཅིག་པ་དང་བཅུ་གཉིས་པའི་དེ་བཞིན་གཤེགས་པ་ཐམས་ཅད་ཀྱིས་འདི་སྐད་ཅེས་གསོལ་ཏོ་ཞེས་པ་སྟེ་དེ་དག་གི་སྐབས་དོན་ཡིན་པས་སོ། །
དོན་མི་གནས་པའི་མྱ་ངན་ལས་འདས་པ་མཐར་ཐུག་པ་མངོན་དུ་བྱེད་པའི་ཕྱི་ནང་གི་གནས་གང་དུ་དང་། ཡང་ཐབས་གང་ལ་གནས་པ་དང་། ཡང་གནས་ནི་གོ་འཕང་སྟེ་ངོ་བོ་གང་ཡིན་པའོ། ། དེ་ཉིད་ཕྱིའི་མི་རྒྱུ་བ་དུས་མཐའི་འཇིག་པ་མེད་པའི་གནས་སུ་རྒྱུ་བ་དག་པའི་ས་པ་དང་ལྷན་ཅིག་ཐེག་པ་ཆེན་པོའི་ཆོས་ལ་ལོངས་སྤྱོད་ཅིང་ཟག་པ་མེད་པའི་བདེ་བས་རོལ་པ་དང་། ནང་གི་རྒྱུ་བ་རླུང་དང་བྱང་སེམས་མི་རྒྱུ་བ་རྩ་དང་ཡི་གེ་དང་བཅས་པ་ལ་ཐབས་ཀྱི་ཁྱད་པར་གྱིས་རོལ་པས་མངོན་དུ་བྱེད་པ་བཤད་དུ་གསོལ་ཞེས་པའོ། ། ལན་ལ་མཉན་པར་གདམས་པ་དང་། དོན་དངོས་ལས། དང་པོ་ཕྱིན་ཅི་མ་ལོག་པས་ཅི་རིགས་ཏེ་དུས་ལ་སོགས་པ་སོ་སོར་བརྟགས་པ་ཐབས་བསྒོམ་པ་ལས་དོན་དམ་པ་དང་ཀུན་རྫོབ་པའི་བྱང་ཆུབ་ཀྱི་སེམས་འཛིན་ཏེ་མངོན་དུ་བྱེད་པའི་ཚུལ་ང་ཡིས་བཤད་ཀྱིས་ཉོན། གཉིས་པ་ལ་གནས། འབྲས་བུ།
མངོན་དུ་བྱེད་ཐབས་འབྲས་བུ་དང་བཅས་པ་གསུམ་ལས། དང་པོ་གནས་གང་ཞིག་དེ་སྐད་དུ་སྔར་དང་པོའི་གསུམ་པར། གསང་བ་མཆོག་གིས་དགྱེས་པ་ན་ཞེས་གསུངས། ཕྱིའི་ལྟར་ན་ཉུང་ངུ་ལས། རྣལ་འབྱོར་ཆེ་མཆོག་ཧེ་རུ་ཀ། ། ཡུལ་ཕྱོགས་གང་ན་གནས་གྱུར་པ། ། ཡུལ་ངན་མཐའ་འཁོབ་གང་ཡིན་པ། ། ཡུལ་དེ་ཡོངས་སུ་བརྟགས་པ་ཡིན། ། ཞེས་ཏེ་དེ་ཉིད་ཞིང་དག་པར་འགྱུར་བ་དང་། ནང་གི་དེ་སྐད་དུ་སྔར་དྲུག་པ་དཀྱིལ་འཁོར་ལུས་ཀྱིས་མཚོན་ནས།
སའི་ཁམས་ཞེས་སོགས་དང་། བྱང་ཆུབ་སེམས་ནི་རིན་པོ་ཆེ། ། ཞེས་དང་། རྩ་རྣམས་ལྔ་ནི་ཞེས་སོགས་དང་། དེ་སྐད་ལ་སོགས་ཅི་གསུངས་དང་། ། ཞེས་པས་དཀྱིལ་འཁོར་གསུམ་ཀ་ནང་གི་གནས་སུ་བརྗོད་པར་བྱ་བ་ཡིན་ལ། ཁྱད་པར་དུ་སྒོ་བཞི་ཇི་སྐད་གསུངས་པ་སྙིང་ཀའི་ཡང་གསུང་ན། ཡིན་མོད་ཀྱི་ལ་ཀྱང་ཕྱི་མ་ལས་ནམ་མཁའ་ལྔས་བརྒྱན་པ་ཞེས་དང་། ཕྱག་ཐིག་ལས། མཁའ་འགྲོ་ལྔ་ཡི་ཡེ་ཤེས་ལྔ། །
འབྱུང་བ་ལྔ་ཡི་བདག་ཉིད་ཅན། ། ཞེས་དང་། ཡེ་ཤེས་ཐིག་ལེས། འབྱུང་བ་ཀུན་གྱི་ནང་ཡོད་པ། ། སྐུ་ལྔའི་བདག་ཉིད་རབ་མཆོག་ཡིན། ། ཞེས་གསུངས་པ་དེ་ཡིན་ལ་དེ་བཞི་ཕྱེ་བའི་དབུས་ན་ལྟེ་བའི་པད་ཆེན་པོར། ཀུན་མཁྱེན་གྱི་ཡེ་ཤེས་ལྔ་མངོན་དུ་བྱེད་པའི་གནས་སུ་གྲགས་ཏེ། ཕྱག་ཐིག་ལས། པད་མའི་སྙིང་པོའི་དབུས་ན་ནི། ། རྡོར་དབྱིངས་དབང་ཕྱུག་མ་ནི་བཞུགས། །
དེ་མ་རྙེད་པའི་བར་དུ་ནི། ། ཐབས་གཞན་ལ་ནི་བྱང་ཆུབ་མེད། ། ཅེས་སོ། ། གཉིས་པ་ལ་གསུམ་ལས། ངོ་བོ། གནས་དེར་རང་བཞིན་གྱིས་གནས་པ་ཐབས་ཀྱིས་མངོན་དུ་བྱས་པ་མཐའ་གཉིས་བཅོམ་པའི་དཔའ་བོ་ནི། ཉོན་མོངས་པའི་དྲི་མ་མེད་ཤེས་བྱའི་སྒྲིབ་པའི་དྲི་མ་རྣམ་པར་སྤངས་པའམ། སྤང་བྱ་མངོན་དུ་རྒྱུའི་དྲི་མེད་བག་ལ་ཉལ་དྲི་མའང་རྣམ་པར་སྤངས་པའོ། ། ལུས་ལ་བརྟེན་ནས་བྱུང་ཡང་དེའི་དྲི་མ་ནག་ནོག་གིས་མ་གོས་པའམ། ལུས་དེ་གཞན་དུ་བསལ་ཡང་གནས་གྱུར་པས་དེའི་ཉེས་པ་མེད་ཅེས་པས་རང་དོན་དང་།
གཞན་དོན་གདུལ་བྱ་ལུས་ཅན་ཐམས་ཅད་ལ། དུས་ཀུན་ཏུ་རྣམ་པ་སྐུ་དང་གསུང་སྣ་ཚོགས་ཀྱིས་རོལ་ཏེ་དོན་མཛད་ཅེས་པའོ། ། གཉིས་པ་ནི་རྐང་པ་མཐའ་མ་དེ་བཤད་པ་སྟེ། སངས་རྒྱས་ཀུན་གྱི་མཛད་པ་གཅིག་ཏུ་འདྲེས་པའི་ཚུལ་གྱིས་མཛད་ཅིང་དེ་བཞིན་ཉིད་ལས་མ་གཡོས་བཞིན་དུ་དུ་མར་རབ་ཏུ་སྒྱུར་རོ། ། ཇི་ལྟར་ཞེ་ན་ཞིང་ཁ་ཅིག་ཏུ་བྱང་ཆུབ་ཏུ་སེམས་བསྐྱེད་པའི་ཚུལ་གྱིས་དོན་མཛད་པ་ནས་དཔག་བསམ་ཤིང་དང་བུམ་བཟང་ལ་སོགས་པས་ཀྱང་ཕན་བདེ་ལ་སྦྱོར་བས་དེའི་བླ་ན་གཞན་མེད་ཅེས་པའི་བར་རོ། ། གསུམ་པ་སྤྲུལ་པ་སྣ་ཚོགས་མཛད་ཀྱང་ཆོས་སྐུ་ལས་མ་གཡོས་པ། དེ་ལྟར་བསམ་གྱིས་མི་ཁྱབ་པའི་རྣམ་པར་སྣང་ཡང་སངས་རྒྱས་ཀུན་གྱི་བདག་ཉིད་དབྱིངས་ཡེ་ཤེས་དབྱེར་མེད་དུ་སྡོམ་པ་སྟེ་མ་གཡོས་པ་དེའི་ཕྱིར་དངོས་པོ་འཁོར་བའམ་ཡོད་པར་འཛིན་པ་དང་དངོས་མེད་མྱ་ངན་ལས་འདས་པའམ་མེད་པར་འཛིན་པའི་རྟོག་པ་ལས་གྲོལ་ཏེ་རྩ་བ་གཏི་མུག་སྤངས་པས་སོ། ། ཞེས་པའོ། ། སྤྱིའི་གསུམ་པ་ལ་ཨ་ལི་དང་ཀ་ལིའི་བརྡས་ཐབས་ཤེས་རབ་ཀྱི་སྦྱོར་བ་མངོན་དུ་བྱེད་ཐབས་མདོར་བསྟན་པ་དང་། བཤད་པ་གཉིས་ལས།
དང་པོ་ལའང་གཉིས་ཏེ། ཨ་ལི་བརྡས་ཐབས་ཀྱི་སྦྱོར་བ་དང་། ཀ་ལིའི་བརྡས་ཤེས་རབ་ཀྱི་སྦྱོར་བ་བསྟན་པའོ། ། དེ་ལྟ་ན། ཨ་ལི་ཤེས་རབ་ཀ་ལི་ཐབས་ཞེས་པ་ཇི་ལྟར་དྲང་ཞེ་ན། འགྲེལ་ཏིག་བྱེད་པ་དག་གིས་ནི་སྒྲ་རྣམས་ལ་རྣམ་པར་དགོད་པར་ངེས་པ་མེད་པའི་ཕྱིར་དགོས་པ་བསམ་གྱིས་མི་ཁྱབ། ཅེས་སྨྲ་ལ། སྔ་མ་ངོ་བོའི་སྒོ་ནས་ཡིན་ལ་འདིར་སྒྲའི་བྱེད་པའི་སྒོ་ནས་ཡིན་ནོ་སྙམ་དུའང་བསམ་མོ། ། དང་པོ་ལ་བཞི་ལས། ཨ་ཨ་སྒྲས་བྱང་ཆུབ་ཀྱི་སེམས་བསྐྱེད་པའི་རྟེན་བསྟན་པ།
ཨ་ལ་བོ་ལ་གསང་བའི་གནས་སོ་དེ་ཉིད་བུང་བས་མེ་ཏོག་ལས་སྦྲང་རྩི་ལེན་པ་ལྟར་བདུད་རྩིའི་སྙིང་པོ་ལེན་ལས་བུང་བར་བརྗོད་དོ། ། ཇི་ལྟར་ན་ཞེ་ན་ཡང་ཨ་ཨ་ནན་ཏན་དགའ་བ་སྟེ་ལྷན་ཅིག་སྐྱེས་པའི་འོ་དེ་ནི་སྔ་དཔེའི་ཡེ་ཤེས་སུ་མ་ཡིན་ནམ་ཞེ་ན། མཐར་ཐུག་པ་སྟེ་ཨ་ཨ་ཏྲིནྣ་ཏ་དཔེ་མེད་པའི་བདེ་བའི་རོ་སྟེ་སྟོང་པ་དང་དབྱེར་མེད་གསལ་བར་རོ། ། ལ་ལ་ཏི་གྷྲིཧྣ་ལེན་པའོ། ། ཞེན་པ་དང་བཅས་པ་མ་ཡིན་ཏེ་ཨ་ལི་ཡ་ཏ་རྟོག་པ་ནུབ་པས་སོ། ། དེ་ཉིད་བུང་བ་བྲང་མ་གཉིས་ཏེ། བྲ་མ་འཁྲུལ་པ་གཉིས། བྷི་དྷ་ར་རྣམ་པར་འཇོམས་པའོ། ། ཡང་བྲ་མ་འཁྲུལ་པ་སྟེ་འཁོར་བ་གཉིས། ར་ལི་རོལ་པའོ། །
དེ་ལྟར་ན་མཐར་མ་ལྷུང་ངམ་སྙམ་ན་ར་བཛྲ་སྟོང་པ་ཉིད་ཀྱི་རྡོ་རྗེ་རྟོག་པ་འཇིགས་བྱེད་དེ་འཇོམས་པའི་རྟེན་བྱེད་ཅེས་པའོ། ། གཉིས་པ་བྱང་ཆུབ་སེམས་ཀྱི་ངོ་བོ། ཨ་ནན་ཏ་ཀུན་ཏུ་ཁྱབ་པའི་དགའ་བ་ལ་སྔར་བཞིན་དུ་ལེན་པ་དེས་བུང་བ་ནམ་མཁའ་ལ་བག་ཡངས་སུ་སྤྱོད་པ་ལྟར་སྔར་གྱི་རྟེན་ལས་བྱུང་པའི་ཞུ་བས་བདེ་བའི་གོ་ཕྱེ་བས། མཐའ་ཀླས་པ་དྱན་ཏ་ལས་པ་རི་སུ་ཁ་རྣམ་པ་ཀུན་ཏུ་བདེ་བ། དྱན་ཏའི་དབྱིངས་ལས་འཆིང་འམ་འདྲེན་པ་སྟེ་བདེ་བ་འདྲེན་ཅིང་འཆིང་བས་མི་ཉམས་པར་བྱེད་པའོ། ། ཆོས་སྤངས་པ་དང་ཡེ་ཤེས་ཕུན་སུམ་ཚོགས་པའི་མཚན་ཉིད་འཛིན་པས། སངས་རྒྱས། དབྱིངས་དྷ་ཏུ་རྒྱུའམ་རྟེན་བྱང་སེམས་ཀྱི་རང་བཞིན་ལས་འབྱུང་། ངོ་བོ་རྒྱུ་བཅས་དུས་རྒྱུན་དུ་དགོས་པ་མེད་པའི་བྱ་བ་ལ་འཇུག་པ་སོ་སོ་སྐྱེ་བོ། དེ་ལ་མི་འཇུག་པ་མི་རུང་བ་སངས་རྒྱས་དང་བྱང་ཆུབ་སེམས་དཔའ་དེ་དག་གི་རྟོགས་པ་སོ་སོའི་སྐྱེ་བོས་མི་ཤེས་པས་གསང་བ་ཐབས་ཤེས་རབ་ཟུང་འབྲེལ་གྱིས་མཐའ་ཐམས་ཅད་སྤངས་པའི་ཤེས་པ་བློ་དེ་འཛིན་ཏེ་མངའ་ཞེས་འགྲེལ་པ་དང་མཐུན་པར་གསུངས་ལ།
གཅིག་ཏུ་ན་ཨ་ལི་ལས་བྱུང་བའི་བདེ་སྟོང་གི་རྟོག་པ་དེས་ནམ་མཁའ་ཡི་མཐའ་ཀླས་པར་ཆོས་ཀྱི་དབྱིངས་རྟོགས་པའི་རང་བཞིན་ལས་རྒྱུ་བ་བཅུད་དང་མི་རྒྱུ་བ་སྣོད་ཀྱིས་བསྡུས་པ་ཐམས་ཅད་སྐུ་གསུང་ཐུགས་ཀྱི་གསང་བ་གསུམ་དང་དབྱེར་མེད་དུ་མཁྱེན་པའི་བློ་མངའ་བ་ཅན་འགྲུབ་ཅེས་ཀྱང་སྦྱར་དུ་རུང་ངོ་། ། གསུམ་པ་གནས་ཀུན་གྱི་བྱང་ཆུབ་ཀྱི་སེམས་དགུག་ཅིང་ཐིམ་པར་བྱ་བ། ཕུང་པོ་ལྔ། ཁམས་བཞི། ཕྱིའི་སྐྱེ་མཆེད་དྲུག་ཀྱང་ནང་གི་རྐྱེན་གྱིས་འབྱུང་བས། དབང་པོ་དྲུག་པོ་ཀུན་གྱིས་བསྡུས་པས་དེའང་བསྡུས་པར་འགྱུར་བས་ན་དེ་རྣམས་ཀྱི་དྭངས་མ་བདུད་རྩི་ལྔར་དེའང་གཉིས་སུ་བསྡུས་པ་ལས་འཁོར་བ་ཕུང་པོ་ལྔའི་ལུས་རྣམས་ཐམས་ཅད་སྐྱེ་ལ། མྱ་ངན་ལས་འདས་པ་ཡོན་ཏན་གྱི་ལུས་ཡེ་ཤེས་ལྔ་རྣམས་ཀྱང་སྐྱེ་བ་དེའི་ཕྱིར་ཐམས་ཅད་བཀུག་ནས་ཤིན་ཏུ་སྦྱངས་པ། རྩ་དབུ་མའི་སྦུབས་སུ་ཐིམ་པར་བྱས་པ་ལས་འཁོར་འདས་ཀྱི་ཆོས་ཐམས་ཅད་རོ་གཅིག་ཏུ་རྟོགས་པར་འགྱུར་ཏེ་མཁའ་འགྲོ་ལས། ཕུང་པོ་སྐྱེ་མཆེད་ཁམས་རྣམས་ལ། ། ཁུ་བ་ཁྲག་ནི་ཡང་དག་འབྱུང་། །
དེ་ལྟར་མཆོག་ཏུ་བདེ་བསྐྱེད་པ། ། འབྱུང་བ་ཡང་དག་འབྱུང་བར་གསུངས། ། ཡང་དག་འབྱུང་བ་སེམས་ལས་སྐྱེད། ། ཅེས་ཏེ་སེམས་ཀྱི་བག་ཆགས་སྨིན་པས་རགས་པའི་འཁོར་བའི་རྣམ་པར་གྲུབ་ཅིང་། སེམས་ཀྱི་ཆོས་ཉིད་དུ་རྟོགས་པའི་རྟེན་ཐིམ་པ་ལས་མི་རྟོག་པའི་ཡེ་ཤེས་མྱ་ངན་ལས་འདས་པ་འགྲུབ་ཅེས་དགོངས་སོ། ། གང་གིས་དགུག་ཅེ་ན། སྔར་འཇིགས་བྱེད་རྡོ་རྗེའི་སྒྲ་བཤད་པ་དེ་ཡིས་ནི་ཐབས་ཤེས་རབ་ཀྱི་སྦྱོར་བ་འདུ་ཤེས་གསུམ་ལྡན་རྫོགས་པ། དངོས་གཞི་དབབ་གཟུང་གི་ཡེ་ཤེས་ངོས་གཟུང་བའི་རྣལ་འབྱོར་གྱིས་བཀུག་ཅིང་བཟུང་ལ་དྭངས་མའི་རྫས་ལས་ནི་བདེ་བ་སྐྱེད་ལ། དེ་དབྱིངས་དང་ཡེ་ཤེས་སུ་བྱིན་གྱིས་བརླབ་ཅེས་པའམ། ཡང་ན་འཇིགས་བྱེད་རྡོ་རྗེའི་སྒྲ་ཡིས་བཀུག་པའི་རྫས་ལ་ཐབས་ཤེས་རབ་ཀྱི་སྦྱོར་བ་རྫོགས་ཏེ་མཐར་ཐུག་པའི་རྣལ་འབྱོར་དབྱིངས་དང་ཡེ་ཤེས་དབྱེར་མེད་དུ་བྱ་ཞེས་ཀྱང་རུང་ངོ་། །
ཇི་ལྟར་ཞེ་ན། བཞི་པ་དེར་བྱིན་གྱིས་བརླབ་ཚུལ། རླུང་ནང་ཞེས་རྐང་པ་བཞིའི་དོན་གསུམ་པའི་གཉིས་པར་བཤད་ཟིན་ཏོ། ། རྫས་ཀྱི་སྟེང་དུ་ཧཱུྃ་བསམས་ལ་ཡེ་ཤེས་ལྔར་བྱིན་གྱིས་བརླབ་བོ། ། དེར་དབྱངས་ཀྱི་དང་པོ་ཨ་ཡིག་འབྲུ་ཀུན་གྱི་མཆོག་དེ་བཞིན་ཉིད་ཀྱི་ས་བོན་ཏེ་མཚོན་བྱེད་རྫས་དེའི་དབུས་སུ་གཟུང་སྟེ་བསྒོམ་པར་བྱས་ལ་དེ་བཞིན་ཉིད་དང་སྔར་གྱི་ཡེ་ཤེས་ཐ་མི་དད་དུ་བྱིན་གྱིས་བརླབས་པས་མཐའ་གཉིས་ལ་མི་གནས་ཤིང་སྡུག་བསྔལ་ཟད་པ་མངོན་དུ་གྱུར་ཏེ་གཅིག་རྒྱུད་ལས་བར་འདིར་དངོས་དང་དེ་ཡོད་དངོས་མེད་རྣམ་གྲོལ་བ། ། དེ་ཕྱིར་རྨོངས་ལས་རིང་དུ་གྱུར། ། ཞེས་ཏེ་འཐད་པ་ཉིད་དོ། ། གཉིས་པ་ཀ་ལིའི་བརྡའ་ལ་གསུམ་ལས། དང་པོ་གནས་ནི། ཀཀྐོ་ཆོས་ཀྱི་འབྱུང་གནས་དེར་ཀ་སུ་ཁ་བདེ་བ་མངོན་དུ་བྱེད་པའོ། །
ལི་ཨ་ར་ལི་དེ་ལ་རོལ་པའོ། ། ཞེན་པས་སམ་ཞེ་ན་ཡ་ཡིན་ཏེ་ལི་མ་ཏ་དང་ལུང་ཚེ་ཏའི་དོན་སྦྱར་རོ། ། དེ་ཉིད་ཐབས་ཀྱིས་ཁ་དབྱེ་བར་བྱ་བ་དང་། སྙིང་པོ་བླང་པའི་གནས་ཡིན་པས་མེ་ཏོག་དང་འདྲ་བར་ཤེས་པར་བྱ་སྟེ། སངས་རྒྱས་རིན་ཆེན་ཟ་མ་ཏོག ། ཅེས་དང་། བདེ་བ་བསྲུང་པ་ཉིད་ཀྱི་ཕྱིར། ། བདེ་བ་ཅན་ཞེས་རབ་ཏུ་གྲགས། ། ཞེས་སོ། ། མེ་ཏོག་རྡོ་རྗེ་ཅན་གྱི་ལུས། །
ཞེས་པ་ལ་རྡོ་རྗེ་ཅན་བདེ་ཆེན་སྤུངས་དེའི་རྟེན་མེ་ཏོག་སྟེ་སྔ་མ་ཉིད་ཅེས་དང་། ཡང་མེ་ཏོག་ཐིག་ལེ། དེ་ཉིད་རྡོ་རྗེ་ཅན་གྱི་ལུས། ། ཁུ་བའི་རྣམ་པ་བཅོམ་ལྡན་ཡིན། ། ཞེས་པ་ལྟར་རོ། ། ཞེས་གསུངས་ལ། གཅིག་ཏུ་ན་མེ་ཏོག་སྔར་གྱི་གནས་དེ་ཉིད་གང་ལ་ཡོད་ན་རྡོ་རྗེ་སྟོང་པ་ཉིད་དོན་ཤེས་རབ་ཀྱི་ཕ་རོལ་ཏུ་ཕྱིན་པ་ཅན་དེ་བརྡའམ་རྣམ་པ་བྲམ་ཟེ་མོ་ལ་སོགས་པའི་ལུས་ལ་གནས་ལ། དེ་ཉིད་མ་མས་སྐྱོང་ཞིང་གཞི་རྟེན་བྱེད་པ་ལྟར་འཁོར་བའི་བདེ་སྡུག་ཐམས་ཅད་ཀྱང་སྐྱེད་ལ་ཐབས་ཀྱི་ཁྱད་པར་གྱིས་མྱ་ངན་འདས་པའི་སྐྱེད་པར་འགྱུར། ཞེས་པའོ། ། གཉིས་པ་བྱང་ཆུབ་ཀྱི་སེམས་ཀྱི་ངོ་བོ་གནས་དང་བཅས་པ་ནི་རྩོད་པ་སྤང་བ་སྟེ།
འཁོར་འདས་དང་རྒྱུ་གཅིག་པར་འགལ་ཏེ་འབྲས་བུ་ཐ་དད་པས་ཤེ་ན། མི་འགལ་ཏེ་དཔེར་ན་རྒྱ་མཚོ་ཆེན་པོས་འདམ་རྫབ་ལ་སོགས་པ་མི་གཙང་བ་དང་ཆུ་སྲིན་ལ་སོགས་པ་མ་རུངས་ཤིང་ཡིད་དུ་མི་འོང་བ་རྣམས་ཀྱིའང་རྟེན་བྱེད་ལ། དེ་ཉིད་ལ་དྲི་མས་མ་གོས་པའི་པད་མ་དེའི། ཨུཏྤ་ལ་སོགས་པ་སྐྱེ་ཞིང་ཡིད་དུ་འོང་ལ་རིན་ཐང་མེད་པའི་རིན་པོ་ཆེ་རྣམས་ཀྱང་གནས་པ་ལྟར། འདིར་ཡང་ཤེས་རབ་ཀྱི་ཀ་ཀྐོ་ལ་རྒྱ་མཚོ་ལྟ་བུ་འདི། སྲ་བ་གཏི་མུག་ཆོས་ཀྱི་ཕྱིར། ། ཞེས་སོགས་དང་། འདོད་ཆགས་ལ་སོགས་སྣ་འཐུང་ཁྱབ། ། ཅེས་པ་ལྟར་ཆུ་སྲིན་དང་དབྱངས་ནི་རྒྱུན་ཏེ་འདོད་ཆགས་ལ་སོགས་རྒྱུན་དུ་འཇུག་པའི་ཉ་གང་བའི་འོད་ཀྱི་དབུས་འདི་ཉིད་ལས་ཡེ་ཤེས་ལྔ་ཡིས་སྡུག་བསྔལ་གྱི་གདུང་བ་སེལ་བས་ཆུ་བོ་ཞུ་བདེ་གཉིས་མེད་ཐབས་ཀྱི་རྣམ་པའི་མྱུ་གུ་སྔར་བསྟན་པའི་འཇིགས་བྱེད་རྡོ་རྗེས་ནི་མེ་ཏོག་བྷན་དྷུ་ཀ་བུང་བས་ཁ་འབྱེད་པ་ལྟར་བྱེ་བའི་མཛེས་སྤྱི་ཉིད་ལས་སྦྲང་རྩི་ཁུ་བ་དང་བདུད་རྩི་རཀྟའི་གནས་ཀ་ཀྐོ་ལའམ་ཡང་ན་ཀ་ལིའི་སྒྲས་སི་ཧླ་བདུད་རྩི་སྟེ་རྩ་རྒྱུད་དུ།

ཀ་ལི་བདུད་རྩི་ཉིད་ཀྱི་ཡང་། ། མེ་ཏོག་ཆུ་ཡིས་ཀུན་ཏུ་བསྐོར། ། ཞེས་དང་། ཆུ་ལྟར་འཛགས་པའམ་ཡང་ན་རཀྟ་ཆུ་ཞུ་བ་སྐོར་གཉིས་སུ་མེད་པ་ལས་འབྲས་བུ་ལ་ཉེ་བས་མེ་ཏོག་སྟེ་བདེ་སྟོང་གི་ཡེ་ཤེས་འབྱུང་ལ་དེ་ལས་འབྲས་བུ་མཐར་ཐུག་ཏུའོ་ཞེས་དགོངས་སོ། ། གསུམ་པ་བྱང་སེམས་གཉིས་པས་ལུས་སྐྱེ་བར་བསྟན་གསུང་ལ་དོན་བསྡུས་པས། བདུད་རྩི་རཀྟ་ཆུ་ཀ་པུར་གཉིས་ལས་ཆོ་ག་ཕལ་པས་འཁོར་བའི་ལུས་སྐྱེ་བར་འགྱུར་ལ། ཐབས་དང་ལྡན་པའི་ཆོ་ག་མཆོག་ལས་ཡོན་ཏན་གྱི་ལུས་སྐུ་དང་ཡེ་ཤེས་དབྱེར་མེད་དུ་འགྲུབ་པར་འགྱུར་ཏེ། དེས། ཆགས་པས་འཇིག་རྟེན་འཆིང་འགྱུར་པ། ། འདོད་ཆགས་ཉིད་ཀྱིས་རྣམ་གྲོལ་འགྱུར། ། ཞེས་པའི་དོན་ཡིན་ཏེ་བརྟག་པ་དང་པོ་དང་དྲུག་པར་གསལ་བར་བསྟན་ཟིན་ཏོ། །
དེ་དག་གིས་ནི་རྩ་རྒྱུད་ལས། ཨ་ལི་ཀ་ལི་ཇི་ལྟར་ལགས་ཞེས་པའི་ལན་དང་མཐུན་པར་བསྟན་ཏོ། ། སྤྱིའི་གཉིས་པ་ལ་བྱང་ཆུབ་ཀྱི་སེམས་ཡེ་ཤེས་ལྔར་བྱིན་གྱིས་བརླབ་པ། དེ་ཉིད་ཧཱུྃ་གི་གླུས་དྲང་པར་བསྟན་པ། དེའི་དོན་གྱིས་བསྟན་པ་དོན་དམ་བྱང་ཆུབ་ཀྱི་སེམས་ཀྱིས་གཉིས་འཛིན་གྱི་རྨོངས་པ་བསལ་ཏེ་འགྲུབ་པར་བསྟན་པ་གསུམ་ལས། དང་པོ་གོང་དུ་བདུད་རྩི་དང་ཆུ་དབྱིངས་དང་ཡེ་ཤེས་སུ་བྱིན་གྱིས་བརླབ་པ་བསྟན་པའི་བྱང་སེམས་གཉིས་འདྲེས་པའི་རྣམ་པ་དེ་ཉིད་ལ་བརྟག་པ་དྲུག་པ་ལས། རེག་པ་སྲ་བའི་བག་ཆགས་ཉིད། ། ཅེས་སོགས། ལྔའི་བདག་ཉིད་གསུངས་པ་དེ་ཚང་པར་གནས་ཏེ། ཇི་ལྟར་ཞེ་ན།
བསྐྱོད་པ་ལས་ཚ་བའམ་དྲོ་བ་ཉིད་མ་ཡིན་ཏེ། རེག་པ་དུ་བ་ལྟར་གཡོ་བ་རླུང་དུ་བལྟ། དེའི་གཤེར་བའི་དངོས་པོས་ནི་ཆུ། གཟུགས་སུ་སྟེ་སྲ་བ་ས་རུ་བལྟ། དེས་བདེ་བའི་གོ་ཕྱེ་ཞིང་སྤྲོས་པ་དང་བྲལ་བ་ཡེ་ཤེས་རྡོ་རྗེ་སྟེ་བདེ་བ་ནམ་མཁའ་ཉིད་ཀྱི་ལས་སོ། ། དེ་ལྟ་བུའི་འབྱུང་བ་ལྔ་ཡི་གེ་ལྔར་བསྐྱེད་པས་ཡེ་ཤེས་ལྔར་བྱིན་གྱིས་བརླབ་ཅེས་པའམ། ཡང་ན་འབྱུང་བ་བཞི་པོ་བདེ་བ་ནམ་མཁའི་རང་བཞིན་ཡེ་ཤེས་རྡོ་རྗེས་བྱིན་གྱིས་བརླབས་པས་ཡེ་ཤེས་རྣམ་པ་ལྔ་དང་རིགས་ལྔར་བསྐྱེད་དེ་རྩ་རྒྱུད་ལས། ལྷ་ལྔ་རུ་ནི་བསྒོམ་པར་བྱ། ། ཞེས་སོ། ། གང་དག་གིས་ན་ཆུའི་ས་བོན་ནི་ཀུན་གྱི་ལ་ཀུན་མ་ལུས་པ་སྟེ་ས་ག་ལ་དེའི་ཀ་ལ་ཆ་ཤས་ཏེ་ཟླ་བ་སའི་སྒྲས་ས་ཧ་ལས་ཧ་སའི་ཟླ་ཚེས་སུ་བྱས་པས་སུཾ།
དེ་བཞིན་དུ་མེ་ལ་ཀྵུཾ་ཟད་པར་མེད་ནི། དེ་ལས་ཀྵ་ཡ་ཏད་དེ་རྟོག་བཅས་ཀྱི་ཚ་བ་ཟད་པས་སོ་སོར་རྟོགས་པའི་ཡེ་ཤེས་སུ་བྱེད་ཅེས་དགོངས་སོ། ། རླུང་ལ་རྟག་ཏུ་གཡོ་བ་དང་བཅས་པའི་ཡུཾ་གྱིས་གཡོ་བ་ལྟ་བུ་བྱ་བ་གྲུབ་པའི་ཡེ་ཤེས་སུ་བྱེད་དོ། ། ངང་པ་དང་མཚུངས་ཧཾ་ས་ལ་བཀོད་པས་དབང་པོ་བྱེད་པའམ་གཞི་ལྟ་བུ་མེ་ལོང་ཡེ་ཤེས་སུའོ། ། ཡང་དབང་པོ་ནམ་མཁའི་རླུང་གིས་མཉམ་པ་ཉིད་དུའོ། ། རྩ་རྒྱུད་ལས་ཡི་གེ་ལྔ་བཏུས་ནས་དེ་དག་ལ་ཟླ་བ་དང་ཐིག་ལེ་དང་ཨུ་ཕྱི་ནས་སྦྱར་ཏེ། ཡེ་ཤེས་ལྔའི་ཡི་གེ་ལྔ། ། སྒྲ་དང་ཐིག་ལེར་སྦྱར་བར་བྱ། ། དེ་ཡི་དབུས་སུ་ཟླ་བ་ཡི། ། དབུས་སུ་བདུད་རྩིའི་ཡི་གེ་འོ། །
ལྔ་པོ་ལྔ་རུ་བརྗོད་པར་བྱ། ། དངོས་དང་དངོས་མེད་ལས་གྲོལ་བའི། ། རྡོ་རྗེའི་ཆུ་ནི་སྦྱངས་པ་ཡིས། ། དེས་ནི་གཏི་མུག་བསྲིངས་པ་ཡིན། ། ཞེས་པ་ལྟར་ན་གོང་གིས་ཀུན་གྱི་དབྱིབས་ཞེས་པ་ཀུན་ལ་ཁྱབ་ཅིང་ངོ་བོར་གྱུར་པའི་ཆོས་ཀྱི་དབྱིངས་ཀྱི་ཡེ་ཤེས་སུ་བྱིན་གྱིས་བརླབ་ཅེས་པར་འགྱུར་རོ། ། གཉིས་པ་ཧཱུྃ་གི་གླུ་ལ་འགྲེལ་ཏིག་བྱེད་པ་དག་གིས་ཏེ་ན་ཧཱུྃ་ཞེས་སོགས་ཀྱིས་ཚོགས་ཀྱི་འཁོར་ལོའི་དུས་སུ་ཕྱིའི་རྣལ་འབྱོར་མ་ཀུན་མཉེས་པར་བྱེད་ཅེས་འཆད་ལ། འདིར་ཧཱུྃ་གླུའི་རྣམ་པ་ལྟར་འདྲེན་པའི་ཚུལ་དུ་སྦྱངས་པས་རྣལ་འབྱོར་མ་གཡས་གཡོན་གཟུང་འཛིན་རྩའི་རྟོག་པ་ཕྲ་བའི་ཕྲ་བ་ཀུན་དབུ་མར་ནུབ་པ་ལས་ཟག་མེད་ཀྱི་བདེ་བ་མངོན་དུ་བྱེད་པས་མཉེས་པར་བྱེད། རྣམ་ཐར་སྒོ་གསུམ་གྱིས་སྲད་པ་ཟད་པར་བྱེད་པའི་ཞེས་དགོངས་ཏེ་ཐུན་མོང་མ་ཡིན་པའི་མན་ངག་ཏུ་ཤེས་པར་བྱའོ། ། གསུམ་པ་ལ་བརྒྱད་དེ་འདི་དག་ལ་སྐད་སོར་བཞག་པའི་ཚུལ་གྱིས་གླུར་བླང་ཞིང་དོན་དུ་མ་མཚོན་པ་ནི་དཔལ་བརྩེ་བ་ཆེན་པོས་སྲས་ཀྱི་ཐུ་བོ་བློ་གྲོས་ཆེན་པོ་བསོད་ནམས་ཀྱི་ཞལ་སྔ་ནས་མཛད་ཟིན་པས་དེར་ཤེས་པར་བྱ་ལ། ཚིག་གི་དོན་ཅུང་ཟད་བཀྲལ་ན་འཁོར་འདས་དབྱེར་མེད་ཀྱི་ཚུལ་གྱིས་མི་གནས་པའི་མྱ་ངན་ལས་འདས་པ་གསལ་བར་སྟོན་ཏེ།
དེ་ལྟ་བུའི་ཐབས་ལས་འབྲས་བུ་གང་ཞིག་འགྲུབ་ཅེ་ན། དོན་དམ་བྱང་ཆུབ་སེམས་མཐའ་བྲལ་དུ་བསྟན་པ། ཀྱེ་ཞེས་བོད་པ་སྦྱར་ལ་རྡོ་རྗེ་སྟོང་པ་ཉིད་ཡན་ལག་དེ་མ་རྟོགས་པ་རྣམས་ལ་སྙིང་རྗེ་ཆེན་པོ་འཇུག་པ་ཞེས་གཞན་དོན་ལ་དགྱེས་པའི་མཐུས། ཤའི་དང་ལྷའི་དང་ཤེས་རབ་ཀྱི་དང་ཆོས་ཀྱི་མིག་སྔོན་དུ་སོང་བའི་སངས་རྒྱས་ཀྱི་སྤྱན་བསྒྲིབས་པ་མེད་པས་དུས་ཐམས་ཅད་དུ་མ་ཡོལ་བར་གཟིགས་པར་མཛད་པའི་གདུལ་བའི་དུས་ལ་བབ་པ་ཡལ་བར་མི་འདོར་ཞེས་པའོ། ། དེ་ལྟ་ན་འཁོར་བའམ་སྙམ་ན་སྔར་གྱི་ཀྱེ་རྡོ་རྗེའི་དོན་ཨ་ཁ་ར་མི་འགྱུར་པ་དངོས་པོ་ཐམས་ཅད་ཀྱི་རང་བཞིན་ནི་སྟོང་པར་མངོན་དུ་བྱར་མེད་པ་ལ་དེར་ཤེས་པའི་ཚུལ་གྱིས་མངོན་དུ་མཛད་པ་ལས་ཅུང་ཟད་ཀྱང་མ་གཡོས་ཤིང་མི་རྟོག་ལ་རོལ་པ་མཉམ་པར་བཞག་པ་ཉིད་ཀྱིས་ནི། དེས་དངོས་པོ་འཁོར་བའི་མཐའ་སྤངས་པ། ཐུགས་རྗེ་ཆེན་པོའི་སྤྱན་གྱིས་གཟིགས་པས་མྱ་ངན་ལས་འདས་པའི་མཐའ་རྣམ་པར་སྤངས་པ། དེ་ཉིད་མཐར་ཐུག་ཅིང་མི་ཟད་པ་སྙིང་པོའང་ནི་ཡིན་པ་འཚལ་བ་བརྙེས་པ་ཉིད་དེ་རྩ་བ་ལས། དངོས་དང་དངོས་མེད་ལས་གྲོལ་དེ་ཉིད་མཁྱེན། ། ཞེས་འདོན་ཏོ། །
གཉིས་པ་དེ་འགྲིབ་པ་དང་འཕེལ་བ་མེད་པ་བསྟན་པ་ལས། ཤ་རིའི་བུ་དོན་འདི་ནི་རེ་ཤིག་ཉན་ཐོས་དང་། རང་སངས་རྒྱས་ཐམས་ཅད་ཀྱིས་ཀྱང་རང་གི་ཤེས་རབ་ཀྱིས་ཡང་དག་པར་ཤེས་པའམ། བལྟ་བའམ། བརྟག་པར་མི་ནུས་ན། བྱིས་པ་སོ་སོ་སྐྱེ་བོ་དག་གིས་ལྟ་ཅི་སྨོས་ཞེས་པ་ལྟར་སྒྲ་རྟོག་གི་ཡུལ་མ་ཡིན་པར་བསྟན་པ་ཡོད་པ་དང་མེད་པར་རྟོག་པ་ལ་སོགས་པ་མ་ལུས་པའི་བསམ་པ་གཞོམ་པར་རྟོག་པས་ཞེན་ནས་ཡུལ་དུ་བྱ་བ་དང་ཡི་གེ་ཐམས་ཅད་ཀྱང་གཞོམ་པར་གྱིས་ཏེ་སྒྲས་ཞེན་ནས་བརྗོད་པར་མི་ནུས་ཏེ་བསམ་གྱིས་མི་ཁྱབ་ཅེས་པའོ། ། རྣལ་འབྱོར་གྱི་ཐབས་ཀྱིས་རྟོགས་པར་བསྟན་པ། དེ་ལྟ་ན། བསམ་མིན་པོ་ཡི་བྱེད་པ་ཡང་། ། བསམ་མིན་བརྗོད་པས་ཅི་ཞིག་བྱ། །
ཞེས་པ་ལྟར་བསྒྲུབ་པར་མི་ནུས་སོ་སྙམ་ན་ནུས་ཏེ་ཐུན་མོང་བས། མདོ་སྔ་མ་དེ་བཞིན་གཤེགས་པ་ལ་དད་པས་རྟོགས་པ་ནི་མ་རྟོགས་སོ་ཞེས་པ་དང་། ཐུན་མོང་མ་ཡིན་པས་ཐབས་ཤེས་རབ། རྡོ་རྗེ་དང་པད་མ། རྩ་ཡི་གེ བྱང་སེམས་རླུང་། བདེ་སྟོང་ཐམས་ཅད་གཉིས་གཉིས་འཁྱུད་པའི་རྣལ་འབྱོར་གོང་དུ་བསྟན་ཅིང་འཆད་པར་ཡང་འགྱུར་བས་ནི། ཆུ་བྱང་ཆུབ་ཀྱི་སེམས་རྣམས་ཀྱི་ནི་སྦྱངས་པའི་དགོས་པ་ཅན་གྱི་ཐབས་དེས། འཁོར་འདས་དང་གཟུང་འཛིན་ལ་སོགས་པ་སྔ་མ་དེ་རྣམས་གཉིས་སུ་མེད་པར་རྟོགས་པའི་ཆོས་ཐོབ་པ་ན། དེ་ཉིད་ལ་བདག་ཐར་པར་བརྗོད་ལ་ཡང་ནི་རྣམ་གྲངས་ཏེ་འཁོར་བ་མ་བཏང་བས་གཞན་དུ་སོང་བ་མེད་དེ་ཕུན་སུམ་ཚོགས་པ་གཉིས་ཐོབ་པའི་ཉིད་དོ། །
ལམ་གྱི་གོལ་ས་སྤང་བ། དེ་ལྟ་བུའི་རྣམ་པ་ཐ་མལ་པ་ལའང་ཡོད་མེད་མ་གྲོལ་ལོ་ཞེ་ན། དེ་དག་ནི་འཁོར་བའི་བདེ་བ་ལ་སྲེད་པས་རྨོངས་པ་སྟེ་ཐབས་མཁས་པ་དང་མི་ལྡན་པ་ལ། འཁོར་བ་ཉིད་ཀྱི་རྩ་བར་འགྱུར་གྱི་དེ་ལས་གྲོལ་བ་ཙམ་སྤངས་པ་ཉིད་དོ། ། འང་ཞེས་པས་གཞན་བསྡུ་བ་སྟེ་ཉན་རང་ཐབས་ལ་མ་རེག་པས་ཀྱང་གྲོལ་བ་མཆོག་སྤངས་པ་ཉིད་དེ། བླུན་པོ་གང་ཞིག་འདི་སྤོང་བ། ། དེ་ལ་མཆོག་གི་དངོས་གྲུབ་མེད། ། ཅེས་སོ། ། དེས་ཐབས་འདི་བསྟེན་ཅིང་གོལ་ས་སྤངས་པ་ལས་གྲུབ་སྟེ། རྡོ་རྗེ་ཆགས་པ་ཡོངས་ཤེས་ན། །
ཡིད་ནི་རྡོ་རྗེ་སེམས་དཔར་འགྱུར། ། ཞེས་པའོ། ། རྩ་རྒྱུད་ལས། བདེ་བས་འཁོར་མནན་ཐར་པ་བཏང་བ་པོ། ། ཞེས་འདོན་པ་ལ་སློབ་དཔོན་དེ་དག་གིས། བདེ་བ་དེ་ཉིད་མཁྱེན་པའི་ཤེས་རབ་ཀྱིས་འཁོར་བའི་མཐའ་མནན་ཏེ་བཅོམ་ལ། དེ་མ་རྟོགས་པ་ལ་སྙིང་རྗེས་ཐར་པ་བཏང་སྟེ་མྱ་ངན་འདས་པར་མི་གནས་པས། ཤེས་པས་སྲིད་ལ་མི་གནས་ཤིང་། ། སྙིང་རྗེས་ཞི་ལ་མི་གནས་པ། ། ཞེས་པའི་དོན་དུ་འཆད་དོ། །
ཡང་དག་པ་རྟོགས་པ་ཆོས་སྐུའི་རང་བཞིན། སྐུ་གསུང་ཐུགས་ཐམས་ཅད་མཁྱེན་ཅིང་མི་རྟོག་པས་སྟོང་པའི་རང་བཞིན་རྟོགས་ལ་དེ་ཉིད་རྣལ་འབྱོར་མ་ཟུང་འཇུག་གིས་མཐའ་གཉིས་ལས་ཡིད་སྐྱོབ་པས་སྔགས་ཀྱིས་གཉིས་མེད་དུ་རོལ་ཅེས་པའམ། ཐམས་ཅད་སྟོང་པའི་རང་བཞིན་མེད་པར་ཤེས་པས་དངོས་པོའི་མཐའ་ལས་སྐྱོབ་པས་སྔགས་རྣལ་འབྱོར་མའི་གཞུང་ལུགས་ལ་བརྟེན་པའི་ལྷན་ཅིག་སྐྱེས་པ་བདེ་བ་ཆེན་པོའི་ཡེ་ཤེས་ཀྱིས་ཟད་པའི་མཐའ་ལས་སྐྱོབ་པས་སྔགས་མིན་ལ། དེས་རྟོགས་པ་འགག་པ་མེད་ཅིང་སེམས་ཅན་གྱི་དོན་རྒྱུན་ཆད་པ་མེད་པར་རོལ་ཞེས་སོ། ། གཟུགས་སྐུས་གཞན་དོན་གྲུབ་པར་བསྟན་པ། རྣལ་འབྱོར་མ་བྲམ་ཟེ་མ་ལ་སོགས་པ་ལྔ་པོ་རྣམས་ལ་བརྟེན་ནས། སངས་རྒྱས་ཀྱི་དེ་ཁོ་ན་ཉིད་ཡེ་ཤེས་ལྔ་མཚན་ཏེ་རྟོགས་པར་བྱ་ལ་དེས་སྒྱུ་མའི་ཕྱག་རྒྱར་གནས་པ་དུ་མ་ཀུན་རིགས་ལྔར་བསྡུས་ཞེས་ཀྱང་ཤེས་པར་བྱ་སྟེ། གཙོ་བོར་སྔགས་ཀྱིས་གཞན་དོན་ལ་ཇི་ལྟར་རོལ་ཅེ་ན་བུད་མེད་ཀྱིས་འདུལ་བ་ལ་སྤྱན་ལ་སོགས་པ་རྣལ་འབྱོར་མ་ལྔ་དང་རྣམ་པ་དེ་ཉིད་ཁ་ཅིག་ལ་རིགས་ལྔར་སྣང་བ་ཐམས་ཅད་སངས་རྒྱས་ཀྱི་དེ་ཁོ་ན་ཉིད་ཡེ་ཤེས་ལྔའི་རྣམ་འཕྲུལ་དུ་མཚོན་ཅིང་ཤེས་པར་བྱ། དེས་བེམ་པོའི་རྣམ་པ་བདེན་པར་མ་གྲུབ་བཞིན་དུ་སྒྱུ་མའི་རྣམ་པར་གནས་པའི་སྤྲུལ་པ་དུ་མས་ཕྱོགས་དང་དུས་ཀུན་ཏུ་སྐུ་དང་གསུང་སྣ་ཚོགས་པའི་གཟུགས་དང་ཐབས་སྣ་ཚོགས་ཀྱིས་སེམས་ཅན་སྨིན་ཅིང་གྲོལ་བར་བྱེད་དོ། ། དེས་རྡོ་རྗེ་སྟོང་པ་ཉིད་བསྐྱངས་པ་རྩ་བ་ལས་རྡོ་རྗེ་ཀུན་རྟོགས་ཞེས་ཏེ་ཆོས་ཀུན་སྟོང་པར་རྟོགས་པའི་དགོས་པ་ནི་རྟོགས་པའི་ཆོས་ཀྱིས་བདག་གྲོལ་ཞིང་དེའི་རྒྱུ་མཐུན་ལུང་གི་ཆོས་ཀྱིས་སེམས་ཅན་གྱི་སྐྱེ་རྒ་ན་འཆི་ལ་སོགས་པའི་ཆོས་བདེན་པར་མེད་པ་ལ་བདེན་པའི་རྟོག་པའི་རྨོངས་པ་བྲལ་བར་བྱེད་དེ།
རྨོངས་པས་སྡུག་བསྔལ་ཅན་དོན་དུ། ། ཆགས་དང་འཇིག་མཐའ་ལས་གྲོལ་བར། ། འཁོར་བར་གནས་པར་འགྲུབ་འགྱུར་བ། ། འདི་ནི་སྟོང་ཉིད་འབྲས་བུ་ཡིན། ། ཞེས་པ་ལྟ་བུའོ། ། ཡང་དག་པའི་ལམ་ལ་གུས་པར་བྱ་བ། དེའི་ཕྱིར་རྣལ་འབྱོར་མ་ཤེས་རབ་སྟེ་དེ་རྟོགས་པའི་ཐར་པའམ་ཡང་རྣལ་འབྱོར་མ་ལ་བརྟེན་ནས་ཐར་པ་མྱུར་དུ་འགྲུབ་པར་བྱེད་པའི་ཐབས་སམ་གཞུང་ལུགས་འདི་སྙིང་པོ་སྟེ་མཆོག་ཏུ་གྱུར་པའི་ཆོས་དེ་ལ་ཕྱག་འཚོལ་ཅིག་ནི་སྒྲུབས་ཤིག་ཅེས་པ་སྟེ་རྩ་བ་ལས་ཐུད་ཅེས་འདོན་ཏོ། ། བརྒྱད་པ་ཕན་ཡོན། རིགས་ཀྱི་བུ་ཞུ་བ་པོ་མཚོན་ཏེ་རིགས་ཅན་ཐམས་ཅད་ལའོ། ། གླུ་འདི་ཞེས་སྦྲེལ་ཏེ་ཧཱུྃ་ཡེ་ཤེས་ལྔ་དེའི་གླུ་འགག་པ་མེད་པར་རྒྱུན་དུ་འཇུག་པ་དེ་རྟོགས་པར་བྱེད་པའི་ཐབས་འདིས་མ་འོངས་པའི་རྒྱལ་བ་ཐམས་ཅད་ཀྱི་བདག་ཉིད་ཡེ་ཤེས་ལྔའམ་བསྡུས་ན་སྟོང་པ་ཉིད་དང་སྙིང་རྗེ་དབྱེར་མེད་ཀྱང་ཐབས་འདི་ལས་སྐྱེ་ཞིང་རྟོགས་པ་འདིར་འགྱུར་བ་བགྲོད་པ་གཅིག་པ་འདི་འདས་པ་དང་ད་ལྟར་བའི་བཅོམ་ལྡན་དེ་བཞིན་གཤེགས་པ་ཐམས་ཅད་ཀྱིས་བཀའ་སྩལ་ཏོ། །
ཞེས་པ་འདིར་དེ་ཁོ་ན་དེ་ཉིད་བསྡུས་པའི་མུ་དྲན་ཞིང་སྦྱར་བར་བྱའོ། ། དགུ་པ་ལས་དང་པོའི་བཤད་པའོ།། ༈ །།སྤྱིའི་བཞི་པ་དངོས་གྲུབ་མཐའ་དག་གི་ལྷག་མ་གཞན་ཞེས་ཀྱང་གསུང་ལ། གཉིས་ཀ་ལ་དགོས་པའི་དམ་ཚིག་གཙོ་བོར་བསྟན་པ་རབ་བྱེད་གསུམ་གྱི་བརྗོད་བྱ་བསྐྱེད་པའི་རིམ་པ་སྤྱི་གཙོ་བོ། དཀྱིལ་འཁོར་འཁོར་ལོའི་དང་སྤྱོད་པའི་སྦས་པ་ཅུང་ཟད་དང་བཅས་པ། རྗོད་བྱེད་སྔ་ཕྱི་གཉིས་ཡན་ལག་དང་བསྡུས་དོན་གཉིས་བར་པ་ལ་ཡན་ལག་གཙོ་བོ། གསུམ་ཀ་ལ་ཡི་གེའི་དོན་ཅུང་ཟད་དང་བཅས་པ། མངོན་རྟོགས་གཏོར་མ། བཟའ་བའི་དམ་ཚིག ཌཱ་མ་རུ་དང་གླེགས་བམ་བྲིས་སྐུ་མི་འབྲལ་བའི་དམ་ཚིག
སིལ་སྙན་སྤྱོད་པ་དང་ཡང་འབྲེལ། ཕོ་ཉའི་ལམ་ཞར་བྱུང་དང་བཅས་པའོ། ། གཅིག་ཏུ་གཏོར་མས་ཞར་འབྱུང་པོའི་ཚོགས་ཚིམ་པ་དང་སིལ་སྙན་གླུ་གར་གྱིས་ཚིམ་པ་དང་ཕོ་ཉའི་རྣལ་འབྱོར་ཚིམ་པ་དྲུག་པར་བསྡུས་ན་གཉིས་པ་དང་བཞི་པས་ཚོགས་ཀྱི་འཁོར་ལོ་དང་། གསུམ་པས་མི་འབྲལ་བའི་སྟེ་དམ་ཚིག་ཁོ་ན་དང་འབྲེལ་པར་ཡང་རུང་ངོ་། ། རྩ་རྒྱུད་གཉིས་པ་འདི་གཞན་གདན་གསུམ་པ་དང་ཕལ་ཆེར་མཐུན་ལ་བྱིན་གྱིས་བརླབ་པ་དེ་བཞི་པ་དང་མཐུན། གཏོར་མ་མཁའ་འགྲོ་བཅོ་བརྒྱད་པ་དང་ཡང་མཐུན་ཞིང་བཞི་པ་དང་བཅས་པས་ཀྱཻ་རྡོ་རྗེའི་བདུན་པ་གཉིས་དང་། གུར་གྱི་གཉིས་པ་ལ་སོགས་པ་རྣལ་འབྱོར་ཆེན་པོའི་རྒྱུད་ཐམས་ཅད་དུ་ཁ་ཅིག་ཏུ་ཁ་སྐོང་། ཁ་ཅིག་ཏུ་གསལ་བར་བྱེད་པས་བཤད་པའི་རྒྱུད་དོ། ། གཞུང་ལ་གསུམ་པ་དང་བཞི་གཉིས་བསྡེབས་ནས་ཚོགས་ཀྱི་འཁོར་མཛད་པའི་སྤྱི་དོན་དྲུག་གི་ཆོ་ག་ལ་བཅོ་བརྒྱད་ཕྱེ་བ་དང་བཅས་པ་གཞན་མཛད་ཟིན་པ་ལྟར་འདིར་སྙད་ཅིང་དྲན་པར་བྱས་ལ་གཞུང་ལ་སྦྱར་བར་བྱའོ། ། ཡན་ལག་གི་དོན་ཐད་སོར་བཤད་ན་ད་ལོ་ལ་མཉན་པར་གདམས་པ།
གཏོར་མའི་ཞེས་པའོ། ། དོན་དངོས་པོ་བཅོ་ལྔར་མཛད་ལ། སྦྱོར་བ། དངོས་གཞིའི་ཆོ་ག་དུས་དང་བཅས་པ། རྗེས་ཀྱི་དེ་གསུམ་དུའང་རུང་སྟེ། དང་པོ་རབ་བྱེད་བཞི་པའི་ཚོགས་ཀྱི་འདུ་བ་ཞེས་གནས་དང་འདི་ཉིད་ཀྱི་ཟླ་བ་ཞེས་དུས་འདིར་སྦྱར་ལ། གནས་ཁང་བརྒྱན་ཅིང་། ཡོ་བྱད་བཤམ་པ་ས་ཕྱོགས་བརྐྱང་ཕུལ་དང་སྟེང་དུ་བླ་རེ་ལ་སོགས་པས་མཛེས་པར་བྱས་པ། དེར་ཕྱི་རོལ་ཙན་དན་དཀར་པོ་ལ་སོགས་པས་ཆོས་འབྱུང་གྲུ་གསུམ་པ་བྱ། དེའི་ནང་དུ་ཙན་དན་དམར་པོ་ལ་སོགས་པའི་དྲི་ཞིམ་པོས་དཀྱིལ་འཁོར་ཐིག་བཞི་བཏབ་པས་ལེ་ཙེ་དགུ་པ་བྱ།
དེའི་དབུས་མ་ཁྲུ་གང་ཙམ་ལས་མི་ཆུང་བའི་ཚད་དུ་ནི་ལྷ་སོ་བདུན་ལ་སོགས་པའི་མཚན་མ་དགོད། ཕྱིའི་བརྒྱད་ལ་དུར་ཁྲོད་ཀྱི་བདག་པོ་ཞིང་སྐྱོང་བརྒྱད་ཆུང་མ་བཞི་བཞི་དང་བཅས་པའི་ཚོམ་བུ་བཀོད་ལ། ཆོས་འབྱུང་གི་ཕྱི་རོལ་དུ་མཆོད་ཡོན་ལ་སོགས་པའི་མཆོད་པ་ལྔ་དང་། ཉ་དང་ཤ་ལ་སོགས་པའི་གཏོར་མ་དང་། དཔའ་བོ་དང་རྣལ་འབྱོར་མ་རྣམས་ལ་རིམ་གྲོའི་རྫས་ཆང་དང་མྱོས་བྱེད་ལ་སོགས་པ་རྫས་ཐམས་ཅད་ལ་བདུད་རྩི་ལྔའི་རིལ་ལུས་སྦྱང་བ་སྟེ་བཏབ་པ་བཤམ་མོ། ། དེ་ནས་སློབ་དཔོན་ཐོག་མར་འདུག་ལ་ལས་ཀྱཻ་རྡོ་རྗེ་ལ་བསྒོ་ཞིང་དེ་དང་ནང་དུ་འཇུག་པ་པོས་བརྟག་པ་བཞི་པ་དང་བདུན་པའི་བརྡ་ལན་དང་བཅས་པ་དང་འོག་གི་ཁྱོད་ཀྱི་དམ་ཚིག་ཅེས་གསོལ་བ་བཏབ་པ་དང་། རྟོག་པ་མེད་པར་བསྒོམ་ཞིང་བུམ་ཆུས་བསང་བ་དང་། རིམ་པ་ཇི་བཞིན་འཁོད་པ་ལ་གསོལ་བ་གདབ་ཅིང་ཡི་གེ་བརྒྱ་པས་རྒྱུད་སྦྱང་བ་རྣམས་ལེགས་པར་བྱས་ལ། དངོས་གཞི་ཚིམ་པ་དྲུག་གི་དང་པོ་ཏིང་ངེ་འཛིན་གྱི་འཁོར་བསྐྱེད་པ་ལ་བདག་གི་དང་། མདུན་གྱི་གཉིས་ལས་དང་པོ་རྡོ་རྗེ་སེམས་དཔའ་ལྷ་སོ་བདུན་གྱི་ཏིང་ངེ་འཛིན་དང་།
ཡང་ན་ཧེ་རུ་ཀ་བཞི་ལ་སོགས་པའི་རྣལ་འབྱོར་པ་བརྩོན་པས་བཟླས་པ་དང་བཅས་པ་སྔོན་དུ་སོང་བས། སྔར་ལས་ཀྱི་ཆོ་ག་མཐོང་ཞིང་ཤེས་པས་མདུན་གྱི་ཚོམ་བུ་དམ་ཚིག་པ་བསྐྱེད་པའམ་མ་བསྐྱེད་པར་གདན་གྱི་ཚུལ་དུ་བྱས་པར་ཡང་རུང་སྟེ། ཨོཾ་ཀུ་རུ་ཀུ་རུ་ས་མ་ཡ་ཨ་ཏི་པ་ཏི་ཧཱུྃ་ཛ་སྭཱ་ཧཱ། ཞེས་པའི་སྔགས་དང་། ཧཱུྃ་མཛད་ཀྱི་ཕྱག་རྒྱས་ཡེ་ཤེས་ཀྱི་འཁོར་ལོ་དགུག་པ་དང་དབང་བསྐུར་བར་བྱ། དེ་ནས་བསང་ཞིང་བྱིན་གྱིས་བརླབ་པར་བྱ། མཆོད་ཡོན་སྔོན་དུ་འགྲོ་བས་མེ་ཏོག་དང་བདུག་པ་མར་མེ་དྲི་ལྷ་བཤོས་ལ་སོགས་པ་དངོས་སུ་འབྱོར་བའི་མཆོད་པ་སྟེ་གདན་བཞི་པས། སོ་སོར་དྲི་ཡིས་བྱུག་པ་དང་། ། སོ་སོར་མེ་ཏོག་གཏོར་བ་དང་། ། སོ་སོར་བདུག་པས་བདུག་ལ་སོགས། །
སོ་སོའི་སྦྱོར་བས་འབུལ་བར་བྱ། ། ཞེས་པས་དབུལ་བར་བྱའོ། ། གཉིས་པ་སྙིང་ཀར་བདུད་རྩི་མྱང་བས་མཆོད་པ། བསང་བ་དང་སྦྱང་བ་བྱས་ལ་རླུང་མེ་སྟེང་དུ་ཨོཾ་གྱིས་མཚན་པའི་སར་སྣོད་ཀྱི་སྟེང་དུ་དབྱངས་ཀྱི་བཅུ་གསུམ་པ་ལས་ཟླ་བ། དེའི་དབུས་སུ་ས་བོན་ལས་ཡེ་ཤེས་ཀྱི་སྣང་བ་དངོས་གྲུབ་འགུགས་པ་ལ་མྱུར་བས་ལྕགས་ཀྱུ་ཤ་ལྔའི་དབྱེ་བ་ཀྱེ་གྲངས་དུར་གསུངས་པ་རྣམས་དང་། ངོ་བོ་དེ་གང་ལགས་བཀའ་སྩལ་པ། ད་པོ་ཤར་དུ་གོ་ལས་སྐྱེ་དགུའི་བདག་པོ་བ་གླང་གི་ཤའོ། ། དེ་བཞིན་དུ་གཉིས་པ་ཀུ་ལས་ཁྱིའི་ལྷོར་རོ། ། གསུམ་པ་ཁ་ནུབ་ཏུ་ད་ལས་རྟའི། བཞི་པ་ཧ་ལས་གླང་པོའི།
ལྔ་པ་མེ་ལས་དབུས་སུ་མིའི་ཤའོ། ། སློབ་དཔོན་དག་གིས་རིམ་པ་བཞིན་ཁྱི་གླང་པོ་རྟ་མི་བ་གླང་ཞེས་གསུང་ངོ་། ། དེ་དག་ནི་རིགས་ལྔ་སྟེ་རྩ་རྒྱུད་ལས། རྡོ་རྗེ་ལྕགས་ཀྱུ་མི་བསྐྱོད་པ། ། གནས་ཀྱི་ལྕགས་ཀྱུ་རིན་ཆེན་འབྱུང་། ། དཔག་མེད་གཡོ་བའི་ལྕགས་ཀྱུ་སྟེ། ། དོན་ཡོད་རྒྱལ་པོ་ལྕགས་ཀྱུ་འོ། ། ལྕགས་ཀྱུ་ཆེ་ལ་དགོད་པ་ནི། ། ཡེ་ཤེས་ལྷ་རུ་བརྗོད་པ་ཉིད། ། ཅེས་སོ། །
དེ་རེ་རེའི་སྟེང་དུ་རིགས་ལྔའི་ས་བོན་ལྔའི་སྔགས་ཀྱིས་ཡེ་ཤེས་རྣམ་པ་བདུད་རྩི་ལྔ་ལྔའི་སྟེང་དུ་ཨ་ལི་གཡོན་ནས་ཀ་ལི་གཡས་ནས་བསྐོར་བ་ཐབས་ཤེས་རབ་མཉམ་སྦྱོར་བས་རྫས་བསྐྱེད་ལ། བྱིན་གྱིས་བརླབ་པའང་དེ་ཉིད་དེ་དབྱངས་ཀྱི་བཅུ་གསུམ་ལ་ཨོཾ་དུ་སྦྱར་བ་ཨ་ལས་ཟླ་བ། དེའི་དབུས་སུ་ས་བོན་ཨ་ལི་ཀ་ལི་ལས་ཧཱུྃ་ཞུ་བས་ཡེ་ཤེས་ལྔ་དང་རིགས་ལྔ་མཉམ་པར་སྦྱོར་བ་རྡོ་རྗེ་རྩེ་ལྔ་པ་ཧཱུྃ་གིས་མཚན་པ། དེ་ལས་འོད་ཟེར་འོག་ཏུ་འཕྲོས་པས་རླུང་བསྐུལ། དེས་འབུད་ལས་མེ་སྦར་བ་ཉིད་ཀྱིས་ཁྱད་པར་དུ་ཐོད་པའི་བསྐོ་བ་ལ་ཉིད་ལས་ཤེལ་གྱི་གཟུགས་ལྟར་དཀར་བར་རྫས་ཐམས་ཅད་ཞུ་བར་བརྟག་རླངས་པ་དང་ཧཱུྃ་གི་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་བདུད་རྩི་ལྔ་དང་ལྕགས་ཀྱུ་ལྔའི་དབྱེ་བས་ཡིད་ཀྱིས་ཐམས་ཅད་ཀྱི་ཐུགས་ནས་ཧེ་རུ་ཀའམ་ཐོད་པ་བདུད་རྩིས་གང་བའི་རྣམ་པར་དཀུག་ཅིང་ཐིམ་པ་ན་འོག་གི་ཧ་ཞེས་སོགས་དྲན། ཞིང་འོག་ཏུ་བརྗོད་པས་གཏོར་མ་དང་ཁ་ཟས་ལ་སོགས་པའི་ལས་རྣམས་ཀུན་ལའང་སྦྱར་བར་བྱའོ། ། དེ་ནས་བླ་མ་དང་ལྷ་ཐམས་ཅད་ཀྱི་ལྕེ་ཧཱུྃ་ལས་རྡོ་རྗེ་དེ་ཉིད་ཀྱིས་མཚན་པས་རོ་མྱངས་པར་བསམ་ཞིང་ལྷ་ཀུན་ཚིམ་པར་བྱ་སྟེ་རྩ་རྒྱུད་ལས། རྣལ་འབྱོར་མ་ནི་ཐམས་ཅད་ལ། ། མཐེ་བོའི་ཐུར་མས་སོ་སོར་དབུལ། ། དེ་འོག་རང་གི་དངོས་པོ་ཡིས། །
བདག་ཉིད་ལས་ནི་བསམ་པར་བྱ། ། ལྕེ་རྩེ་ཐིག་ལེ་སྟེང་དུ་ཡང་། ། བློ་དང་ལྡན་པས་གནས་གསུམ་མཆོད། ། ཅེས་པས། དེ་ནས་དབུས་ནས་མཐེབ་སྲིན་གྱིས་བླངས་ནས་ཐོག་མར་བླ་མ། དེ་ནས་དཀྱིལ་འཁོར། མཐར་རང་ཉིད་ཀྱི་ལྕེ་ལ་བདུད་རྩི་བྱ། ཞེས་པ་རྣམས་སྦྲེལ་ལོ། ། གལ་ཏེ་མཆོག་ཐུན་མོང་གི་ལས་ལ། ཕན་འདོད་པས་དཔའ་བོ་དང་རྣལ་འབྱོར་མ་ཀུན་ཁ་ཟས་ཀྱིས་ཚིམ་པར་བྱ་ལ།
དེའི་དུས་སུ་དེ་དག་གིས་ཀྱང་འདོད་པའི་ཡོན་ཏན་ལ་དགའ་བ་དང་། ཐ་མལ་གྱི་རྟོག་པས་ལོངས་སྤྱོད་ལ་མ་སྦྱར་བར་མི་བྱ་སྟེ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་འདོད་པའི་རྒྱུར་རང་དེ་བཞིན་གཤེགས་པའི་རྣལ་འབྱོར་གསལ་བར་ལྡན་པས་འོག་ནས་འབྱུང་བའི་མཆོད་པ་ཐམས་ཅད་ཀྱིས་བདག་ཉིད་ཀྱིས་བདག་ཉིད་མཆོད་པ་རབ་ཏུ་བརྟག་པ། ཞེས་རྐང་པ་ལྔ་འོག་ཏུ་ཇི་ལྟར་བདེ་བ་ཞེས་སྦྱར་བརྗོད་ཀྱི་རྗེས་སུ་སྦྱར་རོ། ། ལེ་ཚེ་ཕྱི་མར་འབྱུང་པོ་ཚིམ་པར་བྱ་བ་ཕྱི་རོལ་ཞིང་སྐྱོང་གི་དཀྱིལ་འཁོར་བཀུག་ལ་ཚིམ་པར་བྱའོ། ། མགྲོན་དགུག་པ་གཡོན་པ་ཆའི་སྣོད་ཅེས་པ་ལ་འགྲེལ་པས་གཡོན་པ་ཕུད་ཀྱི་ཆའི་སྣོད་ལྷའི་དང་། གཡས་འབྱུང་པོ་ཞེས་ཀྱང་འཆད་པ། གཡོན་པ་ཐོད་པ་ཆ་གཅིག་པའི་སྣོད་དུ་གཏོར་མ་བཟུང་ལ། གཡས་ཁྲོ་བོ་ཡི་ཁུ་ཚུར་དཔུང་པའམ་སྤྱི་བོར་བསྟན་ལ་རྐང་པ་གཡས་པས་གཡོན་པ་མནན་ཅིང་མིག་སྟེང་དུ་ལྟ། ངག་ཏུ་ཕཻཾ་ཞེས་འདོན་པས།
ཨོཾ་ཤི་ཀ་ཞེས་རྐང་པ་དྲུག་གིས་ཐུན་མོང་དུའོ། ། ཁྱད་པར་བྷ་བ་པས་དབང་ལྡན་དུ་དྲག་པོ་ནག་པོའམ་སྔོན་པོ། ཤར་དུ་དྲག་པོ་ཆེན་པོ་སེར་པོ། མེར་ལྷ་སྦྱིན་མཉམ་དུ་སྟེན་དཀར་པོ། ལྷོ་ན་ནག་པོ་དཀར་པོ། སྲིན་པོར་བརྩིགས་པ་སེར་ནག ནུབ་ཏུ་འཇིགས་སུ་རུང་པའམ། མི་སྡུག་པ་སྔོན་དམར། རླུང་དུ་དགའ་བས་དང་དཀར་དམར། བྱང་དུ་ལོག་འདྲེན་ཏེ་ཚོགས་བདག་དཀར་སེར་རྣམས་སོ། །
འགྲེལ་པ་གཅིག་ལས་དྲག་པོ་ལ་སོགས་བཞི་ཤར་ནས་གཡོན་སྐོར། གཙིགས་པ་སོགས་བཞི་དབང་ལྡན་ནས་མཚམས་གཡས་སྐོར་དུ་ཞེའོ། ། ཆུང་བ་གདོལ་པ་མོ། འཇིགས་གཟུགས་མ། ལྷ་མོ་དཀའ་ཟློག མི་སྡུག་པ་བཞི་དྲག་པོའི། དེ་བཞིན་དུ་རྒྱལ་མ། རྣམ་རྒྱལ་མ། མི་ཐུབ་མ། གཞན་གྱིས་མི་ཐུབ་མ་བཞི།
ནག་པོ་བཟང་པོ། ནག་མོ་ཆེ། ནག་མོ་སྦོམ་མོ། ། རྣལ་འབྱོར་མའི་དབང་མོ་བཞི། ཟླ་བ་མོ། འཇིགས་པ་མའམ་དྲག་མོ། གདུག་པ་ཅན། ལམ་གྱི་སྟེ་ཕྱ་མང་བཞི། སུམ་ཅུའི་དབང་མོ། གཡོ་ལྡན་མ།
མར་མེ་མ། འཇིབ་བྱེད་མ་བཞི་སྟེ་གྲོང་དུ་གནས་པའི་རྣལ་འབྱོར་མའོ། ། འཇིགས་པའི་གཟུགས། གཟུགས་ཆེན་མ། མཆེ་བའི་གཟུགས་ཅན། གཙིགས་སམ་ཐོད་པ་གཙིགས་མ་བཞི། ཐོད་པའི་ཕྲེང་བ་མ། ཕྲེང་བ་འཕྱང་མ་ཅན། མཐུ་ཆེན་ནམ་བདག་ཉིད་ཆེན་མོ། ལག་ན་ཁ་ཏྲཱཾ་ག་བཞི།
ལག་ན་དགྲ་སྟ་ཅན། རལ་གྲི་ཅན། རྡོ་རྗེ་ལག གཞུང་ལག་མ་བཞི་སྟེ་ཐམས་ཅད་གཙོ་བོའི་མདུན་ནས་གཡོན་སྐོར་གྱིས་གནས་སོ། ། ཐམས་ཅད་ཞལ་གཅིག་ཕྱག་བཞི་གཙོ་བོ་རྣམས་ཀྱི་བཞོན་པ་དང་ལག་ཆ་ཕྱོགས་སྐྱོང་བརྒྱད་དང་མཐུན་པ་ལ་ལག་ཆ་གཉིས་ལས་མེད་པ་དག་གིས་གཡོན་འོག་མ་བ་དན་ལ་བརྟེན་པའམ་ཆུང་མ་ལ་འཁྱུད་པ། གཡས་དང་པོ་ཐམས་ཅད་དབུས་ཀྱི་བཅོམ་ལྡན་འདས་ལ་ཕྱག་འཚལ་བའོ། ། མ་མོ་རྣམས་ནི་མཐུ་ཆེན་ཡན་ཆད་རང་གི་གཙོ་བོ་དང་མཐུན་ལ་འོག་མ་ལྔ་གཞུང་ལས་རྨོངས་པའི་ལག་ཆ་ཅན་ནམ། ཡང་ན་དང་པོ་ཐམས་ཅད་མེ་ཏོག་ལ་སོགས་པའི་མཆོད་པ་ལྔ་ཐོགས་པ་གཞན་སྔ་མ་བཞིན་ནོ། ། འདི་ཐམས་ཅད་ཡུལ་ཉི་ཤུ་རྩ་བཞི་ན་བཞུགས་ཤིང་དེ་དག་སྐྱོང་པ་སྟེ་རྡོ་རྗེ་མཁའ་འགྲོ་ལས་ཡུལ་སོ་སོའི་རྣལ་འབྱོར་མ་རྒྱས་པར་བཤད་ནས་དེ་རྣམས་མཆོད་པ་འདི་རྣམས་སུ་བསྡུས་ཏེ་འགྲེལ་བར་གསུངས་པས་གཙོ་བོར་དགོངས་ཏེ། དེས་དབུས་ཀྱི་མཁའ་འགྲོ་རིགས་ལྔའམ་སྙིང་པོའི་རྣལ་འབྱོར་མ་ལྔའི་དེ་ཉིད་ཆེ་སྟེ་སྤྲུལ་པའམ་བཀའ་ལ་བཏགས་པས་བསྒྲུབ་པ་པོ་རྣམས་ཀྱི་མཆོག་ཐུན་མོང་གི་ལས་རྣམས་རྗེས་སུ་སྒྲུབ་པར་བྱེད།
ཅེས་པའམ། ཡང་ན་བདག་ཉིད་མཁའ་འགྲོ་ལྔ་ལ་སོགས་པར་གསལ་བར་དམིགས་ནས་གཏོར་མས་མཆོད་དེ་འཕྲིན་ལས་རྣམས་བཅོལ་ན་རྗེས་སུ་སྒྲུབ་པར་བྱེད་དོ། ། སློབ་དཔོན་ཁ་ཅིག་མཁའ་འགྲོ་ལྔ་དེ་ཁོ་ན་ཉིད་ཆེན་པོ་ཤིན་ཏུ་རྣམ་པར་དག་པའི་ཡེ་ཤེས་ཅན་དུ་གདོན་མི་ཟ་བཞིན་དུ་དྲག་པོ་ལ་སོགས་པས་ཀྱང་འཕྲིན་ལས་བསྒྲུབ་ཅེས་སོ། ། གང་གིས་བསྒྲུབ་ན་རྣལ་འབྱོར་དཀྱིལ་འཁོར་ཡུམ། དེ་བཞིན་རྡོ་རྗེ་ཡབ། ཞལ་སྦྱོར་གྱི་དེ་བཞིན་གཤེགས་པའི་སྐུ། ལ་སྐྱོན་མེད་རྣལ་འབྱོར་ཆོས་སྐུ་དེ་ལས་སྤྲུལ་པ་སྣ་ཚོགས་འབྱིན་པ་དེ་ལྟ་བུའི་མཁའ་འགྲོ་ཁྱེད་རྣམས། བདག་རྡོ་རྗེ་དབང་ཕྱུག་ཆེ་གེ་མོའི་བཀའ་ལུང་གིས། ཞེས་སློབ་དཔོན་དག་གསུང་ལ། གཅིག་ཏུ་ན་རྣལ་འབྱོར་དཀྱིལ་འཁོར་རྒྱལ་པོ་ཆེ་ལྷ་སོ་བདུན་ནམ།
བཅུ་གསུམ་གྱི་རྣམ་པར་བསྒོམས་པས་དགུག་པར་ནུས་པ། དེ་བཞིན་དུ་རྡོ་རྗེ་དབང་ཕྱུག་ལྷ་དགུའམ་བཅོ་ལྔ་ལ་སོགས་པའི་གཙོ་བོ་གང་ཡང་རུང་བའི་རྣལ་འབྱོར་གྱིས་ཀྱང་ནུས་ཏེ། རྒྱུ་མཚན་དེ་བཞིན་གཤེགས་པའི་ཆོས་ཀྱི་སྐུ་ཡེ་ཤེས་ཆེན་པོ་དང་། སྐྱོན་མེད་དེ་སྤངས་པ་ཆེན་པོ་སྟོང་པ་སྙིང་རྗེ་དབྱེར་མེད་ཀྱི་རྣལ་འབྱོར་ལས་མི་རྟོག་བཞིན་དུ་གཟུགས་སྐུ་དུ་མར་འབྱིན་པ་སྟེ་སྣང་ཡང་ཐ་མི་དད་དམ། ཡང་ན་མགྲོན་ལ་སོགས་པ་ཐམས་ཅད་ཆོས་ཀྱི་དབྱིངས་སྐྱེ་མེད་ལས་སྐྱེ་བའི་ཆོ་འཕྲུལ་དུ་བྱུང་བར་ཤེས་པ་རྡོ་རྗེའི་དབང་ཕྱུག་གི་བདེན་པའི་བཀའ་ལུང་གིས། གནས་ཐམས་ཅད་ནས་མགྲོན་ཐམས་ཅད་དགུག་ཅིང་སྔར་གྱི་ལེ་ཚེར་བཞག་ལ། ཨོཾ་ཀ་སོགས་ལན་གསུམ་གྱིས་གདབ་ཅིང་། བརྒྱད་པའི་གཏོར་སྔགས་སྦྱར་བའམ་མེད་ཀྱང་རུང་སྟེ་འགྲེལ་པ་གསུམ་ན་མི་སྣང་བས་སོ། ། འོག་གི་རྣལ་འབྱོར་རྟོགས་པས་བསྒོམ་བྱ། ཞེས་པ་འདིས་མགྲོན་བཀུག་པ་དེ་རྣམས་འདས་པའི་དཔའ་བོ་དང་རྣལ་འབྱོར་མར་བྱིན་གྱིས་བརླབས་ལ་དེ་དག་གི་ལྗགས་ལས་འོད་ཟེར་གྱིས་གཏོར་མ་བདུད་རྩི་ལ་རེག་པས་གསོལ་བའི་བསམ་གཏན་དམིགས་ནས།
བདུད་རྩིས་ཁ་བསྐང་སྟེ་ཚིམ་པར་བསམས་ལ་དེ་ནས་ལས་རྣམས་བཅོལ་ན་ཐམས་ཅད་འགྲུབ་ཅེས་དགོངས་སོ། ། བཞི་པ་དམ་ཚིག་དང་ལྡན་པའི་གྲོགས་ཚིམ་པར་བྱ་བ། ཡོ་བྱད་མངོན་དུ་བྱས་ལ་གོང་བདུད་རྩི་ལྟར་བསམས་ནས། རྩ་རྒྱུད་ལས་བར་འདིར། ཨ་ནི་ཡིག་འབྲུ་ཀུན་གྱི་མཆོག ། གསུང་གི་རྡོ་རྗེར་བྱིན་གྱིས་བརླབ། ། ཧཱུྃ་ནི་ཉོན་མོངས་སྲེག་པ་སྟེ། ། ཐུགས་ཀྱི་རྡོ་རྗེར་བྱིན་གྱིས་བརླབ། ། ཨོཾ་ནི་ཡེ་ཤེས་འགུགས་པ་སྟེ། ། སྐུ་ཡི་རྡོ་རྗེར་བྱིན་གྱིས་བརླབ། །
ཅེས་པ་ལན་གསུམ་དང་། དེ་ནས་ཧ་ཞེས་པས་ཁ་དོག་ངན་པ་ཕྲོགས་ནས། པད་མའི་དབང་ཕྱུག་འོད་དཔག་མེད་ཀྱི་རང་བཞིན་དྲི་མ་མེད་པའི་གསེར་མདོག་ཏུ་བསམ། དེ་བཞིན་དུ་ཧོས་དྲི་ངན་པ་འཇིག་པས། རྣམ་སྣང་གི་རང་བཞིན་གཟི་བརྗིད་དང་དྲི་ཕུན་སུམ་ཚོགས་པ་རྣམས་པས་ཚིམ་པ་དང་། ཧྲིས་བརྩོན་འགྲུས་ཏེ་ནུས་པ་ངན་པ་འཇིག་པས་རྡོ་རྗེ་དབང་ཕྱུག་གི་རང་བཞིན་རོ་དང་ནུས་པ་ཕུན་སུམ་ཚོགས་པར་བསམ་སྟེ་སྐུ་གསུང་ཐུགས་ཀྱི་ལྷ་གསུམ་དག་པའི་ཡི་གེ་རྣམ་པ་གསུམ་ལན་གསུམ་བརྗོད་པས་བྱིན་གྱིས་བརླབ་སྟེ་དེ་དག་རྣམ་པ་མི་མཐུན་ཡང་སྔ་མ་གཉིས་ཟུང་འཇུག་ལ་གསལ་བ་དང་། གསལ་བ་ལ་ཟུང་འཇུག་དང་། ཕྱི་མས་གསལ་བ་ལ་སྟོང་པ་དང་། ངོ་བོ་ཉིད་ལ་ངོ་བོ་ཉིད་ཀྱི་རྒྱུར་འགྱུར་བ་ཡིན་ནོ། ། དེ་ནས་ཕུད་བླ་མ་དཀྱིལ་འཁོར་དང་བཅས་པ་དང་གཏོར་མ་ལ་རིམ་པ་བཞིན་ཕུལ་ལ་བཞི་པའི་སྐྱེས་པའི་ཐོད་ཆེན་ཞེས་རྐང་པ་བརྒྱད་འདིར་སྦྱར་ཏེ་ལས་ཀྱི་རྡོ་རྗེ་པད་མའི་ལག་པ་དང་བཅས་པས་སྨྲས་པ།
གནས་དང་དུས་དང་ཚོགས་པ་འདིར་ནི་ཕྱི་ནང་གི་ཆོས་ཐམས་ཅད་ཀུན་ཏུ་བཟང་པོའི་རྣམ་པར་རྟོག རྒྱུ་མཚན་འདིར་འདུ་བ་རྣམས་ལྷན་ཅིག་སྐྱེས་པའི་ཡེ་ཤེས་ཀྱི་སྐལ་བ་དང་ལྡན་པར་ཐེ་ཚོམ་མེད། དེ་ལྟར་ན་རིགས་ཐ་དད་དུ་མར་བཞག་པ་མི་འཐད་སྙམ་ན། དེ་ལྟར་བརྟགས་པ་ཡིན་གྱི། དོན་དམ་པར་བྲམ་ཟེས་མཚོན་ནས་རྗེའུ་རིགས་ལ་སོགས་པ་དང་། ཁྱིས་མཚོན་ནས་ཕག་པ་ལ་སོགས་དང་། གདོལ་པས་མཚོན་ནས་དམངས་རིགས་ལ་སོགས་པ་ཐམས་ཅད། རང་བཞིན་རྡོ་རྗེའི་རིགས་དེ་བཞིན་ཉིད་དུ་གཅིག་ལ། ཀུན་རྫོབ་ཏུའང་འབྱུང་པ་དང་ཉོན་མོངས་པ་ལས་བྱུང་པར་གཅིག་པས། སྔར་གྱི་རྟོག་པ་གཞོམ་པའི་བདུད་རྩི་ལྔ་རིགས་ལྔའི་ངོ་བོ་ཉིད་དུ་ཤེས་པར་གྱིས་ལ་ཟོ་ཞེས་དང་།
རང་ལྷའི་རྣལ་འབྱོར་གྱིས་ཇི་ལྟར་སྨྲས་པ་བཞིན་རབ་ཏུ་ཤེས་པས་རྟོག་པ་སྒྱུར་བའི་བྱ་བ་ལ་འཇུག་གོ ། ལེན་པ་པོས་ཀྱང་པད་སྐོར་དང་བཅས་པས་འདི་སྐད་ཅེས། བདེ་བར་གཤེགས་པའི་ཐེག་པ་ཐུན་མོང་མ་ཡིན་པའི་ཆོས་ནི་ཡོན་ཏན་ཐམས་ཅད་ཀྱི་རྟེན་གྱིས་ན་རིན་ཐང་མེད་ལ། དེའི་སྤྱོད་པ་འདོད་ཆགས་ལ་སོགས་པ་རྩ་བ་དང་ཉེ་བའི་ཉོན་མོངས་པའི་དྲི་མ་དང་བྲལ་བར་བྱ་བའི་ཆེད་དུ། གཟུང་བ་དང་འཛིན་པ་ལ་བདེན་པར་འཛིན་པ་རྣམ་པར་ཏེ་རིང་དུ་སྤངས་པས་གུས་པས་ཕྱག་འཚོལ་ཏེ་མངོན་དུ་བྱའོ། ། ཞེས་པས་སོ། ། དེ་ལྟར་ཤེས་པའི་ཡང་དག་པའི་སྤྱོད་པ་དེ་ཉིད་ཐ་མལ་གྱི་རྟོག་པས་དག་པའི་གཙང་སྦྲའི་ཀུན་སྤྱོད་དང་ལྡན་པའི་རྣལ་འབྱོར་པས། ཇི་ལྟར་བདེ་བར་ལོངས་སྤྱད་པས་འགྲུབ་ཅེས་ཏེ་འདིར་བཞི་པའི་མེ་ཏོག་ཅེས་ནས་དབུལ་བར་བྱ། ཞེས་རྐང་པ་ཉི་ཤུ་རྩ་གཅིག་སྦྱར་རོ། ། ལྔ་པ་གླུ་གར་གྱི་མཆོད་པ་བཞི་པའི་སིལ་སྙན་ནས་བྲི་པར་བྱ་ཞེས་དང་འདིས་ནི་གླུ་དང་ཞེས་སྦྲེལ་བ་རྣམས་སོ། །
ཚིམ་པ་དྲུག་པ། བཞི་པའི་སྲིང་མོའི་བུ་མོ་ཞེས་རྐང་པ་བཞི་འདིར་སྦྱར་ལ། ཡན་ལག་ཡན་ལག་ནི་ལྷ་དང་སྔགས་ཀྱི་བདེ་གསོལ་འདེབས་ཆོས་ཀྱི་འདུ་ཤེས། གཉིས་གཉིས་ཞེས་རྐང་པ་གཉིས་དངོས་གཞི་ཡེ་ཤེས་ངོས་གཟུང་། དངོས་པོ་རྟོག་པ་ལས་གྲོལ་བའི་ཡེ་ཤེས་རྟོགས་པར་གྱིས་ཤིག་ཅེས་གདམས་པའོ། ། མཇུག་གི་དྲུག་ལས་རྡོ་རྗེའི་གླུ་དང་བཀྲ་ཤིས་ཀྱིས་དགྱེས་པ་བསྐྱེད་པ་རྡོ་རྗེ་དྲིལ་བུ་ཞེས་རྐང་པ་བཞི་ཤེས་པར་ཟད་དོ། ། ལྷག་མས་དེའི་འབྱུང་པོ་བསྐང་ཞིང་འཕྲིན་ལས་གཞོལ་བ་བཞི་བར་མཚན་མོ་ཞེས་རྐང་པ་བཅུ་བདུན་སྦྱར་ལ། གསུམ་པ་ལས་འབྲས་བུ་དང་བཅས་ཤིང་ཆུད་མི་ཟ་བར་བྱ་བ། དེ་ནས་སེམས་ཅན་ཀུན་སོགས་བདག་ཉིད་བཅས་པའི་དོན་ལ་སྨོན་ལམ་གདབ་པའོ། ། ཇི་ལྟར་ཞེ་ན་སེམས་ཅན་ཐམས་ཅད་གནས་སྐབས་སུ་མཐོ་རིས་ཀྱི་བདེ་བ་དང་།
ཡང་དག་པའི་སྐྱོན་མེད་པར་འཇུག་པའི་དཀའ་བ་མེད་པ་གང་གི་ལམ་གྱི་མཐར་སངས་རྒྱས་ཉིད་ཐོབ་པར་ཤོག ། མ་བསྒྲལ་བ་སོགས་སྔར་བསྟན་ལ། རྣལ་འབྱོར་ཞི་གནས་དང་ལྷག་མཐོང་ཟུང་དུ་འབྲེལ་པས་བསྟན་བཅོས་ཏེ་ཤ་ཏྲའི་སྒྲས་མཚན་རྟོག་ལས་ཡིད་སྐྱོབ་པའི་བྱ་བ་དངོས་ཆ་ད་ལྟ་ཉིད་དུ་འཇུག་པའམ་གནས་པར་ཤོག་ཅེས་པའོ། ། བཞི་པ་ནི་མདུན་གྱི་ཡེ་ཤེས་པ་ལ་དངོས་གྲུབ་བསླངས་ཏེ་གཤེགས་སུ་གསོལ་བ་རྡོ་རྗེ་ཁུ་ཚུར་ཞེས་རྐང་པ་བཞི་དང་། འོག་ཏུ་ཨོཾ་སརྦ་ཞེས་སྦྲེལ་བའོ། ། དམ་ཚིག་པ་རང་ལ་བསྡུ་ཞིང་དེ་ཁོ་ན་ཉིད་ལ་བློ་བཞག་པས་མཆོད་པ་ཨོཾ་ཨད་མ་ཞེས་རྐང་པ་ལྔའོ། ། ཚིག་གི་དོན་ཤེས་པར་ཟད་ལ། ཡི་གེ་གསུམ་གྱིས་དཔའ་བོ་དང་རྣལ་འབྱོར་མ་བསྲུངས་ལ་རང་གི་གནས་སུ་འགྲོ་བ་དང་། ལས་ཀྱི་རྡོ་རྗེས་མངོན་པར་བྱ་བ་ཤུགས་ཀྱིས་རྟོགས་པར་ནུས་ཏེ་ཆོ་ག་མ་ཚང་བ་མེད་པར་བསྟན་ཏོ། ། ཕན་ཡོན་ནི་གསང་བ་འདུས་པ་ལས།
བདག་ཉིད་ཆེ་བའི་ལྷ་སྦྱོར་བས། ། བདག་ལ་བདག་གིས་རབ་ཏུ་མཆོད། ། རྣལ་འབྱོར་ཐམས་ཅད་བདེ་བ་ཡི། ། རྗེས་སུ་སྦྱོར་བར་མཆོད་བྱེད་ཅིང་། ། རྟག་ཏུ་མྱང་བར་བྱེད་པས་ནི། ། ཤིན་ཏུ་སྦྱོར་བ་རབ་འགྲུབ་འགྱུར། ། སངས་རྒྱས་ཐམས་ཅད་བདག་ཉིད་ཀྱི། ། ར་ས་ཡ་ན་བདེ་བ་དེས། ། རྡོ་རྗེ་སེམས་དཔའི་དཔལ་ཚེ་དང་། ། ལང་ཚོ་ནད་མེད་བདེ་མཆོག་འགྲུབ། །
ཅེས་དང་། གཞན་ལས་དུ་མ་གསུངས་ཏེ་མདོར་ན། བསོད་ནམས་དང་ཡེ་ཤེས་ཀྱི་ཚོགས་རྒྱ་མཚོ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། དགུ་པའི་གཉིས་པ་བཤད་པའོ།། ༈ །།གསུམ་པའི་རྩ་རྒྱུད་ཀྱཻ་རྡོ་རྗེའི་ཕྱི་མའི་དྲུག་པ་དང་། བདུན་པར་བྲི་བའི་གཞི་དང་འབྲི་མཁན་གསལ་བར་བྱེད་ཅིང་གཞན་ཆ་མཐུན་ལ་གཙང་སྦྲའི་རྩོད་སྤང་ཁ་སྐོང་བས་དང་། ཉུང་ངུའི་ཉེར་བདུན་པས་ཕོ་ཉ་ཞེས་དང་། ཉེར་དགུ་པ་ནས་ཁྱིའི་སྐྱེ་བ་ཞེས་དང་། སོ་གཅིག་པ་ལས་ཆོས་ཀྱི་སྐུའི་ཞེས་སོགས་འཐོར་བ་འདིས་བསྡེབས་ཏེ་གསལ་བར་བྱེད་པ། མཁའ་འགྲོའི་བཅུ་དགུ་པ།
དགྲ་ནག་བཅུ་བཞི་པ། འཇིགས་བྱེད་རྟོག་པ་ལྔ་པ་རྣམས་སུ་བྲིས་སྐུ་གསུངས་པ་འདིར་རྣམ་པ་མདོར་བསྡུས་ཤིང་གཞི་ལ་སོགས་པ་གསལ་བར་བྱེད་ལ། མ་གསུངས་པ་ཐམས་ཅད་དུ་ཁ་བསྐོང་བས་བཤད་པའི་རྒྱུད་དོ། ། གཞུང་ལ་ཞུས་ལན་གཉིས་ལས། དང་པོ་གསང་བའི་ཞེས་ཏེ་ཏིང་ངེ་འཛིན་དཀྱིལ་འཁོར་ཡན་ལག་དང་བཅས་པ་ཐམས་ཅད་གོང་དུ་གསུངས་ཤིང་རྟོགས་ཀྱང་། ལས་དང་པོ་པ་ཕྱི་རོལ་ལ་ལྷར་ཞེན་པ་རྗེས་སུ་གཟུང་བའི་དོན་དུ་དམིགས་པ་གསལ་བའི་རྐྱེན་བྲིས་སྐུ་དང་། རྗོད་བྱེད་ཀྱི་ཚོགས་བློ་ལ་གནས་པར་མི་ནུས་པ་རྣམས་ཀྱིས་གླེགས་བམ་ཇི་ལྟར་བྱ་བའི་ཆོ་ག་བཤད་དུ་གསོལ་ཞེས་པའོ། ། གཉིས་པ་ལ་བྲིས་སྐུ་དང་། གླེགས་བམ་གཉིས་ལས། དང་པོ་ལ་ལྔའི་དང་པོ་བྲི་མཁན་ནི།
བདག་ཅེས་སོགས་སྤྱིར་བསྟན་པ་དང་། ཁྱད་པར་དུ་དམ་ཚིག་ཅན་ཞེས་ཏེ་དབང་ཐོབ་ཅིང་དེའི་དམ་ཚིག་བསྲུང་བར་ནུས་པའོ། ། བྲི་བའི་གཞི་རྩ་རྒྱུད་ལས། གང་གང་སྐུད་པ་འཁལ་བ་སོགས་དང་པོ་ནས་བསྒྲུབས་པའི་རས་དང་། དེ་མེད་ན་འདིར་དཔའ་བོ་ཤི་བའི་རོ་རས་ལ་སོགས་པའོ། ། གང་ཞིག་བྲི་བ་སྒྲོལ་མ་དང་། ཞེས་ཏེ་སོགས་ཀྱིས་དཀྱིལ་འཁོར་ལ་སོགས་པ་ཇི་ལྟར་འདོད་པ་ཡིན་ལ་ཚད་ཁྲོ་བོ་རྣམས་ཀྱི་དགྲ་ནག་ལས་གསུངས་ཤིང་གཞན་མདོ་རྒྱུད་ལས་ཅི་རིགས་སུ་བཤད་པ་ལྟར་རོ། ། ཆོ་ག་ལ་ནས་གསང་བའི་ཞེས་དང་། བསམ་པ་ཤིན་ཏུ་མཉམ་པར་ཞེས་དང་། སྣོད་སྐྱེས་པའི་ཐོད་པ།
ཚོན་ཁ་དོག་ལྔ་ལ་བདུད་རྩི་ལྔས་སོགས་པ། པར་རིའི་སྐྲ་ལས་བྱས་པའོ། ། རྣལ་འབྱོར་དང་པོ་སློབ་དཔོན་ཞེས་ཏེ་དངོས་སམ་ཡེ་ཤེས་ཀྱི་གྲོགས་དང་བཅས་པའོ། ། རྒྱན་ནི་རང་ཤུའོ། ། གཙང་སྦྲའི་ཁྱད་པར་རྩོད་པ་དང་བཅས་པ་ལ། ཐུན་མོང་བ་ལྟར་ན། གཞན་གྱིས་ལྷག་མ་དང་། མ་དག་པས་བྲི་བར་མི་བྱའོ། ། ཇི་ལྟར་ཞེ་ན་ཕྱི་རོལ་པས་ཕོ་ཉ་སྟེ་ཆུའི་ཁྲུས་ཀྱིས་སྡིག་པ་མྱུར་དུ་འདག་པར་འདོད་པ་ལྟར་བྱ་བའི་རྒྱུད་ལས་ཀྱང་བཤད་པ་དེ་གཙང་སྒྲ་དང་པོ་སྟེ། གཉིས་པ་ཞི་བའི་སྦྱིན་སྲེག་དང་།
གསུམ་པ་སྣོད་རེ་རེ་ཐ་དད་དུ་ཟ་བའོ། ། ཕྱི་རོལ་གྱི་རྟོག་པ་དང་བཅས་པ་བྱ་སྤྱོད་ཀྱི་རྣལ་འབྱོར་ལ་དགའ་བས་གསུམ་པོ་འདི་དག་བརྩམ། དེའི་ལྟར་ན། ཁ་ལག་མ་བཤལ་དྲི་མ་ཅན། ། བློ་དང་ལྡན་པས་བྱ་བ་མིན། ། ཞེས་པར་འགྱུར་རོ། ། གཙོ་བོར་ནི་གོང་དུ་སིཧླ་ལ་སོགས་པས་བསྲེས་པར་གསུངས་ན་དེ་ལས་གཞན་མ་དག་པ་གང་ལགས་ཞེས་སྦྱར་ལ། འདི་ཡིན་ཏེ། ལྷག་མ་ནི་བོར་བ་སྟེ་འཕགས་པའི་མཆོག་རྣམས་ཀྱིས་སྤངས་པའི། ཡང་དག་མ་ཡིན་ཀུན་རྟོག་དེ་ཉིད་ཀྱིས་མ་དག་པ་གཟུང་འཛིན་དང་གཙང་མི་གཙང་དུ་རྟོག་པས་མི་བྱའོ། །
དེས་བདུད་རྩི་ལྔ་རིགས་ལྔ་ཡིན་པས་ཤིན་ཏུ་གཙང་བ་དང་། གཞན་ཡང་ཕོ་ཉའི་ལམ་གྱིས་རྟོག་པ་མྱུར་དུ་སྤོང་བ་དང་པོ་སྟེ། གཉིས་པ་དེའི་ཡེ་ཤེས་ཀྱིས་རྟོག་པ་ཞི་བའམ། ཡང་ན་གཙང་མི་གཙང་ལ་སོགས་པའི་རྟོག་པ་ཞི་བར་འདོད། གསུམ་པ་རིགས་ཀྱི་རྟོག་པ་བཅོམ་སྟེ་ཁྱི་ལ་སོགས་པ་དང་སྣོད་གཅིག་ཏུ་བཟའ་བར་གསུངས། དེ་ལྟར་ཕྱི་རོལ་ཏུ་ཞེན་པའི་རྟོག་པ་མྱུར་དུ་སྤོང་བའི་རྣལ་འབྱོར་ལ་དགའ་བས། རྩ་ཕྲ་གསུམ་པོ་བརྩམ་གྱི་གཞན་དུ་ན་རང་སེམས་རྟོག་པའི་དྲི་མ་ཅན་དུ་གྱུར་པ། ལ་ཆུའི་ཁྲུས་ལ་སོགས་པ་འདིས་ཅི་ཞིག་བྱ་སྟེ་བཀྲུ་བྱ་ནི་སེམས་ལ་གནས་པ་ལས་ལུས་ཀྱི་གཙང་སྦྲས་མི་ནུས་ཏེ་ཆུའི་སྲོག་ཆགས་བཞིན་ནོ་ཞེས་དགོས་སོ། ། དེའི་ཕྱིར་ཕྱིན་ཅི་ལོག་གི་རྟོག་པ་ལ་གནས་པས་ཕོ་ཉའི་ལམ་ལྟར་སྣང་དང་ཚོགས་ཀྱི་ཁ་ཟས་བསྟེན་པ་ལ་སོགས་པ་འདོད་པའི་ལོངས་སྤྱོད་ཀྱི་དོན་དུ་འདོད་པ་བསྟེན་པས་ནི་རྟག་ཏུ་ལྟོགས་ཤིང་ཆོག་མི་ཤེས་པ་ཁྱིའི་སྐྱེ་གནས་དང་། མཐོ་རིས་སུ་སྐྱེས་ནས་ཡང་སྨེ་ཤ་ཅན་ལ་སོགས་པར་སྐྱེ་སྟེ།
དཔེར་ན་མར་གསར་འདོད་པ་ལ་ཆུ་བསྲུབས་པ་བཞིན་ནོ། ། དེས་ཕོ་ཉའི་ལམ་གྱིས་ལྷན་ཅིག་སྐྱེས་པའི་ཡེ་ཤེས་འཛིན་ཏེ་མངོན་དུ་བྱེད་པ་དང་། ཁ་ཟས་ལ་སོགས་པ་དེ་བཞིན་གཤེགས་པའི་དཀྱིལ་འཁོར་མཆོད་པའི་བསམ་པ་ཅན་མ་གཏོགས་པ་གཞན་དུ་དོན་མེད་པའམ་ལོགས་པར་འགྱུར་ཏེ། འཚོ་བའི་རྒྱུར་མྱ་ངན་ལས་འདས་པའི་བསམ་པ་ལས་གཞན་ཕྱིན་ཅི་ལོག་གི་རྟོག་པ་ལ་བརྟེན་པའི་ཕྱིར་རོ། ། དེ་ལྟ་མོད་ཧེ་རུ་ཀ་ཉིད་ཀྱང་། རབ་ཏུ་བྱུང་བ་ལྟར་རྒྱན་མེད་པའམ། ཡང་ན་འཁོར་ལོ་སྒྱུར་བ་ལྟར་མུ་ཏིག་ལ་སོགས་པ་རིན་པོ་ཆེ་ཕུལ་དུ་བྱུང་བས་བརྒྱན་པར་རིགས་ཀྱི་དམན་པའི་རྒྱགས་པས་ཅི་ཞིག་བྱ་ཞེ་ན། དུང་ལ་སོགས་པ་ནི་རྒྱུ་བསོད་ནམས་མ་ཡིན་པའི་ལས་ཅན་གྱི་ལུས་ལས་བྱུང་བ། ཐོད་པ་ལ་སོགས་པ་བསོད་ནམས་ཀྱི་ལས་སྔོན་དུ་སོང་བ་རྟོགས་པའི་ཆོས་སྐུ་མྱུར་དུ་འགྲུབ་པའི་སྐལ་བ་ཅན་ལས་བྱུང་བའི་མཆོག་ཏུ་གྱུར་ཏོ་ཞེས་སོ། ། སྐྲའི་མཆོད་ཕྱིར་ཐོགས་ཀྱང་ཕྱི་རོལ་པས་མཆོད་ཕྱིར་ཐོགས་ཉིད་དག་བྱེད་དུ་འདོད་པ་ལ།
འདིར་དམ་པའི་ཆོས་སྟོང་པ་དང་སྙིང་རྗེ་རྟོགས་པའི་རིམ་པ་སྟེ་མཚོན་བྱེད་དུ་གསུངས་པ་ཧེ་རུ་ཀའི་གཙང་སྦྲ་དང་རྒྱན་ལ་སོགས་པ་ཐམས་ཅད་ཀྱིས་ཆོས་སྐུའི་ཡོན་ཏན་མཚོན་ཅིང་ལམ་དུ་བྱས་ན་མྱུར་དུ་སྡུག་བསྔལ་ལས་གྲོལ་བར་འགྱུར་བས་དགོས་པ་དུ་མ་དང་ལྡན་ཞེས་དགོངས་སོ། ། པིར་ལ་བྱིན་བརླབས། ཞེས་པ་དང་གོང་དུ་འདིའི་ཆོ་ག་ཞེས་སྦྲེལ་ཏེ་ཐོག་མར་རི་མོ་མཁན་ལ་སྙན་གསན་དབབ་པ་དང་རས་འདུལ་བ་སོགས་པ་སྔོན་དུ་སོང་བས་དུས་ཁྱད་པར་ཅན་ལ་ཚོགས་ཀྱི་འཁོར་ལོ་བྱས་ཏེ་ཐིག་ཚོན་བྱིན་གྱིས་བརླབས་ལ་བྲི་མཁན་ཧེ་རུ་ཀ་ཕྱག་གཉིས་པར་བསྒོམས་པ་ལ་བྱིན་ཏེ་འབྲིར་གཞུག་ཅེས་སོ། ། སྦྲང་ཆེན་སྣག་ཚ་ནི་དུར་ཁྲོད་དུ་དེ་ཉིད་ཀྱི་མེ་ལ་ཐོད་པའི་སྟེང་དུ་སྐྱེས་པའི་ཐོད་པར་ཚིལ་ཆེན་དང་རོ་རས་ཀྱི་མར་མེ་སྦར་ཏེ་བུད་མེད་ཀྱི་ཐོད་པ་ལས་བླངས་པའི་འོ། ། སྐྲ་དང་མཆན་ཁུང་ཞེས་པ་མི་འབྲལ་བའི་དམ་ཚིག་ཏུ་དགོངས་སོ། ། ཚིག་དོན་ཕལ་ཆེར་ཤེས་པར་སླའོ། ། དགུ་པའི་གསུམ་པའི་བཤད་པའོ།། ༈ །།བཞི་པའི་རྩ་རྒྱུད་སིལ་སྙན་གྱི་བྱ་བ་མཉམ་སྦྱོར་རྟོག་པ་དགུ་པར་ཕལ་ཆེར་ཆ་མཐུན། ཅང་ཏེའུ་སྒྱུ་དྲ་དགུ་པར་རྒྱུ་དང་བཀྲོལ་ཚུལ་མཐུན་པ་མཚན་ཉིད་གསལ་བར་བྱེད་པས་དང་། ཆང་ལ་སོགས་པའི་མཆོད་པ་དང་གླུ་གར་མཉམ་སྦྱོར་དུ་ཆ་མཐུན་ལ་གུར་བཅུ་བཞི་པར་ཚུལ་མི་འདྲ་བས་དང་།
ནང་དུ་འཇུག་པར་གསོལ་བ་གཞན་གདན་བཞི་པ་དང་མཐུན། ཀུན་ཏུ་རྒྱུ་མན་ཆད་ཀྱཻ་རྡོ་རྗེའི་བདུན་པ་དང་མཐུན་ལ། དེ་དག་ལ་ཕན་ཚུན་གསལ་བར་བྱེད་པ་དང་བསྡེབས་པས་བཤད་པའི་རྒྱུད་དོ། ། གཞུང་ལ་སིལ་སྙན་གྱི་བྱ་བ། ཚོགས་ཀྱི་འདུལ་ལ་སོགས་པའི་བྱ་བ། གླུ་གར་གྱི་བྱ་བ། ཀུན་ཏུ་རྒྱུའི་བྱ་བ། བཟའ་བའི་ཐོག་མར་དམ་ཚིག་སྦྱིན་པ་ལྔ་ལས། དང་པོ་ལ་མཉན་པར་གདམས་པ། སིལ་སྙན་ཞེས་འཁར་རྔ་དང་པི་ཝང་ལ་སོགས་པའི་འོ། །
ཨ་ར་ཨ་ར་ཞེས་སོགས་དེའི་སྐད་དེ་དག་ལ་དངོས་སུའམ་དེ་མེད་ན་མཉམ་སྦྱོར་ལས། གླིང་བུ་དང་ནི་རྒྱུད་གཅིག་དང་། ། དེ་བཞིན་རྒྱུད་མངས་རྒྱུད་དྲུག་དང་། ། སིལ་སྙན་ཕྱག་རྒྱར་བཤད་པ་རྣམས། ། ལས་རྣམས་ཐམས་ཅད་བསྒྲུབ་པ་པོ། ། ཆ་ལུགས་ཇི་བཞིན་གར་བྱེད་པས། ། མ་བརྡུངས་པར་ཡང་འགྲུབ་པར་འགྱུར། ། ཞེས་པས་ལུས་ཀྱི་གར་དང་ངག་གི་རིག་བྱེད་བསྟུན་པས་ཀྱང་འགྲུབ་པའོ། ། ཐུན་མོང་དུ་ཅང་ཏེའི་མཚན་ཉིད། བཛྲི་ཞེས་དང་ཐོད་པ་ལྟག་སྤྲད་དང་གསང་བའི་གཉེ་ཆུང་གི་གཡོགས་མ་ལ་ལྷ་སོ་བདུན་ནམ་དགུ་ལ་སོགས་པའི་དཀྱིལ་འཁོར་རྫོགས་པའམ་ཕྱག་མཚན་ལ་སོགས་པ་བྲི་ཞེས་པར་རོ། །
བཀྲོལ་བའི་ཚུལ་ཕན་ཡོན་དང་བཅས་པ་ནི་ལྷག་མའི་གཏོར་མ་དང་འབྲེལ་པ་སྟེ། མཚན་མོ་ཕུད་དང་ལྷག་མ་བསྲེས་པའི་གཏོར་མ་ལམ་བཞི་མདོར་ཁྱེར་ཁ་རྐང་པ་གཡོན་པའི་མཐེ་བོས་དཀྱིལ་འཁོར་གྲུ་བཞི་པ་དེའི་ཚབ་ཏུ་རྡོ་རྗེ་ལྕགས་ཀྱུ་བྲིས་པར་བདག་ཉིད་འདུག་ལ་འབར་བའི་ཕྱག་རྒྱས་ཁ་བཀྲུ་བཏབ་སྟེ་ཨུ་ཙི་ཏྲའི་སྔགས་ཀྱིས་བྱིན་ལ། དེ་ལ་ལག་པ་གཡོན་པས་ཌ་མ་རུ་ཀྲོལ་ཞིང་དང་པོ་འཕྲིན་ལས་གཞོལ་བར་འདོད་པའི་མཁའ་འགྲོ་མའམ་ལ་མའམ་གཡོ་ལྡན་མ་ཁྲཾ་ཧཱུྃ་ཞེས་པས་བཀུག་ལ། དེ་ནས་ཇི་ལྟར་འདོད་པ་བཅོལ་བས་འགྲུབ་པར་ཐེ་ཚོམ་མེད་ཅེས་པའོ། ། གཉིས་པ་ལ་བཞི་ལས། གསོལ་བ་འདབ་པ་ཁྱོད་ནི་དམ་ཚིག་དང་ལྡན་པ་དང་མི་ལྡན་པར་འབྱེད་པ་ལ་ཞེས་དང་། ཀྱེ་དཔལ་ལྡན་དེ་བསོད་ནམས་དང་ཡེ་ཤེས་ཀྱི་ཚོགས་བསག་པ་ལ་དཔའ་བོ་དང་རྣལ་འབྱོར་མ་འདུས་ནས་དང་། གཞན་འཁོར་བ་ལས་སྒྲོལ་བའི་སྤྱོད་པ་བྱེད་པར་ཁུམས་པས་དེ་དག་གི་ནང་དུ་བདག་ཀྱང་ཐོངས་ཤིག ཅེས་པའོ། ། ཚོགས་ཀྱི་འདུ་བ་ཞེས་པས་ཕན་ཡོན་དང་།
དུར་ཁྲོད་ཅེས་པས་ཐུན་མོང་གི་གནས་དང་། ཁྱད་པར་དུ་ཡེ་ཤེས་ཐིག་ལེ་ལས། ཚོགས་ཀྱི་འཁོར་ལོའི་གཏོར་མ་ཆེ། ། ཁྱིམ་ནི་སུམ་ཐོག་གི་ནི་གནས། ། སྐྱོན་ཀུན་དང་ནི་བྲལ་བ་ཡི། ། ཕྱི་རོལ་ཡུལ་མིན་ཞེས་དང་། གྲོགས་ཕྱག་ཐིག་ལས། ཐམས་ཅད་དམ་ཚིག་གཅིག་པ་དང་། ། ཐམས་ཅད་རྟོག་པ་མེད་པ་དང་། ། སེར་སྣ་ང་རྒྱལ་སྤངས་པ་དང་། །
འདོད་ཆགས་ཞེ་སྡང་བྲལ་བ་དང་། ། བླ་མ་ལ་གུས་བསམ་ལྡན་དང་། ། ཕྲག་དོག་མེད་ཅིང་རྩེ་གཅིག་པ། ། དེ་ལྟར་དགྱེས་པ་སོགས་འཁོར་ལོ། ། མཁས་པས་འབད་དེ་གཞུག་པར་བྱ། ། ཞེས་དང་། སྔར་བསྟན་པའི་ཁང་པར་ཕྱི་ནས་རིམ་པ་ལྟར། ཨརྻ་དེ་ཝས། དེ་ལ་ཁང་པ་དང་པོར་ནི་ཚང་མ་བ་བཞག་པར་བྱའོ། ། ཁང་པ་གཉིས་པར་ནི་པི་ཝང་ལ་སོགས་པ་གླུ་གར་དང་རོལ་མོའི་ཡོ་བྱད་རྣམས་གཞག་པར་བྱའོ། །
ཁང་པ་གསུམ་པར་ནི་རྣལ་འབྱོར་མ་རྣམས་དང་ལྷན་ཅིག་ཏུ་དཔལ་སྣ་ཚོགས་སྐལ་བ་བཟང་པོའི་མཆོག་གནས་པར་བྱའོ་ཞེས་པ་ནི། དབུས་སུ་ཀྱཻ་རྡོ་རྗེའི་གཟུགས། ། ཇི་ལྟར་སྔར་བཞིན་གནས་ཤེས་ནས། ། ཕྱོགས་དང་ཕྱོགས་བྲལ་རྣམས་སུ་ཡང་། ། དེ་ནས་རྣལ་འབྱོར་མ་རྣམས་དགོད། ། ཅེས་གསུངས་པ་དང་མཐུན་ཏེ། སྔར་ཁྲུ་གང་ཙམ་གྱི། ཞེས་པའི་སྐབས་སུ། སྦྱར་རོ། ། དེ་དག་མཆོད་པའི་ཡོ་བྱད་ནི།
མེ་ཏོག་ཅེས་པས་གཙོར་མདུན་བསྐྱེད་ཀྱི་དང་། དེ་བཞིན་བཟའ་བ་ཞེས་པས་གཙོར་བདག་བསྐྱེད་ཀྱི་ལ་བཏུང་བའི་དབྱེ་བ་མཉམ་སྦྱོར་ལས། སྒྱེག་མོ་དང་ནི་ན་ཆུང་དང་། ། མྱོས་དང་དེ་བཞིན་བདུད་རྩི་དང་། ། གཅིག་པུ་དཔའ་བོ་འདོད་ཆགས་སྲ། ། གཡོན་ཅན་བྲན་མོ་དེ་བཞིན་ནོ། ། ཞེས་བསྟན་ནས། བཤད་པ་ཡང་ནི་ཞེས་པ་ནས་འབྲིས་ལ་སོགས་པ་འབྲུ་རྐྱང་པ་ཡིན་པར་མངོན་ཏེ་བརྡའི་སྒྱེག་མོ་ཞེས་བརྗོད་དོ། ། དེ་བཞིན་དུ་སྦྲང་མང་མྱོས་མ་སྟེ་ན་ཆུང་ངོ་། ། བུ་རམ་གྱི་ཚེ་མྱོས་བྱེད་དོ།
རོ་མཆོག་ནི་རྒུན་འབྲུའི་ཆང་སྟེ་སྙིང་པོ་བདུད་རྩི་ཞེས་སོ། ། རྒུན་འབྲུམ་དང་སྦྲང་རྩི་གཉིས་བསྲེས་པ་ནི་དཔའ་བོ་གཅིག་པའོ། ། རྩུབ་པའི་འདོད་པ་ཅན་ནི་ཚངས་སི་སྟེ་ཉ་ཕྱིས་སོ། ། སིམ་པོ་ནི་ཀ་འཛི་སྟེ་ཤིང་ཐོག་གི་ཆང་རང་སྐྱུར་ཡིན་ལ་གཤང་བའི་ལམ་ཞེས་པ་གཡོན་ཅན་ནོ། ། རྩབས་དང་རང་སྐྱུར་བསྲེས་པ་བྲན་མོ་ཞེས་གདགས་ཏེ། སངས་རྒྱས་ཀུན་གྱི་ཀླ་ཀློའི་བརྡའི་སྐད་ཀྱིས་བདུད་རྩི་ཆང་དེ་བསྟེན་པས་ལམ་གྱི་ཡན་ལག་དུ་འགྱུར་པ་ཚོགས་ཀྱི་འཁོར་ལོའི་དུས་བརྡའི་སྐད་བརྒྱད་ཀྱིས་གདགས་ཞེས་ཏེ་འདིས་ཕྱག་རྒྱ་རིགས་བརྒྱད་ལས་ཡེ་ཤེས་སྐྱེད་ལ་ཡང་མཚོན་པར་བསམ་མོ། ། བཟའ་བའི་དབྱེ་བ་འབྲས་ཅན་ལ་སོགས་པའི་བཟའ་བ་སྣ་ཚོགས་དང་། ཉ་ལ་སོགས་པའི་ཤ་དུ་མ་དེ་དག་ཀྱང་སྲོག་ཆགས་ལ་འཚེ་བ་དང་མ་བྱིན་པར་བླངས་པ་ལ་སོགས་དང་མ་འབྲེལ་བ་སྟེ་ཡེ་ཤེས་ཐིག་ལེ་ལས། ཉ་དང་ཤ་ལ་སོགས་པར་ལྡན། ། མི་འཚེ་བ་དང་སྐྱོན་ཀུན་བྲལ། །
སྡིག་པ་མེད་དང་མ་བསླངས་པའོ། ། ཞེས་དང་། དུས་ཀྱི་འཁོར་ལོའི་འགྲེལ་པར་ཞིབ་ཏུ་གསུངས་པ་བཞིན་ནོ། ། དེ་ལྟར་ཚོགས་ཀྱི་དཀྱིལ་འཁོར་དབུལ་བར་བྱའོ། ། གླུ་གར་ལ་གསུམ་ལས། བྱ་བར་གདམས་པ། འདིས་ནི་གླུ་དང་ཞེས་ཏེ་གནས་དབེན་ཞིང་དཀྱིལ་ཀ་དང་མ་འབྲེལ་ལ་སློབ་དཔོན་གྱིས་གནང་ན་བྱའི་གཞན་དུ་ཕྱག་ཐིག་ལས། བཀའ་ལུང་མེད་ན་གར་དང་གླུ། ། ནམ་ཡང་ཚོགས་ཀྱིས་མི་བྱ་འོ། ། ཞེས་སོ། །
དངོས་ནི། ཐོག་མར་ཨོཾ་གྱི་གླུ་བླང་སྟེ། ། མཉམ་སྦྱོར་ལས། ཨོཾ་གྱི་གླུ་ཡི་ཕྱག་རྒྱ་འདི། ། ཚངས་པའི་དབྱངས་ཀྱིས་ཅི་དགར་བླང་། ། མ་ལུས་ལུས་པ་མེད་པ་ཡི། ། སེམས་ཅན་ཐམས་ཅད་ཐར་པར་བྱེད། ། ཅེས་སོ། ། ག་ཏ་ཧཱའི་དབང་དུ་བྱས་ཏེ། ཀ་ཧ་ཤ་ལ་ཀླུ་ཡི་རྒྱ། །
འཇོམས་པ་ཐམས་ཅད་རབ་འགྲུབ་པའོ། ། ཞེས་ཏེ་རྟོག་པ་ལ་སོགས་པའོ། ། ཧིའི། ཧི་ཞེས་བྱ་བ་ཀླུ་ཡི་རྒྱ། ། ཁམས་གསུམ་རྣམ་པར་རྒྱལ་བར་བྱེད། ། ཅེས་དེ་དག་གི་དྲི་མ་ལས་སམ་ཡང་ན་དབང་བྱེད་པའོ། ། ཧཱུྃ་གི་ནི། ཧཱུྃ་གི་ཀླུའི་ཕྱག་རྒྱ་འདིན་ལ། རྡོ་རྗེ་སེམས་དཔའ་རབ་བསྒྲུབ་པའོ། ། དེ་ཉིད་ལ་ཏེ་ན་ཧཱུྃ་ཏེ་ན་ཏེ་ཏེ་ཧཱུྃ་ཞེས་པའི།
ཏེ་ཞེས་བ་ཀླུ་ཡི་རྒྱ། ། ཐམས་ཅད་དགའ་བ་བསྒྲུབ་པ་འོ། ། ཞེས་སོ། ། ཨི་ཧ་ལ་སོགས་པ་རོལ་མོའི་སྐད་དང་བསྟུན་པ་ཡིན་པར་བསམ་མོ། ། རྣལ་འབྱོར་ཧེ་རུ་ཀ་ཡི་འོ། ། གར་ནི་གང་ཕྱིར་ལྟ་སྟངས་ཞེས་ཏེ་གདུག་པ་ཚར་གཅོད་པའོ། ། སྤྱིའི་བཞི་པ་སྲིང་མོ་ཞེས་དང་། ལྔ་པ་སྐྱེས་པའི་ཞེས་པའི་དོན་གོང་དུ་བཤད་ཟིན་ལ། འདི་ཡང་། མཆོད་པའི་དང་ལོངས་སྤྱོད་པའི་རྟེན་གཉིས་སུ་གསལ་ཏེ།
ཕྱག་ཐིག་ལས། དུམ་བུ་གཅིག་པའི་མཚན་ལྡན་སྣོད། ། བླ་མའི་མདུན་དུ་གཞག་པར་བྱ། ། ནམ་ཡང་དུམ་བུ་གསུམ་པར་ནི། ། ལྷ་ཡི་ཆང་གིས་དགང་བར་བྱ། ། སྣ་ཚོགས་མཆོད་པའི་མཆོད་སྦྱིན་གྱིས། ། སྣོད་དེ་ལ་ནི་མཆོད་པར་བྱ། ། ཞེས་པས་སོ། ། ཡང་དང་ཡང་དུ་ཕྱག་འཚལ་ནི་ཡེ་ཤེ་ཐིག་ལེ་ལས། ལངས་པ་འམ་ནི་ཡང་ན་འདུག །
ཚོགས་ཀྱི་གཙོ་མོ་འདུད་པར་བྱ། ། ཞེས་སོ། ། གཞན་ཡང་། རྐང་པ་རྐྱོང་བ་དང་ནི་གཉིད། ། ཚོགས་ཀྱི་འཁོར་ལོར་མི་བྱ་འོ། ། ཞེས་དང་། ཕྱག་ཐིག་ལས། ཚོགས་ཀྱི་འཁོར་ལོའི་དབུས་སུ་ནི། ། མཆིལ་མ་ལ་སོགས་དོར་མི་བྱ། ། སྐད་ཀྱང་སྨྲ་བར་མི་བྱ་སྟེ། །
རྐང་པ་ལ་སོགས་བརྐྱང་མི་བྱ། ། ཕྱག་རྒྱའི་བརྡ་དང་གསང་བའི་སྐད། ། དེ་ལ་འབད་པས་བྱ་བ་འོ། ། ཞེས་ལེགས་པར་གསུངས་པ་དག་ཤེས་པས་ཚུལ་བཞིན་དུ་བྱའོ། ། གཉིས་ཀའི་གྲོགས་དམ་ཚིག་བསྟན་ཏེ། ཐབས་ཀྱི་རྒྱུད་ཕལ་ཆེར་བསྟན་ཟིན་ཏོ། ། བརྟག་པ་དགུ་བའི་བཤད་པའོ།། ༈ །།བཅུ་པ་ལ་དུམ་བུ་གསུམ་དུ་གནས་པའི་དང་པོ་སངས་རྒྱས་ཀྱིས་མངོན་དུ་བྱེད་པ་མཐར་ཕྱིན་གྱི་ལམ་ཉེ་བའི་རྒྱུའི་བརྗོད་བྱ་སྤྱི་ཅུང་ཟད་དང་བཅས་པའི་སྦས་པ། རྗོད་བྱེད་ཡན་ལག་གཙོ་བོ་བསྡུས་དོན་ཅུང་ཟད་དང་བཅས་པ། མངོན་རྟོགས་རྒྱུ་རྒྱུད་ཞར་བྱུང་དང་ཐབས་གཙོ་བོ་དེ་ལས་ཀྱང་སྐབས་དོན་ཉེ་རྒྱུ་དང་འབྲེལ་པ་ལ་དགོས་པ་དང་།
དངོས་གཉིས་ལས་དང་པོ། བསྟན་བཅོས་ལས། ཉོན་མོངས་པ་དང་ཤེས་བྱའི་སྒྲིབ་པ་གཅིག་ཅར་སྤོངས་ཏེ། གཅིག་ཅར་དགྲ་བཅོམ་པ་དང་། ཐམས་ཅད་མཁྱེན་པར་འགྱུར་རོ། ། ཞེས་པ་དང་། དཔལ་ཕྲེང་སེང་གེ་སྒྲའི་མདོ་ལས། བཅོམ་ལྡན་འདས། དཔེར་ན་ལེན་པའི་རྐྱེན་གྱིས་ཟག་པ་དང་བཅས་པའི་ལས་ཀྱི་རྒྱུ་ལས་བྱུང་པའི་སྲིད་པ་གསུམ་འབྱུང་བ་དེ་བཞིན་དུ། བཅོམ་ལྡན་འདས་མ་རིག་པའི་བག་ཆགས་ཀྱི་སའི་རྐྱེན་གྱིས་ཟག་པའི་ལས་ཀྱི་རྒྱུ་ལས་བྱུང་བ་དགྲ་བཅོམ་པ་དང་།
རང་སངས་རྒྱས་དང་། དབང་ཐོབ་པའི་བྱང་ཆུབ་སེམས་དཔའ་རྣམས་ཀྱིས་ཡིད་ཀྱི་རང་བཞིན་གྱི་ལུས་གསུམ་འབྱུང་སྟེ། བཅོམ་ལྡན་འདས་མ་རིག་པའི་བག་ཆགས་ཀྱིས་ས་གསུམ་པོ་ཡིད་ཀྱི་རང་བཞིན་གྱི་ལུས་འདི་དག་འབྱུང་བ་དང་། ཟག་པ་མེད་པའི་ལས་མངོན་པར་འགྲུབ་པའི་རྐྱེན་ལགས་སོ། ། ཞེས་རྒྱས་པར་འབྱུང་བ་དང་། ཆགས་པས་འཇིག་རྟེན་འཆིང་བར་འགྱུར་བ། ཞེས་པས། མངོན་པར་ཞེན་པའི་རང་བཞིན་མ་རིག་པ་དང་སྲིད་པའི་བག་ཉལ་ནི་འདིར་སྤང་བྱ་ཡིན་མོད་ཀྱི་དེ་དག་གིས་མ་རྟོགས་པས་ཆོས་ཀྱི་སྐུའི་ཕ་རོལ་ཏུ་ཕྱིན་པ་བཞི་མངོན་དུ་མ་བྱས་པ་ལ། ཐབས་འདིས་སྟེ་དེ་ལྟར་ཤེས་སྟེ་རྩ་བ་ནས་སྤངས་པས་མངོན་དུ་བྱར་མེད་པའི་ཚུལ་གྱིས་མངོན་དུ་འགྱུར་རོ། ། ཇི་ལྟར་ཞེ་ན།
འདོད་ཆགས་ཉིད་ཀྱིས་རྣམ་གྲོལ་འགྱུར། ། ཞེས་དང་། དཔལ་མཆོག་དང་པོ་ལས། འདོད་ཆགས་ཞེ་སྡང་གཏི་མུག་རྣམས། ། འཛིན་པས་དུག་ཏུ་འགྱུར་བ་ཡིན། ། དུག་ཉིད་ཉེ་བར་ཞི་གྱུར་ན། ། དུག་ནི་དུག་མེད་བྱས་པ་ཡིན། ། བདུད་རྩི་རིམ་གྱིས་བསྟེན་ན་ནི། ། བདུད་རྩི་ཉིད་དུ་འགྱུར་བ་ཡིན། ། ཞེས་དང་།
འོད་སྲུང་གིས་ཞུས་པ་ལས། འོད་སྲུང་འདི་ལྟ་སྟེ། དཔེར་ན་སྔགས་དང་སྨན་གྱིས་ཡོངས་སུ་ཟིན་པ་དུག་གིས་འཆིང་པར་བྱེད་མི་ནུས་སོ། ། འོད་སྲུང་དེ་བཞིན་དུ་ཤེས་རབ་དང་། ཐབས་མཁས་པས་ཡོངས་སུ་ཟིན་པའི་ཉོན་མོངས་པའི་དུག་གིས་ཀྱང་ལོག་པར་ལྟུང་བར་བྱེད་མི་ནུས་སོ། ། ཞེས་དང་། རྣལ་འབྱོར་ཆེན་པོའི་རྒྱུད་འདུལ་བ་དོན་ཡོད་པར་གྲུབ་པ་ལས། གང་གིས་བླུན་པོ་འཆིང་འགྱུར་བ། ། དེ་ཡིས་མཁས་པ་ཡོངས་གྲོལ་ཞེས། ། བྱང་ཆུབ་རྣམ་པར་བསྒོམས་ན་ནི། །
འདི་དག་ཐམས་ཅད་ཕྱིན་ཅི་ལོག ། གང་གིས་རྨོངས་པ་འཆིང་འགྱུར་ཞིང་། ། ངུ་འབོད་མཐར་ནི་ངེས་འགྱུར་བ། ། དེ་ཉིད་ཀྱིས་ནི་གྲོལ་འགྱུར་ཞིང་། ། ཤེས་རབ་སྟོབས་ཀྱིས་བདེ་བ་ཐོབ། ། ཅེས་དང་། རྡོ་རྗེ་གུར་ལས། འདོད་ཆགས་ཆེན་པོ་རྗེས་ཆགས་པས། ། འདོད་ཆགས་ཆེན་པོའི་རང་བཞིན་ལས། ། ཆགས་ཆེན་ཏིང་འཛིན་གནས་ནས་ནི། །
ཕྱག་རྒྱ་ཆེན་པོ་རབ་བསྒྲུབ་བྱ། ། ཞེས་དང་། མཉམ་སྦྱོར་ལས། དེས་ན་བདེ་བས་བདེ་བ་ཉིད། ། སངས་རྒྱས་ཐམས་ཅད་ཉིད་འཐོབ་འགྱུར། ། ཞེས་གསུངས་པས་ན། གདོན་མི་ཟ་བར་གྲོལ་བར་འགྱུར་རོ། ། ཚུལ་ཇི་ལྟར་ཞེ་ན་དགུ་པར་བསྟན་པ་བཞིན་ལུས་ལ་བརྟེན་ནས་གཟུང་འཛིན་གྱི་རྟོག་པ་ཕྲ་བའི་ཕྲ་བ་སེམས་ཀྱི་ཆོས་ཉིད་དུ་ནུབ་པར་འགྱུར་ཏེ། ཨརྻ་དེ་ཝས། ཕུང་པོ་ལ་སོགས་པ་ཁམས་ཕྲ་བ་ལ་གཞུག་གོ །
ཁམས་ཕྲ་བ་ནི་སེམས་ལ་གཞུག་གོ ། སེམས་ནི་སེམས་དཔའ་པ་ལ་གཞུག་གོ ། ཞེས་དང་། དེ་ནི་སོ་སོ་རང་གིས་རིག་པ། ལུས་དང་ངག་དང་སེམས་དང་བྲལ་བ་དོན་དམ་པའི་བདེན་པ་ནང་གི་མངོན་པར་བྱང་ཆུབ་པ་ཞེས་བྱའོ། ། རིམ་པ་འདིས་ལུས་ཀྱི་དཀྱིལ་འཁོར་ལ་གནས་པའི་དེ་བཞིན་གཤེགས་པའི་ཚོགས་རྣམས་བསད་པར་བྱ་ཞིང་དེ་བཞིན་ཉིད་ལ་གཞུག་པར་བྱས་ན་སྐལ་བ་བཟང་པོའི་དངོས་གྲུབ་ཐོབ་པར་འགྱུར་ཏེ། སྤྲོས་པ་དང་བཅས་པ་དང་སྤྲོས་པ་མེད་པའི་སྤྱོད་པ་ལ་ལྟོས་པ་མེད་པར་ཤིན་ཏུ་མྱུར་བར་འདིར་རང་གི་གཟུགས་ཡོངས་སུ་རྗེས་པར་འགྱུར་རོ། ། ཞེས་དགོངས་པ་ལུང་སྟོན་གྱི་དོན་བསྡུས་ནས་གསུངས་པ་བཞིན་ནོ། ། རགས་པའི་རྣམ་པ་ཕྲ་བ་ལ་ཇི་ལྟར་གཞུག་པར་ནུས། བེམ་པོ་དང་རིགས་ཐ་དད་མ་ཡིན་ནམ་ཞེ་ན་མ་ཡིན་ཏེ།
བྱམས་པས་མདོའི་དོན་བསྡུས་པར། དེ་བཞིན་ཕུང་པོ་ཁམས་རབ་རྣམས། ། ལས་དང་ཉོན་མོངས་དག་ལ་གནས། ། ལས་དང་ཉོན་མོངས་ཚུལ་བཞིན་མིན། ། ཡིད་ལ་བྱེད་པ་རྟག་ཏུ་གནས། ། ཚུལ་བཞིན་མ་ཡིན་ཡིད་བྱེད་ནི། ། སེམས་ཀྱི་དག་པ་ལ་རབ་གནས། ། སེམས་ཀྱི་རང་བཞིན་ཆོས་རྣམས་ནི། ། ཐམས་ཅད་ལ་ཡང་གནས་པ་མེད། ། ཅེས་དང་།
སེམས་ཀྱི་རང་བཞིན་འོད་གསལ་གང་ཡིན་པ། ། དེ་ནི་ནམ་མཁའ་བཞིན་དུ་འགྱུར་མེད་དེ། ། ཡང་དག་མིན་རྟོག་ལས་བྱུང་འདོད་ཆགས་སོགས། ། བློ་བུར་དྲི་མས་དེ་ཉོན་མོངས་མི་འགྱུར། ། ཞེས་ཏེ་བེམ་པོ་གཞན་མ་ཡིན་ལ། བག་ཆགས་ཀྱིས་རགས་པར་སྣང་བ་ཉིད་ཀྱིས་ན་དེ་ལ་བརྟེན་ནས་ཡེ་ཤེས་མངོན་དུ་བྱེད་པའང་འཐད་པ་ཡིན་ཏེ་ཨརྻ་དེ་ཝས། ཇི་སྲིད་ཕུང་པོའི་ཟ་མ་ཏོག་ཡོད་པ་དེ་སྲིད་ཀྱི་བར་དུ་ནི་རྣམ་པར་ཤེས་པ་གསུམ་གྱི་ངོ་བོ་སྟེ། ཞེས་སོ། ། དེས་རྟེན་དང་བརྟེན་པ་རྟོགས་པ་གྲུབ་བདེ་གཅིག་ཅིང་རྒྱུར་གནས་པ་ལས། ཐབས་མཁས་པས་མ་རིག་པ་དང་སྲེད་པ་གནས་གྱུར་ཏེ་དམིགས་པ་མེད་པའི་ཤེས་རབ་དང་སྙིང་རྗེ་དབྱེར་མེད་དུ་འགྲུབ་པ་ཆོས་ཉིད་ཡིན་ཏེ་ཨརྻ་དེ་ཝས།
དེ་བས་འདི་དག་ཐམས་ཅད་ནི་ཁྱེད་པར་ཅན་དུ་ཡོངས་སུ་བསྒྱུར་བས་ཡོངས་སུ་གྱུར་ཅིང་གནས་པས་ནི་ཁྱད་པར་ཅན་གྱི་འབྲས་བུ་འབྱུང་བར་འགྱུར་རོ། ། ཞེས་དང་། ཀྱཻ་རྡོ་རྗེ་ལས། སེམས་སྤངས་ནས་ནི་ལུས་ཀྱིས་ནི། ། མཛེས་པ་གཞན་དུ་མི་འགྱུར་རོ། ། ཞེས་དང་། ལུས་སྤངས་པས་ནི་སེམས་ཀྱིས་ནི། ། གནས་པས་གཞན་དུ་མཐོང་མི་འགྱུར། ། ཞེས་དང་། ཐམས་ཅད་གསང་བ་ལས།
རྒྱུ་ལ་འབྲས་བུའི་རྒྱས་གདབ་ཅིང་། ། འབྲས་བུ་ལ་ཡང་རྒྱུས་རྒྱས་གདབ། ། གཞན་དུ་སྐལ་པ་བྱེ་བར་ནི། ། གྲངས་མེད་པར་ཡང་འགྲུབ་མི་འགྱུར། ། ཞེས་དང་། གོང་དུ། ཡིད་སྲུབ་སོ་སོར་སྐྱེས་པ་ཉིད། ། རྟག་ཏུ་རང་བཞིན་མནན་དཀའ་བ། ། ཞེས་པ་རྣམས་ཀྱི་དོན་ཡང་བསྒྲུབས་པ་ཡིན་ལ། གཞན་ཡང་།
དེ་བཞིན་གཤེགས་པ་ནི་ཆོས་ཀྱི་སྐུར་བལྟའི་གཟུགས་ཀྱི་སྐུར་མི་ལྟའོ། ། ཞེས་པ་ལ་སོགས་པའི་ཀླན་ཀ་སྤངས་པ་ཡིན་ནོ། ། དེ་ལྟ་ན་ཐུན་མོང་བ་དག་ལས། རྡོ་རྗེ་ལྟ་བུའི་ཏིང་ངེ་འཛིན་གྱིས་མཉམ་བཞག་རྣམ་པར་མི་རྟོག་པ་ཇི་ལྟ་བ་མཁྱེན་པ་དང་། སྒྱུ་མ་ལྟ་བུའི་ཏིང་ངེ་འཛིན་གྱིས་རྗེས་ཐོབ་དག་པའི་ཡེ་ཤེས་ཇི་སྙེད་པ་མཁྱེན་པ་དང་། དཔའ་བར་འགྲོ་བའི་ཏིང་ངེ་འཛིན་གྱིས་སྤང་བྱ་བག་ཆགས་དང་བཅས་པ་བཅོམ་ནས་གཞན་གྱིའང་འཇོམས་པའི་བདག་རྐྱེན་སྤྲུལ་པ་དུ་མ་ལ་དབང་འབྱོར་པར་བྱེད་པའི་ལམ་དེ་གཞན་དུའམ་ཞེ་ན། འདི་ཉིད་ཡིན་ཏེ་ཀླུ་སྒྲུབ་ཀྱིས་ཞལ་སྔ་ནས། རྡོ་རྗེ་ལྟ་བུའི་ཏིང་འཛིན་ཡང་། ། རྫོགས་པའི་རིམ་གནས་དེ་ཉིད་དེ། ། སྒྱུ་མ་ལྟ་བུའི་ཏིང་འཛིན་དང་། །
གཉིས་སུ་མེད་པར་དེ་བཤད་དོ། ། ཞེས་དང་། གངྒཱ་ཀླུང་གི་བྱེ་སྙེད་ཀྱི། ། སངས་རྒྱས་རྣམས་ཀྱིས་འདི་ཉིད་དག ། ཐུགས་ཆུད་ཡོད་མེད་སྐྱོན་སྤངས་པ། ། ཕྱག་རྒྱ་ཆེན་པོ་བདག་ཉིད་འགྲུབ། ། ཅེས་གསུངས་སོ། ། དེ་རྣམས་རྗེ་བཙུན་བླ་མ་དག་གིས་མདོ་ཙམ་ལས་གསལ་བར་མ་མཛད་པས་འདིར་བྲིས་ཀྱི། དངོས་ལ་ཆོས་དྲུག་གི་རྣམ་གཞག་གཞན་དུ་མཛད་པ་ལྟར་ཤེས་པར་བྱའོ། ། རྩ་རྒྱུད་དགུ་བའི་དང་པོར་བསྟན་པ་ལྟར་ཡིན་ལ་ཁྱད་པར་དུ་རྡོ་རྗེ་གུར་གྱི་དུས་མདོར་བསྡུས་ཤིང་ཕྱག་རྒྱ་ཚུལ་མི་འདྲ་ལ།
གདན་བཞི་དང་མཐུན་པ་མི་སྣང་ངོ་། ། གཞུང་ལ་མཉན་པར་གདམས་པ། དོན་དངོས། མིང་གསུམ་ལས། དང་པོ་རྡོ་རྗེ་སློབ་དཔོན་དུ་དབང་ཐོབ་ཅིང་དམ་ཚིག་དང་ལྡན་པས་ལམ་བསྒོམས་ན་འགྲུབ་པ་ལས་མི་འདའ་བས་དེའི་རྟགས་ཞེས་ཏེ། རྒྱུ་ནུས་པ་ཐོགས་མེད་ལས་འབྲས་བུ་དཔག་པར་ནུས་པས་དེ་སྐད་ཅེས་བྱའོ། ། གཉིས་པ་ལ། རིང་རྒྱུའི་སྒོ་ནས་དང་། རྒྱུའི་ནུས་པའི་སྒོ་ནས་དང་། ཉེ་རྒྱུའི་སྟོབས་ཀྱིས་འགྲུབ་པར་བསྟན་པ་དང་།
དེ་ལྟ་བུ་ཐབས་བསྟེན་པར་གདམས་པ་དང་། ཇི་སྲིད་དུ་བསྟེན་པའི་དུས་ལྔ་ལས། དང་པོ་ལའང་གཉིས་ཀྱི་དབང་བསྐུར་པའི་སྟོབས་ཀྱིས་འགྲུབ་པ། དང་པོ་རྒྱུ་དུས་སུ་འཁོར་ལོ་ཆེན་པོ་དེ་ཉིད་སྙིང་ཀ་སྟེ་ཐུགས་ཀྱི་དཀྱིལ་འཁོར་གཙོར་གྱུར་པར། རང་གི་བླ་མ་ལས་རང་གི་ཆོ་གས་དབང་བཞི་སོགས་བཀས་གནང་དང་བཅས་པ་རྒྱས་པར་ཐོབ་པས། ལམ་དུས་སུ་རང་གིས་ནང་དུ་སྟེ་ཏིང་ངེ་འཛིན་གྱི་དཀྱིལ་འཁོར་དུ་ཞུགས་ཤིང་དབང་བླངས་པས་ན་ཕྱི་ནང་གི་རྟེན་འབྲེལ་ཕྱིན་ཅི་མ་ལོག་པར་བསྒྲིགས་པའི་སློབ་དཔོན་བསྒྲུབ་པ་པོ་འགྲུབ་འགྱུར། ཞེས་པའོ། ། གཉིས་པ་ཐོས་བསམ་བསྒོམ་གསུམ་གྱིས་འགྲུབ་པ། གང་ཕྱིར་ཏེ་རྒྱུ་མཚན་གཞན་ཡང་། སྨིན་གྲོལ་གྱི་ཏིང་ངེ་འཛིན་འཁོར་དང་བཅས་པ་བླ་མ་ལས་ཐོས་པ།
དེ་ཉིད་ཀྱི་དོན་བསམས་པས་ངེས་པ། དེས་བསམ་གཏན་བསྒོམ་པ་ལ་སྤྲོ་བས་ཏེ་དེ་ཁོ་ན་ཉིད་ཀྱི་རྟོགས་པས་བློ་བུར་གྱི་དྲི་མ་བསལ་བས་ཕྱག་རྒྱ་ཆེན་པོར་འགྲོ་བར་འགྱུར་རོ། ། ལམ་གྱི་ཡན་ལག་རྡོ་རྗེ་སེམས་དཔའ་སྙིང་པོ་བཟླས་པ་དང་སོགས་གཏོར་མ་ལ་སོགས་པའང་གཟུང་ངོ་། ། སྤྱིའི་གཉིས་པའང་དེ་ལྟ་ནའང་རྒྱུ་རིགས་མེད་ན་མི་འགྲུབ་པ་ལས་དེ་ཡོད་དེ། བསྐལ་བ་ཀུན་ཏེ་སློབ་དཔོན་ཆེན་པོ་ནི་སངས་རྒྱས་ཏེ་དེའི་རིགས་སུ་གདོད་མ་ནས་གྲུབ་པའི་ཆོ་གའམ་འཐད་པ་འདིས་སེམས་ཅན་རྣམས་རྒྱལ་བར་འགྱུར་ཞེས་པའམ། གཅིག་ཏུ་ན་གདོད་མ་ནས་རིགས་སུ་གྲུབ་པས་བློ་བུར་གྱི་དྲི་མ་སེལ་པའི་ཆོ་ག་ཐབས་འདིས་དེ་ལས་རྒྱས་པར་རོ། ། གསུམ་པ་ལའང་བསྟན། བཤད་གཉིས་ལས། དང་པོ་འཁོར་འདས་གཉིས་མེད་དུ་རྟོགས་པ་སངས་རྒྱས་ཀྱི་ཡེ་ཤེས་ལ་སྤྲོ་བར་བཅས་པ། ས་བརྒྱད་པ་ཡན་ཆད་ཀྱི་དེ་ཁོ་ན་ཉིད་མཚན་མ་དང་བྲལ་བ་ལ་གནས་ཤིང་སངས་རྒྱས་ཀྱི་ས་མངོན་དུ་བྱ་བའི་གོ་ཆ་བགོས་པས།
ཐམས་ཅད་མཁྱེན་པས་ལྷ་གང་དང་གང་གི་རིགས་ཀྱི་དབྱེ་བས་བྲམ་ཟེ་མ་ལ་སོགས་པ་ཕྱག་རྒྱ་གང་དང་གང་ངམ། ཡང་ན་དང་པོ་ནས་གོམས་པ་སོགས་པ་གང་དང་གང་གསུང་པ་དེ་ནུས་པས་དགུག་པ་དང་སྦྱང་བ་ལ་སོགས་པའི་ཆོ་གས་བླངས་པ་ཕྱག་རྒྱ་དེ་དང་དེ་ཉིད་ལ་བསྟེན་པའི་ཐབས་ཀྱིས་བསྒྲུབ་བོ། ། བཤད་པ་ལའང་གསུམ་ལས། ཕྱག་རྒྱའི་མིང་གི་རྣམ་གྲངས་ཀྱི་དབང་དུ་བྱས་ཏེ་བསྟན་པ་ཞེས་གསུང་ལ། འདིས་སྤྱིར་འགྲུབ་པ་དང་། འོག་མས་རྒྱུད་གཉིས་དུས་གཅིག་འགྲུབ་པར་བསྟན་ཏོ་བསམ་མོ། ། དང་པོ་གཏི་མུག་གི་བདག་ཉིད་རྣམ་སྣང་གི་བསྒྲུབ་པ་པོས་ངེས་པར་ཕྱག་རྒྱ་ཡོན་ཏན་ཐམས་ཅད་ཀྱི་རྟེན་གྱིས་ན་མ་ཞེས་བརྡ་ཡིས་བཏགས་ལ་དེ་ཉིད་ནུས་པས་བཀུག་པ་ལྷ་མོའམ། རིགས་དང་འབྲེལ་པ་སྐྱེ་གཉིས་བྲམ་ཟེ་མོ་བླངས་ནས་ཞེས་པ་ལྷའི་འདུ་ཤེས་དང་། གཏི་མུག་གིས་གཙོ་བྱས་པའི་ཉོན་མོངས་པ་ཐམས་ཅད་རྣམ་དག་བསམ་གཏན་ཞེས་པས་སྔགས་དང་ཆོས་ཀྱི་འདུ་ཤེས་དངོས་གཞི་དང་བཅས་པ། རྣམ་སྣང་ཆེན་པོ་མངོན་སུམ་དུ་ཐོབ་པར་འགྱུར་ཞེས་པས་འབྲས་བུའོ། །
དེ་བཞིན་དུ་ཐམས་ཅད་ཤེས་པར་བྱ་ལ། ཁྱད་པར་དུ་མ་ནི་རིག་མ་དམ་པ་གསང་དབང་གི་རྟེན་ལ་ཤེས་རབ་ཡེ་ཤེས་ཀྱིའང་རུང་ཞེས་བརྟག་པ་གཉིས་པའི་དང་པོར་གསལ་བར་བྱས་པ་ཡིན་ནོ། ། གཅིག་ཏུ་ན་རིག་མ་དམ་པ་སྤྲུལ་པའི་ཕྱག་རྒྱ་ཡིན་ལ་ཕ་ཡིས་སྔར་བསྟེན་སངས་རྒྱས་ཀྱི་ལྷན་ཅིག་སྤྱོད་མའམ་རྗེས་སུ་འདྲ་མ་ཡིན་ཀྱང་འགྲུབ་ཅེས་ཀྱང་། སྐབས་ཀྱི་སྟོབས་ཀྱིས་རུང་ངོ་། ། ནུས་པས་བཀུག་པ་ནི་ལོངས་སྤྱོད་ཀྱི་རྐྱེན་གྱིས་གྲོལ་བར་མི་རུང་སྟེ་གུར་ལས། མི་ཡི་ཕྱག་རྒྱ་བླངས་ནས་ནི། ། དེ་ལ་འཁོར་ལོ་རབ་ཏུ་དབྱེ། ། ཞེས་པས་སོ་སྙམ་ན་གཞན་ལ་བརྟེན་ཀྱང་འགྲུབ་པར་འདི་དང་རྩ་རྒྱུད་གཞན་ལས་ཀྱང་གསུངས་སོ། ། གཉིས་པ་དེ་ལྟ་ན་སྤྲུལ་པའམ། རྟོགས་པ་མཉམ་པ་ཡིན་ན་གཉིས་ཀ་འགྲུབ་ཀྱི་ནུས་པས་བཀུག་པའི་ལས་དང་པོ་པ་ལ་བརྟེན་ནས་བདག་འགྲུབ་ཀྱི་དེ་ཤུལ་དུའམ་ཞེ་ན།
བརྟེན་འབྲེལ་ཟབ་མོའི་ཆེ་བས་གཉིས་ཀ་འགྲུབ་སྟེ་ཕྱག་རྒྱ་སྤྱན་དུ་བསྐྱེད་པ་དང་བསྒྲུབ་པ་པོ་སངས་རྒྱས་རྣམ་སྣང་དུ་བསྐྱེད་པ་གཉིས་ཀ་ལྷན་ཅིག་གམ་དུས་གཅིག་ཏུ་འགྲུབ་ཅེས་པའོ། ། དེས་ན་དཀའ་བ་མ་སྤྱད་པར་ཚོགས་མ་རྫོགས་ལ་དེ་གྲོལ་བར་མི་རིགས་སོ་སྙམ་ན། སྐྱབས་སུ་འགྲོ་བའི་རིམ་པ་ཡིས། ། ཞེས་དང་། དགེ་བ་བཅུ་ལ་བརྩམས་ནས་ནི། ། དེ་ལ་ཆོས་ནི་རབ་ཏུ་དབྱེ། ། ཞེས་དང་། བྱང་ཆུབ་སེམས་ཀྱིས་རྣམ་པར་སྦྱང་། ། ཞེས་གསུངས་པས། ཐོག་མར་རིམ་གཉིས་མན་ཆད་ཀྱིས་ཅུང་ཟད་སྦྱང་དགོས་ཏེ།
གཞན་དུ་ན་འདུ་ཤེས་གསུམ་ཡང་དཀའ་བར་འགྱུར་ལ་དངོས་གཞིའི་ཏིང་ངེ་འཛིན་ཟབ་མོས་སྤང་བྱ་ཐམས་ཅད་སྤོང་ཞིང་ཡོན་ཏན་ཐམས་ཅད་མངོན་དུ་གྱུར་ཏེ་དེའི་ཕྱིར། དེ་ལྟར་དཀའ་བ་མེད་པའི་ཐབས་ཞེས་རྐང་པ་བཞི་འདིར་སྦྱར་རོ། ། ཡང་གོང་གི་སྐྱེ་གཉིས་ཞེས་སོགས་དང་། འདིར་སྤྱན་དང་། ཞེས་སོགས་སྦྱར་བས་ལྷའི་འདུ་ཤེས་ཀྱང་གསལ་བར་བྱས་སོ། ། གསུམ་པ་དེས་ཐམས་ཅད་འགྲུབ་པ། གཞན་ཡང་ཞེས་པ་ལ། རྒྱལ་བའི་སྲས་པོ་བྱ་བ་བྱེད་པས་དོན་ཡོད་གྲུབ་པ། ཁྲོ་བོ་མི་བསྐྱོད་པ། ཞི་བ་རྣམ་སྣང་།
འདོད་ཆགས་འོད་དཔག་མེད། ང་རྒྱལ་རིན་འབྱུང་། རབ་གཏུམ་ཆོ་ག་དང་། ཞི་བ་ཆོ་ག་ཞེས་སོགས་ཀྱིས་ཐབས་གསལ་བར་བྱས་པར་གསུང་ཡང་རིགས་ལ། ཡང་སྔ་མ་རྒྱུད་གཉིས་ཅིག་ཅར་གྲོལ་བའི་ཚུལ་གྱིས་རང་ཉིད་ལོངས་སྤྱོད་རྫོགས་པ་ཆོས་སྐུ་དང་དབྱེར་མེད་དུ་འགྲུབ་ཅིང་། གཞན་ཡང་འདི་ཉིད་ཀྱིས་དུས་སུ་རིགས་ལྔ་དང་ཁྲོ་བོ་ལ་སོགས་པའི་སྤྲུལ་པའི་རྣམ་པ་དུ་མ་ཡང་འབད་པ་མེད་པར་འགྲུབ་ཅེས་ཀྱང་སྦྱར་བར་བྱའོ། ། སྤྱི་ཡི་བཞི་པ་ལ་གསུམ་གྱི། ཐབས་མཆོག་ཏུ་བསྟན་པ། བསྐལ་པ་མང་པོར་དཀའ་བ་སྤྱད་པ་མེད་ཀྱང་འགྲུབ་པའི་ཐབས་ཐུན་མོང་མ་ཡིན་པ། ཇི་ལྟ་བ་དང་ཇི་སྙེད་པ་ཀུན་མཁྱེན་པའི་ཤེས་རབ་དང་ཕན་པར་སྟོན་པའི་ཐུགས་རྗེ་དང་བཅས་པ་དེ་ཉིད་ཀྱིས་རྟོགས་ནས་བསྟན་ཅེས་པའོ། །
དེ་མི་སྟེན་པའི་ཉེས་པ། བདུད་རྩི་འདོད་པས་དར་བ་ལེན་པ་ལྟར་ཉོན་མོངས་པ་འཇོམས་པའི་ཐབས་ལ་མི་འབད་པར་དཀའ་ཐུབ་ལ་སོགས་པས་དུབ་པར་བྱེད་པའི་རྨོངས་པའི་བདག་ཉིད་དེ་དག་གི་སངས་རྒྱས་གང་དུ་འགྱུར་ཏེ་མི་འགྲུབ་བོ། ། དཔལ་མཆོག་ལས་ཀྱང་། དཀའ་ཐུབ་སྡོམ་པ་མི་བཟད་པས། ། ལུས་སྐབས་འགྱུར་ཞིང་སྡུག་བསྔལ་བས། ། སྡུག་བསྔལ་གྱིས་ནི་སེམས་གཡེངས་ཏེ། ། གཡེངས་པས་དངོས་གྲུབ་གཞན་དུ་འགྱུར། ། ཞེས་དང་། ཨརྻ་དེ་ཝས། གཟུགས་ལ་སོགས་པ་འདོད་པའི་ཡུལ་རྣམས་ལ་ཁྱད་པར་གྱིས་ལོངས་སྤྱོད་ཀྱི་དངོས་པོར་གྱུར་པས།
ཁྱད་པར་གྱི་འབྲས་བུ་ཐོབ་པ་ཡིན་པར་ཤེས་པར་བྱའོ། ། གཞན་དུ་སྤྱོད་པ་དཀའ་བ་རྣམས་ཀྱིས། སེམས་གཅིག་པར་ཐོབ་པར་མི་འགྱུར་ཏེ། དབང་པོ་ལྔ་ཚར་བཅད་པའི་ཕྱིར་རོ། ། ཞེས་སོ། ། བསྟེན་པའི་ཕན་ཡོན་འདིས་ནི་ཞེས་པ་སྟེ་སྔར་བཤད་ཟིན་ཏོ། ། སྤྱིའི་ལྔ་པ་དུས་བབས་དང་དེའི་འབྲས་བུ་ཀུན་རྨི་ལམ་སྒྱུ་མ་ལྟར་མི་བདེན་པར་སངས་རྒྱས་ཀྱི་རྟོགས་པའི་ཆོས་ལ་མི་ཤེས་གཟུང་འཛིན་དུ་ཞེན་པ་རྒྱུན་ཆད་པ་སྟེ་གསང་བ་འདུས་པ་ལས། དགེ་བ་བཅུ་ཡི་ལས་ཀྱི་ལམ། ། བྱེད་པ་ཡེ་ཤེས་སྤངས་པ་འོ། ། ཞེས་པ་ལྟར་རོ། །
དེ་ཇི་སྲིད་མ་ཐོབ་ཀྱི་བར་དུ་བྱ་བ་ནི། རྡོ་རྗེ་གུར་ལས། ཉི་མ་གཅིག་གིས་འགྲུབ་པར་འགྱུར། ། ཉི་མ་གཉིས་ཀྱི་ཆོ་ག་དང་། ། ཉི་མ་གསུམ་གྱི་སྦྱོར་བ་དང་། ། དེ་བཞིན་དུ་ནི་ཉི་མ་བཞི། ། ཉི་མ་ལྔ་ཡི་སྦྱོར་བ་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། མེ་ཏོག་ལ་སོགས་མཆོད་བྱས་ནས། ། བསམ་གཏན་གནས་སུ་འདུག་པ་དང་། །
ཕྱག་རྒྱ་ལྷན་ཅིག་ཞུགས་ནས་ནི། ། རྡོ་རྗེ་སྦྱོར་བ་ཡང་དག་བརྩམ། ། རྡོ་རྗེ་ཉི་མ་གྲུབ་པ་ན། ། སྦྱོར་བ་འདི་ནི་ཡང་དག་བརྩམ། ། སྐྱ་རེང་ཤར་བའི་དུས་སུ་ནི། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་པ་ལ་བླ་མ་དག་གིས་གསང་ཆེན་ཐབས་ལ་མཁས་པ་ཐེག་པ་ཆེན་པོའི་མདོ་ལས་བྱང་ཆུབ་སེམས་དཔའ་མི་སྐྱེ་བའི་ཆོས་ལ་བཟོད་པ་ཐོབ་པ་འདོད་ན་ཞག་བདུན་ན་ཡང་འཚང་རྒྱ། ཞེས་པའི་དོན་ཡིན་ཏེ། དེའང་ཞག་དང་པོ་ལ་འགྲུབ་པའང་སྲིད་ལ་ཆེས་འགོར་ན་ཉི་མ་ལྔའི་རྡོ་རྗེ་ཉི་མ་ནུབ་པ་ན་ཞེས་སྦྱར་ཏེ་དྲུག་གི་ཐོ་རངས་བདུན་པར་འགྲོ་བ་ལ་ཉི་མས་དེ་སྐད་ཅེས་བརྗོད་ཅེས་གསུང་ལ། གཞུང་ལ་ནི་ཉི་མ་ལྔའི་སྦྱོར་བ་ཡིས་འགྲུབ་འགྱུར།
ཐེ་ཚོམ་མེད་ཅེས་གསུང་བས་དེ་ཉི་མ་ནུབ་པ་ན་བརྩམས་པས་སྐྱ་རེངས་ཤར་དུས་སུ་འགྲུབ་ཅེས་པར་ཡང་གསལ་ཏེ་དེའི་ལྟར་ན་ས་བཅུ་གཉིས་པའི་བརྒྱད་པའི་དབང་པོ་རྣོན་པོས་སྤྱད་ན་ཞག་གཅིག་དང་བརྒྱད་པ་ཡན་ཆད་ས་ལྔ་ལ་གནས་པ་དབང་པོ་རྟུལ་པོས་རིམ་པ་བཞིན་གཉིས་ནས་ལྔའི་བར་དུའོ་སྙམ་དུ་ཡང་བསམ་སྟེ་གསལ་བར་ཡང་བཤད་པ་མ་མཐོང་སྟེ་སྔ་མ་ཉིད་ཚད་མར་བྱའོ། ། དེ་ནི་ཐབས་རྒྱུད་ཀྱི་ཁོངས་སུ་བསྡུས་ཏེ། བཅུ་བའི་དང་པོའི་བཤད་པའོ།། ༈ །།ཐབས་ལས་བྱུང་པ་འབྲས་བུའི་རྒྱུད་རབ་ཏུ་བྱེད་པ་ལ་གཉིས་ཀྱི་རྗོད་བྱེད་མཐར་ཐུག རྗོད་བྱེད་ཡན་ལག་མངོན་རྟོགས་མཐར་ཐུག་གི་འབྲས་བུ་དང་འབྲེལ་ཏེ་དེ་ཉིད་གཞུང་ལུགས་དུ་མ་ལས་རྣམ་གཞག་དུ་མ་གསུངས་མོད་ཀྱི་འདིར། གནས་སྤངས་གྱུར་དང་ཡེ་ཤེས་སྐུ། ། མི་གནས་མྱ་ངན་འདས་ཉིད་དང་། ། གཉིས་སུ་མེད་པ་ཉིད་དང་ནི། ། མཛད་པ་རྒྱུན་མི་འཆད་པས་བསྡུས། ཞེས་པ་བཤད་གཞི་སྐུའི་དབྱེ་བ་དང་བཅས་པ་རིན་པོ་ཆེའི་ལྗོན་ཤིང་དུ་གསལ་བར་མཛད་པ་བཞིན་ཤེས་པར་བྱའོ། །
རྩ་རྒྱུད་དང་པོ་འདི་དགྲ་ནག་བཅོ་བརྒྱད་པ་དང་དོན་མཐུན་ཞིང་ཚིག་ཚུལ་མི་འདྲ་བས་བཤད་ལ་གཞན་དུ་ཁ་སྐོང་བས་དང་། འོག་མ་ཀྱཻ་རྡོ་རྗེའི་དང་པོ་དང་ཕྱི་མའི་གཉིས་པ། རྡོ་རྗེ་གུར་དང་པོ་བརྒྱད་པ་བཅུ་བཞི་པ་བཅོ་ལྔ་པའི་ཆ་ཅུང་ཟད་དང་བཅས་པ། རྡོ་རྗེ་མཁའ་འགྲོ་དང་པོ། མངོན་བརྗོད་བླ་མ་དང་ཧེ་རུ་ཀ་མངོན་འབྱུང་གི་ཆ་ཅུང་ཟད་དང་། གཞན་གདན་གསུམ་པ་རྣམས་སུ་དོན་མཐུན་ལ་ཚིག་ཕལ་ཆེར་ཚུལ་མི་འདྲ་བས་བཤད་ཅིང་གཞན་དུ་ཁ་སྐོང་བས་སོ། ། གཞུང་ལ་ངོ་མཚར་གྱི་ལྟས། མཚན་ཉིད་གཉིས་ལས། དང་པོ་ལ་རྒྱས་པར་བཤད་པ་དང་། བསྡུས་པ་གཉིས་ཀྱི་དང་པོ་ལའང་།
ངེས་པར་འབྱུང་བར་བསྟན་པ་དང་། དངོས་གཉིས་ལས། དང་པོ་ཐབས་དེ་ལ་བརྟེན་ནས་གནས་གང་དུ་རིག་མ་ལ་བརྟེན་ནས་རང་གཞན་གྱི་དོན་ཕུན་སུམ་ཚོགས་པ་གྲུབ་པའི་སྐྱེས་བུ་མཆོག གཙོ་བོ། གྱ་ནོམ་པ། བླ་མ། བླ་ན་མེད་པ། ལྗིད་ཁྱེར་ལ། ཁྱུ་མཆོག སྐྱེས་བུ་དམ་པ་གྲུབ་པའི་དུས་དེར་འདི་ལྟ་བུའི་ངོ་མཚར་གྱི་ལྟས་ཕུན་སུམ་ཚོགས་པས་འབྱུང་བ་ཆོས་ཉིད་ཡིན་ཏོ། །
གཉིས་པ་ལ་གསུམ་གྱི་བདུད་སྤ་སྐོང་བའི་ཆོ་འཕྲུལ། བདུད་འདུལ་བའི་ཏིང་ངེ་འཛིན་ལ་མཉམ་པར་བཞག་སྟེ་སྨིན་མཚམས་ཀྱི་མཛོད་སྤུ་ནས་བདུད་རབ་ཏུ་བསྐུལ་བ་ཞེས་བྱ་བའི་འོད་ཟེར་བཀྱེ་བའི་ལྷ་ཐམས་ཅད་ཀྱིས་ཤེས་ཏེ་སྐད་ཅིག་དང་པོ་ལ་དགའ། གཉིས་པ་ལ་མགུ། གསུམ་པ་ལ་རངས་ཏེ་གད་མོའི་སྒྲས་རྣམ་པ་དྲུག་ནི་གཡོས། འགུལ་ལྡེག ཆེམ་འུར་བདུད་ཀྱི་གནས་འཁྲུགས། ཞེས་པ་རེ་རེ་ལ་གསུམ་གསུམ་དུ་ལྟས་བཅོ་བརྒྱད་མདོ་ལས་གསུངས་པ་བཞིན་ནོ། ། བདུད་ཀྱི་གནས་སུ་ཞེས་པས་དེ་སྤང་ཞིང་བཏུལ་བའི་དང་། ཕྱག་རྒྱའི་སྐྱེ་གནས་ཞེས་པས་བདག་ཉིད་ཀྱི་རྟོགས་པ་སྟེ་བཤད་ཟིན་ཏོ། ། ཚངས་པ་དང་ཞེས་པ་ལ་སོགས་པས་མཆོད་ཅིང་བསྟོད་པ་དང་།
གཞན་ཡང་ཞེས་པས་མདོར་བསྡུས་ཏེ་རྒྱས་པར་བཤད་པ་སྟེ། རྒྱུའི་དུས་སུ་བསོད་ནམས་དང་ཡེ་ཤེས་ཀྱི་ཚོགས་མ་ཚང་བ་མེད་པར་རྫོགས་པས་འབྲས་བུའི་དུས་སུ་ཆེད་ཆེར་མཛོད་བཞིན་དུ་ཁམས་གསུམ་དུ་སྐྱེས་པ་སྟེ་སྲིད་ཚད་ཀྱི་མཆོད་པ་དང་རིམ་འགྲོ་བསྙེས་ཞེས་པའི་དོན་ཏེ་རྒྱས་པར་མདོ་ལས་འབྱུང་བ་བཞིན་བསམ་པར་བྱའོ། ། བདེ་བ་ཆེན་པོ་ནི་ཟག་པ་ཟད་པའོ། ། བཅུ་པའི་གཉིས་པ་བཤད་པའོ།། ༈ །།དེ་ལྟར་སྲོད་ཀྱི་དུས་དང་བདུད་བཏུལ་བའི་དང་། རྒྱུའི་སྐད་ཅིག་དང་། ཐམས་ཅད་མཁྱེན་པ་ཆུང་ངུའི་དང་། བར་ཆད་མེད་པའི་ཞེས་པ་སྤང་བྱ་བག་ཆགས་དང་བཅས་པ་སྤོང་བྱེད་ཀྱི་གཉེན་པོ་བསྟན་ནས། ད་ནི་ཐོ་རངས་ཀྱི་དུས་དང་། མངོན་པར་རྫོགས་པར་སངས་རྒྱས་པའི་དང་།
འབྲས་བུའི་སྐད་གཅིག་དང་། ཐམས་ཅད་མཁྱེན་པ་ཆེན་པོ་དང་། རྣམ་གྲོལ་ཞེས་པ་ཐག་བསྲིང་བའི་གཉེན་པོ་སངས་རྒྱས་ཀྱི་ས་དངོས་ལ་ཞུས། ལན་གཉིས་ལས་དང་། པོ་རིག་མའི་སྐྱེས་བུ་ནི་བཤད་ཟིན་ཏེ་གུར་ལས། ཕྱག་རྒྱའི་དངོས་གྲུབ་དངོས་གྲུབ་ཆེ། ། དངོས་གྲུབ་ཀུན་གྱི་སྤྱོད་ཡུལ་མིན། ། ཞེས་པ་དེ་འཁོར་བ་སྤངས་ནས་གང་དུ་མཆི་ཞིང་མྱ་ངན་ལས་འདས་པ་གང་དུ་གནས། ལས་དང་པོ་པ་བློ་ཞན་པས་འཁོར་འདས་ཐ་དད་དང་འཛིན་པ་རྣམས་ཀྱི་ཐེ་ཚོམ་བསལ་དུ་གསོལ་ཞེས་པ་སྟེ། དཔེར་ན་རྟག་པར་རབ་ཏུ་ངུ་བས་མཉམ་གཞག་ལ་སྤྲུལ་སྐུ་མཐོང་ལ་རྗེས་ལ་མ་མཐོང་བས་ཐེ་ཚོམ་དུ་གྱུར་པ་ལྟ་བུའོ། །
དངོས་ལ་ཆོས་སྐུ་གཉིས་སུ་མེད་པའི་མཚན་ཉིད་དང་། དེའི་མཛད་པ་སྤྲུལ་སྐུའོ། ། དང་པོ་མཚན་ཉིད་ཉི་ཤུ་རྩ་བདུན་སྟེ། སྲིད་པ་དང་ནི་མྱ་ངན་འདས། ། གཉིས་པོ་འདི་ནི་ཡོད་མིན་ཏེ། ། ཞེས་པ་གང་དུ་ཡང་མི་འགྲོ། དེ་ཉིད་མཐའ་གང་དུ་ཡང་མི་གནས། ཐོག་མ་སྐྱེ་བ་དང་། ཐ་མ་འགག་པ་དང་། དབུས་གནས་པའམ།
འདས་མ་འོངས་ད་ལྟར་གསུམ་གྱི་རྟོག་པ་སྤངས་པ་སྟེ། དུས་གསུམ་དུས་མེད་རྟོགས་པ་པོ། ། ཞེས་པའོ། ། དབྱིངས་དང་ཡེ་ཤེས་སམ་སྟོང་པ་དང་སྙིང་རྗེ་ལ་སོགས་པ་ཐ་མི་དད་པས་གཉིས་སུ་མེད་པ་སྟེ་དེ་དག་གིས་དེ་བཞིན་གཤེགས་པའི་ཡེ་ཤེས་སྣང་བའི་བརྒྱན་ལས། ཁ་དོག་རྟགས་དང་དབྱིབས་མི་མངའ། ། རྩ་བ་མི་མངའ་གནས་མི་མངའ། ། མི་འགག་འབྱུང་བ་མི་མངའ་བའི། ། མི་རྟེན་ཁྱོད་ལ་ཕྱག་འཚལ་ལོ། ། ཞེས་པ་དང་མཐུན་པར་བསྟན་ཏོ། ། གང་དུ་ཡང་མི་འགྲོ་བས་གནས་གསུམ་དུ་སྣང་བ།
གང་དུ་ཡང་མི་གནས་པས་ཐམས་ཅད་དུ་སོན་པ། ཤེས་བྱ་ཐམས་ཅད་ཕྱིན་ཅི་མ་ལོག་པར་མཁྱེན་པ། ཇི་ལྟར་ཞེ་ན་ཐམས་ཅད་ཡེ་ཤེས་སྤྲོས་པ་དང་བྲལ་བ་གཅིག་གི་ངོ་བོར་མཁྱེན་པ། དེས་ན་འབད་པ་མེད་པར་སེམས་ཅན་ཐམས་ཅད་ཀྱི་དོན་ཐམས་ཅད་སྒྲུབ་པ། སེམས་ཅན་ཐམས་ཅད་ཀྱི་སེམས་ལ་གནས་པ་ཞེས་པ་ནི་རང་བཞིན་ཆོས་སྐུའམ་ཡང་ན་སེམས་རབ་ཏུ་ཤེས་པའོ། ། སྡིག་པ་ཐམས་ཅད་ཀྱི་རྩ་བ་བདག་ཏུ་འཛིན་པ་ལས་གྲོལ་བ་སྟེ། མདོ་ལས། ཕུང་པོ་དག་ལས་གྲོལ་བ། ཁམས་རྣམས་དང་མི་ལྡན་པ། སྐྱེ་མཆེད་རྣམས་བསྡམས་པ།
མདུད་པ་རྣམས་བཅད་པ། སྲེད་པ་ལས་གྲོལ་བ། ཆུ་བོ་ལས་རྒལ་བ་ཞེས་པ་ལྟ་བུའོ། ། སྟོབས་རྣམས་དང་མི་འཇིགས་པ་ལ་སོགས་པའི་ཡོན་ཏན་ཐམས་ཅད་ཀྱིས་བརྒྱན་ཅིང་མཛེས་པར་བྱས་པ་ནི་དེ་ཉིད་ལས། སྟོབས་རྣམས་ལ་རྫི་བ་མེད་པ། ཞེས་དང་། ཡེ་ཤེས་ཡོངས་སུ་རྫོགས་པ། ཞེས་སོ། ། དེ་ཉིད་ཀྱིས་ཡོན་ཏན་ཐམས་ཅད་ཀྱིས་བརྒྱན་པའམ་ཀུན་ལ་ཕན་པ་དང་ལྡན་པའོ། ། ཞི་བ་ནི་ཀླུ་སྒྲུབ་ཀྱིས།
དངོས་པོ་རྣམ་བཅས་ཀུན་རྟོག་དང་། ། དངོས་པོ་མེད་པར་རྟོག་པ་དང་། ། རྣལ་འབྱོར་པས་ནི་གཅིག་བྱ་སྤྱོད། ། ཅེས་དང་། རྟག་དང་ཆད་པའི་བློ་དག་ནི། ། གང་གིས་སྤངས་ནས་རབ་གནས་པའི། ། ཟུང་དུ་འཇུག་པའི་རིམ་འདི་ཡིན། ། ཞེས་པ་བཞིན་ནོ། ། མཉམ་པ་མེད་པ་ནི་སངས་རྒྱས་རྣམས་དང་མཉམ་པས་མཉམ་པ་ཡང་མེད་ན་ལྷག་པ་ལྟ་ཅི་སྨོས་ཞེས་པའོ། ། རྟག་པར་བརྗོད་པ་ནི།
བྱམས་པས། རྒྱུ་མཐའ་ཡས་དང་སེམས་ཅན་ཟད་མེད་དང་། ། བརྩེ་དང་འཕྲུལ་དང་མཁྱེན་དང་ཕུན་ཚོགས་དང་། ། ཆོས་ཀྱི་དབང་ཕྱུག་འཆི་བར་བདུད་བཅོམ་དང་། ། ངོ་བོ་མེད་ཕྱིར་འཇིག་ཏན་མགོན་པོ་རྟག ། ཅེས་པའོ། ། འགྲོ་བ་ཐམས་ཅད་ཀྱི་མགོན་པོ། དེ་ཉིད་ཀྱིས་འཁོར་འདས་གཉིས་ཀ་ལ་སྐྱོབ་པ། ཀུན་ཏུ་རྟོག་པ་ཐམས་ཅད་སྤངས་པ་ཐམས་ཅད་བཤད་ཟིན་ཏོ། ། བེམ་པོའི།
དབྱིབས་དང་ཁ་དོག་དང་བྲལ་བ། ། གང་གིས་ང་ལ་གཟུགས་སུ་མཐོང་། ། གང་གིས་ང་ལ་སྒྲར་ཤེས་པ། ། ལོག་པར་ཤེས་པའི་བསམ་པ་ཅན། ། སྐྱེ་བོ་དེ་ཡིས་ང་མི་མཐོང་། ཞེ་འོ། ། དངོས་སུ་ཡུལ་དུ་མཛད་པའི་ཚུལ་རྒྱལ་བའི་ཡང་སྤྱོད་པ་ཡུལ་མ་ཡིན་པ་ནི་གསང་བ་གྲུབ་པ་ལས། སངས་རྒྱས་ཀྱིས་ཀྱང་རྟོགས་པར་བྱ་བ་མིན་ཞིང་དྲི་མ་རྣམས་དང་བྲལ་བའི་བདག་ཉིད་ཅེས་སོ། ། དེའི་རྒྱུ་མཚན་བྱམས་པས། ངག་ཡུལ་མིན་ཕྱིར་དོན་དམ་གྱིས་བསྡུས་ཕྱིར། །
རྟོག་གནས་མིན་ཕྱིར་དཔེ་ལས་འདས་པའི་ཕྱིར། ། བླ་ན་མེད་ཕྱིར་སྲིད་ཞིས་མ་བསྡུས་ཕྱིར། ། རྒྱལ་ཡུལ་འཕགས་རྣམས་ཀྱིས་ཀྱང་བསམ་མི་ཁྱབ། ། ཅེས་སོ། ། འཕགས་པའི་གང་ཟག་རྣམས་ཀྱི་རྒྱལ་པོ། ཕྱེད་པར་དཀའ་བའི་ཕྱིར། སྟོབས་ཉིད་མ་རིག་བསྒྲིབས་ལ་རྡོོ་རྗེ་བཞིན། ། ཞེས་སོ། ། ཟླ་བ་ནི། བསིལ་བར་གྱུར་པ་རྙོག་པ་མེད་དོ། །
རྒྱ་མཚོ་གོ་བར་ཟད་ལ། དོགས་པ་མེད་པའི་ཕྱིར་སེང་གེ་ནི། མི་འཇིགས་ཉིད་ནི་འཁོར་གྱི་ནང་དུ་སེང་གེ་བཞིན། ། ཞེས་སོ། ། དཔེ་སྣ་ཚོགས་ནི། དེ་བཞིན་གཤེགས་པ་མ་འདྲེས་ནམ་མཁའ་བཞིན། ། རྒྱལ་བའི་བསྟན་པ་རྣམ་གཉིས་ཆུ་ཟླ་འདྲ། ། ཞེས་དང་། བརྒྱ་བྱིན་རྔ་སྤྲིན་ཚངས་པ་བཞིན། ། ཉི་མ་ནོར་བུ་རིན་ཆེན་དང་། །
དེ་བཞིན་གཤེགས་པ་སྒྲ་བརྙན་བཞིན། ། ནམ་མཁའ་དང་ནི་ས་བཞིན་ནོ། ། ཞེས་སོགས་ཀྱིས་དེས་བྱས་ཏེ་མོས་པ་དང་སྤྲོ་བར་བྱའོ། ། རྟོགས་པ་ཆོས་སྐུ་དེ་ཉིད་གཅིག་པུ་ལས་མ་གཡོས་བཞིན་དུ་སེམས་ཅན་རྣམས་ཀྱི་དོན་ཇི་ལྟར་མོས་པ་བཞིན་བྱེད་དེ། ཇི་ལྟར་ཞེ་ན་རྟོག་པ་ཐམས་ཅད་སྤངས་པ་ཀུན་ལ་སྦྱར་ལ། བལྟམས་པ་སྟོན་པ་ལ་སོགས་མཆོག་གི་སྤྲུལ་པ་དང་། དེ་ལྟར་ལ་སོགས་ཀྱིས་སྤྲུལ་པ་བསམ་གྱིས་མི་ཁྱབ་པའི་དོན་བསྡུས་པ་སྟེ་བྱམས་པས། དེ་བཞིན་འགྲོ་རྐྱེན་སྣ་ཚོགས་པས། ། ཁྱབ་བདེ་དངོས་མིན་ལྟར་སྣང་བ། ། གང་གིས་ཇི་ལྟར་ཞེ་ན།
ཐུགས་རྗེ་ཆེན་པོས་འཇིག་རྟེན་མཁྱེན། ། འཇིག་རྟེན་ཀུན་ལ་གཟིགས་ནས་ནི། ། ཆོས་ཀྱི་སྐུ་ལས་མ་གཡོས་པར། ། སྤྲུལ་པའི་རང་བཞིན་སྣ་ཚོགས་ཀྱིས། ། སྐྱེ་བ་མངོན་པར་སྐྱེ་བ་དང་། ། དགའ་ལྡན་གནས་ནི་འཕོ་བ་དང་། ། ལྷུམས་སུ་འཇུག་དང་བལྟམ་པ་དང་། ། བཟོ་ཡི་གནས་ལ་མཁས་པ་དང་། ། བཙུན་མོའི་འཁོར་གྱིས་རོལ་པ་དང་། ། ངེས་འབྱུང་དཀའ་བ་སྤྱོད་པ་དང་། །
བྱང་ཆུབ་སྙིང་པོར་གཤེགས་པ་དང་། ། བདུད་སྡེ་འཇོམས་དང་རྫོགས་པ་ནི། བྱང་ཆུབ་ཆོས་ཀྱི་འཁོར་ལོ་དང་། ། མྱ་ངན་འདས་པར་གཤེགས་མཛད་རྣམས། ། གང་དུ་ཇི་སྲིད་གཅིག་ཅེ་ན། ། ཡོངས་སུ་མ་དག་ཞིང་རྣམས་སུ། ། སྲིད་པ་ཇི་སྲིད་གནས་པར་སྟོན། ། ཐབས་གང་གིས་དགོས་པ་ཅི་ཞེ་ན། མི་རྟག་སྡུག་བསྔལ་བདག་མེད་དང་། ། ཞི་བའི་སྒྲ་ཡིས་ཐབས་མཁྱེན་པ། །
སེམས་ཅན་སྲིད་གསུམ་སྐྱེ་བསྐྱེད་ནས། ། མྱ་ངན་འདས་ལ་རབ་འཇུག་མཛད། ། ཅེས་པའི་དོན་ཏོ། ། སངས་རྒྱས་ཀྱི་སྒྱུ་མའང་དེ་ཉིད་དེ། ཡེ་ཤེས་སྣང་བའི་རྒྱན་ལས། དེ་བཞིན་གཤེགས་པ་ཟག་མེད་དགེ་བ་ཡི། ། ཆོས་ཀྱི་གཟུགས་བསྙན་ཡིན་ཏེ་དེ་ལ་ནི། ། དེ་བཞིན་ཉིད་མེད་དེ་བཞིན་གཤེགས་པའང་མེད། ། འཇིག་རྟེན་ཀུན་ན་གཟུགས་བརྙན་རྟག་ཏུ་སྣང་། །

ཞེས་སོ། ། བཅུ་པའི་གསུམ་པ་བཤད་པའོ། ། འབྲས་བུའི་རྒྱུད་བསྟན་ཟིན་ཏོ།། ༈ །།སྤྱི་དོན་བཞི་པ་ཐབས་ཀྱི་རྒྱུད་ཀྱི་སྦྱིན་བསྲེག་ལ་རྩོད་པ་སྤངས་བ་ཞིང་ལམ་ཐམས་ཅད་བསྡུ་བའི་ཚུལ་གྱིས་བསྟན་པའི་བརྗོད་བྱ་སྤྱི་དང་སྦས་པ། རྗོད་བྱེད་ཡན་ལག མངོན་རྟོགས་དམ་ཚིག་དང་སྡོམ་པ་གཙོ་བོ་དཀྱིལ་འཁོར་འཁོར་ལོ་དང་། ལྟ་བ་དང་། བསྐྱེད་པའི་རིམ་པའི་རྗེས་ཐོབ་དག་པ་རྗེས་དྲན་ཅུང་ཟད་རེ་དང་བཅས་པ་རྣམས་དང་འབྲེལ། རྩ་རྒྱུད་དང་པོའི་རྐང་པ་གསུམ་དང་མཐའ་ཡི་དྲུག་མ་གཏོགས་པ་སྒྱུ་དྲའི་དགུ་པར་ཆ་མཐུན་ལ་རྐང་པ་དྲུག་པོ་ཁ་སྐོང་ཞིང་དེར་སྦྱིན་སྲེག་དང་སྦྲེལ་ཏེ་གསུང་བ་འདིར་ཐབས་རྒྱུད་སྤྱིའི་དོན་བསྡུས་གསུངས་པས་གནས་སྐབས་སུ་ཚུལ་མི་འདྲ་བས་དང་། རྐང་པ་དྲུག་པོ་ལ་ཨ་བི་ད་ནའི་ལྔ་བཅུ་རྩ་དྲུག་པར་མཐུན་པ་དང་། ལུས་ངག་ཡིད་གསུམ་ལ་མི་སྨད་པ་ཀྱཻ་རྡོ་རྗེའི་ཕྱི་མའི་བཅུ་གཅིག་པར་ཡང་གསལ་བར་བྱེད་ལ།
དེ་དག་མ་གསུངས་པ་རྣམས་སུ་ཁ་བསྐོང་བས་སོ། ། གཞུང་ལ་སྦྱིན་བསྲེག་ལ་རྩོད་པ་སྤང་བའི་སྒོ་ནས་མི་རྟོག་པ་ལམ་མཆོག་ཏུ་བསྟན་པ། དེ་དང་རྗེས་སུ་འབྲེལ་པའི་དམ་ཚིག མི་རྟོག་ན་ཐབས་སྣ་ཚོགས་ཀྱིས་མི་འཆིང་ཞིང་གྲོལ་བར་བསྟན་པ་གསུམ་ལས། དང་པོ་ལ་གཉིས་ཀྱི། ཞུས་པ། གོང་དུ་བདུན་པ་དངོས་སུ། གཤང་གཅི་ཁུ་བ་ཁྲག་རྣམས་ཀྱིས། ། ཐམས་ཅད་ནས་ནི་ཁ་བཀང་མིན། ། ཞེས་དང་།
དེའི་གཉིས་པར་ཉ་དང་ཁྱི་དང་རྔ་མོའི་ཤ་ལ་སོགས་པའི་རྫས་ཀྱི་སྦྱིན་སྲེག་བྱ་བ་གསུངས་ན། ཡེ་ཤེས་སེམས་དཔའི་ཁ་མི་གཙང་བ་དེ་དག་གིས་བཀང་ན་ཇི་ལྟར་སྡིག་པའི་ལས་སུ་མི་འགྱུར་ཏེ་འགྱུར་ལ། སྡིག་པའི་ལས་ལས་ཇི་ལྟར་འབྲས་བུ་བདེ་བ་འབྱུང་། ། ཞེས་སོ། ། ལན་ལ་ལྔའི་དང་པོ་གཙང་མི་གཙང་དུ་འཛིན་པ། བརྟགས་པ་ཡིན་པ་ནི། ཤ་ལྔ་བདུད་རྩི་ལྔ་དེ་བཞིན་གཤེགས་པ་ལྔ་ཡིན་པར་མི་ཤེས་པའི་དེ་ཁོ་ན་ཉིད་ལ་རྨོངས་པའི་སེམས་ཅན་གང་ཡིན་པ་དེས། ཡེ་ཤེས་ལྔ་མྱུར་དུ་འཆར་བའི་ཐབས་མོ་སྤངས་ཤིང་། ཕྱི་རོལ་གྱི་དངོས་པོ་ལ་བདེན་པར་མངོན་པར་ཞེན་པས་ཡང་དག་པ་མ་ཡིན་པའི་རྟོག་པའི་དྲ་བས་མི་རྟོག་པའི་ཡེ་ཤེས་ཀྱི་སྒྱུ་དྲ་བར་བཅིང་པར་བྱས་པས་འདི་གཙང་བའོ་འདི་མི་གཙང་བའོ། ། ཞེས་བླང་དོར་དུ་བརྟགས་པས་འཁོར་བའི་རྩ་བར་འགྱུར་ལ།
གཉིས་པ་སྡིག་པ་དང་བསོད་ནམས་ཀྱང་རྟོག་པ་ཡིན་པ། དེ་ལྟ་བུའི་རྟོག་པ་ཅན་དེའི་མི་གཙང་བས་ཁ་བཀང་ན་སྡིག་པའོ། ། གཙང་བས་མཆོད་ན་བསོད་ནམས་སོ་ཞེས་ཆ་གཉིས་སུ་རྟོག་པ་དེ་ཉིད་འཆིང་བ་སྟེ། རྒྱུ་མཚན་ཕྱི་ནང་གི་ཆོས་འདི་རྣམས་ཀྱི། ཆོས་ཉིད་ནི་རང་བཞིན་གྱིས་རྣམ་པར་དག་པ་ལ་དེ་ལྟར་ཤེས་ན་གྲོལ་ཏེ་མཁའ་འགྲོ་ལས། སྟོང་པའི་རྣམ་པ་དམིགས་ནས་ནི། ། འདི་དག་ཐམས་ཅད་སྟོང་པའི་ཚུལ། ། བལྟ་བྱ་རྣམ་རྟོག་མེད་པ་ཡི། ། དམ་པ་དོགས་པ་མེད་པར་འགྱུར། ། ཞེས་སོ། །
གསུམ་པ་རང་བཞིན་གྱིས་དག་ཀྱང་། ཀུན་རྫོབ་ཏུ་ཐབས་བསྟན་པའི་འཐད་པ། དོན་དམ་པར་དང་པོར་མ་སྐྱེས། བར་དུ་གནས་པ་མེད། མཐར་མི་འགག་ན་གོང་དུ་རིམ་པ་གཉིས་ལ་སོགས་པའི་ཐབས་དུ་མ་དང་། གཞན་དུ་གཙང་སྦྲའི་ཀུན་སྤྱོད་སྣ་ཚོགས་བཤད་པས་ཅི་བྱ་ཞེ་ན། དེ་ལྟ་མོད་ཀྱི་སེམས་ཅན་ཀྱི་བློ་བུར་གྱི་རྟོག་པ་བསལ་ནས་གཉིས་མེད་ཀྱི་ཡེ་ཤེས་འཕེལ་བར་བྱ་བའི་ཕྱིར་དོན་དམ་པར་སྤྲོས་པ་དང་བྲལ་བ་ལས་ཀུན་རྫོབ་ཏུ་བསོད་ནམས་འཕེལ་བ་དང་། སྡིག་པ་སྦྱང་བའི་ཐབས་སྣ་ཚོགས་སངས་རྒྱས་ཀྱི་བསྟན་པ་ལ། རྟོགས་བྱའི་དོན་མི་རྟོག་པ་ཡིན་ཏེ་བརྟགས་ན་ཡེ་ཤེས་སྔར་མེད་སྐྱེ་བ་དང་། ཉོན་མོངས་བདེན་པར་ཡོད་པ་སྤངས་པ་མེད་ན།
གཤང་གཅིའི་སྦྱིན་སྲེག་གིས་བསོད་ནམས་མིན་པ། མར་དང་ཞོ་ཡི་སྦྱིན་སྲེག་གིས་བསོད་ནམས་སོ། ། ཞེས་སོགས་སུ་མཁས་པ་སུ་ཞིག་ཞེན་པར་བྱེད་དེ། དེ་ལྟར་ཞེན་པ་ཉིད་རྟོག་པ་ཡིན་པས་སོ། ། དེ་དག་གི་ངེས་པ་དཔེའང་ཕ་རོལ་ཏུ་འགྲོ་བར་འདོད་པས་ཤིང་དང་རྩྭ་བསྡུས་པའི་ཡི་གཟིངས་བྱས་པས་ཆུ་ལས་བརྒལ་ནས་ཀྱང་བགུར་མི་དགོས་ཏེ། གཟིངས་དང་ཆུ་གཉིས་སྤངས་ནས་རང་བདེ་བར་འགྲོ་བ། དོན་ལ་སྦྱར་བས་དེ་ལྟར་འཁོར་བའི་ཡི་ཕ་རོལ་ཏུ་འགྲོ་བར་འདོད་པའི་ལས་དང་པོ་པས་ཀྱང་ཆོས་དགེ་བ་སྤྱོད་པས་བདེ་བར་འགྲོ་བ་དང་། ཆོས་མིན་མི་དགེ་བ་སྤངས་པས། སྡུག་བསྔལ་སྤོང་བའི་ཚུལ་ལ་ཞོན་ནས་དེ་དག་གི་རྟོག་པ་ནུབ་ཅིང་ལམ་བདེ་བ་ནས་འབྲས་བུ་བདེ་བ་བྱང་ཆུབ་མི་རྟོག་པ་ཐོབ་པར་འགྱུར་ཏེ། དེ་ཐོབ་ནས་དགེ་བའི་ཆོས་གཟིངས་ལྟ་བུ་དང་།
ཆོས་མིན་མི་དགེ་བ་དང་། སྡུག་བསྔལ་ཆུ་བོ་ལྟར་བུར་གཉིས་ཀའི་འཛིན་པ་སྤངས་པར་འགྱུར་རོ། ། དེས་ད་ལྟ་ཉིད་ནས་རྟོག་པ་སྤང་བ་ལ་འབད་ཅེས་པའོ། ། ལམ་གྱི་ངོ་བོ་མི་རྟོག་པ་ཡིན་པ་ནི་དེའི་ཕྱིར་རྟོག་པའི་དྲ་བ་དྲལ་ན་ཟབ་མོ་གཉིས་མེད་ཀྱི་ཡེ་ཤེས་འཕེལ་བས་དེ་བཞིན་གཤེགས་པས་གསུངས་པའི་ལམ་ལ་བརྟེན་ནས་ལམ་དུ་ཞེན་པའམ་རིག་པའི་རྣམ་རྟོག་ཀྱང་སྤང་། ཞེས་པའོ། ། རྟོག་པའི་ཉེས་པ། རྣམ་རྟོག་ཅེས་དང་། མི་རྟོག་པའི། ཕན་ཡོན། མི་རྟོག་ཅེས་ཏེ།
ཕྱོགས་ཀྱི་གླང་པོས། རྣམ་པར་རྟོག་ལས་མ་གཏོགས་པ། ། འཁོར་བ་ཞེས་བྱ་ཅི་ཡང་མེད། ། རྣམ་རྟོག་དེ་དང་བྲལ་བས་ནི། ། ཁྱོད་ནི་རྟག་ཏུ་མྱ་ངན་འདས། ། ཞེས་སོ། ། མི་རྟོག་པ་དང་འབྲེལ་པ་ཡི། ། དམ་ཚིག་ལ་བཞི་ཡི་དང་པོ་མི་རྟོག་པ་བསྐྱེད་པའི་ཐབས་ཕན་ཡོན་དང་བཅས་པ། ཐབས་ཤེས་རབ་ཀྱི་དབང་པོ་གཉིས་འདུ་ཤེས་གསུམ་གྱིས་མཉམ་སྦྱོར་བས་སྐུ་གསུང་ཐུགས་རྩ་གསུམ་ལས་ཞུ་བདེ་མི་རྟོག་པ་གསུམ་འདུས་པའི་རང་རིག་པ་གསལ་བ་རྟོག་བྲལ་སྐྱེ་ཞེས་པའོ། ། ང་རྒྱལ་ཞེས་པས་དང་པོ་གསལ་བར་བྱས་ལ།
རྣམ་པ་ཐམས་ཅད་ཅེས་པས་འབྲས་བུ་དང་བཅས་པའོ། ། བསྲུང་བའི་དམ་ཚིག་བུད་མེད་དམ་སྐྱེས་པ་ལ་སོགས་པའི་ལུས་བཟང་བ་དང་ངན་པ་དང་དུ་མར་སྣང་བ་དེ་རྐྱེན་སྔ་མའི་ལས་དུ་མས་བསྐྱེད་པར་སྟོན་ཅིང་དོན་དམ་པར་སྤྲོས་པ་དང་བྲལ་བར་གཅིག་པས་ཀུན་རྫོབ་ཏུ་ལས་འབྲས་དང་དོན་དམ་པར་དེ་བཞིན་ཉིད་མི་ཤེས་པས་དེ་དག་ལ་སྨད་ཅིང་གཤུང་བར་མི་བྱ་སྟེ། བྱས་ན་སྐུའི་རྡོ་རྗེའི་དམ་ཚིག་ཉམས་དང་འགལ་ཞེས་པའོ། ། དེ་བཞིན་དུ་སེམས་ཅན་སྣ་ཚོགས་ཀྱི་སེམས་ཉོན་མོངས་སམ་སྡུག་བསྔལ་གྱིས་གདུང་བ་དང་། ཀུན་རྟོག་གི་དྲ་བའི་རྣམ་རྟོག་གིས་བཅིངས་པས་བླུན་པའི་རྣམ་པར་ཡང་། དེ་དག་གི་སེམས་ལ་སྨད་པར་མི་བྱ་སྟེ་ཐུགས་རྡོ་རྗེའི་ངོ་བོར་ཐམས་ཅད་གནས་པས་སོ། ། ཕྲག་དོག་ལ་སོགས་པའི་བསམ་པ་མ་རངས་པས་སྦྱོར་བའི་ཚིག་རྩུབ་མོ་དང་ཕྲ་མ་ལ་སོགས་པ་གཞན་ལ་གནོད་པ་སྨྲ་མི་བྱ། དེའི་རྒྱུ་མཐུན་གྱིས་བདག་རྣ་བ་བདེ་བར་བྱེད་ཅིང་གསུང་གི་རྡོ་རྗེ་འགྲུབ་པའི་དམ་ཚིག་གོ ། དེ་དག་ལ་དགོངས་ནས་དཔའ་བར་འགྲོ་བའི་ཏིང་ངེ་འཛིན་ལས། དེ་ཡན་ཆད་སེམས་ཅན་ལ་སྟོན་པར་འདུ་ཤེས་བསྐྱེད་པར་བགྱིའོ། །
ཞེས་དང་། དེ་ལྟ་བུའི་སེམས་ཅན་དག་ལ་དམན་པའི་འདུ་ཤེས་སྐྱེད་པས། དེའི་སླད་དུ་བདག་ཅག་ནི་ཉམས་པ་ལགས་སོ། ། ཞེས་དང་། འོད་སྲུང་ངས་ཀྱང་དོན་གྱི་དབང་སྟེ་མཐོང་ནས་དགེ་སློང་དག་གང་ཟག་ལ་གང་ཟག་གིས་ཚོད་མ་འཛིན་ཅིག བཟུང་ན་ཉམས་པར་འགྱུར་ཏ་རེ། ཞེས་སོགས་གསུངས་སོ། ། ཁམས་ཀྱི་དག་པ་ཤའི་ཁམས་ཞེས་ཏེ་རིགས་རྒྱུད་ཀྱི་ནུས་པ་ཅན་ཁུ་བ་དང་རྩའི་འཆིང་བའི་སྒོ་དེའི་གནས་ནས་རླུང་གིས་དབང་བྱས་ཏེ་འབབ་ཅེས་པ། ཞུ་བ་དང་རླུང་དོན་ཡོད་ཐུབ་པ་ཞེས་སོ། ། གཞན་དུ་གདོལ་པ་མོ་ཁུ་བ་དང་།
གཡུང་མོ་རྐང་དུ་གསུངས་པའང་མི་འགལ་ཏེ་ཁམས་གཅིག་ལ་ཡང་འབྱུང་བ་ལྔ་གནས་ཤིང་དེ་རིགས་ལྔའམ་ཡུམ་ལྔ་ཡིན་པས་སོ། ། ཉོན་མོངས་པའི་གཉེན་པོར་བཟའ་བའི་དམ་ཚིག་བསྟན་པ། འདོད་ཆགས་ལས་ཁུ་བ། ཞེ་སྡང་ལས་དྲི་ཆུ། གཏི་མུག་ལས་དྲི་ཆེན། སྲེད་པའི་རྩ་བ་ཅན་སེར་སྣ་ལས་རང་བྱུང་། འདུ་བྱེད་ཕྲག་དོག་ལས་ཤ་ཆེན་ཏེ་ཉོན་མོངས་དང་བདུད་རྩི་ལྔ་ཐུབ་པ་ལྔ། ཡང་གཤང་བ་ལ་སོགས་རེ་རེའང་འབྱུང་བ་བཞི་བཞི་དང་ལྡན་པ་དེ་ལྟར་བློ་ཡིས་རྫོགས་པར་སྟེ་ཤེས་པས་བསྟེན་ན་ཉོན་མོངས་དང་འབྱུང་པར་ཞེན་པའི་རྟོག་པ་སྤངས་ནས་ཡེ་ཤེས་ལྔ་དང་རིགས་ལྔ་སྟེ་རེ་རེའང་ཚད་མེད་བཞི་བཞི་དང་ལྡན་པ་མངོན་དུ་བྱེད་པ་ལས་མི་འདའ་བས་དམ་ཚིག་གོ ། མི་རྟོགས་ན་ཐབས་སྣ་ཚོགས་ཀྱིས་ཀྱང་གྲོལ་བ་ནི། དཔེར་ན་བུད་མེད་འགའ་ཞིག་བྱིས་པ་ཆུ་ངུའི་གདམ་ལ་རྗེས་སྨོས་ནི་ཅོ་འདྲི་བས་ང་དང་འདུ་བར་བྱའོ་ཞེས་རྗོད་ཀྱང་བྱིས་པ་བརྡའ་ལ་ཤེད་མ་བྱེ་བས་དེ་མི་ཤེས་ཏེ་ལམ་ལ་འཆིང་བ་མེད་ཅིང་མི་རྟོག་པ།
དེ་ལྟར་ལམ་གྱི་ཡན་ལག་གམ་ཆོ་ག་སྣ་ཚོགས་ཀྱིས་ཀྱང་རྣལ་འབྱོར་པའི་རྟོག་པ་སྤོང་བའི་གྲོགས་སུ་འགྱུར་ན་ལེགས་པའི་ལམ་བསྟན་པ་ཡིན་ཏེ་མདོ་ལས། བྱང་ཆུབ་སེམས་དཔའ་ལམ་གྱི་ཐམས་ཅད་ཤེས་ཏེ་ལམ་དེ་དག་གིས་ལམ་གྱི་བྱ་བ་བྱ་དགོས་པས་སོ། ། ཞེས་གསུངས་པ་དང་། མཁའ་འགྲོ་ལས། རྟོག་པ་མེད་པའི་བསྒོམ་ལྡན་པས། ། རྟོག་པ་མེད་པ་སྐྱེ་བར་འགྱུར། ། ཞེས་པ་ལྟ་བུའོ། ། དེ་ལྟར་ཐོག་མར་སྨིན་ཅིང་གྲོལ་བར་བྱེད་པའི་ཐབས་བསྟེན་ན། གདོན་མི་ཟ་བར་འབྲས་བུ་མཆོག་འགྲུབ་པར་འགྱུར་ལ། དེའང་འཆིང་བྱེད་གཟུང་འཛིན་ལ་སོགས་པ་བདེན་པར་རྟོག་པ་ཡིན་ལ་དེའི་གཉེན་པོར་ཐམས་ཅད་མི་རྟོག་པའི་དམ་ཚིག་ཏུ་བསྐོར་བས་བསྟེན།
ཞེས་བསྡུས་པའི་དོན་ཏོ། ། སྤྱི་དོན་གསུམ་པ་རྗེས་སུ་ཡི་རང་པའི་མདོ་རྒྱུད་དང་ཐབས་དང་འབྲས་བུའི་རྒྱུད་མ་ལུས་པར་བསྟན་པ། དེ་ནས། རྣལ་འབྱོར་པ་དང་། རྣལ་འབྱོར་མ་ས་དང་པོ་པ་ཡན་ཆད་མཁའ་འགྲོ་བ་དང་། མཁའ་འགྲོ་མ་སྤྲུལ་པའི་བྱེ་བ་ཕྲག་བརྒྱད་ཅུ་གཙོ་བོ་སྟེ་བསམ་གྱིས་མི་ཁྱབ་པ་དང་། དེ་བཞིན་གཤེགས་པ་ས་བཅུ་གཅིག་པ་དང་བཅུ་གཉིས་པའི་དགེ་འདུན་དུ་མའི་འཁོར་ཐམས་ཅད་དགའ་ཞིང་མགུ་བའི་སེམས་ཀྱིས་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ལྔའམ་ཇི་ལྟ་བ་དང་ཇི་སྙེད་པ་ཐམས་ཅད་མཁྱེན་པ་ཐོབ་པར་འགྱུར་རོ། ། ཞེས་པ་ནི་གདུལ་བྱ་དེ་ཉིད་ཀྱི་དོན་ཆོས་ཀྱི་འཁོར་ལོ་བསྐོར་བ་ཙམ་གྱིས་མཛད་པའོ། ། རྗེས་སུ་ཡི་རང་བ་དངོས་བྱང་ཆུབ་སེམས་དཔའ་རྡོ་རྗེ་སྙིང་པོ་ལ་སོགས་པ་ཞུ་བ་པོ་ཐམས་ཅད་དང་། ལྷ་ལ་སོགས་པ་རྣམས་ཀྱང་གྲུབ་པའི་ས་ལ་གནས་པ་སྟེ།
བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་བའི་སྒོ་ནས་བསྟོད་དོ། ། རྒྱུད་ཐམས་ཅད་ཀྱི་གླེང་གཞི་དཔལ་ཡང་དག་པར་སྦྱོར་བ་ལས་བྱུང་བ་བཤད་ཟིན་ལ། དེ་ཁོ་ན་ཉིད་ཐམས་ཅད་ནི་རྒྱུད་སྡེ་མ་ལུས་པའི་བརྗོད་བྱའི་དོན་ཏེ་དེ་རྣམས་ཀྱི་གླེང་གཞི་ཐབས་ཤེས་རབ་གཉིས་སུ་བསྡུས་པ་འདིས་གཏན་ལ་འབེབས་པས་བརྟག་པའི་རྒྱལ་པོའོ། ། བཅུ་པ་ནི་མཐའ་མ་ལས་བཏགས་པའོ། ། རྫོགས་པ་ནི་མ་ལུས་པའོ། ། རྩ་བའི་རྒྱུད་བརྟག་པ་བཅུ་རབ་ཏུ་བྱེད་པ་བཞི་བཅུ། ཚིགས་སུ་བཅད་པ་སྟོང་ཕྲག་གཉིས་དང་བརྒྱ་བདུན་ཅུ་རྩ་ལྔའི་རྣམ་པར་བཤད་པ་རྫོགས་སོ། ། ཞུས་སོ། ། དག་གོ། ༈ །།ད་ནི་སྤྱི་དོན་ལྔ་པའམ་གཉིས་པ་རྒྱུད་ཕྱི་མས་ཚིག་དོན་རྣམ་པར་ཕྱེ་བའི་ཚུལ་གྱིས་རྒྱས་པར་བཤད་པ་ཅི་རིགས་སུ་དབྱེ་བར་བྱ་སྟེ།
འདི་ལ་མིའི་དབང་པོས་བརྟག་པ་བཅུ་ལ་རབ་བྱེད་སུམ་ཅུ་དང་བཅས་པ་བཞུགས་ཞེས་གསུང་བ་རིགས་པར་སྣང་མོད་ཀྱི་རེ་ཞིག་དུམ་བུ་ཅུང་ཟད་འདི་ཡི་རྒྱུད་བཤད་ཐབས་ཀྱི་མན་ངག་གསང་བ་བདུན་ཡང་སྣང་མོད་ཀྱང་འདིར་གདམས་ངག་དྲུག་ལས་བརྗོད་བྱ་གསུམ་ཀས་བརྗོད་ཀྱང་གསུམ་པས་འཆད་ལ། མངོན་རྟོགས་རྒྱུ་རྒྱུད་ཀྱང་ཚིག་ཁ་ཡར་སྦྱར་དུ་རུང་ཞིང་ཐབས་སྨིན་བྱེད་དང་། གྲོལ་བྱེད་ལ་སྤྱོད་པ་མི་གསལ་ཉེ་རྒྱུ་ཞར་བྱུང་གཞན་དགུ་པོ་ཐམས་ཅད་དང་འབྲེལ། མཐར་ཐུག་གི་འབྲས་བུ་ཤིན་ཏུ་གསལ་བས་རྒྱུད་གསུམ་ཀའོ། ། རྩ་རྒྱུད་སྔ་མས་ཟིན་པ་རྣམས་དེ་ཉིད་དང་མཐུན་ལ་ཁྱད་པར་བ་ཅུང་ཟད་ནི་རང་རང་གི་སྐབས་སུ་བརྗོད་པར་བྱའོ། ། གཞུང་ལ་སྦྱོར་བའི་རྒྱུད་ཀྱི་གླེང་གཞིའི་སྒོ་ནས་ཐིག་ལེ་དང་རང་བྱུང་གི་དོན་བཤད་པ་དང་། ཞུས་ལན་གྱི་སྒོ་ནས་རྒྱུད་ཀྱི་དོན་རྒྱས་པར་བཤད་པ་གཉིས་ལས། དང་པོ་འདིས་བརྟག་པ་དང་པོའི་གསུམ་པ་དང་དྲུག་པ། མཉམ་སྦྱོར་དང་། མཁའ་འགྲོའི་ཞེ་གཉིས་པ་རྣམས་སྦྱར་ཏེ་གསལ་བར་བྱེད་དོ། །
དེ་ལ་བསྟན། བཤད། ཀླན་ཀ་སྤངས་པ་གསུམ་ལས། དང་པོ་ལ་ཞུས་པ། དེ་ནས་ཞེས་ཏེ་རྩ་རྒྱུད་མ་ལུས་པ་གསུངས་པའི་རྗེས་ལ་དེ་ཉིད་ཀྱི་དཀའ་གནས་རྣམས་ལ་མ་འོངས་པའི་གདུལ་བྱ་དག་གི་ཐེ་ཚོམ་གཅད་པའི་ཆེད་དུ་འདི་སྐད་ཅེས་གསོལ་ཏོ། ། དྲུག་པ་དཔྱིད་ཀྱི་ཐིག་ལེར་དཔྱིད་དང་ཐིག་ལེས་གཙོ་བྱས་པའི་ལུས་ཀྱི་གནས་ལུགས་དག་གི་དོན་གཏན་ལ་དབབ་པ་ཡང་དག་པ་སྟེ་ཕྱིན་ཅི་མ་ལོག་པར་གསལ་བར་གསུངས་མོད་ཀྱི། དེར། རང་བྱུང་ངོ་བོ་འདི་ཉིད་ནི། ། ཆོས་ཀྱི་སྐུར་ནི་རབ་ཏུ་གྲགས། ། ཞེས་པ་ཆོས་ནི་ཐམས་ཅད་ལ་གནས་ཀྱང་མ་རྟོགས་ན་མི་གྲོལ་ལ།
བསྒོམས་པས་མངོན་དུ་བྱས་པ་རང་འབྱུང་དུ་མི་འཐད་ན་ཅིའི་ཕྱིར་ཡེ་ཤེས་ལ་རང་བྱུང་དུ་འཇོག་ཅེས་པའོ། ། ལན། བདག་གི་སེམས་ལ་ཡེ་ཤེས་འབྱུང་རུང་དུ་ཡོད་པ་དེ་ཉིད་ཀྱི་ལས་ཀྱིས་སྤྲུལ་པའི་ལུས་ཀྱི་དབུས་ལྟེ་བའི་གནས་སུ་འབར་འཛག་གིས་རང་སེམས་ཉིད་ལ་དེ་ཁོ་ན་ཉིད་ཀྱི་རྟོགས་པ་འབྱུང་བས། དེ་ན་རང་བྱུང་གི་ཡེ་ཤེས་སུ་བརྗོད་པར་བྱ་ལ། གཞན་ཡང་། མེ་ལས་བྱུང་བའི་དུ་བས་མེ་རྟོགས་པར་ནུས་པ་ལྟར། རང་གི་སེམས་ཀྱི་བག་ཆགས་ལས་བྱུང་བའི་འབྱུང་ཆེན་འཁོར་ལོ་བཞི་ལ་སོགས་པ་ལ་བརྟེན་ནས་རང་བྱུང་གི་དོན་རྗེས་སུ་དཔག་པར་བྱ་སྟེ་ནུས་པའི་ཕྱིར་འདི་ནི་རང་འབྱུང་སྟེ་མཁའ་འགྲོ་ལས། རང་ཉིད་བྱུང་བས་རང་བྱུང་བཅོམ་ལྡན་ནོ། ། འབྱུང་བ་ཆེན་པོའི་རྗེས་སུ་དཔག་པར་བྱ་བའི་རང་བཞིན་ཉིད་ཀྱི་ཕྱིར་རོ། ། ཞེས་སོ། །
བཅོམ་ལྡན་འདས་བདེ་བ་ཆེན་པོའི་སྐལ་བ་དང་ལྡན་པ་རྟོག་པ་སྟེ་དེ་ལས། དབང་ཕྱུག་ལ་སོགས་པའི་ཡོན་ཏན་མ་ལུས་པ་དང་ལྡན་པ་ཉིད་དུ་གསུངས་པའི་ཕྱིར་བཅོམ་ལྡན་ནོ། ། ཡང་ན་ཉོན་མོངས་པ་ལ་སོགས་པ་བཅོམ་པའི་ཕྱིར་བཅོམ་ལྡན་ནོ། ། ཞེས་སོ། ། རྟོག་པའི་ཟླ་མེད་པས་གཅིག་པུ་ལྷ་ནི་གོ་དྲུག་པར་གསུངས་པའི་ཁམས་བཅུ་དྲུག་རྣམས་བདུད་རྩི་ལྔར་བསྡུས་པ་དེ་རིགས་ལྔའི་ལྷའོ། ། དེ་རྣམས་ཀྱི་དབུས་ལྟེ་བའི་ཨཾ་ངམ། ཡང་ན་ནུས་པ་ལས་ཕུལ་དུ་བྱུང་བའི་བདེ་བ་ཆེན་པོ་དང་སྟོང་པ་དབྱེར་མེད་གཙོ་བོའི་གཟུགས་དྲུག་པ་རྡོ་རྗེ་འཆང་གི་རྣམ་པའི་མཚོན་བྱེད་ཀྱིས་ནི་ལྷག་པའི་ལྷ་སྟེ་སྔ་མ་ཉིད་ལས། ལྷ་ལས་ལྷག་པའི་ལྷ་ཞེས་པ་ནི། སྔོན་དུ་གསུངས་པའི་ཁམས་གང་ཡིན་པ་དེ་རྣམས་ཀྱི་ནང་ནས་ཆེས་ཕུལ་དུ་བྱུང་ཞིང་གཙོ་བོའི་ཚུལ་ཞེས་པའི་ཐ་ཚིག་གོ ། ཞེས་སོ། །
ཡང་ན་ལྷ་གོང་དུ་གསུངས་པའི་ཁམས་ཁ་དྷ་ཀ་པ་ལ་ལ་སོགས་པ་དང་རྩ་རབ་གཏུམ་མ་ལ་སོགས་པ་ཡིན་ལ། ལྷག་མ་དེ་རྣམས་རྩ་དབུ་མར་ཐིམ་པས་ཕུལ་བྱུང་གཙོ་བོའི་གཟུགས་བདེ་སྟོང་གཉིས་མེད་ཀྱི་ལྷ་ཧེ་རུ་ཀའོ། ། བརྗོད་བྱ་རང་བྱུང་གི་ཡེ་ཤེས་རྗོད་བྱེད་ཡི་གེ་བཅུ་དྲུག་གིས་བསྟན་ཅེས་དང་། ཡང་སྔ་མ་རྣམས་གསང་རིམ་མངོན་དུ་བྱས་པའི་ཡེ་ཤེས་ཡིན་པ་དེ་ཉིད་ལ་རླུང་དང་སྐུ་དང་ཡེ་ཤེས་ལྔ་ལྔ་རྩ་དབུ་མར་ཐིམ་པ་འདིས་བསྟན་ཞེས་གསུང་བའི་དོན་དེ་ཉིད་དོ། ། བཤད་པ་ལ་དྲིས། ལན་གཉིས་ལས། དང་པོ་དང་པོའི་གསུམ་པར། གསང་བ་མཆོག་ཏུ་དགྱེས་ལ། ། ཞེས་སོགས་འབྲས་བུར་བཤད་པ་དེ་ཉིད་དྲུག་པར་གསང་བ་ལ་སའི་ཁམས་ཞེས་སོགས་སུ་འཁོར་ལོ་བཞི་དང་འབྱུང་བ་དང་དེ་ལས་བྱུང་བའི་ཡེ་ཤེས་ལ་སྦྱར་ཏེ་གསུངས་ན། ཡང་བཅོམ་ལྡན་དང་།
སངས་རྒྱས་ཀུན་དང་མཉམ་སྦྱོར་དང་། ། མཁའ་འགྲོ་མ་ཡི་དྲ་བ་དང་། ། སྡོམ་པ། ཞེས་པ་དེ་དྲུག་པར་སྔ་མ་དང་འབྲེལ་བར་འབྲས་བུ་ལས་བཤད་ཚུལ་གཞན་དུ་མཆོག་ཏུ་ཕན་པར་མི་གསུང་བ་ཅི་ལགས། ཞེས་པ་ལན་གྱི་ཤུགས་ཀྱིས་གསལ་ལོ། ། གཉིས་པ་གསང་བ་ནི་གུ་ཧ་སྟེ། དེ་ཉིད་ལས་གུ་བྱ་ཞེས་གྲགས་པའི་སྒྲའམ་ཞོར་ལ་ཡོན་ཏན་ཅན་རང་བྱུང་གི་ཡེ་ཤེས་བྷ་ག་ཝན་སོགས་པའི་དོན་དང་ལྡན་པ་དང་། ཡང་གསང་བའི་ཡོན་ཏན་གྱི་རྟེན་ཡི་གེ་བཅུ་དྲུག་ཏུ་ཡང་གྲགས། དེ་དག་ལ་བརྟེན་ནས་རྡོ་རྗེ་ཅན་རང་བྱུང་ཡོན་ཏན་ཅན་མངོན་དུ་བྱེད་དེ། དེ་ནི་འཇིག་རྟེན་གྱི་བདེ་བ་ལས་མཆོག་ཏུ་གྱུར་པ་དགྱེས་པ་ལ་སྨོད་པ་སྤངས་པས་མངོན་དུ་བྱས་པའོ། །
དེས་གསང་བ་ཞེས་ཀླ་ཀློའི་སྐད་བརྡའ་དང་འདྲ་བས་དྲ་བ་སྡོམ་ཡན་ཆད་ཀྱི་དོན་ཡང་བསྟན་ཏོ། ། དེའི་ཕྱིར་ཕྱི་རོལ་གྱིས་རྗེས་དཔག་ལྟར་ནང་དུ་གསང་བའི་ཡི་གེའམ་འབར་འཛག་ལ་སོགས་པའི་ཐབས་ཀྱི་རྗེས་སུ་བཙལ་ཏེ་བསྒོམས་པས་ཀྱང་རང་བྱུང་གི་ཡེ་ཤེས་འདི་ནི་སོ་སོར་རང་གིས་རིག་པས་མངོན་སུམ་དུ་རྟོགས་པར་ཤེས་པར་བྱའོ། དེ་ལྟ་ན་རྗེས་དཔག་ཏུ་མི་རུང་ཞེ་ན། རུང་སྟེ་རྗེས་དཔག་ཅེས་པ་ནི་ཡོན་ཏན་ཅན་རང་བྱུང་དེ་རྗོད་བྱེད་གསང་བའི་སྒྲ་ཁམས་ལ་བརྟེན་ནས་མཚོན་ཅིང་རྟོགས་པར་བྱ་བ་ཡིན་པ་དང་། ཡང་གང་གི་ཚེ་རྟོགས་པ་ན་ཡང་སེམས་ཀྱི་ཆོས་ཉིད་རང་རིག་པའི་ངོ་བོ་དངོས་སུ་ཡུལ་དུ་བྱས་པའི་ཚུལ་གྱིས་མི་མཐོང་སྟེ། བུད་མེད་འགྱུར་བ་ལུང་བསྟན་པ་ལས། གལ་ཏེ་བདེན་པ་རྣམས་མཐོང་དུ་རུང་ན་ནི་དེ་དག་བདེན་པ་མ་ལགས་པར་འགྱུར་ཏེ། དེ་ཅིའི་སླད་དུ་ཞེ་ན། བདེན་པ་རྣམས་ནི་སུས་ཀྱང་མཐོང་བར་མི་ནུས་པའི་སླད་དུའོ། ། ཞེས་སོ། །
དེའི་ཕྱིར་སེམས་ཞེས་བྱ་བའི་སྒྲ་འདི་ཡང་ཡོན་ཏན་ཅན་རང་བྱུང་གི་ཡེ་ཤེས་སྤྲོས་བྲལ་དང་ཡོན་ཏན་གྱི་རྟེན་ཁམས་བཅུ་དྲུག་ལ་སོགས་པ་གཉིས་ཀ་ལའང་འཇུག་པར་གསུངས་པས་ཡོན་ཏན་ཅན་སོ་སོ་རང་གིས་རིག་པར་བྱ་བ་ལ་བསམས་ནས་མངོན་སུམ་དང་། དེའང་དངོས་ཡུལ་དུ་བྱར་མེད་ཅིང་ཡོན་ཏན་ལ་བརྟེན་ནས་རྟོགས་བྱ་ཡིན་པས་རྗེས་དཔག་ཏུ་གདགས་པ་ཡིན་པར་མི་འགལ་ཞེས་པའོ། ། བསྡུས་པས་གསང་བ་ལ་སོགས་པ་ཡི་གེ་བཅུ་དྲུག་ཏུ་འོག་མ་རྣམས་ཀྱང་འདུས་ཏེ་གསང་བའི་ཁམས་འདི་ལ་ཆོས་ཉིད་རང་བྱུང་དུས་ཐམས་ཅད་དུ་གནས་པས་དེ་ལ་ཐམས་ཅད་བདག་ཉིད་རྟག་ཏུ་བཞུགས། ། ཞེས་བརྗོད་དེ་དེ་ན་ཆོས་ཅན་སྣོད་བཅུད་ཐམས་ཅད་ཀྱི་ངོ་བོའི་རྣམ་པར་གནས་པའོ། ། དེ་གང་རྟོགས་ན་སྟོང་པའི་རྡོ་རྗེ་དང་ཅན་ཁམས་བཅུ་དྲུག་གམ་དགུ། སྡུག་པ་སྟེ་ཡིད་དུ་འོང་བའི་རྟོགས་པར་ཟུང་འཇུག་ཏུ་ལྷན་ཅིག་དགའ་བ་མངོན་དུ་བྱས་པའི་ཕྱི་རོལ་གྱི་རྟོག་པ་སྡོམ་པས། སངས་རྒྱས་ཀུན་དང་མཉམ་སྦྱོར། ཞེས་དང་། མཁའ་འགྲོ་མ་ཡི་དྲ་བ་སྡོམ། ། ཞེས་པར་ཡང་བཞག་སྟེ་དེས་དངོས་སུ་མ་སྨོས་ཀྱང་གསང་བའི་སྒྲས་གོ་བར་ནུས་པས་འབྲས་བུར་སྦྱར་བ་ཐམས་ཅད་ལམ་དང་རྒྱུ་ལ་ཡང་ཤེས་པར་བྱ་ཞེས་དགོངས་སོ། །
གསུམ་པ་ལ་ཡང་གཉིས་ལས་དྲིས་པ་གོང་དུ་སྣོད་བཅུད་ཐམས་ཅད་རང་བྱུང་གི་ཡེ་ཤེས་སྤྲོས་བྲལ་གྱི་རྣམ་པར་གནས་ཞེས་གསུངས་པ་དེ་ལྟ་ན་གང་ཚེ་མིག་ཤེས་ཀྱིས་གཟུགས་ཀྱི་ཁ་དོག་སྔོན་པོ་ལ་སོགས་པ་མཐོང་བ་ན་རང་བྱུང་གི་ཡེ་ཤེས་ཀྱང་མཐོང་བར་འགྱུར་བ་ལས་དེ་མི་མཐོང་བར་གསལ་ཞིང་། དེ་བཞིན་དུ་རྣ་བའི་དབང་པོ་སོགས་དེ་ལ་བརྟེན་པའི་ཤེས་པས་སྒྲ་ཐོས་པས་ན་དེ་ཐོས་པར་མི་འགྱུར་བ་དང་། སྣས་དྲི་ཚོར་བ་ན་འདི་མི་དམིགས་ན་ཕྱིར་གྱི་དོན་ཏོ། ། སེམས་ཡིད་ཀྱིས་ཕྱི་རོལ་གྱི་ཆོས་ཡུལ་དུ་བྱས་པ་ན་ཡང་མི་དམིགས་ཤིང་། དེ་བཞིན་དུ་ཉེ་བའི་ལོངས་སྤྱོད་ནང་གི་ཆོས་ལའང་མེད་དེ་མ་མཐོང་ལ། ལྕེ་ཡིས་རོ་མངར་བ་དང་ཁ་བ་མྱོང་བ་ན་ཡང་དེ་མྱོང་བ་མིན་པ་དང་། དེ་བཞིན་དུ་ལུས་ཀྱིས་རེག་བྱ་ཉིད་རེག་པ་ན་ཡང་དེ་ལ་མ་རེག་པས། རྐང་པ་གསུམ་ཐུན་མོང་དུ་སྦྱར་ཞིང་། དེའི་ཚེ་ནང་གི་སེམས་དང་ཕྱིའི་ཡུལ་ནི་རང་བྱུང་གི་ཡེ་ཤེས་སུ་ཇི་ལྟར་གནས་པར་འགྱུར་ཏེ་མི་འགྱུར་ལ། སོ་སོ་ལ་མེད་ན་དྲི་བཟང་ལ་སོགས་པའི་ཡུལ་དང་ཤེས་པའི་དབུས་སུ་གནས་པའམ་ཅི་སྟེ་མི་གནས་པ་དེའི་ཚེ་ཐམས་ཅད་ལ་བཞུགས་པ་དེ་ཁམས་ལ་བརྟེན་ནས་རྗེས་སུ་དཔག་སྟེ་རྟོགས་པར་བྱའོ་ཞེས་པ་ཇི་ལྟར་འཐད་པ་ལགས།
དེས་གསང་བ་ལ་སོགས་པའི་སྒྲས་ཐམས་ཅད་ཀྱི་བདག་ཉིད་དུ་རང་བྱུང་བཞུགས་པ་མི་འཐད་པར་ཐལ་ཞེས་པའོ། ། ལན་ནི་གསང་བ་ལ་སོགས་པས་འཐད་མཚོན་པའི་ཡེ་ཤེས་འདི་ནི་གཟུགས་ལ་སོགས་པའི་རྣམ་པ་ཇི་ལྟ་བུར་ཡོད་པ་མ་ཡིན་ཏེ། དེས་ཡུལ་དྲུག་ལ་དངོས་སུ་བཙལ་ན་མི་རྙེད་མོད། ནང་རྟེན་འབྲེལ་གྱིས་རྗེས་སུ་དཔག་པས་བསམ་པར་ཏེ་མངོན་དུ་བྱའོ། ། ཇི་ལྟར་བྱ་ཞེ་ན་ཡི་གེ་ཨ་ཁ་ར་མི་འགྱུར་ཞིང་སྤྲོས་པ་མེད་པའི་དབྱིབས་ཏེ་ངོ་བོར་ཕྱིན་པའམ་གནས་པ་ནི་ཡེ་ཤེས་ཉིད་ཡིན་ཞེས་པའོ། ། སྤྱི་དོན་གཉིས་པ་ལ་དྲི་ཚིག་དྲུག་ཅུ་རྩ་བཞིས་ཞུས་པ་དང་། ལན་བསྟན་པ་ལ་གཉིས་ལས། དང་པོ་བར་འདིར། གསང་བ་ཞེས་ནི་གང་ལ་བགྱི། ། མཆོག་གི་ཞེས་ནི་གང་ལ་བགྱི། །
དགྱེས་པ་ཞེས་ནི་ཇི་ལྟར་བཤད། ། ཐམས་ཅད་བདག་ཉིད་ཇི་ལྟར་བཞུགས། ། སངས་རྒྱས་ཀུན་གྱི་དངོས་པོ་གང་། ། སེམས་དཔའ་ཞེས་ནི་གང་ལ་བགྱི། ། རྣམ་པ་དག་ནི་གང་དག་གིས། ། རྡོ་རྗེ་སེམས་དཔའ་བདེ་བའི་མཆོག ། བདེ་བ་རྣམ་པ་དུ་རུ་བཤད། ། རྡོ་རྗེ་སེམས་དཔའ་ཇི་ལྟ་བུ། ། དེ་ནི་ཇི་ལྟར་རང་བྱུང་ཡིན། ། གཅིག་པུ་ཉིད་ནི་ཇི་ལྟ་བུ། །
ཞེས་རྐང་པ་བཅུ་གཉིས་སྦྱར་ལ། དེ་ནས་གཞན་དུ་ནམ་གཞན་ཡང་ཞེས་པའི་དོན་ཏེ་བཅོམ་ལྡན་ལ་སོགས་པ་དུམ་བུ་བཅུ་བཞི་དང་པོའི་གསུམ་པའི་དང་། དང་པོ་སྟེ་གཅིག་ལས་དྲུག་ཏུ་འགྱུར་བ་གཉིས་པའི་གསུམ་པར་སྟོང་ཉིད་གཅིག་ལས། རྡོ་རྗེ་ཅན་རིགས་ནི་དྲུག་བརྗོད་པ་དང་། སྣ་ཚོགས་པད་མར་ཞེས་དགུ་པའི་གསུམ་པའི་དང་། ཨ་ལི་ཞེས་པ་གཉིས་པའི་གསུམ་པའི་དང་། དེ་ཉིད་ཅེས་བརྒྱད་པའི་དང་པོའི་དང་། སྦྱོར་ཞེས་དང་པོའི་གསུམ་པའི། ཟླ་བ་ཞེས་ལྔ་པའི་གཉིས་པའི། བྲིས་ལའམ་ཞེས་བདུན་པའི་གང་ཡང་གསང་བ་ཆོས་ཀྱི་ཞེས་པ་ཡིར་མཛད་ལ།
རྡོ་རྗེ་དབྱིངས་ཀྱི་དེ་ལྟར་ཞེས་པ་ཡིར་ཡང་རུང་བ་དང་། སྔགས་དང་ཞེས་གཉིས་པའི་དང་པོའི་རིག་མ་སྦྱར་བའི། གསང་བའི་ཞེས་གཉིས་ལྔ་པའི་གཉིས་པའི། བདག་ཅེས་སོགས་བཅུ་དང་པོའི་གསུམ་པའ། ི བཅུད་ཀྱིས་ཞེས་བདུན་པའི་དང་པོའི། གཡོན་བརྐྱང་ཞེས་གཉིས་དེའི་གཉིས་པའི། གཙོ་དང་ཞེས་བདུན་པ་དངོས་ཀྱི། བརྟག་པ་ཞེས་པ་ནི་བདུན་པའི་ཏིང་ངེ་འཛིན་ལ་གཙོ་བོ་འཕོ་བའི། དེ་བཞིན་དུ་གསུམ་པ་དངོས་ཀྱི་དཀྱིལ་འཁོར་ལའང་བརྟག་པར་བྱའོ་ཞེས་པའི་ཕྱིའི་ལའང་ཞེས་མངོན་པ་དང་། བྱང་ཆུབ་ནི་དང་པོའི་གཉིས་པའི།
སྐུ་ལ་སོགས་པ་དྲུག་པའི་ནང་གི་དང་། དེ་བཞིན་གཞན་ཉན་ཐོས་ལ་སོགས་ཀྱིས་མི་ཤེས་པ་དང་དང་པོའི། རྡོ་རྗེ་སེམས་ཞེས་པ་དང་པོའི་གསུམ་པར་དབང་པོ་གང་དང་ཞེས་སོགས་དང་། ཡང་གཉིས་པའི་དོན་དུ་མཛད་པ་དང་། ཚངས་དབང་ཞེས་གསུམ་པ་དངོས་ཀྱི་དྲག་པོ་གདན་ཅན་གྱི་དེ་རྣམས་ཉིད་དུ་གོང་དུ་དེ་ཁོ་ན་ཉིད་བསྡུས་པ་དང་རྡོ་རྗེ་རྩེ་མོ་ལ་སོགས་སུ་བཏུལ་ནས་སངས་རྒྱས་ལ་སྐྱབས་སུ་སོང་སྟེ་ལུང་བསྟན་ཟིན་ནས་སླར་ཡང་འདིར་གཟིར་བའམ་གསོལ་བའི་རྒྱུ་ཅི་ཞེས་དང་། གཉིས་གཉིས་སྦྱོར་བ་བཅུ་པ་དངོས་ཀྱི་མཛད་ལ་དེའི་དང་པོ་ཡིན་ཡང་རུང་བ་དང་། འདི་ལྟར་སྦྱོར་འཐབ་ཅེས་བདུན་པའི་འཕྲོས་དང་། དེ་ལ་གསང་བ་ཞེས་དང་པོའི་གསུམ་པ་ཡིར་མཛད་པ་རྐང་པ་གསུམ་པོ་འདི་ཐམས་ཅད་དགུ་པ་དང་བཅུ་པའི་དང་པོ་ཉེ་རྒྱུའི་རྩོད་སྤང་དུ་མངོན་པ་དང་། རྡོ་རྗེ་ཅན་ཞེས་པ་ནི་ཕ་རོལ་ཏུ་ཕྱིན་པ་དང་དེ་ཉིད་བསྡུས་པ་ལ་སོགས་སུ་བརྫུན་སྤང་བར་གསུངས་པ་དང་ཀྱེའི་རྡོ་རྗེར་བརྫུན་གྱི་ཚིག་ཀྱང་སྨྲ། ཞེས་པའི་དགོངས་པ་ཅི་ཞེས་པ་དང་།
སངས་རྒྱས་རྡོ་རྗེ་སེམས་དཔའ་འང་འཚང་རྒྱ་བའི་དུས་སུ་ཚངས་པ་ལ་སོགས་ཀྱིས་མཆོད་པ་བཅུ་པའི་གཉིས་པའི། ཐམས་ཅད་བདག་ཉིད་ཅེས་སྔར་གསུངས་པ་ལས་གཞན་དུའང་དོན་ཇི་ལྟར་ཞེས་སོ། ། རྐང་པ་བཞི་པོ་དེ་ལ་གཞན་ཡང་སྦྱར་དུ་རུང་མོད་ཀྱི་ལན་གྱི་གསལ་བ་མི་སྣང་བས་བཞག་གོ ། ཇི་ལྟར་རྡོ་རྗེ་ཅན་ཞི་བའི་ཆ་ལུགས་དང་། ཁྲོ་བོའི་ཆ་ལུགས་ཇི་ལྟར་ཞེས་གསུང་ལ། གཞུང་ལ་ནི་རྡོ་རྗེ་ཅན་ཉོན་མོངས་ལ་ཞི་བ་ཡིན་ལ་ཁྲོ་བོའི་གཟུགས་ཅན་དུ་སྟོན་པ་ཇི་ལྟར་ལགས་ཞེས་སོ། ། ཆོས་སྐུ་བཅུ་པའི་གཉིས་སུ་མེད་པ་འདི། དང་པོའི་གསུམ་པར་སྟོང་མིན་སོགས་ཀྱིས་སྤྲུལ་པ་གཉིས་པའི་གསུམ་པའམ། དངོས་ཀྱི་ཡང་གསུང་ལ། འདི་དག་ནི་སྤྱིར་ཆོས་སྐུ་དང་།
ལོངས་སྤྱོད་རྫོགས་པ་དང་། དེ་ལས་སྤྲུལ་པ་དུ་མ་བྱུང་བའི་རྒྱུ་མཚན་ཅི་ཞེས་པའི། རྐང་པ་ལྔ་པོ་འདི་རིགས་ལྔའི་རྣམ་པར་ཡང་གསལ་ལ། ཡང་ཧེ་རུ་ཀ་གཉིས་པའི་གསུམ་པའི། པད་མ་གར་མཁན་བཅུ་པའི་དང་པོ་འདོད་ཆགས་རྒྱ་ཞེས་པའི། གཤིན་རྗེའི་གཟུགས་དེ་ཉིད་ལས་ཁྲོ་བོ་རབ་གཏུམ་ཞེས་དང་། བདུན་པ་དངོས་གཉིས་ཀའི། རྟ་མཆོག་དེ་ཉིད་ཀྱི་ཆང་དགུག་པའི་ཞེས་གསུང་ངོ་། ། ཇི་ལྟར་ཞི་བའི་ཆོ་གས་ཞི་བའི་ལས་བྱ་བར་གསུངས་པ་བདུན་པའི་སྦྱིན་སྲེག་གི་དང་། ལྷ་མོ་ཡུམ་བཞི་གཉིས་པ་དངོས་ཀྱི་དང་།
ཁྲོ་བོ་ཁམས་གསུམ་རྣམ་རྒྱལ་དང་སོགས་བདུན་པའི་ཞེས་གསུངས་ལ། བདུན་པ་ཉིད་ལས་བཞི་བསྒྲུབ་པ་ལ་བདག་པོས་འཁོར་ལོའི་རྒྱལ་མོ་ཞེས་ལྷ་མོ་དང་ཡང་ཁྲོ་བོ་གཤིན་རྗེ་གཤེད་སོགས་ཀྱང་གསུངས་པའི་ཞེས་ཀྱང་ངོ་། ། ཀླ་ཀློ་ནི་དང་པོའི་གསུམ་པར་མཁའ་འགྲོ་མ་ཞེས་ཀླ་ཀློའི་སྐད་ཅེས་དང་། བཞི་པ་དང་ལྔ་པ་ལ་སོགས་པར་བཤད་པའི་དགོས་པ་ཅི་མཆིས། བདུན་པའི་གཉིས་པར་ལྷ་མོ་ཡུམ་བཞི་པའི་སྔགས་བཏུ་བ་བྱས་ལ་རིགས་བཞིའི་མ་བྱས་པས་དགོས་པ་ཇི་ལྟར་ལགས། སྔགས་རྩ་རྒྱུད་ཀྱི་སྨྲ་བོས་དཀའ་བའི་གནས་འདི་དག་ཐམས་ཅད་ཤོད་ཅེས་པའོ། ། ལན་རྣམས་ལ་གོ་རིམ་དང་འབྲེལ་ངེས་པའི་མི་སྣང་བས་ན། དུམ་བུ་ཉི་ཤུ་རྩ་གཅིག་ཏུ་མཛད་པ་ལས། དང་པོ་བརྟག་པ་དང་པོའི་གསུམ་པའི་དོན་བཤད་པ་ལ་ཆོས་སྐུ་དང་གཟུགས་སྐུའི་ཕུན་སུམ་ཚོགས་པ་ལྔ་ཅི་རིགས་སུ་འདྲེས་གནས་གསུངས་པའི་དོན་བསྡེབས་ཏེ་གསལ་བར་རྩ་བ་ཉིད་དུ་བཤད་ཟིན་ལ། འདིར་ཚིག་གིས་ཅུང་ཟད་བཀྲལ་ན།
བཅོམ་ལྡན་འདས་ཀྱིས་བཀའ་སྩལ་པ། རྩ་རྒྱུད་དུ་འདི་སྐད་བདག་གིས་ཞེས་བྱ་བ་ལ་སོགས་པ་ནས་བཟུང་སྟེ་དང་པོར་བརྩམ་པར་བྱས་ནས་གསུངས་པ་ལྟར་འདིར་ཡང་རྗེས་སུ་འབྱུང་བ་བརྗོད་པར་བྱའོ། ། ཞེས་མཚམས་སྦྱར་བའོ། ། དོན་དངོས་ལ་གསང་བའི་སྒྲ་བདུན་གྱི་རྣམ་པས་རྒྱུ་ལམ་འབྲས་བུ་བསྡུས་ཞེས་དགོངས་སོ། ། དེ་བཤད་པས་སེམས་དང་སེམས་ལས་བྱུང་བ་ཆོས་ཅན་ཆོས་ཉིད་དང་། ཡེ་ཤེས་དང་དབྱིངས་གཉིས་སུ་མེད་པ་རྒྱུ་དང་འབྲས་བུ་དེ་བཞིན་གཤེགས་པའོ། ། རྒྱུ་མཚན་དེ་བཞིན་ཉིད་དུ་ངོ་བོ་གཅིག་ལས་ཆོས་ཅན་ལ་ཆོས་ཉིད་གསང་བ་དང་ཡང་སངས་རྒྱས་ཀྱི་ཐུགས་དེ་ལའང་ངོ་། ། དེས་རྒྱུ་འབྲས་གཉིས་ཀའི་ནམ་མཁའ་ཐམས་ཅད་ཁྱབ་པ་གནས་ཀྱི་ཚད་དེ། གཟུགས་སྐུའི་ལྟར་ན་ཡང་ཡེ་ཤེས་ཀྱི་ཕྱག་རྒྱ་དང་ལྡན་པ་བཞུགས་པའི་གནས་སོ། ། ནམ་མཁའ་ཁྱབ་པ་ཐམས་ཅད་གནས་ཡིན་ན་དེ་དག་ནི་གཞན་ཡང་གནས་པས་ཁྱད་པར་དུ་འཕགས་པ་གང་ལགས།
བཀའ་སྩལ་པ། ཆོག་ཅེས་ཏེ་གནས་མོད་དེ་དག་གིས་རང་བཞིན་དགེས་པ་འབྱུང་བའི་གཞི་དང་། རྟོགས་པ་དགེས་པ་དངོས་དང་། གཟུགས་སྐུ་དགེས་པ་ལ་ལོངས་སྤྱོད་པར་མ་རྟོགས་པ་འདི་ཡེ་ཤེས་དམ་པས་ཡུལ་དུ་སྟེ་རྟོགས་པས་མཆོག་དང་དེ་ཉིད་ཀྱིས་དགྱེས་པ་དང་། ནམ་མཁའི་མཐར་ཐུག་པའི་བདེ་བ་ཐམས་ཅད་འདི་ལས་བྱུང་ཞེས་པས་རང་བཞིན་ལས་དང་། ཕན་ཚུན་ར་ས་ཞེས་ཟག་མེད་ཀྱི་བདེ་བ་དང་། དེ་བཞིན་གཤེགས་པ་ཐམས་ཅད་ཀྱི་བདག་ཉིད་ཅེས་པས་དབྱིངས་དང་ཡེ་ཤེས་དབྱེར་མེད་ཀྱི་བདག་ཉིད་དེ། དེས་ཐམས་ཅད་ཀྱི་བདག་ཉིད་ཅེས་བྱ་བས་ཀྱང་གནས་ཕུན་སུམ་ཚོགས་པའོ། ། དུས་བཤད་ཟིན་ལ། སྟོན་པ་བརྟག་པ་ལ་སོགས་པ་རྒྱུ་ཕུང་པོ་ལྔ་གནས་གྱུར་ལས་བྱུང་བས་བྱས་པའི་ཕྱིར་རམ་འབྲས་བུ་ཡེ་ཤེས་ལྔའི་རང་བཞིན་གྱི་ཕྱིར་སངས་རྒྱས་ཀུན་དངོས་ཤེའམ།
ཡང་རྒྱུ་སྟེ་རིགས་ལྔའི་སྤྲུལ་བྱེད་དང་རང་བཞིན་ཡེ་ཤེས་ལྔ་དབྱིངས་དང་དབྱེར་མེད་པས་དྲུག་པ་རྡོ་རྗེ་འཆང་ལ་ཀུན་དངོས་ཞེས་སོ། ། སེམས་དཔའ་ལ་སོགས་གོ་བར་སླ་ལ། དོན་དམ་པའི་ཕུན་སུམ་ཚོགས་པ། ཆོས་ཀྱི་སྐུའི་ལྟར་ན་ཡི་གེ་ཇི་ལྟ་བའོ། ། གཟུགས་སྐུའི་ལྟར་ན་ངེས་དོན་གྱི་ཞེས་པའོ། ། རྩ་བར་འོག་ཏུ་གསུངས་པའི་སངས་རྒྱས་ཀུན་དང་མཉམ་སྦྱོར་བ་ཞེས་དང་། མཁའ་འགྲོ་མ་ཡི་དྲ་བ་ཞེས་པའི་ཀུན་དང་ཚོགས་པ་གཉིས་ཀ་མང་པོའི་སྒྲ་ཡིན་ལ་དེས་རྒྱུ་ཐ་དད་ཀྱི་སངས་རྒྱས་མང་པོ་དང་མཁའ་འགྲོ་མ་མང་པོ་སྦྱོར་བར་དོགས་པ་བསུ་ནས་འདི་ནི་ཞེས་སྨོས་ཏེ་དབྱིངས་དེ་བཞིན་ཉིད་གཅིག་ཁོ་ན་ཆོས་ཅན་ནམ་ཡེ་ཤེས་དང་དབྱེར་མེད་དང་། དྲུག་པ་རྡོ་རྗེ་འཛིན་གཅིག་ཁོ་ན་རང་གི་ཡེ་ཤེས་ཀྱི་སྣང་བའི་ལྷ་མོ་དང་མཉམ་པར་སྦྱོར་བ་སྟེ། བདག་ཉིད་ཀྱི་སྦྱོར་རྫོགས་ཞེས་དང་། རང་གི་བདག་ཉིད་བསྒྲུབ་པ་ཞེས་དང་།
སྐྱེས་བུ་གཞན་མེད་པའི་གར་མཁན་རང་གི་བཙུན་མོའི་འཁོར། ཞེས་པའི་དོན་ཏོ། ། སོ་སོར་སྐྱེས་པའི་སངས་རྒྱས་ཀུན་ཞེས་སྦྱར་ཏེ། གཟུགས་ལ་སོགས་པ་ཡུལ་དང་རང་བཞིན་ཡུལ་ཅན་ནོ། ། རང་གི་བསོད་ནམས་ཀྱི་རྒྱུ་མཐུན་པ་ནི་དེ་ལམ་དུ་གོམས་པའོ། ། འདི་ནི་རང་གི་ལོངས་སྤྱོད་ཟ་བ་འབྲས་བུ་སྟེ། རྒྱུ་ཡུལ་དང་ཡུལ་ཅན་དེ་བཞིན་ཉིད་དུ་ཟུང་འབྲེལ་དུ་གནས་པ་ལམ་དུ་དེ་ལྟར་ཤེས་ཏེ་སྤྱད་པས་འབྲས་བུ་ཡང་ལྷན་ཅིག་སྤྱོད་མ་དང་རྗེས་སུ་འབྲང་མ་ལ་སོགས་པར་སྣང་བ་ཐམས་ཅད་ཡེ་ཤེས་གཅིག་གི་སྣང་བ་ཡིན་ཏེ་དེས་ཡེ་ཤེས་ཀྱི་རང་བཞིན་སོ་སོར་སྐྱེས་པ་ཞེས་བྱ་བ་ལ་སོགས་པའི་དོན་ཏོ། ། རྩ་བར་སྣ་ཚོགས་ཆོ་ག་འདོད་པ་ཞེས་པ་ནི་འདོད་ཆགས་ལ་སྤྱོད་པ་ལ་སོགས་པའོ། ། སྣ་ཚོགས་ལས་ཀྱི་སྦྱོར་དང་། སངས་རྒྱས་ཀུན་སོགས་ནི་སྐུ་རྣམ་སྣང་ལ་སོགས་པ་དང་།
གསུང་སྦྱོར་གྱི་གཏམ་ལ་སོགས་པའོ། ། དེ་ཡང་ཆོས་ཀྱི་སྐུ་ཡེ་ཤེས་དང་སྙིང་རྗེའི་རྒྱུ་མཐུན་པས་སྣ་ཚོགས་ཤེས་ཤིང་སྟོན་ཞེས་པའོ། ། བརྟན་པ་ཞེས་བྱ་བ་ནི་ཆོས་རི་རབ་ལྟར་ཞེས་དང་དུར་ཁྲོད་དུ་བཞུགས་པས་ཀྱང་ཞེས་པས་གཡོ་བ་སྟེ་ཆོས་སྐུ་ལས་མ་གཡོས་པར་མཛད་པ་དུ་མར་སྣང་ཞེས་པའོ། ། ཡང་བརྟན་གཡོ་ཐམས་ཅད་དངོས་པོའི་སྲིད་པ་འདི་ཞེས་སྦྱར་བས་སྣོད་བཅུད་ཀྱི་ཤེས་བྱ་ཐམས་ཅད་མཁྱེན་ནས་དེ་དག་གི་བསམ་པ་ཇི་ལྟ་བར་སྐུ་དང་གསུང་སྣ་ཚོགས་སུ་སྟོན་ཏེ་དེ་ཡང་ཡེ་ཤེས་ལྔ་མངོན་དུ་བྱས་པས་དེ་ལྟར་བསྡུས་ཤིང་དེས་གདུལ་བྱའི་རྒྱུད་ཡེ་ཤེས་སུ་བསྒྱུར་བའི་བདག་རྐྱེན་བྱེད་ཅེས་པའོ། ། ཚིག་དོན་ཕལ་ཆེར་ཡང་དེ་ཉིད་ཀྱིས་ཤེས་པར་ནུས་ལ། ཐམས་ཅད་ཀྱི་ཆོས་ཀྱི་འབྱུང་གནས་ནི་དེ་བཞིན་ཉིད་དེ་དེ་ལས་མ་གཡོས་པར་ཞེས་པའོ། ། སྤྲུལ་པའི་ཡན་ལག་དགུ་རིགས་ལྔ་དང་ཡུམ་བཞིའོ། ། སོགས་ཀྱིས་ལོངས་སྐུ་བཟུང་སྟེ་དེ་ཉིད་ཆོས་སྤྱོད་རྫོགས་པ་ཅན་དུ་མཛད་པ་ནི་བརྙེས་པ་དེ་གཅིག་གིས་དུ་མར་སྤྲུལ་ཏེ་སྤྲུལ་པ་དེ་རྣམས་ཆུའམ་འོ་མ་འདྲེས་པ་ལྟར་བརྒྱུད་ཐ་མི་དད་ཅེས་པའོ། ། ཡང་ན་དེ་ལྟར་སྣང་ཡང་ཆོས་སྐུ་ལས་མ་གཡོས་ཞེས་ཏེ་ཆོས་ཀྱི་སྐུ་ཇི་ལྟར་ལགས་ཀྱི་ལན་ཡང་ཡིན་ཞེས་གསུང་ངོ་། ། སངས་རྒྱས་ཐམས་ཅད་རིགས་ལྔའམ་ལོངས་སྐུ།
གཞན་པ་ཡུམ་ལྔའམ་སྤྲུལ་སྐུ་ཡང་དག་པར་སྦྱོར་དབྱེར་མེད་དུའོ། ། དྲ་བའི་སྒྲ་ན་ལ་སྟེ་སྒྱུ་མ་བཞིན་དུའོ། ། སྡོམ་པའི་དོན་རྩ་བར་བཤད་ཟིན་ཏོ། ། ཇི་ལྟར་མཛད་པ་རང་གི་རྒྱུའི་ངོ་བོ་རྣམས་ནི་ཕྱི་རོལ་གྱི་སྣང་བ་ཀུན་གཞིའི་བག་ཆགས་གནས་དོན་ལུས་སུ་སྣང་བ་ཡིན་ཏེ་སེམས་ལས་མི་རྟོགས་པ་མེད་ཅིང་དེ་ལ་ཚོགས་བརྒྱད་དེ་ཀུན་གཞི་ནི་ངོ་བོ་མ་བསྒྲིབས་ལ་ལུང་དུ་མ་བསྟན་པ། མཚན་ཉིད་ས་བོན་ཐམས་ཅད་ཀྱི་རྟེན་བྱེད་པའི་རྣམ་ཤེས་བརྟན་པ། ཁྱད་པར་གྱི་ཆོས་དམིགས་པ་དང་རྣམ་པ་མ་ཆད་པར་འཇུག་ཀྱང་མི་གསལ་བར་འཁོར་ཀུན་འགྲོ་ལྔ་ཁྱད་པར་དུ་ཚོར་བ་དང་བཏང་སྙོམས་དང་བཅས་པ་དགེ་བའི་ལས་ཀྱི་རྣམ་སྨིན་དང་རྒྱུ་མཐུན་གཉིས་ཀའི་བག་ཆགས་དང་། དགེ་བ་ཟག་མེད་དང་ལུང་མ་བསྟན་གཉིས་ཀའི་རྒྱུ་མཐུན་ཁོ་ནའི་བག་ཆགས་འཇོག་ཅིང་ཐམས་ཅད་ཀྱི་རྒྱུ་མཐུན་སྐྱེད་པའི་ནུས་པ་ཡོད་པ་ས་བོན་གྱི་ཆ་དང་། ལས་སྔ་མའི་རྒྱུ་ལས་སྐྱེ་གནས་ཀྱི་ཐོག་མར་མིང་དང་གཟུགས་ཀྱི་མྱུ་གུ་འགྲུབ་པའི་ཤེས་པ་རྣམ་སྨིན་གྱི་ཆའོ། ། དེ་ནི་རྡོ་རྗེ་ལྟ་བུའི་ཏིང་ངེ་འཛིན་གྱིས་མེ་ལོང་ལྟ་བུའི་ཡེ་ཤེས་སུ་གནས་བསྒྱུར་བས་དགྲ་བཅོམ་སངས་རྒྱས་ཀྱི་ས་ན་མེད་ཅིང་དེ་མན་ཆད་དུ་སྐད་ཅིག་གཅིག་གིས་ཕྲེང་བ་རྒྱུན་མ་ཆད་དུ་འཇུག་ལ། ཁ་ཅིག་གིས་དགྲ་བཅོམ་པ་ལྷག་མེད་དུ་མྱ་ངན་ལས་འདས་པ་ན་ཟད་པས་ལྡོག་ཅེས་འདོད་པ་སྟེ།
དབྱིག་གཉེན་གྱིས། དེ་ལ་ཀུན་གཞིའི་རྣམ་ཤེས་ནི། ། རྣམ་སྨིན་ས་བོན་ཐམས་ཅད་པ། ། དེ་ནི་ལེན་པ་དག་དང་གནས། ། རྣམ་རིག་པ་མི་རིག་པ། ། དེ་ནི་མ་བསྒྲིབས་ལུང་མ་བསྟན། ། རེག་ལ་སོགས་པ་ཀུན་འགྲོ་ལྔ། ། དེ་ལ་ཚོར་བ་བཏང་སྙོམས་ཏེ། དགྲ་བཅོམ་ཉིད་ན་དེ་ལྡོག་གོ ། ཞེས་སོ། །
དེ་ཡང་བག་ཆགས་ཐམས་ཅད་ཀྱི་གཞི་ཡིས་ན་ཀུན་གཞི་དང་ཡོན་ཏན་ཐམས་ཅད་ཀྱི་རྟེན་མེ་ལོང་ལྟ་བུའི་རྒྱུ་ཡིས་ན་དེ་བཞིན་གཤེགས་པའི་སྙིང་པོ་ཞེས་ཏེ་རྒྱན་སྟུག་པོ་ལས། ས་རྣམས་སྣ་ཚོགས་ཀུན་གཞི་སྟེ། ། བདེ་གཤེགས་སྙིང་པོ་དགེ་བ་སྟེ། ། སྙིང་པོ་དེ་ལ་ཀུན་གཞིའི་སྒྲས། ། བདེ་བར་གཤེགས་པ་སྟོན་པར་མཛད། ། ཅེས་སོ། ། དེ་ལྟར་ན་རྣམ་རིག་དོན་དམ་དུའམ་ཞེ་ན། མ་ཡིན་ཏེ་ཀུན་རྫོབ་ཏུ་རིག་པའི་སྐད་ཅིག་བར་མ་ཆད་དུ་གནས་ལ་དེའི་རང་བཞིན་སྤྲོས་པ་དང་བྲལ་ཏེ་ལང་ཀར་གཤེགས་པ་ལས། ཀུན་གཞིའི་རྣམ་ཤེས་དག་པ་ནི། ། རྣམ་པར་རིག་བྱེད་སྟེ་ཀུན་གཞི་ཡང་། །
གཟུང་དང་འཛིན་པ་བྲལ་བའི་ཕྱིར། ། དེ་བཞིན་ཉིད་དུ་སྔ་བཤད་དོ། ། ཞེས་ཏེ། དེས་རྟེན་འབྲེལ་དང་བརྗོད་བྲལ་ཡིན་ཞིང་གསང་བ་འདུས་པ་ལས། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། ། ཞེས་སོ། ། མདོ་ལས། རྣམ་པར་ཤེས་པ་ནི་གང་ནས་ཀྱང་མ་འོང་། གང་དུ་ཡང་མི་འགྲོ།
གར་ཡང་གནས་པར་འགྱུར་བ་མེད་དོ། ། ཞེས་དང་། ཀླུ་སྒྲུབ་ཀྱིས། བྱུང་བ་ཆེ་བ་ལ་སོགས་བཤད་པ། ། རྣམ་པར་ཤེས་སུ་ཡང་དག་འདུ། ། དེ་ཤེས་པས་ན་བྲལ་ཡིན་ནོ། ། ཆོག་པར་རྣམ་བརྟགས་མ་ཡིན་ནམ། ། ཞེས་གསུངས་པ་ཐམས་ཅད་ཀྱི་དོན་དང་འགྲུབ་པ་ཡིན་ཏེ་མིང་ལ་ཞེན་པར་མི་བྱའོ། ། ཉོན་མོངས་པ་ཅན་ནི་ངོ་བོ་བསྒྲིབས་ལ་ལུང་མ་བསྟན་པ་མཚན་ཉིད་ངར་འཛིན་བདག་ཉིད་ཅན། ཡུལ་ཀུན་གཞི་ལ་དམིགས་ན་ཁ་ནང་བལྟས་ཀྱི་བདག་ཏུ་འཛིན་པ་འཁོར་དགུ་དང་མཚུངས་པར་ལྡན་པ་འགོག་པའི་སྙོམས་འཇུག་དང་དགྲ་བཅོམ་པ་དང་།
ས་བདུན་པ་མན་ཆད་དང་འཕགས་པ་གཞན་གྱིའང་མཉམ་གཞག་ན་མེད་ཅིང་ས་བརྒྱད་པ་ཡན་ཆད་དུ་རྣམ་པར་མི་རྟོག་པ་ལ་དབང་བར་གནས་གྱུར་པ་སྟེ། དེ་ལ་གནས་ཏེ་རང་བྱུང་ཞིང་། ། དེ་ལ་དམིགས་པའི་ཡིད་ཅེས་བྱ། ། རྣམ་ཤེས་ངར་འཛིན་བདག་ཉིད་ཅན། ། བདག་ཏུ་ལྟ་དང་བདག་ཏུ་རྨོངས། ། བདག་རྒྱལ་བདག་ཆགས་འདུ་ཤེས་ལ། ། གང་དུ་སྐྱེས་པ་དེ་ཡི་གཞན། ། རོག་སོགས་ཀྱང་སྟེ་དགྲ་བཅོམ་མེད། ། འགོག་པའི་སྙོམས་པར་འཇུག་པ་མེད། ། འཇིག་རྟེན་འདས་པའི་ལམ་ན་མེད། །
ཅེས་པའོ། ། འདི་ཁ་ཅིག་གིས་རྟོག་བཅས་སུ་འདོད། དེ་ལྟ་ན་ཀུན་གཞི་སྒྲོ་བཏགས་སུ་འགྱུར་བས། རྟོག་མེད་ཡིན་ནོ། ། ཡིད་ཀྱི་རྣམ་ཤེས་ལ་རྟོག་བཅས། ། དབང་ཤེས་དེ་མ་ཐག་རྐྱེན་ལས། ། བྱུང་ཞིང་དེ་དོན་དེ་མ་ཐག ། འཛིན་པར་བྱེད་པའི་ཡིད་ཀྱང་ངོ་། ། ཞེས་རྟོག་མེད་གཉིས་ཀ་དང་། མིག་ལ་སོགས་པ་སྒོ་ལྔའི་རྣམ་ཤེས་ནི་བདག་རྐྱེན་དབང་པོ་བསྟན་དུ་མེད་ལ་ཐོགས་པ་དང་བཅས་པ་དང་།
དམིགས་རྐྱེན་ཡུལ་བསྟན་དུ་ཡོད་ལ་ཐོགས་པ་དང་བཅས་པ་དང་། དེ་མ་ཐག་པའི་རྐྱེན་ཡིད་ལ་བྱེད་པ་སྔ་མ་བརྟེན་ནས་སྐྱེས་པས་རྟོག་མེད་ཁོ་ན་སྟེ་ངོ་བོ་ཉིད་ཀྱི་གཡེང་བའོ། ། ཚོགས་དྲུག་པོ་དེ་དག་ནི་བརྒྱལ་བ་དང་གཉིད་འཐུག་པོ་དང་སྙོམས་འཇུག་གསུམ་གྱི་གནས་སྐབས་སུ་འགག་པ་སྒོ་ལྔའི་ཤེས་པ་ས་བརྒྱད་པར་ཞིང་དག་པ་ལ་དབང་པ་དང་། ཡིད་ཤེས་རྟོག་བཅས་དགུ་པར་སོ་སོ་ཡང་དག་པར་རིག་པའི་ཡེ་ཤེས་དང་། དེའི་ལས་བཅུ་པར་མངོན་ཤེས་དྲུག་གི་ལས་ལ་དབང་བར་གནས་གྱུར་ཅིང་། སོ་སོ་སྐྱེ་བོའི་དུས་ན་དབང་ཤེས་ཀྱིས་དོན་མཐོང་བས་ན་ཡིད་ཤེས་ཀྱིས་སྡུག་པ་དང་མི་སྡུག་པ་ལ་སོགས་པས་གསོས་གཏབ་པས་ཀུན་གཞི་ལ་ལས་ཀྱི་བག་ཆགས་བཞག་པ་ཉོན་ཡིད་ཀྱིས་ཆུད་མ་ཟོས་པར་བྱས་ལ་ལས་རྐྱེན་དང་ཕྲད་པ་ན་བདེ་སྡུག་ཏུ་སྨིན་པར་འགྱུར་བས་འོག་ཏུ་འཁོར་བ་བྱེད་པའི་ཞེས་སྦྱར་རོ། ། ལམ་དུ་བདག་མེད་པའི་ཏིང་ངེ་འཛིན་དང་པོ་ནས་སྤྱིའི་ཚུལ་གྱིས་སམ། རིམ་གཉིས་དམིགས་བཅས་ལ་བརྟེན་ནས་དམིགས་མེད་མྱུར་དུ་འཆར་བའི་བསྒོམ་པས་མངོན་རྒྱུ་རིམ་གྱིས་འགག་ཅིང་བག་ལ་ཉལ་དང་བཅས་པ་གནས་གྱུར་ལ་མེ་ལོང་ལྟ་བུ་ལ་སོགས་པར་འགྱུར་ཞེས་བྱ་བའི་དོན་ཏོ། ། ཡེ་ཤེས་ལྔ་བསྐྱེད་པའི་རིམ་པའི་སྐབས་སུ་བཤད་ཟིན་ཏོ། གང་གིས་སྒྱུར་བའི་ཐབས་གཉིས་ཀྱི་འདིར་ཕྱི་མ་གཙོ་བོར་བསྟན་ལ།
བུད་མེད་ཅེས་སྟེ་རྩ་རྒྱུད་ལས་བུད་མེད་མཚན་ཉིད་དང་ལྡན་པ་རྙེད་པ་དེ་ལ་བརྟེན་ནས་བདེ་སྤྲོ་བ་སྟེ་དེ་མངོན་དུ་བྱས་པས་བུད་མེད་ཐམས་ཅད་ལ་བརྟེན་པའི་འབྲས་བུའམ། ཡང་ན་བུད་མེད་ཐམས་ཅད་དེ་སྤྱན་ལ་སོགས་པའི་རྣམ་པར་སྣང་བ་ཐམས་ཅད་ཀྱང་འགྲུབ་པར་འགྱུར་ཞེས་པའོ། ། དེ་ལ་སྣ་ཚོགས་ནི་དབྱིབས་དང་ཁ་དོག་ལ་སོགས་པའི་སྐུ་དང་གསུང་ངོ་། ། སྒྱུ་མ་ནི་མི་རྟོག་པ་བཞིན་དུའོ། ། དེ་བློ་ལ་བཞག་ནས་ཉིད་ཀྱིས་སྤྲུལ་པའི་བཙུན་མོ་ལའང་མཁའ་འགྲོ་མ་ཞེས་བཏགས་སོ། ། དེ་ཡང་འཇིག་རྟེན་གྱི་བསྟན་བཅོས་སུ་ཕལ་པས་པད་མ་ཅན་དུ་བརྗོད་ཅེས་དང་། འཇིག་རྟེན་ལས་འདས་པའི་ནང་དུ་ལྷན་ཅིག་སྐྱེས་པའི་གཟུགས་ཅན་མ། ཞེས་གྲགས་པ་ལ་མི་གསལ་བའི་སྒྲས་མཁའ་འགྲོ་མའི་བརྡར་བྱས་པ་ཞེས་ཀྱང་ཡིན་མོད་ཀྱི། འདིའི་སྐབས་དོན་ལོ་ཀའི་བསྟན་བཅོས་སུ་འདྲེའི་རིགས་ཁ་ཅིག་ལ་མཁའ་འགྲོ་མར་གྲགས་པ་ལྟར་འདས་པའི་ནང་དུ། སངས་རྒྱས་ལ་ཡང་དེ་སྐད་བརྡར་བྱས་སོ། །
དེ་དག་གི་རྒྱུ་མཚན་གང་གི་ཕྱིར་ན། ཕལ་པའི་བུད་མེད་ཀྱང་བཅོམ་ལྡན་འདས་ཀྱིས་རྡོ་རྗེ་ལྷ་མོར་བསྐྱེད་པ་ལ་བརྟེན་ནས་ཀུན་གཞི་ལ་སོགས་པ་ཡེ་ཤེས་སུ་སྒྱུར་བར་ནུས་པས་དེར་བཏགས་ལ། ཡང་སྤྲུལ་སྐུ་བུད་མེད་དུ་སྣང་བ་ཐམས་ཅད་བཅོམ་ལྡན་འདས་རྡོ་རྗེ་འཆང་ཆེན་པོ་ལྟ་བུ་གཅིག་གི་ཡེ་ཤེས་ཀྱི་སྣང་བ་ཡིན། རྡོ་རྗེ་ལྷ་མོའི་དེ་དག་གིས་ཀྱང་གཞན་གྱི་ཀུན་གཞི་ལ་སོགས་པ་ཡེ་ཤེས་སུ་སྒྱུར་བའི་བདག་རྐྱེན་མཛད་པས་སྣ་ཚོགས་སྒྱུ་མའི་ཕྱག་རྒྱ་དང་། གཉིས་ཀ་ལའང་མཁའ་འགྲོ་མ་ཞེས་བརྗོད་པར་བྱའོ། ། འདི་དག་ལན་གཉིས་སུ་སྨོས་ཀྱང་ཟློས་པ་མེད་དེ། སྔ་མས་རྣམ་ཤེས་བརྒྱད་ཡེ་ཤེས་ལྔར་འགྱུར་བ་ནི་དྲ་བ་དང་སྒྱུ་མས་དོན་མཛད་པའི་དབང་དུ་བྱས་ལ། ཕྱི་མས་སྒྱུ་མ་དང་མཁའ་འགྲོ་མ་ཡང་ཐ་མི་དད་དེ་གཅིག་པའི་དབང་དུ་བྱས་ནས་ཚོགས་བརྒྱད་ཡེ་ཤེས་བཞིར་འགྱུར་བར་སྟོན་ཏོ། ། ཞེས་གསུངས་ལ། སྔ་འམ་རྣམ་ཤེས་དང་ཡེ་ཤེས་སོ་སོའི་ངོ་བོ་བསྟན་ཅིང་ཕྱི་མས་འཇུག་ལྡོག་གི་སྒོ་ནས་འཁོར་འདས་དབྱེར་མེད་དུ་བསྟན་ཏེ།
དེ་རྣམས་ཀྱི་སྒྱུ་མས་གཟུགས་སྣ་ཚོགས་སུ་འགྱུར། ཞེས་པའང་རྒྱུ་ལ་ནུས་པ་ཡོད་པས་འབྲས་བུ་དེ་ལྟར་འགྱུར་ཞེས་དགོངས་སོ་སྙམ་དུའང་བསམ་མོ། ། ཡང་གོང་གི་ཀླ་ཀློའི་ཞེས་པའི་ལན་ཕྱོགས་གཅིག་སྟེ་རྒྱུ་མཚན་སྔ་མ་ཁོ་ནས་མཁའ་འགྲོ་མར་བརྗོད་དམ་ཞེ་ན་མ་ཡིན་ཏེ། ནམ་མཁའ་ཀུན་ཏུ་སྤྱོད་པས་སྒྲུབ་པས་སྐུ་གསུམ་ཀ་ལ་དེ་ལྟར་བཤད་དོ། ། དེའི་དོན་རྩ་བར་བསྟན་ཟིན་ལ་མཁའ་འགྲོ་ལས་ཀྱང་། ནམ་མཁའ་ཀུན་ཏུ་སྤྱོད་གྲུབ་པ། ། ནམ་མཁའི་སྒྲས་ནི་སེམས་སུ་བརྗོད། ། ནམ་མཁའ་ཐམས་ཅད་རྣམས་ཀྱིས་ནི། ། ཁམས་ལ་སོགས་པའི་གོ་སྐབས་ཡོད། ། དེ་ཉིད་ཀྱིས་ན་གོ་སྐབས་བྱེད། །
ཡང་ན་ཉན་ཐོས་ལ་སོགས་པའི། ། ཉོན་མོངས་བསྲེགས་ནས་ནམ་མཁར་གནས། ། ནམ་མཁའ་བདུད་རྩིའི་རང་བཞིན་ཏེ། ། དེ་རུ་འདི་ཡིས་སྤྱོད་པ་བཞིན། ། འདི་ནི་ནམ་མཁའ་རྫུན་སྤྱོད་དེ། ། མཁའ་འགྲོ་མར་ནི་རབ་ཏུ་གྲུབ། ། ཅེས་སོ། ། ཀུན་ལ་ཞེས་སོགས་རྩ་བར་བཤད་ཟིན་ལ། རྒྱས་བཤད་སངས་རྒྱས་ཀུན་ནི་རྣམ་སྣང་ལ་སོགས་པ་ཁམས་རྒྱུ་སྟེ་འཕྲུལ་བྱེད་དེ་དག་གི་མཁའ་འགྲོ་མ་སྣ་ཚོགས་ཞེས་སྦྱར་ཏེ། སྤྱན་ལ་སོགས་པ་ཤེས་པར་ཟད་ལ།
སྒྲོལ་མ་དང་ལྷན་ཅིག་པད་མ་ཅན་མེ་ཏོག་སྒྲོལ་མ་ལ་སོགས་པའི་མཁའ་འགྲོ་མ་དང་། དེ་བཞིན་དུ་པད་མ་གར་དབང་གི་འཁོར་ལོ་པད་མ་ལ་སོགས་དང་། གཤིན་རྗེའི་རྒྱལ་པོ་ལ་རྡོ་རྗེ་ཙར་ཙི་ཀ་ལ་སོགས་ཀྱི་དང་། རྟ་མཆོག་ལ་སྒོ་ལྕགས་མ་སོགས་ཀྱི་དང་། གཞན་ཡང་རིགས་ཀྱི་རབ་ཏུ་དབྱེ་བས་ཕྱེ་བ་ལ་མཁའ་འགྲོ་མས་དེ་བཞིན་དུ་བསྐོར། ཞེས་པས་རྣམ་སྣང་ལ་སྐམ་པ་མ་ལ་སོགས་པ་དང་། རིན་འབྱུང་ལ་ཉི་ལག་མ་ལ་སོགས་པ་དང་། མཉམ་སྦྱོར་དུ་དབུགས་དབྱུང་གི་འཁོར་ལོ་དྲུག་ལ་རབ་ཏུ་རྨོངས་མ་ལ་སོགས་པས་སོ་སོར་བསྐོར་བ་དང་། ཁམས་གསུམ་རྣམ་རྒྱལ་ལ་སྒེག་མོ་ལ་སོགས་པས་བསྐོར་བ་དེ་ཉིད་བསྡུས་པ་ཡིར་ཡང་རུང་སྟེ་རྩ་རྒྱུད་ཐམས་ཅད་ཀྱི་དོན་མདོར་བསྡུས་པའི་ཚུལ་གྱིས་རྣམ་པར་འཕྲུལ་པ་བསམ་གྱིས་མི་ཁྱབ་པ་གསལ་བར་བསྟན་ཏེ། བཅུ་པའི་གང་ཞིག་སྲུབ་པ་སྒྱུ་མའི་ཚུལ་གྱིས།
ཞེས་པའང་འདིས་གསལ་བར་བྱས་སོ། ། དེའི་ཕྱིར་ཉན་ཐོས་དང་རང་སངས་རྒྱས་ལ་འདི་ལྟ་བུའི་སྒྱུ་མ་དང་མཉམ་པར་སྦྱོར་བའི་མཐུ་མེད་པས། སངས་རྒྱས་ཀུན་དང་མཉམ་སྦྱོར་བ། ། མཁའ་འགྲོ་མ་ཡི་དྲ་བ་ཞེས་པར་འགྱུར་ཏེ་དེས་འཁོར་འདས་གཉིས་ཀའི་མཐའ་སྡོམ་པས་དེ་དག་གི་མྱ་ངན་ལས་འདས་པ་ལ་སྙིང་རྗེ་ཆེན་པོ་སྐྱེའོ། ། ཞེས་པས་ཞི་ལ་མངོན་དགའི་འགྲོ་ལ་ཐུགས་བརྩེ་ཅན། ། སྲིད་ལ་མངོན་དགའི་སྐྱེ་བོ་གཞན་ཅི་སྨོས། ། ཞེས་གྲུབ་པ་ཡིན་ནོ། ། ཆོས་སྐུ་བཤད་པ་དེ་ཉིད་ཀྱི་ཕྱིར་དབུ་མའི་ལམ་གྱིས་མི་གནས་པའི་མྱ་ངན་ལས་འདས་པ་ཐོབ་པར་འགྱུར་ཏེ་སེམས་ཅན་ཐམས་ཅད་ལ་སྙིང་རྗེ་ཆེན་པོ་ལ་འཇུག་ལ། དེ་ཡང་འཁོར་གསུམ་དུ་མི་རྟོག་པས་མི་ཟད་ཅིང་སྐྱེ་བ་མེད་ཅེས་པའི་དོན་ཏེ་རྩ་བར་བཤད་ཟིན་ཏོ། ། དེ་ཚིག་གསུམ་གསལ་བར་བྱེད་ཅེས་པ་ནི་དེ་རྣམས་ཀྱིས་ཏེ་མཁའ་འགྲོ་མ་ལ་སོགས་པ་སྐུ་སྣ་ཚོགས་ཀྱིས་དོན་མཛད་པ་ལས་མི་འདའ་བས་སྐུའི་དང་།
ཆོས་གང་འབྱུང་ཞེས་གསུང་སྣ་ཚོགས་ཀྱིས་དེ་ཉིད་ཀྱི་དང་། དེ་ཐམས་ཅད་སྟོང་པ་ནི་ཞེས་སོགས་ཀྱིས་དམིགས་མེད་ཀྱི་ཤེས་རབ་དང་། མཛེས་པའི་སྙིང་རྗེ་སོགས་ཀྱིས་དམིགས་མེད་ཀྱི་སྙིང་རྗེ་ཆེན་པོ་དེ་གཉིས་དབྱེར་མི་ཕྱེད་པས་དུས་ཐམས་ཅད་དུ་གཟིགས་པ་ཐུགས་ཀྱི་དམ་ཚིག་ཅེས་དགོངས་སོ། ། བསྟོད་པའི་ཐེག་པ་ནི་འདི་འགྲོ་བ་སངས་རྒྱས་ཀྱི་རིགས་སུ་ངེས་པ་དང་། འདིས་འགྲོ་བ་ལམ་ཕ་རོལ་ཏུ་ཕྱིན་པ་དྲུག་དང་། འདིར་འགྲོ་བ་འབྲས་བུ་སྐུ་གསུམ་དང་བཅས་པ་ཆེན་པོ་སྟེ། དེ་ཉིད་དམིགས་པ་ཉིད་དང་ནི། ། དེ་བཞིན་སྒྲུབ་པ་གཉིས་དག་དང་། ། ཡེ་ཤེས་བརྩོན་འགྲུས་རྩོམ་པ་དང་། ། ཐབས་ལ་མཁས་པར་གྱུར་པ་དང་། །
ཡང་དག་གྲུབ་པ་ཆེན་པོ་དང་། ། སངས་རྒྱས་འཕྲིན་ལས་ཆེན་པོ་སྟེ། ། ཆེན་པོ་འདི་དག་ལྡན་པའི་ཕྱིར། ། ཐེག་ཆེན་ཞེས་ནི་མངོན་པར་བརྗོད། ། ཅེས་ཆེན་པོ་བདུན་དུ་སྦྱོར་བ་ཤེས་རབ་ཀྱི་ཕ་རོལ་ཏུ་ཕྱིན་པ་དང་ཕལ་པོ་ཆེ་ལ་སོགས་པའི་མདོ་སྡེ་དག་ཏུ་གྲུབ་སྟེ་བཤད་ལ། དེ་བས་ཆེས་ཐབས་ཁྱད་པར་དུ་འཕགས་པ་རྡོ་རྗེ་མི་རྟོག་པའི་ཡེ་ཤེས་ཀྱིས་རྟོག་པ་མྱུར་དུ་འཇོམས་པའི་ཐེག་པ་ཆེས་ཆེན་པོ་བརྩོན་འགྲུས་དང་ཤེས་རབ་ཕུན་སུམ་ཚོགས་པས་སྤྱད་ན་སྐྱེ་བ་འདིར་སངས་རྒྱས་ས་བཅུ་གཅིག་པ་དང་སོགས་རྡོ་རྗེ་འཛིན་པ་སྒྲུབ་པས་སྔ་མ་ལས་ཡོན་ཏན་དམ་པར་འགྱུར་རོ། ། ཞེས་ཡང་ན་སྟོབས་དང་མི་འཇིགས་པ་ལ་སོགས་པའི་ཚོགས་རྒྱས་ཞེས་མདོ་ལས་བཤད་པའི་ཡོན་ཏན་དེ་དག་ཀྱང་འདིས་རྒྱས་པར་ཐོབ་པར་འགྱུར་བས་འབྲས་བུའི་ཐེག་པར་འགྲུབ་ཅེས་ཀྱང་ངོ་། ། དེ་བཞིན་དུ་ཡེ་ཤེས་ཐིག་ལེ་ལས་ཀྱང་། བསྐལ་པ་གསུམ་གྱི་སངས་རྒྱས་ནི། ། ཐེག་པ་ཀུན་གྱི་བློ་གྲོས་ཆེ། །
སྔགས་ཐེག་མོས་དང་དེ་ལྟ་མིན། ། ཚེ་འདི་ལ་ནི་སངས་རྒྱས་སོ། ། ཡང་ན་རྡོ་རྗེ་འཛིན་པ་འོ། ། ཞེས་གསུངས་སོ། ། སྤྱིའི་གཉིས་པ་ཐབས་རྒྱུད་ནི་མཉམ་བཞག་ཅེས་དང་ཕྱི་རོལ་ཀྱང་ཞེས་པའི་ལན་ཏེ་བརྟན་གཡོ་ཐམས་ཅད་དོན་དམ་པར་སྟོང་པ་ཉིད་དང་། ཀུན་རྫོབ་ཏུ་ཁམས་གསུམ་དུ་སྣང་བ་རྣམ་པར་རིག་པ་བརྩམ་སྟེ་སེམས་འཁྲུལ་པའི་སྣང་བའོ། ། དེ་ལྟར་རྟོགས་པར་བྱ་བའི་ཕྱིར་རྟོག་པ་སྡོམ་པ་ལ་སོགས་པའི་ཐབས་སྒྲུབ་པ་པོ་རྣམས་ལ་ལྷའི་སྦྱོར་བ་ལ་སོགས་པ་གསུངས་སོ། ། རྩོད་པ་ཀུན་རྫོབ་ཏུ་སེམས་ཡིན་ཞིང་དེའི་རང་བཞིན་སྤྲོས་པ་དང་བྲལ་ན་དེ་ཇི་ལྟར་འཇིག་རྟེན་པས་རྟོགས་པར་མི་འགྱུར། ལན་ཕལ་ཆེར་རྩ་བར་བསྟན་པས་རྟོགས་པར་སླ་ལ། རྗེས་སུ་འགྲོ་བ་རང་བཞིན་མེད་པའི་འོ། །
རྟོག་པ་དུ་མ་བདེན་པ་ལས་སོ། ། དེས་ཆོས་ནི་དུ་མ་ཞེས་པ་ཆོས་ཅན་དག་དང་སྟེ་མང་པོའོ། ། ཐར་པ་ཉིད་ནི་གཅིག་གིས་བསྒྲུབ་བྱ་དང་། གང་གི་ཕྱིར་ཏེ་རང་བཞིན་ནམ་གནས་ལུགས་གཅིག་ལས་མེད་པའི་ཕྱིར་ཞེས་གཏན་ཚིགས་དང་། རྩོད་སྤང་ངམ་དེས་ཀུན་རྫོབ་ཏུ་མ་དག་སྣང་བ་བཅུ་པོ་གཞན་ལྟ་བུ་དང་། དོན་དམ་དུ་གཅིག་ལ་རྒྱ་མཚོའི་གནས་ཀྱིས་རང་བཞིན་གཅིག་ཀྱང་དུ་མར་སྣང་བ་མི་འགལ་བ་གཉིས་ཀའི་དཔེས་བརྗོད་དོ། ། འདིས་ཞེས་སོགས་ཀྱིས་དེ་དག་ཉིད་བཤད་དེ་སྣ་ཚོགས་སུ་སྣང་བ་བདེན་པ་ནི་དམ་པས་དམིགས་པར་མི་འགྱུར་བ་འཕགས་པས་སོ། ། རིགས་པས་རྟོགས་པར་མི་འགྱུར་བ་སོ་སོ་སྐྱེ་བོས་སོ། ། གཞན་ཤེས་པར་ཟད་དོ། ། གང་ལས་ཤེས་པར་བྱ་བ་བླ་མ་ནི་སྔགས་ཀྱི་དེ་ཁོ་ན་ཉིད་ཆོ་ག་དང་བཅས་པ་རྟོགས་པ་ལས་ཡིད་སྐྱོབ་པའི་དོན་དང་།
བརྗོད་བྱ་རྒྱུད་གསུམ་གྱི་གནས་ལུགས་དེ་གཏན་ལ་འབེབས་པ་རྗོད་བྱེད་ཀྱི་དབྱེ་བ་དང་བཅས་པ་དང་། དེ་དག་གི་དོན་ཉམས་སུ་བླང་བའི་མན་ངག་ཅན་ཏེ་དེ་དག་དང་ལྡན་པ་ལས་སོ། ། དེས་ཇི་ལྟར་སྟོན་ཅེ་ན་ནང་གི་དབྱེ་བ་རྩའི་མཛེས་སྤྱི་ཇི་ལྟར་གནས་པའི་གཟུགས་ནི་ནམ་མཁའ་གོ་སྐབས་འབྱེད་པ་ལྟར་ཡེ་ཤེས་ཀྱི་གོ་སྐབས་བྱེད་པ་འབྱུང་བའི་དྭངས་མ་བདུད་རྩི་ལྔས་བརྒྱན་པར་བྱས་པ་ལས་དེ་རྟེན་དཀྱིལ་འཁོར་བཞིའི་གནས་ལུགས་ལྔ་པའི་གཉིས་པར་གསང་བའི་པད་མ་ཞེས་སོགས་དང་དྲུག་པ་དང་ཕྱོགས་གཅིག་ཏུ་བྱས་ཏེ་གསལ་བར་སྟོན་པ་ལས། ཡེ་ཤེས་ཀྱི་པད་མའི་ལྟེ་བར་མེས་སྤྱིའི་ཕྱོགས་སུ་ཁྲག་དང་ཁུ་བ་གཤང་བ་དང་གཅི་བའི་ནུས་པ་འཛིན་པའི་སྒོ་བཞི་དེ་ཉིད་ཀྱི་ངོ་བོ་དང་ལྔ་ཡིས་རྟོག་པ་སྤོང་ཞིང་བདེ་བའི་ཡེ་ཤེས་ཀྱི་སྐབས་འབྱེད་པས། མཛེས་པའི་སྤྱིའི་ནམ་མཁའོ། ། ཡང་ན་དེ་རེ་རེ་ལའང་འབྱུང་བ་ལྔ་ལྔའི་དྭངས་མ་ཆུ་དང་ཞེས་སོགས་ཏེ། གཉིས་ཀྱིས་བསྐྱོད་པའི་སྦྱོར་བ་ལས། ། དྲོད་ནི་རྟག་ཏུ་འབྱུང་བར་འགྱུར། ། ལ་སོགས་པའི་དོན་ཏོ། ། དེས་ཐབས་དང་བཅས་ནའང་འཁོར་བ་སྤོང་བ་དང་།
མི་ལྡན་ན་དེར་འཇུག་པ་འདོད་ཆགས་ཀྱི་དཀྱིལ་འཁོར་གྱི་ནང་སྟེ་དབུས་ན་བཞུགས་པ་ཡེ་ཤེས་ལྔའི་རྟེན་འབྱུང་བའམ་བདུད་རྩི་ལྔས་བརྒྱན་པས་མཛེས་སྤྱིར་བཏགས་ཀྱི་པད་མའི་དབུས་ན་ཡོད་པ་འབའ་ཞིག་གིས་དེ་ལྟར་བཏགས་པ་མ་ཡིན་ནོ། ། དེ་ནི་ཡེ་ཤེས་ཐིག་ལེ་ལས། འབྱུང་བ་ཀུན་གྱི་ནང་ཡོད་པ། ། སྐུ་ལྔའི་བདག་ཉིད་རབ་མཆོག་ཡིན། ། ཞེས་པ་ལྟར་བསྟན་ཏོ། ། དེ་ལྟ་མོད་འབྱུང་བ་བེམ་པོ་ལ་བརྟེན་ནས་ཡེ་ཤེས་རིག་པ་ཇི་ལྟར་འཆར་ཞེ་ན། དེ་རྣམས་ཀྱི་སེམས་ལས་བྱུང་སྟེ་གསང་གདན་གསུམ་པ་ལས། སེམས་ལས་ཆུ་ནི་འབྱུང་བས་ན། ། རྣམ་ཤེས་ཆུ་རུ་གྱུར་པ་སྟེ། ། གལ་ཏེ་ཆུ་ནི་གཞན་ཡིན་ན། །
ཅི་ཕྱིར་ཤིང་ལ་ཆུ་མི་འབྱུང་། ། ངེས་པར་ལུས་ལ་དྲོད་ཡོད་པས། ། རྣམ་ཤེས་མེ་རུ་གྱུར་པ་སྟེ། ། ཡེ་ཤེས་བྲལ་བའི་ལུས་ལ་ནི། ། ཡན་ལག་དྲོ་བར་མི་དམིགས་སོ། ། འབྱུང་འཇུག་དབུགས་ནི་དུ་བ་འདྲ། ། རྣམ་ཤེས་བྲལ་བའི་ལུས་ལ་ནི། ། སེམས་ཀྱི་དབུགས་ནི་རྒྱུ་བ་མེད། ། ལུས་ནི་ལྕི་བར་སྣང་བའི་ཕྱིར། ། སེམས་ནི་ས་རུ་གྱུར་པ་སྟེ། །
ཡེ་ཤེས་འཕོས་པའི་ལུས་ལ་ནི། ། ཆུ་ཡི་ནང་དུ་འབྱིང་མི་འགྱུར། ། ལུས་ལ་ཚད་མ་ལྔ་ཡོད་པ། ། ལྔ་པོ་གཅིག་གི་བདག་ཉིད་འགྱུར། ། མཚན་ཉིད་གཅིག་ཏུ་རབ་ཤེས་ནས། ། རྣལ་འབྱོར་པ་ཡིས་འགྲོ་བ་བརྟག ། ཅེས་ཏེ། འདིས་ནི་དགུ་པར། མེ་ནི་ཚ་བ་ཉིད་ཡིན་ཏེ། ། ཞེས་སོགས་ཀྱི་དོན་ཡང་གསལ་བར་བྱས་སོ། །
དེ་ཉིད་ལ་གསང་བའི་པད་མ་ཞེས་འཇོག་པའི་དོན་ལ། གསང་བ་བདུན་སྟེ་བརྒྱད་པ་ཐ་དད་དུ་བརྗོད་དུ་མེད་དོ། ། གང་ཞེ་ན། རྒྱུད་གསུམ་ཀ་ལ་སྦྱར་བ་དང་། རྫོགས་པའི་རིམ་པ་ཡེ་ཤེས་དང་བཅས་པ་ལ་སྦྱར་བ་གཉིས་ལས། དང་པོ་གསང་བ་ཞེས་བྱ་བ་ནི་རྒྱུའི་རྒྱུད་བརྗོད་བྲལ་དུ་གནས་ཀྱང་བློ་བུར་དྲི་མས་མི་གསལ་བས་སོ། ། དེ་བཞིན་དུ་མ་སྨིན་པ་ལ་ཡང་གསང་བ་ནི་དེ་ཁོ་ན་ཉིད་བཅུ་ཤེས་པའི་སློབ་དཔོན་གྱིས་དབང་དུས་སུ་ཕྱི་ནང་གི་རྟེན་འབྲེལ་འདི་ལྟ་བུ་ཞེས་མདོར་བསྟན་པ་སྟེ་སྨིན་བྱེད་དོ། ། ཆོས་འབྱུང་གི་ནང་དུ་གསང་བ་ནི་གཞལ་ཡས་ཁང་བསྐྱེད་པའི་ས་བོན་འབྱུང་བ་ལྔ་དང་དེའི་ནང་དུ་གསང་བ་རིགས་ལྔ་བསྐྱེད་པའི་ས་བོན་ལྔའམ་ལྷ་གང་རུང་གི་མངོན་བྱང་ལྔ་སྟེ་བསྐྱེད་རིམ་མོ། ། དངོས་འཛིན་ཅན་ཐམས་ཅད་ལ་གསང་བར་ནི་དོན་དམ་པའི་དངོས་པོ་སྟེ་རང་བཞིན་མཐའ་དག་དང་བྲལ་བས་སྦས་པ་དེ་ཁོ་ན་ཉིད་ཀྱི་ལྟ་བས་སྤྲོས་པ་བཅད་པའོ། ། གསང་དབང་ཐོབ་པ་མན་ཆད་ཀྱི་ཡུལ་མ་ཡིན་པས་གསང་བར་ནི་གསང་བའི་པད་མར་ཡེ་ཤེས་བསྐྱེད་པ་དཀྱིལ་འཁོར་འཁོར་ལོའོ། །
བུམ་དབང་ཐོབ་པ་མན་ཆད་གསང་བར་ནི་འཁོར་ལོ་བཞི་གཙོ་བོར་ལྟེ་བར་དགའ་བ་རང་བྱུང་གི་ཡེ་ཤེས་སོ། ། གསུམ་པ་མན་ཆད་ཐམས་ཅད་ལ་གསང་བར་ནི་རྟེན་དཀྱིལ་འཁོར་བཞི་པོ་ཐམས་ཅད་དེ་ཁོ་ན་ཉིད་ངོ་བོར་འགྲོ་བ་སྟེ་རྟོགས་པ་བཞི་པའི་ལམ་མོ། ། ས་བཅུ་གཉིས་པ་མན་ཆད་ལ་གསང་བར་ནི་ཟག་མེད་ཀྱི་བདེ་བ་དང་ཞེས་བྱ་དང་ཡོན་ཏན་མཐའ་ཡས་པ་ཐམས་ཅད་ཤེས་ཤིང་མངོན་དུ་མཛད་པ་འབྲས་བུའི་རྒྱུད་དེ། དེ་ནི་རྒྱུ་ལ་གནས་པའི་རང་བཞིན་མཐར་ཐུག་པས་ནི་བདུན་དུའོ། ། དེ་རྣམས་རྗོད་བྱེད་རྒྱུད་སྡེའི་གཞུང་ཐམས་ཅད་ཀྱིས་བཤད་དོ། ། གཉིས་པ་གསང་བར་མི་གསལ་བ་འབྱུང་བའི་བདུད་རྩིའི་དྭངས་མ་ལ་ཡེ་ཤེས་ཀྱི་ནུས་པ་ཡོད་ཀྱང་མི་མཐོང་བ་སྟེ་རྟེན་ནོ། ། གནས་གསང་བའི་པད་མ་དང་ལྟེ་བར། དེ་ཁོ་ན་ཉིད་མདོར་བསྟན་ལ་སོགས་པ་གསུམ་དང་ཐམས་ཅད་དུ་འགྲོ་བ་རྟེན་འབྲེལ་ཏེ་སྐད་ཅིག་བཞིའམ་འཁོར་ལོ་བཞི་ལས་ཡེ་ཤེས་རྟེན་ཐམས་ཅད་དུ་འགྲོ་སྟེ་ཁྱབ་ཅིང་བདེ་བ་མཐའ་ཡས་པ་དང་གོང་གི་བརྗོད་དུ་མེད་པའི་མཚན་ཉིད་ཅེས་སྦྲལ་ཏེ་བདེ་སྟོང་དབྱེར་མེད་དུ་མངོན་དུ་འགྱུར་རོ། ། རྒྱུད་ཀྱི་གཞུང་ནི་སྐད་ཅིག་གི་རིམ་པའམ་འབར་འཛག་དབུ་མར་ཐིམ་པའི་རིམ་པས་ཞེས་པའོ། ། དེ་ཉིད་བཤད་པ་གསང་བར་བྱང་ཆུབ་ཀྱི་སེམས་རྟེན་ནོ། །
གཉིས་པ་ཐབས་ཤེས་རབ་ཀྱི་དབང་གི་གནས་སམ་ལྟེ་བར་གཞིར་གནས་དང་ཡས་བྱོན་འདྲེས་པའོ། ། གསུམ་པ་ལ་སྙིང་རྗེ་སྟེ་སྡུག་བསྔལ་དང་བྲལ་བའི་བདེ་བའོ། ། བཞི་པ་སྙིང་པོ་དམ་པ་མཆོག་ཏུ་གྱུར་པའི་དགའ་བའོ། ། ལྔ་པ་ཕྱི་རོལ་གྱི་རྟོག་པ་དང་བྲལ་བ་མཉམ་པ་ཉིད་དུའོ། ། དྲུག་པ་འདི་བྱམས་པ་བདེ་བ་དང་ཕྲད་པ་ཡིན་ལ། ལྔ་པ་ཆོས་ཉིད་མི་རྟོག་པ་དེ་གཉིས་རང་རིག་པ་གསལ་བར་འདྲེས་པའོ། ། ཡེ་ཤེས་ཏེ། གསང་བ་འདི་རྣམས་ཀྱི་གནས་སུ་དུས་ཀུན་ཏུ་བདེ་སྟོང་བཞུགས་པས་ཐམས་ཅད་བདག་ཉིད་རྟག་ཏུ་བཞུགས། ཞེས་བརྗོད་ལ། དེའང་དོན་དམ་བྱང་ཆུབ་ཀྱི་སེམས་གདོད་མ་ནས་མ་སྐྱེས་པས་རང་བྱུང་ངམ་ལྷན་ཅིག་སྐྱེས་པ་ཞེས་བྱ་སྟེ།
ཏིང་ངེ་འཛིན་གྱི་ཐབས་འདུ་ཤེས་གསུམ་ལྡན་ནམ་འབར་འཛག་ལ་སོགས་པ་སྣ་ཚོགས་ལས། གནས་ཀྱི་མཆོག་མཛེས་སྤྱིར་སྐྱེ་བར་བཤད་པས། དེ་ལ་རྡོ་རྗེ་སེམས་དཔའ་སངས་རྒྱས་ཐམས་ཅད་ཀྱི་རང་བཞིན་ཟུང་འཇུག་དེའི་དགའ་མ་ཡུམ་སྟེ། ཡུམ་གྱུར་ཤེས་རབ་དམ་པ་འདི་ལ་དགོངས་པར་མཛད། ཅེས་སོགས་ཐམས་ཅད་དེ་ཡིན་པས། ཀུན་མཁྱེན་ཀུན་འགྲོ་ཐམས་ཅད་ཀྱི་རྟེན་ནམ་རྩ་བ་ཡིན་ཞེས་པའོ། ། དེ་ཉིད་ལྟེ་བའི་ཨཾ་ལ་སྦྱར་ན་ཕྲ་བ་ཟླ་ཚེས་སྙིང་སྟེ་སེམས་ཀྱི་རྟེན་ཐིག་ལེ་གསང་བའི་མཁའ་སྒྲ་ཨ་ཐུང་ནང་འགྲོ་ལྟེ་བའི་དབུས་སུའོ། ། རིམ་པ་ལྟར་འཁོར་ལོ་བཞི་ལའང་སྦྱར་ཏེ་སྒྱུ་མའི་གཟུགས་སྣ་ཚོགས་སུ་སྣང་བ་དེས་སངས་རྒྱས་ཀྱིས་འཆད་དེ་བཤད་གཞིར་བྱེད། དེ་ཉིད་མེ་ལོང་ལ་སོགས་མངོན་བྱང་ལྔ་སྟེ་ཟླ་བ་ཉི་མ་ཇི་ལྟར་ལགས་ཀྱི་ལན་ཞེས་དང་། སྔགས་ལྔ་ར་ཧ་ས་ཡ་ཨེའམ་བྷྲུཾ་སོགས་ཞེས་གསུང་ན་དེ་ཡང་རུང་ལ།
གཙོ་བོར་སྔར་གྱི་ནམ་མཁའ་ལྔ་ལས་མེ་ལོང་ལ་སོགས་པ་བསྐྱེད་པའི་ཐབས་བསྒོམ་པ་ཡིས་སྔགས་རྟོག་པ་ལས་ཡིད་སྐྱོབ་པའི་མཚོན་བྱེད་དཔེའི་ཡེ་ཤེས་ལྔ་པོ་ཡང་དག་འབྱུང་བར་བཤད་ལ། དེའི་ངོ་བོ་ཤེས་རབ་ཕ་རོལ་ཕྱིན་པ་སྟེ་བརྗོད་བྲལ་དུ་གསུངས་པས། ཡི་གེ་གཅིག་གྱུར་ཨའི་རང་བཞིན་དང་། དེ་མཐར་ཐུག་ན་མེ་ལོང་སོགས་དོན་གྱི་ཡེ་ཤེས་ལྔ་དང་བདེ་གཤེགས་གཟུགས་སྐུ་རིགས་ལྔ་དེ་དག་དབྱིངས་དང་འདྲེས་པ་དྲུག་པ་རྡོ་རྗེ་འཆང་དཔལ་ལྡན་བདེ་བ་ཆེན་པོ་ཡིན་པས་གཞན་སྐབས་གསུམ་ཀ་ན་སྣང་བའི་རྣམ་པ་ཕུང་པོ་དང་ཡེ་ཤེས་ལ་སོགས་པ་ལྔ་ལྔ། དྲུག་པ་རྒྱུད་འབུམ་ཕྲག་བསམ་གྱིས་མི་ཁྱབ་པར་ཡང་མ་གསུངས་སོ། ། ཞེས་པ་འདི་དག་གིས་ནི། ཐེག་ལེ་ཆེན་པོ་ཡི་གེ་མེད། ། སྟོང་པ་ཆེན་པོ་ཡི་གེ་ལྔ། ། ཐིག་ལེ་སྟོང་པ་ཡི་གེ་བརྒྱ། ། རྣམ་པ་ཀུན་ལྡན་རྣམ་པ་མེད། །
ཅེས་པའི་དོན་ཡང་གསལ་བར་བསྟན་ཏོ། ། དེ་ལྟར་སྟོན་པའི་བླ་མ་དེ་རྡོ་རྗེ་སེམས་དཔའ་ལྟ་བུར་བལྟ་སྟེ། མིའི་འཇིག་རྟེན་ན་དེ་ལས་ལྷག་པའི་རྡོ་རྗེ་སེམས་དཔའམ་སངས་རྒྱས་ཞེས་བྱ་བ་ཡོད་པ་མ་ཡིན་ཏེ་མཁའ་འགྲོ་ལས། སངས་རྒྱས་ཀུན་གྱི་རང་བཞིན་སྐུ། ། ཆ་ཤས་བྱང་ཆུབ་ཡན་ལག་གནས། ། དེ་ཡི་བར་དུ་དགྲ་བཅོམ་པ། ། ཅོད་པན་རིགས་ལྔ་ལ་སོགས་པའོ། ། འཇིག་རྟེན་པ་ནི་ཞབས་ཀྱི་གདན། ། འོད་ཟེར་གནོད་སྦྱིན་སོགས་གསང་བ། ། དེ་ལྟའི་ཡོན་ཏན་རང་བཞིན་སྐུ། །
རྣལ་འབྱོར་པ་ཡིས་རྟག་ཏུ་བལྟ། ། ཞེས་དང་། གཞན་ལས་ཁྱད་དུ་མ་གསུངས་སོ། ། དེ་ཉིད་ཀྱི་ཞེས་རྐང་པ་བཞིས་ཡི་གེ་དང་པོ་གཅིག་གྱུར་ཡེ་ཤེས་དང་བཅས་པ་བཤད་ལ་སློབ་དཔོན་གྱིས་བསྟན་པ་ཐམས་ཅད་དུ་འགྲོ་བའི་ཡེ་ཤེས་འཁོར་ལོ་བཞིའམ་ནམ་མཁའ་ལྔ་པོ་ཐམས་ཅད་ལ་རྟག་ཏུ་བཞུགས། ཞེས་གསུངས་པའོ། ། གསང་བའི་མི་འཚལ་གྱི་ལན། གནས་ནི་ཞེས་པ་ལྔ་པའི་སྤྱི་བོ་མེད་ཅེས་སོགས་དྲུག་པའི་ཆ་དང་བཅས་པ་ཡང་གསང་བ་མཆོག ཅེས་པའི་དོན་དུ་བསྟན་ཏེ། ཐིག་ལེ་བཞིའི་ཆ་དང་ལྡན་པའི་པད་མ་བཞིའོ། ། དེའི་གནས་ལུགས་སྤྱི་བོ་བདེ་ཆེན།
སྙིང་པད་མ་ཁ་འོག་ཏུ་བལྟས་པར་གནས། ཁའི་སྟེ་མགྲིན་པའི་དང་ལྟེ་བའི་སྟེང་དུའོ། ། དེའི་སྒྲ་ཨ་ཐུང་ནི་སྒྲ་མཐའ་དབུ་མའི་ཆ་ལ་གནས་གསང་པད་མར་མ་ཟད་ཅེས་པའོ། ། དེའི་གཡས་རོ་མས་རླུང་ཕྱིར་འགྲོ་བ་དང་གཡོན་རྐྱང་མ་ནས་ནང་དུ་འོང་པར་བྱེད་མ། ཐིག་ལེ་ཉི་ཟླ་གཉིས་དབུ་མར་སྦྱོར་བར་སྐོར་ཏེ་གནས་སོ། ། འཁོར་ལོ་བཞིའི་རླུང་ཁ་དོག་གཙོ་བོར་བྱས་ན་བདེ་ཆེན་རླུང་གི་རླུང་གནག མགྲིན་པར་མེ་རླུང་དམར། སྙིང་ཁར་ཆུ་རླུང་དཀར། ལྟེ་བར་ས་རླུང་སེར་བ་ཉིད་དུ། རྩ་དང་ཡི་གེའི་མདོག་གཞན་ཡིན་ནོ། །
དེ་དག་གི་ཆ་ཨ་ལི་སྟེ་ཤེས་རབ་ཐིག་ལེའི་གཟུགས་ཆ་ཀ་ལི་སྟེ་ཐབས་འོག་མའི་ཆ་ཨ་ལི་སྟེ་མི་རྟོག་ཆ་མིན་ཐིག་ལེ་ཞེས་གསུང་ལ། སྔ་མས་རླུང་ཆ་ནི་ཞེས་པ་རྩ་ཡི་གེ་ཐིག་ལེ་དངོས་སུ་རྟེན་བསྟན་ཆ་ཨ་ལིས་མཚོན་ནས་ཤེས་རབ་སྟེ་མི་རྟོག་པ། ཀ་ལིས་མཚོན་ནས་ཐབས་བདེ་བ་སྒྲ་ནི་ཞེས་རྐང་པ་གསུམ་ཨཾ་དེར་སྦྱོར་བས་རྟོག་པས་བྱིན་ཅིང་འཇིག བདེ་བ་སྡུད་ཅིང་ཆགས་པར་བྱེད་པའི་ཐིག་ལེའི་སྒྲ་སྐོར། ཞེས་པར་གསལ་ལོ། ། དེའི་ཆོས་ཀྱི་ཕུང་པོ་རྩ་བའི་ཉོན་མོངས་པ་གསུམ་དང་ཆ་མཉམ་ལ་སྤྱོད་པའི་གཉེན་པོར་ཉི་ཁྲི་གཅིག་སྟོང་བ་རེ་རེ་བརྒྱད་ཁྲི་བཞི་སྟོང་གི་ཆོ་ག་སྟེ་ཐོས་པ་ལ་སོགས་པ་བྱས་ཀྱང་ལུས་ཀྱི་གནས་ལུགས་མི་ཤེས་ན་མྱུར་དུ་ཉོན་མོངས་པ་སྤང་ཞིང་ཡོན་ཏན་བསྐྱེད་པར་མི་ནུས་པས་འབྲས་བུ་མེད་ཅེས་པའོ། ། དེའི་གཙོ་བོ་དང་པོར་གྲུབ་པའི་ཨ་ཤད་ལྟ་བུའོ། ། རྩ་བར་དེ་བཞིན་དུ་སྟན་རྣམས་ཞེས་པ་ནི། གཡོ་བ་མེད་རླུང་འོག་ཏུ་གནས་སྐུ་གསུང་ཐུགས་ཞེས་པའི་གང་དུ་རྐྱང་མ་གཅིག་ཏུ་ན་སྟེ་ཀ་སུ་ཁ་བདེ་བ་རུ་ཚོན་སྟེ་སྡུག་བསྔལ་གཅོད་པ་དེ་རྩ་འོག་ཏུ་བལྟས་ནས་ནམ་མཁའ་དབུ་མའམ་བདེ་བའི་གོ་སྐབས་འབྱེད། དེར་སྐྱེས་པའི་བདེ་བ་ཐོག་མཐའ་མེད་པ་ལ་སོགས་པའོ། །
ཆོས་ཀྱི་དབྱིངས་ནི་དྷ་དུ་སྟེ་བྷྲུཾ་གཞལ་ཡས་ཁང་གི་རྒྱུ་ཡིན་པ་ལྟར་སྐྱེས་གནས་ལྟེ་བའི་དབུས་སུ་གྲུབ་པའི་ཨ་དེ་ཡང་བདེ་བ་ཐམས་ཅད་ཀྱི་རྒྱུར་གནས་སོ། ། བསྡུས་ནས་ཞེས་པ། སྭཱ་ཧཱ་སྔགས་ཀྱི་མཇུག་སྡུད་ཡིན་པ་ལྟར་འདིས་ཀྱང་རྟོག་པ་ཞི་བའི་བདེ་སྟོང་སྡུད་ཅེས་པའོ། ། ཡང་བསྡུས་ནས་གོང་སྤུ་ཞེས་སྦྱར་བས་ཡེ་ཤེས་སྐྱེ་བའི་རྟེན་ཁམས་བསམ་གྱིས་མི་ཁྱབ་པ་ཐམས་ཅད་རུས་པ་ལ་སོགས་དྲུག་པོ་འདིར་རིགས་བསྡུས་པ་ལས་ཐ་མལ་གྱི་ལུས་དང་ལམ་དུ་བྱས་ན་བདེ་སྟོང་རྡོ་རྗེ་སེམས་དཔར་འགྱུར་རོ། ། ཡང་ཐབས་དང་ཤེས་རབ་སྦྱོར་བས་སངས་རྒྱས་གཟུགས་བརྙན་ནི། གཟུགས་དང་། ཞེས་ཕུང་པོ་ལྔའོ། ། དབང་པོ་དྲུག་ཅེས་པའི་ཤུགས་ལ་ཡུལ་དྲུག་ཀྱང་སྟོན་ལ། གཟུགས་དང་སྒྲ་ཞེས་སོ། ། དེ་དག་ལས་དབྱེ་ན་ཁམས་བཅོ་བརྒྱད་ལ་སོགས་པས་འབྱུང་ལ།
ཡང་ཕ་མའི་ཁམས་དེ་རྣམས་ཁུ་ཁྲག་དང་དེ་ལས་མི་རྣམས་འབྱུང་ངོ་། ། དེ་ཐམས་ཅད་ཀྱང་ཡིད་ལུས་ཅན་མ་ཡིན་པ་ནམ་མཁའ་ལྟ་བུ་ལ་ལས་ཀྱི་བག་ཆགས་ཀྱི་ནམ་མཁའི་ཁམས་ཀུན་ཏུ་སྐྱེ་མཆེད་ལ་སོགས་པ་ཅན་དུ་འགྱུར་བ་དེ་དག་བསྡུས་ན་དཀྱིལ་འཁོར་གསུམ་བརྟག་སྟེ་ཤེས་པར་བྱ་བར་གང་ལ་གཙོ་བོ་ཡེ་ཤེས་སམ་སེམས་ཀུན་ཏུ་སྤྱོད་པ་དཀྱིལ་འཁོར་གསུམ་དུ་གནས་བརྟག་པ་དེ་དག་དབྱེ་ན་རྣམ་པ་དུ་མར་དུས་ཀུན་ཏུའམ་ཕྱོགས་ཀུན་ཏུ་སྔ་མ་ལྟར་འགྱུར་ལ། བསྡུས་ན་ཕུང་པོའི་རྐྱེན་བྱང་སེམས་གཉིས་སམ། ཡང་ན་རྒྱུ་སེམས་ཀྱི་བག་ཆགས་དང་རྐྱེན་བྱང་སེམས་གཉིས་སུ་གསུངས་ཏེ་དེ་ལའང་འབྱུང་བ་བཞིར་རིག་པར་བྱ་ཞེས་པ་ནི་བརྟག་པ་ཅི་ཞེས་པའི་ལན་དུའང་འགྱུར་རོ། ། དེ་རྣམས་ཀྱི་དང་པོའི་གསུམ་པ་ལྔ་པའི་གཉིས་པ་དྲུག་པའི་ཐམས་ཅད་དང་། དགུ་པ་དང་བཅུ་པའི་དང་པོ་དེ་དག་དང་མཐུན་པའི་རྩ་བའི་རྒྱུད་ཐམས་ཅད་ཀྱི་བརྗོད་བྱ་གསང་བ་མཆོག་གི ཞེས་སོགས་ཡི་གེ་བཅུ་དྲུག་གིས་བསྡུས་པས་འཁོར་འདས་ཐམས་ཅད་ཀྱི་རྩ་བར་བསྟན་ཏེ། དང་པོ་དངོས་དང་ལྷའི་དབང་པོས་ཞུས་པ་ལས་ཨེ་ཝཾ་གིས་ཐམས་ཅད་བསྡུས་པ་གསུངས་པ་དང་ཡང་མི་འགལ་ཏེ། ཌ་ཀ་ལས། ཐོག་མ་གསང་བ་འདི་སྐད་དང་།
དབུས་ནི་བདག་གིས་དང་ནི་མཆོག ། མཐའ་ནི་ལྷག་མ་དགྱེས་པ་དང་། ། ཐོས་པ་སྟེན་པར་བཤད་པ་ཡིན། ། ཡང་དག་གནས་པ་ཀུན་བདག་ཉིད། ། དུས་གཅིག་ཏུ་ནི་གསུངས་པ་ཡིན། ། ཞེས་གསུངས་ལ། གཉིས་ཀའི་དོན་ཐབས་ཤེས་རབ་གཉིས་མེད་པས་སོ། ། མྱོས་བྱེད་ཅེས་ཚིགས་བཅད་གསུམ་བསྡུས་པའི་དོན་གྱིས་དཀྱིལ་འཁོར་འཁོར་ལོ་གཙོར་བསྟན་པ་ནི་ཅི་རིགས་སུ་གཞུང་གིས་ཤེས་པར་ནུས་ལ་ཧ་ཅང་གསལ་པོར་མ་ཕྱེའོ། ། རོ་ནི་ཞེས་སོགས་བདུན་པའི་དང་པོའི་གསལ་བྱེད་དེ་རྣམ་ཤེས་ཞེས་ཞུས་པའི་ལན་ཀྱང་སྟེ། འབེབས་པའི་དང་གསེར་ནི་ཞེས་པ་ནི་དོན་དེ་གཉིས་པའི།
སྐྱ་བོ་ཞེས་པ་ཡན་ལག་གི་དུག་གི་དང་། བསམ་པ་ཞེས་པ་དེ་གསོ་བའི། དེའི་ཉིན་པར་ཞེས་པ་དུག་གསོ་བ་གཉིས་པའི་སྦལ་བའི་ཞེས་པ་གསུམ་པའི་བ་གླང་གི་ཞེས་པ་བཞི་པའི་འོ། ། བ་ལ་ཀ་ཞེས་པ་རིམས་ཞི་བའི། ལྟོ་འཕྱེ་ཞེས་སྡང་བའི་གཉིས་དང་། རྟ་ནི་ཞེས་པ་བསྐྲད་པའི་གཉིས་དང་། དམར་པོ་ཞེས་སྣ་ཚོགས་མཐོང་བའི་བཞི་དང་། རི་བོ་ཞེས་མེ་བསིལ་བའི་བྱེད་པའི། མདུན་དུ་ཞེས་ཆུ་ནང་དུ་རྒྱུ་བའི་གསུམ་དང་། སྐྱེ་བ་གཉིས་ཞེས་སྨྱོ་བར་བྱེད་པའི་གསུམ་དང་།
པི་ཙུ་ཞེས་བསྐྲད་པའི་འོ། ། དགའ་བ་དང་ཞེས་རེག་པས་དབང་དུ་བྱེད་པ་དང་པོ་གཉིས་པ་གསུམ་པ་ལྔ་པའི་དང་། ཤི་ཁ་ཞེས་ཐིག་ལེས་དབང་དུ་བྱ་བ་དང་པོ་དྲུག་པ་བདུན་པ་གསུམ་དང་། སྲོ་ད་ནི་ཞེས་སོགས་མི་སྣང་བ་དང་པོ་གསུམ་མཐའ་མ་མ་གཏོགས་པ་བརྒྱད་ཀྱི་དང་། མིག་སྨན་ཞེས་པ་སྲུབ་པའི་མིག་སྨན་ཏེ་ཨོཾ་པྲ་སན་ཏ་རེ་ཞེས་པ་སྔགས་བསྒྲུབ་པའི་དུས་སུ་བཟླས་པ་རྩ་བར་ཁ་བསྐང་ངོ་། ། བུད་མེད་ཅེས་པ་དེ་ཉིད་སྐལ་པ་བཟང་པོར་བྱེད་པའི། བྲི་བ་ནི་ཞེས་པ་འབྲུ་མར་གྱིའོ། ། དཀྱིལ་འཁོར་ཞེས་པ་གཞུའི་རྣམ་རྒྱལ་གྱི་ལན་ཏེ་བདུན་པའི་གཉིས་པའི་གསལ་བྱེད་དེ་མཁའ་འགྲོའི་སོ་བདུན་པ་དང་ཆ་མཐུན་ལྔ་བཅུ་པར་ཚུལ་མི་འདྲ། མཉམ་སྦྱོར་དགུ་པ་དང་ཕྱོགས་གཅིག་ཏུ་གསལ་བར་བྱེད་པའོ། ། དགོས་པ་དཀྱིལ་འཁོར་སྒྲུབ་མཆོད་དང་རབ་གནས་དང་སྦྱིན་སྲེག་དང་ལ་སོགས་པའི་དུས་སུ་ལྷའི་བུའི་བདུད་ཚར་གཅད་པ་ཕྱི་ཡི་ཡིན་ལ།
ནང་དུ་གཞན་ཡིན་ནོ། ། འཁྲུལ་འཁོར་འཕངས་པ་ལ་སོགས་པ་མཚོན་ཆ་ནི་ཤེས་པར་ཟད་ལ། མཁའ་འགྲོ་ལྔ་བཅུ་པས་བྲིས་པའི་འཁྲུལ་འཁོར་དང་། མི་འཕེན་པ་རང་གི་སྙིང་ཀའི་དང་ཡི་གེའི་འོད་ཟེར་གྱིས་དབང་དང་དགུག་པ་ལ་སོགས་པ་དང་ལག་པའི་འཐབ་མོ་དང་དགྲ་བཅིང་པའང་ལིངྒ་ལ་དབུགས་གཞུག་བྱ་སྟེ་བཅིང་པ་ལ་སོགས་པ་གསུངས་སོ། ། གནས་ནི་རྟེན་ཏེ་ལུས་ཀྱི་དབྱིབས་སོ། ། རང་གི་ལྷའི་སྦྱོར་གྱིས་མཛེས་པ་སྟེ་དགོས་པ་འགྲུབ་པར་འགྱུར་ཏེ་གཞན་དུ་མ་ཡིན་ནོ། ། དེས་མདའ་དང་རྒྱུད་སྦྱོར་བ་དང་བསྟོད་ནས་དྲངས་ཏེ་མྱུར་དུ་གཏོང་བ་དང་རྣ་བའི་བར་དུ་བཀུག་སྟེ་དྲང་བ་དང་། ཨྃ་སྟོང་དུ་འཛིན་པ་སྡོད་པ་དང་། གསལ་བ་སྟེ་ངེས་པར་གཏོང་བའོ། ། དེའི་དུས་ཀྱི་རྐང་སྟབས་ནི་གཡས་བརྐྱང་ཞེས་པའི་ལན་ཏེ་ཌ་ཀར་ཁ་སྐོང་བ་ས་ལ་མཉམ་སྟབས་འོག་ཏུ་དཀྱིལ་འཁོར་གྱི་སྟབས་དང་གཅིག་ཏུའམ།
སྔར་བྱེད་ན་འདིར་ཟུང་འཇུག་གི་སྟབས་སོ། ། བེ་ཤ་ཁ་སག དཀྱིལ་འཁོར་ཟླུམ་པོ་གཡས་བརྐྱང་གི་གཤོམ་གྱི་དབྱིབས་ནི་གཅིག་དྲང་པོར་བརྐྱངས་ལ་གཅིག་བཀུག་པ་བྱོལ་སོང་འགྲོ་བ་བཀུག་པའི་ཕྱོགས་སུ་ལུས་གཡོ་བ་དང་བྲལ་ཞེས་པ་ནི་མི་འགྲིག་པར་སྣང་ལ། གཡས་ཀྱི་བརླ་དང་གཡོན་གྱི་རྗེ་ངར་གྱི་བར་དུ་མཐོ་ལྔ་ཞེས་སོ། ། ལྔར་བྱེད་ན་མཉམ་པ་ནི་ཟླུམ་པོར་སྣང་ལ། ངང་པའི་གཤོག་པ་ལྟ་བུར་པུས་མོ་མཉམ་པར་སྦྱོར་བས་རྐང་མཐིལ་གཉིས་བགྲད་པའི་བར་དུ་ཁྲུ་གཉིས་བྱ་བ་དཀྱིལ་འཁོར་སྟབས་ཏེ་དབུས་སུ་བྱ་བའམ་དེས་ལན་གཅིག་སྐོར་བའོ། ། ཁྱད་པར་དུ་མདའི་རིག་བྱེད་ཀྱི་དུས་སུ་ལྷོད་མིན་མཁྲེགས་པ་སྟེ་གྲིམས་པའམ་གཡས་གཡོན་བརྐྱང་པ་ཉིད་དོ། ། མཁྲང་པ་ནི་བརྩོན་པ་བརྟན་པ་ལུས་མཉེན་ཞིང་མི་གཡོ་བས་བརྟན་པ། གང་ལྷའི་སྐྱེ་མཆེད་དག་ཅིང་རྫོགས་པའམ་རྫོགས་པར་འདྲེན་པ། ཐོག་མར་རང་གི་སྙིང་ཀར་སྦྱར་ཏེ་དེ་ནས་བསྟོད་དེ་འགུགས་པས་གཡས་གཡོན་དུ་སྒྱུར་བ་དང་རྒྱབ་ཏུ་ཞེས་གྲུ་མོ་དགུག་ཅིང་དལ་གྱིས་དྲངས་པ་དབུག་པའི་དང་།
གྲུ་བཞི་པ་ལ་སོགས་མེ་དུའི་རྣམ་པ་ཡིན་ཞིང་། ཆོ་ག་བཅུ་མཆོག་ཕྱག་རྒྱ་ཞེས་པ་འཁྲུལ་འཁོར་འཕགས་པ་སོགས་གཅིག་རྐང་སྟབས་རྣམས་གཅིག མཆོག་ཏུ་བསྐོར་ནས་གཡས་གཡོན་ཞེས་པ་འདི་ཉིད་གཅིག གཞན་གང་བའི་སྐྱེ་མཆེད་ལ་སོགས་འདུན་ནམ། འདི་ཉིད་ལ་མཆོག་ཏུ་གཡས་ནས་བསྐོར་ཞེས་པས་ཕྱོགས་མཚམས་བརྒྱད་དང་། དེ་བཞིན་ཏེ་འོག་ཅེས་པའི་བཅུ་པར་ལྷའི་རྣལ་འབྱོར་དང་ལྡན་པས་བྱས་ན་འགྲུབ། ཅེས་པར་གསལ་མོད་ཀྱི། ཌ་ཀ་ལས། རྣམ་བཅུ་གཞུ་དྲོད་པས་པ་ལ་སློབ་དཔོན་བྷ་བ་པས་གཞུའི་དྲོད་པས་རོ་བཅུའི་ཚད་དུ་བརྡུངས་པའི་གཟུགས་ཐབས་ཤེས་རབ་ཀྱི་རང་བཞིན་དུ་གཟུང་བ་བྱང་ཆུབ་མཆོག་གི་ཕྱག་རྒྱ་ཞེས་བཞེད་དེ་དེའི་ལྟར་ན་མདའ་གཞུའི་རིག་བྱེད་སྤྱི་ཡིར་འགྱུར་རོ། ། ཚིག་དོན་ཕལ་ཆེར་གཞུང་དུ་གོ་བར་ནུས་སོ། །
སངས་རྒྱས་རྡོ་རྗེ་ཞེས་པ་ནི་བདུན་པའི་གསུམ་པར་སྤྱན་གྱི་སྔགས་ཀྱི་ཕན་ཡོན། སངས་རྒྱས་རྣམས་ཀྱི་ཞི་བ་བསྐྱེད། ། ཅེས་དང་། ཤི་བ་སློང་བར་བྱེད། ཅེས་པའི་དོན་ཏེ་རྣམ་སྣང་གི་སྦྱོར་བྱས་ལ་དེའི་ཐུགས་ཀ་ནས་ལཾ་ལས་སྤྱན་ཕྱག་གཉིས་པ་ཕྱུང་སྟེ་བདུད་རྩིས་གང་བུམ་པས་བསྒྲུབ་བྱ་ལ་དབང་བསྐུར་ན་ནད་ལ་སོགས་པ་ཞི་བ་དང་དུས་མ་ཡིན་པར་འཆི་བ་མེད་པར་བྱེད་ཅེས་པའོ། ། རྡོ་རྗེ་དམ་ཚིག་བསྐུལ་རྣམ་སྣང་གི་སྔགས་ཏེ་དེས་རྣམ་སྣང་གི་རྣལ་འབྱོར་གྱི་མ་མ་ཀི་ཕྱུང་ན་རྡོ་རྗེ་དམ་ཚིག་སྐུལ་བ་སྟེ་ཞི་བའི་ལས་འགྲུབ་ཅིང་། མི་བསྐྱོད་པའི་རྣལ་འབྱོར་གྱིས་སྤྱན་ཕྱུང་སྟེ་ལས་བསྒྲུབས་ན་ཞི་བ་འགྲུབ་ལ། དེ་བཞིན་དུ་རིགས་གང་དུང་གིས་རིན་ཆེན་སྒྲོལ་མས་རྒྱས་པ་དང་། གོས་དཀར་མོས་དབང་ཞེས་པ་སྟེ། གང་གི་ཀུན་བྱེད་པ་དེ་ཐམས་ཅད་བྱེད་ཅེས་པས་མདོར་ན་རིགས་སོ་སོ་བས་ཀྱང་ལས་བསྒྲུབ་པར་ནུས་ལ།
རིགས་གཅིག་གིས་ཀྱང་ལྷ་མོའི་བྱེ་བྲག་ལས་ལས་ཐམས་ཅད་བསྒྲུབ་པར་ནུས་ཞེས་པ་འདིས་བདུན་པ་དངོས་ཀྱི་བདག་པོས་འཁོར་ལོའི་རྒྱལ་མོ་ཞེས་པའི་དོན་ཡང་གསལ་བར་བྱས་སོ། ། རྡོ་རྗེ་ནི་རྣམ་པར་སྣང་ཞེས་པ་མཱ་མ་ཀིའི་སྔགས་ཀྱི་སྐབས་སུ་རྡོ་རྗེ་བསྲུང་བའི་སྦྱོར་བ་ཞེས་པ་ཡིད་མཛད་པ་ལྟར་ན་རྣམ་སྣང་ཆེན་པོ་སྟེ་རྡོ་རྗེ་འཆང་བ་ཡིན་ནོ། ། རྒྱས་པ་ཆེན་པོ་མན་ཆད་ནི་གོས་དཀར་མོའི་སྔགས་ཀྱིས་བཏབ་སྟེ་སྔགས་དེ་ལ་བསྙེན་པ་སོང་བས་འོད་དཔག་མེད་ཀྱི་ཐུགས་ཀ་ནས་ལྷ་མོ་སྤྲོས་པས་དབང་བསྐུར་ན་ཆོས་ཀྱི་མཛོད་འཕེལ་ཏེ་རྒྱས་པ་དང་བསྒྲུབ་བྱའི་ལུས་ཨ་ཀ་ཏེའི་སྔགས་ཀྱི་ཡི་གེས་དགང་བར་བསམས་ལ་དེའི་སྤྱི་བོར་སྣ་ཚོགས་རྡོ་རྗེ་བསམས་ནས་གོས་དཀར་མོ་དང་སྙོམ་པར་ཞུགས་པར་བསམས་ན་བསྲུང་བར་འགྱུར་བའམ། ཡང་ན་བདག་ཉིད་སྙོམ་པར་ཞུགས་པས་སྔར་གྱི་བསམ་གཏན་བྱས་ན་ཞེས་པའོ། ། ཐམས་ཅད་ཅེས་པ་དང་། རྡོ་རྗེ་ཞེས་པ་སྒྲོལ་མའི་གོང་དུ་རྡོ་རྗེ་སྡེ་ཆེན་སངས་རྒྱས་དང་སེམས་ཅན་ཐམས་ཅད་དབང་དུ་བྱེད་ཅེས་པར་གསལ་ལ་འདིར་ནི་རྡོ་རྗེ་མི་ཕྱེད་ཅེས་པ་དོན་ཡོད་ལ་སོགས་པའི་ཏིང་ངེ་འཛིན་དང་ལྡན་པས་ལྷ་མོའམ་སྔགས་ཀྱི་ཡི་གེ་དམར་པོ་སྤྲོ་བ་དང་བཅས་པས་དབང་དུ་བྱེད་པ་ལ་སོགས་པར་འགྱུར་ཞེས་པའོ། ། ཡེ་ཤེས་སྣ་ཚོགས་ཞེས་དང་རྡོ་རྗེ་གཤིན་རྗེ་ཞེས་པ་གསང་བ་འདུས་པའི་བཅུ་བཞི་པ་གུར་གྱི་བཞི་པ་དགྲ་ནག་སྒྱུ་དྲ་རྣམས་ཕྱོགས་གཅིག་ཏུ་བྱས་པ་སྟེ་སྣ་ཚོགས་ནི་གུར་ལས་ཐམས་ཅད་ཀྱི་རྣམ་པའི་ཏིང་ངེ་འཛིན་ཅེས་པའམ། བདུན་པ་དངོས་ལས། དེ་ནས་དེ་ནི་ཀུན་རྫོགས། ཞེས་པའི་དོན་ཏེ་འཇིག་རྟེན་ལས་འདས་པའི་ཡེ་ཤེས་ཞེས་པས་བསྐྲད་པ་ལ་སོགས་པར་མ་ཟད་དེ་མཆོག་ཀྱང་འགྲུབ་ཅེས་དགོངས་སོ། །
གོང་དུ་ཁྲོ་བོའི་གཟུགས་དང་ཞེས་དང་། གཤིན་རྗེའི་གཟུགས་ཞེས་པའི་ལན་ཡང་ཡིན་ཞེས་གསུང་ངོ་། ། མཛེས་པ་ཞེས་པ་གུར་བཞི་པ་ལས། སྐྱེས་པའི་པད་མ་གས་ཆག་མེད། ། སྲུབ་གཅིག་པ་དང་སྲུབ་གཉིས་པ། ། རིག་མ་བཞི་ནི་རབ་སྦྱོར་བས། ། སངས་རྒྱས་ཀུན་གྱིས་རབ་ཏུ་དག ། ཅེས་པའི་ལ། མཛེས་པ་ནི་འདུས་པ་དང་མཐུན་ཏེ་གཟུགས་མཛེས་ཤིང་ཡན་ལག་མ་ཉམས་པའི་ཐོད་པའི་ནང་དུ་བསྒྲུབ་བྱའི་རྐང་རྗེས་ཀྱི་རྡུལ་ལས་བྱས་པའི་གཟུགས་བཞག་ལ་བདག་གཤིན་རྗེ་གཤེད་ཀྱི་རྣལ་འབྱོར་གྱིས་ལྷ་མོ་ཙན་དི་ཀང་ཀ་ལ་སོགས་བཞིའམ། གཞན་དུ་གཽ་རཱི་ལ་སོགས་པས་དགུག་གཞུག་བྱས་ལ་དེ་རྐང་པ་གཡོན་པས་མནན་ནས་སྔགས་ཀྱི་མཇུག་ཏུ་ཆེ་གེ་མོ་ཨ་ཀར་ཤ་ཡ།
ཞེས་པ་དང་བཅས་པས་འགྲུབ་ལ། ཟླ་བའི་གྲགས་པས་ཐོད་པ་ལ་རྒྱ་སྐྱེགས་ཀྱིས་ཁུ་བས་དེའི་གཟུགས་བྲིས་པའི་སྙིང་ཀར་མིང་གི་ཡི་གེ་སྤེལ་ཚིག་ཅན་བྲིས་པའི་སྟེང་དུ་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་ལྕགས་ཀྱུར་བྱིན་གྱིས་བརླབས་པའི་གཤིན་རྗེ་གཤེད་ཀྱི་རྐང་པ་གཡས་པས་མནན་ཏེ་རྐང་པའི་ལྕགས་ཀྱུས་སྙིང་ཕུག་ནས་འགུགས་པའི་བསམ་པ་སྔགས་དང་བཅས་པ་བུད་མེད་དང་། གཞན་ཐམས་ཅད་འདྲ་བ་ལས་རྐང་པ་གཡོན་པས་མནན་པས་སྐྱེས་པ་འགུགས་ཞེས་སོ། ། གཏི་མུག་ཆེན་པོ་ཞེས་པ་ནི་འདུས་པ་ལས་རྣམ་པར་སྣང་མཛད་ཆེན་པོ་ཞེས་པ་དང་མཐུན་པར་མངོན་ལ། འོག་གི་ཏིང་ངེ་འཛིན་ཞེས་པ་གུར་གྱི་བདུད་རྩི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། ཞེས་པ་ཡིན་ཞེས་གསུང་ངོ་། ། འདི་ལ་བསྒྲུབ་བྱའི་རྐང་རྗེས་ཀྱི་རྡུལ་བོང་བུའི་གཅིན་གྱིས་གཟུགས་བརྙན་བྱས་ལ་ཞེས་གུར་དང་མཐུན་པས་དེ་བཞིན་དུ་མཛད་ཟིན་ལ། དུར་ཁྲོད་ཀྱི་ཞེས་པ་ལྟར་ན་འདུས་པ་དང་མཐུན་ཏེ། དེའི་ལྟར་ན་དུར་ཁྲོད་ཀྱི་ཤིང་ལོའམ་རས་ལ་དེའི་སྤེལ་བ་དང་སྐེག་ཚེ་དང་ལན་ཚ་དང་དུག་དང་ད་རུ་རའི་ཁུ་བ་དང་མཛུབ་མོའི་ཁྲག་རྣམས་ཀྱིས་རླུང་གི་དཀྱིལ་འཁོར་ཟླ་གམ་མདུན་རྒྱབ་གཉིས་སུ་རྡོ་རྗེས་མཚན་པ་བྲིས་ལ་དེའི་དབུས་སུ་བསྒྲུབ་བྱ་བའི་མིང་ཨུ་ཙ་ཏ་ཡ་ཞེས་པ་ལ་དགུག་གཞུག་བྱས་ལ་དེ་རྐང་པས་མནན་ཅིང་སྔགས་སྤེལ་ཚིག་དང་བཅས་པ་བརྒྱ་རྩ་ལ་སོགས་པ་བཟླས་ཏེ་དུར་ཁྲོད་དུ་སྦས་ན། སྐྲོད་ཅེས་སོ། །
སྔགས་རྒྱུད་གཉིས་ན་གསལ་ལོ། ། རླུང་བཅིང་པ་དང་ཆར་དབབ་གཅད་དང་། བགེགས་གཞུག་པ་དང་། ཡང་ཐོག་དང་ཆར་ཟློག་པ་རྣམས་རྩ་བར་ཤིན་ཏུ་གསལ་བར་བྱེད་དེ་ཤེས་པར་ཟད་དོ། ། སྦྱིན་སྲེག་གི་གཙུག་ཏོར་ན་རྡོ་རྗེ་སྟེ་རིམ་པ་བཞིན་ལས་ལས་བཞིའི་མུ་རན་གྱི་མཚན་མའོ། ། གཡོན་པ་ཞེས་པ་དགང་ལུགས་བཟུང་ཚུལ་ལོ། ། ལས་ཀྱི་འོད་ནི་མེ་ལྷ་གཉིས་ཀའི་ཞི་བ་ལ་དཀར་པོ་ལ་སོགས་པའོ། ། འབར་བའི་རྣམ་པར་ཞེས་པ་འཇིག་རྟེན་པ་དེར་ཐིམ་ནས་འདས་པའི་བསྐྱེད་པ་ཡང་ཡིན་མོད་ཀྱི་འདིར་འབར་ཞིང་མཆེ་བ་གཙིགས་པ་ཁྲོ་བོའི་རྣམ་པར་གསུངས་པ་མཁའ་འགྲོ་དང་གདན་བཞི་ལ་སོགས་པར་ཁ་སྐོང་བས་སོ། ། ཨོཾ་དང་ཞེས་ལས་ཀྱི་མཐའ་རྟེན་གྱི་སྔགས་གུར་བཅུ་གཉིས་པ་དང་མཐུན། ཁ་བསྐང་ཞེས་བདུན་པ་དངོས་དང་།
གཤང་གཅི་ཞེས་བཅུ་པ་དངོས་བསྡེབས་པ་སྒྱུ་དྲའི་བཅུ་པར་མཐུན་བརྟགས་པ་དང་ཕྲལ་བ་ཐ་མལ་གྱི་ཀུན་རྟགས་དང་ངོ་། ། དེ་ནས་གཉིས་ཞེས་པ་གཉིས་པའི་གསུམ་པ་དང་། ལྔ་པའི་གསུམ་པ་དང་། ཡང་གཉིས་པའི་གསུམ་པ་དང་། གསུམ་པ་དངོས་རྣམས་ཕྱོགས་གཅིག་ཏུ་བྱས་ནས་གཉིས་པའི་དང་པོའི་དོན་དུ་བསྐོར་ཏེ་དཀྱིལ་འཁོར་སྒྲུབ་མཆོད་དང་དབང་བསྐུར་གསལ་བར་བྱེད་དོ། ། ཐམས་ཅད་ལས་ནི་སྣ་ཚོགས་མཆོག ། ཅེས་པ་ཇི་སྙེད་དུ་ཞེས་པ་ནི་སྣོད་ཀྱི་རྟོག་པ་སྦྱང་བ་དང་། ཞིང་དག་པར་བྱ་བའི་དོན་དུ་ཞེས་པའོ། ། དེ་ཉིད་བདུན་པའི་གསུམ་པར། དེ་ལྟར་ཆོ་ག་སྣ་ཚོགས་ཀྱིས་ཞེས་པ་སྔགས་བཏུ་བས་མཚོན་ཏེ་སྔོན་དུ་བསྙེན་པ་དང་ས་ཆོག་ལ་སོགས་པའོ། །
ཚོགས་ཀྱི་དཀྱིལ་འཁོར་བརྟག་པར་བྱ་བ་ཐིག་ཚོན་གྱིས་བྲི་བ་མཚན་མ་དགོད་པ་ལ་སོགས་པ་དང་། ལུགས་མ་དང་རས་རིས་ཀྱི་བར་དུའོ། ། ད་ནི་ཞེས་པ་གཉིས་པའི་གསུམ་པར་སྤྱིའི་རྣམ་གཞག་དང་གསུམ་པ་དངོས་བསྲེས་པ་སྟེ། དཔལ་ཞེས་པ་དབུས་དང་དེའི་རྗེས་སུ་མཚམས་བཞི་ཞེས་པས་གནས་ལྔར་ཕུར་བུ་བཏབ་ལ་དེ་ནས་དཀྱིལ་འཁོར་གྱི་སྟ་གོན་དུ་གནས་པར་བྱའོ། ། དྲི་དང་སོགས་པ་སྤུ་ལྔ་དང་བཅས་པས་བྱུག་ཅིང་། ལྷའི་འཁོར་ལོ་བཏོན་ཞེས་པས་ཚོམ་བུ་ལྷར་བསྐྱེད་པ་སྟ་གོན་གྱི་དམ་ཚིག་པ་དང་། ཡང་བཏོན་ཏེ་གནས་ཇི་ལྟར་བཞུགས་སུ་གསོལ་ཞེས་པས་དངོས་གཞིའི་དཀྱིལ་འཁོར་བསྒྲུབ་པའང་གཟུང་དུ་རུང་སྟེ་ཡེ་ཤེས་པ་དགུག་གཞུག་དང་སྐྱེ་མཆེད་དང་དབང་བསྐུར་བ་དང་བྱིན་གྱིས་བརླབ་ཅེས་སྦྲེལ་ལ་མཆོད་པ་ནས་གཏོར་མའི་བར་དུའོ། ། བུམ་པ་སྟ་གོན་ཇི་ལྟར་རེ་ཤིག་ཅེས་སྦྲེལ་ལ་དེའི་མཚན་ཉིད་གདོང་དྲུག་པ་ལས། དང་པོ་ར་རི་མེད་པ་ཡི། ། བུམ་པ་ལྟོ་ཆེ་བྲེ་ཚད་ལ། །
མཆུ་འཕྱང་མགྲིན་རིང་གདན་ལྡན་པར། ། སྙིང་པོར་ལྡན་པའི་སྨན་སོགས་གཞུག ། མགྲིན་པར་རས་བཟང་དག་གིས་དཀྲི། ། འདབ་མར་ལྡན་པའི་ལྕུག་མ་ཡང་། ། དྲི་དང་ལྡན་པའི་ཁ་རྒྱན་ཅན། ། ཞེས་དང་། སྨན་སོགས་ནི་མཁའ་འགྲོ་ལས། བུ་མང་པོ་ཅན་དང་། ཆེན་པོ་ཅན་དང་། དབྱུག་པའི་ཨུཏྤ་ལ་དང་།
གཞན་གྱིས་མི་ཐུབ་པ་དང་།

ཧ་སེ་ད་བ་སྟེ་སྨན་ཆེན་པོ་དང་ལྡན་པར་བྱའོ། ། གསེར་དང་། དངུལ་དང་། མུ་ཏིག་དང་། མུ་མེན་དང་། བྱུ་རུ་རྣམས་དང་ཡང་ལྡན་པར་བྱའོ། ། ཏིལ་དང་། ནས་དང་། སྲན་མ་ཤ་དང་། གྲོ་དང་། འབྲས།
སྔོན་གྱི་ཁྱད་པར་དང་ཡང་ལྡན་པར་བྱའོ། ། ག་པུར་དང་། ཙན་དན་དང་། དྲི་ཆུ་དང་། དྲིའི་སྨན་ཏེ། དེ་ལྟར་དམ་ཚིག་ཆེན་པོ་དེ་རྣམས་དང་། མེ་ཏོག་གི་ཆུ་དང་ལྡན་པར་བྱའོ་ཞེས་སོ། ། སློབ་མ་སྟ་གོན་ལ་གནས་པ་འོག་ཏུ་གསུམ་ལ་ཞེས་སྦྲེལ་ཏེ། སེམས་བསྐྱེད། སྲུང་སྐུད།
སོ་ཤིང་། སོགས་ཀུ་ཤ དྲི་ཞེས་པས་ཁ་བཤལ་དང་ཡང་སོགས་དང་བཅས་པས་མཆོད་པ་དང་། དེ་རྣམས་ལ་ཆོས། འཇིག་རྟེན་དུ་ནི་ཀུན་མཁྱེན་དག ། ཅེས་སོགས་བསྟན་ཅིང་། ཅེས་པས་བདུན་ཙམ་གཟུང་དུ་རུང་ངོ་། ། དཀྱིལ་འཁོར་དུ་གཞུག་ཅེས་དང་། ཧཱུྃ་བཟླས་པའི་ཆུས་ཞེས་པས་བསང་བ་དང་སྙིང་ཀར་རྡོ་རྗེ་ཞེས་དོན་དམ་བྱང་ཆུབ་ཀྱི་སེམས་དང་། རྡོ་རྗེ་དང་བཅས་པའི་ལག་པ་ཞེས་པས་ནང་དུ་གཞུག་ཅིང་དམ་ལ་གཞག་པའང་གཟུང་དུ་རུང་ལ།
ཇི་སྲིད་ཅེས་པས་ཡེ་ཤེས་དབབ་ཅིང་བརྟན་པར་བྱ་བ་སྟེ་འཇུག་པ་གཟུང་རུང་ཡིན་ནོ། ། དེའི་འོད་ཟེར་ཞེས་པས་མདུན་གྱི་ཡེ་ཤེས་པ་གཤེགས་པ་དང་། ལྷའི་འཁོར་ལོ་བཏོན་པ་དེ་བཞིན་དུ་དེར་ནང་དུ་བསྒོམ། ཞེས་པས་གཉིས་ཀའི་དུས་སུ་དམ་ཚིག་པ་རང་ལ་བསྡུ་བ་བསྟན་ཏོ། ། གཞན་ཡང་དང་པོར་ཞེས་པས་ཐིག་ཚོན་བྱིན་གྱིས་བརླབ་པ། དང་པོར་ཞེས་པས་བྲི་བ་སྟེ་སྒྱུ་དྲ་གཉིས་པ་ལས། འདི་ནི་ཆོས་དབྱིངས་དམ་པ་སྟེ། ། ཞེས་སོགས་བརྗོད་ཅིང་། དང་པོར་སློབ་དཔོན་ཉིད་ཀྱིས་བགྱེ། ། ཕྱི་ནས་ཀུན་ཏུ་སློབ་མས་སོ། །
ཞེས་སོ། ། ཕྱི་རོལ་གྱི་ཞེས་པ་སོགས་ལྔ་དང་། གཉིས་པ་ཞེས་པ་ལ་སྒོ་གསུམ་རྩེག་ཏུ་མཛད་པའི་ལྟར་ན་ནང་མ་གཉིས་ལ་རེ་ཁཱ་གསུམ་གསུམ་དུ་གསལ་ལོ། ། གསུམ་པའི་འཁོར་ལོ་ནི་དབུས་ཀྱི་གཙོ་བོའི་གནས། ཞེས་གསུང་ངོ་། ། འཁོར་ལོའི་ལྟེ་བ་སྣ་ཚོགས་འབར་ཞེས་པ་མཁའ་འགྲོ་ལས། དབུས་སུ་སྣ་ཚོགས་པད་མ་ནི། ། ལྟེ་བ་གེ་སར་ཡང་དག་ལྡན། ། ཞེས་པའི་དོན་དུ་མཛད་དེ། སྣ་ཚོགས་པད་མར་བཞུགས་ཞེས་པར། །
རུང་ངོ་། ། ཤར་ལ་ཞེས་པ་རྡོ་རྗེ་དབྱིངས་ཀྱི་དགོད་པ་ནི་རྩ་བར་བཤད་ཟིན་ལ་འདིར་རྡུལ་ཚོན་ལ་ཡང་དེ་ལྟར་དགོད་ཅེས་དགོངས་ཏེ་དེ་ལྟར་དཀྱིལ་འཁོར་བྲི་བར་བྱ་ཞེས་སོ། ། དེ་ནས་བུམ་པ་སྐོར་གནས་ཞེས་པ་འོག་ཏུ་གནས་ཇི་ལྟར་དང་སྦྲེལ་ཏེ་བུམ་པ་དབུལ་བ་དང་། ལས་ཐམས་ཅད་པ་བཟླས་པས་བསང་གཏོར་བྱ་ཞེས་ལ་སློབ་མའམ་རབ་གནས་དང་འབྲེལ་ན་རྟེན་ལ་སོགས་པའོ། ། བདག་པོའི་ཞེས་པ་ཞེས་ཕྱག་འཚལ་ཏེ་ཞེས་པ་ཡན་ཆད་ཀྱིས་བདག་གི་རྣལ་འབྱོར་སྔོན་དུ་འགྲོ་བས་དཀྱིལ་འཁོར་བསྒྲུབ་མཆོད་གསལ་བར་བསྟན་ཏོ། ། ཚིམ་པར་བྱ་བའི་དོན་དུ་སྦྱིན་སྲེག་ཕྱི་ནང་གཉིས་ཀའི་འོ། ། དེ་ནས་བཟོད་པར་གསོལ་བ་ཕྱིའི་མེ་ལྷ་དང་ནང་གི་སྦྱིན་སྲེག་གི་རྗེས་ལའོ། ། དེ་ནས་དངོས་གྲུབ་ཀྱི་ཕྱིར་གསོལ་བ་གདབ་བོ། ། དེ་ནས་དང་པོར་བདག་ཉིད་ཞུགས་ནས། ཞེས་པས་གཉིས་པའི་དང་པོར།
སངས་རྒྱས་གྲོང་ཁྱེར་མཆོག་སྔོན་དུ། ། ཞེས་པའི་དོན་ཏོ། ། སློབ་མ་བརྒྱན་ཞེས་པ་ཁྲུས་ལ་སོགས་པ་དང་གོས་གཙང་མས་སོ། ། ཨོཾ་ལ་སོགས་པས་ནི་སྟ་གོན་གྱི་བསྲུང་བ་དང་། ནང་དུ་ཡེ་ཤེས་དབབ་གཉིས་ཀའི་ཚོན་སྟོན་ཕྱི་མ་ནི་དགྲ་ནག་བཅུ་བཞི་པས། འབྱུང་བཞི་ས་བོན་ཆེན་པོ་ཡིས། ། འཁོར་ལོ་བཞི་ནམ་རབ་བསྒྲུབ་བྱ། ། གནས་བཞིར་རབ་ཏུ་སྦྱོར་བ་ཡིས། ། ནམ་མཁའ་ལ་ནི་རབ་ཏུ་གཡོ་བར་བྱེད། ། རྐང་པ་མགོ་བོ་འོག་ཏུ་ཡེཾ། །
ལྟེ་བར་རཾ་སྟེ་སྙིང་ཀར་ལཾ། ། མགོ་བོ་ལ་ནི་ཡི་གེ་བཾ། ། ཞེས་སོགས་སོ། ། གདོང་གོས་ཀྱིས་ནི་ཕྱི་རོལ་དུའོ། ། རྡོ་རྗེ་ལྷ་མོ་ལ་སོགས་པ་ཐུན་མོང་གིའོ། ། སྤྱིའི་ཆོ་གས་ཞེས་པས་སྤྱི་རྒྱུད་དང་རྩ་རྒྱུད་གང་ན་འཇུག་པ་གསལ་བར་གསུངས་པ་ཐམས་ཅད་བྱའོ། ། དཔལ་རྡོ་རྗེ་སེམས་དཔའི་རྣལ་འབྱོར་པས་སློབ་དཔོན་ཉིད་དོ། ། བྱིན་གྱིས་བརླབས་ནས་ནི་སློབ་མ་དང་དབང་རྫས་སོ། ། ཇི་ལྟར་བུམ་པ་ནས་རྡོ་རྗེ་མིང་ཡན་ཆད་ཀྱི་བུམ་དབང་། གཞན་འོག་ནས་སྟོན་ལ།
མཐའ་རྟེན་ཐུར་མ་དང་མེ་ལོང་གིས་སེམས་ཅན་གྱི་དོན་བྱ་བ་དང་། དོན་གྱི་གཙོ་བོ་དབྱིངས་ཀྱི་ཞེས་སོགས་ཆོས་ཀྱི་འཁོར་ལོ་སྟེ་སྐྱོབ་པ་སངས་རྒྱས་ཐམས་ཅད་ཀྱི་ཆོས་ཞེས་པའོ། ། སོགས་པས་དམ་ཚིག་བསྟན་ཅེས་དེ་བསྒྲགས་པ་ལམ་དུ་དབུགས་དབྱུང་བའམ་ཐམས་ཅད་ཀྱི་མཇུག་ཏུ་བསྡུས་ཏེ་ཁས་བླང་བར་བསྟན་ནས། དེ་ནས་མཇུག་གི་ཆོ་ག་ཡན་བླང་བ་དང་། ཆད་ལྷག་ཁ་བསྐང་བའི་ཞི་བའི་སྦྱིན་སྲེག་བྱ། དེ་མ་གྲུབ་ན་ཡི་གེ་བརྒྱ་པས་བཟོད་པར་གསོལ་བ། འདོད་པའི་དོན་གསོལ་བ་གདབ་ལ་མཆོད་བསྟོད་བྱས་ལ་གཤེགས་སུ་གསོལ་བར་བྱའོ། ། ཛ་ཧཱུྃ་ཞེས་སྦྲེལ་ལ་དམ་ཚིག་པ་རང་གི་གནས་སུ་བསྡུ། ཕུར་པ་བཏོན་ནས་ཧཱུྃ་ཉིད། ཅེས་སྦྲེལ་བས་ལས་ཀྱི་རྗེས་མི་མངོན་པར་བྱའོ། །
དེ་དག་གི་སྐབས་སུ་དབང་གི་ཆོ་གས་མ་ལུས་པ་གསལ་བར་བྱ་དགོས་པར་སྣང་མོད་ཀྱི་ཡི་གེ་ཚོགས་ཀྱིས་འཇིགས་པ་དག་གིས་ངོར་མ་བྲིས་སོ། ། ཁྲོ་བོས་ཞེས་དང་སྲོག་གཅོད་པ་ལ་སོགས། ཞེས་སྦྲེལ་བ་ནི་ཤིན་ཏུ་གདུག་པ་དྲག་པོ་ལ་ཞེས་སོགས་ཀྱི་དོན་དེ་ཁྲོ་བོའི་རྣམ་པ་བསྟེན་པ་ཐམས་ཅད་ཀྱི་ཐུན་མོང་གི་དགོས་པ་ཡིན་ནོ། ། དེ་ཉིད་ཅེས་ཕྱག་གཉིས་པ་གཉིས་པའི་གསུམ་པའི་འོ། ། རྣམ་པར་དག་ཅེས་གསུམ་པའི་དང་པོ་ཕྱག་བཅུ་དྲུག་པའོ། ། ཞལ་གསུམ་ཞེས་གཉིས་པའི་གསུམ་པའི། ཕྱག་གཉིས་ཞེས་གསུམ་པ་དངོས་ཀྱི་དྲག་པོའི་གདན་ལ་བཞུགས་པའི་སྟེ། ཇི་ལྟར་འདོད་པས་བླངས་ལ་བརླ་གཡོན་པས་ཞེས་ནི་བརླ་སྟེང་གཡོན་པས་མནན། ཞེས་པའི་དོན་ཏེ་རྫོགས་པའི་རིམ་པར་གསལ་ལོ། ། ཤར་གྱི་རེའུ་མིག་ཅེས་སོགས་དེ་ཉིད་ཕྱག་བཅུ་དྲུག་པའི་ཐུན་མོང་བ་སྟེ་ཞལ་གྱི་ཕྱག་རྒྱ་ཞེས་པས་མཚོན་ཏོ། །
དཀར་མོ་ནི་ཞེས་སོགས་དེ་དག་གི་དཀྱིལ་འཁོར་དུ་བཞུགས་ཚུལ་དང་། མེ་ཏོག་ལས་ཞེས་པས་རྫས་འདི་དག་ལ་བརྟེན་ནས་རེངས་པ་ལ་སོགས་པའི་ལས་འདི་རྣམས་བསྒྲུབ་པ་དང་། དེ་ནས་དཀར་མོ་ཞེས་འོག་མ་གཉིས་ཀྱིས་རྫས་ལ་མ་ལྟོས་པར་ལུས་ཀྱི་ལྟ་སྟངས་དང་སེམས་ཀྱིས་རེངས་པ་ལ་སོགས་པས་འགྲུབ་ཅེས་དགོངས་ཏེ་འཕྲིན་ལས་ཐ་དད་མི་སྣང་བས་སོ། ། རྡོ་རྗེ་ཧཱུྃ་མཛད་ཅེས་སོགས་བདུན་པ་དངོས་དང་སྔ་མ་དེ་དག་ཐུན་མོང་དུ་བྱས་པ། ཁྲོ་བོའི་གཟུགས་ནི་ཇི་ལྟར་ལགས་ཀྱི་ལན་ཏེ། མདོར་ན་རྡོ་རྗེ་སེམས་དཔའ་ཉིད་འཇིག་རྟེན་གསུམ་གྱི་སྤང་བྱ་ལས་རྒྱལ་བས་རང་དོན་གྲུབ་ཅིང་སྙིང་རྗེའི་སྟོབས་ཀྱིས་གཞན་རྗེས་སུ་འཛིན་པར་ཁྲོ་བོ་ཐམས་ཅད་གཅིག་པས་གདུག་པ་ཅན་གཞུག་པའི་ཆེད་དུ་ཞེས་དགོས་པ་གོང་དུ་བསྟན་པ་དང་མཐུན། འདོད་ཆགས་ཆེན་པོ་ཞེས་པ་གུར་ལས། ཤིན་ཏུ་འདོད་ཆགས་ཆེན་པོ་ལས། ། པད་སོགས་ཆོས་ཀྱི་དཀྱིལ་འཁོར། ། ཞེས་དང་།
གོང་དུ་འདོད་ཆགས་ཆེན་པོ་ལ་འོད་དཔག་ཏུ་མེད་པ་ཞེས་པའི་འདིར་རྩོད་སྤང་དུ་མངོན་ཏེ། གདུག་པ་ཅན་ཐལ་བར་བརླགས་པར་མཛད་ན་ཇི་ལྟར་འདོད་ཆགས་ཅན་དུ་མཛད་ཅེ་ན། དེ་ཡི་ངོ་བོ་ཅན་དེར་བརྗོད་ཅེས་དང་། རྡོ་རྗེ་སེམས་དཔར་འགྱུར་ནས་འདོད་ཆགས་ཅན་གྱི་རྡོ་རྗེར་འགྱུར། ཞེས་པའི་དོན་གདུལ་བྱའི་དབང་གིས་ཞེ་སྡང་ཅན་དང་འདོད་ཆགས་ཀྱི་རྣམ་པ་ཐ་དད་དུ་སྣང་མོད་ཀྱི་ངོ་བོ་རྡོ་རྗེ་སེམས་དཔའ་ཉིད་ལས་གཞན་མ་ཡིན་ཏེ་དཔེར་ན་མེ་ཏོག་དྲི་ཞིམ་པོ་ཕྲེང་རྒྱུད་མཁན་མཁས་པས་བརྒྱུས་ཤིང་བརྒྱན་པ་ལྟར་ཐམས་ཅད་ཀྱི་བསམ་པ་ཚིམ་ཞིང་མགུ་བར་བྱེད་དེ། མེ་ཏོག་མདའ་ཅན་གྱི་མདའ་ལྔ་འདོད་པའི་ཁམས་སུ་འཕངས་པས་དེ་དག་དྲེགས་པར་དང་། རྨོངས་པར་དང་། ཀུན་ཏུ་རྨོངས་པར་དང་། བརྒྱལ་བར་དང་། སེམས་མེད་པར་བྱེད་པ་ལྟར།
འདིར་ཡང་མེ་ཏོག་ལྟར་མཛེས་ཤིང་གདུལ་བྱ་ཐམས་ཅད་མཐོ་རིས་དང་ཐར་པའི་བདེ་བ་ལ་དགོད་པ་ཐབས་མཁས་པ་དང་སྙིང་རྗེ་ཆེན་པོའི་མདའ་གཞུ་དང་ལྡན་པའི་ཕྱིར་རྡོ་རྗེ་ཆགས་པ་ང་ནི་འདོད་པའི་ལྷའང་ཡིན་ཞེས་པའོ། ། སྐུ་གསུམ་མདའ་ནི་རྣམ་དགོད་ཅེ་ན་རྩ་རྒྱུད་གཅིག་གི་ཚིག་ཏུ་གསལ་བ། ལྷོ་དང་དབུས་དང་མེད་དུ་རྣམས་ལ་ཞེ་ན་སྔ་མའི་དོན་ཏེ། དེས་ན་ངས་བཤད་པའི་ཕྱི་རོལ་གྱི་མདའ་གཞུའི་རིག་བྱེད་ཀྱིས་ཀྱང་སྔ་མའི་མེ་ཏོག་མདའ་ཅན་ཡང་གཞོམ་པར་ནུས་ཞེས་པ་དང་། གཅིག་ཏུ་ན་དབང་དུ་བྱ་བ་ཡང་འགྲུབ་ཅེས་པའོ། ། གལ་ཏེ་འདོད་པ་ཞུ་བ་བྱ་ཞེས་པ་དང་པོའི་དང་པོར་རང་གི་འདོད་པ་ཞུ་བ་ཡང་ཆགས་སྡང་ལ་སོགས་པ་འདུལ་ཞིང་མྱུར་དུ་མཆོག་འགྲུབ་པའི་ཐབས་འདོད་ཅེས་འབྲེལ་ལོ། ། པད་མ་ཞེས་གོང་དུ་པད་མ་བཞི་ནི་ཁྱད་པར་དུ་ཅི་ཞིག་ལགས་ཞེས་པའི་ལན་དུ་གསལ་ཏེ། དེ་ནི་ལུས་ཀྱི་ནང་ན་ཡོད་པའི་སྙིང་པོ། ཨེ་ཝཾ་ཐབས་ཤེས་རབ་ཀྱི་སྙོམས་འཇུག་ལྟ་བུར་འཁོར་ལོ་གཉིས་གཉིས་ཁ་སྦྱར་ཞིང་། འབར་འཛག་གི་དབང་དུ་གྱུར་པས་བྱང་སེམས་འཛག་པའོ། །
ཞེས་པས་ཁའི་པད་མ་སྤྱི་བོར་གནས་ལ་སོགས་པའི་གསལ་བྱེད་དུ་འགྱུར་རོ། ། འདི་སྐད་ཅེས་ནི་དེ་བཞིན་སྤྱད་པར་དཀའ་བ་ཞེས་པའི་ལན་དུ་མཛད་དེ་དགུ་པའི་དང་པོར་བཤད་ཟིན་ཏོ། ། དེ་ནས་ཞེས་ཞུས་པ་དང་། སྣ་ཚོགས་ཞེས་ལན་ནི་དེ་ཉིད་ཀྱི་གསུམ་པའི་དོན་པད་མ་བྲིས་སྐུ་ཞེས་པའི་ལན་ཏེ་སྣ་ཚོགས་ཀྱི་གདན་དང་རྣམ་པ་གཉིས་ཀ་མ་ངེས་པ་དང་། དེ་རྣམས་ཀྱི་འཇུག་པས་རབ་གནས་གསལ་བར་བྱས་སོ། ། ཡང་དག་པར་ཞེས་པ་ཁྲོ་བོ་རྣམས་དང་ལྷ་རྣམས་ཀྱང་། ཐམས་ཅད་ལྷ་ནི་ཁྱོད་གསུང་ནི་ཞེས་བྱ་བ་ནི་བདག་ཉིད་ལྷར་བསྐྱེད་པ་གསུངས་སོ། ། ཞེས་བྱ་བའི་དོན་ཏོ། ། ཞེ་ན་སྔ་མའི་ཞུས་པར་ཡར་སྦྱར་ལ། མར་གྱི་ལྟར་ན་རྡོ་རྗེ་དབྱིངས་ཞེས་བྱ་བར་གསུངས་པ་ནི་སྔོན་བྱུང་གི་རྡོ་རྗེ་དབྱིངས་ཀྱི་དབྱིབས་སམ་རྣམ་པར་རྗེས་འཇུག་གི་བསྒྲུབ་པོས་བསྐྱེད་དེ་དཀྱིལ་འཁོར་བསྒྲུབས་ལ་དེ་ནས་གཉིས་པའི་དང་པོར་རྒྱལ་བའི་བདག་སྐྱེས་བྱང་ཆུབ་སེམས་ཞེས་པ་ལྟར་དབང་བསྐུར་ཞེས་སྦྱར་རོ། །
ད་ནི་ཞེས་པ་ནི་གཉིས་པའི་གསུམ་པ་ལས། ཕྱག་རྒྱ་དབྱིབས་ཀྱི་ཆོག་རིམ་ཞེས་པའི་བཙུན་མོའི་འཁོར་གྱིས་བསྐོར་བའི་དཀྱིལ་འཁོར་རྣམས་ཀྱིས་དབྱིབས་བཤད་ཅེས་ཏེ་གུར་ལས། སངས་རྒྱས་དཀྱིལ་འཁོར་ཟླུམ་པོ་ཉིད། ། རྡོ་རྗེ་ཅན་གྱི་ཟླ་ཕྱེད་མཚུངས། ། རྡོ་རྗེ་ཆོས་ཀྱི་པད་མ་འདྲ། ། ཉི་མའི་ཡིད་བཞིན་ནོར་དེ་བཞིན། ། རྟ་མཆོག་ཅེས་བྱ་དེ་ཡི་ནི། ། ཐམས་ཅད་དུ་ནི་གྲུ་གསུམ་མོ། ། ཞེས་པའི་དོན་ཏོ། ། ཇི་ལྟར་འདོད་པ་དེ་ཉིད་ལས། །
ཇི་ལྟར་བདེ་བར་བསྒྲུབ་པ་བྱ། ། ཞེས་པ་ནི་རང་ཇི་ལྟར་འདུན་ཅིང་མོས་པ་དེ་ལྟར་དེ་བཞིན་གཤེགས་པ་རྣམས་ལ་སོགས་པ་དབུས་སུ་གང་བསྒོམ་པ་དེའི་དཀྱིལ་འཁོར་དུ་གསུངས་པས་རིགས་བསྡུས་པ་གང་འདོད་དབུས་སུ་བྱ་བ་དང་། ཡང་རྐྱང་པ་ལ་མོས་ན་གང་རུང་ཞེས་པ་འདིས་བདུན་པ་དངོས་ཀྱི་དོན་ཡང་གསལ་བར་བྱས་ཏེ། གཙོ་དང་གཙོ་མིན་སྒྲ་ཅི་ལགས་ཀྱི་ལན་དུ་འགྱུར་རོ། ། ཇི་ལྟར་ཐོབ་པ་ནི། རྡོ་རྗེ་དབྱིངས་ལས། ཇི་ལྟར་ནུས་པས་དཀྱིལ་འཁོར་ཉིད། ། ཅེས་པའི་དོན་ཏེ་ཡོ་བྱད་ཅི་འབྱོར་གྱིས་བྲི་བའོ། ། དུས་ཇི་ལྟ་བ་ནི་རྩ་རྒྱུད་ཁ་ཅིག་ལས་ཞེས་གསུངས་པ། སྦྱིན་སྲེག་གི་དུས་ཇི་ལྟ་བར་འཕྲིན་ལས་བསྒྲུབ་པའི་དཀྱིལ་འཁོར་ལ་ཡང་ལྷ་དང་དུས་ངེས་པ་ཅན་དུ་བྱའི།
ཇི་ལྟར་བདེ་བར་བསྒྲུབ་ཅེས་པ་དང་མི་འགལ་སྟེ། རང་གི་དམ་ཚིག་གསོ་བ་དང་སློབ་མ་དབང་སྐུར་བའི་དུས་ལ་ངེས་པ་མེད་པའོ། ། ཤར་དང་ཞེས་པ་ཐིག་གདབ་པ་སྟེ་དབུས་ཀྱི་ཤར་ལ་སོགས་པར་ཐིག་བཞི་བཏབ་པས་བརྒྱད་ནི་ལེ་ཚེ་དགུའོ། ། ཡོངས་སུ་གང་བ་ནི་རྫོགས་པ་སྟེ་བུམ་དབང་ཐམས་ཅད་དོ། ། ཞེས་པར་མངོན་ནོ། ། སློབ་མ་མཆོག་འབྲིང་ནི་ཕྱག་ཐིག་ལས། ཡར་ངོ་ཡི་ནི་གསུམ་པའི་ཚེ། ། སློབ་མ་རབ་ལ་དབང་བསྐུར་བྱ། ། ཞེས་པ་ལྟ་བུ་སྟེ། ཐ་མ་ལ་དཀྱིལ་འཁོར་གྱི་དབང་སློབ་དཔོན་གྱི་དང་གསང་བ་ཉིན་པར་མངོན་དུ་བྱས་པའི་ཐིག་ལེའོ། །
འབྲིང་ལ་དེའི་དུས་སུ་དུང་ངམ་ཉ་ཕྱིས་སུ་མངོན་དུ་བྱས་པའོ། ། མཆོག་ལ་སངས་རྒྱས་གཅིག་པུའི་བདག་ཉིད་ཡབ་ཡུམ་གང་རུང་ལས་ཐོབ་པའོ། ། དུམ་བུ་གཅིག་པ་ལ་སོགས་ཤེས་རབ་ཡེ་ཤེས་གཙོ་བོར་བསྟན་ནའང་གསང་བའི་ལྟར་དུམ་བུ་གཅིག་པར་མངོན་དུ་བྱའོ། ། གསུམ་པའི་དུམ་བུ་གཅིག་པ་ཐབས་ཀྱི་རྡོ་རྗེ་བྱིན་གྱིས་བརླབས་པ། མགོ་སྐྱེས་པད་མའི་སྣོད་གཉིས་ཀའི་རིགས་བདག་དང་རྩ་མཛེས་སྤྱི་ནི་བུག་ག་གཅིག་པའི། མ་ཆག་པ་དང་མ་གས་བ་ཇི་སྙེད་པ་རྟོགས་པར་བྱ། རྟེན་ཡེ་ཤེས་བསྐྱེད་དུ་རུང་བ་སྟེ་ཌ་ཀ་ལས། དེ་ཡི་སྣོད་ནི་ཆོས་ཀྱི་འབྱུང་གནས། མ་ཆག་ཅིང་མ་ཉམས་པ་དང་མཛེས་ཤིང་བརྟན་ཞེས་པར་བརྗོད། ཅེས་པ་དང་།
སློབ་མའང་། གང་ཞིག་དགེ་སློང་དངོས་གནས་དང་། ། གང་ཡང་རྟོག་ལ་དགའ་བའི་མེ། ། གང་ཞིག་རྒན་པོར་གནས་གྱུར་པ། ། དེ་ལ་དེ་ཉིད་མིང་བསྟན་ཏོ། ། ཞེས་པ་དང་མ་ནིང་ལ་སོགས་པ་མ་ཡིན་པའོ། ། དེ་ལ་བརྟེན་ནས་ཡེ་ཤེས་ནི་ཀ་སུ་ཀ་ནི་བདེ་བ་པ་ལ་ཤ་སྐྱོང་བ་སྟེ། ཕྱག་ཐིག་ལས། ཀ་ནི་གང་ཞིག་ཐུགས་རྗེ་འབྱུང་། ། པ་ནི་དམ་ཚིག་སྐྱོང་བ་ཡིན། །
ལ་ནི་ངན་འགྲོའི་ཕ་རོལ་ཕྱིན། ། དེ་ནི་ཀ་པ་ལ་རུ་བཤད། ། ཅེས་ཏེ་ལའི་དོན་ལྔར་བཤད་ཏོ། ། རྟེན་དང་བརྟེན་པ་གཉིས་ཀའི་དབང་དུ་བྱས་པ་མཁའ་འགྲོ་ལས། ཀཾ་ནི་པད་མའི་སྣོད་དུམ་བུ་གཅིག་པ་ནི་བུག་པ་གཅིག་པའོ། ། ཀཾ་ནི་ཕུང་པོ་སྐྱོར་བབས་ན་ཀ་པ་ལའོ། ། འདིར་པད་མའི་ཕྱག་རྒྱར་གསུངས་ལ། དེ་ཡི་སྣོད་ནི་ཆོས་ཀྱི་འབྱུང་གནས་ཏེ། ཞེས་དང་། བ་གདན་གསུམ་པ་ནི་བཅུད་གསུམ་འབབ་པའོ། །
ཞེས་སོ། ། དེ་དག་གིས་ནི་དེ་ཉིད་ཀྱི་སོ་དྲུག་པ་ལས། བསྒྲུབ་པོའི་ལག་པ་གཡོན་པ་ཡིས། ། པད་མའི་སྣོད་ནི་བླང་བྱ་སྟེ། ། དེ་ཡི་ལག་པ་གཡས་པ་ཡིས། ། བ་དན་གསུམ་པར་བསམ་པར་བྱ། ། ཞེས་པའི་དོན་ཏོ། ། དེས་ན་སྔར་སངས་རྒྱས་གཅིག་པུའི་བདག་ཉིད། ཅེས་པ་གཉིས་ཀ་ཡིན་པར་འགྲུབ་སྟེ་པད་མ་གཅིག་དོན་གྱིས་སོ། ། ཞེས་ལུང་གཞན་དང་སྦྱར་རོ། །
དབང་བཞི་པ་མིང་གི་རྣམ་གྲངས་ཀྱི་སྒོ་ནས་དབྱེ་བ་རྣམ་སྣང་ཆེན་པོའི་རྡོ་རྗེ་འཆང་གི་དབང་ནི་སློབ་མ་རིན་པོ་ཆེའི་རིགས་ལ་བསྐུར་བ་བྱ་བས་རིན་པོ་ཆེའི་དབང་ངོ་། ། དཔལ་ཧེ་རུ་ཀའི་མིང་དོན་དང་ལྡན་པ་ཤེས་རབ་ཡེ་ཤེས་ནི་རྟོག་པས་མི་ཕྱེད་པས་རྡོ་རྗེའི་དབང་ངོ་། ། ངག་དག་པ་འོད་དཔག་མེད་ཀྱི་རང་བཞིན་གསང་དབང་ནི་ཡབ་ལས་ཐོབ་པའི་ལྟར་ན་ནོར་བུ་ལས་བླང་བར་བྱ་བའམ། མགྲིན་པའི་གནས་སུ་མངོན་དུ་བྱ་བས་དེར་བཟླས་ཞེས་སོ། ། རིན་པོ་ཆེ་ཕྱེད་པ་ནི་བྱང་ཆུབ་ཀྱི་སེམས་ཆ་གཉིས་ལས་རྟོག་པ་འཇོམས་པའོ། ། ཡེ་ཤེས་སྐྱེ་བས་རྡོ་རྗེ་ཤེས་རབ་ཡེ་ཤེས་ཀྱི་དབང་ངོ་། ། གཅིག་ཏུ་ཕྱག་ཐིག་ལས། རིན་ཆེན་ཁ་ལ་ཧཱུྃ་ཕཊ྄་སྔགས། ། བཀོད་ནས་མདའ་ལ་བསྐྱོད་པར་བྱ། ། དེ་ཡི་དུས་སུ་དགའ་སྐད་ཅིག །
ཇི་ལྟར་རང་བཞིན་སྐྱེ་བར་འགྱུར། ། ཞེས་ཏེ་དབུས་ལ་ཕྱེད་པ་ཞེས་སྒྲ་སྦྱར་ཏེ། མཐའི་མཐའ་རུ་ཕྱེ་བ་ཉིད། ། ཅེས་པ་ལྟ་བུའོ། ། སངས་རྒྱས་ཀྱི་སྐུ་ནི་རྡོ་རྗེ་འཆང་ཆེན་པོ་སྟེ་ནོར་བུ་རིན་པོ་ཆེའི་དབང་ཞེས་སློབ་དཔོན་གྱི་མཛད་ལ། རྡོ་རྗེའི་དབང་ནི་སངས་རྒྱས་ཀྱི་སྐུའོ། ། ཞེས་ཡར་སྦྱར་ནས། ནོར་བུ་དབང་དུ་ཤེས་པར་བྱ་བ་ནི་རྟ་མཆོག་གི་ཡང་ངོ་། ། ཞེས་སློབ་དཔོན་གཅིག་པུར་གསུངས་པའམ། ཡང་ན་རྟ་མཆོག་འོད་དཔག་མེད་དུ་སྦྱར་དུ་རུང་བས་དེ་དག་ལ་གཉིས་གཉིས་ཡོད་པ་ལྟར་གསང་བ་ལ་ཡང་ངོ་། །
ཞེས་པར་ཡང་རུང་སྟེ་ཡེ་ཤེས་ཐིག་ལེ་ལས། གསང་བ་གཉིས་སུ་དབྱེ་བར་གསུངས། ། ཕྱི་དང་ནང་གི་གཉིས་སུ་དབྱེ། ། ཞེས་ཏེ། དེ་དག་གིས་ནི་དེ་ཉིད་ལས། ། རྒྱུད་གསུམ་གྱི་ནི་རིམ་པ་ཡིས། ། དབང་དྲུག་དབྱེ་བ་བསྟན་པ་འོ། ། ཆུ་ཡི་དབང་སྐུར་དབུ་རྒྱན་དག ། བྱ་བའི་རྒྱུད་ལས་རབ་ཏུ་གྲགས། ། རྡོ་རྗེ་དྲིལ་བུའི་དེ་བཞིན་མིང་། །
སྤྱོད་པའི་རྒྱུད་ལས་རབ་ཏུ་གསལ། ། ཕྱིར་མི་ལྡོག་པ་ཡི་ནི་དབང་། ། རྣལ་འབྱོར་རྒྱུད་དུ་གསལ་བར་བྱས། ། དེ་ནི་དྲུག་གི་བྱེ་བྲག་དབང་། ། འདི་ནི་སློབ་དཔོན་དབང་ཞེས་བྱ། ། ཞེས་གསུངས་པས་དབང་གསུམ་པོ་རྒྱུད་སྡེ་འོག་ལའང་ཆ་མཐུན་པ་ཙམ་ཡོད་པའི་ཕྱིར་དང་། རྣལ་འབྱོར་ཆེན་པོ་ལ་ཡོད་པ་ནང་གི་སྟེ་གཉིས་གཉིས་སུ་གནས་ལ། བཞི་པ་ནི་རྣལ་འབྱོར་ཆེན་པོ་ཁོ་ནའི་འོ། ། ཞེས་གསུང་དགོས་པར་བསམ་མོ། ། དེ་དག་རྒྱུད་འབྲས་སུ་དབྱེ་བ་རྒྱུའི་རང་བཞིན་མི་བསྐྱོད་པ་ཆུའི་དབང་གཞན་ཐམས་ཅད་ཀྱི་གཞི་དང་།
འབྲས་བུའི་རང་བཞིན་རྡོ་རྗེ་སེམས་དཔའ་བུམ་དབང་མཐར་ཐུག་པར་ཡང་སྟེ་རྒྱུ་འབྲས་མཐུན་པར་ཤེས་པར་བྱའོ། ། དེ་བཞིན་དུ་གོང་མ་གསུམ་ཡང་ཕྱག་ཐིག་ལས། དབང་སྐུར་བཞི་ཡི་རིམ་པ་ལས། ། འབྲས་བུ་ཡིས་ནི་གསུམ་དུ་བསྟན། ། ཞེས་དང་། རྒྱུ། རྩ་གསུམ་དག་གིས་ཤེས་པར་བྱ། ། དེ་ཡི་འབྲས་བུ་བཞི་པ་འོ། ། ཡང་ན་འབྲས་བུ་གསུམ་དང་བྲལ། ། ཡང་ན་བདག་ཉིད་གསུམ་པོ་ཡིན། །
ཞེས་གསུངས་པ་ལྟར་ཤེས་པར་བྱའོ། ། ཐོད་པའི་གདན་འབད་པས་བསྒྲུབ་པ་ཧེ་རུ་ཀ་ཕྱག་དྲུག་པ་དང་རིགས་དང་ཡུམ་བཞིའི་སྐབས་སུ་འོ། ། དགོས་པ་གང་ཞེ་ན། རང་བཞིན་ཉིད་དེའི་གྲུབ་པའི་རྒྱུའི་རྒྱུད་དེ། དེ་ལས་འབྲས་བུ་རབ་ཏུ་འབྱུང་བའི་ནུས་པ་ཅན་དུ་གདན་གྱིས་མཚོན་ཅིང་། རང་བཞིན་དེ་ལས་འབྲས་བུ་རབ་ཏུ་འབྱུང་བར་བྱེད་པ་ཐབས་རྒྱུད་ཀྱི་ནུས་པས་གཟུང་འཛིན་གྱི་རྟོག་པའི་སྐབས་མེད་པའི་བྱེད་པའི་ངོ་བོ་སྟེང་གིས་ལྷས་མཚོན་ལ། རྒྱུ་དེ་ཉིད་གནས་གྱུར་པའི་འབྲས་བུ་མཐར་ཐུག་ཏུ་འབྱུང་བ་ཐོད་པའི་དབུ་རྒྱན་གྱིས་མཚོན་ཏེ། དེའི་རྒྱུད་རང་བཞིན་གྱིས་གཉིས་སུ་མེད་པར་གྲུབ་པས། འབྲས་བུའང་གཉིས་སུ་མེད་པའི་ཡེ་ཤེས་སུ་འགྱུར་བ་ལས་ན་གདན་དང་དབུ་རྒྱན་རྣམ་པ་མཐུན་པར་གསུངས་པ་ཡིན་ཏེ། དཔེར་ན་མེ་ནི་སྔ་མ་དང་ཕྱི་མའི་གནས་སྐབས་ཐམས་ཅད་དུ་ཚ་བའི་རང་བཞིན་དུ་འགྲུབ་ཅིང་མི་འདོར་པ་ལྟར།
དོན་དེ་ཅི་ཡང་རུང་རང་བཞིན་རྣམ་དག་ཏུ་གནས་པའི་བློ་བུར་དྲི་མ་སེལ་བའམ་དེ་ཉིད་ཀྱི་བཟང་པོ་སྟེ་བསྐྱེད་རྫོགས་གཉིས་ཀྱི་རྣལ་འབྱོར་བྱས་ནས། རང་བཞིན་གྱིས་དག་པའི་ཡེ་ཤེས་སེམས་དཔའ་དང་། བློ་བུར་བས་དག་པ། ལྷན་ཅིག་གཅིག་པའི་དངོས་པོ་དག་པ་གཉིས་ལྡན་དུ་གྱུར་པའི་དེ་བཞིན་གཤེགས་པ་ཐམས་ཅད་ཀྱི་ངོ་བོ་དྲུག་པ་རྡོ་རྗེ་འཛིན་རྟོགས་པར་བྱའོ། ། ཞེས་པ་འདིས་ཐམས་ཅད་གསང་བ་ལས། རྒྱུ་ལ་འབྲས་བུའི་རྒྱས་གདབ་ཅིང་། ། འབྲས་བུ་ལ་ཡང་རྒྱུའི་རྒྱས་གདབ། ། ཅེས་པའི་དོན་གསལ་བར་བསྟན་ཏེ་འདིས་ནི་མངོན་བྱང་ཁ་ཅིག་གི་ཡང་ངོ་། ། རང་གི་སྙིང་ཀར་ཞེས་པས་རྡོ་རྗེ་དབྱིངས་ཀྱི་བསོད་ནམས་ཀྱི་ཚོགས་ཀྱི་སྔོན་དུ་སེམས་བྱིན་གྱིས་བརླབ་པ་དང་། བདག་ཉིད་ཅེས་པས་ཡེ་ཤེས་ཀྱི་ཚོགས་དང་།
སྣོད་བཅུད་སྦྱང་བ་ཟས་སུ་རུང་བ་དང་། དེ་ཉིད་ཀྱི་ཟླ་བ་ཞེས་པས་མངོན་བྱང་དང་པོ་གཉིས་དང་། དེའི་སྟེང་དུ་ཞེས་པ་གསུམ་པ་དང་། དེར་དེ་བཞིན་ཞེས་པས་བཞི་པ་དང་། དེ་ཡང་གིས་ལྔ་པ་སྟེ་བཞུགས་སུ་གསོལ་ཞེས་པས་དང་པོ་སྦྱོར་བ་དང་། ཇི་ལྟར་ཞེས་དཀྱིལ་འཁོར་རྒྱལ་མཆོག་གོ ། རྣམ་པར་སྣང་མཛད། ཅེས་པ་ནས་ལྟ་བུའོ་ཞེས་པས་སྙིང་ཀའམ་དབང་གྱི་གནས་སུ་བསྒྲུབས་ཏེ་དབྱུང་བའམ་གཟུང་ལ་བསྡུས་པས་ཕྱི་རོལ་རྡུལ་མཚོན་ལ་སོགས་པ་དང་ནི་ཏིང་ངེ་འཛིན་བསྐྱེད་པ་དང་། རྫོགས་པ་ཞེས་པས་གཉིས་ཀའི་ཡེ་ཤེས་པ་དགུག་གཞུག་ལ་སོགས་པ་ལས་རྒྱལ་མཆོག་ཀྱང་མཚོན་ཏོ། ལ་ལ་ནི་ཞེས་བྱ་བ་ནི་དགུ་པའི་དང་པོ་དང་བཅུ་པའི་བར་པ་གཉིས་དང་དེ་དག་གི་རྩ་རྒྱུད་དང་བཅས་པའི་དོན་ཕྱོགས་ཏུ་བསྡུས་ཤིང་གསལ་བར་བྱེད་ལ།
མ་མཐོང་བ་སངས་རྒྱས་ལ་དེང་མཐོང་བའི་སྐལ་བ་མེད་པའི་ཞིང་རྣམས་སུ་ལས་དང་པོ་པ་བྱང་ཆུབ་ཏུ་སེམས་བསྐྱེད་པ་ནས། རྒྱལ་བར་བྱེད་པ་ཞེས་པས་མཚོན་ཏེ་དབང་ཕྱུག་ལ་སོགས་པ་འཇིག་རྟེན་པའི་གཟུགས་ཐམས་ཅད་དང་། རྡུལ་དང་ཞེས་པ་ཆགས་སྡང་ཅན་གྱི་རྣམ་པས་ཀྱང་དེ་དག་གི་དོན་དུ་འགྱུར་བར་བྱེད་པ་དང་། སྤྱོད་པ་རྣམ་པར་དག་པ་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་ལྟ་བུ་སྟེ། ཇི་ལྟར་སྤྱོད་རྗེས་འབྲང་ཞེས་པའི་དོན་ཏོ། ། ཁབ་ནས་བྱུང་ནས་མཚན་དཔེ་བྱད་ཀྱི་གཟུགས་སུ་གསལ་བར་གྱུར་པ་ནི། ལུས་ཅན་ཀུན་གྱིས་ཁྱོད་མཐོང་ན། ། སྐྱེས་བུ་དམ་པ་ལགས་པར་འཚལ། ། མཐོང་བ་ཙམ་གྱིས་རབ་དད་བར། ། མཛད་པ་ཁྱོད་ཅེས་པ་ལྟ་བུར་དེས་ནང་གི་སྟོབས་ལ་སོགས་པའི་ཡོན་ཏན་མཚོན་པས་གཞན་འདུན་པར་བྱེད་དོ། །
ཉི་ཟེར་གྱི་རྡུལ་ནི་གོང་ནས་གོང་དུ་ཁྱད་པར་འཕགས་པར་མཚོན་པ་སྟེ། མདོའི་དོན་ཀླུ་སྒྲུབ་ཀྱིས་བསྡུས་པ། རང་སངས་རྒྱས་ཀུན་ལས་བྱུང་དང་། ། སློབ་དང་མི་སློབ་ལས་བྱུང་དང་། ། འཇིག་རྟེན་མ་ལུས་ཀུན་བསོད་ནམས། ། འཇིག་རྟེན་བཞིན་དུ་དཔག་མེད་གང་། ། དེ་བཅུར་བསྒྲེས་པའི་གྱུར་པ་ཡིས། ། བ་སྤུའི་བུ་ག་གཅིག་འགྲུབ་སྟེ། ། ཞེས་དང་། བ་སྤུའི་བུ་ག་ཐམས་ཅད་ནི། །
སྐྱེད་པར་བྱེད་པའི་བསོད་ནམས་དང་། ། དེ་དག་བརྒྱར་ནི་གྱུར་པ་ཡིས། ། དཔེ་བྱད་བཟང་པོ་གཅིག་ཏུ་བཞེད། ། ཅེས་དང་། དཔེ་བྱད་བཟང་པོ་བརྒྱ་བཅུ་དག ། གྲུབ་པའི་བསོད་ནམས་ཚོགས་གང་ཡིན། ། དེ་དག་བརྒྱར་ནི་གྱུར་པ་ཡིས། ། སྐྱེས་བུ་ཆེན་པོ་མཚན་གཅིག་གོ ། མཚན་ནི་སུམ་ཅུ་གྲུབ་པ་ཡི། ། བསོད་ནམས་རྒྱ་ཆེ་གང་ཡིན་པ། །
དེ་དག་སྟོང་དུ་གྱུར་པ་ཡིས། ། ཟླ་བ་ཉ་འདྲའི་ནི་མཛོད་སྤུ་འོ། ། མཛོད་སྤུ་ཡི་ནི་བསོད་ནམས་དག ། སྟོང་དྲག་བརྒྱ་ནི་སྡོམ་པ་ཡིས། ། སྤྱི་གཙུག་ལྟར་ནི་མི་སྣང་བ། ། སྐྱོབ་པའི་གཙུག་ཏོར་སྐྱེད་པར་བྱེད། ། གཙུག་ཏོར་གྲུབ་པའི་བསོད་ནམས་གང་། ། འབུམ་ཕྲག་བརྒྱ་ནི་བསྒྲེས་པ་ཡིས། ། སྟོབས་བཅུ་ལྡན་པར་གྱུར་པ་ཡི། ། ཆོས་ཀྱི་མགུར་དུ་བསྐྱེད་པར་བྱེད། །
ཅེས་པའི་དོན་ཏོ། བྱང་ཆུབ་ཆེན་པོའི་མཆོད་པ་ནི་བཅུ་པ་ལས། བདེ་བ་ཆེན་པོའི་དངོས་གྲུབ་ཀྱི་མཆོད་པ་ཞེས་དང་། ཁ་ཅིག་ཏུ་བདུད་ལས་རྒྱལ་བས་དེར་བསྟན་པའམ་བསྡུས་ཏེ་བྱང་ཆུབ་སེམས་དཔའི་གདན་མནན་པས་སླུ་བར་འདོད་པའི་བདུད་ནི་སྐྱེས་པ་ལྷའི་བུའི་བདུད་དེ། དེ་འདུལ་བ་ཉན་རང་གི་སེམས་གང་ཟག་དང་ཆོས་ལ་བདག་ཏུ་འཛིན་པ་གསོད་པའི་བདུད་བདག་མེད་རྟོགས་པའི་ཤེས་རབ་དང་། སེམས་ཅན་ལ་བྱམས་པ་དང་སྙིང་རྗེ་ཆེན་པོ་རྒྱུན་དུ་འཇུག་པའི་འདོད་ཆགས་རྡོ་རྗེའོ། ། དེས་བདུད་བཞི་གཅིག་ཅར་དུ་བཅོམ་པས་རྒྱལ་བ་སྟེ་མདོ་ལས། བྱམས་པའི་རལ་གྲིས་དེ་ཉིད་ཀྱི་ནུབ་མོ་བཏུལ་ནས་ཞེས་དང་། བསྟོད་པ་ལས། ཁྱོད་ནི་འཁོར་ལོ་མདུང་མེད་པར། །
བྱམས་པའི་མཚོན་གང་ལགས་པས་རྒྱལ། ། ཞེས་པ་བཞིན་ནོ། ། དེ་ནས་ཐོ་རངས་སངས་རྒྱས་ཏེ་འཇིག་རྟེན་ཕལ་པ་ལ་རང་བཞིན་གྱིས་གནས་ཤིང་མུ་སྟེགས་ཅན་རྣམས་ལ་མི་དགེ་བའི་བཤེས་གཉེན་བསྟན། དམ་པ་མ་ཡིན་པའི་ཆོས་མཉན། ཚུལ་བཞིན་མ་ཡིན་པའི་ཡིད་ལ་བྱས་པས་ཤིན་ཏུ་གསལ་བར་ཡོད་པ་བསྡུ་ན་ཆོས་དང་གང་ཟག་ལ་བདག་ཏུ་འཛིན་པ་དང་། དབྱེ་ན་བདག་ཏུ་ལྟ་བའི་རྣམ་པ་དྲུག་ཅུ་རྩ་གཉིས་སམ་བསམ་གྱིས་མི་ཁྱབ་པ་དང་ཉན་རང་གི་ཆོས་སུ་འཛིན་པ་ཚར་གཅད་པའི་ཕྱིར་བསྟན་པ་འདིའི་དབང་དུ་བྱས་ན་བཅོམ་ལྡན་འདས་རྣམ་པར་སྣང་མཛད་ཡིན་ཏེ་སྔོན་གྱི་སྨོན་ལམ་གྱི་སྟོབས་ཀྱིས་བཞུགས། ཞེས་དང་། མདོ་ལས་བཅོམ་ལྡན་འདས་རྣམ་པར་སྣང་མཛད་དག་ཀྱང་ཐུབ་པ་འདི་བཞུགས་སོ། ། ཞེས་དང་། དཔའ་བར་འགྲོ་བའི་ལས་ཤར་ཕྱོགས་སུ་སངས་རྒྱས་ཀྱི་ཞིང་འདི་ནས་སངས་རྒྱས་ཀྱི་ཞིང་སུམ་ཁྲི་ཉི་སྟོང་འདས་པ་ན།
འཇིག་རྟེན་གྱི་ཁམས་རྣམ་པར་སྤུད་པ་ཞེས་བྱ་བ་དེ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམ་པར་སྣང་མཛད་འོད་ཟེར་གྱིས་བརྒྱན་པ་རྣམ་པར་འཕྲུལ་པའི་རྒྱལ་པོ་ཞེས་བྱ་བ་ད་ལྟར་བཞུགས་ཏེ་འཚོ་ལ་བཞེས་ཤིང་ཆོས་ཀྱང་སྟོན་ཏོ། ། དེ་བཞིན་གཤེགས་པ་དེའི་སྐུ་ཚེའི་ཚད་བསྐལ་པ་གྲངས་མེད་པ་བདུན་བརྒྱ་བའོ། ཞེས་དང་། ང་ཉིད་དེ་ཡིན་ཏེ། འཇིག་རྟེན་གྱི་ཁམས་རྣམ་པར་སྤུད་པ་ཞེས་བྱ་བ་དེ་ནི། སེམས་ཅན་རྣམས་ལ་ཕན་པ་དང་། བདེ་བའི་ཕྱིར་མིང་དེ་ཉིད་ཀྱིས་ཆོས་འཆད་དེ། ཞེས་སོགས་གསུངས་སོ། ། གཞན་དུ་གཞན་ཡང་རུང་སྟེ།
ཆོས་ཀྱི་འཁོར་ལོ་སྐོར་བར་མཛད་པ་སྤྱན་རས་གཟིགས་སྙིང་རྗེས་རྒྱུ་བྱས་ནས་དེ་ཉིད་པད་མ་གར་དབང་གསུང་གི་སྒོ་ནས་ཞེས་དགོངས་སོ། ། དགའ་ལྡན་དུ་གནས་པ་ལ་སོགས་པ་རྫུ་འཕྲུལ་གྱི་ཆོ་འཕྲུལ་སྣ་ཚོགས་པ་ནི་སྐུ་དང་གསུང་དུ་མས་སོ། ། ད་ནི་ཁྱད་པར་དུ་གདུག་པ་ཅན་གདུལ་བའི་ཕྱིར། འདི་ཉིད་ལས། ཁ་ཅིག་དུ་དཔལ་ལྡན་འཇིག་རྟེན་གསུམ་རྒྱལ་ཞེས་དང་། དེ་ཁོ་ན་ཉིད་བསྡུས་པ་དང་རྡོ་རྗེ་རྩེ་མོའི་དགོངས་པ་རྣམས་ཕྱོགས་གཅིག་ཏུ་དགོངས་པར་མཛད་པ་འདི་ལྟ་སྟེ། ། དེ་ཉིད་བསྡུས་པ་ལས། གཏི་མུག་ཅན་གྱི་ཆེད་དུ་རྡོ་རྗེ་དབྱིངས་ཀྱི་དུམ་བུ་གསུངས་པའི་རྗེས་ལ། ཞེ་སྡང་ཅན་གྱི་དོན་དུ་ཡང་གཅིག་ཏུ་འདུས་པར་གྱུར་ཏེ་ཞེས་པ་ལ་གང་འདུས་ན་སངས་རྒྱས་ཐམས་ཅད། ཅེས་པ་འདིས་ཁ་བསྐངས་པ་སྟེ་གཅིག་ཏུ་ཚོགས་པའོ། །
དཔེར་ན་བདེ་བ་ཅན་དེ་བཞིན་གཤེགས་པ་འདུས་པས་བརྒྱད་པ་བཞིན། རི་རབ་ཀྱི་སྟེང་ལ་སོགས་པའང་མཆོག་གི་དགའ་ལྡན་ནམ་བདེ་བ་ཅན་ལྟ་བུར་པད་མ་གར་དབང་རྣམ་སྣང་ལ་སོགས་པ་གཞལ་དུ་མེད་པ་འདུས་པས་བསྐོར་བ་དེ་ཡང་བདེ་བ་ཅན་ནོ། ། དེའི་གདུག་པ་ཅན་གྱི་དོན་དུ་པད་མ་གར་དབང་སྤྱན་རས་གཟིགས་ཏེ་སྙིང་རྗེ་ཆེན་པོ་ཉིད་སྒྲོལ་བ་པོ་ཁྲོ་བོའི་རྣམ་པར་བྱུང་ཞེས་པའོ། ། དེ་ཉིད་སེར་སྣ་སྤང་བའི་ཆོས་བསྟན་ཅིང་ཕོངས་པ་བསལ་བའི་ཕྱིར་ཉི་མ་ལྟ་བུའི་ཕྱག་རྒྱ་ཅན་ནམ་མཁའི་སྙིང་པོའི་སྟེ་རིན་བྱུང་གི་རྣམ་པར་བྱུང་ཞེས་དང་། འཁོར་ལོ་སྒྱུར་བ་ལ་སོགས་པར་གསོལ་བ་འདེབས་ཞེས་པས་རིགས་ཀྱི་འཁོར་ལོ་སྒྱུར་བ་བཞི་དང་། སེམས་ཅན་དེ་དག་དོན་དུ་སྒྲོལ་མ་ལ་སོགས་པ་ཐམས་ཅད་འཇིག་རྟེན་གསུམ་ལས་རྣམ་རྒྱལ་གྱི་དཀྱིལ་འཁོར་ཡིན་ནོ་ཞེས་པས། རྩ་བའི་གསལ་བྱེད་རྡོ་རྗེ་རྩེ་མོའི་དོན་ཀུན་དགའ་སྙིང་པོས་བསྡུས་པ་དེ་བཞིན་དུ་སངས་རྒྱས་ཀྱི་ཞིང་འདི་ཐམས་ཅད་འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་མོ་ཐམས་ཅད་དང་མཉམ་པའི་སངས་རྒྱས་དང་བྱང་ཆུབ་སེམས་དཔས་ཡོངས་སུ་གང་ཞིང་། རིན་པོ་ཆེ་སྣ་བདུན་གྱི་རང་བཞིན་ལྟར་མཉམ་པས་རི་རབ་ལ་སོགས་པའི་སྣང་བ་དང་བྲལ་ཞིང་སྟོང་གསུམ་པའི་སངས་རྒྱས་ཀྱི་ཞིང་ཐམས་ཅད་ལག་མཐིལ་ལྟར་མཉམ་པའི་རྡོ་རྗེ་ཧཱུྃ་མཛད་ཀྱི་དཀྱིལ་འཁོར་དུ་གྱུར་ཏེ། རྣམ་པར་སྣང་མཛད་ལ་སོགས་པ་ནི་རྡོ་རྗེའི་འབེབས་པའི་བར་གྱི་ལྟ་བའི་འོདཀྱིས་སྣང་བས་ཉི་མ་དང་ཟླ་བ་ཡང་མི་མངོན་པར་གྱུར་ནས། འགྲོ་བ་ལྔའི་སྣང་བ་ཡང་ནུབ་ནས་རྡོ་རྗེ་ཧཱུྃ་ཞེས་བྱ་བ་ལ་སོགས་པའི་སྔགས་ཀྱི་སྒྲས།
ནམ་མཁའི་ཁམས་གང་བར་གྱུར་ཏོ། ཞེས་པའི་དོན་ཏོ། ཤིན་ཏུ་བརྩོན་འགྲུས་དམན་པ་ཞེས་པས་ཕྱི་རོལ་གྱི་དྲག་ཤུལ་གྱི་སྦྱོར་བའི་ཞར་ལ་ནང་གི་ཡང་བསྟན་ཏེ། གུར་ལས། བཟླས་དང་བསྒོམ་ལ་མངོན་དགའ་བའི། ། གལ་ཏེ་དངོས་གྲུབ་མི་སྟེར་ན། ། ཞེས་པའི་ལེ་ལོ་བརྩོན་པ་མེད་པ་དང་སོགས་དམན་པ་ཕྱི་རོལ་གྱི་བཟླས་པ་དང་ལྷ་ལ་མངོན་པར་ཞེན་པས་མ་གྲུབ་ན། དེ་ཚེ་མཁའ་འགྲོ་མ་བཞི་ཡིས། ། སངས་རྒྱས་རྣམས་ནི་དྲག་ཤུལ་བསྒྲུབ། ། ཅེས་པའི་དོན་ཏོ། །
སྟོབས་ཀྱི་རྣལ་འབྱོར་རྣམ་པར་དག་པས། ། རྟ་མཆོག་འབྱུང་བ་ཡིན་ཏེ་རྟ་མགྲིན་ཡིན་ནོ། ། ཞེས་པ་ནི་དེ་བཞིན་དུ་རྟ་མཆོག་ཉིད་ཀྱི་ལན་ཏེ། གུར་དགུ་པ་ལས་ཕུར་བུས་བཏབ་པའི་རྗེས་ལ། མ་མོའི་དཀྱིལ་འཁོར་དབུས་གནས་པ། རྟ་མགྲིན་རྣམ་པར་བསྒོམ་པར་བྱ། ། ཞེས་ཐོག་མར་མོས་པའི་དོན་ཏེ་འདི་ལྷ་ལ་མངོན་པར་ཞེན་ནས་བདེན་པ་མཐོང་ན་བྱ་བ་ཡིན་ལ་དེའི་རྩ་བ་སྲེད་པ་སྟེ་དེ་གཅོད་པ་འདོད་ཆགས་ཀྱིས་འདོད་ཆགས་སྤོང་བ་འོད་དཔག་མེད་ཀྱི་ཏིང་ངེ་འཛིན་ལ་གནས་ནས་ཕུར་བུས་བཏབ་ན་ཁྱད་པར་དུ་བསྔགས་པར་དགོངས་སོ། ། སྙམ་དུ་བསམས་ཏེ། དམིགས་ཀྱིས་བཀར་ནས་གསུང་བ་མ་ཐོས་པས་བརྟག་གོ ། དཔུང་པ་བཞི་ཞེས་པ་དེ་ཉིད་གདུག་པ་ཅན་ལ་ཧཱུྃ་མཛད་དུ་སྣང་བ་ཡིན་ཏེ་དེ་ཉིད་བསྡུས་པར།
ཕྱག་ན་རྡོ་རྗེ་ལ་ཀུན་དགའ་སྙིང་པོས་ཕྱག་ན་རྡོ་རྗེ་ནི་ཞལ་བཞི་པ་ཕྱག་བརྒྱད་ལ། སངས་རྒྱས་ཀྱི་ཕྲེང་བས་བརྒྱན་པ་ཁྲོ་བོ་ཧཱུྃ་མཛད་ཀྱི་གཟུགས་ཀྱིས་ཞེས་སོ། ། གདན་མའི་དངོས་གྲུབ་ཀྱི་དཔལ་ནི་དཔལ་མོའོ། ། ཤ་ཙི་འདི་བརྒྱ་བྱིན་གྱི་ཆུང་མ་ཡང་ཡིན་ཏེ། ཚངས་མ་མོ་ཞེས་གསུང་ངོ་། ། དགའ་བས་བདུད་སྡིག་ཅན་གྱི་ཆུང་མ། མིག་གསུམ་པ་དབང་ཕྱུག འདོད་པའི་ལྷ་སྡིག་ཅན་ནོ། ། དངོས་གྲུབ་ཐམས་ཅད་ཀྱི་དབང་ཕྱུག་ནི་ངེད་དེ་བཞིན་གཤེགས་པ་ཐམས་ཅད་ཀྱི་ཡབ། དེ་བཞིན་གཤེགས་པ་ཐམས་ཅད་ཀྱི་བཀའ་བཞིན་བྱེད་པ།
དེ་བཞིན་གཤེགས་པ་ཐམས་ཅད་ཀྱི་སྲས་ཀྱི་ཐུ་བོ་ཞེས་པའོ། ། རྟ་མཆོག་ནི་སྙིང་རྗེ་ཆེན་པོ། ལྷ་ཆེན་པོ་ལ་སོགས་པ་གདུག་པ་ཅན་རྣམས་ཞབས་འོག་ཏུ་བསྡུས་ནས་ཚར་བཅད་དེ། རྗེས་སུ་གསུང་བ་སྐྱབས་སུ་འགྲོ་བ་སོགས་སེམས་བསྐྱེད་པ་སྟེ། དེ་ནས་བཅོམ་ལྡན་འདས་ཀྱིས་ལྷ་ཆེན་པོ་ཐུགས་རྗེ་ཆེན་པོ་བསྐྱེད་དེ་ཞེས་སོགས་ཀྱི་དོན་ཏོ། ། དེའི་དཀྱིལ་འཁོར་དུ་བླ་ན་མེད་པ་གྲུབ་པའི་དབང་བསྐུར་ནས་ཞེས་བུམ་དབང་ཙམ་གསུངས་ལ། འདིར་བླ་མ་ཧཱུྃ་མཛད་ལ་དཀའ་བཟློག་དབུ་མ་ཡོན་དུ་ཕུལ་ནས་མཆོག་དབང་གསུམ་བསྐུར་བ་བྱུང་ནས་སོ། ། དེ་ལ་སྔོན་བྱུང་ནི་སྤྲུལ་པའི་ཡིན་མོད་ཀྱི་རྗེས་འཇུག་གིས་རྡུལ་མཚོན་གྱི་རིམ་པ་ཇི་ལྟར་བར་ཕྱི་རོལ་གྲུ་བཞི་སྒོ་བཞི་པར་ཐིག་གདབ་ཅིང་། ཚད་ཡང་པན་རག་ཚུན་ཆད་ལ་ཁྲུ་གང་ཕྱི་རོལ་ཁྲུ་གང་དེའི་ལྟར་ན་དབུས་དང་ཁྱམས་དང་ཁོར་ཡུག་དང་རིམ་པ་གསུམ་པ་གྲུ་བཞི་པར་འགྱུར་རོ། ། ཡང་ན་དབུས་ལྷ་ཉི་ཤུ་རྩ་དགུའི་གནས་ཁྲུ་གང་སྟེ་དཀྱིལ་འཁོར་གྱི་སྙིང་པོ་ཟླ་བ་ལྟར་ཟླུམ་པོ།
ཞེས་སྦྲེལ་ཏེ། རྡོ་རྗེ་རྭ་བས་སྐོར་བའོ། ། དེའི་ཕྱི་རོལ་ཁྲུ་གང་ལྷ་སྣམ། གཙོ་བོའི་གནས། རིགས་བཞིའི་ལྷ་སྣམ་དང་འཕར་མ་གསུམ་པ་སྟེ་གཞུང་ཕལ་ཆེར་ལས་འཕར་མའི་དབྱེ་བ་སོགས་པའི་ནང་ཚུན་ཆད་ལ་རྩི་བའི་ཕྱིར་རོ། ། དེ་ལྟར་ན་ཁྲུ་བརྒྱད་པར་འགྱུར་རོ་སྟེ་རིགས་པར་བསམ་མོ། ། དེར་སྒེག་མོ་ལ་སོགས་པ་རྩ་བའི་ལྷ་སོ་བདུན་ཕྱི་རོལ་དུ་མགྲོན་ཐབས་དུ་མ་དང་བཅས་པས་གང་པ་བཅོམ་ལྡན་འདས་འཇིག་རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་ཏེ། དེ་ཉིད་ལ་སྒྲོལ་མ་ནི་འཇིག་རྟེན་གསུམ་ལས་རྣམ་པར་རྒྱལ་བ་ཡིན་ནོ། ། ཞེས་བཀའ་སྩལ་ཏོ། ། འདིས་འདོད་པའི་ལྷ་ནི་ཆུང་མར་བཅས། །
ལྷ་མོ་དཀའ་བཟློག་ཅེས་སོགས་ཀྱི་ལན་ཏེ་གོང་དུ་དེ་ཁོན་ཉིད་བསྡུས་པར་སྐྱབས་སུ་སོང་བ་ནས་སློབ་དཔོན་གྱི་དབང་ཡན་ཆད་ཀྱིས་ལྷ་ཆེན་པོ་བཅོམ་ལྡན་འདས་ཕྱག་ན་རྡོ་རྗེའི་ཞབས་ཀྱི་མཐིལ་གྱིས་རེག་པས་དེ་བཞིན་གཤེགས་པ་ཐམས་ཅད་དང་འབྲེལ་བའི་ཏིང་ངེ་འཛིན་དང་། གཟུངས་དང་། རྣམ་པར་ཐར་པའི་བདེ་བ་མྱོང་བ་ནས་སངས་རྒྱས་པའི་བར་དུ་མཛད་ནས། འདིར་དཀའ་བཟློག་ཕུལ་ཏེ་གཉིས་གཉིས་ཀྱི་སྦྱོར་བ་དབང་གོང་མ་འདོད་མཛད་པ། ཅི་ཞེས་སུ་འགྱུར་ལ། དེ་སྤང་བ་ཐུན་མོང་བ་ལ་དེ་ལྟར་སྣང་བའི་དུས་ཉིད་དུ་འདི་པའང་མངོན་དུ་བྱས་ཏེ་ཐར་པ་ལ་བཀོད་དོ་ཞེས་བྱ་བའི་དོན་ཏོ། ། ད་ནི་དང་པོའི་གཉིས་པའི་མི་མཐུན་པའི་ཕྱོགས་ལུས་གཙང་བ་ལ་སོགས་པའི་སྤོང་བའི་དང་། དེ་དག་གི་གཉེན་པོ་བྱང་ཆུབ་ཀྱི་ཕྱོགས་ཀྱི་བསྒོམ་ཚུལ་གསལ་བར་བཤད་པར་བྱ་སྟེ། དེ་ལ་འདི་རྣམས་ཀྱི་དེ་ཉིད་དུ་བཤད་ཟིན་མོད། རེ་ཤིག་ཅུང་ཟད་བཀྲོལ་ན།
ཚུལ་བཞིན་པ་མ་ཡིན་པ་ལུས་དག་གཙང་བ་དང་ཚོར་བ་བདེ་བ་ལ་སོགས་པ་ཡིད་ལ་བྱེད་པ་ལས་ཉོན་མོངས་དེ་ལས་བསམ་པ་སྲིད་པའི་རྒྱུའི་ཕྱིར་རྨོངས་པ་ཡིན་ལ། དེ་དག་ཏུ་འཛིན་པ་བཟློག་པས་བདེན་པ་བཞི་ལ་འཇུག་པར་བྱ་བའི་ཕྱིར། དྲན་པ་ཉེ་བར་བཞག་པ་བསྒོམ་པ་ནི། ལུས་གཙང་བར་རྟོག་པ་ཚུལ་བཞིན་མ་ཡིན་པར་ཡིད་ལ་བྱེད་པ་ཡིན་ཞིང་དེ་འདུ་བྱེད་ཀྱི་སྡུག་བསྔལ་དང་། དེས་བསྐྱེད་པའི་ལུས་སྡུག་བསྔལ་གྱི་སྡུག་བསྔལ་དང་། འགྱུར་བ་ཡིན་པའི་ཕྱིར་དེ་དག་ལ་ཤེས་རབ་ཀྱིས་སོ་སོར་བརྟགས་ཤིང་དྲན་པས་སྡུག་བསྔལ་ལ་དེར་ཤེས་པའི་བདེན་པ་ལ་འཇུག་གོ ། ཚོར་བ་ནི་སྲིད་པ་དང་། དེ་ལས་དང་དུ་ལེན་པ་དང་། ཡང་སྲིད་འགྲུབ་པའི་ནུས་པ་མཐུ་ཅན་གྱི་རིམ་པ་ལྟར་རྒྱུ་ཡིན་པའི་ཕྱིར། དེ་ལྟར་བརྟགས་པས་སྡུག་བསྔལ་ཀུན་འབྱུང་བའི་རྒྱུ་ཡིན་ཞེས་ཏེ།
དེ་སྤང་བ་ལ་འཇུག་གོ ། མྱ་ངན་ལས་མི་འདའ་བའི་རྒྱུ་བདག་ཏུ་ཞེན་པ་ཡིན་ལ། དེའི་གཞི་སེམས་ཡིན་ཞིང་དེ་མི་རྟག་པའོ་ཞེས་བརྟག་སྟེ་ཤེས་པས་སྡུག་བསྔལ་འགོག་པའི་བདེན་པ་ལ་འཇུག་གོ ། དེའི་ལམ་གྱི་གེགས་ཀུན་ནས་ཉོན་མོངས་པ་དང་རྣམ་པར་བྱ་བའི་ཆོས་ཐམས་ཅད་ལ་གཟུང་འཛིན་དུ་རྨོངས་པ་ཡིན་ལ། དེ་དག་བདག་མེད་པར་བསྒོམས་པས་འགོག་པ་མངོན་དུ་བྱེད་པའི་ལམ་ལ་དེར་ཤེས་ནས་བསྟེན་པ་ལ་འཇུག་གོ ། དྲན་པ་ཉེར་བཞག་གི་དོན་གཙང་བར་འཛིན་པ་ལ་སོགས་པ་མི་མཐུན་ཕྱོགས་སྤོང་བ་དང་བདག་མེད་ལ་སོགས་མཐུན་ཕྱོགས་བསྟེན་པ་ལ་བརྩོན་འགྲུས་རྩོམ་པ་ཉིད་ཡང་དག་པར་སྤོང་བ་དང་། དེ་དག་གི་བསམ་གཏན་གྱི་སྐྱོན་ལྔ་འདུ་བྱེད་བརྒྱད་ཀྱིས་སྤངས་ཏེ། རྩེ་གཅིག་ཏུ་འདུག་པ་རྫུ་འཕྲུལ་གྱི་རྐང་པ་ཡིན་ནོ། ། སྐྱོན་ལྔ་ནི་རྨུགས་པ་དང་བྱིང་བར་བསྡུས་པ་དང་། རྒོད་པ་གཉིས་གཅིག་ཏུ་བྱེས་ཏེ་འོག་ནས་ཀྱང་ངོ་། །
ལྷག་མ་འདུ་བྱེད་བཞི་ནི་དྲན་པ་གདམས་ངག་རྗེད་པའི། ཤེས་བཞིན་བྱིང་རྒོད་ཀྱི། སེམས་དཔའ་འདུ་མི་བྱེད་པའི། བཏང་སྙོམས་འདུ་བྱེད་པའི་གཉེན་པོའོ། ཐར་པའི་ཆ་མཐུན་པ་བརྟེན་ནས་ངེས་པར་འབྱེད་པའི་ཆ་མཐུན་འབྱུང་བ་བདག་པོ་ཞེས་ཏེ་གཉེན་པོ་ལ་དབང་བསྐུར་བར་བྱེད་པ་དང་། མི་མཐུན་ཕྱོགས་འཇོམས་པའི་སྟོབས་ལྔ་པོ་རྣམས་སོ། ། བདུན་པའི་བདག་པོ་ཞེས་སོགས་ནི་སྔ་མ་ལ་བརྟེན་ནས་ཕྱི་མ་དབང་དུ་འགྱུར་ཞེས་པའོ། ། དེ་ལ་དང་པོའི་དང་པོ་དང་། གཉིས་པའི་གཉིས་པ་ཐུན་མོང་དུ། སྟོང་ཉིད་གཟུགས་ཁམས་སོགས་ཀྱི་ལན་ནི།
ཕྱི་ནང་གི་ཆོས་ཐམས་ཅད་སྟོང་པ་ཉིད་ཀྱི་རྣམ་གྲངས་མདོ་ལས་གསུངས་པ་དེ་དག་འདིར་ཡང་མཐུན་པར་བཤད་ལ། ཟ་བ་པོ་ནང་གི་སྐྱེ་མཆེད་དེའི་ཞེས་པ་རང་གི་ལུས་ཀྱིས་བསྡུས་པ་དྲུག་པོ་རང་བཞིན་མེད་པ་ནང་སྟོང་པ་ཉིད་དོ། ། བཟའ་བར་བྱ་བར་ཕྱི་རོལ་གྱི་གཟུགས་ལ་སོགས་པ་དྲུག་རང་བཞིན་མེད་པ་ཕྱི་སྟོང་པ་ཉིད་དོ། ། དེ་རྣམས་ཕན་ཚུན་མདུང་ཁྱིམ་ལྟར་གཅིག་མ་གྲུབ་ན་གཅིག་མི་འགྲུབ་པ་ཕྱི་ནང་སྟོང་པ་ཉིད་དོ། དེའི་སྟོང་པ་ཉིད་དེ་ལ་དེ་ལྟར་བལྟ་ཞིང་མི་བདེན་པ་ལ་བདེན་པར་བརྟགས་པས་འདི་ལྟར་སྡུག་བསྔལ་ལོ་ཞེས་སྐྱོ་བས་འདུ་བྱེད་ལ་བདེན་ཞེན་སྤོངས་པར་བྱེད་དོ། ། དེ་ཉིད་དགེ་བ་མི་ཟད་པ་དང་ཁྱད་པར་འཕགས་པར་བལྟས་ཏེ། སྒྲོ་འདོགས་གཅོད་པ་སྟོང་པ་ཉིད་བསྒོམ་པར་གསུངས་སོ། ། ཀུན་རྫོབ་ཏུ་གནས་པར་སྣང་བའི་སྣོད་ཀྱི་འཇིག་རྟེན་རྒྱ་ཆེ་བས་ཆེན་པོ་དེའང་རང་བཞིན་མེད་པས་སྟོང་པ་ཉིད་དོ། ། ཕྱི་ནང་གི་སྐྱེ་མཆེད་ལ་སོགས་པ་ཆོས་ཐམས་ཅད་སྟོང་པར་ཤེས་པ་དེ་སྟོང་ཉིད་ཤེས་པའི་ཤེས་རབ་ཅེའམ། རིགས་པའི་ཤེས་པ་ཡིན་ལ།
དེ་ཉིད་ཀྱང་བདེན་པར་མ་འགྲུབ་པ་སྟོང་པ་ཉིད་སྟོང་པ་ཉིད་དོ། ། དོན་དམ་པ་ཤེས་པ་དེའི་ཡུལ་ཡིན་ཏེ་དེའང་དངོས་སུ་ཡུལ་དུ་བྱ་བའི་རྣམ་པས་སྟོང་པ་དོན་དམ་པ་སྟོང་པ་ཉིད་དོ། ། དེའི་དོན་དུ་སྤྱོད་པ་ནི་དངོས་ཡུལ་མ་ཡིན་པ་ལ་དེ་ལྟར་ཤེས་པའོ། ། དགེ་བ་འདུས་བྱས་དང་འདུས་མ་བྱས་གཉིས་ཀ་རང་བཞིན་མེད་ན་ཡང་དེ་དག་ཐོབ་པར་བྱ་བའི་ཆེད་དུ་སྤྱོད་ཅིང་མི་རྟོག་པ་ནི་འདུས་བྱས་དང་། འདུས་མ་བྱས་སྟོང་པ་ཉིད་དོ། ། འདུས་མ་བྱས་ཀྱི་ངོ་བོ་དགེ་བ་དང་། མི་དགེ་བ་གང་དུའང་མ་གྲུབ་མོད་ནའང་འདིར་བདེན་པ་གཉིས་སམ་བསོད་ནམས་དང་ཡེ་ཤེས་ཀྱི་ཚོགས་ཟུང་དུ་འཇུག་པ་ཐོབ་པར་དགོངས་སོ། ། རྟག་ཏུ་སེམས་ཅན་ཕན་པ་ནི་སེམས་ཅན་མཐའ་ལས་འདས་ཤིང་ཚད་མ་མཐོང་ན་ཡང་སྙིང་རྗེས་དེ་དག་བསྒྲལ་བའི་གོ་ཆ་བགོས་ལ། དེ་ཐམས་ཅད་ཀྱང་རང་བཞིན་མེད་པ་མཐའ་ལས་འདས་པ་སྟོང་པ་ཉིད་དོ། ། ཞེས་པ་ནི།
ཆོས་ཀྱི་ཚུལ་ལས། ཁུར་ཆེན་པོ་བཀུར་བ་ནི་སེམས་ཅན་ཐམས་ཅད་དོ། ། ཞེས་དང་། བྱམས་པས། སྡུག་བསྔལ་མཐར་ཐུག་པར་ནི་མ་མཐོང་ཡང་། ། རབ་ཏུ་སྦྱོར་བ་ཉིད་ཀྱང་བྱེད་པ་ཉིད། ། ཅེས་པ་ལྟ་བུའོ། དེ་ཉིད་ཀྱིས་འཁོར་བ་མི་སྤང་བའི་ཕྱིར་ན། འཁོར་བ་ལ་ཐོག་མའམ་ཐ་མ་ཡོད་ན་ཟད་པས་འཇིགས་ཤིང་སྐྲག་པར་འགྱུར་བ་ཞིག་ན། དེ་ལ་ཐོག་མཐའ་མེད་ཅིང་བདེན་པ་ཡང་མ་མཐོང་བས་དེར་སྦྱོར་ཞིང་མ་ཞེན་པར་སྤྱོད་དེ།
ཆོས་ཀྱི་ཚུལ་ལས། ཡུན་རིང་པོར་ལྟ་བ་ནི་འཁོར་བ་ཡོངས་སུ་གཟུང་བའི་ཕྱིར་རོ། ། ཞེས་པ་ལྟ་བུ་སྟེ་དེ་ནི་ཐོག་མ་དང་ཐ་མ་མེད་པ་སྟོང་པ་ཉིད་དོ། ། ཉན་རང་གི་འཁོར་བ་ཐོག་མཐའ་མེད་པར་ཤེས་མོད་ཀྱི་སྟོང་པ་ཉིད་དུ་མ་མཐོང་བས་སྐྱེ་སྟེ་སྤོང་བར་བྱེད་ལ། བྱང་ཆུབ་སེམས་དཔས་མཐའ་མེད་པའི་ཁྱད་པར་དུ་དགེ་བ་མི་ཟད་ཅིང་རང་བཞིན་མེད་པར་ཤེས་པས་སྐྱོ་བ་མེད་ལ། དེ་མ་རྟོགས་ལ་སྙིང་རྗེ་ཆེན་པོ་འཇུག་པས་མྱ་ངན་ལས་འདས་པ་བླང་བྱ་དང་འཁོར་བ་སྤང་བྱར་མ་གྲུབ་པ་དོར་བ་མེད་པ་སྟོང་པ་ཉིད་དང་། དེ་ལྟར་ཤེས་པ་ཐེག་པ་ཆེན་པོ་ལ་ཡང་དག་པར་ཞུགས་པ་སྟེ་བྱམས་པས། བདག་སྲེད་མ་ལུས་ཤེས་རབ་ཀྱིས་གཅད་དེ། ། སེམས་ཅན་སྲིད་ཕྱིར་བརྩེར་ལྡན་ཞི་ཐོབ་མིག ། དེ་ལྟར་བློ་བརྩེའང་བྱང་ཆུབ་ཐབས་བརྟེན་ནས། །
འཕགས་པ་འཁོར་བའམ་མྱ་ངན་འདས་མི་འགྱུར། ། ཞེས་པ་ལྟ་བུའོ། ། རིགས་ནས་རང་བཞིན་དུ་གནས་པ་སྟེ་སེམས་ཅན་ཐམས་ཅད་ཀྱི་སེམས་ཀྱི་ངོ་བོ་ཉིད་དོ། ། དེས་ལམ་བསྟེན་ན་འགྲུབ་པར་འགྱུར་ཏེ། གོང་དུ། སྐལ་པ་ཀུན་གྱི་སྔོན་གྲུབ་པ། ། སློབ་དཔོན་ཆེན་པོ་གདོད་ནས་གྲུབ། ། ཅེས་བཤད་དོ། ། དེ་ཡང་རང་བཞིན་མེད་པ་དང་ངོ་བོ་ཉིད་མེད་པ་སྟོང་པ་ཉིད་དུ་གཅིག་སྟེ་དོན་དང་སྭ་བྷ་ཝ་ཤུ་ནྱ་ཏ་ཞེས་ཚིག་གཉིས་ཀ་མཐུན་པས་སོ། ། མཚན་དང་དཔེ་བྱད་ཐོབ་པར་བྱ་བའི་ཕྱིར་ཡང་སྤྱོད་ལ་དེ་ཡང་བདེན་དངོས་སུ་མ་ཡིན་ཏེ།
མདོ་ལས། མི་ཆེན་པོ་མཚན་སུམ་ཅུ་རྩ་གཉིས་ཡིད་ལ་མི་བྱེད། དཔེ་བྱད་བཟང་པོ་བརྒྱ་ཅུ་ཡིད་ལ་མི་བྱེད་དེ། དྲན་པ་མེད་ཅིང་ཡིད་ལ་བྱ་བ་མེད་པའི་སངས་རྒྱས་རྗེས་སུ་དྲན་པའོ། ། ཞེས་པ་ལྟར་རང་གི་མཚན་ཉིད་ཀྱིས་སྟོང་པར་ཤེས་པ་དེའི་སྟོང་པ་ཉིད་དོ། སྟོབས་དང་མི་འཇིགས་པ་ལ་སོགས་པ་སངས་རྒྱས་ཀྱི་ཡོན་ཏན་ཁྱད་པར་ཅན་རྣམས་དག་པར་བྱ་བའི་ཕྱིར་དེ་དག་གི་རྒྱུའི་ཆོས་དཀོན་མཆོག་གསུམ་ལ་དད་པས་མི་ཕྱེད་པས། གནས་དང་གནས་མ་ཡིན་པ་ཤེས་པའི་སྟོབས་རབ་ཏུ་ཐོབ་པར་འགྱུར་རོ། ། ཞེས་ཆོས་ཀུན་ཏུ་འགྲོ་བ་ལས་རྒྱ་ཆེར་གསུངས་པ་དེ་དག་ལ་ཡང་སྤྱོད་ལ་བདེན་པར་ཡང་མ་ཞེན་པ་ནི་ཆོས་ཐམས་ཅད་སྟོང་པ་ཉིད་དོ། ། དེ་རྣམས་ནི་ཆོས་ཅན་སོ་སོ་ལ་སྦྱར་བ་ཡིན་ལ། ཡང་འདིར་དགག་བྱའི་གཙོ་བོ་ཆོས་དང་གང་ཟག་གི་དོན་བདེན་པའི་དངོས་པོ་མེད་པ་སྟོང་པ་ཉིད་དང་།
གང་ཟག་དང་ཆོས་ལ་བདེན་དངོས་མེད་པ་དེའི་ཕྱིར་དེ་ལས་བྱུང་བ་དོན་དམ་པའི་དངོས་པོ་ནི་མེད་པས་དེར་སྟོང་པ་ཉིད་དང་། ཕ་རོལ་མུ་སྟེགས་བྱེད་ལ་སོགས་པས་བརྟགས་པའི་ཆོས་དང་གང་ཟག་བདེན་པའི་དངོས་པོ་མེད་པ་སྟོང་པ་ཉིད་དེ་ལས་བྱུང་བའི་དངོས་པོ་ནི་བདག་གཉིས་ནི་མེད་ལ། དེས་སྟོང་བའི་ངོ་བོར་ཡོད་ཅེས་པ་དངོས་པོ་མེད་པའི་ངོ་བོ་ཉིད་སྟོང་པ་ཉིད་དེ་འདིར་གང་ཟག་དང་ནི་ཆོས་རྣམས་ཕྱིར། ། དངོས་པོ་མེད་འདིར་སྟོང་པ་ཉིད། ། དེ་དངོས་མེད་པའི་དངོས་ཡོད་པ། ། དེ་ནི་དེ་ལས་སྟོང་ཉིད་གཞན། ། ཞེས་པ་ལྟར་རྣམ་རིག་པ་དང་མཐུན་པར་གསུངས་ཀྱི། ངོ་བོ་ཉིད་མེད་པ་ལས་ནི་ཆོས་ཐམས་ཅད་ལ་བདག་གཉིས་མེད་པ་དངོས་པོ་མེད་པ་དང་། དེ་བཀག་པའི་སྟོང་པ་ཉིད་ཅེས་པའང་ཡོངས་གཅོད་དུ་མ་གྲུབ་པ་དངོས་པོ་མེད་པའི་ངོ་བོ་ཉིད་སྟོང་པ་ཉིད་དེ་མདོ་ལས། དངོས་པོ་མེད་པའི་ངོ་བོ་ཉིད་སྟོང་པ་ཉིད་ཅེས་བྱ་བ་ལྟ་ཡོད་པ་འགྱུར་རེ་ཀན་ཞེས་པ་དང་།
བསྟན་བཅོས་ལས། འདིར་ནི་ཡོད་ཉིད་འགོག་འདོད་ཀྱི། ། མེད་ཉིད་བསྒྲུབ་པ་མ་ཡིན་ནོ། ། ཞེས་དང་། དེ་ཕྱིར་བརྫུན་པའི་དངོས་གང་ཡིན། ། དེ་ཡི་དངོས་མེད་གསལ་བར་བརྫུན། ། ཞེས་པ་ལྟར་འདོད་དོ། མི་དམིགས་པ་སྟོང་པ་ཉིད་ཅེས་པའང་དོན་མཐུན་པས་དེའི་ཁོངས་སུ་བསྡུས་ཏེ། ཇི་སྐད་གསུངས་པ་སྟོང་པ་ཉིད་བཅོ་བརྒྱད་པོ་མཚན་ཉིད་བཅུ་དྲུག་ཏུ་བསྡུས་ཏེ་བཤད་པའི་དོན་ཏུ་དངོས་པོ་མེད་པ་ཞེས་སྦྲེལ་བའི། གཞུང་གཉིས་དང་བཅས་པས་ཆོས་དང་གང་ཟག་ལ་བདེན་པར་བརྟག་པས་འཁོར་བར་འཇུག་པ་དེ་སྤང་བའི་དོན་དུ་སྟོང་པ་ཉིད་ཀྱི་དབྱེ་བ་ཤེས་པར་བྱའོ། །
དེ་དག་གི་བསྡུས་པའི་དོན་ནི་བཞི་སྟེ། སྟོང་པ་ཉིད་ཀྱི་དགག་གཞི་ཕྱི་དང་ནང་གི་སྐྱེ་མཆེད་གཉིས་ཀ་དང་། སྣོད་རྒྱ་ཆེན་པོར་སྣང་བ་ཡིན་ལ། འགོག་བྱེད་ཀྱི་བློ་སྟོང་པ་ཉིད་དང་། གཅིག་བཀག་པའི་ཚུལ་དོན་དམ་པ་སྟོང་པ་ཉིད་དང་། ཆེད་དུ་བྱ་བ་ལ་དོན་དང་། མྱ་ངན་ལས་འདས་པ་དང་། སྐུ་དང་གསུམ་གྱི་དང་པོ་ལ་རང་དོན་ཡེ་ཤེས་ནི་ལམ་གྱིས་འདུས་བྱས་པ་སྟོང་པ་ཉིད་དང་། དྲི་མ་སྤངས་པ་ནི་འགོག་པ་སྟེ་འདུས་མ་བྱས་སྟོང་པ་ཉིད་དོ། གཞན་དོན་མཐའ་ལས་འདས་པ་སྟོང་པ་ཉིད་དོ། །
མི་གནས་པའི་མྱ་ངན་ལས་འདས་པ་ནི་ཐོག་མཐའ་མེད་པ་དང་། བླང་དོར་མེད་པའོ། ། སྐུ་ལ་གཉིས་ཀྱི་ཆོས་སྐུ་ནི་རང་བཞིན་དུ་གནས་པ་བློ་བུར་གྱི་དྲི་མས་དག་པའི་ངོ་བོ་ཉིད་དག་པ་གཉིས་ལྡན་དང་། རྒྱས་པ་ལས་བྱུང་བའི་རིགས་ལས་གཟུགས་སྐུའོ། ། དང་པོ་ཡོན་ཏན་སྟོབས་ལ་སོགས་པ་མཐར་ཐུག་པ་དང་། གཉིས་པའི་ཡོན་ཏན་མཚན་དང་དཔེ་བྱད་ཐོབ་པའོ། སྟོང་པ་ཉིད་ཀྱི་རང་བཞིན་གང་ཟག་དང་ཆོས་ཀྱི་བདག་མེད་ཅིང་སྒྲོ་སྐུར་དང་བྲལ་བ་སྟེ་མཐའ་མ་གཉིས་སོ། ། དེ་ལྟར་ཤེས་བྱའི་མཚན་ཉིད་བསྟན་ནས། དེ་ཇི་ལྟར་བསྒྲུབ་པའམ་ཤེས་པར་བྱ་བ་ལ་ཐུན་མོང་དང་། ཐུན་མོང་མ་ཡིན་པ་གཉིས་ལས་དང་པོ།
གལ་ཏེ་ཞེས་པའི་དོན་བློ་བུར་བས་ཀུན་ནས་ཉོན་མོངས་པར་མ་གྱུར་ན། ལུས་ཅན་ཐམས་ཅད་འབད་པ་མེད་པར་གྲོལ་བར་འགྱུར་བ་ལས་མ་གྲོལ་བས་གསལ་བ་དང་རང་བཞིན་གྱིས་རྣམ་པར་དག་པར་མ་འགྱུར་ཏེ། བདེན་དངོས་སུ་གྲུབ་ན་ཐར་པའི་དོན་དུ་བརྩོན་པ་འབྲས་བུ་མེད་པར་འགྱུར་བ་ལས་ཡོད་པར་ལུང་དང་རིགས་པས་གྲུབ་བོ། ། དེས་རང་བཞིན་རྣམ་དག་སྦྱར་དུ་རུང་བར་སྒྲོ་འདོགས་གཅད་ལ། བློ་བུར་བའི་དྲི་མ་སྦྱང་བའི་ཐབས་ལ་འབད་ཅེས་པ་སྟེ། བྱམས་པས། གལ་ཏེ་ཉོན་མོངས་དེ་མ་གྱུར། ། ལུས་ཅན་ཐམས་ཅད་གྲོལ་བར་གྱུར། ། གལ་ཏེ་རྣམ་དག་དེ་མ་གྱུར། ། འབད་པ་འབྲས་བུ་མེད་པར་འགྱུར། །
དེའི་ཕྱིར། ཉོན་མོངས་མ་ཡིན་མི་མོངས་མིན། ། དེ་ནི་དག་དང་མ་དག་མིན། ། ཞེས་པ་ལྟར་ཤེས་ཏེ་སྦྱང་བར་བྱའོ། ། གཉིས་པ་ཡང་གསུངས་པ་འདོད་ཆགས་ཀྱི་གཉེན་པོ་མི་སྡུག་པ་ལ་སོགས་པ་མི་བསྒོམ་པ་རྣམ་པར་འགལ་བས་སྤོང་བ་ཡིན་མོད་ཀྱི། ངོ་བོ་འགལ་ཞིང་རྣམ་པར་མི་འགལ་བའང་། འདི་སྐད་དུ་འདོད་ཆགས་ཀྱི་བདག་ཉིད་དེ་རྣམ་པ་དེ་ཉིད་ལམ་དུ་བྱེད་པ་ན། མྱུར་དུ་འདོད་ཆགས་དང་འབྲལ་བར་བྱེད་པ་ཡིན་ནོ། ། དེའི་ཕྱིར་ངོ་མཚར་ཏེ་སངས་རྒྱས་ཐམས་ཅད་ཀྱི་འདོད་ཆགས་ཀྱི་རྣམ་པ་ལམ་དུ་བྱས་པས་འདོད་ཆགས་དང་བྲལ་བ་ཉན་རང་གི་མྱ་ངན་ལས་འདས་པ་བཅོམ་ནས་རང་གཞན་ཐམས་ཅད་ལ་ཟག་པ་མེད་པའི་བདེ་བ་དང་ཡོན་ཏན་ཐམས་ཅད་སྦྱིན་པར་བྱེད་དོ། ། འདིས་ནི་ཆོས་ཀྱི་ཚུལ་ལས།
ལེ་ལོ་ཅན་དུ་བྱ་བ་ནི་ཉན་ཐོས་དང་རང་སངས་རྒྱས་ཀྱི་ས་ཐོབ་པར་བྱ་བའོ། ། རྟག་ཏུ་བརྩོན་པ་ནི་ཕ་རོལ་ཏུ་ཕྱིན་པ་རྣམས་ལ་སྟེ་འདི་ནི་ཚུལ་ལོ། ། ཞེས་དང་། མ་བླངས་པ་མི་བླང་བ་ནི་ཉན་ཐོས་དང་རང་སངས་རྒྱས་ཀྱི་ཐེག་པའོ། ། བླངས་པ་ཉམས་འོག་ཏུ་ཆུད་པ་ནི་ཐེག་པ་ཆེན་པོ་སྟེ་དེ་ནི་ཚུལ་ལོ། ། ཞེས་པའི་དོན་ཡང་ཡིན་ནོ། ། འདོད་ཆགས་ལ་སོགས་པའི་རང་བཞིན་ཁ་ན་མ་ཐོ་བ་མེད་པ་སྟེ། གཞན་དུ་རྒྱུན་དུ་ཞུགས་པའི་འདོད་ཆགས་རྙེད་པ་སོ་སོ་སྐྱེ་བོ་རྣམས་མི་སྤངས་པར་སྤྱོད་དེ། མི་གྲོལ་བར་འགྱུར་བ་ལས་གྲོལ་བས་རང་བཞིན་དག་ཅེས་སྔ་མ་དང་མཐུན་པའམ། ཡང་འདོད་ཆགས་ཀྱི་རྣམ་པ་ལམ་དུ་བྱེད་པས་སྤྱོད་ན་ཐབས་ཀྱི་རིམ་པའི་ཁྱད་པར་ལས་ཡོན་ཏན་ཡང་ཁྱད་པར་དུ་འཕགས་པ་འབྱུང་བར་འགྱུར་བས་ན་རང་བཞིན་ཁ་ན་མ་ཐོ་བ་མེད་ཅེས་སོ། །
ཀེ་ཏ་ཀི་ལ་སོགས་པ་དཔེ་གོ་བར་ཟད་ལ། རྩ་རྒྱུད་དག་ལས། རིན་ཆེན་གཟི་བརྗིད་འབར་བ་ཡི། ། སྲེང་བ་འཁྲུགས་པ་ལྷ་མོ་ལྟོས། ། མ་ཕུག་པས་ནི་སྦྱོར་བྲེལ་གྱུར། ། ཕུག་པས་དགའ་བ་སྦྱིན་པ་པོ། ། དེ་ལྟར་འཁོར་བར་འདོད་པ་ཡི། ། ཡོན་ཏན་ལྔ་ལྡན་རིན་ཆེན་ཉིད། ། མ་དག་པས་ནི་དུག་ཏུ་འགྱུར། ། དག་པས་བདུད་རྩི་ལྟ་བུར་ཉིད། །
ཅེས་སོགས་གོང་དུ་གསལ་བར་བསྟན་ཟིན་ཏོ། ། ཁྱད་པར་འཕགས་པའི་རྒྱུ་ལས་འབྲས་བུ་ཁྱད་པར་འཕགས་པ་འབྱུང་བའང་གོང་དུ་བསྟན་ཟིན་ཏོ། ། སྟོང་པ་ཉིད་ཀྱི་དབྱེ་བ་བསྒྲུབ་པ་ཐུན་མོང་བ་དང་བཅས་པས་སྤྱིའི་དོན་དེ་བཞིན་གྱི་དག་པའི་དོན་དང་། ཐུན་མོང་མ་ཡིན་པའི་སྒྲུབ་པ་དཔེ་དང་བཅས་པས་རང་རིག་པའི་དག་པའི་བསྡུས་པ་སྟེ་རྒྱུད་ཀྱི་དོན་ཐམས་ཅད་ཀྱང་དེ་དག་ཏུ་འདུས་པས་གཞུང་བསྡུ་བར་ཡང་འགྱུར་རོ། ། རྒྱུད་ཕྱི་མའི་ཚིགས་སུ་བཅད་པ་དྲུག་བརྒྱ་ཉི་ཤུ་རྩ་བརྒྱད་དང་རྐང་པ་གཉིས་ཀྱི་རྣམ་པར་བཤད་པའོ། ། དེ་ལྟར་རྩ་བའི་རྒྱུད་དང་བཅས་པ་ལས་ཉི་སྟོང་དང་བརྒྱད་བརྒྱ་དང་ཕྱེད་དང་བཞི་བཞུགས་ལ། རྒྱུད་ཕྱི་མའི་ལྷག་མ་འདི་སྙེད་གཅིག་གོ་ཞེས་པ་མི་གསུང་ཞིང་། མཚན་གྱི་དོན་སྔར་བཤད་ཟིན་མོད་ཀྱ། ི འོན་ཀྱང་ཡེ་ཤེས་ཐིག་ལེ་ལས། ། ཡང་ན་དོན་ནི་རྒྱུད་ཡིན་ཏེ། །
ཡང་ན་རིམ་པ་གཉིས་ནི་རྒྱུད། ། ལྷ་མོ་གང་དུ་སྐལ་ལྡན་མོ། ། ཤེས་རབ་ཐབས་གཉིས་ཕྲད་པའི་ས། ། དེ་ནི་རྒྱུད་དུ་བརྗོད་པ་ཡིན། ། ཡང་ན་ཡེ་ཤེས་ཡེ་ཤེས་འབྱུང་། ། ཏ་ཡི་ཡིག་འབྲུ་སྐུ་རུ་གྲགས། ། ན་ནི་དེ་ཉིད་དྲི་མ་མེད། ། ཏ་ཡི་ཡིག་འབྲུ་ཁུ་བ་ཡབ། ། ར་ནི་ཁྲག་ཏེ་ཡུམ་ཡིན་ནོ། ། དེ་གཉིས་འདྲེས་པ་ཐིག་ལེ་ཡིན། །
གཞན་མིན་རྣམ་ཤེས་ངོ་བོ་འོ། ། དེ་ཡི་ཐིག་ལེ་ཨའི་རྣམ་པ། ། ཞེས་གསུངས་པའོ་དོན་ཏོ། ། མཐའ་ཡས་རྒྱུད་ཀྱི་རྩེར་གྱུར་སྙིང་པོའི་དོན། ། གསལ་བྱེད་བརྩེ་བར་རབ་གྲགས་ཐར་པ་ཡི། ། རྒྱལ་མཚན་བརྟན་མཛད་བླ་མ་མཆོག་གི་གསུང་། ། དྲི་མེད་ལ་བརྟེན་གཞུང་ལུགས་མཐོང་བར་བྱས། ། འདི་དོན་ལེགས་པར་རྟོགས་ན་གསུང་རབ་མཆོག ། རྒྱུད་སྡེ་རྒྱ་མཚོའི་དོན་ལ་དབང་འབྱོར་ཏེ། ། བླང་དོར་ཚུལ་ལ་མ་རྨོངས་ངན་རྟོག་གི །
རླུང་གིས་མི་གཡོས་བློ་གྲོས་བསྟན་པར་འགྱུར། ། དད་དང་སྤྲོ་བས་སྦྱར་ལས་དགེ་བ་གང་བསགས་དེས། ། འགྲོ་ཀུན་ས་བཅུའི་དབང་ཕྱུག་མཐར་སོན་རྡོ་རྗེ་འཛིན། ། བསོད་ནམས་ཡེ་ཤེས་ཕུན་ཚོགས་དཔལ་གྱིས་རབ་མཛེས་ཤིང་། ། ཡོན་ཏན་བསྒྲུབ་པ་བཟང་པོའི་གོ་འཕང་ཐོབ་པར་ཤོག ། ཡང་དག་པར་སྦྱོར་བའི་རྒྱུད་ཆེན་པོའི་རྣམ་པར་བཤད་པ་རྒྱུད་མ་ལུས་པའི་དེ་ཁོ་ན་ཉིད་སྣང་བར་བྱེད་པ་ཞེས་བྱ་བ། རང་དང་གཞན་གྱི་དོན་གྲུབ་པའི་མཐའ་རྒྱ་མཚོ་ཡི་ཕ་རོལ་ཏུ་སོན་ཅིང་། སྙིང་རྗེ་ཆེན་པོའི་འོས་སུ་གྱུར་པའི་གདུལ་བྱ་ཐམས་ཅད་སྨིན་ཅིང་གྲོལ་བའི་ལམ་ལ་བཀོད་ནས། སླར་ཡང་མཁའ་འགྲོའི་ཚོགས་དཔག་ཏུ་མེད་པས་ཞབས་འབྲིང་དང་བཀུར་བསྟིར་བྱས་ཏེ་མངོན་སུམ་དུ་བདེ་བ་ཅན་དུ་གཤེགས་པའི་བདག་ཉིད་ཆེན་པོ་གྲགས་པ་རྒྱལ་མཚན་གྱི་ཞབས་རྡུལ་རྙོག་པ་མེད་པ་སྤྱི་བོས་བླངས་ཏེ་གསུང་གི་བདུད་རྩི་དྲི་མ་དང་བྲལ་བས། བདག་ཏུ་འཛིན་པའི་རིམས་ནད་ཅུང་ཟད་བསྲབས་པའི་བཙུན་པ་དབང་ཕྱུག་དཔལ་བཟང་པོ་ལ།
བློ་གསལ་ཞིང་རིགས་པར་སྨྲ་བའི་དགེ་སློང་ཤེས་རབ་འབྱུང་གནས་ཀྱིས་བསྐུལ་ནས་ཡུན་རིང་ཞིག་ན་སྦྱར་བ། རྫོགས་སོ།། །། PAGE * MERGEFORMAT 74 བཙུན་པ་དབང་ཕྱུག་དཔལ་བཟང་པོ། སཾཔུཊིའི་རྒྱུད་ཀྱི་རྣམ་བཤད། PAGE * MERGEFORMAT 75
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
