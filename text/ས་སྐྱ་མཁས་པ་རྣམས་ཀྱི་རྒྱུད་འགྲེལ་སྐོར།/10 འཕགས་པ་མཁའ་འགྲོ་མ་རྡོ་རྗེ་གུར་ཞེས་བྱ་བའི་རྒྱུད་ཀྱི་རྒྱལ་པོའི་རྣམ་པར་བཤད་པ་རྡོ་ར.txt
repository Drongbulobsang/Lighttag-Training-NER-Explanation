སྔོན་བྱོན་ས་སྐྱ་པའི་མཁས་པ་རྣམས་ཀྱི་རྒྱུད་འགྲེལ་སྐོར།
པོད ༡༠
འཕགས་པ་མཁའ་འགྲོ་མ་རྡོ་རྗེ་གུར་ཞེས་བྱ་བའི་རྒྱུད་ཀྱི་རྒྱལ་པོའི་རྣམ་པར་བཤད་པ་རྡོ་རྗེ་གུར་རྣམ་པར་རོལ་པ།
༄༅། །འཕགས་པ་མཁའ་འགྲོ་མ་རྡོ་རྗེ་གུར་ཞེས་བྱ་བའི་རྒྱུད་ཀྱི་རྒྱལ་པོའི་རྣམ་པར་བཤད་པ་རྡོ་རྗེ་གུར་རྣམ་པར་རོལ་པ་ཞེས་བྱ་བ་བཞུགས་སོ།། ཨོཾ་སྭ་སྟི་སིདྡྷཱཾ། ན་མོ་གུ་རུ་བྷྱ། ན་མོ་བཛྲ་ས་ཏྭ་ཡ། འཕགས་པ་མཁའ་འགྲོ་མ་རྡོ་རྗེ་གུར་ཞེས་བྱ་བའི་རྒྱུད་ཀྱི་རྒྱལ་པོ་ཆེན་པོའི་རྣམ་པར་བཤད་པ་རྡོ་རྗེ་གུར་རྣམ་པར་རོལ་པ་ཞེས་བྱ་བ། རྗེ་བཙུན་བླ་མ་དམ་པ་རྣམས་དང་དཔལ་ཀྱཻ་རྡོ་རྗེ་ལ་ཕྱག་འཚལ་ལོ། ། རྒྱ་ཆེན་ཤེས་བྱའི་དཀྱིལ་འཁོར་རབ་རྒྱས་ཤིང་། ། ལུང་རིགས་རྟ་བདུན་འགྲོས་ཀྱིས་ལེགས་བསྒྲོད་ནས། ། གདུལ་བྱ་གླིང་བཞིའི་གནས་ཀུན་གསལ་མཛད་པའི། ། དཔལ་ལྡན་བླ་མ་པདྨོའི་གཉེན་ལ་འདུད། །
བརྒྱུད་པ་གངས་རིའི་ཕྲེང་ལྟར་རབ་མཛེས་ཤིང་། ། སྙན་བརྒྱུད་ཆུ་བོའི་རྒྱུན་ལྟར་མ་ཆད་པར། ། རྒྱུད་དོན་བསྟན་པ་རྒྱས་པར་མཛད་པ་ཡི། ། སྲོལ་གཉིས་གསལ་མཛད་བརྒྱུད་པའི་ཚོགས་ལ་འདུད། ། ཨིནྡྲ་ནི་ལ་ཆུ་ཤེལ་ལྟར་དཀར་གསེར་དང་པདྨ་ར་ག་མརྒད་ལྟ་བུའི་སྐུ་མདོག་མཛེས་པ་ལ། ། རེ་རེའང་རྣམ་ཐར་ཞལ་འཛིན་སྟོང་ཉིད་དག་པའི་ཕྱག་ན་ནད་རྣམས་འཇོམས་མཛད་དབང་ཕྱུག་སྩོལ་བའི་ཕྱག་མཚན་འཛིན། ། རབ་དཀར་རུས་པའི་རྒྱན་གྱིས་རབ་མཛེས་བསྡུ་དངོས་ཞབས་ཀྱིས་བདུད་བཞི་མནན་ཏེ་གར་གུའི་ཉམས་ལྡན་སྐུ་ལུས་ལ། ། དགའ་བ་སྟེར་བའི་ཡུམ་རྣམས་ཀྱིས་འཁྱུད་བརྒྱད་བརྒྱད་འཁོར་གྱི་བསྐོར་བའི་ཧེ་རུ་ཀ་དཔལ་ཁྲོ་ཆགས་ལྔ་ལ་འདུད། ། འཇམ་པའི་དབྱངས་ཀྱིས་བློ་གྲོས་གསལ་མཛད་ཅིང་། ། འཇིག་རྟེན་དབང་ཕྱུག་སྒྲོལ་མ་ལ་སོགས་པས། །
ཕུན་ཚོགས་རྒྱུད་འགྲེལ་གྲུབ་པའི་འཕྲིན་ལས་མཛོད། ། མ་ཧཱ་ཀ་ལས་བར་ཆད་བསྲུང་དུ་གསོལ། ། འཕགས་པའི་ཡུལ་དང་གངས་ཅན་ཁྲོད་འདིར་ཡང་། ། རྒྱུད་འདི་གསལ་མཛད་མང་དུ་བྱོན་ཟིན་མོད། ། རྡོ་རྗེའི་ཕུག་རྗེས་སྐུད་པས་འཇལ་བ་བཞིན། ། དམ་པའི་གསུང་རྗེས་འབྲངས་ནས་རྒྱུད་དོན་འཆད། ། འབུམ་ལྔའི་རྒྱུད་ཆེན་དོན་བསྡུས་རྡོ་རྗེའི་ཚིག ། རྟོག་དཀའི་སྙིང་པོ་ཟབ་ཅིང་དཔག་དཀའ་བ། ། རྡོ་རྗེ་གུར་ཞེས་བྱ་བའི་རྒྱུད་དོན་ལ། ། རྣམ་པར་རོལ་པའི་རྣམ་བཤད་བདག་གིས་བྲི།།
༈ །།དེ་ལ་འདིར། འཕགས་པ་མཁའ་འགྲོ་མ་རྡོ་རྗེ་གུར་ཞེས་བྱ་བའི་རྒྱུད་ཀྱི་རྒྱལ་པོ་ཆེན་པོ་འདི་འཆད་པ་ལ་དོན་གཉིས་ཏེ། གང་གིས་གཏན་ལ་འབེབས་པར་བྱེད་པ་སྤྱིའི་དོན་དང་། གང་གཏན་ལ་དབབ་པར་བྱ་བ་གཞུང་གི་དོན་ནོ། ། དང་པོ་ལ་བཞི་སྟེ། གང་བཤད་པར་བྱ་བའི་ཆོས་ཀྱི་ངོ་བོ་ངོས་བཟུང་བ། དེའི་མཚན་གྱི་དོན། རྒྱུད་བཤད་ཐབས་ཀྱི་མན་ངག རྒྱུད་ཀྱིས་མངོན་པར་རྟོགས་པ་སྐྱེ་བའི་རིམ་པའོ། ། དང་པོ་ནི།
སྤྱོད་འཇུག་ལས། དེ་ལ་འཇིག་རྟེན་རྣམ་གཉིས་མཐོང་། ། རྣལ་འབྱོར་པ་དང་ཕལ་པ་འོ། ། ཞེས་གསུངས་པ་ལྟར། གྲུབ་མཐས་བློ་མ་བསྒྱུར་བ་དང་། བློ་བསྒྱུར་བ་གཉིས་ལས། འདིར་ཕྱི་མ་ཡིན་ལ། དེ་ལ། དམན་པ་མུ་སྟེགས་བྱེད་དང་། མཆོག་གྱུར་སངས་རྒྱས་ཀྱི་གྲུབ་མཐའ་གཉིས་ལས།
འདི་ནི་ཕྱི་མའོ། ། དེ་ལ་ཡང་། རང་ཉིད་ཀྱི་དོན་དུ་ཞི་བའི་མྱང་འདས་ཙམ་ཐོབ་པར་འདོད་པའི་ཐེག་དམན་དང་། སེམས་ཅན་ཐམས་ཅད་ཀྱི་དོན་དུ་མི་གནས་པའི་མྱང་འདས་ཐོབ་པར་འདོད་པའི་ཐེག་པ་ཆེན་པོ་གཉིས་ལས། ཕྱི་མ་ཡིན་ནོ། ། དེ་ལ་ཡང་། རྒྱུ་ཕ་རོལ་ཏུ་ཕྱིན་པའི་ཐེག་པ་དང་། འབྲས་བུ་སྔགས་ཀྱི་ཐེག་པ་གཉིས་ལས། འདི་ནི་ཕྱི་མའོ། ། དེ་ལ་ཡང་།
གང་ཟག་གི་བློ་ཡི་དབྱེ་བས་བཞི་སྟེ། འདི་ཉིད་ལས། དམན་པ་རྣམས་ལ་བྱ་བའི་རྒྱུད། ། ཅེས་སོགས་གསུངས་པ་ལྟར། རྒྱུད་སྡེ་བཞི་ལས། འདིར་རྣལ་འབྱོར་བླ་ན་མེད་པའི་རྒྱུད་དོ། ། དེ་ལ་ཡང་། ཐབས་སྤྲོས་པའི་ཆ་གཙོ་བོར་སྟོན་པ་ཐབས་ཀྱི་རྒྱུད། ཤེས་རབ་སྤྲོས་མེད་ཀྱི་ཆ་གཙོ་བོར་སྟོན་པ་ཤེས་རབ་ཀྱི་རྒྱུད། ཆ་མཉམ་པར་སྟོན་པ་གཉིས་སུ་མེད་པའི་རྒྱུད་དང་གསུམ་ལས།
འདི་གཉིས་སུ་མེད་པའི་རྒྱུད་དོ། ། དེ་ལ་ཡང་། ཐོག་མར་གསུངས་ཤིང་བཤད་གཞིར་གྱུར་པས་ན་རྩ་རྒྱུད་དང་། རྗེས་ལས་བྱུང་ཞིང་འཆད་བྱེད་དུ་གྱུར་པས་ན་བཤད་རྒྱུད་གཉིས་ལས། འདི་ནི་བཤད་པའི་རྒྱུད་དོ། ། དེ་ལའང་། བྱེ་བྲག་སོ་སོའི་བཤད་པའི་རྒྱུད་དང་། སྤྱི་ཐུན་མོང་གི་བཤད་པའི་རྒྱུད་གཉིས་ལས། འདི་ནི་ཐུན་མོང་མ་ཡིན་པ་བྱེ་བྲག་སོ་སོའི་བཤད་པའི་རྒྱུད་ཡིན་ཏེ། རྩ་རྒྱུད་འབུམ་ཕྲག་ལྔ་པའི་ཚིག་དང་དོན་གྱི་ཆ་མཐའ་དག་བསྡུས་པས་དོན་བསྡུས་པའི་བཤད་པའི་རྒྱུད་ཡིན་པའི་ཕྱིར་དང་།
རྩ་རྒྱུད་བརྟག་པ་གཉིས་པའི་མི་གསལ་བ་གསལ་བར་བྱེད། མ་ཚང་ཁ་སྐོང་། ཚུལ་མི་འདྲ་བ། དོན་བསྡུས་པ། ཆ་མཐུན་པས་ངེས་པ་བསྐྱེད་པ། ཚིག་དོན་རྣམ་པར་འབྱེད་པའི་བཤད་པའི་རྒྱུད་ཡིན་པའི་ཕྱིར་རོ། ། གཉིས་པ་མཚན་དོན་ལ་གཉིས། མཚན་བསྒྱུར་ཞིང་བཤད་པ་དང་། ཕྱག་བྱ་བའོ། ། དང་པོ་ལ་གཉིས།
བསྒྱུར་བ་དང་། བཤད་པའོ། ། དང་པོ་ནི། རྒྱ་གར་ན་སྐད་རིགས་ཆེན་པོ་བཞི་ཡོད་པ་ལས། འདི་ནི་སཾསྐྲི་ཏ་སྟེ་ལེགས་པར་སྦྱར་བའི་སྐད་དུ། ཨརྻ་ཞེས་པ་བོད་སྐད་དུ་འཕགས་པ། ཌཱ་ཀི་ནི་ཞེས་པ་མཁའ་འགྲོ་མ། བཛྲ་རྡོ་རྗེ། པཉྫ་ར་གུར། མ་ཧཱ་ཆེན་པོ།
ཏན་ཏྲ་རྒྱུད། རཱ་ཛ་རྒྱལ་པོ། ཀལྤ་རྟག་པ། ན་མ་ཞེས་བྱ་བ་ཞེས་པའོ། ། གཉིས་པ་བཤད་པ་ལ་དགོས་དོན། བསྡུས་དོན། ཚིག་དོན་གསུམ་གྱི། དང་པོ་ནི། རྒྱུད་ཀྱི་སླད་དུ་མཚན་སྨོས་པས་གང་ཟག་དབང་པོ་རབ་ཀྱིས་རྒྱུད་ཀྱི་དོན་ཐམས་ཅད་ཁོང་དུ་ཆུད། འབྲིང་གིས་བརྗོད་བྱ་ངོས་ཟིན།
ཐ་མས་ཀྱང་མཚན་དོན་འབྲེལ་བར་ཤེས་པའོ། ། རྒྱ་སྐད་སྨོས་པས་ཁུངས་བཙུན། བོད་སྐད་སྨོས་པས་གོ་སླ། གཉིས་ཀ་སྨོས་པས་ལེགས་པར་སྦྱར་བའི་སྐད་ལ་བག་ཆགས་འཇོག ལོ་ཙྪ་བའི་དྲིན་དྲན་པའི་དགོས་པ་ཡོད་དོ། ། གཉིས་པ་བསྡུས་དོན་ལ། མཚན་གདགས་པའི་ཡུལ་རྒྱུད་འདི་ཉིད་དོ། ། བཏགས་པའི་མཚན་དངོས་ནི། འཕགས་པ་མཁའ་འགྲོ་མ་རྡོ་རྗེ་གུར་ཞེས་བྱ་བའི་རྒྱུད་ཀྱི་རྒྱལ་པོ་ཆེན་པོའི་བརྟག་པ་ཞེས་པའོ། ། དོན་དེ་ལ་མཚན་དེ་འདོགས་པའི་རྒྱུ་མཚན་ནི།
བརྗོད་བྱ་མཁའ་འགྲོ་མ་རྡོ་རྗེ་གུར་ཡིན་པའི་ཕྱིར། རྗོད་བྱེད་དེ་སྟོན་པའི་རྒྱུད་ལའང་དེ་སྐད་ཅེས་བཏགས་པ་སྟེ། རྗེས་གྲུབ་ཅན་གྱི་མིང་ངོ་། ། གསུམ་པ་ཚིག་དོན་ནི། འཕགས་པ་ནི། སྡིག་པ་མི་དགེ་བའི་ཆོས་ལས་རིང་དུ་འཕགས་པའོ། ། མཁའ་འགྲོ་མ་ནི། ཆོས་ཀྱི་སྐུ་ནམ་མཁའ་ལྟར་མི་རྟོག་པར་ནམ་མཁའ་དང་མཉམ་པས་མཁའ་འགྲོ་མའོ། ། གཟུགས་ཀྱི་སྐུ་གཉིས་ཀྱིས་སངས་རྒྱས་ཀྱི་ཞིང་ཐམས་ཅད་དུ་ཁྱབ་པར་འགྲོ་བས་མཁའ་འགྲོ་མ་སྟེ། འབྲས་བུའི་རྒྱུད་དོ། །
རྡོ་རྗེ་ནི། སྟོང་པ་ཉིད་དེ་ཤེས་རབ་ཀྱི་རང་བཞིན་ནོ། ། གུར་ནི། དྲྭ་བ་ལས་འབྲེལ་པ་སྟེ། ཕན་ཚུན་ཁྱབ་པར་གྱུར་པའི་ཡེ་ཤེས་ཏེ། དེ་བཞིན་གཤེགས་པའི་ཐུགས་རྗེ་ཆེན་པོ་སྟེ་ཐབས་སོ། ། དེ་ལྟར་ན་ཐབས་ཤེས་རབ་གཉིས་སུ་མེད་པས་རྡོ་རྗེ་གུར་ཞེས་པ་སྟེ་ཐབས་ཀྱི་རྒྱུད་དོ། ། རྒྱུད་ནི། རྒྱུ་རྒྱུད། ཐབས་རྒྱུད།
འབྲས་བུའི་རྒྱུད་གསུམ་རྒྱུན་ཆགས་ཞིང་འབྲེལ་བས་རྒྱུད་དོ། ། རྒྱལ་པོ་ནི། རྒྱུའི་རྒྱུད་རང་བཞིན་གྱི་འོད་གསལ་བ་དང་། ཐབས་ཀྱི་རྒྱུད་བློ་བུར་གྱི་དྲི་མ་སྦྱོང་བ་དང་། འབྲས་བུའི་རྒྱུད་འབྲས་བུ་གྲུབ་པ་ལས་མི་ཉམས་པས་རྒྱལ་པོའོ། ། ཆེན་པོ་ནི། འདིའི་གོང་ན་གཞན་མེད་པས་སོ། ། བརྟག་པ་ནི་དོན་དམ་པར་བརྗོད་དུ་མེད་ཀྱང་། ཀུན་རྫོབ་ཏུ་རྟོག་པས་བརྟགས་ནས་བརྗོད་པས་ན་བརྟག་པ་སྟེ། རྡོ་རྗེ་རྩེ་མོ་ལས།
ཆོས་ཀུན་གཟུགས་ཅན་མ་ཡིན་ཡང་། ། གཟུགས་སུ་ཡང་ནི་འདི་རུ་བརྟགས། ། ཆོས་ཀུན་ཚིག་གི་སྤྱོད་ཡུལ་མིན། ། སྒྲ་རུ་ཡང་ནི་འདི་རུ་བརྟགས། ། དེ་བས་ངོ་མཚར་ཆོས་འདི་ལ། ། རྟོག་པས་བརྟགས་པ་ཡིན་པར་བརྗོད། ། ཅེས་གསུངས་སོ། ། ཞེས་བྱ་བ་ནི། བརྗོད་བྱ་རྗོད་བྱེད་སྟོན་པའི་རྒྱུད་ཀྱི་མིང་དེ་སྐད་ཅེས་བྱ་བ་ཡིན་ཞེས་པའོ། ། གཉིས་པ་ནི།
ཕྱག་འཚལ་ལོ་ཞེས་པ་གཞིར་བཞག ཡུལ་གང་ལ་ན་ཀྱཻ་རྡོ་རྗེ་ལའོ། ། དེ་ལ། ཀྱཻ་ནི་བོད་ཅིང་བསྐུལ་བ་སྟེ། དམིགས་པ་མེད་པའི་སྙིང་རྗེ་ཆེན་པོ་ཡིན་ལ། རྡོ་རྗེ་ནི་སྟོང་པ་ཉིད་རྟོག་པས་མི་ཕྱེད་པ་སྟེ། རྩ་རྒྱུད་ལས། ཧེ་ནི་སྙིང་རྗེ་ཆེན་པོ་ཉིད། ། བཛྲ་ཤེས་རབ་བརྗོད་པར་བྱ། ། ཞེས་གསུངས་སོ། །
གང་ཟག་གང་གིས་ན། རྒྱ་གར་གྱི་མཁན་པོ་ཀ་ཡ་ཏ་པ་གྷ་ཡ་དྷ་ར་དང་། བོད་ཀྱི་ལོ་ཙྪ་བ་དགེ་སློང་ཤཱཀྱ་ཡེ་ཤེས་ཀྱིས་སོ། ། གང་གི་ཚེ་ན། འཕགས་པ་མཁའ་འགྲོ་མ་རྡོ་རྗེ་གུར་ཞེས་བྱ་བའི་རྒྱུད་ཀྱི་རྒྱལ་པོ་ཆེན་པོའི་བརྟག་པ་ཞེས་བྱ་བ་འདི། བསྒྱུར་ཅིང་ཞུས་ཏེ་གཏན་ལ་ཕབ་པའི་ཐོག་མར་རོ། ། དགོས་པ་ནི། རྒྱུད་འདི་བསྒྱུར་བ་མཐར་ཕྱིན་པའི་ཆེད་དུའོ། ། མཚན་དེ་ལྡན་གྱི་རྒྱུད་ལ། གཞུང་ཚད་དང་།
བཞུགས་ཚུལ་དང་། མདོ་རྒྱས་ཀྱི་རིམ་པ་གསུམ་ལས། གཞུང་ཚད་ནི། ཤླཽ་ཀ་སྟོང་ཕྲག་གཅིག་དང་ཉི་ཤུ་རྩ་ལྔའི་ཚད་དུ་བཞུགས་ཤིང་། ལེའུ་བཅོ་ལྔ། བརྟག་པ་ནི་གཅིག་གོ ། བཞུགས་ཚུལ་ལ། གཞུག་པའི་གོ་རིམ། འཁྲུགས་ཀྱི་ཚུལ། སྐྱེ་བའི་རིམ་པ་གསུམ་ལས།
རྒྱུད་འདི་ནི། གང་ཟག་ཤེས་རབ་ཀྱི་རློམ་པ་རྣམས། བླ་མ་མེད་པར་རྒྱུད་ལ་རང་དགར་འཇུག་པ་དགག་པའི་ཕྱིར། རྒྱུད་རབ་ཏུ་དཀྲུགས་ཏེ་གསུངས་པས་ན། འཁྲུགས་ཀྱི་ཚུལ་དུ་གནས་སོ། ། མདོ་རྒྱས་ནི། ལེའུ་དང་པོས་མདོར་བསྟན། ལེའུ་གཉིས་པ་མན་ཆད་ཀྱིས་རྒྱས་པར་བཤད་པས། མདོ་རྒྱས་གཉིས་སུ་གནས་སོ། ། གསུམ་པ་རྒྱུད་བཤད་ཐབས་ཀྱི་མན་ངག་ནི།
དཔལ་ནམ་མཁའ་དང་མཉམ་པའི་རྒྱུད་ལས། ཡི་གེ་དང་ནི་ཡན་ལག་དང་། ། བསྡུས་པའི་དོན་དང་སྤྱི་ཡི་དོན། ། སྦས་དང་དེ་བཞིན་མཐར་ཐུག་པ། ། གདམས་ངག་རྣམ་པ་དྲུག་གིས་ནི། ། རྒྱུད་རྣམས་ངེས་པ་ཁོ་ན་ཡིན། ། ཞེས་གསུངས་པའི་རྗེས་སུ་འབྲངས་ནས། སློབ་དཔོན་རྣལ་འབྱོར་གྱི་དབང་ཕྱུག་ཆེན་པོ་དཔལ་ལྡན་བིརྺ་པས། གདམས་ངག་དྲུག་གིས་འཆད་དེ། དེ་ལ་གདམས་ངག་དྲུག་ནི།
བརྗོད་བྱ་དོན་གྱི་གདམས་ངག་གསུམ་དང་། རྗོད་བྱེད་སྒྲའི་གདམས་ངག་གསུམ་སྟེ་དྲུག དོན་གྱི་གདམས་ངག་གསུམ་ནི། སྤྱིའི་དོན་དུ་བཤད་པ། སྦས་པའི་དོན་དུ་བཤད་པ། མཐར་ཐུག་གི་དོན་དུ་བཤད་པ་གསུམ་མོ། ། སྤྱི་དོན་ལ། ཕ་རོལ་ཏུ་ཕྱིན་པ་སྤྱི་དང་། བསྐྱེད་པའི་རིམ་པ་སྤྱིའི་དོན་དུ་བཤད་པ་གཉིས། སྦས་དོན་ལ།
རང་བྱིན་རླབས་ཀྱི་སྦས་དོན་དང་། དཀྱིལ་འཁོར་འཁོར་ལོའི་སྦས་དོན་དུ་བཤད་པ་གཉིས། མཐར་ཐུག་པའི་དོན་ལ། སྤྱི་དོན་གྱི་མཐར་ཐུག་དང་། སྦས་དོན་གྱི་མཐར་ཐུག་པའི་དོན་དུ་བཤད་པ་གཉིས། དེ་ལྟར་བརྗོད་བྱ་དོན་གྱི་གདམས་ངག་གསུམ་ལས་ཕྱེ་བས་དྲུག རྗོད་བྱེད་སྒྲའི་གདམས་གསུམ་ནི། ཡན་ལག་གི་དོན་གྱི་བཤད་པ། ཡི་གེའི་དོན་གྱི་བཤད་པ། བསྡུས་དོན་མན་ངག་གི་བཤད་པ་དང་གསུམ།
དེ་ལས་བཅོ་བརྒྱད་དུ་ཕྱེ་ན། ཕ་རོལ་ཏུ་ཕྱིན་པའི་སྤྱི་དོན་དུ་བཤད་པ་ལ། ཡན་ལག ཡི་གེ མན་ངག་གི་བཤད་པ་གསུམ། དེ་བཞིན་དུ། བསྐྱེད་པའི་རིམ་པའི་སྤྱི་དོན་སོགས་གཞན་ལྔ་ལའང་གསུམ་གསུམ་སྟེ། སྡོམ་པས་དྲུག་གསུམ་བཅོ་བརྒྱད་དོ། ། རྒྱུད་འཆད་པའི་ཚེ། བརྗོད་བྱ་དོན་གྱི་གདམས་ངག་གསུམ་པོ་དེ།
གཞུང་གི་ཚིག་དོན་ལ། བརྗོད་བྱ་སོ་སོ་སྦྱར་བས་འཆད་པ་དང་། གཞུང་ཚིག་རེ་རེ་ལའང་བཤད་ཐབས་ཡོངས་སུ་རྫོགས་པའམ། ཅི་རིགས་པར་སྦྱར་ནས་འཆད་པའི་ཚུལ་གཉིས་ཡོད་ལ། བཤད་ཐབས་དེས། གཞུང་གི་བརྗོད་བྱ་གང་། རྗོད་བྱེད་གང་གིས། ཚུལ་ཇི་ལྟར་འཆད་པ་སོགས་ནི། འོག་ཏུ་གཞུང་སོ་སོའི་སྟེང་དུ་སྤྲོ་བར་བྱའོ།། ༈ །།བཞི་པ་རྒྱུད་ཀྱི་མངོན་པར་རྟོགས་པ་ནི།
མདོར་བསྡུས་ན། རྒྱུའི་རྒྱུད། ཐབས་ཀྱི་རྒྱུད། འབྲས་བུའི་རྒྱུད་དང་གསུམ་དུ་འགྱུར་ཏེ། གསང་བ་འདུས་པ་ལས། རྒྱུད་ནི་རྒྱུན་ཞེས་བྱ་བ་སྟེ། ། རྒྱུན་དེ་རྣམ་པ་གསུམ་དུ་འགྱུར། ། གཞི་དང་དེ་ཡི་རང་བཞིན་དང་། ། མི་འཕྲོགས་པ་ཡི་རབ་ཕྱེ་བའོ། ། རང་བཞིན་རྣམ་པ་རྒྱུ་ཡིན་ཏེ། །
གཞི་ནི་ཐབས་ཞེས་བྱ་བར་བརྗོད། ། དེ་བཞིན་མི་འཕྲོགས་འབྲས་བུ་སྟེ། ། གསུམ་གྱིས་རྒྱུད་ཀྱི་དོན་བསྡུས་པའོ། ། ཞེས་གསུངས་པས་སོ། ། དེ་ལ། རྒྱུའི་རྒྱུད་རྟེན་གྱི་གང་ཟག་རིགས་བཞི། ཐབས་ཀྱི་རྒྱུད་ལ། སྐལ་བ་དམན་པ་རིམ་གྱིས་འཇུག་པ་དང་། སྐལ་བ་དང་ལྡན་པ་གཅིག་ཆར་འཇུག་པ་གཉིས། རིམ་འཇུག་ལ།
སྤྱོད་པ་རིམ་ཅན་དང་། ལྟ་བ་རིམ་ཅན་གཉིས། ལྟ་བ་ལ། ཐུན་མོང་གི་ལྟ་བ་དང་། ཐུན་མོང་མ་ཡིན་པའི་ལྟ་བ་ལ་འཇུག་པ་གཉིས། གཅིག་ཆར་འཇུག་པ་ལ། སྨིན་གྲོལ་གཉིས། གྲོལ་བྱེད་ལ། མཆོག་དང་། ཐུན་མོང་བསྒྲུབ་པ།
གཉིས་ཀའི་གྲོགས་དང་གསུམ། མཆོག་བསྒྲུབ་པ་ལ། ལྟ་བ་བསྐྱེད་རིམ། རྫོགས་རིམ། སྤྱོད་པ། ཉེ་རྒྱུ་དང་ལྔ། ཐུན་མོང་བསྒྲུབ་པ་ལ། བཟླས་པ། གཏོར་མ། རབ་གནས།
སྦྱིན་སྲེག ལས་ཚོགས་དང་ལྔ། གཉིས་ཀའི་གྲོགས་ལ། ལས་དང་པོ་པའི་དམ་ཚིག སེམས་བརྟན་པ་ཐོབ་པ། བརྟན་པ་ཆེར་ཐོབ་པའི་དམ་ཚིག་དང་གསུམ། ཡང་ན། ལམ་གྱི་དངོས་གཞི་རིམ་པ་གཉིས། དེ་རེ་རེ་ལ་ཡན་ལག་དྲུག་དྲུག་སྟེ། གྲོལ་བྱེད་ལམ་ལ་མངོན་རྟོགས་བཅུ་བཞི།
འབྲས་བུའི་རྒྱུད་ལ། གནས་སྐབས་ཀྱི་འབྲས་བུ་ས་བཅུ་གཉིས། མཐར་ཐུག་གི་འབྲས་བུ་བཤད་གཞི་སྐུ་བཞི་དང་། འཆད་བྱེད་ཡན་ལག་ལྔས་གཏན་ལ་འབེབས་ཏེ། རྒྱུད་ཀྱི་དོན་མ་ལུས་པ་འདིར་འདུས་སོ། ། དེས་ན། གང་ཟག་གི་རྒྱུད་ལ་མངོན་པར་རྟོགས་པ་སྐྱེ་བའི་གོ་རིམ་དེ་ལྟར་ཡིན་ཡང་། རྒྱུད་འདིར་མངོན་པར་རྟོགས་པ་དེ་དག་ཤིན་ཏུ་འཁྲུགས་ནས་གསུངས་པ་དེ། བླ་མའི་མན་ངག་གིས་འཁྲུགས་བསྡེབས་ནས་འཆད་དགོས་པས། དེ་ལ་གཉིས།
ལེའུ་གང་ནས་གང་འབྱུང་དང་། ། རྒྱུད་རྒྱལ་མཆོག་འདི་དཀྲུགས་མོད་ཀྱི། ། བརྗོད་བྱ་བསྡེབས་ཏེ་བརྗོད་པའོ། ། དང་པོ་ནི། རྗེ་བཙུན་ཆེན་པོ་གྲགས་པ་རྒྱལ་མཚན་གྱི་ཞལ་མངའ་ནས་གསུངས་པ། ལེའུ་དང་པོ་གླེང་གཞི་སྟེ། ། རྒྱུད་ཀུན་གྱི་ནི་མདོར་བསྟན་ཡིན། ། མཆོད་དང་དཀྱིལ་འཁོར་ཚད་དང་ནི། ། སྤྱོད་ལམ་ཚོན་རྣམས་རིགས་ལྔས་ཕྱེ། ། འབྱུང་པོ་འདུལ་བ་སྟོབས་པོ་ཆེ། །
རྫོགས་པའི་རིམ་དང་སྟོབས་ཀྱིས་བསྒྲུབ། ། འབུམ་ལྔ་ཚད་དང་སངས་རྒྱས་གར། ། དགོས་པ་དང་བཅས་གཉིས་པ་བསྟན། ། གཏོར་མ་དང་ནི་མིང་གི་དབང་། ། གཉིས་ཀྱིས་ལེའུ་གསུམ་པ་འོ། ། རྒྱུད་གྲངས་རྒྱས་བསྡུས་དགོས་པར་བཅས། ། སྒོམ་གནས་སྐུ་གསུང་ཐུགས་ཕྱག་རྒྱ། ། ལྷ་མོའི་སྐུ་ཡི་ཕྱག་རྒྱ་དང་། ། མཁའ་འགྲོའི་སྒྲ་བསྒྲུབ་མ་རྒྱུད་ནི། ། བསྡུས་པའི་དགོས་དང་བདག་མེད་མའི། །
སྒྲུབ་ཐབས་སྔགས་བཅས་རིག་དབང་དང་། ། བསྐྱེད་རྫོགས་ཀུན་གྱི་རྣམ་གཞག་དང་། ། གྲུབ་པའི་རྟགས་དང་བཅས་པ་དང་། ། མི་བསྐྱོད་པ་ཡི་མངོན་རྟོགས་དང་། ། ཁྲོ་བཅུའི་ཆོ་གས་བཞི་པ་བསྡུས། ། སེམས་དཔའ་སུམ་རྩེགས་བསྒོམ་པ་དང་། ། རིགས་དང་མཐུན་པའི་མཆོད་པ་དང་། ། རིགས་ལྔ་རྒྱས་བསྡུས་དབྱེ་བ་དང་། ། རིགས་བསྡུས་པ་ཡི་རྣམ་གཞག་དང་། ། ཕྱག་མཚན་དག་པར་བཅས་པ་ཡིས། །
ལེའུ་ལྔ་པ་བསྟན་པ་ཡིན། ། རྗེས་དྲན་གསུམ་གྱིས་དམ་ཚིག་པ། ། བསྐྱེད་དེ་ཕྱག་རྒྱ་བཞིས་གདབ་སྟེ། ། དེས་ནི་ཆོས་སུ་བཤད་པ་ཡིན། ། སེམས་དཔའ་སུམ་བརྩེགས་སྤྲོ་བསྡུ་དང་། ། བསམ་གཏན་དཀྱིལ་འཁོར་རྒྱ་ཁྱོན་དང་། ། ཡེ་ཤེས་འཁོར་ལོ་གཞུག་པ་དང་། ། ཕྲེང་བ་བཟླས་པའི་ཕན་ཡོན་དང་། ། རིམ་གཉིས་ཕན་ཡོན་དྲུག་པ་འོ། ། ཡན་ལག་དྲུག་སྔགས་བཅས་པ་དང་། །
གཞལ་མེད་ཁང་བསྐྱེད་ལྷ་དགོད་དང་། ། དབང་བཞི་བཟའ་བའི་དམ་ཚིག་ནི། ། ཕན་ཡོན་དང་བཅས་བདུན་པ་འོ། ། གླུས་བསྐུལ་སྐུ་གསུང་སྐྱེ་མཆེད་དྲུག ། བྱིན་རླབས་སྔགས་བཅས་རྩོད་སྤོང་བཅས། ། རྡོ་རྗེ་སྒྲོལ་མ་ཕ་རོལ་ཕྱིན། ། མཚན་ལྡན་བླ་མ་བསྟེན་པའི་ཐབས། ། ནང་དང་ཕྱི་ཡི་སྦྱིན་སྲེག་དང་། ། ཐུན་མོང་མཆོག་གི་འབྲས་བུ་དང་། ། ཕྱག་རྒྱ་སྒྲུབ་པའི་མཚན་ཉིད་དང་། །
རིགས་ལྔའི་བསྟོད་པ་བསྡུས་པ་དང་། ། དཀྱིལ་འཁོར་ཐིག་ཚོན་ས་ཆོག་དང་། ། སྦྱིན་སྲེག་གིས་ནི་བརྒྱད་པ་བསྡུས། ། རབ་ཏུ་གནས་དང་དྲག་ཤུལ་བསྒྲུབ། ། རིགས་བཞི་ཞལ་དང་སྐུ་མདོག་དང་། ། རིགས་དང་རྗེས་སུ་མཐུན་པའི་ཡོན། ། རིགས་ལྔའི་སྔགས་དང་ཕན་ཡོན་བཅས། ། དཀྱིལ་འཁོར་དབྱིབས་དང་གཙོ་བོའི་རྒྱན། ། ཕྱག་རྒྱ་བསྟེན་ཚུལ་དགུ་པ་འོ། ། སྤྱོད་པ་དང་ནི་སྐྱེ་མཆེད་དྲུག །
བསྒོམ་པའི་ཕན་ཡོན་བཅུ་པ་འོ། ། ལས་བཞི་ལྷ་དང་བསམ་གཏན་དང་། ། ཕྱག་རྒྱ་སྔགས་བཅས་བཅུ་གཅིག་པ། ། སྒྲུབ་པའི་གནས་སུ་ཚོགས་གཉིས་གསག ། ཚད་མེད་བཞི་དང་བཅས་པ་དང་། ། སྲུང་འཁོར་གཞལ་ཡས་མངོན་བྱང་ལྔ། ། བདག་མེད་མ་ཡི་སྒྲུབ་ཐབས་དང་། ། སྐྱེ་མཆེད་སྐུ་གསུང་བྱིན་རླབས་དང་། ། ཡེ་ཤེས་དགུག་དང་དབང་བསྐུར་དང་། ། མཆོད་བསྟོད་བདུད་རྩི་མྱང་བ་དང་། །
བཟླས་པའི་མན་ངག་བཅུ་གཉིས་པ། ། ཐབས་དང་ཤེས་རབ་རྒྱུད་ཀྱི་གྲངས། ། རྒྱུད་སྡེ་སྤྱི་ཡི་དགོངས་པ་དང་། ། གཉིས་མེད་སངས་རྒྱས་བསྟན་པ་དང་། ། དེ་ལ་རྗེས་སུ་ཡི་རང་དང་། ། སྤྱོད་པ་དམ་ཚིག་བླ་མ་ནི། ། མཉེས་བྱ་འཐད་བཅས་བཅུ་གསུམ་པ། ། འབྲིང་གི་དངོས་གྲུབ་རིལ་བུ་སོགས། ། དངོས་གྲུབ་འབྱུང་བའི་འཐད་པ་དང་། ། གསང་བ་ཤེས་རབ་ཡེ་ཤེས་དང་། །
མངོན་སྤྱོད་ཁྲོ་བཅུའི་སྲུང་འཁོར་དང་། ། རྫོགས་རིམ་སངས་རྒྱས་ས་དང་ནི། ། རིམ་གཉིས་རྒྱུ་བཅས་སངས་རྒྱས་ས། ། འཇམ་དཔལ་རྫོགས་རིམ་ཅུང་ཟད་བཅས། ། བདེ་གཤེགས་རྣམས་ཀྱི་བྱང་ཆུབ་སེམས། ། དཀྱིལ་འཁོར་དང་འབྲེལ་མཚོན་ཆ་དང་། ། རོལ་མོ་བདུག་སྤོས་ཕྱག་རྒྱ་གར། ། ཕྱི་ནང་སྦྱིན་སྲེག་ཉེ་རྒྱུ་དང་། ། རྐང་སྟབས་ལག་སྟབས་འདུག་སྟངས་དང་། ། བཞིན་གྱི་བསྒྱུར་ཚུལ་གླུ་དང་ནི། །
མཆོད་པའི་བྱ་བས་བཅུ་བཞི་པའོ། ། ཧེ་རུ་ཀ་གསུམ་ཀུར་ཀུ་ལེ། ། གླེང་གཞི་ལས་རྒྱས་རྣལ་འབྱོར་བཅུ། ། རྡོ་རྗེ་ནག་པོ་ཆེན་པོ་དང་། ། ཉེ་རྒྱུ་དབང་གི་རྐང་གྲངས་དང་། ། དམ་ཚིག་བདེ་གཤེགས་བསྟོད་པར་བཅས། ། རྗེ་བཙུན་ཇི་ལྟར་ལྟ་བ་དང་། ། དེ་ལ་བཀུར་བའི་རིམ་པ་སྟེ། ། རྒྱུད་ཀུན་གྱི་ནི་དོན་བསྡུས་པའོ། ། ཞེས་གསུངས་ལ།
གཉིས་པ་ནི། ཡང་གསུངས་པ། ལེའུ་དང་པོས་གླེང་གཞི་ཡི། ། ཚུལ་གྱིས་རྒྱུད་ཀུན་དོན་བསྡུས་ཡིན། ། གཉིས་པ་དང་ནི་བཞི་པ་ཡིས། ། བརྟག་པའི་གྲངས་དང་རྒྱས་བསྡུས་སོ། ། བཅུ་གསུམ་རྒྱུད་གྲངས་བཅོ་ལྔ་པའི། ། གླེང་གཞི་སྤྱི་ཡི་རྗོད་བྱེད་ཡིན། ། དྲུག་པ་དང་ནི་བཅུ་གསུམ་པ། ། བཅུ་བཞིའི་ཕྱོགས་གཅིག་རྒྱུ་རྒྱུད་ཡིན། །
བརྒྱད་པ་དང་ནི་བཅུ་བཞི་པར། ། སློབ་དཔོན་མཚན་ཉིད་ས་ཆོག་ཡིན། ། བུམ་པ་སྟ་གོན་དགུ་པ་ལས། ། གཉིས་པ་བརྒྱད་པས་ཐིག་དང་ཚོན། ། གཉིས་པ་དགུ་པས་ཚད་དང་དབྱིབས། ། གཉིས་ལྔ་བརྒྱད་དང་བཅུ་གཉིས་པས། ། དཀྱིལ་འཁོར་མཆོད་པའི་ཆོ་ག་ཡིན། ། བཞི་པ་བདུན་པ་བཅུ་བཞི་པ། ། བཅོ་ལྔ་པ་ཡིས་དབང་བསྟན་པ། ། བརྒྱད་པས་གསོལ་གདབ་དགུ་པས་ཡོན། །
མདོར་ན་གཉིས་གསུམ་བཞི་ལྔ་དང་། ། བདུན་དང་བརྒྱད་དང་དགུ་པ་དང་། ། བཅུ་བཞི་པ་དང་བཅོ་ལྔ་སྟེ། ། བརྒྱད་ཀྱི་ཆ་ཡིས་སྨིན་བྱེད་བསྟན། ། དྲུག་དང་བཅུ་གསུམ་བཅུ་བཞི་པས། ། ཐོག་མར་ལྟ་བ་བསྟན་པ་ཡིན། ། བཞི་པ་དང་ནི་བཅུ་གཉིས་པས། ། སྤྱི་དང་སོ་སོའི་གནས་བསྟན་ནོ། ། བརྒྱད་པ་དང་ནི་བཅུ་གཉིས་པས། ། རིམ་གཉིས་སྤྱི་ཡི་མངོན་རྟོགས་བསྟན། །
བསྐྱེད་རིམ་སྤྱིའི་མངོན་རྟོགས་ནི། ། ལེའུ་བཞི་པས་བསྟན་པ་ཡིན། ། གཉིས་པ་ལྔ་པ་བཅུ་གཉིས་པས། ། སྔོན་འགྲོ་ཚོགས་གཉིས་གསག་པ་བསྟན། ། བཞི་པ་བཅུ་གཉིས་བཅུ་བཞི་པས། ། བསྲུང་བའི་འཁོར་ལོ་བསྟན་པ་ཡིན། ། ཡན་ལག་དྲུག་སྔགས་བཅས་པ་ནི། ། ལེ་འུ་བདུན་པས་བསྟན་པ་ཡིན། ། གཉིས་པ་ལྔ་པ་དྲུག་པ་དང་། ། བདུན་པ་བརྒྱད་པ་དགུ་པ་དང་། །
བཅུ་གཉིས་པ་ཡིས་གཞལ་ཡས་ཁང་། ། བཞི་པ་ལྔ་པ་དྲུག་བདུན་པ། ། དགུ་པས་གཙོ་བོའི་མངོན་རྟོགས་བསྟན། ། བཅོ་ལྔའི་ཆ་ཡིས་རྡོ་རྗེ་གསུམ། ། བཞི་པ་བཅུ་གཉིས་རྗེ་བཙུན་མ། ། སེམས་དཔའ་སུམ་རྩེགས་ཕྱག་རྒྱ་བཞི། ། ལྔ་པ་དང་ནི་དྲུག་པས་བསྟན། ། གཉིས་དྲུག་དགུ་པ་བཅུ་གཉིས་པས། ། ཡེ་ཤེས་སེམས་དཔའ་གཞུག་པ་བསྟན། ། བཞི་བརྒྱད་དགུ་པ་བཅུ་བཅུ་གཉིས། །
གནས་དགུ་བྱིན་གྱིས་བརླབས་པ་བསྟན། ། དེ་དག་ཡན་ལག་གཉིས་པ་ཡིན། ། དགུ་པ་དང་ནི་བཅུ་གཉིས་པས། ། དབང་དང་བདུད་རྩི་མྱང་བ་ཡིན། ། ལྔ་དགུ་བཅུ་གཉིས་བཅུ་བཞི་པས། ། ལྔ་པ་མཆོད་པ་བསྟན་པ་ཡིན། ། དགུ་པ་བཅུ་གཉིས་བཅོ་ལྔ་པས། ། ཡན་ལག་དྲུག་པ་བསྟན་པ་ཡིན། ། དེ་ལྟར་ལེའུ་བཅུ་གཉིས་ཀྱིས། ། བསྐྱེད་པའི་རིམ་པ་བསྟན་པ་ཡིན། །
གཉིས་པ་བཞི་པ་བཅུ་བཞི་པས། ། རང་བྱིན་བརླབས་པའི་རིམ་པ་བསྟན། ། གཉིས་དྲུག་བརྒྱད་པ་བཅུ་བཞི་པ། ། བདུན་པའི་དབང་གི་ཆ་ཙམ་གྱིས། ། དཀྱིལ་འཁོར་འཁོར་ལོ་བསྟན་པ་ཡིན། ། ལེ་འུ་དྲུག་གིས་རྫོགས་རིམ་མོ། ། དམིགས་མེད་ཕྱོགས་ཀྱི་རྫོགས་རིམ་ནི། ། སྔར་གྱི་ལྟ་བས་བསྟན་པ་ཡིན། ། གཉིས་དང་དགུ་པས་སྟོབས་བསྒྲུབ་སྟེ། ། དྲོད་ནི་ཐོབ་པར་བྱེད་པ་འོ། །
གྲུབ་བརྟག་ལེ་འུ་བཞི་པ་སྟེ། ། སྤྱོད་པ་བཅུ་པས་ཉེ་རྒྱུ་ནི། ། བཅུ་བཞི་བཅོ་ལྔས་བསྟན་པ་ཡིན། ། བཞི་དྲུག་དགུ་པས་བཟླས་པ་བསྟན། ། བརྒྱད་དང་བཅུ་གཅིག་བཅུ་བཞི་པས། ། སྦྱིན་སྲེག་དགུ་པས་རབ་གནས་བསྟན། ། གཏོར་མ་ལེ་འུ་གསུམ་པ་སྟེ། ། གཉིས་དང་བཞི་པ་བརྒྱད་བཅུ་གཅིག ། བཅུ་བཞི་བཅོ་ལྔས་ལས་ཚོགས་བསྟན། ། གཉིས་པ་དང་ནི་ལྔ་པ་དང་། །
བདུན་པ་དང་ནི་བརྒྱད་པ་དང་། ། བཅུ་གསུམ་པ་དང་བཅུ་བཞི་པ། ། བཅོ་ལྔ་པ་ཡིས་དམ་ཚིག་བསྟན། ། བཞི་པ་དྲུག་པ་བརྒྱད་པ་དང་། ། བཅུ་བཞི་པ་ཡིས་འབྲས་བུ་འོ། ། དེ་ལྟར་སྡོམ་ཚིག་རྣམ་གཉིས་ཀྱིས། ། རྒྱུད་ཀུན་ཁོང་དུ་ཆུད་པར་ནུས། ། ཞེས་གསུངས་སོ། ། དེ་ལྟར་གསུངས་པ་དེ་དག་རྒྱུད་ཀྱི་གཞུང་སོ་སོ་དང་སྦྱར་ནས་ཁོག་སྒྲིག་སྟེ། རྒྱས་པར་བླ་མས་བཤད་པར་བྱའོ།། །།
གཉིས་པ་གང་གཏན་ལ་དབབ་པར་བྱ་བ་གཞུང་གི་དོན་ལ་གསུམ། ལེའུ་དང་པོས་གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ལུས་མདོར་བསྟན་པ་དང་། གང་བཤད་པའི་ཆོས་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ཡན་ལག་རྒྱས་པར་བཤད་པ་དང་། འཁོར་གྱི་དཀྱིལ་འཁོར་རྗེས་སུ་ཡི་རང་བས་མཇུག་རྫོགས་པར་བསྟན་པའོ། ། དང་པོ་ལ་གཉིས། སྤྱིའི་དོན་དང་། གཞུང་གི་དོན་ནོ། ། དང་པོ་ནི། ལེའུ་དང་པོ་འདིའི་རྒྱུད་བཤད་ཐབས་ཀྱི་མན་ངག་ལས། བརྗོད་བྱ་སྤྱི་དང་།
སྦས་པ་དང་། མཐར་ཐུག་གསུམ་ཀ་འཇུག་ལ། རྗོད་བྱེད་ཡན་ལག་གི་དོན་གཙོ་བོ་ཡིན་ལ། ཡི་གེ་དང་མན་ངག་གི་དོན་ཡང་ཅུང་ཟད་འཇུག་གོ ། མངོན་པར་རྟོགས་པ་ནི། རྒྱུད་གསུམ་ཀ་དང་འབྲེལ་ལ། རྩ་བའི་རྒྱུད་ཀྱི་གང་དུ་ཕན་འདོགས་ན། རྒྱུད་རྒྱས་པའི་གླེང་གཞི་ཕུན་སུམ་ཚོགས་པ་ལྔ་དོན་བསྡུས་པའི་ཚུལ་གྱིས་འཆད་ལ། རྩ་རྒྱུད་བསྡུས་པ་འདི་ནི། ཚིག་དོན་རྣམ་པར་ཕྱེ་བས་ཕན་འདོགས་སོ། །
གཉིས་པ་གཞུང་གི་དོན་ལ་གཉིས། དོན་དངོས་དང་། ལེའུའི་མིང་ངོ་། ། དང་པོ་ལ་ལྔ། གནས་ཕུན་སུམ་ཚོགས་པ། དུས། སྟོན་པ། འཁོར། འཁོར་གྱི་ཕྲིན་ལས་ཆོས་ཕུན་སུམ་ཚོགས་པའོ། ། དང་པོ་ལ་གསུམ།
གཙོ་བོར་རྒྱུའི་རྒྱུད་ལ་བཞུགས་པར་བསྟན་པ་དང་། གཙོ་བོར་ཐབས་ཀྱི་རྒྱུད་ལ་བཞུགས་པར་བསྟན་པ་དང་། གཙོ་བོར་འབྲས་བུའི་རྒྱུད་ལ་བཞུགས་པར་བསྟན་པའོ། ། དང་པོ་ལ་གསུམ། སྦྱང་གཞི་དང་སྦྱོང་བྱེད་ཀྱི་ཚུལ་གྱིས་འབྱུང་བ་ལྔར་བསྡུས་པ་ལ་བཞུགས་པ་དང་། སྦྱང་གཞི་དང་སྦྱོང་བྱེད་ཀྱི་བསྐྱེད་པའི་རིམ་པ་ལ་བཞུགས་པ་དང་། སྦྱང་གཞི་གཙོ་བོར་སྦྱོང་བྱེད་དང་བཅས་པ་སྣོད་བཅུད་ལ་བཞུགས་པ་བསྟན་པའོ། ། དང་པོ་ནི། ནམ་མཁའ་ནི། ནམ་མཁའི་ཁམས་སོ། །
བེམ་བཅས་ནི། སྲ་བའི་ཕྱིར་སའི་ཁམས་སོ། ། དྭང་བ་ནི་འོད་གསལ་བའི་ཕྱིར་ཆུའི་ཁམས་སོ། ། གོ་སྐབས་མེད་པ་ནི། བསྲེག་པའི་གོ་སྐབས་ལས་གཞན་མེད་པའི་ཕྱིར་མེའི་ཁམས་སོ། ། འབྱེད་པ་ནི། འབྱུང་བ་རྣམས་སྨིན་ཅིང་དྭངས་སྙིགས་འབྱེད་པའི་ཕྱིར་རླུང་གི་ཁམས་སོ། ། དེ་ལྟར་ན། ནམ་མཁའ་བེམ་བཅས་དྭངས་བ་དང་། ། གོ་སྐབས་མེད་དང་འབྱེད་པ་དང་། །
ཞེས་པའི་ཚིག་རྐང་པ་གཉིས་པོ་འདིས་འབྱུང་བ་ལྔ་ལ་སྦྱར་ནས། དེའི་སྦྱང་གཞི་སྦྱོང་བྱེད་གང་ཡིན་སྟོན་པ་ལ་གཉིས་ཏེ། སྦྱང་གཞི་སྣོད་བཅུད་ལ་སྦྱར་བ་དང་། སྦྱོང་བྱེད་ལམ་ལ་སྦྱར་བའོ། ། དང་པོ་ལ་གཉིས། སྣོད་དང་། བཅུད་དོ། ། དང་པོ་ནི། ནམ་མཁའ་སོགས་ཀྱི་དོན། ནམ་མཁའ་ནི་ནམ་མཁའ་སྟོང་པ་སྟེ།
སྣོད་སྔ་མ་ཞིག ཕྱི་མ་མ་ཆགས་པའི་སྟོང་པ་བསྟན་ནོ། ། དེའི་སྟེང་དུ་འབྱེད་པས་རླུང་གི་དཀྱིལ་འཁོར་ཆགས་པ། དེའི་སྟེང་དུ་གོ་སྐབས་མེད་པས་མེའི་དཀྱིལ་འཁོར་ཆགས་པ། དེའི་སྟེང་དུ་དྭངས་བས་ཆུའི་དཀྱིལ་འཁོར་ཆགས་པ། དེའི་སྟེང་དུ་བེམ་བཅས་ཀྱི་སའི་དཀྱིལ་འཁོར་ཆགས་པ་བསྟན་ཏེ། དེ་ལ་འབྱུང་བ་བཞི་ཀུན་རྫོབ། ནམ་མཁའ་ནི་དོན་དམ་སྟེ། བདེན་པ་གཉིས་པོ་དེ་ལའང་སྟོན་པ་མཁའ་འགྲོ་མ་རྡོ་རྗེ་གུར་ཐུགས་ཡང་དག་པའི་ཡེ་ཤེས་བསྒྲུབ་བྱའི་རིག་པ་ཆོས་ཀྱི་སྐུ་ཆེན་པོ་དེ་ཐམས་ཅད་དུ་སྣང་བ་ཐམས་ཅད་དེར་ཁྱབ་པའི་ཚུལ་གྱིས་བཞུགས་སོ། ། བཞུགས་ཚུལ་འདི་བཤད་པ་འོག་མ་རྣམས་ལ་ཡང་སྦྱར་བར་བྱའོ། །
བཅུད་ལ་ཡང་གཉིས་ལས། བཅུད་བསྐྱེད་པའི་རིམ་པ་མངལ་གྱི་སྔོན་འགྲོ་ལ་སྦྱར་ན། ནམ་མཁའ་ནི་མའི་མངལ་གྱི་ནམ་མཁའོ། ། དེ་ལ་ཕ་མའི་དབང་པོ་གཉིས་རེག་པས་ས། བྱང་སེམས་གཤེར་བ་ཆུ། བསྐྱོད་པ་མེ། རྩ་གནས་ནས་བྱང་ཆུབ་ཀྱི་སེམས་གཡོ་བ་རླུང་སྟེ། རྩ་རྒྱུད་ལས། རེག་པ་སྲ་བའི་བག་ཆགས་ཀྱིས། ། ས་ནི་དེ་ལས་སྐྱེ་བར་འགྱུར། །
བྱང་སེམས་གཤེར་བའི་རྣམ་པ་ལས། ། ཆུ་ཡི་ཁམས་ནི་འབྱུང་བར་འགྱུར། ། བསྐྱོད་པ་ལས་ནི་དྲོད་སྐྱེ་སྟེ། ། འགྲོ་བ་རླུང་དུ་རབ་ཏུ་གྲགས། ། ཞེས་གསུངས་སོ། ། བཅུད་ཀྱི་གཉིས་པ་མངལ་ལ་སོགས་པ་སྐྱེ་གནས་བཞིར་རིམ་གྱིས་འགྲུབ་པ་ལ་སྦྱར་ན། རྣམ་པར་ཤེས་པ་ནམ་མཁའ་དང་དབྱེར་མེད་པ་ལ་རླུང་སྐྱེ་ལ། དེ་ལས་མེ་སྐྱེ་ཤིང་། དེ་ལས་ཆུ་སྐྱེ་ལ། དེ་ལས་ས་སྐྱེ་བའི་དོན་ཏེ།
ཕྱག་རྒྱ་ཆེན་པོ་ཐིག་ལེ་ལས། རྣམ་ཤེས་ལས་ནི་སྐྱེས་པ་རླུང་། ། དེ་ལས་མེ་ནི་འབྱུང་བར་འགྱུར། ། དེ་ལས་ཆུ་ནི་འབྱུང་བར་འགྱུར། ། དེ་ལས་དབང་ཆེན་འབྱུང་བ་སྟེ། ། དེ་ལས་ཕུང་པོ་འབྱུང་བར་འགྱུར། ། དེ་ལས་ཡེ་ཤེས་སྐྱེ་བ་སྟེ། ། བརྒྱ་རྩ་བརྒྱད་ཀྱི་སྦྱོར་བས་སོ། ། ཞེས་གསུངས་སོ། ། དེ་ལྟར་འཁོར་བ་སྣོད་བཅུད་ལ་ཡང་སྟོན་པ་ཆོས་སྐུ་བཞུགས་སོ། །
ཞེས་སྔར་ལྟར་སྦྱར་རོ། ། གཉིས་པ་སྦྱོང་བྱེད་ལམ་ལ་སྦྱར་བ་ལ་གཉིས་ཏེ། བསྐྱེད་རིམ་ལ་སྦྱར་བ་དང་། རྫོགས་རིམ་ལ་སྦྱར་བའོ། ། དང་པོ་ལ་གཉིས། རྟེན་བསྐྱེད་པའི་རྒྱུ་ལ་སྦྱར་བ་དང་། བརྟེན་པ་ལྷ་ལ་སྦྱར་བའོ། ། དང་པོ་ལ་གཉིས་ལས། འབྱུང་བ་རིམ་བརྩེགས་ལུགས་བཟློག་ལ་སྦྱར་ན། ནམ་མཁའ་སོགས་ཀྱིས།
ནམ་མཁས་ནི་ཆོས་ཀྱི་འབྱུང་གནས་གྲུ་གསུམ་པ་བསྟན། དེའི་ནང་དུ་བེམ་བཅས་ཀྱིས་སའི་དཀྱིལ་འཁོར། དེའི་སྟེང་དུ་དྭངས་བས་ཆུའི་དཀྱིལ་འཁོར། དེའི་སྟེང་དུ་གོ་སྐབས་མེད་པས་མེའི་དཀྱིལ་འཁོར། དེའི་སྟེང་དུ་འབྱེད་པས་རླུང་གི་དཀྱིལ་འཁོར། དེ་ལས་གཞལ་ཡས་ཁང་དུ་གྱུར་པ་དེ། འདི་ནི་མངལ་གྱི་སྔོན་འགྲོ་དང་། འཁོར་ལོ་བཞིའི་གོ་རིམ་ལ་དགོངས་པ་སྟེ། རྩ་རྒྱུད་ལས། འཁོར་ལོ་ས་དང་ཆུ་ནི་སྔོན། །
ཇི་ལྟར་རིགས་པས་བྱིན་ཟ་དང་། ། ལྷ་རྣམས་ཀྱི་ནི་རླུང་ཆེན་དང་། ། ཞེས་གསུངས་པ་དང་། འདི་ཉིད་ཀྱི་གཞུང་མ་འཁྲུགས་པ། ནམ་མཁའ་བེམ་བཅས་དྭངས་བ་དང་། ། གོ་སྐབས་མེད་དང་འབྱེད་པ་དང་། ། ཞེས་གསུངས་པ་ཡིན་ནོ། ། གཉིས་པ་འབྱུང་བ་ལུགས་འབྱུང་ལས་བསྐྱེད་པའི་དབང་དུ་བྱས་ན། ཆོས་འབྱུང་གི་ནམ་མཁའི་ནང་དུ། མས་རིམ་དུ་སྦྱར་བས།
འབྱེད་པས་རླུང་། གོ་སྐབས་མེད་པས་མེ། དྭངས་བས་ཆུ། བེམ་བཅས་ཀྱི་སའི་དཀྱིལ་འཁོར་བསྒོམ་པ་བསྟན་ལ། འདི་ནི་མངལ་གྱི་དངོས་གཞི་དང་། ལུས་ཀྱི་དཀྱིལ་འཁོར་དང་། འབྱུང་བ་ཆགས་པ་ལ་དགོངས་པ་སྟེ། འོག་ལེའུ་བཅུ་གཉིས་པར། ནམ་མཁའི་ཁམས་ཀྱི་དབུས་གནས་པར། ། ཞེས་པ་ནས།
དབང་ཆེན་དཀྱིལ་འཁོར་སྟེང་དུ་ནི། ། བདག་ཉིད་ཀྱང་ནི་བསྒོམ་པར་བྱ། ། ཞེས་པའི་བར་གསུངས་པ་ཡིན་ནོ། ། གཉིས་པ་བརྟེན་པ་ལྷ་ལ་སྦྱར་བ་ནི། ནམ་མཁའ་ནི་རིན་ཆེན་འབྱུང་ལྡན། བེམ་བཅས་ས་སྟེ་རྣམ་པར་སྣང་མཛད། དྭང་བས་ཆུ་སྟེ་མི་བསྐྱོད་པ། གོ་སྐབས་མེད་པས་མེ་སྟེ་འོད་དཔག་མེད། འབྱེད་པས་རླུང་སྟེ་དོན་ཡོད་གྲུབ་པ་སྟེ། རྩ་རྒྱུད་ལས།
སྲ་བ་གཏི་མུག་ཆོས་ཀྱི་ཕྱིར། ། གཏི་མུག་རྣམ་པར་སྣང་མཛད་བརྗོད། ། ཅེས་བྱ་བ་ལ་སོགས་པ་གསུངས་པས་ཤེས་སོ། ། ཡང་ཡུམ་གྱི་རྣམ་པ་ལ་སྦྱར་ན། ནམ་མཁའ་ནི་ནམ་མཁའི་དབང་ཕྱུག་མ། ས་སངས་རྒྱས་སྤྱན་མ། ཆུ་མ་མཱ་ཀཱི མེ་གོས་དཀར་མོ། རླུང་སྒྲོལ་མ་སྟེ། ཇི་སྐད་དུ། ས་ནི་སྤྱན་ཞེས་བྱ་བ་སྟེ། །
ཆུ་ཡི་ཁམས་ནི་མ་མཱ་ཀཱི ། དཀར་དང་སྒྲོལ་མ་ཞེས་བྱ་ནི། ། མེ་དང་རླུང་དུ་རབ་ཏུ་གྲགས། ། ཞེས་གསུངས་པ་ཡིན་ནོ། ། དེ་ཉིད་རིགས་སོ་སོ་བའི་ལྷ་དགུ་ལ་སྦྱར་ན། དབུས་དང་ཕྱོགས་ཀྱི་གཙོ་བོ་དང་གཽ་རི་ལ་སོགས་པ་རྣམས་ནི། དེ་བཞིན་གཤེགས་པ་རིགས་ལྔ་དང་མཐུན་ལ། མཚམས་ཀྱི་པུ་ཀ་སི་ལ་སོགས་པ་རྣམས་ནི་ཡུམ་བཞི་དང་མཐུན་ཏེ། རྩ་རྒྱུད་ལས། ས་ནི་པུ་ཀ་སིར་བཤད་པ། །
གང་ཕྱིར་གཏི་མུག་སྲ་བ་ཉིད། ། སྐུ་ནི་རྣམ་སྣང་ཉིད་གསུངས་པ། ། ཞེས་པ་དང་། གང་ཕྱིར་གཟུགས་ནི་སྲ་བ་ཉིད། ། དཀར་མོ་རྣམ་སྣང་ཉིད་གསུངས་པ། ། ཞེས་སོགས་གསུངས་པས་ཤེས་སོ། ། དེ་ལྟ་བུའི་རྟེན་དང་བརྟེན་པ་ལའང་སྟོན་པ་མཁའ་འགྲོ་མ་རྡོ་རྗེ་གུར་བཞུགས་སོ་ཞེས་སྦྱར་རོ། ། གཉིས་པ་ལ་གཉིས་ལས། ཙཎྜ་ལི་སྔགས་ལ་སྦྱར་ན། ས་ནི་ལྟེ་བ་སྤྲུལ་པའི་འཁོར་ལོ།
ཆུ་ནི་སྙིང་ཁ་ཆོས་ཀྱི་འཁོར་ལོ། མེ་ནི་མགྲིན་པ་ལོངས་སྤྱོད་ཀྱི་འཁོར་ལོ། རླུང་ནི་སྤྱི་བོ་བདེ་བ་ཆེན་པོའི་འཁོར་ལོ་བསྟན་ལ། དེ་ལ་བརྟེན་པའི་རྩ་གསུམ་དང་བཅས་པ་ནི་ཀུན་རྫོབ་ཡིན་ལ། དེའི་འབར་འཛག་ལ་བརྟེན་ནས་རང་འབྱུང་གི་ཡེ་ཤེས་སྐྱེས་པ་ནི་ནམ་མཁའ་དོན་དམ་སྟེ། སཾ་ཊིར། ཨེ་ནི་ས་རུ་ཤེས་པར་བྱ། ། ཝཾ་ནི་ཆུ་རུ་ཤེས་པར་བྱ། ། མ་ནི་མེ་རུ་བརྗོད་པར་བྱ། ། ཡ་ནི་རླུང་གི་རང་བཞིན་ཏེ། །
ཞེས་གསུངས་པ་དང་། རྩ་རྒྱུད་ལས། ཨེ་ཡི་རྣམ་པས་ལྷ་མོ་སྤྱན། ། ཝཾ་གྱིས་རྣམ་པས་བདག་མར་བརྗོད། ། མ་ནི་ལྷ་མོ་གོས་དཀར་མོ། ། ཡ་ཡི་རྣམ་པས་སྒྲོལ་མར་བརྗོད། ། ཅེས་གསུངས་པས་ཤེས་པ་ཡིན་ནོ། ། དེས་ན། རྫོགས་རིམ་རང་བྱིན་རླབས་ལ་ཡང་སྟོན་པ་ཆོས་ཀྱི་སྐུ་བཞུགས་ཞེས་སྦྱར་རོ། ། གཉིས་པ་དཀྱིལ་འཁོར་འཁོར་ལོ་ལ་སྦྱར་ན།
རིགས་ལྔའི་སྒྲུབ་པ་པོས་བྲམ་ཟེ་མོ་ལ་སོགས་པའི་ཕྱག་རྒྱ་རྣམས། སྤྱན་མ་ལ་སོགས་པར་བསྐྱེད་པ་དང་། འདུ་ཤེས་གསུམ་ལྡན་གྱིས་སྙོམས་པར་འཇུག་པའི་ཚེ། རྡོ་རྗེ་དང་པདྨ་རེག་པ་སྲ་བ་ས། བྱང་སེམས་གཤེར་བ་ཆུ། བསྐྱོད་པ་མེ། རྩ་ཐམས་ཅད་ནས་བྱང་སེམས་དབང་གི་གནས་སུ་གཡོ་བ་རླུང་སྟེ་ཀུན་རྫོབ། དེ་ལ་ལྷན་ཅིག་སྐྱེས་པའི་ཡེ་ཤེས་སྐྱེས་པ་ནི་དོན་དམ་ནམ་མཁའ་སྟེ། རྩ་རྒྱུད་ལས། བོ་ལ་ཀ་ཀོ་ལ་སྦྱོར་བས། །
རེག་པ་སྲ་བའི་ཆོས་ཀྱི་ནི། ། ས་ནི་དེ་ལས་སྐྱེ་བར་འགྱུར། ། ཞེས་པ་ནས། བདེ་བ་ནམ་མཁའ་ཉིད་ཀྱི་ཁམས། ། ཞེས་པའི་བར་གྱིས་ཤེས་སོ། ། དེ་ལྟར་བདེན་པ་གཉིས་ཀྱིས་བསྡུས་པའི་རྫོགས་པའི་རིམ་པ་ལྷན་ཅིག་སྐྱེས་པ་ལ་ཡང་སྟོན་པ་ཆོས་ཀྱི་སྐུ་བཞུགས་སོ་ཞེས་སྔ་མ་བཞིན་སྦྱར་རོ། ། དེས་ན། ནམ་མཁའ་སོགས་ཀྱི་རྡོ་རྗེའི་ཚིག་རྐང་པ་གཉིས་པོ་འདི་ལ། སྣོད་ལ་གཅིག བཅུད་ལ་གཉིས།
བསྐྱེད་རིམ་གྱི་རྟེན་ལ་གཉིས། བརྟེན་པ་ལ་གཉིས། རྫོགས་རིམ་ལ་གཉིས་ཏེ། མདོར་བསྡུས་པའི་ཚུལ་གྱིས་བཤད་པ་དགུར་གསུངས་ལ། རྒྱས་པར་ན་བསམ་གྱིས་མི་ཁྱབ་པ་རིག་པར་བྱའོ། ། གཉིས་པ་སྦྱང་གཞི་དང་སྦྱོང་བྱེད་ཀྱི་བསྐྱེད་རིམ་ལ་བཞུགས་པ་ནི། སྣ་ཚོགས་ནི་དངོས་པོ་སྣ་ཚོགས་ཏེ་སྣང་བའི་ཆའོ། ། རྡོ་རྗེ་ནི་རང་བཞིན་སྟོང་པ་དངོས་མེད་ཀྱི་ཆའོ། ། གཞིར་གནས་ཁང་ནི་སྣོད་ཀྱིས་བསྡུས་པ། སེམས་ཅན་གྱི་ཁམས་ནི་བཅུད་ཀྱིས་བསྡུས་པ།
ཡིད་དུ་འོང་བ་ནི་ལམ་བསྒྲུབ་པའི་སྐལ་བ་ཡོད་པ་སྟེ་སྦྱང་གཞིའོ། ། དེ་དག་སྦྱོང་བྱེད་ལམ་ལ་སྦྱར་ན། སྣ་ཚོགས་ནི་བསོད་ནམས་ཀྱི་ཚོགས། རྡོ་རྗེ་ནི་ཡེ་ཤེས་ཀྱི་ཚོགས། གཞིར་གནས་ཁང་ནི་གཞལ་ཡས་ཁང་པ། སེམས་ཅན་གྱི་ཁམས་ནི་དམ་ཚིག་སེམས་དཔའ། ཡིད་དུ་འོང་པ་ནི་ཡེ་ཤེས་སེམས་དཔའ་གཞུག་གོ ། ཡང་ན། སྣ་ཚོགས་ནི་ཚོགས་གཉིས་བསག་པ། རྡོ་རྗེ་ནི་བསྲུང་བའི་འཁོར་ལོ།
གཞི་ནི་གཞལ་ཡས་ཁང་། གནས་ཁང་ནི་ཡེ་ཤེས་པ་གཞུག་པའི་གནས་ཡིན་པས་ན་དམ་ཚིག་པ། སེམས་ཅན་ནི་ས་ཏྭ་སྟེ་སེམས་དཔར་འགྱུར་ལ། དེ་ནི་ཡེ་ཤེས་སེམས་དཔའ། ཡིད་དུ་འོང་བ་ནི་བསྐྱེད་ཆོག་ཡོངས་སུ་རྫོགས་པའོ། ། ཡང་གཞལ་ཡས་ཁང་བསྐྱེད་པའི་རྒྱུ་ལ་སྦྱར་ན། སྣ་ཚོགས་ནི་སྔར་དང་འདྲ་ལ། རྡོ་རྗེའི་གཞི་ནི་སའི་དཀྱིལ་འཁོར། གནས་ཁང་ནི་ཆུའི་དཀྱིལ་འཁོར། སེམས་ཅན་ནི་དྲོད་དང་བཅས་པའི་ཕྱིར་མེའི་དཀྱིལ་འཁོར།
ཡིད་འོང་ནི་རླུང་གི་དཀྱིལ་འཁོར་ཏེ། དེ་ལས་གཞལ་ཡས་ཁང་གྲུབ་བོ་ཞེས་བྱ་བའོ། ། དེ་ལྟར་སྦྱང་གཞི་སྦྱོང་བྱེད་དེ་ལ་ཡང་སྟོན་པ་ཆོས་ཀྱི་སྐུ་རྡོ་རྗེ་གུར་བཞུགས་ཞེས་སྦྱར་རོ། ། གསུམ་པ་ལ་གསུམ་སྟེ། མདོར་བསྟན། དོན་བསྡུ་བ། རྒྱས་པར་བཤད་པའོ། ། དང་པོ་ནི། སྣོད་ནི་ཁམས་གསུམ་སྣོད་ཀྱིས་བསྡུས་པ། སེམས་ཅན་ནི་ཁམས་གསུམ་གྱི་བཅུད་ཀྱིས་བསྡུས་པ།
འཇིག་རྟེན་ནི་ཁམས་གསུམ་སྣོད་བཅུད་ཀྱིས་བསྡུས་པ་སྟེ། དེ་དག་ནི་སྦྱང་གཞི་ཡིན་ལ། ཞར་ལ་སྦྱོང་བྱེད་ནི། སྣོད་ཀྱི་འཇིག་རྟེན་ནི་བསྐྱེད་རིམ་གྱི་རྟེན་དང་། བཅུད་ཀྱི་སེམས་ཅན་ནི་བརྟེན་པ་ལྷས་སྦྱོང་ལ། ཡང་ན་སྣོད་རྟེན་བསྐྱེད་རིམ་དང་། སེམས་ཅན་བཅུད་ནི་བརྟེན་པ་རྫོགས་རིམ་སྟེ་བསྐྱེད་རྫོགས་གཉིས་ཀྱིས་སྦྱོང་བའོ། ། གཉིས་པ་ནི། སྦྱང་གཞི་ས་སྟེང་དང་། ས་འོག་དང་།
བར་སྣང་ས་བླ་སྟེ་སྣོད་ཀྱི་འཇིག་རྟེན་དང་། ཡིད་དང་ལུས་དང་ངག་དང་ནི་ལུས་ངག་ཡིད་གསུམ་དང་ལྡན་པའི་བཅུད་ཀྱི་འཇིག་རྟེན་གྱི་སྦྱང་གཞིའོ། ། དེ་དག་སྦྱོང་བྱེད་ནི། བསྐྱེད་པའི་རིམ་པས་ལུས་ཀྱི་དཔྲལ་བར་སྐུ་རྡོ་རྗེ་མཁའ་སྤྱོད་སྦྱོང་། ངག་གི་མགྲིན་པར་གསུང་རྡོ་རྗེ་ས་སྤྱོད། ཡིད་ཀྱི་སྙིང་ཁར་ཐུགས་རྡོ་རྗེ་ས་འོག་སྤྱོད་སྦྱོང་ལ། རྫོགས་རིམ་སྔགས་ལྟར་སྦྱར་ན། ལུས་ཀྱི་ལྟེ་བར་སྐུ་རྡོ་རྗེ་ས་འོག་སྤྱོད། ཡིད་ཀྱི་ཆོས་ཀྱི་འཁོར་ལོ་ཐུགས་རྡོ་རྗེ་ས་སྤྱོད། ངག་གི་ལོངས་སྤྱོད་འཁོར་ལོ་གསུང་རྡོ་རྗེ་མཁའ་སྤྱོད་སྦྱོང་།
ཆོས་སུ་བཤད་ན། ངག་གི་ཞུ་བ་གསུང་རྡོ་རྗེ་ས་འོག་སྤྱོད། ལུས་ཀྱི་བདེ་བ་སྐུ་རྡོ་རྗེ་ས་སྤྱོད། ཡིད་ཀྱི་མི་རྟོག་པ་ཐུགས་རྡོ་རྗེ་མཁའ་སྤྱོད་སྦྱོང་ངོ་། ། དེས་ན། འོག་ན་མར་ལ་སྐུ་གསུམ་གྱི་གནས་མི་འདྲ་བ་གསུངས་པའང་དགོངས་པ་མི་འགལ་བར་ཤེས་པར་བྱའོ། ། དེ་ལྟར་སྣོད་བཅུད་གཉིས་པོ་དེ་ཡང་། བདེན་པ་གཉིས་སུ་བསྡུ་བར་བསྟན་པ་ནི། གཅིག་ནི་དོན་དམ་པར་དབྱིངས་དང་ཡེ་ཤེས་གཉིས་སུ་མེད་པའི་སེམས་ཉིད་དུ་རོ་གཅིག་པའོ། ། གཉིས་ནི་ཀུན་རྫོབ་སྣང་བ་དང་སྟོང་པ་གཉིས་སམ།
གཟུང་བ་དང་འཛིན་པ་གཉིས་སམ། ཆོས་ཅན་དང་ཆོས་ཉིད་ཀྱི་ཚུལ་གཉིས་སུ་སྣང་བའོ། ། སྔ་མ་གཅིག་གི་དཔེ་ནི། མཁའ་སྟེ་ནམ་མཁའ་དང་འདྲ་བར་སྤྲོས་པ་ཐམས་ཅད་དང་བྲལ་བའོ། ། ཕྱི་མ་གཉིས་ཀྱི་དཔེ་ནི་བདེ་བས་སྟེ་ཆོས་ཅན་འཁོར་བའི་བདེ་བ་དང་། ཆོས་ཉིད་མྱ་ངན་ལས་འདས་པའི་བདེ་བའོ། ། དེ་དག་ལའང་སྟོན་པ་ཆོས་ཀྱི་སྐུ་རྡོ་རྗེ་གུར་བཞུགས་ཞེས་སྦྱར་རོ། ། གསུམ་པ་རྒྱས་པར་བཤད་པ་ལ་གཉིས། ཕུང་པོ་ཁམས་དང་སྐྱེ་མཆེད་ཀྱིས་བསྡུས་པ་དང་། ཁམས་གསུམ་གྱིས་བསྡུས་པའོ། །
དང་པོ་ནི། དྲུག་དང་ནི་སྦྱང་གཞི་ཉོན་མོངས་པ་དྲུག་ཡིན་ལ། སྦྱོང་བྱེད་ཞེ་སྡང་རྣམ་པར་དག་པ་མི་བསྐྱོད་པའོ་ཞེས་བྱ་བ་ལ་སོགས་པ་དྲུག་གོ ། ལྔ་ནི་སྦྱང་གཞི་ཕུང་པོ་ལྔ་དང་། སྦྱོང་བྱེད། རྩ་རྒྱུད་ལས། གཟུངས་ཕུང་རྡོ་རྗེ་མ་ཡིན་ཏེ། ། ཚོར་བ་ལ་ནི་དཀར་མོར་བཤད། ། འདུ་ཤེས་ཆུ་ཡི་རྣལ་འབྱོར་མ། ། འདུ་བྱེད་རྡོ་རྗེ་མཁའ་འགྲོ་མ། །
རྣམ་ཤེས་ཕུང་པོའི་ཚུལ་གྱིས་ནི། ། བདག་མེད་རྣལ་འབྱོར་མ་གནས་སོ། ། ཞེས་གསུངས་སོ། ། དྲུག་གཉིས་ནི་སྦྱང་གཞི་མིག་སོགས་སྐྱེ་མཆེད་བཅུ་གཉིས་དང་། སྦྱོང་བྱེད། ནང་གི་སྐྱེ་མཆེད་དྲུག་ལ། རྩ་རྒྱུད་ལས། མིག་ལ་གཏི་མུག་རྡོ་རྗེ་མ། ། ཞེས་སོགས་དང་། འོག་ནས།
གཏི་མུག་རྡོ་རྗེ་རབ་སྦྱོར་བས། ། མིག་གི་རྣམ་པར་ཤེས་པ་སྦྱང་། ། ཞེས་སོགས་སོ། ། ཕྱི་ཡི་གཟུགས་སོགས་སྐྱེ་མཆེད་དྲུག་ནི། རྩ་རྒྱུད་ལས། གཟུགས་ལ་གཽ་རིར་རྟག་ཏུ་བཤད། ། སྒྲ་ཡི་ཆ་ལ་ཆོམ་རྐུན་མ། ། ཞེས་སོགས་གསུངས་པ་ཡིན་ནོ། ། སྐྱེ་འགྲོ་ནི་སེམས་ཅན་རྣམས་དང་། བཞི་པོ་ནི།
འདོད་པ་དང་། གཟུགས་དང་། གཟུགས་མེད་པ་དང་། འདུས་མ་བྱས་ཟག་པ་མེད་པའི་ཡེ་ཤེས་དང་བཞིའོ། ། འོ་ན། ཟག་པ་མེད་པ་སྐྱེ་འགྲོར་ཇི་ལྟར་འགྲོ་ཞེ་ན། ས་དང་པོ་ནས་གཉིས་པ་ལ་སོགས་པར་རྟོགས་པ་གོང་ནས་གོང་དུ་འཕོ་ཞིང་འགྲོ་བས་སྐྱེ་འགྲོའོ། ། འདི་དག་སྦྱོང་བྱེད་ལ་སྦྱར་ན་ཧེ་རུ་ཀ་བཞི་ཡིན་ནོ། ། ཡང་ན། སྐྱེ་འགྲོ་བཞི་ནི་ཁམས་གསུམ་གྱི་སེམས་ཅན་ཐམས་ཅད།
དྲོད་གཤེར་དང་། སྒོ་ང་དང་། མངལ་དང་། རྫུས་ཏེ་སྐྱེ་བ་ལས་བྱུང་བས་ན་སྐྱེ་འགྲོ་བཞི་ཡིན་ལ། དེ་སྦྱོང་བར་བྱེད་པ་ལྷའི་མངོན་པར་རྟོགས་པ། མངོན་བྱང་ལྔ་ལས་བསྐྱེད་པས་དྲོད་གཤེར་དང་། མངལ་སྐྱེས་སྦྱོང་ལ། ས་བོན་དང་རྡོ་རྗེ་ཆོ་ག་གསུམ་ལས་བསྐྱེད་པས་སྒོང་སྐྱེས། སྐད་ཅིག་གིས་བསྐྱེད་པས་བརྫུས་སྐྱེས་སྦྱོང་ཞིང་། དཀྱིལ་འཁོར་འཁོར་ལོ་རྫོགས་པ་གཅིག་གི་མངོན་རྟོགས་ཀྱིས་ཀྱང་སྐྱེ་གནས་བཞི་ཀར་སྦྱོང་བ་ཡིན་ནོ། །
གཅིག་གི་ཉི་ཤུར་མ་ཚང་བ་ནི། ཆོས་ཅན་ཁམས་བཅོ་བརྒྱད། དེའི་ཆོས་ཉིད་དང་བཅུ་དགུ་ཡིན་ལ། འདིའི་སྦྱོང་བྱེད་ཀྱི་ལྷ་ནི་གོང་དུ་སྐྱེ་མཆེད་བཅུ་གཉིས་ཀྱི་སྐབས་སུ་བསྟན་པ་དེ་རྣམས་སོ། ། དེ་ལྟར་ན། ཕུང་ཁམས་སྐྱེ་མཆེད་ལ་ཡང་སྟོན་པ་ཆོས་ཀྱི་སྐུ་བཞུགས་ཞེས་སྦྱར་རོ། ། གཉིས་པ་ནི། ཁམས་གསུམ་མ་ལུས་པ་དང་ནི་འདོད་ཁམས་དང་། གཟུགས་ཁམས་དང་། གཟུགས་མེད་ཁམས་སོ། །
འདོད་ཁམས་སུ་ཕ་དང་བུ་ཚ་དང་མ་མོ་ནི་མ་སྟེ་ཕ་མ་བུ་ཚ་སོགས་འདོད་པའི་ཡོན་ཏན་ལྔ་ལ་ལོངས་སྤྱོད་ལ། གཟུགས་ཁམས་ན་འདོད་པའི་འདོད་ཆགས་དང་བྲལ་ནས་ཕྱི་རོལ་དུ་གྱུར་པས་ན་ཕྱི་རོལ་དང་། གཟུགས་མེད་ཁམས་ན་གཟུགས་ཕྱི་རོལ་དུ་གྱུར་ཏེ་རང་གི་རྟོགས་པའི་ཡེ་ཤེས། ནམ་མཁའ་མཐའ་ཡས་དང་། རྣམ་ཤེས་མཐའ་ཡས་དང་། ཅི་ཡང་མེད་པ་དང་། ཡོད་མིན་མེད་མིན་གྱི་ཡེ་ཤེས་ལྟ་བ་ལ་བརྟེན་པས་ནང་ངོ་། ། དེ་དག་གསལ་བར་བཤད་པའི་ཕྱིར། བཙུན་མོ་ཀུན་དང་ནི་འདོད་ཡོན་ལ་ལོངས་སྤྱོད་པའི་ཕྱིར་འདོད་ཁམས་སོ། ། བསམ་གཏན་གྱི་བདེ་བ་ལ་ལོངས་སྤྱོད་པས་ཆོས་རྣམས་ནི་གཟུགས་ཀྱི་ཁམས་སོ། །
བདག་མེད་པ་ནི་བདག་མེད་པ་དང་ཕྱོགས་མཐུན་པས་གཟུགས་མེད་པའི་ཁམས་སོ། ། ཐམས་ཅད་ལས་ནི་ཁམས་གསུམ་པོ་དེ་དག་སོ་སོའི་ལས་སོ། ། དེ་ལྟར་ཁམས་གསུམ་པོ་དེ་དག་གི་སྦྱོང་བྱེད་ནི་སྐུ་གསུམ་གྱི་ལྷ་མོ་སྟེ། ལུས་ངག་ཡིད་གསུམ་གྱི་ལྷ་མོའི་སྐབས་སུ་བཤད་ཟིན་ཏོ། ། དེས་ན། ཁམས་གསུམ་གྱི་བསྡུས་པ་ལ་ཡང་སྔ་མ་བཞིན་དུ་བཞུགས་ཞེས་སྦྱར་རོ། ། ཚིག་རྐང་པ་གཉིས་པོ་འདི་ལམ་དང་འབྲས་བུ་ལ་སྦྱར་ན། སྤྱིར་བསྡུས་པའི་དཀྱིལ་འཁོར་ལ་ལྷ་མོ་དཔག་ཏུ་མེད་པ་གཅིག་ཡོད་ཀྱང་། བསྡུ་ན། ལྷན་ཅིག་སྤྱོད་མ་དང་།
རྗེས་སུ་འབྲང་མ་ཞེས་བྱ་བ་གཉིས་ཡིན་ལ། དེ་ལ་བཙུན་མོ་ནི་སྤྱན་ལ་སོགས་པ་ལྷན་ཅིག་སྤྱོད་མའོ། ། ཆོས་ནི་གཟུགས་རྡོ་རྗེ་མ་ལ་སོགས་པ་རྗེས་སུ་འབྲང་མའོ། ། ཐམས་ཅད་ལས་ནི་སྤྱན་ལ་སོགས་ལྷན་ཅིག་སྤྱོད་མས་བདེ་བ་སྐྱེད་པའི་ལས་བྱེད་ལ། རྗེས་སུ་འབྲང་མས་མཆོད་པའི་ལས་བྱེད་དོ། ། བདག་མེད་ཅེས་པ་ནི། ཐུན་མོང་གི་ལྟ་བ་དང་། སྒོམ་པའི་ཡེ་ཤེས་ཀྱི་དོན་ཡིན་ནོ། ། དེ་ལྟར་ན། ཚིགས་སུ་བཅད་པ་བཞི་ལ་ཚིག་དུམ་བུ་སུམ་ཅུ་སོ་བདུན་དུ་བྱས་ཏེ།
གཙོ་བོར་རྒྱུའི་རྒྱུད་ལ་སྦྱར་ནས་སྟོན་པ་ཆོས་ཀྱི་སྐུའི་བཞུགས་ཚུལ་དུ་བསྟན་ཏོ། ། གཉིས་པ་ཐབས་ཀྱི་རྒྱུད་ལ་བཞུགས་པར་བསྟན་པ་ལ་ལྔ། མངོན་པར་རྟོགས་པ་རྒྱུད་གསུམ་ལ་འཇུག་ཅིང་འཕགས་པ་ཉན་ཐོས་ཀྱི་ལམ་འབྲས་ལ་བཞུགས་པ་དང་། རང་སངས་རྒྱས་ཀྱི་ལམ་འབྲས་ལ་བཞུགས་པ་དང་། རྣལ་འབྱོར་སྤྱོད་པ་བའི་ལམ་འབྲས་ལ་བཞུགས་པ་དང་། དབུ་མ་པས་ཁས་བླངས་པའི་ལམ་འབྲས་ལ་བཞུགས་པ་དང་། རྡོ་རྗེ་ཐེག་པ་བས་ཁས་བླངས་པའི་ལམ་འབྲས་ལ་བཞུགས་པའོ། ། དང་པོ་ནི་ཐོག་མར་ཉན་ཐོས་དང་རང་སངས་རྒྱས་ཀྱིས་ལམ་དང་འབྲས་བུ་སྟོན་པའི་གཞུང་འདི། མངོན་པར་རྟོགས་པ་རྒྱུད་གསུམ་ལ་སྦྱར་ན། འབྲས་བུ་ཞེས་བྱ་བ་ནི།
འོག་གི བསྒྲུབ་བྱ་ཅེས་པ་དང་སྦྱར་ཏེ། འབྲས་བུའི་རྒྱུད་སངས་རྒྱས་ཀྱི་ས་བསྟན་པ་སྟེ། བཤད་གཞི་སྐུ་བཞི་དང་། འཆད་བྱེད་ཡན་ལག་ལྔས་བསྡུས་པའོ། ། རྒྱུ་དང་ཞེས་པས་རྒྱུའི་རྒྱུད་དེ། འོག་གི་རྡོ་རྗེ་ཞེས་པ་དང་སྦྱར་བས་རྡོ་རྗེ་ལྟར་མི་ཕྱེད་པ། རྟེན་གྱི་གང་ཟག་རྒྱུ་ལ་ལྟོས་པ་ལ་སོགས་པ་བཞི་བསྟན། བྱ་བ་ཞེས་བྱ་བ་ནི། གང་གི་བྱ་བ་ཐབས་ཀྱི་རྒྱུད་དེ།
འོག་གི བསྒྲུབ་ཐབས་ཅེས་པ་དང་སྦྱར་ལ། གང་ཟག་རིམ་འཇུག་ལ་མངོན་པར་རྟོགས་པ་བཅོ་བརྒྱད། ཅིག་ཅར་འཇུག་པ་ལ་མངོན་པར་རྟོགས་པ་བཅོ་བརྒྱད་དེ། ཐབས་རྒྱུད་ཀྱི་མངོན་པར་རྟོགས་པ་སུམ་ཅུ་སོ་དྲུག་བསྟན་ནོ། ། དེས་ན། རྒྱུད་འདིའི་བརྗོད་བྱའི་དོན་མངོན་པར་རྟོགས་པ་རྒྱུད་གསུམ་གྱི་རྩ་བ་ནི་ཚིག་རྐང་པ་གཉིས་པོ་འདི་ཡིན་པར་ཤེས་པར་བྱའོ། ། ད་ནི་བསྡུས་དོན་དང་སྦྱར་ཏེ་སོ་སོ་ལ་སྦྱར་བ་ལས། དང་པོ་ཉན་ཐོས་ཀྱི་ལམ་འབྲས་ལ་སྦྱར་ན། འབྲས་བུ་ཞེས་པས།
རྒྱུན་དུ་ཞུགས་པ་ཞུགས་གནས་དང་། ལན་གཅིག་ཕྱིར་འོང་བ་ཞུགས་གནས་དང་། ཕྱིར་མི་འོང་བ་ཞུགས་གནས་དང་། དགྲ་བཅོམ་པ་ཞུགས་གནས་ཏེ། སྐྱེས་བུ་ཟུང་བཞི་དང་། དེ་དག་རེ་རེ་ལ་འབྲས་བུ་ལ་ཞུགས་པ་དང་། འབྲས་བུ་ལ་གནས་པ་གཉིས་ཀྱིས་ཕྱེ་བས་གང་ཟག་ཡ་བརྒྱད་ཅེས་བྱ་བ་བསྟན་ནོ། ། རྒྱུ་ཞེས་བྱ་བ་ནི། ཉན་ཐོས་ཀྱི་རིགས་ཅན་གྱི་དད་པ་དང་། ཆོས་ཀྱི་རྗེས་སུ་འབྲང་བའི་གང་ཟག་གོ །
བྱ་བ་ཞེས་བྱ་བ་ནི་ལམ་སྟེ། མཛོད་ལས། ཚུལ་གནས་ཐོས་དང་བསམ་གཏན་པ། ། སྒོམ་པ་ལ་ནི་རབ་ཏུ་སྦྱར། ། ཞེས་པ་ལྟར། ཚུལ་ཁྲིམས་ལ་གནས་ནས་ཐོས་བསམ་སྒོམ་གསུམ་གྱིས་སྦྱོང་བ་སྟེ། བདེན་པ་བཞིས་བསྡུས་པ་ཡིན་ནོ། ། དེ་ལྟར་ཉན་ཐོས་ཀྱི་བསྡུས་པ་ལ་ཡང་སྟོན་པ་ཆོས་ཀྱི་སྐུ་བཞུགས་ཞེས་སྦྱར་རོ། ། གཉིས་པ་ནི། རང་སངས་རྒྱས་ཀྱི་ལམ་ལ་བཞུགས་པའི་དབང་དུ་བྱས་ན།
བསྒྲུབ་བྱ་ནི་རང་སངས་རྒྱས་ཀྱི་འབྲས་བུ་སྟེ། བསེ་རུ་ལྟར་གཅིག་པུར་གནས་པ་དང་། ནེ་ཙོ་ལྟར་ཁྱུར་ལྡིང་པའམ་ཚོགས་ན་སྤྱོད་པ་ཞེས་བྱ་བ་ཡིན་ནོ། ། སྒྲུབ་ཐབས་ནི་ལམ་སྟེ། རྟེན་ཅིང་འབྲེལ་བར་འབྱུང་བ་བཅུ་གཉིས་ལུགས་འབྱུང་དང་ལུགས་བཟློག་ཏུ་སྒོམ་པའོ། ། རྡོ་རྗེ་ནི་རྒྱུ་སྟེ་རང་སངས་རྒྱས་ཀྱི་རིགས་ཅན་གྱི་གང་ཟག་གོ ། དེ་ལྟར་རང་སངས་རྒྱས་ཀྱི་ལམ་འབྲས་ལ་ཡང་སྟོན་པ་ཆོས་ཀྱི་སྐུ་བཞུགས་ཞེས་སྦྱར་རོ། ། གསུམ་པ་ནི། རྣལ་འབྱོར་སྤྱོད་པ་སེམས་ཙམ་པས་ཁས་བླངས་པའི་ལམ་དང་འབྲས་བུ་ལ་ཞུགས་པའི་དབང་དུ་བྱས་ན། གཞུང་གི་དངོས་སུ་བསྟན་པ་དང་།
ཤུགས་ལ་རྟོགས་པར་བྱ་བའི་དོན་གཉིས་སུ་སྦྱར་ཏེ། དེ་ལ། དེ་བཞིན་ཀུན་གཞིའི་རྣམ་ཤེས་དང་། ། ཞེས་བྱ་བ་ནི། དངོས་སུ་རྒྱུ་ཀུན་གཞིའི་རྣམ་པར་ཤེས་པ་ཐམས་ཅད་ཀྱི་གཞིར་གྱུར་པ་བསྟན་ཏེ། ཆོས་མངོན་པའི་མདོ་ལས། ཐོག་མ་མེད་པ་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང་། ། མྱ་ངན་འདས་པའང་ཐོབ་པར་འགྱུར། །
ཞེས་དང་། ཆོས་ཀུན་ས་བོན་ཐམས་ཅད་པའི། ། རྣམ་པར་ཤེས་པ་ཀུན་གཞི་སྟེ། ། དེ་བས་ཀུན་གཞིའི་རྣམ་ཤེས་ནི། ། དམ་པ་དག་ལ་ངས་བཤད་དོ། ། ཞེས་གསུངས་ལ། རྟོགས་པར་བྱ་བ་གནས་གྱུར་གྱི་འབྲས་བུ་ནི་མེ་ལོང་ལྟ་བུའི་ཡེ་ཤེས་ཏེ། སློབ་དཔོན་ཙནྡྲ་གོ་མིས། ཀུན་གཞིའི་རྣམ་ཤེས་གང་ཡིན་པ། ། དེ་ནི་མེ་ལོང་ཡེ་ཤེས་གྱུར། །
ཅེས་གསུངས་སོ། ། ཆོས་ཞེས་བྱ་བ་ནི། རྒྱུ་མ་དག་པ་ཉོན་མོངས་པ་ཅན་གྱི་ཡིད་བདག་ཏུ་རྟོག་པ། བདག་ཏུ་རྨོངས་པ། བདག་ཏུ་འཛིན་པ། བདག་ཏུ་ང་རྒྱལ་བ་ཡིན་ལ། དབྱིངས་ཞེས་པ། དྷ་ཏུ་ནི་རྒྱུ་སྟེ་ཉོན་མོངས་པ་ཅན་དེ་དག་སྐྱེ་བའི་རྒྱུ་ཡིན་ཞིང་། ཤུགས་ལ་འབྲས་བུ་མཉམ་པ་ཉིད་ཀྱི་ཡེ་ཤེས་བསྟན་ཏེ། ཙནྡྲ་གོ་མིས།
ཉོན་མོངས་ཅན་ཡིད་གནས་གྱུར་པ། ། མཉམ་ཉིད་ཡེ་ཤེས་གནས་སུ་འདོད། ། ཅེས་གསུངས་པས་སོ། ། མ་བྱུང་དང་ཞེས་པས། དངོས་སུ་བྱ་བ་ནན་ཏན་གྱི་ཡེ་ཤེས་བསྟན་ལ། ཤུགས་ལ་བྱ་བ་ནན་ཏན་གྱི་རྒྱུ་སྒོ་ལྔའི་རྣམ་ཤེས་བསྟན་ཏེ། ཙནྡྲ་གོ་མིས། དབང་པོ་ལྔ་ཡི་རྣམ་ཤེས་གཞན། ། དེ་ནི་དོན་ཀུན་ཡོངས་སུ་འཛིན། ། ཐོབ་ནས་སེམས་ཅན་ཀུན་དོན་དུ། །
དེ་ནི་བྱ་བ་གྲུབ་པ་ཙམ། ། ཞེས་གསུངས་སོ། ། ནམ་མཁའི་ཁམས་ཀྱིས་དངོས་སུ་སོ་སོར་རྟོག་པའི་ཡེ་ཤེས་བསྟན་ལ། ཤུགས་ལ་ཡེ་ཤེས་དེའི་རྒྱུ་ཡིད་ཀྱི་རྣམ་ཤེས་བསྟན་ཏེ། ཙནྡྲ་གོ་མིས། སོ་སོར་རྟོག་པའི་ཡེ་ཤེས་ནི། ། ཡིད་ཀྱི་རྣམ་ཤེས་དེ་ཉིད་དོ། ། ཞེས་གསུངས་སོ། དེ་ཡང་ནམ་མཁའ་ལྟར་ཐམས་ཅད་ལ་དབང་བསྒྱུར་བའི་སོ་སོར་རྟོག་པའི་ཡེ་ཤེས་ཐུགས་སུ་ཆུད་ནས། རང་དབྱིངས་ཞེས་པས།
སྐྱེ་བ་མེད་པ་ལ་སྐྱེ་བའི་ཆོ་འཕྲུལ་དུ་བྱུང་བ་ཆོས་ཀྱི་དབྱིངས་ཀྱི་ཡེ་ཤེས་ལ་ཡེ་ཤེས་བཞི་བྱུང་བ་སྟེ། ཙནྡྲ་གོ་མིས། དེ་ཡང་ཆོས་ཀྱི་དབྱིངས་ཉིད་ཀྱི། ། ངོ་བོ་ཉིད་དུ་ཡང་དག་འདོད། ། ཅེས་གསུང་པ་ལྟར་རོ། ། དེ་ལྟར་རྣལ་འབྱོར་སྤྱོད་པ་བས་ཁས་བླངས་པའི་ལམ་འབྲས་ལ་ཡང་སྟོན་པ་ཆོས་ཀྱི་སྐུ་བཞུགས་ཞེས་སྦྱར་རོ། ། བཞི་པ་ནི། དབུ་མ་པས་ཁས་བླངས་པའི་ལམ་དང་འབྲས་བུ་ལ་བཞུགས་པའི་དབང་དུ་བྱས་ན། བདག་མེད་པ་དང་ཞེས་བྱ་བ་ནི། དོན་དམ་པར་གང་ཟག་དང་ཆོས་ཀྱི་བདག་གིས་སྟོང་ལ།
ཀུན་རྫོབ་ཏུ་སྣང་བ་མི་འགལ་བས་བདག་ཅེས་བྱ་བ་ཡིན་ཏེ། མདོ་ལས། དངོས་འདི་སྤངས་ནས་སྟོང་པ་མི་བརྩལ་སྟེ། ། སྣང་དུས་ཉིད་ན་སྟོང་པ་ཉིད་ཡིན་ཕྱིར། ། ཞེས་གསུངས་སོ། ། མདོར་ན། མཐའ་བཞི་ལས་རྣམ་པར་གྲོལ་བ་བདེན་གཉིས་ཟུང་དུ་འཇུག་པའོ། ། དེ་ཉིད་གསལ་བར་བཤད་པའི་ཕྱིར། དངོས་པོ་མེད་དང་ཞེས་པས། རིགས་པས་བརྟགས་ན་རང་བཞིན་མེད་པ་ཡིན་ཏེ།
དཔལ་ལྡན་ཆོས་ཀྱི་གྲགས་པས། གང་གིས་དངོས་པོ་རྣམ་དཔྱད་ན། ། དེ་ཉིད་དུ་ན་དེ་དངོས་མེད། ། གང་གི་ཕྱིར་ན་དེ་དག་ལ། ། གཅིག་དང་དུ་མའི་རང་བཞིན་མེད། ། ཅེས་དང་། དབུ་མ་རྒྱན་ལས། བདག་གཞན་སྨྲ་བའི་དངོས་འདི་དག ། ཡང་དག་དུ་ན་གཅིག་པ་དང་། ། དུ་མའི་རང་བཞིན་བྲལ་བའི་ཕྱིར། །
རང་བཞིན་མེད་དེ་གཟུགས་བརྙན་བཞིན། ། ཞེས་གསུངས་ལ། ཀུན་རྫོབ་ཏུ་སྣང་བ་མི་འགལ་བས་དངོས་མེད་མིན་པ་སྟེ། དབུ་མ་བདེན་གཉིས་ཆུང་བ་ལས། རྒྱུ་རྐྱེན་དག་གིས་བསྐྱེད་པས་ན། ། ཀུན་རྫོབ་ཇི་ལྟར་སྣང་བ་གྲུབ། ། གལ་ཏེ་གྲུབ་ཏུ་མི་རུང་ན། ། ཆུ་ཟླ་ལ་སོགས་སུ་ཡིས་བསྐྱེད། ། ཅེས་གསུངས་སོ། ། དེས་ན།
འཕགས་པ་ཀླུ་སྒྲུབ་ཀྱིས། སྣང་བ་དང་ནི་སྟོང་པ་གཉིས། ། སོ་སོའི་ཆར་ནི་ཤེས་གྱུར་ནས། ། གང་དུ་ཡང་དག་འདྲེས་གྱུར་པ། ། ཟུང་དུ་འཇུག་པར་བཤད་པ་ཡིན། ། ཞེས་གསུངས་པ་ལྟར། རྒྱུ་ལམ་འབྲས་བུའི་ཆོས་ཐམས་ཅད་འཁོར་འདས་དབྱེར་མེད་ཅེས་བྱ་བ་ཟུང་དུ་འཇུག་པ་ཡིན་ནོ། ། དེ་ལྟར་དབུ་མ་པས་ལམ་འབྲས་ལ་ཡང་སྟོན་པ་ཆོས་ཀྱི་སྐུ་བཞུགས་ཞེས་སྦྱར་རོ། ། ལྔ་པ་ནི། རྡོ་རྗེ་ཐེག་པས་ཁས་བླངས་པའི་ལམ་དང་འབྲས་བུ་ལ་བཞུགས་པ་ལས།
ཐོག་མར་བསྐྱེད་རིམ་ལ་སྦྱར་ན། ཚོགས་གཉིས་གསག་པ་སྔོན་དུ་སོང་ནས་བསྲུང་བའི་འཁོར་ལོའི་ནང་དུ་ཆོས་ཀྱི་འབྱུང་གནས་བསྒོམ་པ་ནི་གྲུ་གསུམ་མོ། ། དེའི་ནང་དུ་གཞལ་ཡས་ཁང་བསྒོམ་པ་ནི་བདེ་བ་ཅན་ནོ། ། དེར་མངོན་པར་བྱང་ཆུབ་པ་རིམ་པ་ལྔ་ལས། ཨ་སྐྱེས་ནི་ཨཱ་ལི་ལས་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས། དེའི་སྟེང་དུ་ཀཱ་ལི་ལས་སྐྱོན་བྲལ་ཏེ་མུན་པའི་སྐྱོན་དང་བྲལ་བས་ཉི་མའི་དཀྱིལ་འཁོར་མཉམ་པ་ཉིད་ཀྱི་ཡེ་ཤེས། དེའི་བར་དུ་ས་བོན་ལས་ཕྱག་མཚན་ས་བོན་གྱིས་མཚན་པ་ནི་རྣམ་པར་རྟོག་པའི་རྡུལ་དང་བྲལ་བས་སོ་སོར་རྟོག་པའི་ཡེ་ཤེས། དེ་ལས་རྡོ་རྗེ་ཕྲ་མོ་དཔག་ཏུ་མེད་པ་སྤྲོས་ནས་སེམས་ཅན་ཐམས་ཅད་ཀྱི་སྡིག་སྒྲིབ་བཅོམ་ནས་དོན་བྱས་ཚུར་འདུས་ནས་གཅིག་ཏུ་འདྲེས་པ་ནི་བྱ་བ་ནན་ཏན་གྱི་ཡེ་ཤེས། དེ་ལས་ལྷའི་སྐུར་བཞེངས་ནས་རྣམ་པར་རྟོག་པའི་རྦ་རླབས་མེད་པ་ནི་ཆོས་ཀྱི་དབྱིངས་ཀྱི་ཡེ་ཤེས་ཀྱི་རང་བཞིན་ནོ། ། དེ་ཡང་།
རྩ་རྒྱུད་ལས། ཨཱ་ལི་ཟླ་བ་ཀཱ་ལི་ཉི། ། ས་བོན་ནང་དུ་སོང་གྱུར་པ། ། དེ་ཉིད་སེམས་དཔའ་ཞེས་བྱར་བརྗོད། ། ཅེས་དང་། ཟླ་བ་མེ་ལོང་ཡེ་ཤེས་ལྡན། ། བདུན་གྱི་བདུན་པ་མཉམ་ཉིད་ལྡན། ། རང་ལྷའི་ས་བོན་ཕྱག་མཚན་ནི། ། སོ་སོར་རྟོག་པར་བརྗོད་པར་བྱ། ། ཐམས་ཅད་གཅིག་གྱུར་ནན་ཏན་ཉིད། །
རྫོགས་པ་ཆོས་དབྱིངས་དག་པ་སྟེ། ། མཁས་པས་ཆོ་ག་གསུངས་པ་ཡིས། ། རྣམ་པ་ལྔ་པོ་བསྒོམ་པ་ཉིད། ། ཅེས་གསུངས་པ་ཡིན་ནོ། ། དེ་ནས་ཡེ་ཤེས་པ་གཞུག་པ་ལ་སོག་པ་ཡན་ལག་དྲུག་ཡོངས་སུ་རྫོགས་པའི་མཐར་བསྐྱེད་པ་སྣང་ལ་རང་བཞིན་མེད་པ་སྤྲོས་བྲལ་དུ་བསྒོམ་པ་ནི་ཞི་བའི་བདེ་རིག་སྟེ། འོག་ནས། ང་ཡི་སྐུ་ནི་བསྒོམ་བྱེད་ན། ། གལ་ཏེ་སྒྱུ་མའི་ཚུལ་གྱིས་སམ། ། གལ་ཏེ་རྨི་ལམ་འདྲ་བར་བལྟ། ། ཞེས་སོགས་གསུངས་སོ། །
རྡོ་རྗེའི་ཚིག་དེ་དག་རྫོགས་རིམ་རང་བྱིན་རླབས་ལ་སྦྱར་ན། བདེ་བ་ཅན་ནི་ལྟེ་བ། གྲུ་གསུམ་ནི་དབྱིབས། དེ་ལ་བརྟེན་ནས་རང་བྱུང་གི་ཡེ་ཤེས་སྐྱེས་པའི་དུས་སུ་སྐྱེ་བ་མེད་པར་གོ་བ་ནི་ཨ་སྐྱེས། དེ་ལ་ཉོན་མོངས་པའི་སྐྱོན་དང་བྲལ་བ། རྟོག་པའི་རྡུལ་མེད་པ། སྤང་བྱའི་སྡིག་པ་བཅོམ་པ། མཚན་རྟོག་གི་རྦ་རླབས་མེད་པ། སྤང་བྱའི་ཚོགས་ཐམས་ཅད་ཞི་བ། ཐོབ་བྱའི་བདེ་བ་ཐམས་ཅད་རིག་པ་ཞེས་བྱ་བ་ཡིན་ནོ། །
དབང་ཆོས་ལ་སྦྱར་ན། བདེ་བ་ཅན་ནི་ཡུམ་གྱི་མཁའ་མཆོག་གི་ཟེ་བ། གྲུ་གསུམ་ནི་དབྱིབས། ཨ་སྐྱེས་ནི་དགའ་བའི་ཡེ་ཤེས། སྐྱོན་བྲལ་ནི་མཆོག་དགའ། རྡུལ་བྲལ་ནི་དགའ་བྲལ། སྡིག་བཅོམ་ནི་ལྷན་སྐྱེས། རྦ་རླབས་མེད་པ་ནི་ལྷན་སྐྱེས་ལ་རྣམ་རྟོག་གི་རྦ་རླབས་མེད་པ། ཉོན་མོངས་པ་ཐམས་ཅད་ཞི་ཞིང་། བདེ་བ་ཆེན་པོའི་ཡེ་ཤེས་རིག་པ་ཞེས་བྱའོ། །
དེ་ལྟར་ཚིགས་སུ་བཅད་པ་གསུམ་ལ་ཚིགས་དུམ་བུ་ཉི་ཤུ་རྩ་གསུམ་དུ་བྱས་ནས། གཙོ་བོར་ཐབས་ཀྱི་རྒྱུད་ལ་སྦྱར་ཏེ་སྟོན་པ་ཆོས་ཀྱི་སྐུ་མཁའ་འགྲོ་མ་རྡོ་རྗེ་གུར་བཞུགས་ཞེས་སྦྱར་རོ། ། གསུམ་པ་འབྲས་བུའི་རྒྱུད་ལ་བཞུགས་པར་བསྟན་པ་ནི། གསང་བ་ནི། ས་དག་པ་སངས་རྒྱས་སྤྱན་མ། མེ་ལོང་ལྟ་བུའི་ཡེ་ཤེས་ཀྱི་ངོ་བོ་རྣམ་སྣང་སྟེ། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་། བཟོད་པའི་ཕ་རོལ་ཏུ་ཕྱིན་པ་མཐར་ཕྱིན་པ། མཆོག་ནི་ཆུ་རྣམ་པར་དག་པ་མ་མཱ་ཀཱི་དང་། མི་བསྐྱོད་པ།
ཆོས་ཀྱི་དབྱིངས་ཀྱི་ཡེ་ཤེས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་མཐར་ཕྱིན་པ། དགྱེས་པ་ནི་མེ་རྣམ་པར་དག་པ་གོས་དཀར་མོ་དང་། སྣང་བ་མཐའ་ཡས་སོ་སོར་རྟོག་པའི་ཡེ་ཤེས་ཏེ། བསམ་གཏན་གྱི་ཕ་རོལ་ཏུ་ཕྱིན་པ་མཐར་ཕྱིན་པ། ཐམས་ཅད་བདག་ཉིད་དང་། ཡང་རྟག་ཏུ་བཞུགས་པ་ནི་དུས་ཡིན་མོད་ཀྱི། རེ་ཞིག་འབྲས་བུ་ལ་སྦྱར་ན། རླུང་དང་ནམ་མཁའ་རྣམ་པར་དག་པ་སྒྲོལ་མ་དང་། རིན་ཆེན་འབྱུང་ལྡན་མཉམ་པ་ཉིད།
དོན་ཡོད་གྲུབ་པ་བྱ་བ་གྲུབ་པའི་ཡེ་ཤེས་དང་སྦྱིན་པ་དང་བརྩོན་འགྲུས་ཀྱི་ཕ་རོལ་ཏུ་ཕྱིན་པ་མཐར་ཕྱིན་པ་རྣམས་བསྟན་པ་ཡིན་ནོ། ། དེ་སྐད་དུ། སཾ་བུ་ཊིའི་བརྟག་པ་དྲུག་པ་དངོས་ལས། གསང་བ་ལ་ནི་ས་ཡི་ཁམས། ། མཆོག་ལ་དེ་བཞིན་དུ་ནི་ཆུ། ། དགྱེས་པ་ལ་ནི་མེ་རུ་བཤད། ། ཐམས་ཅད་བདག་ཉིད་རླུང་དུ་གནས། ། རྟག་ཏུ་བཞུགས་པར་བརྗོད་པ་འདི། ། སངས་རྒྱས་ཀུན་གྱི་སྡོམ་པ་བདག ། ཡང་ན་མེ་ལོང་ལྟ་བུའི་ཚུལ། །
ཤིན་ཏུ་རྣམ་དག་རང་བཞིན་ཅན། ། སོ་སོར་རྟོག་པ་རང་བཞིན་ཅན། ། དེ་བཞིན་དུ་ཡང་མཉམ་པ་ཉིད། ། དེ་བཞིན་བྱ་བ་ནན་ཏན་ལ། ། རྟག་ཏུ་བཞུགས་པར་བརྗོད་པའོ། ། དེ་བཞིན་རྣམ་པར་སྣང་མཛད་ཉིད། ། མི་བསྐྱོད་པ་ཡི་ངོ་བོ་དང་། ། ཡང་ན་འོད་དཔག་མེད་པ་ཡིས། ། ཡང་ན་རིན་ཆེན་འབྱུང་གནས་ལ། ། གང་ཚེ་རྟག་བཞུགས་དོན་ཡོད་དོ། །
ཞེས་གསུང་པ་ཡིན་ནོ། ། དེས་ན། གསང་བ་ནས་བདག་ཉིད་ཀྱི་བར་ལ་ཚིག་དུམ་བུ་བཞིར་བྱས་ནས། འབྲས་བུའི་རྒྱུད་ལ་ཡང་སྟོན་པ་མཁའ་འགྲོ་མ་རྡོ་རྗེ་གུར་ཐུགས་ཡང་དག་པའི་ཡེ་ཤེས་བསྒྲུབ་བྱའི་རིགས་པ་ཆོས་ཀྱི་སྐུ་ཆེན་པོ་དེ་ཐམས་ཅད་དུ་སྣང་ཞིང་ཐམས་ཅད་དུ་ཁྱབ་པའི་ཚུལ་གྱིས་བཞུགས་སོ། ། གཉིས་པ་དུས་ཕུན་སུམ་ཚོགས་པ་ནི། རྟག་ཏུ་བཞུགས་ཞེས་པ་སྟེ། ཆོས་ཀྱི་སྐུ་ནི་ཆོས་ཉིད་རྒྱུན་གྱིས་རྟག་པ། ལོངས་སྤྱོད་རྫོགས་པའི་སྐུ་ནི་འོག་མིན་ལས་གནས་འཕོ་བ་མེད་པའི་ཚུལ་གྱིས་རྟག་ཅིང་། སྤྲུལ་པའི་སྐུ་ནི་མཛད་པ་ཕྲིན་ལས་ཀྱིས་སེམས་ཅན་གྱི་དོན་རྟག་ཏུ་མཛད་ཅིང་བཞུགས་པ་སྟེ། སཾ་ཊིར།
རྟག་པ་བརྟན་པ་མཆོག་ཏུ་ཡང་། ། ཡིད་བསྲུབ་སོ་སོར་གནས་པ་ཡིན། ། ཞེས་གསུངས་སོ། ། རྡོ་རྗེའི་ཚིག་རྐང་པ་གཉིས་པོ་འདི། རྩ་རྒྱུད་ཀྱི་གླེང་གཞིའི་ཚིག་གི་དོན་བསྡུས་ནས་བསྟན་ཏེ། གསང་བ་ནི་ཆོས་ཕུན་སུམ་ཚོགས་པ་སྟེ། གསང་སྔགས་རྡོ་རྗེ་ཐེག་པ་ཡིན་ལ། དེ་ནི་འདི་སྐད་ཅེས་བྱ་བའི་དོན་ཡིན་ནོ། ། མཆོག་ནི་སྡུད་པ་པོ་མཆོག་ཏུ་གྱུར་པ་ས་བཅུ་པའམ། སྟོན་པ་ཉིད་ཀྱི་ཡེ་ཤེས་ཏེ་འཁོར་ཕུན་སུམ་ཚོགས་པ་བདག་གིས་ཞེས་བྱ་བའི་དོན་ཡིན་ནོ། །
དགྱེས་པ་ནི་ཆོས་ཐོས་པས་རྟོགས་ཤིང་ཁོང་དུ་ཆུད་ནས་དགྱེས་པ་སྟེ། ཐོས་པ་ཞེས་བྱ་བ་སྡུད་པ་པོའི་ཡོན་ཏན་ཡིན་ནོ། ། རྟག་ཏུ་ཞེས་བྱ་བ་སྐུ་གསུམ་གྱི་མཛད་པ་སྟེ། དུས་ཕུན་སུམ་ཚོགས་པ་དུས་གཅིག་ན་ཞེས་བྱ་བའི་དོན་ཡིན་ནོ། ། ཐམས་ཅད་བདག་ཉིད་ཅེས་བྱ་བ་ནི། ཐམས་ཅད་ཀྱི་བདག་པོའམ་ཡོན་ཏན་ཕུན་སུམ་ཚོགས་པ་དང་ལྡན་པ་ནི་སྟོན་པ་ཕུན་སུམ་ཚོགས་པ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་ཞེས་བྱ་བ་ཡིན་ནོ། ། བཞུགས་ཞེས་བྱ་བ་ནི། སྟོན་པ་སྐུ་གསུམ་གྱི་བཞུགས་གནས་ཞིང་ཁམས་སོ་སོར་རྣམ་པར་དག་པ་སྟེ། རྡོ་རྗེ་བཙུན་མོའི་བྷ་ག་ལ་བཞུགས་སོ་ཞེས་བྱ་བའི་དོན་ཏེ།
གནས་ཕུན་སུམ་ཚོགས་པ་ཡིན་ནོ། ། གསང་བ་མཆོག་གི་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། ཞེས་བྱ་བའི་ཚིག་རྐང་པ་གཉིས་པོ་འདི་འབྲེལ་པ་ཅན་དུ་ཡོད་པ་དང་། འགྲེལ་པས་སྤང་པོ་བྱས་པ་དང་། ཚིགས་སུ་བཅད་པ་རྩ་བ་དྲུག་པ་ཡིན་པ་དང་། རྒྱ་དཔེར་ཡང་། ར་ཧ་སྱ། པ་ར་མེ། ར་མེ།
སརྦཱ། རྟ་ན། ས་ཏ། སྡྱི་ཏ། ཞེས་ཡི་གེ་བཅུ་དྲུག་པོ་འདི་ཕྱོགས་གཅིག་ན་ཡོད་པ་བཞིན་བཞག་གོ ། གསུམ་པ་སྟོན་པ་ཕུན་སུམ་ཚོགས་པ་ནི། མ་རིག་པའི་གཉིད་ལས་སངས་ཤིང་། ཤེས་བྱ་ལ་བློ་རྒྱས་པའི་སངས་རྒྱས་དབྱིངས་དང་ཡེ་ཤེས་གཉིས་སུ་མེད་པ་དེ་ཉིད་རིགས་ལྔ་པོ་ཀུན་ལ་ཁྱབ་ཅིང་། སེམས་ཅན་གྱི་དོན་ལ་ནུས་པ་དང་ལྡན་པས་སེམས་དཔའ་ནི་རིགས་དྲུག་པ་རྡོ་རྗེ་སེམས་དཔའ་འོ། ། དེའི་མཚན་གྱི་རྣམ་གྲངས་གཞན་སངས་རྒྱས་ཀྱི་ཞིང་ནམ་མཁའ་ལྟར་ཡངས་པ་ནམ་མཁའ་ལ་སྤྲུལ་ནས་ཇི་ལྟར་འདོད་པ་ནམ་མཁའ་ལ་ལོངས་སྤྱོད་ཅིང་འགྲོ་བས་མཁའ་འགྲོ་མ་ལོངས་སྤྱོད་རྫོགས་པ།
རྡོ་རྗེ་ནི་ཤེས་རབ། གུར་ནི་ཐབས་ཏེ་ཐབས་ཤེས་རབ་གཉིས་སུ་མེད་པའི་སྐུ་དྲུག་པ་རྒྱུ་རྡོ་རྗེ་འཛིན་པ་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པའོ། ། དེའི་ཐུགས་གཉིས་སུ་མེད་པའི་ཡེ་ཤེས་འདི་ནི་ཆོས་ཀྱི་སྐུ་རང་བྱུང་སྤངས་པ་དང་ཡེ་ཤེས་ཕུན་སུམ་ཚོགས་པས་བཅོམ་ལྡན་འདས། དེའི་སྤྲུལ་པའི་སྐུ་ནི་འཇིག་རྟེན་དང་འཇིག་རྟེན་ལས་འདས་པའི་ལྷ་ཐམས་ཅད་ཀྱི་བདག་པོ་ཡིན་ལ། འགྲན་ཟླ་དང་ཐམས་ཅད་བྲལ་བས་གཅིག་པུ་ཉིད་དོ། ། བཞི་པ་འཁོར་ཕུན་སུམ་ཚོགས་པ་ལ་གཉིས། སྤྱིའི་དོན་དང་། གཞུང་གི་དོན་ནོ། ། དང་པོ་ནི། སྔོན་སྟོན་པས་རྒྱུད་རྒྱས་པ་གསུངས་པའི་ཚེ།
སྤྲུལ་པའི་དཀྱིལ་འཁོར་མཛད་ནས། དེ་བཞིན་གཤེགས་པའི་འཁོར་ཏིལ་གྱི་གང་བུ་དང་མཉམ་པ་དང་། རྣལ་འབྱོར་མའི་འཁོར་རི་རབ་ཀྱི་རྡུལ་ཕྲ་རབ་དང་མཉམ་པ་དང་། དཔའ་བོའི་འཁོར་བྱེ་བ་ཕྲག་བརྒྱད་ཅུ་རྣམས་ནི་སྤྲུལ་པ་ཡིན་ལ། རང་རྒྱུད་པའང་ཡོད་པར་ཤེས་པར་བྱའོ། ། གཞན་ཡང་རང་རྒྱུད་པའི་འཁོར་འགྲོ་བ་རྒྱུད་ཡོངས་སུ་དག་པ་བྱང་ཆུབ་སེམས་དཔའ་ལྷ་དང་མིས་གཙོ་བྱས་པའི་ལྷ་མ་སྲིན་སྡེ་བརྒྱད་བསམ་གྱིས་མི་ཁྱབ་པས་བསྐོར་ནས་བཞུགས་སོ། ། དེ་དག་ལས་དེ་བཞིན་གཤེགས་པའི་འཁོར་རྣམས་ནི་རིགས་ལྔར་བསྡུས། རྣལ་འབྱོར་མའི་འཁོར་རྣམས་ནི་ངོ་བོ་ཡེ་ཤེས་དང་ཚད་ཀྱི་ཕྱེ་ན་བརྒྱད་དུ་བསྡུས་ཏེ་བསྡུས་པའི་དཀྱིལ་འཁོར་གྱི་ཚུལ་དུ་དཀྱིལ་འཁོར་ལྔར་གནས་ལ། འཁོར་གཞན་རྣམས་ལྷ་སྣམ་ལ་གནས་སོ། ། འོ་ན་དཀྱིལ་འཁོར་ལྔར་གྲངས་ངེས་པ་གསུངས་པ་ཅི་ཞེ་ན།
སྔོན་བྱུང་རྒྱུད་རྒྱས་པ་གསུངས་པའི་དཀྱིལ་འཁོར་འདི་བཞིན་དུ་སྤྲུལ་ལ། མ་འོངས་པ་བསྒོམ་པའི་མངོན་པར་རྟོགས་པ་ལའང་། རིགས་རྐྱང་པ་དང་བསྡུས་པ་གང་བསྒོམ་ཡང་འདི་བཞིན་དུ་བསྒོམ་དགོས་པའི་ཕྱིར། ལྷ་དང་མི་དང་བྱམས་པ་ལ་སོགས་པའི་འཁོར་རྒྱས་པར་མ་གསུངས་པར། འཁོར་གྲངས་ངེས་གསུངས་པའི་དགོས་པ་དེ་ཡིན་ནོ། ། གཉིས་པ་གཞུང་གི་དོན་ལ་གཉིས། དེ་བཞིན་གཤེགས་པའི་འཁོར་དང་། ལྷ་མོའི་འཁོར་རོ། ། དང་པོ་ནི། སྔོན་བྱུང་རྒྱུད་རྒྱས་པ་གཞུང་ཚད་ཤླཽ་ཀ་འབུམ་ཕྲག་ལྔའི་བདག་ཉིད་དུ་སྟོན་པ་ཀྱེ་རྡོ་རྗེ་མཁའ་འགྲོ་མ་རྡོ་རྗེ་གུར་གྱིས།
གདུལ་བྱ་འཁོར་རྣམས་ལ་སྟོན་པའི་ཚེ། དེའི་ལས་ནི་སྤྲུལ་པའི་དཀྱིལ་འཁོར་ལྔར་སྤྲུལ་ནས་གསུངས་པ་དེ་ཉིད། མ་འོངས་པ་ན་གདུལ་བྱ་རྗེས་འཇུག་རྣམས་མངོན་པར་རྟོགས་པ་བསྒོམ་པ་ལ་ཡང་དཀྱིལ་འཁོར་ལྔར་གསུངས་ལ། ལྔ་གང་ཞེ་ན། རྡོ་རྗེ་ཅན་མི་བསྐྱོད་པའི་དཀྱིལ་འཁོར་དང་། ཕན་པ་རྣམ་པར་སྣང་མཛད་ཀྱི་དཀྱིལ་འཁོར་དང་། དེ་བཞིན་རྡོ་རྗེ་གཟི་བརྗིད་རིན་འབྱུང་གི་དཀྱིལ་འཁོར་དང་། པདྨ་གར་གྱི་དབང་ཕྱུག་འོད་དཔག་མེད་ཀྱི་དཀྱིལ་འཁོར་དང་། རྟ་བདུན་རྒྱལ་པོ་དོན་ཡོད་གྲུབ་པའི་དཀྱིལ་འཁོར་སྟེ་ལྔའོ། ། འདི་དག་གི་ཞལ་ཕྱག་སྐུ་མདོག་ཕྱག་མཚན་སོགས་འོག་ནས་སྟོན་ནོ། །
གཉིས་པ་ལ་གཉིས། ལྷ་མོའི་གྲངས་དང་། དེ་རྣམས་སྤྱིའི་རྣམ་པ་བསྟན་པའོ། ། དང་པོ་ལ་ལྔའི། དང་པོ་རྡོ་རྗེ་ཅན་གྱི་འཁོར་ནི། མི་བསྐྱོད་པ་ལ་སོགས་པ་དཀྱིལ་འཁོར་དེ་རྣམས་ཀྱི་འཁོར་གང་ཞེ་ན། རྡོ་རྗེ་མཁའ་འགྲོ་མི་བསྐྱོད་པའི་དཀྱིལ་འཁོར་གྱི་འཁོར་དུ། ཤར་དུ་དཀར་མོ། ལྷོར་ཆོམ་རྐུན་མ། ནུབ་ཏུ་རོ་ལངས་མ།
བྱང་དུ་གྷསྨ་རི་དང་། བྱང་ཤར་དུ་པུཀྐ་སཱི། ཤར་ལྷོར་རི་ཁྲོད་མ། ལྷོ་ནུབ་ཏུ་གདོལ་པ་མོ། ནུབ་བྱང་དུ་གཡུང་མོའོ། ། འདི་རྣམས་ཀྱི་སྐུ་མདོག་ཕྱག་མཚན་ལེའུ་བཞི་པར་འཆད་དོ། ། གཉིས་པ་རྟག་པའི་འཁོར་ནི། རྡོ་རྗེ་ཕན་པ་རྣམ་སྣང་གི་དཀྱིལ་འཁོར་དུ། ཤར་དུ་སྐམ་པ་ནག་མོ། ལྷོར་ཞགས་པ་མ་སེར་མོ་ཉིད་དང་།
ནུབ་ཏུ་དོལ་ཟླུམ་མ་དམར་མོ་དང་། བྱང་དུ་ལྕགས་ཀྱུ་མ་ལྗང་ཁུ་དང་། བྱང་ཤར་དུ་མེ་ཏོག་མ་དཀར་མོ་དང་། ལ་སོགས་པས། ཤར་ལྷོར་བདུག་སྤོས་མ་དུད་ཁ་དང་། ལྷོ་ནུབ་ཏུ་མར་མེ་མ་སེར་མོ་དང་། ནུབ་བྱང་དུ་དྲི་ཆབ་མ་དམར་མོ་རྣམས་མཚམས་ཀྱི་ཆར་རོ། ། གསུམ་པ་རྡོ་རྗེ་ཉི་མའི་འཁོར་ནི། རྡོ་རྗེ་ཉི་མ་རིན་འབྱུང་གི་དཀྱིལ་འཁོར་དུ། ཤར་དུ་ཉི་ལག་མ་དཀར་མོ་དང་།
ལྷོར་མར་མེ་མ་དམར་མོ་དང་། ནུབ་ཏུ་རིན་ཆེན་སྒྲོན་མ་སེར་མོ་དང་། བྱང་དུ་ཀློག་ལག་མ་ལྗང་ཁུ་དང་། བྱང་ཤར་དུ་ལ་སྱེ་མ་དཀར་མོ་དང་། ལ་སོགས་པས། ཤར་ལྷོར་གླུ་མ་སེར་མོ་དང་། བདེན་བྲལ་དུ་གར་མ་ལྗང་ཁུ་དང་། རླུང་དུ་བཞད་མ་དམར་མོ་རྣམས་མཚམས་ཆར་རོ། ། བཞི་པ་པདྨ་གར་དབང་གི་འཁོར་ནི། གར་གྱི་དབང་ཕྱུག་གི་དཀྱིལ་འཁོར་དུ།
ཤར་དུ་པདྨ་མོ་དཀར་མོ་དང་། གཤིན་རྗེར་ཆོས་འབྱུང་མ་སེར་མོ་དང་། ཆུ་བདག་ཏུ་ལྕགས་སྒྲོག་མ་དམར་མོ་དང་། གནོད་སྦྱིན་དུ་འཁྱུད་མ་ལྗང་ཁུ་དང་། དབང་ལྡན་དུ་གླིང་བུ་མ་སེར་མོ་དང་། སོགས་ཀྱིས། མེར་པི་ཝཾ་མ་དཀར་མོ་དང་། སྲིན་པོར་རྫ་རྔ་མ་དཀར་མོ་དང་། རླུང་དུ་རྔ་ཟླུམ་མ་ལྗང་ཁུ་རྣམས་མཚམས་ཀྱི་ཆར་དགོད་དོ། ། དཀྱིལ་འཁོར་བར་མ་གསུམ་གྱི་མཚམས་ཀྱི་ལྷ་མོ་རྣམས་ཀྱི་ཕྱག་མཚན་དང་ཆ་ལུགས་ནི་ལྷ་མོ་རང་རང་གི་མིང་དང་མཐུན་པའི་བདག་ཉིད་ཀྱི་ཆ་བྱད་སྦྱོར་བའི་ཕྱག་རྒྱ་བྱ་བས་གནས་སོ། །
ལྔ་པ་དོན་གྲུབ་ཀྱི་འཁོར་ནི། རྟའི་རྒྱལ་པོ་དོན་ཡོད་གྲུབ་པའི་དཀྱིལ་འཁོར་དུ་ཤར་དུ་རྡོ་རྗེ་སྒོ་ལྕགས་མ་དཀར་མོ་དང་། ལྷོར་ལྡེ་ཀྱོག་མ་སེར་མོ་དང་། ནུབ་ཏུ་སྒོ་མ་དམར་མོ་དང་། བྱང་དུ་གོས་འཛིན་མ་ལྗང་ཁུ་དང་། དེ་བཞིན་བྱང་ཤར་མཚམས་སུ་སྤྱན་མ་དཀར་མོ་དང་། སོགས་ཀྱིས་ཤར་ལྷོར་མ་མཱ་ཀི་སྔོན་མོ། ལྷོ་ནུབ་ཏུ་གོས་དཀར་མོ་དཀར་མོ། ནུབ་བྱང་དུ་སྒྲོལ་མ་ལྗང་ཁུ་རྣམས་སོ། ། རྣམ་སྣང་སོགས་དཀྱིལ་འཁོར་བཞིའི་ཕྱོགས་ཀྱི་ལྷ་མོའི་ཕྱག་མཚན་རྣམས།
འོག་ལེའུ་བཞིར་སྟོན་ནོ། ། གཉིས་པ་ནི། དཀྱིལ་འཁོར་ལྔའི་ཕྱོགས་མཚམས་ལ་བཀོད་པའི་རྡོ་རྗེ་མཁའ་འགྲོ་དེ་རྣམས་ཀུན། ཞལ་གཅིག་ཕྱག་གཉིས་མ། སྤྱན་གསུམ་མ། སྐྲ་བརྫེས་མ། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་བྱས་པ། རུས་པའི་རྒྱན་ལྔ་དང་ལྡན་པ། རྐང་པ་གཡས་བསྐུམ་ཞིང་།
རྐང་པ་གཡོན་པ་བརྐྱང་བས་གནས་པ། ཁྱད་པར་ཅན་གྱི་ལྷ་མོ་རྣམས་མ་གཏོགས་པ་གཞན་རྣམས་གཡས་རང་རང་གི་ཕྱག་མཚན་འཛིན་ཅིང་། གཡོན་ཁུ་ཚུར་བཅངས་ནས་སྙིང་ཁར་སྡིགས་མཛུབ་མཛད་པ་སྟེ། ཐམས་ཅད་ཕྲིན་ལས་སྣ་ཚོགས་མཛད་པས་ཁ་དོག་སྣ་ཚོགས་པ། སྐུ་ལས་འོད་ཟེར་ཆེར་འབར་བའོ། ། ལྔ་པ་འཁོར་གྱི་ཕྲིན་ལས་ཆོས་ཕུན་སུམ་ཚོགས་པ་ལ་གསུམ། ཕྲིན་ལས་ཀྱི་སྒོ་ནས་དོན་ཇི་ལྟར་མཛད་པ་དངོས་དང་། དོན་མཛད་པའི་འཐད་པ་དང་། ཕྲིན་ལས་ལ་རྩོད་པ་སྤང་བའོ། ། དང་པོ་ལ་གཉིས།
ཕྲིན་ལས་རྒྱས་པར་བསྟན་པ་དང་། བསྡུས་ཏེ་བསྟན་པའོ། ། དང་པོ་ལ་གཉིས། ལྷ་མོ་རྣམས་ཀྱི་ཕྲིན་ལས་དང་། དེ་བཞིན་གཤེགས་པ་རྣམས་ཀྱི་ཕྲིན་ལས་སོ། ། དང་པོ་ནི། ཁྱབ་འཇུག་ལ་སོགས་པ་ཤིན་ཏུ་ཞེ་སྡང་ཅན་གྱི་སྐྱེ་བོ་རྣམས་འདུལ་བའི་དོན་དུ་ཞེ་སྡང་རྣམ་པར་དག་པ་ལྷ་མོ་གཽ་རི་ལ་སོགས་པ་ཞེ་སྡང་ཆེན་པོའི་སྐུར་སྤྲུལ་ནས་དེ་དག་གི་ཞེ་སྡང་ཞི་བར་མཛད་པར་གྲགས་པ་དེ་བཞིན་དུ། རྗེས་འཇུག་སེམས་ཅན་རྣམས་ལའང་དེ་དང་མཐུན་པར་སྐུའི་སྤྲུལ་པ་བསྟན་ནས་བྱང་ཆུབ་ལ་འགོད་པར་མཛད་པ་སྟེ། མཉམ་སྦྱོར་རྒྱས་པ་ལས། ཞེ་སྡང་ཚུལ་གྱིས་ཞེ་སྡང་འཇོམས་མཛད་པ། །
ཞེ་སྡང་རྡོ་རྗེ་དེ་ལ་ཕྱག་འཚལ་ལོ། ། ཞེས་གསུངས་པ་ཡིན་ནོ། ། དེ་བཞིན་དུ་སྦྱར་ལ། ཚངས་པ་ལ་སོགས་པ་ཤིན་ཏུ་གཏི་མུག་རྨོངས་ཆེན་པས། གཏི་མུག་དག་པ་ལྷ་མོ་སྐམ་པ་མ་ལ་སོགས་པ་ཆེར་བཟུང་ཏེ་དེ་དག་འདུལ་བའོ། ། བརྒྱ་སྦྱིན་ལ་སོགས་པ་ཤིན་ཏུ་ང་རྒྱལ་གྱིས་གཟི་བརྗིད་ཅན་རྣམས་ལ། ང་རྒྱལ་དག་པ་ཆེར་གསལ་བ་ལྷ་མོ་ཉི་ལག་མ་ལ་སོགས་པ་སྤྲུལ་ནས་བཏུལ་བར་རབ་ཏུ་གྲགས། དབང་ཕྱུག་ལ་སོགས་པ་ཤིན་ཏུ་འདོད་ཆགས་ཆེ་བའི་གདུལ་བྱ་རྣམས་ལ། འདོད་ཆགས་ཆེན་པོ་དག་པ་ལས། ལྷ་མོ་པདྨ་ལ་སོགས་པ་སྤྲུལ་ནས་རྡོ་རྗེ་ཆོས་ཀྱི་དཀྱིལ་འཁོར་དུ་བཀོད་ནས་འདོད་ཆགས་ཅན་བྱང་ཆུབ་ལ་འགོད་པར་མཛད་ལ།
དགའ་རབ་དབང་ཕྱུག་ལ་སོགས་པ་ཕྲག་དོག་ཆེན་པོའི་གདུལ་བྱ་ལ། ཕྲག་དོག་ཆེན་པོའི་སྒྲིབ་པ་ཆེན་པོ་ལས་དག་ལ་ལྷ་མོ་སྒོ་ལྕགས་མ་ལ་སོགས་པ་སྤྲུལ་ནས་མྱུར་འགྲོའི་བདག་པོ་དོན་ཡོད་གྲུབ་པའི་དཀྱིལ་འཁོར་དུ་བཀོད་དེ་ཕྲག་དོག་ཅན་རྣམས་བཏུལ་ནས་བྱང་ཆུབ་ལ་འགོད་པར་མཛད་པའོ། ། གཉིས་པ་དེ་བཞིན་གཤེགས་པའི་ཕྲིན་ལས་ལ་གཉིས། གསུང་གིས་དོན་མཛད་པ་དང་། སྐུས་དོན་མཛད་པའི་ཚུལ་ལོ། ། དང་པོ་ནི། རྒྱལ་བ་མགོན་པོ་ཕན་པ་མེ་ལོང་ལྟ་བུའི་ཡེ་ཤེས་བརྙེས་པས་ནི། གདུལ་བྱའི་གཏི་མུག་ཐམས་ཅད་ལས་རྒྱུ་འབྲས་ཀྱི་ཆོས་གསུངས་ནས་ཟད་པར་མཛད། རྡོ་རྗེ་ཉི་མ་མཉམ་པ་ཉིད་ཀྱི་ཡེ་ཤེས་རྒྱལ་པོ་ཆེན་པོས། གདུལ་བྱའི་རྣམ་པར་རྟོག་པ་བདག་ཏུ་ལྟ་བའི་རབ་རིབ་འཕྲོག་པའི་ཆོས་གསུང་བ་དང་།
རྟ་མགྲིན་སོ་སོར་རྟོག་པའི་ཡེ་ཤེས་འདོད་པ་ཆེན་པོ་ནི་རྟོག་པ་ལས་དབུགས་འབྱིན་པ། འདོད་ཆགས་བསྟེན་པའི་སྒོ་ནས་འདོད་ཆགས་ཅན་གྱི་བྱང་ཆུབ་སྟེར། རྡོ་རྗེ་མགྱོགས་འགྲོ་བྱ་བ་གྲུབ་པའི་ཡེ་ཤེས་ཕྲག་དོག་ཆེན་པོས། གདུལ་བྱ་རྣམས་ཉན་ཐོས་ལ་སོགས་པའི་ཐེག་པ་གཞན་གྱི་ལམ་ནི་རྣམ་པར་སྤངས་ནས་རྡོ་རྗེ་ཐེག་པའི་ལམ་ལ་འགོད་པར་མཛད་ལ། ངོ་བོ་རྡོ་རྗེ་སེམས་དཔའ་རྒྱལ་པོ་ཆེ་རྟོག་པས་མི་གཡོ་བས་མི་བསྐྱོད་ཆོས་ཀྱི་དབྱིངས་ཀྱི་ཡེ་ཤེས་དེ་ལས་འབྱུང་བའི་གནས། ཤེས་རབ་སྙིང་རྗེས་སྐྱེ་འགྲོ་རྣམས་ཉོན་མོངས་པ་མི་ཟད་པ་བྲི་བ་མེད་པ་ལས་འདོན་པའི་ཐབས་སྟོན་པས་མགྲོན་གཉེར་ཕྱིར། ཉོན་མོངས་པའི་སྒྲིབ་པ་ལྔ་ནི་ཡེ་ཤེས་ལྔའི་ངོ་བོར་འཇོམས་པ་པོ་སྟེ་གང་ལ་ཅི་འདུལ་གྱི་སྒོ་ནས་ཆོས་གསུངས་པས་སེམས་ཅན་འདུལ་བར་མཛད་པའི་དེ་བཞིན་གཤེགས་པ་རིགས་ལྔ་པོས་ཡེ་ཤེས་ལྔའི་ངོ་བོར་ཉོན་མོངས་པ་ལྔ་རྣམ་པར་དག་པའི་རྡོ་རྗེ་ཞེས་བྱ་བའི་གསུང་གི་ཕྲིན་ལས་མཛད་པའི་ཏིང་ངེ་འཛིན་ཏོ། ། གཉིས་པ་ལ་གཉིས། མདོར་བསྟན་པ། རྒྱས་པར་བཤད་པའོ། །
དང་པོ་ནི། ཉོན་མོངས་པ་ཞེ་སྡང་ཅན་དང་། གཏི་མུག་དང་། ང་རྒྱལ་དང་། འདོད་ཆགས་ཅན་དང་། སེར་སྣ་དང་ལྡན་པའི་སྐྱེ་བོ་རྣམས་འདུལ་ཞིང་རང་གི་འཁོར་དུ་བསྡུ་བའི་ཕྱིར། དྲུག་པ་རྡོ་རྗེ་འཆང་རང་གི་གདུལ་བྱའི་འཁོར་རྣམས་ལ། འདུལ་བྱེད་མི་བསྐྱོད་པ་ལ་སོགས་པ་རྡོ་རྗེའི་གཟུགས་སྐུ་མདོག་དང་ཕྱག་མཚན་དབུའི་གྲངས་དང་ཕྱག་གི་གྲངས་ལ་སོགས་པ་བསམ་གྱིས་མི་ཁྱབ་པའི་རྣམ་འཕྲུལ་དུ་མ་འཛིན་པའོ། ། དེ་ལྟར། སཾ་ཊིར།
གང་དང་གང་གིས་གནས་གྱུར་པ། ། དེ་ནི་དེ་ཡི་ངོ་བོ་ཅན། ། བུད་ཤིང་བསྲེགས་པའི་རིགས་པས་ནི། ། དགྱེས་པའི་རྒྱལ་བ་གར་མཁན་མཆོག ། ཅེས་གསུངས་སོ། ། གཉིས་པ་ལ་ལྔའི། དང་པོ་ཞེ་སྡང་ཅན་འདུལ་བ་ནི། གདུལ་བྱ་ཤིན་ཏུ་གདུག་པ་དྲག་པོའི་ཞེ་སྡང་དང་ལྡན་པ་ལ་འདུལ་བའི་ཐབས་ཞི་བ་ཉེ་བར་མི་སྦྱོར་ཏེ། དེའི་རྒྱུ་མཚན། ཞེ་སྡང་ཅན་དེ་ཞི་བས་མི་འདུལ་བ་འདི་མཁྱེན་ནས།
དེ་འདུལ་བའི་ཐབས་ལ་རིགས་དྲུག་པ་རྡོ་རྗེ་ཅན་ཆེན་པོས་ནི་རང་ཉིད་མི་བསྐྱོད་པ་ཀྱཻ་རྡོ་རྗེ་ཁྲོ་ཆགས་ཀྱི་སྐུར་གྱུར་ནས་འདུལ་བའོ། ། གཉིས་པ་གཏི་མུག་ཅན་འདུལ་བ་ནི། གདུལ་བྱ་གཏི་མུག་ཅན་བག་ཆགས་དང་བཅས་པའི་ཀུན་གཞིའི་རྣམ་པར་ཤེས་པ་ལྷན་ཅིག་སྐྱེས་པའི་མ་རིག་པས་ཤིན་ཏུ་ནོན་ནས། སྐྱེ་བ་སྔ་ཕྱི་མེད་པར་འདོད་པའི་སྟོང་པ་སྐུར་འདེབས་ལ་ཞེན་པ་རྣམས་དང་། ལས་རྒྱུ་འབྲས་ཡོད་པ་མ་ཡིན་པར་འདོད་པའི་བརྟུལ་ཞུགས་འཛིན་ཅིང་། སྡིག་པ་སྣ་ཚོགས་བྱེད་པ་རྣམས་ཀྱི་དོན་དུ། སངས་རྒྱས་རྣམ་པར་སྣང་མཛད་གཏི་མུག་དག་པའི་སྤྱོད་པས་རྡོ་རྗེ་འཛིན་པ་མཚན་དང་དཔེ་བྱད་ཀྱིས་བརྒྱན་པའི་རྫོགས་པའི་སངས་རྒྱས་ཀྱི་སྐུར་གྱུར་པས་འདུལ་བའོ། ། གསུམ་པ་ང་རྒྱལ་ཅན་འདུལ་བ་ནི། གདུལ་བྱ་ཤིན་ཏུ་སེར་སྣ་དང་ང་རྒྱལ་ཅན་གྱི་གདུག་རྣམས་ཀྱི་སྐྱེ་འགྲོའི་སེར་སྣ་དང་ང་རྒྱལ་ཟད་པར་མཛད་པའི་ཕྱིར་རྡོ་རྗེ་འཆང་ཆེན་པོ་ཉིད་རྡོ་རྗེ་ཉི་མ་རིན་འབྱུང་གི་བདག་ཉིད་རྒྱལ་བར་སྤྲུལ་ནས། གདུལ་བྱ་ང་རྒྱལ་དང་སེར་སྣ་ཆེན་པོའི་མུན་པ་འཇོམས་པར་མཛད་པའོ། །
བཞི་པ་འདོད་ཆགས་ཅན་འདུལ་བ་ནི། གདུལ་བྱ་ཡུལ་ལ་ཞེན་པའི་འདོད་ཆགས་ཅན་རྣམས་ལ། བྱང་ཆུབ་ཆགས་པ་དང་བྲལ་བ་ལས་སྐྱེས་པ་སྤངས་པས་སྤོང་བ་ལམ་དུ་བྱེད་པ་དང་། སེམས་ཅན་གང་ཞིག་རྒྱུད་འདོད་ཆགས་ཀྱིས་བདེ་བར་བྱེད་པ་བསྟེན་པས་ལམ་དུ་བྱེད་པ་ལ། ཆགས་པས་བྱང་ཆུབ་རབ་ཏུ་བསྒྲུབ་པའི་ཕྱིར། རྡོ་རྗེ་འཛིན་པ་ཉིད་པདྨ་གར་གྱི་དབང་ཕྱུག་གི་སྐུར་གྱུར་ནས་འདུལ་བའོ། ། ལྔ་པ་ཕྲག་དོག་ཅན་འདུལ་བ་ནི། ཐམས་ཅད་མཁྱེན་པའི་ལམ་རྡོ་རྗེ་ཐེག་པ་ལ་གནས་པར་རྒྱུ་ཡོད་བཞིན་དུ། ཕྲག་དོག་ཅན་གྱི་གདུལ་བྱ་གང་ཞིག་མུ་སྟེགས་དང་ཉན་ཐོས་ལ་སོགས་པའི་ལམ་གཞན་ནས་འགྲོ་བ་དེ་རྣམས་ལ། རྫོགས་པའི་བྱང་ཆུབ་རབ་ཏུ་སྦྱིན་པར་བྱ་བའི་ཕྱིར།
གཙོ་བོ་རྡོ་རྗེ་འཛིན་པ་རང་ཉིད་འདུལ་བྱེད་བརྩོན་འགྲུས་ཀྱི་རང་བཞིན་རྡོ་རྗེ་མགྱོགས་འགྲོ་དོན་ཡོད་གྲུབ་པར་གྱུར་ནས་འདུལ་བར་མཛད་པའོ། ། གཉིས་པ་བསྡུས་ཏེ་བསྟན་པ་ལ་གཉིས། སྐུས་དོན་མཛད་པ་དང་། གསུང་གིས་དོན་མཛད་པའོ། ། དང་པོ་ནི། ཡུལ་ཅན་དབང་པོ་གང་དང་ཡུལ་གང་ལམ་ཉིད་ཡུལ་ཅན་དེ་དང་ཡུལ་དེའི་ངོ་བོར་གང་འདུལ་གྱི་འགྲོ་ལ། མཆོག་ཏུ་མངོན་པར་ཤེས་པས་གཟིགས་ནས་གདུལ་བྱ་དེ་དང་དེ་ལ་ཕན་པ་ལྷུན་གྱིས་གྲུབ་པར་འཇུག་ཅིང་། ཐབས་དང་ཤེས་རབ་ཀྱི་རྣལ་འབྱོར་གྱིས་སངས་རྒྱས་རིགས་ལྔ་པོ་ཀུན་གྱི་བདག་ཉིད་དྲུག་པ་རྡོ་རྗེ་འཛིན་པས་འདུལ་བར་འགྱུར་ལ། གདུལ་བྱ་ལས་གང་དང་གང་གིས་ཉོན་མོངས་ལྔའི་དངོས་པོའི་རིགས་སུ་སྐྱེས་པ་རྣམས་ནི་ཡིད་འདུན་པའི་ཐབས་ཀྱི་སྦྱོར་བ་དེས་ནི་གང་ལ་ཅི་འདུལ་དེའི་རྣམ་པའི་རང་བཞིན་དུ་འགྱུར་ཏེ། དཔེར་ན།
རས་ཁ་དོག་སྣ་ཚོགས་པའི་སྟེང་དུ་ནོར་བུ་ཆུ་ཤེལ་བཞག་པས་རས་ཀྱི་མདོག་དང་གཟུགས་སུ་འགྱུར་བ་ཇི་བཞིན་དུ་གང་འདུལ་གྱི་སྐུར་སྟོན་པ་ཡིན་ནོ། ། གཉིས་པ་ནི། འདུལ་བྱེད་ཀྱི་ཐབས་གང་དང་གང་གིས་འདུལ་བའི་གདུལ་བྱ་སེམས་ཅན་འདུལ་བར་གྱུར་པ་སྟེ། གང་ལ་ཅི་འདུལ་དེ་དང་དེ་ལ་དེའི་བློའི་རྣམ་པ་དང་མཐུན་པའི་རྣལ་འབྱོར་གྱི་ཆོས་ཀྱི་གཏམ་བཤད་པའི་སྒོ་ནས་གདུལ་བར་བྱ་བའོ། ། གཉིས་པ་དོན་མཛད་པའི་འཐད་པ་ནི། དེ་ལྟར་རྣམ་འཕྲུལ་དུ་མས་སེམས་ཅན་གྱི་དོན་མཛད་ཀྱང་། སེམས་ཅན་རྣམས་ཐོག་མ་མེད་པའི་བག་ཆགས་ཀྱིས་ཀུན་ཏུ་བསླད་པས་འདུལ་བར་མི་ནུས་སོ་སྙམ་ན། དེ་ལྟར་ཡིན་མོད། རང་གི་སེམས་ཉིད་ཀྱི་ངོ་བོ་རྡོ་རྗེ་སྟེ་སྤྲོས་པའི་མཐའ་ཐམས་ཅད་དང་བྲལ་བ་རྣམ་པར་དག་པའི་དེ་བཞིན་ཉིད་ལས་བྱུང་བ་ཡིན་ཏེ། གསང་འདུས་ལས།
སེམས་ཅན་ཀུན་གྱི་སེམས་ཆེན་པོ། ། རང་བཞིན་དག་ཅིང་གོས་པ་མེད། ། ཅེས་དང་། མཚན་བརྗོད་ལས། རྣམ་པར་རྟོག་མེད་ལྷུན་གྱིས་གྲུབ། ། དུས་གསུམ་སངས་རྒྱས་ལས་བྱེད་པ། ། སངས་རྒྱས་ཐོག་མ་མཐའ་མ་མེད། ། དང་པོའི་སངས་རྒྱས་རྒྱུ་མེད་པ། ། ཡེ་ཤེས་མིག་གཅིག་དྲི་མ་མེད། ། ཅེས་དང་།
ལང་དཀར་གཤེགས་པའི་མདོ་ལས། སེམས་ནི་རང་བཞིན་འོད་གསལ་ཏེ། ། དེ་བཞིན་གཤེགས་པའི་སྙིང་པོ་དགེ ། ཞེས་གསུངས་པ་ལྟར་རོ། ། དེ་ལྟར་སེམས་ཉིད་རང་བཞིན་གྱི་དྲི་མ་མེད་པའི་སྤྲོས་བྲལ་ཡིན་ན། ཆོས་ཅན་སྣ་ཚོགས་སུ་སྣང་བ་འདི་ཅི་ལས་བྱུང་སྙམ་ན། དེ་ནི་སེམས་ཅན་བསམ་པ་སྣ་ཚོགས་པ་ཉོན་མོངས་པའི་རང་བཞིན་ཅན་གྱི་སེམས་ནི་རང་གི་བདག་ཏུ་འཛིན་པ་ལ་སོགས་པ་གློ་བུར་གྱི་རྣམ་རྟོག་གིས་སྐྱེ་བོ་དེ་དག་ཉོན་མོངས་པའི་དྲི་མས་གློ་བུར་དུ་ནག་པོར་བྱས་པ་ཡིན་གྱིས། གདོད་མ་ནས་དྲི་མ་ཡོད་པ་མ་ཡིན་པས་སྦྱང་དུ་རུང་སྟེ། དཔེར་ན་གསེར་གཡའ་དང་བཅས་པ་སྦྱང་དུ་བཏུབ་པ་བཞིན་ནོ། ། དེ་བས་ན་གློ་བུར་གྱི་དྲི་མ་སྦྱང་བའི་ཐབས་ལམ་ལ་དུས་ཀུན་ཏུ་རབ་ཏུ་འབད་པས་སེམས་ཀྱི་རྡོ་རྗེ་སྟོང་པ་ལས་གློ་བུར་དུ་བྱུང་བའི་དྲི་མ་རྣམ་པར་སྦྱངས་པས་དག་པར་འགྱུར་ཏེ།
དཔེར་ན་ཆུ་རྙོག་མ་དང་བཅས་པའི་གསེབ་ཏུ་ནོར་བུ་ཆུ་དྭངས་བཞག་པས་སྐད་ཅིག་ལ་རྙོག་མ་དྭངས་འགྲོ་བ་བཞིན་དུ་ལམ་གྱི་སྦྱང་དུ་རུང་བ་ཡིན་ལ། དེ་ལྟར་སྦྱངས་པ་ལས་སེམས་ཀྱི་གློ་བུར་གྱི་དྲི་མའི་ཉོན་མོངས་པ་ལོགས་སུ་བསྒྱུར་དུ་མེད་དེ།

སྤྲིན་དེངས་ནས་ནམ་མཁའི་ཆོས་ཉིད་དུ་གྱུར་པ་བཞིན་ཉོན་མོངས་པ་ཉིད་ཡེ་ཤེས་ཀྱི་ཆོས་ཉིད་དུ་དག་པ་ནི་ཟག་པ་མེད་པའི་བདེ་བ་ཆེན་པོ་ཡིན་ལ། གློ་བུར་གྱི་དྲི་མའི་ཉོན་མོངས་པའི་དུག་ནི་ཐམས་ཅད་ཡེ་ཤེས་ལྔའི་རང་བཞིན་དུ་འཕྲོག་པ་སྟེ་གནས་གྱུར་པའོ། ། དེ་ཡང་། དབུས་མཐའ་ལས། ཆུ་ཁམས་གསེར་དང་ནམ་མཁའ་བཞིན། ། དག་པ་བཞིན་དུ་དག་པར་གནས། ། ཞེས་དང་། སློབ་དཔོན་ཕྱོགས་ཀྱི་གླང་པོས། རྣམ་པར་རྟོག་ལས་མ་གཏོགས་པ། ། འཁོར་བ་ཞེས་བྱ་ཅི་ཡང་མེད། ། རྣམ་རྟོག་དེ་དང་བྲལ་བས་ན། །
ཁྱོད་ནི་རྟག་ཏུ་མྱ་ངན་འདས། ། ཞེས་དང་། སློབ་དཔོན་ཨརྻ་དཱེ་ཝས། དེ་བཞིན་རིན་ཆེན་སེམས་འདི་ཡང་། ། རྟོག་པའི་ཚོན་གྱིས་བསྒྱུར་བ་ཉིད། ། ཐ་མལ་རྟོག་པའི་ཚོན་གྱིས་ནི། ། རིན་ཆེན་སེམས་འདི་དབེན་གྱུར་ན། ། ཐོག་མ་ནས་དག་མ་སྐྱེས་པ། ། གཉུག་མའི་རང་བཞིན་དྲི་མ་མེད། ། ཅེས་གསུངས་སོ། །
གསུམ་པ་ཕྲིན་ལས་ལ་རྩོད་པ་སྤང་བ་ལ་གཉིས། རྒོལ་བ་དང་། ལན་ནོ། ། དང་པོ་ནི། འོ་ན་སེམས་ལ་བདག་ཏུ་འཛིན་པའི་དྲི་མས་གོས་པ་དེ་སྦྱོང་བ་ལ་ཐབས་གང་གིས་སྦྱོང་སྙམ་ན། འདིར་ཁ་ཅིག་ན་རེ། གལ་ཏེ་བདག་ཏུ་འཛིན་པ་བཟློག་པའི་ཐབས་ནི། ལྷའི་སྐུ་མདོག་ལ་སོགས་པས་ཅི་ཞིག་བྱ་སྟེ། དེས་བདག་འཛིན་བཟློག་མི་ནུས་པའི་ཕྱིར་རོ། ། དེས་ན་སྟོང་པ་ཉིད་ཀྱི་ལྟ་བ་ཁོ་ན་ཐབས་མཆོག་ཏུ་ཡིན་ཏེ།
བདག་མེད་ཉིད་བདག་འཛིན་དང་རྣམ་པ་འགལ་བའི་ཕྱིར་རོ་སྙམ་དུ་རྟོག་པའོ། ། གཉིས་པ་ལན་ལ་བཞི། སྟོང་པ་ཙམ་གྱིས་སངས་རྒྱས་མི་ཐོབ་པ་དང་། སྟོང་པ་གསུངས་པའི་དགོས་པ་དང་། ཐབས་ཀྱི་རྣམ་པས་དོན་མཛད་པའི་འཐད་པ་དང་། དོན་བསྡུ་བའོ། ། དང་པོ་ནི། སྟོང་ཉིད་འབའ་ཞིག་བསྒོམ་པས་འབྲས་བུ་སངས་རྒྱས་འགྲུབ་པར་འདོད་པ་ཡིན་པ་དེའི་ཚེ་བསྐལ་པ་བྱེ་བས་ཀྱང་སངས་རྒྱས་གཟུགས་སྐུ་ཉིད་ཐོབ་པར་མི་འགྱུར་ཏེ། གཟུགས་མེད་པའི་ཁམས་ཀྱི་ཏིང་ངེ་འཛིན་བཞིན་ནོ། ། དེས་ན་རྒྱུ་འདྲ་བ་ལས་འབྲས་བུ་འདྲ་བ་བསྒྲུབས་པ་ཡིན་ཏེ།
དེ་སྐད་དུ། ཀོ་ཊ་པ་ལས། གང་དུ་ཡང་། ། ས་ལུའི་ས་བོན་གང་དུ་མཐོང་། ། ཞེས་བཤད་དེ། ཀོ་ཊ་པ་ལས་ས་ལུ་མི་སྐྱེ་བ་བཞིན་ནོ། ། དེ་ལྟར་རྒྱུ་བསྐྱེད་རིམ་བསྒོམ་པ་ལས་འབྲས་བུ་གཟུགས་ཀྱི་སྐུ་འབྱུང་བ་ལས་ཐབས་གཞན་སྟོང་ཉིད་བསྒོམ་པས་འགྲུབ་པ་མིན་པ་དེའི་ཕྱིར། གཟུགས་སྐུ་འགྲུབ་པའི་ཐབས་ནི་སྟོང་པ་ཉིད་འབའ་ཞིག་བསྒོམ་པ་མ་ཡིན་ནོ། ། དེ་ལ། སངས་རྒྱས་ཞེས་བྱ་བ་ནི།
ཆོས་ཀྱི་སྐུ་ལ་ཟེར་གྱི། གཟུགས་ཀྱི་རྣམ་པ་བསྒོམ་པ་ཅི་དགོས། མདོ་ལས། གང་གིས་ང་ལ་གཟུགས་སུ་མཐོང་། ། གང་གིས་ང་ལ་སྒྲར་ཤེས་པ། ། ལོག་པར་ཤེས་པའི་བསམ་པ་ཅན། ། སྐྱེ་བོ་དེ་ཡིས་ང་མི་མཐོང་། ། ཞེས་གསུངས་སོ་ཞེ་ན། དེ་ནི་ཆོས་ཉིད་འབའ་ཞིག་ལ་དགོངས་པ་སྟེ། གཟུགས་ཀྱི་སྐུ་ཐོབ་པར་འདོད་ན་མཚན་དཔེས་བརྒྱན་པའི་སྐུ་ཉིད་བསྒོམ་དགོས་ཏེ།
ཐམས་ཅད་གསང་བའི་རྒྱུད་ལས། སངས་རྒྱས་ཉིད་ཀྱང་མདོར་བསྡུ་ན། ། ཏིང་འཛིན་ཡེ་ཤེས་ལས་ངེས་བྱུང་། ། སངས་རྒྱས་རྣལ་འབྱོར་མ་རྟོགས་པར། ། སངས་རྒྱས་རྣལ་འབྱོར་པས་མི་ཐོབ། ། ཅེས་དང་། སློབ་དཔོན་འདུལ་བ་བྱིན་གྱིས། གཟུགས་སྐུ་ཆོས་ཀྱི་སྐུ་ཡིན་སྒོམ་བྱེད་པ། ། ཀ་ཡེ་ངེས་པར་བྱང་ཆུབ་ཐོབ་པ་ཡིན། ། ཆོས་སྐུ་རྒྱལ་བའི་བསམ་གཏན་གྱིས་ཐོབ་ན། །
གཟུགས་སྐུ་བསོད་ནམས་ཚོགས་ཀྱིས་ཐོབ་ན་ཡང་། ། དེ་ནི་ཡུན་རིང་དུས་གཞན་དམན་པ་སྟེ། ། འབྲས་བུའི་ཁྱད་པར་རྒྱུ་ཡི་ཁྱད་པར་ལས། ། སྐུ་གསུམ་དུས་མཉམ་པར་ནི་སྣང་བ་ཡིན། ། ཞེས་དང་། གྲུབ་ཆེན་ཤཱི་དྷ་རས། སངས་རྒྱས་ཉིད་ནི་སྒྲུབ་པའི་རྒྱུ། ། སངས་རྒྱས་རྣལ་འབྱོར་ཀུན་ཏུ་ཡང་། ། རྒྱུ་དང་འདྲ་བའི་འབྲས་བུ་ཉིད། ། ཀུན་ཏུ་མཐོང་བ་མ་ཡིན་ནམ། །
ཞེས་གསུངས་པ་ལྟར་རོ། ། གཉིས་པ་ནི། འོ་ན་རྒྱལ་བའི་ཡུམ་ལ་སོགས་པར། སྟོང་ཉིད་བསྒོམ་པར་གསུངས་པ་དེའི་དགོས་པ་གང་ཡིན་སྙམ་ན། དེ་ནི་ཡང་དག་པའི་ལྟ་བ་ཆོས་བདག་མེད་པ་ལ་སོགས་པ་རྣམས་ལས་ལོག་ཅིང་མི་མཐུན་པ་རྣམས་དང་། མུ་སྟེགས་པའི་རྟག་གཅིག་རང་དབང་ཅན་གྱི་བདག་ཏུ་ལྟ་བ་འཛིན་ཅིང་འཚོལ་བ་རྣམས་ཀྱིས་རྟག་གཅིག་རང་དབང་ཅན་གྱི་བདག་དང་། གང་ཟག་གི་བདག་དང་། ཆོས་ཀྱིས་བདག་རྣམས་ལ་བདག་ཏུ་ཞེན་ཅིང་འཛིན་པའི་བསམ་པ་བཟློག་པའི་ཕྱིར་དང་། ཆོས་སྐུ་འགྲུབ་པའི་ཐབས་སུ་སྟོང་པ་ཉིད་རྒྱལ་བ་རྣམས་ཀྱིས་གསུངས་པ་ཡིན་ལ། སྟོང་པ་ཉིད་ལའང་ཞེན་པས་མཆོག་ཏུ་འཛིན་དུ་མི་རུང་བ་ཡིན་ནོ། །
དེ་ལྟར་དུ། མདོ་ལས། ལྟ་བའི་འཐིབས་པོར་གནས་པར་གྱུར་པ་ལས། ། འབྱུང་བའི་མཆོག་ནི་སྟོང་པ་ཉིད་ཡིན་ན། ། གང་ཞིག་སྟོང་པ་ཁོ་ནར་ལྟ་གྱུར་པ། ། དེ་ནི་གསོར་མི་རུང་ཞེས་རྒྱལ་བས་གསུངས། ། ཞེས་དང་། སྡུད་པ་ལས། ཕུང་འདི་སྟོང་ཞེས་རྟོགས་ན་བྱང་ཆུབ་སེམས་དཔའ་ནི། ། མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། །
ཞེས་དང་། སློབ་དཔོན་ཀླུ་གྲུབ་ཀྱིས། རྒྱལ་བ་རྣམས་ཀྱི་སྟོང་པ་ཉིད། ། ལྟ་ཀུན་ངེས་པར་འབྱིན་པར་གསུངས། ། གང་དག་སྟོང་པ་ཉིད་ལྟ་བ། ། དེ་ཀུན་བསྒྲུབ་ཏུ་མེད་པར་གསུངས། ། ཞེས་དང་། གང་གི་ཐུགས་བརྩེས་ཉེར་བཟུང་ནས། ། ལྟ་བ་ཐམས་ཅད་སྤང་བའི་ཕྱིར། ། དམ་པའི་ཆོས་ནི་སྟོན་མཛད་པའི། །
གོ་ཏམ་དེ་ལ་ཕྱག་འཚལ་ལོ། ། ཞེས་དང་། འཇིག་རྟེན་ལས་འདས་པར་བསྟོད་པ་ལས། ཀུན་རྟོག་ཐམས་ཅད་བསལ་བའི་ཕྱིར། ། སྟོང་ཉིད་བདུད་རྩི་སྟོན་མཛད་ན། ། གང་ཞིག་དེ་ལ་ཞེན་གྱུར་པ། ། དེ་ཉིད་ཁྱོད་ཀྱིས་ཤིན་ཏུ་སྨད། ། ཅེས་གསུངས་སོ། ། གསུམ་པ་ནི། རྒྱུ་འདྲ་བ་ལས་འབྲས་བུ་འདྲ་བ་བསྒྲུབ་དགོས་པ།
རྒྱུ་མཚན་དེའི་ཕྱིར་ལྷའི་དཀྱིལ་འཁོར་གྱི་འཁོར་ལོ་ནི་བསྐྱེད་རིམ་མོ་ཞེས་གཟུགས་སྐུ་འགྲུབ་པའི་ཐབས་ནི་བསྟེན་པས་ལམ་དུ་བྱེད་པ་དཀའ་བའི་སྤྱོད་པ་མ་ཡིན་པ་བདེ་བའི་ལམ་དང་ཐ་མལ་གྱི་རྣམ་རྟོག་སྡོམ་པ་སྟེ་སྤོང་བ་ལ་སངས་རྒྱས་ང་རྒྱལ་བསྐྱེད་རིམ་གྱི་རྣལ་འབྱོར་གྱིས་སངས་རྒྱས་གཟུགས་སྐུ་ཉིད་དུ་ཚེ་འདི་ལ་མྱུར་དུ་འགྲུབ་པར་འགྱུར་ལ། དེ་ཡང་གཟུགས་སྐུའི་མཚན་ཉིད་དང་འདྲ་བར་སྟོན་པ་མི་ཆེན་པོའི་མཚན་བཟང་པོ་སུམ་ཅུ་རྩ་གཉིས་དང་། གཙོ་བོ་དཔེ་བྱད་བཟང་པོ་བརྒྱད་ཅུ་དང་ལྡན་པར་ལྷའི་རྣལ་འབྱོར་བསྒོམ་དགོས་སོ། ། དེ་དག་གིས་གང་དག་བསྐྱེད་རིམ་གྱིས་མཆོག་གི་དངོས་གྲུབ་མི་ཐོབ་པར་འདོད་པའི་ལོག་རྟོག་རྣམས་བསལ་བ་ཡིན་ནོ། ། བཞི་པ་ནི། བསྐྱེད་རིམ་གྱིས་གཟུགས་ཀྱི་སྐུ་འགྲུབ་པ་དེ་ཕྱིར་ཐབས་ལྷའི་རྣལ་འབྱོར་གྱི་ང་རྒྱལ་གྱིས་བསྒྲུབ་པར་བྱ་བ་དང་། བསྐྱེད་རིམ་དེ་ནི་གཟུགས་ཀྱི་སྐུ་བསྒྲུབ་པའི་ཐབས་ཀྱི་གཟུགས་ཅན་ཁྱད་པར་འཕགས་པ་ཡིན་ནོ། ། གཉིས་པ་ལེའུའི་མིང་ནི། རིགས་ལྔ་པོ་ཐམས་ཅད་ཀྱི་ལྷའི་རྣལ་འབྱོར་གྱི་རྣམ་པས་ཐ་མལ་གྱི་རྟོག་པ་མཆོག་ཏུ་ཞི་བ་སྟེ་སྦྱང་བའི་སྒོ་ནས་སེམས་ཅན་རྣམས་རིགས་ལྔའི་དངོས་གྲུབ་ལ་འཇུག་པ་སྟོན་པའི་ལེའུ་སྟེ་རྒྱུད་འདི་ལ་ལེའུ་བཅོ་ལྔ་ཡོད་པའི་དང་པོ་ཡིན་པས་དང་པོ་ཤླཽ་ཀ་སུམ་ཅུ་སོ་བདུན་དང་རྐང་པ་གཉིས་ཀྱི་རྣམ་པར་བཤད་པའོ།། ༈ །།སྤྱི་དོན་གཉིས་པ་གང་བཤད་པའི་ཆོས་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ཡན་ལག་རྒྱས་པར་བཤད་པ་ནི།
ལེའུ་གཉིས་པ་ནས་ལེའུ་བཅོ་ལྔ་པའི་བར་གྱིས་ལེའུ་བཅུ་བཞིས་གསལ་བར་འཆད་པར་བྱེད་དོ། ། དེ་ལ་ཡང་གཞུང་རབ་ཏུ་འཁྲུགས་པས་ན་ལེའུ་སོ་སོའི་སྡོམ་ལས་སྤྱིའི་སྡོམ་ནི་མི་བཏུབ་བོ། ། དེ་ལ་ཐོག་མར་ལེའུ་གཉིས་པ་འཆད་པ་ལ་གཉིས། སྤྱིའི་དོན་དང་། གཞུང་གི་དོན་ནོ། ། དང་པོ་ནི། བརྗོད་བྱ་སྤྱི་དང་སྦས་པ། རྗོད་བྱེད་ཡན་ལག་གི་དོན་གྱིས་འཆད། མངོན་པར་རྟོགས་པ་སྨིན་བྱེད་དབང་དང་། གྲོལ་བྱེད་བསྐྱེད་རྫོགས་གཉིས་ཆར་འཇུག
དྲོད་དང་ལས་ཚོགས་ཀྱང་ཅུང་ཟད་འཇུག་ལ། འབུམ་ལྔའི་ཚད་ནི་རྗོད་བྱེད་ཡིན་པས་ཐམས་ཅད་ཐུན་མོང་བ་ཡིན་ནོ། ། རྩ་བའི་རྒྱུད་ཀྱི་གང་དུ་ཕན་འདོགས་ན། མཆོད་པ་དང་སྤྱོད་ལམ་ནི་ལེའུ་གསུམ་པ། བརྒྱད་པ། ཕྱི་མའི་ལྔ་པར་ཁ་བསྐང་ཞིང་། དཀྱིལ་འཁོར་གྱི་ཚད་དང་རྡུལ་ཚོན་ནི་བཅུ་པར་ཁ་བསྐང་ལ། འབྱུང་པོ་འདུལ་བ་དང་སྟོབས་པོ་ཆེ་ནི་ལེའུ་གཉིས་པར་ཁ་བསྐང་། རྫོགས་རིམ་ནི་ལེའུ་དང་པོ་དང་། བརྒྱད་པ།
ལྔ་པ་རྣམས་སུ་མདོར་བསྡུས་པའི་ཚུལ་གྱིས་གསལ་བར་བྱེད་ལ། སྟོབས་ཀྱིས་བསྒྲུབ་པ་ནི་ལེའུ་དྲུག་པ་དང་ཕྱི་མའི་གཉིས་པར་ཁ་བསྐང་ཞིང་། སངས་རྒྱས་ཀྱིས་གར་གྱི་ཆར་དབབ་ལ་སོགས་པ་ལས་ཚོགས་སུ་བྱེད་ན་ལེའུ་གཉིས་པར་ཁ་བསྐང་ལ། བསྐྱེད་རིམ་བརྟན་པར་བྱ་བའི་ཡན་ལག་ལ་ཚོགས་ཀྱི་འཁོར་ལོ་བྱེད་ན་བརྟག་པ་གོང་འོག་གི་ལེའུ་བདུན་པ་གཉིས་སུ་གསལ་བར་བྱེད་ལ། ས་བཟུང་བའི་སྐབས་སུ་བྱེད་ན་ལེའུ་བཅུ་པར་ཁ་བསྐང་ངོ་། ། གཉིས་པ་གཞུང་གི་དོན་ལ་གཉིས་ཏེ། དོན་དངོས་དང་། ལེའུའི་མིང་ངོ་། ། དང་པོ་ལ་ལྔ་སྟེ། མཆོད་པ་ལ་སོགས་པ་རིགས་ལྔས་ཕྱེ་སྟེ་བསྟན་པ་དང་།
ལས་རྒྱས་པའི་ལྷའི་རྣལ་འབྱོར་དང་། སངས་རྒྱས་ཀྱི་དེ་ཁོ་ན་ཉིད་དང་། རྒྱུད་འབུམ་ཕྲག་ལྔ་ཡི་གྲངས་དང་། སངས་རྒྱས་ཀྱི་གར་བསྟན་པའོ། ། དང་པོ་ལ་བཞི། མཆོད་པ་དང་། དཀྱིལ་འཁོར་གྱི་ཚད་དང་། སྤྱོད་ལམ་གྱི་རྣལ་འབྱོར་དང་། རྡུལ་ཚོན་བསྟན་པའོ། ། དང་པོ་ལ་ལྔ་སྟེ།
མཚམས་སྦྱར་བ་དང་། འདོད་ཡོན་ལྔའི་མཆོད་པ་སྤྱིར་བསྟན་པ་དང་། བྱེ་བྲག་ཏུ་དྲི་ཡི་མཆོད་པ་དང་། རོའི་མཆོད་པ་དང་། མེ་ཏོག་གི་མཆོད་པའོ། ། དང་པོ་ནི། ལེའུ་དང་པོ་བརྗོད་བྱ་རིགས་བསྡུས་པའི་དཀྱིལ་འཁོར་བཤད་པའི་རྗེས་དེ་ནས་དྲུག་པ་རྡོ་རྗེ་འཛིན་པ་ཁམས་གསུམ་སྟེ་སྐུ་གསུམ་ཐོབ་ཅིང་བརྙེས་པའི་རྣལ་འབྱོར་མའི་རྡོ་རྗེ་གུར་ཐབས་ཤེས་རབ་ཀྱི་བདག་ཉིད་ཅན་གྱི་སྟོན་པ་དེས་རིགས་སོ་སོའི་ཕྱེ་བས་རང་རང་གི་རིགས་ལས་མི་འདའ་བའི་དམ་ཚིག་གི་མཆོད་པ་ཡིད་དུ་འོང་བ་རིགས་ལྔ་ལ་མཆོད་པའི་དོན་དུ་རང་གི་འཁོར་དེ་བཞིན་གཤེགས་པ་དང་རྣལ་འབྱོར་མ་དང་དཔའ་བོ་དང་རྒྱུད་ཡོངས་སུ་དག་པའི་འགྲོ་བ་རྣམས་ལ་རབ་ཏུ་བཀའ་བསྩལ་པའོ། ། གཉིས་པ་ལ་གཉིས། མཆོད་པ་དངོས་དང་། མཆོད་པའི་ཕན་ཡོན་ནོ། །
དང་པོ་ནི། གླུ་ནི་སྒྲ་རྣམ་པར་དག་པ་རྡོ་རྗེ་ཅན་མི་བསྐྱོད་པ་ལ་དབུལ་ཞིང་། གར་ནི་གཟུགས་རྣམ་པར་དག་པ་སངས་རྒྱས་རྣམ་པར་སྣང་མཛད་ལ་དབུལ། དྲི་རྣམ་པར་དག་པ་ཧི་ར་མཆོག་ནོར་བུའི་མིང་སྟེ་རིན་ཆེན་འབྱུང་ལྡན་ལ་དེ་བཞིན་དྲིའི་མཆོད་པ་དབུལ། རོ་རྣམ་པར་དག་པའི་འཇིག་རྟེན་རྗེ་འོད་དཔག་མེད་ལ་བཟའ་བ་དང་བཏུང་བ་དབུལ། ཁ་དོག་ལྔར་ཕྱེ་བའི་གོས་ཀྱི་མཆོད་པ་ནི་རེག་བྱ་རྣམ་པར་དག་པ་རྟ་མཆོག་དོན་ཡོད་གྲུབ་པ་ལ་དབུལ་སྟེ་རིགས་དང་རྗེས་སུ་མཐུན་པའི་མཆོད་པའོ། ། གཉིས་པ་ནི། རིགས་དང་མཐུན་པའི་མཆོད་པ་འདི་རྣམས་མཆོད་པ་ལས་མི་འདའ་བས་དམ་ཚིག་དམ་པ་སྟེ་ཐ་མལ་གྱི་རྟོག་པ་མེད་པའི་རྡོ་རྗེའི་རྫས་ཀྱི་མཆོད་པ་བྱས་པ་ཡིས་དབུལ་བའི་ཡུལ་རྡོ་རྗེ་ཅན་རིགས་ལྔ་པོ་ཀུན་མཉེས་ནས་དངོས་གྲུབ་སྟེར་བར་བྱེད་དོ། ། གསུམ་པ་དྲིའི་མཆོད་པ་ལ་གཉིས། མཆོད་པའི་རྫས་དང་།
མཆོད་པའི་ཕན་ཡོན་ནོ། ། དང་པོ་ནི། དྲིའི་བྱེ་བྲག་ཨ་ཀ་རུ་ནག་པོ་ནི་མི་བསྐྱོད་པ་ཀྱཻ་རྡོ་རྗེ་ལ་དབུལ། ཕན་པ་རྣམ་སྣང་ལ་ནི་ཙནྡན་དཀར་པོ་དབུལ། ཙནྡན་དམར་པོ་ནི་འཇིག་རྟེན་རྗེ་འོད་དཔག་མེད་ལ་དབུལ། ཁ་ཆེ་གུར་ཀུམ་རྡོ་རྗེ་སྣང་བ་རིན་འབྱུང་ལ་དབུལ། བདུན་གྱི་རྒྱལ་པོ་དོན་ཡོད་གྲུབ་པ་ནི་ཕྲིན་ལས་ཐམས་ཅད་བྱེད་པས་ཁ་དོག་གིས་ཕྱེ་བའི་དྲི་ཐམས་ཅད་དབུལ་ལོ། ། གཉིས་པ་ནི། གོང་གི་དྲི་དེ་རྣམས་དབུལ་བའི་ཚེ་ཧཱུྃ་ལས་བསྐྱེད་དེ་ཐ་མལ་གྱི་དྲི་མི་དམིགས་པར་བྱས་པའི་རྡོ་རྗེ་ལས་བྱུང་བའི་དྲི་ཁ་དོག་གི་སྒོ་ནས་ཕྱེ་བ་འདི་རྣམས་དྲིའི་མཆོད་པ་རབ་ཏུ་སྦྱོར་བ་དབུལ་བས་དམ་པའི་སངས་རྒྱས་རིགས་ལྔའི་དངོས་གྲུབ་ཉིད་ཐོབ་པར་འགྱུར་བའོ། ། བཞི་པ་ནི།
རོའི་མཆོད་པའི་བྱེ་བྲག་ཚྭ་བ་དང་ཁ་བའི་རོ་དང་ལྡན་པ་དྲི་ཆུ་ནི་མི་བསྐྱོད་རྡོ་རྗེ་ལ་དབུལ། མངར་བའི་རོ་དང་ལྡན་པ་དྲི་ཆེན་ནི་རྡོ་རྗེ་རྟག་པ་རྣམ་སྣང་ལ་དབུལ། སྐྱུར་བའི་རོ་དང་ལྡན་པ་རཀྟ་ནི་རྡོ་རྗེ་ཉི་མ་རིན་ཆེན་འབྱུང་ལྡན་ལ་དབུལ། དེ་བཞིན་དུ་ལན་ཚྭའི་རོ་དང་ལྡན་པ་བྱང་ཆུབ་ཀྱི་སེམས་ནི་འཇིག་རྟེན་རྗེ་འོད་དཔག་མེད་ལ་དབུལ། རྟའི་རྒྱལ་པོ་དོན་གྲུབ་ལ་རོ་ཐམས་ཅད་དམ། ཡང་ན་བསྐ་བའི་རོ་དང་ལྡན་པ་ཤ་ཆེན་རྟག་པར་དབུལ་བར་བྱ་སྟེ། དེ་རྣམས་བདུད་རྩི་ལྔའི་ཕྱེ་ནས་རིགས་སོ་སོ་ལ་དབུལ་ལོ། ། དེ་དག་གི་ཤུགས་ལ་གླུའང་རང་གི་བསྟོད་པས་ཕྱེ་བ་དང་། གོས་ཀྱང་ཁ་དོག་གིས་ཕྱེ་ནས་རིགས་སོ་སོ་ལ་དབུལ་བ་ཤེས་པར་བྱའོ། ། ལྔ་པ་ནི།
གཟུགས་ཀྱི་མཆོད་པའི་བྱེ་བྲག་ཀྱཻ་རྡོ་རྗེ་རྡོ་རྗེ་ཅན་མི་བསྐྱོད་པ་ལ་མེ་ཏོག་མདོག་ནག་རྐང་པའི་ཆུ་འཐུང་བ་ལས་བྱུང་བ་དབུལ། མེ་ཏོག་དཀར་པོ་མ་ལཱ་ཀ་དང་མ་ལ་ཏི་དང་། ཀུནྡ་རྣམས་དུས་རྟག་ཏུ་སངས་རྒྱས་རྣམ་སྣང་ལ་འབུལ། ཤིང་གི་དབང་པོ་ཨུཏྤལ་སེར་པོ་དྲི་མ་མེད་པའི་མདོག་བཟང་པོ་མཆོག་ནི་སྣང་བྱེད་རིན་འབྱུང་ལ་ནི་སྦྱར་བར་བྱ། དབང་མཆོག་ཨུཏྤལ་དམར་པོ་དང་། ཆུ་སྐྱེས་པདྨ་དམར་པོ་དང་། མེ་ཏོག་བྷན་དུ་དམར་པོ་དང་། པ་ཏ་ལཾ་དམར་པོ་རྣམས་ནི་པདྨ་གར་གྱི་དབང་ཕྱུག་འོད་དཔག་མེད་ལ་དབུལ། རྟ་མཆོག་རྡོ་རྗེ་ཅན་དོན་གྲུབ་ལ་ནི་མེ་ཏོག་ཁ་དོག་སྣ་ཚོགས་ཀུན་དབུལ་བར་བྱའོ། ། གཉིས་པ་དཀྱིལ་འཁོར་གྱི་ཚད་ནི།
རྡོ་རྗེ་ཅན་གྱི་དཀྱིལ་འཁོར་གྱི་ཚད་ཁྲུ་གསུམ་པ་སྟེ་དེ་ནི་མི་བསྐྱོད་པ་ཐུགས་ཡིན་པའི་ཕྱིར་ཡེ་ཤེས་ཞུ་བདེ་མི་རྟོག་པ་གསུམ་མཚོན་པ་དང་། སངས་རྒྱས་ལ་ནི་དཀྱིལ་འཁོར་གྱི་ཚད་ཁྲུ་བཞི་པ་ཡིན་ལ། དེ་ནི་རྣམ་སྣང་སྐུ་ཡིན་པས་ལུས་འདོམ་གང་གྲུ་བཞི་མཚོན་པ་དང་། སྣང་བྱེད་ལ་ནི་དཀྱིལ་འཁོར་གྱི་ཚད་ཁྲུ་ལྔ་པ་ཉིད་དེ་རིན་ཆེན་འབྱུང་ལྡན་ཡོན་ཏན་ཡིན་ཏེ་བདུད་རྩི་ལྔའི་ཡོན་ཏན་ལས་བྱུང་བ་མཚོན་པ་དང་། གར་དབང་ཕྱུག་གི་དཀྱིལ་འཁོར་གྱི་ཚད་ནི་ཁྲུ་དྲུག་པ་སྟེ་འོད་དཔག་མེད་ནི་བདེ་བ་ཡིན་པས་བདུད་རྩི་ལྔ་བདེ་བ་དང་དྲུག་མཚོན་པ་དང་། རྟའི་རྒྱལ་པོའི་དཀྱིལ་འཁོར་གྱི་ཚད་དེ་བཞིན་ཁྲུ་ནི་བདུན་ཏེ་དོན་གྲུབ་ཕྲིན་ལས་ཡིན་པས་བདུད་རྩི་ལྔ་དགའ་བྲལ་དང་ལྷན་སྐྱེས་ཏེ་བདུན་མཚོན་པས་དཀྱིལ་འཁོར་གྱི་ཚད་འདི་དག་ནི་ནང་དོན་ལ་དགོངས་པ་ཡིན་ནོ། ། གསུམ་པ་སྤྱོད་ལམ་ནི། ཁ་ཟས་ལ་ལོངས་སྤྱོད་པའི་ཚེ་རོ་འོད་དཔག་མེད་ལ་དབུལ་ཡང་རོའི་ཡོན་ཏན་ལུས་རྒྱས་པར་བྱེད་པ་ཡིན་པས་ཁ་ཟས་བཟའ་བའི་དུས་རྡོ་རྗེ་ཉི་མའི་ང་རྒྱལ་གྱི་བཟའ་ལ། ལམ་དུ་འགྲོ་བ་ཕྲིན་ལས་ཡིན་པའི་ཕྱིར་ལུགས་ཀྱི་མཆོག་དོན་གྲུབ་ཀྱི་ང་རྒྱལ་གྱིས་བྱ་བ་དང་། ཉལ་བའི་རྣལ་འབྱོར་གྱི་གཉིད་ནི་གཏི་མུག་ཡིན་པས་སངས་རྒྱས་མགོན་པོའི་ང་རྒྱལ་གྱིས་བྱ་བ་དང་།
ཤིན་ཏུ་རྗེས་སུ་ཆགས་པའི་བདེ་བའི་རྣལ་འབྱོར་ལ་ནི་གར་དབང་གི་ང་རྒྱལ་གྱིས་བྱ་བ་དང་། ལེའུ་བཅུ་བཞི་པ་ནས་འབྱུང་བའི་གླུ་དང་གར་དང་དེ་བཞིན་དུ་རོལ་མོའི་སྒྲའི་མཆོད་པ་བྱེད་པ་དང་། དཀྱིལ་འཁོར་གྱི་ས་གཞི་ཡོངས་སུ་བཟུང་བའི་དུས་རྣམས་སུ་ནི་བྱ་བ་ཐམས་ཅད་ཧེ་རུ་ཀའི་ང་རྒྱལ་གྱིས་བྱེད་པས་མི་བསྐྱོད་རྡོ་རྗེའི་གཟུགས་སུ་བཞག་ནས་ནི་རྣལ་འབྱོར་པ་བདག་གི་སྤྱོད་ལམ་གྱི་རྣལ་འབྱོར་གྱིས་བྱ་བ་ཐམས་ཅད་རབ་ཏུ་སྒྲུབ་པར་བྱེད་པའོ། ། བཞི་པ་རྡུལ་ཚོན་ནི། རྩ་རྒྱུད་ལས། རྡུལ་ཚོན་དམ་པའི་ཚོན་དང་ནི། ། ཡང་ན་འབྲིང་པོ་ཉིད་ཀྱི་སྟེ། ། རིན་ཆེན་ལྔ་ཡི་ཕྱེ་མ་འམ། ། ཞེས་གསུངས་པའི། རིན་ཆེན་ལྔ་གང་ཡིན་གསལ་བར་འཆད་པ་ཡིན་ཏེ།
དེ་ཡང་། ཚོན་གྱི་ཁ་དོག་དང་རྒྱུ་ནི། མི་བསྐྱོད་རྡོ་རྗེའི་ལ་དབང་པོ་སྔོན་པོ་ནི་བོད་སྐད་ཡིན་ལ། རྒྱ་སྐད་ཨིནྡྲ་ནི་ལ་སྟེ། ཟླ་བ་ཆུ་ཤེལ་དཀར་པོ་ནི་ཐུབ་ཆེན་རྣམ་སྣང་གི་རིགས་ཀྱི་དང་། མཁར་ཕྱིན་སྐྱེས་པའི་མེ་ཏོག་དམར། ། ཞེས་པ་ལ། འགྱུར་གཞན་དུ། ནོར་བུ་དམར་རྒྱལ་མཁའ་མཛོད་ཀྱི། ། ཞེས་པ་འབྱུང་སྟེ།
ནོར་བུ་དམར་རྒྱལ་དམར་སེར་ནི་མཁའ་མཛོད་རིན་ཆེན་འབྱུང་ལྡན་གྱི་དང་། པདྨ་ར་ག་དམར་པོ་སྤྱན་རས་གཟིགས་འོད་དཔག་མེད་ཀྱི་དང་། རྟའི་དོན་ཡོད་གྲུབ་པ་ལའང་མ་ར་ཀ་ཏ་མརྒད་ལྗང་ཁུ་སྟེ་རིགས་ཀྱི་སྒོ་ནས་ཁ་དོག་གིས་ཕྱེ་བའི་རིན་ཆེན་ལྔའི་རྡུལ་ཚོན་ནི་རྡུལ་ཚོན་མཆོག་ཡིན་ལ། འབྲིང་དང་ཐ་མ་ནི། རྩ་རྒྱུད་ལས། ཡང་ན་འབྲས་ལ་སོགས་པས་སོ། ། དུར་ཁྲོད་ཀྱི་ནི་སོ་ཕག་གམ། ། དེ་བཞིན་དུར་ཁྲོད་སོལ་བ་ཡིས། ། ཞེས་གསུངས་པ་ལྟར་རོ། ། དེ་ལྟར་རིན་ཆེན་ལྔའི་རྡུལ་ཚོན་དེ་ཡང་ཁ་དོག་གི་སྒོ་ནས་རིགས་ལྔའི་རྡུལ་ཚོན་དུ་བསྟན་པ་ཡིན་གྱི་རིགས་ལྔ་པོ་ལ་རྡུལ་ཚོན་རེ་རེས་ཆོག་པ་ལྟ་བུ་ནི་མ་ཡིན་ཏེ།
འོག་ནས། ཉི་ཤུ་རྩ་ལྔའི་དབྱེ་བ་ཡིས། ། རྡུལ་ཚོན་གྱིས་ཀྱང་བྲི་བར་བྱ། ། ཞེས་གསུངས་པའི་སྐབས་སུ་འཆད་པའི་ཕྱིར་རོ། ། གཉིས་པ་ལས་རྒྱས་པའི་རྣལ་འབྱོར་ལ་གཉིས། འབྱུང་པོ་འདུལ་བའི་རྣལ་འབྱོར་དང་། སྟོབས་པོ་ཆེའི་རྣལ་འབྱོར་རོ། ། དང་པོ་ལ་བཞི་སྟེ། མཚམས་སྦྱར་བ་དང་། ལྷའི་རྣལ་འབྱོར་དངོས་དང་།
རྣལ་འབྱོར་གྱི་དགོས་པ་དང་། སྔགས་བསྟན་པའོ། ། དང་པོ་ནི། མཆོད་པ་ལ་སོགས་པ་རིགས་ལྔར་ཕྱེ་སྟེ་བཤད་པའི་རྗེས་དེ་ནས་བདུད་བཞི་བཅོམ་ཞིང་དབང་ཕྱུག་དྲུག་གི་ཡོན་ཏན་དང་ལྡན་པའི་བཅོམ་ལྡན་འདས་རྡོ་རྗེ་ཅན་ཆེན་པོ་མཁའ་འགྲོ་མའི་རྡོ་རྗེ་གུར་འབྱུང་པོའི་བགེགས་འདུལ་བའི་རྣལ་འབྱོར་གསུང་བའི་ཏིང་ངེ་འཛིན་ལ་མངོན་དུ་སྙོམས་པར་ཞུགས་སོ། ། གཉིས་པ་ནི། ཚོགས་ཀྱི་ཞིང་སྤྱན་དྲངས་ནས་མེ་ཏོག་ལ་སོགས་པས་མཆོད་པ་དང་། ཡན་ལག་བདུན་དང་། ཚད་མེད་བཞི་དང་། ཡེ་ཤེས་ཀྱི་ཚོགས་གསག་དང་། བསྲུང་བའི་འཁོར་ལོ་བསྒོམ་པ་རྣམས་ནི་ལེའུ་བཅུ་གཉིས་པ་ནས་འབྱུང་བ་བཞིན་བྱས་ལ།
སྲུང་འཁོར་གྱི་ནང་དུ་རི་རབ་ཀྱི་སྟེང་དུ་བགེགས་བསྲུང་བ་ལས་མི་འདའ་བས་དམ་ཚིག་འབྱུང་པོ་འདུལ་བའི་རྣལ་འབྱོར་ཡང་དག་རབ་ཏུ་ཕྱེ་བ་ནི་པད་ཉིའི་སྟེང་དུ་ཀུན་ཏུ་བཟང་པོའི་ས་བོན་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་བཅོམ་ལྡན་འདས་འབྱུང་པོ་འདུལ་བའི་བདག་པོ་སྐུ་མདོག་དབང་པོ་སྔོན་པོ་ལྟ་བུའི་འོད་ཟེར་འཕྲོ་བ། ཞལ་གཅིག་ཕྱག་བཞི་པ་འབྱུང་པོ་རྣམས་འདུལ་བས་འཇིགས་བྱེད་ཆེན་པོ་སྟེ། མཛེས་ཞིང་སྒེག་པའི་ཁྲོ་བོ་ཡི་ནི་སྐུ་ལུས་ཅན། འབྱུང་པོའི་གཙོ་བོ་དབང་ལྡན་གྱི་འབྱུང་པོ་ཟིལ་གྱིས་གནན་པ་སྟེ། ཕྱག་བཞིའི་གཡས་པར་རིགས་ཀྱི་བདག་པོ་རྡོ་རྗེ་རྩེ་ལྔ་པ་ལ། ཕྱག་གཡོན་པས་སྡིགས་མཛུབ་ཀྱིས་བགེགས་སྡིགས་པར་མཛད་པ་སྟེ། ཕྱག་ལྷག་མ་གཉིས་པོ་དག་གིས་ཧཱུྃ་མཛད་ཀྱི་ཕྱག་རྒྱ་སྙིང་ཁར་སྦྱོར་ཞིང་། ཞབས་གཡོན་བརྐྱང་ཞིང་གཡས་བསྐུམ་པས་ཡང་དག་གནས། མཆེ་བ་ཅུང་ཟད་གཙེགས་པས་བགེགས་འཇིགས་པར་བྱེད་པ། མིའི་མགོ་བོའི་ཕྲེང་བ་ལྔ་བཅུའི་རྒྱན་མཆོག་སྟེ།
མགོ་འཛིངས་ནི་དབུ་སྐྲ་ཕྱེད་དུ་བཅིང་པར་ནི། རི་རབ་ཀྱི་རྩེ་མོར་བསྒོམ་པར་བྱའོ། ། དེ་ལྟར་དམ་ཚིག་པ་བསྐྱེད་ལ་སྐུ་གསུང་ཐུགས་བྱིན་གྱིས་བརླབས་པ་དང་། ཡེ་ཤེས་པ་གཞུག་པ་དང་། དབང་བསྐུར་རམ་མ་བསྐུར་ཀྱང་རུང་སྟེ་རིགས་ཀྱི་བདག་པོས་རྒྱས་གདབ་ལ། སྙིང་ཁར་ཉི་མའི་དཀྱིལ་འཁོར་ལ་ཧཱུྃ་བཀོད་པ་ལ་སྔགས་ཀྱིས་བསྐོར་ལ་བཟླས་བརྗོད་བྱ་ཞིང་བསྙེན་སྒྲུབ་ལས་སྦྱོར་རྣམས་བྱའོ། ། གསུམ་པ་ནི། དེ་ལྟར་བསྒྲུབས་པས་འབྱུང་པོ་འདུལ་བའི་དངོས་གྲུབ་འགྲུབ་པར་འགྱུར་ཏེ། དངོས་སུ་ནི་གནོད་སྦྱིན་དུ་མ་དང་། འབྱུང་པོ་དུ་མ་དང་།
གནོད་བྱིན་མོ་དུ་མ་དང་། ཀླུ་མོ་དང་། མིའི་བུ་མོ་དང་། ལྷའི་བུ་མོ་མཛེས་མ་དུ་མ་ནི་སྒྲུབ་པ་པོ་ཡིས་གང་འདོད་པ་དེ་རྣམས་དབང་དུ་འདུ་བར་ངེས་པར་འགྲུབ་པར་འགྱུར་རོ། ། བཞི་པ་ནི། དབང་དུ་བྱ་བའི་སྔགས་ནི། ཨོཾ་བྷུ་ཏ་ཌཱ་མ་ར་བྷུ་ཏ་ཨ་དྷི་པ་ཏི་ཨཀྵོ་བྷྱ་ཀི་རཱི་ཊི་ན། སརྦ་བྷུ་ཏ་པྲེ་ཏ་པི་ཤཱ་ཙ་ནི་སྭ་དྷ་ཡ་ཧཱུྃ་ཕཊ་ཞེས་པ། བསྙེན་པ་འབུམ་ཕྲག་བཞི་བྱའོ། ། གཉིས་པ་སྟོབས་པོ་ཆེ་ལ་ལྔ།
མཚམས་སྦྱར་བ་དང་། ལྷའི་རྣལ་འབྱོར་དང་། སྔགས་བསྟན་པ་དང་། ཞལ་གྱི་ཁ་དོག་དང་རྒྱན། རྣལ་འབྱོར་གྱི་དགོས་པའོ། ། དང་པོ་ནི། འབྱུང་པོ་འདུལ་བའི་རྣལ་འབྱོར་བཤད་པའི་རྗེས་དེ་ནས་དྲུག་པ་རྡོ་རྗེ་ཅན་ཆེན་པོ་ལོངས་སྤྱོད་རྫོགས་པའི་སྐུ་རྡོ་རྗེ་ཅན་མཁའ་འགྲོ་མ་རྡོ་རྗེ་གུར་སྟོབས་པོ་ཆེའི་རྣལ་འབྱོར་གྱི་སྒོ་ནས་ཆར་དབབ་པའི་ཆོ་ག་གསུང་བའི་ཏིང་ངེ་འཛིན་ལ་སྙོམས་པར་ཞུགས་སོ། ། གཉིས་པ་ནི། སྟོབས་པོ་ཆེའི་རྣལ་འབྱོར་གྱིས་ཆར་ཆེན་རབ་ཏུ་དབབ་པར་བྱ་སྟེ། དེ་ཡང་ཚོགས་གཉིས་གསག་པ་སྔོན་དུ་འགྲོ་བས།
སྟོང་པའི་ངང་ལས་པདྨ་འདབ་མ་བརྒྱད་པ་བསམ་པའི་སྟེང་དེར་ནི་ཀླུ་བརྒྱད་དགོད་པར་བྱ་སྟེ། ཤར་དུ་མཐའ་ཡས་ནག་པོ། ལྷོར་ནོར་རྒྱས་དཀར་པོ། ནུབ་ཏུ་འཇོག་པོ་དམར་པོ། བྱང་དུ་སྟོབས་ཀྱི་རྒྱུ་སྔོན་པོ། མེ་དང་བདེན་བྲལ་དུ་པདྨ་དང་། པདྨ་ཆེན་པོ་གཉིས་པོ་གཉིས་སེར་སྐྱ། རླུང་དུ་དུང་སྐྱོང་སེར་པོ། དབང་ལྡན་དུ་རིགས་ལྡན་སྣ་ཚོགས་ཏེ། དེ་རྣམས་སྟོད་མི་ལ་སྙིང་ཁར་ཐལ་མོ་སྦྱར་ལ།
སྦྲུལ་མགོའི་གདེངས་ཀ་དགུའམ་བདུན་དང་ལྡན་པ། མཇུག་མ་རྣམས་པདྨའི་ལྟེ་བར་འཁྱིལ་བའི་སྟེང་དུ། འོག་ནས། མཁའ་ལྡིང་རྡོ་རྗེ་གདན་མཛད་པ། ། ཞེས་པས། ཧཱུྃ་ལས་ནམ་མཁའ་ལྡིང་མིག་སྨན་གྱི་མདོག་ལྟ་བུ་མིག་གཉིས་ཉི་མ་དང་ཟླ་བ། ཀླུ་བརྒྱད་ཀྱིས་བརྒྱན་པ། ཀླུ་བརྒྱད་པོ་དེ་རྣམས་ཀྱི་རྔ་མ་བྱ་ཁྱུང་གི་ཡང་དག་མནན་ཅིང་། མཁའ་ལྡིང་གི་སྟེང་དུ་སྟོབས་པོ་ཆེ་བསྒོམ་པའི་རབ་ཏུ་སྦྱོར་བས་བྱ་ཁྱུང་བསྐུལ་ཞིང་། མཁའ་ལྡིང་གིས་ཀླུ་བརྒྱད་བསྐུལ་ནས་ཆར་མེད་པའི་དུས་སུ་སྟོབས་པོ་ཆེ་བསྒོམ་པའི་ལས་སྦྱོར་གྱིས་ནི་ཆུའི་ཚོགས་ཆར་ནི་དབབ་པར་བྱའོ། །
སྟོབས་པོ་ཆེ་ཁ་དོག་གནག་ཅིང་འོད་ཟེར་ཆེར་གསལ་བ། ཀླུ་བརྒྱད་འཇིགས་པའང་ནི་བྱ་ཁྱུང་འཇིགས་པར་མཛད། ཕྱག་བརྒྱད་དང་ཞལ་ནི་བཞི་པ་སྟེ། ཕྱག་བརྒྱད་པོ་རྣམས་ཀྱིས་ནི་ཀླུ་ཡི་བདག་པོ་མཐའ་ཡས་ལ་སོགས་པ་བརྒྱད་པོ་སྔར་གྱི་ཁ་དོག་དང་ཆ་ལུགས་བཞིན་བསྣམས་པའོ། ། གསུམ་པ་ནི། ཀླུ་རྣམས་ཀྱི་ས་བོན་ཕུཿཞེས་བྱ་བའི་སྔགས་བཟློས་པར་བྱ་ཤིང་། དེ་ཡང་། ཨོཾ་ཨཱཿདང་ཧཱུྃ་གི་ནང་དུ་ཆུད་པར་བྱས་ཏེ་ཕཊ་ནི་ཕུཿདེའི་མཐའ་རུ་སྭཱཧཱ་དང་བཅས་པ་སྦྱར་བར་བྱ་སྟེ། ཨོཾ་ཨཱཿཕུཿཧཱུྃ་ཕཊ་སྭཱཧཱ་ཞེས་པའི་སྔགས་འབུམ་ཕྲག་བརྒྱད་བཟླས་ཏེ་བསྙེན་པ་བྱའོ། ། བཞི་པ་ནི།
ཞལ་བཞིའི་དང་པོ་རྩ་བའི་ཞལ་ནི་ཁ་དོག་ནག་པོ་སྟེ། གཉིས་པ་གཡས་པ་ནི་ཟླ་འོད་བཟང་པོ་ཉིད། གསུམ་པ་གཡོན་ཞལ་ནི་སེར་པོའི་མདོག་ལྟ་བུ་ཡིན་ལ། བཞི་པ་རྒྱབ་ཞལ་ནི་ཁ་དོག་དམར་པོ་ཉིད་དུ་བརྗོད། སྐུ་ལ་སྦྲུལ་གྱི་རྒྱན་གྱིས་ཡང་དག་བརྒྱན་པའི་དམ་ཚིག་པ་བསྐྱེད། གནས་གསུམ་བྱིན་གྱིས་བརླབས། ཡེ་ཤེས་པ་གཞུག དབང་བསྐུར་ཏེ་རྡོ་རྗེ་སེམས་དཔའ་དབུ་ལ་རྣམ་པར་བརྒྱན་ནོ། ། ལྔ་པ་ནི། ཀླུ་ཆེན་པོ་བརྒྱད་རྣམས་གཟིར་ཅིང་བསྐུལ་བས་དེ་རྣམས་ཀྱིས་ནི་ཆར་མེད་པའི་དུས་སུ་ཆར་དབབ་པའི་ཕྱིར་སྟོབས་པོ་ཆེའི་རྣལ་འབྱོར་ནི་རབ་ཏུ་བསྒྲུབ་པར་བྱའོ། །
གསུམ་པ་སངས་རྒྱས་ཀྱི་དེ་ཁོ་ན་ཉིད་ལ་གསུམ་སྟེ། མཚམས་སྦྱར་བ་དང་། དེ་ཁོ་ན་ཉིད་དངོས་དང་། དེ་ཁོ་ན་ལ་གནས་ཀྱང་མ་གྲུབ་ན་སྟོབས་ཀྱིས་བསྒྲུབ་པའོ། ། དང་པོ་ནི། སྟོབས་པོ་ཆེའི་རྣལ་འབྱོར་བཤད་པའི་རྗེས་དེ་ནས་རྡོ་རྗེ་འཛིན་པའི་རྒྱལ་པོ་རིགས་དྲུག་པ་རྡོ་རྗེ་འཆང་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་དེ་ཉིད་ཀྱིས་དེ་བཞིན་གཤེགས་པ་རིགས་ལྔ་པོའང་བསྐྱེད་པར་མཛད་པའི་ཕྱིར་སངས་རྒྱས་ཐམས་ཅད་ཀྱི་རང་བཞིན་འཛིན་པ་རྡོ་རྗེ་གུར་གྱི་རྒྱུད་སྨྲ་བ་པོས། སངས་རྒྱས་ཀྱི་རྒྱུར་གྱུར་པའི་ལམ་རྫོགས་རིམ་གྱི་ཡེ་ཤེས་ཀྱི་དེ་ཁོ་ན་ཉིད་ཀྱི་དབྱེ་བ་བཤད་པར་བྱ་སྟེའོ། ། གཉིས་པ་ལ་གཉིས། དཀྱིལ་འཁོར་འཁོར་ལོའི་ཐབས་དང་། རང་བྱིན་རླབས་ཀྱི་ཐབས་སོ། །
དང་པོ་ནི། སྦྱོར་བ་འདུ་ཤེས་གསུམ་དང་ལྡན་པས་རྣམ་པ་སྣ་ཚོགས་པའི་སྐད་ཅིག་མ་སྔོན་དུ་སོང་ནས། དངོས་གཞི་རྣམ་པར་སྨིན་པ་དང་། རྣམ་པར་མཉེད་པའི་སྐད་ཅིག་མ་མཚོན་པའི་ཐབས་ཀྱི་རྡོ་རྗེ་དང་ཤེས་རབ་ཀྱི་པདྨ་གཉིས་སྙོམས་པར་ཞུགས་ནས་བསྲུབ་པ་དང་བཅས་པ་ནི་འོ་བྱས་པ་དང་། དེ་ལྟར་བསྲུབ་པ་ལ་རྩ་གནས་ཐམས་ཅད་ནས་རི་དྭགས་རྒྱན་ཟླ་བའི་བརྡས་མཚོན་པའི་བྱང་ཆུབ་ཀྱི་སེམས་རིགས་ཀྱི་བདག་པོའི་ཁར་བཟུང་ནས་མི་ཉམས་པའི་བར་ལ་ལྷན་སྐྱེས་རྟོགས་པ་ནི་ཟོས་པའོ། ། རྗེས་ལྡོག་ཁྱབ་ཀྱིས་མི་ཉམས་པར་བྱ་བ་ནི། རྡོ་རྗེའི་རྩེར་བབས་པའི་བྱང་ཆུབ་ཀྱི་སེམས་ཀྱི་ཆུ། རླུང་གི་སྟོབས་ཀྱིས་འཐུངས་ནས་ལུས་ལ་ཁྱབ་པར་བགྲམ་མོ། ། དེ་ལྟར་བྱས་པས་དེ་ལ་བརྟེན་པའི་བདེ་སྟོང་གི་ནོར་དང་ལྡན་པ། མཚན་རྟོག་འཇིག་པའི་སངས་རྒྱས་ཀྱི་ཡེ་ཤེས་དང་འདྲ་བའི་རྟོགས་པ་དཔེའི་ཡེ་ཤེས་ཀྱི་དེ་ཉིད་འདི་རིག་པ་ང་ཡིན་ནོ་ཞེས་པའོ། །
གཉིས་པ་ནི། ཐོག་མར་འཁོར་ལོ་བཞི་གསལ་བཏབ་པ་ལ། དག་པའི་གནས་ནི་བདེ་བ་ཆེན་པོའི་འཁོར་ལོ་སྟེ། དག་པ་ཐོབ་པར་བྱེད་པའི་བྱང་ཆུབ་ཀྱི་སེམས་ཕལ་ཆེར་གནས་པའི་ཕྱིར་རོ། ། དེ་ལ་ཨཱ་ལི་བཅུ་དྲུག་ཕྲག་གཉིས་དགོད། གནས་ཆེན་པོ་མགྲིན་པ་ལོངས་སྤྱོད་ཀྱི་འཁོར་ལོ་སྟེ། རོ་དྲུག་པོ་ཀུན་གྱི་བསྙེན་བཀུར་བྱ་བའི་གནས་ཆེན་པོ་ཡིན་པའི་ཕྱིར། དེ་ལ་ཨཱ་ལི་བཅུ་དྲུག་དགོད། སངས་རྒྱས་ནི་ཆོས་ཀྱི་འཁོར་ལོ་སྟེ་དེ་བཞིན་གཤེགས་པ་རིགས་ལྔའི་ས་བོན་དང་། ལྷ་མོ་བཞིའི་ས་བོན་ཀུན་གྱིས་རབ་ཏུ་གང་བས་སོ། །
རྡོ་རྗེ་རིན་ཆེན་ནི་སྤྲུལ་པའི་འཁོར་ལོ་སྟེ། རྡོ་རྗེ་ནི་རྣམ་པར་རྟོག་པས་མི་ཕྱེད་པ། རིན་ཆེན་ནི་འདོད་པའི་དོན་རང་བྱུང་གི་ཡེ་ཤེས་སྐྱེས་ནས་ལུས་ཀུན་ལ་ཁྱབ་པའོ། ། གཞིར་གནས་པ་དང་། ཡས་བྱོན་པའི་བྱང་ཆུབ་ཀྱི་སེམས་གཉིས་ཀྱིས་ལུས་ཐམས་ཅད་ལ་གང་བར་འགྱུར་བ་སྟེ་ལྟེ་བར་ཨཱ་ལི་ཕྲག་གཉིས་དང་ཀཱ་ལི་ཧ་དང་ཀྵ་སྤངས་པ་དགོད། དེའི་ཞར་ལ་ལས་བྱེད་པའི་འཁོར་ལོ་གཉིས་དང་རྩ་གསུམ་ཡང་གསལ་བཏབ་པོའོ། ། དེ་ལ་རང་བྱུང་གི་ཡེ་ཤེས་མངོན་དུ་བྱེད་པར་ང་ཡིས་བཤད་པར་བྱ་སྟེ། དེ་ཡང་། རང་བྱུང་གི་ཡེ་ཤེས་སྐྱེ་བ་ལ་ཕན་པའི་འཁོར་ལོ་བཞི་དང་། ལས་བྱེད་པའི་འཁོར་ལོ་གཉིས་དང་བཅས་པའི་གྲོང་ཁྱེར་ཡིད་དུ་འོང་བ་རྣམས་གཏུམ་མོའི་མེས་གཡས་རོ་མ་ནས་སོང་སྟེ་འཁོར་ལོ་གོང་མ་གཉིས་བསྲེགས།
མེ་དེ་རྣ་བ་གཡས་པར་སླེབས་པ་ནི་བསྙེན་པ། མེ་དེས་རྣ་བ་གཡས་པ་ནས་སྣ་བུག་གཡས་པ་རྒྱུད་ནས་སོང་བས། དེ་བཞིན་གཤེགས་པའི་སྣ་བུག་གཡོན་ནས་ཞུགས་པ་ནི་མཁའ་འགྲོ་རྡོ་རྗེ་ལུ་གུ་རྒྱུད་དོ། ། དེ་ནས་མེ་དེས། དེ་བཞིན་གཤེགས་པའི་འཁོར་ལོ་བཞི་བཞུ་བཏུལ་བྱས་ནས་ཤངས་བུག་གཡས་པར་བྱོན་ཏེ་གཞན་དུ་འགྲོར་མི་སྟེར་བའི་ཞེན་པ་ཆེན་པོས་དེ་བཞིན་གཤེགས་པ། སངས་རྒྱས་བདུད་རྩི་ཀུན་གཏུམ་མོའི་མེས་ལྕགས་སྒྲོག་རྡོ་རྗེས་བཅིང་བར་བྱ་བ་ནི་ཉེར་བསྒྲུབ། དེ་ནས་དེ་བཞིན་གཤེགས་པའི་བདུད་རྩི་རྣམས་བདག་གི་སྣ་བུག་གཡོན་པར་ཞུགས་ནས་རྐྱང་མ་དང་འགྲོགས་ཏེ་བསྲེགས་པའི་འཁོར་ལོ་རྣམས་བསོས་ཏེ་ལྟེ་བར་བྱོན་ནས་བདག་གི་ལུས་དགའ་བ་དང་ལྡན་པར་བྱོན་ཞིང་། མེས་བཞུ་བཏུལ་གྱི་བདུད་རྩི་རྣམས་ལྡེག་པར་འགྱུར་ལ། དེ་ལ་བརྟེན་ནས་རང་བྱུང་གི་ཡེ་ཤེས་སངས་རྒྱས་རྣམས་ཀྱི་འདོད་པ་ཐོབ་པ་ནི་བསྒྲུབ་པ། དེ་ནས་ཨྃ་ལས་མེ་སྦར་ཏེ་དབུ་མ་ཁ་ཕྱེ་ནས་སྙིང་ཁའི་ཧཱུྃ་དང་མགྲིན་པའི་ཨོཾ་བཅོམ་ནས་རྒྱལ་བ་མགོན་པོ་བྱམས་པ་སྤྱི་གཙུག་གི་ཧཾ་ལས་ནི་བྱང་ཆུབ་སེམས་ཀྱི་བདུད་རྩི་བབས་ཏེ་ལྟེ་བའི་སྟེང་དུ་འབར་འཛག་ལ་བློ་གཏད་ནས་བསྒོམས་པས།
ཡེ་ཤེས་ཀྱི་སྤྱན་དུ་བ་ལ་སོགས་པའི་རྟགས་ལྔ་དང་། མཐོང་བའི་ལམ་གྱི་ཡེ་ཤེས་ཀྱིས་རྣམ་པར་གཟིགས་ནས་སྐྱེ་བར་འགྱུར་བ་ནི་སྒྲུབ་པ་ཆེན་པོའོ། ། གསུམ་པ་ནི། རང་བྱིན་བརླབས་བསྟན་པའི། ། ཕན་པའི་གྲོང་ཁྱེར་ཡིད་འོང་བ། ། ཞེས་བྱ་བ་མན་ཆད་ལྷ་སྟོབས་ཀྱི་བསྒྲུབ་པ་ལ་སྦྱར་ཏེ་འཆད་པར་བཞེད་དོ། ། དེ་ལ་མངོན་པར་རྟོགས་པ་ནི་འདི་ཡིན་ཏེ། བདག་གིས་བསྐྱེད་པའི་རིམ་པའི་སྒོ་ནས་ཏིང་ངེ་འཛིན་གྱི་དམིགས་པ་བརྟན་པོ་ཡང་ཐོབ། དུ་བ་ལ་སོགས་པའི་རྟགས་ལྔ་ཡང་མཐོང་ཡང་། མཐོང་ལམ་གྱི་ཡེ་ཤེས་སྐྱེ་རུ་མ་འདོད་ན།
བརྩོན་འགྲུས་ཞན་པ་ཡིན་པས། བརྩོན་འགྲུས་ཆེན་པོས་ཟླ་བ་དྲུག་ཏུ་བསྒྲུབ། དེ་ལྟར་ཡང་མ་གྲུབ་ན། ཤིན་ཏུ་བརྩོན་འགྲུས་དང་ལྡན་པས་ཟླ་བ་བཅོ་བརྒྱད་དུ་བསྒྲུབ། དེ་ལྟར་ཡང་མ་གྲུབ་ན། དྲག་ཤུལ་གྱི་སྒྲུབ་པ་བརྩམ་པར་བྱ་བ་ཡིན་ཏེ། དེའང་། གསང་བ་འདུས་པའི་རྒྱུད་ཕྱི་མ་ལས། ཆོ་གས་ཡང་དག་སྦྱོར་བསྒོམས་པས། ། རང་གི་དཀྱིལ་འཁོར་ལ་གནས་ཏེ། །
སེམས་དེ་ཡེ་ཤེས་གཟུགས་ཀྱིས་ནི། ། བསྒོམ་པ་ཉེ་བར་བསྒྲུབ་པ་འོ། ། ཇི་སྲིད་མཐོང་བ་དེ་བཞིན་དུ། ། རྣམ་གཉིས་ཟླ་བ་དྲུག་ཏུ་བསྒོམས། ། འདོད་པ་ཀུན་ལ་ལོངས་སྤྱོད་པས། ། ཐམས་ཅད་དུ་ནི་རྟག་ཏུ་བྱ། ། གལ་ཏེ་ཟླ་བ་དྲུག་གིས་ནི། ། ཇི་སྐད་གསུངས་པ་མ་མཐོང་ན། ། ཇི་སྐད་བཤད་པའི་ཆོ་ག་དང་། ། བསྒོམ་པས་ལན་གསུམ་བརྩམ་པར་བྱ། །
དེ་ལྟར་བྱས་ཀྱང་སྒྲུབ་པ་པོས། ། མཐོང་བ་འབྱུང་བར་མ་གྱུར་ཅིང་། ། གང་ཚེ་བྱང་ཆུབ་མ་གྲུབ་ན། ། དྲག་ཤུལ་སྦྱོར་བས་བསྒྲུབ་པར་བྱ། ། དེ་ཚེ་དེ་ཡི་ཡེ་ཤེས་ནི། ། འགྲུབ་པ་ངེས་པ་ཉེ་བར་འགྱུར། ། རིགས་ཀྱི་དབྱེ་བའི་སྦྱོར་བ་ནི། ། རྡོ་རྗེ་ཕུར་བུས་ཕུར་བུ་གདབ། ། དེ་ནས་དབང་དུ་བྱ་བ་དང་། ། འདོད་ཆགས་ཆེན་པོའི་ཚུལ་གྱིས་ནི། །
ཡེ་ཤེས་འཁོར་ལོ་ཅན་རྣམས་བསྡུ། ། ཞེས་གསུང་པ་ཡིན་ནོ། ། དེ་ལྟར་སྒྲུབ་པ་ཟླ་བ་བཅོ་བརྒྱད་དམ་ཉི་ཤུ་རྩ་བཞི་བསྒོམས་ཀྱང་མ་གྲུབ་པ་དེའི་ཚེ། དངོས་པོ་ལ་མངོན་པར་ཞེན་པ་ཤས་ཆེས་པ་ཡིན་པས་དྲག་ཤུལ་གྱི་སྒྲུབ་པ་ཉི་མ་བཞི་ཚུན་ཆད་རྩམ་མམ་ཐུན་བཞི་ཚུན་ཆད་ཙམ་གྱི་འགྲུབ་པར་འགྱུར་ཏེ། དེའི་མངོན་པར་རྟོགས་པ་ནི། བདག་ཉིད་རིགས་རྐྱང་པའམ་བསྡུས་པ་གང་ཡང་རུང་པའི་མངོན་པར་རྟོགས་པ་ཡན་ལག་དྲུག་གིས་ཚར་བར་བསྒོམས། ཡང་ན་བདག་ལ་ཡེ་ཤེས་སེམས་དཔའ་སྤྱན་དྲང་བའི་ཚུལ་གྱིས་བསྒྲུབ་པ་ནི། ཕན་པའི་གྲོང་ཁྱེར་ཡིད་འོང་བ། ། ཞེས་བྱ་བ་ནི་ཏིང་ངེ་འཛིན་གྱི་དཀྱིལ་འཁོར་ཡིན་ནོ། ། དེ་ཡང་།
གཽ་རི་ལྕགས་ཀྱུ་ཐོགས་པས་དགུག་པ་ནི། མཁའ་འགྲོ་རྡོ་རྗེ་ལུ་གུ་རྒྱུད། ། ཅེས་པ་སྟེ་བསྙེན་པའོ། ། ཙཽ་རིས་ཞགས་པ་ཐོགས་པས་གཞུག་པ་ནི། ཞེན་པ་ཆེན་པོས་སངས་རྒྱས་ཀུན། ། ཞེས་པ་སྟེ་ཉེ་བར་སྒྲུབ་པའོ། ། བཻ་ཏ་ལི་ལྕགས་སྒྲོག་ཐོགས་པས་བཅིང་པ་ནི། ལྕགས་སྒྲོགས་རྡོ་རྗེས་བཅིང་བར་བྱ། ། ཞེས་པ་སྟེ་སྒྲུབ་པའོ། ། གྷསྨ་རི་དྲིལ་བུ་ཐོགས་པས་དབང་དུ་བྱེད་པ་ནི།
དགའ་ལྡན་དུ་ནི་ལྡེག་པར་འགྱུར། ། ཞེས་པ་སྟེ་སྒྲུབ་པ་ཆེན་པོའོ། ། བདག་གིས་ཏིང་ངེ་འཛིན་གྱི་དཀྱིལ་འཁོར་དབང་དུ་འགྱུར་པ་ནི། སངས་རྒྱས་རྣམས་ཀྱི་འདོད་པ་ཐོབ། ། ཅེས་པའི་དོན་ནོ། ། དེ་ནས་དེ་བཞིན་གཤེགས་པའི་ཚོགས་སྤྱན་དྲངས་ཏེ་ཞལ་དུ་ཞུགས། སྙིང་ཁར་ཞུ། དབང་གིས་གནས་སུ་སླེབ་པའི་སྐད་ཅིག་ལ་དཀྱིལ་འཁོར་གྱི་འཁོར་ལོ་ཡོངས་སུ་རྫོགས་པར་བསྒོམ་སྟེ་རྒྱལ་བ་མགོན་པོ་བྱམས་པ་ཞེས་བྱ་བ་ནི་དེ་བཞིན་གཤེགས་པ་ཞུ་ནས་དཀྱིལ་འཁོར་དུ་གྱུར་པ་ཡིན་ནོ། ། ཐབས་འདིས་དངོས་གྲུབ་ཐོབ་པ་ནི་ཡེ་ཤེས་སྤྱན་གྱིས་རྣམ་པར་གཟིགས་པ་སྟེ། མཐོང་ལམ་གྱི་ཡེ་ཤེས་སྐྱེ་བའོ། །
མཁའ་ནང་གི་དཀྱིལ་འཁོར་ལ་ཡེ་ཤེས་པ་དགུག་པ་ནི། གཽ་རིས་རྡོ་རྗེ་ལུ་གུ་རྒྱུད་ལྕགས་ཀྱུའི་ཕྱག་རྒྱ་བཅིངས་པས་རྒྱལ་བའི་ཚོགས་ཡེ་ཤེས་པ་རྣམས་དགུག་ཅིང་། ཙཽ་རིས་ཞགས་པས་བཞུགས་པ་དང་། བཻ་ཏ་ལིས་ལྕགས་སྒྲོགས་གིས་བཅིང་བར་བྱ། གྷསྨ་རིས་དྲིལ་བུས་དབང་དུ་བྱའོ། ། དེ་ལྟར་བྱས་པས་གང་ཞིག་སྒྲུབ་པ་པོ་དྲོད་འབྲིང་པོ་ཐོབ་པ་ལ་དྲོད་ཆེན་པོའི་དངོས་གྲུབ་མི་སྟེར་ན། དེ་ནས་ཡང་། དེ་བཞིན་གཤེགས་པ་ཐམས་ཅད་སྤྱན་དྲངས་ཏེ་སྙིང་ཁར་ཞུ་བ་ལས་བདུད་རྩི་འཁྱིལ་པའམ། གནོད་མཛེས་སྟོད་ཁྲོ་བོ་ལ། སྨད་ཕུར་བུ་ཟུར་གསུམ་པར་བསྒོམ་ལ་འོད་ཟེར་གྱི་སྒྲོག་གི་བཅིང་ལ་དགུག་པར་བྱ་སྟེ།
དེ་ལྟར་ན་ཡན་ལག་དྲུག་གི་རྗེས་ལ་མཁའ་འགྲོ་མ་བཞིས་དགུག་གཞུག་བྱ་བ་ལན་གསུམ་ཡོད་དོ། ། དེ་ཡང་དེ་ལ་ཡེ་ཤེས་པ་སངས་རྒྱས་ཐམས་ཅད་སྤྱན་དྲངས་ལ་རྡོ་རྗེ་སྐྱོ་བ་ལྕགས་ཀྱུ་འཛིན་པའི་དཀར་མོ་ཆེ་གཽ་རིས་དགུག རྡོ་རྗེ་ཞགས་པ་འཛིན་པ་ཆོམ་རྐུན་མས་གཞུག རྡོ་རྗེ་ལྕགས་སྒྲོག་བསྣམ་པ་རོ་ལངས་མས་བཅིང་། རྡོ་རྗེ་དྲིལ་བུ་འཛིན་པ་གྷསྨ་རིས་སངས་རྒྱས་རྣམས་ནི་དབང་དུ་བྱེད་པའི་ལས་བྱེད་དོ། ། དེ་ལྟར་ན་ཡན་ལག་དྲུག་གི་རྗེས་ལ་མཁའ་འགྲོ་མ་བཞིས་དགུག་གཞུག་བྱ་བ་ལན་གསུམ་ཡོད་དོ། ། དེ་ལྟར་བྱས་ཀྱང་སྔགས་ཀྱི་བཟླས་པ་དང་། རིམ་པ་གཉིས་ཀྱི་བསྒོམ་པ་ལ་མངོན་པར་དགའ་བའི་སྒྲུབ་པ་པོ་ལ་དྲོད་ཆེན་པོའི་དངོས་གྲུབ་གལ་ཏེ་མི་སྟེར་ན་དེ་ཚེ་མཁའ་འགྲོ་མ་གཽ་རི་ལ་སོགས་པ་བཞི་ཡིས་བསྒྲུབས་པའི་གནོད་མཛེས་ཀྱི་སངས་རྒྱས་རྣམས་ཕུར་བུ་འོག་ནས་བཤད་པའི་སྔགས་ཀྱིས་གདབ་བྱ་འདེབས་བྱེད་འདེབས་པ་པོ་མི་དམིགས་པའི་ཚུལ་གྱིས་རྩ་དབུ་མའི་ལམ་ནས་ཕུར་བུ་སོང་སྟེ་དབུས་ཀྱི་གཙོ་བོ་མི་བསྐྱོད་པའི་དབུ་ནས་སོང་སྟེ། ཞབས་ཀྱི་བར་དུ་ཐལ་ཕྱུང་བས་ཆོས་ཐམས་ཅད་མི་དམིགས་པའི་ངོ་བོར་ཐིམ་པར་བྱས་ལ་བདག་མེད་པ་ལ་བློ་བཞག་པའི་ལྷ་གནད་ལ་དབབ་པ་དྲག་ཤུལ་གྱི་སྟོབས་ཀྱི་ཆོ་གས་བསྒྲུབས་པར་བྱས་པས་མཐོང་ལམ་གྱི་ཡེ་ཤེས་སྐྱེ་བར་འགྱུར་རོ། ། འདི་ནི་དྲོད་མ་ཐོབ་པ་ཐོབ་པའི་ཐབས་སྤྱོད་པར་བསྡུའོ། །
བཞི་པ་རྒྱུད་འབུམ་ཕྲག་ལྔ་པའི་ཚད་ལ་གཉིས། མཚམས་སྦྱར་བ་དང་། ཚད་བཤད་པ་དངོས་སོ། ། དང་པོ་ནི། ལྷ་སྟོབས་ཀྱི་བསྒྲུབ་པ་བཤད་པའི་རྗེས་དེ་ནས་རྡོ་རྗེ་འཛིན་པའི་རྒྱལ་པོ་མཁའ་འགྲོ་མ་རྡོ་རྗེ་གུར་གྱིས་རྒྱུད་རྒྱས་པ་གསུངས་པའི་ནང་དུ། ཤླཽ་ཀ་འབུམ་ཕྲག་ལྔ་ཡོད་ཅེས་གོང་དུ་བྲིས་པ་ཡང་དག་པར་བཤད་པར་བྱའོ། ། གཉིས་པ་ནི། རྒྱུད་རྒྱས་པ་ལ་གཞུང་ཚད་ཤླཽ་ཀ་འབུམ་ཕྲག་ལྔ་ཡོད་པ་ལས། སངས་རྒྱས་རྣམ་སྣང་གི་ནི་དཀྱིལ་འཁོར་སྟོན་པ་ལ་གཞུང་ཚད་ཤླཽ་ཀ་འབུམ་ཕྲག་གཅིག་ཡོད་ལ། རྡོ་རྗེ་ཅན་མི་བསྐྱོད་པའི་དཀྱིལ་འཁོར་སྟོན་པ་ལ་ཡང་དེ་བཞིན་དུ་འབུམ་ཕྲག་གཅིག་དང་།
གཞུང་ཚད་ཤླཽ་ཀ་འབུམ་ཕྲག་གཅིག་གིས་རྡོ་རྗེ་ཉི་མ་རིན་འབྱུང་གི་དཀྱིལ་འཁོར་སྟོན་པ་དང་། འབུམ་ཕྲག་གཅིག་གིས་རྡོ་རྗེ་ཆོས་འོད་དཔག་མེད་ཀྱི་དང་། འབུམ་ཕྲག་ཕྱེད་ཀྱིས་རྡོ་རྗེ་རྟ་དོན་གྲུབ་ཀྱི་དཀྱིལ་འཁོར་སྟོན་པ་དང་། དེའི་ལྷག་མ་འབུམ་ཕྲག་ཕྱེད་ལ་ཁྲི་ཕྲག་ལྔ་ཡོད་པ་ལས། རིགས་ལྔའི་ཡན་ལག་ལས་རྒྱས་པའི་ལྷའི་རྣལ་འབྱོར་འབྱུང་པོ་འདུལ་བ་སྟོན་པ་ལ་གཞུང་ཚད་ཤླཽ་ཀ་སྟོང་ཕྲག་ལྔ་དང་། སྟོང་ཕྲག་ལྔའི་ཕྲིན་ལས་བཞིའི་ལས་ནི་རབ་ཏུ་རྒྱས་པ་སྟོན་པ་དང་། སྟོང་ཕྲག་ལྔ་ཡི་སངས་རྒྱས་རིགས་ལྔའི་གར་མཁན་ཇི་ལྟར་བྱ་བ་ཉིད་སྟོན་པ་དང་། ཤླཽ་ཀ་སྟོང་ཕྲག་སུམ་ཅུ་སྟེ་ཁྲི་ཁྲག་གསུམ་དག་གིས་ནི་ཀུ་རུ་ཀུལླེའི་ཕྲིན་ལས་བཞི་སྟོན་པའི་བརྟག་པའོ། ། ལྷག་མ་གཞུང་ཚད་སྟོང་ཕྲག་ལྔ་ཡིས་ནི་དབང་བསྐུར་རབ་གནས་སྦྱིན་སྲེག་གཏོར་མ་ལ་སོགས་པའི་ཆོ་གའི་རིམ་པ་སྟོན་པ་ནི་རྒྱུད་ཀུན་གྱི་ཐུན་མོང་བའོ། ། དེ་ལྟར་རྡོ་རྗེ་མཁའ་འགྲོ་ཀྱཻ་རྡོ་རྗེའི་རྒྱུད་རྒྱས་པ་གསུང་པའི་དུས་ཀྱི་ཚད་གཞུང་འབུམ་ཕྲག་ལྔ་ཡོད་པའི་གྲངས་ནི་རྒྱུད་བསྡུས་པ་འདིར་བྲིས་པའོ། །
ལྔ་པ་སངས་རྒྱས་ཀྱི་གར་ལ་གཉིས་ཏེ། མཚམས་སྦྱར་བ་དང་། དོན་དངོས་སོ། ། དང་པོ་ནི། འབུམ་ཕྲག་ལྔའི་ཚད་བཤད་པའི་རྗེས་དེ་ནས་སྟོན་པ་རྡོ་རྗེ་འཛིན་པ་དམིགས་པ་མེད་པའི་ཤེས་རབ་ཀྱི་བློ་དང་ལྡན་པ་མཁའ་འགྲོ་མ་རྡོ་རྗེ་གུར་བསྐྱེད་རིམ་བརྟན་པར་བྱེད་པ་སྤྲོས་བཅས་ཀྱི་སྤྱོད་པ་དང་། རྫོགས་པའི་སངས་རྒྱས་ཀྱི་ས་གཟུང་བའི་དོན་དུ་སངས་རྒྱས་རིགས་ལྔ་པོ་རྣམས་ཀྱི་གར་སྟོན་པའི་ཏིང་ངེ་འཛིན་ལ་སྙོམས་པར་ཞུགས་སོ། ། གཉིས་པ་དོན་དངོས་ལ་བརྒྱད་དེ། སངས་རྒྱས་ཀྱི་གར་གྱི་དགོས་པ་དང་། སངས་རྒྱས་ཀྱི་གར་དངོས་དང་། གར་བྱ་བའི་དུས་དགོས་པ་དང་བཅས་པ་དང་།
གར་གྱི་ལྷ་གྲངས་དང་། གར་གྱི་རྒྱན་ལ་སོགས་པའི་རྒྱུ་དང་། གར་བྱ་བའི་གནས་དང་། དགོས་པ་དང་ལྡན་པའི་གར་བསྒྲུབ་པར་གདམས་པའོ། ། དང་པོ་ནི། སངས་རྒྱས་ཀྱི་གར་བྱ་བའི་དགོས་པ་ནི། འཇིག་རྟེན་པའི་གར་དང་གླུ་ལ་རབ་ཏུ་ཞེན་པའི་སེམས་ཅན་རྣམས་ནི་སངས་རྒྱས་ཀྱི་གླུ་གར་གྱི་སྒོ་ནས་བསྡུ་བའི་ཕྱིར། སངས་རྒྱས་མི་རྟོག་པའི་གར་མཁན་སེམས་ཅན་གྱི་དོན་ལ་རོལ་པར་མཛད་པའོ། ། འོ་ན་གླུ་གར་དང་རོལ་མོ་རྣམས་སྐྱེ་བོ་ཕལ་པ་དག་ངག་འཁྱལ་སྨྲ་བ་དང་བརྩེད་འཇོ་བྱེད་པ་དང་ཁྱད་པར་མེད་པས་ངན་སོང་གི་རྒྱུར་མི་འགྱུར་རམ་སྙམ་ན། མི་འགྱུར་ཏེ།
འདུལ་བྱེད་སངས་རྒྱས་གར་མཁན་ནི་རྡོ་རྗེ་སྟེ་སྟོང་ཉིད་ཀྱིས་རོལ་བའི་ཐབས་ལ་མཁས་པ་ཡིས། གདུལ་བྱ་སྐྱེ་བོ་ཡུལ་གླུ་གར་ལ་ཆགས་པའི་འདོད་ཆགས་ཅན་རྣམས་ལ་གླུ་གར་གྱི་ཐབས་བསྟན་པའི་སྒོ་ནས་བསོད་ནམས་ཀྱི་ཚོགས་རྫོགས་ནས་གཟུགས་སྐུའི་བྱང་ཆུབ་བསྒྲུབ་པར་བྱེད་པའི་ཐབས་ལ་མཁས་པས་ཁྱད་པར་འཕགས་པ་ཡིན་ནོ། ། གཉིས་པ་གར་དངོས་ལ་གཉིས། རྡོ་རྗེ་སློབ་དཔོན་གྱི་དམ་བཅའ་བའི་ཚིགས་དང་། མི་གཡོ་བའི་ཆེ་བས་རྒོལ་བའི་སྒོ་ནས་དེ་ཁོ་ན་ཉིད་བསྟན་པའོ། ། དང་པོ་ནི། ས་གཟུང་བའི་དུས་སུ་བྱེད་ན་དཀྱིལ་འཁོར་བྱ་བའི་ས་དེའི་གནས་སུ་བྱ། བསྐྱེད་རིམ་བརྟན་པར་བྱ་བ་ཚོགས་ཀྱི་འཁོར་ལོའི་དུས་སུ་བྱེད་ན། དཀྱིལ་འཁོར་ཁང་པ་སུམ་རིམ་མམ་ཡོལ་བ་སུམ་རིམ་བྱས་པའི་དབུས་སུ་སློབ་དཔོན་བཞུགས། ཕྱོགས་བཞི་དང་མཚམས་བཞིར་རིགས་བཞི་དང་ཡུམ་བཞིའི་ང་རྒྱལ་འཛིན་པའི་རྣལ་འབྱོར་ཕོ་མོ་བཞི་བཞི་བཞུགས།
ཡོལ་བའི་ཕྱི་རོལ་དུ་མི་གཡོ་བའི་རྣལ་འབྱོར་པ་བསྡོད། ཡོལ་བ་བར་པའི་ནང་དུ་མཆོད་གཏོར་ཚོགས་རྫས་རྣམས་བཤམ། ཕྱིའི་ཡོལ་བའི་ནང་དུ་གླུ་གར་བྱེད་པ་རྣམས་གཞག་པར་བྱའོ། ། དེ་ནས་ལས་ཀྱི་སློབ་མས་མཎྜལ་དང་མེ་ཏོག་ཕུལ་ལ། ལྷའི་རྣལ་འབྱོར་ལ་གནས་པར་གསོལ་བ་གདབ་ནས། ཡི་གེ་བརྒྱ་པས་རྒྱུད་སྦྱང་བ་ཡན་ཆད་སྦྱོར་བའི་ཆོས་དྲུག་བྱས་པའི་རྗེས་དེ་ནས་རྡོ་རྗེ་ཅན་སློབ་དཔོན་བཞེངས་ནས་བྱུང་སྟེ། མེ་ཏོག་སྙེམ་པ་ལག་པས་འཛིན་པའི་ཕྱག་རྒྱ་རབ་སྦྱོར་བས། སེམས་ཅན་ཀུན་ལ་ཕན་པ་དང་ལྡན་པའི་བྱང་ཆུབ་ཀྱི་སེམས་སེམས་ཅན་གྱི་དོན་ལས་མི་འདའ་བའི་དམ་ཚིག་དེར་ནི་བཤད་པར་བྱ་སྟེ། དམ་ཚིག་ནི་ངག་ཏུ། ཁམས་གསུམ་གྱི་སེམས་ཅན་གྲངས་ཇི་སྙེད་པ་རྣམས་མ་ལུས་པ་བསྡུས་པས་སེམས་བསྐྱེད་ཀྱིས་བསྡུས་པ།
སྐྱེ་གནས་ཀྱིས་ཕྱེ་ན། ངང་པ་དང་། ཁྲུང་ཁྲུང་དང་། རྨ་བྱ་ལ་སོགས་པ་སྒོང་ང་ལས་སྐྱེས་པའམ། མི་དང་། ཡི་དྭགས་དང་། བ་གླང་དང་། མ་ཧེ་དང་། རྟ་དང་། བོང་བུ་ལ་སོགས་པ་མངལ་ནས་སྐྱེས་པའམ།
སྲིན་བུ་དང་། ཕྱེ་མ་ལྷེབ་དང་། ཉ་ལ་སོགས་པ་དྲོད་གཤེར་ལས་སྐྱེས་པའམ། ལྷ་དང་། དམྱལ་བ་དང་། བར་དོ་ལ་སོགས་པ་རྫུས་ཏེ་སྐྱེ་བའི་སེམས་ཅན་རྣམས་ཏེ། མངོན་པ་མཛོད་ལས། མི་དང་དུད་འགྲོ་རྣམ་པ་བཞི། ། དམྱལ་བ་རྣམས་དང་ལྷ་རྣམས་དང་། ། སྲིད་པ་བར་མ་རྫུས་ཏེ་སྐྱེ། །
ཡི་དྭགས་མངལ་ནས་སྐྱེ་བའང་ཡོད། ། ཅེས་དང་། བདེ་མཆོག་སྡོམ་འབྱུང་ལས། སྒོང་སྐྱེས་མངལ་ནས་སྐྱེ་བ་དང་། ། དྲོད་གཤེར་སྐྱེས་དང་རྫུས་སྐྱེས་རྣམས། ། ངང་པ་ཁྲུང་ཁྲུང་རྨ་བྱ་དང་། ། ནེ་ཙོ་གཞད་སོགས་རྣམ་པ་བཞི། ། གླང་པོ་མ་ཧེ་བ་ལང་རྟ། ། བོང་བུ་མི་རྣམས་མངལ་ནས་སྐྱེས། ། སྲིན་བུ་འབུ་དང་ཕྱེ་མ་ལྷེབ། །
ཉ་ལ་སོགས་པ་དྲོད་གཤེར་སྐྱེས། ། ལྷ་དང་དམྱལ་བའི་སེམས་ཅན་རྣམས། ། དེ་བཞིན་བར་དོའི་སྲིད་པ་དང་། ། བསྐལ་པ་དང་པོ་ལ་སོགས་པ། ། དེ་རྣམས་རྫུས་སྐྱེས་སེམས་ཅན་ནོ། ། ཞེས་གསུངས་སོ། ། གཟུགས་ཀྱིས་ཕྱེ་ན། འདོད་ཁམས་དང་གཟུགས་ཁམས་ནི་གཟུགས་ཅན་རྣམས་ཡིན་ལ། གཟུགས་མེད་ཁམས་ནི་གཟུགས་མེད་པ་ཅན་རྣམས་ཡིན་ནོ། ། བསམ་པས་ཕྱེ་ན།
འདུ་ཤེས་ཅན་རྣམས་སམ་ནི་འདོད་ཁམས་དང་གཟུགས་ཁམས། འདུ་ཤེས་མེད་པ་ཅན་རྣམས་སམ་ནི་ནམ་མཁའ་མཐའ་ཡས་སྐྱེད་མཆེད་དང་། རྣམ་ཤེས་མཐའ་ཡས་སྐྱེ་མཆེད་དང་། འདུ་ཤེས་མེད་པ་པ་རྣམས་སམ་ནི། ཡོད་མིན་མེད་མིན་སྐྱེ་མཆེད་དང་། ཅི་ཡང་མེད་པའི་སྐྱེ་མཆེད་དོ། ། དེ་ལྟར་ཁམས་གསུམ་གྱིས་བསྡུས་པའི་སེམས་ཅན་དེ་རྣམས་ཐམས་ཅད་བདག་གིས་ཕྱག་རྒྱ་ཆེན་པོ་སངས་རྒྱས་ཀྱི་གོ་འཕང་ལ་འགོད་པར་བྱའོ། ། ཞེས་བརྗོད་ལ། མེ་ཏོག་ནམ་མཁའ་ལ་དོར་རོ། ། དེ་ནས་སྟན་ལ་བསྡད་ལ་ཐམས་ཅད་ཀྱི་རང་རང་གི་མངོན་པར་རྟོགས་པ་རྫོགས་པར་བསྒོམ་མོ། །
གཉིས་པ་མི་གཡོ་བའི་རྒོལ་བའི་སྒོ་ནས་དེ་ཁོ་ན་ཉིད་བསྟན་པ་ལ་བཞི་སྟེ། སོ་སོའི་ཞུས་ལན་དང་། ཐུང་ངུ་ཞུས་པ་དང་། ཁྱད་པར་དུ་རིགས་ལྔའི་དེ་ཉིད་བསྟན་པ་དང་། དམ་བཅའ་རྫུན་གྱི་ཚིག་ཏུ་བསྟན་པའོ། ། དང་པོ་ལ་དགུའི། དང་པོ་མི་བསྐྱོད་པའི་ཐུགས་བསྐུལ་བ་ནི། སེམས་ཅན་གྱི་དོན་ལ་མི་འདའ་བའི་དམ་ཚིག་ཆེན་པོ་བཤད་པའི་རྗེས་དེ་ནས་ནི་ཚིག་གི་དེ་མ་ཐག་པ་ཡིན་ལ། དོན་གྱི་ནི་ས་ཆོག་དང་འབྲེལ་ན་བསྒོམས་པའི་དཀྱིལ་འཁོར་ནམ་མཁའ་ལ་སྟེགས་པའི་རྗེས་དེ་ནས་དམ་ཚིག་བསྐུལ་བ་བྱེད་ལ། ཚོགས་འཁོར་དང་འབྲེལ་ན་དཀྱིལ་འཁོར་གྱི་འཁོར་ལོ་མཆོད་པ་རྒྱས་པས་ཚིམ་ནས་དཔའ་བོ་དང་རྣལ་འབྱོར་མ་ཚོགས་ཀྱི་ཁ་ཟས་ཀྱིས་ཚིམ་པའི་བར་བྱས་པའི་རྗེས་དེས་ནས་ཡོལ་བའི་ཕྱི་རོལ་ནས།
རྟག་ཆད་ལ་མི་གཟིགས་པས་ཟུར་མིག རྣམ་རྟོག་གིས་མི་གཡོ་བའི་མགོན་པོའི་བསྙེན་པ་སོང་བའི་རྣལ་འབྱོར་པ་ལངས་ནས་བྱུང་སྟེ། མི་བསྐྱོད་རྣལ་འབྱོར་ཆོས་ཀྱི་དབྱིངས་ཀྱི་ཡེ་ཤེས་ཀྱི་གོ་འཕང་བརྙེས་པ་དང་ལྡན་པའི་དབུས་ཀྱི་སྟོན་པ་སློབ་དཔོན་ལ་ནི་ཐུགས་བསྐུལ་བའི་ཕྱིར་ཁ་ལ་རྣམ་པར་སྨོད་ཅིང་དོན་ལ་བསྟོད་པའི་ཚིག་གིས་དྲི་བ་འདི་ཞུ་བ་སྟེ། ཅི་ཁྱོད་ཀྱི་དམ་ཚིག་གང་ཡིན་ཞེས་ཞུས་པ། ལན་དུ། དབུས་ཀྱི་མི་བསྐྱོད་པས། ངའི་དམ་ཚིག་ཧཱུྃ་ཞེས་བྱ་བ་ཡིན་ཞེས་པའོ། ། དེའི་ལན། མི་གཡོ་བས། དམ་ཚིག་ཧཱུྃ་ཡིན་ན་མུ་སྟེགས་ཀྱི་དྲང་སྲོང་ཐུབ་པ་ཆེན་པོ་ཞེས་བྱ་བ་དེ།
མདའ་གཞུ་ཐོགས་ནས་གཞུའི་འཆང་ཟུངས་ཚངས་པ། སྟོད་དབང་ཕྱུག སྨད་ཁྱབ་འཇུག གཞུ་རྒྱུད་ཀླུ་ནོར་རྒྱས། མདའ་ལྷ་མོ་ནམ་མཁའི་ཀློག་མ་སྤྲིན་དུ་བསམ། ངག་ཏུ་ཧཱུྃ་ཞེས་བརྗོད་ནས་མདའ་འཕེན་པ་ཅན་དེ་ཡིན་ནམ་ཞེས་ཁ་ལ་སྨོད་ཅིང་། དོན་ལ་བསྟོད་པ་སྟེ། ཉོན་མོངས་པ་བཅོམ་པས་ཐུབ་པ་ཆེན་པོ་ཁྱོད། སྟོང་ཉིད་ཀྱི་གཞུས་སྙིང་རྗེའི་མདའ་ཕྱོགས་བཅུར་འཕངས་ནས་སེམས་ཅན་གྱི་དོན་མཛད་དོ་ཞེས་པའོ། ། དེའི་ལན།
དབུས་ཀྱི་མི་བསྐྱོད་པས། ང་ནི་མུ་སྟེགས་ཀྱི་ཐུབ་པ་མིན། གང་ཟག་དང་ཆོས་ཀྱི་བདག་གཉིས་ཀྱང་མ་ཡིན། གང་ཡིན་ན་དམིགས་པ་མེད་པའི་སྙིང་རྗེའི་སྟོབས་ཀྱིས་ཆོས་ཀྱི་དབྱིངས་མངོན་དུ་གྱུར་ནས་ཚོགས་གཉིས་ཀྱི་དཔལ་དང་ལྡན་པ་ཡིན་ཞེས་པའོ། ། དེའི་ལན་མི་གཡོ་བས། སྟོབས་དང་ལྡན་ན་བདག་གི་སྟོབས་བཅོམ་པ་མིན་ནམ་ཅི་ཞེས་ཁ་ལ་སྨོད་ཅིང་། དོན་ལ་བསྟོད་པ་སྟེ། ཁྱོད་ཀྱིས་ཞེ་སྡང་གི་སྟོབས་བཅོམ་ནས་ཆོས་ཀྱི་དབྱིངས་ཀྱི་ཡེ་ཤེས་མངོན་དུ་གྱུར་ཞེས་པའོ། ། གཉིས་པ་རྣམ་པར་སྣང་མཛད་ཀྱི་ཐུགས་བསྐུལ་བ་ནི། མི་གཡོ་བས་ཤར་དུ་ཕྱོགས་ཏེ།
རྣམ་སྣང་ལ། ཅི་ཁྱོད་ཀྱི་དམ་ཚིག་གང་ཡིན་ཞེས་ཞུས་པས། ལན་དུ། ངའི་དམ་ཚིག་ཨོཾ་ཞེས་བྱ་བ་ཡིན་ཞེས་པའོ། ། དེའི་ལན་མི་གཡོ་བས། དམ་ཚིག་ཨོཾ་ཡིན་ན་ཨོཾ་གྱི་རིག་བྱེད་འབྱུང་བའི་ཕྱིར་ཁྱོད་ནི་ཚངས་པའམ། དེའི་རིགས་བྱེད་འདོན་པའི་ཐུབ་པ་དྲང་སྲོང་ངམ། བྲམ་ཟེ་རྣམས་ཡིན་ནམ་ཞེས་ཁ་ལ་སྨོད་ཅིང་། དོན་ལ་བསྟོད་པ་སྟེ། སྒྲིབ་པའི་དྲི་མ་ལས་ཚངས་ཤིང་མི་མཐུན་ཕྱོགས་གཏི་མུག་བཅོམ་པས་ཐུབ་པ།
གཙང་ཞིང་དག་པས་བྲམ་ཟེ་ཞེས་པའོ། ། དེའི་ལན་དུ། ང་ནི་ཚངས་པའམ་ཐུབ་པ་བྲམ་ཟེ་མིན། གང་ཡིན་ན། མེ་ལོང་ལྟ་བུའི་ཡེ་ཤེས་ཀྱིས་ཇི་ལྟ་བ་དང་ཇི་སྙེད་པ་རྣམ་པར་སྣང་བར་མཛད་པའི་དཔལ་དང་ལྡན་པ་ཡིན་ཞེས་པའོ། ། དེའི་ལན་དུ་མི་གཡོ་བས། ཁྱོད་ནི་རྣམ་སྣང་ཡིན་ན། བཻ་རོ་ཙ་ནའི་སྒྲ་ལས་ཕོ་བའི་མེ་དྲོད་བཅོམ་ནས་ཁ་ཟས་ཀྱི་འདོད་པ་དང་བྲལ་བ་ཞིག་ཡིན་ནམ་ཞེས་ཁ་ལ་སྨོད་ཅིང་། དོན་ལ་བསྟོད་པ་སྟེ། གཏི་མུག་གི་མེ་དྲོད་བཅོམ་ནས་འཁོར་བ་དང་མྱ་ངན་ལས་འདས་པའི་འདོད་པ་དང་བྲལ་བའོ་ཞེས་པའོ། །
གསུམ་པ་འོད་དཔག་མེད་ཀྱི་ཐུགས་བསྐུལ་བ་ནི། མི་གཡོ་བས་ནུབ་ཏུ་ཕྱོགས་ཏེ། འོད་དཔག་མེད་ལ། ཅི་ཁྱོད་ཀྱི་དམ་ཚིག་གང་ཡིན་ཞེས་ཞུས་པས། ལན་དུ། ངའི་དམ་ཚིག་ཨཱ་ཞེས་བྱ་བ་ཡིན་ཞེས་པའོ། ། དེའི་ལན། མི་གཡོ་བས་དམ་ཚིག་ཨཱཿཡིན་ན། མངའ་བདག་ཅེས་འོད་དཔག་མེད་ལ་བོས་ནས། ཨཱ་ལས་དྲངས་ནས་ཨ་ཀ་ཤ་ན་ནམ་མཁའ་ལྡིང་གྲུབ་ཅིང་མཁྱེན་ནས་ཅི་ཞེས་ཁ་ལ་སྨོད་ཅིང་།
དོན་ལ་བསྟོད་པ་སྟེ། སོ་སོར་རྟོག་པའི་ཡེ་ཤེས་ཀྱིས་ཆོས་ཐམས་ཅད་ནམ་མཁའི་རང་བཞིན་ལྟར་མངོན་དུ་གྱུར་པའོ་ཞེས་པའོ། ། དེའི་ལན། ང་ནི་མཁའ་ལྡིང་གྲུབ་པ་ཞིག་མིན། གང་ཡིན་ན་འདོད་ཆགས་དག་པའི་པདྨ་གར་གྱི་དབང་ཕྱུག་སོ་སོར་རྟོག་པའི་ཡེ་ཤེས་ཀྱི་དཔལ་དང་ལྡན་པ་ཡིན་ཞེས་པའོ། ། དེའི་ལན། མི་གཡོ་བས། གར་དབང་ཡིན་ན་ཁྱོད་ནི་གར་དབང་ཉེར་གཞད་མཁན་ཞིག་ཡིན་ནམ་ཞེས་ཁ་ལ་སྨོད་ཅིང་། དོན་ལ་བསྟོད་པ་སྟེ། ཡེ་ཤེས་ཀྱི་གར་གྱིས་སེམས་ཅན་ཐམས་ཅད་ཀྱི་བསམ་པ་ཚིམ་པར་བྱེད་པ་ཞིག་ཡིན་ཞེས་པའོ། །
བཞི་པ་རིན་ཆེན་འབྱུང་ལྡན་གྱི་ཐུགས་བསྐུལ་བ་ནི། མི་གཡོ་བས་ལྷོར་ཕྱོགས་ཏེ། རིན་ཆེན་འབྱུང་ལྡན་ལ། ཅི་ཁྱོད་ཀྱི་དམ་ཚིག་གང་ཡིན་ཞེས་ཞུས་པས། ལན་དུ། ངའི་དམ་ཚིག་ཏྲྃ་ཞེས་བྱ་བ་ཡིན་ཞེས་པའོ། ། དེའི་ལན་དུ་མི་གཡོ་བས། དམ་ཚིག་ཏྲྃ་ཡིན་ན། ཏྲྃ་ལས་དྲངས་ན་ཚ་ཏྲྃ་ནི་གདུགས་ཏེ་ཁྱོད་ནི་ཚད་པ་སྐྱོབ་པའི་གདུགས་ཞིག་ཡིན་ནམ་ཞེས་ཁ་ལ་སྨོད་ཅིང་། དོན་ལ་བསྟོད་པ་སྟེ།
རྣམ་པར་རྟོག་པའི་ཚད་པ་ལས་སྐྱོབ་པའོ། ། དེའི་ལན། ང་ནི་གདུགས་མིན། གང་ཡིན་ན། རྡོ་རྗེ་མཉམ་པ་ཉིད་ཀྱི་ཡེ་ཤེས་ཀྱི་ཉི་མས་ཉོན་མོངས་པའི་མུན་པ་སེལ་བའི་དཔལ་དང་ལྡན་པ་ཡིན་ཞེས་པའོ། ། དེའི་ལན་མི་གཡོ་བས། ཉི་མ་ཡིན་ན་ཁྱོད་ནི་ནམ་མཁའི་འཁོར་ལོའི་རྣམ་པ་ཉི་མ་ཇི་ལྟར་མིན་ཞེས་པ་ཁ་ལ་སྨོད་ཅིང་། དོན་ལ་བསྟོད་པ་སྟེ། ཡེ་ཤེས་ཉི་མས་སྤང་བྱ་ཉོན་མོངས་པ་སེར་སྣ་དང་ང་རྒྱལ་གྱི་མུན་པ་འཇོམས་པ་ཞེས་པའོ། ། འགྱུར་ལ་ལར།
གདུགས་ཀྱི་རྣམ་ཁྱོད་ཇི་ལྟར་མིན། ། ཞེས་འབྱུང་བ་ལྟར་ན། ཡེ་ཤེས་ཀྱི་གདུགས་ཀྱིས་ཉོན་མོངས་པས་གདུངས་པའི་ཚ་བ་འཕྲོག་གོ་ཞེས་སྦྱར་རོ། ། ལྔ་པ་དོན་ཡོད་གྲུབ་པའི་ཐུགས་བསྐུལ་བ་ནི། མི་གཡོ་བས་བྱང་དུ་ཕྱོགས་ཏེ། དོན་གྲུབ་ལ། ཅི་ཁྱོད་ཀྱི་དམ་ཚིག་གང་ཡིན་ཞེས་ཞུས་པས། ལན་དུ། དོན་གྲུབ་ཀྱིས་ངའི་དམ་ཚིག་ཁྃ་ཞེས་བྱ་བ་ཡིན་ཞེས་པའོ། ། དེའི་ལན་དུ།
མི་གཡོ་བས། དམ་ཚིག་ཁྃ་ཡིན་ན། ཁྃ་ལས་དྲངས་ན་ཁ་ཨ་ཀ་ཤ་ནི་ནམ་མཁའ་སྟེ་ཁྱོད་ནི་ནམ་མཁའ་སྟེ་ཁྱོད་ནི་ནམ་མཁའ་ལྟར་སྟོང་པའི་རང་བཞིན་ཞིག་ཡིན་ནམ་ཞེས་ཁ་ལ་སྨོད་ཅིང་། དོན་ལ་བསྟོད་པ་སྟེ། ཆོས་ཐམས་ཅད་ནམ་མཁའི་རང་བཞིན་ལྟར་མངོན་དུ་གྱུར་པ་ཞིག་ཡིན་ཞེས་པའོ། ། དེའི་ལན། ང་ནི་ནམ་མཁའ་སྟོང་པ་མིན། གང་ཡིན་ན། རྡོ་རྗེ་མགྱོགས་འགྲོ་བརྩོན་འགྲུས་ཀྱི་ཕ་རོལ་ཏུ་ཕྱིན་པས་སེམས་ཅན་གྱི་དོན་མྱུར་དུ་བརྩོམ་པས་བྱ་བ་གྲུབ་པའི་ཡེ་ཤེས་ཡིན་ཞེས་པའོ། ། དེའི་ལན།
མི་གཡོ་བས། མགྱོགས་འགྲོ་ཡིན་ན་ཁྱོད་ནི་རྟ་ཡིན་ཏེ་གྲོང་ནས་གྲོང་གི་ཕ་རོལ་ཏུ་འགྲོ་བ་ཞིག་ཡིན་ནམ་ཞེས་ཁ་ལ་སྨོད་ཅིང་། དོན་ལ་བསྟོད་པ་སྟེ། འཁོར་བའི་ཕ་རོལ་ཏུ་ཕྱིན་པ་ཞིག་གོ་ཞེས་པའོ། ། དྲུག་པ་མ་མཱ་ཀཱིའི་ཐུགས་བསྐུལ་བ་ནི། མི་གཡོ་བས་བྱང་ཤར་དུ་ཕྱོགས་ཏེ། མ་མཱ་ཀཱི་ལ། ཅི་ཁྱོད་ཀྱི་དམ་ཚིག་གང་ཡིན་ཞེས་དྲིས་པས། ལན་དུ་མ་མཱ་ཀཱིས། ངའི་དམ་ཚིག་སྙིང་རྗེ་ཆེན་པོའི་བཏུང་བ་ཆང་ཡིན་ཞེས་པའོ། །
དེའི་ལན། མི་གཡོ་བས། དམ་ཚིག་ཆང་ཡིན་ན་ས་བོན་ཀྱང་མྃ་ཡིན་པས། མ་ད་ན་ཆང་ཡིན་པའི་ཕྱིར། དེ་ལྟར་ན། ཨེ་མ་ཧོ་ཞེས་པ་ངོ་མཚར་བ་སྟེ་ཁྱོད་ནི་ཆང་འཚོང་མ་མཛེས་མ་ཞིག་མིན་ནམ་ཞེས་ཁ་ལ་སྨོད་ཅིང་། དོན་ལ་བསྟོད་པ་སྟེ། སྙིང་རྗེ་ཆེན་པོའི་ཆང་སེམས་ཅན་ཐམས་ཅད་ལ་སྟེར་བའི་ངོ་མཚར་ཅན་ཞིག་ཡིན་ཞེས་པའོ། ། དེའི་ལན། མི་གཡོ་ཞེས་བོས་ནས།
བདག་ནི་ཆང་འཚོང་མ་མིན། གང་ཡིན་ན། ཆུ་རྣམ་པར་དག་པ་སྙིང་རྗེ་ཚད་མེད་པའི་ངོ་བོ་མ་མཱ་ཀཱི་ཡིན་ཞེས་པའོ། ། དེའི་ལན། མི་གཡོ་བས། མ་མཱ་ཀཱི་ཡིན་ན། མ་མཱ་ཀཱི་ལ་སྒྲ་དྲངས་པས་མ་མཱའི་ཞེས་པ་ཞང་པོའི་ཆུང་མ་གྲོང་ཁྱེར་འཛིན་པ་ཞིག་ཡིན་ནམ་ཅི་ཞེས་ཁ་ལ་སྨོད་ཅིང་། དོན་ལ་བསྟོད་པ་སྟེ། མ་མཱ་ཨ་ཞེས་བརྗོད་ན། བདག་མེད་པའི་རང་བཞིན་ཡིན་ཞེས་པའོ། །
བདུན་པ་སྤྱན་མའི་ཐུགས་བསྐུལ་བ་ནི། མི་གཡོ་བས་ཤར་ལྷོར་ཕྱོགས་ཏེ། སྤྱན་མ་ལ། ཅི་ཁྱོད་ཀྱི་དམ་ཚིག་གང་ཡིན་ཞེས་དྲིས་པས། སྤྱན་མས་ངའི་དམ་ཚིག་ཞི་བ་ཉིད་ཡིན་ཞེས་པའོ། ། དེའི་ལན་མི་གཡོ་བས། དམ་ཚིག་ཞི་བ་ཡིན་ན། མ་ཞི་བར་ཞི་བའི་ཚུལ་སྟོན་པ་བུད་མེད་ཀྱི་གཡོ་སྒྱུ་འཛིན་པ་ཡིན་ནམ་ཅི་ཞེས་ཁ་ལ་སྨོད་ཅིང་། དོན་ལ་བསྟོད་པ་སྟེ། ཡེ་ཤེས་ཞི་བའི་སྒྱུ་མས་སེམས་ཅན་འདྲེན་པར་བྱེད་པའོ། །
དེའི་ལན། སྤྱན་མས། བདག་ནི་གཡོ་རྒྱུ་ཅན་མ་ཡིན། གང་ཡིན་ན་ས་རྣམ་པར་དག་པ་བྱམས་པ་ཚད་མེད་པའི་ངོ་བོ་ལྷ་མོ་སྤྱན་མ་ཡིན་ཞེས་པའོ། ། དེའི་ལན་མི་གཡོ་བས། དམ་ཚིག་སྤྱན་ཡིན་ན་ནི་ཟུར་མིག་གིས་ལྟ་བའི་ཕྱིར་གཡོ་སྒྱུ་དང་བཅས་པའོ་ཞེས་ཁ་ལ་སྨོད་ཅིང་། དོན་ལ་བསྟོད་དེ། ཡེ་ཤེས་ཀྱི་སྒྱུ་མས་སེམས་ཅན་འདྲེན་པ་ཡིན་ཞེས་པའོ། ། བརྒྱད་པ་གོས་དཀར་མོའི་ཐུགས་བསྐུལ་བ་ནི། མི་གཡོ་བས་ལྷོ་ནུབ་ཏུ་ཕྱོགས་ཏེ།
གོས་དཀར་མོ་ལ། ཅི་ཁྱོད་ཀྱི་དམ་ཚིག་གང་ཡིན་ཞེས་དྲིས་པས། དེའི་ལན་དུ། གོས་དཀར་མོས། ངའི་དམ་ཚིག་ཟག་པ་མེད་པའི་བདེ་བའི་འདོད་ཆགས་ཆེན་པོའོ། ། དེའི་ལན། མི་གཡོ་བས། དམ་ཚིག་འདོད་ཆགས་ཡིན་ན། སྨད་འཚོང་མ་ལ་སྨྲ་ཅི་ཡོད། ། ཅེས་ཁ་ལ་སྨོད་ཅིང་།
དོན་ལ་བསྟོད་པ་སྟེ། ཟག་པ་མེད་པའི་ཡེ་ཤེས་སེམས་ཅན་ཐམས་ཅད་ལ་སྟེར་བར་བྱེད་པས་ན་དེ་བས་ལྷག་པའི་སྨྲ་རྒྱུ་མེད་དོ་ཞེས་པའོ། ། དེའི་ལན། གོས་དཀར་མོས། བདག་ནི་སྨད་འཚོང་མ་མིན། གང་ཡིན་ན། མེ་རྣམ་པར་དག་པ་དགའ་བ་ཚད་མེད་པའི་ངོ་བོ་ལྷ་མོ་གོས་དཀར་མའོ། ། དེའི་ལན། མི་གཡོ་བས། གོས་དཀར་ཡིན་ན་ཐམས་ཅད་དཀར་བའི་ཕྱིར་ཇི་ལྟར་དྲི་མའང་དཀར་བ་ཡིན་ནམ་ཞེས་ཁ་ལ་སྨོད་ཅིང་།
དོན་ལ་བསྟོད་པ་སྟེ། སྤང་བྱའི་དྲི་མ་ཐམས་ཅད་དང་བྲལ་བས་དཀར་བ་སྟེ། ཉོན་མོངས་པའི་དྲི་མ་མེད་པའོ། ། དགུ་པ་སྒྲོལ་མའི་ཐུགས་བསྐུལ་བ་ནི། མི་གཡོ་བས་ནུབ་བྱང་དུ་ཕྱོགས་ཏེ། འགྱིང་ཞིང་རོལ་པ་དང་བཅས་པས། སྒྲོལ་མ་ལ། ཅི་ཁྱོད་ཀྱི་དམ་ཚིག་གང་ཡིན་ཞེས་དྲིས་པས། ལན་དུ་སྒྲོལ་མས། ངའི་དམ་ཚིག་སེམས་ཅན་ཐམས་ཅད་དབང་དུ་བསྡུད་པས་དབང་བྱེད་ཆེ་ཡིན་ཞེས་པའོ། །
དེའི་ལན་མི་གཡོ་བས། དམ་ཚིག་དབང་བྱེད་ཆེ་ཡིན་ན། གང་ཡང་མྱུར་དུ་འགུགས་པས་རྒྱལ་པོའི་བཙུན་མོའི་ཕོ་ཉ་མ་ཞིག་ཡིན་ནམ་ཅི་ཞེས་ཁ་ལ་སྨོད་ཅིང་། དོན་ལ་བསྟོད་པ་སྟེ། སྤྲུལ་པ་དུ་མས་ནམ་མཁའི་མཐས་ཀླས་པའི་སེམས་ཅན་རྗེས་སུ་འཛིན་པས་ཕོ་ཉ་དང་མཚུངས་པའོ། ། དེའི་ལན་སྒྲོལ་མས། བདག་ནི་ཕོ་ཉ་མ་མིན། ཟུར་མིག་ཞེས་མི་གཡོ་བ་ལ་བོས་ནས། གང་ཡིན་ན། རླུང་རྣམ་པར་དག་པ་གཏང་སྙོམས་ཚད་མེད་པའི་ངོ་བོ་ལྷ་མོ་སྒྲོལ་མ་ཡིན་ཞེས་པའོ། །
དེའི་ལན། མི་གཡོ་བས། སྒྲོལ་མའི་སྒྲ་ཏ་ར་ལས་དྲངས་པས་མིག་བཅོམ་པར་འགྲོ་བས། མིག་ནི་བཅོམ་པ་ཞིག་ཡིན་ནམ་ཞེས་ཁ་ལ་སྨོད་ཅིང་། དོན་ལ་བསྟོད་པ་སྟེ། སྤང་བྱའི་ཚོགས་ཐམས་ཅད་བཅོམ་པ་ཡིན་ནོ་ཞེས་པའོ། ། གཉིས་པ་ནི། ཐུན་མོང་དུ་དེ་བཞིན་གཤེགས་པའི་ཐུགས་རྗེ་བསྐུལ་བའི་ཕྱིར། ཐོག་མར་སྒྲོལ་མས་གླེང་བ་ནི། ཟུར་མིག་ཅེས་མི་གཡོ་བ་ལ་བོས་ནས།
བདག་ཅག་རྣམས་ནི་གཉིས་སུ་མེད་པའི་ཡེ་ཤེས་ཡོན་ཏན་བསམ་གྱིས་མི་ཁྱབ་པའི་ནོར་གྱི་ཕྱུག་པའི་དཔལ་དང་ལྡན་ན་ཅིའི་ཕྱིར་སྨོད་ཅེས་པའོ། ། འདིར་སྒྲོལ་མ་ཁོ་ནས་གླེང་བའི་རྒྱུ་མཚན་ཅི་ཞེ་ན། གོང་དུ་མི་གཡོ་བས་ལྷ་སོ་སོ་ལ་ཁ་ལ་སྨོད་ཅིང་དོན་ལ་བསྟོད་པའི་སྒོ་ནས་སེམས་ཅན་གྱི་དོན་མཛད་པའི་ཐུགས་རྗེ་བསྐུལ་བས། སེམས་ཅན་གྱི་དོན་མཛད་པའི་སངས་རྒྱས་ཀྱི་ཕྲིན་ལས་རྣམ་པར་དག་པ་སྒྲོལ་མ་ཡིན་ལ། དེས་གླེང་བླང་བ་ནི། ཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་མཛད་པར་ཞལ་གྱིས་འཆེས་པའི་དོན་ཡིན་ནོ། ། མི་གཡོ་བས་ལན་གསུངས་པ། ཁྱེད་རྣམས་ཡོན་ཏན་བསམ་གྱིས་མི་ཁྱབ་པའི་ནོར་དང་ལྡན་ནས། དེ་ལྟར་སེམས་ཅན་གྱི་དོན་མི་མཛད་པ་ནི་ངོ་ཚ་མེད་པ་ཡིན་ལགས། ངོ་ཚ་མེད་པས་སྤངས་པ་དང་ཡེ་ཤེས་ཕུན་སུམ་ཚོགས་པའི་སངས་རྒྱས་མ་ཡིན་ཞིང་།
སངས་རྒྱས་ཡིན་ཡང་སེམས་ཅན་གྱི་དོན་མི་མཛད་པ་བདག་གིས་མཐོང་བ་དང་། ཁྱེད་ཀྱིས་སེམས་ཅན་གྱི་དོན་བྱེད་པར་དམ་བཅས་ནས་མེད་པ་སྤྱོད་ཚུལ་མི་མཐུན་པས་ཡོན་ཏན་གྱི་ནོར་དཔལ་ལྡན་པས་ཅི་བྱ། དེས་ན་མྱུར་དུ་སྨྲོས་ཞེས་གནད་ལ་བསྐུལ་བའོ། ། གསུམ་པ་ནི། སོ་སོའི་ཐུགས་བསྐུལ་བའི་རྗེས་དེ་ནས་སྲིད་ཞིའི་མཐའ་གཉིས་ལ་མི་གནས་པའི་རྡོ་རྗེ་མིག་ཡོན་པོ་མི་གཡོ་བ་ཁ་ལ་སྨོད་ཅིང་། དོན་ལ་བསྟོད་པ་པོས། སླར་ཡང་དབུས་སུ་མི་བསྐྱོད་པའི་སྤྱན་སྔར་འཁོད་དེ། དེ་བཞིན་གཤེགས་པ་ལྔ་ཐུགས་རྗེ་ལ་བསྐུལ་བའི་ཕྱིར་གསུངས་པ། རྡོ་རྗེ་སེམས་དཔའ་ཞེ་སྡང་ཆེ། ། ཞེས་ཁ་ལ་སྨོད་ཅིང་།
དོན་ལ་ཆོས་ཀྱི་དབྱིངས་ཀྱི་ཡེ་ཤེས་དང་ལྡན་པར་བསྟོད་པའོ། ། ཐུབ་པ་རྣམ་པར་སྣང་མཛད་རྨོངས། ། ཞེས་ཁ་ལ་སྨོད་ཅིང་། དོན་ལ་མེ་ལོང་ལྟ་བུའི་ཡེ་ཤེས་དང་ལྡན་པར་བསྟོད་པའོ། ། འདོད་ལ་ཞེན་པ་འཇིག་རྟེན་བདག ། ཅེས་ཁ་ལ་སྨོད་ཅིང་། དོན་ལ་སོ་སོར་རྟོག་པའི་ཡེ་ཤེས་དང་ལྡན་པར་བསྟོད་པའོ། ། སེར་སྣ་རྡོ་རྗེ་སྣང་བྱེད་དག ། ཅེས་ཁ་ལ་སྨོད་ཅིང་། དོན་ལ་མཉམ་ཉིད་ཡེ་ཤེས་དང་ལྡན་པར་བསྟོད་པའོ། །
དོན་ཡོད་སྐྱོན་ནི་ཐམས་ཅད་བྱེད་པ་ནི་ཕྲག་དོག་སྟེ་ཁ་ལ་སྨོད་ཅིང་། དོན་ལ་བྱ་གྲུབ་ཡེ་ཤེས་དང་ལྡན་པར་བསྟོད་པའོ། ། འདྲེན་པ་རིགས་ལྔ་པོ་ནི་ཉོན་མོངས་པ་ལྔའི་སྐྱོན་དང་ལྡན་ཞེས་ཁ་ལ་སྨོད་ཅིང་། དོན་ལ་ཉོན་མོངས་པ་ལྔ་ཡེ་ཤེས་ལྔར་གནས་གྱུར་པའི་ཡོན་ཏན་དང་ལྡན་ཞེས་བསྟོད་པའོ། ། བཞི་པ་ནི། འདྲེན་པ་ལྔ་སྐྱོན་དང་ལྡན་པ་དེའི་ཕྱིར། གོང་དུ། སྒོང་སྐྱེས་མངལ་ནས་སྐྱེས་པ་འམ། ། དྲོད་གཤེར་སྐྱེས་དང་མཐའ་འཁོབ་བཞིན། ། གཟུགས་ཅན་རྣམས་སམ་གཟུགས་མེད་དམ། །
བརྫུས་ནས་སྐྱེས་པ་ཉིད་དང་ནི། ། ཁམས་གསུམ་གྱི་སེམས་ཅན་ཐམས་ཅད་བདག་གིས་ཕྱག་རྒྱ་ཆེན་པོ་སངས་རྒྱས་ཀྱི་གོ་འཕང་ལ་འགོད་པར་བྱའོ་ཞེས་ཁྱོད་ཀྱིས་དང་པོར་བྱང་ཆུབ་ཀྱི་སེམས་བསྐྱེད་པ་གསུངས་པའི་དམ་བཅའ་ནི་རྫུན་ཏེ། ད་ཁྱོད་ཉིད་མངོན་པར་རྫོགས་པར་སངས་རྒྱས་ཀྱི་གོ་འཕང་ཐོབ་པར་གྱུར་ནས་ནི། ཁམས་གསུམ་གྱི་སེམས་ཅན་དེ་རྣམས་ཇི་ལྟར་སངས་རྒྱས་ཀྱི་གོ་འཕང་ལ་འགོད་པར་མ་མཛད་པ་རྒྱུ་མཚན་དེའི་ཕྱིར་ན་དམ་བཅའི་བརྫུན་གསུངས་པ་མངའ་བདག་ཅེས་བཅོམ་ལྡན་འདས་ལ་བོས་ནས། ཇི་ལྟར་ན་སེམས་ཅན་གྱི་དོན་མཛད་པར་ཞལ་གྱིས་བཞེས་པའི་བརྫུན་འདི་མ་གསུངས། ཅིའི་ཕྱིར་ན་སེམས་ཅན་བསླུས་ན་ཁྱོད་ཀྱི་དམ་བཅས་པའི་དགོས་པ་གང་ཡིན། སྤངས་པ་དང་ཡེ་ཤེས་ཕུན་སུམ་ཚོགས་པ་བརྙེས་པའི་སངས་རྒྱས་ཉིད་ནི་ཤིན་ཏུ་ངོ་མཚར་སྨད་དེ་ཡ་མཚན་པའི་ཕྱིར་རོ། ། དེའི་ཕྱིར་སེམས་ཅན་གྱི་དོན་མཛོད་ཅིག་ཅེས་བསྟིང་བ་དང་བཅས་པས་ཐུགས་རྗེ་ལ་མྱུར་དུ་བསྐུལ་བའོ། ། དེ་ནས་འོག་ནས་འབྱུང་བའི། སེམས་པ་མེད་ཅིང་བསྒོམ་པ་མེད། །
ཅེས་སོགས་ཀྱིས་ལྷ་དགུའི་བྱང་ཆུབ་སེམས་ཀྱི་གླུ་དང་། རྐང་སྟབས་དང་། ལག་སྟབས་དང་། འདུག་སྟངས་ལ་སོགས་པ་རྫོགས་པར་བྱའོ། ། གསུམ་པ་དུས་དགོས་པ་དང་བཅས་པ་ནི། རྣལ་འབྱོར་པ་གང་ཞིག་ལ་འཆི་བའི་ལྟས་བྱུང་པའི་ཚེའམ། ཡུལ་ཕྱོགས་སུ་མུ་གེ་ཆེན་པོ་བྱུང་པའམ། ཕས་ཀྱི་དགྲ་བོའི་རྒོལ་བའི་དཔུང་ཚོགས་ཀྱིས་མཚོན་ཆའི་འཁོར་ལོའི་གནོད་པ་བྱུང་པ་དང་། རྟེན་བཟང་པོ་ལ་རབ་གནས་ལ་སོགས་པ་བཀྲ་ཤིས་པར་བྱ་བའི་ཚེ་རབ་གནས་ཀྱི་ལྷ་ལ་མཆོད་པའི་ཕྱིར་དང་། བདག་ཉིད་ཀྱིས་དཀྱིལ་འཁོར་བསྒོམ་པའི་ཚེ་བསྐྱེད་རིམ་གྱི་དམིགས་པ་བརྟན་པར་བྱ་བའི་ཕྱིར་དང་།
སྦྱིན་སྲེག་གི་ལྷ་ལ་མཆོད་པའི་ཕྱིར་དང་། ཆར་མེད་པར་ཐན་པ་ཆེན་པོ་བྱུང་བའི་ཚེ་ཆར་དབབ་པའི་ཕྱིར་དང་། ནད་རིམས་ལ་སོགས་པའི་སྡུག་བསྔལ་ཐམས་ཅད་ཉེ་བར་ཞི་བར་བྱ་བ་ལ་སོགས་པའི་དུས་སུ། རྣལ་འབྱོར་པ་རྣམས་སྔགས་བཟླས་པ་དང་། བསྐྱེད་རིམ་བསྒོམ་པའི་རྣལ་འབྱོར་དང་ལྡན་པར་གང་ཞིག་བདག་ཉིད་ལྷའི་ང་རྒྱལ་དང་ལྡན་པར་གར་གྱིས་རྟག་ཏུ་རོལ་པར་བྱེད་པ་དེའི་མདུན་དུ་སངས་རྒྱས་བདག་རྟག་ཏུ་འདུག་ཏེ་བྱིན་གྱིས་བརློབ་པས་དེར་ནི་གར་གྱིས་སེམས་ཅན་གྱི་དོན་བྱེད་པས་བརྫུན་དུ་མི་འགྱུར་རོ། ། བཞི་པ་ནི་ལྷའི་གྲངས་ནི། གར་བྱེད་པའི་སློབ་དཔོན་ལྔ་དང་ནི་རིགས་ལྔའི་ང་རྒྱལ་འཛིན་པའི་དཀྱིལ་འཁོར་གྱི་གཙོ་བོ་ལྔའི་ངོ་བོ་ཡིན་ལ། ལྷ་མོ་བཞི་ནི་རྡོ་རྗེ་མཁའ་འགྲོའི་གཽ་རི་ལ་སོགས་པ་བསྡུས་པ་ནི་མ་མཱ་ཀཱི་དང་། རྟག་པའི་སྐམ་པ་མ་ལ་སོགས་པ་བསྡུས་པ་ནི་སངས་རྒྱས་སྤྱན་མ་དང་། གར་དབང་གི་པདྨ་ལ་སོགས་པ་བསྡུས་པ་ནི་གོས་དཀར་མོ་དང་།
ཉི་མའི་ཉི་ལག་མ་སོགས་པ་དང་། རྟ་མཆོག་གི་སྒོ་ལྕགས་མ་ལ་སོགས་པ་བསྡུས་པ་ནི། སྒྲོལ་མ་སྟེ་ལྷ་དགུ་དང་། ཁྲོ་བོ་རྣམས་དང་སྒོ་མ་རྣམས་བསྡུས་པ་ནི་མི་གཡོ་བའི་བདག་ཉིད་རིགས་ལྔ་དང་ཡུམ་བཞི་ལ་ཁ་ལ་སྨོད་ཅིང་། དོན་ལ་བསྟོད་པ་པོ་རྣམས་རང་རང་གིས་རྒྱན་དང་ཁ་དོག་དང་ཕྱག་མཚན་ལ་སོགས་པའི་ཆ་ལུགས་དང་ལྡན་པ་རྣམས་དཀྱིལ་འཁོར་ཁང་པ་རིམ་པ་གསུམ་པའི་གནས་ཉིད་དུ་སངས་རྒྱས་གར་མཁན་རིགས་ལྔ་ཡུམ་བཞི་མི་གཡོ་བ་དང་བཅས་པའི་ང་རྒྱལ་དང་ཆ་ལུགས་ཀྱིས་སེམས་ཅན་གྱི་དོན་ལ་རོལ་པར་མཛད་པའོ། ། ལྔ་པ་གར་གྱི་རྒྱན་ལ་སོགས་པའི་རྒྱུ་ནི། རིགས་ལྔ་ཡུམ་བཞི་མི་གཡོ་བ་དང་བཅས་པའི་རྒྱན་དང་འདྲ་འབག་དང་། ཕྱག་མཚན་ལ་སོགས་པ་བཅོས་མ་བཟོ་བའི་རྒྱུ་ནི་གསེར་དངུལ་ཟངས་ལྕགས་ཀྱི་ཁམས་བཞི་བརྡུངས་པའམ་ལུགས་སུ་བླུག་པའམ། དེ་བཞིན་ཤིང་གི་རྩ་བ་ལས་བརྐོས་སུ་བྱས་པའམ། དར་རམ་རས་སམ་ཤོག་བུ་རྣམས་བརྡུངས་པ་ཁམས་ས་དང་བསྲེས་པའི་མདག་པ་ལས་བཅོས་པའི་ཡང་རུང་སྟེ་རིགས་ལྔ་ཡུམ་བཞི་མི་གཡོ་བ་དང་བཅས་པའི་ཁ་དོག་དང་ཕྱག་མཚན་ལ་སོགས་པའི་རྒྱན་རྣམས་ཀྱི་ཁ་དོག་བསྒྱུར་ཏེ་སངས་རྒྱས་རྣམས་ཀྱི་ཆ་ལུགས་ཀྱི་རྣལ་འབྱོར་པ་གར་མཁན་ལྟར་གར་གྱིས་རོལ་པས་ལུས་བདེ་བ་དང་སེམས་དགའ་བར་བྱེད་པ་དང་བཅས་པ་ཡིན་ནོ། །
དྲུག་པ་གནས་ནི། གོང་གི དཀྱིལ་འཁོར་ཁང་པའི་གནས་ཉིད་དུ། ། ཅེས་པས་ཁ་བསྐང་སྟེ། དཀྱིལ་འཁོར་ཁང་པ་རིམ་པ་གསུམ་གྱི་ཕྱི་གྲུ་བཞིའམ་ཟླུམ་པོ་རྒྱ་ཁྱོན་ཇི་ལྟར་འཚམས་པ་བྱ། དེའི་ནང་དུ་ཆོས་འབྱུང་གི་རྣམ་པ་གྲུ་གསུམ་པ་བྱ། དེའི་ནང་དུ་གྲོང་ཁྱེར་ཏེ་གཞལ་ཡས་ཁང་གྲུ་བཞི་པའི་རྣམ་པ་མཛེས་ཤིང་ཉམས་དགའ་བར་བྱ་ཞིང་། ཡང་ན་ཡོལ་བ་གསུམ་རིམ་བྱའོ། ། བདུན་པ་གར་གྱི་ཡན་ལག་ནི། འོག་ལེའུ་བཅུ་བཞི་པ་ནས་འབྱུང་བའི་རྡོ་རྗེ་དམ་ཚིག་སྤྱིའི་དྲུག་གི་རྗེས་སུ་སྐྱེས་པ་ལ་སོགས་པའི་གླུའི་དང་།
རྡོ་རྗེའི་རྩ་བའི་རྐང་སྟབས་བཞི། ཡན་ལག་གི་རྐང་སྟབས་བརྒྱད་དེ་རྐང་པའི་གོམས་པའི་གར་སྟབས་བཅུ་གཉིས་དང་། ཚུལ་བཅུ་དྲུག་དང་། མཐར་ནི་རྫ་རྔའི་ལག་སྟབས་དང་། ལ་སྱེ་སྒེག་མོའི་ལག་སྟབས་དང་། སོགས་པས། ཕྲེང་བ་མ་ལ་སོགས་པའི་ལག་སྟབས་བཅུ་བཞི་དང་། རྡོ་རྗེ་སྐྱིལ་ཀྲུང་སོགས་འདུག་སྟངས་དྲུག གར་གྱི་ཉམས་དགུ་རྣམས་སོ། ། བརྒྱད་པ་གར་བསྒྲུབ་པར་གདམས་པ་ནི།
གར་བྱས་པའི་དགོས་པ་མཐར་ཐུག་གི་འབྲས་བུ་ཕྱག་རྒྱ་ཆེན་པོའི་དངོས་གྲུབ་རབ་ཏུ་སྟེར་བའི་གར་གྱི་དེ་ཁོ་ན་ཉིད་སྔར་བཤད་པ་འདི་ནི་སྣོད་མ་ཡིན་པ་ལ་ཆེར་གསང་ངོ་། ། དེ་ལྟར་སྟོན་པ་རྡོ་རྗེ་སེམས་དཔའི་གསང་བར་གསུངས་པའི་བཀའ་ཇི་ལྟ་བ་བཞིན་དུ་རབ་ཏུ་རྣལ་འབྱོར་པས་འབད་པས་དམ་ཚིག་བསྲུང་བར་བྱའོ། ། གཉིས་པ་ལེའུའི་མིང་ནི། རིགས་ལྔའི་གླུ་སྣ་ཚོགས་དང་། རྫ་རྔ་ལ་སོགས་པའི་རོལ་མོའི་སྒྲ་དང་། སངས་རྒྱས་ཀྱི་གར་དང་། སེམས་ཅན་རྣམས་གར་གྱི་འདུལ་བར་འཇུག་པ་དང་། སྟོབས་པོ་ཆེའི་ཆར་དབབ་པ་དང་། ཡང་ན་སངས་རྒྱས་ཀྱི་གར་གྱི་ཆར་དབབ་པ་དང་། མི་གཡོ་བའི་བདག་ཉིད་སངས་རྒྱས་ཀྱི་ཐུགས་བསྐུལ་བ་པོར་ཆེ་བའི་ཡོན་ཏན་རྣམས་བསྟན་པའི་ལེའུ་གཉིས་པ་སྟེ་ཤླཽ་ཀ་དྲུག་ཅུ་རྩ་དགུའི་རྣམ་པར་བཤད་པའོ།།
༈ །།ད་ནི་ལེའུ་གསུམ་པ་བཤད་པར་བྱ་སྟེ། དེ་ལ་གཉིས། སྤྱིའི་དོན་དང་། གཞུང་གི་དོན་ནོ། ། དང་པོ་ནི། བརྗོད་བྱ་སྤྱིའི་དོན་དང་། སྦས་པ། རྗོད་བྱེད་ཡན་ལག་དང་། བསྡུས་པའི་དོན་གྱིས་འཆད། མངོན་པར་རྟོགས་པ་སྨིན་བྱེད་དབང་དང་།
གྲོལ་བྱེད་ལམ་ལ་མཆོག་དང་། ཐུན་མོང་གཉིས་ལས་ཕྱི་མ། དེ་ལ་ལྔ་ཡོད་པ་ལས་གཏོར་མ་དང་འབྲེལ་ལོ། ། རྩ་བའི་རྒྱུད་ཀྱི་དང་པོའི་གཉིས་པ་དང་། ཕྱི་མའི་བཞི་པར་གཏོར་མ་གསལ་བར་བྱེད་ལ། མིང་གིས་དབང་གི་དང་པོའི་བཅུ་པ་དང་། ཕྱི་མའི་གསུམ་པ། ལྔ་པ། བཅུ་གཉིས་པར་ཕན་འདོགས་སོ། ། གཏོར་མའི་སྤྱི་དོན་ལ་ལྔ་སྟེ།
གང་དུ་གཏང་བའི་གནས། ནམ་གཏང་པའི་དུས། གང་གཏང་བའི་ཡོ་བྱད། ཇི་ལྟར་གཏང་བའི་ཆོ་ག དེ་ལྟར་བཏང་བའི་དགོས་པའོ། ། དང་པོ་ནི། རང་གི་ཁྱིམ་དང་། དུད་ཁྲོད་ལ་སོགས་པའོ། ། གཉིས་པ་ལ། རྒྱུན་གྱི་དུས་ནི།
མཉམ་བཞག་གི་རྣལ་འབྱོར་གྱི་ཐུན་འཇུག་ཡིན་ལ། ཁྱད་པར་གྱི་དུས་ནི། ཟླ་བ་ཡར་ངོའི་བརྒྱད་དམ་བཅུ་བཞི། མར་ངོའི་ཉེར་གསུམ་ཉེར་དགུ། གཉིས་ཀའི་བཅུ་ལ་སོགས་པའི་ཚེའོ། ། གསུམ་པ་ནི། བཟའ་བ་དང་བཏུང་བ་ཅི་འབྱོར་པ་ཡིན་ཅིང་། ཁྱད་པར་སྐུ་འབག་ཅན་དང་འབྲེལ་བའོ། ། བཞི་པ་ཆོ་ག་ལ་བཞི་ལས། རྫས་ཀྱི་ཏིང་ངེ་འཛིན་ལ།
གསང་བ། སྦྱོང་བ། བསྐྱེད་པ། བྱིན་གྱིས་རླབས་པའོ། ། མགྲོན་གྱི་ཏིང་ངེ་འཛིན་ལ། བསྐྱེད་པ། དགུག་པ། བྱིན་གྱིས་རླབས་པ། དབང་བསྐུར་བའོ། ། གཏོར་མ་དབུལ་བ་ལ།
གཏོར་མ་བཏབ་པ། མཆོད་པ། བསྟོད་པ། ཕྲིན་ལས་བཅོལ་བའོ། ། འཇུག་གི་ཆོ་ག་ལ། རྡོ་རྗེའི་གླུ་དང་བཀྲ་ཤིས་ཀྱིས་བྱིན་དབབ་པ། དངོས་གྲུབ་བླངས་ལ་སྨོན་ལམ་གདབ་པ། བཟོད་པར་གསོལ་ནས་གཤེགས་སུ་གསོལ་བ། བདག་ཉིད་བསྲུངས་ནས་གཏོར་མ་དོར་བའོ། ། ལྔ་པ་ནི།
རྩ་རྒྱུད་ལས། བགེགས་དང་ལོག་པར་འདྲེན་པ་ལས། ། སེམས་ཅན་རྣམས་ཀྱི་སྲོག་བསྲུང་ཕྱིར། ། ཞེས་པ་དང་། གལ་ཏེ་འདིའི་གཏོར་མས་འབྱུང་པོ་ཐམས་ཅད་ཚིམ་པར་བྱེད་ན་རྣལ་འབྱོར་པ་རྣམས་ལེགས་པར་འགྱུར་རོ། ། ཞེས་སོགས་རྒྱས་པར་གསུངས་པ་ལྟར་རོ། ། གཉིས་པ་གཞུང་གི་དོན་ལ་གཉིས། དོན་དངོས་དང་། ལེའུའི་མིང་ངོ་། ། དང་པོ་ལ་གཉིས།
གཏོར་མའི་ཆོ་ག་དང་། མིང་གི་དབང་བསྟན་པའོ། ། དང་པོ་ལ་གཉིས། མཚམས་སྦྱར་བ་དང་། དོན་དངོས་སོ། ། དང་པོ་ནི། ལེའུ་གཉིས་པ་བཤད་པའི་རྗེས་དེ་ནས་རྡོ་རྗེ་འཛིན་པའི་རྒྱལ་པོ་མཁའ་འགྲོ་མ་རྡོ་རྗེ་གུར་ཐབས་ཤེས་རབ་སྦྱོར་བའི་རྡོ་རྗེ་གུར་གྱི་ཏིང་ངེ་འཛིན་ལ་མངོན་སུམ་དུ་སྙོམས་པར་ཞུགས་ཏེ། རྣལ་འབྱོར་པའི་བར་ཆད་བསྲུང་བའི་ཕྱིར་འབྱུང་པོའི་གཙོ་བོ་ཆེན་པོ་ཉི་ཤུ་རྩ་བཞི་ལ་གཏོར་མ་སྦྱིན་པའི་ཆོ་ག་གསུངས་པའོ། ། གཉིས་པ་ལ་གསུམ། མགྲོན་གྱི་ཏིང་ངེ་འཛིན་དང་།
དེ་ལ་མཆོད་པའི་ཆོ་ག་དང་། གཤེགས་སུ་གསོལ་བའོ། ། དང་པོ་ལ་བཞི། མགྲོན་བསྐྱེད་པའི་གནས་དང་། མགྲོན་དངོས་དང་། དེའི་དབུ་བརྒྱན་དང་། དགུག་གཞུག་ཇི་ལྟར་བྱ་བའོ། ། དང་པོ་ནི། ། རྫས་ཀྱི་ཏིང་ངེ་འཛིན་བཞི་སྔོན་དུ་སོང་ནས་མདུན་དུ་ཨེ་གསུམ་ལས་ནམ་མཁའི་ཁམས་ཆོས་ཀྱི་འབྱུང་གནས་གྲུ་གསུམ་སུམ་བརྩེགས་ཀྱི་དབུས་གནས་པར་པྃ་ལས་པདྨ་འདབ་མ་བརྒྱད་པ་རེ་རེ་བསྒོམ་པར་བྱ་བའམ། ཡང་ན་ཨེ་ལས་ཆོས་འབྱུང་གྲུ་གསུམ་པ་བསྒོམ་པའི་ནམ་མཁའི་ཁམས་ཀྱི་སྟོང་པའི་དབུས་གནས་པར་པྃ་ལས་པདྨ་འདབ་མ་བརྒྱད་པ་སུམ་བརྩེགས་བསྒོམ་པར་བྱ་བ་གང་རུང་སྟེ།
མི་ཐུབ་ཟླ་བས། ཆོས་ཀྱི་འབྱུང་གནས་ནང་དུ་ནི། ། པདྨ་འདབ་བརྒྱད་སུམ་རྩེག་ཏུ། ། ཞེས་གསུངས་པ་ལྟར་རོ། ། གཉིས་པ་མགྲོན་དངོས་ལ་བཞི། མགྲོན་གྱི་གྲངས་སྤྱིར་བསྟན་པ་དང་། དམ་ཚིག་པ་བསྐྱེད་པའི་ས་བོན་དང་། མགྲོན་གྱི་ཁ་དོག་དང་། ཐུན་མོང་གི་མཚན་ཉིད་བསྟན་པའོ། ། དང་པོ་ནི།
བར་གྱི་ཆོས་འབྱུང་ངམ། པདྨའི་དབུས་སུ་ཐུགས་རྡོ་རྗེའམ། ལྷ་དགུའམ། ལྷ་བཞི་བཅུ་ཞེ་དགུ འདབ་མ་བརྒྱད་ལ་དབང་པོ་བརྒྱ་སྦྱིན་ཤར་གྱི་འདབ་མར་བསམ། མཐར་བྱེད་གཤིན་རྗེ་ལྷོར་ནི་དགོད་པར་བྱ། ཆུ་བདག་ཆུ་ལྷ་ནུབ་ཀྱི་འདབ་མ་ལ། བྱང་དུ་གནོད་སྦྱིན་རྣམ་སྲས་ཀྱི་བུ་དགོད་པར་བྱ། མེར་ནི་བྱིན་ཟ་མེ་ལྷ་ཆེན་པོ་ཉིད། བདེན་བྲལ་མཚམས་ཀྱི་ཕྱོགས་སྐྱོང་སྲིན་པོ་དེ་བཞིན་ནོ། ། རླུང་དུ་གནས་མེད་རླུང་ལྷ་བསམ་པར་བྱ།
དབང་ལྡན་དུ་ནི་འབྱུང་པོའི་གཙོ་བོ་དགོད་དོ། ། གཙོ་བོའི་ཐུགས་ཁའི་འོད་ཀྱིས་ས་སྟེང་ན་སྤྱོད་པ་ཐམས་ཅད་དགུག་ལ་ཕྱོགས་སྐྱོང་བརྒྱད་ལ་སྟིམ། སྟེང་གི་ཆོས་འབྱུང་ངམ་པདྨའི་ལྟེ་བར་སྐུ་རྡོ་རྗེ། འདབ་མ་བརྒྱད་ལ་ལྷའི་གཙོ་བོ་ཤར་དུ་དབང་ཕྱུག་ཆེན་པོ། ལྷོར་ལྷའི་དབང་པོ། ནུབ་ཏུ་ཚངས་པ། བྱང་དུ་ཁྱབ་འཇུག བྱང་ཤར་དུ་འབྲིང་གིརྟི། ཤར་ལྷོར་འདོད་པའི་དབང་ཕྱུག ལྷོ་ནུབ་ཏུ་ཚོགས་ཀྱི་བདག་པོ།
ནུབ་བྱང་དུ་གཞོན་ནུ་ཀརྟི་ཀ་རྣམས་བསྐྱེད། སྐུ་རྡོ་རྗེའི་ཐུགས་ཁ་ནས་ནས་འོད་ཟེར་འཕྲོས་པས། ཟླ་བ་དང་། ཉི་མ་དང་། ཚངས་པ་དང་། ལ་སོགས་པས་ལྷའི་གཙོ་བོ་གཞན་རྣམས་དང་། གཟུགས་ཁམས་ཀྱི་ཚངས་པའི་རིས་ནི་དམ་པ་དང་། ཚངས་པ་འདུན་ན་འདོན་ཉིད་དང་། འདོད་ཁམས་པའི་དགའ་ལྡན་པ་དང་། འཐབ་བྲལ་ན་གནས་པ་དང་།
རྒྱལ་པོ་ཆེན་པོ་བཞིའི་སྡེར་གྱུར་པ་དང་། གཞན་འཕྲུལ་དབང་བསྒྱུར་ཉིད་དང་ནི། གང་ཞིག་འཕྲུལ་དགའི་ལྷ་རྣམས་དང་། གཟུགས་ཁམས་ཀྱི་གཙང་མའི་རིགས་ཀྱི་གནས་ལྔ་རྣམས་སུ་གང་གནས་དང་། ནུབ་ཕྱོགས་བདེ་བ་ཅན་དུ་འདུག་པའི་ལྷ་དང་། གཟུགས་ཁམས་ཀྱི་སྟེང་གི་འོག་མིན་དབང་ཕྱུག་ཆེན་པོའི་ནང་དུ་ནི་གནས་པ་དང་། བྱང་ཕྱོགས་འོད་ཟེར་ཅན་གྱི་འཇིག་རྟེན་གྱི་ཁམས་ཀྱི་ལྷ་རྣམས་དང་། ནུབ་དང་བྱང་གི་མཚོན་ནས་ཤར་དང་ལྷོའི་འཇིག་རྟེན་གྱི་ཁམས་ན་གནས་པའི་ལྷ་རྣམས་དང་། རི་རབ་ཀྱི་སྟེང་གི་སུམ་ཅུ་རྩ་གསུམ་ན་གནས་པ་དང་། གཟུགས་མེད་པའི་ཁམས་ཀྱི་ལྷ་ལ་སོགས་པ།
ནམ་མཁའ་ལ་སྤྱོད་པ་དེ་རྣམས་ཀུན་བཀུག་ནས་སྟེང་དུ་གནས་པའི་ལྷ་ཆེན་པོ་བརྒྱད་ལ་སྟིམ་པར་བྱའོ། ། ཆོས་འབྱུང་འོག་མའི་ནང་དུའམ་པདྨའི་ལྟེ་བར་སོན་པ་ནི། དབུས་སུ་གསུང་རྡོ་རྗེ། འདབ་མ་བརྒྱད་ལ། ཤར་དུ་སྟོབས་ཀྱི་རྒྱུ་དང་། ལྷོར་དུང་སྐྱོང་དང་། དེ་བཞིན་ནུབ་ཏུ་མཐའ་ཡས་དང་། བྱང་དུ་ནོར་རྒྱས་བུ་དང་། ཤར་ལྷོར་འཇོག་པོ་དང་ནི། ལྷོ་ནུབ་ཏུ་རིགས་ལྡན་ཉིད།
ནུབ་བྱང་དུ་པདྨ་ཆེན་པོ་དང་། བྱང་ཤར་དུ་པདྨ་བཟང་པོ་ཅན་རྣམས་བསྐྱེད། གསུང་རྡོ་རྗེའི་ཐུགས་ཁ་ནས་འོད་ཟེར་འཕྲོས་པས། ལྷ་མ་ཡིན་དང་། དམྱལ་བ་དང་། ཡི་དྭགས་དང་། དུད་འགྲོ་ཀླུའི་རིགས་ཀྱི་སེམས་ཅན་ས་འོག་ན་སྤྱོད་པ་རྣམས་བཀུག་ནས་ཆོས་ཀྱི་འབྱུང་གནས་འོག་མའམ། པདྨ་ལ་བསྐྱེད་པའི་འོག་གི་ཀླུ་ཆེན་བརྒྱད་ལ་སྟིམ་མོ། ། ས་དང་བར་སྣང་ས་འོག་གསུམ་གྱི་སེམས་ཅན་རྣམས་བསྡུས་ནས་ཞུ་བ་ལས་འབྱུང་པོ་བརྒྱད་གསུམ་ཉི་ཤུ་རྩ་བཞི་གཙོ་བོ་དང་བཅས་པ་བསྐྱེད་ཀྱང་རུང་ངོ་། ། གཉིས་པ་ནི།
མགྲོན་དེ་དག་བསྐྱེད་པའི་ཚེ་ས་བོན་ཨོཾ་ལས་ཚངས་པ་ལ་སོགས་པའི་ལྷ་བརྒྱད་གཙོ་བོ་དང་དགུ་བསྐྱེད། ཧཱུྃ་ལས་སུས་ཀྱང་ང་རྒྱལ་མ་བཅག་པ་བརྒྱ་སྦྱིན་ལ་སོགས་པའི་ཕྱོགས་སྐྱོང་བརྒྱད་གཙོ་བོ་དང་དགུ་བསྐྱེད། ཨཱཿལས་སྟོབས་ཀྱི་རྒྱུ་ལ་སོགས་པ་ཀླུ་བརྒྱད་གཙོ་བོ་དང་དགུ་བསྐྱེད་པར་བྱའོ། ། གསུམ་པ་ནི། སྟེང་གི་ལྷ་རྣམས་ཁ་དོག་དཀར་པོ་ཆེ། བར་གྱི་དབང་པོ་ལ་སོགས་པ་ཕྱོགས་སྐྱོང་བརྒྱད་ནག་པོར་མཚུངས། འོག་གི་སྟོབས་ཀྱི་རྒྱུ་ལ་སོགས་པ་རྣམས་ཁ་དོག་དམར་པོ་ཆེའོ། ། བཞི་པ་ནི། གོང་གིས། ལག་གཉིས་གདོང་གཅིག་ལྡན་རྣམས་ཏེ། །
ཞེས་པ་འདིར་སྦྱར་ཏེ། འབྱུང་པོ་བརྒྱད་གསུམ་ཉི་ཤུ་རྩ་བཞི་པོ་རྣམས་ལ་རང་དང་ཁ་དོག་མཚུངས་པའི་རིག་མ་གྲི་གུག་དང་ཐོད་པ་འཛིན་པས་ལུས་སྤྲས་ནས་འཁྱུད་ཅིང་། ཀུན་ཀྱང་ལག་པ་གཉིས་པ་གདོང་གཅིག་དང་ལྡན་པ་རྣམས་ཏེ། ཡབ་རྣམས་ལག་པ་གཡས་རྡོ་རྗེ་དང་གཡོན་དྲིལ་བུས་ལག་པ་འབྲེལ་བ། རྐང་པ་གཡས་བརྐྱང་པས་སྟབས་ཀྱིས་ནི་པདྨའི་སྟན་ལ་གནས་པའོ། ། ཡང་སྟེང་མ་རྣམས་ཀྱིས་འཁོར་ལོ་དང་དྲིལ་བུ། བར་པ་རྣམས་རྡོ་རྗེ་དྲིལ་བུ། འོག་མ་རྣམས་པདྨ་དང་དྲིལ་བུ་བསྣམས་པ་བསྒོམ་པས་ཡོང་སྟེ། ཨ་ལ་ལ་བཛྲ་གྱིས། དཀར་པོ་རྟག་པའི་དབུ་བརྒྱན་ལྡན། །
ཞལ་གཅིག་པ་ལ་ཕྱག་གཉིས་ཏེ། ། འཁོར་ལོ་དང་ནི་དྲིལ་བུས་འབྲེལ། ། རིག་མ་དང་ནི་མཉམ་པར་སྦྱར། ། འཇིགས་པའི་ཚུལ་གྱིས་བརྐྱང་བསྐུམ་གནས། ། ཕྱག་རྒྱ་དྲུག་གིས་ལུས་ལ་བརྒྱན། ། ཞེས་དང་། ནག་པོ་མི་བསྐྱོད་དབུ་བརྒྱན་ལྡན། ། ཞལ་གཅིག་ཕྱག་ནི་གཉིས་པ་སྟེ། ། རྡོ་རྗེ་དང་ནི་དྲིལ་བུ་འབྲེལ། ། ཞེས་དང་།
དམར་པོ་སྣང་མཐའི་དབུ་བརྒྱན་ཅན། ། ཞལ་གཅིག་པ་ལ་ཕྱག་གཉིས་ཏེ། ། པདྨ་དང་ནི་དྲིལ་བུས་འབྲེལ། ། ཞེས་གསུངས་པ་ཡིན་ནོ། ། གསུམ་པ་ནི། དབང་བསྐུར་ནས་ཚངས་པ་སོགས་ལ་དབུ་རྒྱན་རྟག་པས་ཕྱག་རྒྱ་གདབ་ཅིང་། འདོད་པའི་མཆོད་སྦྱིན་མི་འདྲ་བ་བརྒྱ་བྱས་པའི་བརྒྱ་སྦྱིན་ལ་སོགས་པ་ལ་མི་བསྐྱོད་རྡོ་རྗེ་ཡིས་དབུ་བརྒྱན་བྱ་ལ། སྟོབས་ཀྱི་རྒྱུ་ལ་སོགས་པ་རྣམས་ལ་གར་དབང་གིས་དབུ་བརྒྱན་ཏེ། མགྲོན་དེ་རྣམས་ཐམས་ཅད་སྐུ་གསུང་ཐུགས་ཀྱི་རིགས་གསུམ་ལས་སྐྱེས་པའོ། ། བཞི་པ་ནི།
སྐྱེ་མཆེད་དང་གནས་གསུམ་བྱིན་གྱིས་བརླབས་ཏེ། ཡེ་ཤེས་སྤྱན་དྲངས་ལ། དཀར་མོས་ལྕགས་ཀྱུས་དགུག་པར་བྱས་ནས་ནི། ཆོམ་རྐུན་མ་ཡིས་ཞགས་པས་བཅིངས། རོ་ལངས་མ་ཡིས་ལྕགས་སྒྲོག་གིས་འཆིང་བས་དང་། གྷསྨ་རིས་ནི་དྲིལ་བུས་ཡེ་ཤེས་པ་དབང་དུ་བྱེད་དོ། ། གཉིས་པ་མཆོད་པ་ནི། གཏོར་མ་ཨོཾ་ཨཱཿཧཱུྃ་ངམ། རྩ་རྒྱུད་ལས་གསུངས་པའི་སྔགས་ཀྱིས་ཕུལ་ལ། དེ་ནས་མཆོད་ཡོན་དང་ཞབས་བསིལ་དབུལ།
ཨོཾ་ཨཱཿཧཱུྃ་གི་སྔགས་འདི་ཡིས་ནི་བསང་གཏོར་བྱ། ཡང་ན་ཞལ་བསིལ་བའི་སྔགས་འདི་ཡིས་ནི་ཞལ་ལ་བསང་གཏོར་བྱ། ཕྱིས་ནི་འཐོར་འཐུང་དབུལ་བར་བྱའོ། ། ཆུ་བཞི་པོ་འདི་ལ། བཟང་པོ་ཡོངས་བཟུང་ལས། དང་པོ་དྲི་ཆུ་སྦྱིན་པར་བྱ། ། གཉིས་པ་ཉིད་ལ་འོ་མ་མངར། ། གསུམ་པ་ལ་ནི་ཆུ་གཙང་སྟེ། ། བཞི་པ་མེ་ཏོག་སྦྱར་བར་བྱ། ། ཞེས་གསུངས་སོ། །
ཤུགས་ཀྱིས་བསྟན་པ་མེ་ཏོག་ལ་སོགས་པའི་མཆོད་པ་ལྔ་ཕུལ། ཡེ་གེ་གསུམ་གྱིས་གཏོར་མ་བཏང་། འདོད་པའི་དོན་ལ་གསོལ་བ་བཏབ་པའོ། ། གསུམ་པ་ནི། ཡི་གེ་བརྒྱ་པའི་སྔགས་འདི་ཡིས་ནི་གཏོར་མགྲོན་གྱི་ཡེ་ཤེས་པ་རྣམས་གཤེགས་སུ་གསོལ་ཏེ། སྔགས་ནི། ཨོཾ་བཛྲ་ས་ཏྭ་ས་མ་ཡ། མ་ནུ་པཱ་ལ་ཡ། བཛྲ་ས་ཏྭ་ཏེ་ནོ་པ་ཏིཥྛ། ཌི་ཌྷོ་མེ་བྷཱ་ཝ།
སུ་པོ་ཥྱོ་མེ་བྷཱ་ཝ།

སུ་ཏོ་ཥྱོ་མེ་བྷཱ་ཝ། ཤཱ་ཤྭ་ཏོ་མེ་བྷཱ་ཝ། ཨ་ནུ་རཀྟོ་མེ་བྷཱ་ཝ། ཧྲི་ད་ཡམྨེ་ཨ་དྷི་ཏིཥྛ། སརྦ་སིདྡྷི་མྨེ་པྲ་ཡཙྪ། སརྦྦ་ཀཱརྻེ་སུ་ཙམྨེ། ཙིཏྟཾ་ཤྲེ་ཡཾ་ཀུ་རུ་ཧཱུྃ། ཧ་ཧ་ཧ་ཧ་ཧོ། བྷ་ག་ཝཱན། སརྦ་ཝ་ཏ་ཐཱ་ག་ཏཱ། མཱ་མེ་མུཉྩ་བཛྲི་བྷཱ་ཝ་ས་མ་ཡ་ས་ཏྭ་ཨཱ་མུཿཞེས་པའོ། །
དམ་ཚིག་པ་རྣམས་བདག་ལ་བསྡུའོ། ། གཉིས་པ་མིང་གི་དབང་བསྟན་པ་ལ་བཞི། མཚམས་སྦྱར་བ་དང་། མིང་གི་དུས་དགོས་པ་དང་། མིང་དངོས་བསྟན་པ་དང་། མཇུག་བསྡུས་ཏེ་བསྟན་པའོ། ། དང་པོ་ནི། གཏོར་མའི་ཆོ་ག་བཤད་པའི་རྗེས་དེ་ནས་སྟོན་པ་རྡོ་རྗེ་འཛིན་པའི་རྒྱལ་པོ་མཁའ་འགྲོ་མ་རྡོ་རྗེ་གུར་རྡོ་རྗེའི་མིང་སྟོན་པའི་ཏིང་ངེ་འཛིན་ལ་སྙོམས་པར་བཞུགས་སྟེ་སྐྱེས་པ་དང་བུད་མེད་དང་། དེ་བཞིན་གཤེགས་པ་རྣམས་ཀྱིས་རྡོ་རྗེའི་མིང་སོ་སོར་ཕྱེ་སྟེ་གསུངས་པའོ། ། གཉིས་པ་ནི།
རིག་པའི་དབང་ལྔའི་རྣམ་སྣང་གིས་མིང་གི་དབང་བསྐུར་བའི་དུས་སུ་ནི། སློབ་མ་བདག་ཉིད་མེ་ཏོག་གང་ལ་ཕོག་པའི་ལྷའི་རིགས་ཀྱི་མིང་གི་དབང་བསྐུར་བས་མིང་འདོགས་ལ། གསང་དབང་གི་ཚེ་སློབ་དཔོན་ཕྱག་རྒྱ་དང་སྙོམས་པར་ཞུགས་པ་དང་། སློབ་མ་གཅིག་ཨཱ་ལི་ཟློས་སུ་བཅུག་ལ་ཨཱ་ལི་གང་ལ་བྱང་ཆུབ་ཀྱི་སེམས་བབས་པ་དེའི་ལྷའི་རིགས་ངོས་བཟུང་ནས་དེའི་རིགས་དང་མཐུན་པའི་མིང་འདོགས་པ་ཡིན་ལ། ལྷ་དེའི་རྡོ་རྗེའི་མིང་གིས་བཏགས་ཏེ་སློབ་མ་ལ་དབང་བསྐུར་བས། ལན་གཅིག་སྐྱེ་བ་འདིར་ནི་བུམ་དབང་གིས་དེ་ནི་དེ་སྐད་ཅེས་བྱ་བའི་སངས་རྒྱས་ཉིད་དུ་འགྱུར་སྲིད་པ་ཙམ་དུ་མིང་འདོགས་ཤིང་། གསང་དབང་གིས་ནི་ངེས་པར་དེ་བཞིན་གཤེགས་པ་དེར་འགྱུར་བ་ཡིན་ནོ་གསུང་ངོ་། ། གསུམ་པ་ལ་གསུམ། ཕྱག་རྒྱ་ཆེན་པོ་གྲུབ་པའི་མིང་དང་། རྡོ་རྗེ་མཁའ་འགྲོ་མའི་མིང་དང་།
དེ་བཞིན་གཤེགས་པ་རྣམས་ཀྱི་མིང་ངོ་། ། དང་པོ་ནི། སློབ་དཔོན་དཔའ་བོ་རྡོ་རྗེའི་བཤད་སྲོལ་ལ། དང་པོ་ནས་བརྩམས་ཏེ་རིམ་པ་བཞིན་རིགས་སོ་སོའི་མིང་འདོགས་པར་མཛད་ལ། པཎ་ཆེན་ག་ཡ་དྷ་རའི་བཤད་སྲོལ་ལ། གཞུང་གིས་ཡི་གེའི་རིགས་བརྟགས་ནས་མིང་འདོགས་པར་མཛད་དོ། ། དེ་ལ། སློབ་དཔོན་དཔའ་བོའི་ལུགས་ལྟར་ན། བཞད་པའི་རྡོ་རྗེ་དང་། སྒེག་པའི་རྡོ་རྗེ་དང་།
མཛེས་པའི་རྡོ་རྗེ་དང་། རོལ་པའི་རྡོ་རྗེ་དང་བཞི་ནི་མི་བསྐྱོད་པའི་རིགས་ཀྱི་མིང་ངོ་། ། ཤིན་ཏུ་དགའ་བའི་རྡོ་རྗེ་དང་། ཤིན་ཏུ་དགའ་བའི་མྱུ་གུའི་རྡོ་རྗེ་དང་། པདྨ་རྡོ་རྗེ་དང་། པདྨ་མྱུ་གུའི་རྡོ་རྗེ་དང་བཞི་ནི་རྣམ་སྣང་གི་རིགས་ཀྱི་མིང་ངོ་། ། ཨ་ལ་ལ་རྡོ་རྗེ་དང་། པདྨ་ལྕགས་ཀྱུའི་རྡོ་རྗེ་དང་། ཡེ་ཤེས་རྡོ་རྗེ་དང་། ཡིད་བཞིན་ནོར་བུ་རྡོ་རྗེ་དང་།
ཡན་ལག་མེད་པའི་རྡོ་རྗེ་དང་ལྔ་ནི་རིན་འབྱུང་གིས་རིགས་ཀྱི་མིང་ངོ་། ། ཤེས་རབ་མྱུ་གུའི་རྡོ་རྗེ་དང་། སྙིང་རྗེའི་མྱུ་གུའི་རྡོ་རྗེ་དང་། དམ་པ་དགའ་པའི་རྡོ་རྗེ་དང་། ཤིན་ཏུ་བདེ་བར་དགའ་བའི་རྡོ་རྗེ་དང་བཞི་ནི་འོད་དཔག་མེད་ཀྱི་རིགས་ཀྱི་མིང་ངོ་། ། སྤྱན་རས་གཟིགས་ཀྱི་རྡོ་རྗེ་དང་། འཇུག་པའི་རྡོ་རྗེ་དང་། ནམ་མཁའི་རྡོ་རྗེ་དང་། ཤེས་རབ་རྡོ་རྗེ་དང་། ཕ་རོལ་ཏུ་ཕྱིན་པའི་རྡོ་རྗེ་དང་།
འདོད་ཆགས་རྡོ་རྗེ་དང་དྲུག་ནི་དོན་གྲུབ་ཀྱི་རིགས་ཀྱི་མིང་ངོ་། ། པཎ་ཆེན་ག་ཡ་དྷ་རའི་བཤད་སྲོལ་ལྟར་ན། མི་བསྐྱོད་པ་ལ། བཞད་པའི་རྡོ་རྗེ་དང་། སྒེག་པའི་རྡོ་རྗེ་དང་། རོལ་པའི་རྡོ་རྗེ་དང་། ཤིན་ཏུ་དགའི་མྱུ་གུའི་རྡོ་རྗེ་དང་། ཨ་ལ་ལ་རྡོ་རྗེ་སྟེ་ལྔའོ། ། རྣམ་སྣང་ལ། མཛེས་པའི་རྡོ་རྗེ་དང་།
ཡེ་ཤེས་རྡོ་རྗེ་དང་། ཕ་རོལ་ཏུ་ཕྱིན་པའི་རྡོ་རྗེ་སྟེ་གསུམ་མོ། ། རིན་འབྱུང་ལ། ཤིན་ཏུ་དགའ་བའི་རྡོ་རྗེ་དང་། ཡིད་བཞིན་ནོར་བུ་རྡོ་རྗེ་དང་། ཡན་ལག་མེད་པའི་རྡོ་རྗེ་དང་། དམ་པ་དགའ་བའི་རྡོ་རྗེ་དང་། ཤིན་ཏུ་བདེ་བར་དགའ་བའི་རྡོ་རྗེ་སྟེ་ལྔའོ། ། འོད་དཔག་མེད་ལ། པདྨ་རྡོ་རྗེ་དང་།
པདྨ་མྱུ་གུ་རྡོ་རྗེ་དང་། པདྨ་ལྕགས་ཀྱུ་རྡོ་རྗེ་དང་། སྤྱན་རས་གཟིགས་ཀྱི་རྡོ་རྗེ་དང་། འདོད་ཆགས་རྡོ་རྗེ་སྟེ་ལྔའོ། ། དོན་གྲུབ་ལ། ཤེས་རབ་མྱུ་གུ་རྡོ་རྗེ་དང་། སྙིང་རྗེ་མྱུ་གུ་རྡོ་རྗེ་དང་། འཇུག་པའི་རྡོ་རྗེ་དང་། ནམ་མཁའི་རྡོ་རྗེ་དང་། ཤེས་རབ་རྡོ་རྗེ་སྟེ་ལྔའོ། །
འདི་དག་ནི་དག་པའི་གནས་འོག་མིན་སྟུག་པོ་བཀོད་པར་ཕྱག་རྒྱ་ཆེན་པོ་གྲུབ་པར་འགྱུར་བའི་རྣལ་འབྱོར་པ་སྐྱེས་པ་རྣམས་ཀྱི་རྡོ་རྗེའི་མིང་གི་རྣམ་གྲངས་ནི་ཉི་ཤུ་རྩ་གསུམ་པོ་འདི་རྣམས་སོ། ། གཉིས་པ་ནི། བུད་མེད་རྣམས་ཀྱི་རྡོ་རྗེའི་མིང་འབྱུང་སྟེ། དེ་ལ། དཔའ་བོ་རྡོ་རྗེའི་བཤད་སྲོལ་ལྟར་ན། རྡོ་རྗེ་སྙེམས་མ་དང་། རྡོ་རྗེ་མཚོན་ཆ་མ་དང་། རྡོ་རྗེ་ཨེ་མ་ཧོ་བདེ་མ་དང་། རྡོ་རྗེ་བདག་མེད་མ་དང་། རྡོ་རྗེ་སྤྱན་མ་དང་།
རྡོ་རྗེ་མཁའ་འགྲོ་མ་དང་དྲུག་ནི་མི་བསྐྱོད་པའི་རིགས་ཀྱི་མིང་ངོ་། ། རྡོ་རྗེ་དཀར་མོ་དང་། རྡོ་རྗེ་སྒྱུ་ མ་དང་། རྡོ་རྗེ་འབར་མ་དང་། རྡོ་རྗེ་འཁྲིལ་ཤིང་མ་དང་། རྡོ་རྗེ་མགྱོགས་མ་དང་། རྡོ་རྗེ་རོ་ལངས་མ་དང་དྲུག་ནི་རྣམ་སྣང་གིའོ། ། རྡོ་རྗེ་ལྕགས་ཀྱུ་མ་དང་། རྡོ་རྗེ་ཨ་ར་ལི་དང་། རྡོ་རྗེ་ཕྲེང་བ་མ་དང་།
རྡོ་རྗེ་ལ་སྱེ་མ་དང་། རྡོ་རྗེ་བཞད་མ་དང་། རྡོ་རྗེ་འཁྱུད་མ་དང་དྲུག་ནི་རིན་འབྱུང་གིའོ། ། རྡོ་རྗེ་ཕྱེ་མ་དང་། རྡོ་རྗེ་པདྨ་དང་། རྡོ་རྗེ་འབྱུང་མ་དང་། རྡོ་རྗེ་ཆེན་མོ་དང་། རྡོ་རྗེ་འདོད་ཆགས་མ་དང་། རྡོ་རྗེ་སྒྲོལ་མ་དང་དྲུག་ནི་འོད་དཔག་མེད་ཀྱིའོ། ། རྡོ་རྗེ་དོ་ཤལ་མ་དང་།
རྡོ་རྗེ་སྒེག་མ་དང་། རྡོ་རྗེ་བློ་གྲོས་མ་དང་། རྡོ་རྗེ་ཀོང་ཀ་ཎཱ་དང་། རྡོ་རྗེ་ནར་མ་དང་། རྡོ་རྗེ་དབུགས་དབྱུང་མ་དང་། རྡོ་རྗེ་འཁྱུད་མ་དང་བདུན་ནི་དོན་གྲུབ་ཀྱི་རིགས་ཀྱི་མིང་ངོ་། ། སློབ་དཔོན་བིརྺ་པའི་གསང་བའི་དབང་གི་རབ་བྱེད་ལས་འབྱུང་བའི། སྐྱེས་པ་དང་བུད་མེད་ཀྱི་མིང་རིགས་ལྔ་ལ་སྦྱོར་ཚུལ་ནི། དཔའ་བོ་རྡོ་རྗེའི་བཤད་སྲོལ་དང་མཐུན་ལ། འོན་ཀྱང་།
དབང་གི་རབ་བྱེད་ལས། པདྨ་ལྕགས་ཀྱུ་རྡོ་རྗེ་ཞེས་བྱ་བ་མེད་དོ། ། པཎ་ཆེན་ག་ཡ་དྷ་རའི་བཤད་སྲོལ་ལ། བུད་མེད་རྣམས་ཀྱི་མིང་ནི། མི་བསྐྱོད་པའི་བུད་མེད་ཀྱི་རིགས་ལ། རྡོ་རྗེ་སྙེ་མ་དང་། རྡོ་རྗེ་མཚོན་ཆ་མ་དང་། རྡོ་རྗེ་ཨེ་མ་ཧོ་བདེ་མ་དང་། རྡོ་རྗེ་བདག་མེད་མ་དང་། རྡོ་རྗེ་སྒེག་མོ་དང་ལྔའོ། །
རྣམ་སྣང་ལ། རྡོ་རྗེ་སྤྱན་མ་དང་། རྡོ་རྗེ་མཁའ་འགྲོ་མ་དང་། རྡོ་རྗེ་དཀར་མོ་དང་། རྡོ་རྗེ་སྒྱུ་མ་དང་བཞིའོ། ། རིན་འབྱུང་ལ། རྡོ་རྗེ་འབར་མ་དང་། རྡོ་རྗེ་འཁྲིལ་ཤིང་མ་དང་། རྡོ་རྗེ་མགྱོགས་མ་དང་། རྡོ་རྗེ་རོ་ལངས་མ་དང་།
རྡོ་རྗེ་ལྕགས་ཀྱུ་མ་དང་། རྡོ་རྗེ་ཨ་ར་ལི་དང་དྲུག་གོ ། འོད་དཔག་མེད་ལ། རྡོ་རྗེ་ཕྲེང་བ་མ་དང་། རྡོ་རྗེ་ལ་སྱེ་མ་དང་། རྡོ་རྗེ་བཞད་མ་དང་། རྡོ་རྗེ་འཁྱུད་མ་དང་། རྡོ་རྗེ་ཕྱེ་མ་དང་། རྡོ་རྗེ་པདྨ་དང་། རྡོ་རྗེ་འདོད་ཆགས་མ་དང་བདུན་ནོ། །
དོན་ཡོད་གྲུབ་པ་ལ། རྡོ་རྗེ་འབྱུང་མ་དང་། རྡོ་རྗེ་ཆེན་མོ་དང་། རྡོ་རྗེ་སྒྲོལ་མ་དང་། རྡོ་རྗེ་དོ་ཤལ་མ་དང་། རྡོ་རྗེ་བློ་གྲོས་མ་དང་། རྡོ་རྗེ་ཀོང་ཀ་ཎཱ་དང་། རྡོ་རྗེ་ནར་མ་དང་། རྡོ་རྗེ་དབུགས་དབྱུང་མ་དང་། རྡོ་རྗེ་སྣམ་མ་དང་དགུའོ། །
དེ་རྣམས་ནི་མཁའ་འགྲོ་མ་བུད་མེད་རྣམས་ཀྱི་རྡོ་རྗེའི་མིང་གི་རྣམ་གྲངས་སུམ་ཅུ་སོ་གཅིག་གོ ། གསུམ་པ་ནི། གསང་བའི་དབང་གི་རབ་བྱེད་དུ། དེ་བཞིན་གཤེགས་པ་རྣམས་ཀྱི་མིང་རྣམས་ནི་འདོགས་པར་མི་བཞེད་པས་མ་གསུང་ལ། བླ་མ་གོང་མ་རྣམས་ནི། བཤད་སྲོལ་གཉིས་ཀའི་ལུགས་ལ་དེ་བཞིན་གཤེགས་པ་རྣམས་ཀྱི་མིང་ཡང་འདོགས་པར་བཞེད་དོ། ། དེ་ཡང་རྣལ་འབྱོར་མ་རྣམས་ཀྱི་མིང་བསྟན་པའི་རྗེས་དེ་ནས་དེ་བཞིན་གཤེགས་པ་རིགས་དྲུག་པོ་རྣམས་ཀྱི་མཚན་གྱི་རྣམ་གྲངས་སུ་གྱུར་པ་བཤད་པར་བྱ་སྟེ། རྩ་རྒྱུད་ལས། མི་བསྐྱོད་རྣམ་སྣང་རིན་ཆེན་འབྱུང་། ། དཔག་མེད་ཕྲག་དོག་རྡོ་རྗེ་སེམས། །
ཞེས་གསུངས་པ་ལྟར་དྲུག་ལས། དང་པོ་མི་བསྐྱོད་པའི་མཚན་གྱི་རྣམ་གྲངས་ནི། ཀྱཻ་རྡོ་རྗེ་དང་། རྡོ་རྗེ་སེམས་དཔའ་དང་། རྣམ་སྣང་ཆེན་པོ་དང་ནི། རང་བྱུང་རྡོ་རྗེ་དང་། རྡོ་རྗེ་རི་ལི་དང་། སྐེམ་པའི་ཁྲོ་བོ་དང་། དེ་བཞིན་དུ་ཡང་རྡོ་རྗེ་ཁྲོ་བོ་དང་། རྡོ་རྗེ་བདུད་རྩི་དང་།
བདུད་རྩི་ཐལ་སྦྱོར་དང་། ཧེ་རུ་ཀ་དང་། སྙིང་རྗེའི་སྟོབས་ཉིད་དེ་བཅུ་གཅིག་གོ ། གཉིས་པ་རྣམ་སྣང་ལ། རྟག་པ་དང་ནི། གཏི་མུག་རྡོ་རྗེ་དང་། རྣམ་པར་སྣང་མཛད་དང་ནི། ཐམས་ཅད་སྐྱོབ་དང་། སྒྱུ་འཕྲུལ་རྡོ་རྗེ་དང་ནི། དེ་ནས་ཨོཾ་མཛད་དང་།
སྐུའི་རྡོ་རྗེ་རབ་ཏུ་གྲགས་པ་དང་། སའི་སྙིང་པོ་དང་ནི། གཏི་མུག་ཆེན་པོ་དང་། གཤིན་རྗེ་གཤེད་དང་། ཐོ་བའི་དབང་ཕྱུག་དང་། དེ་བཞིན་གཤེགས་པ་དང་། ཤཱཀྱ་ཐུབ་པ་དང་། སངས་རྒྱས་ཞེས་བྱ་བར་རབ་ཏུ་གྲགས་པ་སྟེ་བཅུ་བཞིའོ། ། གསུམ་པ་རིན་འབྱུང་ལ། རྡོ་རྗེ་ཉི་མ་དང་།
དེ་ནས་རིན་ཆེན་བདག་དང་། དེ་བཞིན་དུ་ཡང་རིན་ཆེན་རྒྱལ་པོ་ཉིད་དང་། རྡོ་རྗེ་གཟི་བརྗིད་དང་ནི། རྡོ་རྗེ་རྒྱལ་པོ་ཆེ་དང་། རྡོ་རྗེ་བདུད་ཟིལ་གནོན་པ་དང་། སྣང་བྱེད་རྡོ་རྗེ་སྟེ་བདུན་ནོ། ། བཞི་པ་འོད་དཔག་མེད་ལ། རྟ་མགྲིན་དང་ནི། འཇིག་རྟེན་བདག་པོ་དང་། རྡོ་རྗེ་ཆོས་དང་།
སྤྱན་རས་གཟིགས་དང་ནི། པདྨ་གར་དབང་དང་ནི། འདོད་ཆགས་རྡོ་རྗེ་དང་། འཇིག་རྟེན་མགོན་པོར་རབ་ཏུ་གྲགས་པ་སྟེ་བདུན་ནོ། ། ལྔ་པ་དོན་གྲུབ་ལ། དམ་པའི་རྟ་དང་། རྟའི་རྒྱལ་པོ་དང་། བདུན་གྱི་རྒྱལ་པོ་དང་། དེ་ནས་ལུགས་རྒྱལ་དང་། དམ་ཚིག་རྡོ་རྗེ་དང་ནི།
རྟ་མཆོག་དང་། དེ་བཞིན་དུ་ཡང་ལས་ཀྱི་རྡོ་རྗེ་ཉིད་དང་། དོན་ཡོད་རྡོ་རྗེ་དང་ནི། དོན་ཡོད་གྲུབ་པ་ཉིད་དང་། རྡོ་རྗེ་མགྱོགས་འགྲོར་རབ་ཏུ་གྲགས་པ་སྟེ་བཅུའོ། ། དྲུག་པ་རྡོ་རྗེ་སེམས་དཔའི་མཚན་གྱི་རྣམ་གྲངས་ནི། རྡོ་རྗེ་སེམས་དཔའ་དང་། དེ་ནས་རྡོ་རྗེ་དབྱངས་ཅན་དང་། རྣམ་པར་རྒྱལ་བ་དང་། ཕྱག་ན་རྡོ་རྗེ་དང་།
དཔེ་མེད་རྡོ་རྗེ་དང་། ཤིན་ཏུ་དགའ་བ་དང་། དམ་པ་དང་པོ་དང་། བདེ་བ་ཆེན་པོ་དང་དགུའོ། ། བཞི་པ་ནི། འདོད་ཆགས་རྡོ་རྗེ་འོད་དཔག་མེད་དང་། ཞེ་སྡང་རྡོ་རྗེ་མི་བསྐྱོད་པ་དང་། གཏི་མུག་རྡོ་རྗེ་རྣམ་སྣང་དང་། དམ་ཚིག་རྡོ་རྗེ་དོན་ཡོད་གྲུབ་པའི་དང་། རྡོ་རྗེ་སེམས་དཔའ་དང་།
ནོར་བུ་ནི་རིན་འབྱུང་གི་མཚན་ཏེ། འདི་རྣམས་རིགས་ནི་དྲུག་གི་མཚན་གྱི་གཙོ་བོ་རང་དུ་བརྗོད། སྒྲུབ་པ་པོའི་འདོད་པའི་ཐར་པ་ཕྱག་རྒྱ་ཆེན་པོ་མཆོག་གི་དངོས་གྲུབ་རབ་ཏུ་བསྒྲུབ་པར་བྱེད་པའི་མིང་གི་རྣམ་གྲངས་སོ། ། དེ་དག་ལས། ཕྱག་རྒྱ་ཆེན་པོ་གྲུབ་པའི་མིང་དང་། མཁའ་འགྲོ་མ་རྣམས་ཀྱི་མིང་ནི། མེ་ཏོག་གང་ལ་ཕོག་པའི་རིགས་ལས་དྲས་པའི་མིང་ཡིན་ལ། དེ་བཞིན་གཤེགས་པ་རྣམས་ཀྱི་མཚན་ནི། སངས་རྒྱས་ཉིད་ཀྱི་མིང་གི་རྣམ་གྲངས་ཡིན་པས་འདོགས་སོ་ཞེས་གསུང་ཞིང་། དེ་བཞིན་གཤེགས་པ་རྣམས་ཀྱི་མིང་གི་རྣམ་གྲངས་བཤད་པ་དེ་དག་ལས།
རྡོ་རྗེ་ཞེས་བྱ་བ་མེད་པ་རྣམས་ལ། རྡོ་རྗེ་ཞེས་བྱ་བའི་མིང་གི་ཐོག་མའམ་མཐའ་རྟེན་པ་གང་རུང་བྱས་ཏེ་འདོགས་གསུང་ངོ་། ། དེ་ལྟར་ན། དེ་བཞིན་གཤེགས་པའི་མིང་གི་རྣམ་གྲངས་ནི། དྲུག་ཅུ་རེ་བཞི་ཡོད་ཅིང་། སྐྱེས་པ་དང་། བུད་མེད་དང་། དེ་བཞིན་གཤེགས་པའི་མིང་རྣམས་སྤྱིར་སྡོམ་ན་བརྒྱ་དང་བཅོ་བརྒྱད་ཡོད་དོ། ། གཉིས་པ་ལེའུའི་མིང་ནི། དེ་བཞིན་གཤེགས་པ་རིགས་དྲུག་པོ་ཐམས་ཅད་ཀྱི་སྐྱེས་པ་དང་བུད་མེད་དང་དེ་བཞིན་གཤེགས་པར་ཕྱེ་བའི་མཚན་གྱི་རྣམ་གྲངས་བསྟན་པའི་ལེའུ་སྟེ་གསུམ་པ།
ཤླཽ་ཀ་སུམ་ཅུ་རྩ་དགུ་དང་རྐང་པ་གཅིག་གི་རྣམ་པར་བཤད་པའོ།། ༈ །།ད་ནི་ལེའུ་བཞི་པ་བཤད་པར་བྱ་སྟེ། དེ་ལ་གཉིས། སྤྱིའི་དོན་དང་། གཞུང་གི་དོན་ནོ། ། དང་པོ་ནི། བརྗོད་བྱ་སྤྱི་དང་། སྦས་པ། མཐར་ཐུག་གསུམ་ཀ་འཇུག རྗོད་བྱེད་ཡན་ལག
ཡི་གེ བསྡུས་དོན་གསུམ་ཀར་གྱིས་འཆད། མངོན་པར་རྟོགས་པ་རྒྱུད་གསུམ་ཀར་སྟོན་ལ། རྩ་རྒྱུད་ཀྱི་གང་དུ་ཕན་འདོགས་ན། རྒྱུད་རྒྱས་པའི་བརྟག་པའི་གྲངས་དང་། རྒྱུད་རྒྱས་བསྡུས་ཀྱི་ཁྱད་པར་དང་བཅས་པ་ནི་སྤྱིར་ཕན་འདོགས་ཅིང་། དབང་ནི། དང་པོའི་བཅུ་པ་དང་། ཕྱི་མའི་གསུམ་པ། ལྔ་པ།
བཅུ་གཉིས་པ་གསལ་པར་བྱེད། ཁྲོ་བོ་བཅུ་ནི། ལས་ཚོགས་ཡིན་པས་དང་པོའི་གཉིས་པར་ཁ་བསྐོང་། ལྷག་མ་བསྐྱེད་རིམ་སྟོན་པ་རྣམས་ནི། དང་པོའི་གསུམ། བཞི་པ། བརྒྱད་པ། ཕྱི་མའི་ལྔ་པ་ལ་སོགས་པ་རྣམས་ཤིན་ཏུ་གསལ་པར་བྱེད། རྫོགས་རིམ་ནི། དང་པོའི་ལྔ་པ།
བརྒྱད་པ། ཕྱི་མའི་གསུམ་པ་སོགས་གསལ་བར་བྱེད། རྫོགས་རིམ་གྱི་རྟགས་ཀྱིས་ནི། དང་པོའི་བཅུ་པ་གསལ་བར་བྱེད། འབྲུས་བུས་ནི། ལེའུ་དང་པོ་གསལ་བར་བྱེད་དོ། ། གཉིས་པ་གཞུང་གི་དོན་ལ་གཉིས། དོན་དངོས་དང་། ལེའུའི་མིང་ངོ་། ། དང་པོ་ལ་བདུན་ཏེ།
རྗོད་བྱེད་རྒྱུད་རྒྱས་བསྡུས་ཀྱི་དོན་གཏན་ལ་དབབ་པ་དང་། རིགས་དང་མཐུན་པའི་གནས་བསྟན་པ་དང་། ཕྱག་རྒྱ་རྣམ་པར་རྒྱལ་བའི་དོན་བསྟན་པ་དང་། རིག་པའི་དབང་བསྐུར་བ་བསྟན་པ་དང་། རིམ་གཉིས་བསྒོམས་པས་འབྲས་བུ་གྲུབ་པའི་རྟགས་དང་བཅས་ཏེ་བསྟན་པ་དང་། མི་བསྐྱོད་པའི་མངོན་རྟོགས་བཤད་པ་དང་། ཁྲོ་བཅུའི་ལས་ཚོགས་བསྟན་པའོ། ། དང་པོ་ལ་གསུམ། རྒྱུད་རྒྱས་པའི་བརྟག་པའི་གྲངས་དང་། ཐབས་དང་ཤེས་རབ་ཀྱི་རྒྱུད་ཀྱི་གནས་ལུགས་དང་།
རྒྱུད་བསྡུས་པའི་དགོས་པ་བསྟན་པའོ། ། དང་པོ་ནི། ལེའུ་དང་པོར། འབུམ་ཕྲག་ལྔ་བདག་ཀྱེ་རྡོ་རྗེ། ། ཞེས་གསུངས་པའི། འབུམ་ལྔའི་ཚད་ལེའུ་གཉིས་པར་གསུངས་ནས། འདིར་འབུམ་ཕྲག་ལྔ་ལ་བརྟག་པའི་གྲངས་དང་། ལེའུའི་གྲངས་དུ་ཡོད་དང་། དེ་ལས་བསྡུས་པའི་རྒྱུད་གང་ཡིན་རྣམས་གསལ་བར་སྟོན་པ་སྟེ། དེ་ལ།
རྒྱུད་རྒྱས་པ་ལ་བརྟག་པའི་གྲངས་དུ་ཡོད་ན། སུམ་ཅུ་རྩ་གཉིས་སུ་གསུམ་གྱི་མ་ཚང་བ་ཡོད་ལ། བརྟག་པའི་མིང་གྲངས་དང་བཅས་པ་ནི། རྡོ་རྗེ་སྙིང་པོ་མངོན་བྱང་ཆུབ། ། བརྟག་པའི་རྒྱལ་པོ་དང་པོ་ཉིད། ། སྒྱུ་མའི་བརྟག་པ་གཉིས་པ་སྟེ། ། རྡོ་རྗེ་པདྨ་གར་དབང་ནི་བརྟག་པ་གསུམ་པའོ། ། བརྟག་པ་བཞི་པ་ཕྲིན་ལས་སྣ་ཚོགས་སྟོན་པའི་བརྟག་པ་སྟེ། མི་བསྐྱོད་རྡོ་རྗེའི་བརྟག་པ་ལྔ་པའོ། ། བརྟག་པ་དྲུག་པ་ཁྲོ་བོ་སྟོབས་པོ་ཆེ།
བརྟག་པ་བདུན་པ་ཁྲོ་བོ་མི་གཡོ་མགོན་པོ། བརྒྱད་པ་ལྷ་མོ་བཙུན་ད་ལ་སོགས་པའི་གཟུངས་ཀྱི་བརྟག་པ་སྟེ། མཁའ་འགྲོ་ཀུ་རུ་ཀུལླེ་བརྟག་པ་དགུ་པ། བཅུ་པ་འབྱུང་པོ་འདུལ་བའི་བརྟག་པ་སྟེ། རྣམ་པར་སྣང་མཛད་བརྟག་པ་བཅུ་གཅིག་པ། དངོས་གྲུབ་རབ་འབྲིང་ཐ་གསུམ་སྟོན་པའི་བརྟག་པ་བཅུ་གཉིས་པ། སྒྲོལ་མའི་བརྟག་པ་བཅུ་གསུམ་པ། རྡོ་རྗེ་ཕག་མོ་བརྟག་པ་བཅུ་བཞི་པ། བརྟག་པ་བཅོ་ལྔ་པ་ནི་གཟི་བརྗིད་ཆེན་པོ་རིན་འབྱུང་དང་། བདག་མེད་མའི་བརྟག་པ་བཅུ་དྲུག་པ།
ཁྲོ་བོ་གཤིན་རྗེ་གཤེད་ཀྱི་བརྟག་པ་བཅུ་བདུན་པ། ཧཱུྃ་མཛད་ལ་ནི་བརྟག་པ་བཅོ་བརྒྱད་པ། དབྱངས་ཅན་ནམ་སོ་སོར་འབྲང་མའི་བརྟག་པ་བཅུ་དགུ་པ། ལས་བཞིའི་སྦྱིན་སྲེག་ནི་བརྟག་པ་ཉི་ཤུ་པ། རབ་གནས་བརྟག་པ་ཉི་ཤུ་རྩ་གཅིག་པ། རིགས་བསྡུས་པ་དང་རྐྱང་པའི་དཀྱིལ་འཁོར་ཆེན་པོ་བྲི་བ་དང་། དབང་བསྐུར་བ་ལ་སོགས་པ་སྟོན་པའི་བརྟག་པ་ནི་ཉི་ཤུ་རྩ་ནི་གཉིས་སུ་བརྗོད། གཏོར་མའི་ཆོ་ག་སྟོན་པའི་བརྟག་པ་ཉི་ཤུ་རྩ་གསུམ་པ། བརྟག་པ་ཉི་ཤུ་རྩ་བཞི་པ་ས་ཆོག ལྷ་དང་།
བུམ་པ་དང་། སློབ་མ་སྟ་གོན་རྣམས་སྟོན་པའི་བརྟག་པ་རུ་གནས་ལ། རིགས་རྐྱང་བསྡུས་ཀྱི་མངོན་པར་རྟོགས་པ་བརྟག་པ་ཉི་ཤུ་རྩ་ལྔ་པ། དེ་བཞིན་རིགས་ལྔའི་སྐུ་གསུང་ཐུགས་ཀྱི་ཕྱག་རྒྱ་གདབ་བྱ་དང་འདེབས་བྱེད་གང་དང་གང་ཡིན་པ་སྟོན་པའི་བརྟག་པ་ཉི་ཤུ་རྩ་དྲུག་པ། ལས་ཕྲན་ཚིགས་ཀྱི་བྱེད་པ་སྟོན་པ་ཉི་ཤུ་རྩ་བདུན་པ། རྡོ་རྗེའི་གླུ་ནི་བརྟག་པ་ཉི་ཤུ་རྩ་བརྒྱད་པ། སངས་རྒྱས་ཀྱི་གར་གྱི་དབང་ཕྱུག་བརྟག་པ་ནི། སུམ་ཅུར་གཅིག་མེད་པ་ཉི་ཤུ་རྩ་དགུ་པ། གཅིག་མེད་པ་ནི་རྡོ་རྗེ་གུར་སྟེ་དེ་དང་བཅས་པས་སུམ་ཅུ་པ། དེས་ན་རྒྱུད་རྒྱས་པ་ལ་བརྟག་པའི་གྲངས་སུམ་ཅུ་པར་ནི་བཤད།
ལེའུ་ནི་སྟོང་ཕྲག་སུམ་ཅུའི་གྲངས་ཀྱིས་ནི་གནས་ལ། ཤླཽ་ཀ་འབུམ་ཕྲག་ལྔའི་ཚད་ལས། སྟོང་བརྒྱད་བརྒྱ་དང་གཉིས་མ་ཚང་བར་ཡོད་པ་ཡིན་ཅིང་། དེ་ལྟ་བུའི་རྒྱུད་དེ་ནི་ཟབ་ཅིང་སྟིང་དཔག་དཀའ་བས་གསང་སྔགས་ཀྱི་རྒྱ་མཚོ་ཆེན་པོ་སྟེ། ཀྱཻ་རྡོ་རྗེ་དྲུག་པ་རྡོ་རྗེ་འཆང་གིས་ཨེ་མ་ངོ་མཚར་བའི་རྒྱུད་རྒྱས་པ་བསྟན་པའོ། ། འོ་ན། རྒྱུད་རྒྱས་པ་ལ་བརྟག་པ་སུམ་ཅུ་ལས་མེད་ན། རྩ་རྒྱུད་ལས། བརྟག་པ་སུམ་ཅུ་རྩ་གཉིས་ལས་ཕྱུང་བ། ཞེས་གསུངས་པས།
རྒྱུད་རྒྱས་པ་ལ་བརྟག་པ་སོ་གཉིས་ཡོད་པ་དང་། གཞུང་ཚད་ཤླཽ་ཀ་སྟོང་བརྒྱད་བརྒྱ་དང་གཉིས་ཀྱིས་མ་ཚང་ན། གོང་དུ་ལེའུ་གཉིས་པར། འབུམ་ཕྲག་ལྔའི་གཞུང་ཚད་ཚང་བར་བཤད་པ་དང་འགལ་ལོ་སྙམ་ན། བདེན་མོད། བརྟག་པ་སོ་གཉིས་དང་། འབུམ་ཕྲག་ལྔར་ཚང་བ་ནི། རྡོ་རྗེ་གུར་དང་། རྩ་རྒྱུད་བརྟག་པ་གཉིས་པ་བསྣན་པ་དང་བཅས་པ་ལ་དགོངས་པ་སྟེ། དེ་ལ།
སུམ་ཅུར་གཅིག་མེད་སུམ་ཅུ་པ། ། ཞེས་པས། རྡོ་རྗེ་གུར་བརྟག་པ་སུམ་ཅུ་པ་ཡིན་པར་སྟོན་ལ། དེ་ལ་ཤླཽ་ཀ་སྟོང་དང་ཉི་ཤུ་རྩ་ལྔ་ཡོད་ཅིང་། བརྟག་པ་གཉིས་པ་ནི། འབུམ་ཕྲག་ལྔ་བདག་ཀྱཻ་རྡོ་རྗེའི་རྒྱུད་རྒྱས་པ་ལས། མཁའ་འགྲོ་སྟེ་བརྟག་པ་དང་པོ་དང་། མཁའ་འགྲོ་མ་རྣམས་ཀྱི་ནི་བརྟག་པ་ཕྱི་མ་དང་གཉིས་ནི། བརྟག་པ་སོ་གཅིག་པ་དང་། སོ་གཉིས་པ་ཡིན་ལ།
དེ་དག་གིས་རྒྱུད་རྒྱས་པའི་ཚིག་དང་དོན་གྱི་ཆ་ཡང་དག་པའི་སྙིང་པོ་ཡོངས་སུ་བསྡུས་པ་ཡིན་པར་རྡོ་རྗེ་མཁའ་འགྲོས་གསུངས་པ་སྟེ། བརྟག་པ་གཉིས་པ་ལ་ཤླཽ་ཀ་བདུན་བརྒྱ་དང་ལྔ་བཅུ། འཇུག་ཏུ་རྫས་སྦྱོར་སྟོན་པ་དང་རྗེས་སུ་ཡི་རང་བའི་མདོ་དང་བཅས་པ་ལ་ཤླཽ་ཀ་ཉི་ཤུ་རྩ་བདུན་ད་ལྟ་མ་ཚང་བ་དང་བཅས་པ་རྣམས་ལ། བདུན་བརྒྱ་དང་བདུན་ཅུ་རྩ་བདུན། གུར་དང་སྡོམ་པས་སྟོང་བརྒྱད་བརྒྱ་དང་གཉིས་རྣམས་འབྱུང་བ་བསྣན་པས། རྒྱུད་རྒྱས་པ་ལ་བརྟག་པ་ནི་སུམ་ཅུ་སོ་གཉིས། ལེའུ་སྟོང་ཕྲག་སུམ་ཅུ། ཤླཽ་ཀ་འབུམ་ཕྲག་ལྔ་དང་བཅས་པ་འདི་ནི་རྒྱུད་ཀྱི་ངེས་པ་ཡང་དག་པའོ། ། འདི་ལ། དཔལ་ནོ་ར་ཏ་པ་སོགས།
བརྟག་པ་གཉིས་པ་རྒྱུད་རྒྱས་པའི་བརྟག་པ་དང་པོ་གཉིས་ཕྱུང་བར་བཞེད་ལ། དཔལ་ཕམ་མཐིང་པ་སོགས། རྒྱུད་ལོགས་པ་ཡིན་པར་བཞེད་པ་སོགས་ཡོད་མོད། སྤྲོས་པ་མ་བྱས་སོ། ། དེས་ན། གུར་བརྟག་གཉིས་ཀྱང་འབུམ་ཕྲག་ལྔའི་ཁོངས་སུ་རྟོགས་པས་རྩ་རྒྱུད་ཅེས་ཀྱང་བྱ། འབུམ་ཕྲག་ལྔ་པའི་བརྟག་པ་ཕྱི་མ་གསུམ་ལོགས་སུ་ཕྱུང་བས། ཕྱུང་བའི་རྒྱུད་ཅེས་ཀྱང་བྱ། འབུམ་ཕྲག་ལྔ་པའི་ཚིག་དང་དོན་གྱི་ཆ་མཐའ་དག་བསྡུས་པས་བསྡུས་པའི་རྒྱུད་ཅེས་ཀྱང་བྱའོ། ། ཕྱག་རྒྱ་ཆེན་པོ་ཐེག་ལེའི་རྒྱུད་ནི་འདི་ཡི་རྒྱུད་ཕྱི་མ་ཡིན་ལ།
ཡེ་ཤེས་སྙིང་པོ་ནི་དེའི་ཕྱི་མའི་ཕྱི་མ་སོགས་ཡིན་ཏེ། ཡེ་ཤེས་ཐེག་ལེ་ལས། དཔལ་དང་ལྡན་པའི་རིགས་ཆེན་རྒྱུད། ། འབུམ་བདུན་གྱི་ནི་མཚན་ཞེས་བྱ། ། དེ་ནི་གཙོ་བོར་རྩ་བའི་རྒྱུད། ། སྐུ་བརྒྱད་བདག་ཉིད་རབ་ཀྱི་མཆོག ། དེ་བརྟག་ཀྱཻ་རྡོ་རྗེ་ནི། ། འབུམ་ལྔ་ཡི་ནི་མཚན་ཞེས་བྱ། ། དཔལ་ལྡན་ཕྱག་ཆེན་ཐིག་ལེ་ནི། ། དེ་ཡི་ཕྱི་མའི་རྒྱུད་དུ་དྲན། །
ཡེ་ཤེས་སྙིང་པོར་གྲགས་པའི་རྒྱུད། ། དེ་ཡི་ཕྱི་མའི་ཕྱི་མ་འོ། ། དགའ་མོ་ཡེ་ཤེས་ཐིག་ལེའི་སྒྲ། ། བཤད་པའི་རྒྱུད་ནི་གསང་བ་ཆེ། ། གྲུབ་པ་ངེས་བསྟན་ཐེག་ལེ་ནི། ། ཞལ་བཟང་མོ་དེ་སྙིང་པོ་ཡིན། ། དེ་ཁོ་ན་ཉིད་སྒྲོན་མའི་མཚན། ། འབྲས་བུའི་རྒྱུད་དུ་རབ་ཏུ་གྲགས། ། ཞེས་གསུངས་སོ། ། རྒྱུད་ཀྱི་ལུང་འདི་ལས་ནི།
ཀྱཻ་རྡོ་རྗེ་ལ་རྩ་རྒྱུད་ཤིན་ཏུ་རྒྱས་པ་འབུམ་ཕྲག་བདུན་པ། རྒྱས་པ་འབུམ་ཕྲག་ལྔ་པར་བཤད་ལ། གུར་བརྟག་གཉིས་མ་སྨོས་པ་ནི། འབུམ་ཕྲག་ལྔ་པའི་ནང་དུ་རྟོགས་པ་དང་། སཾ་བུ་ཊི་མ་སྨོས་པ་ནི། རྒྱུད་གཞན་དང་ཐུན་མོང་གི་བཤད་རྒྱུད་ཡིན་པ་ལ་དགོངས་སོ། ། གཉིས་པ་ནི། ཀྱཻ་རྡོ་རྗེའི་བསྡུས་པའི་རྒྱུད་ལ་བརྟག་པ་གཉིས་ཡོད་པ་ནི། བརྟག་པ་དང་པོ་རྡོ་རྗེ་སྙིང་པོས་ཞུས་ཤིང་། ཐབས་གཙོ་བོར་སྟོན་པའི་རྣལ་འབྱོར་རྒྱུད་ནི་སྐྱེས་པ་རྣམས་འདུལ་བའི་ཕྱིར་རྒྱལ་བ་རྣམས་ཀྱིས་བཤད་ལ།
བརྟག་པ་ཕྱི་མ་ནི་བདག་མེད་མས་ཞུས་ཤིང་། ཤེས་རབ་གཙོ་བོར་སྟོན་པའི་རྣལ་འབྱོར་མ་རྒྱུད་ནི། དེ་ཉིད་ཀྱི་གདུལ་བྱ་བུད་མེད་རྣམས་རྗེས་སུ་གཟུང་བའི་ཕྱིར་བརྟག་པ་གཉིས་བཤད་པའོ། ། གསུམ་པ་རྒྱུད་བསྡུས་པའི་དགོས་པ་ལ་གཉིས། ཞུས་པ་དང་། ལན་ནོ། ། དང་པོ་ནི། བཅོམ་ལྡན་འདས་ལ། འཁོར་རྣམས་ཀྱིས་རྒྱུ་མཚན་ཇི་ལྟར་ན་རྒྱུད་རྒྱས་པར་སྤྲོས་པ་འབུམ་ཕྲག་ལྔ་པ་ལས། བསྡུས་པའི་རྒྱུད་བརྟག་པ་གཉིས་པ་དང་།
རྡོ་རྗེ་གུར་ཉིད་གསུང་པའི་དགོས་པ་གང་ལགས་ཞེས་ཞུས་པའོ། ། གཉིས་པ་ལ་གཉིས། རྒྱུད་རྒྱས་པ་ཇི་བཞིན་མི་རྟོགས་པ་དང་། དེའི་རྒྱུ་རྐྱེན་བསྟན་པའོ། ། དང་པོ་ནི། རྡོ་རྗེ་འཛིན་པས་ལན་གསུངས་པ། སྐལ་བ་བཟང་པོ་འདི་ལ། ལམ་ལ་ཞུགས་པའི་བྱང་ཆུབ་སེམས་དཔའ་རྡོ་རྗེ་སློབ་དཔོན་དང་རྡོ་རྗེ་སློབ་མ་རྣམས་དང་། ལམ་མ་མ་ཞུགས་པའི་སོ་སོ་སྐྱེ་བོ་ཕལ་པ་རྣམས་རྩོད་པའི་དུས་འདིར་ཚེ་ཐུང་བར་འགྱུར་ན། ཇི་ལྟར་ན་རྡོ་རྗེ་སློབ་དཔོན་དང་སློབ་མ་དེ་དག་གིས་རྒྱུད་རྒྱས་པ་དེ་རྣམས་བློ་ལ་འཛིན་པར་འགྱུར་ཏེ་མི་ཟིན་ཅིང་།
ཇི་ལྟར་ན་དེ་དག་གིས་རྒྱུད་རྒྱས་པའི་གཞུང་གིས་ཚིག་དེ་རྣམས་ལ་ཐོས་པ་བྱེད་པར་འགྱུར། ཇི་ལྟར་ན་དེ་དག་གིས་རྒྱུད་རྒྱས་པའི་དོན་སེམས་ཤིང་བསྒོམ་པར་འགྱུར་ཏེ། དེ་དག་ཚེ་ཐུང་བས་རྒྱུད་རྒྱས་པ་ལ་ཐོས་བསམ་བྱ་ལོང་མེད་པས་ན་མ་བཤད་པར་བསྡུས་པའི་རྒྱུད་གསུངས་སོ། ། གཉིས་པ་ལའང་གཉིས། ཞུས་པ་དང་། ལན་ནོ། ། དང་པོ་ནི། བཅོམ་ལྡན་འདས་ལ། འཁོར་རྣམས་ཀྱིས་རྒྱུ་མཚན་དང་རྒྱུ་རྐྱེན་ཇི་ལྟར་ན་རྡོ་རྗེ་སློབ་དཔོན་དང་རྡོ་རྗེ་སློབ་མ་དང་། སོ་སོ་སྐྱེ་བོ་ཕལ་པ་རྣམས་ཚེ་ཐུང་བར་འགྱུར་བ་ལགས་ཞེས་ཞུས་པའོ། །
གཉིས་པ་ནི། དེའི་ལན་རྡོ་རྗེ་འཛིན་པས་བཀའ་སྩལ་པ། རེ་ཤིག་གང་དག་རྒྱུད་སྟོན་པའི་རྡོ་རྗེ་སློབ་དཔོན་རྣམས་སུ་གྱུར་པ་དེ་རྣམས་གསང་སྔགས་ཚུལ་བཞིན་མི་སྤྱོད་པས་རྩ་བའི་ལྟུང་བ་འབྱུང་བར་འགྱུར་བ་དང་། གང་དག་རྒྱུད་ཉན་པ་ལ་སྤྱོད་པ་པོ་རྡོ་རྗེ་སློབ་མ་དེ་རྣམས་ཉོན་མོངས་པའི་དབང་དུ་སོང་ནས་མི་དགེ་བ་བཅུའི་ལས་ཀྱི་ལམ་ལ་བག་མེད་པས་སྤྱོད་པར་འགྱུར་བ་དང་། གང་དག་སོ་སོ་སྐྱེ་བོ་ཕལ་པ་དེ་དག་སྲོག་ཆགས་རྣམས་ཕན་ཚུན་གསོད་པར་འགྱུར་བས་ཚེ་ཐུང་བ་དང་། གང་དག་འཇིག་རྟེན་གྱི་མ་མོ་མཁའ་འགྲོའི་ཚོགས་རྣམས་གཅིག་ཏུ་འདོད་པས་ཤ་ཁྲག་ལ་ཞེན་པར་འགྱུར་པས་སློབ་དཔོན་དང་སློབ་མ་རྣམས་ལ་བར་ཆད་བྱས་ནས་ཚེ་ཐུང་བར་འགྱུར་ཏེ། རྒྱུ་མཚན་དེའི་ཕྱིར་རྒྱུད་འབུམ་ཕྲག་ལྔ་པའི་བཤད་པ་རྣམས་ཀྱི་བསྟན་པ་རྒྱས་པ་མ་ཡིན་པར། མ་འོངས་པའི་གདུལ་བྱ་ཚེ་ཐུང་ཞིང་ཤེས་རབ་དམན་པ་རྣམས་ལ་རྒྱུད་བསྡུས་པ་བཤད་པའི་དགོས་པ་དེ་ཡིན་ནོ། ། གཉིས་པ་རིགས་དང་མཐུན་པའི་གནས་ནི། རྒྱུད་རྒྱས་པའི་བརྟག་པའི་གྲངས་དང་།
རྒྱུད་རྒྱས་པ་ལས་བསྡུས་པ་གསུངས་པའི་དགོས་པ་བཤད་པའི་རྗེས་དེ་ནས། འཁོར་གྱི་བཅོམ་ལྡན་འདས་དེ་བཞིན་གཤེགས་པ་རིགས་ལྔ་པོ་ཐམས་ཅད་ཀྱིས། སྟོན་པ་རྡོ་རྗེ་འཛིན་པའི་རྟོགས་པར་དཀའ་བའི་རྡོ་རྗེའི་གསུང་རྒྱུད་རྒྱས་པ་ལས་རྒྱུད་བསྡུས་པ་གསུངས་པའི་ཚིག་ཐོས་ནས་མཉེས་པར་གྱུར་ཅིང་། དོན་ལ་བརྙེས་ནས་དེ་བཞིན་གཤེགས་པའི་འཁོར་རྣམས་ཀྱི་རིགས་དང་རྗེས་སུ་མཐུན་པའི་གནས་སུ་སྒྲུབ་པ་པོ་ལ་དངོས་གྲུབ་གཏེར་བ་སྟོན་པའི་ཚིག་འདི་རྣམས་གསུངས་པ། དམིགས་པ་མེད་པའི་སྙིང་རྗེ་ཆེན་པོ་དང་ལྡན་པའི་མི་བསྐྱོད་པ་ཀྱཻ་རྡོ་རྗེ་ང་ནི། གནས་དུར་ཁྲོད་དམ། ཆུ་འགྲམ་དང་། ནགས་ཚལ་དང་། གྲོང་གི་སྐྱེ་བོ་མེད་པའི་དབེན་པའི་གྲོང་དུ། མི་བསྐྱོད་པའི་ལྷའི་རྣལ་འབྱོར་གྱི་བསྙེན་བཀུར་ཅན་ལམ་ཉམས་སུ་ལེན་པ་ལ་མི་བསྐྱོད་པའི་དངོས་གྲུབ་སྟེར་ལ།
གནས་མཚོ་སྐྱེས་རྣམ་པའི་པདྨའི་རྫིང་བུའི་འགྲམ་ཡིད་དུ་འོང་བ་དང་། སྐུ་གདུང་ཤ་རི་རམ་ཟབ་མོ་བྱིན་རླབས་ཅན་ཡིན་ངེས་པ་བཞུགས་པའི་མཆོད་རྟེན་གྱི་དྲུང་དང་། རྐང་གི་ཆུ་འཐུང་བའི་ལྗོན་ཤིང་བརློན་པ་རྐང་པ་གཅིག་པའི་འོག་ཏུ་ནི། རྣམ་སྣང་ཀྱཻ་རྡོ་རྗེ་ང་ནི་སངས་རྒྱས་རྣམ་སྣང་གི་རྣལ་འབྱོར་ཅན་ལ་དེའི་དངོས་གྲུབ་སྟེར་ཅིང་། རིན་པོ་ཆེའི་ཚོང་དུས་དང་། ཚོང་རྡལ་བྲམ་ཟེའི་གནས་ཉིད་དང་ནི། རིན་པོ་ཆེའི་ཡང་ཐོག་རྣམ་པའི་ཁྱིམ་དུ་ནི་རྡོ་རྗེ་ཉི་མ་རྟོག་པས་མི་གཡོ་བས་བརྟན་པ་ང་། རིན་འབྱུང་གི་བསྙེན་བཀུར་ཅན་ལམ་ཉམས་སུ་ལེན་པ་ལ་དེའི་དངོས་གྲུབ་སྟེར་ལ། གནས་གླུ་དང་གར་གྱི་ཕྱག་རྒྱ་རྒྱུན་དུ་རབ་ཏུ་འཆིང་བ་དང་། ཆང་འཚོང་མའི་ཁྱིམ་དུ་ནི།
འདི་ལྟར་པདྨ་གར་མཁན་ང་། བསྙེན་བཀུར་ཅན་གྱི་སྒྲུབ་པ་པོ་ལ་འོད་དཔག་མེད་ཀྱི་དངོས་གྲུབ་སྟེར། རྟག་ཏུ་འགྲོ་མགྱོགས་རྟ་ལ་ཞོན་འགྱུར་དང་། རེས་འགའ་རྐང་ཐང་དུ་ལམ་དུ་འགྲོ་བ་ན། དངོས་གྲུབ་མྱུར་བས་རྟ་ནི་དོན་ཡོད་གྲུབ་པ་རྣམ་རྟོག་གི་མི་རྒུལ་བས་བརྟན་པ་ང་། དོན་གྲུབ་ཀྱི་དངོས་གྲུབ་མཚན་རྟོག་གིས་མི་ཕྱེད་པ་རྡོ་རྗེ་རྣམས་དོན་གྲུབ་ཀྱི་སྒྲུབ་པ་ལ་སྟེར་རོ། འདི་དག་ནི་སེམས་བརྟན་པ་ཐོབ་པའི་གནས་ཡིན་ནོ། ། གསུམ་པ་ཕྱག་རྒྱ་རྣམ་པར་རྒྱལ་པ་ལ་ལྔ་སྟེ། ཕྱག་རྒྱའི་དེ་ཁོ་ན་ཉིད་དང་། དེས་ན་མཁའ་འགྲོ་མའི་རྒྱུད་དུ་བསྟན་པ་དང་།
མཁའ་འགྲོ་མའི་ངེས་ཚིག་གིས་སྒྲ་བསྒྲུབ་པ་དང་། མཁའ་འགྲོ་མའི་རྒྱུད་གསུང་པའི་དགོས་པ་དང་། བདག་མེད་མའི་སྒྲུབ་ཐབས་གསུངས་པའོ། ། དང་པོ་ལ་གསུམ། མཚམས་སྦྱར་བ་དང་། སྐུ་གསུང་ཐུགས་ཀྱི་ཕྱག་རྒྱར་བསྡུ་བ་དང་། ལྷ་མོ་རྣམས་ཀྱི་སྐུའི་ཕྱག་རྒྱའི་དེ་ཁོ་ན་ཉིད་རྒྱས་པར་བཤད་པའོ། ། དང་པོ་ནི། རིགས་དང་རྗེས་སུ་མཐུན་པའི་གནས་གསུང་པའི་རྗེས་དེ་ནས། བཅོམ་ལྡན་འདས་རྡོ་རྗེ་འཛིན་པ་ཆེན་པོ་མཁའ་འགྲོ་མ་རྡོ་རྗེ་གུར་སྐུ་གསུང་ཐུགས་ཀྱི་ཕྱག་རྒྱ་ཉོན་མོངས་པའི་གཡུལ་ལས་རྣམ་པར་རྒྱལ་བའི་ཏིང་ངེ་འཛིན་ལ་སྙོམས་པར་བཞུགས་ཏེ།
སྐུ་གསུང་ཐུགས་ཀྱི་ཕྱག་རྒྱ་དང་། ལྷ་མོ་རྣམས་ཀྱི་ཕྱག་མཚན་གྱི་དེ་ཁོ་ན་ཉིད་ཡང་དག་པར་བཤད་པར་བྱའོ། ། གཉིས་པ་ནི། སྐུ་གསུང་ཐུགས་ཀྱིས་དངོས་གྲུབ་བརྟག་པ་ལས་ཕྱག་རྒྱ་རྣམ་པ་གསུམ་དུ་ཤེས་པར་བྱ་སྟེ། གང་ཞེ་ན། གཟུགས་བརྙན་གྱི་ཚུལ་གྱིས་སྐུ་ལ་ལག་པའི་ཕྱག་རྒྱ་འཁོར་ལོ་ལ་སོགས་པ་འཛིན་པའི་ཚུལ་རྣམས་ཡིན་ལ། ལྷ་སོ་སོའི་སྔགས་བཟླས་པ་མཚན་རྟོག་ལས་ཡིད་སྐྱོབ་པ་ངག་གི་ཕྱག་རྒྱ་དང་། སེམས་རྣམ་པར་མི་རྟོག་པ་ལ་ཐུགས་ཀྱི་མཚན་མའི་ཕྱག་རྒྱ་ཕྱག་མཚན་རྣམས་ཡིན་ལ། དེ་ཉིད་བསམ་གཏན་གྱི་དཀྱིལ་འཁོར་ལ་ཐུགས་ཀྱི་མཚན་མའོ། ། གསུམ་པ་ལ་བཞི་ཡོད་པའི་དང་པོ་རྟག་པའི་དཀྱིལ་འཁོར་གྱི་ཕྱོགས་ཀྱི་ལྷ་མོ་བཞིའི་ཕྱག་མཚན་གྱི་དེ་ཁོ་ན་ཉིད་ནི།
སྐུ་ལས་ལག་པའི་ཕྱག་རྒྱ་ཡིན། ། ཞེས་གསུང་པའི་རྒྱས་བཤད་དེ། ལག་པའི་ཕྱག་རྒྱ་ཇི་ལྟར་ཡིན་ན། ཤར་གྱི་ལྷ་མོའི་ལག་པ་གཡས་ན་ཕྱག་མཚན་སྐམ་པ་སྟེ། ལག་པ་གཡོན་ན་གཏི་མུག་ཅན་ལ་སྡིགས་མཛུབ་མཛད་པ་དེ་བཞིན་ནོ། ། མིང་ནི་མཁའ་འགྲོ་སྐམ་པ་མ་གཏི་མུག་འཛོམས་པས་རབ་འཇིགས་མ། ཕྲིན་ལས་ནི་གདུག་པ་གཏི་མུག་ཅན་རྣམས་ཀྱི་ཟུག་རྔུའི་འགུར་བ་འདོན། ལྷོའི་ལྷ་མོའི་གཡས་པའི་ལག་ན་ཕྱག་མཚན་ཞགས་པ་སྟེ། གདུག་པ་ཅན་རྣམས་ཞགས་པས་བཅིངས་ནས་རྣམ་པར་དགུག་པ་མཛད་ལ། དེ་ལྟར་མཛད་པ་འདི་ནི་མིང་ཞགས་པ་མར་ཤེས་པར་བྱ།
དེའི་ལག་པ་གཡོན་པས་གདུག་པ་ཅན་ལ་སྡིགས་མཛུབ་མཛད། ནུབ་ཀྱི་ལྷ་མོའི་ལག་པ་གཡས་ན་ཕྱག་མཚན་ཉ་རྒྱ་ཟླུམ་པོ་སྟེ། གདུག་པ་རྣམས་ནི་ཡེ་ཤེས་ཀྱི་ཉ་རྒྱས་བཏུམ་ནས་དཀྲི་བར་འདོད། འདི་ནི་མིང་རྟག་ཏུ་དོལ་ཟླུམ་མར་བཤད། ལག་པ་གཡོན་པས་གདུག་པ་སྡིགས་མཛུབ་མཛད། བྱང་གི་ལྷ་མོའི་ལག་པ་གཡས་པར་ཕྱག་མཚན་ལྕགས་ཀྱུ་འཛིན་ཏེ། ཕྲིན་ལས་གདུག་པ་ཉོན་མོངས་པ་གཏི་མུག་ཅན་རྣམས་ནི་ལྕགས་ཀྱུས་འགུགས་པར་འདོད་པ་འདི་ནི་མིང་རྡོ་རྗེ་ལྕགས་ཀྱུ་མར་བཤད། ལག་པ་གཡོན་པ་གདུག་པ་ཅན་ལ་སྡིགས་མཛུབ་མཛད་མའོ། ། གཉིས་པ་རིན་འབྱུང་གི་ལྷ་མོ་བཞིའི་ཕྱག་མཚན་ནི། ཤར་དུ་ལག་པ་གཡས་པས་ཕྱག་མཚན་ཉི་མ་སྟེ།
ཕྲིན་ལས་གཏི་མུག་གི་མུན་པ་སེལ་ཅིང་། སེར་སྣའི་མདུད་པ་རྣམ་པར་འབྲལ། གཡོན་པ་ང་རྒྱལ་ཅན་ལ་སྡིགས་མཛུབ་མཛད་མར་ནི་བཤད་པ་འདི་ནི་མིང་རྡོ་རྗེ་ཉི་མར་བརྗོད། ལྷོའི་ལྷ་མོའི་ལག་པ་གཡས་ན་ཕྱག་མཚན་མར་མེའི་སྡོང་སྣོད་འཛིན་ཏེ། དེ་བཞིན་གཡོན་པ་སྡིགས་མཛུབ་མཛད་པ། འདི་དེ་ནི་མིང་རྡོ་རྗེ་མར་མེར་བཤད། ཕྲིན་ལས་སེར་སྣ་དང་ང་རྒྱལ་གྱི་རྣམ་པར་རྟོག་པའི་རབ་རིབ་ཡེ་ཤེས་སྒྲོན་མེས་འཇོམས། ནུབ་ཀྱི་ལྷ་མོ་ལག་པ་གཡས་ན་ཕྱག་མཚན་རིན་པོ་ཆེ་བསྣམས་ནས། ཕྲིན་ལས་སེམས་ཅན་སེར་སྣ་ཅན་རྣམས་ལ་གང་འདོད་པའི་སྦྱིན་པ་སྟེར། ལག་པ་གཡོན་པར་སྡིགས་མཛུབ་འཛིན་པ་པོ།
མིང་རིན་ཆེན་སྒྲོན་མར་འདི་རབ་བརྗོད། བྱང་དུ་ལྷ་མོ་ཕྱག་མཚན་ཀློག་ནི་ལག་པ་གཡས་པར་འཛིན་སྟེ། ཕྲིན་ལས་ང་རྒྱལ་གྱི་རྣམ་པར་རྟོག་པའི་ཆུ་འཛིན་སྤྲིན་ནི་འཇོམས་པ་དེ་ནི་མིང་ཀློག་ལག་མར་ཤེས་པར་བྱ། དེ་བཞིན་ལག་པ་གཡོན་པས་སྡིགས་མཛུབ་མཛད་པ་མའོ། ། གསུམ་པ་གར་གྱི་དཀྱིལ་འཁོར་གྱི་ལྷ་མོ་བཞིའི་ཕྱག་མཚན་ནི། ཤར་དུ་ལག་པ་གཡས་པར་ཕྱག་མཚན་པདྨ་སྟེ། ཕྲིན་ལས་འདོད་ཆགས་ཀྱི་ཉེས་པས་མ་གོས་པའི་པདྨའི་འདོད་ཆགས་ལམ་དུ་སྟེར་བར་བརྗོད་པར་བྱ། གཡོན་པས་གདུལ་བྱ་འདོད་ཆགས་ཅན་ལ་སྡིགས་མཛུབ་མཛད་མ་ཉིད་དེ། འདི་ནི་མིང་མཁའ་འགྲོ་པདྨར་བརྗོད། ལྷོར་ལག་པ་གཡས་པར་ཕྱག་མཚན་བྷ་གའི་རྣམ་པའི་པདྨ་སྟེ་ཆོས་འབྱུང་འཛིན་མ།
ཕྲིན་ལས་ཆོས་འབྱུང་ལ་བརྟེན་ནས་ཟག་པ་མེད་པའི་བདེ་བ་ཆེན་པོ་རྣམ་པར་འཕེལ་བར་བྱེད་ལ། ལག་པ་གཡོན་ན་སྡིགས་མཛུབ་འཛིན་མ་སྟེ། འདི་ནི་མིང་ཆོས་འབྱུང་མར་ནི་བརྗོད། ནུབ་ཏུ་གཡས་པའི་ལག་ན་ཕྱག་མཚན་ལྕགས་སྒྲོག་སྟེ། ཕྲིན་ལས་སངས་རྒྱས་བྱང་ཆུབ་ཞེན་པས་སེམས་ཅན་ཀུན་མི་གཏོང་བས་འཆིང་བར་མཛད། ལག་པ་གཡོན་ན་སྡིགས་མཛུབ་འཛིན་མ་སྟེ། འདི་ནི་མིང་རྡོ་རྗེ་ལྕགས་སྒྲོག་མར་བརྗོད། བྱང་དུ་སངས་རྒྱས་དམིགས་པ་མེད་པའི་སྙིང་རྗེས་སེམས་ཅན་གྱི་དོན་ལ་རྗེས་སུ་ཆགས་པས་འཆིང་བ་ཡིས། དོན་ཡལ་བར་མི་འདོར་བས་བདག་ཉིད་ཐབས་དང་ཤེས་རབ་འཁྱུད་པར་འདོད་པ་སྟེ་དེའི་བརྡར་ཕྱག་མཚན་འཁྱུད་པའི་ཕྱག་རྒྱ་མཛད་པ། ཕྲིན་ལས་གཉིས་སུ་མེད་པའི་བྱང་ཆུབ་འདོད་ཆགས་བསྟེན་པས་རབ་བསྒྲུབ་མ།
དེ་འདི་མིང་རྡོ་རྗེ་འཁྱུད་མར་བརྗོད་དོ། ། བཞི་པ་དོན་གྲུབ་ཀྱི་དཀྱིལ་འཁོར་གྱི་ལྷ་མོ་བཞིའི་ཕྱག་མཚན་གྱི་དེ་ཁོ་ན་ཉིད་ནི། ཤར་དུ་གཡས་པའི་ལག་ན་ཕྱག་མཚན་སྒོ་ལྕགས་ཏེ། ཕྲིན་ལས་ཡེ་ཤེས་ལྔ་པོ་ཀུན་གྱི་རྟོག་པ་བསྲུང་བ་མཛད་པ་མོ། ལག་པ་གཡོན་ན་ཕྲག་དོག་ཅན་ལ་སྡིགས་མཛུབ་འཛིན་པ་མོ། དེ་འདིར་མིང་རྡོ་རྗེ་སྒོ་ལྕགས་མར་བརྗོད། ལྷོར་གཡས་པའི་ལག་ཏུ་ཕྱག་མཚན་ལྡེ་སྐྱོག་སྟེ། ཕྲིན་ལས་གཉིས་སུ་མེད་པའི་ཡེ་ཤེས་མངོན་དུ་སླངས་ནས་རྣམ་རྟོག་སྤྱོད་པ་པོ། གཡོན་ན་སྡིགས་མཛུབ་འཛིན་པ་མོ། འདི་དེ་མིང་རྡོ་རྗེ་ལྡེ་སྐྱོག་བརྗོད།
ནུབ་ཏུ་གཡས་པའི་ལག་ཏུ་ཕྱག་ཚན་སྒོ་མོ་ནི་བསྣམས། ཕྲིན་ལས་ཟག་པ་མེད་པའི་ཡེ་ཤེས་རྒྱུད་ལ་སྐྱེས་པ་དུས་ཐམས་ཅད་དུ་མི་སྤང་པའོ། ། ལག་པ་གཡོན་ན་སྡིགས་མཛུབ་འཛིན་པ་མོ་འདི་ནི་མིང་རྡོ་རྗེ་སྒོ་མར་བརྗོད། བྱང་དུ་ལག་པ་གཡས་པར་ཕྱག་མཚན་ཡོལ་བ་ནི་འཛིན་ཅིང་། ཕྲིན་ལས་རང་མཚུངས་བཙུན་མོ་གཉིས་སུ་མེད་པའི་ཡེ་ཤེས་མི་ཉམས་པར་བསྲུང་བ་ཉིད། ལག་པ་གཡོན་ན་ཕྲག་དོག་ཅན་ལ་སྡིགས་མཛུབ་འཛིན་པ་མོ། མིང་ནི་རྡོ་རྗེ་ཡོལ་བ་མར་ནི་བརྗོད་དོ། ། འདི་རྣམས་ཀྱིས་མཚམས་ཀྱི་ལྷ་མོ་རྣམས་ཀྱི་ཕྱག་མཚན་ནི། ལེའུ་དང་པོར་བཤད་ཟིན་པ་ལ་དགོངས་ནས་འདིར་མ་གསུངས་པའོ། ། གཉིས་པ་མཁའ་འགྲོ་མའི་རྒྱུད་དུ་བསྟན་པ་ནི།
གོང་དུ་བཤད་པའི་མཁའ་འགྲོ་མ་འདི་དེ་ཐམས་ཅད་ཕུང་པོ་ལྔ་དག་པ་སངས་རྒྱས་རིགས་ལྔ་གཙོ་བོ་རྣམས་ཀྱིས་འཁོར་འབྱུང་བ་བཞི་དག་པའི་མཁའ་འགྲོ་མ་ནི་གཙོ་བོའམ་དམ་པའི་ཚོགས། དགོས་པ་མཁའ་འགྲོ་ལྔའི་དངོས་གྲུབ་ནི་རབ་ཏུ་བསྒྲུབ་པའི་ཕྱིར་མཁའ་འགྲོ་མའི་དཀྱིལ་འཁོར་གཙོ་བོར་སྟོན་པའི་རྒྱུད་དུ་གསུངས་པའོ། ། གསུམ་པ་མཁའ་འགྲོ་མའི་སྒྲ་བསྒྲུབ་པ་ལ་གསུམ། ཞུས་པ་དང་། ལུང་དང་ངེས་ཚིག་གི་ལན་བསྟན་པ་དང་། བྱང་ཆུབ་སེམས་དཔའ་རྣམས་ཀྱི་ཆེད་དུ་བརྗོད་པའོ། ། དང་པོ་ནི། ཕྱག་རྒྱའི་དེ་ཁོ་ན་ཉིད་གསུང་པའི་རྗེས་དེ་ནས་བྱང་ཆུབ་སེམས་དཔའ་བྱམས་པ་ལ་སོགས་པ་དེ་རྣམས་ཐམས་ཅད་རྡོ་རྗེ་འཛིན་པས་མཁའ་འགྲོ་མའི་ཕྱག་རྒྱའི་དེ་ཉིད་བཤད་པའི་རྡོ་རྗེའི་གསུང་དེའི་དོན་ཕྱེད་པར་དཀའ་བ་དེ་ཐོས་ནས་མཆོག་ཏུ་ངོ་མཚར་སྐྱེས་པར་གྱུར་ཏེ། བཅོམ་ལྡན་འདས་ལ་མཁའ་འགྲོ་མའི་དམ་ཚིག་གི་ཕྱག་རྒྱ་བསྒྲུབ་པ་ཕྱག་མཚན་གྱི་དེ་ཁོ་ན་ཉིད་འདི་མཁའ་འགྲོ་མར་འགྲོ་བའི་རྒྱུ་མཚན་ཉེ་ཚེ་བའི་དམ་ཚིག་ཏུ་ཕྱག་རྒྱའི་དེ་ཁོ་ན་ཉིད་བསྒྲུབ་པ་འདི་ཀ་ལགས་སམ། དེ་ལས་གཞན་མཁའ་འགྲོ་མར་འགྲོ་བའི་རྒྱུ་མཚན་ཡོད་དམ་མེད་ལགས་ཞེས་ཞུས་པའོ། །
གཉིས་པ་ནི་བྱང་ཆུབ་སེམས་དཔའ་རྣམས་ཀྱི་ཞུས་པའི་རྗེས་དེ་ནས། བཅོམ་ལྡན་འདས་རྡོ་རྗེ་གུར་གྱིས། བྱང་ཆུབ་སེམས་དཔའ་བྱམས་པ་ལ་སོགས་པ་རྣམས་ལ་ལན་དུ་འདི་སྐད་ཅེས་བཀའ་སྩལ་པ། བཅོམ་ལྡན་འདས་ཀྱིས་བྱང་ཆུབ་སེམས་དཔའ་བྱམས་པ་ལ་སོགས་པ་རྣམས་ལ། བྱང་ཕྱོགས་འོད་ཟེར་ཅན་གྱི་འཇིག་རྟེན་གྱིས་ཁམས་ན། རྡོ་རྗེ་ངེས་པར་བརྗོད་པ་ཞེས་བྱ་བའི་རྒྱུད་ཀྱི་ལུང་ལས་སངས་རྒྱས་ལ་མཁའ་འགྲོ་མར་བསྟན་པ་ཡོད་དེ། བརྡའི་སྐད་འདི་ནི་རྒྱུད་ཀྱི་ལུང་དེའི་ཡིན་ཏེ། དེའང་། ཌཻ་བཻ་ཧ་ཡ་ས་ག་མ་ནེ་ཞེས་བྱ་བ་ཡི་གེ་བརྒྱད་ལ། སྒྲའི་བྱིངས་ཞེས་བྱ།
ཌཻ་བཻ་རིང་པོ་གཉིས་ནི་ཨེ་ཡིན་པས་ན་གུ་གུར་བཏང་པ་ནི་རྟགས་ཞེས་བྱ། དེ་ག་དང་ན་ལ་སྦྱིན་པ་ནི་བྱེད་པའི་ཚིག་ཞེས་བྱ། དང་པོའི་ཡི་གེ་དང་གུ་གུ་བྱིན་པའི་གི་དང་ནི་གཉིས་མ་གཏོགས་པ་ལྷག་མ་ཡི་གེ་ལྔ་ཕྱིས་པ་ནི་ཉེར་བར་བསྒྱུར་བ་ཞེས་བྱའོ། ། དེ་ལྟར་ཌཱ་ཀི་ནིར་འགྱུར་ཏེ་མཁའ་འགྲོ་མ་ཡིན་ནོ། ། ཞེས་གསུངས་ཏེ། སྒྲ་ཤེས་པ་རྣམས་མ་གཏོགས་པ་གཞན་གྱིས་རྟོགས་པར་དཀའོ་ཞེས་གསུང་ངོ་། ། དེ་དག་ནི་སྐད་ཀྱི་བྱིངས་འདིར་རྣམ་པར་བརྟགས་པ་སྟེ་ཞེས་པའི་དོན་ཏོ། ། ཡང་འདི་སྐད་གསུང་སྟེ། རྡོ་རྗེ་ངེས་པར་བརྗོད་པའི་རྒྱུད་ལས། སངས་རྒྱས་ལ་ཌཻ་བཻ་ཧ་ཡ་ཞེས་ཟེར་ལ།
ཌཻའི་སྒྲ་ལས་སངས་རྒྱས་ཐམས་ཅད་དུས་ཀུན་དང་ཕྱོགས་ཀུན་ཏུ་ཞེས་བྱ་བ་ཡིན་ནོ། ། བཻའི་སྒྲ་ལས་གནས་ནམ་མཁར་ཞེས་བྱ་བ་ཡིན་ནོ། ། ཧའི་སྒྲ་ལས་ལོངས་སྤྱོད་པར་ཞེས་བྱ་བ་ཡིན་ནོ། ། ཡའི་སྒྲ་ལས་གྲུབ་པ་ཞེས་བྱ་བ་ཡིན་ཏེ། ཇི་ལྟར་འདོད་པ་གྲུབ་པ་ཞེས་བྱ་བ་ཡིན་ནོ། ། དེ་ལྟར་ན། ཆོས་ཀྱི་སྐུ་ནམ་མཁའ་ལྟར་ཅིར་ཡང་མི་དམིགས་པའི་ཚུལ་གྱིས་ལོངས་སྤྱོད་ལ། ལོངས་སྤྱོད་རྫོགས་པའི་སྐུ་ནི་སངས་རྒྱས་ཀྱི་ཞིང་ནམ་མཁའ་ལྟར་ཡངས་པ་ནམ་མཁའ་ལ་སྤྲུལ་ནས་ཇི་ལྟར་འདོད་པ་ནམ་མཁའ་ལ་ལོངས་སྤྱོད་པ་ཡིན་ནོ། ། སྤྲུལ་པའི་སྐུ་ནི་རྫུ་འཕྲུལ་གྱིས་ནམ་མཁའ་ལ་འགྲོ་ཞིང་ཅི་འདོད་པ་ནམ་མཁའ་ལ་སྤྲུལ་ནས་སེམས་ཅན་གྱི་བསམ་པ་འགེངས་པ་འདི་དག་ནི་མཁའ་འགྲོ་མར་རབ་ཏུ་གྲགས་སོ། ། དེ་ལྟར།
སཾ་བུ་ཊི་ལས་ཀྱང་། མཁའ་འགྲོ་མ་ཞེས་ཀླ་ཀློ་སྐད། ། ཌཻ་བཻ་ཧ་ཡ་ས་འགྲོ་བར། ། སྐད་བྱིངས་འདིར་ནི་རྣམ་པར་བརྟག ། ནམ་མཁའ་ཀུན་ཏུ་སྤྱོད་གྲུབ་པ། ། མཁའ་འགྲོ་མ་ཞེས་རབ་ཏུ་གྲགས། ། ཞེས་པ་དང་། མཁའ་འགྲོ་མ་བཅོམ་ལྡན་འདས་རྡོ་རྗེ་སེམས་དཔའ་ཉིད་ཀྱི་བཙུན་མོའི་འཁོར་གྱི་ནང་དུ་སོན་པའི་ཕྱོགས་བཅུའི་ནམ་མཁར་གང་ཞིག་འགྲོ་བ་འདིའི་མཁའ་འགྲོ་མ་ལ་སོགས་པ་འདི་ནི་མདོར་བསྡུས་ནས་གསུང་པ་ཡིན་ནོ། ། ཞེས་སོགས་གསུངས་སོ། ། གསུམ་པ་ནི།
མཁའ་འགྲོའི་སྒྲ་བསྒྲུབས་པའི་རྗེས་དེ་ནས་བྱམས་པ་ལ་སོགས་པའི་བྱང་ཆུབ་སེམས་དཔའ་དེ་རྣམས་ཐམས་ཅད་མཁའ་འགྲོ་མའི་སྒྲ་བསྒྲུབས་པའི་རྡོ་རྗེའི་ཚིག་འདི་ཐོས་ནས་དགའ་བ་དང་མགུ་བ་དང་རངས་པ་ཉེ་བར་སེམས་ལ་སྐྱེས་པར་གྱུར་པ་དང་། ཆེད་དུ་བརྗོད་པའི་ཚིག་འདི་དག་བཅོམ་ལྡན་འདས་ལ་གསོལ་པ། ཨེ་མ་ནི་ངོ་མཚར་བའི་མཁའ་འགྲོ་མའི་རྒྱུད་འདི་ནི་བྱ་བ་སྤྱོད་པ་རྣལ་འབྱོར་གྱི་རྒྱུད་དང་། རྣལ་འབྱོར་བླ་ན་མེད་པའི་ཐབས་ཀྱི་རྒྱུད་རྣམས་ཀུན་ལས་ནི་ཕྱི་མ་བླ་མའམ་མཆོག་གམ་ཕུལ་དུ་གྱུར་པ་འདི་ནི། ཚིག་ཉུང་བས་རྟོགས་སླ་བ་དང་། དོན་ཟབ་ཅིང་མང་བས་རྟོགས་པར་དཀའ་བ་དང་། བླ་མའི་མན་སྔགས་གིས་བཤད་ན་དོན་རིག་པ་དང་། མན་སྔགས་དང་བྲལ་བས་རྒྱུད་ཀྱི་རྡོ་རྗེའི་ཚིག་གི་དོན་མི་རིག་པ་ཉིད་དོ། ། བཞི་པ་མཁའ་འགྲོ་མའི་རྒྱུད་གསུངས་པའི་དགོས་པ་ལ་གཉིས། དེ་བཞིན་གཤེགས་པ་རྣམས་ཀྱི་བྱང་ཆུབ་སེམས་དཔའ་ལ་བསྐུལ་པ་དང་།
བྱང་ཆུབ་སེམས་དཔས་ལན་གསོལ་པའོ། ། དང་པོ་ནི། མཁའ་འགྲོ་མའི་རྒྱུད་ལ་ཆེ་བ་བརྗོད་པའི་རྗེས་དེ་ནས་འཁོར་གྱི་དེ་བཞིན་གཤེགས་པ་མི་བསྐྱོད་པ་ལ་སོགས་པ་བདེ་སྟོང་གཉིས་སུ་མེད་པའི་རྡོ་རྗེ་དེ་བཞིན་གཤེགས་པ་རིགས་ལྔ་པོ་ཐམས་ཅད་ཀྱིས། འཁོར་གྱི་བྱང་ཆུབ་སེམས་དཔའ་བྱམས་པ་ལ་སོགས་པ་རྣམས་མ་འོངས་པའི་གདུལ་བྱ་རྣམས་ཀྱི་དོན་དུ་མཁའ་འགྲོ་མའི་རྒྱུད་གསུང་པའི་དགོས་པ་ཞུ་བའི་སེམས་བསྐུལ་བའི་ཕྱིར་བཅོམ་ལྡན་འདས་ལ་འདི་སྐད་གསུངས་སོ། ། བཅོམ་ལྡན་འདས་ཞེས་བོས་ནས། བྱང་ཆུབ་སེམས་དཔའ་བྱམས་པ་ལ་སོགས་པ་ཐམས་ཅད་ཀྱི་ཞུས་པའི་རྒྱུད་ཀྱི་དོན་འདི་ལ། མཁའ་འགྲོ་མ་རྡོ་རྗེ་གུར་ཞེས་བྱ་བའི་རྒྱུད་ཀྱི་རྒྱལ་པོ་འདིར་དགོས་པ་དང་རྒྱུ་མཚན་ཇི་ལྟར་ན་འདུལ་བྱ་རྣལ་འབྱོར་མ་བུད་མེད་རྣམས་དང་། འདུལ་བྱེད་མཁའ་འགྲོ་མ་རྣམས་ཀྱི་ཐབས་བསྐྱེད་རྫོགས་སྟོན་པའི་རྗོད་བྱེད་མཁའ་འགྲོ་མའི་རྒྱུད་ཀྱི་བསྡུ་བ་གསུང་པ་ཇི་ལྟར་ཡིན་ཞེས་ཞུས་པའོ། ། གཉིས་པ་ལ་གཉིས། མཁའ་འགྲོ་མའི་རྒྱུད་གསུང་པའི་འཐད་པ་དང་།
རྒྱུད་ཐམས་ཅད་ཀྱི་སྙིང་པོར་བསྟན་པའོ། ། དང་པོ་ནི། དེ་ནས་བྱམས་པ་ལ་སོགས་པའི་བྱང་ཆུབ་སེམས་དཔའ་རྣམས་ཀྱིས། མ་འོངས་པའི་གདུལ་བྱ་རྣམས་ཀྱི་དོན་དུ་མཁའ་འགྲོ་མའི་རྒྱུད་གསུང་པའི་དགོས་པ་ཞུ་བའི་ཕྱིར་དུ་རང་རང་གི་སེམས་བསྐུལ་བ་ཡིན་པར་ཤེས་ནས། བཅོམ་ལྡན་འདས་ལ་འདི་སྐད་ཅེས་གསོལ་པ། བཅོམ་ལྡན་འདས་སྒོང་ང་ལས་སྐྱེས་པ་ལ་སོགས་པ་ཁམས་གསུམ་གྱི་སེམས་ཅན་མཐའ་ཡས་པ་རྡོ་རྗེ་ཅན་ངས་འཁོར་བའི་སྲིད་པ་ལས་བསྒྲལ་ནས་ཕྱག་རྒྱ་ཆེན་པོའི་གོ་འཕང་ལ་འགོད་པར་བྱའོ་ཞེས་ཕ་རོལ་ཏུ་ཕྱིན་པའི་ཐེག་པ་བཞིན་སྨོན་ལམ་སྔོན་དུ་འགྲོ་བའི་བྱང་ཆུབ་ཏུ་སེམས་བསྐྱེད་ནས་སེམས་ཅན་ཐམས་ཅད་ལ་བྱམས་པའི་སེམས་ཀྱི་ཕན་པ་འབའ་ཞིག་བྱ་བ་གོང་དུ་ལེའུ་གཉིས་པར་རྡོ་རྗེ་འཛིན་པས་གསུངས་པ་དང་། ཕ་རོལ་ཏུ་ཕྱིན་པ་ལས་མི་ཚངས་པར་སྤྱོད་པ་སྤང་བར་བཤད་ན། རྒྱུ་མཚན་ཅིའི་ཕྱིར་རྒྱུད་འདིར་སྲོག་ཆགས་རྣམས་བསོད་པ་སྟེ་ ༼༢༡༽ གདུག་པ་ཅན་བསྒྲལ་བ་དང་། གཅིག་ཏུ་འདོད་པའི་བཙུན་མོ་ཕྱག་རྒྱ་རྣམས་བསྟེན་པར་གསུང་པ་འགལ་ཇི་ལྟར་སྤང་བ་ལགས། ལན་དུ།
དེ་དག་མི་འགལ་ཏེ། གདུག་པ་ཅན་བསྒྲལ་བ་ནི་སྙིང་རྗེ་ཆེན་པོ་ཉིད་ཀྱི་སྤྱོད་པ་སྟེ། དེད་དཔོན་སྙིང་རྗེ་ཆེན་པོ་བཞིན་ནོ། ། ཕ་རོལ་ཏུ་ཕྱིན་པ་ལའང་གཞན་དོན་དུ་སྙིང་རྗེ་ཆེན་པོས་མི་ཚངས་པར་སྤྱོད་པ་ལ་ཉེས་པ་མེད་དེ། བྲམ་ཟེའི་ཁྱེའུ་སྐར་མ་བཞིན་ནོ། ། དེས་ན། ཡང་དག་པའི་ལྟ་བ་རྣམས་ལས་ལོག་པ་རྣམས་ཡང་དག་པའི་ལྟ་བ་བདག་མེད་པ་ལ་བཟུད་པའི་ཕྱིར་དང་། བདེ་བ་བསྐྱེད་པའི་རྟེན་བཙུན་མོ་ཕྱག་རྒྱ་རྣམས་ནི་བསྡུ་བའི་ཕྱིར། མཁའ་འགྲོ་མའི་དཀྱིལ་འཁོར་གཙོ་བོར་སྟོན་པའི་རྒྱུད་འདི་བཤད་དོ། ། གཉིས་པ་ནི།
བདེ་བའི་ཡེ་ཤེས་བསྐྱེད་པའི་ཐབས་ཕྱག་རྒྱའི་ལམ་དང་། རྒྱུད་རྒྱས་པ་ལས་མ་རྒྱས་པ་གཞུང་གི་ཚིག་ཉུང་ལ་དོན་ནི་ཡོངས་སུ་རྫོགས་པར་སྟོན་པས་རྒྱས་པ་སྟེ། དགོས་པ་གདུལ་བྱ་བློ་དམན་ཤེས་རབ་ཆུང་བ་རྣམས་དེ་ཁོ་ན་ཉིད་ཀྱི་དོན་ལ་རྟོག་པ་སད་པར་བྱེད་པ་འདི་ནི། རྣལ་འབྱོར་བླ་ན་མེད་པའི་རྒྱུད་ཀུན་ལས་སྙིང་པོར་ངེས་ཤིང་། རྟོག་པ་ལས་ཡིད་སྐྱོབ་པའི་སྔགས་ཀྱི་ལམ་རྣམས་ཀྱི་ནང་ནས་འདི་ནི་ཁྱད་པར་དུ་གྱུར་པའོ། ། མཁའ་འགྲོ་མའི་དེ་ཉིད་རྟོགས་པར་དཀའ་བས་རྡོ་རྗེ་བརྗོད་པ་ཞེས་བྱ་བའི་ཏིང་ངེ་འཛིན་ཏོ། ། ལྔ་པ་བདག་མེད་མའི་སྒྲུབ་ཐབས་ལ་གཉིས་ཏེ། མཚམས་སྦྱར་བ་དང་། དོན་དངོས་སོ། ། དང་པོ་ནི།
རྣལ་འབྱོར་མའི་རྒྱུད་ཀྱི་ཆེ་བ་འདི་ནི་བཤད་པ་ཙམ་གྱིས་ནི། ཡུམ་བདག་མེད་རྣལ་འབྱོར་མ་ཉིད་དགྱེས་ནས། ཉིད་ཀྱི་ཡབ་རྡོ་རྗེ་ཅན་ལ་སྔོན་དུ་གར་དང་། སྙོམས་འཇུག་གིས་མཆོད་པ་བྱས་ཏེ། རང་གི་འཁོར་དེ་བཞིན་གཤེགས་པ་དང་། རྣལ་འབྱོར་མ་དང་། བྱང་ཆུབ་སེམས་དཔའ་རྣམས་ལ། རང་ཉིད་ཀྱི་ཆེ་བ་སྒྲུབ་ཐབས་དང་བཅས་པ་འདི་གསུངས་པའོ། ། གཉིས་པ་ལ་གཉིས། བདག་མེད་མའི་ཆེ་བ་དང་།
བསྒྲུབ་པའི་ཐབས་སོ། ། དང་པོ་ལ་བཞི། བདག་མེད་མ་སྤངས་ན་དངོས་གྲུབ་མི་འབྱུང་བར་བསྟན་པ་དང་། དངོས་གྲུབ་ཐམས་ཅད་ཀྱི་རྩ་བར་འཐད་པ་དང་། མཉེས་ན་དངོས་གྲུབ་ཐམས་ཅད་འབྱུང་བ་དང་། སྤངས་ན་མི་འབྱུང་ཞིང་མཉེས་ན་འགྲུབ་པར་བསྟན་པའོ། ། དང་པོ་ནི། སངས་རྒྱས་རྣམ་སྣང་དང་། རྡོ་རྗེ་སེམས་དཔའ་མི་བསྐྱོད་པ་དང་། གལ་ཏེ་རྡོ་རྗེ་ཆོས་འོད་དཔག་མེད་དང་ནི།
རྟ་མཆོག་དོན་གྲུབ་དང་། རྡོ་རྗེ་ཉི་མ་རིན་འབྱུང་སྟེ་རིགས་ལྔའི་རྣལ་འབྱོར་ཉམས་སུ་ལེན་པས་ཀྱང་། ལྟ་བ་བདག་མེད་པ་དང་། རྣམ་པ་བདག་མེད་མ་སྤངས་ན་དངོས་གྲུབ་མི་འགྲུབ་སྟེ་ཞེས་པའོ། ། གཉིས་པ་ནི། དེ་ཅིའི་ཕྱིར་ཞེ་ན། ལྟ་བ་བདག་མེད་པ་དང་རྣམ་པ་ ༼༢༢༽ ལྷ་མོའི་སྐུ་ང་ཉིད་དུས་གསུམ་གྱི་སངས་རྒྱས་ཐམས་ཅད་ཀྱི་ཡུམ་གྱི་གཟུགས་ཀྱིས་རིགས་ལྔའི་ཐུན་མོང་དང་མཆོག་གི་དངོས་གྲུབ་བསྐྱེད་པར་བྱེད་པ་དེའི་ཕྱིར། རིགས་ལྔ་པོ་དེ་རྣམས་ཀྱི་ནི་མཛེས་མ་བཙུན་མོ་ང་ཡིན་པས་རིགས་ལྔའི་རྣལ་འབྱོར་པ་དེ་ལ་ང་ཡིས་ནི་མཆོག་ཐུན་མོང་གི་དངོས་གྲུབ་ཐམས་ཅད་སྟེར་བར་བྱེད་དོ། ། གསུམ་པ་ནི། དངོས་གྲུབ་ནི་མིག་སྨན་མིག་ལ་བྱུགས་པས་འཇིག་རྟེན་གསུམ་མཐོང་བ་དང་ནི།
རྐང་པ་ལ་རྫས་བྱུགས་པས་རྐང་མགྱོགས་དང་། རལ་གྲི་ཁར་བཅུག་ནས་ནམ་མཁའ་ལ་འགྲོ་བ་དང་། ས་འོག་གི་གཏེར་རམ་བུམ་པ་ཆེན་པོ་སྟོན་ནས་སེམས་ཅན་རྣམས་ལ་ཅི་འདོད་པ་གཏེར་བ་བསྒྲུབ་པ་དང་། རིལ་བུ་ཁར་བཅུག་ནས་སུས་ཀྱང་མི་མཐོང་ཞིང་། གནོད་སྦྱིན་ལྟར་འདོད་པའི་གཟུགས་ཅན་དུ་འགྱུར་བ་སྟེ། འདིའི་ཁོངས་སུ་གཟུགས་བསྒྱུར་བའང་འདུས་པར་སེམས་སོ། ། རྫུ་འཕྲུལ་གྱིས་ནམ་མཁའ་ལ་འགྲོ་ཞིང་སྤྱོད་ཡུལ་དུ་བྱེད་པས་ནམ་མཁའ་ལ་སྤྱོད་པ་དང་། ཐིག་ལེ་དཔྲལ་བར་བྱས་ན་བདག་ལུས་ཀྱང་མི་མཐོང་བས་མི་སྣང་བ་དང་། ཚེ་ཉི་ཟླ་དང་འདྲ་བར་གནས་པ་ཚེའི་བཅུད་ལེན། ལུས་ལོ་བཅུ་དྲུག་ལོན་པའི་ན་ཚོད་དང་འདྲ་བ་ལུས་ཀྱི་བཅུད་ལེན།
ལྕགས་དང་ཟངས་གསེར་དུ་བསྒྱུར་བ་ལོངས་སྤྱོད་ཀྱི་བཅུད་ལེན་ཏེ་བཅུད་ལེན་གསུམ་དང་། སྔགས་ཀྱི་རིག་པ་བཟུང་བ་ལ་བརྟེན་ནས་ཚེ་ཉི་ཟླ་གནས་ཀྱི་བར་དུ་ཐུབ་ཅིང་ནམ་མཁའ་ལ་འགྲོ་བས་རིག་པ་འཛིན་པ་དང་། གསེར་དངུལ་ཟངས་ལྕགས་ཀྱི་འཁོར་ལོས་བསྒྱུར་བ་ཉིད་དང་། བུ་མོ་དམ་པ་གནོད་སྦྱིན་མོ་དགུག་པ་རྣམས་ནི་ཐུན་མོང་གི་དངོས་གྲུབ་འབྲིང་དང་། འབྲིང་གི་མཆོག་རྣམས་ཡིན་ནོ། ། དེ་ལ་གྲུབ་ཆེན་བརྒྱད་དུ་རྩི་ན། རྒྱུད་འདིའི་དགོངས་པ། མིག་༡་སྨན། རྐང་་༢བྱུག རལ་༣གྲི རིལ་བུ༤་དང་མི་སྣང་བ་གཅིག་ཏུ་བྱས།
ས་འོག་༥གི་གཏེར། གནོད་སྦྱིན་མོ་སྤྱི་བསྒྲུབ་ཏུ་བྱས། བཅུད་ལེན་༦ ༧ ༨གསུམ་དང་བརྒྱད་དོ། ། ཡང་ན། རིལ་བུ་མི་སྣང་༥བ་གཅིག་ཏུ་བྱས། གནོད་སྦྱིན་མོ་བརྒྱད༦་ཀྱི་ཁོངས་སུ་བསྔོས་ནས། ཚེ་དང་ལུས་༧ཀྱི་བཅུད་ལེན་གཅིག་ཏུ་བྱས། གསེར་འགྱུར་་༨གུད་དུ་བྱས་ལ་བརྒྱད་དུ་རྩིའོ། ། མཁའ་སྤྱོད་དང་། རིགས་འཛིན་དང་།
འཁོར་ལོས་བསྒྱུར་བ་དང་གསུམ་འབྲིང་གི་མཆོག་ཡིན་ཅིང་། དང་པོ་གཉིས་ཀྱི་ཡོན་ཏན་ནི། ལུས་ཤིན་ཏུ་མཛེས་ཤིང་ལོ་བཅུ་དྲུག་ལོན་པའི་ཆ་བྱད་ཅན། ཅི་བསམ་པའི་ལོངས་སྤྱོད་ནམ་མཁའ་ལས་འབྱུང་བ། རྫུ་འཕྲུལ་གྱི་སྟོབས་ཀྱིས་སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་འགྲོ་ཞིང་། སྤྲུལ་པའི་སྐུ་ལ་ ༼༢༣༽ ཆོས་ཉན་པ་སྟེ། ས་དང་པོ་ཐོབ་ཏུ་ཆ་འདྲ་བའམ་ས་དང་པོ་ཉིད་དང་འདྲ་བ་ཡིན་ཡང་གསུང་ངོ་། ། འཁོར་ལོས་བསྒྱུར་བ་ནི་གྲགས་པར་ཟད་དོ། ། ཡང་གྲུབ་ཆེན་བརྒྱད་ལ། སཾ་བུ་ཊིར།
རལ་༡་གྲི་དང་། མིག༢་་སྨན་དང་། རྐང་བྱུག་༣དང་། རིལ་བུ་༤དང་། རྐང་འོག་༥དང་། གནོད༦་སྦྱིན་མོའི་ཡན་ལག་མ་དང་། འཇིག་རྟེན་གསུམ་གྱི་ཁོངས་སུ་རྒྱུ་བ་༧དངུལ་ཆུའི་འགྲོ་བ་ལས་ཀྱི་རྗེས་སུ་འབྲང་བ་དང་། གང་གི་ཐམས་ཅད་དུ་མཐུ་་༨ཆེ་བ། ཞེས་གསུང་ཞིང་། ཨ་བྷི་དྷ་ན་ལས།
ས་འོག་༡འགྲོ་བའམ་རལ་་༢གྲི་འམ། ། ཆར་༣གཅོད་ཕན་༤འདོགས་ཉིད་དང་ནི། ། རིལ་བུ་་༥མིག་སྨན་༦གཏེར་རྣམས་སམ། ། རྐང་༧མགྱོགས་དག་གམ་བཅུད་་༨ཀྱིས་ལེན། ། ཞེས་གསུངས་པ་དང་། རྡོ་རྗེ་མཁའ་འགྲོ་ལས། རིལ་བུ་་༡དང་ནི་མིག་སྨན་་༢དང་། ། གཏེར་༣དང་དགྲ་རྣམས་རླག་༤པ་དང་། ། རྐང་པ་༥བྱུག་དང་རལ་༦གྲི་དང་། ། གནོད་སྦྱིན་༧མོ་དང་བཅུད་༨ཀྱིས་ལེན། །
ཞེས་གསུང་པ་དང་། ལྷ་མོ་བཞི་ཞུས་ལས། རྫས་བརྒྱད་ཡན་ལག་བསྒྲུབ་པ་བཤད། ། རིལ་་༡བུ་མིག་སྨན་་༢དངོས་གྲུབ་དང་། ། ས་འོག་༣རལ་གྲིའི་༤དངོས་གྲུབ་དང་། ། ནམ་མཁར་༥འཕུར་དང་མི་སྣང་༦དང་། ། ཤི་བ་༧མེད་དང་ནད་༨འཇོམས་སོ། ། ཞེས་གསུངས་པ་སོགས་རྣམ་གྲངས་མི་འདྲ་བ་དུ་མ་འབྱུང་ངོ་། ། བཞི་པ་ནི། བདག་མེད་མ་མཉེས་པས་ནི་རིགས་ལྔའི་སྒྲུབ་པ་པོས་ཐུན་མོང་གི་དངོས་གྲུབ་དང་།
རྟོག་པས་མི་ཕྱེད་པའི་རྡོ་རྗེ་སྟེ་མཆོག་གི་དངོས་གྲུབ་རྣམས་ཐོབ་བོ་ཞེས་པའི་དོན་ཡིན་ཅིང་། ། བདག་མེད་མ་མཉེས་པའི་ཐབས་ལས་གཞན་སྤྲོས་པ་རྣམ་པ་མང་པོར་ནི་སྨྲ་བ་འདིས་ནི་དགོས་པ་ཅི་ཞིག་བྱ། དོན་བསྡུས་ན་ལྟ་བ་བདག་མེད་པ་དང་། རྣམ་པ་ལྷ་མོའི་གཟུགས་སྤངས་ན་ངེས་པར་མཆོག་ཐུན་མོང་གི་དངོས་གྲུབ་མི་འགྲུབ་ཅིང་། འབྲས་བུ་བྱང་ཆུབ་མེད་ཅིང་དེའི་དོན་བསྒོམ་པ་མེད་དོ། ། གཉིས་པ་སྒྲུབ་ཐབས་ལ་གཉིས། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། རྣམ་འབྱོར་པ་གང་ཞིག་དུས་རྟག་ཏུ་བདག་མེད་མ་བདག་དྲན་ཞིང་།
རྟག་ཏུ་བདག་མེད་མ་མཉེས་པའི་ཐབས་སྟོན་པའི་རྒྱུད་ཀློག་ཅིང་དེའི་དོན་སེམས་པ་དང་། ཨཱ་ལའི་བཅོ་ལྔའི་སྔགས་ཀྱི་ཕྲེང་བ་བཟླས་པ་དང་། ངའི་ལྷ་མོ་བཅུ་གསུམ་མམ་བཅོ་ལྔའི་སྐུ་ནི་བསྒོམ་བྱེད་ན་དངོས་གྲུབ་སྟེར་རོ། ། གཉིས་པ་ལ་བཞི། སྣང་ལ་རང་བཞིན་མེད་པར་བསྒོམ་པ་དང་། དེ་ཁོ་ན་ཉིད་ཀྱི་མཆོད་པའི་ཆོ་ག་དང་། ཐུགས་བསྐུལ་བའི་སྔགས་བསྟན་པ་དང་། དཀྱིལ་འཁོར་གྱི་མངོན་པར་རྟོགས་པ་བསྒོམ་པའི་ཚུལ་ལོ། ། དང་པོ་ནི། སྐུ་བསྒོམ་པའི་ཚེ་གལ་ཏེ་སྣང་ལ་རང་ ༼༢༤༽ བཞིན་མེད་པ་སྒྱུ་མ་ལྟ་བུའི་ཚུལ་གྱིས་སམ།
གལ་ཏེ་རྨི་ལམ་གྱི་རྟ་གླང་ལ་སོགས་པ་དང་འདྲ་བར་སྣང་ཡང་རང་བཞིན་མེད་པར་བལྟས་ནས་ཤིན་ཏུ་ཐུན་བཞིར་བསྒོམ་པའི་རིམ་པ་ལས་བསྐྱེད་རིམ་མཐར་ཕྱིན་པའི་ཚེ་ལྷའི་སྐུ་མངོན་སུམ་དུ་ནི་གསལ་སྣང་ལ་མཐོང་བར་གྱུར་ཅིང་། ལྷའི་སྐུ་མེ་ལོང་ནང་གི་གཟུགས་བརྙན་བཞིན་དུ་སྣང་ལ་རང་བཞིན་མེད་པར་བསྒོམ་པའི་རབ་ཏུ་སྦྱོར་བ་མཐར་ཕྱིན་པ་ལས་ལྷའི་སྐུ་བསྒོམ་པ་དེའི་ཐུན་མོང་གི་དངོས་གྲུབ་ལྟ་སྟངས་བཞི་ལ་སོགས་པ་འགྲུབ་པ་དང་། མཆོག་གི་དངོས་གྲུབ་གཟུགས་ཀྱི་སྐུ་མཚན་དཔེས་བརྒྱན་པ་སྦྱིན་པར་བྱ་བའོ། ། གཉིས་པ་དེ་ཁོ་ན་ཉིད་ཀྱི་མཆོད་པ་ལ་གཉིས། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། བདག་མཉེས་པས་ནི་སྒྲུབ་པ་པོས། ། དངོས་གྲུབ་རྡོ་རྗེ་རྣམས་ཐོབ་བོ། ། ཞེས་པས་མཉེས་ནས་དངོས་གྲུབ་ཐོབ་པར་གསུངས་པའི།
མཉེས་པའི་ཐབས་ལ་བསྐྱེད་རྫོགས་གཉིས་ལས། འདིར་རྫོགས་རིམ་སྟོན་ལ། དེ་ལ་རང་བྱིན་བརླབས་དང་། དཀྱིལ་འཁོར་འཁོར་ལོ་གཉིས་ལས་སྔ་མ་ནི། ཐབས་སྒྲུབ་པ་པོ་མཉེས་པའི་ལམ་ཡིན་ལ། ཕྱི་མ་ཤེས་རབ་ཕྱག་རྒྱ་མཉེས་པའི་ཐབས་ལམ་ཡིན་པས་དེ་འདིར་སྟོན་པས། ལྷའི་སྐུ་སྣང་ལ་རང་བཞིན་མེད་པ་རྟོགས་པར་བྱ་བའི་ཕྱིར་སྒྲུབ་པ་པོའི་རྡོ་རྗེ་དང་། ཕྱག་རྒྱའི་པདྨ་བྱིན་གྱིས་རླབས་ལ་འདུ་ཤེས་གསུམ་དང་ལྡན་པའི་རབ་ཏུ་སྙོམས་པར་སྦྱོར་བས་ཤིན་ཏུ་བདེ་བ་ཆེན་པོ་བསྲུབ་དང་བསྲུབས་པའི་སྦྱོར་བ་བྱས་པ་ལས། རྣལ་འབྱོར་པ་གང་ཞིག་བདག་ལ་དགའ་བཞིའི་འདོད་པ་དུས་རྟག་ཏུ་སྟེར་བའི་ལུས་ཅན་དེ་ལ་དངོས་གྲུབ་སྟེར་བ་ལྟ་སྨོས་ཅི་དགོས། རྣལ་འབྱོར་པ་གང་ཞིག་ཉི་མ་གཅིག་ཙམ་ཕྱག་རྒྱའི་ལམ་བསྒོམས་པ་དེས།
ཐ་མལ་པའི་འདོད་ཆགས་ཀྱི་ཞེན་པས་མི་ཕྱེད་པས་རྡོ་རྗེའི་སྙོམས་འཇུག་མཆོད་པ་བདག་མེད་མ་ལ་རབ་ཏུ་སྦྱོར་བ་བྱས་པ་ལས། ཤེས་རབ་ཕ་རོལ་ཕྱིན་པ་ལྷན་ཅིག་སྐྱེས་པའི་ཡེ་ཤེས་ཀྱི་དངོས་གྲུབ་སྟེར་བ་འདི་ལ་ཐེ་ཚོམ་མེད་པའོ། ། གཉིས་པ་ལ་གསུམ། ཐབས་དངོས་དང་། དེའི་གྲོགས་དང་། དངོས་གྲུབ་སྟེར་བར་བསྟན་པའོ། ། དང་པོ་ནི། སྒྲུབ་པ་པོ་བདག་ཉིད་ཧེ་རུ་ཀར་བྱས་པས་ཡུམ་གྱི་མཁའ་བྱིན་གྱིས་བརླབས། སྒྲུབ་པ་པོ་རང་གི་བཙུན་མོ་ཕྱག་རྒྱ་མ་བདག་མེད་མ་ངར་བསྒོམས་པས་ཡབ་ཀྱི་རྡོ་རྗེ་བྱིན་གྱིས་བརླབས་པའི་འདུ་ཤེས་གསུམ་ལྡན་གྱིས་དགའ་བཞིའི་རིམ་པས་ལྷན་ཅིག་སྐྱེས་པའི་བདེ་བའི་ཆགས་ཆེན་གྱིས་ནི་ཕྱག་རྒྱའི་ལམ་གྱི་འདོད་སྤྱོད་པ། སྒྲུབ་པ་པོ་དེ་ལ་ང་ནི་དུས་རྟག་ཏུ་མཉེས་པའོ། །
གཉིས་པ་ནི། ལྷན་ཅིག་ ༼༢༥༽ སྐྱེས་པའི་ཡེ་ཤེས་སྐྱེ་བའི་གྲོགས་སུ་འདོད་པའི་ཡོན་ཏན་ལྔ་དང་ལྡན་ཞིང་། ཕྱག་རྒྱའི་སེམས་སྤྲོ་བ་ཕྱག་རྒྱའི་ལམ་གྱི་དགའ་བར་ལྡན་པ་དང་། ངག་གླུ་དང་རོལ་སྒྲའི་རྣམ་པས་ཆགས་པའི་གཏམ་སྣ་ཚོགས་བྱེད་པ་དང་། འདོད་ཀུན་སྦྱོར་ཐབས་བཞིའི་བདེ་བ་ལ་སྤྲོ་བ་དང་། ལུས་སྣ་ཚོགས་རྒྱན་གྱིས་སྒེག་པར་ལྡན་པ་དང་། སྣ་ཚོགས་རོ་མ་མཆུ་སྦྲང་རྩིའི་བཏུང་བ་དང་། སྣ་ཚོགས་གོས་ནི་རི་མོ་བཀྲ་བ་ཅན་གྱོན་པ་དང་། སྣ་ཚོགས་དྲི་ཡིས་ལུས་ལ་བྱུགས་པ་ཡིས་སྐད་གཅིག་མ་བཞི་དང་ལྡན་པར་བྱའོ། ། གསུམ་པ་ནི།
རྣལ་འབྱོར་པ་གང་ཞིག་ཕྱག་རྒྱ་བདག་མེད་མ་བདག་དང་། སྒྲུབ་པ་པོ་ཧེ་རུ་ཀར་བསྐྱེད་པ་ལྷན་ཅིག་རྟག་ཏུ་ཉལ་བ་དེའི་མཆོག་ཐུན་མོང་གི་དངོས་གྲུབ་སྟེར་བ་ང་། ལྷའི་སྐུ་ཕྱག་རྒྱ་ཆེན་པོའི་གནས་གོ་འཕང་ལ་འདུག་པ་དེའི་འདོད་པ་མ་བཙུན་མོར་ཡང་འགྱུར་རོ་ཞེས་པའི་དོན་ཏོ། ། གསུམ་པ་ནི། གོང་དུ་སྔགས་ཀྱི་ཕྲེང་བ་བཟླས་པ་དང་། ། ཞེས་པའི་སྔགས་ནི། ཨོཾ་ཨ་ཨཱ་ཨི་ཨཱི་ཨུ་ཨཱུ་རྀ་རཱྀ་ལྀ་ལཱྀ་ཨེ་ཨཻ་ཨོ་ཨཽ་ཨཾ་སྭཱ་ཧཱ། ཞེས་པ་ཡིན་ལ། རྣལ་འབྱོར་པ་གང་ཞིག་སྔགས་འདི་བཟླས་པས་བདག་མེད་མ་ང་འཁོར་དང་བཅས་པའི་ཐུགས་སྙིང་པོ་ནས་བསྐུལ་བར་བྱེད་པའི་རྒྱལ་བའི་སྲས་བྱང་ཆུབ་སེམས་དཔའ་སྒྲུབ་པ་པོ་དེ་རྣམས་ཀྱི་ཡན་ལག་ཏུ་བུད་མེད་ཀྱི་སྒྱུ་མ་སྣང་ལ་རང་བཞིན་མེད་པའི་ཟག་པ་མེད་པའི་བདེ་བ་ཡང་དག་པའི་གོ་འཕང་ལ་གནས་ཀྱིས་འདུག་གོ ། བཞི་པ་ལ་གཉིས།
ལྷ་མོ་རྣམས་ཕྱོགས་གང་དུ་འགོད་པ་དང་། དེ་དག་གི་རྣམ་པ་ཇི་ལྟར་བསྒོམས་པའོ། ། དང་པོ་ནི། སྤྱིར་རྒྱུད་འདིར་མཆོག་བསྒྲུབ་པའི་ལྷའི་མངོན་རྟོགས་ཡབ་ཀྱི་ཕྱོགས་དང་། ཡུམ་གྱི་ཕྱོགས་གཉིས་ལས། འདིར་ཕྱི་མ། དེ་ལ་ལྷ་མོ་བཅུ་གསུམ་མའི་མངོན་རྟོགས་དང་། བཅོ་ལྔ་མའི་མངོན་རྟོགས་གཉིས་ལས། འདིར་དང་པོ་སྟོན་ལ། དེའང་།
གོང་དུ། ང་ཡི་སྐུ་ནི་སྒོམ་བྱེད་པ། ། ཞེས་པས། མཉེས་པའི་ཐབས་དང་པོ་བསྐྱེད་རིམ་ནི། ཚོགས་གཉིས་བསག་པ་དང་། སྲུང་འཁོར་བསྒོམ་པ་དང་། གཞལ་ཡས་ཁང་གདན་དང་བཅས་པ་བསྐྱེད་པ་དང་། མངོན་བྱང་ལྔའི་ཆོ་ག་རྣམས་ནི། ལེའུ་བཅུ་གཉིས་པ་ནས་འབྱུང་བ་བཞིན་བྱས་ལ། ལྷ་མོ་རྡོ་རྗེ་མ་ནི་འཕར་མ་ནང་མའི་པདྨའི་ཤར་དུ་སྦྱིན་པར་བྱའོ། །
ལྷོའི་ཕྱོགས་སུ་ནི་གསང་བའི་དཀར་མོའི་གཟུགས་ཅན་ནོ། ། ནུབ་ཕྱོགས་སུ་ནི་ཆུའི་མཁའ་འགྲོ་མའོ། ། བྱང་དུ་ནི་རྡོ་རྗེ་མཁའ་འགྲོ་མའོ། ། གཙོ་མོ་བདག་མེད་མ་ང་དབུས་སུ་བཞག་སྟེ། སྙིང་པོ་དང་བཅས་པ་ནང་གི་འཕར་མ་དང་། ཕྱིའི་འཕར་མའི་དཀྱིལ་འཁོར་གྱི་ནང་དུ་གང་ཞིག་ལྷ་མོ་བཅུ་གསུམ་བསམ་པར་བྱེད་པའི་རྣལ་འབྱོར་པ་དེའི་བདག་མཛེས་མ་དངོས་གྲུབ་སྟེར་བ་སྟེ། ཕྱིའི་འཕར་མའི་ཤར་དུ་སྒོ་ལ་ཉེ་བའི་པདྨར་ནི་དཀར་མོ་ཆེན་མོའོ། ། ལྷོར་ནི་ཆོམ་རྐུན་མའོ། ། ནུབ་ཀྱི་སྒོ་ལ་ཉེ་བའི་པདྨར་ནི་ཆུ་མའོ། ། དེ་བཞིན་དུ་བྱང་དུ་གྷསྨ་རིའོ། །
དབང་ལྡན་དུ་ལྷ་མོ་པུཀྐ་སིའོ། ། འཚེད་ ༼༢༦༽ པ་མེའི་མཚམས་སུ་རི་ཁྲོད་མའོ། ། སྲིན་པོའི་ཕྱོགས་སུ་ནི་གདོལ་པ་མོའོ། ། རྟག་ཏུ་འགྲོ་བ་རླུང་དུ་ནི་གཡུང་མོའོ། ། ལྷ་མོ་འདི་རྣམས་མཚམས་དང་མཚམས་བྲལ་ཕྱོགས་རྣམས་སུ་སྦྱིན་ནོ། ། སྒྲུབ་པ་པོ་གང་ཞིག་གིས་བདག་མེད་མ་འཁོར་དང་བཅས་པ་ཡན་ལག་དྲུག་རྫོགས་པར་བསྒོམ་པར་བྱེད་པ་དེའི་ལག་མཐིལ་དུ་ཕྱིན་པའི་དངོས་གྲུབ་ཀྱི་དཔལ་གཞན་སུས་ཀྱང་འཕྲོགས་པར་མི་ནུས་སོ། ། གཉིས་པ་ནི། གོང་གི་གཞུང་འདི་བླངས་ཏེ། ལྷ་མོ་བཅུ་གསུམ་པོ་ཐམས་ཅད་ནི་བདེན་པ་གཉིས་དག་པས་ཕྱག་གཉིས་མ། ཆོས་ཐམས་ཅད་དེ་བཞིན་ཉིད་དུ་རོ་གཅིག་པས་ཞལ་གཅིག་མའོ། །
འདོད་ཆགས། ཁོང་ཁྲོ། ང་རྒྱལ། མ་རིག་པ། ལོག་ལྟ། ཐེ་ཚོམ་སྟེ་རྩ་བའི་ཉོན་མོངས་པ་དྲུག་གཅོད་པས་ཕྱག་གཡས་གྲི་གུག་དང་། དངོས་པོ་དང་དངོས་པོ་མེད་པའི་རྣམ་པར་རྟོག་པ་ཐམས་ཅད་བཅད་པས་སྐྱེས་པའི་ཐོད་པ་བདུད་བཞིའི་ཁྲག་གིས་བཀང་བས་ཕྱག་གཡོན་ན་བྲེལ་བ། གཟུང་འཛིན་སྤངས་པས་སྟག་གི་ལྤགས་པ་སྨད་ལ་བགོས་པ། ཁམས་གསུམ་ལ་གཟིགས་པས་སྤྱན་གསུམ་པ། སངས་རྒྱས་ཀྱི་ཡོན་ཏན་རྒྱས་པས་དབུ་སྐྲ་སེར་པོ་གྱེན་དུ་བརྫེས་པ།
རིགས་ལྔའི་ངོ་བོ་དག་པའི་ཕྱག་རྒྱ་ལྔས་བརྒྱན་པ། ཆོས་ཉིད་ལས་མི་འགྱུར་བས་ཁ་དོག་ནག་པོར་མཚུངས་པ། སྲོག་རབ་ཏུ་སོང་བའི་རོའི་སྟེང་དུ། ཞབས་གཡས་བསྐུམ་ཞིང་གཡོན་བརྐྱང་བའི་གར་སྟབས་དང་བཅས་པ། ཞེ་སྡང་ཅན་འདུལ་བས་ཁྲོ་མོ་ཆེན་མོ། ཉོན་མོངས་པ་ལས་རྒྱལ་བས་དཔའ་མོ། ཕྱག་གཡོན་གྱི་གྲུ་མོ་ན་ཡབ་བྱང་ཆུབ་སེམས་ཀྱི་ངོ་བོ་ཁ་ཊྭཱཾ་ཀ་འཛིན་པའོ། ། དེ་ལྟར་དམ་ཚིག་པ་བསྐྱེད་ལ། སྐྱེ་མཆེད་བྱིན་གྱིས་བརླབས་པ་ནས། མཆོད་བསྟོད་བདུད་རྩི་མྱང་བའི་བར་གྱིས་ཡན་ལག་ལྷག་མ་རྣམས་འོག་ནས་འཆད་པ་བཞིན་བསྒོམ་པར་བྱའོ། །
བཞི་པ་རིག་པའི་དབང་བསྐུར་བ་ལ་གཉིས་ཏེ། མཚམས་སྦྱར་བ་དང་། དོན་དངོས་སོ། ། དང་པོ་ནི། བདག་མེད་མའི་མངོན་རྟོགས་གསུང་པའི་རྗེས་དེ་ནས་བཅོམ་ལྡན་འདས་རྡོ་རྗེ་ཅན་མཁའ་འགྲོ་མ་རྡོ་རྗེ་གུར་མཆོག་ཏུ་དགའ་བ་ལྷན་ཅིག་སྐྱེས་པའི་ཡེ་ཤེས་མངོན་དུ་མཛད་པའི་ཏིང་ངེ་འཛིན་ལ་སྙོམས་པར་བཞུགས་ཏེ། རིག་པའི་དབང་ནི། མ་རིག་པ་ལ་སོགས་པ། ཉོན་མོངས་པ་ལྔ་དག་པར་བྱེད་པའི་ཕྱིར་དང་། ཕུང་པོ་ལྔ་གནས་ཡོངས་སུ་འགྱུར་པར་བྱེད་པའི་ཕྱིར། རིག་མ་སྤྱན་མ་ལ་སོགས་པ་ལྔ་དང་།
རིག་པ་ཡབ་ལྔའི་ལས་ཡིན་པའི་ཕྱིར། རིག་པའི་དབང་ཞེས་བྱ་སྟེ། དབང་ལྔ་བསྐུར་བས་ཆོས་ཅན་ཕུང་པོ་ལྔ་དང་། ཉོན་མོངས་པ་ལྔ་དང་། ཆོས་ཉིད་ཡེ་ཤེས་ལྔ་དང་། སངས་རྒྱས་རིགས་ལྔར་བྱིན་གྱིས་བརླབས་པའི་དབང་གི་ཆོ་ག་ཡང་དག་པར་ ༼༢༧༽ ཕྱིན་ཅི་མ་ལོག་པར་བཤད་པར་བྱའོ། ། གཉིས་པ་ལ་བཞི། རིག་པའི་དབང་ལྔ་དང་། ཐུན་མོང་གི་བརྟུལ་ཤུགས་གྲུབ་དང་། རྡོ་རྗེ་འཆང་ཆེན་པོའི་དབང་དང་།
དབང་གི་མཐའ་བརྟེན་བསྟན་པའོ། ། དང་པོ་ལ་གཉིས། སྤྱིའི་དོན་དང་། གཞུང་གི་དོན་ནོ། ། དང་པོ་ནི། རྡོ་རྗེ་སློབ་དཔོན་མཚན་ཉིད་དང་ལྡན་པས། སློབ་མ་སྣོད་དང་ལྡན་པའི་དོན་དུ། སྔོན་དུ་བསྙེན་པ་སོང་བས། གསང་བ་སྤྱི་རྒྱུད་ལས། རྣམ་སྤྱད་དང་པོ་ས་གཞི་གཟུང་། །
གཉིས་པ་ལ་ནི་སྟ་གོན་དང་། ། ནུབ་གསུམ་པ་ལ་འཇུག་པ་ཤིས། ། ཞེས་བཤད་པ་ལྟར། སའི་ཆོ་ག སྟ་གོན། དཀྱིལ་འཁོར་བྲི་བ། རྒྱན་བགྲམ་པ། བསྒྲུབ་ཅིང་མཆོད་པ། སློབ་དཔོན་བདག་ཉིད་འཇུག་ཅིང་དབང་བླང་བ། སློབ་མ་དཀྱིལ་འཁོར་དུ་འཇུག་ཅིང་ཤིས་པའི་ཆོ་ག་རྣམས་རྫོགས་པར་བྱས་ལ།
དེ་ནས་རིག་པའི་དབང་ལྔ་བསྐུར་བ་ཡིན་ལ། དེ་ལ་ཡང་། རིག་པའི་དབང་ལྔ་ལ། སློབ་དཔོན་སློབ་མ་དབང་རྫས་གསུམ་ཀ་རིགས་ལྔ་སོ་སོར་བསྐྱེད་པའི་ལུགས་དང་། སློབ་དཔོན་མི་བསྐྱོད་པའི་རྣམ་པ་ཁོ་ནས་སློབ་མ་དང་དབང་རྫས་རིགས་ལྔ་སོ་སོར་བསྐྱེད་པའི་ལུགས་དང་། སློབ་མ་མེ་ཏོག་ཕོག་པའི་ལྷའི་རྣམ་པ་དང་། སློབ་དཔོན་དང་དབང་རྫས་རིགས་ལྔ་སོ་སོར་བསྐྱེད་པའི་ལུགས་དང་། སློབ་དཔོན་མི་བསྐྱོད་པའི་རྣམ་པས་སློབ་མ་མེ་ཏོག་ཕོག་པའི་ལྷའི་རྣམ་པ་ལ་དབང་རྫས་རིགས་ལྔ་སོ་སོར་བསྐྱེད་པའི་ལུགས་དང་བཞི་ལས། དང་པོ་གཉིས་རྒྱུད་འདིའི་དགོངས་པ་ཡིན་ལ། དེའང་།
ལུགས་དང་པོ་ལྟར་ན། ཆུ་ལ་སོགས་པའི་དབང་རེ་རེ་ལའང་འཁོར་གསུམ་ཡོངས་སུ་དག་པ་བཞིས་བསྐྱེད་པ་སྟེ། དེ་ལ་འཁོར་གསུམ་ནི། བདག་དང་སློབ་མ་དབང་རྫས་དང་གསུམ་ཡིན་ལ། ཡོངས་སུ་དག་པ་བཞི་ནི་དེ་དག་ཡན་ལག་བཞི་རྫོགས་བྱ་བ་ཡིན་ནོ། ། མིང་གི་དབང་ལ་དབང་རྫས་མེད་དོ། ། གཉིས་པ་གཞུང་གི་དོན་ལ་གཉིས། རིག་པའི་དབང་ལྔ་བསྐུར་བ་དངོས་དང་། དེ་དག་གི་དོན་བསྡུས་པའོ། ། དང་པོ་ལ་ལྔའི།
དང་པོ་མི་བསྐྱོད་པ་ཆུའི་དབང་ནི། རྣམ་རྒྱལ་བུམ་པ་རུ་རང་གི་རིག་མ་བདག་མེད་མ་སོགས་ཡུམ་ལྔ་དང་། སྐྱེས་བུ་མི་བསྐྱོད་པ་སོགས་ཡབ་ལྔ་བསྐྱེད་པ་ཞུ་བ་ལས་བྱུང་བའི་ཆུ་དང་། ལྷ་མོ་བརྒྱད་ཀྱི་བུམ་པ་བརྒྱད་པོ་ཐམས་ཅད་ཀྱི་ཆུ་བསྡུས་པ་རྣམ་རྒྱལ་བུམ་པ་རུ་བླུག་པའི་དབང་རྫས་རྣམ་རྒྱལ་བུམ་པ་དང་། སློབ་དཔོན་རྡོ་རྗེ་ཐུགས་མི་བསྐྱོད་པ་ཡབ་ཡུམ་དུ་ནི་ཡན་ལག་བཞི་རྫོགས་སུ་རབ་ཏུ་བསྒོམ་པས། སློབ་མ་མི་བསྐྱོད་རྡོ་རྗེ་ཅན་ཡབ་ཡུམ་དུ་བསམ་ནས་ཆུའི་དབང་བསྐུར་བས། ཉོན་མོངས་པ་ཞེ་སྡང་དག རྣམ་པར་ཤེས་པའི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས་པའོ། ། གཉིས་པ་རིན་འབྱུང་ཅོད་པན་གྱི་དབང་ནི།
སློབ་དཔོན་དང་སློབ་མ་དབང་རྫས་གསུམ་ཀ་རྡོ་རྗེ་ཉི་མ་རིན་འབྱུང་ཡབ་ཡུམ་དུ་ཡན་ལག་བཞི་རྫོགས་སུ་རབ་བསྒོམ་ལ། སློབ་མའི་མགོ་བོ་དེར་ནི་ ༼༢༨༽ དབང་རྫས་དབུ་རྒྱན་སྦྱིན་པར་བྱ། བདག་དང་སློབ་མ་དབང་རྫས་ཐམས་ཅད་སྔོན་མི་བསྐྱོད་པ་བཞིན་འཁོར་གསུམ་ཡོངས་སུ་དག་པ་བཞིར་ངེས་བསམ་ནས། འོག་ནས་འབྱུང་བའི་རྡོ་རྗེའི་ཚིག་བཅད་སྔགས་དང་བཅས་པ་སྦྱོར་བ་ལས་ཅོད་པཎ་གྱི་དབང་སྦྱིན་པར་བྱའོ། ། གསུམ་པ་འོད་དཔག་མེད་རྡོ་རྗེའི་དབང་ནི། དབང་རྫས་རྡོ་རྗེ་ཆེན་པོ་རྩེ་དགུ་པ་འོད་དཔག་མེད་ཡབ་ཡུམ་དུ་བསྐྱེད་ཅིང་བཞུ་བ་ལས་དབང་རྫས་རྡོ་རྗེར་གྱུར་པ་སློབ་མའི་སྙིང་ཁར་སློབ་དཔོན་རང་གིས་ལག་པས་བྱིན་ཅིང་། སློབ་མས་ཀྱང་ལག་པས་གཟུང་བར་བྱ། སློབ་མ་འཇིག་རྟེན་དབང་ཕྱུག་ཡབ་ཡུམ་དུ་བསྐྱེད་པར་བྱས་ལ། སློབ་དཔོན་རྡོ་རྗེ་སེམས་དཔའ་མི་བསྐྱོད་པས་དབང་བསྐུར་བར་བྱ་སྟེ། འདིའི་སློབ་དཔོན་མི་བསྐྱོད་པའི་ང་རྒྱལ་གྱིས་རིགས་ལྔའི་དབང་བསྐུར་བའང་སྟོན།
རྡོ་རྗེའི་དབང་བསྐུར་བའི་ཚིག་ནི། སངས་རྒྱས་རྡོ་རྗེ་སོགས་ཏེ། དོན་ནི། སངས་རྒྱས་བྱང་ཆུབ་ཀྱི་སེམས་རྡོ་རྗེའི་དབང་གིས་ནི། དུས་དེ་རིང་སློབ་མ་ཁྱོད་ལ་ནི་དབང་བསྐུར་བར་གྱུར་ཏེ། རྡོ་རྗེ་འདི་དེ་སངས་རྒྱས་རིགས་ལྔ་པོ་ཐམས་ཅད་ཀྱི་རང་བཞིན་ཉིད་ཡིན་པས་དེའི་དངོས་གྲུབ་བཟང་གྲུབ་ཕྱིར་ནི་རྡོ་རྗེ་ལག་པར་ཟུངས་ཤིག་པའོ། ། བཞི་པ་དོན་གྲུབ་དྲིལ་བུའི་དབང་ནི། སློབ་དཔོན་མི་བསྐྱོད་པའི་ང་རྒྱལ་ལམ། དོན་གྲུབ་ཡབ་ཡུམ་དུ་བསྐྱེད། སློབ་མ་ལུགས་མཆོག་དོན་གྲུབ་ལ།
ཡུམ་ལྷ་མོ་ནི་དམ་ཚིག་སྒྲོལ་མས་འཁྱུད་པར་དཔོན་སློབ་གཉིས་ཀས་བསམ་པར་བྱ། ལག་པས་དབང་རྫས་རྡོ་རྗེས་མཚན་པའི་དྲིལ་བུ་དོན་གྲུབ་ཡབ་ཡུམ་དུ་བསྐྱེད་ཅིང་བཞུ་བ་ལ་དྲིལ་བུར་གྱུར་པ་འཁྲོལ་ཞིང་། རྡོ་རྗེ་རིགས་ཐམས་ཅད་ཀྱི་བདག་པོས་མཚན་པའི་དྲིལ་བུའི་དབང་བསྐུར་བར་བྱ་སྟེ། སྔགས་ནི། ཨོཾ་བཛྲ་ཨ་དྷི་པ་ཏི་སཏྭཾ་ཨ་བྷི་ཥིཉྩ་མི་ཏིཥྛ་བཛྲ་ས་མ་ཡ་སཏྭཾ་ཞེས་བརྗོད་ལ་སྦྱིན་ཅིང་བླང་ངོ་། ། ལྔ་པ་རྣམ་སྣང་མིང་གི་དབང་ནི། སློབ་དཔོན་མི་བསྐྱོད་པའི་རྣམ་པའམ། རྣམ་སྣང་ཡབ་ཡུམ་དུ་བསྐྱེད་ཅིང་། སློབ་མ་རྣམ་སྣང་ཡབ་ཡུམ་དུ་བྱས་ནས་ནི། སློབ་དཔོན་གྱིས་རྡོ་རྗེ་དང་དྲིལ་བུ་འཛིན་པས།
མིང་གིས་ཀྱང་ནི་དབང་བསྐུར་བྱ། སྔགས་ནི། ཨོཾ་བཛྲ་ས་ཏྭ་སཏྭཾ་ཨ་བྷི་ཥིཉྩ་མི་བཛྲ་ན་མཿཨ་བྷི་ཥེ་ཀ་ཏ་ཞེས་བརྗོད་ཅིང་། མེ་ཏོག་ཕོག་པའི་ལྷ་ལས་དྲས་ཏེ་ཀྱཻ་ཞེས་སློབ་མ་ལ་བོས་ལ། དཔལ་ཆེ་མོ་རྡོ་རྗེ་ཞེས་བྱ་བའོ་ཞེས་མིང་གདགས་སོ། ། དེ་ལྟར་དུ། སློབ་དཔོན་དྷ་རི་ཀ་པས། དཔལ་དང་རྡོ་རྗེའི་སྒྲར་ལྡན་པ། ། སློབ་དཔོན་གྱིས་ནི་ལན་གསུམ་བོད། ། ཅེས་གསུངས་སོ། །
གཉིས་པ་ནི། གང་གང་ནི་ཉོན་མོངས་པ་ལྔ་དང་ཕུང་པོ་ལྔ་ཀུན་གྱི་རང་གཙོར་གྱུར་པ། དེ་དང་དེ་བདག་ཉིད་རིགས་ལྔ་ཧེ་རུ་ཀའི་ངོ་བོར་ཤེས་པར་བྱ་ཞིང་། ཕུང་པོ་ལྔ་སངས་རྒྱས་རིགས་ལྔ་དང་། ཉོན་མོངས་པ་ལྔ་ཡེ་ཤེས་ལྔར་ ༼༢༩༽ གནས་གྱུར་པ་འབྱུང་བའི་ཕྱིར་དང་། ཕུང་པོ་ལ་སོགས་པའི་ཆོས་རྣམས་ཀྱི་རང་བཞིན་དེ་བཞིན་གཤེགས་པའི་ངོ་བོར་དག་པའི་ཕྱིར་དབང་ལྔ་བསྐུར་བའོ། ། དེ་ལྟར་དུ། རྡོ་རྗེ་ཕྲེང་བའི་རྒྱུད་ལས། སངས་རྒྱས་ལྔ་ནི་དག་པ་འདི། ། དབང་བསྐུར་ལྔ་ནི་ཐོབ་པའི་རྒྱུ། །
མ་རིག་པ་ནི་བསལ་ནས་ནི། ། ཡེ་ཤེས་ལྔ་ནི་ཐོབ་པར་འགྱུར། ། ཞེས་གསུངས་སོ། ། གཉིས་པ་ནི། སློབ་མ་རྡོ་རྗེ་སེམས་དཔའ་ཡབ་ཡུམ་དུ་བསྐྱེད་ལ། སློབ་དཔོན་གྱིས། འདི་དེ་སོགས་བརྗོད་དེ། དོན་ནི། དབང་རྫས་ཀྱི་རྡོ་རྗེ་ཧཱུྃ་ལས་བསྐྱེད་པ་འདི་དེ་རིགས་ལྔ་ལ་སོགས་པའི་རྡོ་རྗེའི་དེ་ཁོ་ན་ཉིད་དང་ལྡན་པའི་སངས་རྒྱས་ཐམས་ཅད་ཀྱི་རང་བཞིན་ཉིད་ཡིན་ལ། དེ་ཉིད་རིགས་དྲུག་པ་རྡོ་རྗེ་སེམས་དཔའི་ཕྱག་ན་བསྣམས་ཏེ།
རྡོ་རྗེ་སེམས་དཔའ་འམ་སྙིང་པོ་ཐུན་མོང་གི་བརྟུལ་ཤུགས་བསྟན་པའི་ཕྱིར་སློབ་མ་ཁྱོད་ཀྱིས་ཀྱང་ནི་དུས་རྟག་ཏུ་ཟུངས་ཤིག དེའི་ཚེ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་སཏྭཾ་ཨེ་ཥ་དྷ་ར་མི་ཧེ་ཧི་ཧི་ཧི་ཧི་ཧཱུྃཿཞེས་བརྗོད་ལ་རྡོ་རྗེ་གཏད་ལ་སླང་ངོ་། ། ཐུན་མོང་གི་དབང་དྲུག་པོ་ཀུན་ཀྱང་འཁོར་གསུམ་ཡོངས་སུ་དག་པ་བཞིའི་སྒོ་ནས་ཆོ་ག་གཅིག་པ་ཡིས། དུས་རྟག་ཏུ་བླ་ན་མེད་པ་ལྷ་སྐུ་ཕྱག་རྒྱ་ཆེན་པོ་བསྒོམས་པའི་མཆོད་པ་ཡིས། སློབ་མ་ལ་ཐ་མལ་གྱི་ལུས་ངག་ཡིད་གསུམ་གྱི་སྤྱོད་པ་བརྟུལ་ནས་དེ་བཞིན་གཤེགས་པ་ལྔའི་བདག་ཉིད་རྡོ་རྗེ་འཆང་ཆེན་པོའི་སྐུ་གསུང་ཐུགས་རྡོ་རྗེ་ལ་གནས་པར་བྱ་བའི་ཕྱིར་ཐུན་མོང་གི་བརྟུལ་ཤུགས་ཀྱི་དབང་སྦྱིན་ནོ། ། གསུམ་པ་ནི། ཐུན་མོང་གི་བརྟུལ་ཤུགས་ཀྱི་དབང་སྦྱིན་པའི་ཕྱི་ནས་ཐུན་མོང་མ་ཡིན་པ་རྡོ་རྗེ་སློབ་དཔོན་གྱི་བརྟུལ་ཤུགས་ཀྱི་དབང་སྦྱིན་པར་བྱ་སྟེ། དེ་ཡང་སློབ་མ་དབང་སྟེགས་ཀྱི་སྟེང་དུ་རྡོ་རྗེ་འཆང་ཀྱཻ་རྡོ་རྗེ་ཡབ་ཡུམ་དུ་བསྐྱེད་ལ། དེ་ནས་དེ་ཁོ་ན་ཉིད་དང་ལྡན་པའི་དབང་རྫས་ཀྱི་རྡོ་རྗེ།
སློབ་དཔོན་གྱིས་ལག་པས་བཟུང་ནས། གོང་གི འདི་དེ་སངས་རྒྱས་སོགས་སྔགས་དང་བཅས་པས་སློབ་མའི་ལག་ཏུ་གཏད་ལ། རྡོ་རྗེའི་དེ་ཉིད་བརྗོད་པར་བྱ་སྟེ། རྡོ་རྗེ་འདི་ནི་ཆོས་ཀྱི་དབྱིངས་དེ་བཞིན་ཉིད་སྤྲོས་པ་ཐམས་ཅད་དང་བྲལ་བ་རིག་སྟོང་དབྱེར་མེད་ཀྱི་ངོ་བོ་ཡིན་པས་སེམས་དཔའ། དེ་ཉིད་ཐོག་མ་སྐྱེ་བ་མེད་པ། མཐའ་འགག་པ་མེད་པ། བར་གནས་པ་མེད་པ་དེ་དང་རོ་གཅིག་པའི་སེམས་དང་སེམས་ལས་བྱུང་བ་རྣམས་དང་དབྱེར་མེད་པས་རྡོ་རྗེ་སེམས་དཔའ། ཐུགས་རྗེ་ཆེན་པོས་སེམས་ཅན་ལ་རྗེས་སུ་ཆགས་པའི་རང་བཞིན་ཡིན་པས་དགའ་བ་ཆེན་པོ། ཀུན་ཏུ་བཟང་པོ་རིགས་ལྔ་པོ་ཀུན་གྱི་བདག་པོ་དབྱིངས་རྣམ་པར་དག་པའི་ཡུམ་རྡོ་རྗེ་སྙེམས་མ་རིག་མ་ལྷ་མོའི་ཡབ་ཡིན་པས་རྡོ་རྗེ་འཆང་ལ་བདག་པོའི་བདག་ཞེས་བྱ་བ་ཡིན་ནོ། །
ཡང་ནི་སློབ་དཔོན་གྱིས་དེར་ནི་སློབ་མ་ལ་གསུང་ ༼༣༠༽ གི་དམ་ཚིག་ཏུ་དྲིལ་བུ་སྦྱིན་པར་བྱ་སྟེ། དེའང་ཤེས་རབ་ཀྱི་ཕ་རོལ་ཏུ་ཕྱིན་པའི་ངོ་བོ་ཨཱ་ལས་སྐྱེས་པའི་རྡོ་རྗེས་མཚན་པའི་དྲིལ་བུ་ཞེས་བྱ་བ་དེ་ཁོ་ན་ཉིད་དང་ལྡན་པ། སྟོང་པ་ཉིད་མཚོན་པའི་དྲིལ་བུའི་སྒྲས་སེམས་ཅན་ཀུན་གྱི་དོན་གྱི་ཕྱིར་དུ་ཚིགས་བཅད་འདི་ཡིས་སྦྱིན་པར་བྱ་སྟེ། དབང་རྫས་ཀྱི་དྲིལ་བུ་འདི་དེ་རིགས་ལྔ་ལ་སོགས་པའི་དྲིལ་བུའི་དེ་ཁོ་ནི་ཉིད་དང་ལྡན་པའི་སངས་རྒྱས་ཐམས་ཅད་ཀྱི་རང་བཞིན་ཉིད་དེ་ནི་ཤེས་རབ་སྟོང་པ་ཉིད་སྟོན་པའི་དབྱངས་ཀྱི་སྒྲའི་རྗེས་སུ་དྲིལ་བུའི་སྒྲ་དྲག་སྟོང་དུ་འགྲོ་བར་བཤད། རྒྱལ་བས་ཀུན་རྫོབ་བྱང་ཆུབ་མཆོག་ཏུ་ཐོབ་པར་བརྗོད་པ་དེ་ནི། སློབ་མ་ཁྱོད་ཀྱིས་ཀྱང་ནི་གསུང་གི་དམ་ཚིག་ཏུ་དུས་རྟག་ཏུ་ཟུངས་ཤིག་པའོ། ། དེ་ནས། དཔལ་མཆོག་ལས་འབྱུང་བའི། སྲིད་པ་ངོ་བོ་ཉིད་ཀྱིས་དག ། ཅེས་སོགས་ཀྱིས།
དྲིལ་བུའི་དེ་ཁོ་ན་ཉིད་བརྗོད། དེ་ནས་ཕྱག་རྒྱ་སྐུའི་དམ་ཚིག་བྱིན་ལ། རྡོ་རྗེ་སློབ་དཔོན་གྱི་དབང་རྒྱས་པར་སྦྱིན་ནོ། ། བཞི་པ་ནི། གང་ཟག་དབང་པོ་འབྲིང་ལ་སློབ་དཔོན་གྱི་དབང་ཙམ་བསྐུར་བ་དང་། གང་ཟག་རབ་ལ་དབང་བཞི་ཆར་མཚན་གཅིག་ལ་བསྐུར་བའི་ལུགས་གཉིས་ལས། དང་པོ་ལྟར་ན་བུམ་དབང་གི་མཐའ་རྟེན་དུ་རྗེས་གནང་། ལུང་བསྟན། དབུགས་དབྱུང་། གཟེངས་བསྟོད་བཞི་སྦྱར་བས།
འདིར་དེའི་ལུགས་སུ་གསུངས་ཏེ། རྗེས་གནང་ནི། གཞན་ནས་ཁ་བསྐང་ཞིང་། དབུགས་དབྱུང་ནི། དབུགས་དབྱུང་ཐམས་ཅད་ནི་ལམ་དུས་ཀྱི་དབུགས་དབྱུང་དང་། འབྲས་བུའི་དུས་ཀྱི་དབུགས་དབྱུང་བ་བྱིན་ནས་ནི་ད་ཕན་ཆད་སྲིད་པའི་སྡུག་བསྔལ་ལས་གྲོལ་བའི་ཕྱིར་དུའོ། ། ལུང་བསྟན་ནི། བསྟན་པ་གཅིག་ལ་སྟོན་པ་གཉིས་མི་འབྱུང་བར་བྱ་བར་ཕྱིར་སློབ་དཔོན་ཤཱཀྱ་ཐུབ་པའི་ཆ་ལུགས་སྣམ་ཆར་གྱོན་པར་རང་གྱུར་པས་ཏེ། ཐུན་མོང་མ་ཡིན་པའི་གསང་བ་ལས། དགེ་སློང་རྡོ་རྗེ་འཛིན་པ་ཡིས། །
ཆོས་གོས་རི་དྭགས་རྣ་བ་ལྟར། ། མར་མེ་མཛད་དཔལ་ཕྱག་རྒྱ་ལས། ། མི་འཇིགས་ཕྱག་རྒྱ་སྦྱིན་མཛད་དེ། ། ཞེས་གསུངས་པས། ལག་པ་གཡོན་པས་སྣམ་ཆར་སེངྒེའི་རྣ་བ་ལྟར་བྱས་པ་བཟུང་ལ། གཡས་དྲིལ་བུ་དང་བཅས་པའི་སྐྱབས་སྦྱིན་གྱི་ཕྱག་རྒྱ་དང་། མཉམ་པའི་རྐང་སྟབས་ལ་གནས་སྟེ་སློབ་མ་མེ་ཏོག་གང་ལ་ཕོག་པའི་ལྷའི་མིང་འཛིན་པའི་དེ་བཞིན་གཤེགས་པ་ཆེན་པོར་ལུང་བསྟན་པར་བྱ་སྟེ་མཐར་མིང་བཏགས་པའི་སངས་རྒྱས་ཉིད་དུ་ཐེ་ཚོམ་མེད་པར་འགྱུར་བའོ། ། གཟེངས་བསྟོད་ནི་སློབ་མ་ཁྱོད་ནི་ལུང་བསྟན་དབུགས་དབྱུང་བ་དེ་དག་ལ་དགའ་བ་ཁྱད་པར་ཅན་སྐྱེས་ཏེ་ཞུམ་པའི་སེམས་དང་བྲལ་བའི་ཕྱིར། འཆི་བས་འཇིགས་པ་དང་མྱ་ངན་མེད། དེ་བཞིན་རླུང་མཁྲིས་བད་ཀན་ ༼༣༡༽ འདུས་པའི་ཉོན་མོངས་པའི་ནད་དང་ཚ་བ་མེད།
བདེ་ཆེན་ལྷན་ཅིག་སྐྱེས་པའི་ཡེ་ཤེས་བསྐྱེད་པའི་ཐབས་སྟོན་པའི་གསང་སྔགས་བླ་ན་མེད་པའི་ཐེག་པ་ཆེན་པོ་ནི་སློབ་དཔོན་གྱི་དབང་ཐོབ་པའི་དུས་འདི་ལས་སློབ་དཔོན་ང་ཡིས་སློབ་མ་སངས་རྒྱས་སུ་འགྱུར་བར་ལུང་བསྟན་ཅིང་། དབུགས་དབྱུང་གཟེངས་བསྟོད་པར་བྱའི་བུ་ཞེས་སློབ་མ་ལ་འབོད་པའོ། ། ལུང་སྟོན་པའི་ཚེ་ཚིགས་བཅད་འདི་དག་བརྗོད་པར་བྱ་སྟེ། ཨོཾ་ཨེ་ཥོ་ཧཾ་བྱཱ་ཀ་རོ་མི་སཏྭཾཿཞེས་པ་ནི། ཨོཾ། འདི་ལྟར་ང་ཡིས་ལུང་བསྟན་ཏེ། ། ཞེས་པའོ། ། བཛྲ་སཏྭ་ཏ་ཐཱ་ག་ཏ། ཞེས་པ་ནི། རྡོ་རྗེ་སེམས་དཔའ་དེ་བཞིན་གཤེགས། །
ཅེས་པའོ། ། དོན་ནི། ཨོཾ་ནི་མཆོག འདི་ལྟར་སློབ་དཔོན་ང་ཡིས་སློབ་མ་ལུང་བསྟན་ཏེ། གང་ན། མ་འོངས་པ་ན་རིགས་ཐམས་ཅད་ཀྱི་བདག་པོ་རྡོ་རྗེ་སེམས་དཔའ་དེ་བཞིན་གཤེགས་པར་གྱུར་ནས་སྲིད་པའི་ངན་འགྲོ་འཁོར་བ་ལས་བསྒྲལ་ཏེ། ཤིན་ཏུ་སྲིད་པ་རྣམ་པར་དག་པའི་དངོས་གྲུབ་ཐོབ་པའི་ཕྱིར། ཀྱཻ་སངས་རྒྱས་སུ་འགྲུབ་པར་འགྱུར་ལ། དེ་བཞིན་གཤེགས་པ་དེའི་མིང་ནི་རྡོ་རྗེ་སེམས་དཔའ་ལ་སོགས་པ་གོང་དུ་བརྗོད་པའི་ཆེ་གེ་མོ་རྡོ་རྗེ་ཞེས་བྱ་བར་འགྱུར་བའོ། ། དེ་ལྟར་བཅོམ་ལྡན་འདས་ཀྱིས་རིག་མ་ཆེན་མོའི་དབང་བསྐུར་བ་ལས་མི་འདའ་བའི་དམ་ཚིག་བཀའ་སྩལ་ཏོ། །
ལྔ་པ་རིམ་པ་གཉིས་འབྲས་བུ་འགྲུབ་པའི་རྟགས་དང་བཅས་པ་ལ་གཉིས་ཏེ། ལམ་རིམ་པ་གཉིས་བསྒོམ་པ་དང་། གྲུབ་པའི་རྟགས་འབྲས་བུ་དང་བཅས་པའོ། ། དང་པོ་ལ་གཉིས། རྒྱུ་ཏིང་ངེ་འཛིན་ལ་ཞུགས་པ་དང་། ལམ་དངོས་སོ། ། དང་པོ་ནི། དབང་བཤད་པའི་རྗེས་དེ་ནས་བཅོམ་ལྡན་འདས་རྡོ་རྗེ་ཅན་ཆེན་པོ་རིམ་པ་གཉིས་ཀྱི་ཏིང་ངེ་འཛིན་རྡོ་རྗེ་སྟོན་པ་པོས་རིམ་པ་གཉིས་བསྒོམ་པ་ལས་མི་འདའ་བའི་དམ་ཚིག་རྡོ་རྗེ་ཞེས་བྱ་བ་ཕྱུང་སྟེ། རིམ་པ་གཉིས་ཀྱི་མངོན་པར་རྟོགས་པ་སྟོན་པའི་ཚིག་འདི་དག་བཀའ་སྩལ་པའོ། ། གཉིས་པ་ལ་གཉིས།
བསྐྱེད་པའི་རིམ་པ་དང་། རྫོགས་པའི་རིམ་པའོ། ། དང་པོ་ལ་གཉིས། སྔོན་འགྲོ་ཚོགས་གཉིས་བསག་པ་དང་། དངོས་གཞི་རྣལ་འབྱོར་ཡན་ལག་དྲུག་བསྒོམ་པའོ། ། དང་པོ་ནི། རང་གི་སྙིང་ཁར་རང་རང་གིས་ས་བོན་ལས་འོད་ཟེར་འཕྲོས་པས་ཚོགས་ཀྱི་ཞིང་བླ་མ་དང་རྡོ་རྗེ་སྟེ་རིགས་རྐྱང་པའམ་བསྡུས་པ་གང་བསྒོམ་པའི་དཀྱིལ་འཁོར་གྱི་འཁོར་ལོར་སྤྱན་དྲངས་པ། རྩ་རྒྱུད་ལས་འབྱུང་བའི་མཆོད་པའམ། ལེའུ་གཉིས་པའི་རིགས་དང་རྗེས་སུ་མཐུན་པའི་མཆོད་པ་རྣམས་ཀྱིས་མཆོད་ཅིང་། སྡིག་བཤགས།
ཡི་རང་། དོན་དམ་སེམས་བསྐྱེད། སྐྱབས་འགྲོ། སྨོན་པ། འཇུག་པ་སེམས་བསྐྱེད། བསྔོ་བ་སྟེ་ཡན་ལག་བདུན་པོ་ཡོངས་སུ་དག་པར་བྱ། ཚད་མེད་བཞི་དང་། ཡེ་ཤེས་ཚོགས་སྟོང་པ་ཉིད་ཀྱི་བྱང་ཆུབ་ཀྱི་སེམས་ནི་བསྐྱེད་ནས་སུ། སྲུང་ ༼༣༢༽ བའི་འཁོར་ལོ་ཐུན་མོང་བ་དང་། ཐུན་མོང་མ་ཡིན་པ་བསྒོམ་པར་བྱའོ། །
གཉིས་པ་ནི། སྲུང་འཁོར་གྱི་ནང་དུ་གཞིའི་ཡན་ལག་ཆོས་ཀྱི་འབྱུང་གནས་གྲུ་གསུམ་པ་གདེངས་ཁ་གྱེན་དུ་ཕྱོགས་པ་ཕྱི་དཀར་ལ་ནང་དམར་བ་རྣམ་པར་བསམ་པར་བྱ་ཞིང་། དེའི་ནང་དུ་རྒྱུའི་ཡན་ལག་དང་རྐྱེན་གྱི་ཡན་ལག་དེ་རྣམས་ཞུ་བ་ལས་གནས་པའི་ཡན་ལག་སངས་རྒྱས་གནས་གཞལ་ཡས་ཁང་བསམ་ནས་གདན་དང་བཅས་པ་བསྒོམ་པ་ནི་རྣམ་པར་སྣང་མཛད་ཀྱི་ཡན་ལག་གོ ། གཞལ་ཡས་ཁང་གདན་དང་བཅས་པའི་དབུས་སུ་མངོན་པར་བྱང་ཆུབ་པ་རྣམ་པ་ལྔ་ནི་ཚན་པ་ལྔའམ་གཅིག་བསྒོམ་པར་བྱ་བ་ལས། དང་པོའི་སྐྱེས་བུ་རྒྱུ་རྡོ་རྗེ་འཛིན་པ་དཀར་པོ་ལྔའམ་གཅིག་བསམ་པའི་རྗེས་དེ་ནས་མཁའ་གསང་བྱིན་གྱིས་བརླབས་ནས་སྙོམས་པར་ཞུགས་ཏེ། དེ་བཞིན་གཤེགས་པའི་ཚོགས་སྤྱན་དྲངས་ནས་ཞུ་བར་གྱུར་པ་ལས་དབང་གི་གནས་སུ་རང་རང་གི་ལྷ་མོ་རྣམས་ཀྱི་མིང་གི་ཡི་གེ་དང་པོ་ལས་རང་རང་གི་ལྷ་མོ་མཁའ་འགྲོ་མའི་བསྐུར་བསྐྱེད་ནས་རང་རང་གི་འཁོར་ལོའི་གནས་སུ་ཕྱུང་སྟེ་སྤྲོ་བར་བྱེད་ལ་གསལ་གདབ། དེ་ནས་རྒྱུ་རྡོ་རྗེ་འཛིན་པ་ཡབ་ཡུམ་རྣམས་སྙོམས་པར་ཞུགས་པས་བདེ་བའི་སྒྲས་དྲི་ཟའི་སེམས་མཚོན་པའི་ཡི་གེ་འབྲུ་གསུམ་ཧོ་གཉིས་ཀྱི་མཐའ་བསྟན་པ་དང་བཅས་པ་ཞལ་དུ་མཉམ་པར་ཞུགས་ནས་ནི་རྒྱུ་རྡོ་རྗེ་འཆང་ཡབ་ཡུམ་དང་བཅས་པ་ཁུ་བར་ཏེ།

ཁུ་བའི་སྐད་དོད་ཤུ་ཀྲ་ཞེས་པ་ཞུ་བ་ལའང་འཇུག་པས། ཞུ་བར་རྗེས་སུ་དྲན་པར་བྱ། དེ་ནས་མཚམས་ཀྱི་ལྷ་མོས། འོག་ནས། ཁྱོད་ནི་ཞེ་སྡང་རྡོ་རྗེ་ཡོངས་སྐྱོང་བ། ། ཞེས་སོགས་ཀྱི་གླུའི་དབྱངས་ཀྱིས་བསྐུལ་བར་བྱ། དེར་རྗེས་འཁོར་ལོ་འདྲེན་པ་འབྲས་བུ་རྡོ་རྗེ་འཛིན་པ་རྣམས་གླུའི་བསྐུལ་བའི་ཐེག་ལེ་ལས་བཞེངས་ནས་ནི་དམ་ཚིག་པ་བསྐྱེད། དེ་དག་སོ་སོའི་ཐུགས་ཀར་རང་འདྲའི་ཡེ་ཤེས་སེམས་དཔའ་དང་ཏིང་ངེ་འཛིན་སེམས་དཔའ་བསྒོམས་ལ། མིག་ལ་སོགས་པ་དྲུག་ཏུ་གཏི་མུག་རྡོ་རྗེ་མ་སོགས་དྲུག་བསྒོམ། སྐུ་གསུང་ཐུགས་ཀྱི་རྡོ་རྗེ་མ་གསུམ་ནི་དཔྲལ་བ་མགྲིན་པ་སྙིང་ཁའི་གནས་གསུམ་དུ་དགོད་ལ་སྐྱེ་མཆེད་དང་སྒོ་གསུམ་བྱིན་གྱིས་རླབས་པར་བྱ། སྙིང་ཁ་ནས་འོད་འཕྲོས་པས་ཡེ་ཤེས་པ་སྤྱན་དྲངས་ལ་དམ་ཚིག་པ་ལ་རྣམ་པར་དགུག་ཅིང་གཞུག་པ་དང་།
བཅིང་བ་དང་། དབང་དུ་བྱ་སྟེ། དེ་རྣམས་ནི་རྣམ་སྣང་གི་ཡན་ལག་བསྒོམ་པའི་ཕྱི་ནས་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་སྟེ། ཡན་ལག་བཞི་རྫོགས་ལྟར་ན་བསྙེན་པ། སྒྲུབ་པ། ཉེར་བསྒྲུབ་རྣམས་སོ། ། དབང་ནི་རིག་མ་བརྒྱད་རྣམས་ཀྱི། ། ཞེས་པས་དབང་བསྐུར་བ་མི་བསྐྱོད་པ་དང་། ཡང་ནི་བདུད་རྩི་མྱང་བ་དང་། ། ཞེས་པས།
བདུད་རྩི་མྱང་བ་འོད་དཔག་མེད་དང་། ལྷ་མོ་བརྒྱད་ ༼༣༣༽ ཀྱི་མཆོད་པ་ཉིད། ། ཅེས་པས་མཆོད་པ་དོན་གྲུབ་དང་། འཁོར་ལོ་འདྲེན་པ་བསྟོད་པ་འོ། ། ཞེས་པས་བསྟོད་པ་རིན་ཆེན་འབྱུང་ལྡན་གྱི་ཡན་ལག་སྟེ། ཡན་ལག་ལྷག་མ་རྣམས་བསྟན་ལ། ཡན་ལག་དྲུག་གི་དོན་བསྡུ་བ་དང་། སྔགས་ཀྱིས་བྱིན་གྱིས་བརླབ་པ་རྣམས་འོག་ནས་འཆད་དོ། ། གཉིས་པ་ནི། རྫོགས་པའི་རིམ་པ།
རང་བྱིན་བརླབ་པས་བྱིན་བརླབ་སྟེ་ནི། ཕྲ་མོ་དང་། ཐིག་ལེ་དང་། གཏུམ་མོའི་རྣལ་འབྱོར་གང་ཡང་རུང་པ་བསྒོམ་པའོ། ། དེ་ལ་བསྐྱེད་རིམ་ལ་ཁ་དོག་གི་སྒོ་ནས་ཞེན་པ་སྤང་བའི་ཕྱིར། དང་པོ་ནག་པོ་རབ་ཏུ་བསྒོམ། ། ཞེས་པ་སོགས། རྩ་རྒྱུད་ལས་གསུང་པ་བཞིན་ཡན་ལག་དྲུག་བསྒོམ་པར་བྱ། རིམ་པ་གཉིས་བསྒོམ་པའི་ཕྱི་ནས་རིམ་པ་གཉིས་སུ་མ་ཟད། ཡང་ནི་གནས་སྐབས་ཐམས་ཅད་དུ་དམ་ཚིག་དང་སྡོམ་པ་མི་ཉམས་པར་བྱ་བའོ། །
གཉིས་པ་གྲུབ་པའི་རྟགས་འབྲས་བུ་དང་བཅས་པ་ལ་གཉིས། དོན་དངོས་དང་། དེ་ལ་ཆེད་དུ་བརྗོད་པའོ། ། དང་པོ་ནི། རིམ་པ་གཉིས་ཀྱི་ཆོ་གའི་གོ་རིམ་བཞིན་བསྒོམ་པས་རྟགས་ལྔ་རིམ་པ་བཞིན་དུ་སྐྱེ་བས་ཕྱག་རྒྱ་རྟགས་དང་མཚན་མར་རིམ་པས་ཡང་དག་པར་དངོས་གྲུབ་ཀྱི་རྟགས་མཚོན་པར་བྱ་སྟེ། ལམ་རིམ་པ་གཉིས་བསྒོམ་པའི་ཚོགས་ལམ་ལ་བརྟེན་ནས་སྐྱེས་པའི་རྟགས། དང་པོ་དྲོད་ཀྱི་ཡེ་ཤེས་མི་གསལ་བ་སྤྲིན་གྱི་རྣམ་པ་འདྲ་བ་སྟེ། གཉིས་པ་རྩེ་མོ་ལ་ནམ་མཁའ་ལ་ཆགས་པའི་དུ་བ་འདྲ་བ་སྔར་བས་གསལ་བ་ཉིད་དུ་སྣང་བ་དང་། གསུམ་པ་བཟོད་པ་ལ་སྲིན་བུ་མེ་ཁྱེར་གྱི་རྣམ་པ་དམར་བྲེང་བ་མཐོང་བ་སྟེ། བཞི་པ་འཇིག་རྟེན་ཆོས་མཆོག་ལ་མར་མེ་ཉེ་བར་འབར་བ་ལྟར་གསལ་བར་སྣང་བ་ལ།
ལྔ་པ་མཐོང་བའི་ལམ་ལ་དུས་རྟག་ཏུ་གསལ་བར་སྣང་བ་སྟེ་སྤྲིན་མེད་པའི་སྟོན་གྱི་ནམ་མཁའ་དང་འདྲ་བ་ཆོས་ཉིད་མངོན་སུམ་དུ་མཐོང་བ་ཉིད་འདི་ནི་མཉམ་བཞག་རྣམ་པར་མི་རྟོག་པ་ཐམས་ཅད་མཁྱེན་པ་ཐོབ་པའི་རྒྱུ་མཆོག་གི་དངོས་གྲུབ་ཉེ་བ་སྟེ་མྱུར་དུ་འགྲུབ་པར་འགྱུར་བ་ཡིན་ལ། མཐོང་ལམ་ཐོབ་པའི་ཕྱི་ནས་བསྒོམ་ལམ་རྣམས་སུ་རྣམ་པར་མི་རྟོག་པའི་ངང་ནས་སྒྱུ་མའི་རྣམ་པ་སྣང་ཡང་རང་བཞིན་མེད་པ་ལྟར་དང་། རྨི་ལམ་གྱི་རྟ་གླང་གི་རྣམ་པ་ལྟར་སྣང་ཡང་རྫུན་པར་སྐད་ཅིག་ལ་འགྱུར་ཞིང་། ཁམས་གསུམ་གྱི་རྣམ་པ་ཅན་རྒྱུ་བ་བཅུད་ཀྱི་སེམས་ཅན་དང་། མི་རྒྱུ་བ་སྣོད་ཀྱི་འཇིག་རྟེན་མ་ལུས་ཞིང་ལུས་པ་མེད་པ་ཁམས་གསུམ་ཡོངས་སུ་དག་པར་གྱུར་པའི་རྣམ་པར་མི་རྟོག་པའི་ཡེ་ཤེས་ཀྱི་རང་བཞིན་སྐུ་གསུམ་འགྲུབ་པར་འགྱུར་བའོ། ། དེ་ལྟར་སྒོམ་ལམ་གྱི་ཤེས་སྒྲིབ་སྤོང་བར་བྱེད་པའི་མཐར། མཐར་ཕྱིན་ལམ་གྱིས་གནས་ངན་ལེན་གྱི་བག་ཆགས་བར་ཆད་མེད་ལམ་གྱིས་སྤངས་ཏེ། རྣམ་གྲོལ་ལམ་གྱི་ཚེ་ཕྱོགས་བཅུའི་འཇིག་རྟེན་གྱི་ཁམས་ནི་ཐམས་ཅད་དུ་དུས་ཇི་སྲིད་བར་ལ་ཆོས་ཀྱི་སྐུ་རྡོ་རྗེའི་ལུས་ཅན་སྟོང་པ་ཉིད་ཀྱི་རྣམ་པས་ནམ་མཁའ་ཁྱབ་པར་བཞུགས་ཤིང་། ལོངས་སྤྱོད་རྫོགས་པའི་སྐུ་ཡེ་ཤེས་ཕུང་པོ་མཚན་དང་དཔེ་བྱད་ཀྱིས་བརྒྱན་པ་དང་། བློ་ལྡན་སྤྲུལ་པའི་སྐུ་ནི་འགྲོ་བ་མཐའ་དག་གི་ཡིད་དང་མཚམས་པར་དེའི་རྗེས་སུ་གང་ལ་གང་འདུལ་གྱི་སྤྲུལ་པ་ཐམས་ཅད་སེམས་ཅན་དེ་དང་དེར་མཐུན་པར་འབྲངས་ཏེ་དོན་མཛད་དོ། །
མཐར་ཐུག་གི་འབྲས་བུ་དངོས་ནི་ཇི་སྲིད་ཕྱག་རྒྱའི་སྐྱེས་གནས་ཀྱི་སྙིང་པོ་རྩ་དབུ་མའི་ལམ་ཁ་ཕྱེ་བ་ལས་བྱུང་བ་ཁམས་གསུམ་སྐུ་གསུམ་ལམ་ནི་ལྟ་བྱ་ལྟ་བྱེད་མེད་པས་ཉམས་དགའ་བར་ཕྱག་རྒྱ་ཆེན་པོ་འཁོར་འདས་ཀྱི་ཆོས་ཐམས་ཅད་ཐ་དད་དུ་འཛིན་པ་མེད་པས་རབ་སྦྱོར་བས། འཁོར་འདས་ཀྱི་ཆོས་དེ་རྣམས་ཐམས་ཅད་རང་གི་སེམས་ཟག་མེད་ཡེ་ཤེས་ཀྱི་སྣང་བ་གཅིག་ལས་མེད་པར་བཟའ་བར་བྱ་ཞེས་པའི་དོན་ཏོ། ། སཾ་བུ་ཊི་ལས་ཀྱང་། ཕྱག་རྒྱའི་སྐྱེ་གནས་ཀྱི་སྙིང་པོར་ཁམས་གསུམ་ཐམས་ཅད་སྣང་། ཞེས་གསུངས་སོ། ། གཉིས་པ་ནི། འཁོར་གྱི་བྱང་ཆུབ་སེམས་དཔའ་བྱེ་བ་ཕྲག་བརྒྱད་ཅུ་དང་། དེ་བཞིན་གཤེགས་པ་ཏིལ་གྱི་གང་བུ་ལྟ་བུ་རྣམས། རིམ་པ་གཉིས་བསྒོམ་པའི་དངོས་གྲུབ་ཀྱི་རྟགས་དང་དངོས་གྲུབ་ཀྱི་མཚན་ཉིད་རྣམས་གསུངས་པའི་རྡོ་རྗེའི་ཚིག་རྣམས་ཐོས་ནས། སྐད་ཅིག་དང་པོ་ལ་དགའ་ཞིང་།
གཉིས་པ་ལ་འགུ་ལ། གསུམ་པ་ལ་རངས་པར་གྱུར་ནས་ནི་བསྒྲུབ་པ་པོ་ལ། རིམ་གཉིས་བསྒོམས་པ་ལས་དངོས་གྲུབ་ཐོབ་པར་སྨྲ་བའི་སྟོན་པ་རྡོ་རྗེ་ཅན་གྱི་ཕྲིན་ལས་མཛད་པ་དང་ལྡན་པར། དངོས་གྲུབ་བསྒྲུབ་པའི་ལྷའི་རྣལ་འབྱོར་གང་ལ་རྟེན་ཏེ་བྱ་བ་ནི། རིག་མ་ཆེན་མོ་བདག་མེད་མ་དང་། རྡོ་རྗེ་རྣམ་སྣང་མངའ་བདག་དང་། རྡོ་རྗེ་སེམས་དཔའ་མི་བསྐྱོད་པ་རྒྱལ་པོ་ཆེན་པོ་དང་། རྟ་མཆོག་དོན་གྲུབ་ཐུབ་པ་ཆེན་པོ་དང་། རྡོ་རྗེ་ཉི་མ་རིན་འབྱུང་གཟི་བརྗིད་ཆེན་པོ་དང་། རྟ་མགྲིན་འོད་དཔག་མེད་མངའ་བདག་ཆེན་པོ་རྣམས་ནི་ཡིན་ལ།
དེ་བཞིན་གཤེགས་པའི་སྐུ་གསུང་ཐུགས་ནི་སྒྲུབ་པ་པོའི་ལུས་ངག་ཡིད་གསུམ་ལ་བྱིན་གྱིས་བརླབ་པ་ཉིད་དང་ཡང་། རང་གི་ལུས་ངག་ཡིད་ཀྱི་གོང་བུ་གཡོ་ཞིང་འགུལ་བ་གནས་འགྱུར་པར་འགྱུར་ལ། དེ་ལ་རིམ་པ་གཉིས་ལ་བརྟེན་ནས་ལན་གཅིག་རྒྱལ་པོ་སྒྲིབ་གཉིས་བག་ཆགས་དང་བཅས་པ་རྩ་བ་ནས་བཏོན་པ་ཡིས་སྐུ་བཞི་ཡེ་ཤེས་ལྔ་དང་བཅས་པ་འཕྲལ་ ༼༣༤༽ དུ་མངོན་སུམ་དུ་ཐོབ་པར་བྱེད་པ་པོ་ཡིན་ནོ། ། དྲུག་པ་མི་བསྐྱོད་པའི་མངོན་རྟོགས་ལ་གསུམ། འབྲས་བུ་རྡོ་རྗེ་འཛིན་པ་བཞེངས་པ་དང་། སྐྱེ་མཆེད་སྐུ་གསུང་ཐུགས་བྱིན་གྱིས་བརླབ་པ་དང་། འཁོར་གྱི་ལྷ་མོ་བསྟན་པའོ། ། དང་པོ་ལ་གཉིས། མཚམས་སྦྱར་བ་དང་། དོན་དངོས་སོ། །
དང་པོ་ནི། འབྲས་བུ་གྲུབ་པའི་རྟགས་དང་བཅས་པ་བཤད་པའི་རྗེས་དེ་ནས་སྟོན་པ་རྡོ་རྗེ་འཛིན་པའི་རྒྱལ་པོ་ལུས་ངག་ཡིད་གསུམ་གནས་གྱུར་པའི་སྐུ་གསུམ་མཆོག་གི་ངོ་བོ་ཉིད་ཀྱི་སྐུའི་རྡོ་རྗེ་འཛིན་པ་པོ་ཆོས་ཐམས་ཅད་མཉམ་པ་ཉིད་ཀྱི་རྡོ་རྗེ་རོ་གཅིག་པའི་ཏིང་ངེ་འཛིན་ལ་སྙོམས་པར་བཞུགས་ཏེ། མི་བསྐྱོད་པའི་མངོན་པར་རྟོགས་པ་སྟོན་པའི་ཚིག་འདི་དག་གསུངས་སོ། གཉིས་པ་ལ་གཉིས། སྐུའི་རྣམས་པ་སྤྱིར་བསྟན་པ་དང་། ཕྱག་མཚན་བྱེ་བྲག་ཏུ་བཤད་པའོ། ། དང་པོ་ནི། མ་མོ་ལྷ་མོ་བརྒྱད་པོའི་དཀྱིལ་འཁོར་གྱི་དབུས་སུ་པད་ཉི་བདུད་བཞི་རྣམས་ཀྱི་གདན་ལ་འབྲས་བུ་རྡོ་རྗེ་འཆང་བཞུགས་པ། རྣམ་པར་ཐར་པ་བརྒྱད་དག་པས་ཞལ་བརྒྱད་དང་ལྡན་པ་ལ། བདུད་བཞི་འཇོམས་པས་སྟོབས་པོ་ཆེ།
སྟོང་པ་ཉིད་བཅུ་དྲུག་དག་པས་ཕྱག་ནི་བཅུ་དྲུག་རྣམས་དང་ལྡན་ཞིང་། ཆོས་ཉིད་ལས་མི་གཡོ་བས་དབང་པོ་སྔོན་པོ་དང་མཚུངས་པའི་སྐུ་མདོག་དང་འོད། བདུད་རྣམས་སྐྲག་པར་མཛད་པས་གཟི་བརྗིད་ཆེན་པོ། བསྡུ་བའི་དངོས་པོ་བཞིའི་ངོ་བོ་ཞབས་བཞི་པ། འདོད་ཆགས་ཅན་འདུལ་བས་སྒེག་ཅིང་ཞེ་སྡང་ཅན་ལ་ཁྲོ་བའི་གཟུགས་ཅན་དེ། ཞབས་བཞིའི་མདུན་མ་གཉིས་ཐུགས་རྗེ་ཆེན་པོ་སེམས་ཅན་ལ་ཁྱབ་པས་ན་མྱ་ངན་ལས་འདས་པ་ལ་མི་བཞུགས་པའི་ཕྱིར་གཡས་བརྐྱང་པ། ཤེས་རབ་ཀྱིས་ཆོས་གང་ཡང་མི་འཛིན་པས་འཁོར་བ་ལ་མི་བཞུགས་པར་བསྟན་པའི་ཕྱིར་གཡོན་བསྐུམ་པ། གར་མཁན་ལྟར་ཆ་ལུགས་སྣ་ཚོགས་ཀྱིས་སེམས་ཅན་གྱི་དོན་མཛད་པས་ཞབས་རྒྱབ་མ་གཉིས་སྐྱིལ་ཀྲུང་ཕྱེད་པའི་གར་གྱིས་གནས་པ་སྟེ། རིན་ཆེན་འབར་པ་ལས། ཉི་མར་ཞབས་གཡས་བརྐྱང་གཡོན་བསྐུམ། །
ལྷག་མ་གར་གྱི་ཚུལ་གྱིས་བཞེངས། ། ཞེས་གསུངས་སོ། ། ཕ་རོལ་ཏུ་ཕྱིན་པ་དྲུག་དང་། རྒྱལ་བ་རིགས་དྲུག་དག་པའི་རུས་པའི་རྒྱན་དྲུག་གིས་སྐུ་ལུས་ལ་རྣམ་པར་བརྒྱན། ཞལ་བརྒྱད་ཀྱི་དང་པོ་རྩ་བའི་ཞལ་ནི་དབྱིངས་ལས་མི་འགྱུར་བས་ནག་པོ་སྟེ། དབྱིངས་རང་བཞིན་གྱིས་འོད་གསལ་བས་ཞལ་གཡས་དཀར་པོ། ཡེ་ཤེས་སེམས་ཅན་ལ་རྗེས་སུ་ཆགས་པས་ཞལ་གཡོན་དམར་པོས་རྣམ་པར་བརྒྱན་ཅིང་། ལྷག་མ་རྒྱབ་ཞལ་ ༼༣༥༽ བཞི་ནི་བྱམས་པའི་ཐུགས་ལས་མི་འགྱུར་བས་བུང་བ་བཞིན་ནག་པ། དབྱིངས་དང་ཡེ་ཤེས་ཟུང་དུ་འཇུག་པས་སྟེང་ཞལ་དུད་ཁ། ཉོན་མོངས་པ་ལ་སོགས་པ་བདུད་བཞིའི་ངོ་བོ་ཚངས་པ་སེར་པོ།
དབང་པོ་དཀར་པོ། ཉེ་དབང་སྔོན་པོ། དྲག་པོ་ནག་པོ་རྣམས་མཉམ་པར་མནན་པ་སྟེ། རྩ་ཞལ་གྱི་སྤྱི་བོར་རིགས་ཀྱི་བདག་པོ་མི་བསྐྱོད་རྡོ་རྗེ་འཛིན་པ་མཆོག་ནི་ངོ་བོ་ཉིད་ལ་ངོ་བོ་ཉིད་ཀྱི་རྒྱ། དེའི་སྤྱི་བོར་ཡང་རྡོ་རྗེ་མདོག་ནག་པོ་ཡེ་ཤེས་ལྔའི་འོད་ཟེར་ཆེན་པོ་འཕྲོ་བའང་བསྒོམ་པར་བྱ་སྟེ་ཡོངས་གྲུབ་ཀྱི་རྒྱའོ། ། དབང་བསྐུར་བའི་གནས་ཞལ་བརྒྱད་པོ་རེ་རེའི་དཔྲལ་བ་ཉིད་དུ་སངས་རྒྱས་ལྔའི་ངོ་བོ་མི་མགོ་རྐམ་པོ་ལྔ་ལྔས་ནི་རྣམ་པར་བརྒྱན་ནོ། ། གཉིས་པ་ནི། ཕྱག་བཅུ་དྲུག་གི་གཡས་པའི་ཕྱག་མཚན་བརྒྱད་ནི་དང་པོ་ནས་རིམ་པ་བཞིན། གླང་པོ་དཀར་པོ། རྟ་སྔོན་པོ།
བོང་བུ་གྭ་པ། གླང་དམར་པོ། རྔ་མོ་ཐལ་ཁ། མི་དམར་པོ་དང་། ཤ་ར་ཝ་སྔོན་པོ། བྱི་ལ་གྭ་པ་རྣམས་གཡས་པའི་ཐོད་པ་བརྒྱད་ཀྱི་ནང་དུ་ནི། སྣ་དང་ཁ་གཉིས་ཀས་འཐུང་བ་གླང་པོ་ལ་སོགས་རིམ་པ་བཞིན་ཤེས་པར་བྱ། སའི་ལྷ་སེར་པོ་དང་། ཆུའི་ལྷ་དཀར་པོ་དང་། རླུང་གི་ལྷ་ལྗང་གུ་དང་ནི།
དྲོད་སྟེ་མེའི་ལྷ་དམར་པོ་དང་། ཟླ་བའི་ལྷ་དཀར་པོ་དང་། ཉི་མའི་ལྷ་དམར་པོ་ཉིད་དང་། མཐར་བྱེད་གཤིན་རྗེ་སྔོན་པོ་དང་ནི། ནོར་སྦྱིན་སེར་པོ་ཉིད་རྣམས་ནི་གཡོན་པའི་ཐོད་པ་བརྒྱད་ན་གནས་པའོ། ། གཡོན་གྱི་ཕྱག་མཚན་བརྒྱད་ཀྱི་དབང་ཕྱུག་བརྒྱད་སྟེར་བ་མཚོན་ཏེ། མི་ཐུབ་ཟླ་བས། ས་ནི་དང་པོ་ནོར་སྦྱིན་མཐར། ། དབང་ཕྱུག་བརྒྱད་ནི་སྩོལ་བར་མཛད། ། ཅེས་གསུངས་ལ།
དབང་ཕྱུག་བརྒྱད་ནི། དཔལ་ལྡན་ཟླ་བ་གྲགས་པས་སྒྲོན་གསལ་ལས། སྐུ་ཡི་དབང་ཕྱུག་གསུང་གི་དབང་ཕྱུག་དང་། ། དེ་བཞིན་དུ་ནི་ཐུགས་ཀྱི་དབང་ཕྱུག་དང་། ། རྫུ་འཕྲུལ་ཀུན་ཏུ་འགྲོ་བའི་དབང་ཕྱུག་དང་། ། ཅི་འདོད་བྱེད་དང་ཡོན་ཏན་ཕྲིན་ལས་བརྒྱད། ། ཅེས་གསུངས་པ་ལྟར་རོ། ། སྐྱེས་བུ་འབྲས་བུ་རྡོ་རྗེ་འཆང་ཆེན་པོ་བཞེངས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། གཉིས་པ་ལ་གཉིས། སྐྱེ་མཆེད་བྱིན་གྱིས་བརླབ་པ་དང་།
སྐུ་གསུང་ཐུགས་བྱིན་གྱིས་བརླབ་པའོ། ། དང་པོ་ནི། གོང་དུ། མིག་ལ་སོགས་པར་གཏི་མུག་སོགས། ། ཞེས་པའི་དོན་ཏེ། མྃ་ལས་གཏི་མུག་རྡོ་རྗེ་མ་དཀར་མོ་མིག་ལ་དགོད། ཌྃ་ལས་ཞེ་སྡང་རྡོ་རྗེ་མ་སྔོན་མོ་རྣ་བ་ལ་དགོད། སྣ་བར་པྃ་ལས་སེར་སྣ་རྡོ་རྗེ་མ་སེར་མོ། ཁར་རྃ་ལས་འདོད་ཆགས་རྡོ་རྗེ་མ་དམར་མོ་དེ་བཞིན་དུ་དགོད། དཔྲལ་ ༼༣༦༽ བའམ་རེག་གསང་གནས་སུ་ཨྃ་ལས་ཕྲག་དོག་རྡོ་རྗེ་མ་ལྗང་གུ་དང་།
སྙིང་ཁར་ནྃ་ལས་བདག་མེད་རྡོ་རྗེ་མ་ནག་པོ་བསྒོམ་པར་བྱ་སྟེ། དེ་དག་ཀུན་ཀྱང་ཕྱག་གཉིས་མ། ཞལ་ནི་གཅིག་པ་རྣམས་ཡིན་ལ། ཁ་དོག་ནི་སྣ་ཚོགས་གཟུགས་ཅན་མ། བཙུན་མོ་ལྷ་མོའི་ཆ་ལུགས་དང་ལྡན་པ་ཉིད། ལག་པ་གཡས་ན་གྲི་གུག་དང་། གཡོན་ན་ཐོད་པ་ཁྲག་གིས་གང་བས་བྲེལ་ཅིང་། སྲོག་སོང་རོའི་སྟེང་དུ་སྐྱིལ་ཀྲུང་ཕྱེད་པའི་གར་སྟབས་ཀྱིས་ཡང་དག་པར་གནས་སོ། ། གཉིས་པ་ནི། ས་སྤྱོད་གསུང་རྡོ་རྗེ་མ་དང་།
མཁའ་སྤྱོད་སྐུ་རྡོ་རྗེ་མ་ཉིད་དང་། དེ་བཞིན་རྐང་འོག་གནས་པ་ཐུགས་རྡོ་རྗེ་མ་རྣམས་ནི་འདི་ཉིད་ཀྱི་ནི་ཆོ་ག་གོང་གི་ཞལ་གཅིག་ཕྱག་གཉིས་མ། གྲི་གུག་དང་། ཐོད་པ་འཛིན་པ། རོའི་སྟེང་དུ་བཞུགས་པ་ཡི་ལྷ་མོ་དེ་རྣམས་མགྲིན་པ། དཔྲལ་བ། ཐུགས་ཁ་སྟེ་གནས་གསུམ་དུ་ནི་གནས་པར་བསྒོམ། དཔྲལ་བར་ཨོཾ་མཛད་རྒྱལ་པོ་རྣམ་སྣང་ཆེན་པོ་ནི་སྐུའི་རྡོ་རྗེའི་གནས་ཡིན་པས་དཔྲལ་བར་སྐུ་རྡོ་རྗེ་མས་རྣམ་པར་བརྒྱན། ཐུགས་ཁར་ནི་ཐུགས་ཀྱི་རྒྱལ་པོ་རྡོ་རྗེ་ཆེན་པོ་རྡོ་རྗེ་སེམས་དཔའི་གནས་ཡིན་པས་ཐུགས་ཁར་ཐུགས་ཀྱི་རྡོ་རྗེ་མ་བཞུགས། ཨཱ་ནི་གསུང་གི་མཆོག་ཆེན་པོ་འོད་དཔག་མེད་ཀྱི་དེ་ཉིད་ངག་གི་ལམ་མགྲིན་པ་ནི་ཡིན་པས།
མགྲིན་པར་གསལ་བྱེད་གསུང་རྡོ་རྗེ་མ་བསྒོམ་པར་བརྗོད། སྐུ་དང་། གསུང་དང་། ཐུགས་ཀྱི་རྡོ་རྗེ་ཡི་ཆོས་ཅན་གནས་གསུམ་ལ་ནི་ཡི་གེ་གསུམ་ལས་རིགས་གསུམ་གྱི་ངོ་བོ་རྡོ་རྗེ་མ་གསུམ་དུ་འགྱུར་རོ། ། གསུམ་པ་ལ་གཉིས། ཕྱོགས་ཀྱི་ལྷ་མོ་དང་། མཚམས་ཀྱི་ལྷ་མོ་བསྟན་པའོ། ། དང་པོ་ནི། ཤར་གྱི་པདྨའི་འདབ་མ་ལ་ཉི་མའི་དཀྱིལ་འཁོར་གྱི་དབུས་གནས་པར་ལྷ་མོ་དཀར་མོའི་གཟུགས་ཅན་བསྒོམ་པར་བྱ་སྟེ། ཕྱག་གཡས་ན་རྡོ་རྗེས་མཚན་པའི་ལྕགས་ཀྱུ་དང་།
གཡོན་གྱི་གདུག་པ་ཅན་ལ་སྡིགས་མཛུབ་འཛིན་པ་མོ། ཁ་དོག་རང་བཞིན་གྱི་དྲི་མ་དང་བྲལ་བས་དཀར་མོ་འོད་ཆེན་པོ་ལྷ་མོ་དཀར་མོ་རྡོ་རྗེ་ཅན་ཞེས་བྱ་བའི་སྐུའི་རྣམ་པ་བསྒོམ་པའི་ཏིང་ངེ་འཛིན་ཏོ། ། ལྷོའི་པདྨའི་འདབ་མ་ལ་དམར་པོ་ཉི་མའི་དཀྱིལ་འཁོར་དབུས་གནས་པར། ལྷ་མོ་ཆོམ་རྐུན་མའི་གཟུགས་ཅན་བསྒོམ་པར་བྱ་སྟེ། ཁ་དོག་ཡེ་ཤེས་རྒྱས་པས་བཙོ་མ་གསེར་གྱི་མདོག་འདྲ་བ་སེར་པོ། གཡས་ན་རྡོ་རྗེས་མཚན་པའི་ཞགས་པ་མཚོན་ཆེན་མོ་དང་། གཡོན་ ༼༣༧༽ སྡིགས་མཛུབ་མཛད་པ། ནུབ་ཀྱི་པད་འདབ་ཀྱི་སྟེང་དུ་སྲེག་པར་བྱེད་པ་ལས་མི་ཕྱེད་པ་རྡོ་རྗེ་ཉི་མའི་དཀྱིལ་འཁོར་དབུས་གནས་པར། ལྷ་མོ་རོ་ལངས་མ་ནི་ཁ་དོག་སེམས་ཅན་ལ་རྗེས་སུ་ཆགས་པས་ཁྲག་དང་མཚུངས་པས་དམར་མོ། གཡས་ན་རྡོ་རྗེས་མཚན་པའི་ལྕགས་སྒྲོག་གིས་ང་རྒྱལ་ཅན་བཅིང་བར་བྱེད་ཅིང་།
དེའི་རྒྱུད་ལ་བྱང་ཆུབ་འཆིང་བར་མཛད་པ་མོ། གཡོན་སྡིགས་མཛུབ། བྱང་དུ་པད་འདབ་ལ་ཉི་མའི་འོད་ཀྱི་དཀྱིལ་འཁོར་དབུས་གནས་པར་དེ་ནས་ལྷ་མོ་གྷསྨ་རི་བསྒོམ་པར་བྱ་སྟེ། གཡས་རྡོ་རྗེས་མཚན་པའི་དྲིལ་བུས་ལག་པ་བྲེལ་ཅིང་། གཡོན་སྡིགས་མཛུབ། ཁ་དོག་ཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་མཛད་པས་མརྒད་དམ་ཨུཏྤལ་ལྗང་གུ་འདྲ་བའོ། ། སྒོའི་ཕྱོགས་ལ་ཉེ་བར་བཞུགས་པས་རྡོ་རྗེ་སྒོ་སྐྱོང་མ་དང་། དགུག་གཞུག་བཅིང་དབང་དུ་བྱ་བའི་ལས་མཛད་པས་རྡོ་རྗེ་བརྩོན་མ་ཞེས་བྱ་བ་ཕྱོགས་ཀྱི་ལྷ་མོ་བཞི་བསྒོམ་པའི་ཏིང་ངེ་འཛིན་ཏོ། ། གཉིས་པ་ནི། མཚམས་སུ་པདྨའི་འདབ་མ་ལ་ཉི་མའི་དཀྱིལ་འཁོར་གྱི་སྟེང་དུ།
ལྷ་མོ་པུཀྐ་སི། རི་ཁྲོད་མ། གདོལ་པ་མོ། གཡུང་མོ་བཞི་པོ་རྣམས་ནི་མཁའ་ནང་ནས་ཕྱིར་སྤྲོ་བའི་ཆོ་གའི་སྦྱོར་བས་བསྒོམ་པར་བྱ། ཕྱག་མཚན་པུཀྐ་སི་བྱང་སེམས་ཀྱིས་གང་བའི་བུམ་པ། རི་ཁྲོད་མ་རི་རབ་དང་། ཡང་ན། པུཀྐ་སི་ས་དག་པས་རི་རབ་དང་། ཤ་ཝ་རི་ཆུ་དག་པས་བྱང་སེམས་ཀྱིས་གང་བའི་བུམ་པ། གདོལ་པ་མོ་མེ་དག་པས་མེའི་ཐབ་ཁུང་།
ཌོཾ་བྷི་ནི་རླུང་དག་པས་རྒྱལ་མཚན་ཆེ་འཛིན་ཅིང་། གཡོན་ཐམས་ཅད་སྡིགས་མཛུབ་མཛད་པ། ཕྱི་བཅས་ནི་ལྷ་མོ་བརྒྱད་པོ་ཐམས་ཅད་རྒྱན་དང་བཞུགས་ཚུལ་མཚུངས་པ། ཡབ་ཀྱི་ཞལ་བརྒྱད་དང་ལྷ་མོ་བརྒྱད་པོ་ཐབས་ཤེས་རབ་གཉིས་སུ་མེད་པའི་རྣལ་འབྱོར་ལས་སམ། ཡང་ན། ཕྱི་བཅས་ནི་ཐབས་ཤེས་རབ་གཉིས་མེད་ཡིན་ཡང་བདག་མེད་མ་ཕྱི་ལྟར་སྣང་བས་ཡབ་དང་གཉིས་མེད་ཞལ་སྦྱོར་དུ་བྱ་བའི་རྣལ་འབྱོར་ལས། འབྲས་བུ་རྡོ་རྗེ་འཆང་མགོན་པོ་མི་བསྐྱོད་པ་སྒྲུབ་པའི་རྣལ་འབྱོར་པས་དེ་ལྟར་བསྒོམ་པར་བྱ། ཟག་པ་མེད་པའི་འདོད་ཆགས་ཆེན་པོས་སེམས་ཅན་ལ་རྗེས་སུ་ཆགས་པས། རྣམ་རྟོག་གི་རྦ་རླབས་མེད་པའི་ཟག་པ་མེད་པའི་བདེ་བ་ཐོབ་པའོ། ། འབྱུང་བ་བཞི་རྣམ་པར་དག་པའི་རྡོ་རྗེ་ལྷ་མོ་བཞི་བསྒོམས་པ་ཞེས་བྱ་བའི་ཏིང་ངེ་འཛིན་ཏོ། །
བདུན་པ་ཁྲོ་བོ་བཅུའི་ལས་ཚོགས་བསྟན་པ་ལ་གཉིས། མཚམས་སྦྱར་བ་དང་། དོན་དངོས་སོ། ། ༼༣༨༽ དང་པོ་ནི། མི་བསྐྱོད་པའི་མངོན་རྟོགས་བཤད་པའི་རྗེས་དེ་ནས་རྡོ་རྗེ་འཛིན་པའི་རྒྱལ་པོ་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའི་ཐེག་པ་གསུམ་གྱི་དམ་པ་རྡོ་རྗེ་ཐེག་པ་སྟོན་པ་པོ་ཁྲོ་བོ་བཅུ་པོ་ཐམས་ཅད་ཀྱི་སྐུ་བསྒོམས་པའི་རྣམ་པའི་ཏིང་ངེ་འཛིན་ལ་སྙོམས་པར་བཞུགས་ཏེ་ཁྲོ་བོ་བཅུའི་ལས་ཚོགས་སྟོན་པའི་དབྱངས་འདི་གསུངས་པའོ། ། གཉིས་པ་ལ་གཉིས། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། སྤྱིར་རྒྱུད་འདིར་མཆོག་བསྒྲུབ་པའི་ལྷའི་རྣལ་འབྱོར་དང་།
ཐུན་མོང་བསྒྲུབ་པའི་ལྷའི་རྣལ་འབྱོར་གཉིས་གསུངས་པ་ལས། ཐུན་མོང་བསྒྲུབ་པའི་ལྷའི་རྣལ་འབྱོར་སྟོན། དེ་ལ་རྒྱུད་འདིར་ཉི་ཤུ་རྩ་བརྒྱད་གསུངས་པ་ལས། སྐབས་འདིར་ཁྲོ་བཅུའི་མངོན་པར་རྟོགས་པ་སྟོན། དེ་ལ་ཡང་། སྤྱིའི་མངོན་པར་རྟོགས་པ་དང་། སོ་སོའི་མངོན་པར་རྟོགས་པ་གཉིས་ལས། འདིར་ཕྱི་མ་སྟོན། དེ་ལ་ལྷ་རེ་རེའི་རྣལ་འབྱོར་བསྒོམ་ན། རང་ཁྲོ་བོ་གང་བསྒོམས་པའི་ང་རྒྱལ་དང་ལྡན་པའི་སྙིང་ཁར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་བསམ།
དེ་ལས་འོད་བྱུང་ནས་ཚོགས་ཀྱི་ཞིང་སྤྱན་དྲངས་ཏེ་མཆོད་པ་བསོད་ནམས་ཀྱི་ཚོགས་ཡན་ལག་བདུན་དང་། ཚད་མེད་བཞིའམ་ཡང་ན་བྱང་ཆུབ་ཀྱི་སེམས་བསྒོམས་ལ། བསོད་ནམས་ཀྱི་ཚོགས་བསག སྟོང་ཉིད་བསྒོམ། སྟོང་པའི་ངང་ལས་ཐུན་མོང་གི་བསྲུང་བའི་འཁོར་ལོའི་ནང་དུ་པདྨ་དང་ཉི་མའི་སྟེང་དུ་ཧཱུྃ་ཙམ་མམ་ཧཱུྃ་ལས་བྱུང་བའི་རང་རང་གི་ཕྱག་མཚན་ཧཱུྃ་གིས་མཚན་པ་ལས་གང་འདོད་པའི་ཁྲོ་བོ་ནི། རྟག་ཏུ་ཞེ་སྡང་རྣམ་པར་དག་པའི་ཁྲོ་བོའི་གཟུགས་དང་ལྡན་པའོ། ། ནང་དུ་མ་རུང་པ་ཞེ་སྡང་ཅན་འདུལ་བའི་སེམས་ཀྱིས་ནི་སོ་སོའི་དམ་ཚིག་པ་བསྐྱེད། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ། ཡེ་ཤེས་ཀྱི་འཁོར་ལོ་དགུག་གཞུག་བྱ། དབང་བསྐུར་ནས་རིགས་ཀྱི་བདག་པོས་རྒྱས་བཏབ་ལ།
རང་རང་གི་བསྙེན་པ་སྔོན་དུ་སོང་བའི་རྣལ་འབྱོར་པས་རབ་ཏུ་འབད་པས་ཁྲོ་བོ་སོ་སོའི་ལས་རྣམས་བསྒྲུབ་པར་བྱ་སྟེ། བསྙེན་བསྒྲུབ་ལས་གསུམ་གྱི་སྒོ་ནས་ཉམས་སུ་བླངས་ན་ལྷ་རེ་རེས་ཀྱང་ལས་ཐམས་ཅད་འགྲུབ་མོད་ཀྱི། བྱེ་བྲག་ཏུ་རང་རང་གི་ལས་རེ་རེ་ནི་ཐོགས་པ་མེད་པས་འགྲུབ་པར་འགྱུར་བས་དམིགས་ཀྱི་བསལ་བ་ཡིན་ནོ། ། ཁྲོ་བོ་རྣམས་ཀྱི་སྐུ་མདོག་ཕྱག་མཚན་ནི་འོག་ནས་འཆད་དོ། ། གཉིས་པ་ལ་གཉིས། ཁྲོ་བཅུ་སོ་སོའི་མངོན་པར་རྟོགས་པ་དང་། དེ་དག་གི་གནས་དང་བསྒོམ་ཚུལ་ཕན་ཡོན་དང་བཅས་པའོ། ། དང་པོ་ལ་བཅུ་ཡོད་པའི། དང་པོ་གཤིན་རྗེ་གཤེད་ཀྱིས་བུ་མོ་དགུག་པ་ལ་གཉིས། སྔགས་བཤད་པ་དང་།
ལས་སྦྱོར་དངོས་སོ། ། དང་པོ་ནི། གཤིན་རྗེ་གཤེད་ཡན་ལག་བཞི་རྫོགས་སུ་བསྐྱེད་ནས་བཟླས་བྱའི་སྔགས་ནི། ན་མཿས་མནྟ་བུདྡྷེ་བྷྱོ། ན་མོ་བཛྲ་མུད་ག་ར་ཧསྟཱ་ཡ། ཙཎྜ་མཎྜལ་ལཱ། ཀྵེ་པ་ཀ་རཱ་ཡ་ཧཱུྃ་ཕཊ། ཅེས་པ་བཟླས་པར་བྱའོ། ། དེ་ནས་རྒྱུད་འདིར་ཁྲོ་བོ་ཆེན་པོ་གཤིན་རྗེ་གཤེད་ཀྱི་སྔགས་བཤད་པ་ཙམ་གྱིས་འཁོར་གྱི་སངས་རྒྱས་རིགས་ལྔ་དང་། བྱམས་པ་ལ་སོགས་པའི་བྱང་ཆུབ་སེམས་དཔའ་རྣམས་སེམས་འཇིགས་ཤིང་ལུས་འདར་བར་གྱུར་ནས་མངའ་བདག་དྲུག་པ་རྡོ་རྗེ་འཛིན་པ་ཡིད་ལ་དྲན་པར་བྱེད་དོ་ཞེས་པ་ནི།
ལ་དོར་བའི་ཚིག་སྟེ་འོག་མ་རྣམས་ལའང་དྲན་པར་བྱའོ། ། གཉིས་པ་ནི། སྐྱེས་པ་འམ་བུད་མེད་ཀྱི་པདྨ་སྟེ་ཐོད་པ་ཆག་གས་ཟགས་རྡོལ་མེད་པ། བསྲུབས་གཅིག་དུམ་བུ་གཅིག་པ་དང་། བསྲུབས་གཉིས་པ་དུམ་བུ་གཉིས་པ་ལ། རང་བྱུང་གི་མེ་ཏོག་དང་། གུར་གུམ་གྱི་པདྨ་འདབ་མ་བརྒྱད་པ་མུ་ཁྱུད་དང་བཅས་པ་གཅིག་བྲི། ཕྱོགས་ཀྱི་འདབ་མ་བཞི་ལ་རིག་མ་སྤྱན་ལ་སོགས་པ་ལྷ་མོ་བཞིའི་གཟུགས་སམ་མཚན་མའམ་སྔགས་སྤེལ་ཚིག་དང་བཅས་པ་བྲི། མཚམས་བཞི་ནི་སྟོང་པར་བཞག ལྟེ་བར་བུ་མོ་ཆེ་གེ་མོ་ཨ་ཀར་ཤ་ཡ་ཛཿཞེས་པ་བྲི།
མུ་ཁྱུད་ལ་གཤིན་རྗེ་གཤེད་ཀྱི་སྔགས་སྤེལ་ཚིག་དང་བཅས་པ་བྲིས་པའི་རབ་ཏུ་སྦྱོར་བས། ཕུང་པོ་དང་ཁམས་དང་སྐྱེ་མཆེད་རྣམས་ཀྱི་ལྷའི་སངས་རྒྱས་ཀུན་གྱི་རང་བཞིན་གྱི་རྡུལ་ཕྲ་རབ་ཀྱིས་རབ་ཏུ་དགང་བར་བྱ། དེ་ནས་བསྒྲུབ་བྱའི་རྐང་རྗེས་ཀྱི་རྡུལ་གྱིས་བསྒྲུབ་བྱའི་གཟུགས་བྱས་ལ། སྙིང་ཁར་སྔགས་སྤེལ་ཚིག་དང་བཅས་པ་བཅུག་ཏེ། དེ་ལ་བསྒྲུབ་བྱ་དགུག་གཞུག་གི་ཆོ་ག་བྱས་པ་དེ་ཐོད་པའི་ནང་དུ་བཅུག་ལ། རང་ཉིད་ཐུགས་ཕྱག་མཚན། གསུང་ཡིག་འབྲུ། སྐུ་ཡོངས་སུ་རྫོགས་པ་སྟེ་སྐུ་གསུམ་ལས་གཤིན་རྗེ་གཤེད་དུ་བསྐྱེད་པའི་ང་རྒྱལ་དུ་བསྒོམས་པ་ཡིས་རྐང་པ་གཡོན་བརྐྱང་གིས་ཐོད་པ་མནན་ཅིང་སྡིགས་པར་བྱ་བའི་ཚུལ་གྱིས། སྙིང་ཁའི་ཧཱུྃ་ལས་རང་འདྲའི་ཁྲོ་བོ་དཔག་ཏུ་མེད་པ་སྤྲོས་པས་བསྒྲུབ་བྱ་བཀུག་སྟེ་གཟུགས་བརྙན་ལ་སྟིམ་ལ། བུ་མོ་ཆེ་གེ་མོ་གནོད་སྦྱིན་མོ་དང་།
རྒྱལ་པོའི་བུ་མོ་ལ་སོགས་པ་དགུག་པར་བསམས་ལ་སྔགས་བཟླས་ན་དབང་དུ་འགྱུར་རོ། གཤིན་རྗེ་གཤེད་ཀྱི་རྣལ་འབྱོར་གྱིས་བུ་མོ་དགུག་པ་ལས་མི་ཕྱེད་པས་རྡོ་རྗེ་ཞེས་བྱ་བ་དེའི་ཆོ་གའི་ཏིང་ངེ་འཛིན་ཏོ། ། གཉིས་པ་ཤེས་རབ་མཐར་བྱེད་ཀྱི་རྣལ་འབྱོར་གྱིས་བགེགས་བསལ་བ་ལའང་གཉིས། སྔགས་བསྟན་པ་དང་། ལས་སྦྱོར་དངོས་སོ། ། ༼༣༩༽ དང་པོ་ནི། ན་མཿས་མནྟ་བུདྡྷེ་བྷྱོ་མཧཱ་དཎྜ་དྷ་ར་བི་བི་དྷ་ར་པཱུ་རཱ་པཱུ་རཱ་མརྡ་ན་བྷཱུ་ཏཱ་ནིརྨཱ་ཐ་ཧཱུྃ་ཕཊ། དེ་ནས་ཁྲོ་བོ་ཆེན་པོ་བགེགས་གཞན་གྱིས་མི་ཐུབ་པ་སྟོབས་པོ་ཆེ་ཤེས་རབ་མཐར་བྱེད་ཀྱི་སྔགས་བཤད་པས་འཁོར་གྱི་བྱང་ཆུབ་སེམས་དཔའ་རྣམས་དང་། དེ་བཞིན་དུ་གཞན་དེ་བཞིན་གཤེགས་པ་རྣམས་ཀྱང་ལུས་འདར་བར་གྱུར་ཅིང་། དྲུག་པ་རྡོ་རྗེ་འཛིན་པ་དེ་དྲན་པར་བྱེད་དོ་ཞེས་པ་ལ་དོར་བའོ། །
གཉིས་པ་ནི། བསྒྲུབ་བྱ་ལ་འབྱུང་པོ་དང་། ཡི་དྭགས་དང་། ཤ་ཟ་ཉིད་དང་། མཁའ་འགྲོ་དང་། གྲུལ་བུམ་དང་། སྨྱོ་བྱེད་དང་། བརྗེད་བྱེད་ལ་སོགས་པའི་བགེགས་ཀྱིས་ཟིན་པ་ལ། རང་ཤེས་རབ་མཐར་བྱེད་དུ་གསལ་བའི་ལག་པ་གཉིས་ཀྱི་མཐིལ་དུ་ཧཱུྃ་ལས་སྣ་ཚོགས་རྡོ་རྗེ་བསྒོམ། སོར་མོ་རྣམས་ཀྱང་རྡོ་རྗེའི་རང་བཞིན་དུ་བསྒོམས་ལ།
ལག་པའི་བར་དུ་དྲེགས་བྱས་བགེགས་བསམ་སྟེ་ཐལ་མོ་བརྡབ་པའི་ཕྱག་རྒྱས་བཏབ་ཅིང་། ལག་པའི་རྡོ་རྗེས་བཙིར་བས་སམ། ཡང་ན། ལག་པའི་སྟེང་དུ་ཡུངས་དཀར་བཞག་སྟེ་རྡོ་རྗེའི་འོད་ཀྱི་རང་བཞིན་དུ་བསམ། བསྒྲུབ་བྱ་ལ་སྔགས་བཟླས་ཤིང་བྲབས་པས། བསྒྲུབ་བྱ་བགེགས་ལས་ཐར་ནས་བདེ་བ་ཉིད་དུ་འགྱུར་རོ། ། གཞན་གྱིས་མི་ཐུབ་པའི་རྣལ་འབྱོར་གྱིས་བགེགས་བསལ་བ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། གསུམ་པ་པདྨ་མཐར་བྱེད་ཀྱི་རྣལ་འབྱོར་གྱིས་དུག་ཞི་བར་བྱ་བ་ལ་གཉིས། སྔགས་དང་། ལས་སྦྱོར་རོ། །
དང་པོ་ནི། རང་པདྨ་མཐར་བྱེད་ཡན་ལག་བཞི་རྫོགས་སུ་བསྒོམས་པས། ན་མཿས་མནྟ་བུདྡྷེ་བྷྱོ་ཧུ་ལུ་ཧུ་ལུ་མ་ཧཱ་པདྨ། ཨ་མྲི་ཏ། ཙུ་རུ། མ་ཧཱ། བི་ཥཱན་ཨཿཞེས་པ་བཟླས་སོ། ། གཉིས་པ་ནི། བསྒྲུབ་བྱ་དུག་གིས་ཟིན་པའི་ཚེ། རང་ལྷའི་ང་རྒྱལ་དུ་གསལ་བའི་སྙིང་ཁའི་ཧཱུྃ་དང་སྔགས་ཕྲེང་ལས་འོད་ཟེར་དཀར་པོ་བྱུང་ནས་བསྒྲུབ་བྱའི་ལུས་ལ་ཕོག་པས།
ལུས་ཐམས་ཅད་ཁ་དོག་དཀར་པོར་སོང་པ་དང་། ལུས་ཀྱི་བཙན་དུག་ཆེན་པོ་ཐམས་ཅད་དགུག་པར་བྱ་བ་སྟེ་རྐང་པའི་རྩེ་མོ་ནས་ཐོན་ནས། ལུས་ཐམས་ཅད་འོད་ཟེར་དཀར་པོས་ཁེངས་པར་བསམ་པས། བསྒྲུབ་བྱ་དུག་གིས། ལ་བ་སྟེ་དྲན་པ་ཉམས་པ་གསོས་ནས་སླར་དྲན་པ་རྙེད་པ་སླང་བ་ལ་སྔགས་བཟླས་ཤིང་དམིགས་པ་དེ་བཞིན་ནོ། ། པདྨའི་དྲེགས་པ་དུག་ཞི་བར་བྱེད་པའི་རྡོ་རྗེ་ཞེས་བྱ་བའི་ཆོ་གའི་ཏིང་ངེ་འཛིན་ནོ། ། བཞི་པ་བགེགས་མཐར་བྱེད་ཀྱི་རྣལ་འབྱོར་གྱིས་བསྐྲད་པ་ལ་གཉིས། སྔགས་དང་། ལས་སྦྱོར་རོ། ། དང་པོ་ནི།
བགེགས་མཐར་བྱེད་ཡན་ལག་བཞི་རྫོགས་སུ་བསྐྱེད་ ༼༤༠༽ ལ། ན་མཿས་མནྟ་བུདྡྷེ་བྷྱོཿན་མོ་བཛྲ་ཀྲོ་དྷ་ཡ། མ་ཧཱ་དཾཥྚོད་ཀ་ཊ་བྷཻ་ར་ཝཱ་ཡ་བཛྲ་སནྟོ་ཧཱ་དརྦཱ་ཡ་ཨ་མྲི་ཏ་ཀུནྜ་ལི་ཧཱུྃ་ཕཊ། ཅེས་པ་བཟླས་སོ། ། དེ་ནས་ཁྲོ་བོ་ཆེན་པོ་བགེགས་འཇོམས་རྡོ་རྗེ་ཅན་ནི་བགེགས་མཐར་བྱེད་དེ། དེའི་སྔགས་བཤད་པས་འཁོར་གྱི་སངས་རྒྱས་རིགས་ལྔ་པོ་དང་། བྱམས་པ་སོགས་བྱང་ཆུབ་སེམས་དཔའ་ཆེན་པོ་རྣམས་འཇིགས་ནས་ཡིད་མི་དགའ་བར་གྱུར་ཏོ་ནི་ལ་དོར་བའོ། ། གཉིས་པ་ནི། རླུང་གིས་བཏེག་པ་པོ་ནི་རླུང་གིས་ཁྱེར་བའི་ཤིང་ལོ་རྐམ་པོ་དང་། བསྒྲུབ་བྱའི་རྐང་རྗེས་ཀྱི་སའི་རྡུལ་བླངས་ནས་དེའི་གཟུགས་བརྙན་བྱས་ལ།
གཟུགས་བརྙན་དེའི་སྙིང་གར་བསྒྲུབ་བྱ་དེའི་མིང་སྔགས་སྤེལ་ཚིག་ཅན་བཟུང་བ་སྟེ་བྲིས་ལ་བཅུག་ནས། དེ་ཚོགས་ཀྱི་བདག་པོའི་གཟུགས་ཀྱི་རྐང་པའི་འོག་ཏུ་དགོད་ཅིང་། དེ་ཡང་རང་གི་རྐང་པའི་འོག་ཏུ་བཅུག་ལ། ཀུཎྜ་ལིའི་མཐར་ཨུད་ཙ་ཌ་ཡ་ཧཱུྃ་ཕཊ་ཞེས་བྱ་སྟེ། རང་ཧཱུྃ་གི་ཡི་གེ་ལས་བསྐྱེད་པའི་ཁྲོ་བོའི་ང་རྒྱལ་བྱས་ནས། རྡོ་རྗེ་བདུད་དེའི་ཏིང་ངེ་འཛིན་ཧཱུྃ་ལས་སྐྱེས་པའི་ཁྲོ་བོ་བགེགས་མཐར་བྱེད་ཀྱི་སྔགས་སྤེལ་ཚིག་དང་བཅས་པ་བཟློས་ཤིང་། བསྒྲུབ་བྱ་རླུང་གིས་བཏེག་པའི་རྔ་མོ་ལ་སྐྱོན་ཏེ། ལག་ན་དབྱུག་པ་ཐོགས་པའི་ཁྲོ་བོ་དྲག་པོས་ཡུལ་གཞན་དུ་ཁྲིད་ཅིང་ཁྱེར་བར་བསམ་པའི་རབ་ཏུ་སྦྱོར་བ་བྱས་པས་སངས་རྒྱས་རྣམས་ཀྱང་སྐྲོད་པར་བྱེད་ན་སྲོག་ཆགས་གཞན་ལྟ་མ་སྨོས་ཀྱང་ཅི་དགོས་ཞེས་པའོ། ། ཁྲོ་བོ་བདུད་རྩི་འཁྱིལ་པའི་རྡོ་རྗེའི་རྣལ་འབྱོར་གྱིས་བགེགས་བསྐྲད་པ་ཞེས་བྱ་བའི་ཏིང་ངེ་འཛིན་ཏོ། ། རྣལ་འབྱོར་འདི་བསྒྲུབ་པའི་ཚེ་ཤིན་ཏུ་ལེགས་པར་སྣོད་མིན་གཞན་ལ་གསང་བ་ནི་གལ་ཆེ་ཤིང་།
བསྐྲད་པའི་ལས་ཀྱི་བྱ་བ་འདི་ནི་བསྒྲུབ་བྱ་ཡུལ་གཞན་དུ་ཁྱེར་བར་རབ་བསྐུལ་བར་ཡེ་ཤེས་རྡོ་རྗེ་བདུད་རྩི་འཁྱིལ་པའི་རྣལ་འབྱོར་གྱིས་བྱ་བ་སྟེ། ལས་སྦྱོར་གྱི་དུས་སུ་ཉི་མ་བདུན་གྱིས་བསྐྲད་པའི་ལས་འགྲུབ་པར་འགྱུར་རོ། ། ལྔ་པ་དབྱུག་སྔོན་ཅན་གྱི་རྣལ་འབྱོར་གྱིས་བསད་པ་ལ་གཉིས། སྔགས་དང་། ལས་སྦྱོར་རོ། ། དང་པོ་ནི། དབྱུག་སྔོན་ཅན་ཡན་ལག་བཞི་རྫོགས་སུ་བསྐྱེད་ནས་བསྙེན་བསྒྲུབ་ལས་གསུམ་གྱིས་དུས་སུ་བཟླས་པའི་སྔགས་ནི། ན་མཿས་མནྟ་བུདྡྷེ་བྷྱོ། ཨོཾ་ཡ་མཱ་ཌཎྜཱ་ཡ། ནཱི་ལཱ་ཌཎྜཱ་ཡ།
ཏུ་རུ་ཏུ་རུ། མུ་རུ་མུ་རུ། སརྦ་དུཥྚཱན་མཱ་ར་ཡ་ཧཱུྃ་ཕཊ། དེ་ནས་ཁྲོ་བོ་ཆེན་པོ་དབྱིག་པ་སྔོན་པོ་སྐྱེས་བུ་ཆེན་པོའི་སྔགས་འདི་བཤད་པས་འཁོར་གྱི་སངས་རྒྱས་དེ་བཞིན་གཤེགས་པ་དང་། བྱམས་པ་སོགས་བྱང་ཆུབ་སེམས་དཔའ་རྣམས་སྲོག་ལ་ཉམས་སུ་ ༼༤༡༽ དོགས་པས་ཐེ་ཚོམ་དུ་གྱུར་ཏོ་ནི་ལ་དོར་བའོ། ། གཉིས་པ་ནི། ལས་སྦྱོར་གྱི་དུས་སུ་གོང་གི་སྔགས་བརྒྱ་ཕྲག་བརྒྱད་བཟླས་པ་ཙམ་གྱིས་དགྲ་འཆི་བར་འགྱུར་ལ། ཡང་རང་ཉིད་ལྷའི་ང་རྒྱལ་གྱིས་རང་གི་སྙིང་གའི་འོད་ལས་སྤྲུལ་པའི་ཁྲོ་བོ་དཔག་ཏུ་མེད་པ་སྤྲོས་ཏེ། བསྒྲུབ་བྱ་རྡོ་རྗེ་སློབ་དཔོན་ལ་བརྙས་པ་བྱེད་པ་ལ་སོགས་པའི། སྙིང་ཁ་ནས་ལྕགས་ཀྱུས་ཕུག
མགྲིན་པ་ཞགས་པས་བཅིངས། ལ་ལས་རྒྱབ་ནས་ཐོ་བས་བརྡུངས་པ་ལ་སོགས་པའི་སྒོ་ནས། ཤིན་དུ་རིད་པ་སྐྲ་འཛིངས་པ་ལུས་འདར་བ་ལ་སོགས་པའི་རྣམ་པ་བཀུག་ནས། མདུན་དུ་རླུང་གི་སྟེང་དུ་མེའི་དཀྱིལ་འཁོར་བསམས་ལ། དེའི་གསེབ་ཏུ་སྤྱིའུ་ཚུགས་སུ་བསྐུར་བར་བསམ། ཡང་དེའི་ལུས་ལ་ཁ་ཅིག་གིས་ནི་མཚོན་སྣ་ཚོགས་ཀྱིས་གསོད་པ་དང་བརྡུང་བ་དང་ཤ་ཟ་བ་དང་། ཁྲག་འཐུང་པ་དང་། རྐང་དང་རུས་པ་ལ་སོགས་པ་མ་ལུས་པ་ཟ་བར་བྱེད་པར་ཤིན་ཏུ་བསྒོམས་པས་སྦྱོར་བའི་ཆོ་གས་བསྐུལ་བའི་སྔགས་སྤེལ་ཚིག་དང་བཅས་པ་བཟླས་བརྗོད་བྱས་པས་དགྲ་བོ་གདུག་པ་ཅན་ཐམས་ཅད་འཆི་བར་འགྱུར་རོ། ། དགྲ་བོ་རྣམས་ཁྲོ་བོ་དབྱིག་པས་མནན་ཅིང་བསད་པ་ལས་མི་ཕྱེད་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། དྲུག་ལ་སྟོབས་པོ་ཆེའི་ཀླུའི་གདོན་ཞི་བ་ནི།
རང་སྟོབས་པོ་ཆེར་ཡན་ལག་བཞི་རྫོགས་སུ་བསྐྱེད་ལ། ན་མཿས་མནྟ་བུདྡྷེ་བྷྱོཿན་མོ་མ་ཧཱ་བ་ལཱ་ཡ་ཨུ་ཙྪུཥྨ་ཀྲོ་དྷ་ར་ཛཱ་ཡ། སརྦ་ནཱ་གཱ་ནཱན་ཧྲི་ད་ཡན་ཏཱ་ཌ་ཡ་ཧཱུྃ་ཕཊ། ཞེས་པ་བཟླས་ལ། དེ་ནས་ཁྲོ་བོ་གཏུམ་པོ་ཆེན་པོ་སྟོབས་པོ་ཆེའི་སྔགས་བཤད་པས། རང་གི་སྙིང་ཁའི་སྔགས་ཕྲེང་དང་། ཧཱུྃ་གི་འོད་ཀྱིས་བསྒྲུབ་བྱ་དུག་གིས་ཟིན་པ་ལ་ཕོག་པས་དུག་གི་ཚོགས་ཐམས་ཅད་འཇིགས་ཤིང་ནུས་པའི་སྟོབས་དང་བྲལ་བ་དང་། ཞི་ནས། ཀླུའི་གདོན་དེ་ཉིད་སེམས་སྐྲག་ཅིང་ལུས་འདར་བར་གྱུར་ཏེ་ཁྲོ་བོ་སྟོབས་པོ་ཆེ་བསྒོམ་པའི་རྣལ་འབྱོར་པ་དྲན་པར་བྱེད་དོ། ། ལེའུ་གཉིས་པ་བཞིན་བྱས་ན་ཆར་འབབ་པར་ཡང་འགྱུར་རོ་ཞེས་གསུང་ངོ་། །
ཀླུ་ཡི་གདོན་ཞི་བར་བྱེད་པ་རྡོ་རྗེ་ཁྲོ་བོ་སྟོབས་ཀྱི་སྤྱན་རས་གཟིགས་ཞེས་བྱ་བའི་ཏིང་ངེ་འཛིན་ཏོ། ། བདུན་པ་མི་གཡོ་བའི་རྣལ་འབྱོར་གྱིས་དགུག་པའི་ལས་ལ་གཉིས། སྔགས་བཤད་པ་དང་། ལས་སྦྱོར་རོ། ། དང་པོ་ནི། རང་མི་གཡོ་བར་བསྒོམས་ལ། ན་མཿས་མནྟ་བུདྡྷེ་བྷྱོཿན་མོ་ཨ་ཙ་ལ་ཀཱ་ན་ཙཊྚ། མོཊྚ་མོཊྚ། ཏུཊྚ་ཏུཊྚ། གྷ་གྷ།
གྷཱ་ཏ་ཡ་གྷཱ་ཏ་ཡ་ཧཱུྃ་ཕཊ། ༼༤༢༽ ཞེས་པ་བཟླས་སོ། ། དེ་ནས་ཁྲོ་བོ་ཆེན་པོ་རྡོ་རྗེ་མི་གཡོ་བ་སྐྱེས་བུ་ཆེན་པོ་བསྒོམས་ཞིང་སྔགས་བཟླས་པ་བཤད་པས། བརྒྱ་སྦྱིན་ལ་སོགས་པའི་ལྷ་དང་། དགའ་བོ་ལ་སོགས་ཀླུ་དང་། རྣམ་ཐོས་སྲས་ལ་སོགས་པའི་གནོད་སྦྱིན་ཆེན་པོ་རྣམས་སེམས་དྲན་པ་མེད་པར་རྒྱལ་ཏེ། ལུས་ས་ལ་འགྱེལ་བར་གྱུར་ཏོ། ། གཉིས་པ་ནི། སྔགས་འདི་ནི་ཁྲོ་བོའི་རྒྱལ་པོ་མི་གཡོ་བ་ཡི་རྣལ་འབྱོར་པས། བསྒྲུབ་བྱ་གང་ཡིན་པ་དེ་ཉིད་སིཾ་ལས་སེངྒེ་དམར་པོ་རྐང་པ་བརྒྱད་པ་ལ་ཞོན་པའི་ཆོ་ག་ཡིས།
རྡོ་རྗེ་རླུང་གི་དཀྱིལ་འཁོར་གྱིས་བཏེགས་ཏེ། རང་ལས་སྤྲུལ་པའི་ཕོ་ཉ་ལྕགས་ཀྱུ་དང་ཞགས་པ་ཐོགས་པས་མདུན་དུ་དགུག་པར་རྣལ་འབྱོར་པས་བསམ་པ་ལས། སྐྱེས་པ་དང་བུད་མེད་དང་ནི། ལྷ་དང་། ཀླུ་དང་། གནོད་སྦྱིན་རྣམས་འགུགས་པར་འགྱུར་རོ། ། བརྒྱད་པ་གནོད་མཛེས་ཀྱི་རྣལ་འབྱོར་གྱིས་དབང་དུ་བྱ་བ་ལ་གཉིས། སྔགས་དང་། ལས་སྦྱོར་རོ། ། དང་པོ་ནི།
བསྙེན་པའི་ཚེ། རང་ཉིད་གནོད་མཛེས་སུ་བསྒོམས་ལ། ཨོཾ་སུཾ་བྷ་ནི་སུཾ་བྷ་ཧཱུྃ། གྲྀཧྣ་གྲྀཧྣ་ཧཱུྃ། གྲིཧྣ་པ་ཡ། གྲིཧྣ་པ་ཡ་ཧཱུྃ། ཨཱ་ན་ཡ་ཧོ་བྷ་ག་ཝཱན་བིདྱ་རཱ་ཛ་ཧཱུྃ་ཕཊ། ཅེས་བཟླས་པར་བྱའོ། ། གཉིས་པ་ནི། རྡོ་རྗེ་རྐང་འོག་གནས་པ་ཡི་ཁྲོ་བོ་ཆེན་པོ་གནོད་མཛེས་བཤད་པ་ཡིས།
ལྷ་མ་ཡིན་གྱི་བུ་མོ་དང་། གནོད་སྦྱིན་མོ་དང་། ལྷ་ཡི་བུ་མོ་དང་། ཀླུའི་བུ་མོར་བཅས་པ་ནུ་མ་ཆགས་པས་འདར་ཞིང་ནར་པ་རྣམས་ལ། རྡོ་རྗེས་མཚན་པའི་ཞགས་པས་མགྲིན་པ་ནས་ངེས་པར་བཅིངས་ཏེ། ལྕགས་ཀྱུ་ཡིས་ནི་སྙིང་ཁ་ནས་དྲལ་ནས་ནི། ལྷའི་སྐུ་བསྒོམ་པ་དང་། གསུང་སྔགས་བཟླས་པ་དང་། ཐུགས་སེམས་ཀྱི་འོད་ཟེར་གྱི་སྤྲོ་བསྡུ་ནི་བསྒོམ་པ་ཡི་རྣལ་འབྱོར་གྱིས། ལྷ་མ་ཡིན་ལ་སོགས་པའི་བུ་མོ་ཐམས་ཅད་དགུག་པར་བྱ།
འཇིག་རྟེན་གསུམ་ནི་ས་འོག་ས་སྟེང་ས་སླ་རྣམས་ཀྱི་བུ་མོ་དགུག་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། བུ་མོ་དགུག་པའི་ལས་སྦྱོར་གྱི་ཚེ་ལྷའི་རྣལ་འབྱོར་ནི། རྡོ་རྗེ་ཆོས་འོད་དཔག་མེད་ནི་ཆར་སྤྲིན་ཆེ་བསྒོམས་པའམ། རྡོ་རྗེ་སེམས་དཔའ་མི་བསྐྱོད་པ་ཆར་མཆོག་སྟེ། རྡོ་རྗེ་ཉི་མ་རིན་ཆེན་འབྱུང་ལྡན་དགེ་འདུན་ཆེ། རྟ་མཆོག་དོན་ཡོད་གྲུབ་པ་ཚོགས་ནི་ཆེན་པོ་དང་། ཕན་པ་རྣམ་སྣང་གིའང་ཆར་སྤྲིན་གྱི་རིགས་ལྔ་པོ་གང་ཡང་རུང་བར་བསྒོམས་པའི་སྙིང་ཁ་ནས་ཁྲོ་བོ་གནོད་མཛེས་གཡོན་ཞགས་པ་དང་། གཡས་ལྕགས་ཀྱུ་ཐོགས་པ་དཔག་ཏུ་མེད་པ་སྤྲོས་པས་བསྒྲུབ་བྱ་མདུན་དུ་འོངས་པར་བསྒོམ་པའི་སྦྱོར་བ་ཡིས། སངས་རྒྱས་རྣམས་ཀྱང་འགུགས་བརྗོད་ན། ས་འོག་ས་སྟེང་ས་ ༼༤༣༽ སླའི་སྐྱེ་བོ་བུ་མོ་འགུགས་པ་སྨོས་ཅི་དགོས།
ཡང་ན་རང་གི་རིག་མ་སྐྱེས་བུ་ཁྲོ་བོ་གནོད་མཛེས་སུ་བསམས་ལ། སྐྱེ་མཆེད་སྐུ་གསུང་ཐུགས་གསུམ་རྡོ་རྗེ་མ་རྣམས་ཀྱིས་རྣམ་པར་བརྒྱན་ཅིང་། ཡེ་ཤེས་པ་གཞུག དབང་བསྐུར་ལ་རིགས་ཀྱི་བདག་པོས་རྒྱས་བཏབ་ལ། སྙིང་ཁ་ནས་ལྕགས་ཀྱུ་དང་། ལ་སོགས་པས་ཞགས་པ་དཔག་ཏུ་མེད་པ་སྤྲོས་པའི་སྦྱོར་པ་ཡིས། ཀླུ་ལ་སོགས་བུ་མོ་བཀུག་ལ་ཕྱག་རྒྱ་བྱས་ཏེ་སྙོམས་འཇུག་གི་བདེ་བ་བཟའ་བར་བྱ་བའོ། ། དེ་ལྟར་བཅོམ་ལྡན་འདས་ཀྱིས་རྡོ་རྗེ་ཆེན་པོ་གནོད་མཛེས་ཀྱི་བུ་མོ་དགུག་པ་ལས་མི་འདའ་བའི་དམ་ཚིག་འདི་བཀའ་བརྩལ་ཏོ། ། དགུ་པ་འདོད་རྒྱལ་གྱི་རྣལ་འབྱོར་གྱིས་དགུག་པ་ལ་གསུམ། བསྙེན་པ།
བསྒྲུབ་པ། ལས་སྦྱོར་རོ། ། དང་པོ་ནི། བདག་ཉིད་འདོད་རྒྱལ་དུ་ཡན་ལག་བཞི་རྫོགས་སུ་བསྒོམས་ལ། ན་མཿས་མནྟ་བུདྡྷེ་བྷྱོཿ ཨོཾ་ཊཀྐི་ཧཱུྃ་ཛཿཅེས་པ་བཟླས་ལ་བསྙེན་པར་བྱའོ། གཉིས་པ་ནི། བསྒྲུབ་པའི་དུས་སུ། ཁ་ཊི་ཐོད་ལོ་དཀོར་དང་ནི། ཙག་ལ་ཡང་རུང་སྟེ།
གཉིས་པོ་གང་རུང་ངམ། གཉིས་ཀ་བསྲེས་པ་ལས་རྡོ་རྗེས་མཚན་པའི་ལྕགས་ཀྱུའི་གཟུགས་བྱས་པའི་སྦྱོར་བ་ལས། དུས་ཟླ་བ་ཉེ་བར་ཆགས་པ་གཟའ་ཡིས་ཟིན་པའི་དུས་སུ། ལྕགས་ཀྱུའི་གཟུགས་དེ་ཁར་བཅུག་ནས་ནི་སྔགས་བཟླས་པས་བསྒྲུབ་པར་བྱ་ཞིང་། ཟླ་བ་གཟའ་ལས་ཐར་བའི་དུས་སུ་བཏོན་པར་བྱའོ། ། གསུམ་པ་ནི། ཕྱིས་ལས་སྦྱོར་གྱི་དུས་སུ་ལྕགས་ཀྱུ་དེས་ཆེ་གེ་མོ་མིང་ནི་འདི་ཞེས་བྱ་བ་ཨ་ཀར་ཥ་ཡ་ཛཿཞེས་པ་བྲིས་པ་ཙམ་གྱིས་ཀྱང་གྲུབ་ལ། སྔགས་བརྒྱ་ནི་གསལ་བར་བཟླས་པ་ཙམ་གྱིས་ལས་འགྲུབ་པ་ཡིན་ཏེ། དེ་ཡང་། སྒྲ་ལྡན་སེད་མེད་ཀྱི་བུ་དང་།
གནས་མེད་རླུང་ལྷ་དང་། དབང་པོ་བརྒྱ་སྦྱིན་དང་། དྲག་པོ་དབང་ཕྱུག་ཆུང་མ་དབུ་མ་ལ་སོགས་པ་དང་བཅས་པ་དགུག་པར་བྱ་བས་འགྲུབ་པར་འགྱུར་རོ། ། དགུག་པ་ལས་མི་འདའ་བས་དམ་ཚིག་ལྕགས་ཀྱུ་རྡོ་རྗེ་དགུག་པའི་རྣལ་འབྱོར་ཞེས་བྱ་བའི་ཏིང་ངེ་འཛིན་ཏོ། ། དེ་ལྟར་གོང་དུ་བསྟན་པའི་ཁྲོ་བོ་སོ་སོའི་ལས་རྣམས་བསྒྲུབ་པའི་ཚེ། ལྷའི་བསམ་གཏན་དང་། བཟླས་པའི་སྔགས་དང་། དེ་དག་གི་དམིགས་པའི་ཏིང་ངེ་འཛིན་ལ་གནས་པས། རང་གི་རིག་མ་ཞེས་པས་ཁྲོ་བོ་རྣམས་ལ་རང་འདྲའི་ཡུམ་ཡོད་པར་མངོན་གསུང་ལ། སྐྱེས་བུ་བདག་ཡབ་ཁྲོ་བོ་རྣམས་བསྒོམས་ནས།
དགུག་པའི་གནས་ནི་རང་རང་གི་ལས་གང་ ༼༤༤༽ ཡིན་དེ་ཉིད་རང་རང་གི་ཆོ་གས་གཟུང་བར་བྱས་ན། ཐུབ་པ་སྟེ་རང་རང་གི་ལས་འགྲུབ་ཅིང་། གཞན་དུ་མི་འགྲུབ་པར་མི་འགྱུར་རོ། ། བཅུ་པ་གཙུག་ཏོར་འཁོར་ལོས་བསྒྱུར་བའི་རྣལ་འབྱོར་གྱིས་ཟློག་པ་ལ་གཉིས། བསྒོམས་པས་ཕྱིར་བཟློག་པ་དང་། བྲིས་པས་ཕྱིར་བཟློག་པའོ། ། དང་པོ་ནི། མངོན་པར་རྟོགས་པ་ཐམས་ཅད་སྔ་མ་དང་འདྲ་བ་ལས། ཐུན་མོང་གི་བསྲུང་བའི་འཁོར་ལོའི་ནང་དུ་འཁོར་ལོ་རྩིབས་བཅུ་པ་བསྒོམས་ལ། དེའི་ལྟོ་བ་སྟོང་པའི་ནང་དུ་གཙུག་ཏོར་འཁོར་ལོ་བསྒྱུར་བ་ཡན་ལག་བཞི་རྫོགས་སུ་བསྒོམས་ལ།
འཁོར་ལོ་གཡོན་དུ་འཁོར་བར་བསམ་ལ། ན་མཿས་མནྟ་བུདྡྷ་ནཱཾ། ན་མཿས་མནྟ་དྷརྨ་ནཱཾ། ན་མཿས་མནྟ་སཾ་ག་ནཱཾ། ཨོཾ་སི་ཏ་ཏ་པ་ཏྲེ། ཨོཾ་བི་མ་ལ། ཨོཾ་ཤཾ་ཀ་ར། ཨོཾ་པྲ་ཏཾ་གི་ར། བཛྲ་ཨུཥྞཱི་ཥ། ཙཀྲ་བརྟི།
སརྦ་ཡནྟྲ། མནྟྲ། མཱུ་ལ་ཀརྨྨ། བནྡྷ་ནཱཾ། ཏཱ་ཌ་ནཾ། ཀཱི་ལ་ནམྦྷ། མ་མ་ཀྲི་ཏེ། ཡེ་ན་ཀེ་ན། ཙིརྟ་ཀྲི་ཏནཱ་ཏཏྟ་སརྦཱནྟུ། ཙྪིནྡྷ་ཙྪིནྡྷ།
བྷིནྡྷ་བྷིནྡྷ། ཙི་རི་ཙི་རི། གི་རི་གི་རི། མཱ་ར་མཱ་ར། ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ། ཅེས་བཟླས་པས་བཟློག་པའི་ལས་འགྲུབ་ལ། ཡང་འཁོར་ལོ་ཡོངས་སུ་རྫོགས་པར་བྱེད་ན། འོག་ལེའུ་བཅུ་གཉིས་པ་དང་། བཅུ་བཞི་པར་ཤེས་པར་བྱའོ། ། གཉིས་པ་ནི།
བདག་ཉིད་ལ་གཞན་གྱིས་གནོད་པ་བྱས་པ་འཁོར་ལོ་བྲིས་པས་བསྲུང་བའི་སྦྱོར་བ་བྱ་བ་ལ། རས་སམ། ཤོག་བུའམ། གྲོག་ག་ལ། གུར་གུམ་མམ། གྷི་ཧང་གིས་འཁོར་ལོ་རྩིབས་བརྒྱད་པ་ལྟེ་བ་དང་མུ་ཁྱུད་དུ་བཅས་པ་བྲི། རྩིབས་བརྒྱད་ལ་ཁྲོ་བོ་བརྒྱད་ཀྱི་སྔགས་བྲི། ཕྱིའི་མུ་ཁྱུད་ལ་གཙུག་ཏོར་འཁོར་ལོས་བསྒྱུར་བའི་སྔགས་བྲི། ནང་གི་མུ་ཁྱུད་ལ་གནོད་མཛེས་ཀྱི་སྔགས། ལྟེ་བའི་ཕྱོགས་གཅིག་ཏུ་ཧཱུྃ་མཛད་ཀྱི་སྔགས།
ལྟེ་བར་རིགས་རྐྱང་པ་ཡིན་ན་པདྨ་འདབ་བརྒྱད། རིགས་བསྡུས་པ་ཡིན་ན་ལྷ་བཞི་ཅུ་ཞེ་དགུའི་སྔགས་ལེགས་པར་བྲིས་ལ། གཙོ་བོ་རྣམས་ཀྱི་གནས་སུ་རང་རང་གི་སྔགས་རྫོགས་པར་བཀོད། ལྷ་མོ་རྣམས་ཀྱི་གནས་སུ་རང་རང་གི་ས་བོན་ལ་དེ་ཉིད་ལྔས་སྤེལ་བ་བྲི། མདོར་ན། སྔགས་ཐམས་ཅད་ཀྱི་གཤམ་དུ་ཧཱུྃ་ཕཊ་ཀྱི་གོང་དུ་སྤེལ་ཚིག་དང་བཅས་པ་བྲི་བར་བྱ་སྟེ། ཕྱོགས་གཅིག་མཚོན་ན། ཨོཾ་ཨཱཿགཾ་ཆེ་གེ་མོ་རཀྵ་ཀུ་རུ་ཧཱུྃ་ཕཊ་སྭཱ་ཧཱ་ཞེས་པ་ལ་སོགས་པ་ལྟ་བུ་ཡིན་ནོ། ། དེ་ལྟར་འཁོར་ལོ་ལེགས་པར་བྲིས་ལ། རབ་གནས་བྱས་ཏེ་ཚས་བྱས་ལ།
གཞན་གྱིས་རང་ལ་འཁྲུལ་འཁོར་དང་ ༼༤༥༽ སྔགས་ལ་སོགས་པའི་སྦྱོར་བ་ངན་པ་བྱས་པ་ཐམས་ཅད་ཕྱིར་བཟློག་ཅིང་གཞིག་པ་ལ། བྲིས་པའི་སྲུང་འཁོར་དེ་ཉིད་རང་གི་དཔུང་པ་གཡོན་པར་རིག་མས་འཁྱུད་པ་སྟེ་གདགས་ན། གཞན་གྱིས་བྱས་པའི་རིག་སྔགས་དང་། བྱད་དུ་བཅུག་པ་སོགས་འཇིག་རྟེན་གསུམ་གྱི་གནོད་པས་འདའ་བར་མི་ནུས་ཤིང་ཕྱིར་བཟློག་པར་འགྱུར་རོ། ཁྲོ་བོ་ཆེན་པོ་གཙུག་ཏོར་འཁོར་ལོས་བསྒྱུར་བ་རྡོ་རྗེ་ཞེས་བྱ་བའི་ཕྱིར་བཟློག་པའི་ལས་ཀྱི་ཆོ་གའི་ཏིང་ངེ་འཛིན་ཏོ། ། གཉིས་པ་ནི། གོང་གི་ཁྲོ་བོ་བཅུ་པོ་སོ་སོའི་ལས་གང་ཡང་རུང་བ་བསྒྲུབ་པའི་ཚེ། གནས་སྐྱེ་བོ་དང་། རྒྱལ་པོའི་གནོད་པ་དང་། ཆོམ་རྐུན་གྱི་འཚེ་བ་ལ་སོགས་ཀྱིས་དབེན་པའམ།
གྲོང་ལས་དགོན་པའི་ཚུལ་གྱིས་ནགས་ཚལ་ཉིད་དུ་དང་། འང་གིས་གཞན་ཡང་དབེན་ཞིང་ཉམས་དགའ་བར་བྱ་ཞིང་། དེའི་ཚེ་སྒྲུབ་པ་པོས་འགྲུབ་མི་འགྲུབ་ཀྱི་ཐེ་ཚོམ་ཡིད་གཉིས་ཐམས་ཅད་རྣམ་པར་སྤངས་ལ། ཁྲོ་བོ་བཅུ་པོའི་རྣལ་འབྱོར་མཆོག་གི་ཆོ་ག་ནི་འདིས་ལས་སོ་སོ་རྣམས་བསྒྲུབས་ན། ཐུབ་པ་སྟེ་ལས་རྣམས་ཐེ་ཚོམ་མེད་པར་འགྲུབ་ཅིང་། གཞན་དུ་ལས་མི་འགྲུབ་པའི་སྦྱོར་བར་མི་འགྱུར་རོ། ། གཉིས་པ་ལེའུ་ཡི་མིང་ནི། ཁྲོ་བོ་ཆེན་པོ་བཅུའི་བསྲུང་བའི་འཁོར་ལོའི་སྙིང་པོ་དམ་པ་བཟླས་པའི་སྔགས་ལ་འཇུག་པ་རྡོ་རྗེ་ཞེས་བྱ་བའི་ལེའུ་སྟེ་བཞི་པ། ཤླཽ་ཀ་བརྒྱ་བརྒྱད་ཅུ་རྩ་གསུམ་གྱི་རྣམ་པར་བཤད་པའོ།། ༈ །།ད་ནི་ལེའུ་ལྔ་པ་འཆད་པ་ལ་གཉིས།
སྤྱིའི་དོན་དང་། གཞུང་གི་དོན་ནོ། ། དང་པོ་ནི། བརྗོད་བྱ་སྤྱི་དང་། རྗོད་བྱེད་ཡན་ལག་གི་དོན་གྱིས་འཆད། མངོན་པར་རྟོགས་པ་བསྐྱེད་རིམ་དབྱིབས་འབའ་ཞིག་སྟོན། རྩ་བའི་རྒྱུད་ཀྱི་ལེའུ་གསུམ་པ་དང་། བརྒྱད་པ་དང་། ཕྱི་མའི་ལྔ་པ་རྣམས་སུ་མི་གསལ་བ་གསལ་བ་དང་། མ་ཚང་བ་ཁ་སྐོང་བའི་ཚུལ་དུ་ཕན་འདོགས་སོ། །
གཉིས་པ་ལ་གཉིས། དོན་དངོས་དང་། ལེའུ་ཡི་མིང་ངོ་། ། དང་པོ་ལ་བཞི་སྟེ། རིགས་ཐམས་ཅད་ཀྱིས་དམ་ཚིག་སེམས་དཔའ་གསུམ་རྩེག་ཏུ་བསྒོམ་པ་དང་། རིགས་དང་རྗེས་སུ་མཐུན་པའི་མཆོད་པ་དང་། བསྡུས་པ་ཆེན་པོའི་དམ་ཚིག་དང་། གཙོ་བོ་རྣམས་ཀྱི་ཕྱག་མཚན་དག་པ་དང་བཅས་པའོ། ། དང་པོ་ལ་གཉིས། བཤད་པར་དམ་བཅའ་བ་དང་།
དོན་དངོས་སོ། ། དང་པོ་ནི། ལེའུ་བཞི་པ་བཤད་པའི་རྗེས་དེ་ནས། བཅོམ་ལྡན་འདས་དྲུག་པ་རྡོ་རྗེ་འཛིན་པ་ཅན་གྱིས་སེམས་ཅན་རྣམས་ཀྱི་དངོས་གྲུབ་བསྒྲུབ་པའི་ལྷ་ ༼༤༦༽ རིགས་ལྔ་པོ་ཀུན་གྱི་དམ་ཚིག་སེམས་དཔའི་སྙིང་ལ་ཡེ་ཤེས་སེམས་དཔའ་བཞུགས་པ་དང་། དེའི་ཐུགས་ཁར་ཏིང་ངེ་འཛིན་སེམས་དཔའ་ཀུན་མཁྱེན་ཡེ་ཤེས་རང་རང་གི་ས་བོན་ལས་རང་རང་གི་ཕྱག་མཚན་ས་བོན་གྱིས་མཚན་པ་བྱུང་པ། རིགས་ལྔའི་དཀྱིལ་འཁོར་གྱི་སེམས་དཔའ་གསུམ་རྩེག་བསྒོམས་པ་ཡང་དག་ངེས་པར་ཕྱིན་ཅི་མ་ལོག་པར་རབ་ཏུ་དབྱེ་བར་བྱའོ། ། གཉིས་པ་ལ་གསུམ། དམ་ཚིག་སེམས་དཔའ་དང་། ཡེ་ཤེས་སེམས་དཔའ་དང་། ཏིང་ངེ་འཛིན་སེམས་དཔའ་བསྒོམ་པའོ། །
དང་པོ་ནི། སངས་རྒྱས་ཀྱིས་ཟག་མེད་ཀྱི་ཡེ་ཤེས་གཟུགས་བརྙན་གཞལ་ཡས་ཁང་རབ་བསྒོམས་ཏེ། དེའི་དབུས་སུ་རྡོ་རྗེ་སེམས་དཔའ་མི་བསྐྱོད་པའི་དམ་ཚིག་སེམས་དཔའ་རབ་བསྒོམ་བྱ། སངས་རྒྱས་གཟུགས་བརྙན་གཞལ་ཡས་ཁང་རབ་བསྒོམ་ནས་དེའི་དབུས་སུ་རྡོ་རྗེ་རྣམ་པར་སྣང་མཛད་ཟག་མེད་ཀྱི་ཡེ་ཤེས་ཀྱི་དམ་ཚིག་སེམས་དཔའ་དྲན་པར་བྱ། སངས་རྒྱས་གཟུགས་བརྙན་སྣང་ལ་རང་བཞིན་མེད་པའི་གཞལ་ཡས་ཁང་རབ་བསྒོམས་ཏེ། དེའི་དབུས་སུ་རྟོགས་པའི་མུན་པ་འཇོམས་པའི་རྡོ་རྗེ་ཉི་མ་རིན་འབྱུང་གི་དམ་ཚིག་སེམས་དཔའ་རབ་བསྒོམ་བྱ་ཞིང་། སངས་རྒྱས་གཟུགས་བརྙན་ཚད་དང་མཚན་ཉིད་ལྡན་པའི་གཞལ་ཡས་ཁང་རབ་བསྒོམ་ནས། དེའི་ནང་དུ་འདོད་ཆགས་རྣམ་པར་དག་པ་རྡོ་རྗེ་འོད་དཔག་མེད་ཀྱི་དམ་ཚིག་སེམས་དཔའ་རྣམ་པར་བསྒོམ། སངས་རྒྱས་གཟུགས་བརྙན་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་རབ་བསྒོམ་བྱ། དེའི་ནང་དུ་དངོས་གྲུབ་འགུགས་པ་ལ་མྱུར་བས་རྟའི་རྒྱལ་པོ་དོན་ཡོད་གྲུབ་པའི་དམ་ཚིག་སེམས་དཔའ་རབ་བསྒོམ་བྱ།
དེ་ལྟར་ནང་གི་གཞལ་ཡས་ཁང་ལྔ་པོའི་ཕྱི་རོལ་དུ་སངས་རྒྱས་རྣམ་པར་སྣང་མཛད་ཀྱི་ངོ་བོ་བྷྲཱུྃ་ལས་འཁོར་ལོ་བྷྲཱུྃ་གྱིས་མཚན་པའི་གཟུགས་བརྙན་ལས་བྱུང་བའི་གཞལ་ཡས་ཁང་ནི། དཀྱིལ་འཁོར་ལྔ་པོ་རྣམས་ཀྱི་རྟེན་དུ་ནི་རྟག་ཏུ་བསྒོམ་པར་བྱའོ། ། གཉིས་པ་ནི། དེ་ལྟར་དམ་ཚིག་པ་རྣམས་བསྐྱེད་ནས། རིགས་ལྔ་པོ་ཐམས་ཅད་རྣམས་ཀྱི་སྔགས་ཧཱུྃ་བྷྲུྃ་ཨྃ་ཛྲིཾ་ཁྃ་འདི་ཡིས་ནི། དམ་ཚིག་སེམས་དཔའི་སྙིང་ཁར་རྡོ་རྗེ་རྟག་པ་དང་། པདྨ་གར་དབང་གཉིས་ལ་པདྨ་དང་ཟླ་བའི་དཀྱིལ་འཁོར། གཞན་གསུམ་ལ་པདྨ་དང་ཉི་མའི་དཀྱིལ་འཁོར་གྱི་སྟེང་དུ། རང་རང་གི་ས་བོན་ལས་ཕྱག་མཚན་ས་བོན་གྱིས་མཚན་པ། དེ་ལས་རང་འདྲའི་ཡེ་ཤེས་སེམས་དཔའ་སྐུ་མཚོན་གང་པ་རང་རང་གི་གནས་སུ་དགོད་པའི་ཡེ་ཤེས་སེམས་དཔའ་བསྒོམས་པའི་རབ་སྦྱོར་བས་སངས་རྒྱས་དང་བྱང་ཆུབ་སེམས་དཔའི་གོ་འཕང་ཐོབ་པར་འགྱུར་རོ། །
གསུམ་པ་ནི། རང་རང་གི་ཡེ་ཤེས་སེམས་དཔའི་ཐུགས་ཁར་རང་རང་གི་གདན་གྱི་སྟེང་དུ་རང་རང་གི་སྔགས་ཧཱུྃ་ལ་སོགས་པའི་ཡི་གེ་ལྔ་པོ་རྫོགས་པ་དང་སོ་སོའི་ས་བོན་ལས་ཕྱག་རྒྱ་སྟེ་ཕྱག་མཚན་ས་བོན་གྱིས་ཕྱག་རྒྱས་ ༼༤༧༽ མཚན་པ་ནི་ཏིང་ངེ་འཛིན་སེམས་དཔའ་རྟག་ཏུ་བསྒོམས་ལ། ཏིང་ངེ་འཛིན་སེམས་དཔའ་ལས་འོད་ཟེར་སྤྲོས་པས་སྣོད་བཅུད་སྦྱང་བ་དང་། འོད་ཟེར་བསྡུ་བ་བྱས་པས་ནི་སེམས་ཅན་ཐམས་ཅད་རིགས་ལྔའི་དཀྱིལ་འཁོར་རྣམས་ཀྱི་འབྱུང་གནས་ཉིད་དུ་གྱུར་པའོ། ། གཉིས་པ་ནི། རིགས་དང་རྗེས་སུ་མཐུན་པའི་མཆོད་པ་ལ། སྒྲ་ལ་སྙན་པ་དང་། མི་སྙན་པ་དང་། བར་པ་བཏང་སྙོམས་རྣམ་པ་གསུམ་དུ་ཤེས་པར་བྱས་ནས། མི་བསྐྱོད་པ་འཁོར་དང་བཅས་པའི་ལྷ་རྣམས་ལ་ནི་དབུལ་བར་བྱ།
དེ་ཉིད་ངོ་བོ་བཅོམ་ལྡན་འདས་མི་བསྐྱོད་རྡོ་རྗེ་ཅན་ཡིན་པས། རྡོ་རྗེ་སེམས་དཔའ་མི་བསྐྱོད་པ་སྒྲ་རྣམ་པར་དག་པ་གྲགས་ཆེན་པོ་སྟེ་ངོ་བོ་ཉིད་ལ་ངོ་བོ་ཉིད་ཀྱི་རྒྱ་ཡིན་པར་འོག་མ་རྣམས་ལའང་ཤེས་པར་བྱའོ། ། གཟུགས་ལ་ཡིད་དུ་སྡུག་པ་དང་། མི་སྡུག་པ་དང་། བར་མ་རྣམས་པ་གསུམ་དུ་རྣམ་ཤེས་ནས། རྣམ་སྣང་འཁོར་དང་བཅས་པའི་ལྷ་རྣམས་ལ་ནི་དབུལ་བར་བྱ། དེ་ཉིད་ངོ་བོ་བཅོམ་ལྡན་རྒྱལ་པོ་ནི་གཟུགས་རྣམ་པར་དག་པ་རྡོ་རྗེ་རྣམ་སྣང་མངའ་བདག་ཉིད་ཡིན་ལ། དྲི་ལ་བཟང་བ་དང་། ངན་པ་དང་། བར་མ་རྣམ་པ་གསུམ་དུ་རྣམ་ཤེས་ནས།
རིན་ཆེན་འབྱུང་ལྡན་འཁོར་དང་བཅས་པའི་ལྷ་རྣམས་ལ་ནི་དབུལ་བར་བྱ། དེ་ཉིད་ངོ་བོ་བཅོམ་ལྡན་སངས་རྒྱས་ནི་དྲི་རྣམ་པར་དག་པ་རིན་ཆེན་འབྱུང་ལྡན་ཕུང་པོར་རབ་ཏུ་གྲགས་སོ། ། རོ་ལ་ཞིམ་པ་དང་། མི་ཞིམ་པ་དང་། བར་མ་རྣམ་པ་གསུམ་དུ་རྣམ་ཤེས་ནས། འོད་དཔག་མེད་འཁོར་དང་བཅས་པའི་ལྷ་རྣམས་ལ་ནི་རོ་དབུལ་བར་བྱ། དེ་ཉིད་ངོ་བོ་བཅོམ་ལྡན་འདས་འདོད་ཆགས་ཉིད་རོ་རྣམ་པར་དག་པ་རྡོ་རྗེ་ཆོས་འོད་དཔག་མེད་ནི་དེ་བཞིན་ཉིད་དུ་གཤེགས་ཤིང་དེ་བཞིན་ཉིད་ལས་སླར་གཤེགས་པའོ། ། རེག་ལ་འཇམ་པ་དང་། རྩུབ་པ་དང་། བར་མ་རྣམ་པ་གསུམ་དུ་རྣམ་ཤེས་ནས།
དོན་ཡོད་གྲུབ་པ་འཁོར་དང་བཅས་པའི་ལྷ་རྣམས་ལ་ནི་རེག་བྱ་རབ་འབྲིང་ཐ་གསུམ་དབུལ་བར་བྱ། དེ་ཉིད་ངོ་བོ་བཅོམ་ལྡན་འདས་ཕྲིན་ལས་སྣ་ཚོགས་མཛད་པ་རེག་བྱ་རྣམ་པར་དག་པ་དོན་ཡོད་གྲུབ་པ་ཟག་པ་མེད་པའི་འདོད་པའི་ཡོན་ཏན་ལྔའི་འབྲས་བུ་སྟེར་བ་པོ་སྟེ་ངོ་བོ་ཉིད་ལ་ངོ་བོ་ཉིད་ཀྱི་རྒྱའོ། ། གསུམ་པ་བསྡུས་པ་ཆེན་པོའི་དམ་ཚིག་ལ་བརྒྱད། གཞལ་ཡས་ཁང་སྲུང་བའི་འཁོར་ལོའི་དབུས་སུ་བསྒོམས་པ་དང་། དཀྱིལ་འཁོར་ལྔའི་མཚན་ཉིད་རྡུལ་མཚོན་དང་བཅས་པ་དང་། རིགས་ལྔའི་དག་པ་དང་། མི་བསྐྱོད་པ་གཙོ་བོར་གྱུར་པའི་དཀྱིལ་འཁོར་གྱི་བཀོད་པ་དང་། དཀྱིལ་འཁོར་གྱི་རྡུལ་མཚོན་གྱི་རྣམ་པར་བཞག་པ་དང་། གཙོ་བོ་འཕོ་བའི་གནད་དང་། དཀྱིལ་འཁོར་བསྡུས་པ་དང་རྒྱས་པར་བསྒོམས་པ་དང་།
རྒྱས་བསྡུས་ཀྱི་ལྷའི་གྲངས་སྒོ་བ་ ༼༤༨༽ དང་བཅས་པའོ། ། དང་པོ་ནི། ཐུན་མོང་དང་ཐུན་མོང་མ་ཡིན་པའི་བསྲུང་བའི་འཁོར་ལོ་བགེགས་ཀྱིས་འདའ་བར་མི་ཕྱེད་པས་དམ་ཚིག་གི་སྲུང་འཁོར་དེའི་དབུས་གནས་པའི་དཀྱིལ་འཁོར་ཆེན་པོ་གཅིག་གི་ནང་དུ་རིགས་བསྡུས་པའི་དཀྱིལ་འཁོར་གྲུ་བཞི་སྒོ་བཞི་པ་ལྔ་ནི་བསྒོམ་པར་བྱ་བ་ཡིན་ལ། ཡང་འདི་ལ་དཀྱིལ་འཁོར་ཆེན་པོའི་ནང་བསྲུང་བའི་འཁོར་ལོའི་ལྟེ་བར་དཀྱིལ་འཁོར་ཆེན་པོ་ལྔ་བསྒོམ་ཡང་འགལ་བ་མེད་ཅིང་མཛེས་པར་མཐོང་ངོ་། ། གཉིས་པ་ལ་གཉིས། དཀྱིལ་འཁོར་ལྔའི་མཚན་ཉིད་དང་། རྡུལ་མཚོན་ནོ། ། དང་པོ་ནི། འོ་ན། རིགས་བསྡུས་པའི་དཀྱིལ་འཁོར་ལྔ་པོ་དེ་མཚན་ཉིད་པདྨ་འདབ་བརྒྱད་ལ་སོགས་པ་ལྔའི་རྣམ་པ་ཡིན་ནམ་ཞེ་ན།
མ་ཡིན་ཏེ། དཀྱིལ་འཁོར་ལྔ་པོ་རེ་རེ་ཡང་གྲུ་བཞི་སྒོ་བཞི་པ། རྩིག་པ་རིམ་པ་ལྔ་ལྔའི་བདག་ཉིད་རྫོགས་པའི་སངས་རྒྱས་རིགས་ལྔའི་ངོ་བོ་ཡེ་ཤེས་ལྔ་ནི་རྣམ་པར་དག་པ་བསྒོམ་ཞིང་། དཀྱིལ་འཁོར་ལྔ་པོ་རེ་རེ་ཡང་ཟག་པ་མེད་པའི་འདོད་པའི་ཡོན་ཏན་ལྔ་ལྔ་དང་ལྡན་པའི་ལྷ་ཡི་སྣམ་བུ་ལ་པི་ཝང་མ་ལ་སོགས་པའི་ལྷ་མོ་བཅུ་དྲུག་འཁོད་པ། རྩིག་པའི་སྟེང་དུ་ཕ་གུ་དང་། དྲྭ་བ་དང་དྲྭ་བ་ཕྱེད་པ་དང་། མདའ་ཡབ་དང་། པུ་ཤུ་དང་། གདུགས་དང་། རྒྱལ་མཚན་དང་།
བ་དན་དང་། ཟླ་ཕྱེད་རྡོ་རྗེ་དང་། ཉི་ཟླ་ལ་སོགས་པའི་འོད་ཟེར་སྣ་ཚོགས་ཕྱོགས་ཀུན་ཏུ་ཁྱབ་ཅིང་། སྣོད་ཀྱི་འཇིག་རྟེན་སྦྱོང་བ་ལ་སོགས་པའི་སྣ་ཚོགས་པའི་ཕྲིན་ལས་ནི་བྱེད་པར་བརྗོད་དོ། ། གཉིས་པ་ནི། རིགས་ལྔ་པོ་ཐམས་ཅད་བསྡུས་པའི་དཀྱིལ་འཁོར་ལ་ནི། རང་རང་གི་རྩིག་པ་སོ་སོ་ཡང་། རྟག་པའི་དཀྱིལ་འཁོར་ལ། རྡུལ་ཚོན་དཀར་པོའི་དཀར་པོ་དང་། དཀར་པོའི་སྔོན་པོ་དང་།
དཀར་པོའི་སེར་པོ་དང་། དཀར་པོའི་དམར་པོ་དང་། དཀར་པོའི་ལྗང་ཁུའོ། ། རྡོ་རྗེ་ཅན་གྱི་དཀྱིལ་འཁོར་ལ། སྔོན་པོའི་སྔོན་པོ་ནས། སྔོན་པོའི་ལྗང་ཁུ་དང་། རྡོ་རྗེ་ཉི་མ་ལ། སེར་པོའི་སེར་པོ་ནས། སེར་པོའི་ལྗང་ཁུ་དང་། གར་དབང་ལ།
དམར་པོའི་དམར་པོ་ནས། དམར་པོའི་ལྗང་ཁུ་དང་། དོན་གྲུབ་ལ་ལྗང་ཁུའི་ལྗང་ཁུ་ནས། ལྗང་ཁུའི་སྔོན་པོའི་བར་ཉི་ཤུ་རྩ་ལྔའི་དབྱེ་བ་ཡིས་རྡུལ་ཚོན་གྱི་ཡང་དཀྱིལ་འཁོར་བྲི་བར་བྱའོ། ། གསུམ་པ་ནི། དེ་ལྟར་རིགས་བསྡུས་པའི་དཀྱིལ་འཁོར་ལྔའི་དག་པ་ནི། སྦྱོང་བྱེད་སངས་རྒྱས་ལྔའི་རང་བཞིན་གྱིས་སྦྱང་གཞི་ཕུང་པོ་ལྔ་རྣམ་པར་དག་པའི་ཕྱིར་དུ་ནི་བསྒོམ་པར་རབ་ཏུ་གྲགས་ཏེ། ཕྱག་རྒྱ་ཆེན་པོ་ཐིག་ལེ་ལས། ཕུང་པོ་ལྔ་ཡི་བདག་ཉིད་སྐུ། ། མཁའ་འགྲོ་ལྔར་ནི་རབ་ཏུ་གྲགས། །
མཁའ་འགྲོ་ལྔ་ནི་ཡེ་ཤེས་ལྔ། ། འབྱུང་བ་ལྔའི་རང་བཞིན་ཅན། ། ཞེས་གསུངས་སོ། ། བཞི་པ་ནི། མི་བསྐྱོད་པ་གཙོ་བོར་གྱུར་པའི་ ༼༤༩༽ རིགས་བསྡུས་པའི་དཀྱིལ་འཁོར་བྲི་བ་དང་བསྒོམས་པའི་ཚེ། སངས་རྒྱས་མགོན་པོ་རྣམ་པར་སྣང་མཛད་ཀྱི་དཀྱིལ་འཁོར་ནི། གཞིའི་དཀྱིལ་འཁོར་ཆེན་པོའི་ནང་གི་ཕྱོགས་ཤར་གྱི་ཆར་ནི་རབ་ཏུ་གྲགས། གཡས་ཀྱི་ཕྱོགས་ལྷོར་ནི་རྡོ་རྗེ་ཉི་མ་རིན་འབྱུང་གི་དཀྱིལ་འཁོར་རོ། ། ནུབ་ཏུ་ནི་འདོད་ཆགས་རྡོ་རྗེ་འོད་དཔག་མེད་ཀྱི་དཀྱིལ་འཁོར་རོ། ། ཕྱོགས་བྱང་དུ་རྟའི་རྒྱལ་པོ་དོན་ཡོད་གྲུབ་པའི་དཀྱིལ་འཁོར་རོ། །
གཞིའི་དཀྱིལ་འཁོར་ཆེན་པོའི་དབུས་སུ་ནི་སེམས་གཙོ་བའི་དབང་དུ་བྱས་ནས་རྡོ་རྗེ་སེམས་དཔའ་མི་བསྐྱོད་པའི་དཀྱིལ་འཁོར་བྲི་བའམ་བསྒོམ་པར་བྱ་ཞིང་། ཕྱོགས་ཀྱི་དཀྱིལ་འཁོར་གྱི་གཙོ་བོ་རྣམས་ཀྱི་ཞལ་ནི། དབུས་ཀྱི་གཙོ་བོ་ལ་ཕྱོགས་ཏེ་གཟིགས་ལ། འཁོར་རྣམས་ནི་རང་རང་གི་གཙོ་བོ་ལ་ཞལ་གཟིགས་པའོ། ། ལྔ་པ་ནི། གཞིའི་དཀྱིལ་འཁོར་ཆེན་པོ་དང་། དབུས་ཀྱི་དཀྱིལ་འཁོར་གྱི་ལྷ་རྣམས་ཤར་དུ་རྡུལ་ཚོན་ཁ་དོག་དཀར་པོ་ཆེན་པོ་སྟེ། ལྷོར་ནི་རྡུལ་ཚོན་ཁ་དོག་སེར་པོ་ཡང་དག་ལྡན། རྡུལ་ཚོན་དམར་པོ་ཕྱོགས་ནུབ་ཀྱི་ཆ་ཉིད་དུ་བྲི། རྡུལ་ཚོན་ལྗང་གུ་ཕྱོགས་བྱང་དུ་ཡང་དག་པར་ལྡན།
དབུས་སུ་རྡུལ་ཚོན་སྔོན་པོས་ལྷ་རྣམས་སྔོན་པོ་བྲིའོ། ། རྟག་པ་ལ། དབུས་དཀར། ཤར་སྔོ། ཉི་མ་ལ་དབུས་སེར། ལྷོ་སྔོ། གར་དབང་ལ་དབུས་དམར། ནུབ་སྔོ། རྟ་རྒྱལ་ལ་དབུས་ལྗང་། བྱང་སྔོ་གཞན་རྣམས་འདྲའོ། །
ཕྱི་ནང་གི་དཀྱིལ་འཁོར་ཀུན་གྱི་སྟེང་གི་མཚམས་ཀྱི་ཆ་ནི་ཐམས་ཅད་དང་། སྒོ་རྣམས་དང་། སྒོ་ཁྱུད་དང་། སྒོ་ལོགས་དང་། ཡ་ཕུབས་དང་། རྟ་བབས་རྣམས་སུ། ཟླ་ཕྱེད་རྡོ་རྗེ་དང་། རིན་པོ་ཆེ་དང་། མེ་ལོང་རྣམས་ཀྱིས་སྤྲས་ཤིང་། གདུགས་གསེར་གྱི་ཡུ་བ་ཅན་དང་།
རྔ་ཡབ་ནོར་བུའི་ཡུ་བ་ཅན་དང་། འཁོར་ལོ་དང་། རི་དྭགས་དང་། རྒྱལ་མཚན་དང་། བ་དན་ལ་སོགས་པ་སྣ་ཚོགས་སྣང་བ་ཙམ་གྱིས་མཛེས་པ་བྲི་ཞིང་ཡེ་ཤེས་ཀྱི་རང་བཞིན་ལས་གྲུབ་པ་བསྒོམ་པར་བྱའོ། ། དྲུག་པ་ནི། རིགས་བསྡུས་པའི་དཀྱིལ་འཁོར་དེ་ཉིད་རིགས་གང་དང་གང་གི་དཀྱིལ་འཁོར་དུ་མིང་གདགས་སྙམ་ན། སངས་རྒྱས་མགོན་པོ་རྣམ་སྣང་གང་ཉིད་ཀྱི་ནི་དཀྱིལ་འཁོར་གྱི་དབུས་སུ་བཞུགས་པར་གྱུར་པ་ནི་རྣམ་སྣང་དེ་ཉིད་ཀྱི་ནི་རིགས་བསྡུས་པའི་དཀྱིལ་འཁོར་དུ་བརྗོད་དེ། དཀྱིལ་འཁོར་གྱི་སྙིང་པོ་དབུས་ཡོངས་སུ་བཟུང་བས་དེའི་དཀྱིལ་འཁོར་དུ་མི་གདགས་སོ། ། དེ་བཞིན་དུ་མི་བསྐྱོད་པ་དབུས་སུ་བྱུང་ན་མི་བསྐྱོད་པ་རིགས་བསྡུས་པ།
རིན་འབྱུང་དབུས་སུ་བྱུང་ན་རིན་འབྱུང་རིགས་བསྡུས་པ། འོད་དཔག་མེད་དབུས་སུ་བྱུང་ན་འོད་དཔག་མེད་རིགས་བསྡུས་པ། དོན་གྲུབ་དབུས་སུ་བྱུང་ན་དོན་གྲུབ་རིགས་བསྡུས་ཞེས་བྱའོ། ། ཡང་གང་དབུས་སུ་གང་གྱུར་པའི་ཤུལ་དུ་གང་ ༼༥༠༽ འཕོ་ཞེ་ན། ཐུགས་རྡོ་རྗེ་ནི་ཐམས་ཅད་ལ་ཁྱབ་པའི་ཕྱིར་མི་བསྐྱོད་པ་འཕོ་སྟེ། རྣམ་སྣང་དབུས་སུ་བཞུགས་ན་མི་བསྐྱོད་པ་ཤར་དུ་འགྲོ་ལ། རིན་འབྱུང་དབུས་སུ་བཞུགས་ན་ལྷོར་མི་བསྐྱོད་པ་འགྲོ། འོད་དཔག་མེད་དབུས་སུ་བྱུང་ན་ནུབ་ཏུ་མི་བསྐྱོད་པ། དོན་གྲུབ་དབུས་སུ་བྱུང་ན་བྱང་དུ་མི་བསྐྱོད་པ་འགྲོ་བར་ཤེས་པར་བྱའོ། ། བདུན་པ་ནི།
རིགས་ལྔ་པོ་རེ་རེ་ལ་ཡང་རིགས་རྐྱང་པའི་དཀྱིལ་འཁོར་ལྷ་དགུ་མ་རེ་རེ་བསྒོམ་པའམ། ཡང་ན་རིགས་བསྡུས་པའི་དཀྱིལ་འཁོར་ལྷ་ཞེ་དགུའམ་ཉེར་དགུ་གང་རུང་བསྒོམ་པའོ། ། བརྒྱད་པ་ནི། རིགས་བསྡུས་པའི་དཀྱིལ་འཁོར་ལ་ལྷའི་གྲངས་དུ་ཡོད་ཅེ་ན། རིགས་བསྡུས་རྒྱས་པ་ལ་འཁོར་ལྷ་མོ་བརྒྱད་བརྒྱད་ཀྱི་དབུས་སུ་གཙོ་བོ་རེ་རེ་གནས་པའི་ལྷ་ཞེ་ལྔ་མའི་དཀྱིལ་འཁོར་ལྔའམ། ཡང་ན་རིགས་བསྡུས་པ་ལ་འཁོར་ལྷ་མོ་བཞི་བཞིའི་དབུས་ན་བཞུགས་པའི་ལྷ་ཉི་ཤུ་རྩ་ལྔ་རུ་གྱུར་པ་གཉིས་སོ། ། རིགས་བསྡུས་པ་རྒྱས་བསྡུས་གཉིས་པོ་གང་གི་ཚེ་རིགས་བསྡུས་པའི་ཕྱིའི་དཀྱིལ་འཁོར་ཆེན་པོའི་སྒོ་བཞིར་ནི། ཤར་སྒོར་ནི་ལྕགས་ཀྱུ་མ་དང་། ལྷོ་སྒོར་ཞགས་པ་མ་དང་། ནུབ་སྒོར་ལྕགས་སྒྲོག་མ་དང་།
བྱང་སྒོར་དེ་བཞིན་དྲིལ་བུ་མ་ཉིད་དེ། དཀྱིལ་འཁོར་དུ་འཇུག་པའི་སྒོ་སྲུང་དུ་ལྷ་མོ་བཞི་དགོད་པར་བྱའོ། དེ་ལྟར་ན། རིགས་བསྡུས་རྒྱས་པ་ལ་ལྷ་ཞེ་དགུ་དང་། བསྡུས་པ་ལ་ལྷ་ཉེར་དགུར་ཤེས་པར་བྱའོ། ། དེས་ན། རྒྱུད་འདིར་མཆོག་བསྒྲུབ་པའི་དཀྱིལ་འཁོར། རིགས་རྐྱང་པའི་དཀྱིལ་འཁོར་ལྔ། རིགས་བསྡུས་རྒྱས་པ་ལྔ་དང་། བསྡུས་པ་ལྔ་སྟེ་ཡབ་ཀྱི་ཕྱོགས་ལ་བཅོ་ལྔ།
ལེའུ་བཞི་པ་ལས་ཡུམ་ལྷ་མོ་བཅུ་གསུམ་མའི་དཀྱིལ་འཁོར་གཅིག་དང་། ལེའུ་བཅུ་གཉིས་པ་ནས་བཅོ་ལྔ་མའི་དཀྱིལ་འཁོར་གཅིག་སྟེ། དཀྱིལ་འཁོར་བཅུ་བདུན་གཞུང་ན་དངོས་སུ་གནས་པ་ཡིན་ནོ། ། འདི་ལ་བླ་མའི་མན་ངག་གིས་ཕྱེ་ན། དཀྱིལ་འཁོར་དྲུག་ཅུ་རྩ་གཉིས་སམ། བརྒྱད་ཅུ་རྩ་གཉིས་སུ་ཡང་འགྱུར་ཏེ། དེ་ཡང་ལེའུ་བཅོ་ལྔ་པའི་ཧེ་རུ་ཀ་གསུམ་ལ། རྒྱུད་འདིར་ནི་དཔའ་བོ་གཅིག་པ་ལས། དཀྱིལ་འཁོར་དུ་མེད་ལ། རྩ་བའི་རྒྱུད་ཀྱིས་འཁོར་ཁ་བསྐངས་ནས་དཀྱིལ་འཁོར་དུ་བྱེད་ན།
མི་བསྐྱོད་པ་ཧེ་རུ་ཀ་བཞིར་འགྱུར་བ་བཞིན། རྒྱུད་འདི་ཉིད་ཀྱི་གཞན་ལ་ཡང་ཁ་བསྐང་སྟེ་རྣམ་པར་སྣང་མཛད་དང་། རིན་ཆེན་འབྱུང་ལྡན་དང་། འོད་དཔག་མེད་དང་། དོན་ཡོད་གྲུབ་པ་ཡང་ཧེ་རུ་ཀ་བཞིར་བྱས་པས། རིགས་སོ་སོ་བའི་བསྒྲུབ་ཐབས་ཉི་ཤུ་ཐམ་པར་འགྱུར་ལ། རིགས་བསྡུས་རྒྱས་པ་ཉི་ཤུ་ཐམ་པ། རིགས་བསྡུས་བསྡུས་པ་ཉི་ཤུ་ཐམ་པ་སྟེ་དྲུག་ཅུ། ཡུམ་གྱི་གཉིས་དང་དྲུག་ ༼༥༡༽ ཅུ་རྩ་གཉིས་ཡིན་ནོ། ། ཡང་འདིར་རིགས་བསྡུས་པ་ལ་བརྒྱད་དང་བཞིའི་དབུས་ན་བཞུགས་པ་ཡོད་པ་བཞིན་དུ།
རིགས་རྐྱང་པ་ལ་ཡང་བཞིའི་དབུས་ན་བཞུགས་པའི་བསྡུས་པ་དང་། བརྒྱད་ཀྱི་དབུས་ན་བཞུགས་པའི་རྒྱས་པ་གཉིས་ཡོད་དོ་ཞེས་སྦྱར་ན་རིགས་སོ་སོ་བའི་རྒྱས་པ་ཉི་ཤུ་ཡོད་པ་བཞིན་དུ། རིགས་རྐྱང་པ་བཞིའི་དབུས་ན་བཞུགས་པའི་བསྡུས་པའང་ཉི་ཤུ་ཐམ་པ་འབྱུང་བས། དཀྱིལ་འཁོར་བརྒྱད་ཅུ་རྩ་གཉིས་འབྱུང་བ་ཡིན་ནོ་ཞེས་ཤེས་པར་བྱའོ། ། འདི་ནི་དཔལ་ལྡན་བིརྺ་པའི་མན་ངག པཎ་ཆེན་ག་ཡ་དྷ་རའི་བཞེད་སྲོལ་ཐུན་མོང་མ་ཡིན་པ་ཡིན་ལ། རྒྱུད་ཀྱི་དངོས་བསྟན་དཀྱིལ་འཁོར་བཅུ་བདུན་པོ་དེ་ནི། དཔའ་བོ་རྡོ་རྗེའི་བཞེད་སྲོལ་དང་ཐུན་མོང་བ་ཡིན་ནོ། ། དེ་ལྟར་བཅོམ་ལྡན་འདས་ཀྱིས་གུར་རིགས་བསྡུས་པ་ཆེན་པོ་བསྒོམ་པ་ལས་མི་འདའ་བའི་དམ་ཚིག་གི་དཀྱིལ་འཁོར་སྟོན་པའི་རྡོ་རྗེའི་གསུང་དེ་སྐད་ཅེས་བཀའ་བསྩལ་ཏོ། ། བཞི་པ་ལ་གཉིས།
གཙོ་བོ་བཞིའི་ཕྱག་མཚན་བསྟན་པ་དང་། གཙོ་བོ་ལྔ་ཀའི་གཡས་ཀྱི་ཕྱག་མཚན་གྱི་དག་པ་བསྟན་པའོ། ། དང་པོ་ལ་བཞིའི། དང་པོ་འོད་དཔག་མེད་ཀྱི་ཕྱག་མཚན་ནི། ཕྱག་གཡས་པ་བརྒྱད་ཀྱི་དང་པོ་ན་དོམ་དང་། གཉིས་པ་ན་བྱ་རྒོད་དང་། གསུམ་པ་ན་དེ་བཞིན་བསེ་རུ་དང་། བཞི་པ་ན་སྨྱུག་གླང་སྟེ་བ་མེན་དང་ནི། ལྔ་པ་ན་སྟག་ཉིད་དང་། དྲུག་པ་ན་སྤྲེའུ་དང་།
བདུན་པ་ན་སྣ་ཐུང་སྟེ་ཆུ་སྲིན་ན་ཕྲ་དང་། བརྒྱད་པ་ན་བ་གླང་འཚེ་ལྕེ་སྤྱང་རྣམས་ནི་རྡོ་རྗེ་ཆོས་ཀྱིས་ཕྱག་གཡས་ཀྱི་ཐོད་པ་བརྒྱད་ཀྱི་ནང་ན་བསྣམས་པའོ། གཡོན་གྱི་དང་པོ་ན་ཁྭ་ཏ་དང་། གཉིས་པ་ན་འུག་པ་དང་། གསུམ་པ་ན་བྱ་དཀར་ཆུ་སྐྱར་དང་། བཞི་པ་ན་སེངྒེ་དང་། ལྔ་པ་ན་མཚོར་གནས་གཞད་དམ། བྱ་ཁྱུང་དམར་པོ། འགྱུར་གཞན་དུ། ངང་པར་བསྒྱུར།
དྲུག་པ་ན་དེ་བཞིན་ར་དག་དང་། འགྱུར་གཞན་དུ། ལུག་སྣང་། བདུན་པ་ན་རི་དྭགས་ཀྲིཥྞ་ས་རིའམ། ཤ་ར་བ། བརྒྱད་པ་ན་ཕག་དང་ཡང་དག་ལྡན་ཏེ། གཡས་མིན་གཡོན་པར་ནི་ཐོད་པ་བརྒྱད་ཀྱི་ནང་ན་རྟག་ཏུ་གནས་སོ། ། གཉིས་པ་རྡོ་རྗེ་རྟག་པའི་ཕྱག་མཚན་ནི། ཕྱག་གཡས་ཀྱི་དང་པོ་ན་རྨ་བྱ་དང་། གཉིས་པ་ན་མ་ཧེ་དང་།
གསུམ་པ་ན་ཆུ་སྲིན་མ་ཀ་ར་དང་། བཞི་པ་ན་ཉའི་རྒྱལ་པོ་རོ་ཧི་ཏ་དང་། ལྔ་པ་ན་རུས་སྦལ་ཁྲ་བོ་དང་། དྲུག་པ་ན་འོག་གི་ཀླུ་ལྷག་མ་ཅན་དཀར་པོ་དང་། བདུན་པ་ ༼༥༢༽ ན་ངང་པ་དང་། བརྒྱད་པ་ན་རི་བོང་རྣམས་ནི་ཕན་པ་རྣམ་སྣང་གི་གཡས་ཀྱི་ཐོད་པ་བརྒྱད་ནའོ། ། གཡོན་གྱི་དང་པོ་ན་ལྷོའི་སྦལ་པ་དང་། འགྱུར་གཞན་དུ། ད་བྱིད་སྣང་། གཉིས་པ་ན་ཐུ་བོ་སྤྲིན་ཤུགས་སྦྲུལ་མགྱོགས་པ་དང་།
གཞན་དུ། ཧ་ལ་ཧ་ལའི་སྦྲུལ་ཞེས་བཤད། གསུམ་པ་ན་ཁ་ཆུ་སྟེ་གླང་པོ་དང་། ཁ་གཅིག་ཏུ། རྨིགས་པར་བཤད། བཞི་པ་ན་དམིགས་སྨན་མཚུངས་ཀྲིཥྞ་ས་རི་དང་། ཁ་གཅིག་ཏུ་རྩངས་པར་བཤད། ལྔ་པ་ན་ལྷོ་སྒོའི་བྱི་བ་དང་། དྲུག་པ་ན་གཡག་དང་། བདུན་པ་ན་དྲི་ལྡན་རི་དྭགས་གླ་བ་ཉིད་དང་།
བརྒྱད་པ་ན་གཞད་རྣམས་ནི། ཕྱག་གཡོན་གྱི་ཐོད་པ་བརྒྱད་ན་བསྣམས་པའོ། ། འདིས་གཡོན་པའི་ཐོད་པ་བརྒྱད་ནའོ། ། ཞེས་བཤད་པའི་ཤུགས་ལ་གཞན་རྣམས་ལ་ཡང་ཐོད་པ་ཡོད་པར་བསྟན་ནོ། ། གསུམ་པ་རྡོ་རྗེ་ཉི་མའི་ཕྱག་མཚན་ནི། ཕྱག་གཡས་པ་བརྒྱད་ཀྱི་དང་པོ་ན་ཀ་རན་ཏ་བྱེའུ་འཆིལ་པ་དང་། གཉིས་པ་ན་འཁོར་ལོ་ངག་ཙཀྲ་བ་ག་ཏེ་ངུར་པ་སེར་པོ་དང་། གསུམ་པ་ན་ལུག་རྒོད། གཞན་དུ་ནེ་ཙོ་འབྱུང་། བཞི་པ་ན་ཙ་ཀོ་ར་སྟེ་གོང་མོ་དང་ནི།
ཡང་མཚན་མོ་རྒྱུ་བའི་བྱེ་ཆུང་ཞེས་བཤད། ལྔ་པ་ན་བྱེ་ཁྲ་དང་། དྲུག་པ་ན་ཧོར་མོ་དང་། བདུན་པ་ན་འོལ་བ་དང་། བརྒྱད་པ་ན་ཀུ་ར་སྟེ་ཉ་ཁྲ། འགྱུར་གཞན་དུ། རི་སྐྱེག་སྣང་། རྡོ་རྗེ་ཉི་མ་རིན་འབྱུང་གིས་ཕྱག་གཡས་ཀྱི་ཐོད་པ་བརྒྱད་ན་བསྣམས་པའོ། ། གཡོན་གྱི་དང་པོ་ན་སྟོབས་ཀྱི་རྒྱུ་སྔོན་པོ་དང་། གཉིས་པ་ན་དུང་སྐྱོང་སེར་པོ་དང་།
གསུམ་པ་ན་རིགས་ལྡན་ཁྲ་བོ་དང་། བཞི་པ་ན་པདྨ་དཀར་པོ་དང་། ལྔ་པ་ན་པད་བཟངས་ཅན་དཀར་པོ་དང་། དྲུག་པ་ན་འཇོག་པོ་དམར་པོ་དང་། བདུན་པ་ན་ནོར་རྒྱས་དཀར་པོ་དང་། བརྒྱད་པ་ན་མཐའ་ཡས་ནག་པོ་རྣམས་ནི་རིན་ཆེན་འབྱུང་ལྡན་རྒྱལ་པོའི་གཡོན་ནའོ། ། བཞི་པ་རྡོ་རྗེ་རྟ་མཆོག་གི་ཕྱག་མཚན་ནི། ཕྱག་གཡས་པ་བརྒྱད་ཀྱི་དང་པོ་ན་གཟའ་ལྷག་དཀར་པོ་དང་། གཉིས་པ་ན་ཕུར་བུ་སེར་པོ་དང་། གསུམ་པ་ན་མཇུག་རིངས་སྔོན་པོ་དང་།
བཞི་པ་ན་སྒྲ་ཅན་སྔོ་ནག་དང་། ལྔ་པ་ན་མིག་དམར་དམར་པོ་དང་། དྲུག་པ་ན་པ་ཝ་སངས་དཀར་པོ་དང་། བདུན་པ་ན་སྤེན་པ་ནག་པོ་དང་། བརྒྱད་པ་ན་ཁྱབ་འཇུག་ནག་པོ་རྣམས། རྟ་རྒྱལ་དོན་གྲུབ་ཀྱིས་ཕྱག་གཡས་ཀྱི་ཐོད་པ་བརྒྱད་པོ་ཉིད་དུ་བསྣམས་པ་རབ་གྲགས་སོ། ། ཕྱག་གཡོན་པ་བརྒྱད་ཀྱི་དང་པོ་ན་ ༼༥༣༽ དབང་པོ་དཀར་པོ་དང་། གཉིས་པ་ན་ཚངས་པ་སེར་པོ་དང་། གསུམ་པ་ན་དེ་བཞིན་དྲག་པོ་ནག་པོ་དང་། བཞི་པ་ན་འདོད་པའི་ལྷ་བདུད་སྡིག་ཅན་དམར་པོའམ་སྔོན་པོ་དང་།
ལྔ་པ་ན་དེ་བཞིན་དུ་ཐོང་པ་ཅན་ནི་ཁྱབ་འཇུག་གི་བུ་མོ་གང་བ་བཟང་མོ་བཤོལ་མདའ་འཛིན་ལྗང་ཁུ་དང་། དྲུག་པ་ན་མུ་སྟེགས་གཅེར་བུ་ཅན་དཀར་པོའམ། ཡང་ན་གཅེར་བུ་སྟེ་སྲིན་པོ་ནག་པོ་དང་། བདུན་པ་ན་ལྷ་མ་ཡིན་ཐག་བཟངས་རིས་ནག་པོ་དང་། བརྒྱད་པ་ན་ལྷ་མ་ཡིན་སྟོབས་ལྡན་ནག་པོ་ཞེས་བྱ་བ་ཕྱག་གཡོན་གྱིས་ཐོད་པ་བརྒྱད་ན་བསྣམས་པའོ། ། གཉིས་པ་གཙོ་བོ་ལྔའི་གཡས་ཀྱི་ཕྱག་མཚན་གྱི་དག་པ་ལ་གཉིས། ཕྱག་མཚན་སོ་སོའི་དག་པ་དང་། ཐུན་མོང་གི་དག་པའོ། ། དང་པོ་ལ་ལྔའི། དང་པོ་རྡོ་རྗེ་ཅན་གྱི་གཡས་ཀྱི་ཕྱག་མཚན་གྱི་དག་པ་ནི།
གློ་ན་བ་དང་། དབུགས་མི་བདེ་བ་དང་། དེ་བཞིན་སྨྱོ་འབོག་དང་། ཁོང་སྐམ་ཁྲག་འཁྲུ་དང་། མཛེ་ནད་དང་། རྐང་ཤུ་དང་། འགྱུར་ཁ་གཅིག་ཏུ། བིར་ཛི་ཀ་སྣང་སྟེ། འབྲུམ་བུ་ནག་པོ། ལ་ལར།
གཡན་པ་སྣང་། མཆིན་པའི་ནད་དང་། མཚེར་པའི་ནད་ཀྱི་རང་བཞིན་ཡང་འཇོམས་པའི་ཕྱག་མཚན་གླང་པོ་ལ་སོགས་པ་བརྒྱད་རྣམ་པར་རབ་ཏུ་གྲགས་སོ། ། གཉིས་པ་རྡོ་རྗེ་ཆོས་ཀྱི་ཕྱག་མཚན་གྱི་དག་པ་ནི། ལྕགས་རྟགས་ལྷོག་པ་དང་ནི། བརྗེད་བྱེད་དྲན་པ་ཉམས་པའི་ནད་དང་། འགྱུར་གཞན་དུ། གཞང་ནད་དང་ནི་འབོག་ནད་དང་། ། ཞེས་པར་སྣང་། ཁྲག་རྡོ་ནི་རྡོ་ཆུའི་ནད་དང་།
ཅོང་ནད་རྒྱལ་པོ་ཆུ་སྲི་བ་དང་། གཤང་འབྲུམ་གྱི་ནད་དང་། སྐྲན་ནད་དང་། སྐྲེས་རབ་རླུང་སྤུ་གྲི་སྟོབས་སུ་གྱུར་པའི་ནད་དང་། མིག་སེར་བཤའ་ཡའི་ནད་དང་བརྒྱད་པོ་ནི། དོམ་ལ་སོགས་པའི་ཕྱག་མཚན་བརྒྱད་ཀྱིས་འཇོམས་པའོ། ། གསུམ་པ་ཕན་པའི་ཕྱག་མཚན་གྱི་དག་པ་ནི། རྫི་མ་བྱི་བའི་མིག་ནད་དང་། སོ་ནད་དང་། མཁྲིས་པ་ཁྲག་གི་ནད་དང་།
དེ་བཞིན་རླུང་ནད་དང་། བད་ཀན་འཛག་པའི་ནད་དང་། ལུས་གས་པ་མཚན་མར་རྡོལ་བའི་ནད་དང་། སྐྱ་སྦབ་ཀྱི་ནད་དང་། འབྲས་ཀྱི་ནད་དང་བརྒྱད་ནི་ཕྱག་མཚན་རྨ་བྱ་ལ་སོགས་པ་རྣམས་ཀྱིས་འཇོམས་པའོ། ། བཞི་པ་ལ་རྡོ་རྗེ་ཉི་མའི་ཕྱག་མཚན་གྱི་དག་པ་ནི། རྐང་འབམ་སྐྲངས་པའི་ནད་དང་། ཚིལ་ནད་དང་། རླིག་སྐྲངས་ཀྱི་ནད་དང་། སྒྱུ་མ་འཕེལ་བ་དམུ་ཆུའི་ནད་དང་།
གསུད་པའི་ནད་དང་། ཚད་པ་འཁྲུ་ནད་དང་། ཚད་རིམས་ཀྱི་ནད་དང་། རབ་གས་ཕོལ་གྱི་ནད་རྣམས་ནི། ༼༥༤༽ གཡས་ཀྱི་ཀ་རན་ཏ་ལ་སོགས་པ་བརྒྱད་ཀྱིས་འཇོམས་པར་རབ་ཏུ་གྲགས་སོ། ། ལྔ་པ་རྟ་མཆོག་གི་ཕྱག་མཚན་གྱི་དག་པ་ནི། རླུང་མཁྲིས་ལྡན་པའི་ནད་དང་། དེ་བཞིན་དུ་མ་ཞུ་བའི་ནད་དང་། སྒྲིབ་གཡོགས་ལིང་ཏོག་གི་ནད་དང་། རབ་རིབ་མིག་འགྲིབས་པའི་ནད་དང་།
གཅིང་སྲི་བའི་ནད་དང་། གཞོགས་ཕྱེད་ན་བའི་ནད་དང་། ལྐོག་འབྲས་ཀྱི་ནད་དང་། རླུང་རྒྱས་པའི་ནད་རྣམས་ནི། ཕྱག་མཚན་བཟའ་ལྷག་པ་ལ་སོགས་པ་བརྒྱད་ཀྱིས་འཇོམས་པའོ། ། གཉིས་པ་ལ་གཉིས། ནད་འཇོམས་པ་དང་། དེའི་ཕན་ཡོན་ནོ། ། དང་པོ་ནི། འགྲོ་བ་རྣམས་ཀྱི་ནང་ནས་མིའི་འགྲོ་བ་ནི་བྱང་ཆུབ་བསྒྲུབ་པའི་རྟེན་ཁྱད་པར་ཅན་ཡིན་པས་དམ་པ་ནི་འགྲོ་བ་གཞན་ལས་རབ་བམ་མཆོག་གམ་ཕུལ་དུ་ཕྱིན་པ་སྟེ།
འགྲོ་བ་གཞན་རྣམས་ནི་སྐྱེ་གནས་དང་ཤེས་རབ་དམན་པའི་ཕྱིར། དེ་ལྟ་བུའི་མིའི་འགྲོ་བའི་སེམས་ཅན་ཐམས་ཅད་ནད་བརྒྱད་ཚན་ལྔ་པོ་དེ་རྣམས་ཀྱིས་ཁྱབ་པར་མཐོང་ནས་སྔོན་བྱུང་བཅོམ་ལྡན་འདས་ཀྱིས་སངས་རྒྱས་ལྔར་ནི་ཆེར་གྲགས་པའི་གཡས་ཀྱི་ཕྱག་མཚན་བཞི་ཅུ་ཐམ་པ་ལས་འོད་ཟེར་སྤྲོས་ནས། སེམས་ཅན་ཐམས་ཅད་ཀྱི་ནད་བཅོམ་ལྡན་འདས་བདག་ཉིད་རིགས་ལྔ་པོ་རང་གི་ཕྱག་གཡས་ཀྱི་ཕྱག་མཚན་རྣམས་ཀྱི་ལུས་ལ་བཞུགས་པར་བྱས་ནས། སེམས་ཅན་རྣམས་ལ་ནད་ཀྱིས་གདུངས་པར་མ་གྱུར་པ་དེ་བཞིན་དུ། རྗེས་འཇུག་རྣལ་འབྱོར་པ་རྣམས་ཀྱིས་ཀྱང་སེམས་ཅན་ཐམས་ཅད་ཀྱི་ནད་རྣམས་ཞི་བར་བྱ་བའི་ཕྱིར་དུ་སངས་རྒྱས་རིགས་ལྔ་པོ་རྣམས་ཀྱི་ནི་ཕྱག་མཚན་གླང་པོ་ལ་སོགས་པའི་བཞི་ཅུ་ཐམ་པ་རྣམ་པ་ཕྱག་མཚན་དེ་དང་དེར་བསྣམས་ཤིང་། ངོ་བོ་ནད་བཞི་ཅུ་འཇོམས་པར་འཛིན་ཏོ། ། ཤུགས་ཀྱིས་བསྟན་པ་སྔོན་བྱུང་བཅོམ་ལྡན་འདས་ཀྱིས་གཡོན་གྱི་ཕྱག་མཚན་བཞི་བཅུ་ལས་འོད་ཟེར་སྤྲོས་པས། སེམས་ཅན་རྣམས་ལ་འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པ་ཐམས་ཅད་བསྩལ་བ་ཡིན་ལ། རྗེས་འཇུག་གིས་ཀྱང་དེ་བཞིན་དུ་བསྒོམས་པས་ཕུན་སུམ་ཚོགས་པ་བསམ་གྱིས་མི་ཁྱབ་པ་གསོལ་བའི་ཕྱིར་གྲངས་བརྗོད་ཀྱིས་མི་ལང་ནས་མ་བརྗོད་པ་ཡིན་ནོ་ཞེས་རྟོགས་པར་བྱའོ། ། གཉིས་པ་ནི།
དེ་ལྟར་སྔོན་བྱུང་བཞིན་དུ་རྗེས་འཇུག་གིས་བསྒོམ་པར་གྱུར་པ་ལ་ཕན་ཡོན་ཇི་ལྟར་ཞེ་ན། ནད་མེད་རུ་ཙ་ཏྲེང་བྲུམ་མེད། ། འཆི་མེད་ངེས་པར་བྱི་དྷི་མེད། ། ཅེས་པའི་འགྱུར་ལ་ནད་མེད་ཅེས་པ་དང་། རུ་ཙ་མེད་ཅེས་བྱ་བ། དམིགས་མེད་དུ་བསྒྱུར་བའང་སྣང་ཡང་། དེ་ཡང་ནད་མེད་ཅེས་བྱ་བ་ཉིད་ཡིན་ ༼༥༥༽ ལ། བྱི་དྷི་མེད་ཅེས་པ། ཁོང་ནད་མེད་དུ་སྒྱུར་ན་ཡང་། དེའང་ནད་མེད་ཅེས་བྱ་བ་ཡིན་པས།
ནད་མེད་ཅེས་བྱ་བ་ལན་གསུམ་ཡིན་ནོ། ། རུ་ཥ་ཞེས་པ། ཏྲེང་གྲུམ་མེད་དུ་བསྒྱུར་བ་སྣང་ན་ཡང་། དེ་ནི་མ་ཡིན་པས། འདིར་ནི། ཁོང་ཁྲོ་མེད་དུ་བསྒྱུར་རོ། ། དེས་ན། ནད་མེད་ནད་དུ་ཁོང་ནད་མེད། ། འཆི་བ་མེད་ཅིང་ཁོང་ཁྲོ་མེད། ། ཅེས་བྱ་བའི་འགྱུར་དུ་བྱས་ན་བདེའོ་ཞེས།
རྗེ་བཙུན་ཆེན་པོའི་ཞལ་མངའ་ནས་གསུངས་པས། དེ་བཞིན་དུ་བཤད་པར་བྱ་སྟེ། འདོད་ཆགས་ལ་བརྟེན་པའི་ནད་ཉི་ཁྲི་ཆིག་སྟོང་མེད། ཞེ་སྡང་ལ་བརྟེན་པའི་ནད་སུ་ཉི་ཁྲི་ཆིག་སྟོང་མེད། གཏི་མུག་ལ་བརྟེན་པའི་ཁོང་ནད་ཉི་ཁྲི་ཆིག་སྟོང་མེད། དུག་གསུམ་ཆལ་ཉམས་པ་ལ་བརྟེན་པའི་ནད་ཉི་ཁྲི་ཆིག་སྟོང་མེད་པ་སྟེ། ཉོན་མོངས་པ་བརྒྱད་ཁྲི་བཞི་སྟོང་ལས་བྱུང་བའི་ནད་བརྒྱད་ཁྲི་བཞི་སྟོང་མེད་ལ། ནད་མེད་པས་འཆི་བདག་གིས་བདུད་བཅོམ་པའི་ཕྱིར་འཆི་བ་མེད་ཅིང་། ནད་སྐྱེད་པའི་རྒྱུ་ཉོན་མོངས་པ་ཁོང་ཁྲོ་མེད། ཉོན་མོངས་པ་ང་རྒྱལ་དང་དེའི་རྒྱུ་འདོད་ཆགས་མེད་ཅིང་།
ཉོན་མོངས་པ་གཏི་མུག་མེད་དེ། དེ་ལྟར་ན་རྒྱུ་ཉོན་མོངས་པ་གསུམ་མེད་པས། དེས་སྐྱེད་པའི་འབྲས་བུ་ནད་མེད་ལ། དེ་མེད་པས་བཀྲེས་པ་མེད་ཅིང་སྐོམ་པ་མེད། དེ་མེད་པས་འཆི་བ་མེད་ལ། དེ་མེད་པས་ཚེ་འདིར་སྡུག་བསྔལ་དང་ཕྱི་མ་ངན་འགྲོ་ངན་སོང་གསུམ་དུ་འགྲོ་བ་དེ་བཞིན་མེད་དོ། ། དེས་ན་བསྒྲུབ་པ་པོ་ལ་བརྒྱ་སྦྱིན་ལ་སོགས་པའི་ལྷ་དང་། སྟོབས་ལྡན་ལ་སོགས་པའི་ལྷ་མ་ཡིན་དང་། མི་རྣམས་ཀྱི་རྒྱལ་པོ་ལ་སོགས་པས་སམ། དེ་དག་གང་གིས་ཀྱང་ནི་ནད་མེད་པར་བྱེད་ཅིང་།
འཆི་བར་བྱེད་མི་ནུས་སོ། ། གཉིས་པ་ལེའུ་ཡི་མིང་ནི། སེམས་ཅན་ཐམས་ཅད་ཀྱི་ནད་ཐམས་ཅད་རབ་ཏུ་ཞི་བར་མཛད་ནས། ངན་སོང་གསུམ་ལས་དབྱུགས་དབྱུང་བ་དེ་ལས་མི་ཕྱེད་པས་རྡོ་རྗེ་ཞེས་བྱ་བའི་ལེའུ་སྟེ་ལྔ་པ། ཚིགས་སུ་བཅད་པ་སུམ་ཅུ་སོ་དྲུག་དང་རྐང་པ་གཉིས་ཀྱི་རྣམ་པར་བཤད་པའོ།། ༈ །།ད་ནི་ལེའུ་དྲུག་པ་བཤད་པ་ལ་གཉིས་ཏེ། སྤྱིའི་དོན་དང་། གཞུང་གི་དོན་ནོ། ། དང་པོ་ནི། བརྗོད་བྱ་སྤྱི་དང་སྦས་པ།
མཐར་ཐུག་གསུམ་ཀ་འཇུག རྗོད་བྱེད་ཡན་ལག་གི་དོན་གྱིས་འཆད། མངོན་པར་རྟོགས་པ། ལྟ་བ། བསྐྱེད་རིམ། རྫོགས་རིམ། བཟླས་པ། འབྲས་བུ་དང་འབྲེལ་ལོ། ། རྩ་བའི་རྒྱུད་ཀྱི་གང་དུ་ཕན་འདོགས་ན། བསྐྱེད་རིམ་རྣམས་ནི།
ལེའུ་གསུམ་པ། ༼༥༦༽ བརྒྱད་པ། ཕྱི་མའི་ལྔ་པར་མ་ཚང་བ་ཁ་སྐོང་ལ། བཟླས་པ་ནི། ལེའུ་གཉིས་པ་དང་། ཕྱི་མའི་དགུ་པ། བཅུ་པར་ཕྲེང་བ་ཚུལ་མི་འདྲ་ཞིང་ཕན་ཡོན་མ་ཚང་བ་ཁ་སྐོང་ཞིང་། འབྲས་བུ་ནི། ལེའུ་དང་པོ་དང་། ཕྱི་མའི་གཉིས་པར།
མདོར་བསྡུས་པའི་ཚུལ་གྱིས་ཕན་འདོགས། དངོས་གྲུབ་འབྱུང་བའི་འཐད་པ་ནི་ལྟ་བ་ཡིན་པས། དང་པོ་དང་། ལྔ་པའི་སྟོད་དང་། བརྒྱད་པ་དང་། དགུ་པ་དང་། ཕྱི་མའི་ལེའུ་བཞི་པའི་ཕྱོགས་རེ་གསལ་བར་བྱེད་དོ། ། གཉིས་པ་གཞུང་གི་དོན་ལ་གཉིས་ཏེ། དོན་དངོས་དང་། ལེའུ་ཡི་མིང་ངོ་། །
དང་པོ་ལ་བདུན་ཏེ། གཙོ་བོ་རྣམས་ཀྱི་ཕྱག་རྒྱ་བཞིའི་རྒྱས་གདབ་པ་དང་། ཏིང་ངེ་འཛིན་སེམས་དཔའ་ལས་སྤྲོ་བསྡུ་བསྒོམ་པ་དང་། ཏིང་ངེ་འཛིན་སེམས་དཔའ་ཉིད་ཇི་ལྟར་བསྒོམ་པ་དང་། བསམ་གཏན་གྱི་དཀྱིལ་འཁོར་གྱི་རྒྱ་ཁྱོན་དང་། ཡེ་ཤེས་ཀྱི་དཀྱིལ་འཁོར་སྤྱན་དྲངས་བ་དང་། བཟླས་པའི་ཡུལ་ཕན་ཡོན་དང་བཅས་པ་དང་། རིམ་པ་གཉིས་ལ་བརྟེན་ནས་དངོས་གྲུབ་འབྱུང་བའི་རྒྱུ་མཚན་དང་བཅས་པའོ། ། དང་པོ་ལ་གཉིས་ཏེ། མཚམས་སྦྱར་བ་དང་།
དོན་དངོས་སོ། དང་པོ་ནི། ལེའུ་ལྔ་པ་བཤད་པའི་རྗེས་དེ་ནས་དྲུག་པ་རྡོ་རྗེ་འཛིན་པའི་རྒྱལ་པོ་རིགས་ལྔའི་ལུས་ཐམས་ཅད་འཛིན་པ་པོ་རྡོ་རྗེ་གུར་མཁའ་འགྲོ་མའི་ཐ་མལ་པའི་ཡིད་བསྐྱེད་རིམ་པ་སེམས་དཔའ་གསུམ་རྩེགས་ཀྱིས་འཕྲོག་པས་འོག་ནས་སེམས་དཔའ་གསུམ་རྩེགས་སྟོན་པའི་རྡོ་རྗེའི་ཚིག་འདི་འཁོར་རྣམས་ལ་བཀའ་བསྩལ་པའོ། ། གཉིས་པ་དོན་དངོས་ལ་གཉིས། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། སེམས་ཀྱི་རང་བཞིན་མི་བསྐྱོད་རྡོ་རྗེའི་དམ་ཚིག་སེམས་དཔའ་རྗེས་སུ་དྲན་པར་དམིགས་ནས་ནི། སངས་རྒྱས་རྣམ་སྣང་གི་དམ་ཚིག་སེམས་དཔའ་རྗེས་སུ་དྲན་པ་བསྒོམ། སེམས་ཀྱིས་རིན་ཆེན་འབྱུང་ལྡན་གྱི་དམ་ཚིག་སེམས་དཔའ་བསམ་ནས་ནི།
རྡོ་རྗེ་ཆོས་འོད་དཔག་མེད་ཀྱི་དམ་ཚིག་སེམས་དཔའ་རྗེས་སུ་དྲན་པ་བསྒོམ། ལས་ཀྱི་རྡོ་རྗེ་དོན་གྲུབ་ཀྱི་དམ་ཚིག་སེམས་དཔའ་རྗེས་སུ་དྲན་པའི་རྣལ་འབྱོར་གྱིས། རང་རང་གི་ཐུགས་ཀར་ཡེ་ཤེས་སེམས་དཔའ་དང་ཏིང་ངེ་འཛིན་སེམས་དཔའ་བསྒོམས་ཞིང་། འཁོར་གྱི་ལྷ་མོ་དང་བཅས་ཏེ་འཁོར་ལོ་ཆེན་པོ་རིགས་རྐྱང་པའམ། བསྡུས་པའི་དམ་ཚིག་སེམས་དཔའ་དང་། ཡེ་ཤེས་སེམས་དཔའ་དང་། ཏིང་ངེ་འཛིན་སེམས་དཔའ་ལ་བསྒོམ་བྱ། དེ་ལྟ་བུའི་རིགས་རྐྱང་བསྡུས་ཀྱི་སེམས་དཔའ་གསུམ་རྩེགས་བསྒོམ་པའི་རྣལ་འབྱོར་འདི་ནི་རྒྱུད་སྡེ་གཞན་དུ་མ་བཤད་པས་མཆོག་རབ་དམ་པ་སྟེ། སྔར་མ་བྱུང་ཞིང་ཕྱིས་ཀྱང་འབྱུང་བར་མི་འགྱུར་རོ། ། རྡོ་རྗེའི་ཚིག་དེ་དག་སྦས་དོན་གྱི་དབང་ཆོས་སུ་བཤད་ན།
སེམས་ཀྱི་རྗེས་དྲན་ནི་དབང་གསུམ་པའི་དུས་སུ་དགའ་བ་བཞིའི་མཐར་ ༼༥༧༽ ལྷན་ཅིག་སྐྱེས་པའི་དགའ་བའི་ཉམས་སུ་མྱོང་བ་བསྐྱེད་ནས་སོ། ། དེའི་རྒྱུན་ཐུན་བཞི་ལ་སོགས་པའི་ངེས་པས་ཕྱིས་ལམ་དུ་བྱེད་པའི་ཚེ་གོམས་པར་བྱ་བ་ནི་སངས་རྒྱས་རྗེས་དྲན་ནོ། ། དབང་གི་དུས་སུ་ལུས་ཀྱིས་འཁྲུལ་འཁོར་ལ་སོགས་པས་ཐིག་ལེ་བཟུང་བ་ནི་སེམས་ཀྱི་རིན་ཆེན་བསམ་པའོ། ། ཕྱིས་ཀྱང་ཐིག་ལེ་མི་ཉམས་པར་བསྲུང་བ་ནི་ཆོས་ནི་རྗེས་སུ་དྲན་པའོ། ། དེ་ཡང་འདུ་ཤེས་གསུམ་ལ་མཁས་པས་ཕྱིས་ཀྱང་དེ་ལྟར་བྱ་བ་ནི། ལས་རྗེས་སུ་དྲན་པའོ། ། ཡང་ན། སེམས་ཀྱི་རྗེས་དྲན་ནས་རིམ་པ་བཞིན་དགའ་བ་བཞི་དང་། དེའི་ཆོས་ཉིད་སྐྱོང་བ་དང་ལྔ་ལ་སྦྱོར་ཏེ། ཞར་ལ་འོངས་པ་ཙམ་མོ། །
གཉིས་པ་ནི། རྡོ་རྗེ་སེམས་དཔའ་མི་བསྐྱོད་པའི་རྣལ་འབྱོར་རྣམ་པར་བསྒོམས་ནས་ཏེ། དེ་ཡང་། དམ་ཚིག་པ་བསྐྱེད་པ་དང་། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་དང་། ཡེ་ཤེས་ཀྱི་འཁོར་ལོ་དགུག་གཞུག་བྱ་བ་དང་། དབང་བསྐུར་ནས་རིགས་ཀྱི་བདག་པོས་རྒྱས་གདབ་པའི་ཕྱག་རྒྱ་བཞིའི་ཕྱག་རྒྱས་གདབ་པར་བྱའོ། ། ཡང་ན་ཕྱག་རྒྱ་བཞི་ནི། ལྟེ་བ་སྤྲུལ་པའི་འཁོར་ལོ་ནི་ལས་ཀྱི་ཕྱག་རྒྱ། ཆོས་ཀྱི་འཁོར་ལོ་ནི་ཆོས་ཀྱི་ཕྱག་རྒྱ།
ལོངས་སྤྱོད་ཀྱི་འཁོར་ལོ་ནི་ཕྱག་རྒྱ་ཆེན་པོ། བདེ་བ་ཆེན་པོ་ནི་དམ་ཚིག་གི་ཕྱག་རྒྱ་སྟེ། དེ་བཞིས་རྒྱས་གདབ་པའོ། ། ཡང་ན། དཔྲལ་བར་ཨོཾ་ལས་སྐུ་རྡོ་རྗེར་བྱིན་གྱིས་བརླབས་པ་ཕྱག་རྒྱ་ཆེན་པོ། མགྲིན་པར་ཨཱཿལས་གསུང་རྡོ་རྗེར་བྱིན་གྱིས་བརླབས་པ་ནི་ཆོས་ཀྱི་ཕྱག་རྒྱ། སྙིང་ཁར་ཧཱུྃ་ལས་ཐུགས་རྡོ་རྗེ་མི་བསྐྱོད་པ་བསྒོམས་ཏེ་ཐུགས་བྱིན་གྱིས་བརླབས་པ་ནི་དམ་ཚིག་གི་ཕྱག་རྒྱ། སྙིང་ཁར་ཡེ་ཤེས་སེམས་དཔའི་ཐུགས་ཀར་ཏིང་ངེ་འཛིན་སེམས་དཔའ་བསྒོམ་པ་ནི་ལས་ཀྱི་ཕྱག་རྒྱ་སྟེ། སྤྲོ་བསྡུའི་ལས་དུ་མ་བྱེད་པའི་ཕྱིར་རོ། ། དོན་འདི་དག་རིགས་གཞན་རྣམས་ལ་ཡང་སྦྱར་བར་བྱའོ། །
དེ་ལྟར་གོང་དུ་བཤད་པ་བཞིན་རྡོ་རྗེ་རྣམ་སྣང་གི་རྣལ་འབྱོར་ཡན་ལག་བཞི་རྫོགས་སུ་བསམས་ནས་ནི་འཁོར་ལོ་བཞིའམ། སྐུ་གསུང་ཐུགས་སེམས་དཔའ་གསུམ་དང་བཅས་པའི་ཕྱག་རྒྱ་བཞི་བསྒོམས་པས་ཕྱག་རྒྱས་གདབ་པར་བྱ་ཞིང་། འདའ་བར་བྱ་བ་ལས་མི་ཕྱེད་པ་རྡོ་རྗེའི་ཕྱག་རྒྱ་བཞི་འཁོར་ལོ་བཞིའམ། གནས་གསུམ་དང་སེམས་དཔའ་གསུམ་དང་བཅས་པའི་ཕྱག་རྒྱ་བཞིའི་སྦྱོར་བ་ཡིས་རིན་ཆེན་འབྱུང་ལྡན་ཡན་ལག་བཞིའི་ཕུང་པོ་བསྒོམ་པར་བྱ།

རྡོ་རྗེ་ཆོས་འོད་དཔག་མེད་ཀྱི་རྣལ་འབྱོར་ཡན་ལག་བཞི་རྫོགས་སམ། འཁོར་ལོ་བཞི་ལ་སོགས་པའི་ཕྱག་རྒྱ་བཞིའི་རབ་ཏུ་སྦྱོར་བས་རྒྱས་གདབ། ལས་ཀྱི་རྡོ་རྗེ་དོན་ཡོད་གྲུབ་པའི་རྣལ་འབྱོར་ཡན་ལག་བཞི་རྫོགས་ཀྱི་ཕྱག་རྒྱ་བཞིས་རྒྱས་གདབ་པའམ། འཁོར་ལོ་བཞིའི་ཕྱག་རྒྱས་གདབ་པའམ། གནས་གསུམ་དང་ཏིང་ངེ་འཛིན་སེམས་དཔའ་བསྒོམས་པའི་ཕྱག་རྒྱ་ ༼༥༨༽ བཞིའི་རྒྱས་གདབ་པའོ། ། གཉིས་པ་ནི། གོང་ལེའུ་ལྔ་པར། སྤྲོ་དང་བསྡུ་བ་བྱས་ནས་ནི། ། ཞེས་པའི་དོན་གསལ་བར་སྟོན་པ་སྟེ། དེའང་། ཞེ་སྡང་རྣམ་པར་དག་པའི་རྒྱལ་པོ་མི་བསྐྱོད་རྡོ་རྗེ་རྒྱལ་པོ་ཆེ།
སེམས་ཅན་རྣམས་ཀྱི་ཞེ་སྡང་གིས་སྐྱོན་རྣམས་ཐམས་ཅད་ཟད་པར་མཛད་པའི་ཕྱིར་དུ་མི་བསྐྱོད་པའི་ཏིང་ངེ་འཛིན་སེམས་དཔའ་ལས་འོད་ཟེར་སྤྲོ་བའི་སྦྱོར་བས་སེམས་ཅན་ཐམས་ཅད་ཀྱི་ཉོན་མོངས་པ་ཞེ་སྡང་ལ་སོགས་པ་སྦྱངས། སྣོད་ཐམས་ཅད་གཞལ་ཡས་ཁང་དང་། བཅུད་ཀྱི་སེམས་ཅན་ཐམས་ཅད་དཀྱིལ་འཁོར་གྱི་ལྷའི་ངོ་བོར་གྱུར་པར་བསྒོམ་པར་བྱ། སླར་ཡང་འོད་ཟེར་དེ་ཉིད་ཚུར་བསྡུས་ནས་ཏིང་ངེ་འཛིན་སེམས་དཔའ་ལ་ཡང་ནི་ཐིམ་པར་ཡང་དག་བཤད། སངས་རྒྱས་མགོན་པོ་རྣམ་སྣང་སེམས་དཔའ་གསུམ་རྩེགས་སུ་རབ་བསྒོམས་ནས། ཏིང་ངེ་འཛིན་སེམས་དཔའ་ལས་སངས་རྒྱས་སྤྲིན་འོད་ཟེར་གྱི་འཇིག་རྟེན་གྱི་ཁམས་ཐམས་ཅད་ཀུན་ཏུ་ཁྱབ་པར་སྤྲོས་པས། སྣོད་བཅུད་སྦྱངས་ཏེ་དཀྱིལ་འཁོར་དུ་གྱུར་པ་དང་། སླར་འོད་ཟེར་དེ་ཉིད་ཚུར་བསྡུ་བའི་རྣལ་འབྱོར་གྱི་ཏིང་ངེ་འཛིན་སེམས་དཔའ་ལ་ཐིམ་པར་བསྒོམས་པས་སངས་རྒྱས་ཀྱི་བྱང་ཆུབ་གཟུགས་སྐུ་རབ་ཏུ་བསྒྲུབ་པ་བྱ་སྟེ་ཐོབ་པར་བྱེད་དོ། ། དགོས་འདོད་ཐམས་ཅད་འབྱུང་བའི་སེམས་ཀྱི་རིན་ཆེན་འབྱུང་ལྡན་རིན་པོ་ཆེ་སེམས་དཔའ་གསུམ་བརྩེགས་སུ་བསྒོམས་ལ། སེམས་ཅན་རྣམས་ལ་སེར་སྣ་དང་ང་རྒྱལ་གྱི་བདུད་ཀྱིས་སྐྱོན་རྣམས་འཇོམས་པར་མཛད་པའི་ཕྱིར་དུ་སེམས་ཀྱི་ཏིང་ངེ་འཛིན་སེམས་དཔའ་ལས་འོད་ཟེར་གྱི་ཆར་སྤྲིན་སྤྲོས་པས།
སྣོད་བཅུད་སྦྱངས། དཀྱིལ་འཁོར་དུ་གྱུར་པའི་སྦྱོར་བ་ཡིས། སླར་ཡང་ནི་འོད་ཟེར་དེ་ཉིད་ཏིང་ངེ་འཛིན་སེམས་དཔའ་ལ་ཚུར་བསྡུ་བ་བྱས་ཏེ་བརྟན་པར་གནས་པར་བྱ། ཆོས་ཀྱི་རྒྱལ་པོ་འོད་དཔག་མེད་འདོད་ཆགས་དག་པས་ཆེན་པོ་སེམས་དཔའ་གསུམ་བརྩེགས་སུ་བསྒོམས་པའི་ཏིང་ངེ་འཛིན་སེམས་དཔའ་ལས་སྤྲོས་པས། སྣོད་བཅུད་སྦྱངས་ཏེ། དཀྱིལ་འཁོར་དུ་གྱུར་པ་དང་། སླར་འོད་ཟེར་དེ་ཉིད་བསྡུ་བའི་ཏིང་ངེ་འཛིན་སེམས་དཔའ་ལ་ཐིམ་པར་བསྒོམས་པའི་གཟུགས་ཅན་དེ། དུས་སྲོད་ཐོ་རངས་སྔ་གྲོ་ཕྱི་གྲོའི་ཐུན་ཚོད་བཞིར་ནི་སྤྲོ་བསྡུའི་སྣོད་བཅུད་བྱིན་གྱིས་བརླབས་པ་བསྒོམས་ན། མཆོག་གི་དངོས་གྲུབ་གཟུགས་ཀྱི་སྐུ་མྱུར་དུ་འགྲུབ་པར་འགྱུར་ལ། སེམས་ཀྱི་ཕྲག་དོག་དག་པ་མགྱོགས་འགྲོ་དོན་ཡོད་གྲུབ་པ་སེམས་དཔའ་གསུམ་རྩེགས་ལྟར་བསམ་ནས།
གཞན་དོན་གཙོ་བོར་གྱུར་པའི་འོད་ཟེར་སྤྲོ་བསྡུའི་ཕྲིན་ལས་གཞལ་དུ་མེད་པ། གནས་སྐབས་སྣོད་ཀྱི་འཇིག་རྟེན་གཞལ་ཁང་དང་། བཅུད་ཀྱི་སེམས་ཅན་དཀྱིལ་འཁོར་གྱི་ལྷའི་ངོ་བོར་བསྒྱུར་བ་དང་། མཐར་ཐུག་གཟུགས་སྐུའི་འབྲས་བུ་གསོལ་བ་པོ་རྟ་མཆོག་གི་ཏིང་ངེ་འཛིན་སེམས་དཔའ་ལས་འོད་ཟེར་གྱི་ཆར་ ༼༥༩༽ སྤྲིན་ཆེན་པོ་སྤྲོས་པ་ཡིས། སྣོད་བཅུད་ཐམས་ཅད་སྦྱངས། ལྷ་དང་གཞལ་ཡས་ཁང་དུ་གྱུར། སླར་འོད་ཟེར་དེ་ཉིད་ཏིང་ངེ་འཛིན་སེམས་དཔའ་རང་ལ་བསྡུ་བ་ཡང་ནི་བསྒོམས་པར་བྱའོ། ། སྟོན་པ་བཅོམ་ལྡན་འདས་རྡོ་རྗེ་གུར་གྱིས། རིགས་ལྔ་པོའི་ཏིང་ངེ་འཛིན་སེམས་དཔའ་ལས་འོད་ཟེར་ཕར་སྤྲོ་བ་དང་། ཚུར་ཏིང་ངེ་འཛིན་སེམས་དཔའ་རང་ལ་འོད་ཟེར་བསྡུ་བའི་བསྒོམས་པ་ལས་མི་འདའ་བའི་དམ་ཚིག་ཆེན་པོ་སྟོན་པའི་རྡོ་རྗེའི་ཚིག་དེ་སྐད་ཅེས་བཀའ་བསྩལ་ཏོ། །
གསུམ་པ་ཏིང་ངེ་འཛིན་སེམས་དཔའ་ཇི་ལྟར་བསྒོམ་པ་ནི། ལེའུ་ལྔ་པར། རང་སྔགས་ཡི་གེ་རྫོགས་པ་དང་། ། ཕྱག་རྒྱ་དང་ནི་ཕྱག་མཚན་བརྟག ། ཅེས་པའི་དོན་རྒྱས་པར་བཤད་པ་ཡིན་པས། དེ་ལ་གཉིས། གདན་གྱི་སྟེང་དུ་རང་སྔགས་ཡི་གེ་འགོད་པ་དང་། དེ་ལས་ཕྱག་རྒྱ་ཕྱག་མཚན་བསྒོམ་པའོ། ། དང་པོ་ནི། རིགས་ལྔ་པོའི་དམ་ཚིག་སེམས་དཔའི་ཐུགས་ཁར་རང་འདྲའི་ཡེ་ཤེས་སེམས་དཔའ།
དེའི་ཐུགས་ཀར་ཏིང་ངེ་འཛིན་སེམས་དཔའ་བསྒོམ་པ་ལ། མི་བསྐྱོད་པའི་ཡེ་ཤེས་སེམས་དཔའི་ཐུགས་ཀར་ཉི་མའི་དཀྱིལ་འཁོར་གྱི་དབུས་སུ་གནས་པར་སེམས་དག་པ་མི་བསྐྱོད་པའི་ས་བོན་གྱི་རྣམ་པ་ཡི་གེ་ཧཱུྃ་བསྒོམ་པར་བྱ། རྣམ་སྣང་གི་ཡེ་ཤེས་སེམས་དཔའི་ཐུགས་ཁར་རྟོག་པའི་རྙོག་པ་མེད་པའི་ཟླ་བའི་དཀྱིལ་འཁོར་དབུས་གནས་པར་སྐུའི་ཡི་གེ་བྷྲཱུྃ་རྣམ་པར་བསྒོམ་ཞིང་། རིན་འབྱུང་གི་ཡེ་ཤེས་སེམས་དཔའི་ཐུགས་ཀར་ཁྲག་གི་སྟེ་ཉི་མའི་དཀྱིལ་འཁོར་དབུས་གནས་པར་སེམས་ཀྱི་རིན་ཆེན་འབྱུང་ལྡན་གྱི་ས་བོན་ཡི་གེ་ཨཾ་དགོད་པར་བྱ། འོད་དཔག་མེད་ཆོས་ཀྱི་ཡེ་ཤེས་སེམས་དཔའི་ཐུགས་ཀར་ཟླ་བའི་དཀྱིལ་འཁོར་དབུས་གནས་པར་གསུང་དག་པ་འོད་དཔག་མེད་ཀྱི་ས་བོན་གྱི་ཡི་གེ་ཛྲཱིཾ་རྣམ་པར་བསྒོམ་པར་བྱ། ལས་ཀྱི་རྒྱལ་པོ་དོན་གྲུབ་ཀྱི་ཡེ་ཤེས་སེམས་དཔའི་ཐུགས་ཁར་ཉི་མའི་དཀྱིལ་འཁོར་དབུས་གནས་པར། དོན་ཡོད་གྲུབ་པའི་ས་བོན་གྱི་ཡི་གེ་ཁཾ་གི་གཟུགས་ཅན་དེ་བསྒོམ་པར་བྱ། རིགས་ལྔའི་དམ་ཚིག་སེམས་དཔའ་སྤྲུལ་པའི་སྐུ། ཡེ་ཤེས་སེམས་དཔའ་ལོངས་སྤྱོད་རྫོགས་པའི་སྐུ། ཏིང་ངེ་འཛིན་སེམས་དཔའ་ཆོས་སྐུའམ།
ཡང་ན། དམ་ཚིག་སེམས་དཔའ་སྐུ། ཡེ་ཤེས་སེམས་དཔའ་གསུང་། ཏིང་ངེ་འཛིན་སེམས་དཔའ་ཐུགས་ཏེ་སྐུ་གསུམ་དབྱེར་མི་ཕྱེད་པའི་སེམས་དཔའ་གསུམ་བརྩེགས་བསྒོམ་པར་བྱ་བ་ཡི། ཡེ་ཤེས་རྡོ་རྗེ་ཏིང་ངེ་འཛིན་སེམས་དཔའ་བསྒོམ་པར་བྱ་བ་ཡིན་ནོ། གཉིས་པ་ནི། ཡི་གེ་དེ་དག་ལས་རང་རང་གི་ཕྱག་མཚན་ས་བོན་གྱིས་མཚན་པ་བསྒོམ་པར་བྱ་སྟེ། ཕྱག་མཚན་ཡང་རྡོ་རྗེ་སེམས་དཔའ་མི་བསྐྱོད་པ་ལ་མཚན་རྟོག་གིས་མི་ཕྱེད་པས་རྡོ་རྗེ་རྩེ་ལྔ་པ། རྟོག་པ་སྤྱོད་པའི་ཆོས་ཀྱི་འཁོར་ལོ་རྩིབས་བཅུ་པ་རྣམ་སྣང་ལ་བསྒོམ། རིན་ཆེན་འབྱུང་ལྡན་ལ་སེམས་ཀྱི་དགོས་འདོད་འབྱུང་བའི་རིན་པོ་ཆེ་ཆ་དགུ་པ་བསྒོམ།
འོད་ ༼༦༠༽ དཔག་མེད་པ་སྲིད་པའི་ཉེས་པས་མ་གོས་པའི་པདྨ་བཟང་པོའི་འདབ་མ་བརྒྱད་པ་དམར་པོ་བསྒོམ། ཤེས་རབ་རལ་གྲི་ནི་དོན་ཡོད་གྲུབ་པའི་ཡེ་ཤེས་སེམས་དཔའི་ཐུགས་ཀར་བསྒོམ་ལ། དེ་ལྟར་དོན་གྲུབ་ཀྱི་རལ་གྲི་ནི་ཆོས་ཐམས་ཅད་རང་བཞིན་མེད་པར་ཤེས་པའི་ཤེས་རབ་རྣོན་པོའི་རང་བཞིན་གྱིས། བདག་དང་སེམས་ཅན་རྣམས་ཀྱི་རྣམ་རྟོག་གི་རི་བོ་བཅད་ནས་ནི། ལྷའི་སྐུ་ཕྱག་རྒྱ་ཆེན་པོ་དང་ལྡན་པར་འགྱུར་ཏེ། རིགས་གཞན་རྣམས་ལ་ཡང་མཚུངས་སོ། ། བཞི་པ་བསམ་གཏན་གྱི་དཀྱིལ་འཁོར་གྱི་རྒྱ་ཁྱོན་ནི། བསམ་གཏན་གྱི་དཀྱིལ་འཁོར་གྱི་རྒྱ་ཁྱོན་དཔག་ཚད་བྱེ་བའི་རྒྱ་དང་ཚད་མཉམ་པ་རྒྱས་པར་ནི་མི་བསྐྱོད་རྡོ་རྗེའི་དཀྱིལ་འཁོར་བསྒོམ་པར་བྱ། དེ་བཞིན་དུ་ཕན་པ་རྣམ་སྣང་གི་དཀྱིལ་འཁོར་ཉིད་ནི་དཔག་ཚད་བྱེ་བ་དང་ཡང་མཉམ་པར་བསྒོམ། རིན་ཆེན་འབྱུང་ལྡན་གྱི་དཀྱིལ་འཁོར་གྱི་ཕུང་པོ་དཔག་ཚད་བྱེ་བའི་རྒྱ་དང་མཉམ་པའི་འོད་ཟེར་ཆེན་པོ་དང་།
རྡོ་རྗེ་ཆོས་འོད་དཔག་མེད་ཀྱི་དཀྱིལ་འཁོར་གྱི་ཕུང་པོ་རྒྱ་ཚད་དཔག་ཚད་བྱེ་བའི་མགོན་ཆེན་པོ་དང་། དེ་བཞིན་གཤེགས་པ་རྡོ་རྗེ་ལས་དོན་གྲུབ་ཀྱི་དཀྱིལ་འཁོར་དཔག་ཚད་བྱེ་བའི་རྒྱ་ཚད་དང་མཉམ་པ། ཁ་དོག་སྣ་ཚོགས་པའི་འོད་ཟེར་ཆེར་འབར་བ། ཕ་གུ་དང་། དྲྭ་བ་དྲྭ་ཕྱེད་ལ་སོགས་པ་དང་། རྩིག་པ་རིམ་པ་ལྔ་དང་། འདོད་ཡོན་གྱི་ལྷ་མོ་ལ་སོགས་པ་སངས་རྒྱས་སྤྲིན་གྱིས་རྣམ་པར་བརྒྱན་པ་བསྒོམ་པར་བྱའོ། ། ལྔ་པ་ཡེ་ཤེས་པ་སྤྱན་དྲངས་བ་ནི། དེ་ལྟར་བསམ་གཏན་གྱི་དཀྱིལ་འཁོར་གྱི་དམ་ཚིག་སེམས་དཔའ་བསྒོམས་ནས། དེ་ལ་ཡེ་ཤེས་པ་རང་བཞིན་གྱི་གནས་ནམ་མཁའི་ཁམས་ཀྱི་དབུས་གནས་པར་རིགས་ལྔའི་ཡེ་ཤེས་ཀྱི་དཀྱིལ་འཁོར་རྟེན་དང་བརྟེན་པར་བཅས་པ་རང་བཞིན་གྱིས་གནས་པ་བསྒོམ་པར་བྱ་བའི་དཀྱིལ་འཁོར་དེ་ཉིད་དམ་ཚིག་གི་དཀྱིལ་འཁོར་ལ་གཞུག་པའི་བཀུར་བའི་གནས་ཆེན་པོར་རབ་ཏུ་བྱས་ལ།
རྣམ་པ་གྲུ་བཞི་སྒོ་བཞི་རྟ་བབས་དང་། རྩིག་པ་རིམ་པ་ལྔ་དང་། ཕ་གུ། དྲྭ་བ་དྲྭ་ཕྱེད། འདོད་སྣམ་ལ་སོགས་པའི་འདོད་པའི་ཡོན་ཏན་ལྔ་ཡིས་གང་བ། ཁ་དོག་རིགས་ལྔ་པོའི་ཡེ་ཤེས་ཀྱི་དཀྱིལ་འཁོར་ཐམས་ཅད་དུ་ནི་སྣ་ཚོགས་གཟུགས་ཀྱི་རྣམ་པར་འདུན་དུ་སྤྱན་དྲངས་ལ། ཕྱི་ནང་གསང་བའི་མཆོད་པ་ཀུན་གྱིས་ཡེ་ཤེས་པ་ལ་ལེགས་པར་མཆོད་པར་བྱས་ལ། མཚམས་ཀྱི་ལྷ་མོའི་སྦྱོར་བ་ཡིས། ། ཞེས་པ་གཞུང་དུ་སྣང་ཡང་། གོང་དུ།
རྡོ་རྗེ་སྐྱེ་བ་དཀར་མོ་ཆེ། ། རྡོ་རྗེ་ཞགས་པ་ཆོམ་རྐུན་མ། ། ཞེས་སོགས་དང་། དཀར་མོས་དགུག་པར་བྱས་ནས་ནི། ། ཆོམ་རྐུན་མ་ནི་ཞགས་པས་བཅིངས། ། ཞེས་སོགས་གསུངས་ ༼༦༡༽ པ་དང་། འོག་ནས་ཀྱང་། ཨོཾ་བཛྲ་གཽ་རི་ཨ་ཀརྴ་ཡ་ཛཿཞེས་སོགས་འབྱུང་བས། ཕྱོགས་ཀྱི་ལྷ་མོ་གཽ་རི་ལ་སོགས་བཞིའི་སྔགས་དང་ཕྱག་རྒྱའི་སྦྱོར་བ་ཡིས། ཡེ་ཤེས་ཀྱི་དཀྱིལ་འཁོར་རྒྱ་མཚོ་དམ་ཚིག་པ་ལ་རབ་བསྒྲུབ་བྱ་སྟེ།
དམ་ཚིག་པ་ལ་ཡེ་ཤེས་ཀྱི་འཁོར་ལོ་དགུག་གཞུག་བཅིང་དབང་དུ་བྱ་བས་དབྱེར་མེད་དུ་བཅུག་པ་ཡིས། དམ་ཚིག་པ་རྣམས་ཡེ་ཤེས་འཁོར་ལོ་རྡོ་རྗེ་ཆེན་པོའི་ངོ་བོར་འབར་བས། དམ་ཚིག་པའི་དཀྱིལ་འཁོར་གྱི་སངས་རྒྱས་ཀུན་ཡེ་ཤེས་པ་དང་མཉམ་པའི་རྣལ་འབྱོར་པ། དགུག་གཞུག་བཅིང་དབང་དུ་བྱས་པའི་སྐད་ཅིག་ལ་ནི་དམ་ཚིག་པ་དང་ཡེ་ཤེས་པ་གཉིས་སུ་མེད་པར་འགྱུར་རོ། ། དྲུག་པ་བཟླས་པའི་ཡུལ་ཕན་ཡོན་དང་བཅས་པ་ལ་གཉིས། བཟླས་པའི་ཡུལ་ཕྲེང་བ་དང་། བཟླས་པའི་ཕན་ཡོན་ནོ། ། དང་པོ་ནི། བཟླས་པའི་ཡུལ་ཕྲེང་བ་ནི། མངོན་སྤྱོད་ལ་རུ་རག་ཤ་དང་།
ཞི་བ་ལ་རལ་གྲི་བསེ་རུའི་རྭ་དང་། ལས་བཞི་ཐུན་མོང་བ་ལ་བུའི་མཚོ་བ་བོ་དྷི་ཙ་དང་། དབང་ལ་པད་འབྲས་དང་། རྒྱས་པ་ལ་མུ་ཏིག་དང་། ལ་སོགས་པས་མུ་མེན་དང་། བྱི་རུ་དང་། སོགས་པས་གསེར་དང་། དངུལ་གྱི་ཕྲེང་བ་བཟུང་ལ། ལྷའི་རྣལ་འབྱོར་གྱིས་བསམ་གཏན་དང་བཟླས་པའི་མན་ངག་དང་ལྡན་པས་སྔགས་བཟླས་པར་བྱའོ། ། གཉིས་པ་ནི།
དེ་ལྟར་བཟླས་པའི་མན་ངག་དང་ལྡན་པས་སྔགས་བཟླས་པའི་ཕན་ཡོན་ནམ་དགོས་པ་ནི། སངས་རྒྱས་རིགས་ལྔ་དང་བྱང་ཆུབ་སེམས་དཔའ་བརྒྱད་དང་། མཁའ་འགྲོ་མ་འཁོར་གྱི་ལྷ་མོ་རྣམས་དང་། རང་གི་བཙུན་མོ་ཡུམ་ལྔ་པོ་རྣམས། ཐུགས་སྙིང་པོ་ནས་བསྐུལ་བས་སྒྲུབ་པ་པོའི་མདུན་དུ་མངོན་སུམ་དུ་ནི་མཐོང་བར་བྱ་བའི་ཕྱིར། སྔགས་བཟླས་པ་ནི་ལྷ་རྣམས་ལ་དངོས་གྲུབ་སྩོལ་ཅིག་པར་སྙན་གསན་འབེབས་པར་བརྗོད་དཔེར་ན་འཇིག་རྟེན་ན་མིའི་སྐྱེས་ཆེན་ལ་ལ་ཞིག་གི སྐྱེས་བུ་ལ་ལ་ཞིག་ལ་སྐད་ཀྱི་ང་རོས་ཆེ་གེ་མོ་ཞེས་བོས་ན། སྐད་དེ་ཐོས་པ་ཙམ་གྱིས་འབོད་མཁན་གྱི་སྐྱེས་བུ་དེའི་དྲུང་དུ། བོས་པའི་སྐྱེས་བུ་དེ་འོང་བར་འགྱུར་བ་དེ་ལྟར་དུ། སྔགས་བཟླས་པ་ཙམ་གྱིས་སྐད་ཅིག་དེ་ལ་སྔགས་བཟློས་པའི་སྒྲུབ་པ་པོའི་དྲུང་དུ་སངས་རྒྱས་ལྷ་གང་དང་གང་ཡིན་པ་དེའི་འཁོར་དང་བཅས་པ་གཤེགས་ནས་དངོས་གྲུབ་གཏེར་བར་འགྱུར་རོ། །
དེ་ལྟ་བུའི་སངས་རྒྱས་རྣམས་གང་ན་བཞུགས་ཤེ་ན། འཇིག་རྟེན་གྱི་ཁམས་ནི་སྟོང་ཁྲག་ ༼༦༢༽ གི་གྲངས་དང་མཉམ་པའི་ནམ་མཁའི་ཁམས་ཀྱི་མཁའ་གྲོང་འོག་མིན་སྟུག་པོ་བཀོད་པ་རུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པའི་བདེ་བའི་གནས་ཀྱི་ནམ་མཁའ་མཉམ་པ་ན་ཏིལ་གྱི་གང་བུའི་ས་བོན་ལྟར་གང་བའི་སངས་རྒྱས་བཞུགས་ནས། དེ་རྣམས་ཀྱི་ཐུགས་སྙིང་པོ་ནས་བསྐུལ་བའི་ཚེ་སྔགས་ཀྱི་དེ་ཉིད་རིག་པའི་རྣལ་འབྱོར་པའི་དྲུང་དུ་ནི་དངོས་སུ་གཤེགས་ནས་རྡོ་རྗེ་ཡེ་ཤེས་ཀྱི་སྤྱན་གྱིས་སྒྲུབ་པ་པོ་ལ་རྣམ་པར་གཟིགས་ནས། རྣལ་འབྱོར་པ་གང་ཞིག་གིས་སྙན་གསན་དབབ་པའི་སྔགས་བཟླས་པས་སྔགས་ཀྱི་དངོས་གྲུབ་ཀྱི་རིམ་པ་ཕྲིན་ལས་བཞི་དང་། གྲུབ་ཆེན་བརྒྱད་དང་། ཕྱག་རྒྱ་ཆེན་པོ་མཆོག་གི་དངོས་གྲུབ་རྣམས་ཐོབ་པ་འདི་ནི་ཨེ་མ་ཧོ་ངོ་མཚར་བའི་སྔགས་བཟླས་པ་དེའི་རྣལ་འབྱོར་པས་བྱང་ཆུབ་ཐོབ་པའོ། ། བདུན་པ་རིམ་པ་གཉིས་ལ་བརྟེན་ནས་དངོས་གྲུབ་འབྱུང་བའི་རྒྱུ་མཚན་དང་བཅས་པ་ལ་གཉིས་ཏེ། དངོས་གྲུབ་འབྱུང་བ་དངོས་དང་། དེའི་འཐད་པའོ། ། དང་པོ་ནི།
དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱང་གསང་སྔགས་རྡོ་རྗེ་ཐེག་པའི་ལམ་རིམ་པ་གཉིས་ཀྱི་སྤྱོད་པ་སངས་རྒྱས་ཐམས་ཅད་གཤེགས་པའི་ལམ་ཡིན་པས་སངས་རྒྱ་བའི་དང་པོར་འཛིན་སྟེ། ཐུན་མོང་མ་ཡིན་པའི་གསང་བ་ལས། གང་དག་འདས་དང་མ་བྱོན་དང་། ། ད་ལྟ་འབྱུང་བ་མ་ལུས་པ། ། གསང་ཆེན་འདིས་ནི་མ་བགྲོད་པར། ། བྱང་ཆུབ་ཐོབ་པར་མི་འགྱུར་ཏེ། ། འདི་ནི་མཐར་ཐུག་གནས་ཡིན་པས། ། དེ་ལས་གཞན་པའི་སྤྱོད་ཡུལ་ཡིན། ། ཞེས་དང་། རྣམ་སྣང་མངོན་བྱང་ལས།
རྫོགས་པའི་སངས་རྒྱས་གང་འདས་དང་། ། དེ་བཞིན་གང་དག་མ་བྱོན་དང་། ། ད་ལྟར་འབྱུང་བའི་རྫོགས་སངས་རྒྱས། ། འགྲོ་ལ་ཕན་ཕྱིར་བཞུགས་པ་རྣམས། ། དེ་དག་ཀུན་གྱིས་གསང་སྔགས་ཀྱི། ། ཆོ་ག་ཟབ་མོ་འདི་མཁྱེན་ནས། ། དཔའ་བོས་བྱང་ཆུབ་ཤིང་དྲུང་དུ། ། ཐམས་ཅད་མཁྱེན་པ་ཚད་མེད་བརྙེས། ། གསང་སྔགས་སྦྱོར་བ་མཉམ་མེད་དེ། ། ཤཱཀྱ་སེང་གེ་སྐྱོབ་པ་ཡིས། །
དྲག་པོ་ཆེན་པོ་བདུད་ཀྱི་སྡེ། ། སྟོབས་ཆེན་དག་ཀྱང་དེས་བཅོམ་སྟེ། ། འཇིག་རྟེན་མཐུན་པར་གཤེགས་ནས་ནི། ། འཁོར་ལོ་བསྐོར་ནས་མྱ་ངན་འདས། ། ཞེས་གསུངས་པ་ཡིན་ནོ། ། དེ་བས་ན། གསང་སྔགས་རྡོ་རྗེ་ཐེག་པའི་ལམ་རིམ་པ་གཉིས་སྔགས་ཀྱི་བཟླས་པ་དང་བཅས་པ་ནི་རབ་བསྒོམས་པས། གཞན་དང་མཚུངས་པ་མེད་པའི་ཡེ་ཤེས་བཅུ་གསུམ་རྡོ་རྗེ་འཛིན་པའི་ས་ཐོབ་པར་བྱེད་ལ། དེ་ལྟར་གསང་ ༼༦༣༽ སྔགས་ལ་བརྟེན་ནས་སངས་རྒྱས་ཐོབ་དགོས་པར་ཤེས་པའི་སངས་རྒྱས་རྣལ་འབྱོར་དེ་ནི། གསང་སྔགས་ཀྱི་སྤྱོད་པ་ལམ་རིམ་པ་གཉིས་ལ་འབད་པས་གནས་པ་ཡིས་ཉན་རང་བྱང་སེམས་སྟེ་ཕར་ཕྱིན་ཐེག་པའི་འབྲས་བུ་ཉིད་ལ་ཐོབ་ཏུ་རེ་བར་མི་གཟིགས་ཏེ།
གསང་སྔགས་ཀྱི་འབྲས་བུ་ཕྱག་རྒྱ་ཆེན་པོ་དེ་ནི་སངས་རྒྱས་ཐམས་ཅད་རང་བཞིན་མཉམ་པར་བརྗོད་ཅིང་། ལམ་རིམ་པ་གཉིས་གང་ཞེ་ན། བསྐྱེད་རིམ་ནི་སངས་རྒྱས་ལྷའི་ང་རྒྱལ་ཡིད་ཀྱི་ཡུལ་དུ་དམིགས་ནས་ནི་ཐ་མལ་གྱི་རྣམ་རྟོག་སྤོང་ལ། རྫོགས་རིམ་ནི་ཆོས་ཀྱི་དབྱིངས་ནི་མ་བསྒྲིབས་པའི་ཕྱིར་རང་བཞིན་གྱིས་འོད་གསལ་བའི་ཡེ་ཤེས་དེ་ཉིད་ཀྱིས་གྱ་ནོམ་ལྷར་ཞེན་གྱི་རྣམ་རྟོག་སྤོང་བ་སྟེ། འོག་ནས། ཕལ་པའི་གནས་སྐབས་གཞོམ་པའི་ཕྱིར། ། བསྒོམ་པ་ཡང་དག་རབ་ཏུ་གྲགས། ། རང་བཞིན་རྣམ་རྟོག་གཞོམ་པའི་ཕྱིར། ། བསྒོམ་པ་ཉིད་ནི་བསྒོམ་པ་མིན། ། ཞེས་འབྱུང་ལ།
རྩ་རྒྱུད་ལས་ཀྱང་། བསྐྱེད་པའི་རིམ་པའི་རྣལ་འབྱོར་གྱི། ། བརྟུལ་ཞུགས་ཅན་གྱིས་སྤྲོས་པ་བསྒོམ། ། སྤྲོས་པ་རྨི་ལམ་ལྟར་བྱས་ནས། ། སྤྲོས་པ་ཉིད་ནི་སྤྲོས་མེད་བྱེད། ། ཅེས་གསུངས་སོ། ། དེ་ལྟར་རྣལ་འབྱོར་པ་གང་ཞིག་གིས་རིམ་པ་གཉིས་མཉམ་པར་བསྒོམས་པ་དེ་བས་ན། སྔར་སེམས་ཅན་གྱི་རྒྱུད་ཀྱི་སྤང་བྱ་རྣམས་ཕྱིས་སངས་རྒྱས་སུ་གནས་གྱུར་པས་སྤང་བྱ་དང་གཉེན་པོ་རོ་གཅིག་པར་མཉམ་པར་འགྱུར་བའོ། ། གཉིས་པ་དེའི་འཐད་པ་ལ་བཞི། སེམས་རང་བཞིན་གྱིས་དྲི་མ་དང་བྲལ་བ་དང་།
སེམས་ཀྱི་ཡོན་ཏན་དང་། སེམས་ཀྱི་རང་བཞིན་ཡོན་ཏན་དང་བཅས་པ་དང་། སེམས་ཀྱི་ནུས་པའི་མཐུ་བསྟན་པའོ། ། དང་པོ་ནི། དེ་ལྟར་རིམ་པ་གཉིས་ཀྱིས་གྲོལ་བ་དེ་རང་བཞིན་གྱིས་དག་པ་གཅིག་གྲོལ་ལམ། རང་བཞིན་གྱིས་མ་དག་ཀྱང་གྲོལ། དང་པོ་ལྟར་ན། ལམ་ལ་འབད་མི་དགོས་པར་གྲོལ་བར་འགྱུར་ལ། གཉིས་པ་ལྟར་ན་འབད་ཀྱང་སྦྱང་བའི་མཐུ་མེད་དོ་ཞེ་ན། འདི་ལྟར་སྦྱང་རུང་གི་ཆོས་ཡོད་པའི་ཕྱིར་རང་བཞིན་གྱིས་དག་པས་སྐྱོན་དང་པོ་མེད་ལ།
གློ་བུར་དུ་མ་དག་པས་སྦྱང་དགོས་པའི་ཕྱིར་སྐྱོན་གཉིས་པ་མེད་དོ། ། དེ་ཅིའི་ཕྱིར་ཞེ་ན། འཇིག་རྟེན་ཇི་ལྟར་སེམས་ཅན་ཐམས་ཅད་ཀྱི་སེམས་རང་བཞིན་གྱིས་དྲི་མ་མེད་པའི་སངས་རྒྱས་དེ། ཇི་ལྟར་ཆོས་ཀྱི་དབྱིངས་ནི་སྤྲོས་པའི་མཐའ་ཐམས་ཅད་དང་བྲལ་བ་རྟོག་པའི་རྙོག་པ་མེད་པ་དེ་བཞིན་དུ། སེམས་ཅན་ཐམས་ཅད་ཀྱི་སེམས་ཀྱི་ཁམས་ནི་རང་བཞིན་གྱིས་དྲི་མ་མེད་ཅིང་དག་པ་དེ་ལྟར་བཤད་དེ། རྒྱུད་བླ་མ་ལས། ༼༦༤༽ སེམས་ཀྱི་རང་བཞིན་འོད་གསལ་གང་ཡིན་པ། ། དེ་ནི་ནམ་མཁའ་བཞིན་དུ་འགྱུར་མེད་གསུངས། ། ཞེས་དང་། རྫོགས་སངས་སྐུ་ནི་འཕྲོ་ཕྱིར་དང་། །
དེ་བཞིན་ཉིད་དབྱེར་མེད་ཕྱིར་དང་། ། རིགས་ཡོད་ཕྱིར་ན་ལུས་ཅན་རྣམས། ། རྟག་ཏུ་སངས་རྒྱས་སྙིང་པོ་ཅན། ། ཞེས་གསུངས་སོ། ། དེས་ན་སེམས་ཅན་རྣམས་ཀྱི་སེམས་ཀྱི་རང་བཞིན་ནི་ནམ་མཁའ་ལྟ་བུར་རང་བཞིན་གྱིས་དྲི་མ་མེད་དོ། ། འོ་ན། སེམས་ཅན་རྣམས་རྒྱུ་ཅིས་མ་རྟོགས་ཤིང་འཁོར་བའི་སྣང་བ་སྣ་ཚོགས་གང་ལས་བྱུང་སྙམ་ན། དེ་ནི་མེད་བཞིན་དུ་ངན་པར་བཏགས་པའི་རྣམ་རྟོག་བདག་དང་བདག་གིར་འཛིན་པས། དགོས་འདོད་འབྱུང་བའི་རིན་པོ་ཆེ་ལྟ་བུའི་སེམས་རང་བཞིན་གྱིས་དྲི་མ་དང་བྲལ་བ་འདི་གློ་བུར་དུ་དྲི་མ་ཅན་དུ་བྱས་པ་དེ་སྦྱངས་པས། སེམས་རང་བཞིན་གྱིས་དག་པས་ནི་གློ་བུར་གྱི་དྲི་མ་སྦྱངས་པས་དག་པར་འགྱུར་བའི་ཕྱིར་རོ། །
དེ་ལྟར། སཾ་བྷུ་ཊི་ལས། གལ་ཏེ་འདི་ཀུན་ནས་ཉོན་མོངས་པ་ཅན་དུ་མ་གྱུར་ན། ལུས་ཅན་ཐམས་ཅད་གྲོལ་བར་འགྱུར་རོ། ། འདི་གལ་ཏེ་རྣམ་པར་དག་པར་མ་གྱུར་ན། འབད་པ་འབྲས་བུ་མེད་པར་འགྱུར་རོ། ། ཞེས་གསུངས་པ་དང་། དབུས་མཐའ་ལས། གལ་ཏེ་ཉོན་མོངས་དེ་མ་གྱུར། ། ལུས་ཅན་ཐམས་ཅད་གྲོལ་བར་འགྱུར། །
གལ་ཏེ་རྣམ་དག་དེ་མ་གྱུར། ། འབད་པ་འབྲས་བུ་མེད་པར་འགྱུར། ། ཞེས་གསུངས་སོ། ། དེ་བས་ན། ཇི་ལྟར་འདུས་མ་བྱས་ཀྱི་ནམ་མཁའ་རང་བཞིན་གྱིས་མི་འཇིག་པ་བརྟན་པར་གནས་པ་ལྟར། འདུས་མ་བྱས་ཀྱི་ནམ་མཁའ་ཇི་ལྟ་བ་བཞིན། དཔེ་དེ་བཞིན་དུ་སེམས་ཅན་ཐམས་ཅད་ཀྱི་སེམས་ཀྱང་རང་བཞིན་གྱིས་སྐྱེ་འཇིག་མེད་དོ། ། གཉིས་པ་ནི། སེམས་དྲི་མ་མེད་ཅིང་ཡོན་ཏན་ཐམས་ཅད་ཀྱི་བརྒྱན་པའི་རིན་པོ་ཆེ་ཐབས་ལམ་སྣ་ཚོགས་ཀྱིས་བསྐུལ་བ་ལས། སེམས་ཉིད་སྣང་ལ་རང་བཞིན་མེད་པར་བསྒོམ་པར་གྱུར་པས་སེམས་རང་གི་གནས་ལུགས་རྟོགས་པའི་སངས་རྒྱས་སུ་འགྱུར་ཏེ་སྐྱེ་བ་འདི་ལ་སངས་རྒྱས་དམ་པ་ཉིད་མངོན་དུ་འགྱུར་རོ། །
དེ་ལྟར་དགོས་འདོད་འབྱུང་བའི་རིན་ཆེན་སེམས་ཉིད་རང་བཞིན་གྱིས་འོད་གསལ་བ་ལས། ཕྱི་རོལ་དུ་གྱུར་པའི་ཐོབ་བྱའི་སངས་རྒྱས་མེད་ཅིང་། ཁམས་གསུམ་གྱི་རྣམ་པ་ཅན་གྱི་གང་ཟག་སེམས་ཅན་མེད་ལ། རང་ཉིད་ཀྱི་སེམས་རྣམ་པར་ཤེས་པའི་གནས་ལུགས་ཀྱི་དོན་རང་བཞིན་གྱིས་འོད་གསལ་བ་སྟོང་པ་ཉིད་ལས། ཕྱི་རོལ་བེམ་པོའི་རྣམ་པ་ཅན་དུ་གྱུར་པ་ཀ་བ་དང་བུམ་པ་ལ་སོགས་པའི་དངོས་པོ་ཅུང་ཟད་ཀྱང་མེད་དེ། མདོ་ལས། ཀྱེ་ཁམས་གསུམ་པོ་འདི་ ༼༦༥༽ དག་ནི་སེམས་ཙམ་མོ། ། ཞེས་གསུངས་སོ། འོ་ན་སྣང་གྲངས་ཀྱིས་བསྡུས་པའི་ཆོས་ཐམས་ཅད་ཅི་ལས་བྱུང་སྙམ་ན། ཐོག་མ་མེད་པ་ནས་བག་ཆགས་ཀྱི་དབང་གིས་མེད་བཞིན་དུ་སྣང་བ་སྟེ།
ལང་དཀར་གཤེགས་པའི་མདོ་ལས། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་བྱུང་། ། དོན་ཡོད་མ་ཡིན་སེམས་ཉིད་དེ། ། ཕྱི་རོལ་དོན་མཐོང་ལོག་པ་ཡིན། ། ཞེས་གསུངས་སོ། ། དེས་ན། རང་གི་ཡིད་སེམས་ཉིད་ནི་སྤྲོས་པའི་མཐའ་དང་བྲལ་བས་སངས་རྒྱས་དམ་པ་ཆོས་ཀྱི་སྐུ་ཉིད་དང་། ཁམས་གསུམ་དབང་ཕྱུག་ཆེན་པོ་ལོངས་སྤྱོད་རྫོགས་པའི་སྐུ་སྟེ། འཇིག་རྟེན་གསུམ་གྱི་རྒྱལ་པོ་ཆེ་སྤྲུལ་པའི་སྐུ་རྣམས་ནི།
སེམས་ཉིད་གཅིག་གིས་ནི་གནས་ལུགས་རྟོགས་པ་ལས་ཐོབ་པར་འགྱུར་ལ། གནས་སྐབས་སུ་གཟུགས་དང་སྒྲ་དང་དེ་བཞིན་དྲི། རོ་དང་རེག་བྱའི་རང་བཞིན་རྣམས་སྣ་ཚོགས་སུ་སྐྱེ་སྟེ། ལམ་དང་གྲུབ་པའི་མཐའ་ཐམས་ཅད་སྐྱེ་བར་འགྱུར་བས་སེམས་ཀྱི་ཡོན་ཏན་ཞེས་བྱའོ། ། གསུམ་པ་ནི། ཆོས་ཀྱི་དབྱིངས་ནི། སྐད་དད་སོར་བཞག་ན། དྷརྨ་དྷ་ཏུ་ཞེས་བྱ་བ་སྟེ། ཆོས་ཀྱི་དབྱིངས་སམ། ཆོས་ཀྱི་ཁམས་སམ།
ཆོས་ཀྱི་རྒྱུ་ཞེས་བྱ་བ་ལས། འདིར་ནི་ཆོས་ཀྱི་རྒྱུ་སྟེ་འཁོར་འདས་ཀྱི་ཆོས་ཐམས་ཅད་སྐྱེ་བར་འགྱུར་བས་སེམས་ཀྱི་རྒྱུ་བྱས་པས་ན་དབྱིངས་ཏེ་ཀུན་གཞིའི་རྣམ་པར་ཤེས་པ་སྟེ། མདོ་ལས། ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང་། ། མྱ་ངན་འདས་པའང་ཐོབ་པ་ཡིན། ། ཞེས་གསུངས་སོ། ། དེ་ཉིད་མཆོག་ཏུ་ཞི་བ་སྟེ། གཟུང་བྱ་ངོ་བོ་མེད་པས་དེ་ལ་ལྟོས་པའི་འཛིན་པ་མི་འགྲུབ་སྟེ།
སློབ་དཔོན་དབྱིག་གཉེན་གྱིས། གཟུང་བ་མེད་པས་དེར་འཛིན་མེད། ། ཅེས་གསུངས་སོ། ། ཀུན་གཞིའི་རྣམ་ཤེས་འོད་གསལ་བ་འདི་ནི་འཁོར་འདས་ཀྱི་དགོས་འདོད་ཐམས་ཅད་འབྱུང་བ་རིན་ཆེན་སེམས་སུ་བརྗོད། དེ་ལ་མ་དག་པའི་བག་ཆགས་ཀྱི་གློ་བུར་དུ་ཀུན་ནས་སླད་པས་གཟུགས་དང་ཚོར་བ་འདུ་ཤེས་དང་། འདུ་བྱེད་དང་ནི་རྣམ་ཤེས་ཉིད་སྟེ་ཕུང་པོ་དང་ཁམས་དང་སྐྱེ་མཆེད་ལ་སོགས་པ་འཁོར་བ་འདི་དག་ཐམས་ཅད་སེམས་རང་བཞིན་གྱིས་འོད་གསལ་ལས་སྐྱེས་ནས་ཐུབ་པ་འདི་ནི་སེམས་ཀྱི་རང་བཞིན་ལས་གཞན་དུ་མི་འགྱུར་རོ། ། བཞི་པ་ནི། དཔེར་ན་ཡིད་བཞིན་གྱི་ནོར་བུ་རིན་པོ་ཆེ་ལ་གསོལ་བ་བཏབ་ན་གང་འདོད་པའི་དོན་གྱི་འབྲས་བུ་རབ་ཏུ་གཏེར་བ་དང་འདྲ་བར་སེམས་ཀྱི་ཆོས་ཉིད་དེ་ནི་གདོད་མ་ནས་རང་བཞིན་ ༼༦༦༽ གྱིས་དག་པ་དེ་ལ། ལམ་གྱིས་གློ་བུར་གྱི་དྲི་མ་སྦྱངས་ན་དམན་པ་དང་འབྲིང་དང་མཆོག་གི་སངས་རྒྱས་བྱང་ཆུབ་ཀྱི་འབྲས་བུ་སྟེར་བར་བྱེད་པ་དེ་ཉིད་ཀྱི་ཕྱིར། གསང་སྔགས་རྡོ་རྗེ་ཐེག་པའི་རྒྱལ་པོ་རྣལ་འབྱོར་བླ་ན་མེད་པའི་ལམ་སྨིན་གྲོལ་གཉིས་ཀྱི་སེམས་སྟོང་པ་ཉིད་ཀྱི་རྡོ་རྗེ་རང་བཞིན་གྱིས་སྐྱེ་བ་མེད་པ་བསྐུལ་བ་སྟེ་སྦྱངས་པ་ཡིས།
གསང་སྔགས་ཀྱི་ལམ། ཟབ་མོའི་རྣམ་པ་བླ་མའི་མན་ངག་ལས་རྙེད་པ་དང་ལྡན་པའི་རྣལ་འབྱོར་པས། མཚན་རྟོག་གི་ཕྱེད་པར་དཀའ་བའི་ཕྱག་རྒྱ་ཆེན་པོ་མཆོག་གི་དངོས་གྲུབ་སྟེར་བ་ཐོབ་པར་འགྱུར་རོ། ། གཉིས་པ་ལེའུ་ཡི་མིང་ནི། སེམས་ཉིད་སྐྱེ་བ་མེད་པས་རྡོ་རྗེ་སེམས་དཔའི་སྙིང་པོ། དེ་ཉིད་འཁོར་འདས་སྣ་ཚོགས་སུ་སྣང་བའི་དོན་སྟོན་པའི་ལེའུ་སྟེ་དྲུག་པ། ཤླཽ་ཀ་སུམ་ཅུ་སོ་དགུ་དང་རྐང་པ་གཉིས་ཀྱི་རྣམ་པར་བཤད་པའོ།། ༈ །།ད་ནི་ལེའུ་བདུན་པ་བཤད་པར་བྱ་བ་ལ་དོན་གཉིས་ཏེ། སྤྱིའི་དོན་དང་། གཞུང་གི་དོན་ནོ། །
དང་པོ་ནི། རྒྱུད་བཤད་ཐབས་ཀྱི་མན་ངག་ལས། བརྗོད་བྱའི་དོན་ནི་ཕལ་ཆེར་སྤྱི་ཡིན་ལ། དབང་གོང་མ་གསུམ་ནི་སྦས་པའང་ཡིན་ནོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་དང་། ཡི་གེའི་དོན་གཉིས་ལ་འཇུག་གོ ། མངོན་པར་རྟོགས་པ་ནི། སྨིན་པར་བྱེད་པ་དབང་དང་། བསྐྱེད་རིམ་དབྱིབས་དང་། བཟའ་བའི་དམ་ཚིག་དང་འབྲེལ་ལ།
ཁམས་ཀྱི་དག་པ་ནི་སྤྱོད་ལམ་གྱི་རྣལ་འབྱོར་ཡིན་པས་དབྱིབས་ཀྱི་ཁམས་སུ་འདུའོ། ། རྩ་བའི་རྒྱུད་ཀྱི་གང་དུ་ཕན་འདོགས་ན། ཡན་ལག་དྲུག་ནི། ལེའུ་གསུམ་པ་དང་། བརྒྱད་པ་དང་། ཕྱི་མའི་ལེའུ་ལྔ་པར་མི་གསལ་བ་གསལ་བ་དང་། མ་ཚང་བ་ཁ་སྐོང་བའི་ཚུལ་དུ་ཕན་འདོགས་ལ། དབང་ནི། ལེའུ་བཅུ་པ་དང་། ཕྱི་མའི་གསུམ་པ་དང་།
ལྔ་པ་དང་། བཅུ་གཉིས་པའི་དོན་གསལ་བར་བྱེད་དོ། ། བཟའ་བའི་དམ་ཚིག་ནི། ལེའུ་གཉིས་པ་དང་། བཅུ་གཅིག་པ་དང་། ཕྱི་མའི་ལེའུ་བཅུ་པའི་དོན། ཕན་ཡོན་དང་བཅས་པའི་ཚུལ་གྱིས་མི་གསལ་བ་གསལ་བ་དང་། མ་ཚང་བ་ཁ་སྐོང་བའི་ཚུལ་གྱིས་ཕན་འདོགས་ལ། ཁམས་ཀྱི་དག་པ་ནི། རྩ་བ་དང་།
ཕྱི་མའི་ལེའུ་དགུ་པར་གསལ་བར་བྱེད་དོ། ། གཉིས་པ་གཞུང་གི་དོན་ལ་གཉིས། དོན་དངོས་དང་། ལེའུ་ཡི་མིང་ངོ་། ། དང་པོ་ལ་ལྔ་སྟེ། བསྐྱེད་པའི་རིམ་པ་ཡན་ལག་དྲུག་བསྒོམ་པ་དང་། གཞལ་ཡས་ཁང་བསྐྱེད་ཅིང་ལྷ་བསྒོམས་པ་དང་། ཐུན་མོང་མ་ཡིན་པའི་དབང་བཞི་བསྟན་ ༼༦༧༽ པ་དང་། བཟའ་བའི་དམ་ཚིག་བཅུད་ལེན་དང་བཅས་པ་དང་། རྣལ་འབྱོར་པའི་ཁམས་ཀྱི་དག་པ་བསྟན་པའོ། །
དང་པོ་ལ་གསུམ་སྟེ། རྒྱུའི་ཏིང་ངེ་འཛིན་དང་། ཡན་ལག་དྲུག་མདོར་བསྟན་པ་དང་། སྔགས་དང་བཅས་ཏེ་རྒྱས་པར་བཤད་པའོ། ། དང་པོ་ནི། ལེའུ་དྲུག་པ་བཤད་པའི་རྗེས་དེ་ནས་དྲུག་པ་རྡོ་རྗེ་འཆང་ཆེན་པོ་ཕྱག་མཚན་རྡོ་རྗེ་ཅན་མཁའ་འགྲོ་མའི་རྡོ་རྗེ་གྱུར་རིགས་རྒྱས་བསྡུས་གང་རུང་གི་ལྷའི་རྣལ་འབྱོར་བསྐྱེད་པའི་རིམ་པ་ཡན་ལག་དྲུག་སྟོན་པའི་རྣལ་འབྱོར་གྱི་ཏིང་ངེ་འཛིན་ལ་སྙོམས་པར་ཞུགས་ཏེ། གུར་རིགས་སོ་སོ་བ་དང་། རིགས་བསྡུས་པ་གང་རུང་གི་སྒོ་ནས་བདག་ཉིད་ཀྱི་བསྐྱེད་རིམ་རྣལ་འབྱོར་ཡན་ལག་དྲུག་གི་ཆོ་ག་གསུངས་པའོ། ། གཉིས་པ་ནི། ཚོགས་གཉིས་བསག་པ་སྔོན་དུ་སོང་ནས།
ཐུན་མོང་དང་ཐུན་མོང་མ་ཡིན་པའི་སྲུང་འཁོར་བསྒོམས་ནས། གཙུག་ཏོར་འཁོར་ལོས་བསྒྱུར་བའི་ལྟོ་བར། གཞིའི་ཡན་ལག རྒྱུའི་ཡན་ལག རྐྱེན་གྱི་ཡན་ལག་རྣམས་ལས། གནས་ཐབས་ཀྱི་ཡན་ལག་སངས་རྒྱས་གནས་གཞལ་ཡས་ཁང་བསྐྱེད་པ་ནི་རྣམ་པར་སྣང་མཛད་ཀྱི་ཡན་ལག་རབ་རྫོགས་དང་། མངོན་པར་བྱང་ཆུབ་པ་རྣམ་པ་ལྔ་པོ་བསྒོམ་པ་དང་། དེ་ལས་ཀུན་ཏུ་བཟང་པོའི་རང་བཞིན་རྒྱུ་རྡོ་རྗེ་འཆང་དཀར་པོ་ལྔའམ་གཅིག་བསྒོམ་པ་དང་། རང་གི་ལྷག་པའི་ལྷ་རིགས་རྒྱས་བསྡུས་གང་རུང་གི་འབྲས་བུ་རྡོ་རྗེ་འཛིན་པ་བསྒྲུབ་པ་དང་། མཁའ་གསང་བྱིན་གྱིས་བརླབས་ནས་མཁའ་ནང་ནས་དཀྱིལ་འཁོར་རྣམས་ཀྱི་འཁོར་གྱི་ལྷ་མོ་རྣམས་ཕྱིར་སྤྲོས་ནས་རང་གནས་སུ་དགོད་པ་དང་།
སྐྱེ་མཆེད་དང་སྐུ་གསུང་ཐུགས་བྱིན་རླབས་དང་། ཡེ་ཤེས་པ་དགུག་གཞུག་བྱ་བ་རྣམས་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་དང་། ཡང་ན་རང་གི་ལྷག་པའི་ལྷ་བསྒྲུབ་ཀྱི་དབང་བསྐུར་བ་མི་བསྐྱོད་པའི་ཡན་ལག་དང་། མཆོད་པ་དོན་ཡོད་གྲུབ་པའི་ཡན་ལག་དང་། བསྟོད་པ་རིན་ཆེན་འབྱུང་ལྡན་གྱི་ཡན་ལག་དང་། བདུད་རྩི་མྱང་བ་འོད་དཔག་མེད་ཀྱི་ཡན་ལག་དང་བཅས་པ་རྣམས་རིམ་པས་རྗེས་སུ་བསྒོམ་པར་བྱ་སྟེ། དེ་རྣམས་རིགས་དྲུག་ལམ་དུ་བྱ་བའི་ཕྱིར་རྣལ་འབྱོར་ཡན་ལག་དྲུག་ཏུ་བརྗོད་དོ། ། གཉིས་པ་ནི། དབང་བསྐུར་བ་མི་བསྐྱོད་པའི་ཡན་ལག་གི་ཚེ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་བཛྲ་སྭ་བྷ་ཝ་ཨཱཏྨ་ཀོ྅་ཧཾ།
ཞེས་པའི་སྔགས་བརྗོད་ནས་ང་རྒྱལ་འཛིན་པར་བཅོམ་ལྡན་འདས་དེ་བཞིན་གཤེགས་པ་རྟོག་པས་མི་ཕྱེད་པས་རྡོ་རྗེ་མི་བསྐྱོད་པས་དེ་སྐད་ཅེས་བཀའ་བསྩལ་ཏེ། དབང་ཡང་ཆུ་ཡིན་ལ་མི་བསྐྱོད་པ་ཡང་ཆུ་རྣམ་པར་དག་པ་ཡིན་པའི་ཕྱིར། དབང་བསྐུར་བ་མི་བསྐྱོད་པའི་ཡན་ལག་གོ ། ༼༦༨༽ བདུད་རྩི་མྱང་བ་འོད་དཔག་མེད་ཀྱི་ཚེ། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་བཛྲ་སྭ་བྷ་ཝ་ཨཱཏྨ་ཀོ྅་ཧཾ་ཞེས་པའི་སྔགས་བརྗོད་ནས་ང་རྒྱལ་འཛིན་པར། བཅོམ་ལྡན་འདས་དེ་བཞིན་གཤེགས་པ་གསུང་རྣམ་པར་དག་པ་ཚེ་དཔག་ཏུ་མེད་པས་དེ་སྐད་ཅེས་བཀའ་བསྩལ་ཏེ། བདུད་རྩི་མྱང་བའང་མགྲིན་པར་ཉམས་སུ་མྱོང་ལ། འོད་དཔག་མེད་པའང་གསུང་དག་པའི་ཕྱིར་བདུད་རྩི་མྱང་བ་འོད་དཔག་མེད་ཀྱི་ཡན་ལག་གོ ། བསྟོད་པ་རིན་ཆེ་འབྱུང་ལྡན་གྱི་ཡན་ལག་གི་ཚེ། ཨོཾ་སརྦ་ཏ་ཐཱ་ག་ཏ་སྟུ་ཏི་ཏ་བཛྲ་སྭ་བྷ་ཝ་ཨཱཏྨ་ཀོ྅་ཧཾ།
ཞེས་པའི་སྔགས་བརྗོད་ནས་ང་རྒྱལ་འཛིན་པར། བཅོམ་ལྡན་འདས་དེ་བཞིན་གཤེགས་པ་ཡོན་ཏན་རྣམ་པར་དག་པ་རིན་ཆེན་ཏོག་གིས་དེ་སྐད་ཅེས་བཀའ་བསྩལ་ཏེ་བསྟོད་པའང་ཡོན་ཏན་བརྗོད་པ་ཡིན་ཞིང་། རིན་ཆེན་འབྱུང་ལྡན་ཡང་ཡོན་ཏན་རྣམ་པར་དག་པ་ཡིན་པའི་ཕྱིར། བསྟོད་པ་རིན་ཆེན་འབྱུང་ལྡན་གྱི་ཡན་ལག་གོ ། མཆོད་པ་དོན་ཡོད་གྲུབ་པའི་ཡན་ལག་གི་ཚེ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷ་ཝ་ཨཱཏྨ་ཀོ྅་ཧཾ། ཞེས་པའི་སྔགས་བརྗོད་ནས་ང་རྒྱལ་འཛིན་པར། བཅོམ་ལྡན་འདས་དེ་བཞིན་གཤེགས་པ་ཕྲིན་ལས་རྣམ་པར་དག་པ་རྡོ་རྗེ་རྟ་མཆོག་གིས་དེ་སྐད་ཅེས་བཀའ་བསྩལ་ཏེ། མཆོད་པའང་ཕྲིན་ལས་ཡིན་ལ། དོན་ཡོད་གྲུབ་པའང་ཕྲིན་ལས་རྣམ་པར་དག་པ་ཡིན་པའི་ཕྱིར།
མཆོད་པ་དོན་ཡོད་གྲུབ་པའི་ཡན་ལག་གོ ། རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་གི་ཚེ། ཨོཾ་སརྦ་ཏ་ཐཱ་ག་ཏ་ཨ་ནུ་རཀ་ཏ་བཛྲ་སྭ་བྷ་ཝ་ཨཱཏྨ་ཀོ྅་ཧཾ། ཞེས་པའི་སྔགས་ཀྱིས་ང་རྒྱལ་འཛིན་པར། བཅོམ་ལྡན་འདས་དེ་བཞིན་གཤེགས་པ་བདེ་བ་རྣམ་པར་དག་པ་རྡོ་རྗེ་སེམས་དཔའ་རྗེས་སུ་ཆགས་པས་ཉི་མས་དེ་སྐད་ཅེས་བཀའ་བསྩལ་ཏེ། རྗེས་སུ་ཆགས་པ་ནི་འཁོར་ལོའི་ཡན་ལག་ཡིན་ལ། ལམ་བྱང་ཆུབ་ཀྱི་སེམས་ཀྱང་རྗེས་སུ་ཆགས་པ་དང་ཆོས་མཐུན་པ་ལ། སངས་རྒྱས་ཀྱི་རྩ་བའང་བྱང་ཆུབ་ཀྱི་སེམས་ཡིན་ཞིང་རྡོ་རྗེ་སེམས་དཔའ་ཡང་སངས་རྒྱས་ཀྱི་རྩ་བ་ཡིན་པའི་ཕྱིར། རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་གོ ། རྣམ་པར་སྣང་མཛད་རྒྱལ་པོ་ཆེ་རྣམ་སྣང་ཉིད་དམ།
བྷྲཱུྃ་ལས་འཁོར་ལོ་བྷྲཱུྃ་གྱིས་མཚན་པའམ། ཡི་གེ་བྷྲཱུྃ་ཉིད་ལས་འོད་ཟེར་སྤྲོ་བ་དང་ནི་འོད་ཟེར་ཚུར་བསྡུ་བའི་ལུས། ཆོས་ཀྱི་དབྱིངས་ཀྱི་དངོས་པོ་ཐམས་ཅད་བསྐྱེད་པ་བཞིན་དུ་བྷྲཱུྃ་གྱི་ཡི་གེས་གཞལ་ཡས་ཁང་བསྐྱེད་ཅིང་། རྣམ་སྣང་ངམ་ཕྱག་མཚན་ས་བོན་གྱིས་མཚན་པའམ། ས་བོན་གྱི་ཡི་གེ་བྷྲཱུྃ་རྣམ་སྣང་གི་ངོ་བོ་གང་རུང་དེས་ནི་སངས་རྒྱས་གནས་གཞལ་ཡས་ཁང་གདན་དང་བཅས་པ་དགོད་པ་སྟེ་བསྐྱེད་ལ། ཨོཾ་སརྦ་ཏ་ཐཱ་ག་ཏ་ཨ་ནི་ལ་ཡ་བཛྲ་སྭ་བྷ་ ༼༦༩༽ ཨཱཏྨ་ཀོ྅་ཧཾ། ཞེས་པའི་སྔགས་ཀྱིས་ང་རྒྱལ་འཛིན་པར། བཅོམ་ལྡན་འདས་དེ་བཞིན་གཤེགས་པ་སྐུ་རྣམ་པར་དག་པ་རྣམ་པར་སྣང་མཛད་རྡོ་རྗེ་ཞེས་བྱ་བས་དེ་སྐད་ཅེས་བཀའ་བསྩལ་ཏེ། གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་བཤད་པའི་ཏིང་ངེ་འཛིན་ཏོ། ། གཞལ་ཡས་ཁང་ཡང་སྐུ་ཡིན་ལ།
རྣམ་པར་སྣང་མཛད་ཀྱང་སྐུ་རྣམ་པར་དག་པ་ཡིན་པས། གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་ཏུ་བཞག་པའོ། ། དེ་དག་གིས་ལེའུ་བཞི་པར་བཤད་པའི་ཡན་ལག་གི་དོན་རྒྱས་པར་བཤད་པའོ། ། གཉིས་པ་གཞལ་ཡས་ཁང་བསྐྱེད་ཅིང་ལྷ་བསྐྱེད་པ་ལ་གཉིས། རྟེན་བསྐྱེད་པ་དང་། བརྟེན་པ་ལྷ་བསྐྱེད་པའོ། ། དང་པོ་ནི། སྲུང་འཁོར་གྱི་ནང་གི་ནམ་མཁའི་ཁམས་ཀྱི་དབུས་ན་གཞིའི་ཡན་ལག་ཆོས་ཀྱི་འབྱུང་གནས་ཡོད་པའི་ནང་དུ། རྒྱུའི་ཡན་ལག་འབྱུང་བ་བཞི་རླུང་ནས་ལུགས་འབྱུང་ངམ། ས་ནས་ལུགས་ལྡོག་གི་བདག་ཉིད་ཀྱི་དཀྱིལ་འཁོར་ཉིད་བསྒོམ་ཞིང་།
དེའི་སྟེང་དུ་སངས་རྒྱས་རྣམ་སྣང་གི་ངོ་བོ་བྷྲཱུྃ་ལས་འཁོར་ལོ་བྷྲཱུྃ་གྱིས་མཚན་པ་བསམས་ལ། དེ་ལས་འོད་ཟེར་སྤྲོས་ནས་སེམས་ཅན་གྱི་དོན་བྱས་ཚུར་འདུས་པ་དང་། རྐྱེན་གྱི་ཡན་ལག་བར་དོའི་རྣམ་ཤེས་མཚོན་པའི་ཡི་གེ་ཨོཾ་ཨཱཿཧཱུྃ་ཧོཿདམར་པོ་གཉིས་ཀྱི་བར་དུ་ཆུད་པ་རྣམས་རོ་གཅིག་ཏུ་འདྲེས་པ་ལས། ལྷ་གནས་པའི་རྟེན་གཞལ་ཡས་ཁང་གདན་དང་བཅས་པ་དགོད་པར་བྱའོ། ། གཉིས་པ་ནི། གཞལ་ཡས་ཁང་གི་ནང་དུ་རྡོ་རྗེ་ལྟ་བུར་རྟོག་པས་མི་ཕྱེད་པའི་ཕྱིར་དེས་ན་མི་བསྐྱོད་ཡབ་ཡུམ་འཁོར་དང་བཅས་པ་བསྒོམ་པར་བྱ། ཆོས་ཐམས་ཅད་མ་སྐྱེས་ཤིང་སྐྱེ་བ་མེད་པར་རྗེས་སུ་དྲན་པ་ལས་རྣམ་པར་སྣང་མཛད་ཡབ་ཡུམ་འཁོར་བཅས་ཕན་པ་ཉིད་བསྒོམ་པ་དང་། རིན་ཆེན་འབྱུང་ལྡན་རྣམས་ཀྱི་མཆོག་ཡུམ་དང་། མཆོག་གི་མཆོག་ཡབ་དང་བཅས་པ་འདི་ནི་འདོད་དགུ་འབྱུང་བས་རིན་ཆེན་སེམས་སུ་བཤད་དེ་འཁོར་བཅས་བསྒོམ། རྡོ་རྗེ་ཆོས་ནི་འོད་དཔག་མེད་ཡབ་ཡུམ་རྒྱལ་པོ་ཆེ་འཁོར་དང་བཅས་པ་འདོད་ཆགས་རྣམ་པར་དག་པའི་མཚན་ཉིད་འཛིན་པ་ལས།
འོད་དཔག་མེད་རིགས་བསྡུས་པའི་དབང་དུ་བྱས་ནས། འོད་དཔག་མེད་ཀྱི་དཀྱིལ་འཁོར་དེ་རྡོ་རྗེ་སེམས་དཔའི་གནས་དབུས་ན་འདུག་པའི་ཚེ། མི་བསྐྱོད་པའི་དཀྱིལ་འཁོར་ནུབ་ཏུ་འཕོ་ཞིང་། བྱང་ཆུབ་ཀྱི་སེམས་ནི་འདོད་ཆགས་རྣམ་པར་དག་ཞེས་བྱ་བར་བཤད་ལ། རྒྱུ་མཚན་གང་གི་ཕྱིར་སེམས་ཅན་མཆོག་ཐུན་མོང་གི་དངོས་གྲུབ་ཀྱི་འབྲས་བུ་དང་བྲལ་ན་འབྲས་བུ་མི་འགྲུབ་པ་སྟེ་མི་ཐོབ་པ་དེ་དག་ལ། སེམས་ཅན་གྱི་དོན་བྱེད་པ་དེའི་ཕྱིར་དོན་ཡོད་གྲུབ་ ༼༧༠༽ པ་ཡབ་ཡུམ་འཁོར་དང་བཅས་པའི་དཀྱིལ་འཁོར་དུ་རབ་ཏུ་གྲགས་སོ། ། རིགས་ལྔ་ལ་རིག་མ་ཡུམ་ལྔས་མཛེས་མ་ཉོན་མོངས་པ་ལྔས་མི་ཕྱེད་པའི་རྡོ་རྗེ་ཞེས་བྱ་བའི་རིགས་ལྔའི་དཀྱིལ་འཁོར་བསྒོམ་པའི་ཏིང་ངེ་འཛིན་བསྟན་ཏོ།། རྡོ་རྗེ་ལྟ་བུར་མི་ཕྱེད་ཕྱིར། ། ཞེས་པ་ནས། རིག་མ་མཛེས་མ་རྡོ་རྗེ།
ཞེས་པའི་བར་གྱིས་གཞུང་འདི་རྣམས། སློབ་དཔོན་ལྷའི་རིགས་ཀྱི་བློ་གྲོས་ཀྱིས། རིག་པའི་དབང་ལྔ་ལ་སྦྱར་ནས་བཤད་ལ། བླ་མ་གོང་མ་རྣམས། བསྐྱེད་རི་མ་ལ་སྦྱར་ནས་འཆད་དོ། ། མཆན་ནོ། ༈ །གསུམ་པ་ཐུན་མོང་མ་ཡིན་པའི་དབང་བསྟན་པ་ལ་གཉིས། དབང་བཞིའི་གྲངས་སྤྱིར་བསྟན་པ་དང་། བྱེ་བྲག་སོ་སོར་བཤད་པའོ། ། དང་པོ་ནི།
བུམ་པའི་དབང་ལ་སོགས་པ་ནི་གོང་ལེའུ་བཞི་པའི་དབང་རྫོགས་པར་བྱེད་པའི་ཁ་སྐོང་ཐུན་མོང་མ་ཡིན་པའི་དབང་བཞིའི་སྡོམ་སྟེ། རྣལ་འབྱོར་གྱི་རྒྱུད་མན་ཆད་ལ་མ་གྲགས་པ་ཡིན་སྟེ། ཡེ་ཤེས་ཐིག་ལེ་ལས། ཐུན་མོང་མ་ཡིན་དབང་བཞི་ནི། ། རྣལ་འབྱོར་ཆེན་པོ་ཉིད་ཀྱི་དོན། ། ཞེས་གསུངས་སོ། ། དེ་ལ་དབང་གི་ངེས་ཚིག་ནི། རྩ་རྒྱུད་ལས། གཏོར་དང་བླུགས་པ་ཞེས་བྱ་སྟེ། ། དེས་ན་དབང་ཞེས་བརྗོད་པར་བྱ། །
ཞེས་གསུངས་པས། དབང་གི་སྐད་དོད། ཨ་བྷི་ཥེ་ཀ་ཏ་ཞེས་པ། མངོན་པར་གཏོར་ཞིང་བླུགས་པས་དབང་ཞེས་བྱ་སྟེ། གང་ལ་གཏོར་ཞིང་བླུགས་ན། བུམ་དབང་གིས་ལུས་ལ་གཏོར་ཞིང་བླུགས་པས་དབང་སྟེ། ལུས་ཀྱི་དྲི་མ་དག ལམ་བསྐྱེད་རིམ་བསྒོམ་པ་ལ་དབང་ཞིང་། འབྲས་བུ་སྤྲུལ་སྐུ་ཐོབ་པ་ལ་དབང་བར་བྱས་པའི་བུམ་པའི་དབང་ནི་ཐུན་མོང་མ་ཡིན་པའི་དབང་བཞིའི་དང་པོར་བཤད་དེ། གནས་སྐབས་ཐམས་ཅད་དུ་བུམ་པའི་བྱ་བ་འཇུག་པས་བུམ་པའི་དབང་ངོ་། །
གསང་དབང་ངག་འབྱུང་བའི་གནས་མགྲིན་པར་གཏོར་ཞིང་བླུགས་པས། ངག་གི་དྲི་མ་རང་བཞིན་བརྒྱད་ཅུའི་རྟོག་པ་སྦྱངས། ལམ་ཙཎྜ་ལི་བསྒོམ་པ་ལ་དབང་། འབྲས་བུ་ལོངས་སྐུ་འགྲུབ་པ་ལ་དབང་བར་བྱས་པས། རྫས་གསང་བའི་ཕྱིར། གཉིས་པ་ལ་ནི་གསང་བའི་དབང་དུ་བཤད་དེ། ཐུན་མོང་མ་ཡིན་པའི་དབང་གསུམ་པ་ཤེས་རབ་ཡེ་ཤེས་ཀྱིས་ནི། སེམས་སམ་སྙིང་ཁར་གཏོར་ཞིང་བླུགས་པས་ཡིད་ཀྱི་དྲི་མ་དག ལམ་དཀྱིལ་འཁོར་འཁོར་ལོ་བསྒོམ་པ་ལ་དབང་། འབྲས་བུ་ཆོས་སྐུ་ཐོབ་པ་ལ་དབང་བར་བྱས་པ་ཡིན་ཅིང་།
ཤེས་རབ་ཕྱག་རྒྱ་ལ་བརྟེན་ནས་ཡེ་ཤེས་དགའ་བ་བཞི་བསྐྱེད་པའི་དབང་ཡིན་པས་ཤེས་རབ་ཡེ་ཤེས་ཀྱི་དབང་ངོ་། ། ཐུན་མོང་མ་ཡིན་པའི་དབང་བཞི་པ་དངོས་ནི། ལུས་ངག་ཡིད་གསུམ་ཀ་ལ་གཏོར་ཞིང་བླུགས་པས། སྒོ་གསུམ་ཀའི་དྲི་མ་མ་ལུས་པ་དག ལམ་རྡོ་རྗེའི་རྦ་རླབས་བསྒོམ་པ་ལ་དབང་། འབྲས་བུ་ངོ་བོ་ཉིད་སྐུ་ཐོབ་པ་ལ་དབང་བར་བྱས་པ་སྟེ། དེ་ལྟ་བུའི་དབང་ནི་ཇི་ལྟར་ཏེ་དཔེར་ན་དབང་གསུམ་པའི་དུས་སུ་མྱོང་ ༼༧༡༽ བའི་ཡེ་ཤེས་ཀྱི་ལུས་ནི་ཇི་ལྟ་བུ་དེ་བཞིན་གཤེགས་པ་སྟེ་འདྲ་བ་ཡིན་ནོ་ཞེས་ཚིག་གི་ངོ་སྤྲོད་པར་བྱེད་པ་སྟེ། སཾ་ཏིར། ཟབ་ཅིང་རྒྱ་ཆེ་ལ་མོས་ལ། ། ཚིག་གི་རིན་ཆེན་བཞི་པ་བསྐུར། །
ཞེས་གསུངས་པ་ལྟར་རོ། ། དེ་ལྟ་བུའི་དབང་བཞི་པོ་དེ་ཡང་། དང་པོ་གསུམ་ནི་རྒྱུའི་དབང་དང་། བཞི་པ་ནི་འབྲས་བུའི་དབང་ཞེས་བྱ་སྟེ། ཕྱག་རྒྱ་ཆེན་པོ་ཐིག་ལེ་ལས། དང་པོ་གསུམ་ནི་རྒྱུ་ཡི་དབང་། ། བཞི་པ་འབྲས་བུར་ངེས་པར་བྱ། ། ཞེས་བཤད་དོ། ། གཉིས་པ་བྱེ་བྲག་སོ་སོར་བཤད་པ་ལ་བཞི། བུམ་པའི་དབང་།
གསང་བའི་དབང་། ཤེས་རབ་ཡེ་ཤེས། དབང་བཞི་པའོ། ། དང་པོ་ནི། སྔོན་དུ་འགྲོ་བ་སྟ་གོན་རྣམས་དང་། དངོས་གཞི་བདག་གི་རྣལ་འབྱོར་རྣམས་གྲུབ་ནས། མདུན་བསྐྱེད་རྡུལ་ཚོན་གྱི་དཀྱིལ་འཁོར་དམ་པ་བྲིས་ནས་བསྒྲུབ་ཅིང་མཆོད་པ་དང་། བདག་ཉིད་འཇུག་ཅིང་དབང་བླང་བ་ཚར་ནས་ནི། དམ་ཚིག་ཁུ་བ་ཚོགས་ཀྱི་འཁོར་ལོའི་ཆོ་ག་ཡིས་ནང་གི་སྦྱིན་སྲེག་གིས་ལྷ་དང་འབྱུང་པོ་དང་གྲོགས་དམ་ཚིག་དང་ལྡན་པ་རྣམས་ཚིམ་པར་བྱས་ནས་ནི། ལྷག་མའི་གཏོར་མ་བཏང་ལ།
སློབ་མ་འཇུག་ཅིང་དབང་བསྐུར་བ་བྱའོ། ། ཡང་། ཧོཾ་དང་བསམ་གཏན་བསྐྱེད་བྱས་ནས། ། ཞེས་པའི་འགྱུར་ལྟར་ན། ཧོཾ་ནི་སྦྱིན་སྲེག་ཡིན་ལ། བསམ་གཏན་ནི་ལྷའི་རྣལ་འབྱོར་དང་ལྡན་པར་བསྐྱེད་པ་བྱེད་པ་སྟེ། ནང་གི་སྦྱིན་སྲེག་ཉིད་ཡིན་ནོ། ། དེ་ཡང་། ཡེ་ཤེས་ཐིག་ལེར། ཁ་ནི་ཧོཾ་ཁུང་དགང་གཟར་ལག །
ཚུལ་ནི་རང་བྱུང་མེ་ཡིན་ནོ། ། ཞེས་གསུངས་པ་ལྟར་རོ། ། དེ་ལྟར་ནང་གི་སྦྱིན་སྲེག་གྲུབ་ནས་སློབ་མ་རྣམས་ལ་ནུབ་གཅིག་ལ་བུམ་དབང་ལས་མི་བསྐུར་ན། དེའི་ཚེ། རྗེས་གནང་། ལུང་བསྟན། དབུགས་དབྱུང་། གཟེངས་བསྟོད་པའི་མཐའ་རྟེན་བཞི་བུམ་དབང་གི་མཐའ་རྟེན་དུ་སྦྱིན་པར་བྱའོ། ། ཡང་ནུབ་གཅིག་ལ་དབང་བཞི་རྫོགས་པར་བསྐུར་ན། ནང་གི་སྦྱིན་སྲེག་གྲུབ་ནས་སློབ་མ་རྣམས་ལ་འཇུག་པ་དང་།
ཐུན་མོང་གི་དབང་རྣམས་རྫོགས་པར་བསྐུར་ནས། ཐུན་མོང་མ་ཡིན་པ་རྡོ་རྗེ་སློབ་དཔོན་གྱི་དབང་བསྐུར་བ་ནི། སློབ་མས་མཎྜལ་དང་གསོལ་བ་བཏབ་པའི་རྗེས་ལ། སློབ་མ་དབང་སྟེགས་སུ་བཞག་ལ། ཆོ་ག་གསུམ་གྱིས་རྡོ་རྗེ་ཡབ་ཡུམ་དུ་བསྐྱེད་ལ། བདག་ཉིད་དང་མཁའ་འགྲོ་ལྔ་དང་ཡང་དག་པར་ལྡན་པ་ནི་ནམ་མཁའི་དེ་བཞིན་གཤེགས་པ་དང་། བུམ་པའི་ནང་དུའང་རིགས་ལྔའི་ལྷ་བསྐྱེད་པ་ཡིན་ལ། དམ་ཚིག་ལྔ་ཡིས་གང་བ་ནི་བུམ་ནང་གི་དེ་བཞིན་གཤེགས་པ་ལྔ་ཞུ་བ་ལས་བྱུང་བའི་བྱང་ཆུབ་ཀྱི་སེམས་ཀྱིས་བུམ་པ་གང་བའོ། ། མཁའ་འགྲོ་མའི་ ༼༧༢༽ ཚོགས་དང་ལྡན་པ་ནི་དབང་བསྐུར་མཁན་ནོ། ། དེ་ལྟ་བུ་དང་ལྡན་པས་སློབ་དཔོན་གྱིས་སློབ་མ་ལ་རྡོ་རྗེ་གཏད་ཅིང་རྡོ་རྗེའི་དེ་ཁོ་ན་ཉིད་བརྗོད་པ་དང་།
དྲིལ་བུ་གཏད་ཅིང་དྲིལ་བུའི་དེ་ཁོ་ན་ཉིད་བརྗོད་པ་དང་། རྡོ་རྗེ་དང་དྲིལ་བུ་འཁྱུད་པའི་ཚུལ་དུ་བཞག་ལ། རྡོ་རྗེ་ཆེ་དང་དྲིལ་བུ་ཆེ། ། ཞེས་སོགས་བརྗོད་དེ། དེ་ཁོ་ན་ཉིད་རྒྱས་པར་བརྗོད་དེ། བུམ་པའི་ཆུ་ཡིས་དབང་རྒྱས་པར་བསྐུར་ལ། རིགས་ཀྱི་བདག་པོས་རྒྱས་གདབ་ལ། མཆོད་དེ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ་ཞེས་པས་རབ་ཏུ་གནས་པ་བྱའོ། ། དེ་ནས།
དཀྱིལ་འཁོར་དང་ལྷ་དང་སློབ་དཔོན་གྱི་དེ་ཁོ་ན་ཉིད་བསྟན་ཏེ་རྗེས་གནང་རྣམས་སྦྱིན་ལ། དབང་གི་རྟོགས་པ་བསྐྱེད་པར་བྱའོ། ། གཉིས་པ་ནི། གསང་དབང་གི་དོན་དུ་སློབ་མས་མཎྜལ་དང་གསོལ་བ་བཏབ་ལ། སློབ་དཔོན་གྱིས་དབང་རྫས་བསྒྲུབ་པའི་ཕྱིར། རང་གི་ལྷག་པའི་ལྷ་ཧེ་རུ་ཀའི་ང་རྒྱལ་དང་ལྡན་པར་བྱས་ནས་ནི། ཕྱག་རྒྱ་ཡང་ལྷར་བསྐྱེད་ལ། མཁའ་གསང་བྱིན་གྱིས་བརླབས་ལ། ཡབ་ཡུམ་སྙོམས་པར་ཞུགས་པའི་བདེ་བའི་སྒྲས་དེ་བཞིན་གཤེགས་པ་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས།
འདོད་ཆགས་ཆེན་པོའི་མེས་འོད་དུ་ཞུ། རྡོ་རྗེའི་ལམ་ནས་བྱང་ཆུབ་སེམས་ཀྱི་ས་བོན་མཐེ་བོང་དང་སྲིན་ལག་རབ་སྦྱོར་བས། སློབ་མའི་ཁར་ནི་ལེན་ལུགས་གསུམ་ལས་ཐོབ་ལུགས་ལྔ་དང་ལྡན་པ་གང་རུང་སྦྱིན་པར་བྱའོ། ། དེ་ལྟར་དུ། གསང་འདུས་ལས། རྡོ་རྗེ་པདྨའི་སྦྱོར་བ་ཡི། ། རྡོ་རྗེ་ཅན་ཀུན་ཡང་དག་བསྡུ། ། སྐུ་གསུང་ཐུགས་ཀྱི་སྦྱོར་བ་ཡིས། ། དེ་དག་ཐམས་ཅད་སྙིང་གར་བསྡུས། ། རྡོ་རྗེའི་ལམ་ནས་ཕྱུང་ནས་ནི། །
སློབ་མའི་ཁར་ནི་དབབ་པར་བྱ། ། ཞེས་དང་། རྩ་རྒྱུད་ལས། མཐེ་བོང་སྲིན་ལག་དག་གིས་ནི། ། སློབ་མའི་ཁར་ནི་བཏུང་བར་བྱ། ། ཞེས་དང་། ཕྱག་རྒྱ་ཆེན་པོ་ཐིག་ལེར། སྦོམ་པོ་མཐའ་ལྟག་སྦྱོར་བ་ཡིས། ། ལོངས་སྤྱོད་ནང་དུ་གཞུག་པར་བྱ། ། ཞེས་གསུངས་སོ། །
དེ་ནས་སློབ་མ་བུམ་དབང་ཐོབ་པས་ལུས་ཀྱི་དྲི་མ་དག་པར་བྱས་པ་དེ་བརྟག་པ་སྟེ་རྣམ་པར་སྣང་མཛད་དུ་ངེས་པར་བསམ་ལ་གསང་དབང་སྦྱིན་ནོ། ། སྔར་སློབ་དཔོན་གྱིས་དབང་རྫས་བསྒྲུབ་པའི་དུས་སློབ་མ་གཞན་ཞིག་ཨཱ་ལི་བཟློས་སུ་བཅུག་ལ། ཨཱ་ལི་གང་ལ་བྱང་ཆུབ་སེམས་ཀྱི་རྒྱུན་འབབ་པའི་ལྷ་མོའི་རིགས་ཀྱིས་ལྷ་ངོས་བཟུང་ལ་དེའི་རིགས་དང་རྗེས་སུ་མཐུན་པའི་མིང་གི་སློབ་མ་ལ་ཡང་མིང་གོང་ལེའུ་གསུམ་པར་བཤད་པ་ལྟར་གདགས་ཏེ་ལུང་བསྟན་ ༼༧༣༽ ལ། སློབ་དཔོན་རྡོ་རྗེ་ཅན་མི་བསྐྱོད་པའི་ང་རྒྱལ་གྱིས་སློབ་མ་ལ་གསང་བའི་དབང་སྐུར་བར་བྱའོ། ། གསུམ་པ་ནི། ཤེས་རབ་ཡེ་ཤེས་ཀྱི་དབང་ལ། དངོས་ཀྱི་ཕྱག་རྒྱ་ལ་བརྟེན་པ་དང་། ཡེ་ཤེས་ཀྱི་ཕྱག་རྒྱ་ལ་བརྟེན་པ་གཉིས་ལས། འདིར་དང་པོའི་དབང་དུ་མཛད་ནས་ལྷའི་རྣལ་འབྱོར་གྱི་བྱེ་བྲག་གི་ཕྱག་རྒྱ་ཡང་། བྲམ་ཟེ་མ་ལྟ་བུ་ཡིན་ན་སྤྱན་མ་དང་།
གཡུང་མོ་ནི་བདག་མོ་མ་མཱ་ཀཱི་དང་། ཚོས་མ་ནི་སྒྲོལ་མ་དང་། གར་མ་ནི་གོས་དཀར་མོ་དང་། ལ་སོགས་པས་གདོལ་པ་མོ་ནི་རིན་ཆེན་སྒྲོལ་མ་ཉིད་ཀྱི་བདག་ཉིད་གཟུགས་ཀྱིས་སློབ་མ་ལ་གཏད་དེ། དམ་ཚིག་དྲིས་ནས། ཕྱག་རྒྱ་རྡོ་རྗེ་བཙུན་མོ་ལྔ་པོ་གང་རུང་ཡུམ་ལྔ་གང་རུང་དུ་བསྐྱེད་ལ། སློབ་མ་དང་ཕྱག་རྒྱ་གཉིས་ཀའང་སྦྱོར་བ་འདུ་ཤེས་གསུམ་གྱིས་རབ་ཏུ་སྦྱོར་བས། དངོས་བཞི་དབང་གསུམ་པའི་ཡེ་ཤེས་ཐ་མལ་གྱི་རྟོག་པས་མི་ཕྱེད་པས་རྡོ་རྗེ་ཡེ་ཤེས་དགའ་བ་བཞི་དབབ་གཟུང་གིས་ཐབས་བླ་ན་མེད་པ་ལ་བརྟེན་ནས་ཡེ་ཤེས་ངོས་གཟུང་བ་བཤད་ལ། དེ་ནས། དེ་ཚེ་དབུགས་དབྱུང་སྦྱིན་པར་བྱ། །
ཞེས་པའི་གཞུང་འདིར་སྦྱར་ནས་དབུགས་དབྱུང་སྦྱིན་པར་བྱའོ། ། བཞི་པ་ནི། དེ་ལྟར་དབང་གསུམ་པའི་དུས་སུ་སྐྱེས་པའི་ཡེ་ཤེས་བདེ་བ་དང་སྟོང་པ་བླ་ན་མེད་པའི་དེ་ཁོ་ན་ཉིད་འདི་ནི། བརྗོད་བྱ་གཟུང་འཛིན་གཉིས་སུ་མེད་ཅིང་། རྗོད་བྱེད་ཡི་གེ་མེད་ལ། དེ་ལྟ་བུའི་བདེ་སྟོང་དབྱེར་མེད་ཀྱི་ལྷན་ཅིག་སྐྱེས་པའི་ཡེ་ཤེས་ནི་ཆོས་ཀྱི་དབྱིངས་ཀྱི་རང་བཞིན་མ་བསྒྲིབས་པའི་ཕྱིར་འོད་གསལ་བར་བྱེད་པ། མི་རྟོག་པས་བརྒྱན་པའི་བདེ་བ་བཟང་པོ་གཞོན་ནུའི་དགའ་བའམ་ལྐུགས་པའི་རྨི་ལམ་ལྟར་ཉམས་སུ་མྱོང་ཞིང་ངག་གིས་སྨྲ་མི་ཤེས་པའི་རོ་མྱང་གིས། རྟོག་པའི་སྒྲིབ་པ་མེད་པ་གཉིས་སུ་མེད་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། དེ་ལྟར། རྩ་རྒྱུད་ལས།
རང་གིས་རིག་པའི་ཡེ་ཤེས་ལས། ། ངག་གི་ལམ་འདས་སྤྱོད་ཡུལ་མིན། ། འདི་ནི་བྱིན་བརླབས་རིམ་པའི་ཕྱིར། ། ཀུན་མཁྱེན་ཡེ་ཤེས་དེ་ལྟ་བུ། ། ཞེས་གསུངས་སོ། ། དེ་ལྟར་ཚིག་གི་དབང་བཞི་པ་ངོ་སྤྲད་ནས། དེའི་རྗེས་སུ་གཟེངས་བསྟོད་པར་བྱའོ། ། བཞི་པ་བཟའ་བའི་དམ་ཚིག་ལ་གསུམ། ཤ་ལྔ་བསྟེན་པ་ཕན་ཡོན་དང་བཅས་པ་དང་། བདུད་རྩི་ལྔ་བསྟེན་པ་ཕན་ཡོན་དང་བཅས་པ་དང་།
ཁུ་ཁྲག་བསྟེན་པ་ཕན་ཡོན་དང་བཅས་པའོ། ། དང་པོ་ལ་གསུམ། བསྟེན་པའི་རྫས། ཇི་ལྟར་བསྟེན་པའི་ཆོ་ག བསྟེན་པའི་ཕན་ཡོན་ནོ། ། དང་པོ་ནི། ག་བྷི་བ་གླང་གི་ཤ་དང་། ༼༧༤༽ ཧ་ཏི་གླང་པོ་ཆེའི་ཤ་དང་། མིང་གི་དང་པོ་ན་ཤྭ་ན་ཁྱིའི་ཤ་དང་། མིང་གི་མཐར་ཡང་ཨ་ཤྭ་རྟའི་ཤ་དང་ལྡན་པ་དང་།
ཡིད་རབ་ཏུ་གསལ་བ་ན་ར་མིའི་ཤ་དམ་པ་ནི་ཤ་ཆེན་པོ་ཉིད་དེ་ཤ་ལྔའོ། ། གཉིས་པ་ནི། ཤ་ལྔ་པོ་བསྟེན་པས་ཐུན་མོང་དང་མཆོག་གི་དངོས་གྲུབ་ཐམས་ཅད་རབ་ཏུ་སྟེར་བ་འདི་རྣམས་བླ་མའི་མན་ངག་ལས་འབྱུང་བ་ལྟར་བདུད་རྩི་བྱིན་གྱིས་བརླབ་པའི་ཆོ་གས་ལྕེ་རྡོ་རྗེར་བསམ་ནས་བདུད་རྩི་དེ་དག་མྱང་ངོ་། ། གསུམ་པ་ནི། ཤ་ལྔ་པོ་འདི་དག་རེ་རེའམ་ཅི་རིགས་པའམ་ཐམས་ཅད་འཚོགས་པའང་རུང་སྟེ་ཟོས་པས་ཙམ་གྱིས་ནི། སངས་རྒྱས་རིགས་ལྔ་པོ་ཀུན་དང་གོ་འཕངས་མཉམ་པས་རྣལ་འབྱོར་པ་དེ་ནི་མཆོག་གི་དངོས་གྲུབ་རྡོ་རྗེ་སེམས་དཔའི་གོ་འཕངས་དང་མཉམ་པ་ཐོབ་པར་འགྱུར་ཞིང་། གནས་སྐབས་སུ་འདུ་བ་བཞིའི་ནད་ཐམས་ཅད་རབ་ཏུ་ཞི་བར་བྱེད་ལ། འདི་དག་བསྟེན་པའི་རྣལ་འབྱོར་པ་དེ་ནི་སྐྱེ་བོའི་ཚོགས་ཀྱི་དབུས་སུ་ལུས་གཟི་བརྗིད་ཆེན་པོ་དང་། འཇིག་རྟེན་ཀུན་གྱིས་ལུས་མདངས་དང་ལྡན་པ་དེ་མཐོང་བས་ཡིད་འཕྲོག་པ་སྟེ་ཡིད་དུ་འོང་བར་འགྱུར། ཕས་ཀྱི་རྒོལ་བ་ཕ་རོལ་དགྲའི་དམག་ཚོགས་སམ།
སྦོད་སྟོང་ཀུན་ལས་རྒྱལ་བར་བྱེད། འཇིག་རྟེན་ཀུན་གྱི་བདག་པོ་འཁོར་ལོས་བསྒྱུར་བའི་རྒྱལ་པོས་ཀྱང་བསྟོད་པས་བརྒྱན་པར་འགྱུར། ལྷ་རྣམས་ཀྱི་ནི་འདྲེན་པ་སྟེ་གཙོ་བོ་བརྒྱ་སྦྱིན་ལྟ་བུས་ཀྱང་བརྗེད་པ་སྟེ་མཆོད་པར་བྱེད། ཤ་ལྔ་པོ་ཟོས་པས་མཁའ་འགྲོ་རྒྱལ་བ་རིགས་ལྔའི་བདག་ཉིད་དུ་འགྱུར་ལ། རྡོ་རྗེ་ཐེག་པའི་ཆོས་དང་མཐུན་པའི་ཟས་ཤ་ལྔ་པོ་ནི་ཡེ་ཤེས་ལྔའི་བདག་ཉིད་བདུད་རྩི་ལྔར་བྱིན་གྱིས་བརླབས་ནས་རྣལ་འབྱོར་པས་ཟ་བ་པོ་བསྟེན་པ་ལས་མི་འདའ་བའི་དམ་ཚིག་ཆེན་པོ་བསམ་གཏན་གྱི་བདུད་རྩི་ལྟར་བྱིན་གྱིས་བརླབས་ནས་ཟོས་པས་གནས་སྐབས་བཅུད་ལེན་དུ་འགྱུར་ཞིང་། མཐར་ཐུག་རྟོག་པས་མི་ཕྱེད་པས་རྡོ་རྗེ་སེམས་དཔའི་གོ་འཕངས་བརྙེས་པ་ཞེས་བྱ་བའི་ཏིང་ངེ་འཛིན་ཏོ། ། ཡང་ན། སངས་རྒྱས་ཀུན་མཉམ་རྣལ་འབྱོར་པ། ། རྡོ་རྗེ་དང་ནི་མཉམ་པར་འགྱུར། ། ཞེས་པ།
རྡོ་རྗེ་སེམས་དཔའི་ཚེ་འགྲུབ་ཅེས་པའི་དོན་ཏེ། གསང་འདུས་ལས། བྱང་ཆུབ་སེམས་ནི་རྒྱལ་རྒྱ་མཚོ། ། རྡོ་རྗེ་སེམས་དཔའི་ཚེ་དེས་འཐོབ། ། ཅེས་བཤད་ལ། རྡོ་རྗེ་སེམས་དཔའི་ཚེ་ནི། སྒྲོན་གསལ་ལས། ནད་མེད་པ་དང་། འཚོ་བ་དང་ལྡན་པ་དང་། བར་ཆད་མེད་པའོ། །
ཞེས་བཤད་དོ། ། གཉིས་པ་ནི། མི་བསྐྱོད་པའི་བརྡས་དྲི་ཆུ་བསྟེན་པའི་རྣལ་འབྱོར་པ་ལ་ནི་ནད་འདུ་བ་བཞི་པོ་རྣམས་ཀྱི་གདུང་བ་ཐམས་ཅད་རྣམ་པར་སྤངས་ལ། ༼༧༥༽ བརྟག་པ་རྣམ་སྣང་གི་བརྡས་དྲི་ཆེན་བསྟེན་པས་ལུས་ཆུ་ཤེལ་དྭངས་པ་ལྟར་མདངས་ཆེན་པོ་དང་ལྡན་ཅིང་། རྡོ་རྗེ་ཉི་མའི་བརྡས་པདྨ་རཀྟ་བསྟེན་པས་སྐྲ་དཀར་དང་གཉེར་མ་མེད་པས་རྒས་པ་མེད་པར་བྱེད། རྡོ་རྗེ་ཆོས་ཀྱིས་བརྡས་བྱང་སེམས་བསྟེན་པ་ཡིས་བུད་མེད་ཀུན་ལ་ལོངས་སྤྱོད་ནུས་ཤིང་། བདེ་བ་ཉམས་སུ་མྱོང་ཞིང་ལུས་བྱང་སེམས་ཀྱིས་རྒྱས་པར་འགྱུར། དོན་ཡོད་རྒྱལ་པོའི་བརྡས་ཤ་ཆེན་པོ་བསྟེན་པས་ནི་ཚེ་རྡོ་རྗེའི་སྲོག་ལྟར་ནམ་མཁའ་དང་མཉམ་པ་ཐུབ་པའི་ཡན་ལག་གི་ནུས་པ་འབྱུང་བ་དང་། འདོད་པའི་དོན་ཀུན་བསྒྲུབ་ཅིང་གཉིས་སུ་མེད་པའི་ཡེ་ཤེས་ཀྱི་དཔལ་དང་ལྡན་པའམ། བཅུད་ལེན་གྱི་དཔལ་དང་ལྡན་པས་དེས་ན་བདུད་རྩི་ལྔ་པོ་རེ་རེའམ་ཅི་རིགས་སམ་འཚོགས་པར་རྣལ་འབྱོར་པས་བསྟེན་པར་ནི་བརྗོད་དོ། །
དེ་ལྟར་ཤ་ལྔ་བདུད་རྩི་ལྔ་བསྟེན་དགོས་པའི་རྒྱུ་མཚན་ཡང་། རྩོད་དུས་ཀྱི་སེམས་ཅན་ཚེ་ཐུང་བས་མཆོག་ཐུན་མོང་གི་དངོས་གྲུབ་མི་ཐོབ་པས། རྫས་འདི་དག་ལ་བསྟེན་ནས་ཚེའི་རིགས་འཛིན་བསྒྲུབ་དགོས་པ་སྟེ་གསང་འདུས་ལས་གང་ཕྱིར་སེམས་ཅན་ཚེ་ཐུང་བས། ། དངོས་གྲུབ་ཐོབ་པ་གང་ཡང་མེད། ། དེ་ཕྱིར་འབད་པ་ཐམས་ཅད་ཀྱིས། ། འཆི་བ་མེད་པ་རབ་བསྒྲུབ་བྱ། ། ཞེས་གསུངས་སོ། ། ཚེའི་རིགས་འཛིན་ཇི་ལྟར་ཞེ་ན། མི་བསྐྱོད་དྲི་ཆུ་བཏུང་བའི་རྣལ་འབྱོར་པས་བསམ་གཏན་གྱི་སྦྱོར་བ་ལས་ཚེ་ལོ་སྟོང་ཕྲག་ལྔར་ནི་མི་འཆི་བར་འཚོ་བར་འགྱུར། ཕན་པའི་བརྡས་དྲི་ཆེན་བསྟེན་པ་ཡིས་ནི་ལོ་ཁྲི་རུ་འཚོ་བར་བརྗོད།
རྡོ་རྗེ་ཉི་མ་རཀྟས་རྡོ་རྗེའི་ཚེ་ལོ་འབུམ་ཕྲག་གཅིག་འཚོ་ལ། ཚེ་དཔག་མེད་ཀྱི་བརྡས་བྱང་སེམས་ཀྱིས་ཚེ་ལོ་དཔག་མེད་འཚོ་བ་དང་། བདུན་གྱི་རྒྱལ་པོ་དོན་ཡོད་གྲུབ་པའི་བདག་ཉིད་ཤ་ཆེན་གྱིས་ནི་ཚེ་ནམ་མཁའ་དང་མཉམ་པ་ཐུབ་པ་ཇི་ལྟ་བ་བཞིན་དུ་བཤད་དོ། ། དེས་ན། གསང་སྔགས་ཀྱི་དངོས་གྲུབ་ཚེ་གཅིག་གིས་འགྲུབ་པར་བཤད་པའང་རིགས་འཛིན་གྱི་ཚེ་འདི་དག་ཐོབ་པ་ལ་བསྟེན་ནས་འགྲུབ་པའི་དོན་ཏེ། སློབ་དཔོན་དཔལ་དབྱངས་ཀྱིས། གསང་སྔགས་སྤྱོད་པའི་ཆོ་ག་ཡིས། ། ཚེ་ལ་དབང་བའི་རིགས་འཛིན་ཐོབ། ། རིག་པ་འཛིན་པའི་ཚེ་ཉིད་ཀྱིས། ། སངས་རྒྱས་འགྲུབ་པར་བཤད་པ་ཡིན། །
ཞེས་གསུངས་པ་ལྟར་རོ། ། གསུམ་པ་ནི། རྡོ་རྗེ་ཉི་མས་རཀྟ་དང་། འོད་དཔག་མེད་པས་ཁུ་བ་དག་བསྟན་ཏེ། དེ་ལྟ་བུའི་ཁུ་ཁྲག་གཉིས་པོ་དེ་ཐབས་དང་མི་ལྡན་པས་འཁོར་བའི་སྲིད་པ་བསྒྲུབ་པའི་ཐབས་ཀྱི་རྩ་བ་ཁུ་ཁྲག་གཉིས་པོ་འདི་ཉིད་ཡིན་ཏེ། དེས་བུ་དང་བུ་ ༼༧༦༽ མོ་དག་བསྐྱེད་པར་བྱེད་དོ། ། ཁུ་ཁྲག་གཉིས་པོ་འདི་དག་ལུས་ལས་འཕོར་མི་སྟེར་བར་བསྟེན་པའི་རྣལ་འབྱོར་པ་ནི་སངས་རྒྱས་ཀུན་ཏུ་བཟང་པོ་དང་འདྲ་བར་འགྱུར་རོ། ། ཇི་ལྟར་འགྱུར་ན། རྡོ་རྗེ་ཉི་མ་རཀྟ་བསྟེན་པའི་ནུས་པས་ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་པར་མི་རྟོག་པའི་ཡེ་ཤེས་སྐྱེ་བ་འདི་ནི་དེའི་ཕན་ཡོན་དུ་བརྗོད་ཅིང་། དེ་བཞིན་གཤེགས་པ་ཚེ་དཔག་མེད་བྱང་སེམས་ཁུ་བ་བསྟེན་པས་ཕུང་པོ་ཁམས་དང་སྐྱེ་མཆེད་ཀྱི་ཆོས་རྣམས་ཐམས་ཅད་ཀྱི་གནས་ལུགས་ཤེས་པ་ནི་དེའི་ཁུ་བ་བསྟེན་པའི་ཐབས་ཀྱི་ཕན་ཡོན་དུ་སངས་རྒྱས་རྡོ་རྗེ་ཅན་རྡོ་རྗེ་འཛིན་པ་ཉིད་ཀྱིས་བཤད་དོ། །
དེས་ན་ཐབས་ཁུ་བ་དང་། ཤེས་རབ་རཀྟ་ཞོན་པ་བསྟེན་པའི་ཐབས་དག ཁམས་གསུམ་བདག་གི་ལུས་དག་ནི་ཐམས་ཅད་དུ། ས་ལུས་ཀྱི་ལྟེ་བ་དང་། ས་འོག་རྐང་མཐིལ། བར་སྣང་ལྟེ་བ་ནས་སྤྱི་བོའི་བར་རྣམས་ལ། ཁྲག་དང་ཁུ་བ་གཉིས་པོས་ཁྱབ་པ་བདག་གིས་ལུས་ལ་ཡོད་པར་རིགས་ཀྱི་དབང་ཕྱུག་དྲུག་པ་རྡོ་རྗེ་འཆང་གིས་ནི་གསུངས་སོ། ། ཡང་ན། ཐབས་ཁུ་བ་དང་། ཤེས་རབ་ཁྲག་འདི་གཉིས།
འདོད་ཁམས་རང་ལ་ཁམས་གསུམ་དུ་བྱས་པའི་ས་ནི་ས་སྟེང་གི་སེམས་ཅན། ས་འོག་ནི་འོག་གི་སེམས་ཅན། བར་སྣང་ནི་རྒྱལ་ཆེན་རིགས་བཞི་ནས། གཞན་འཕྲུལ་དབང་བྱེད་མན་གྱི་ལུས་ལ་ཁུ་ཁྲག་གཉིས་པོ་འདིས་ཁྱབ་པར་གསུངས་ཞེས་པའོ། ། ལྔ་པ་ཁམས་ཀྱི་དག་པ་ལ་གཉིས། ཁམས་ལྔའི་དག་པ་དང་། འབྱུང་བ་བཞིའི་དག་པའོ། ། དང་པོ་ནི། བདག་གི་ལུས་ཀྱི་སེན་མོའི་དྭངས་མ་དང་། དེ་བཞིན་དུ་བ་སྤུའི་ཁམས་དྭངས་མ་དང་།
ཁུ་བ་རྣམས་ལ་ནི་རྣམ་པར་གཟིགས་པ་འོད་དཔག་མེད་རྣམ་པར་དག་པ་ཡིན་ལ། ལྤགས་པ་དང་ཁྲག་ལ་ནི་གཟི་བརྗིད་ཆེན་པོ་རིན་འབྱུང་རྣམ་པར་དག་ཅིང་། ཚིལ་དང་རྐང་ལ་རྡོ་རྗེ་འཛིན་པ་མི་བསྐྱོད་པ་རྣམ་པར་དག་ལ། དེ་དག་ཐམས་ཅད་བསྡུས་པ་ལུས་ནི་མགོན་པོ་རྣམ་པར་སྣང་མཛད་རྣམ་པར་དག་པ་དང་། ལུས་ཀྱི་རྩ་དང་ཤ་ལ་བདུན་གྱི་རྒྱལ་པོ་དོན་གྲུབ་རྣམ་པར་དག་པ་ཡིན་པས། ཁམས་ཀྱི་དྭངས་མ་ལྔ་པོ་འདི་རྣམས་ལྔ་ནི་སངས་རྒྱས་རིགས་ལྔར་རྣམ་པར་དག་པར་རྡོ་རྗེ་མཁའ་འགྲོས་བཤད་དོ། ། འདི་དག་སྤྱོད་ལམ་གྱི་རྣལ་འབྱོར་ཏེ། མ་དག་པ་རྣམས། དག་པའི་ཁམས་དེ་བཞིན་གཤེགས་པ་སོ་སོར་ཤེས་པར་བྱས་ལ་ལོངས་སྤྱད་པར་བྱའོ། ། གཉིས་པ་ནི།
ལུས་ཀྱི་སའི་ཁམས་ནི་རྣམ་པར་དག་པ་ལྷ་མོ་སྤྱན་ནི་འཁོར་ལོ་རྣམ་པར་སྣང་མཛད་མཛེས་མ་ནི་དེའི་ཡུམ་ཉིད་ཡིན་ཅིང་། མི་བསྐྱོད་རྡོ་རྗེའི་བཙུན་མོ་མ་མཱ་ཀཱི་ནི་དྭང་བ་སྟེ་ཆུ་ ༼༧༧༽ རྣམ་པར་དག་པ་དང་། པདྨའི་བུ་མོ་གོས་དཀར་མོ་ནི་ཚ་བ་མེ་རྣམ་པར་དག་པ་ཉིད་དང་། ལྷ་མོ་སྒྲོལ་མ་ནི་རླུང་གི་ཁམས་རྣམ་པར་དག་པ་སྟེ། རྡོ་རྗེ་རིགས་བཞིའི་བཙུན་མོ་ཡུམ་བཞི་པོ་འདི་རྣམས་ནི་འབྱུང་བ་བཞིའི་ཁམས་རྣམ་པར་དག་པར་རྡོ་རྗེ་མཁའ་འགྲོ་མ་གུར་ཞེས་བྱ་བ་ཡིས་དེ་རྣམས་བཀའ་བསྩལ་ཏོ། ། གཉིས་པ་ལེའུ་ཡི་མིང་ནི། གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་ལ་སོགས་པ་ཡན་ལག་དྲུག་གི་སྔགས་ཐམས་ཅད་རྒྱལ་བ་རིགས་དྲུག་གི་ངོ་བོར་རྣམ་པར་དག་པ་དང་། ཤ་ལྔ་དང་བདུད་རྩི་ལྔ་རྣམས་བདུད་རྩི་མཆོག་བཅུད་ལེན་དུ་འབྱུང་བ་བསྟེན་པས་རྟོག་པས་མི་ཕྱེད་པ་རྡོ་རྗེ་ཞེས་བྱ་བའི་ཐབས་བསྟེན་པའི་ཏིང་ངེ་འཛིན་གྱི་ལེའུ་སྟེ་བདུན་པ། ཚིགས་སུ་བཅད་པ་སུམ་ཅུ་སོ་བདུན་དང་རྐང་པ་གསུམ་གྱི་རྣམ་པར་བཤད་པའོ།། ༈ །།ད་ནི་ལེའུ་བརྒྱད་པ་བཤད་པ་ལ་གཉིས།
སྤྱིའི་དོན་དང་། གཞུང་གི་དོན་ཏོ། ། དང་པོ་ནི། རྒྱུད་བཤད་ཐབས་ཀྱི་མན་ངག་ལས། བརྗོད་བྱའི་དོན་སྤྱི་དང་། སྦས་པ། མཐར་ཐུག་གསུམ་ཀ་བསྟན་ལ། རྗོད་བྱེད་ཀྱི་སྒྲ་ནི་ཡན་ལག་གི་དོན་གྱིས་སྟོན་པ་གཙོ་ཆེ་ཞིང་། ཡི་གེའི་དོན་ཡང་ཅུང་ཟད་འཇུག་གོ ། མངོན་པར་རྟོགས་པ་ནི།
བསྐྱེད་པའི་རིམ་པ་དང་། རྫོགས་པའི་རིམ་པ་དང་། ལས་ཚོགས་དང་། སྦྱིན་སྲེག་དང་། འབྲས་བུའི་རྒྱུད་དང་འབྲེལ་ལ། སའི་ཆོ་ག་དང་ཐིག་ནི་སྨིན་བྱེད་དང་འབྲེལ་ཅིང་། རྡོ་རྗེ་སློབ་དཔོན་གྱི་མཚན་ཉིད་མཉེས་པར་བྱེད་པའི་ཐབས་དང་བཅས་པ་དང་། ནང་གི་སྦྱིན་སྲེག་ནི་དམ་ཚིག་དང་སྡོམ་པ་དང་འབྲེལ་ལ། དོན་དམ་པར་སྦྱང་རྒྱུ་མེད་ཀྱང་ཀུན་རྫོབ་ཏུ་སྦྱོང་བའི་ཚུལ་ནི། རིམ་གཉིས་སྤྱིའི་མངོན་པར་རྟོགས་པ་རིམ་གཉིས་ཀྱིས་གྲོལ་བའི་རྒྱུ་མཚན་དང་འབྲེལ་ལོ། །
རྩ་བའི་རྒྱུད་ཀྱི་གང་དུ་ཕན་འདོགས་ན། བསྐྱེད་པའི་རིམ་པ་རྣམས་ནི། དང་པོའི་ལེའུ་གསུམ་པ། བརྒྱད་པ་དང་། ཕྱི་མའི་ལྔ་པར་ཕན་འདོགས་ཏེ། དེའང་། གླུས་བསྐུལ་བ་ནི། ཚུལ་མི་འདྲ་བའི་ཚུལ་གྱིས་ཕན་འདོགས་ཤིང་། སྐུ་གསུང་ཐུགས་བྱིན་གྱིས་བརླབ་པ་དང་། བསྟོད་པ་བསྡུས་པ་ནི་མ་ཚང་བ་ཁ་སྐོང་བའི་ཚུལ་གྱིས་ཕན་འདོགས་སོ། །
ཕྱག་རྒྱ་དང་སྒྲུབ་པ་པོའི་མཚན་ཉིད་ནི། ལེའུ་ལྔ་པར་ཅུང་ཟད་གསལ་བར་བྱེད་ལ། རིམ་གཉིས་སྤྱིའི་ངག་འདོན་ནི་ལེའུ་བརྒྱད་པ་དང་། ཕྱི་མའི་ལེའུ་གཉིས་པར། དོན་མདོར་བསྡུས་པའི་ཚུལ་གྱིས་ཕན་འདོགས་སོ། ། ལས་རྒྱས་པའི་ལྷའི་རྣལ་འབྱོར་གཉིས་དང་། སྦྱིན་སྲེག་ནི་ལེའུ་གཉིས་ ༼༧༨༽ པ་དང་། ཕྱི་མའི་ལེའུ་དང་པོ་དང་། དགུ་པ་དང་། བཅུ་པར་མ་ཚང་བ་ཁ་བསྐོང་བ་དང་།
ཅུང་ཟད་མི་གསལ་བ་གསལ་བའི་ཚུལ་གྱིས་ཕན་འདོགས་སོ། ། རྡོ་རྗེ་སློབ་དཔོན་གྱི་མཚན་ཉིད་མཉེས་པར་བྱེད་པ་དང་བཅས་པ་ནི། དམ་ཚིག་གི་ཚོགས་ཡིན་པས་ཐུན་མོང་དུ་མ་ཚང་བ་ཁ་སྐོང་ལ། འབྲས་བུ་ནི་ལེའུ་དང་པོར་ཁ་བསྐོང་ཞིང་། ས་ཆོག་དང་ཐིག་ནི་ལེའུ་བཅུ་པར་མ་ཚང་བ་ཁ་བསྐོང་ལ། ནང་གི་སྦྱིན་སྲེག་ཚོགས་འཁོར་ནི་བརྟག་པ་གོང་འོག་གཉིས་ཀྱི་ལེའུ་བདུན་པ་གཉིས་སུ་ཅུང་ཟད་གསལ་བར་བྱེད་དོ། ། གཉིས་པ་གཞུང་གི་དོན་ལ་གཉིས་ཏེ། དོན་དངོས་དང་། ལེའུ་ཡི་མིང་ངོ་། ། དང་པོ་ལ་བཅུ་གཅིག་སྟེ།
གླུས་བསྐུལ་བ། སྒོ་གསུམ་སྐྱེ་མཆེད་བྱིན་གྱིས་བརླབས་པ། རིམ་གཉིས་ཀྱི་ཐབས་ཁྱད་པར་ཅན་བསྟན་པ། ལས་ཚོགས་བསྟན་པ། རྡོ་རྗེ་སློབ་དཔོན་གྱི་མཚན་ཉིད། ཕྱི་ནང་གི་སྦྱིན་སྲེག འབྲས་བུའི་རྒྱུད་བསྟན་པ། ཕྱག་རྒྱ་དང་སྒྲུབ་པ་པོའི་མཚན་ཉིད། རིགས་ལྔའི་བསྟོད་པ། དཀྱིལ་འཁོར་གྱི་བྱ་བ།
སྦྱིན་སྲེག་གི་ཡན་ལག་བསྟན་པའོ། ། དང་པོ་ལ་གཉིས། སྤྱིའི་དོན་དང་། གཞུང་གི་དོན་ནོ། ། དང་པོ་ནི། གླུས་བསྐུལ་བ་ནི། གོང་ལེའུ་བཞི་པ་དང་། བདུན་པར་མངོན་པར་རྟོགས་པ་བསྟན། ལྔ་པ་དང་དྲུག་པར་དཀྱིལ་འཁོར་གྱི་རྒྱས་བསྡུས་དང་ཚད་བསྟན་ལ། དེར་རྒྱུ་རྡོ་རྗེ་འཛིན་པ་འོད་དུ་ཞུ་བ་ལས།
འབྲས་བུ་རྡོ་རྗེ་འཛིན་པར་བཞེངས་པའི་ཕྱིར། མཚམས་ཀྱི་ལྷ་མོས་བསྐུལ་བར་བྱ། ། ཞེས་གླུས་བསྐུལ་བར་གསུངས་པ་མ་ཚང་བ་ཁ་སྐོང་པ་ཡིན་ཏེ། དེ་ལ། བསྡུས་པའི་དཀྱིལ་འཁོར་གྱི་རྒྱུ་རྡོ་རྗེ་འཛིན་པ་དཀར་པོ་ལྔས་རང་རང་གི་འཁོར་གྱི་ལྷ་མོ་བརྒྱད་བརྒྱད་སྤྲུལ་ནས། རྒྱུ་རྡོ་རྗེ་འཛིན་པ་འོད་དུ་བཞུ་སྟེ། གླུས་བསྐུལ་བ་ནི། དབུས་ཀྱི་གཙོ་བོ་གང་ཡིན་པའི་མཚམས་ཀྱི་ལྷ་མོ་རྣམས་ཀྱི་ལྔ་ཀའང་བསྐུལ་བ་ཡིན་ནོ་ཞེས་གསུང་ལ། རང་རང་གི་མཚམས་ཀྱི་ལྷ་མོ་རྣམས་ཀྱིས་བསྐུལ་ཡང་ཉེས་པ་མེད་དེ། སློབ་དཔོན་མི་ཐུབ་ཟླ་བས།
སྦོས་མོ་སོགས་ཀྱི་གནས་འདུག་པའི། ། མེ་ཏོག་ལ་སོགས་རང་གི་གླུས། ། དེ་ལྟར་གཙོ་བོ་གཞན་དག་ལའང་། ། མཚམས་ཀྱི་ལྷ་མོ་རྣམས་ཀྱིས་བསྐུལ། ། ཞེས་འབྱུང་ངོ་། ། དེ་ལ་གཙོ་བོ་ལྷ་མོས་བསྐུལ་ན། གཞུང་གི་དངོས་བསྟན་མི་བསྐྱོད་པ་དབུས་ན་བཞུགས་པའི་དབང་དུ་བྱས་ན། པུཀྐ་སིས་དབུས་ཀྱི་མི་བསྐྱོད་པ་བསྐུལ་བ་ནི། སེམས་ལས་ལུས་ཀྱི་ཕྱག་རྒྱས་མཛེས་ལ། ཤ་ཝ་རིས་རྣམ་པར་ ༼༧༩༽ སྣང་མཛད་ལ་བསྐུལ་བ་ནི།
ལུས་ལ་སེམས་ཀྱི་ཕྱག་རྒྱས་མཛེས་ཤིང་། འོག་མ་གཉིས་ཀྱིས་གཙོ་བོ་གསུམ་བསྐུལ་བ་ནི། ངོ་བོ་ཉིད་ལ་ངོ་བོ་ཉིད་ཀྱི་ཕྱག་རྒྱས་མཛེས་པར་བྱས་པ་ཡིན་ནོ། ། རྣམ་སྣང་དབུས་ན་བཞུགས་པའི་ཚེ། མེ་ཏོག་མས་མི་བསྐྱོད་པ་བསྐུལ། བདུག་པ་མས་རྣམ་སྣང་། མར་མེ་མས་འོད་དཔག་མེད། དྲི་མས་དོན་གྲུབ་དང་རིན་འབྱུང་བསྐུལ་ལོ། ། རིན་འབྱུང་དབུས་སུ་བཞུགས་པའི་ཚེ། སྒེག་མོས་མི་བསྐྱོད་པ།
གླུ་མས་རྣམ་སྣང་། གར་མས་འོད་དཔག་མེད། གཞད་མས་རིན་འབྱུང་དང་དོན་གྲུབ་བསྐུལ་ལོ། ། འོད་དཔག་མེད་དབུས་སུ་གྱུར་པའི་ཚེ། གླིང་བུ་མས་མི་བསྐྱེད་པ། པི་ཝཾ་མས་རྣམ་སྣང་། རྔ་བཟླུམ་མས་འོད་དཔག་མེད། རྫ་རྔ་མས་དོན་གྲུབ་དང་། རིན་འབྱུང་བསྐུལ་ལོ། ། དོན་གྲུབ་དབུས་སུ་གྱུར་པའི་ཚེ།
སྤྱན་མས་བྱང་གི་མི་བསྐྱོད་པ་མ་མཱ་ཀཱིས་ཤར་གྱི་རྣམ་སྣང་། གོས་དཀར་མོས་ནུབ་ཀྱི་འོད་དཔག་མེད། སྒྲོལ་མས་དབུས་དང་ལྷོའི་དོན་གྲུབ་དང་རིན་འབྱུང་བསྐུལ་བ་ཡིན་ནོ། ། རིགས་རྐྱང་པར་གྱུར་ཀྱང་། རྒྱུ་རྡོ་རྗེ་འཛིན་པ་རིགས་ལྔའི་ངོ་བོ་ཡིན་པའི་ཕྱིར། གླུ་འདི་ཉིད་ཀྱིས་རང་རང་གི་གཙོ་བོ་ལ་བསྐུལ་ལོ། ། དེའང་། སྔར་བཞིན། སྦོས་མོ་སོགས་ཀྱི་གནས་འདུག་པའི། ། མེ་ཏོག་ལ་སོགས་རང་གི་གླུས། །
ཞེས་སོགས་གསུངས་པ་ཡིན་ནོ། ། རིགས་བསྡུས་ལྷ་མོ་བཞི་བཞིའི་དབུས་ན་བཞུགས་པའི་དབང་དུ་བྱས་ན། ཕྱོགས་ཀྱི་ལྷ་མོ་ཉིད་ཀྱིས་བསྐུལ་ཏེ། ཕྱོགས་མཚམས་ཀྱི་ལྷ་མོ་གཉིས་རྣམ་དག་ཕྱོགས་གཅིག་འདྲ་བས་སོ། ། དེས་ན། གཽ་རི་བདག་ལ་མགོན་པོ་མྱུར་དུ་གཟིགས། ། ཞེས་སོགས་སུ་བསྒྱུར་ལ་བྱའོ། ། ཡང་ན། རང་བཞིན་གྱི་གནས་ནས་མཚམས་ཀྱི་ལྷ་མོ་བཞི་བྱོན་ནས་གླུས་བསྐུལ་ཏེ། རང་རང་གི་གཙོ་བོའི་ཐིག་ལེ་ལ་ཐིམ་པས་བཞེངས་སོ་ཞེས་གསུང་སྟེ་ལུགས་གཉིས་ཀའང་མཛད་མོད་ཀྱི།
ཚད་མེད་བཞི་དང་མཐུན་པས། ཕྱི་མ་ཅུང་ཟད་མཛེས་པར་མཐོང་ངོ་། ། གཉིས་པ་གཞུང་གི་དོན་ལ་གཉིས། ལྷ་མོ་བཞིའི་གླུས་བསྐུལ་བ་དང་། འབྲས་བུ་རྡོ་རྗེ་འཛིན་པ་བཞེངས་པར་བསྟན་པའོ། ། དང་པོ་ལ་བཞིའི། དང་པོ་པུཀྐ་སིས་བྱམས་པ་ཚད་མེད་པའི་སྒོ་ནས་བསྐུལ་བ་ནི། མི་བསྐྱོད་པ་གཙོ་བོར་གྱུར་པའི་རིགས་བསྡུས་པའི་དབང་དུ་བྱས་ཏེ། རྒྱུ་རྡོ་རྗེ་འཛིན་པ་རྣམས་འོད་དུ་ཞུ་ནས་ཐིག་ལེར་གྱུར་པའི་ཚེ། པུཀྐ་སིས་དབུས་ཀྱི་མི་བསྐྱོད་པ་ལ།
ཁྱོད་ནི་ཞེས་བོས་ནས་སྦྱང་ ༼༨༠༽ གཞི་ཞེ་སྡང་རྣམ་པར་དག་པ་མི་བསྐྱོད་རྡོ་རྗེས་གདུལ་བྱ་ཞེ་སྡང་ཅན་རྣམས་ཡོངས་སུ་སྐྱོང་བ་སྟེ། དེའི་རྒྱུད་ཀྱི་ཉོན་མོངས་པ་ཞེ་སྡང་སྦྱོང་བར་མཛད་ཅིང་། སྐུ་གསུང་ཐུགས་ལས་སེམས་ཀྱི་ངོ་བོ་ཐུགས་དག་པའི་རང་བཞིན་ཇི་ལྟ་བ་དང་ཇི་སྙེད་པ་མཁྱེན་པ། ཡེ་ཤེས་ལྔ་ལས་ཆོས་ཀྱི་དབྱིངས་ཀྱི་ཡེ་ཤེས་ནི་ཤིན་ཏུ་རྣམ་པར་དག་པ་ཡིན་ལ། མི་བསྐྱོད་པའི་ལྷའི་ལུས་ནི་ཡུམ་མ་མཱ་ཀཱིས་ཡང་དག་པར་བརྒྱན་པར་མཛད་ཅིང་། པུཀྐ་སི་བྱམས་པ་ཚད་མེད་པའི་ངོ་བོ་བདག་ལ་ཐུགས་རྗེས་མྱུར་དུ་གཟིགས་ལ། གདུལ་བྱ་ཞེ་སྡང་ཅན་རྣམས་བྱམས་པས་རྣམ་པར་འདྲེན་པའི་འཇིག་རྟེན་དོན་གྱི་ཕྱིར། སྐུ་ཞལ་ཕྱག་གི་རྣམ་པ་ཅན་མེད་པར། སྟོང་པ་ཐིག་ལེ་ཉིད་སྤངས་ཏེ། འགྲོ་བའི་དོན་དུ་ཟུང་འཇུག་གི་སྐུར་སྐྱེ་བ་བཞེངས་པར་སྟེ་ལྡང་བར་མཛོད་ཅིག་ཅེས་བསྐུལ་བའོ། །
དེ་ཡང་། ཚིག་རྐང་པ་དང་པོས་སྦྱང་གཞི་ཉོན་མོངས་པ་རྣམས་སྦྱོང་བ་ཡིན་ལ། གཉིས་པས་སྒོ་གསུམ་སྦྱངས་ནས་ཡེ་ཤེས་སུ་བསྒྲུབ་པ་ཡིན། གསུམ་པས་ཟུང་འཇུག་གི་སྐུར་བསྒྲུབས་པ་ཡིན་ཅིང་། བཞི་པས་ཚད་མེད་ཀྱི་ངོ་བོ་ལྷ་མོའི་ངོ་འཕྱར་བ་ཡིན་ལ། ལྔ་པས་དགོས་པ་བསྟན་པ་ཡིན། དྲུག་པས་ཟུང་འཇུག་གི་སྐུར་བཞེངས་ཤིག་ཅེས་གསལ་གདབ་པའི་ངོ་བོ་ཡིན་པས། འོག་མ་རྣམས་ལ་ཡང་ཤེས་པར་བྱའོ། ། གཉིས་པ་རི་ཁྲོད་མས་སྙིང་རྗེ་ཚད་མེད་པའི་སྒོ་ནས་བསྐུལ་བ་ནི། ཤ་ཝ་རིས་ཤར་གྱི་རྣམ་པར་སྣང་མཛད་ལ་ཁྱོད་ནི་སྦྱང་གཞི་གཏི་མུག་དག་པ་རྣམ་སྣང་རྡོ་རྗེས་གདུལ་བྱ་གཏི་མུག་ཅན་རྣམས་ཡོངས་སྐྱོང་བ།
སྐུ་ནི་ལུས་རྣམ་པར་དག་པའི་རང་བཞིན་མཚན་དཔེས་བརྒྱན་པ་ཡིན་ལ། ཡེ་ཤེས་ནི་ཆོས་ཅན་རྣམས་ཀྱི་གཟུགས་མ་འདྲེས་པར་འཆར་བའི་གཟུགས་བརྙན་མེ་ལོང་ལྟ་བུའི་ཡེ་ཤེས་ཀྱི་ངོ་བོར་རྣམ་པར་དག་པ། རྣམ་སྣང་གི་ལྷའི་ལུས་ནི་ཡུམ་སངས་རྒྱས་སྤྱན་མས་ཡང་དག་བརྒྱན་པར་མཛད་པ་ཡིན་ན། མགོན་པོ་ཞེས་བོས་ནས། རི་ཁྲོད་མ་ནི་སྙིང་རྗེ་ཚད་མེད་པའི་ངོ་བོ་བདག་ལ་མྱུར་དུ་གཟིགས་ལ། གདུལ་བྱ་གཏི་མུག་ཅན་གྱི་འགྲོ་བ་རྣམ་པར་འདྲེན་པར་མཛད་པས་འཇིག་རྟེན་ལ་སྨན་པ་ཕན་པའི་སླད་དུ། ཞལ་ཕྱག་སྤངས་པའི་སྟོང་པ་ཐིག་ལེ་ཉིད་སྤངས་ཏེ་ལྷའི་སྐུར་སྐྱེ་བ་བཞེངས་ནས་ལྡང་བར་མཛོད་ཅིག་པའོ། ། གསུམ་པ་གདོལ་པ་མོས་དགའ་བ་ཚད་མེད་པའི་སྒོ་ནས་བསྐུལ་བ་ནི། གདོལ་པ་མོས་འོད་དཔག་མེད་ལ་ ༼༨༡༽ ཁྱོད་ནི་སྦྱང་གཞི་འདོད་ཆགས་དག་པ་འོད་དཔག་མེད་ཀྱི་གཟུགས་ཀྱི་རྣམ་པའི་རྡོ་རྗེས་གདུལ་བྱ་འདོད་ཆགས་ཅན་དགའ་བས་ཡོངས་སྐྱོང་བ། གསུང་ནི་ངག་དག་པའི་རང་བཞིན་གསུང་དབྱངས་ཡན་ལག་དྲུག་ཅུ་དང་ལྡན་པ།
ཡེ་ཤེས་ལེགས་པར་སོ་སོར་རྟོག་པའི་རང་བཞིན་འོད་དཔག་མེད་ཀྱི་ལྷའི་ལུས་ལ་ནི་ལྷ་མོ་གོས་དཀར་མོས་ཡང་དག་བརྒྱན་པར་མཛད་པ་ན། ལྷ་མོ་གཏུམ་པར་ལྡན་པ་རི་ཁྲོད་མ་དགའ་བ་ཚད་མེད་པའི་ངོ་བོ་བདག་ལ་ཐུགས་རྗེས་མྱུར་དུ་གཟིགས་ལ། གདུལ་བྱ་འདོད་ཆགས་ཅན་རྣམ་པར་འདྲེན་པར་མཛད་པས་འཇིག་རྟེན་སྨན་པ་བདེ་བའི་སླད་དུ། སྐུའི་རྣམ་པ་མེད་པའི་སྟོང་པ་ཞུ་བ་ཐིག་ལེ་ཉིད་སྤངས་ནས་ཟུང་འཇུག་གི་སྐུར་སྐྱེ་བ་བཞེངས་པ་སྟེ་ལྡང་བར་མཛོད་ཅིག་པའོ། ། བཞི་པ་ཌོཾ་བྷི་ནིས་གཏང་སྙོམས་ཚད་མེད་པའི་སྒོ་ནས་བསྐུལ་བ་ནི། ལྷ་མོ་གཡུང་མོས། ལྷོ་དང་བྱང་གི་རིན་ཆེན་འབྱུང་ལྡན་དང་དོན་ཡོད་ལ་ཁྱོད་ནི་ང་རྒྱལ་དང་སེར་སྣ། ཕྲག་དོག་དག་པ་ཡོན་ཏན་དང་ཕྲིན་ལས་ཀྱི་ངོ་བོ་སངས་རྒྱས་རིན་ཆེན་འབྱུང་ལྡན་དང་ཐམས་ཅད་དོན་གྲུབ་ཀྱི་གཟུགས་ཀྱིས་གདུལ་བྱ་ང་རྒྱལ་དང་སེར་སྣ་ཕྲག་དོག་ཅན་རྣམས་ཡོངས་སུ་སྐྱོང་བས་ཉོན་མོངས་པ་དེ་དག་སྦྱོང་བར་མཛད་ཅིང་། ཡོན་ཏན་དང་ཕྲིན་ལས་ཀྱི་གཟུགས་ཀུན་གྱི་བདག་ཉིད། དོན་གྲུབ་བྱ་བ་ནན་ཏན་གྱི་ཡེ་ཤེས་དང་།
རིན་འབྱུང་ཆོས་ཐམས་ཅད་མཉམ་པ་ཉིད་ཀྱི་ཡེ་ཤེས་ཀྱི་རང་བཞིན་གྱིས་རིན་འབྱུང་དང་དོན་གྲུབ་ཀྱི་ལྷའི་ལུས་ལྷ་མོ་རིན་ཆེན་སྒྲོལ་མ་དང་དམ་ཚིག་སྒྲོལ་མས་ཡང་དག་བརྒྱན་པར་མཛད་པ་ན། ལྷ་མོ་ཌོཾ་བྷི་བཏང་སྙོམས་ཚད་མེད་པའི་ངོ་བོ་བདག་ལ་དམིགས་པ་མེད་པའི་སྙིང་རྗེས་མྱུར་དུ་གཟིགས་ལ། གདུལ་བྱ་ང་རྒྱལ་དང་སེར་སྣ་ཕྲག་དོག་ཅན་ཀུན་རྣམ་པར་འདྲེན་པར་མཛད་པས་འཇིག་རྟེན་སྨན་སླད་དུ། སྐུ་ཞལ་ཕྱག་གི་རྣམ་པ་ཅན་མེད་པའི་སྟོང་པའི་རང་བཞིན་ཐིག་ལེར་བཞུགས་པ་སྤངས་ནས། སེམས་ཅན་གྱི་དོན་དུ་ཟུང་འཇུག་གི་སྐུར་སྐྱེ་བ་བཞེངས་པར་མཛོད་ལ་འགྲོ་བའི་དོན་བྱ་དགོས་སོ་ཞེས་བསྐུལ་བའོ། ། གཉིས་པ་ནི། དེ་ལྟར་གླུས་བསྐུལ་བས་རྒྱུ་རྡོ་རྗེ་འཛིན་པ་ལྔ་པོ་ཐམས་ཅད་འོད་དུ་ཞུ་བ་ལས་འབྲས་བུ་རྡོ་རྗེ་འཛིན་པའི་སྐུར་བཞེངས་པར་མཛད་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། རིགས་རྐྱང་པའམ་རིགས་བསྡུས་པ་གང་རུང་གི་འཁོར་ལོ་ཅན་གཞལ་ ༼༨༢༽ ཡས་ཁང་གི་དབུས་སུ་འོད་དུ་ཞུ་བའི་རྒྱུ་རྡོ་རྗེ་འཛིན་པ་ཐམས་ཅད་ཀྱི་སྟོང་པའི་རང་བཞིན་དུ་བཞུགས་པ་དེ་ལ། མཚམས་ཀྱི་ལྷ་མོ་བཞིའི་གླུས་བསྐུལ་བ་འདིས་ནི་འབྲས་བུ་རྡོ་རྗེ་འཆང་དུ་བཞེངས་ཏེ་བསྐྱེད་པར་འགྱུར་བར་ནི། གང་ཟག་སྒྲུབ་པ་པོ་མངོན་རྟོགས་ཉམས་སུ་ལེན་པའི་ཡེ་ཤེས་རྡོ་རྗེ་ཅན་གྱི་རྣལ་འབྱོར་པས་བྱ།
དཀྱིལ་འཁོར་གྱི་བདག་པོ་གླུས་བསྐུལ་བ་ལས་འབྲས་བུ་རྡོ་རྗེ་འཆང་དུ་བཞེངས་པ་དེ་སྐད་ཅེས་གསུངས་སོ། ། གཉིས་པ་ལ་གཉིས། སྐུ་གསུང་ཐུགས་བྱིན་གྱིས་བརླབས་པ་དང་། སྐྱེ་མཆེད་དྲུག་བྱིན་གྱིས་བརླབས་པའོ། ། དང་པོ་ལ་གཉིས། བྱིན་རླབས་དངོས་དང་། དགོས་པའོ། ། དང་པོ་ནི། ལེའུ་བཞི་པར། རྡོ་རྗེ་གསུམ་ནི་གནས་གསུམ་དགོད། །
ཅེས་བཤད་པ་ལ། རྡོ་རྗེ་མ་གསུམ་གནས་གསུམ་དུ་ཇི་ལྟར་དགོད་ན། དཔྲལ་བར་སྐུ་རྡོ་རྗེ་མཁའ་སྤྱོད་མ་བཀོད་ལ། ཨོཾ་སརྦ་ཏ་ཐཱ་ག་ཏ་ཁེ་ཙ་རི་བཛྲ་སྭ་བྷ་ཝ་ཨཱཏྨ་ཀོ྅་ཧཾ་ཞེས་བརྗོད་ལ་བྱིན་གྱིས་བརླབ། སྔགས་དོན་ནི། ཨོཾ་དམ་བཅའ་བ། སརྦ་ཏ་ཐཱ་ག་ཏ་དེ་བཞིན་གཤེགས་པ་ཐམས་ཅད། ཁེ་ཙ་རི་མཁའ་སྤྱོད་མ། བཛྲ་སྭ་བྷ་ཝ་ཨཱཏྨ་ཀོ྅་ཧཾ། རྡོ་རྗེའི་རང་བཞིན་ང་ཡིན་ཞེས་པའོ། །
མགྲིན་པར་གསུང་རྡོ་རྗེ་ས་སྤྱོད་མ་བསྒོམས་ལ། ཨོཾ་སརྦ་ཏ་ཐཱ་ག་ཏ་བྷཱུ་ཙ་རི་བཛྲ་སྭ་བྷ་ཝ་ཨཱཏྨ་ཀོ྅་ཧཾ་གིས་བྱིན་གྱིས་བརླབ། བྷུ་ཙ་རི་ས་སྤྱོད། གཞན་འདྲ། སྙིང་གར་ཐུགས་རྡོ་རྗེ་ས་འོག་སྤྱོད་མ་བསྒོམས་ལ། ཨོཾ་སརྦ་ཏ་ཐཱ་ག་ཏ་པཱ་ཏ་ལ་ཝ་སི་ནི་བཛྲ་སྭ་བྷ་ཝ་ཨཱཏྨ་ཀོ྅་ཧཾ་ཞེས་བྱ་བས་བྱིན་གྱིས་བརླབ། སྔགས་དོན། པཱ་ཏ་ལ་ཝ་སི་ནི་རྐང་འོག་ན་གནས་པ་སྐུ་དང་གསུང་དང་ཐུགས་ཀྱི་གནས་གསུམ་བྱིན་གྱིས་བརླབ་པའི་ཆོས་ཀྱི་སྔགས་འདི་རྣམས་བརྗོད་པས་ནི། སྒོ་གསུམ་བྱིན་གྱིས་བརླབ་པའི་གནས་དཔྲལ་བ་མགྲིན་པ་སྙིང་ཁ་རྣམས་སུ་བརྟག་པར་ནི་ཡེ་ཤེས་རྡོ་རྗེ་ཅན་རྣལ་འབྱོར་པ་རྣམས་ཀྱིས་ཤེས་པར་བྱ་སྟེ། སྐུ་གསུང་ཐུགས་བྱིན་གྱིས་བརླབས་པ་འདི་ནི་སྐུ་གསུང་ཐུགས་ཀྱི་བྱང་ཆུབ་ཐོབ་པར་བྱེད་པའི་རིམ་པ་བསྟན་པའོ། །
བཅོམ་ལྡན་འདས་སྐུ་རྡོ་རྗེ་དང་གསུང་རྡོ་རྗེ་དང་ཐུགས་རྡོ་རྗེའི་བདག་པོས་སྐུ་གསུང་ཐུགས་བྱིན་གྱིས་བརླབས་པའི་སྔགས་དེ་སྐད་ཅེས་བཀའ་སྩལ་ཏོ། ། གཉིས་པ་ནི། ཐ་མལ་པའི་ལུས་ངག་ཡིད་གསུམ་རྡོ་རྗེ་མ་གསུམ་གྱིས་བྱིན་གྱིས་བརླབས་པའི་དགོས་པ་ནི། ལྷའི་སྐུ་ཕྱག་རྒྱ་ཆེན་པོ་བསྐྱེད་པ་སྐུ་སྟེ་ལུས་ཀྱི་དཔྲལ་བར་སྐུ་རྡོ་རྗེ་མ་བསྒོམ་པའི་རབ་སྦྱོར་བས་སྐུའི་རིན་ཆེན་ཐ་མལ་པའི་ལུས་ཀྱི་དྲི་མ་སྦྱང་པར་བྱས་པས་སྐུ་རྡོ་རྗེ་མའི་གོ་འཕང་ཐོབ་པར་བྱེད་ལ། མི་རྟོག་པའི་བསམ་གཏན་ཐུགས་ ༼༨༣༽ རྡོ་རྗེ་སྙིང་ཁར་བསམ་ནས་ནི། ཐ་མལ་པའི་སེམས་ཀྱི་དྲི་མ་སྦྱངས་ནས་རང་བཞིན་གྱི་སེམས་ཀྱི་རིན་ཆེན་ཐུགས་ཀྱི་དངོས་གྲུབ་རབ་ཏུ་བསྒྲུབ་པར་བྱེད་ཅིང་། གསུང་རྡོ་རྗེ་མ་མགྲིན་པར་བསྒོམས་ནས་སྔགས་བཟླས་པའི་ཁྱད་པར་གྱིས་ངག་གི་རྡོ་རྗེ་གསུང་རྡོ་རྗེ་མས་ཐ་མལ་གྱི་ངག་གི་དྲི་མ་སྦྱངས་ནས་མེད་པར་བྱས་ནས་གསུང་རྡོ་རྗེའི་གོ་འཕང་ཐོབ་པར་བྱེད་དོ། ། གཉིས་པ་ནི། གོང་དུ། མིག་ལ་སོགས་པར་གཏི་མུག་སོགས། །
ཞེས་བཤད་པའི་དོན་ཏེ། གཏི་མུག་རྡོ་རྗེ་མ་མིག་གཉིས་སུ་བསྒོམ་པའི་རབ་ཏུ་སྦྱོར་བས་ཐ་མལ་པའི་མིག་གི་རྣམ་པར་ཤེས་པ་སྦྱང་། རྣ་བ་གཉིས་སུ་ཞེ་སྡང་རྡོ་རྗེ་མ་བསམ་པས་ནི་ཐ་མལ་གྱི་སྒྲའི་སྒོ་རྣ་བ་སྦྱོང་བར་བསམ་པའོ། ། སྣ་ལ་ནི་སེར་སྣ་རྡོ་རྗེ་མ་བསྒོམས་པས་ཐ་མལ་གྱི་དྲི་སྦྱོང་བར་བྱེད་ལ། ཐ་མལ་གྱི་རོ་དྲུག་ལ་ལོངས་སྤྱོད་པར་བྱེད་པའི་ལྕེ་ལ་འདོད་ཆགས་རྡོ་རྗེ་མ་བསམ་པས་ཐ་མལ་པའི་རོ་སྦྱོང་བར་བྱེད་ཅིང་། ལུས་ལ་ཕྲག་དོག་རྡོ་རྗེ་མ་བསམས་པས་ཐ་མལ་པའི་ལུས་ཀྱི་རེག་བྱ་སྦྱོང་བར་བྱེད། ཡིད་ཀྱི་གནས་སྙིང་ལ་ཕ་རྒྱུད་ནས་བཤད་པའི་བྱང་ཆུབ་སེམས་དཔའ་ཀུན་ཏུ་བཟང་པོའི་ངོ་བོ་དེ་ཉིད་མ་རྒྱུད་དུ་མཁའ་འགྲོ་མ་བདག་མེད་མ་ཡིན་པར་བསམས་པས་ཐ་མལ་པའི་ཡིད་ཀྱི་ཆོས་སྦྱོང་བར་བྱེད་ལ། ལྷ་མོ་དྲུག་པོ་འདི་རྣམས་ཀྱིས་ནི་མིག་སོགས་དབང་པོ་དྲུག་པོ་ཐམས་ཅད་སྦྱངས་པས་མངོན་པར་ཤེས་པ་དྲུག་ཐོབ་པར་བྱེད་དོ། ། གསུམ་པ་རིམ་གཉིས་ཀྱི་ཐབས་ཁྱད་པར་ཅན་བསྟན་པ་ལ་གསུམ། དོན་དམ་པར་སྦྱང་དུ་མེད་པ།
ཀུན་རྫོབ་ཏུ་སྦྱང་དགོས་པ། ཐབས་ཁྱད་པར་ཅན་བསྟན་པའོ། ། དང་པོ་ནི། ཅི། རང་གི་རང་བཞིན་གྱིས་མ་དག་པ་འགའ་ཡང་ཡོད་པ་མ་ཡིན་ན། གང་ཞིག་གང་གིས་དག་པར་བྱེད་སྙམ་ན། གལ་ཏེ་དོན་དམ་པར་འགལ་བའི་དངོས་པོ་མ་དག་པ་སྦྱང་བྱ་དང་སྦྱོང་བྱེད་ཡོད་པ་མ་ཡིན་ཡང་། དེའི་ཚེ་ཀུན་རྫོབ་ཏུ་ཆུའི་རྙོག་པ་དང་ནོར་བུའི་དྲི་མ་སྦྱོང་བ་ལྟར་རྒྱལ་བ་ལྷའི་རྣམ་པས་ཐ་མལ་གྱི་དངོས་པོ་རྣམ་རྟོག་སྦྱོང་བ་ལ་འགལ་བ་ཡོད་པ་མ་ཡིན་ནོ། ། གཉིས་པ་ནི། དོན་དམ་པར་སྦྱོང་དུ་མེད་ཀྱང་ཀུན་རྫོབ་བདེན་པར་སྦྱང་བྱ་དང་སྦྱོང་བྱེད་ཀྱི་ཐ་སྙད་ཀྱིས་ཡང་དག་པར་གནས་ནས་ནི།
སྦྱོང་ཚུལ་དཀྱིལ་འཁོར་གྱི་འཁོར་ལོའི་གཟུགས་ཀྱིས་ཐ་མལ་གྱི་རྟོག་པ་སྦྱོང་བའི་ཆོས་བསྐྱེད་རིམ་ཙམ་རྣམ་པར་བསྒོམས་པས་སྦྱོང་ལ། དོན་དམ་པར་ཆོས་ཉིད་ཀྱི་དངོས་པོ་རྒྱུ་ལས་མ་བྱུང་བར་རྟེན་འབྲེལ་གྱི་རིགས་པས་དཔྱད་པ་ལས་ ༼༨༤༽ གང་ཟག་གི་བདག་དང་ཆོས་ཀྱི་བདག་ཕུང་ཁམས་སྐྱེ་མཆེད་ཐམས་ཅད་ལ་རང་བཞིན་མེད་པ་རྣམ་པར་སྤངས་ཀྱང་། འཇིག་རྟེན་ཀུན་རྫོབ་ཙམ་དུ་ཕུང་ཁམས་སྐྱེ་མཆེད་ལྷར་བསྒོམས་ལ། འཇིག་རྟེན་འགྲོ་བ་ཐ་མལ་པ་རྣམས་ཀྱི་རང་བཞིན་མེད་པའམ་ལྷའི་རྣམ་པར་བསམ་པར་མི་ནུས་ཏེ། རྣལ་འབྱོར་པ་རྣམས་ཀྱིས་ཀུན་རྫོབ་ཏུ་བསྐྱེད་རྫོགས་ཀྱི་ཆོས་ཀྱི་ཚུལ་གྱིས་ཕུང་ཁམས་སྐྱེ་མཆེད་ཐམས་ཅད་རང་བཞིན་མེད་པའམ། ལྷའི་ངོ་བོར་རྣམ་པར་དག་པ་ཡིན་ནོ། ། གསུམ་པ་ཐབས་ཁྱད་པར་ཅན་བསྟན་པ་ལ་ལྔ། བསྣན་པའི་གཉེན་པོ། རིགས་འདྲའི་གཉེན་པོ། སྦམ་པའི་གཉེན་པོ།
བཟློག་པའི་གཉེན་པོ། རིགས་འདྲའི་གཉེན་པོ་བྱེ་བྲག་ཏུ་བཤད་པའོ། དང་པོ་ནི། འོ་ན་ཀུན་རྫོབ་ཏུ་ཐབས་ཁྱད་པར་ཅན་གྱིས་སྦྱང་དུ་རུང་ངམ་ཞེ་ན། རུང་སྟེ། དཔེར་ན་མེས་ཚིག་ནས་ཆུ་བུར་བྱུང་པ་རྣམས་ཀྱིས་སླར་ཡང་མེའི་གདུང་བར་བྱས་པ་དང་། དེ་རྐམ་ཞིང་བདེ་བར་འགྱུར་བ་ལྟར། ཐ་མལ་གྱི་འདོད་ཆགས་ཀྱི་མེས་ཚིག་པ་ལ། ལམ་དཀྱིལ་འཁོར་འཁོར་ལོའི་འདོད་ཆགས་ཀྱི་མེ་ཡིས་གདུང་བར་བྱས་པས་ཞི་བར་འགྱུར་རོ། ། གཉིས་པ་ནི།
དཔེར་ན་གཡོ་བའི་དུག་གིས་ཟིན་ཅིང་ཁྱབ་པའི་སྐྱེ་བོ་ཐམས་ཅད་འཆི་བར་བྱེད་པ་ལ། དུག་དེ་གསོས་པའི་ལུས་ཀྱི་སྨན་ནི་ཐབས་གཞན་མེད་དེ། བརྟན་པའི་དུག་ཉིད་བྱིན་དེ་རིགས་འདྲ་གཉེན་པོར་བྱེད་པ་ལྟར་ཐ་མལ་གྱི་རྣམ་རྟོག་གི་གཉེན་པོར། བསྐྱེད་རིམ་གྱི་རྣལ་འབྱོར་བསྒོམ་པའོ། ། གསུམ་པ་ནི། ཇི་ལྟར་རྣ་བར་ཆུ་ནི་ཉུང་ངུ་རྣམ་པར་ཞུགས་པ་ལ་མ་བདེ་བས། ཡང་ནི་ཆུ་མང་པོ་ནི་བླུགས་ནས་གཞན་ཕོ་བའི་ཤུགས་ཀྱིས་རྣ་བའི་ཕྱིར་ཆུ་ཉུང་ངུ་དེ་ཕོ་བ་ཐབས་སུ་འགྱུར་བ་ཉིད་བཞིན། དོན་ཐ་མལ་གྱི་དངོས་པོ་ལ་ཞེན་པ་ལྷ་ཞལ་མང་ཕྱག་མང་གི་རྣམ་པ་སྦམ་པས་སྦྱོང་བའོ། ། བཞི་པ་ནི། ཇི་ལྟར་མཐུར་སེལ་གྱི་རླུང་གིས་ཕོ་བ་དཀྲུགས་པའི་ནད་ཀྱི་ཟིན་པའི་སེམས་ཅན་རྣམས་ཀྱི་ནད་དེ་འཇོམས་པའི་ཐབས་ལ།
དེ་བཞིན་ཐབས་ལ་མཁས་པས་མོན་སྲན་རྔེའུའི་ཐུག་པ་སྦྱིན་པས་སེལ་བ་ལྟར། ཐ་མལ་གྱིས་སྣོད་བཅུད་ཀྱིས་རྟོག་པ་གཞལ་ཡས་ཁང་དང་ལྷས་སྦྱོང་བར་བྱེད་པའོ། ། ལྔ་པ་ནི། ཐ་མལ་པའི་འདོད་ཆགས་ཀྱི་ཐབས་ཁྱད་པར་ཅན་གྱིས་ཀྱང་མ་ཟིན་པའི་རྨོངས་པ་ཡི་སྐྱེ་བོ་རྣམས་ཐ་མལ་གྱི་འདོད་ཆགས་ཀྱི་མེ་ཡིས་གདུངས་ཏེ་སྡུག་བསྔལ་བསྐྱེད་པར་བྱེད་ལ། ཐབས་ཁྱད་པར་ཅན་གྱིས་ཟིན་པའི་རྒྱུ་འདོད་ཆགས་ཀྱིས་བསྐྱེད་འཇིག་རྟེན་ ༼༨༥༽ པ་རྣམས་ནི་ཐ་མལ་པའི་འདོད་ཆགས་ཐབས་ཁྱད་པར་ཅན་གྱིས་སྨད་པས་འདོད་ཆགས་ཟད་པར་འགྱུར་རོ། ། སྨད་ལུགས་ཇི་ལྟར་ཞེ་ན། ཐ་མལ་པའི་འདོད་ཆགས་དེ་ཉིད་བསྐྱེད་རིམ་གྱི་རྗེས་སུ་ཆགས་པའི་རྣལ་འབྱོར་དང་། རྫོགས་རིམ་གྱི་དཀྱིལ་འཁོར་འཁོར་ལོའི་འདོད་ཆགས་རྡོ་རྗེ་བདེ་སྟོང་དུ་ཡོངས་སུ་ཤེས་པས། འདོད་ཆགས་ཅན་གྱི་ཡིད་ནི་ཐབས་དེས་རྡོ་རྗེ་སེམས་དཔའ་དང་འདྲ་བར་འགྱུར་ཅིང་། འདོད་ཆགས་ཀྱི་རང་བཞིན་མ་རྟོགས་པར་ཐ་མལ་གྱི་འདོད་ཆགས་ཀྱི་ཞགས་པས་འཇིག་རྟེན་འཆིང་བ་ཡི་རང་བཞིན་མ་རྟོགས་ན་འཇིག་རྟེན་ཆགས་པས་ཁྱབ་པར་གྱུར་ནས་འཆིང་བར་བརྗོད་ལ།

འདོད་ཆགས་ཀྱི་རང་བཞིན་དེ་ཁོ་ན་ཉིད་རྟོགས་ན་ཐ་མལ་པའི་འདོད་ཆགས་དང་བྲལ་བའི་མངོན་པར་བྱང་ཆུབ་ཐོབ་ནས། ཐབས་དང་ལྡན་པའི་འདོད་ཆགས་བསྟེན་པ་མཐར་ཕྱིན་པ་རྣམས། ཐ་མལ་པ་འདོད་ཆགས་དེ་མི་འདོད་དེ་བསྟེན་པར་མི་བྱེད་དོ། ། དེ་སྐད་དུ། མཚན་བརྗོད་ལས། མཆོད་པ་ཆེན་པོ་འདོད་ཆགས་ཆེ། ། ཆགས་པ་ཐམས་ཅད་སེལ་བར་བྱེད། ། ཅེས་གསུངས་སོ། ། བཞི་པ་ལས་ཚོགས་བསྟན་པ་ལ་གཉིས། སྒྲོལ་མ་དང་། ཤེས་རབ་ཀྱི་ཕ་རོལ་ཏུ་ཕྱིན་མའོ། །
དང་པོ་ལ་གཉིས། བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི། ཀུན་རྫོབ་ཏུ་སྦྱང་བའི་ཐབས་ཁྱད་པར་ཅན་བསྟན་པའི་རྗེས་དེ་ནས་རྡོ་རྗེ་སྒྲོལ་མའི་ལས་ཚོགས་བསྒྲུབ་པའི་ལྷའི་རྣལ་འབྱོར་གྱི་བསྒྲུབ་ཐབས་དང་། ལས་ཚོགས་ཀྱི་སྦྱིན་སྲེག་དང་། ལས་ཀྱི་ཚོགས་བཅུ་བཞིའི་ཆོ་གས་རྣལ་འབྱོར་པ་ལ་འདོད་པའི་དོན་ཐུན་མོང་གི་དངོས་གྲུབ་ཐམས་ཅད་ནི་བསྒྲུབ་པའི་ཐབས་ཡང་དག་པ་ཕྱིན་ཅི་མ་ལོག་པ་རབ་ཏུ་བཤད་པར་བྱའོ། ། སྒྲོལ་མས་མཆོག་གི་དངོས་གྲུབ་ཀྱི་འདོད་དོན་ཐམས་ཅད་སྦྱིན་པར་མཛད་མོད་ཀྱང་། སྐབས་འདིར་ལས་རྒྱས་པའི་ལྷའི་རྣལ་འབྱོར་སྟོན་པའི་སྐབས་ཡིན་པས་ཐུན་མོང་གི་དངོས་གྲུབ་ཙམ་དུ་བྱས་པ་ཡིན་ནོ། ། གཉིས་པ་ལ་བཞི།
བསྙེན་པའི་སྔགས་དང་། མངོན་པར་རྟོགས་པ་དང་། སྔགས་ཕན་ཡོན་དང་བཅས་པ་དང་། ལས་ཀྱི་ཚོགས་བཅུ་བཞི་སོ་སོར་བཤད་པའོ། ། དང་པོ་ནི། དེ་ལ་འདི་རྣམས་ནི་སྒྲོལ་མའི་གཟུངས་སྔགས་ཀྱི་རྐང་པ་བཟླས་པར་བྱ་བ་རྣམས་ཡིན་ཏེ། ཨོཾ་ན་མོ་ཨརྻ་ཨ་ཝ་ལོ་ཀི་ཏེ། ཤྭ་རཱ་ཡ། བོ་དྷི་སཏྭཱ་ཡ། མ་ཧཱ་སཏྭཱ་ཡ།
མ་ཧཱ་ཀ་རུ་ཎི་ཀཱ་ཡ། ཏདྱ་ཐཱ་ཨོཾ་ཏཱ་རེ་ཏུཏྟཱ་རེ་ཏུ་རི་སརྦ་དུཥྚན། མ་མ་ཀྲི་ཏེ། ཛམྦྷ་ཡ། མོ་ཧ་ཡ། བནྡྷ་ཡ། ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ། སརྦ་སྟམྦྷ་ནི། ཏཱ་རེ་སྭཱ་ཧཱ་ཞེས་པའོ། །
གཉིས་པ་མངོན་རྟོགས་ལ་གཉིས། གཙོ་མོ་བསྐྱེད་པ་དང་། འཁོར་བསྐྱེད་པའོ། ། དང་པོ་ནི། ལེའུ་བཅུ་གཉིས་པ་ལས་འབྱུང་ ༼༨༦༽ བ་བཞིན། ཚོགས་གཉིས་བསག་པ། སྲུང་འཁོར་བསྒོམ་པ། གཞལ་ཡས་ཁང་བསྒོམ་པའི་བར་བྱས་ནས། ལྷ་བཅུ་གཅིག་གི་གནས་སུ་པདྨ་དང་ཟླ་བ་བསྒོམ་པའམ། ཡང་ན།
པདྨ་འདབ་མ་བརྒྱད་པའི་ལྟེ་བ་དང་། ཕྱོགས་ཀྱི་འདབ་མ་བཞི་དང་སྟེང་འོག་ཏུ་ཟླ་གདན། སྒོ་བཞིར་ཉི་མའི་གདན། མཚམས་བཞིར་བུམ་པ་བཞི་བསམས་ལ། མ་མོ་འཁོར་གྱི་ལྷ་མོ་བཅུའི་དཀྱིལ་འཁོར་གྱི་དབུས་གནས་པར། མངོན་བྱང་ལྔའམ། ཏྃ་ལས་ཨུཏྤ་ལ་ཏྃ་གྱིས་མཚན་པ་ལས་ལྷ་མོ་སྒྲོལ་མ་བསྒོམ་པར་བྱ་སྟེ། རྣམ་པ་ཇི་ལྟར་ཞེ་ན། ཕྱག་བརྒྱད་དང་ལྡན་ཞིང་ཞལ་ནི་བཞི་པ་སྟེ་རྩ་ཞལ་ལྗང་སེར། གཡས་སྔོ་བ།
རྒྱབ་དཀར་བ། གཡོན་དམར་བ། རིན་པོ་ཆེའི་སྙན་རྒྱན། མགུལ་རྒྱན། ཕྱག་གདུབ་ལ་སོགས་པ་རྒྱན་རྣམས་ཀུན་གྱིས་སྐུ་ལ་རྣམ་པར་བརྒྱན་ཅིང་། སྐུ་མདོག་གསེར་གྱི་ཁ་དོག་འདྲ་བར་སེར་པོར་བསྒོམ། བུ་མོ་གཞོན་ནུ་མ་ལོ་བཅུ་དྲུག་ལོན་པའི་མཚན་ཉིད་ཅན་ནུ་མ་འབུར་ཞིང་ཆགས་པ་འབར་བ། དབུ་རྒྱན་སྤྱི་བོར་རྡོ་རྗེ་ཉི་མ་རིན་འབྱུང་གི་རིགས་ཀྱི་དབང་ལས་སྐྱེས་པའི་ཕྱིར་རང་རིགས་བསྒོམ་ཞིང་། དཔྲལ་བར་རྣམ་སྣང་། རྣ་བ་གཡས་པར་མི་བསྐྱོད་པ།
ལྟག་པར་འོད་དཔག་མེད། རྣ་བ་གཡོན་པར་དོན་ཡོད་གྲུབ་པ་སྟེ་སངས་རྒྱས་བཞིའི་དབུ་རྒྱན་ཅན། ལོ་བཅུ་དྲུག་ལོན་པའི་ལང་ཚོ་དང་ན་ཚོད་ལྡན་པ་ལ་ནི་དར་ལ་བབ་པའི་དུས། གཡོ་བ་རླུང་གིས་བསྐྱོད་ཙམ་ན་གསེར་གྱི་རྣ་ཆ་འཁྲོལ་མ། གདན་སྣ་ཚོགས་པདྨ་འདབ་མ་བརྒྱད་དང་ཟླ་བའི་གདན་ལ་བཞུགས་ཤིང་། སྐུ་ལས་འོད་ཟེར་དམར་པོས་རྣམ་པར་བརྒྱན་པ་སྟེ་འཕྲོ་བ། ཕྱག་བརྒྱད་ཀྱིས་གཡས་ཀྱི་དང་པོ་ན་རྡོ་རྗེ་དང་། གཉིས་པ་ན་ཞགས་པ། གསུམ་པ་ན་དེ་བཞིན་དུང་། གཡས་བཞི་པར་མདའ་ནི་འགེངས་པའོ།
གཡོན་གྱི་དང་པོ་ན་རྡོ་རྗེས་མཚན་པའི་ལྕགས་ཀྱུ་གཉིས་པ་ན་རིན་པོ་ཆེའི་ཨུཏྤལ། གསུམ་པ་ན་སྡིགས་མཛུབ། གཡོན་གྱི་བཞི་པས་གཞུ་འཛིན་པ་མོ། ཞབས་རྡོ་རྗེའི་སྐྱིལ་མོ་ཀྲུང་གིས་སྦྱོར་བས་བཞུགས་པ། ས་འོག ས་སྟེང་། ས་བླ་སྟེ་གནས་གསུམ་པོ་འདི་རྣམས་ནི་དབང་དུ་བྱ་བ་ལ་སོགས་པའི་ཆེད་དུ་བསྒྲུབ་པར་བྱའོ། ། གཉིས་པ་ལ་གསུམ། ནང་གི་ལྷ་མོ་བཞི་བསྐྱེད་པ། སྒོ་མ་བཞི་བསྐྱེད་པ།
སྟེང་འོག་གི་ལྷ་མོ་བསྐྱེད་པའོ། ། དང་པོ་ནི། འོག་ནས། སྤྲོ་ཞིང་སྔགས་ནི་བཟླས་པར་བྱ། ། ཡི་གེ་བཅུ་པའི་ལྷ་མོ་བཅུ། ། ཞེས་འབྱུང་བ་ལྟར། གཙོ་མོའི་ཐུགས་ཀར་ཟླ་བའི་སྟེང་དུ་ཏྃ་ལས་ ༼༨༧༽ ཡི་གེ་བཅུ་པ་སྤྲོས་ཏེ། ལྷ་མོ་རྣམས་ཀྱི་གནས་སུ་བཞག་པ་ལ་ལྷ་མོ་བཅུ་བསྐྱེད་དོ། ། དེ་ཡང་། ཤར་དུ་པདྨའི་འདབ་མ་ལ་མེ་ཏོག་སྒྲོལ་མ་སྟེ།
ཁ་དོག་དཀར་ཞིང་ཡིད་འོང་མ། ། ཡི་གེ་ཨོཾ་ལས་སྐྱེས་པ་མ། ། མེ་ཏོག་ཕྲེང་བས་ལག་པ་ཁྱབ། ། ཕྱག་གཉིས་ཞལ་ནི་གཅིག་པ་ཉིད། ། རྒྱན་རྣམས་ཀུན་གྱིས་རྣམ་པར་བརྒྱན། ། ལྷོར་ཏཱ་ལས། གཡས་སུ་བདུག་པོས་སྒྲོལ་མ་སྟེ། ། མདོག་ནག་མཛེས་མའི་གཟུགས་ཅན་མ། སྤོས་དང་དུང་གིས་ལག་པ་སྒྲེལ། ། རྒྱན་རྣམས་ཀུན་གྱིས་རྣམ་པར་བརྒྱན། །
ནུབ་ཏུ་རེ་ལས་མར་མེ་སྒྲོལ་མ་སྟེ། མར་མེའི་སྡོང་པོས་ལག་པ་ཁྱབ། ། མདོག་སེར་རྣམ་པར་བརྒྱན་ཆེན་མོ། ། གཡོ་བ་གསེར་གྱི་རྣ་ཆ་མ། ། བྱང་དུ་ཏུ་ལས་དྲི་ཡི་སྒྲོལ་མ་སྟེ། དྲི་ཡི་དུང་གི་ལག་པ་ཁྱབ། ། ཁྲག་གི་མདོག་ལྟར་ཁ་དོག་དམར་བའི་ལྷ་མོ་ནི། དཀྱིལ་འཁོར་གྱི་སྙིང་པོ་ནང་གི་ཕྱོགས་ཀྱི་འདབ་མ་བཞིར་བསྒོམ་པར་བྱའོ། ། གཉིས་པ་ནི། སྒོ་བཞིར།
ཤར་དུ་ཏྟཱ་ལས་ལྕགས་ཀྱུ་མ་དཀར་མོ། ལ་སོགས་པས། ལྷོར་རེ་ལས་ཞགས་པ་མ་སེར་མོའམ་སྔོན་མོ། ནུབ་སྒོར། ཏུ་ལས་ལྕགས་སྒྲོག་མ་དམར་མོའམ་སེར་མོ། བྱང་སྒོར། རེ་ལས་དྲིལ་བུ་མ་ལྗང་གུའམ་དམར་མོ་རྣམས་རང་མཚན་གྱི་ཕྱག་མཚན་འཛིན་པ། ཞབས་གཡོན་བརྐྱང་བ། སྟག་དང་སྦྲུལ་གྱིས་བརྒྱན་པས་རབ་དབྱེ་བས་གནས་དེར་ནི་ལྷ་མོ་བཞི་པོ་འདི་སྒོ་སྲུང་མར་བསམ་པར་བྱའོ། ། གསུམ་པ་ནི།
འོག་ཏུ་སྭཱ་ལས་གནོད་མཛེས་མ་སྔོན་མོ་རབ་བསྒོམ་ཞིང་། སྟེང་དུ་ཧཱ་ལས་གཙུག་ཏོར་རྣམ་པར་རྒྱལ་མ་སེར་མོ་བསམས་ལ་ཕྱག་མཚན་ཕྱག་གཉིས་ཀྱིས་སྤྱི་བོར་འཁོར་ལོ་འཛིན་ཅིང་། གནོད་མཛེས་སྒྲོལ་མས་ཀླུ་སྟེ་སྦྲུལ་གྱི་ཞགས་པ་འཛིན་པ་བསམ་ནས་ནི། ནང་གི་ལྷ་མོ་བཞི་དང་སྟེང་འོག་གཉིས་རྣམས་ནི་རབ་ཏུ་ཞི་ཞིང་སྒེག་པ་རྒྱན་གྱིས་བརྒྱན་པའོ། ། དེ་ལྟར་དམ་ཚིག་བསྐྱེད་ལ། སྐྱེ་མཆེད་སྐུ་གསུང་ཐུགས་བྱིན་གྱིས་རླབས། ཡེ་ཤེས་པ་དགུག་གཞུག དབང་བསྐུར་ལ་རིགས་ཀྱི་བདག་པོས་རྒྱས་གདབ་པར་བྱའོ། གསུམ་པ་ནི། གཙོ་མོའི་ཐུགས་ཁར་ཟླ་བའི་སྟེང་དུ་ཏྃ་གྱི་མཐའ་མ་ན་ཕར།
ཡི་གེ་བཅུ་པས་བསྐོར་ལ། སྔགས་ལས་འོད་ཟེར་སྤྲོ་ཞིང་འཁོར་གྱི་ལྷ་མོ་རྣམས་ལ་ཕོག་པར་བསམ་པ་ལ་དམིགས་ཏེ་སྔགས་ནི་བཟླས་པར་བྱའོ། ། བཟླས་བྱའི་སྔགས་ནི། གོང་གི་ཕྲེང་ ༼༨༨༽ སྔགས་སམ་རྩ་སྔགས་ལ་བསྙེན་པ་འབུམ་ཕྲག་བཞི་དང་། ཨོཾ་ཏ་རེ་ཏུཏྟཱ་རེ་ཏུ་རེ་སྭཱ་ཧཱ་ཞེས་པ་ལས་འབུམ་ཕྲག་བཅུའམ་བརྒྱད་ཅུའི་བར་དུ་བསྙེན་པར་བྱའོ། ། དེ་ལྟ་བུའི་ཡི་གེ་བཅུ་པའི་སྔགས་འདི་ནི་གཙོ་མོའི་སྙིང་པོ་དང་། ལྷ་མོ་བཅུ་པོའི་ཐུན་མོང་གི་སྔགས་ཡིན་པ་དང་། ལྷ་མོ་རྣམས་བསྐྱེད་པའི་ས་བོན་དང་། ཕ་རོལ་ཏུ་ཕྱིན་པ་བཅུ་དང་ས་བཅུ་དག་པ་ཡིན་ལ། གཙོ་མོ་ནི་སངས་རྒྱས་ཀྱི་ས་ལ་གནས་པ་མ་སྟེ་འདུག་པ་ཡིན་ནོ། །
དེ་ལྟར་ཡི་གེ་བཅུ་པའི་སྔགས་ལ་བསྙེན་པ་ཚད་དུ་སོང་པའི་རྣལ་འབྱོར་པས་མཆོག་དང་ཐུན་མོང་གི་དངོས་གྲུབ་ཀྱི་འབྲས་བུ་ཐམས་ཅད་རབ་ཏུ་བསྒྲུབ་པ་ལ། སྒྲོལ་མ་ལྷ་བཅུ་གཅིག་པོ་ཡན་ལག་བཞི་རྫོགས་སུ་རབ་ཏུ་འབད་པས་བསྒོམ་ལ། འོག་ནས་འཆད་པའི་ལས་ཚོགས་ཐམས་ཅད་བསྒྲུབ་པར་བྱ་ཞིང་། ཡི་གེ་བཅུ་པའི་སྔགས་འདི་དག་ནི་ལས་ཚོགས་དང་མཆོག་བསྒྲུབ་པ་ལ་མཆོག་དང་ཕུལ་དུ་ཕྱིན་པ་ཡིན་ལ། དེའི་ཕྱིར་སྔགས་འདི་ལ་སངས་རྒྱས་ཀུན་གྱིས་ཕྱག་མཛད་པ་སྟེ་རབ་ཏུ་བསྔགས་པ་དང་། བསམ་གཏན་གྱི་ཀློག་པ་སྟེ་བཟླས་པ་ཙམ་གྱིས་ལས་གྲུབ་པར་བྱེད་པས་ནུས་པ་དྲག་པོ་སྟེ། དེ་ལྟར་དུ་སྟོན་པ་མཁའ་འགྲོ་མ་རྡོ་རྗེ་གྱུར་གྱིས་འཁོར་གྱི་ཚོགས་རྣམས་ལ་བཤད་པའོ། ། བཞི་པ་ལས་ཚོགས་བཅུ་བཞི་སོ་སོར་བཤད་པ་ལ་བཅུ་སྟེ། ལམ་གྱི་འཇིགས་པ་བསལ་བ། གང་འདོད་པ་དབང་དུ་བྱ་བ།
བསྐྲད་པ། འདོད་མ་དབང་དུ་བྱ་བ། རྒྱལ་པོའི་བུ་མོ་དབང་དུ་བྱ་བ། འགུགས་པའི་ལས། རྒྱལ་པོ་དབང་དུ་བྱ་བ། ཁུ་བ་འཛག་པའི་ལས། དབང་གི་ལས་ཚོགས་ལྔ་བསྟེན་པ། བཅིངས་པ་ལས་གྲོལ་བའོ། ། དང་པོ་ནི། ལས་ཚོགས་འདི་ཐམས་ཅད་ལ་སྒྲོལ་མ་ལྷ་བཅུ་གཅིག་གི་བསྙེན་པ་སྔོན་དུ་སོང་ཞིང་ལྷའི་རྣལ་འབྱོར་དང་ལྡན་པས་ལས་ཚོགས་རྣམས་བསྒྲུབ་པར་ཤེས་པར་བྱའོ། །
དེ་ལ་ལམ་གྱི་འཇིགས་པ་བསལ་བར་འདོད་པའི་གང་ཟག་གིས་ཡི་གེ་བཅུ་པའི་སྔགས་འདིས་གོས་ཀྱི་ཐུ་བར་ས་སྤར་གང་བླུག་ལ། ཟླ་བའི་སྟེང་དུ་ཏྃ་གྱི་འོད་ཀྱིས་གང་གནོད་པ་བྱེད་པ་ཐམས་ཅད་བཀུག་ནས་ཐུ་བར་འཐུམ་ཙ་ན། དབུགས་ཕྱིར་མི་བཏང་བར་སྔགས་ལན་བདུན་མངོན་པར་བཟླས་ནས་སྔགས་པ་བྱས་ཏེ་ཐུ་བར་ས་བླུག་ནས་འཐུམ་པ་དེ་ལ་མདུད་པ་བཅིངས་ནས་ནགས་ཚལ་སོགས་གང་དུ་འགྲོ་ན་ཡང་ལམ་དུ་གང་ཟག་དེ་ལ་སུས་ཀྱང་གནོད་པས་མི་འཁྱེར་ཏེ། འཇིག་རྟེན་ན་བདུག་པའི་གཅན་ཟན་སྟག་དང་། མི་རྒོད་ཀྱི་ཆོམ་རྐུན་དང་། ཆུ་སྲིན་ན་ཀྲ་དང་། སྣ་འཐུང་གླང་པོ་ཆེ་དང་། སེངྒེ་དང་། དུག་སྦྲུལ་དང་། མཆེ་བ་ཅན་ ༼༨༩༽ དྲེད་དང་།
མ་ཧེ་དང་། སྨྱུག་གླང་བ་མེན་དང་། ལ་སོགས་པས་རྒྱལ་པོ་ལ་སོགས་པས་སྒྲོལ་མའི་མིང་ཐོས་པ་ཙམ་གྱིས་སེམས་དྲན་པ་ཉམས་ཤིང་ལུས་ཡིབ་ནས་གནོད་པ་བྱེད་མི་ནུས་པའོ། ། གཉིས་པ་ནི། ཡི་གེ་བཅུ་པའི་སྔགས་སྤེལ་ཚིག་དང་བཅས་པ་འདི། དབང་གི་ཐབ་ནང་དུ་བསྲེག་རྫས་ཨུཏྤལ་དང་བཅས་ཏེ་སྦྱིན་སྲེག་བརྒྱ་རྩ་བརྒྱད་ཀྱིས་གང་འདོད་པ་དབང་དུ་བྱ་རྒྱུ་དེ་ཇི་ཙམ་དབང་དུ་མ་འདུས་པའི་བར་དེའི་སེམས་མ་འགྱུར་བར་དུ་བྱ་སྟེ། སྔགས་ནི། ཨོཾ་ཏ་རེ་ཏུཏྟཱ་རེ་ཏུ་རེ་ཨ་མུ་ཀ་མེ་ཝ་ཤཱཾ་ན་ཡ་སྭཱཧཱ། ཞེས་བཟླས་པས་གང་འདོད་པ་དེ་དབང་དུ་འགྱུར་རོ། ། གསུམ་པ་ནི།
ཡང་སྔགས་དེ་ཉིད་ཀྱིས་ཁྭ་ཏའི་འམ་བྱ་རོག་གི་སྒྲོ་གཡས་པ་ལ་ཡི་གེ་བཅུ་པའི་སྔགས་བྲི་ཞིང་སྔགས་དེ་ཉིད་ལན་སུམ་ཅུ་རྩ་གཉིས་སུ་ཡོངས་སུ་བཟླས་ཏེ་བཏབ་ལ། དགྲའི་ཁྱིམ་གྱི་ཐེམ་པའི་འོག་ཏུ་སྦས་ན་དགྲ་དེ་ཉི་མ་བདུན་གྱིས་གཞན་དུ་སྐྲོད་པར་བྱེད་དོ། ། དེའི་སྔགས་ནི། ཨོཾ་ཏ་རེ་ཏུཏྟཱ་རེ་ཏུ་རེ། ཙ་ལ། པྲ་ཙ་ལ། ཤི་གྷཾ་ག་མི་ནི། དེ་ཝ་ད་ཏཱ། ཨུ་ཙ་ཏྲ་ཡ་ཧཱུྃ་ཕཊ། ཅེས་བཟླས་པས་འགྲུབ་པའོ། །
བཞི་པ་ནི། བསྐྲད་པའི་བསམ་གཏན་བཤད་པའི་རྗེས་དེ་ནས་གཞན་ཡང་འདོད་མ་དབང་དུ་བྱ་བའི་བསམ་གཏན་གྱིས་རབ་ཏུ་སྦྱོར་བར་འགྱུར་བའི་སྔགས་ནི། ཨོཾ་ཏ་རེ་ཏུཏྟཱ་རེ་ཏུ་རེ། ཨ་མཱུ་ཀ བྷི་དྷ་ནཱཾ་ཀུ་མ་ར་མཧྱ་མུད་བ་དྷེ་ན་ད་བྱ་བི་ཏཱ། པྲ་ཡཙྪ་ཏུ་མེ་སྭཱ་ཧཱ། ཞེས་པའི་སྔགས་དང་། རྫས་སྤྲ་ཚིལ་དང་། གཏུམ་པོ་རྐེ་ཚེའི་ས་བོན་འབྲས་བུ་དང་། ཨ་ཤོ་ཀ་བྱང་ཆུབ་ཤིང་གི་ལོ་མ་དང་།
དེའི་མེ་ཏོག་དང་། མར་དང་། སྦྲང་རྩི་དང་། བུ་རམ་དུ་བཅས་པས་དབང་གི་ཐབ་ཏུ་སྦྱིན་སྲེག་གི་བསྲེག་བླུགས་བྱ་ཞིང་། གྲངས་སྟོང་ཕྲག་ལྔའི་སྦྱིན་སྲེག་བྱས་ན་ནི། དབང་དུ་བྱ་བའི་བུ་མོའི་འདོད་པའི་དངོས་གྲུབ་ལ་རབ་ཏུ་སྔགས་ཏེ། རྫས་བདུན་པོ་དེ་རིལ་བུར་བྱས་པའི་སྦྱིན་སྲེག་སྟོང་ཕྲག་ལྔ་ཉི་མ་བདུན་གྱི་བར་དུ་གྲུབ་པར་བྱས་པས། དེའི་ཚེ་རྣལ་འབྱོར་པས་རང་གང་འདོད་པའི་བུ་མོ་དབང་དུ་འཐོབ་བོ། ། ལྔ་པ་ནི། དེ་ནས་གཞན་ཡང་རྒྱལ་པོའི་བུ་མོ་དབང་དུ་བྱེད་པའི་བསམ་གཏན་གྱི་སྦྱོར་བར་འགྱུར་བ་སྟོན་པའི་སྔགས་ནི།
ཨོཾ་ཏ་རེ་ཏུཏྟཱ་རེ་ཏུ་རེ། ཨ་མཱུ་ཀ་བྷི་དྷ་ནཱཾ་སྭ་སྡྱཱ་ནཱ་ཏ། ཨ་ཀརྵ་ཡ། མ་མཱནྟི་ཀེ་ཛཿཞེས་པའི་སྔགས་འདིས་རྫས་འབའ་ད་ར་རྒྱ་ཤུག་གི་ཚེར་མ་ལ་ལན་སྟོང་ཕྲག་ལྔ་བཟླས་ཏེ། རང་བྱུང་གི་མེ་ཏོག་པདྨ་རཀྟ་དང་ལྷན་ཅིག་དབང་གི་ཐབ་ ༼༩༠༽ ཁུང་དུ་སྦྱིན་སྲེག་གི་བྱེད་ལུགས་བྱ་བར་བརྗོད་པས། སྦྱིན་སྲེག་འདི་བྱས་པས་གྲུབ་མ་ཐག་སྐྱེས་པ་སྐྱོང་བ་སའི་རྒྱལ་པོ་རྣམས་ཀྱི་བུ་མོ་ཡང་འགུགས་པར་བྱེད་དོ། ། དྲུག་པ་ནི། དེ་ནས་གཞན་ཡང་འགུགས་པའི་སྦྱོར་བར་འགྱུར་བ་བསྟན་པ་ནི། བུད་མེད་ཟླ་མཚན་འཛག་པའི་འདོམས་དཀྲིས་ཀྱི་རས་ལ་གུར་གུམ་མམ་ཙནྡན་དམར་པོས་བཅོམ་ལྡན་འདས་སྒྲོལ་མ་སྐུ་མདོག་དམར་མོ་ཕྱག་གཉིས་ཞལ་གཅིག་མ། ལག་པ་གཡས་ལྕགས་ཀྱུ་དང་།
གཡོན་པས་ཨུཏྤལ་དང་ཞགས་པར་བཅས་པ་རྣམ་པར་བྲིས་ཏེ་རབ་གནས་བྱས་ལ། དེའི་མདུན་དུ་མེ་ཏོག་སོགས་མཆོད་པ་བཤམ་པ་བྱས་ནས། མེ་ཏོག་འདི་རྣམས་བཟང་ཞིང་ལེགས། ། ཞེས་བྱ་བ་ལ་སོགས་པས་བྲིས་སྐུ་ལ་མཆོད་དོ། ། མེ་ཏོག་འདི་རྣམས་ཞེས་སོགས་ཀྱི་ཚིག་འདི་རྣམས། རྒྱ་དཔེ་ལ་མཆན་ཡོད་པ་ཀྱུས་སུ་ཤོར་བ་ཡིན་ཡང་ཟེར་རོ། ། དེ་ལྟར་བྲིས་སྐུ་བྲིས་ཚར་བའི་ཕྱི་ནས་རང་དང་ཐང་ཀ་གཉིས་ལྷར་བསྒོམ་པ་དང་ལྡན་པས་བསྒྲུབ་བྱ་འགུགས་པའི་སྔགས་བཟླས་པར་བྱའོ། ། སྔགས་ནི། ཨོཾ་ཏ་རེ་ཏུཏྟཱ་རེ་ཏུ་རེ་ཨ་མཱུ་ཀ མ་མ་ཨི་པྶི་ཏཾ་སྭ་བྣཾ་ཀ་ཐ་ཡ་ཧཱུྃ་ཕཊ།
ཅེས་པ་སྟོང་ཕྲག་ལྔ་བཟླས་པས་དངོས་སུ་འོང་བར་འགྱུར་རོ། ། སྔགས་བཟླས་པའི་དུས་ཀྱི་དམིགས་པ་ནི། རང་དང་བྲིས་སྐུའི་ཐུགས་ཀར་པད་ཉིར་ཏྃ་བསམ། ཏྃ་ལས་སྒྲོལ་མ་ཞལ་གཅིག་ཕྱག་གཉིས་མ་སྤྲོས། གང་འགུགས་པར་འདོད་པའི་མགྲིན་པ་ཨུཏྤ་ལའི་ཞགས་པས་བཅིངས། སྙིང་ཁའམ་བྷ་ག་ནས་ལྕགས་ཀྱུས་དྲངས་ནས་བསྒྲུབ་བྱ་བཀུག་ནས་རང་དང་བྲིས་སྐུ་གཉིས་ཀྱི་རྐང་པའི་འོག་ཏུ་བསྣན་པར་བསམས་ཏེ་སྔགས་བཟླས་ན། ཁོལ་མོའི་ཚུལ་གྱིས་འོངས་པ་དེ་བཟའ་བར་བྱ་བ་སྟེ་ལོངས་སྤྱོད་པར་བྱའོ། ། བདུན་པ་ནི། དེ་ནས་གཞན་ཡང་རྒྱལ་པོ་ཁྲོས་པ་དབང་དུ་བྱ་བའི་སྦྱོར་བར་འགྱུར་བ་ནི་སྒྲོལ་མའི་གཟུངས་སྔགས་ལན་བདུན་མངོན་དུ་མངོན་པར་སྔགས་བཟླས་པ་བྱས་ཏེ་སྲིན་ལག་གཉིས་ལ་བཏབ་ནས། བདག་གི་ལག་པ་རྡོ་རྗེ་ཁུ་ཚུར་བཅངས་ནས་མཐེ་བོང་ནས་རིམ་པར་དཀྲོལ་བའི་སྲིན་ལག་གིས་རང་གི་མིག་གཉིས་ལ་འོག་ནས་བཤད་པའི་མིག་སྨན་གྱིས་བསྐུ་བར་བྱ་ཞིང་།
དེ་ནས་རང་ལ་སྔར་ཁྲོས་པའི་རྒྱལ་པོ་དེའི་རིགས་ཀྱི་དྲུང་དུ་འཇུག་པའམ་འགྲོ་བར་བྱའོ། ། དེ་ལྟར་ཕྱིན་པས་རྒྱལ་པོ་ཁྲོས་པ་དེ་བདག་གི་སློབ་མ་དང་འདྲ་བར་དབང་དུ་འགུགས་པར་བྱེད་ཅིང་། བདག་གི་བཀའ་དང་ ༼༩༡༽ འགལ་བར་མི་བྱེད་པ་དང་། བདག་ལ་ཅི་འདོད་ཟེར་ནས་བཀའ་དྲིན་གསོལ་ཞིང་། རང་གི་བཀའ་བཞིན་ཉན་ཟེར་བའི་སྙན་པར་སྨྲ་བ་བརྗོད་པར་བྱེད་པ་དང་། མཐར་བདག་གི་བྲན་དུ་ཡང་དག་པར་མི་སླུ་བར་འོང་ཞིང་། རྒྱལ་པོ་དེ་སྔར་བདག་ལ་ཁྲོས་པ་ཡང་རྣར་འབྱོར་པས་ལྟས་པ་ཙམ་གྱིས་དབང་དུ་འགྱུར་བ་སྟེ། འདི་ནི་རང་གི་མངོན་སུམ་དུ་མཐོང་བར་ངོ་མཚར་བ་དང་བཅས་པ་འོང་བའོ། ། བརྒྱད་པ་ནི། དེ་ནས་གཞན་ཡང་ཁུ་བ་འཛག་པའི་སྦྱོར་བར་འགྱུར་བ་ནི་སྒྲོལ་མའི་གཟུངས་སྔགས་ལན་བརྒྱར་བཟླས་ཏེ།
རྫས་ལ་ཁ་གཉིས་པ་ནི། ཁ་གཅིག་ཏུ་ཁྭ་ཏ་ལ་བཤད་ཅིང་། ཁ་གཅིག་ཏུ་སྦྲུལ་ལྕེ་གཉིས་པ་སྟེ་སྨན་ལྕེ་དང་དུག་ལྕེ་གཉིས་ཡོད་པ་ལ་ཟེར། འདིར་ཁ་གཉིས་པ་ནི་སྦྲུལ་མགོ་འཇུག་གཉིས་ཀ་ན་ཁ་ཡོད་པའི་སོ་དུག་ཁམ་ཕོར་སོ་བཏང་བ་ཁ་སྦྱོར་གྱི་ནང་དུ་དུད་པ་ཕྱིར་ལ་མ་ཤོར་བ་བྱས་ལ་བསྲེགས་ཏེ་ཐལ་བར་བྱས་ནས་ཚགས་བྱ། དེ་ནས་བ་ཁ་དོག་དམར་མོའི་མར་རམ་རྐང་མར་ལ་ཞུན་མར་བྱ་ཞིང་། ཨརྐའི་ཤིང་བལ་ལས་གོང་གི་སྦྲུལ་མགོ་བསྲེགས་པའི་ཐལ་བ་བཏུམས་ནས་སྡོང་བུ་བྱས་ལ། ཁམ་ཕོར་སོ་བཏང་བ་གཙང་མ་ཁ་སྦྱར་རམ། ཐོད་པ་ཁ་སྦྱོར་གྱི་ནང་དུ་མར་ལ་མེ་རབ་ཏུ་སྦར་ལ་དུད་པ་བཟུང་ལ་མིག་སྨན་གྱི་རྫས་དུད་པ་བསྡུ་བར་བྱའོ། ། མིག་སྨན་གྱི་རྫས་གཞན་ཡང་རྡོ་རྗེ་ཉི་མ་རཀྟ་དང་། རྡོ་རྗེ་ཆོས་བྱང་སེམས་དག་གྲིབ་སྐམ་བྱས་པ་དེ་དང་རང་གི་དྲི་ཆུ་དང་སྦྱར་བ་མཉེས་ལ་རིལ་བུ་བྱས་པ་ལ་རྟ་མཆོག་ཤ་ཆེན་གྱི་དུད་པས་བདུག་པར་བྱའོ། །
དེ་ནས་རིལ་བུ་དེ་དང་སྔར་གྱི་ཐལ་བ་དང་ལྷན་ཅིག་བསྲེས་ལ། འདག་པ་སྦྱར་ནས་སྲིན་ལག་གིས་མིག་སྨན་མིག་ལ་བསྐུ་བར་བྱ་སྟེ། མིག་སྨན་བསྐུས་པའི་རྡོ་རྗེའི་མིག་གི་གང་འདོད་པ་ལ་བལྟས་པ་དེ་དབང་དུ་འགྱུར་རོ། ། གལ་ཏེ་པདྨ་གར་གྱིས་དབང་ཕྱུག་བྱང་སེམས་མི་འཛག་ཅིང་ཆགས་པ་མི་སྐྱེ་ན། དེའི་ཚེ་བདག་སྒྲོལ་མ་མ་ལེགས་ཏེ། བདག་གིས་སངས་རྒྱས་བཅོམ་ལྡན་འདས་བཀྲོངས་པ་དང་འདྲ་བར་སྒྲུབ་པ་པོ་སླུས་པ་ལགས་སོ་ཞེས་ལ་དོར་བའི་ཚིག་གསུངས་པའོ། ། དགུ་པ་དབང་གི་ལས་ཚོགས་བསྟན་པ་ལ་ལྔ་ཡོད་པའི། དང་པོ་ནི། དེ་ནས་གཞན་ཡང་དབང་དུ་བྱ་བའི་རབ་ཏུ་སྦྱོར་བར་འགྱུར་པ་བཤད་པ་ནི། སྐར་མ་རྒྱལ་ལ་སྐྱེས་པའི་བྱིས་པ་སོ་མེད་པ་ནི་སོ་མ་སྐྱེས་པ་ཤི་བའི་ལྕེ་ལྐོག་མ་ནས་དྲངས་ལ་ ༼༩༢༽ ལྕེ་རྩ་ནས་དབྱུང་བ་བླངས་ལ།
སྒྲོལ་མའི་གཟུངས་ལན་བདུན་དུ་མངོན་པར་བསྔགས་པ་བྱས་ནས་ལྕེ་ལ་གདབ་ཅིང་། རྫས་གཞན་བུང་བའི་རྒྱལ་པོ་ར་མོ་ཤགས་ཀྱི་རྩ་བ་དང་། ཁ་གཅིག་ཏུ། བྱུང་བའི་རྒྱལ་པོ་ཤིང་དངར་ཟེར། བ་གླང་གི་གྷི་ཧཾ་ཀླད་པ་དང་གློའི་དཀྱིལ་དུ་ཡོང་བ་དེ་དག་ལྷན་ཅིག་བྱས་པས་བདག་སྒྲོལ་མར་བསྒོམ་པའི་དཔྲལ་བར་ཐིག་ལེ་ཡོངས་སུ་བཟུང་བ་སྟེ་བྱས་ནས་གང་ལ་བལྟས་པ་དེ་དབང་དུ་བྱེད་དོ། ། དབང་གི་ལས་གཉིས་པ་ནི། དེ་ནས་གཞན་ཡང་སྦྱོར་བར་འགྱུར་བ་ནི། རང་གི་ལྟོ་བའི་སྲིན་བུ་གྲིབ་སྐམ་བྱས་ཏེ་བཏགས་ལ་སྒྲོལ་མའི་གཟུངས་ལན་བདུན་དུ་མངོན་པར་བསྔགས་པ་བྱས་ཏེ་བཏབ་ཅིང་། རྡོ་རྗེ་ཆོས་བྱང་སེམས་དང་སྲིན་བུ་ལྷན་ཅིག་ཏུ་སོ་རྩི་གོ་ལ་དང་བསྲེས་ནས་གང་འདོད་པའི་བུ་མོ་ལ་བྱིན་ཏེ། རྫས་ཀྱི་སྦྱོར་བ་མཆོག་དེ་ཟོས་པ་ན།
རྣལ་འབྱོར་པ་མི་སྤོང་བ་དབང་དུ་འདུ་བ་དང་། སྐྱེས་པ་གཞན་དུ་ཡིད་མི་དགའ་བ་དང་། ཡུལ་གཞན་དུ་མི་འགྲོ་བ་དང་། རང་གི་བདག་པོ་ཁྱོ་ཡང་སྤོང་ངོ་། ། དབང་གི་ལས་གསུམ་པ་ནི། དེ་ནས་གཞན་ཡང་སྦྱོར་བར་འགྱུར་བ་ནི། མར་ཁུ་ཆེན་པོ་མིའི་རྐང་མར་རམ་ཚིལ་བུ་ཞུ་བའི་ཁུ་བས་རྣལ་འབྱོར་པ་བདག་གི་ལུས་ཉིད་ལ་བྱུགས་ལ། སྒྲོལ་མའི་གཟུངས་བཟླས་ལ། སྒྲོལ་མ་དེ་བསྒོམ་པར་བྱའོ། ། བཟླས་པའི་མཐར་འབྲས་ས་ལུ་བཏགས་པས་འདེ་གུའི་རང་གི་ལུས་ཀྱི་དྲི་མ་དྲིལ་བ་ལས་སྣུམ་ཁུར་བ་བྱས་ཏེ།
གང་དབང་དུ་འདོད་པ་ལ་བྱིན་པས། དེ་སྐྱེ་བ་ལྔ་པོར་ཡང་སྒྲུབ་པ་པོ་མི་སྤོང་ངོ་། ། སྐྱེ་བ་ལྔ་པོར་ཞེས་པ་ལ། ཁ་གཅིག་ཏུ། བྱིས་པ། གཞོན་པ། དར་ལ་བབ་པ། རྒས་པ། འཁོགས་པ་དང་ལྔ་ཡིན་ཟེར་རོ། ། དབང་གི་ལས་བཞི་པ་ནི།
དེ་ནས་གཞན་ཡང་སྦྱོར་བར་འགྱུར་བ་ནི། ཟླ་བ་ཉེ་བར་ཆགས་པ་གཟའ་ཡིས་ཟིན་པའི་དུས་སུ་སྒྲོལ་མའི་གཟུངས་སྔགས་བཟློས་ཤིང་། རང་གི་ཕྱག་རྒྱ་བསྟེན་པར་བྱས་པ་ལ་སྙོམས་འཇུག་བྱས་པ་དེ་ལས་བྱུང་བའི་འཇིག་རྟེན་དབང་ཕྱུག་བྱང་སེམས་བླངས་ཏེ། དུང་མེ་ལ་བསྲེགས་པའི་ཐལ་བ་དང་བསྲེས་ལ་མཉེ་བར་བྱ་ཞིང་། དེ་ནས་རིལ་བུ་བྱས་ནས་རབ་ཏུ་གྲགས་མ་ཕྱག་རྒྱ་འདོད་པའི་མྱོས་པ་ཉིད་ལ་སྦྱིན་ཏེ། ཇི་སྲིད་དུ་མྱོས་མ་དེས་རྣལ་འབྱོར་པ་སྐྱེ་བ་ལྔ་པོར་ཡང་རྗེས་སུ་འབྲང་ངོ་། ། དབང་གི་ལས་ལྔ་པ་ནི། དེ་ནས་གཞན་ཡང་དབང་དུ་བྱ་བའི་བསམ་གཏན་གྱི་སྦྱོར་བར་འགྱུར་བ་བཤད་པ་ནི། རང་ཉིད་སྒྲོལ་མ་ལྷ་ ༼༩༣༽ བཅུ་གཅིག་གི་རྣལ་འབྱོར་ལ་གནས་པས་གཟུངས་ཀྱི་སྔགས་ཀྱི། རྫས་མ་ད་ན་ཕ་ལ་ལ་མྱོས་བྱེད་ཀྱི་འབྲས་བུ་ཡིན་ལ།
ཁ་ཅིག་ཏུ། མ་ད་ན་ཆང་དང་། ཕ་ལ་ལ་དྷ་དྷུ་ར་ཡིན་ཟེར། ཁ་ཅིག་ཏུ། ཤིང་ལག་ཤན་ཡིན་ཟེར། དེ་ལ་སྔགས་ལན་བརྒྱ་རྩ་བརྒྱད་ཡོངས་སུ་བཟླས་ཏེ་བཏབ་ལ། འདོད་པ་མྱོས་བྱེད་ཀྱི་འབྲས་བུ་དེ་དང་རྟ་མགྲིན་བྱང་སེམས་དང་ལྷན་ཅིག་བཏགས་ལ་འདེ་གུ་བྱས་པ་གང་དབང་དུ་འདོད་པའི་ལུས་ལ་བསྐུས་ན་རྣལ་འབྱོར་པས་དབང་དུ་འགྱུར་རོ། ། དབང་གི་ལས་ལྔ་པོ་འདི་ནི་རྫས་ཀྱི་དབྱེ་བ་སྟེ་ཆོ་ག་ནི་འདྲ་བར་ཟད་དོ། ། བཅུ་པ་ནི། བཅིངས་པ་ལས་གྲོལ་བར་འདོད་པས།
སྔགས་ནི། ཨོཾ་ཏ་རེ་ཏུཏྟཱ་རེ་ཏུ་རེ་ཨ་མཱུ་ཀ བྷནྡྷ་ནཾ། མུཀྟི་ཀུ་རུ། མུ་སྭཱ་ཧཱ། ཞེས་པའི་སྔགས་སྤེལ་ཚིག་དང་བཅས་པ་འདི། ཤིང་ཨརྐའི་ལོ་མ་རླུང་གིས་ཁྱེར་བ་ལ་འཁོར་ལོ་བསྒྲུབ་བྱའི་མིང་སྭཱ་ཧཱའི་ནང་དུ་ཆུད་པར་བྲིས་ལ་རབ་གནས་བྱས་ཏེ། ནེའུ་ལེའམ་སྒྲེ་མོང་གི་སྐྱལ་པའི་ཁུང་བུར་བཅུག་སྟེ་འཆན་ཁུང་དུ་སྦས་ན། བདག་གཞན་གྱི་སྦྱོར་བས་བཅིངས་པའམ། བྱད་དུ་བཅུག་པ་ལས་གྲོལ་བར་འགྱུར་རོ། །
གཉིས་པ་ཤེས་རབ་ཀྱི་ཕ་རོལ་ཏུ་ཕྱིན་མའི་རྣལ་འབྱོར་ལ་གཉིས། བཤད་པར་དམ་བཅའ་བ། དོན་དངོས་སོ། ། དང་པོ་ནི། སྒྲོལ་མའི་ལས་ཚོགས་བཤད་པའི་རྗེས་དེ་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་འབྱུང་གནས་ནི་ཤེས་རབ་ཀྱི་གཞིར་གྱུར་པ་བློ་འཕེལ་བའི་ཐབས་ཡང་དག་པ་ཕྱིན་ཅི་མ་ལོག་པར་རབ་ཏུ་བཤད་པར་བྱའོ། ། གཉིས་པ་དོན་དངོས་ལ་དྲུག བསྒོམས་པའི་ཕན་ཡོན། མངོན་རྟོགས་དངོས་བཤད་པ། བསྒྲུབ་པའི་ཚད་ཕན་ཡོན་དང་བཅས་པ། བསྙེན་པའི་གྲངས་ཕན་ཡོན་དང་བཅས་པ།
བཟླས་བྱའི་སྔགས་དངོས། བསྒྲུབས་པའི་དུས་ཕན་ཡོན་དང་བཅས་པའོ། ། དང་པོ་ནི། རྣལ་འབྱོར་པ་གང་གི་ཤེས་རབ་འཕེལ་བར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་མའི་རྣལ་འབྱོར་བསྒོམས་ནས་བསྙེན་པ་དང་བསྒྲུབ་པ་རྣམས་ཚར་བ་ཙམ་གྱིས་མུ་སྟེགས་སོགས་ཕས་ཀྱི་རྒོལ་བ་ཐམས་ཅད་ཚར་གཅོད་པར་འགྱུར་རོ། ། གཉིས་པ་ནི། ཚོགས་གཉིས་བསག་པ་སྔོན་དུ་སོང་ནས། སྲུང་འཁོར་གྱི་ནང་དུ། གཞུངས་འཁྲུགས་སྡེབས་ནས་བཤད་ན། ཆུ་སྐྱེས་པདྨ་དང་ཤིན་ཏུ་དཀར་བ་ཟླ་བའི་གདན་གྱི་སྟེང་དུ། ཨོཾ་མཾ།
ཁ་ཅིག་ལས་ཨར་སྣང་བ། དེ་ལས་པདྨ་ཨོཾ་མཾ་ཨས་མཚན་པ་ལས་འོད་ཕར་སྤྲོས་སེམས་ཅན་གྱི་དོན་བྱས། ཚུར་འདུས་པ་ལས་སྐྱེས་མ་སྟེ་ཤེས་རབ་ཀྱི་ཕ་རོལ་ཏུ་ཕྱིན་མ། ལྷ་མོ་ཞལ་གཅིག་ཕྱག་གཉིས། སྐུ་མདོག་ ༼༩༤༽ དཀར་བ། སྐྱེས་པ་རྣམས་ཡིད་འཕྲོག་མ། དབུ་སྐྲ་ཕྱེད་དུ་ལི་བ་ནི་འཁྱིལ་ཞིང་འཁྱིལ་ཞིང་འཐུར་དུ་འབབ་པ། ཕྱག་གཉིས་ཐུགས་ཀར་ཆོས་འཆད་པའི་ཕྱག་རྒྱས་བཞུགས་པའི་ཕྱག་གཡས་པར་པདྨ་མདོག་དཀར་བ་འདབ་མ་རྣ་བའི་ཐད་ཁར་ཁ་བྱེ་བ་རྣམ་པར་བསྒོམ་ཞིང་། ཕྱག་གཡོན་ན་པདྨ་དམར་པོ་འདབ་མ་རྣ་བའི་ཐད་ཀར་ཁ་བྱེ་བའི་སྟེང་ན་ཤེས་རབ་ཀྱི་ཕ་རོལ་ཏུ་ཕྱིན་པའི་པུ་ཏི་བསྣམས་པ། ཞབས་རྡོ་རྗེའི་སྐྱིལ་མོ་ཀྲུང་དུ་གནས་པ།
རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། རྣལ་འབྱོར་པ་མཆོག་ཏུ་དགའ་བར་བྱེད་མ་དེ་ལྟ་བུའི་དམ་ཚིག་སེམས་དཔའ་བསྐྱེད་ནས། དེའི་སྙིང་གར་པདྨ་འདབ་མ་བརྒྱད་པའི་ལྟེ་བར་ཨོཾ་མཾ་ཨ་ལས་བདག་འདྲའི་ཡེ་ཤེས་སེམས་དཔའ་བསྒོམ། དེའི་སྙིང་གར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཨ་བསྒོམ་པར་བྱའོ། ། དེ་ནས་སྐུ་གསུང་ཐུགས་བྱིན་གྱིས་རླབས། ཡེ་ཤེས་འཁོར་ལོ་དགུག་གཞུག་བྱ། དབང་བསྐུར་ནས་རིགས་ཀྱི་བདག་པོ་འོད་དཔག་ཏུ་མེད་པས་དབུ་བརྒྱན་པ་བསམ་ལ། སྙིང་གར་ཡེ་ཤེས་སེམས་དཔའ་བསྒོམ་པར་བྱས་པའི་ཨ་ལས་སྔགས་ཀྱི་ཕྲེང་བ་ལྟེ་བ་ནས་འཐོན་སྟེ་ཞལ་དུ་ཞུགས་ནས་སྙིང་ཁའི་ཨ་ལ་ཐིམ་པའི་ཚུལ་དུ་གསང་སྔགས་བཟླས་པར་བྱའོ། ། གསུམ་པ་ནི། ལྷའི་རྣལ་འབྱོར་དང་ལྡན་པས་དུས་ཀྱི་བསྙེན་པ་ཟླ་བ་དྲུག་ཏུ་གོམས་པར་བྱས་པས་ཤེས་རབ་རྣོན་པོར་གྱུར་ནས་ཕ་རོལ་གཞན་ལས་ཕུལ་དུ་ཕྱིན་པར་འགྱུར་རོ། །
དེ་ནས་ཉིན་དང་མཚན་མོ་ཞག་བདུན་དུ་ཤིན་ཏུ་བརྩོན་འགྲུས་དང་ལྡན་པའི་རྣལ་འབྱོར་པས་བཟླས་པའི་སྦྱོར་བས་བསྙེན་པ་བྱས་ན་དཀའ་དང་བསྟན་ཆོས་ཐམས་ཅད་ཀྱི་ཚིག་དོན་མ་བསླབ་པར་ཤེས་པར་འགྱུར་རོ། ། བཞི་པ་ནི། ཡང་ན་གྲངས་ཀྱི་བསྙེན་པ་འབུམ་ཕྲག་བཞི་བཟླས་པའི་སྦྱོར་བ་བྱས་པའི་རྣལ་འབྱོར་པས་ཉི་མ་རེ་རེ་ལ་ཚིགས་བཅད་བརྒྱ་བརྒྱའི་རྩོམ་པ་བྱེད་པར་འགྱུར་རོ། ། དུས་དང་གྲངས་ཀྱི་བསྙེན་པ་མཐར་ཕྱིན་ནས་རབ་ཏུ་འབད་པས་འཛིན་མི་དགོས་པར་ཚེགས་མེད་པར་གཞུང་ཚིགས་བཅད་བརྒྱ་ཡང་བློ་ལ་འཛིན་པར་བྱེད་དོ། ། ལྔ་པ་ནི། དེ་ལ་བསྙེན་བསྒྲུབ་ཀྱི་དུས་སུ་བཟླས་བྱའི་སྔགས་ཀྱི་རྐང་པར་འགྱུར་བ་ནི། ཨོཾ་པི་ཙུ་པི་ཙུ་འཇམ་པོ་གཉིས། པྲཉྫ་བརྡྷ་ནི་ཤེས་རབ་བསྐྱེད་པ། ཛྭ་ལ་ཛྭ་ལ་འབར་བ་གཉིས། མེ་དྷ་བརྡྷ་ནི་འཛིན་བློ་བསྐྱེད།
དྷི་རི་དྷི་རི་དལ་ནས་གཉིས། བུདྡྷ་བརྡྷ་ནི་སྭཱ་ཧཱ་སངས་རྒྱས་བསྐྱེད་པ་གཞི་ཚུགས་ཤིག་པའོ། ། དེ་ལ། འཇམ་པོ་གཉིས་ནི་ཤིན་ཏུ་ཡངས་བ་སྟེ། རས་བལ་གྱི་འདབ་མ་དང་འདྲ་བའི་ཕྲ་མོར་འབིགས་པའི་ཤེས་རབ་བསྐྱེད་པའོ། ། འབར་བ་གཉིས་ནི། ཤེས་རབ་ཀྱིས་སེམས་འོད་ ༼༩༥༽ གསལ་བར་བྱེད་པའོ། ། དལ་ནས་གཉིས་ནི་བརྟན་པ་སྟེ་དྲན་པ་མ་ཉམས་པའོ། ། གཞན་ནི་གོ་བར་ཟད་དོ། ། དྲུག་པ་ནི།
བསྙེན་པ་སོང་བའི་རྣལ་འབྱོར་པས་བསྒྲུབ་པ་བྱ་བ་ནི། དུས་ཐོ་རངས་ཁྭ་ཏ་མི་ཟེར་བ་ནི་བྱ་རོག་གི་སྒྲ་མི་སྒྲག་པ་ན། གོང་གི་སྔགས་འདི་ལན་བདུན་བཟླས་པ་བྱས་ཏེ། རྫས་སྐྱེས་བུས་མ་བླངས་པའི་རང་སྐྱུར་སེ་འབྲུའམ་སྟར་བུ་ལྟ་བུའི་ཁུ་བའི་སིངས་པོ་སྐྱུར་པོ་ལག་པ་གཡས་པའི་མཐིལ་ལམ་སྣོད་གཙང་མར་བླུགས་པ་ལ་བཏབ་སྟེ་བཏུང་ཞིང་། དེ་ལྟ་བུ་ཇི་སྲིད་ཟླ་བ་དྲུག་ཏུ་གང་བཏུང་བ་དེ་རྒྱུན་མ་ཆད་པར་བྱས་ན་ཤེས་རབ་ཆེན་པོ་བསམ་གྱིས་མི་ཁྱབ་པ་འཕེལ་བར་འགྱུར་རོ། ། གཞུང་ན་མེད་པ་བླ་མའི་མན་ངག སྤོབས་པའི་ཆོ་ག་ནི། གལ་ཏེ་གོང་མས་ཀྱང་འགྲུབ་པར་མ་གྱུར་ན། སྲན་མ་མ་ཤ་བདུན་རས་གཙང་མའི་ཁུད་དུ་ཕུར་ལ། དེ་ལྕེ་རྩེའི་འོག་ཏུ་བཅུག་སྟེ།
ཚེས་གཅིག་ནས་བརྩམས་ནས་ཉའི་བར་དུ། ཟླ་བ་རྒས་རྒས་ཀྱི་བར་དུ་བཟླ་ཞིང་། བཟླས་པ་མི་བྱེད་པའི་ཚེ་ལྕེའི་འོག་ནས་གཏོན་ནས་ཟ་མ་ཏོག་གཙང་མར་བཞག་ལ། ཁྲོ་བོའི་སྔགས་ཀྱིས་བསྲུངས་ལ་གཞག་པར་བྱའོ། ། དེ་ནས་ཉའི་མཐར་མཚན་ཐོག་ཐག་བཟླས་པས་སྲན་མ་རྣམས་ལ་སེའུ་སྐྱེ་བར་འགྱུར་ཏེ། སོས་མ་རེག་པར་མིད་ན་ཤེས་རབ་བསམ་གྱིས་མི་ཁྱབ་པ་སྐྱེ་བར་འགྱུར་རོ་ཞེས་གསུང་ངོ་། ། ལྔ་པ་སློབ་དཔོན་གྱི་མཚན་ཉིད་བསྟན་པ་ལ་གསུམ། མཚན་ཉིད་དངོས་དང་། བརྙས་པའི་ཉེས་དམིགས། གུས་པའི་ཕན་ཡོན་ནོ། །
དང་པོ་ནི། ལས་རྒྱས་པའི་ལྷའི་རྣལ་འབྱོར་བཤད་པའི་རྗེས་དེ་ནས། བླ་མ་ནི་སྔགས་དང་རྒྱུད་དང་མན་ངག་ཅན་ནོ། ། ཞེས་པ་ལྟར། དབང་བསྐུར་རྒྱུད་བཤད་མན་ངག་གཏེར་བའི་རྡོ་རྗེ་སློབ་དཔོན་གྱི་མཚན་ཉིད་ཇི་ལྟར་ཡིན་པ་ཡང་དག་པར་རབ་ཏུ་བཤད་པར་བྱ་སྟེ། དགོས་པ་ཅིའི་དོན་དུ་ན། སློབ་དཔོན་མཚན་ཉིད་དང་ལྡན་པ་དེས་ཉེ་བར་བསྟན་པའི་སྔགས་ཀྱི་ལམ་ཉམས་སུ་བླངས་ན། ཉམས་སུ་ལེན་པའི་སྒྲུབ་པ་པོས་ངེས་པར་མི་སླུ་བར་མཆོག་ཐུན་མོང་གི་དངོས་གྲུབ་འགྲུབ་པར་འགྱུར་བས་སོ། ། འོ་ན་མཚན་ཉིད་ཇི་ལྟ་བུ་ཞེ་ན། མཚན་ཉིད་ནི་སྤྱོད་ལམ་དལ་ཞིང་དེ་ཁོ་ན་ཉིད་ཀྱི་ཟབ་མོའི་ཆོས་རྟོགས་པའི་གདམས་ངག་དང་ལྡན་པ།
རིག་པའི་གནས་ལྔ་པོ་ཐམས་ཅད་ལ་མཁས་པར་བསླབས་པ་དང་བཅས་ཤིང་། ཕྱི་ནང་གསང་བའི་སྦྱིན་སྲེག་དང་། ཕྱི་ནང་གི་དཀྱིལ་འཁོར་དང་། ཕྱི་ནང་སྔགས་ཀྱི་བཟླས་པའི་མན་ངག་ཤེས་ཤིང་། ༼༩༦༽ རབ་གནས་ཀྱི་ཆོ་ག་དང་། གཏོར་མའི་ཆོ་ག་ཤེས་པའི་ཕ་རོལ་སོན་པ་སྟེ་མཁས་པ་མཐར་ཕྱིན་པའོ། ། དེ་ཉིད་བཅུ་ནི་སློབ་དཔོན་གྱི་དེ་ཉིད་བཅུ་དང་། ཆོ་གའི་དེ་ཉིད་བཅུ་དང་། དེ་ཁོ་ན་ཉིད་ཀྱི་དེ་ཉིད་བཅུ་རྣམས་ཡོངས་སུ་ཤེས་པའོ། ། དེ་ལ།
རྡོ་རྗེ་སློབ་དཔོན་ལ་ཉེ་བར་མཁོ་བའི་དེ་ཉིད་བཅུ་ནི། དཀྱིལ་འཁོར་དང་ནི་ཏིང་འཛིན་མཆོག ། ཕྱག་རྒྱ་སྟངས་སྟབས་གདན་དང་ནི། ། བཟླས་བརྗོད་སྦྱིན་སྲེག་གཏོར་མ་དང་། ། ལས་ལ་སྦྱར་དང་སླར་བསྡུ་བའོ། ། ཞེས་བྱ་བ་ཡིན་ལ། ཆོ་གའི་དེ་ཉིད་བཅུ་ནི། བསྲུང་བ་དབང་བསྐུར་གཏོར་མ་བཟླས་གར་དང་། ། ཕྱིར་བཟློག་པ་དང་དཀྱིལ་འཁོར་བསྒྲུབ་པ་དང་། ། སྡིགས་སྦྱོར་བ་དང་གཤེགས་སུ་གསོལ་བ་སྟེ། །
དེ་ཉིད་བཅུ་ཞེས་རྒྱལ་བ་རྣམས་ཀྱིས་གསུངས། ། ཞེས་བྱ་བ་ཡིན་ཅིང་། དེ་ཁོ་ན་ཉིད་ཀྱི་དེ་ཉིད་བཅུ་ནི། རྡོ་རྗེ་དྲིལ་བུ་ཡེ་ཤེས་དང་། ། ལྷ་དང་དཀྱིལ་འཁོར་སྦྱིན་སྲེག་དང་། ། སྔགས་དང་རྡུལ་ཚོན་གཏོར་མ་དང་། ། དབང་བསྐུར་དེ་ཉིད་བཅུ་རིག་པས། ། ཞེས་གསུངས་སོ། ། དེ་ལ། གསུམ་ཀ་ལས་འབྱུང་བའི་བཟླས་པ་དང་སྔགས་ལྡབས་པ་མ་ཡིན་ཏེ།
དང་པོ་ནི་མན་ངག་ཡིན་ལ། གཉིས་པ་ནི་ཆོ་ག་ཡིན་ཞིང་། གསུམ་པའི་ཐམས་ཅད་ནི་དེ་ཁོ་ན་ཉིད་འབའ་ཞིག་ལས་ཆོ་ག་མེད་དོ། ། གཏོར་མའང་དང་པོའི་ནི་མན་ངག་ཡིན་ལ། གཉིས་པ་ནི་ཆོ་ག་ཡིན་ཅིང་། གསུམ་པ་འདིའི་ཐམས་ཅད་དེ་ཁོ་ན་ཉིད་ཡིན་ཏེ། སྦྱིན་སྲེག་དང་རྡུལ་ཚོན་དང་གཏོར་མ་ཐམས་ཅད་ཕྱི་དང་ནང་དང་གསང་བ་དང་དེ་ཁོ་ན་ཉིད་བཞི་བཞིར་ཤེས་པ་ནི་དེ་ཁོ་ན་ཉིད་ཡིན་ལ། རྡོ་རྗེ་ལ་སོགས་པའི་དེ་ཁོ་ན་ཉིད་ནི། སཾ་བྷུ་ཊི་ལ་སོགས་པའི་གཞུང་རྣམས་སུ་རྟོགས་པར་བྱའོ། ། སྔགས་ཀྱི་རྩ་བ་དང་པོ་ཚུལ་ཁྲིམས་ཏེ།
ཞེས་པ་ལྟར། ཉན་ཐོས་སོ་སོ་ཐར་པའི་བསླབ་པའི་སྤྱོད་པ་ཁས་བླངས་པ་བཞིན་མ་ཉམས་པར་བསྲུང་བ་པོ་གསང་སྔགས་ཀྱི་སྤྱོད་པ་ཉམས་སུ་ལེན་པའི་རིམ་པ་ལ་གུས་པ་དང་། གཟུགས་བཟང་པོ་དང་ལྡན་པ་དེ་ཕ་རོལ་པོའི་མཐོང་ན་འགྲོ་བ་རྣམས་དགའ་བ་དང་། ཐིག་དང་ཚོན་གྱིས་དཀྱིལ་འཁོར་འབྲི་བའི་ལས་ལ་མཁས་ཞིང་། སྔགས་བཟླས་པའི་མན་ངག་དང་ཆོ་ག་དང་དེ་ཁོ་ན་ཉིད་དང་མཁས་པར་ལྡན་ཞིང་། རྩ་བའི་ལྟུང་བ་བཅུ་བཞི་ཡན་ལག་དང་བཅས་པ་འཇོམས་པ་སྟེ་གཉེན་པོས་མ་ཉམས་པར་བསྲུང་པའོ། ། སྔགས་ཀྱི་སྦྱོར་བ་ཕྲིན་ལས་བཞི་ལ་སོགས་པའི་སྔགས་ཀྱི་སྦྱོར་བ་དང་། སྲུང་འཁོར་ལ་སོགས་པས་རང་གཞན་གྱི་ལུས་སྐྱོབ་པའི་སྦྱོར་བ་ཤེས་པ་ཡིས་འཇིག་རྟེན་པ་རྣམས་ནི་ཡིད་བདེ་བར་བྱེད་པའི་མཚན་ཉིད་དང་ལྡན་ པའོ། ། མདོར་ན། དལ་ཞིང་དང་།
གཟུགས་ལྡན་མཐོང་ན་དགའ་བས་ལུས་ཀྱི་མཚན་ཉིད་དང་། བཟླས་པར་ལྡན་གྱིས་ངག་གི་མཚན་ཉིད་དང་། གཞན་རྣམས་ཀྱིས་སེམས་ཀྱི་མཚན་ཉིད་བསྟན་ཅིང་། ཉན་ཐོས་སྤྱོད་པ་བསྲུང་བས་སོ་ཐར་དང་ལྡན་པ་དང་། འཇིག་རྟེན་རྣམས་ནི་བདེ་བས་བྱང་སེམས་དང་ལྡན་པ་དང་། རྩ་བའི་ལྟུང་བ་འཇོམས་པའི་སྔགས་སྡོམ་དང་ལྡན་པ་སྟེ། ལུས་ངག་ཡིད་གསུམ་ཡོན་ཏན་དང་ལྡན་ཞིང་། རྒྱུད་སྡོམ་པ་གསུམ་དང་ལྡན་པ་དེ་ལྟ་བུ་ནི་བླ་མར་འོས་པའི་དོན་ཏོ། ། གཉིས་པ་ཉེས་དམིགས་ལ་བཞི། བླ་མ་ལ་སྨད་པའི་ཉེས་དམིགས།
གྲིབ་སོགས་འགོམས་པའི་ཉེས་དམིགས། བཀའ་ལས་འདས་པའི་ཉེས་དམིགས། རྫུན་གྱི་ཉེས་དམིགས་སོ། ། དང་པོ་ནི། གོང་དུ་བཤད་པའི་མཚན་ཉིད་དེ་ལྟ་བུ་དང་ལྡན་པ་སློབ་མས་དབང་རྒྱུད་མན་ངག་ཞུ་བའི་བླ་མར་བཟུང་བར་བྱས་ནས་ནི། དབང་རྒྱུད་མན་ངག་གསུམ་ཀའམ་གང་རུང་ཞུས་པའི་སློབ་མ་གང་ཞིག་བསམ་པ་རང་བཞིན་དུ་གནས་པས། ཡུལ་བླ་མ་དེ་ལ་རིགས་སམ་ཆོས་སོགས་ཀྱི་སྒོ་ནས་སྨོད་པར་བྱེད་ཅིང་། སྐྱེ་བོ་སློབ་མ་དེས་བླ་མ་ལ་རྣམ་པར་སྨིན་པ་ལ་མི་འཛེམ་པར་མནར་སེམས་པས་སྨོད་པ་གང་ཡིན་པ་དེའི་རྣམ་སྨིན་གྱི་འབྲས་བུ་ནི་རྡོ་རྗེའི་དམྱལ་བ་ཆེན་པོར་སྡུག་བསྔལ་དཔག་ཏུ་མེད་པས་འཚེད་པར་འགྱུར་རོ། ། དེ་བས་ན་ཇི་ལྟར་བླ་མ་རྡོ་རྗེ་འཛིན་རྒྱལ་ནི་སངས་རྒྱས་རིགས་ལྔ་པོ་ཀུན་གྱིས་སངས་རྒྱས་པའི་དང་པོར་མཆོད་པ་མཛད་པ་དེ་བཞིན་དུ། རྡོ་རྗེ་གུར་གྱི་རྒྱུད་ཀྱི་སྒོར་ཞུགས་ནས་དབང་རྒྱུད་མན་ངག་ཐོབ་པའི་སློབ་མ་འགྲོ་བ་ཡིས།
མཆོད་པ་ཐམས་ཅད་ཡོངས་སྤངས་ཏེ། ། བླ་མའི་མཆོད་པ་ཡང་དག་བརྩམས། ། དེ་མཉེས་པས་ནི་ཀུན་མཁྱེན་གྱི། ། ཡེ་ཤེས་མཆོག་ནི་ཐོབ་པར་འགྱུར། ། ཞེས་འབྱུང་བས། གོང་དུ་བཤད་པ་དེ་ལྟར་བླ་མ་མཆོད་པའི་ཐབས་ལ་ནན་ཏན་བྱའོ། ། གཉིས་པ་ནི། སློབ་མས་བླ་མའི་གྲིབ་མ་ལ་མི་འགོམ་ཞིང་། འགོམ་ན་ཉེ་བའི་མཚམས་མེད་མཆོད་རྟེན་བཤིག་པ་འདྲ་བར་བཤད་ལ། བླ་མ་ཁྱིམ་པ་རྡོ་རྗེ་འཛིན་པ་ཡིན་ན་དེའི་བུད་མེད་དང་།
གཞན་ཡང་ཞབས་ལྷམ་དང་། བཞུགས་གདན་དང་། མལ་སྟན་རྣམས་ལ། སློབ་མ་རྨོངས་ཆེན་བྱ་བ་དང་བྱ་བ་མ་ཡིན་པའི་ཆ་མི་ཤེས་པའི་གཏི་མུག་ཅན་གང་ཞིག་འགོམ་བྱེད་ན། སྐྱེས་པ་སློབ་མ་དེ་ནི་ཚེ་ཕྱི་མ་ལ་རྣམ་སྨིན་གྱི་འབྲས་བུ་སྤུ་གྲིས་གཏམ་པའི་ལམ་ལ་འགྲོ་བ་འཛིན་པར་བྱེད་དོ། ། གསུམ་པ་ནི། བླ་མ་ལས་དབང་བསྐུར་ཡོངས་སུ་རྫོགས་པ་ཐོབ་པའི་སློབ་མ་གང་གིས། བླ་མའི་བཀའ་ཇི་ལྟར་བསྩལ་བ་ལས་འདའ་བར་བྱེད་པ་དེ་ནི། མཐོང་བའི་འཇིག་རྟེན་འདིར་ནི་རྣ་བ་འོན་པ་ལ་སོགས་པའི་སྡུག་བསྔལ་འབྱུང་བར་འགྱུར་ཞིང་། འཇིག་རྟེན་ཕ་རོལ་ཕྱི་མར་རྡོ་རྗེའི་དམྱལ་བར་གནས་ནས་སྡུག་བསྔལ་མྱོང་ངོ་། །
བཞི་པ་ནི། བླ་མ་ལ་སླུ་བའི་བསམ་པས་གཡོ་དང་རྒྱུའི་སྦྱོར་བ་ཡིས་བླ་མའི་བསྒོ་བ་ནུས་བཞིན་དུ་བརྫུན་གྱིས་མི་ནུས་ཞེས་སྨྲ་བ་ལས་ཚེ་འདིར་ཁོང་བསྐམས་ཀྱི་ནད་དང་མཛེ་ནད་ཀྱི་སྡུག་བསྔལ་ཆེན་པོ་ཅན་འབྱུང་ལ། ཕྱི་མར་དམྱལ་བ་དང་། ལ་སོགས་པས་ཡི་དྭགས་དང་དུད་འགྲོར་སྐྱེ་བར་འགྱུར་རོ། ། དེ་བས་ན། ཇི་སྐད་དུ། བླ་མའི་བཀའ་ནི་འབད་དེ་ཉན། ། རིགས་པ་ཡིས་ནི་མི་ནུས་ན། ། མི་ནུས་དེ་ལ་ཚིག་གིས་སྦྱང་། ། ཞེས་པ་ལྟར་བྱ་དགོས་སོ། །
གསུམ་པ་ནི། དེ་ལྟར་ཡོན་ཏན་དང་སྐྱོན་ཡོངས་སུ་ཤེས་པའི་སློབ་མ་ཡིས་བླ་མ་ལ་གུས་པའི་སྒོ་ནས་བསྙེན་བཀུར་བྱས་ན་འཁོར་བའི་ཕ་རོལ་དུ་འགྲོ་ཞིང་། བླ་མའི་བཀའ་བསྩལ་བ་ནི་ཇི་ལྟར་གསུང་བ་བཞིན་བསྒྲུབས་པའི་སྒོ་ནས་རབ་ཏུ་བསྲུངས་ན། ཕན་ཡོན་མཆོག་ཐུན་མོང་གི་དངོས་གྲུབ་རྒྱས་པ་ཚེ་འདིར་འགྲུབ་པར་འགྱུར་རོ། ། དྲུག་པ་སྦྱིན་སྲེག་ལ་གཉིས། ནང་གི་དང་། ཕྱི་དང་ཐུན་མོང་དུ་ཁ་དོག་སོགས་བསྟན་པའོ། ། དང་པོ་ལ་ལྔ། དངོས་དང་། མཆོད་པ་བཤམས་པ།
མཆོད་པ་འབུལ་བའི་ཕྱག་རྒྱ། མཆོད་པའི་ཕན་ཡོན། ཐ་མལ་གྱི་མཆོད་པ་མཆོག་མིན་པའི་ཚུལ་ལོ། ། དང་པོ་ནི། བླ་མ་ལ་མཉེས་པའི་མཆོད་པ་ཇི་ལྟར་བྱ་ཞེ་ན། བསོད་ནམས་མཐར་ཐུག་པ་ཚོགས་ཀྱི་འཁོར་ལོའི་ཟས་མ་ད་ན་དང་། བཱ་ལ་ལ་སོགས་པའི་རྫས་ནི། དུས་ཁྱད་པར་ཅན་རྣམས་ལ་རྟག་ཏུ་བཤམ་པར་བྱ་སྟེ། ཞི་བ་དང་། ལ་སོགས་པས་རྒྱས་པ།
དབང་། དྲག་པོའི་ལས་ལ་རབ་ཏུ་བསྒྲུབ་པ་བསྐུལ་ཅིང་། ཚོགས་འཁོར་བྱེད་པའི་དུས་སྔ་བར་དགེ་འདུན་ལ་ཆོས་ཀྱི་དགའ་སྟོན་རྒྱ་ཆེན་པོ་བྱ། བླ་མ་སངས་རྒྱས་དང་འདྲ་བ་ཚོགས་འཁོར་གྱིས་ཀྱང་མཉེས་པར་བྱ་ཞིང་། རྗེས་སུ་བླ་མ་ལ་ནི་ཅི་འབྱོར་བའི་ཡོན་དབུལ་ཞིང་། དེའི་རྗེས་སུ་ཚོགས་གྲལ་དུ་འདུས་པའི་དཔའ་བོ་དང་། དཔའ་མོ་དང་། དམ་ཚིག་དང་ལྡན་པའི་རྡོ་རྗེ་སྤུན་ཀུན་ལ་ཚོགས་ཀྱིས་མཉེས་པར་བྱའོ། ། སྒྲུབ་པ་པོ་བདག་གི་ཚོགས་འཁོར་གྱི་ལས་ནི་བརྩམས་ནས་ནི་འོག་ནས་ཆོ་ག་འདིས་ནི་དངོས་གྲུབ་བསྒྲུབ་པར་བྱ། རྣལ་འབྱོར་པ་བསྟོད་གཡོགས་དང་སྨད་གཡོགས་སོགས་ཀྱི་ཡན་ལག་རྒྱན་རྣམས་ཀུན་གྱིས་བརྒྱན་པ་དང་།
རྡོ་རྗེའི་རྒྱན་རུས་རྒྱན་དྲུག་རྣམས་ཀྱི་རྣམ་པར་བརྒྱན་ཏེ། ལག་པ་གཡས་རྡོ་རྗེ་དང་། གཡོན་པས་དྲིལ་བུ་བླངས་ནས་ནི། ལམ་གྱི་བཞི་མདོར་མཁའ་འགྲོ་མ་འདུ་བའི་གནས་སུ་ལྷག་མའི་གཏོར་མ་གཏང་བར་བྱ་སྟེ། སྡོམ་འབྱུང་ལས། ཁ་ནི་མྱོས་བྱེད་ཀྱིས་བཀང་ནས། ། འབར་བའི་ཕྱག་རྒྱ་བཅིང་བར་བྱ། ། ཧཱུྃ་གི་སྒྲ་ནི་གྲགས་པ་ཡིས། ། ལྷག་མ་སྣོད་དུ་སྦྱིན་པར་བྱ། ། ཞེས་གསུངས་པ་ལྟར་རོ། །
གཉིས་པ་ནི། མེ་ཏོག་བདུག་སྤོས་མར་མེ་དང་། ། དེ་བཞིན་དྲིའི་དུང་ཆོས་དྲི་ཆབ། ལ་སོགས་པས་ལྷ་བཤོས་རྣམས། དཀྱིལ་འཁོར་གྱི་གཡས་ཕྱོགས་ནས་བསྐོར་ལ་བཤམས། དཀྱིལ་འཁོར་གཡོན་དབང་ལྡན་ནས་ཞབས་བསིལ། ཞལ་བསིལ། འཐོར་འཐུང་། སྔགས་ཀྱི་མཆོད་ཡོན་གྱི་སྣོད་བཤམས་ཞིང་། མདུན་དུ་བཤལ་ཆུ་གཟེད་པའི་སྣོད་གཟེད་ཞལ་ནི་གཞག་པར་བྱའོ། །
ཞབས་བསིལ་ལ་སོགས་པའི་ཆུ་བཞི་པོ་རྣམས་གོང་མ་རྒྱུད་རྒྱས་པའི་ཆོ་གར་བཤད་པ་བཞིན་དུ་ཡིས་གོ་རིམ་མ་ནོར་བར་བཤམ་པར་བྱའོ། ། གསུམ་པ་ནི། དེ་ལྟར་ཆུ་བཞི་དང་། མེ་ཏོག་དང་། སྤོས་དང་། སོགས་པས་མར་མེ། དྲི་ཆབ། ཞལ་ཟས། རོལ་མོ་རྣམས་རིམ་པ་བཞིན་དབུལ་ཞིང་། ལ་སྱེ་མ་དང་།
ལ་སོགས་པས་ཕྲེང་བ་མ་ནས། ལྷ་མོ་ཆོས་མའི་བར་བཅུ་དྲུག་པོ་རྣམས་ཡིད་ལས་སྤྲུལ་ཏེ་བླ་མ་དང་དཀྱིལ་འཁོར་ལ་མཆོད་པ་ཡིས། མཆོད་པ་བྱས་ན་དགོས་པ་དངོས་གྲུབ་བཟང་པོ་སྦྱིན་པར་མཛད་དོ། ། མེ་ཏོག་སོགས་འབུལ་བའི་ཕྱག་རྒྱ་ནི། ལག་པ་གཉིས་མེ་ཏོག་སྐྱུར་ཏེ་འཐོར་བའི་ཚུལ་གྱི་ཕྱག་རྒྱ་དང་། ལག་པ་གཉིས་སྤོས་ཕོར་བཟུང་སྟེ་བདུག་པ་བདུག་པའི་ཚུལ་གྱི་དང་། ལག་པའི་ཁུ་ཚུར་གཉིས་ཀྱི་མཐེ་བོང་གི་སྡོང་པོ་སྒྲེང་བ་མདུན་དུ་བརྐྱང་བ་མར་མེའི་མཆོད་པ་འབུལ་བའི་ཚུལ་དང་། ལག་པ་གཉིས་ཀྱིས་དྲིའི་བྱུག་པ་བྱུག་པའི་ཚུལ་གྱི་མཆོད་པ་རྗེས་སུ་དྲི་འབུལ་བའི་ཕྱག་རྒྱ་དང་། ལ་སྱེ་སྒེག་མོ་ནི་ལག་པ་གཉིས་རྡོ་རྗེ་ཁུ་ཚུར་བཀུ་གཡས་གཡོན་དུ་བཞག་ཅིང་། གཡས་གཡོན་དུ་རྒྱབ་མཐོང་བ་ལྟར་བལྟ་བ་ལ་སྱེ་མའི་ཕྱག་རྒྱ་དང་།
ལག་པ་རྡོ་རྗེ་ཁུ་ཚུར་མཐེབ་མཛུབ་སྦྱར་ཏེ་མེ་ཏོག་གི་ཕྲེང་བ་འདོགས་པའི་ཚུལ་ཕྲེང་བའི་མཁའ་འགྲོ་མའི་ཕྱག་རྒྱ་དང་། ངག་ཏུ་ཧཱུྃ་གླུར་ལེན་པའི་དམ་ཚིག་གི་ལག་པ་རྡོ་རྗེ་ཁུ་ཚུར་གཉིས་གཏིང་ཤགས་བརྡུང་བའི་ཚུལ་ནི་གླུ་མའི་དང་། རྐང་པ་གཡོན་པའི་བརླ་ལ་གཡས་བསྐུམ་པ་བཙུག་ཅིང་། ལག་པ་གཡས་སྤྱི་བོར་གན་རྒྱལ་དུ་བཞག ལག་པ་གཡོན་འཆན་འོག་གཡོན་ན་མར་བརྐྱང་བ་དང་། ཡང་རྐང་པ་དང་ལག་པ་དེ་ལས་བཟློག་པས་ནི་གར་མ་ཉིད་དོ། ། བཞི་པ་ནི། སྔར་བཤད་པའི་མཆོད་པ་འདི་རྣམས་ནི་མཆོད་ཡུལ་མཆོད་བྱེད་མཆོད་པ་གསུམ་འཁོར་གསུམ་དུ་མི་རྟོག་པས་བླ་ན་མེད་པའི་མཆོད་པ་འབུལ་བ་ཡིན་པས། བླ་མ་དང་སངས་རྒྱས་ཐམས་ཅད་མཉེས་པར་བྱེད་པས། དེའི་ཕྱིར་བླ་མ་དང་སངས་རྒྱས་རྣམས་ནི་བླ་ན་མེད་པའི་མཆོད་པས་ཡང་དག་པར་མཆོད་དེ།
དེ་ལྟར་བྱས་ན་འདོད་པའི་དངོས་གྲུབ་མཆོག་དང་ཐུན་མོང་ཐམས་ཅད་སྩོལ་བར་བྱེད་པར་འགྱུར་ལ། སྒྲུབ་པ་པོ་ཡང་སྔགས་ཀྱི་བཟླས་པ་དང་། ལྷ་བསྒོམ་པ་ལ་མངོན་པར་དགའ་ཞིང་། རྟག་ཏུ་འཁོར་བར་འཁོར་བའི་ཕ་རོལ་ཏེ་མྱ་ངན་ལས་འདས་པར་འགྲོའོ་ཞེས། རྡོ་རྗེ་མཁའ་འགྲོ་རྡོ་རྗེ་གུར་གྱིས་བཀའ་བསྩལ་པ་ཇི་ལྟ་བ་བཞིན་དུ་མཆོད་པ་འདི་རྣམས་བླ་ན་མེད་པ་འཇིག་རྟེན་ལས་འདས་པའི་མཆོད་པའོ། ། ལྔ་པ་ནི། འོ་ན་ཐ་མལ་པའི་མཆོད་པ་མཆོག་མ་ཡིན་ནམ་ཞེ་ན། མེ་ཏོག་དང་བདུག་སྤོས་དང་། སོགས་པས་མར་མེ་དང་། དྲི་མཆོག་དང་།
ཞལ་ཟས་དང་། རོལ་མོ་རྣམས་ནི། དངོས་པོ་མངོན་སུམ་དུ་འཇིག་རྟེན་ཐ་མལ་པའི་སྤྱོད་པ་འཁོར་གསུམ་དུ་ཞེན་པས་གནས་པ་ཡིས། དངོས་པོར་འཛིན་པའི་མེ་ཏོག་སོགས་མཆོད་པ་སྣ་ཚོགས་སྤྱོད་པ་ནི་མཆོད་པ་མཆོག་ཉིད་མ་ཡིན་ལ། འཁོར་གསུམ་དུ་རྟོག་པའི་མཆོད་པ་དེ་ནི་བྱང་ཆུབ་ཐོབ་པའི་ཡན་ལག་གི་ཐབས་མ་ཡིན་ནོ། ། གཉིས་པ་ནི། ཞི་བ་ལ་སོགས་རྟག་ཏུ་བསྐུལ། ། ཞེས་པའི་དོན། ཕྲིན་ལས་བཞིའི་སྦྱིན་སྲེག་སོགས་ལས་རྣམས་བསྒྲུབ་པའི་ཚེ། ཁ་དོག་དཀར་པོ་ཞི་བའི་ལས་བསྒྲུབ་པར་བྱེད་པར་བརྗོད།
ཁ་དོག་སེར་པོ་རྒྱས་པའི་ལས་བསྒྲུབ་པའི་ཐབས་ལ་བཤད་ཅིང་། དབང་དང་དགུག་པའི་ལས་ལ་ཐུན་མོང་དུ་ཁ་དོག་དམར་པོ་ཆེ། མཐའ་མའི་ལས་མངོན་སྤྱོད་ལ་ཁ་དོག་ནག་པོའོ། ། ཞི་བའི་ལས་ལ་ནི་མེ་ཏོག་དཀར་པོ་རྣམས་དབུལ། མེ་ཏོག་སེར་པོ་རྒྱས་པའི་ལས་རྡོ་རྗེ་ལ། མེ་ཏོག་ནག་པོ་ཐ་མ་དྲག་པོ་ལ་སྦྱར་ཞིང་། དབང་གི་ལས་དང་། དགུག་པའི་ལས་ལ་ཐུན་མོང་དུ་མེ་ཏོག་དམར་པོ་བཟང་ངོ་། ། བདུན་པ་འབྲས་བུའི་རྒྱུད་བསྟན་པ་ལ་གསུམ། སྤང་བར་བྱ་བའི་གང་ཟག
བསྒྲུབ་པར་བྱ་བའི་ལམ། འབྲས་བུ་དངོས་སོ། ། དང་པོ་ནི། གང་ཟག་རྣལ་འབྱོར་པ་གང་ཞིག་འབྲས་བུ་ཐོབ་པར་འདོད་པ་ལ། རྒྱུད་འདིར་དབང་བསྐུར་བ་ཐོབ་པ་མེད་པས། དེ་མ་ཐོབ་བར་དུ་རས་བྲིས་སམ་རྡུལ་ཚོན་གྱི་དཀྱིལ་འཁོར་དུ་ནི་མ་ཞུགས་པ་དང་། སློབ་དཔོན་དུ་ཁས་ཆེ་བ་དེ་གང་ཞིག་སློབ་དཔོན་གྱི་ལས་རབ་གནས་ཀྱི་ཆོ་ག་དང་ལག་ལེན་མ་མཐོང་བ་དང་། གང་ཞིག་སྦྱིན་སྲེག་གི་ཆོ་གའི་ལག་ལེན་མ་བྱས་པ་དེས་སློབ་མ་བསྡུད་ཅིང་ལག་ལེན་བྱེད་པའི་ཉེས་དམིགས་ནི། འཇིག་རྟེན་འདི་དང་ཕ་རོལ་དུ་རྣལ་འབྱོར་པ་དེའི་དངོས་གྲུབ་མཆོག་སངས་རྒྱས་ཉིད་ཐོབ་པ་མེད་ཅིང་། སློབ་མ་གང་གིས་སློབ་དཔོན་ལ་དབང་བསྐུར་བའི་དོན་དུ་གསོལ་བ་མ་བཏབ་ཅིང་དབང་བསྐུར་མ་ཐོབ་ན།
སྐྱེ་བ་འདིར་ནི་རྒྱུད་ཉན་པ་དང་མན་ངག་ཞུ་བ་དང་ལྷ་བསྒོམ་པ་སོགས་གསང་སྔགས་སྤྱོད་པའི་རིགས་ཏེ་འོས་སུ་མིན་ཅིང་། སྐྱེ་བ་ཕྱི་མར་ཡང་སྔགས་ལ་སྤྱོད་པའི་རིགས་ཀྱི་གང་ཟག་ཏུ་སྐྱེ་བ་འཛིན་པ་མེད་དོ། ། གཉིས་པ་ནི། སངས་རྒྱས་མི་བསྐྱོད་པ་སོགས་རིགས་ལྔ་པོ་ཐམས་ཅད་ཀྱི་ལམ་གྱི་མཆོག་བསྐྱེད་རིམ་བསྒོམ་པར་བྱའོ། ། གསུམ་པ་ལ་གཉིས། ཐུན་མོང་གི་འབྲས་བུ་དང་། མཆོག་གི་འབྲས་བུའོ། ། དང་པོ་ནི། བསྐྱེད་རིམ་བསྒོམ་པའི་རྣལ་འབྱོར་པ་གང་གིས་ཚེ་འདི་ལ་བླ་ན་མེད་པའི་བྱང་ཆུབ་སངས་རྒྱས་མ་ཐོབ་ན་ཡང་། གནས་སྐབས་ཚེ་ཕྱི་མ་རྣམས་སུ་གསེར་དངུལ་ཟངས་ལྕགས་ཀྱི་འཁོར་ལོས་བསྒྱུར་བའི་གོ་འཕང་གི་གནས་སུ་རྣལ་འབྱོར་པ་དེ་སྐྱེས་ཞིང་།
ལན་གཅིག་མ་ཡིན་པར་ཡང་དང་ཡང་དུ་སྐྱེ་བར་འགྱུར་ཞིང་དེའི་རིགས་སུ་སྐྱེ་བར་འགྱུར་ལ། ཡང་ན་སའི་བདག་པོ་ཁམས་ཀྱི་རྒྱལ་པོ་ཉིད་ཐོབ་པ་དང་། གཟུགས་ཁམས་ཀྱི་བསམ་གཏན་བཞི་པའི་གཙང་མའི་གནས་སུ་མངོན་པར་འགྲོ་བ་དང་། ནུབ་ཕྱོགས་བདེ་བ་ཅན་དུ་སྐྱེ་བ་དང་། མཁའ་གྲོང་མཁའ་ལ་སྤྱོད་པའི་རིག་པ་འཛིན་པར་འགྱུར་བ་དང་། དགའ་ལྡན་དུ་ནི་བློ་ལྡན་རྣལ་འབྱོར་པ་སྐྱེ་བར་འགྱུར་རོ། ། གཉིས་པ་མཆོག་གི་འབྲས་བུ་ལ་བཞི། འཁོར་གྱི་ཁྱད་པར། ཆོས་སྐུའི་མཚན་ཉིད། ལོངས་སྐུའི་ཆོས་ཀྱི་མཚན་ཉིད།
སྤྲུལ་སྐུའི་མཚན་ཉིད་དོ། ། དང་པོ་ནི། རྣལ་འབྱོར་པས་འཇིག་རྟེན་འདིར་ནི་མཆོག་གི་དངོས་གྲུབ་གང་འགྲུབ་པ་དེས་ཕྱག་རྒྱ་ཆེན་པོ་མཆོག་གི་དངོས་གྲུབ་སངས་རྒྱས་མྱུར་དུ་ཐོབ་པ་དེ་ནི་ལྟ་ཅི་ཞིག་སྨོས་ཞིང་། དེ་ལྟ་བུའི་སངས་རྒྱས་ཉིད་ཀྱང་ཁམས་གསུམ་གྱི་བདག་པོ་ཆེན་པོ་ཀུན་འགྲོའི་དབང་ཕྱུག་འདི་ཐོབ་པའི་ཚེ། ནམ་མཁའ་བཞིན་ཐ་མལ་པ་ལ་འབྱུང་བའི་འཆི་བ་མེད་ཅིང་རྒས་པ་མེད་པས་ཟག་བཅས་ཀྱི་སྡུག་བསྔལ་གྱིས་ཁྱབ་པ་མེད་པར་ཐོབ་བོ། ། དེ་ལྟར་ཐོབ་པ་དེའི་འཁོར་དུ་ལྷ་རྣམས་ཀྱི་གཙོ་བོ་ཚངས་པ་དང་། བརྒྱ་སྦྱིན་དང་། དེ་བཞིན་དུ་དྲག་པོ་དབང་ཕྱུག་ཆེན་པོ་དང་། སྒྲ་ལྡན་ཁྱབ་འཇུག་དང་། མེ་ལྷ་དང་།
རླུང་ལྷ་དང་ནི་འདོད་པའི་ལྷ་དགའ་རབ་དབང་ཕྱུག་དང་། ཐོང་ལྡན་གང་བ་བཟང་པོའི་བུ་མོ་བཤོལ་མདའ་འཛིན་ཉིད་དང་། འདི་རྣམས་དངོས་གྲུབ་ཐོབ་པ་དེའི་འཁོར་དུ་འབྱུང་བར་འགྱུར་ཞིང་། གཞན་ཡང་ཁམས་གསུམ་གྱི་ལྷ་ཕལ་པ་རྣམས་དང་། གཙུག་ན་ནོར་བུ་སོགས་ཀླུ་རྣམས་དང་། དེ་བཞིན་དུ་རཏྣ་ཀུ་བེ་ར་སོགས་གནོད་སྦྱིན་རྣམས་དང་། ཟུར་ཕུད་ལྔ་པ་སོགས་དྲི་ཟ་རྣམས་དང་། སྟོབས་ལྡན་སོགས་ལྷ་མ་ཡིན་རྣམས་དང་། ལྗོན་པ་རྟ་མགོ་ཅན་སོགས་མིའམ་ཅི་རྣམས་དང་། གསེར་མིག་ཅན་སོགས་མཁའ་སྤྱོད་ཏེ་མཁའ་ལྡིང་རྣམས་ཏེ།
གོང་དུ་བཤད་པ་དེ་རྣམས་འབྲས་བུ་ཐོབ་པ་དེའི་འཁོར་དུ་འགྱུར་བར་ཐེ་ཚོམ་མེད་དོ། ། གཉིས་པ་ནི། ཕྱག་རྒྱ་ཆེན་པོ་མཆོག་འགྲུབ་པའི་སངས་རྒྱས་ཆོས་ཀྱི་སྐུ་འདི་ནི་འདུ་མ་བྱས་ཤིང་ལྷུན་གྱིས་གྲུབ་པས་རང་བྱུང་། ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་ཅིང་། སྤངས་པ་དང་ཡེ་ཤེས་ཕུན་སུམ་ཚོགས་པས་བཅོམ་ལྡན་འདས་སོ། ། གསུམ་པ་ནི། ལོངས་སྤྱོད་རྫོགས་པའི་སྐུ་དེ་ཉིད། གནས་འོག་མིན་སྟུག་པོ་བཀོད་པར། འཁོར་ས་བཅུའི་བྱང་ཆུབ་སེམས་དཔའ་རྣམས་ལ། ཐེག་པ་ཆེན་པོའི་ཆོས་ཀྱི་འཁོར་ལོ།
དུས་རྒྱུན་མི་འཆད་པར་བསྐོར་བ་བཞུགས་པ་སྟེ། རྒྱལ་ཚབ་བྱམས་པས། ཐེག་ཆེན་ཉེ་བར་ལོངས་སྤྱོད་ཕྱིར། ། ཐུབ་པའི་ལོངས་སྤྱོད་རྫོགས་སྐུར་བཞེད། ། ཅེས་གསུངས་སོ། ། དང་ནི་འབྱེད་པ་སྟེ། འཁོར་ལ་ཞེས་པའི་དོན་ཏོ། ། བཞི་པ་སྤྲུལ་སྐུའི་མཚན་ཉིད་ལ་གཉིས། སྤྲུལ་པའི་སྐུ་མཆོག་གི་མཛད་པ། གང་ལ་ཅི་འདུལ་གྱི་མཛད་པའོ། །
དང་པོ་ནི། ཆོས་ཀྱི་འཁོར་ལོ་བསྐོར་བ་དང་། ། ཞེས་པ་འདི། སྤྲུལ་སྐུའི་མཛད་པ་ལ་ཡང་སྦྱར་ནས། གཞུང་འཁྲུགས་སྡེབས་ཏེ་བཤད་པར་བྱའོ། ། དེ་ཡང་། སྤྲུལ་པའི་སྐུ་ནི་གདུལ་བྱ་མཐའ་ཡས་པའི་བསམ་པ་དང་མཐུན་པར་རྣམ་འཕྲུལ་སྣ་ཚོགས་པས་སེམས་ཅན་གྱི་དོན་རྒྱུན་མི་ཆད་པར་མཛད་པ་སྟེ། མགོན་པོ་བྱམས་པས། གང་གི་སྲིད་པ་ཇི་སྲིད་པར། ། འགྲོ་ལ་ཕན་པ་སྣ་ཚོགས་དག །
མཉམ་དུ་མཛད་པའི་སྐུ་དེ་ནི། ། ཐུབ་པའི་སྤྲུལ་སྐུ་རྒྱུན་མི་འཆད། ། ཅེས་གསུངས་ལ། དེ་ལ། མཆོག་གི་སྤྲུལ་སྐུ་དང་། སྐྱེ་བའི་སྤྲུལ་པ་དང་། གཟོའི་སྤྲུལ་པ་དང་གསུམ་སྟེ། དེ་ཉིད་ཀྱིས། གཟོ་དང་སྐྱེ་དང་བྱང་ཆུབ་ཆེ། ། མྱ་ངན་འདས་པ་བརྟག་སྟོན་པ། །
སངས་རྒྱས་སྤྲུལ་པའི་སྐུ་འདི་ནི། ། རྣམ་པར་གྲོལ་བའི་ཐབས་ཆེན་པོ། ། ཞེས་གསུངས་པས། མཆོག་གི་སྤྲུལ་སྐུས་མཛད་པ་བཅུ་གཉིས་ཀྱི་རྣམ་པས་གདུལ་བྱའི་དོན་མཛད་ལ། དེའང་། མཛད་པ་བཅུ་གཉིས་ལ་མདོ་རྒྱུད་སོ་སོའི་དགོངས་པ་བསམ་གྱིས་མི་ཁྱབ་ཀྱང་། རྒྱུད་འདིར་ནི་དངོས་སུ་བསྟན་པ་མཛད་པ་བརྒྱད་དང་། ཤུགས་ཀྱིས་བསྟན་པ་མཛད་པ་བཞི་སྟེ་བཅུ་གཉིས་བསྟན་ནོ། ། དེ་ལ། དེ་བཞིན་དུ་ནི་ལྷར་གཤེགས་དང་། །
ཞེས་པས། དགའ་ལྡན་ལྷའི་གནས་ནས་འཛམ་བུ་གླིང་དུ་གཤེགས་པ་དགའ་ལྡན་ནས་འཕོ་བའི་མཛད་པ་དང་། རིགས་དང་ཞེས་པས། ཤཱཀྱའི་རྒྱལ་རིགས་ལ་གཟིགས་ནས་ཤཱཀྱའི་རིགས་སུ་འཁྲུངས་པའི་མཛད་པ་དང་། སྐྱེ་བ་ཡོངས་སུ་ལེན་པ་དང་། ། ཞེས་པས། བྱང་ཆུབ་སེམས་དཔའ་ཡུམ་གྱི་ལྷུམས་སུ་ཞུགས་པ་དང་། ཤུགས་ལ་བལྟམ་པའི་མཛད་པ་དང་། ཁྱིམ་ནས་འབྱུང་བར་བྱེད་པ་དང་། ། ཞེས་པའི་ཤུགས་ལ།
བཙུན་མོའི་འཁོར་དང་དགྱེས་པར་རོལ་བའི་མཛད་པ་བསྟན་ཅིང་། དངོས་སུ་ཁབ་སྤངས་པའི་མཛད་པ་དང་། རབ་ཏུ་འབྱུང་བ་འཛིན་པ་དང་། ། ཞེས་པས། དངོས་སུ་ཁྱིམ་པའི་རྟགས་སྤངས་ནས་རབ་ཏུ་བྱུང་བའི་ཆ་ལུགས་འཛིན་པ་རབ་ཏུ་བྱུང་བའི་མཛད་པ་དང་། ཤུགས་ཀྱིས་དཀའ་བ་སྤྱད་པའི་མཛད་པ་དང་། བྱང་ཆུབ་བྱེད་པ་དང་ཞེས་པས། ཤུགས་ལ་བྱང་ཆུབ་སྙིང་པོར་གཤེགས་ནས་བདུད་བཏུལ་བའི་མཛད་པ་དང་། དངོས་སུ་བྱང་ཆུབ་མངོན་པར་རྫོགས་པ་སངས་རྒྱས་པའི་མཛད་པ་དང་། ཆོས་ཀྱི་འཁོར་ལོ་བསྐོར་བ་དང་། །
ཞེས་པ། ཆོས་འཁོར་རིམ་པ་གསུམ་དུ་བསྐོར་བ་ཆོས་འཁོར་བསྐོར་བའི་མཛད་པ་དང་། ཡོངས་སུ་མྱ་ངན་འདས་པ་སྟོན། ། ཞེས་པས། རྟག་པར་འཛིན་པའི་གདུལ་བྱ་རྣམས་རྗེས་སུ་གཟུང་བའི་ཕྱིར། མྱ་ངན་ལས་འདས་པར་གཤེགས་པའི་མཛད་པ་སྟེ་བཅུ་གཉིས་ཀྱིས་གདུལ་བྱའི་དོན་མཛད་པའོ། ། གཉིས་པ་ནི། སྐྱེ་བའི་སྤྲུལ་པས་གང་ལ་གང་གིས་འདུལ་བའི་གདུལ་བྱ་འཇིག་རྟེན་ན་ཡོད་པ་མཐོང་ནས་ནི། སྤྲུལ་པའི་སྐུ་འདི་ནི་དེ་དང་དེ་འདུལ་བའི་སྤྲུལ་པའི་གཟུགས་ནི་དུ་མར་བྱེད་དེ། སངས་རྒྱས་རྣམས་དམིགས་པ་མེད་པའི་སྙིང་རྗེས་སེམས་ཅན་རྣམས་བསྐྱབ་པར་བཞེད་པས།
དེའི་ཐབས་སུ་སངས་རྒྱས་རྣམས་སྤྲུལ་པ་མི་འདྲ་བ་སྣ་ཚོགས་སྟོན་པའི་གར་གྱིས་ནི་སེམས་ཅན་གྱི་དོན་ལ་རོལ་པར་མཛད་དོ། ། སྤྲུལ་པ་ཇི་ལྟར་སྟོན་ན། རི་བོང་གི་གཟུགས་ཀྱིས་འདུལ་བའི་གདུལ་བྱ་ལ་རི་བོང་གི་གཟུགས་སུ་སྟོན་ལ། དེ་བཞིན་དུ་སྦྱར་ཏེ་སྟག་གི་གཟུགས་དང་། སེངྒེའི་གཟུགས་དང་། གླང་པོའི་གཟུགས་དང་། རྣམས་ཀྱིས་ནི། ཚངས་པ་དང་། བརྒྱ་སྦྱིན་དང་། དྲང་སྲོང་དང་།
ཟིངས་དང་། ཟམ་པ་ལ་སོགས་པ་གང་དང་གང་གིས་འདུལ་བ་དེའི་རིགས་སུ་ཡང་སྤྲུལ་སྟེ། སྙིང་རྗེ་དང་གཞན་ལ་ཕན་པའི་སེམས་ཀྱིས་ནི་ཕྱག་རྒྱ་ཆེན་པོ་གྲུབ་པ་དེས་དེ་དང་དེར་སྐྱེ་བར་སྤྲུལ་པ་སྟོན་པར་འགྱུར་རོ། ། བརྒྱད་པ་ཕྱག་རྒྱ་དང་སྒྲུབ་པ་པོའི་མཚན་ཉིད་ལ་གཉིས། ཕྱག་རྒྱའི་མཚན་ཉིད་དང་། སྒྲུབ་པ་པོའི་མཚན་ཉིད་དོ། ། དང་པོ་ནི། གདུལ་བྱ་ཆགས་ཅན་རྣམས་བུད་མེད་ཀྱི་སྒྱུ་མའི་གཟུགས་ཀྱིས་སྤྲོས་པ་ཡིས་འདོད་ཆགས་ཅན་ལ་འདོད་ཆགས་ལམ་དུ་བྱེད་པའི་ཆོས་གསུང་ངོ་། ། ཇི་ལྟར་གསུང་ན། བུད་མེད་སྒྱུ་མའི་རྟགས་སངས་རྒྱས་བདག་མེད་མ་ལྟ་བུ་ཉིད་ཀྱི་གཟུགས་སུ་བྱས་ནས།
ཐ་མལ་པའི་བུད་མེད་ཀྱི་སྒྱུ་མ་ཐམས་ཅད་སེལ་བར་བྱེད་དེ། མོས་གཟུགས་འཇིག་རྟེན་དབང་དུ་བྱེད། ། ཞེས་པ་ལྟར་རོ། ། ཕྱི་རོལ་གྱི་རྟགས་ཤེས་རབ་ཕ་རོལ་ཕྱིན་པ་ཡུམ་ལྔའི་གཟུགས་སུ་བུད་མེད་རྣམས་རྟག་ཏུ་ཡང་དག་པར་གནས་ཏེ། བུད་མེད་གཟུགས་ཀྱང་ཆོས་དབྱིངས་དག་པ་སྟེ། ། ཞེས་པ་ལྟར་རོ། ། དེ་ལྟར་སྒྱུ་མ་ཆེན་མོ་ཡེ་ཤེས་ཀྱི་མཁའ་འགྲོའི་གཟུགས་སུ་གནས་པར་འདུག་ནས་སངས་རྒྱས་རིགས་ལྔའི་བྱང་ཆུབ་རབ་ཏུ་གདུལ་བྱ་ལ་སྟེར་བར་བྱེད་དོ། ། དེ་ལྟར། སངས་རྒྱས་མཉམ་སྦྱོར་ལས། བུད་མེད་ཀུན་གྱི་སྒྱུ་མའི་རྒྱ། །
འདི་ནི་གཉིས་སུ་མེད་པར་བརྗོད། ། སྒྱུ་མ་དག་ནི་ཐམས་ཅད་ལས། ། བུད་མེད་སྒྱུ་མ་ཁྱད་པར་འཕགས། ། ཅེས་སོ། ། དེའི་མཚན་ཉིད་ནི་ལྷན་ཅིག་སྐྱེས་པའི་ཡེ་ཤེས་སྐྱེ་བའི་རྒྱུ་རཀྟ་གཡོ་ཞིང་འདོད་ཆགས་ཀྱི་ཐབས་ལམ་ལ་དད་པ་ཆེ་ཞིང་ངོ་ཚ་བའི་རྟོག་པ་མེད་པ་དང་། དུས་རྟག་ཏུ་གཉིས་སུ་མེད་པའི་ལྷན་སྐྱེས་ཀྱི་ཡེ་ཤེས་རྟོགས་པས་འདོད་ཆགས་ཀྱི་ཕ་རོལ་དུ་འགྲོ་བ་དང་། ལྷ་སྐུ་ཕྱག་རྒྱ་ཆེན་པོའི་གནས་ཏེ་གོ་འཕང་དུ་འདུག་ནས་དེའི་དངོས་གྲུབ་ཀྱང་ནི་སྒྲུབ་པ་པོ་ལ་རབ་ཏུ་སྟེར་བར་བྱེད་དོ། ། གཉིས་པ་ནི། སྒྲུབ་པ་པོ་ཇི་ལྟར་ཞེ་ན། གཟུགས་བཟང་བ་དང་།
ཡོན་ཏན་ཆེ་བ་དང་། འདོད་པའི་ཡོན་ཏན་ལྔའི་ནོར་མང་ཞིང་། ཡང་གི་སྒྲས་དེ་ལ་ཆགས་པ་མེད་པ་དང་། དེ་ལྟ་བུའི་འདོད་པ་གང་ཡང་མེད་པ་དང་། བཙུན་མོ་ཕྱག་རྒྱ་ལ་ཡང་ཐ་མལ་གྱི་འདོད་པས་ཞེན་པ་མེད་པས་རྡོ་རྗེར་འདོད་ཆགས་འདུ་ཤེས་གསུམ་དང་ལྡན་ཞིང་གཉིས་སུ་མེད་པའི་ཡེ་ཤེས་སུ་ངོ་ཤེས་པ་ཡིད་ལ་འདོད་པས་རང་གི་བདེ་བ་ལྷན་ཅིག་སྐྱེས་པའི་ཡེ་ཤེས་མྱང་བར་ལྡན་པའོ། ། དེའི་མཚན་ཉིད་ནི་སྐྱེས་བུ་སྒྲུབ་པ་པོ་བྱང་སེམས་མ་ཉམས་པའི་འཛག་མེད་ཀྱི་ཚུལ་ཁྲིམས་དང་ལྡན་པ་དང་། བདེ་གཤེགས་བཀའ་སོ་སོར་ཐར་པའི་ཕམ་པ་བཞི་དང་། བྱང་ཆུབ་སེམས་དཔའི་ཕམ་འདྲ་བཞི་སྟེ་ཐུན་མོང་གི་ཕམ་པ་བརྒྱད་ལས་མི་འདའ་བར་བསྲུང་ཞིང་། དངོས་གྲུབ་ཐམས་ཅད་བསྩོལ་བའི་བླ་མ་ལ་ཇི་ལྟར་འབྱོར་བའི་གཉེན་བཀུར་བྱེད་པ་དང་། སེམས་ཅན་ལ་སྡུག་བསྔལ་འཇོམས་འདོད་པའི་སྙིང་རྗེ་ཅན་དེ་ལྟ་བུའི་སྒྲུབ་པ་པོ་ལ་ཕྱག་རྒྱའི་དངོས་གྲུབ་སྟེར་བར་ཀྱཻ་རྡོ་རྗེའི་རྒྱུད་འདི་ལས་བཀའ་བསྩལ་བར་རབ་ཏུ་ཕྱེ་བའོ། །
དགུ་པ་རིགས་ལྔའི་བསྟོད་པ་ལ་གཉིས། བསྟོད་པར་གསོལ་བ། བསྟོད་པ་དངོས་སོ། ། དང་པོ་ནི། འབྲས་བུའི་རྒྱུད་བསྟན་པའི་རྗེས་དེ་ནས་རྣལ་འབྱོར་མ་བདག་མེད་མ་འཁོར་གྱི་གཙོ་མོ་དང་། མཁའ་འགྲོ་མ་རི་རབ་ཀྱི་རྡུལ་ཕྲ་རབ་དང་མཉམ་པ་རྣམས་ཀྱིས། རིགས་ལྔའི་ངོ་བོ་དྲུག་པ་རྡོ་རྗེ་འཆང་ལ་ཡེ་ཤེས་ལྔའི་སྒོ་ནས་བསྟོད་པའི་རྒྱལ་པོ་འདིས་དྲུག་པ་རྡོ་རྗེ་འཆང་ལ་དཀྱིལ་འཁོར་བྲི་བའི་ཆོ་ག་གསུང་པའི་ཕྱིར་དུ་གསོལ་བ་བཏབ་པའི་ཚུལ་དུ་བསྟོད་པ་ཡིན་ལ། རྗེས་འཇུག་སློབ་མ་རྣམས་ཀྱིས་བླ་མ་རྡོ་རྗེ་འཆང་གི་ངོ་བོ་ལ་དཀྱིལ་འཁོར་འབྲི་བར་གསོལ་བ་གདབ་པའི་ཕྱིར་བསྟོད་པར་ཤེས་པར་བྱའོ། ། གཉིས་པ་ནི། སྦྱང་གཞི་ཞེ་སྡང་ཉིད།
ལམ་བསྐྱེད་རྫོགས་གཉིས་ཀྱིས་སྦྱངས་ནས། འབྲས་བུ་ཆོས་ཀྱི་དབྱིངས་ཀྱི་ཡེ་ཤེས་རྡོ་རྗེར་གནས་གྱུར་པ་ལ་ཕྱག་འཚལ་བསྟོད། སྦྱང་གཞི་གཏི་མུག་ལམ་རིམ་གཉིས་ཀྱིས་སྦྱངས་ནས་འབྲས་བུ་མེ་ལོང་ལྟ་བུའི་ཡེ་ཤེས་རྡོ་རྗེ་གནས་གྱུར་པ་ལ་ཕྱག་འཚལ་བསྟོད། དེ་བཞིན་དུ་སྦྱར་ལ། སྦྱང་གཞི་སེར་སྣ་ལམ་གྱིས་སྦྱངས་ནས་འབྲས་བུ་མཉམ་པ་ཉིད་ཀྱི་ཡེ་ཤེས་རྡོ་རྗེ་བདག་ལ་སྐྱོབས། སྦྱང་གཞི་འདོད་ཆགས་ལམ་གྱིས་སྦྱངས་པས་འབྲས་བུ་སོ་སོར་རྟོག་པའི་ཡེ་ཤེས་རྡོ་རྗེ་གང་ཟག་བདག་ལ་བསྩོལ། སྦྱང་གཞི་ཡིད་དང་ཕྲག་དོག་ལམ་གྱིས་སྦྱངས་ནས་འབྲས་བུ་ཆེན་པོ་བྱ་བ་གྲུབ་པའི་ཡེ་ཤེས་བརྙེས་པ་དང་། ལམ་གྱིས་སྦྱངས་པས་འབྲས་བུ་རྡོ་རྗེ་རིགས་ལྔ་ཀུན་གྱིས་འགྲུབ་པ་ལས་མི་འདའ་བས་དམ་ཚིག་མགོན། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཀྱི་ལས་རྣམས་ཐམས་ཅད་ཁྱེད་ལས་རབ་ཏུ་གྲུབ་པ་འབྱུང་བར་བྱེད་པ། རྡོ་རྗེ་ཅན་རིགས་ལྔ་དང་དྲུག་པ་རྡོ་རྗེ་འཆང་ཀུན་གྱིས་བདག་ལ་དགྱེས་པར་མཛོད་ལ་བྱིན་གྱིས་རློབས་ཤིག་པའོ། །
བཅུ་པ་དཀྱིལ་འཁོར་གྱི་བྱ་བ་ལ་བཞི། ཡེ་ཤེས་ཀྱི་ཐིག་གདབ་པ། སའི་ཆོ་ག ཐིག་གི་ཆོ་ག་ས་སྦྱང་བ་དང་བཅས་པ། རྡུལ་ཚོན་གྱི་བྱ་བའོ། ། དང་པོ་ནི། དཀྱིལ་འཁོར་བྲི་བའི་ཆོ་ག་གསུང་བའི་དོན་དུ་རིགས་ལྔའི་བསྟོད་པ་བཤད་པའི་རྗེས་དེ་ནས་བཅོམ་ལྡན་འདས་རྡོ་རྗེ་གུར་གྱིས། གུར་རིགས་བསྡུས་མཁའ་འགྲོ་ལྔའི་དཀྱིལ་འཁོར་རམ། རིགས་སོ་སོ་བ་ཐམས་ཅད་ཀྱི་དཀྱིལ་འཁོར་བྲི་བ་ལས་མི་འདའ་བའི་དམ་ཚིག་ལ་གནས་ཏེ་དཀྱིལ་འཁོར་བྲི་བའི་ཆོ་ག་སྟོན་པའི་དབྱངས་འདི་གསུངས་པ། ཡེ་ཤེས་ཀྱི་ཐིག་གདབ་པའི་སྐུད་པ་གཞན་དུ་ལོངས་མ་སྤྱད་པས་གསར་པ།
འཇུར་མདུད་མེད་པས་མཛེས་པར་ལྡན་པ། སློབ་དཔོན་དང་སློབ་མའི་ལག་པ་གཡོན་པའི་མཛུབ་མོ་ནས་བརྩམས་ནས། སོར་མོ་བཞིའི་རྒྱབ་ནས་དཀྲིས་ཏེ་དབུས་སུ་བཅུག་ལ། མཛུབ་མོའི་སྟེང་ནས་བཏོན་པ་མཐེ་བོང་ས་ལ་སྦྱར་ཏེ་མནན་པའི་བར་གྱི་ལྷག་མ་མ་གཏོགས་པ། སྲིད་དུ་དཀྱིལ་འཁོར་གྱི་ཉིས་འགྱུར་དང་། སྦོམ་དུ་སྒོའི་ཉི་ཤུ་ཆ་དང་བཅས་པའི་ཚད་མ་དང་ལྡན་པ་སྟེ། སྡོམ་འབྱུང་ལས། སྲད་བུ་ཡེ་ཤེས་ལྔ་ལྡན་ཞིང་། ། ཧཱུྃ་བརྗོད་བདུད་རྩི་ལྔས་བྱུགས་བྱ། ། དཀྱུས་སུ་དཀྱིལ་འཁོར་ཉིས་འགྱུར་ལ། །
སྦོམ་དུ་སྒོ་ཡི་ཉི་ཤུ་ཆ། ། ཞེས་སོ། ། ཐིག་སྐུད་དེ་ཡང་ཤིན་ཏུ་གཙང་མ་ཡིས་དགུ་དགུ་གཅིག་ཏུ་སྒྲིལ་བའམ། ལྔ་ལྔ་གཅིག་ཏུ་སྒྲིལ་བ་ཚན་པ་ལྔ་རང་རང་གི་མདོག་ཏུ་བསྒྱུར་ལ། ཧེ་ཞེས་བྱ་བ་སྤྱིའི་ཚིག་ཏེ། རིགས་བསྡུས་སམ་རིགས་སོ་སོ་བའི་དཀྱིལ་འཁོར་གང་ཡིན་པ་དེ་ཉིད་ཀྱི་ཐིག་གི་ཆོ་ག་ལ་མཁས་པའི་ཤེས་རབ་ཅན་གྱིས་ལས་དང་ཡེ་ཤེས་ཀྱི་ཐིག་གདབ་པར་བྱའོ། ། ཐིག་སྐུད་ལྔ་ཚན་ལྔ་དགོས་པ་ཡང་། རྡོ་རྗེ་མཁའ་འགྲོ་ལས། ཉི་ཤུ་རྩ་ལྔའི་དབྱེ་བ་ཡིས། ། ཐིག་སྐུད་ཀྱི་ནི་གདབ་པར་བྱ། །
ཞེས་སོ། ། དེ་ལ་ལག་ཏུ་བླང་བའི་རིམ་པ་ལ། ཐོག་མར་ལས་ཀྱི་ཐིག་གི་ཆ་དབྱེ་ནས། དེའི་སྟེང་དུ་ཡེ་ཤེས་ཀྱི་ཐིག་གིས་བྱིན་གྱིས་བརླབ་པ་ཡིན་ཏེ། སློབ་དཔོན་ས་ར་ཧས། དང་པོར་དཀར་རྩི་ཐིག་སོགས་པས། ། རིམ་བཞིན་ཐིག་གདབ་ངེས་པར་བྱ། ། དེ་སྟེང་ཡེ་ཤེས་ཐིག་བཏབ་པས། ། ཀུན་ནས་ཡོངས་སུ་རྐྱང་བར་བྱ། ། ཞེས་གསུང་པ་དང་།
སློབ་དཔོན་ཀརྣ་པས། དང་པོ་རྡོ་རྒྱུས་ཐིག་སོགས་ཀྱིས། ། ཐིག་རྣམས་ཀུན་ཏུ་གདབ་པར་བྱ། ། དེ་ཡི་སྟེང་དུ་ཡེ་ཤེས་ཐིག ། ཀུན་ནས་ཡོངས་སུ་རྐྱང་བར་བྱ། ། ཞེས་གསུངས་སོ། ། དེ་ལ་ཐིག་ཚོན་གཉིས་སོ་སོར་བྱིན་གྱིས་བརླབ་པར་གསུངས་ཀྱང་། ཆོ་ག་འདྲ་བས་བྱིན་རླབས་ཕྱོགས་གཅིག་ཏུ་བྱ་སྟེ། སྔར་བཤད་པའི། ཉི་ཤུ་རྩ་ལྔའི་དབྱེ་བ་ཡིས། །
རྡུལ་ཚོན་གྱིས་ནི་བྲི་བར་བྱ། ། ཞེས་པ་དང་། གསང་བ་འདུས་པ་ལས། རྣམ་པ་ཉི་ཤུ་རྩ་ལྔར་ནི། ། ཚོན་རྩི་དག་ཀྱང་རྣམ་པར་བསྒོམ། ། ཞེས་འབྱུང་བས། རྡུལ་ཚོན་རེ་རེ་ལ་ཡང་སྣ་ལྔ་ལྔ་ཚང་བར་བྱས་ལ་རིན་པོ་ཆེའི་སྣོད་དུ་བླུག་ནས་རིགས་ལྔའི་ས་བོན་བྲིས་ལ། དེའི་སྟེང་དུ་སྔར་བཤད་པ་ལྟར་གྱི་ཐིག་སྐུད་སྣ་ལྔ་ལྔའམ་དགུ་དགུ་གཅིག་ཏུ་སྒྲིལ་བ་ལྔ་པོ་རང་རང་གི་ཚོན་སྟེང་དུ་བཞག་ལ། ཡན་ལག་ལྔས་ལྷར་བསྐྱེད་དེ་མཆོད་བསྟོད་ཞུ་བ་ལས་བྱུང་པའི་ཐིག་ཚོན་དུ་བྱིན་གྱིས་རླབས་ཏེ། གསང་འདུས་ལས།
སངས་རྒྱས་རྒྱལ་ཆེན་ལྔ་རྣམས་ཀྱང་། ། རྡོ་རྗེའི་ཐིག་སྐུད་དག་ལ་བགོད། ། ཅེས་པ་དང་། རྣམ་སྣང་སྒྱུ་འཕྲུལ་དྲ་བར། ཚོན་དང་ཐིག་ལ་སངས་རྒྱས་ལྔའི། ། ངོ་བོ་དག་ཀྱང་བསྡུ་བར་བྱ། ། ཞེས་འབྱུང་ངོ་། ། དེ་ནས་ཐིག་སྐུད་ལྔ་པོ་གཅིག་ཏུ་སྒྲིལ་ལ་རྡོ་རྗེའི་ལྟེ་བ་ལ་དཀྲིས་ནས་བདུད་རྩིས་བསྲུངས་ལ་བཞག་གོ ། དེ་ནས་འོག་ནས། དང་པོར་ཚངས་པའི་ཐིག་དང་ནི། །
ཞེས་སོགས་ཚིགས་བཅད་གཅིག་པོ་དེས་སྐབས་འདིར་ཁ་བསྐང་སྟེ། སློབ་དཔོན་གྱིས་དཀྱིལ་འཁོར་གྱི་ནུབ་ནས་ཤར་དུ་ཕྱོགས་པས། ཐིག་སྐུད་དྲངས་ལ་ཛཿགསུམ་བརྗོད་ཅིང་སློབ་མ་ཤར་ནས་ནུབ་ཏུ་ཕྱོགས་པ་ལ་སྤྲད་ཅིང་བླངས་ནས་ཐིག་གདབ་པར་བྱ་སྟེ། སྡོམ་འབྱུང་ལས། སློབ་དཔོན་ཤར་བལྟས་སློབ་མ་ནུབ། ། ཛཿགསུམ་བརྗོད་ནས་ལྟེ་བར་ནི། ། གཡོན་པའི་ཁུ་ཚུར་གྱིས་བཟུང་ནས། ། ནམ་མཁར་དེ་བཞིན་ས་ལ་གདབ། ། ཅེས་དང་། རྡོ་རྗེ་མཁའ་འགྲོ་ལས།
གཡོན་པ་རྡོ་རྗེ་ཁུ་ཚུར་ནི། ། ལྟེ་བར་བཞག་སྟེ་གཟུང་བར་བྱ། ། ཞེས་གསུངས་སོ། ། དེ་ཡང་། སྡོམ་འབྱུང་ལས། ནུབ་དང་ལྷོ་ཡི་གནས་སུ་ནི། ། སློབ་དཔོན་ངེས་པར་ཡང་དག་གནས། ། ཤར་དང་བྱང་གི་ཕྱོགས་གནས་སུ། ། སློབ་མ་གནས་ཏེ་མཉམ་བཞག་པ། ། ཞེས་གསུང་པ་ལྟར་ངེས་པར་བྱས་ལ།
སློབ་དཔོན་ཤར་བལྟས་སློབ་མ་ནུབ། ། ཚངས་ཐིག་དང་པོ་གདབ་པར་བྱ། ། སློབ་དཔོན་ལྷོར་གནས་སློབ་མ་བྱང་། ། ཚངས་ཐིག་གཉིས་པ་གདབ་པར་བྱ། ། སློབ་དཔོན་མེར་གནས་སློབ་མ་རླུང་། ། ཟུར་ཐིག་དང་པོ་གདབ་པར་བྱ། ། སློབ་དཔོན་སྲིན་གནས་སློབ་མ་དབང་། ། ཟུར་ཐིག་གཉིས་པ་གདབ་པར་བྱ། ། སློབ་དཔོན་མེ་ལ་སློབ་མ་དབང་། ། ཤར་གྱི་ལོགས་ཐིག་གདབ་པར་བྱ། །
སློབ་མ་བདེན་བྲལ་ཕྱོགས་སོང་ལ། ། ལྷོ་ཡི་ལོགས་ཐིག་གདབ་པར་བྱ། ། སློབ་མ་དེར་འདུག་སློབ་དཔོན་རླུང་། ། ནུབ་ཀྱི་ལོགས་ཐིག་གདབ་པར་བྱ། ། སློབ་མ་དབང་ལྡན་ཕྱོགས་སོང་ནས། ། བྱང་གི་ལོགས་ཐིག་གདབ་པར་བྱ། ། དཔོན་སློབ་ཟུར་འགྲོས་བྱས་གྱུར་ནས། ། གཡས་བསྐོར་དུ་ནི་གདབ་པར་བྱ། ། སློབ་དཔོན་དབང་ལྡན་མི་འགྲོ་ཞིང་། ། སློབ་མ་མེ་ཡི་མཚམས་མི་འགྲོ། །
ཞེས་པ་ལྟར་ཤེས་པར་བྱས་ལ་ཐིག་གདབ་པར་བྱའོ། ། དེ་ནས་སློབ་དཔོན་གྱིས་ཡེ་ཤེས་ཀྱི་ཐིག་ནམ་མཁའ་ལ་སྟེགས་ལ། དཀྱིལ་འཁོར་གྱི་དབུས་སུ་ཕྱིན་ནས་ཕྱོགས་བཞིར་ཁྲོ་བོའི་ལྟ་སྟངས་ཀྱིས་བགེགས་ཚར་བཅད་ཅིང་སྒོ་དབྱེ་བར་བྱ་སྟེ། མཁའ་འགྲོ་རྒྱ་མཚོ་ལས། ཧི་ཡིག་ཁྲོ་བོའི་བལྟ་བ་ཡིས། ། དེ་ནས་སྒོ་ཡང་དབྱེ་བར་བྱ། ། ཞེས་གསུངས་སོ། ། དེ་ནས། འོག་གི འདི་ནི་ཆོས་དབྱིངས་དག་པ་སྟེ། །
ཞེས་སོགས་སྔགས་དང་བཅས་པ་བརྗོད་ཅིང་། དབང་ལྡན་ནས་རྩིག་པ་ལྔ་བྲི་བར་བྱའོ། ། རྩིག་པ་བྲིས་ཚར་ནས་སྔར་སྟེགས་པའི་ཡེ་ཤེས་ཀྱི་ཐིག་ལས་ཐིག་ལ་སྟིམ་པར་བྱ་སྟེ། སློབ་དཔོན་ཛ་ཡ་སེ་ནས། ཚོན་རྩི་དགྱེ་བའི་དུས་སུ་ནི། ། ཡེ་ཤེས་ཐིག་ནི་ནམ་མཁའ་ལ། ། རྩ་བའི་སྔགས་བརྗོད་ནས་སྟེགས་ཏེ། ། བྲིས་བ་ཟིན་ནས་ཕབ་ལ་བསྟིམ། ། ཞེས་སོ། ། གཉིས་པ་ནི།
ས་བརྟག་པ། བསླང་བ། སྦྱང་བ་རྣམས་སྔོན་དུ་སོང་ནས། དཀྱིལ་འཁོར་གྱི་དབུས་སུ་རྡོ་རྗེ་སློབ་དཔོན་བསྡད་ལ་དཀྱིལ་འཁོར་གྱི་འཁོར་ལོ་རྫོགས་པར་བསྒོམས་ཏེ་མངོན་པར་རྟོགས་པ་ཚར་བའི་སེ་གོལ་གྱིས་བརྡ་བྱས་པ་དང་། དེ་ལ་འདི་ནི་རྣམ་པར་སྣང་མཛད་ལ་སོགས་པའི་ང་རྒྱལ་འཛིན་པའི་སློབ་མ་བཞིས། དབུས་ན་བཞུགས་པའི་སློབ་དཔོན་ཆེན་པོ་ལ་གསོལ་བ་གདབ་པའི་དམ་ཚིག་གོ ། དེ་ལ་སློབ་མ་བཞིས་ཕྱོགས་བཞི་ནས་མགྲིན་གཅིག་ཏུའམ། གཅིག་གིས་ཕྱོགས་བཞིར་ཕྱིན་ལ་དེ་བཞིན་གཤེགས་པ་ཀུན་ཞི་བ། ། སོགས་ཀྱིས་གསོལ་བ་བཏབ་སྟེ། དེ་ལ།
དེ་བཞིན་གཤེགས་པ་རིགས་ལྔ་པོ་ཀུན་ཐུགས་རྣམ་པར་མི་རྟོག་པས་ཞི་བ། དེ་བཞིན་གཤེགས་པ་ཀུན་གྱི་གོང་འཕང་འབྱུང་བའི་གནས་སུ་གྱུར་པ་སྟོང་པ་དང་སྙིང་རྗེ་དབྱེར་མི་ཕྱེད་པ་རྡོ་རྗེ་སེམས་དཔའ་ལས་གཉིས་སུ་མེད་པའི་ཡེ་ཤེས་བྱུང་བའི་དཀྱིལ་འཁོར་འདྲེན་པ་སློབ་དཔོན་གྱིས་བཤད་དུ་གསོལ་ཅིག་པའོ། ། དེ་ནས་གསང་འདུས་ལས་འབྱུང་བའི། མཚན་མ་ཐམས་ཅད་ཡོངས་སུ་རྫོགས། ། ཞེས་སོགས་ཚིགས་བཅད་གསུམ་པོ་བརྗོད་དོ། ། དེ་ནི་དཀྱིལ་འཁོར་བྲི་བའི་ཕྱིར་དུ་རྡོ་རྗེ་སློབ་དཔོན་ལ་སློབ་མས་གསོལ་བ་བཏབ་པ་བགེགས་ཐམས་ཅད་ལས་རྣམ་པར་རྒྱལ་བ་ཞེས་བྱ་བའི་ཏིང་ངེ་འཛིན་ཏོ། ། དེ་ནས་སློབ་དཔོན་གྱིས་བསྒོམས་པའི་དཀྱིལ་འཁོར་ནམ་མཁའ་ལ་བཏེགས་ལ། བདག་ཕྱག་གཉིས་པའི་ང་རྒྱལ་གྱིས་མིག་གཉིས་ཉི་མ་དང་ཟླ་བར་བྱིན་གྱིས་བརླབས་ལ་ཕྱོགས་ཀུན་ཏུ་བལྟས་པས་བགེགས་བསྲེག་པ་དང་གསོ་བ་བྱས་ནས། དབང་ལྡན་དུ་ཕྱིན་ཏེ། ང་ནི་སྙིང་རྗེའི་སོགས་བརྗོད་ལ་བགེགས་ལ་བཀའ་བསྒོ་བར་བྱ་སྟེ།
དེ་ལ། སློབ་དཔོན་གཙོ་བོའི་ང་རྒྱལ་དང་ལྡན་པའི་རྡོ་རྗེ་འཆང་ང་ནི་དམིགས་པ་མེད་པའི་སྙིང་རྗེའི་སྟོབས་དང་ཚོགས་ཀྱི་དཔལ་དང་ལྡན་ཞིང་། དཀྱིལ་འཁོར་གྱི་བར་ཆད་བསྲུང་བའི་འཁོར་ལོ་བསྒོམ་པའི་སྦྱོར་བ་པོ་རྡོ་རྗེ་ཡི་ནི་འོད་ཟེར་གྱིས་གསལ་བའི་ལྷའི་ལུས་ཀྱི་སྐུ་གསུང་ཐུགས་གསུམ་ལས་ནི་སྐྱེས་པའི་འོད་ཟེར་ཕྱོགས་བཅུར་སྤྲོ་བས་བགེགས་རྣམས་བསྲེག་པར་བྱེད་དོ། ། གལ་ཏེ་བགེགས་ལ་ལ་ངའི་བཀའ་ལས་འདའ་བྱེད་ན། བགེགས་ཀྱི་ལུས་འོད་ཟེར་གྱིས་འཇིག་པ་འདི་ལ་ཐེ་ཚོམ་མེད་པས། ལུས་སྲུལ་པོ་དང་། འབྱུང་པོ་ཁ་གཅིག་གང་འདིར་གནས་པ་རྣམས། བདེ་བ་ཆེན་པོའི་ཡེ་ཤེས་ལས་བྱུང་བ་དང་། རྡོ་རྗེ་སེམས་དཔའ་སྟོང་པ་དང་སྙིང་རྗེ་དབྱེར་མེད་པའི་རང་བཞིན་ལས་སྐྱེས་པའི་འོད་ཟེར་གྱིས་འཇོམས་པས། དཀྱིལ་འཁོར་བྲིས་ནས་དབང་བསྐུར་བྱེད་པའི་ས་ཕྱོགས་འདིར་མ་གནས་པར་བགེགས་ཆེན་པོ་རྣམས་ནི་ཟུར་ལ་ཕྱོགས་གཞན་དུ་སོངས་ཤིག་པའོ། །
གསུམ་པ་ཐིག་གི་ཆོ་ག་ས་སྦྱང་བ་དང་བཅས་པ་ལ་གཉིས། ཐིག་གི་ཆོ་ག་དངོས། ས་སྦྱང་བའི་ཆོ་གའོ། ། དང་པོ་ལ་གཉིས། དཀྱིལ་འཁོར་ཕྱིའི་ཐིག དཀྱིལ་འཁོར་ནང་མའི་ཐིག་གི་ཆ་དབྱེ་བའོ། ། དང་པོ་ནི། འོག་གི་གཞུང་ཡར་བླངས་ཏེ། དང་པོར་ཚངས་པའི་ཐིག་དང་ནི། ། ཞེས་སོགས་ཀྱི་དོན།
ལག་ཏུ་བླང་བའི་རིམ་པ་ནི། ། དཀྱིལ་འཁོར་བྱ་བའི་ས་ཕྱོགས་དེར། ། མེ་ལོང་ངོས་ལྟར་འཇམ་པ་ལ། ། དྲི་དང་བ་ཡི་རྣམ་ལྔས་བྱུགས། ། ཐིག་སྐུད་དཀྱིལ་འཁོར་ཉིས་འགྱུར་གྱི། ། དང་པོར་ཤར་ནུབ་ཚངས་ཐིག་གདབ། ། དེ་ཡི་དབུས་སུ་རྟགས་མཚན་བྱ། ། རྟགས་ལས་གཡས་གཡོན་མཚན་མ་ཉིད། ། ཇི་ཙམ་རན་པ་བྱས་གྱུར་ནས། ། དེ་སྟེང་ལྷོ་བྱང་བྱ་རྗེས་བཙལ། །
དེ་སྟེང་ལྷོ་བྱང་ཚངས་ཐིག་གདབ། ། དཀྱིལ་རྟགས་བཟུང་ནས་ལྷོ་བྱང་དུ། ། དཀྱིལ་འཁོར་ཚད་ཀྱི་མཚན་མ་བྲི། ། དེ་སྟེང་ཚད་དེས་ཕྱོགས་བཞི་ནས། ། གཡས་གཡོན་བྱ་རྗེས་བྲིས་པའི་སྟེང་། ། ཟུར་ཐིག་ལན་གཉིས་བར་དུ་གདབ། ། ཟུར་ལ་ལོ་ཐུབ་རིམ་པ་གསུམ། ། བཏབ་པས་རིམ་བཞིན་བགོས་པ་ལས། ། ཆ་ཆེན་བཅུ་དྲུག་འབྱུང་བར་འགྱུར། ། ཚངས་ཐིག་དབུས་ནས་ཕྱོགས་བཞི་རུ། །
དང་དྲུག་ཕྱེད་གདབ་ཕྱི་མའང་ཕྱེད། ། གསུམ་པ་བཞི་པ་རང་སར་བཞག ། ལྔ་བརྒྱད་དབུས་དོར་མཐའ་གཉིས་གདབ། ། གཉིས་བདུན་བཞི་ཆ་བཞི་རུ་བགོད། ། དཀྱིལ་འཁོར་ཀུན་ལ་ཐུན་མོང་དུ། ། དང་པོའི་ཕྱེད་ནང་སྒོ་ཡིན་ཏེ། ། ཕྱི་མ་སྒོ་ཁྱུད་སྒོ་འགྲམ་མོ། ། གཉིས་པ་ཆ་བཞི་སྒོ་ལོགས་དང་། ། མུན་པ་ཀ་བ་ཀ་བརྒྱན་འབྱུང་། ། ལྔ་པ་དབུས་དོར་མཐའ་གཉིས་གདབ། །
རྩིག་པ་འདོད་སྣམ་ཕ་གུ་འོ། ། དྲུག་པའི་ཕྱེད་ནང་དྲྭ་བའི་ས། ། ཕྱི་ཕྱེད་ཤར་བུ་མདའ་ཡབ་ཡིན། ། བདུན་པ་ཆ་བཞིར་བསིལ་བ་ལ། ། རྟ་བབས་བང་རིམ་བཞི་པ་འབྱུང་། ། བརྒྱད་པ་དབུས་དོར་མཐའ་གཉིས་གདབ། ། པདྨ་འཁོར་ལོ་གདུགས་ཀྱི་ས། ། རྟ་བབས་པདྨ་ཆོས་འཁོར་གདུགས། ། དཀྱིལ་འཁོར་ཕྱི་ཡི་དབང་བྱས་ཏེ། ། ནང་མ་དག་ལ་དེ་དག་སྤངས། །
མདའ་ཡབ་རྩེ་ནས་པདྨ་དང་། ། དུར་ཁྲོད་རྡོ་ར་མེ་རི་རྣམས། ། ཇི་ལྟར་མཛེས་པས་ཕྱི་དཀྱིལ་བསྐོར། ། ཞེས་ལག་ལེན་གྱི་རིམ་པ་བཤད་ནས། ད་ནི་གཞུང་གི་དོན་བཤད་པར་བྱ་སྟེ། དང་པོར་ཚངས་པའི་ཐིག་དང་ནི། ། ཞེས་པས་དང་པོ་ཤར་ནུབ་དང་ལྷོ་བྱང་གི་ཚངས་ཐིག་གདབ་པ་བསྟན། གཉིས་པར་མཚམས་ཀྱི་ཐིག་དང་ཡང་། ། ཞེས་པས་མཚམས་ཀྱི་ཟུར་ཐིག་གཉིས་གདབ་པ་བསྟན། གསུམ་པར་ངོས་བཞི་ཡི་ནི་ཐིག །
སྲད་བུས་རབ་ཏུ་གདབ་པར་བྱ། ། ཞེས་པས་ལོགས་ཐིག་བཞི་གདབ་པ་བསྟན། དེ་ལ། ངོས་ཞེས་བྱ་བ་ནི། དཀྱིལ་འཁོར་ཆེན་པོའི་པན་རག་གི་ཐིག་གདབ་པ་བསྟན་ཅིང་། དེའི་ཕྱི་རུ་ཆ་ཆེན་བཞི་གདབ་བོ། འཁོར་ལོ་ཡི་ནི་བརྒྱད་ཉིད་ཀྱི། ། ཆ་ཡི་སྒོ་ནི་རབ་ཏུ་གྲགས། ། ཞེས་པ་ཕྱིའི་དཀྱིལ་འཁོར་ཆེན་པོ་དང་ནང་གི་དཀྱིལ་འཁོར་ཆུང་ངུ་གཉིས་ཀའི་སྒོ་ནི་རང་རང་གི་འཁོར་ལོའི་བརྒྱད་ཆ་ཡིན་པར་བསྟན། སྒོ་ཁང་ལྷ་ཡི་སྣམ་བུ་ནི། །
སྒོ་ཡི་ཚད་ཀྱི་ཚད་དུ་བྱ། ། ཞེས་པས་སྒོ་ཁང་དང་ནང་གི་ལྷ་སྣམ་ནི་སྒོའི་ཚད་བཞིན་ཆ་ཆེན་རེ་རེ་ཡིན་པ་བསྟན། སྒོ་ཡི་ཕྱེད་ཀྱི་ཆ་རུ་ནི། ། ཞེས་པ་སྒོའི་ཚད་ཕྱེད་ནི་ཆ་ཆུང་གཉིས་ཡིན་ལ། དེའི་ཆ་ནི། ཆ་ཆུང་གཅིག་པ་ཡིན་པས། དེ་ནི། ཡ་ཕུབ་དང་ནི་འགྲམ་ཉིད་དོ། ། ཞེས་པ། ཆ་ཆུང་གཅིག་ནི་ཡ་ཕུབ་དང་།
སྒོ་འགྲམ་དང་། སྒོ་འཁྱུད་དང་། སྒོ་ལོགས་དང་། ངོས་རིངས་དང་། ཕ་གུ་དང་། མདའ་ཡབ་དང་། ནམ་མཁའ་སྟོང་པ་རྣམས་ཀྱི་ཚད་བསྟན་པ་ཡིན་ནོ། ། རིག་བྱེད་ཉིད་ཀྱང་དེ་བཞིན་བྱ། ། ཞེས་པ་རིག་བྱེད་ནི་བཞིའི་བརྡ་སྟེ། སྒོ་འཁྱུད་ནས་སྒོ་འཁྱུད་ཀྱི་བར་དུ་སོང་བའི་འདོད་སྣམ་ཚན་པ་བཞི་ཡིན་ལ།
དེ་བཞིན་བྱ་ཞེས་པའི། དེ་བཞིན་ནི་སྒོའི་ཕྱེད་ཅེས་པ་ལ་སྙེགས་པའི་དོན་ཡིན་པས། འདོད་ཡོན་སྣམ་བུའི་ཚད་སྒོའི་ཕྱེད་ཆ་ཆུང་གཉིས་ཡིན་པ་དེ་བཞིན་བྱ་ཞེས་པའོ། ། དྲྭ་བའི་སྣམ་བུ་རིག་བྱེད་ཕྱེད། ། ཅེས་པ་རིག་བྱེད་བཞི་ཡིན་ཅིང་། དེའི་ཕྱེད་གཉིས་ཡིན་པས་དྲྭ་བ་དྲྭ་ཕྱེད་ནི་ཆ་ཆུང་གཉིས་ཀྱིས་ཚད་དུ་བྱ་བར་བསྟན་པའོ། ། གཉིས་པ་ནི། ཚངས་ཐིག་ཆ་གཉིས་བོར་ནས་ནི། ། ཆ་དྲུག་ཏུ་ནི་གདབ་པར་བྱ། ། དེ་ནས་སྒོ་ཡིས་ཚད་བོར་ནས། །
དགུ་ཡི་ཆར་ནི་རབ་ཏུ་གདབ། ། ཅེས་པས་བསྟན་ཏེ། དེ་ཡང་། མཁའ་འགྲོ་ལྔ་ཡི་དཀྱིལ་འཁོར་ལ། ། རྩ་ཐིག་ནང་དུ་སྒོ་ཚད་གཅིག ། དོར་བ་ལྷ་སྣམ་དེ་ནང་དུ། ། ཆ་ཆེན་གསུམ་ལ་གསུམ་གསུམ་བགོ ། དེ་ལྟར་ཕྱོགས་རེར་དགུ་ཆར་འགྱུར། ། དགུ་ཆ་དྲུག་དྲུག་དཀྱིལ་འཁོར་ནི། ། ནང་མ་ལྔ་ཡི་ཚད་ཡིན་ཏེ། །
རྟ་བབས་སྤངས་ཕྱིར་མདའ་ཡབ་ཚུན། ། དགུ་ཆ་དྲུག་ཡིན་དགུ་ཆ་ཕྱེད། ། རང་རང་དཀྱིལ་འཁོར་སྒོ་ཚད་འགྱུར། ། དེ་ཡི་རིགས་པས་ལྷ་སྣམ་འགྱུར། ། མདའ་ཡབ་ལ་སོགས་ཕྱི་དང་མཚུངས། ། ཚངས་ཐིག་གཡས་གཡོན་ཆ་ཆེན་གཉིས། ། དོར་ནས་ཐིག་གདབ་ནང་གི་ནི། ། ཕྱོགས་བཞི་དཀྱིལ་འཁོར་ཚངས་ཐིག་ཡིན། ། ཚངས་ནས་མདའ་ཡབ་ཚུན་ཆད་ཀྱི། ། ཐིག་གི་ཆོ་ག་ཕྱི་དང་མཚུངས། །
ཚིག་གི་དོན་ནི། ཚངས་ཐིག་ཆ་གཉིས་བོར་ནས་ནི། ། ཞེས་པ་དཀྱིལ་འཁོར་ཆེན་པོའི་ཚངས་ཐིག་ནས་གཡས་གཡོན་ཕྱོགས་བཞིར་ཆ་ཆེན་གཉིས་གཉིས་ནང་དུ་བོར། བར་ཐིག་གཞན་དང་ཁ་དོག་མི་འདྲ་བའམ་སྦོམ་པ་གཅིག་གདབ་སྟེ་དཀྱིལ་འཁོར་ཆུང་ངུ་ཚོའི་ཚངས་པའི་ཐིག་བྱེད་པའི་དགོས་པ་ཡིན་ནོ། ། ཆ་དྲུག་ཏུ་ནི་གདབ་པར་བྱ། ། ཞེས་པ་དཀྱིལ་འཁོར་ཆེན་པོའི་རྩིག་པའི་ནང་དུ་ཆ་གཉིས་དང་ཕྱི་རོལ་དུ་ཆ་བཞི་གདབ་པས་ཆ་དྲུག་ཏུ་ནི་གདབ་པའི་དོན་ཏོ། ། དེ་ལྟར་ན་སྔར་གྱི་ཆ་གཉིས་བོར་བ་དཀྱིལ་མ་བཏབ་པ་དང་བཅས་པས་ཕྱོགས་རེ་ན་ཆ་ཆེན་བརྒྱད་བརྒྱད་ཡོད་པས་ཆ་ཆེན་བཅུ་དྲུག་ཡིན་ནོ། ། དེ་ནས་སྒོའི་ཚད་བོར་ནས། ། ཞེས་པ་དེ་ནས་ནི་སྔར་གྱི་ངོས་ཐིག་བཞི་བཏབ་པ་མཚམས་བཟུང་པ་སྟེ། སྒོའི་ཚད་བོར་བ་ནི་རྩིག་པའི་ནང་དུ་ལྷ་སྣམ་མམ།
ཁྲོ་བོ་བཅུའི་ས་གཞི་ལ་ཆ་ཆེན་གཅིག་ནང་དུ་བོར་ལ་བཞག་པའམ་ཡང་ན་ཚངས་ཐིག་ནས་ཆ་གསུམ་བཅལ་བའི་ས་ནི་སྒོ་ཚད་གཅིག་ཕྱིར་བོར་ལ་བཞག་པ་ལ་ལྷ་སྣམ་བྱེད་པའི་དོན་ཏོ། ། དགུ་ཡི་ཆར་ནི་རབ་ཏུ་གདབ། ། ཅེས་པ་ཕྱིའི་དཀྱིལ་འཁོར་ཆེན་པོའི་རྩིག་པའི་ནང་དུ་ལྷ་སྣམ་ཆ་ཆེན་གཅིག་བཞག་ནས། ཆ་ཆེན་པོ་གསུམ་གསུམ་གནས་པ་རེ་རེ་ལ་ཆ་ཆུང་གསུམ་གསུམ་དུ་གདབ་པས་ཕྱོགས་བཞི་ཀར་དགུ་དགུའི་ཆར་ཤེས་པར་བྱའོ། ། དེ་དག་ཀྱང་དཀྱིལ་འཁོར་ལྔར་དབྱེ་བར་བྱ་སྟེ། དེའང་ཆ་ཆེན་གཉིས་གཉིས་སམ། དགུ་ཆ་དྲུག་དྲུག་ལ་དཀྱིལ་འཁོར་རེ་རེ་འབྱུང་བས་ཕྱོགས་བཞི་དབུས་དང་ལྔ་སྟེ། དབུས་ཀྱི་དཀྱིལ་འཁོར་གྱི་ཚངས་ཐིག་དང་ཟུར་ཐིག་ནི་ཕྱིའི་དཀྱིལ་འཁོར་ཆེན་པོའི་ཚངས་ཟུར་དེ་ཉིད་ཡིན་ལ། ཕྱོགས་བཞིའི་དཀྱིལ་འཁོར་གྱི་ཚངས་ཐིག་རེ་རེ་ནི་ཕྱིའི་དཀྱིལ་འཁོར་ཉིད་ཀྱི་ཚངས་ཐིག་དེ་ཡིན་ཞིང་། ཚངས་ཐིག་གཉིས་པ་ནི་ཕྱིའི་དཀྱིལ་འཁོར་གྱི་ཚངས་ཐིག་ལས་ཆ་ཆེན་གཉིས་བོར་བའི་ཕྱི་རོལ་གྱི་རི་མོ་སྔར་བཤད་པ་དེ་ཡིན་ལ།
ཕྱོགས་ཀྱི་དཀྱིལ་འཁོར་རྣམས་ལ་ཟུར་ཐིག་མེད་པ་ཡིན་ནོ། ། དེ་ལ་རྟ་བབས་དང་བཅས་པ་ཡིན་ན་དཀྱིལ་འཁོར་ཕྱི་ཕྱེད་ནང་ཕྱེད་དུ་འགྱུར་བ་ལས། ནང་གི་དཀྱིལ་འཁོར་རྣམས་ལ་རྟ་བབས་མེད་པས། ནང་དུ་སུམ་གཉིས་ལ་ཕྱིར་སུམ་ཆ་ཡིན་པས། རང་རང་གི་གནས་ཀྱི་དགུ་ཆ་བཞི་ལ་ལྷའི་གནས་ཀྱི་དབུས་ཀྱི་པདྨའི་ལྟེ་བ་དང་ཟེའུ་འབྲུ་བསྐོར་བས་གཡས་གཡོན་དུ་དགུ་ཆ་གཉིས་སུ་འགྱུར་ལ། དེའི་ཕྱི་རོལ་གྱི་དགུ་ཆ་གཅིག་པདྨའི་འདབ་མ་བསྐོར་ཞིང་། དེའི་ཕྱི་རོལ་གྱི་དགུ་ཆ་གཅིག་པོ་ཕྱེད་ཕྱེད་དུ་བགོས་པས་ནང་གི་དཀྱིལ་འཁོར་གྱི་སྒོ་ཚད་དེ། ཆ་ཆེན་གཅིག་ཡིན་ལ། དེ་ལ་རྩིག་པ་ནས་ནམ་མཁའ་སྟོང་པའི་བར་གྱི་ཆ་དབྱེ་བ་ནི། ཕྱིའི་དཀྱིལ་འཁོར་དང་མཚུངས་པས།
འདི་དག་ལ་སྔོན་ཆད་ལས་ཀྱི་ཆོ་ག་མཐོང་བས་རྟོགས་པར་འགྱུར་རོ། ། གཉིས་པ་ནི། དེ་ལ་འདི་ནི་ས་སྦྱང་བའི་དམ་ཚིག་གོ ། དེ་ནས། གསང་བ་སྤྱི་རྒྱུད་ལས། གཉུག་མར་གནས་པའི་ས་གཞི་ལ། ། བྱི་དོར་ལེགས་པར་བྱས་ནས་ནི། ། ལག་གཉིས་བགྲམ་ཞིང་གསང་སྔགས་བཟླས། ། དེ་ཡི་སྦྱང་བ་དེ་ཡིན་ནོ། ། ཞེས་གསུངས་པས།
ལྷའི་ང་རྒྱལ་དང་ལྡན་པས། ལག་པ་གཉིས་རྡོ་རྗེར་བསམས་ནས་དཀྱིལ་འཁོར་གྱི་ས་གཞི་ཐམས་ཅད་ལ་བྱུགས་ལ། ཨོཾ་ཧ་ནཱ་ཧ་ན་ཀྲོ་ཏ་ཧཱུྃ་ཕཊ་ཅེས་པས། སའི་སྐྱོན་མ་དག་པ་སྦྱངས་ལ། ཨོཾ་བྷུ་ཁཾ་ཧཱུྃ་ཞེས་བརྗོད་པས། ས་ཕྱོགས་ནམ་མཁའི་རང་བཞིན་དུ་གྱུར་པར་བསམ་པ་དེ་ལ་འདི་ནི་ཡེ་ཤེས་ཀྱི་ཐིག་གི་ས་གཞི་བྱིན་གྱིས་བརླབ་པར་སྤྱན་དྲང་བ་སྟེ་དེའི་ངོ་བོར་བསམ་མོ། ། དེ་ནས། ཨོཾ་མེ་དྷི་ནི་བཛྲ་བྷ་ཝ་བནྡྷ་ཧཱུྃ་ཞེས་བརྗོད་པས་སྲུང་འཁོར་བསྒོམ་ལ་བགེགས་སྦྱང་ངོ་། ། བཞི་པ་རྡུལ་ཚོན་གྱི་བྱ་བ་ལ་གཉིས། རྩིག་པ་ལྔ་བྲི་བ་དང་།
མཚན་མ་བགོད་པའོ། ། དང་པོ་ནི། དེ་ལ་འདི་ནི་ལས་ཀྱི་ཐིག་གདབ་པའི་རྗེས་ལ་ཡེ་ཤེས་ཀྱི་ཐིག་གདབ་པའི་སྔགས་ཀྱི་དམ་ཚིག་དང་། ཏེ་ཞེས་པ་སྔགས་འདིས་རྩིག་པ་བྲི་དུས་ཀྱི་སྔགས་སུའང་སྟོན། སྔགས་ནི། ཨོཾ་བཛྲ་ས་མ་ཡ་སཱུ་ཏྲ་མ་ཏི་ཀྲ་མ་ཧཱུྃཿསྔགས་དོན་ནི། རྡོ་རྗེའི་ཐིག་གི་དམ་ཚིག་ལས་མ་འདའ་ཞིག་ཅེས་པའོ། ། དེ་ལ་འདི་ནི་དབང་ལྡན་ནས་རྡུལ་ཚོན་གྱི་རྩིག་པ་ལྔ་བྲི་བའི་དམ་ཚིག་སྟེ། དེའང་། སྡོམ་འབྱུང་ལས།
སློབ་དཔོན་དབང་ལྡན་ཕྱོགས་སོང་སྟེ། ། ལེགས་པར་གཡོན་པའི་ཁུ་ཚུར་གྱིས། ། རི་མོ་ལྔ་ནི་དགྱེ་བར་བྱ། ། ཕན་ཚུན་བར་དུ་ནས་རེ་ཙམ། ། ཞེས་དང་། གསང་བ་སྤྱི་རྒྱུད་ལས། བྱང་ཤར་མཚམས་ནས་རྩམ་ནས་ནི། ། ཕྱེ་མ་དག་ནི་དགྱེ་བར་བྱ། ། གཡས་སུ་བསྐོར་ཞིང་རྒྱུན་མི་འཆད། ། ཅེས་གསུང་པ་ལྟར།
སློབ་དཔོན་དཀྱིལ་འཁོར་གྱི་དབང་ལྡན་དུ་སོང་ལ། ཁ་ཤར་དུ་ཕྱོགས་པས་རྡུལ་ཚོན་སྔོན་པོ་བླངས་ལ། འདི་ནི་ཆོས་དབྱིངས་དག་པ་སྟེ། ། སེམས་ཅན་ཁམས་ནི་རབ་གྲོལ་བྱེད། ། ཀྱཻ་རྡོ་རྗེ་རྒྱལ་པོ་ཆེ། ། དཀྱིལ་འཁོར་དམ་པ་བཞེངས་པར་བྱ། ། ཞེས་པ་དང་། གོང་གི་སྔགས་བརྗོད་ཅིང་། དབང་ལྡན་ནས་གཡས་སུ་དྲངས་ལ་ནང་ནས་སྒོ་ཚད་གཅིག་བྲི། དེ་བཞིན་དུ།
རྡུལ་ཚོན་ལྗང་ཁུ།

དམར་པོ། སེར་པོ། དཀར་པོ་རྣམས་བླངས་ལ་འདི་ནི་བྱ་གྲུབ། སོར་རྟོག མཉམ་ཉིད། མེ་ལོང་ཡེ་ཤེས་ལ་འདོན་པ་བསྒྱུར་ལ་སྔགས་དང་བཅས་པས་ཕྱིའི་བར་དུ་བྲིའོ། ། དེའི་བྲི་དུས་ཀྱིས་ཕྱག་རྒྱ་ཡང་། སྤྱི་རྒྱུད་ལས། བྱང་ཤར་མཚམས་ནས་རྩམ་བྱས་ནས། ། རྡོ་རྗེ་ཁུ་ཚུར་སྦྱོར་བ་འམ། ། ཡང་ན་ལྕགས་ཀྱུའི་ཕྱག་རྒྱ་འམ། །
ལྷུང་གཟེད་ཕྱག་རྒྱའི་སྦྱོར་བ་འམ། ། ཡང་ན་རིག་བྱེད་ལག་པས་བྲི། ། ཞེས་པ་ལྟར། རྡུལ་ཚོན་བྲི་བའི་ཕྱག་རྒྱ་བཞི་བཤད་པ་ལས། རྡོ་རྗེ་ཁུ་ཚུར་གྱིས་བྲི་ཞིང་། དེའང་གཡོན་པ་རྡོ་རྗེ་ཁུ་ཚུར་ལ་དྲིལ་བུ་དང་བཅས་པའམ། རྡོ་རྗེ་འཛིན་པས་བྲི་བ་གང་ཡང་རུང་བའོ། ། གཉིས་པ་ནི། གསང་བ་སྤྱི་རྒྱུད་ལས། དང་པོ་གཟུགས་སུ་བྲི་བར་བྱ། །
གཉིས་པ་ཕྱག་རྒྱར་བྲི་བར་བྱ། ། གསུམ་པ་གདན་དང་གནས་དག་ཏུ། ། བྲི་བའི་ཆོ་ག་ཡོངས་སུ་སྒྲགས། ། ཞེས་གསུངས་པས། དང་པོ་གཟུགས་སུ་བྲི་བ་རྩ་རྒྱུད་ཀྱི་ཆར་དབབ་པའི་སྐབས་ནས་བཤད། གཟུགས་དང་གནས་ལའང་ཉེས་དམིགས་མང་དུ་བཤད་དེ། སྤྱི་རྒྱུད་ཉིད་ལས། ཡན་ལག་རྫོགས་པ་རབ་ཏུ་དཀའ། ། ཡན་ལག་རྫོགས་ཤིང་རྒྱས་བྱས་ན། ། ཆོ་གའི་ལས་ལ་རིང་དུ་ཐོགས། །
གཟུགས་རྣམས་ལེགས་པར་བསྒྲུབས་བྱས་ན། ། མང་པོ་རྣམས་ནི་ཟིན་མི་ནུས། ། ཡན་ལག་ཉམས་ན་བྱིན་མི་བརློབ། ། དངོས་མི་འགྲུབ་པར་རབ་ཏུ་བཤད། ། ཅེས་གསུངས་སོ། ། དེས་ན་ཕྱག་རྒྱ་བྲི་བ་ཉིད་བསྔགས་ཏེ། དེ་ཉིད་ལས། ཕྱག་རྒྱ་རྣམས་སུ་གང་བགོད་པ། ། བར་མ་རབ་ཏུ་སྒྲགས་པ་ནི། ། ཁྱད་པར་དུ་ནི་དེ་བསྔགས་ཏེ། །
དེ་ལ་བྱིན་གྱིས་བརློབ་པར་འགྱུར། ། ཕྱག་རྒྱ་བྲི་བའང་བདེ་བ་སྟེ། ། ཕྱག་རྒྱ་གང་ཡིན་དེ་ཉིད་ལྷ། ། དེ་བས་མཁས་པས་ནན་ཏན་དུ། ། དཀྱིལ་འཁོར་དག་ནི་ཕྱག་རྒྱར་བྲི། ། ཞེས་གསུང་པས་རྒྱུད་འདིར་ཡང་ཕྱག་རྒྱ་བྲི་བ་ཉིད་གསུངས་པས་ཕྱག་རྒྱར་བྲི་སྟེ། དེ་ཡང་། དབང་ལྡན་དུ་ནི་ཤ་ར་ཝ་སེངྒེ་རྐང་པ་བརྒྱད་པ་སྔོན་པོ་བྲི། མེའི་མཚམས་སུ་དགེ་སློང་དཀར་པོ་བྲི། ཆོས་ཀྱི་འཁོར་ལོ་སྔོན་པོ་བདེན་བྲལ་དུ་བྲི།
རླུང་དུ་རྡོ་རྗེ་ཁྲ་བོ་བྲི་བར་བྱ། ཤར་དུ་ལྕགས་ཀྱུ་དཀར་པོ་བྲི་བར་བྱ་སྟེ། ལྷོའི་སྒོར་ནི་ཞགས་པ་སེར་པོ་ཉིད་བྲི་ཞིང་། ནུབ་སྒོར་དེ་བཞིན་ལྕགས་སྒྲོག་དམར་པོ་སྟེ། བྱང་དུ་རྡོ་རྗེས་མཚན་པའི་དྲིལ་བུ་ལྗང་ཁུ་བྲི་བར་བྱའོ། ། དཀྱིལ་འཁོར་གྱི་དབུས་སུ་ཐོད་པ་དཀར་པོ་དུམ་བུ་གསུམ་པ་ནི་དཔྲལ་བར་སྣ་ཚོགས་རྡོ་རྗེས་མཚན་པ་བྲི་བར་བྱའོ། ། འདིས་མཚོན་ནས་རིགས་བསྡུས་སམ་རིགས་རྐྱང་པ་གང་ཡིན་ནའང་དཀྱིལ་འཁོར་རང་རང་གི་མཚན་མ་ལྷའི་ཁ་དོག་དང་མཐུན་པ་བྲི་བར་བྱའོ། ། དེ་ལྟར་དཀྱིལ་འཁོར་ཡོངས་སུ་རྫོགས་པར་བྲིས་ཚར་བ་དང་སློབ་དཔོན་གྱིས་ལེགས་པར་བལྟས་ལ། ཉེས་ན་ལྷག་པ་ཕྱིས། ཆད་པ་གསོ།
ནོར་བ་བཅོས་ཏེ། སྤྱི་རྒྱུད་ལས། དཀྱིལ་འཁོར་རྫོགས་པར་བྲིས་ནས་ནི། ། ཡིད་ཀྱིས་ལེགས་པར་མཉམ་བཞག་ནས། ། དེ་ཡི་འོག་ཏུ་མང་བརྟགས་ཏེ། ། རྒྱ་ལ་འགའ་ཞིག་མ་ལེགས་ན། ། དེ་ནི་ཕྱིར་ཡང་བཅོས་པར་བྱ། ། ཞེས་འབྱུང་བས་སོ། ། བཅུ་གཅིག་པ་སྦྱིན་སྲེག་ལ་གཉིས། སྤྱིའི་དོན་དང་།
གཞུང་གི་དོན་ནོ། ། དང་པོ་ལ་གསུམ་མིང་དོན། ཕན་ཡོན། ཆོ་ག་དངོས་ཇི་ལྟར་བྱ་བའོ། ། དང་པོ་ནི། མེ་ལ་བསྲེགས་བླུགས་ཕུལ་བས་ལྷ་མཉེས་པ་སྟེ། སཾ་ཊིར། མེ་ནི་ལྷ་ཡི་ཁ་ཡིན་ཏེ། ། ཞེས་སོ། ། གཉིས་པ་ནི།
ལྷ་མཉེས་ནས་དངོས་གྲུབ་མྱུར་དུ་བསྩོལ་བ་ཡིན་ཏེ། འོག་ནས་རྒྱས་པར་འཆད་ཅིང་། སཾ་ཊིར། སྦྱིན་སྲེག་གིས་ནི་ལྷ་རྣམས་ཚིམ། ། ཚིམ་ནས་དངོས་གྲུབ་རབ་ཏུ་བསྩོལ། ། གང་ཞིག་སྔགས་ཀྱི་ལྷག་ཆད་དག ། དེ་ཀུན་སྦྱིན་སྲེག་དག་ནི་བསྐོང་། ། ཞེས་སོ། ། གསུམ་པ་ལ་གསུམ། སྦྱོར་བ།
དངོས་གཞི། རྗེས་སོ། ། དང་པོ་ལ་དྲུག ཐབ། བུད་ཤིང་། མེ་དང་ཡམ་ཤིང་། མཆོད་རྫས་བསྲེག་རྫས། བཤམ་ཚུལ་དང་དུས། སྒྲུབ་པ་པོའི་དབང་དུ་བྱས་པའོ། ། དང་པོ་ལ་ལྔ།
དབྱིབས། ཁ་དོག ཚད། མུ་རན། མཚན་མའོ། ། དང་པོ་ནི། ཞི་བ་ལ་ཟླུམ་པོ། རྒྱས་པ་ལ་གྲུ་བཞི། དབང་ལ་ཟླ་གམ། དྲག་པོ་ལ་གྲུ་གསུམ་སྟེ།
འདི་ཉིད་ལས། ཟླུམ་པོ་ཞི་བར་བྱེད་པར་བརྗོད། ། ཅེས་སོགས་སོ། ། གཉིས་པ་ནི། ཞི་བ་ལ་དཀར་པོ་སོགས་ཏེ། དཀར་པོ་ཞི་བར་བྱེད་པར་བརྗོད། ། ཅེས་སོགས་སོ། ། གསུམ་པ་ནི། ཞི་བ་ལ་རྒྱར་ཁྲུ་གང་པ། སྤངས་སུ་ཁྲུ་ཕྱེད་པ།
རྒྱས་པ་ལ་རྒྱར་ཁྲུ་དོ། སྤངས་སུ་ཁྲུ་གང་། དྲག་པོ་ལ་རྒྱར་སོར་མོ་ཉི་ཤུ། སྤངས་སུ་དེའི་ཕྱེད། དབང་ལ་རྒྱས་པ་དང་འདྲ་བ་སྟེ། རྩ་རྒྱུད་ལས། ཁྲུ་གང་དང་ནི་ཁྲུ་ཕྱེད་ཉིད། ། ཞི་བའི་སྟེང་དང་འོག་ཏུ་ཡིན། ། ཞེས་སོགས་གསུངས་སོ། ། བཞི་པ་ནི།
ཞི་བ་ལ་སོར་བཞི། རྒྱས་པ་ལ་སོར་བརྒྱད། དབང་ལ་སོར་བཞི། དྲག་པོ་ལ་སོར་གསུམ་རྣམས་རྒྱར་སྐྱེད་པ་ཁ་ཁྱེར། དེ་ཉིད་ཀྱི་འཕང་དུ་རྩིག་པ་མུ་རན་ནོ། ། ལྔ་པ་ནི། མུ་རན་ལ། ཞི་བ་ལ་རྡོ་རྗེ་ཁ་ཟུམ་པ། རྒྱས་པ་ལ་རིན་པོ་ཆེ། དབང་ལ་པདྨ།
དྲག་པོ་ལ་རྡོ་རྗེ་གདེངས་པའོ། ། གཉིས་པ་བུད་ཤིང་ནི། ཞི་བ་ལ་འོ་མ་ཅན་གྱི་ཤིང་གི་རྩེ་མོ། རྒྱས་པ་ལ་འབྲས་བུ་ཅན་གྱི་ཤིང་གི་སྐེད་པ། དབང་ལ་མེ་ཏོག་དམར་པོ་ཅན་གྱི་རྩེ་མོ། དྲག་པོ་ལ་ཚེར་མ་ཅན་གྱི་རྩ་བའི་ཆ་ལས་བྱུང་པ་རིང་ཐུང་ཐབ་དང་འཚམས་པའོ། ། གཞན་ཡང་། འདི་ཉིད་ནས། ཙནྡན་ཨ་ཀར་རུ་ཤིང་དང་། ། ཞེས་སོགས་སོ། །
གསུམ་པ་མེ་དང་ཡམ་ཤིང་ནི། ཞི་བ་ལ་བྲམ་ཟེ་རྒྱུན་ཞག་གམ། ཤིང་བསྲུབས་པའི་མེ། ཡམ་ཤིང་སྦོམ་ཕྲ་མཛུབ་མོ་ཙམ་རིང་ཐུང་སོར་བཅུ་གཉིས། རྒྱས་པ་ལ་རྒྱལ་རིགས་ཀྱི་ཁྱིམ་གྱི་མེའམ། རིན་པོ་ཆེ་བརྩུབས་པའི་མེ། ཡམ་ཤིང་མཐེ་བོའི་ཚད་ཙམ་ཁྲུ་གང་། དབང་ལ་སྨད་འཚོང་མའི་ཁྱིམ་གྱི་མེའམ། ཤིང་དམར་པོ་བསྲུབས་པའི་མེ། ཡམ་ཤིང་ཞི་བ་དང་འདྲ།
དྲག་པོ་ལ་རྡོལ་པའི་ཁྱིམ་གྱི་མེའམ། རོ་བསྲེགས་པའི་མེའམ། རྡོ་བསྲུབས་པའི་མེ། ཡམ་ཤིང་མཐེབ་ཆུང་གི་སྦོམ་ཕྲ་ཙམ་པ། རིང་ཐུང་ཁུ་ཚུར་གཉིས་བཅངས་པའི་ཚད་ཙམ་མོ། ། བཞི་པ་མཆོད་རྫས་དང་བསྲེག་རྫས་ནི། ཆུ་བཞི་སྔོན་དུ་འགྲོ་བའི་མཆོད་པ་ལྔ་དང་། གཏོར་མ་དང་། ཡམ་ཤིང་དང་མར་ལ་སོགས་པ་ཐུན་མོང་གི་རྫས་དང་། ཁྱད་པར་ཞི་བ་ལ་ཏིལ།
རྒྱས་པ་ལ་ཞོ་ལས་བྱས་པའི་ཟས་མཆོག དབང་ལ་ཨུཏྤལ། དྲག་པོ་ལ་དུག་ཤིང་ངམ། ཚེར་མ་ཅན་གྱི་ཤིང་སྟེ། རྩ་རྒྱུད་དུ། ཞི་ལ་ཏིལ་དང་རྒྱས་ལ་ཞོ། ། ཞེས་སོགས་དང་། འདི་ཉིད་དུ། འབྲུ་དང་ཞོ་ཡི་ཟན་དང་ནི། ། ཞེས་སོགས་སོ། །
ལྔ་པ་བཤམས་ཚུལ་དང་དུས་ནི། ལས་འཇམ་པོ་གསུམ་ལ། མཆོད་རྫས་གཡོན་དང་བསྲེག་རྫས་གཡས། དྲག་པོ་ལ་དེ་ལས་ཟློག་པ་བཤམ། དུས་ཞི་བ་ལ་སྲོད། རྒྱས་པ་ལ་སྔ་དྲོ། དབང་ལ་ཕྱི་དྲོ། དྲག་པོ་ལ་ནམ་ཕྱེད་དང་ཉིན་ཕྱེད་ཀྱི་དུས་སུ་བྱའོ། ། དྲུག་པ་སྒྲུབ་པ་པོ་ལ་ལྔ། བསམ་པ།
ཁ་ལྟ་ཕྱོགས། རྒྱན་གོས། འདུག་སྟངས། དགང་བླུགས་སོ། ། དང་པོ་ནི། ཞི་བའི་སེམས་ཀྱིས་ཞི་བ་སྟེ། ། ཞེས་སོགས་འོག་ཏུ་འཆད། གཉིས་པ་ནི། ཞི་བ་ཤར། རྒྱས་པ་བྱང་།
དབང་བ་ལ་ནུབ། དྲག་པོ་ལ་ལྷོར་ལྟའོ། ། གསུམ་པ་ནི། ཞི་བ་ལ་རྒྱན་གོས་དཀར་པོ་སོགས་ཏེ། གོང་དུ། དཀར་པོ་ཞི་བར་བྱེད་པར་བརྗོད། ། སོགས་སོ། ། བཞི་པ་ནི། ཞི་བ་ལ་བྲམ་ཟེ་རིག་བྱེད་འདོན་པ་ལྟ་བུ་ཙོག་པུ་བྱ། རྒྱས་པ་ལ་རྒྱལ་པོ་རོལ་པའི་འདུག་སྟངས།
དབང་ལ་པདྨའི་སྐྱིལ་ཀྲུང་། དྲག་པོ་ལ་རྐང་པ་གཡོན་པས་གཡས་མནན་པའི་འདུག་སྟངས་ཀྱིས་བྱའོ། ། ལྔ་པ་ནི། དགང་གཟར་དགང་བླུགས་ཀྱི་མཚན་ཉིད་རྒྱས་འབྲིང་བསྡུས་པ་གང་རུང་ངམ། ཤིན་ཏུ་བསྡུས་པ། ལས་འཇམ་པོ་གསུམ་ལ་ལག་པ་གཡོན་པའི་སོར་མོ་ལྔ་བསྡུས་པས་དགང་བླུགས་དང་། གཡས་པའི་སོར་མོ་གསུམ་བསྡུས་པས་བླུགས་གཟར་བྱ། དྲག་པོ་ལ་དེ་ལས་ཟློག་པ་བྱ་སྟེ། རྡོ་རྗེ་མཁའ་འགྲོ་ལས། སོར་མོ་ལྔ་ནི་རབ་སྦྱར་བས། །
དགང་བླུགས་དང་ནི་ཡང་དག་མཚུངས། ། གཞན་ཡང་སོར་མོ་གསུམ་པོ་དང་། ། གཤིབས་པ་ཡིས་ནི་བསྲེག་བླུགས་སྦྱིན། ། ཞེས་འབྱུང་ངོ་། ། དེ་དག་འཛིན་པའི་ཕྱག་རྒྱ་ཡང་། དེ་ཉིད་ལས། ཞི་བ་བྱང་ཆུབ་མཆོག་གིས་གཟུང་། ། རྒྱས་པ་རིན་ཆེན་ཁུ་ཚུར་གྱིས། ། དབང་དང་དགུག་པ་དག་ལ་ཡང་། ། པདྨའི་ཁུ་ཚུར་གྱིས་ནི་གཟུང་། །
དེ་བཞིན་ཁྲོ་བོའི་ཁུ་ཚུར་གྱིས། ། ནན་ཏན་དུ་ནི་གདུག་ལ་བྱ། ། ཞེས་གསུངས་པ་ལྟར་གྱི་ལག་པས་དཔུས་མོ་གཉིས་ཀྱི་ཁོངས་ལས་མི་འདའ་བར་བཟུང་ནས་ཞུ་བའི་རྫས་རྣམས་འབུལ་ལོ། ། གཉིས་པ་དངོས་གཞི་ལ་དྲུག བདག་གི་རྣལ་འབྱོར། མེ་བཙལ་ཞིང་བསྒྲུབ་པ། ཐབ་དང་ཡོ་བྱད་བསང་བ། ཐབ་ཁུང་མངོན་པར་འདུ་བྱ་བ། འཇིག་རྟེན་པའི་མེ་ལྷ་བསྐྱེད་ཅིང་མཆོད་པ། འཇིག་རྟེན་ལས་འདས་པའི་མེ་ལྷ་བསྐྱེད་ཅིང་མཆོད་པའོ། །
གསུམ་པ་རྗེས་ཀྱི་ཆོ་ག་ལ་དྲུག འཇིག་རྟེན་པའི་མེ་ལྷ་ལྷག་མས་མཆོད་ཅིང་བསྟོད་པ། གཏོར་མ་ཕུལ་ནས་གསོལ་བ་གདབ་པ། བཟོད་པར་གསོལ་ཞིང་གཤེགས་སུ་གསོལ་བ། བཙའ་རུའི་བཟའ་བ་ལ་ལོངས་སྤྱད་པ། སྨོན་ལམ་བཏབ་པ། ལས་ཀྱི་རྗེས་བསྡུ་བའོ། ། གཉིས་པ་གཞུང་གི་དོན་ལ་ལྔ། ཐབ་ཀྱི་དབྱིབས། འཇིག་རྟེན་པའི་མེ་ལྷ་སྤྱན་དྲངས་ཏེ་མཆོད་པ།
བསྲེག་རྫས་བཅུ་བའི་སྔགས། འདས་པའི་མེ་ལྷ་སྤྱན་དྲངས་པ། གཤེགས་སུ་གསོལ་བའོ། ། དང་པོ་ནི། ཐིག་གི་ཆོ་ག་བཤད་པའི་རྗེས་དེ་ནས་དྲུག་པ་རྡོ་རྗེ་འཛིན་པའི་རྒྱལ་པོས། དངོས་གྲུབ་མྱུར་དུ་འགུགས་པའི་ཐབས་སྦྱིན་སྲེག་གི་ཐབ་ཁུང་གིས་གྲོང་ཁྱེར་ཆེན་པོ་ལས་བཞི་དང་མཐུན་པར་རབ་ཏུ་ཕྱེ་བ་གསུངས་པ་སྟེ། ཡེ་ཤེས་ཀྱི་མེ་མཚན་རྟོག་གིས་མི་ཕྱེད་པས་རྡོ་རྗེ་ཐབ་ཁུང་རབ་ཏུ་སྦྱོར་བ་ཡིས། ཡེ་ཤེས་ཀྱི་རྡོ་རྗེའི་མེས་མཚན་རྟོག་གི་བུད་ཤིང་བསྲེག་པའི་ཕྱིར་དུ་རྫས་བླུགས་པའི་ལས་བཞིའི་ཐབ་ཀྱི་སྦྱོར་བ་དབྱེ་བ་ལས། ཐབ་ཀྱི་དབྱིབས་ཟླུམ་པོ་ནི་སྡིག་སྒྲིབ་སོགས་ཞི་བར་བྱེད་པའི་ལས་ལ་བརྗོད་ཅིང་། བསོད་ནམས་སོགས་རྒྱས་པར་བྱེད་པའི་ལས་ལ་ཐབ་ར་བའི་རྫིང་བུ་གྲུ་བཞིའི་གཟུགས་ལྟར་བྱ།
རྒྱལ་པོ་སོགས་དབང་དུ་བྱ་བ་ལ་ནི་ཐབ་ཟླ་བ་ཕྱེད་པའི་དབྱིབས་དང་འདྲ་བ་ཟླ་གམ་དུ་བྱ། རྒྱལ་པོའི་བཙུན་མོ་སོགས་དགུག་པའི་ལས་ལ་ནི་ཐབ་ལྕགས་ཀྱུའི་དབྱིབས་སུ་བྱ། དགྲ་བོ་གསད་པ་དང་། མཛའ་བ་དབྱེ་བ་ཞེ་སྡང་གི་ལས་ལ་ནི་ཐབ་ནམ་མཁའི་ཁམས་དང་མཚུངས་པ་གྲུ་གསུམ་པའོ། ། དེ་བཞིན་དགྲ་བོ་ཡུལ་གཞན་དུ་སྐྲོད་པར་བྱེད་པ་དང་། སྐལ་བ་ངན་པ་གདུག་པ་ཅན་གྱི་སེམས་རྨོངས་པར་བྱེད་པ་དང་། ཡན་ལག་གཡོ་བ་མེད་པར་རེངས་པའི་ལས་ཀྱི་སྦྱོར་བ་ལ་ཐབ་ཀྱི་དབྱིབས་གསད་པ་བཞིན་དུ་གྲུ་གསུམ་དུ་བྱའོ། ། གཉིས་པ་ལ་བཞི། མེ་གསོ་བ། མེ་ལྷ་སྤྱན་དྲང་བའི་སྔགས།
དགུག་པའི་ཕྱག་རྒྱ། མཆོད་པའོ། ། དང་པོ་ནི། མེ་གསོ་བའི་བུད་ཤིང་ཙནྡན་དཀར་དམར་རམ། ཨ་ཀ་རུའི་ཤིང་དང་། གཞན་ཡང་དྲི་ཞིམ་པོའི་ཤིང་དང་། རྐང་གི་ཆུ་འཐུང་བའི་ཤིང་གིས་སྦྱིན་སྲེག་གི་ཡན་ལག་ཐབ་ཏུ་ལས་དང་མཐུན་པའི་མེ་བླངས་ལ་བུད་ཤིང་དེ་དག་གང་རུང་གིས་མེ་སྦར་ལ་མེ་ཚང་གསོའོ། ། གཉིས་པ་ནི། ཐབ་བསངས་སྦྱངས་བསྐྱེད་པའི་ནང་དུ་ལས་དང་མཐུན་པའི་མེ་ལྷ་དམ་ཚིག་པ་བསྐྱེད་པའི་ཕྱིས་ནས་ཡང་ནི་མེ་ལྷའི་ཡེ་ཤེས་པ་དགུག་པར་བྱ་སྟེ། སྔགས་ནི།
ཨོཾ་ཨེ་ཧྱེ་ཧི་མ་ཧཱ་བྷུ་ཏ། དེ་ཝ་རི་ཥི་དྭེ་ཛཿསརྟ་མ། གྲི་ཧི་ཏྭ་ཧུ་ཏི་མ་ཧཱ་ན་མ། ཨསྨིན་ས་ན་ཧི་ཏོ་བྷ་ཝཿཞེས་པས་སྤྱན་དྲང་ངོ་། ། སྔགས་དོན་ནི། ཚུར་སྤྱོན་ཚུར་སྤྱོན་འབྱུང་པོ་ཆེ། ། ལྷ་ཡི་དྲང་སྲོང་བྲམ་ཟེ་མཆོག ། བསྲེག་བླུགས་ཞལ་ཟས་བཞེས་ནས་ཀྱང་། ། འདི་ཉིད་དུ་ནི་བཞུགས་སུ་གསོལ། ། ཞེས་པའོ། །
གསུམ་པ་ནི། གཽ་རི་ལྕགས་ཀྱུ་ཐོགས་པ་ཉིད་ཀྱིས་དགུག་པར་བྱ་ཞིང་། ཙཽ་རི་ཞགས་པ་འཛིན་པ་ཉིད་ཀྱིས་བཅིང་བར་བྱ། བཻ་ཏ་ལི་ལྕགས་སྒྲོག་གིས་ནི་ཡེ་ཤེས་པའི་ཞབས་དག་བཅིངས་ནས་དམ་ཚིག་པ་དང་དབྱེར་མེད་དུ་བྱ། གྷསྨ་རི་དྲིལ་བུ་འཁྲོལ་བས་དབང་དུ་བྱས་སོ། ། བཞི་པ་ནི། མེ་ལྷ་བསྐྱེད་ཅིང་སྤྱན་དྲངས་པ་དེ་ལ་ལ་སྱེ་ལ་སོགས་པ་ལྷ་མོ་བརྒྱད་ཀྱིས་མཆོད་པ་བརྒྱད་འབུལ་བ་དང་། མཆོད་ཡོན་ལ་སོགས་པ་ཆུ་བཞི་སྔོན་དུ་འགྲོ་བའི་མཆོད་པ་ལྔ་བསང་སྦྱངས་བྱིན་གྱིས་བརླབས་ནས་སྔགས་ཕྱག་རྒྱས་འབུལ་བའི་ཆོ་ག་བྱས་ནས་སུ་བསྲེག་རྫས་ཡམ་ཤིང་། མར་དང་། ལ་སོགས་པས་ཏིལ།
ཞོ་ཟས་མཆོག འབྲས་སོ་བ། ནས། སྲན་མ། གྲོ། དུར་བ། ཀུ་ཤ་རྣམས་བྱིན་གྱིས་བརླབས་ནས་འབུལ་བའི་སྦྱོར་བ་ལས་མེ་ལྷ་ནི་མཉེས་པར་བྱའོ། ། ཡང་ནི་ཞེས་པ་མཆོད་པ་དང་རྫས་ཀྱིས་མཆོད་པར་མ་ཟད་བསྟོད་པ་ཡང་བྱ་ཞེས་པའོ། ། དེ་ལ་སྔགས་འདི་ནི་རྡོ་རྗེ་སྟེ་རྣམ་པར་མི་རྟོག་པའི་མཆོད་ཡོན་འབུལ་བའི་སྔགས་ཀྱི་དམ་ཚིག་སྟེ། ཨོཾ་པྲ་ཝ་ར་སརྐ་ར་པྲ་ཏིཙྪ་སྭཱ་ཧཱཿདེ་ལ་སྔགས་འདི་ནི་ཞབས་བསིལ་གྱི་དམ་ཚིག་ཏེ།
ཨོཾ་སརྦ་པཱ་པ་ད་ཧ་ན་བཛྲ་ཡཿབཛྲ་སཏྭ་སྱ་སརྦ་པཱ་པ་ད་ཧ་ན་སྭཱཧཱཿ ཞེས་པ་སྟེ། སྔགས་དོན་ནི། སྡིག་པ་ཐམས་ཅད་བསྲེག་པའི་རྡོ་རྗེ། རྡོ་རྗེ་སེམས་དཔའ་སྡིག་པ་ཐམས་ཅད་བསྲེག་ལ་གཞི་ཚུགས་ཞེས་སོ། ། གསུམ་པ་ནི། དེ་ལ་སྔགས་འདི་ནི་མར་ལ་སོགས་པའི་བསྲེག་རྫས་ཐམས་ཅད་བླུགས་གཟར་གྱིས་བཅུ་བའི་དམ་ཚིག་གི་སྔགས་ཏེ། ཨོཾ་བཛྲ་ན་ལ་མ་ཧཱ་བྷུ་ཏ་ཛྭ་ལ་ཡ་སརྦ་བྷིསྨི་ཀུ་རུ་སརྦ་དུཥྚན་ཧཱུྃ་ཕཊཿཏྲི་ཤཿཛ་ཧཱུཾ་བཾ་ཧོཿས་མ་ཡ་སཏྭཾ་ཧཾཿཞེས་པའོ། ། བཞི་པ་ནི། འཇིག་རྟེན་པའི་མེ་ལྷ་མཆོད་ཅིང་བསྟོད་པའི་རྗེས་སུ།
མེ་ལྷ་འབར་བའི་རྣམ་པར་གྱུར་པའི་ཐབ་ཀྱི་དབུས་སུ་འདས་པའི་མེ་ལྷ་དམ་ཚིག་པ་བསྐྱེད་ཅིང་། སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པའི་ཕྱི་ནས། རང་འདོད་པའི་ཡི་དམ་གྱི་མེ་ལྷ་ཡེ་ཤེས་པ་སྤྱན་དྲངས་ཏེ། སྤྱན་དྲང་བའི་སྔགས་ནི། ཨཽཾ་ཨེ་ཧྱེ་ཧི་བྷ་ག་ཝནྣི་ཧ་བྷྱ་ཀྱ་ན་ས་མ་ཡེ་ན་ཙ་ཨརྒྷནྟཾ་སམྤྲ་ཏིཙྪ་དཾ་པཱུ་ཛཉྩ་རྻ་པྲ་སི་ད་མེ་ཞེས་པས་སྤྱན་དྲངས་ལ། ལྷ་མོ་བཞིའི་དགུག་ཞུགས་བྱས་ལ་སྟིམ། དབང་བསྐུར་ལ་རིགས་བདག་གིས་རྒྱས་གདབ་ནས། མཆོད་བསྟོད། བསྲེག་རྫས་འབུལ་བ་རྣམས་བྱའོ། ། ལྔ་པ་ནི།
དེ་ལ་སྔགས་འདི་ནི་འཇིག་རྟེན་ལས་འདས་པའི་མེ་ལྷ་མཆོད་པས་དགྱེས་ནས་རང་བཞིན་གྱི་གནས་སུ་གཤེགས་པར་བྱེད་པའི་དམ་ཚིག་སྟེ། ཨོཾ་ཀྲི་ཏོ་ཝ་སརྦ་སཏྭ་ཨརྦ་སིདྷི་དྷཏཱ་ཡ་ཐ་ནུ་གཱ་གཙྪ་དྷ་བུད་དྷ་བི་ཥ་ཡཾ་པུ་ན་ར་ག་མ་ནཱ་ཡ་མུཿཞེས་པའོ། ། སྔགས་དོན་ནི། ཨོཾ་ཁྱོད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་བསྩོལ། ། སངས་རྒྱས་ཡུལ་དུ་གཤེགས་ནས་ནི། ། སླར་ཡང་བྱོན་པར་མཛད་དུ་གསོལ། ། ཞེས་པའོ། ། གཉིས་པ་ལེའུའི་མིང་ནི། ཞུ་བ་གླུས་བསྐུལ་ནས་འབྲས་བུ་རྡོ་རྗེ་འཆང་བཞེངས་པ་དང་།
སྒྲོལ་མའི་ལས་སྣ་ཚོགས་ཀྱི་སྦྱོར་བ་བསྟན་པ་དང་། དཀྱིལ་འཁོར་དང་འབྲེལ་བའི་སྦྱིན་སྲེག་གི་ཆོ་ག་སྟོན་པའི་ལེའུ་སྟེ་བརྒྱད་པ། ཚིགས་སུ་བཅད་པ་བརྒྱ་དང་ལྔ་བཅུ་རྩ་དགུའི་རྣམ་པར་བཤད་པའོ།། ༈ །།ད་ནི་ལེའུ་དགུ་པ་བཤད་པར་བྱ་བ་ལ་གཉིས་ཏེ། སྤྱིའི་དོན་དང་། གཞུང་གི་དོན་ཏོ། ། དང་པོ་ནི། རྒྱུད་བཤད་ཐབས་ཀྱི་མན་ངག་ལས། བརྗོད་བྱའི་དོན་ནི་ཕལ་ཆེར་སྤྱིའི་དོན་ཡིན་ལ། དྲག་ཤུལ་གྱི་ལས་སྟོབས་ཀྱི་བསྒྲུབ་པ་ནི།
བསྐྱེད་རིམ་གྱི་ཞེན་པ་སྤོང་བར་བྱེད་པའི་ཕྱིར་སྦས་པར་འགྱུར་ལ། གཙོ་བོ་རྣམས་ཀྱི་རྒྱན་གྱི་ཞར་ལ་ལས་ཀྱི་ཕྱག་རྒྱ་ཅུང་ཟད་བསྟན་པ་ནི་སྦས་པ་ཡིན་ནོ། ། རྗོད་བྱེད་ཀྱི་སྒྲ་ནི་ཡན་ལག་གི་དོན་ཡིན་ལ། མངོན་པར་རྟོགས་པ་ནི། རིགས་བཞིའི་སྐུ་མདོག་དང་རྒྱན་ནི་དབྱིབས་སུ་བཤད་པ། རབ་གནས་དང་སྔགས་ནི་དངོས་གྲུབ་མཐའ་དག་བསྒྲུབ་པའི་ཡན་ལག་གཉིས་ཡིན་ཞིང་། སྟོབས་ཀྱི་བསྒྲུབ་པ་ནི་སྤྱོད་པའི་ཕྱོགས་སུ་འགྲོ་ལ། སློབ་དཔོན་གྱི་ཡོན་དང་དཀྱིལ་འཁོར་གྱི་དབྱིབས་ནི་སྨིན་བྱེད་ཀྱི་ཁོངས་སུ་རྟོགས་སོ། ། རྩ་བའི་རྒྱུད་ཀྱི་ཐད་སོ་གང་དུ་ཕན་འདོགས་ན། རབ་གནས་ནི་ཕྱི་མའི་ལེའུ་དང་པོར་ཤིན་ཏུ་ཕན་འདོགས་ལ།
རབ་གནས་ཀྱི་ཞར་ལས་བྱུང་པ་བསྟོད་པ་དང་བདུད་རྩི་མྱང་བ་ནི། བསྐྱེད་པ་དང་སྨིན་བྱེད་ཀྱི་སྐབས་ཀུན་ཏུ་ཁ་བསྐོང་ལ། ཧེ་རུ་ཀ་བཞིའི་སྐུ་མདོག་དང་རྒྱན་ནི་ལེའུ་གསུམ་པ་ལ་སོགས་པ་བསྐྱེད་རིམ་གྱི་ཆ་གཙོ་བོར་ཁ་བསྐོང་ཞིང་། དྲག་ཤུལ་གྱི་ལས་ནི་དྲོད་མ་ཐོབ་པ་ཐོབ་པར་བྱེད་པའི་ཐབས་ཡིན་པས་ལེའུ་དྲུག་པར་ཁ་བསྐོང་ངོ་། ། སྔགས་ཀྱི་བཟླས་པ་ནི་ལེའུ་གཉིས་པར་ཁ་བསྐོང་ལ། སློབ་དཔོན་གྱི་ཡོན་དང་དཀྱིལ་འཁོར་གྱི་དབྱིབས་ནི། ལེའུ་བཅུ་པ་ལ་སོགས་པ་སྨིན་བྱེད་སྟོན་པ་རྣམས་སུ་མ་ཚང་བ་ཁ་བསྐོང་ངོ་། ། གཉིས་པ་གཞུང་གི་དོན་ལ་གཉིས་ཏེ། དོན་དངོས་དང་། ལེའུའི་མིང་ངོ་། །
དང་པོ་ལ་བདུན། རབ་གནས། སྟོབས་ཀྱི་བསྒྲུབ་པ། གཙོ་བོ་བཞིའི་སྐུ་མདོག་སོགས་བཤད་པ། སློབ་དཔོན་ལ་ཡོན་དབུལ་བ། རིགས་ལྔའི་སྔགས། དཀྱིལ་འཁོར་གྱི་དབྱིབས་བསྟན་པ། གཙོ་བོ་རྣམས་ཀྱི་རྒྱན་བསྟན་པའོ། ། དང་པོ་ལ་གཉིས། སྤྱིའི་དོན་དང་།
གཞུང་གི་དོན་ཏོ། ། དང་པོ་ལ་བཞི། རབ་གནས་བྱ་ཚུལ་དངོས། མིང་གི་དབྱེ་བ། རབ་གནས་བྱས་པའི་ཕན་ཡོན། མ་བྱས་པའི་ཉེས་དམིགས་སོ། ། དང་པོ་ལ་དྲུག གང་ལ་རབ་ཏུ་གནས་པར་བྱ་བའི་རྟེན་ཡོངས་སུ་དག་པ་བཟང་པོ། གང་གིས་རབ་ཏུ་གནས་པར་བྱེད་པའི་སློབ་དཔོན་ཡོངས་སུ་དག་པ་བཟང་པོ། གང་གི་ཚེ་རབ་ཏུ་གནས་པར་བྱེད་པའི་དུས་ཡོངས་སུ་དག་པ་བཟང་པོ།
གང་དུ་རབ་ཏུ་གནས་པར་བྱེད་པའི་གནས་ཡོངས་སུ་དག་པ་བཟང་པོ། ཇི་ལྟ་བུས་རབ་ཏུ་གནས་པར་བྱེད་པའི་ཡོ་བྱད་ཡོངས་སུ་དག་པ་བཟང་པོ། ཇི་ལྟར་རབ་ཏུ་གནས་པར་བྱེད་པའི་ཆོ་ག་ཡོངས་སུ་དག་པ་བཟང་པོའོ། ། དང་པོ་ནི། རྟེན་མཚན་ཉིད་ཐམས་ཅད་དང་ལྡན་ཞིང་། གཟོ་བོའི་བྱ་བ་ཡོངས་སུ་རྫོགས་ནས་སླར་བཅོས་མི་དགོས་པ་ཞིག་ཡིན་ཏེ། རབ་ཏུ་གནས་པའི་རྒྱུད་ལས། སྐུ་གཟུགས་མཚན་ཉིད་ལྡན་པ་སྟེ། ། ཞི་བ་ལ་སོགས་ཉམས་དང་ལྡན། ། ཚད་ཀྱིས་ཚད་ལ་ཕབ་ཅིང་བཟང་། །
དེ་འདྲ་རབ་ཏུ་གནས་པར་བྱ། ། ཞེས་དང་། མཚན་ཉིད་རྣམས་ལྡན་སྐུ་གཟུགས་ནི། ། ཞི་བ་ལ་སོགས་ཉམས་དང་ལྡན། ། ཚད་དང་ཉེ་བའི་ཚད་ཀྱིས་མཛེས། ། དེ་ལྟ་བུ་ལ་རབ་གནས་འགྱུར། ། ཞེས་གསུངས་པ་དང་། སྐུ་གཟུགས་སྤྱན་དབྱེ་བ་ལས། ཆ་ཤས་ཐམས་ཅད་མཛེས་གྱུར་ཅིང་། ། ཐམས་ཅད་ཞི་བར་བྱེད་པའི་མཆོག །
དམན་མིན་ལྷག་པ་མིན་པའི་སྐུ། ། གསུངས་པའི་ཚད་ལྡན་མཁས་པས་མཆོད། ། ཅེས་གསུངས་སོ། ། གཉིས་པ་ནི། དེ་ཉིད་བཅུ་ཤེས་པ་ལ་སོགས་པའི་མཚན་ཉིད་དང་ལྡན་པ་སྟེ། གོང་དུ། དལ་ཞིང་ཟབ་མོའི་ཆོས་དང་ལྡན། ། ཞེས་སོགས་རྒྱས་པར་བཤད་པ་དང་། རབ་གནས་ཀྱི་རྒྱུད་ལས། སློབ་དཔོན་དེ་ཉིད་བཅུ་ཤེས་ཤིང་། །
མཚན་ཉིད་ཀུན་དང་ཡང་དག་ལྡན། ། ཕྱག་རྒྱ་སྔགས་དང་ཆོ་ག་ཤེས། ། ལས་རྣམས་ཀུན་ལ་མཁས་པས་སོ། ། ཞེས་བཤད་དོ། ། གསུམ་པ་ནི། བཟང་པོ་ཡོངས་བཟུང་ལས། ཟླ་བ་དྲུག་དང་གཟའ་བཞི་དང་། ། རྒྱུ་སྐར་བཅུ་བཞི་གང་ཡིན་དང་། ། ཚེས་གྲངས་བདུན་གྱི་གྲངས་ཉིད་ལ། ། རྒྱལ་བས་རབ་གནས་ལ་སོགས་བསྔགས། །
ཞེས་གསུངས་པ་བཞིན། དགུན་ཟླ་ཐ་ཆུང་ནས་དབྱར་ཟླ་འབྲིང་པོའི་བར་གྱི་ཟླ་བ་དྲུག་གི་ཡར་གྱི་ངོའི། གཟའ། ཚེས། སྐར་མ། སྦྱོར་བ། བྱེད་པ། དུས་སྦྱོར་རྣམས་བཤད་པ་ལྟར་འཛོམ་པའི་དུས་སུ་བྱའོ། ། ཇི་སྐད་བཤད་པའི་གཟའ་ཚེས་སྐར་མ་སོགས་མ་འཛོམས་ན་མི་རུང་སྟེ། སྤྱི་རྒྱུད་ལས།
གཟའ་སྐར་ངན་དང་དུས་མིན་དང་། ། གནས་དུས་ཆོ་ག་མི་ལྡན་པར། ། མཁས་པས་དཀྱིལ་འཁོར་མི་འབྲི་འོ། ། བྲིས་ན་དགོས་པ་མེད་པར་འཆི། ། ཞེས་གསུངས་སོ། ། གཟའ་སྐར་བཟང་ན་ཟླ་བ་མར་གྱི་ངོ་ལའང་རུང་སྟེ། རབ་གནས་རྒྱུད་ལས། དབང་བསྐུར་དང་ནི་རབ་གནས་དག ། ཡར་གྱི་ངོ་ལ་རྟག་པར་བྱ། ། གཟའ་དང་སྐར་མ་འཛོམས་གྱུར་ན། །
མར་གྱི་ངོ་ལའང་ཉེས་པ་མེད། ། ཅེས་འབྱུང་བས་སོ། ། བཞི་པ་ནི། སྤྱིར། དཀྱིལ་འཁོར་བྲི་བ་རུང་བར་གསུང་པའི་གནས་ཐམས་ཅད་རབ་གནས་དང་། སྦྱིན་སྲེག་བྱ་བའི་གནས་སུ་གསུངས་ཤིང་། ཁྱད་པར་འཚེ་བ་མེད་ཅིང་ཡིད་དང་མཐུན་པ་བཀྲ་ཤིས་པའི་གནས་རྣམས་དང་། གཙུག་ལག་ཁང་དང་མཆོད་རྟེན་ཆེན་པོ་དང་སྐུ་གཟུགས་ཆེན་པོ་བསྐྱོད་པར་མི་ནུས་པའི་རྟེན་ལ་རབ་གནས་བྱེད་ན། དེ་དག་གི་དྲུང་ཉིད་དུ་བྱ་དགོས་སོ། ། ལྔ་པ་ནི།
དཀྱིལ་འཁོར་མཆོད་པའི་ཡོ་བྱད། དབང་བསྐུར་དང་། སྦྱིན་སྲེག་དང་། རབ་གནས་དང་འབྲེལ་བའི་ཡོ་བྱད་ཕུན་སུམ་ཚོགས་པ་འཛོམས་ཤིང་མ་ཚང་བ་མེད་པ། བྲེལ་བ་མེད་པས་བྱའོ། ། དྲུག་པ་ཆོ་ག་ལ་གསུམ། སྦྱོར་བ། དངོས་གཞི། རྗེས་སོ། ། དང་པོ་ལ་བདུན།
རྟེན་སྦྱང་བ། ཁྲུས་གསོལ་བ། ཡན་ལག་བཞི་རྫོགས་སུ་བསྐྱེད་པ། མཆོད་ཅིང་བསྟོད་པ། སྙན་གསན་དབབ་པ། གཤེགས་སུ་གསོལ་བ། རྟེན་དགབ་ཅིང་བསྲུང་བའོ། ། གཉིས་པ་དངོས་གཞི་ལ་བདུན། སྦྱང་བ། ཁྲུས་བྱ་བ།
ཡན་ལག་བཞི་རྫོགས་སུ་བསྐྱེད་པ། མཆོད་བསྟོད་བྱ་བ། སྤྱན་དབྱེ་བ། བརྟན་པར་བཞུགས་སུ་གསོལ་བ། མངའ་དབུལ་རྒྱས་པར་བྱ་བའོ། ། གསུམ་པ་རྗེས་ལ་བདུན། རྟེན་བཞུགས་པར་སྤྱན་དྲང་བ། སྲུང་མ་བསྒོ་བ། ཡོན་བདག་ལ་གཏད་པ། ལྷག་ཆད་ཁ་སྐང་བ།
བླ་མ་ལ་ཡོན་དབུལ་བ། སྨོན་ལམ་གདབ་པ། དགའ་སྟོན་བྱ་བའོ། ། ཇི་སྐད་བཤད་པའི་ཆོ་ག་འདི་དག་ལའང་། རྒྱས་པ། འབྲིང་། བསྡུས་གསུམ། རྒྱས་པ་ལའང་། རྒྱས་པ་ནུབ་གསུམ་མ། འབྲིང་ནུབ་གཉིས་མ།
བསྡུས་པ་ནུབ་གཅིག་མ། ཤིན་ཏུ་བསྡུས་པ་ཉིན་གཅིག་མ་སོགས་རྒྱས་བསྡུས་ཀྱི་དབྱེ་བ་མང་དུ་ཡོད་ཅིང་། རབ་ཏུ་གནས་པའང་སློབ་མ་དབང་བསྐུར་དང་། སྦྱིན་སྲེག་དང་ངེས་པར་འབྲེལ་བ་དགོས་ཏེ། ཇི་སྐད་དུ། དབང་བསྐུར་དང་ནི་སྦྱིན་སྲེག་ལས། ། གཞན་པའི་རབ་གནས་བསྟན་ཡོད་མིན། ། ཞེས་བཤད་པས་སོ། ། དེས་ན། དབང་བསྐུར་དང་།
སྦྱིན་སྲེག་དང་མ་འབྲེལ་བའི་རབ་གནས་ནི་ཆོ་ག་ཡོངས་སུ་མ་རྫོགས་པ་ཡིན་ལ། དེ་དག་དང་འབྲེལ་བ་ནི་ཆོ་ག་ཡོངས་སུ་རྫོགས་པ་སྟེ། རབ་གནས་རྒྱུད་ལས། ཆོ་ག་དམན་པས་མི་བྱ་སྟེ། ། རབ་གནས་རྟག་པར་བཀྲ་མི་ཤིས། ། ཞེས་སོགས་གསུངས་སོ། ། ཆོ་ག་དམན་པས་མི་བྱ་བའང་། ཆོ་ག་མི་ཤེས་པ་དང་། མ་རྫོགས་པ་དང་། མ་ཚང་བ་དང་།
ཡོ་བྱད་མ་ཚང་བ་རྣམས་ལ་བཤད་དོ། ། གཉིས་པ་མིང་དོན་ནི། སྐུ་གཟུགས་ལ་ཡེ་ཤེས་པ་གནས་པར་བྱ་བའི་ཕྱིར་རབ་ཏུ་གནས་པ་ཞེས་བྱ། རྟེན་དེ་སེམས་ཅན་གྱི་དོན་ལ་འཇུག་པའི་ནུས་པ་དང་ལྡན་པར་བྱས་པའི་ཕྱིར་སྤྱན་དབྱེ་བ་ཞེས་ཀྱང་བྱ། མཆོད་པ་ཐོབ་ཅིང་བྱིན་གྱིས་བརླབ་པའི་མཐུ་དང་ལྡན་པར་བྱས་པའི་ཕྱིར་མངའ་དབུལ་བ་ཞེས་བྱའོ། ། གསུམ་པ་ཕན་ཡོན་ནི། རབ་ཏུ་གནས་པ་བྱས་པའི་རྟེན་གཅིག་ལ་མཆོད་པ་བྱས་པས་ཕྱོགས་བཅུའི་སངས་རྒྱས་ཐམས་ཅད་ལ་མཆོད་པ་བྱས་པར་འགྱུར་བས་དགེ་བ་རྒྱ་ཆེན་པོ་སྤེལ་བ་དང་། དངོས་གྲུབ་གསོལ་བར་འགྱུར་བ་སྟེ། རབ་གནས་རྒྱུད་ལས། སྐྱེ་བོ་རབ་ཏུ་དྭང་བ་དང་། །
བྱེད་པ་དགེ་བ་སྤེལ་བའི་ཕྱིར། ། རབ་གནས་བསྟན་བཅོས་ལས་བཤད་པ། ། ཐ་སྙད་ཙམ་དུ་བྱས་པ་ཡིན། ། ཞེས་དང་། དེ་བྱས་བསོད་ནམས་ཆེ་བ་སྟེ། ། མཐོང་དང་མ་མཐོང་འབྲས་བུ་སྐྱེ། ། སྐུ་གཟུགས་ཀྱི་ནི་མཚན་ཉིད་ཀྱིས། ། དེ་ལ་བྱིན་བརླབས་འཇུག་པར་འགྱུར། ། ཞེས་གསུངས་ལ། རབ་གནས་བྱས་པའི་རྟེན་ལ་འདིར་མཆོད་པའི་འབྲས་བུ་སྐྱེ་བ་གཞན་དུ་མཆོད་པ་ཐོབ་པར་གསུངས་ཏེ།
དེ་ཉིད་ལས། དེ་བཞིན་དུ་ཡང་སྔགས་གནས་པས། ། བཅོམ་ལྡན་མཆོད་པ་བྱེད་པ་དང་། ། དེ་ཡི་ལས་ཀྱི་རྣམ་སྨིན་གྱིས། ། སྐྱེ་བ་རུ་ནི་མཆོད་པར་འགྱུར། ། ཞེས་འབྱུང་ངོ་། ། བཞི་པ་རབ་གནས་མ་བྱས་པའི་ཉེས་དམིགས་ནི། སྐུ་གསུང་ཐུགས་ཀྱི་རྟེན་གང་ཡིན་པ་མཚན་ཉིད་དང་ལྡན་པ་བཟོའི་བྱ་བ་ཡོངས་སུ་རྫོགས་ནས། རབ་གནས་ཀྱི་ཆོ་ག་རྣམ་པར་དག་པ་མྱུར་དུ་མ་བྱས་པར། ཡུན་རིང་དུ་གནས་ན་ཡི་དྭགས་ལ་སོགས་པ་མི་མ་ཡིན་ཞུགས་ནས་བཀྲ་མི་ཤིས་པ་འབྱུང་བ་དང་།
རྟེན་དེ་ལ་རབ་གནས་མ་བྱས་པར་མཆོད་པའི་ཡུལ་མིན་པས་དེ་ལ་མཆོད་པ་བྱེད་ན་སྔགས་ཀྱི་དམ་ཚིག་བྲལ་ཞིང་དངོས་གྲུབ་དམན་པར་གསུངས་ཏེ། དེ་ཉིད་ལས། གང་དུ་སྐུ་གཟུགས་རྫོགས་པ་ལ། ། བྱིན་མ་རླབས་པར་རིང་གནས་ན། ། དེ་ལ་བཀྲ་མི་ཤིས་འགྱུར་ཞིང་། ། དེ་སྲིད་མཆོད་པར་དེ་མི་འོས། ། དཔེར་ན་སྐྱེས་བུ་ལ་ལ་ཞིག ། རིག་པའི་མཚན་ཉིད་སྤངས་ནས་ནི། ། འཇིག་རྟེན་གྱིས་ནི་མཆོད་མི་བྱེད། ། དེ་དེ་བཞིན་དུ་གཟུགས་བརྙན་དེ། །
རབ་གནས་མ་བྱས་གཟུགས་བརྙན་ལ། ། གང་ཞིག་མཆོད་ཅིང་ཕྱག་བྱེད་པ། ། དམ་ཚིག་བྲལ་ཞིང་སྔགས་དམན་པས། ། སྦྱིན་སྲེག་ཐལ་བ་འབྲས་མེད་མཚུངས། ། ཞེས་གསུངས་སོ། ། གཉིས་པ་གཞུང་གི་དོན་ལ་ལྔ། དགོས་པ། སློབ་དཔོན་གྱི་ཆས་གོས། སྟ་གོན། དངོས་གཞི།
དེ་ལ་མཆོད་པའོ། ། དང་པོ་ནི། ལེའུ་བརྒྱད་པ་བཤད་པའི་རྗེས་དེ་ནས། སྟོན་པ་དྲུག་པ་རྡོ་རྗེ་འཛིན་པའི་རྒྱལ་པོ་རྡོ་རྗེ་སེམས་དཔས། དོན་དམ་པར་ཆོས་ཀྱི་སྐུས་ནམ་མཁའ་ལྟར་ཐམས་ཅད་ལ་ཁྱབ་ཅིང་། ཆོས་ཐམས་ཅད་གཟོད་མ་ནས་སྤྲོས་པ་དང་བྲལ་བའི་ཕྱིར་རབ་ཏུ་གནས་པ་བྱས་མ་བྱས་མེད་དེ། རབ་གནས་ཀྱི་རྒྱུད་ལས། སངས་རྒྱས་ཀུན་ལ་རབ་ཏུ་བཞུགས། ། རབ་ཏུ་གནས་པ་གང་ཡང་མེད། ། ཀུན་ཏུ་མཁའ་ལྟར་གནས་པ་ལ། །
གཅིག་ཤོས་ཀྱིས་ནི་རབ་ཏུ་བརྟགས། ། ཞེས་དང་། དམ་པའི་དོན་དུ་སྤྱད་པ་ན། ། གང་ཞིག་གང་གིས་རབ་ཏུ་བརླབ། ། གཟོད་མ་ནས་ཞི་སྐྱེ་མེད་ལ། ། ཅི་འདྲས་ཅི་ལྟར་རབ་ཏུ་གནས། ། ཞེས་དང་། རྡོ་རྗེ་མཁའ་འགྲོ་ལས། གཉིས་མེད་ཡེ་ཤེས་དང་ལྡན་ལ། ། ལུགས་མ་རབ་ཏུ་གནས་པ་མེད། །
འཁོར་བ་པ་ལ་གནས་པ་ལ། ། གཉིས་མེད་ཡེ་ཤེས་ཀྱིས་བྱ་འོ། ། ཞེས་གསུངས་སོ། ། འོན་ཀྱང་རྟེན་དམན་པ་ལ་མཆོག་ཏུ་བྱིན་གྱིས་བརླབ་པའི་རབ་ཏུ་གནས་པ་ནི། རབ་གནས་རྒྱུད་ལས། སྐྱེ་བོ་རབ་ཏུ་དང་བ་ཡིས། ། བྱེད་པ་དགེ་བ་སྤེལ་བའི་ཕྱིར། ། རབ་གནས་བསྟན་བཅོས་ལས་གསུངས་པ། ། ཐ་སྙད་ཙམ་དུ་བྱས་པ་ཡིན། ། ཞེས་གསུངས་པ་ལྟར།
ཀུན་རྫོབ་ཏུ་འཇིག་རྟེན་པ་དང་རྣལ་འབྱོར་པ་ལས་དང་པོ་པ་རྣམས་ཀྱིས་ཚོགས་ཀྱི་དགེ་བ་རྒྱ་ཆེན་པོ་སྤེལ་བའི་ཐ་སྙད་ལ་གནས་ཏེ། རབ་ཏུ་གནས་པའི་རྒྱུད་ལས། འཇིག་རྟེན་ཀུན་རྫོབ་ལ་བརྟེན་ནས། ། རབ་ཏུ་གནས་པ་རབ་ཏུ་བརྟགས། ། ཞེས་དང་། དང་པོའི་ལས་ཅན་སེམས་ཅན་རྣམས། ། རྟོགས་པའི་རྒྱུ་རུ་མཛད་པར་ཟད། ། ཅེས་གསུངས་པས་སོ། ། སྡོམ་འབྱུང་ལས། ཇི་ལྟར་རབ་ཏུ་མི་གནས་ལྷ། །
རབ་ཏུ་གནས་པར་བྱ་བར་ནུས། ། སློབ་མ་དད་པས་གསོལ་འདེབས་པའི། ། བསོད་ནམས་ཕྱིར་ནི་བྱ་བ་ཡིན། ། ཞེས་སོ། ། དེ་ལྟ་བུའི་ཆོ་ག་རྒྱུད་རྒྱས་པ་ལས་འདིར་མདོར་བསྡུས་ནས་ནི་བསྟན་པར་བྱ་བའོ། ། གཉིས་པ་ནི། རབ་གནས་ཀྱི་སྟ་གོན་དང་དངོས་གཞི་བྱེད་པའི་དང་པོར་རེ་ཤིག་སློབ་དཔོན་རིག་པ་འཛིན་པ་བདག་གི་རྣལ་འབྱོར་རྫོགས་པར་ཚར་ནས། སྙན་གསན་དབབ་པའི་ཕྱིར་ལག་པ་གཡས་པས་རྡོ་རྗེ་གསོར་བ་དང་། ལག་པ་གཡོན་པས་དྲིལ་བུ་འཁྲོལ་ཅིང་། རབ་ཏུ་གནས་པའི་ཕྱིར་ལྷ་ལ་གསོལ་བ་གདབ་པར་འདོད་པས།
ལུས་ཀྱི་རྐང་པ་གཡས་མཐོ་ལྔར་བརྐྱང་ཞིང་གཡོན་པ་བསྐུམ་པའི་སྦྱོར་བ་ལ་གནས་པས་བྱའོ། ། གསུམ་པ་སྟ་གོན་ལ་བཞི། བུམ་པ་སྟ་གོན། ཡེ་ཤེས་པ་གཞུག་ཅིང་བསྟན་པ། རྟེན་དཀྲུ་བ། མཆོད་པའོ། ། དང་པོ་ནི། དུས་སྲོད་ཀྱི་ཐུན་གྱི་ཚེ་མི་རྣམས་སྐད་ནི་ཆག་པ་ཙམ་ན། ཐོག་མར་སའི་ལྷ་མོ་སྟ་གོན། ལྷ་སྟ་གོན་ཚར་ནས།
བུམ་པ་མཚན་ཉིད་དང་ལྡན་པ་ལྷ་གྲངས་དང་མཉམ་པའམ། རྣམ་རྒྱལ་བུམ་པ། ལས་བུམ། དྲི་མ་ཁྲུས་ཀྱི་བུམ་པ་བརྒྱད་དམ་གཅིག་རྣམས་ཀྱི་མགྲིན་པ་གོས་ཀྱིས་བཅིངས་པ་དང་། ལྷ་བུམ་དང་། རྣམ་རྒྱལ་བུམ་པ། ལས་བུམ་རྣམས་ཀྱི་ནང་དུ། གསེར། དངུལ། མུ་ཏིག
བྱི་རུ། མུ་མེན་ཏེ་རིན་ཆེན་ལྔ་དང་། འབྲི་ཧ་ཏི། ཀན་དྷ་ཀ་རི། ཧ་ས། ཧ་ས་དེ་བ། ཤེ་ཏ་ཨ་པ་ཙི་ཏ་སྟེ་སྨན་ལྔ་དང་། འོག་གི དྲི་ལྔ་ཡིས་ཞེས་པ། ཙནྡན་དཀར་དམར་གཉིས།
གུར་གུམ། ག་པུར། ཛ་ཏི་སྟེ་དྲི་ལྔ་དང་། ཤུགས་ཀྱིས་བསྟན་པ། ནས། འབྲས། ཏིལ། གྲོ། སྲན་མ་སྟེ་འབྲུ་ལྔ། བུ་རམ།
སྦྲང་རྩི། འོ་མ། མར། ལན་ཚྭ་སྟེ་སྙིང་པོ་ལྔ་དང་། གཞན་ཡང་ཤ་ལྔ་བདུད་རྩི་ལྔ་སྟེ་བཅུད་སུམ་ཅུ་སོ་ལྔ་པོ་རྣམས་བླུགས། དྲི་མ་ཁྲུས་ཀྱི་བུམ་པ་བརྒྱད་ཡོད་ན་རང་རང་གི་རྫས་དྲི་སྣ་ཚོགས་དང་། མངར་གསུམ་སོགས་བླུགས། བུམ་པ་གཅིག་ལས་མེད་ན་རྫས་བརྒྱད་ཀར་གཅིག་ཏུ་བླུགས་ལ། བུམ་པ་ཀུན་ཆུ་གཙང་མས་ཡོངས་སུ་གང་བའི་ཁར་འབྲས་བུ་ཅན་གྱི་ཤིང་གི་ཁ་རྒྱན་དང་རྡོ་རྗེ་གཟུངས་ཐག་དང་བཅས་པ་བཤམས་ལ། བུམ་པ་ལྷ་དང་བཅས་པ་བསྐྱེད་ཅིང་མཆོད།
བསྟོད་དེ་བུམ་པ་སྟ་གོན་ལ་གནས་པར་བྱའོ། ། དེའི་རྗེས་ལ་སློབ་མ་དབང་བསྐུར་དང་འབྲེལ་ན་སློབ་མ་སྟ་གོན་བྱས་ལ། རྟེན་རྣམས་ཁྲུ་སའི་སྟེགས་བུར་སྤྱན་དྲང་བ་ཙམ་གྱིས་བཏུབ་ཅིང་། སློབ་མའི་དངོས་གཞིའི་ནུབ་མོ་རབ་གནས་ཀྱི་སྟ་གོན་བྱ། སློབ་མའི་རྗེས་ཐོ་རངས་ཀྱི་ཚེ་རབ་གནས་ཀྱི་དངོས་གཞི་བྱའོ། ། གཉིས་པ་ནི། འོག་གི ཨོཾ་བཛྲ་གཽ་རི་ཨ་ཀརྵ་ཡ་ཛཿ ཨོཾ་བཛྲ་ཙཽ་རི་པྲ་བེ་ཤ་ཡ་ཧཱུྃཿ ཨོཾ་བཛྲ་བཻ་ཏ་ལི་བྷན་དྷ་བཾཿ
ཨོཾ་བཛྲ་གྷསྨ་རི་ཝ་ཤཾ་ཀུ་རུ་ཧོཿ ཞེས་ལྷ་མོ་བཞིའི་སྔགས་འདི་ནི། རབ་གནས་ཀྱི་སྟ་གོན་དང་དངོས་གཞི་གཉིས་ཀའི་རྟེན་དམ་ཚིག་པ་ལ་ཡེ་ཤེས་པ་དགུག་པའི་ཆོ་གའོ། ། དེ་དག་གི་ཕྱག་རྒྱ་ཡང་། རྡོ་རྗེ་གདན་བཞི་ལས། ལག་གཉིས་ཁུ་ཚུར་བཅངས་ནས་ནི། ། སྡིགས་མཛུབ་གཡོན་པའི་མཐེ་ཆུང་དཀྲི། ། ལྕགས་ཀྱུ་ཡི་ནི་རྣམ་པ་འོ། ། ལག་གཉིས་རྡོ་རྗེ་ཁུ་ཚུར་བཅས། ། སྡིགས་མཛུབ་གཉིས་ནི་དཀྲི་བྱས་པ། །
ཞགས་པ་ཡི་ནི་རྣམ་པ་འོ། ། ལག་གཉིས་རྡོ་རྗེ་ཁུ་ཚུར་བཅངས། ། མཐེ་ཆུང་གཉིས་ནི་དཀྲི་བྱ་བ། ། དེ་ཉིད་ལྕགས་སྒྲོག་ཚུལ་དུ་བྱ། ། ལག་གཉིས་རྡོ་རྗེ་ཁུ་ཚུར་བཅས། ། རྒྱབ་དང་རྒྱབ་ཏུ་སྦྱར་བར་བྱ། ། དྲིལ་བུ་ཡི་ནི་རྣམ་པ་འོ། ། ཞེས་དང་། དེ་ཉིད་འདུས་པ་ལས། མཛུབ་མོ་ལྕགས་ཀྱུ་བཅིང་བ་ནི། །
མཐེ་ཆུང་ལས་ཏེ་ལྕགས་ཀྱུ་ཆེ། ། འཁྲིག་པ་མདུད་པ་མཛུབ་གཉིས་རྒྱབ། ། རྒྱབ་གཉིས་ཀྱང་ནི་མཉམ་དེ་མནན། ། ཞེས་འབྱུང་བ་ལྟར་རོ། ། ཨོཾ་དེ་ཝ་པི་ཙུ་བཛྲ་ཨ་དྷི་ཏིཥྛཿ ཨོཾ་མོ་ཧ་ར་ཏི་ཨ་དྷི་ཏིཥྛཿ ཨོཾ་དེ་ཤ་ར་ཏི་ཨ་དྷི་ཏིཥྛཿ ཨོཾ་ར་ག་ར་ཏི་ཨ་དྷི་ཏིཥྛཿ ཨོཾ་བཛྲ་ར་ཏི་ཨ་དྷི་ཏིཥྛཿ ཞེས་པ་འདི་ལྔ་ཡུམ་ལྔའི་སྔགས་ཡིན་ལ།
འོག་ནས་འབྱུང་བའི་ཨོཾ་དྷ་ར་དྷ་ར་སོགས་ལ་བཛྲ་དྷྲིཀ་ལ་སོགས་པའི་རྩར་ཨ་དྷི་ཏིཥྛ་བསྣན་པ་ལྔ་ནི་ཡབ་ལྔའི་སྔགས་ཡིན་ཏེ། དེ་ལྟར་བཅུ་པོ་དེ་ནི་བུམ་པ་ལ་བཟླས་པའི་སྔགས་ཀྱང་ཡིན་ལ། རབ་གནས་ཀྱི་སྟ་གོན་ལ་ནི་མི་དགོས་ཀྱང་། དངོས་གཞིའི་ཡེ་ཤེས་པ་དགུག་གཞུག་གི་རྗེས་སུ་བརྟན་པར་བྱེད་པའི་སྔགས་དང་། མངའ་དབུལ་བའི་དུས་སུ་མེ་ཏོག་འཐོར་བའི་སྔགས་དང་། རྡོ་རྗེ་ལ་གཟུངས་ཐག་བཏགས་པ་རྟེན་ལ་གཏུག་ཅིང་བརྟན་པར་བཞུགས་སུ་གསོལ་བའི་སྔགས་ཀྱང་ཚན་པ་བཅུ་པོ་འདི་ཡིན་ནོ། ། གསུམ་པ་ནི། ལྷ་ལ་ཁྲུས་གསོལ་བ་ལ་དགོས་པའི་ཤུན་པ་ལྔ་ནི། ཨུ་དུམ་ཝ་ར་ཤི་རི་ཤ ། ཨ་ཤ་ད་ཏ་དང་ནྱ་གྲོ་ཏ། །
པ་ར་པ་ཏིའི་ཤུན་ལྤགས་ལྔས། ། ལྷ་ལ་ཁྲུས་གསོལ་བྱ་བ་འོ། ། ཞེས་པ་ལྔ་དང་། བ་བྱུང་ལྔ་ནི། བ་ཡི་ལྕི་བ་ཞོ་དང་ཆུ། ། འོ་མ་མར་དང་ཡང་དག་ལྡན། ། འདི་དག་བ་བྱུང་ལྔར་ཤེས་བྱ། ། ཞེས་པ་ལྔ་དང་། ཁྱད་པར་དུ་ཡང་དྲི་ལྔ་ནི། ཙནྡན་གཉིས་དང་གུར་གུམ་དང་། །
ལ་ཀུ་དྲན་ཏི་ཀ་དང་ལྔ། ། འདི་དག་དྲི་ལྔར་ཤེས་པར་བྱ། ། ལྷ་ལ་ཁྲུས་གསོལ་བཤད་པ་ཡིན། ། ཞེས་པ་ལྔ་ཡིས་ལུས་ཅན་རབ་གནས་ཀྱི་རྟེན་ལ་ནི་བླུགས་པར་བྱ་བ་སྟེ། རྟེན་དངོས་སུ་དཀྲུ་བར་འདོད་པ་རྣམས་ལ་དངོས་སུ་བླུགས་ཤིང་དཀྲུ་ལ། མི་འདོད་པ་རྣམས་ལ་མེ་ལོང་ལ་རྟེན་གྱི་གཟུགས་བརྙན་འཆར་དུ་བཅུག་ལ་དཀྲུ་སྟེ། རབ་གནས་ཀྱི་རྒྱུད་ལས། ལུགས་མ་ལ་ནི་དངོས་སུ་དཀྲུ། ། རི་མོ་རྣམས་ནི་མེ་ལོང་ལའོ། ། ཞེས་སོ། །
བཞི་པ་ནི། སྟ་གོན་གྱི་དུས་སུ་རབ་གནས་ཀྱི་རྟེན་ལ་མཆོད་ཡོན་དང་། ལ་སོགས་པས་ཞབས་བསིལ། ཞལ་བསིལ། འཐོར་འཐུང་། མེ་ཏོག་སོགས་ཉེར་མཆོད་ལྔ་རྣམས། སྔོན་དུ་ལེའུ་བརྒྱད་པར་བཤད་པ་བཞིན་དུ་མཆོད་པར་བྱའོ། ། བཞི་པ་རབ་གནས་དངོས་གཞི་ནི། ཡང་ནི་དངོས་གཞིའི་དུས་སུ་སྟ་གོན་དུ་བཤད་པའི་ཤུན་པ་ལྔ་དང་། བ་བྱུང་ལྔ་དང་།
དྲི་ལྔ་པོ་དེ་རྣམས་ཉིད་ཀྱི་རྟེན་ལ་དཀྲུ་བའི་སྦྱོར་བ་ཡིས་དཀྲུའོ། ། དེ་ཡང་། ཐོ་རངས་སྔ་བར་རབ་གནས་བྱེད་པའི་དུས་ཡིན་པས་ལངས་ལ། བཀྲ་ཤིས་དང་བཅས་པས་བླུགས་ཤིང་དཀྲུ་བ་རྒྱས་པར་བྱའོ། ། དེ་ནས་རྟེན་དམན་པ་བཟང་པོར་བྱིན་གྱིས་བརླབ་པ་ལ། རྟེན་རྣམས་མངོན་བྱང་ལྔའམ། རྡོ་རྗེ་ཆོ་ག་ཡན་ལག་གསུམ་གྱིས་བསྐྱེད། དེའང་མཆོད་རྟེན་དང་ལྷ་ཁང་ནི་རྣམ་སྣང་དུ་བསྐྱེད། གླེགས་བམ་ནི་འོད་དཔག་མེད་དུ་བསྐྱེད། རྡོ་རྗེ་དྲིལ་བུ་ལ་སོགས་པའི་ཕྱག་མཚན་རྣམས་ནི་མི་བསྐྱོད་པ།
སྐུ་གཟུགས་ངོ་ཤེས་པ་རྣམས་ལྷ་གང་ཡིན་པ་དེར་བསྐྱེད། ངོ་མི་ཤེས་པ་རྣམས་ནི་རྡོ་རྗེ་འཆང་ཆེན་པོར་བསྐྱེད་དོ། ། དེ་ལྟར་དམ་ཚིག་པ་བསྐྱེད་ལ། མིག་ལ་སོགས་པ་དྲུག་ཏུ་གཏི་མུག་རྡོ་རྗེ་མ་སོགས་དྲུག་གིས་སྐྱེ་མཆེད་བྱིན་གྱིས་བརླབ། སྐུ་གསུང་ཐུགས་ཀྱི་རྡོ་རྗེ་མ་གསུམ་ནི་དཔྲལ་བ་མགྲིན་པ་སྙིང་ཁའི་གནས་གསུམ་དུ་དགོད་ལ་སྐུ་གསུང་ཐུགས་བྱིན་གྱིས་བརླབ། ཡེ་ཤེས་པ་སྤྱན་དྲངས་ལ་དགུག་གཞུག་བྱས་ནས། སྔར་གྱི་སྔགས་བཅུ་པོས་བརྟན་པར་བྱིན་གྱིས་བརླབས་ལ། དབང་ནི་བསྐུར་ལ་རང་གི་རིགས་གང་ཡིན་པ་དེ་ཉིད་ཀྱིས་རྒྱས་གདབ་པའོ། ། ལྔ་པ་མཆོད་པ་ལ་བཞི། བདུད་རྩིའི་མཆོད་པ།
ལྷ་མོ་བརྒྱད་ཀྱི། བསྟོད་པས། བདུད་རྩིའི་མཆོད་པ་རྒྱས་པའོ། ། དང་པོ་ནི། བདུད་རྩིའི་མཆོད་པ་དང་། ལ་སོགས་པས་ལྷ་མོའི་མཆོད་པ་དང་། བསྟོད་པ་རྣམས་རིམ་པས་རྩམ་པར་བྱ་བའོ། ། དེ་ལ་བདུད་རྩིའི་མཆོད་པ་ནི། རབ་གནས་ཀྱི་རྟེན་དེའི་རང་གི་སྙིང་ཁའི་གནས་སུ་ནམ་མཁའི་ཁམས་གང་བའི་སངས་རྒྱས་ཐམས་ཅད་ཡེ་ཤེས་སེམས་དཔའི་ཚུལ་དུ་གནས་པར་བསམ་ནས་སངས་རྒྱས་ཐམས་ཅད་སྙིང་ཁར་བཞུགས་པར་གྱུར་པ་ལ་བདུད་རྩིས་བསང་གཏོར་བྱ་བའི་ཚུལ་དུ་ཡེ་ཤེས་ལྔའི་རང་བཞིན་གྱི་བདུད་རྩིའི་མཆོད་པའི་སྦྱོར་བ་ཡིས་མཉེས་པར་བྱའོ། ། གཉིས་པ་ནི།
རང་གི་སྙིང་ཁ་ནས་རིམ་པས་མཆོད་པའི་ལྷ་མོ་གཽ་རི་ལ་སོགས་པ་བརྒྱད་སྤྲོས་ཏེ། དཀར་མོ་རི་དྭགས་མཚན་པ་འཛིན། ། ཞེས་སོགས་ཀྱིས་མཆོད་པར་བྱས་ནས། བྱང་ཆུབ་ཀྱི་སེམས་མཆོག་ཏུ་གྱུར་པ་སྟོང་པ་དང་ཡེ་ཤེས་གཉིས་སུ་མེད་པའི་བདེ་བའི་ངོ་བོར་བསམ་ནས་ནི་མཆོད་དོ། ། གསུམ་པ་ནི། སྙིང་ཁ་ནས་སྤྲོས་པའི་ལྷ་མོ་བརྒྱད་པོས་རབ་གནས་ཀྱི་རྟེན་ཡན་ལག་བཞི་རྫོགས་སུ་བསྐྱེད་པའི་སངས་རྒྱས་ལ་བསྟོད་པས་མཆོད་པ་ཡང་དག་བརྩམ་སྟེ། དོན་དམ་པར་དངོས་པོ་གཟུགས་ཀྱི་སྐུ་ལ་བསྟོད་པར་བྱ་བའི་ཡུལ་དང་། བསྟོད་པའི་ཚིག་དང་། བསྟོད་པ་བྱེད་པའི་གང་ཟག་གསུམ་པོ་ཀུན་རང་བཞིན་གྱིས་མ་གྲུབ་པས་སྟོང་པ་དང་། ཀུན་རྫོབ་ཏུ་ཐབས་ཀྱི་རང་བཞིན་སྒྱུ་མ་ལྟ་བུའི་རྟེན་ལ་བསྟོད་པའི་སྙིང་རྗེ་གཉིས་དབྱེར་མེད་ཐ་དད་མེད་པར་བསྟོད་པར་བྱའོ། །
དེ་ལ། བསྟོད་པའི་ཚུལ་ནི། སྐུ་གསུམ་ཡན་ལག་བདུན་གྱི་སྒོ་ནས་བསྟོད་པ་ཡིན་ལ། ཡན་ལག་བདུན་ནི། སློབ་དཔོན་ངག་དབང་གྲགས་པས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། ། སྙིང་རྗེས་ཡོངས་གང་རྒྱུན་མི་འཆད་དང་འགོག་པ་མེད། ། ཡན་ལག་བདུན་དང་ལྡན་པའི་སངས་རྒྱས་འདི་ཉིད་ནི། ། བདག་འདོད་ཚད་མས་ཡོངས་བགོས་བློ་ཆེན་རྣམས་ཀྱང་འདོད། ། ཅེས་གསུངས་པ་ལྟར་རོ། །
དེས་ན། ཁྱོད་ནི་ཞེས་པ་རྟེན་གྱི་ཐུགས་ཁར་བཞུགས་པའི་སངས་རྒྱས་སྐུ་གསུམ་གྱི་རང་བཞིན་ཅན་རྣམས་ཏེ། འོག་གི ཁྱོད་ཅེས་པ་རྣམས་ལའང་གོ་བར་བྱའོ། ། དེའང་། ལོངས་སྐུའི་རང་བཞིན་ཁྱོད་ནི་བདག་མེད་དང་སྤྱན་མ་སོགས་ལྷན་ཅིག་སྤྱོད་མ་དང་། གཟུགས་རྡོ་རྗེ་མ་ལ་སོགས་པ་རྗེས་སུ་འབྲང་མའི་རྣལ་འབྱོར་མའི་འཁོར་ཕུན་སུམ་ཚོགས་པས་ཡོངས་སུ་བསྐོར་ཏེ། ཟག་པ་མེད་པའི་བདེ་བ་ལ་ལོངས་སྤྱོད་པ་སྟེ། ལོངས་སྤྱོད་རྫོགས་པ་དང་། ཁ་སྦྱོར་དང་།
བདེ་ཆེན་ཞེས་པ་ཡན་ལག་གསུམ་དང་ལྡན་པའི་ལོངས་སྐུའི་མཚན་ཉིད་དང་། ཆོས་སྐུའི་རང་བཞིན་ཁྱོད་ནི་ཆོས་ཐམས་ཅད་ཀྱི་དེ་བཞིན་ཉིད་ཐུགས་སུ་ཆུད་པའི་མཆོག་བརྙེས་པས་ཏེ། རང་བཞིན་མེད་པའི་ཡན་ལག་གཅིག་དང་ལྡན་པ་ཆོས་སྐུའི་མཚན་ཉིད་དང་། སྤྲུལ་སྐུའི་རང་བཞིན་ཁྱོད་ནི་རྒྱུ་བ་ལམ་རྒྱུད་དྲུག་གམ་ལྔ་དང་། མི་རྒྱུ་བ་སྲིད་པ་བར་མའི་འགྲོ་བ་ཀུན་ལ་མཛད་པ་ཕྲིན་ལས་ཀྱིས་བརྒྱན་ཅིང་ཁྱབ་པར་མཛད་ནས། སྙིང་རྗེའི་ཐུགས་ཀྱིས་ནི་མྱ་ངན་ལས་འདས་པ་འགོག་པའི་མཐར་མི་གཤེགས་པར་རྒྱུན་མི་འཆད་པར་སེམས་ཅན་གྱི་དོན་མ་རིག་པའི་གཉིད་ལས་སད་པར་མཛད་པ། སྒྱུ་མའི་སྤྲོས་པ་ཐབས་སྣ་ཚོགས་ཀྱིས་སྣང་ལ་རང་བཞིན་མེད་བཞིན་དུ། སྟོང་ཉིད་རྟོགས་པའི་ཤེས་རབ་རྡོ་རྗེ་སེམས་ཅན་གྱི་རྒྱུད་ལ་འཕེན་པར་མཛད་པའི་ཡིད་དེ། སྙིང་རྗེས་ཡོངས་སུ་གང་བ་དང་། རྒྱུན་མི་འཆད་པ་དང་།
འགོག་པ་མེད་པ་སྟེ་ཡན་ལག་གསུམ་དང་ལྡན་པ་སྤྲུལ་སྐུའི་མཚན་ཉིད་དོ། ། དེ་ལྟར་ན། ཧེ་རུ་ཀ་དཔལ་ཞེས་བྱ་བ་ནི། ཆོས་སྐུ་དང་གཟུགས་སྐུ་གཉིས་ཀའི་སྒོ་ནས་ཡི་གེ་བཞིའི་དོན་དང་ལྡན་པ་སྟེ། རང་དང་གཞན་གྱི་དགོས་པ་ཐམས་ཅད་གྲུབ་པས་ན། རྡོ་རྗེ་ཡིད་ཀྱི་དགྱེས་པ་ཆེན་པོ་གྲུབ་བོ་ཞེས་བྱ་བའི་དོན་ཡིན་ནོ། ། དེ་དག་ནི་རབ་གནས་བྱས་པའི་རྟེན་དེ་ཉིད་སྐུ་གསུམ་གྱི་ངོ་བོར་གྲུབ་པའི་དོན་ལ་བསྟོད་པ་ཡིན་ནོ། ། རྩ་རྒྱུད་ལས་ཀྱང་། ནམ་མཁར་བཞུགས་པའི་སངས་རྒྱས་ཀུན། ། སྐུ་གཟུགས་སྙིང་ཁར་རབ་ཏུ་བཞུགས། །
ཞེས་གསུངས་སོ། ། བཞི་པ་ནི། རྡོ་རྗེ་སེ་གོལ་གཏོག་པའི་སྦྱོར་བ་སྐད་གཅིག་མ་ཡིས་རྡོ་རྗེ་སེམས་དཔའ་གཉིས་སུ་མེད་པའི་ཡེ་ཤེས་ཀྱི་སྣང་བ་ཡིན་པས་བསྒོམ་པར་བྱས་ལ། མདུན་དུ་རྡོ་རྗེ་ཡི་གེ་ཡཾ་བླངས་ནས་ནི་རྡོ་རྗེ་རླུང་གི་དཀྱིལ་འཁོར་བསྒོམ་པར་བྱ། རྡོ་རྗེ་རླུང་གི་དཀྱིལ་འཁོར་དེའི་དབུས་སུ་གནས་པར་རྡོ་རྗེ་མེའི་ཕུང་པོའི་ས་བོན་རཾ་རྣམ་པར་བསྒོམ་ལ། དེའི་སྟེང་དུ་ཨ་ལས་ཐོད་པའི་ནང་དུ་ཤ་ལྔ་བདུད་རྩི་ལྔ་ཡེ་ཤེས་ལྔ། དེའི་མཐར་ཨཱ་ལི་ཀཱ་ལིས་བསྐོར་ལ། དེའི་སྟེང་དུ་ཨོཾ་དང་ཉི་མ་དང་རྡོ་རྗེ་རྣམས་རྩེགས་པར་བསམ་ཞིང་། རྡོ་རྗེའི་ལྟེ་བར་ཧཱུྃ་ལས་འོད་ཟེར་འོག་ཏུ་འཕྲོས་པས་རླུང་གཡོས་ཏེ་དེ་ནས་རྡོ་རྗེ་མེའི་དཀྱིལ་འཁོར་འཆད་པ་སྟེ་འབར་བར་བསམ་པས་ཐོད་པའི་ནང་གི་རྫས་རྣམས་ཞུ་ཞིང་རླངས་པ་ཨོཾ་དང་ཉི་མ་རྡོ་རྗེ་ལ་ཕོག་པས་འོད་ཕྱོགས་བཅུར་འཕྲོས་པས། སངས་རྒྱས་ཐམས་ཅད་ཀྱི་ཐུགས་ཁ་ནས་ཡེ་ཤེས་ཀྱི་བདུད་རྩི་སངས་རྒྱས་རྡོ་རྗེ་ཧེ་རུ་ཀ་ཞལ་གཅིག་ཕྱག་གཉིས་པའི་རྣམ་པ་བཀུག་ནས་རྡོ་རྗེ་ལ་རྗེས་སུ་འཇུག་པ་ཉིད་དུ་བསམ་ལ།
དེ་ནས་རྡོ་རྗེ་ཉི་མ་ཨོཾ་དང་བཅས་པ་ཐོད་པར་ལྷུང་བས་འོད་དུ་ཞུ་ནས་རྡོ་རྗེའི་སྔགས་ཨོཾ་ཨཿཧཱུྃ་གསུམ་གྱིས་ཡེ་ཤེས་ཀྱི་བདུད་རྩིར་བྱིན་གྱིས་བརླབས་ལ་བསང་གཏོར་བྱས་ལ་དབུལ། རང་གི་མྱོང་བའམ་ལྷ་རྣམས་ལ་འབུལ་བའི་ཚེ་ལྕེ་ཧཱུྃ་ལས་རྡོ་རྗེ་རྩེ་ལྔ་པར་བསྐྱེད་པའི་ལྕེའི་འོད་ཀྱི་སྦུག་གུས་མྱང་བའི་སྦྱོར་བ་ལས་འཁོར་འདས་ཀྱི་ལྷ་ཐམས་ཅད་མཉེས་པར་བསམ་པར་བྱའོ། ། འདི་ནི་བཅོམ་ལྡན་འདས་ཀྱི་རྡོ་རྗེ་འཆི་མེད་གཏེར་བའི་བདུད་རྩིའི་རོ་མྱང་བའི་རྡོ་རྗེ་སྟོན་པའི་ཆོ་ག་དེ་སྐད་ཅེས་བཀའ་བསྩལ་ཏོ། ། གཉིས་པ་སྟོབས་ཀྱི་བསྒྲུབ་པ་ནི། ལེའུ་གཉིས་པར་གསུངས་པའི་ཆོ་གའི་འཇུག་སྟོན་པ་སྟེ། སྔར་བཤད་པ་ལྟར་ཡུམ་གྱི་ནམ་མཁའི་ཁམས་བྷ་ག་དེ་ཉིད་ཀྱི་ནང་གི་དབུས་སུ་སོན་པར་བསྐྱེད་པའི་དཀྱིལ་འཁོར་ལ། སྟོད་རྡོ་རྗེ་རྩེ་མོ་ལྔ་པ་སྨད་ཕུར་བུ་ཟུར་གསུམ་པར་བྲིས་པའམ། ཡང་ན། སྟོད་ཡེ་ཤེས་ལྔའི་རང་བཞིན་གྱི་ཁྲོ་བོ་གནོད་མཛེས་པ་སྨད་ཕུར་བུ་དབལ་གསུམ་པའི་རྣམ་པར་བྲིས་པ་དེ་ཡིས། སངས་རྒྱས་མཐོང་ལམ་གྱི་དངོས་གྲུབ་དྲོད་ཆེན་པོ་ཐོབ་པར་འདོད་པ་ཡི།
དྲག་ཤུལ་གྱི་སྟོབས་ཀྱིས་སངས་རྒྱས་མི་བསྐྱོད་པའི་དབུ་ན་མར་གདབ་བྱ་འདེབས་བྱེད་འདེབས་པ་པོ་མི་དམིགས་པར་བྱས་ལ་ཕུར་བུས་གདབ་པར་བྱ། ཡུམ་གྱི་བྷ་ག་ཆོས་འབྱུང་གི་ནང་དུ་སྤྱན་དྲངས་པའི་དེ་བཞིན་གཤེགས་པའི་དཀྱིལ་འཁོར་གྱི་གྲོང་ཁྱེར་ཡིད་དུ་འོང་བར་གནས་པ་ལ། རྡོ་རྗེ་གནོད་མཛེས་ཀྱི་ཕུར་བུས་ལྷ་རྣམས་ལ་མཛུབ་མོའི་སྡིགས་པ་ལྟར་གྱིས་སྡིགས་པའི་སྦྱོར་བ་བྱས་པ་ལས་རྣལ་འབྱོར་པ་ལ་དྲོད་ཀྱི་ཡེ་ཤེས་སྟེར་ལ། གལ་ཏེ་དྲོད་འབྲིང་པོ་ཐོབ་ཀྱང་དྲོད་ཆེན་པོའི་དངོས་གྲུབ་མི་སྟེར་ན། དེའི་ཚེ་དངོས་པོ་ལ་མངོན་པར་ཞེན་པ་ཡིན་པས། རྡོ་རྗེ་སེམས་དཔའ་ལ་ཕུར་བུ་བཏབ་ལ་གསད་པར་བྱས་པས་མཐོང་ལམ་གྱི་ཡེ་ཤེས་སྐྱེ་བར་འགྱུར་རོ། ། ཕུར་བུ་གདབ་པའི་སྔགས་ནི། ཨོཾ་དུ་རུ་དུ་རུ་ཚིནྡྷ་ཚིནྡྷ་ཧཱུྃ་ཧཱུྃ་ཞེས་པའོ། ། འདི་ནི་བཅོམ་ལྡན་འདས་ཀྱིས་དྲག་ཤུལ་གྱི་བསྒྲུབ་པའི་ཕུར་བུ་གདབ་པ་ཆེན་པོ་མི་རྟོག་པའི་རྡོ་རྗེ་སྟེ། དེ་སྐད་ཅེས་བཀའ་བསྩལ་ཏོ། །
གསུམ་པ་གཙོ་བོ་བཞིའི་སྐུ་མདོག་སོགས་བཤད་པ་ལ་བཞི། རྡོ་རྗེ་ཆོས་དང་། བརྟག་པ་དང་། རྡོ་རྗེ་ཉི་མ་དང་། རྟ་མཆོག་གོ ། དང་པོ་ནི། གཞལ་ཡས་ཁང་གི་ནང་དུ། མ་མོ་ལྷ་མོ་པདྨ་ལ་སོགས་པ་བརྒྱད་ཀྱིས་བསྐོར་བའི་དཀྱིལ་འཁོར་གྱི་དབུས་གནས་པར་བཞུགས་པའི་གཙོ་བོ་རྟ་མགྲིན་འོད་དཔག་མེད་ཀྱཻ་རྡོ་རྗེ་རྣམ་པར་བསྒོམ་པར་བྱ་ཞིང་། དེའི་དབུ་རྒྱན་ལ་ནི་རང་རིགས་རྡོ་རྗེ་ཆོས་རྣམ་པ་ལྷའི་སྐུ་ཕྱག་རྒྱ་ཆེན་པོ་ཞལ་ཕྱག་གི་སྦྱོར་བ་ལ་གནས་པ་དེའི་ཡང་སྤྱི་བོར་སྲིད་པའི་ཉེས་པས་མ་གོས་པའི་པདྨ་དམར་པོ་འཛིན། སེམས་ཅན་ལ་རྗེས་སུ་ཆགས་པས་སྐུ་མདོག་དམར་པོ།
བདུད་བཞི་འཇོམས་པས་སྟོབས་པོ་ཆེ། ཡུམ་མེ་དག་པ་གོས་དཀར་མོ་དམར་མོ་དང་ཡབ་ཡུམ་གཉིས་མེད་དུ་སྦྱོར་བ་ཡི་འཁྱུད་པ། བཅུ་དྲུག་ཕྱག་གིས་རྣམ་པར་བརྒྱན། ཞལ་བརྒྱད་པ་ལ། གཡས་པའི་ཞལ་ནི་ནག་པོ་སྟེ། གཡོན་པའི་ཞལ་ནི་ཟླ་བ་ལྟར་དཀར་ལ་མཛེས་ཤིང་དྲི་མ་མེད། དང་པོ་རྩ་ཞལ་དམར་པོར་ཤེས་པར་བྱ། ལྷག་མ་རྒྱབ་ཞལ་བཞི་དང་སྟེང་ཞལ་ནི་བུང་བ་དང་མཚུངས་པ་ནག་པོ། ཞབས་བཞི་པ། དེ་ལྟ་བུའི་རྡོ་རྗེ་ཆོས་ནི་གཟི་བརྗིད་ཆེ།
སེམས་ཅན་ལ་འདོད་ཆགས་ཆེན་པ་རྗེས་ཆགས་པ། ཞབས་ཀྱི་བདུད་བཞི་མཉམ་པར་མནན་པའོ། ། གཉིས་པ་ནི། མ་མོ་ལྷ་མོ་རྐམ་པ་མ་ལ་སོགས་པ་བརྒྱད་ཀྱིས་བསྐོར་བའི་དཀྱིལ་འཁོར་གྱི་དབུས་གནས་པར། ཀྱཻ་རྡོ་རྗེ་རྣམ་སྣང་དྲན་པར་བྱས་ལ། དེའི་དབུ་རྒྱན་ལ་རྡོ་རྗེ་འཛིན་པ་རང་རིག་རྣམ་སྣང་བསམ། དེའི་སྤྱི་བོར་གཏི་མུག་སྤྱོད་པས་ཆོས་ཀྱི་འཁོར་ལོ་འཛིན་ལ། རྟོག་པའི་དྲི་མ་དང་བྲལ་བས་སྐུ་མདོག་དཀར་པོ་གཟི་བརྗིད་ཆེ་ཞིང་། ཕྱག་ནི་བཅུ་དྲུག་དང་། ཞལ་བརྒྱད་པ་དང་ལྡན་པ།
ཞབས་བཞི་པ་སྟེ་བདུད་བཞི་འཇིགས་པ་པོ། ཐ་མལ་གྱི་འདོད་ཆགས་འདོད་ཆགས་ཆེན་པོས་རྗེས་སུ་ཆགས་པས་སེལ་བར་མཛད་པ། ཡུམ་ས་དག་པ་སངས་རྒྱས་སྤྱན་མ་དཀར་མོ་དང་གཉིས་མེད་དུ་ཞལ་སྦྱོར་བ་ཡིས་བདུད་བཞི་འཇིགས་པའང་ནི་རྣམ་སྣང་གིས་འཇིགས་པར་མཛད། ཞལ་བཞིའི་དང་པོའི་ཞལ་ནི་དཀར་པོ་སྟེ། གཡས་པ་ནག་པོ་དང་། གཡོན་པ་དམར་པོས་རྣམ་པར་བརྒྱན་ཅིང་། ལྷག་མའི་ཞལ་སྟེང་དང་རྒྱབ་མ་བཞི་ནི་བུང་བ་དང་མཚུངས་པ་ནག་པོའོ། ། གསུམ་པ་ནི། མ་མོ་ཉི་ལག་མ་ལ་སོགས་པས་བསྐོར་བའི་དཀྱིལ་འཁོར་གྱི་དབུས་གནས་པར་གཙོ་བོ་རྡོ་རྗེ་ཉི་མ་རིན་འབྱུང་རྣམ་པར་བསྒོམ་ལ། དེའི་དབུ་རྒྱན་ཅོད་པཎ་ཕྱག་ན་རིན་ཆེན་འཛིན་པ་རིན་འབྱུང་གནས་པར་བསམ་ཞིང་།
དེའི་ཡང་སྤྱི་བོར་དགོས་འདོད་འབྱུང་བའི་རིན་པོ་ཆེ་འབར་བ་ཆ་དགུ་པ་སེར་པོ་འཛིན་ནོ། ། རྡོ་རྗེ་གཟི་བརྗིད་ཡེ་ཤེས་ཀྱི་མེ་འབར་བའི་དབུས་ན་བཞུགས་པས་འོད་ཆེན་པོ། ཕྱག་ནི་བཅུ་དྲུག་ཞལ་བརྒྱད་པ། ཞབས་བཞི་པ་སྟེ་འཇིགས་པ་པོ། ཡེ་ཤེས་ཀྱི་ཡོན་ཏན་རྒྱས་པས་བཙོ་མ་གསེར་ལྟར་སེར་ཞིང་གཟི་བརྗིད་ཆེ། ཞལ་བཞིའི་དང་པོའི་ཞལ་ནི་སྐུ་མདོག་དང་མཐུན་པར་སེར་པོ་སྟེ། གཡས་པ་སྔོན་པོ་འདྲ་བ་འོ། ། གཡོན་པ་ཟླ་འོད་བཟང་པོ་སྟེ། ། ལྷག་མའི་ཞལ་ནི་བུང་བ་མཚུངས་པའོ། ། བཞི་པ་ནི།
མ་མོ་སྒོ་ལྕགས་མ་ལ་སོགས་པ་བརྒྱད་ཀྱིས་བསྐོར་བའི་དཀྱིལ་འཁོར་གྱི་དབུས་གནས་པར། གཙོ་བོ་རྟ་མཆོག་དོན་གྲུབ་རྣམ་པར་བསྒོམ་པར་བྱ་སྟེ། དེའི་དབུ་རྒྱན་ལ་ནི་ཕྱག་ན་རལ་གྲི་འཛིན་པ་དོན་གྲུབ་བསམ། དེའི་སྤྱི་བོར་རལ་གྲི་དོན་གྲུབ་ཀྱི་དངོས་གྲུབ་ཐོབ་པའི་རིགས་ཡིན་པའི་རྟགས་སུ་འཛིན་ལ། ཕྲིན་ལས་སྣ་ཚོགས་མཛད་པས་སྐུ་མདོག་རིན་པོ་ཆེ་མརྒད་དང་ཨུཏྤལ་ལྗང་ཁུའི་མདོག་དང་མཚུངས་པའོ། ། ཞལ་བརྒྱད་པ་ལ་ཞབས་བཞི་པ། ། བཅུ་དྲུག་ཕྱག་གིས་རྣམ་པར་བརྒྱན། ། དང་པོའི་ཞལ་ནི་སྔོ་སངས་ཏེ། ། རྣམ་པ་རྟའི་གདོང་གི་གཟུགས་ཏེ་བདུད་འཇིགས་པ་པོ། གཡས་པ་ཁ་དོག་ནག་པོ་ཆེ། །
གཡོན་པ་ཟླ་མཛེས་དྲི་མ་མེད། ། ལྷག་མའི་ཞལ་ནི་བུང་བ་མཚུངས། ། རྡོ་རྗེ་ཉི་མ་རིན་འབྱུང་དང་། ། རྟ་མཆོག་དོན་གྲུབ་ཉིད་ཀྱི། ཕྱག་རྒྱ་ཡུམ་འདི་ནི་རིན་འབྱུང་ལ་ནམ་མཁའ་རྣམ་པར་དག་པ་རིན་ཆེན་སྒྲོལ་མའི་གཟུགས་སེར་མོ་དང་། དོན་གྲུབ་ལ་དམ་ཚིག་སྒྲོལ་མའི་གཟུགས་ལྗང་ཁུ་དང་གཉིས་མེད་སྦྱོར་རོ། ། རིགས་བཞི་པོ་འདིའི་ཡུམ་ལྷ་མོ་གོས་དཀར་མོ་སྤྱན་མ། རིན་ཆེན་སྒྲོལ་མ། དམ་ཚིག་སྒྲོལ་མ་རྣམས་ཀྱི་རྣམ་པ་ནི་ཞལ་གཅིག་ཕྱག་གཉིས་མར་བརྗོད་ཅིང་། ཕྱག་གཡས་པ་རྣམས་ན་གྲི་གུག་དང་།
གཡོན་པ་རྣམས་ན་ཐོད་པ་ཁྲག་གིས་གང་བ་འཛིན་པ་ཉིད་དོ། ། རིགས་བཞི་པོ་འདི་དག་གི་སྤྱི་བོར་རང་རིགས་དང་། དེའི་སྤྱི་བོར་རང་རིགས་ཀྱི་མཚན་མ་འདི་དག སྤྱིར་མ་དག་པ་ལྷར་བྱིན་གྱིས་བརླབ་པ་ནི་སྣང་བ་ཀུན་བཏགས་ལ་གཞན་དབང་གི་རྒྱ་ཡིན་ལ། སྤྱིར་ངོ་བོ་ཉིད་ལ་ངོ་བོ་ཉིད་དང་། ལུས་ལ་སེམས་ཀྱི་རྒྱ་ལ་སོགས་པ་བྱུང་བ་ནི། གཞན་དབང་ལ་གཞན་དབང་གི་རྒྱ་ཡིན་ཞིང་། དེའི་སྤྱི་བོར་རང་གི་རིགས་ཀྱི་མཚན་མ་བྱུང་བ་ནི་ལྷ་ཐམས་ཅད་ཀྱང་རང་བཞིན་མེད་པར་བསྒྲུབ་པ་གཞན་དབང་ལ་ཡོངས་གྲུབ་ཀྱི་རྒྱ་ཞེས་བྱ་བ་ཡིན་ནོ། ། བཞི་པ་སློབ་དཔོན་ལ་ཡོན་དབུལ་ནི། སློབ་དཔོན་རིགས་ལྔའི་ངོ་བོར་བཞུགས་པ་ལ།
རིགས་དང་རྗེས་སུ་མཐུན་པའི་ཡོན་དབུལ་བ་ནི་ཀྱཻ་རྡོ་རྗེ་མི་བསྐྱོད་པ་ལ་ཆོས་ཀྱི་དབྱིངས་ཀྱི་ཡེ་ཤེས་ཀྱི་ཉོན་མོངས་པ་ཐམས་ཅད་གཅོད་པ་དང་ཆོས་མཐུན་པས་རལ་གྲི་དབུལ་བ་དང་། ཕན་པ་རྣམ་སྣང་ལ་ནི་མེ་ལོང་ལྟ་བུའི་ཡེ་ཤེས་དང་ཆོས་མཐུན་པས་མེ་ལོང་དེ་བཞིན་ནོ། ། རྟ་མགྲིན་འོད་དཔག་མེད་པ་ལ་ནི་རེག་བྱ་རྣམ་པར་དག་པས་གོས་བཟང་སྟེ། རྡོ་རྗེ་ཉི་མ་ལ་ནི་ཡོན་ཏན་རིན་པོ་ཆེ་ལྟ་བུ་ཡིན་པའི་ཕྱིར་གསེར་དབུལ་ལ། རྟ་མཆོག་དོན་གྲུབ་ཉིད་ལ་ནི་བྱ་བ་གྲུབ་པའི་ཡེ་ཤེས་གཞན་དོན་ལ་མགྱོགས་པ་དང་ཆོས་མཐུན་པས་འགྲོ་མགྱོགས་རྟ་དབུལ་ཏེ། སློབ་མ་ལ་དངོས་གྲུབ་སྟེར་བ་ལ་མཆོག་ཏུ་ཕན་པ་ཉིད་ཀྱི་རིགས་དང་རྗེས་སུ་མཐུན་པའི་ཡོན་སངས་རྒྱས་རིགས་ལྔའི་འབྲས་བུ་ཐོབ་པར་འདོད་པའི་སློབ་མས་དབང་བསྐུར་བའི་བླ་མ་ལ་དུས་རྟག་ཏུ་ཉིན་རེ་བཞིན་རྒྱུན་དུ་དབུལ་ལོ། ། དེ་ལྟར་འབུལ་བའི་རྒྱུ་མཚན་ནི། སྐལ་བཟང་ཞེས་སློབ་མ་ལ་བོས་ནས། རྡོ་རྗེ་སློབ་དཔོན་བདག་རྡོ་རྗེ་སེམས་དཔའ་མི་བསྐྱོད་པ་དང་། ཐུབ་པ་རྣམ་པར་སྣང་མཛད་དང་།
དཔལ་ལྡན་འཇིག་རྟེན་དབང་ཕྱུག་འོད་དཔག་མེད་དང་། རྡོ་རྗེ་ཉི་མ་རིན་འབྱུང་དང་། བདུན་གྱི་རྒྱལ་པོ་དོན་གྲུབ་རྣམས་ཀྱི་ངོ་བོ་བདག་ཡིན་ཅིང་། དེ་དག་གི་དངོས་གྲུབ་སྟེར་བ་པོ་ཡིན་པས་སོ། ། ལྔ་པ་རིགས་ལྔའི་སྔགས་བསྟན་པ་ལ། སྔགས་རེ་རེ་ལ་ཡང་། མཚམས་སྦྱར་བ་དང་། སྔགས་དངོས་དང་། དེའི་ཕན་ཡོན་དང་གསུམ་གསུམ་དུ་གནས་པར་ཤེས་པར་བྱའོ། ། དེ་ལ།
དགོངས་པ་ལུང་སྟོན་པའི་རྒྱུད་ལས། ཨོཾ་དང་སྭཱ་ཧཱ་ཡོད་པའི་སྔགས་རྣམས་ནི་སྦྲུལ་ཞེས་བྱ། ཨོཾ་ཡོད་ལ་སྭཱ་ཧཱ་མེད་པ་ལ་ནི་མཐའ་མེད་ཅེས་བྱ། ཨོཾ་མེད་ལ་སྭཱ་ཧཱ་ཡོད་པ་ལ་ནི་མགོ་མེད་ཅེས་བྱ། ཨོཾ་དང་སྭཱ་ཧཱ་གཉིས་ཀ་མེད་པ་ལ་ནི་བཏུས་པ་ཞེས་བྱ་བ་ལས། མི་བསྐྱོད་པ་སོགས་བཞིའི་སྔགས་ནི་སྦྲུལ་ཡིན་ལ། དོན་ཡོད་གྲུབ་པ་ནི་དབུ་མེད་དུ་སྣང་ངོ་། ། སྤྱིར་ནི་དབུ་མེད་དང་བཏུས་པ་ནི་བྱིན་བརླབས་ཆེའོ་ཞེས་འབྱུང་ངོ་། ། དེ་ཡང་། རིགས་ལྔའི་དང་པོ་མི་བསྐྱོད་པའི་སྔགས་ལ་གསུམ་གྱི།
དང་པོ་མཚམས་སྦྱར་བ་ནི། རིགས་དང་རྗེས་སུ་མཐུན་པའི་ཡོན་དབུལ་བ་བཤད་པའི་རྗེས་དེ་ནས་དྲུག་པ་རྡོ་རྗེ་འཛིན་པ་རིགས་ལྔའི་རྒྱལ་པོ་སྐུ་གསུམ་མཆོག་གི་གོ་འཕང་གི་རྡོ་རྗེ་འཛིན་པ་པོས། རིགས་ལྔའི་མངའ་བདག་རྡོ་རྗེ་སེམས་དཔའ་མི་བསྐྱོད་པའི་སྔགས་བཟླས་པའི་དམ་ཚིག་མཆོག་གསུངས་པའོ། ། གཉིས་པ་སྔགས་དངོས་ནི། ཨོཾ་ནི་མཆོག་སྟེར་བ་སྟེ་འོག་མ་རྣམས་ལའང་ཤེས་པར་བྱའོ། ། དྷ་ར་དྷ་ར་གཟུང་གཉིས། དྷཱ་ར་ཡ་དྷཱ་ར་ཡ་ཟུངས་ཤིག་གཉིས། མརྡ་མརྡ་མི་སྣང་བར་གྱིས་ཤིག བཛྲ་དྷྲིཀ་རྡོ་རྗེ་འཛིན་པ་སྟེ་གཉིས་སུ་མེད་པའི་ཡེ་ཤེས་འཛིན་པ། ཕཊ་འཇོམ་བྱེད།
སྭཱ་ཧཱ་གཞི་ཚུགས་ཤིག་གོ ། གསུམ་པ་ཕན་ཡོན་ནི། དེ་ནས་སྔགས་ཆེན་བཤད་པ་ན། རྡོ་རྗེ་ནི་སྟོང་པ་སྟེ་ངོ་བོ་ཆོས་སྐུ་སྐྱེ་བ་མེད་པ་ལ་སྐྱེ་བ། དམིགས་པ་མེད་པའི་སྙིང་རྗེ་ཆེན་པོ་དང་ལྡན་པའི་དེ་བཞིན་གཤེགས་པ་མི་བསྐྱོད་པ། འཇིགས་ཤིང་སྐྲག་པར་གྱུར་ནས་ནི་ལ་དོར་བའི་ཚིག་སྟེ། རྡོ་རྗེ་མི་བསྐྱོད་པའི་དངོས་གྲུབ་ཅིས་ཀྱང་རབ་ཏུ་མྱུར་དུ་གསོལ་བ་སྟེ་འབྱུང་ངོ་ཞེས་བྱ་བའི་དོན་ཏོ། ། ལ་དོར་བའི་ཚིག་འདི་འོག་མ་རྣམས་ཀྱི་འཇིགས་ཤིང་སྐྲག་ཅེས་པར་ཡང་འདྲ་བར་ཤེས་པར་བྱའོ། ། གཉིས་པ་འོད་དཔག་མེད་ཀྱི་སྔགས་ལ་ཡང་གསུམ་གྱི་དང་པོ་མཚམས་སྦྱར་བ་ནི། མི་བསྐྱོད་པའི་སྔགས་གསུངས་པའི་རྗེས་དེ་ནས་བཅོམ་ལྡན་འདས་དྲུག་པ་རྡོ་རྗེ་འཛིན་པ་རྡོ་རྗེ་ཆོས་ཀྱི་རྣམ་པའི་ཏིང་ངེ་འཛིན་ལ་སྙོམས་པར་ཞུགས་ཏེ།
རྟ་མགྲིན་འོད་དཔག་མེད་ཀྱི་སྔགས་འདི་གསུངས་པའོ། ། གཉིས་པ་སྔགས་དངོས་ནི། ཨོཾ་འདྲ། བཛྲ་དྷརྨྨ་ནི་རྡོ་རྗེ་ཆོས། ས་མ་ཡ་སཏྭཾ་དམ་ཚིག་རྗེས་སུ། ཧུ་ལུ་ཧུ་ལུ་འགྲོ་བ། ཨ་རོ་ལིཀ་པདྨ་འཛིན། ཕཊ་སྭཱ་ཧཱ་སྔར་བཞིན་ནོ། ། གསུམ་པ་ཕན་ཡོན་ནི། དེ་ནས་འདི་ནི་བཤད་ཙམ་ན། །
རྡོ་རྗེ་ཆོས་ནི་གྲགས་ཆེན་པོ། ། འཇིགས་ཤིང་སྐྲག་པར་གྱུར་ནས་ནི། ། ཆོས་ཀྱི་དངོས་གྲུབ་རབ་ཏུ་གསོལ། ། ཞེས་པ། ཆོས་ཀྱི་དངོས་གྲུབ་ནི་རྡོ་རྗེ་ཆོས་འོད་དཔག་མེད་ཀྱི་དངོས་གྲུབ་ཡིན་ནོ། ། གསུམ་པ་རྣམ་སྣང་གི་སྔགས་ལ་གསུམ་གྱི། དང་པོ་མཚམས་སྦྱར་བ་ནི། དེ་ནས་བཅོམ་ལྡན་འདས་རྣམ་པར་སྣང་མཛད་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། ཕན་པ་རྣམ་སྣང་གི་སྔགས་འདི་གསུངས་སོ། ། གཉིས་པ་སྔགས་ནི།
ཨོཾ་འདྲ། སཱ་ཤྭ་ཏ་རྟག་པ། པ་ར་མ་སཱ་ཤྭ་ཏ་མཆོག་ཏུ་རྟག་པ། ཨེ་ཧྱེ་ཧི་ཚུལ་སྤྱོན། ཛི་ན་ཛིཀ་འཁོར་ལོ་འཛིན་པ། སྭཱ་ཧཱ་འདྲའོ། ། གསུམ་པ་ཕན་ཡོན་ནི། དེ་ནས་འདི་ནི་བཤད་ཙམ་གྱིས། ། སངས་རྒྱས་ཀུན་ཀྱང་དེ་བཞིན་གཤེགས། ། བརྒྱལ་ཞིང་འཇིགས་པར་གྱུར་ནས་ནི། །
དེ་རྣམས་སངས་རྒྱས་རྣམ་སྣང་གི་དངོས་གྲུབ་བསྩོལ། ། བཞི་པ་རིན་འབྱུང་གི་སྔགས་ལ་གསུམ་གྱི། དང་པོ་མཚམས་སྦྱར་བ་ནི། དེ་ནས་བཅོམ་ལྡན་འདས་རིན་ཆེན་འབྱུང་ལྡན་ཉི་མ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། རྡོ་རྗེ་གཟི་བརྗིད་ཀྱི་སྔགས་འདི་གསུངས་པའོ། ། གཉིས་པ་སྔགས་ནི། ཨོཾ་འདྲ། བཛྲ་སུརྻ་རྡོ་རྗེ་ཉི་མ། ཏ་མོ་བི་དྷ་མཧཱ་མཉམ་པ་ཆེན་པོ། ས་མ་ཡ་སཏྭཾ་ཧཾ་དམ་ཚིག་རྗེས་སུ་དྲན་པ་བདག
རཏྣ་དྷྲིཀ་རིན་ཆེན་འཛིན་པ། ཕཊ་སྭཱ་ཧཱ་འདྲའོ། ། གསུམ་པ་ཕན་ཡོན་ནི། དེ་ནས་འདི་ནི་བཤད་ཙམ་གྱིས། ། རྡོ་རྗེ་གཟི་བརྗིད་འོད་ཆེན་པོ། ། འཇིགས་ཤིང་བརྒྱལ་བར་གྱུར་ནས་ནི། ། ཉི་མའི་དངོས་གྲུབ་རབ་ཏུ་གསོལ། ། ལྔ་པ་དོན་གྲུབ་ཀྱི་སྔགས་ལ་གསུམ་གྱི། དང་པོ་མཚམས་སྦྱར་བ་ནི། དེ་ནས་བཅོམ་ལྡན་འདས་དོན་ཡོད་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ།
རྟ་མཆོག་རྡོ་རྗེའི་སྔགས་འདི་གསུངས་སོ། ། གཉིས་པ་སྔགས་དངོས་ནི། ཕུ་ཕུ་ཕུ་ཧི་ཧི་ཧི་ནི་རང་བཞིན་གྱི་རྟ་སྐད་དེ་བསྒྱུར་དུ་མེད་ལ། པྲཛྙ་དྷྲིཀ་ཤེས་རབ་ཀྱི་ངོ་བོ་རལ་གྲི་འཛིན་པ། ཕཊ་སྭཱ་ཧཱ་སྔར་དང་འདྲའོ། ། གསུམ་པ་ཕན་ཡོན་ནི། དེ་ནས་འདི་ནི་བཤད་ཙམ་གྱིས། ། རྡོ་རྗེ་དོན་ཡོད་རིགས་འབྱུང་བ། ། འཇིགས་ཤིང་བརྒྱལ་བར་གྱུར་ནས་ནི། ། དེ་རྣམས་དོན་ཡོད་དངོས་གྲུབ་བསྩོལ། །
དྲུག་པ་དཀྱིལ་འཁོར་གྱི་དབྱིབས་བསྟན་པ་ནི། སངས་རྒྱས་རྣམ་སྣང་གྱི་ནང་གི་མཚན་མའི་དབྱིབས་ནི་ལུས་རྣམ་པར་དག་པ་མཉམ་པའི་ཟླུམ་པོ་སྟེ་ཞི་བའི་ལས་མཚོན། རྡོ་རྗེ་ཅན་མི་བསྐྱོད་པའི་དཀྱིལ་འཁོར་གྱི་མཚན་མའི་དབྱིབས་ནི། ཐུགས་རྣམ་པར་དག་པའི་ཕྱིར་ཟླ་ཕྱེད་ཐོད་པའི་དབྱིབས་མཚུངས་པ་ནི་ཡུམ་གྱི་བྷ་ག་མཚོན་ལ། དེས་མི་རྟོག་པ་དང་བདེ་བ་ཐུགས་ཡིན་པས་སོ། ། དེ་ནི་མངོན་སྤྱོད་ཀྱི་ལས་མཚོན། རྡོ་རྗེ་ཆོས་འདོད་དཔག་མེད་ཀྱི་དཀྱིལ་འཁོར་གྱི་མཚན་མའི་དབྱིབས་ནི། འདོད་ཆགས་རྣམ་པར་དག་པ་འཁོར་བའི་སྐྱོན་གྱིས་མ་གོས་པའི་ཕྱིར་པདྨའི་དབྱིབས་འདྲ་བ་སྟེ། དབང་གི་ལས་མཚོན། རྡོ་རྗེ་ཉི་མ་རིན་འབྱུང་གི་དཀྱིལ་འཁོར་གྱི་མཚན་མའི་དབྱིབས་ནི།
འདོད་པའི་དོན་ཐམས་ཅད་འབྱུང་བའི་ཕྱིར་ཡིད་བཞིན་གྱི་ནོར་བུ་རིན་པོ་ཆེ་ཆ་དགུ་པ་ཞེས་བྱ་བ་ཟུར་བརྒྱད་ལྟེ་བ་དང་དགུའི་རྣམ་པ་བཞིན་ཏེ། རྒྱས་པའི་ལས་མཚོན། རྟ་མཆོག་ཞེས་བྱ་བ་དེའི་དཀྱིལ་འཁོར་གྱི་ནང་གི་མཚན་མའི་དབྱིབས་ནི། བརྩོན་འགྲུས་རྣམ་པར་དག་པ་ནི་ཐམས་ཅད་དུ་རྣམ་པར་ཐར་པའི་སྒོ་གསུམ་ཀུན་ལ་ཁྱབ་པ་བཞིན། ཀུན་ལ་ཁྱབ་པས་ན་རྣམ་པར་ཐར་པའི་སྒོ་གསུམ་མཚོན་པས་གྲུ་གསུམ་མོ། ། དེ་ལྟར་དབྱིབས་དེ་དག་ཀྱང་དཀྱིལ་འཁོར་གྱི་ཕྱིའམ། ལྷ་རེ་རེའི་དབྱིབས་ཀྱི་གནས་སུའང་གསུང་སྟེ། སཾ་བྷུ་ཊི་ལས། ཐོད་པའི་གདན་ལ་ངེས་གནས་པ། ། ཞེས་པས་མངོན་ནོ། །
བདུན་པ་གཙོ་བོ་རྣམས་ཀྱི་རྒྱན་ཕྱག་རྒྱ་བསྟན་པ་ནི། རྡོ་རྗེ་སེམས་དཔའ་མི་བསྐྱོད་པའི་རིགས་ཀྱི་ཕྱག་རྒྱ་ཆེ་ནི་གཡུང་མོ་སྟེ་མ་མཱ་ཀཱིར་བསྐྱེད། ཕན་པ་རྣམ་སྣང་གི་རིགས་ཀྱི་ཕྱག་རྒྱ་ནི་བྲམ་ཟེ་མོ་སྤྱན་མ་རུ་བསྐྱེད་པ་ཉིད་དང་ནི། རྡོ་རྗེ་ཆོས་འོད་དཔག་མེད་ཀྱི་རིགས་ཀྱི་ཕྱག་རྒྱ་ཆེ་ནི་གར་མ་གོས་དཀར་མོར་བསྐྱེད། རིན་ཆེན་ཏོག་གི་ཕྱག་རྒྱ་འོད་བྱེད་མ་ནི་གདོལ་པ་མོ་རིན་ཆེན་སྒྲོལ་མར་བསྐྱེད། དོན་ཡོད་གྲུབ་པའི་ཕྱག་རྒྱ་ཆེ་ནི་ཚོས་མ་སྟེ་ཡུམ་དམ་ཚིག་སྒྲོལ་མར་བསྐྱེད་དོ། ། དེ་ལྟར་ཕྱག་རྒྱ་ལྔ་པོ་དེ་དག་ཀྱང་། རིགས་ལྔའི་ངོ་བོ་རུས་པའི་རྒྱན་ལྔའི་རྣམ་པར་བརྒྱན་པར་ལྡན་པ་དང་། གཟུང་འཛིན་སྤངས་པའི་བརྡར་སྟག་གི་ལྤགས་པ་བསྣམས་པ་སྟེ་གྲོལ་བ་དང་། སངས་རྒྱས་ཀྱི་ཡོན་ཏན་རྒྱས་པ་མཚོན་པས་དབུ་སྐྲ་གྱེན་དུ་གཟིངས་ཤིང་།
ལྷན་སྐྱེས་ཀྱི་བདེ་བ་མཚོན་པས་ཐོད་པ་ཕྱེད་པས་བརྡས་ཟླ་ཕྱེད་ཀྱིས་སྤྲས་པ་སྟེ་བརྒྱན་པའོ། ། ཕྱག་རྒྱ་དང་སྙོམས་འཇུག་གི་མཆོད་པར་བརྩོན་པའི་ལྷན་སྐྱེས་ཀྱི་བདེ་བ་ལ་དགའ་བའི་སེམས་དཔའ་ཡིས་ཆོས་ཀྱི་འདུ་ཤེས་དང་། རྗེས་སུ་ཆགས་པའི་མྱོས་པའི་ཕྱག་རྒྱ་མིག་རྩ་དམར་པོར་འདུག་པ་མཐོང་ནས་ནི་མཁའ་གསང་བྱིན་གྱིས་བརླབ་པ་སྔགས་ཀྱི་འདུ་ཤེས་དང་། བདག་ཉིད་ཡབ་ལྔ་གང་རུང་དང་། ཕྱག་རྒྱ་ལྔ་ཡུམ་ལྔར་ལྷའི་སྐུ་ཕྱག་རྒྱ་ཆེན་པོར་བསྐྱེད་པ་ལྷའི་འདུ་ཤེས་ཀྱི་སྦྱོར་བ་ལས། ཕྱག་རྒྱ་དང་འདུ་ཤེས་གསུམ་ལྡན་གྱིས་ཆགས་པའི་སྦྱོར་བས་དབབ་ཟློག་གི་ཕྱག་རྒྱའི་རྣལ་འབྱོར་བསྒོམ་པར་བྱའོ། ། གཉིས་པ་ལེའུ་ཡི་མིང་ནི། རབ་གནས་ལ་སོགས་པ་ཕྲིན་ལས་སྣ་ཚོགས་བསྒྲུབ་པའི་ལེའུ་སྟེ་དགུ་པ། ཚིགས་སུ་བཅད་པ་ལྔ་བཅུ་རྩ་ལྔའི་རྣམ་པར་བཤད་པའོ།། ༈ །།ད་ནི་ལེའུ་བཅུ་པ་ལ་གཉིས་ཏེ།
སྤྱིའི་དོན་དང་། གཞུང་གི་དོན་ཏོ། ། དང་པོ་ནི། བརྗོད་བྱ་སྤྱི་དང་། སྦས་པ། མཐར་ཐུག་ཀྱང་ཅུང་ཟད་ཡོད། རྗོད་བྱེད་ཡན་ལག་གི་དོན་གྱིས་འཆད། མངོན་པར་རྟོགས་པ། བསྐྱེད་རིམ་དང་། སྤྱོད་པ་དང་།
སྐྱེ་མཆེད་ཀྱི་ཕན་ཡོན་གྱི་འབྲས་བུའང་ཅུང་ཟད་སྟོན་ནོ། ། རྩ་བའི་རྒྱུད་ཀྱི་གང་དུ་ཕན་འདོགས་ན། ལེའུ་དྲུག་པ་དང་། ཕྱི་མའི་ལེའུ་གཉིས་པ་དང་། གསུམ་པར་ཅུང་ཟད་གཅིག་ཕན་འདོགས་ལ། སྐྱེ་མཆེད་བྱིན་བརླབས་ནི་ཕྱི་མའི་གསུམ་པར་ཤིན་ཏུའང་ཕན་འདོགས་སོ། ། གཉིས་པ་གཞུང་གི་དོན་ལ་གཉིས། དོན་དངོས་དང་། ལེའུའི་མིང་ངོ་། ། དང་པོ་ལ་གཉིས།
སྤྱོད་པ་དང་། སྐྱེ་མཆེད་བྱིན་གྱིས་བརླབ་པའི་དགོས་པ་བསྟན་པའོ། ། དང་པོ་ལ་གཉིས། བཤད་པར་དམ་བཅའ་བ། དོན་དངོས་སོ། ། དང་པོ་ནི། ལེའུ་དགུ་པ་བཤད་པའི་རྗེས་དེ་ནས་དྲུག་པ་རྡོ་རྗེ་འཛིན་པའི་རྒྱལ་པོ་དེ་ཉིད་ཀྱིས། ཀུན་འདར་དང་ཀུན་བཟང་གི་སྤྱོད་པ་བྱེད་པའི་མཚན་ཉིད་བཤད་པར་བྱ་བའོ། ། གཉིས་པ་དོན་དངོས་ལ་གཉིས། སྤྱིའི་དོན་དང་།
གཞུང་གི་དོན་ནོ། ། དང་པོ་ལ་གཉིས། སྤྱོད་པའི་སྔོན་དུ་འགྲོ་བ་དྲོད་དང་། སྤྱོད་པ་ཇི་ལྟར་སྤྱད་པའོ། ། དང་པོ་ལ་དྲུག རང་གི་ངོ་བོ། རབ་ཏུ་དབྱེ་བ། སོ་སོའི་མཚན་ཉིད། མ་ཐོབ་པ་ཐོབ་པར་བྱེད་པའི་ཐབས། ཐོབ་པ་བརྟན་པར་བྱེད་པའི་ཚུལ།
དྲོད་དང་སྤྱོད་པ་མཚམས་སྦྱར་བའོ། ། དང་པོ་ནི། རྣལ་འབྱོར་པའི་ཏིང་ངེ་འཛིན་ལས་སྔར་མ་སྐྱེས་པའི་ཡེ་ཤེས་སྐྱེ་བའི་སྔ་ལྟས་སུ་གྱུར་པ་ལུས་ངག་ཡིད་གསུམ་གྱི་ནུས་པའི་ཁྱད་པར་ལ་དྲོད་ཅེས་བྱའོ། ། གཉིས་པ་ནི། དྲོད་ཆུང་ངུ་དང་། འབྲིང་དང་། ཆེན་པོ་གསུམ་ཡོད་དོ། ། གསུམ་པ་ནི། མཉམ་བཞག་གི་དུས་སུ། འཇིག་རྟེན་ཆོས་བརྒྱད་ཀྱི་རྟོག་པ་མགོ་སྙོམས་ཤིང་།
རྗེས་ཐོབ་ཏུ་ཉོན་མོངས་པ་གློ་བུར་བ་དྲག་པོ་ཟློག་པ་དང་། འཇིགས་པ་དང་། མྱ་ངན་ལ་སོགས་པས་མི་གཟིར་བར་འགྱུར་ན་དྲོད་ཆུང་ངུ་ཚོགས་ལམ་ཐོབ་པའི་རྟགས་ཡིན་ཏེ། རྩ་རྒྱུད་ལས། འཇིགས་སྨྱོ་དེ་བཞིན་སྡུག་བསྔལ་དང་། ། མྱ་ངན་གདུང་བས་འཚེ་བ་དང་། ། འདོད་ཆགས་ཞེ་སྡང་གཏི་མུག་ཆེ། ། སྒྲུབ་པ་པོ་ཉིད་ཉོན་མི་རྨོངས། ། ཞེས་དང་། སཾ་ཊིར།
དེ་བཞིན་འཇིག་རྟེན་ཆོས་བརྒྱད་ནི། ། ཐམས་ཅད་ཤིན་ཏུ་རིང་དུ་སྤངས། ། ཞེས་གསུངས་སོ། ། ཚར་བཅད་པའི་ལས་ལྟ་སྟངས་རྣམས་ཐོགས་པ་མེད་པར་འགྲུབ་ན། དྲོད་འབྲིང་པོ་སྦྱོར་ལམ་ཐོབ་པའི་རྟགས་ཡིན་ལ། ཚར་བཅད་རྗེས་འཛིན་གཉིས་ཀ་ཚེགས་མེད་པར་འགྲུབ་ན་དྲོད་ཆེན་པོ་མཐོང་ལམ་སྐྱེ་བའི་རྟགས་ཡིན་ཏེ། རྩ་རྒྱུད་ལས། ཕན་དང་གནོད་པའི་འབྲས་འབྱུང་བ། ། ཇི་ལྟར་ངེས་པར་ཤེས་ནས་ནི། ། དེ་ལྟར་དེ་ནི་སྐད་གཅིག་ཀྱང་། །
རྣལ་འབྱོར་པ་ནི་ངུ་འབོད་གནས། ། ཞེས་སོ། ། བཞི་པ་ནི། དྲོད་ཆུང་ངུ་མ་ཐོབ་པ་ཐོབ་པར་བྱེད་པའི་ཐབས་རིམ་གཉིས་ལ་བརྩོན་པ་ཡིན་ལ། དྲོད་འབྲིང་པོ་ཐོབ་པར་བྱེད་པའི་ཐབས། ཀུན་འདར་གསང་སྤྱོད་བྱེད་པ་ཡིན་ཏེ། སཾ་ཊིར། དེ་ནས་བསྒོམ་པ་ནུས་པ་ན། ། བསྡུས་ཏེ་བྱིས་པའི་བརྩེ་བ་བྱ། ། ཞེས་གསུངས་ལ།
ཆེན་པོ་ཐོབ་པར་བྱེད་པའི་ཐབས། ལྷ་གནད་ལ་བོར་བ་དྲག་ཤུལ་གྱིས་གྲུབ་པ་ཡིན་པས། ལེའུ་གཉིས་པ་དང་། དགུ་པར་རྒྱས་པར་བཤད་ཟིན་ཏོ། ། ལྔ་པ་ནི། དྲོད་ཆུང་ངུ་བརྟན་པར་བྱེད་པའི་དུས་ཟླ་བ་ཕྱེད་ཡིན་ཏེ། རྩ་རྒྱུད་ལས། བརྩེ་བས་དངོས་གྲུབ་དོན་དུ་ཡང་། ། ཟླ་བ་ཕྱེད་དུ་ཡོངས་སུ་རྟོགས། ། ཞེས་གསུངས་ལ།
འབྲིང་བརྟན་པར་བྱེད་པའི་དུས་ཟླ་བ་གཅིག་ཏེ། དེ་ཉིད་ལས། ཟླ་བ་གཅིག་ཏུ་གསང་ལ་སྤྱོད། ། ཅེས་སོ། ། ཆེན་པོ་བརྟན་པའི་དུས། ཉེ་རྒྱུ་སྤྱོད་པའི་བར་ཡིན་པས་ངེས་པ་མེད་དོ། ། དྲུག་པ་ནི། རྩ་རྒྱུད་ལས། ཅུང་ཟད་དྲོད་ནི་ཐོབ་པ་ན། ། གལ་ཏེ་སྤྱོད་པ་བྱེད་འདོད་པས། །
གལ་ཏེ་འགྲུབ་འགྱུར་འདོད་ཡོད་ན། ། འདི་ནི་སྤྱོད་པ་སྤྱོད་པ་ཉིད། ། ཅེས་གསུངས་པས། དྲོད་ཆུང་ངུ་ཐོབ་ནས་ཀུན་འདར་གྱི་གསང་སྤྱོད་བྱེད། འབྲིང་པོ་ཐོབ་ནས་ཀུན་འདར་འཇིག་རྟེན་པའི་མངོན་དུ་སྤྱོད་ཅིང་། ཆེན་པོ་ཐོབ་ནས་ཀུན་ཏུ་བཟང་པོའི་སྤྱོད་པ་བྱེད་དོ། ། གཉིས་པ་དྲོད་ཐོབ་ནས་སྤྱོད་པ་ཇི་ལྟར་སྤྱད་པ་ལ་དྲུག རང་གི་ངོ་བོ། རབ་ཏུ་དབྱེ་བ། སོ་སོའི་མཚན་ཉིད།
དུས། གང་ཟག སྤྱོད་པའི་དགོས་པའོ། ། དང་པོ་ནི། ནང་དུ་དེ་ཁོ་ན་ཉིད་རྟོགས་པས་ཕྱི་རོལ་དུ་ལུས་ངག་བླང་དོར་མེད་པར་སྤྱོད་པས་རྟོག་པ་དང་ཉོན་མོངས་པ་བཙན་ཐབས་སུ་སྤྱོད་པའོ། ། དེ་ཡང་། ལུས་ཀྱི་ཆ་ལུགས་ལ་ངེས་པ་མེད་དེ། རེས་ཅོ་རེག་དང་། རེས་རལ་པ་ཅན་ལ་སོགས་པར་བྱེད། ངག་གི་སྨྲ་བརྗོད་ལ་ངེས་པ་མེད་དེ།
སཾ་ཊིར། རེས་འགའ་ལེགས་སྦྱར་ཟུར་ཆག་དང་། ། བཟློག་པ་ཡིས་ནི་འདོན་པར་བྱེད། ། ཅེས་གསུངས། བཟའ་བཏུང་ལ་ངེས་པ་མེད་དེ། དེ་ཉིད་ལས། བཟའ་བཅའ་དེ་བཞིན་བཏུང་བ་ཉིད། ། ཇི་ལྟར་རྙེད་པ་རབ་ཏུ་བཟའ། ། ཞེས་གསུངས། གོས་ལ་ངེས་པ་མེད་དེ།
རྩ་རྒྱུད་ལས། བགོ་བ་སྟག་གི་ལྤགས་པ་ཉིད། ། ཅེས་དང་། སྨད་གཡོགས་ཁ་དོག་སྣ་ཚོགས་དང་། ། ཞེས་དང་། སཾ་ཊིར། རོའི་དཀྲིས་མའི་གོས་བཟང་དང་། ། ཞེས་གསུངས། བརྒྱན་ལ་ངེས་པ་མེད་དེ། རྩ་རྒྱུད་ལས།
རོ་བསྲེགས་ཐལ་བས་དེ་བཞིན་བརྒྱན། ། མེ་ཏོག་རབ་སོང་རྣམས་རྙེད་པས། ། མགོ་སྐྱེས་ལེགས་པར་བཅིང་བར་བྱ། ། ཞེས་དང་། སཾ་ཊིར། མེ་ཏོག་སྣ་ཚོགས་འབྲས་བུར་བཅས། ། འོལ་མ་སི་སོགས་དེ་བཞིན་བརྒྱན། ། ཞེས་དང་། རོ་བསྲེགས་ཐལ་བས་རྣམ་པར་བརྒྱན། ། ཞེས་སོ།
སྣོད་ལ་ངེས་པ་མེད་དེ། སཾ་ཊིར། དུད་ཁྲོད་ཕྲུ་ཆག་ཐོགས་ནས་ནི། ། མཚན་དུས་གསང་སྟེ་རྒྱུ་བར་བྱེད། ། ཅེས་གསུངས། གྲོགས་ལ་ངེས་པ་མེད་དེ། རྩ་རྒྱུད་ལས། བསྒྲོད་དང་བསྒྲོད་མིན་སྔགས་པ་ཡིས། ། རྣམ་རྟོག་ཉིད་དུ་མི་བྱ་འོ། ། ཞེས་གསུངས་སོ། །
གཉིས་པ་ནི། དབྱེ་ན་ཀུན་འདར་གྱི་སྤྱོད་པ་དང་། ཀུན་ཏུ་བཟང་པོའི་སྤྱོད་པ་གཉིས་སོ། ། གསུམ་པ་ནི། ཅིའི་ཕྱིར་ཀུན་འདར་གྱི་སྤྱོད་པ་ཞེས་བྱ་སྙམ་ན། རྣལ་འབྱོར་པ་དེའི་ནུས་པས་འཇིག་རྟེན་པ་ཀུན་འཇིགས་ཤིང་འདར་བར་བྱེད་པས་ན་ཀུན་འདར་ཅེས་བྱ། ཡང་དེའི་མིང་གི་རྣམ་གྲངས། བླང་དོར་མེད་པར་སྤྱོད་པས་གཉིས་སྤངས་ཏེ་ཨ་ཝ་དྷུ་ཏིའི་སྤྱོད་པ་ཞེས་བྱ། སྨྱོན་པའི་བརྟུལ་ཞུགས་དང་། རྒྱལ་བུ་གཞན་ནུའི་སྤྱོད་པ་དང་།
བྱིས་པའི་སྤྱོད་པ་དང་། གསང་སྤྱོད་ཅེས་ཀྱང་བྱའོ། ། ཅིའི་ཕྱིར་ཀུན་ཏུ་བཟང་པོའི་སྤྱོད་པ་ཞེས་བྱ་སྙམ་ན། རང་གི་རྟོགས་པའི་ཡེ་ཤེས་ཀྱི་ངོ་བོར་ཆོས་ཐམས་ཅད་བཟང་པོར་རྟོགས་པས་དེ་སྐད་ཅེས་བྱ། དེ་ཉིད་ལ་མིང་གི་རྣམ་གྲངས། ཕྱོགས་ལས་རྣམ་རྒྱལ་དང་། རྒྱལ་ཚབ་ཆེན་པོ་དང་། ཚོགས་བདག་ཆེན་པོའི་སྤྱོད་པ་ཞེས་ཀྱང་བྱའོ། ། བཞི་པ་དུས་ལ་གཉིས། ནམ་སྤྱད་པའི་དུས་དང་།
ཇི་སྲིད་སྤྱད་པའི་དུས་སོ། ། དང་པོ་ནི། དྲོད་ཆུང་ངུ་ཐོབ་ནས་ཀུན་འདར་གསང་སྤྱོད། འབྲིང་པོ་ཐོབ་ནས་ཀུན་འདར་མངོན་སྤྱོད་དང་། ཆེན་པོ་ཐོབ་ནས་ཀུན་ཏུ་བཟང་པོའི་སྤྱོད་པ་སྤྱོད་ལ། དྲོད་དེ་དག་མ་ཐོབ་པར་སྤྱོད་པ་དེ་དག་མི་རུང་སྟེ། ཡེ་ཤེས་གྲུབ་པ་ལས། གནས་སུ་དེ་ཉིད་དམན་པ་ཡིས། ། འཚོ་བའི་རྒྱུ་ཅན་ཉིད་གྱུར་པ། ། དམྱལ་བ་ཐོབ་པར་བྱེད་པའི་རྒྱུ། །
བརྟུལ་ཞུགས་ཅན་གྱིས་ཅི་ཞིག་བྱ། ། ཞེས་དང་། དེ་བཞིན་དེ་ཉིད་མེད་བཞིན་དུ། ། ངོ་མཚར་ཆེ་བ་ལྟར་བྱེད་པ། ། ཇི་སྲིད་ནམ་མཁའ་གནས་ཀྱི་བར། ། ཤི་བའི་འོག་ཏུ་དམྱལ་བར་སྐྱེ། ། ཞེས་གསུངས་སོ། ། གཉིས་པ་ནི། ཀུན་འདར་གསང་སྤྱོད་ཟླ་བ་ཕྱེད་སྤྱོད། ཀུན་འདར་མངོན་སྤྱོད་ཟླ་བ་གཅིག་གམ་དྲོད་ཆེན་པོ་མ་ཐོབ་ཀྱི་བར་སྤྱོད།
ཀུན་ཏུ་བཟང་པོའི་སྤྱོད་པ་ཉེ་རྒྱུ་སྤྱོད་པའི་བར་དུ་སྤྱོད་དོ། ། ལྔ་པ་གང་ཟག་ནི། དྲོད་ཐོབ་ཅིང་ཚེ་འདི་ཉིད་ལ་སངས་རྒྱས་ཐོབ་པར་འདོད་པའི་མཚན་ཉིད་གཉིས་ལྡན་གྱིས་སྤྱོད་དེ། རྩ་རྒྱུད་ལས། ཅུང་ཟད་དྲོད་ནི་ཐོབ་པ་ན། ། ཞེས་སོགས་གསུངས་སོ། ། དྲུག་པ་སྤྱད་པའི་དགོས་པ་ནི། ཀུན་འདར་སྤྱད་པའི་དགོས་པ་རང་གི་སེམས་ཀྱི་བརྟན་གཡོ་བརྟག་པའི་ཕྱིར་དུ་ཡིན་ཏེ། རྩ་རྒྱུད་ལས། ཡིད་ནི་བརྟན་ནམ་གཡོ་བའམ་ཅི། །
རང་གི་སེམས་ནི་སོ་སོར་བརྟག ། ཅེས་གསུང་ལ། ཀུན་ཏུ་བཟང་པོའི་སྤྱོད་པའི་དགོས་པ། སེམས་ཅན་གྱི་དོན་བྱེད་པ་ཡིན་ཏེ། སཾ་ཊིར། སེམས་ཅན་རྗེས་སུ་གཟུང་བའི་ཕྱིར། ། བློ་ལྡན་ཆེན་པོས་རྒྱུ་བར་བྱ། ། ཞེས་གསུངས་སོ། ། གཉིས་པ་གཞུང་གི་དོན་ལ་གཉིས། ཀུན་འདར་གྱི་སྤྱོད་པ།
ཀུན་ཏུ་བཟང་པོའི་སྤྱོད་པའོ། ། དང་པོ་ནི། རྡོ་རྗེ་སྟེ་དྲོད་ཆུང་ངུ་དང་། འབྲིང་པོའི་ཡེ་ཤེས་རྒྱུད་ལ་སྐྱེས་པའི་རྣལ་འབྱོར་པ། རང་གི་སེམས་ཀྱི་བརྟན་གཡོ་བརྟག་པའི་ཕྱིར་དུ་ལུས་ངག་གི་སྤྱོད་པའི་ཁྱད་པར་བླང་དོར་མེད་པར་བྱེད་པའི་སྦྱོར་བ་ཡིས། རྡོ་རྗེའི་ཕྱག་རྒྱ་གཡུང་མོ་ལྟ་བུ་ལ་སོགས་པ་གྲོགས་ངེས་པ་མེད་པ་དང་ལྷན་ཅིག་ཏུ་སྤྱོད་པ་ཡང་དག་བརྩམ་པར་བྱ་སྟེ། གནས་མེ་ཏོག་འབྲས་བུ་ལ་སོགས་ཀྱིས་བརྒྱན་པའི་ནགས་ཚལ་ཆེན་པོ་སྟུག་པོའི་ཁྲོད་དང་། ཐག་རིང་བས་མཐའ་ཉིད་སོགས་ངེས་པ་མེད་པར། དྲོད་ཐོབ་ཅིང་ཚེ་འདི་ལ་ཕྱག་རྒྱ་ཆེན་པོ་ཐོབ་པར་འདོད་པའི་རྣལ་འབྱོར་པ་སེམས་དཔའ་ཆེན་པོ་བླང་དོར་གྱི་གནས་ལ་མི་འཇིགས་པ་དེ་སྤྱོད་པ་ལ་འགྲོ་བར་བྱ་ཞིང་། དེའི་བཟའ་བཏུང་ནི་ནགས་ཚལ་ལ་སོགས་པའི་གནས་ངེས་མེད་དེ་དག་ཏུ་ནི་སློང་མོ་རྒྱུ་ཞིང་དེར་རྙེད་པའི་ཟས་ནི་བཟང་ངན་མེད་པར་བཟའ་བར་བྱེད་ལ།
རྒྱན་བཟང་པོས་བརྒྱན་པ་དང་ངན་པས་བརྒྱན་པ་ཁྱད་པར་མེད་པ་ཉིད་དེ། ནགས་ཚལ་དེ་རྣམས་ན་གནས་པའི་ཤིང་གི་ལྷ་མོ་ལ་སོགས་པ། རྣལ་འབྱོར་པའི་ནུས་པ་ལ་འཇིགས་ཤིང་སྐྲག་ནས་རྣལ་འབྱོར་པ་ལ་ཐུན་མོང་གི་འདོད་པའི་ཡོན་ཏན་གང་འདོད་པ་སྟེར་བར་བྱེད་དོ། ། གཉིས་པ་ནི། དྲོད་ཆེན་པོ་ཐོབ་པའི་རྣལ་འབྱོར་པས་ཀུན་ཏུ་བཟང་པོའི་སྤྱོད་པ་སྤྱད་པས། ནགས་ཚལ་གྱི་བདག་པོ་མི་མ་ཡིན་གྱི་རིགས་ཀུན་ནི་རྡོ་རྗེ་ཅན་རྣལ་འབྱོར་པ་དེའི་འཁོར་དུ་འདུ་བར་འགྱུར་ལ། ནང་དོན་དུ་ནང་གི་ཡུལ་དང་གྲོགས་དབང་དུ་འདུས་ནས་ས་རྣམས་མངོན་དུ་བྱེད་པའི་དོན་ཏོ། ། གཉིས་པ་སྐྱེ་མཆེད་བྱིན་གྱིས་བརླབས་པའི་ཕན་ཡོན་ལ་གཉིས། ཐུན་མོང་གི་མངོན་ཤེས་དང་། ཐུན་མོང་མ་ཡིན་པའི་མངོན་ཤེས་ཐོབ་པའི་ཕན་ཡོན་ནོ། །
དང་པོ་ལ་བཞི། ལྷའི་མིག་དང་རྣ་བའི་མངོན་ཤེས། གཞན་གྱི་སེམས་ཤེས་པའི། མངོན་གྱི་གནས་རྗེས་སུ་དྲན་པའི། རྫུ་འཕྲུལ་གྱི་མངོན་ཤེས་སོ། ། དང་པོ་ལ་གཉིས། ལྷའི་མིག་གི་མངོན་ཤེས་དང་། ལྷའི་རྣ་བའི་མངོན་ཤེས་སོ། ། དང་པོ་ནི། སྤྱིར་སྐྱེ་མཆེད་བྱིན་གྱིས་བརླབས་པ་ལ་ཕན་ཡོན་གསུམ་སྟེ།
ཐ་མལ་གྱི་རྣམ་པར་རྟོག་པ་སྦྱོང་བ་དང་། བར་གཅོད་བསྲུང་བ་དང་། མངོན་པར་ཤེས་པ་དྲུག་འཆར་བ་ལས། སྔ་མ་ནི། གོང་དུ། གཏི་མུག་རྡོ་རྗེའི་སྦྱོར་བ་ཡིས། ། མིག་གི་རྣམ་པར་ཤེས་པ་སྦྱོང་། ། ཞེས་སོགས་སུ་བཤད་ཟིན་ལ། བར་པ་ནི། རྩ་རྒྱུད་ལས།
འདི་ནི་གོ་ཆ། ཞེས་གསུང་ཞིང་། ཕྱི་མ་ནི། འདིར་སྟོན་ཏེ། དེ་ལ། སྔར་ཁམས་གསུམ་དུ་སྐྱེས་པ་དང་ནི་ད་ལྟ་སྐྱེ་བ་དང་། སོ་སོ་སྐྱེ་བོ་གང་གིས་ཕྱིས་སྐྱེ་བར་འགྱུར་བ་དེ་རྣམས་ཀྱི་གཟུགས་ཕྲ་རགས་དང་ཉེ་རིང་མེད་པར། མིག་ཏུ་གཏི་མུག་རྡོ་རྗེ་མ་སྒོམ་པའི་སྦྱོར་བ་ལས་རྡོ་རྗེའི་མིག་ཐོགས་པ་མེད་པའི་སྤྱན་གྱིས་མཐོང་བར་འགྱུར་རོ། ། གཉིས་པ་ནི། ཁམས་གསུམ་ལམ་ནི་བསྟེན་པས་ལམ་དུ་བྱེད་པ་ནི་ཉམས་དགའ་བར་བསྒྲག་པའི་སྒྲ་ནི་སེམས་ཅན་གང་གིས་ཉེ་རིང་གང་དུ་རབ་གྲགས་པ།
རྣལ་འབྱོར་པའི་རྣ་བའི་དྲུང་ན་ཉེ་བར་གནས་པ་བཞིན་ཐོས་པ་ནི། ཞེ་སྡང་རྡོ་རྗེ་མ་རྣ་བར་བསྒོམ་པའི་སྦྱོར་བ་ལས། ལྷའི་དྲང་སྲོང་བཞིན་དུ་རྣ་བའི་མངོན་པར་ཤེས་པས་སྒྲ་ཉེ་རིང་མེད་པ་ཐོགས་མེད་དུ་ཐོས་སོ། ། ལྷའི་མིག་དང་རྣ་བའི་མངོན་ཤེས་བཤད་པའི་ཤུགས་ལས། སེར་སྣ་རྡོ་རྗེ་མ་སྣ་ལ་བསྒོམས་པས་གང་སྣམ་པར་འདོད་པའི་དྲི་ཉེ་རིང་མེད་པ་ཐམས་ཅད་ཚོར་བ་དང་། འདོད་ཆགས་རྡོ་རྗེ་མ་ལྕེ་ལ་བསྒོམས་པས་མྱང་བར་འདོད་པའི་རོ་ཉེ་རིང་མེད་པ་ཐམས་ཅད་མྱོང་བ་དང་། ཕྲག་དོག་རྡོ་རྗེ་མ་ལུས་ལ་བསྒོམས་པས་གང་རེག་པར་འདོད་པའི་རེག་བྱ་ཉེ་རིང་མེད་པ་ཐམས་ཅད་མྱོང་བ་སྟེ། དེ་རྣམས་ལྔ་ནི་ལྷའི་མིག་ལ་སོགས་པའི་མངོན་ཤེས་ཞེས་གཅིག་ཏུ་བགྲང་ངོ་། ། གཉིས་པ་ནི། སེམས་ཅན་ཀུན་གྱི་སེམས་གཉུག་མ་གཉིས་སུ་མེད་པ་ཆེན་པོ་དེ།
འདོད་ཆགས་ལ་སོགས་པའི་རྟོག་པས་བསྒྲིབས་པས་མཚོན་ཅིང་རྟོགས་པར་དཀའ་བ་དེ་ལྟ་བུའི་སེམས་ཀྱི་མཚན་ཉིད་ནི། དཔེར་ན་ལག་པའི་མཐིལ་དུ་སྐྱུ་རུ་ར་ལྔ་བཞག་པ་བཞིན་དུ། རྡོ་རྗེ་བདག་མེད་མ་སྙིང་ཁར་བསྒོམ་པའི་རྣལ་འབྱོར་པའི་སེམས་ཀྱིས་གཞན་གྱི་སེམས་ཤེས་པར་འགྱུར་རོ། ། ཡང་སྐྱུ་རུ་ར་ལྔ་བཞག་ཅེས་པས། སྐྱུ་རུ་ར་ལག་མཐིལ་དུ་བཞག་པ་བཞིན་སྔོན་ཤེས་ལྔ་མངོན་སུམ་དུ་ཐོབ་ཅེས་ཀྱང་བྱའོ། ། གསུམ་པ་ནི། སྔར་སྐྱེ་བ་བྱེ་བ་སྟོང་ཕྲག་དུ་མར་ལུས་བླངས་པའི་དུས་ཀྱི་རང་གིས་ལུས་གང་བླངས་དང་། དེའི་དུས་ཀྱི་ཕ་མ་དང་། བུ་དང་བུ་མོ་དང་། དགྲ་དང་གཉེན་དང་བརྣག་གི་ཉེ་དུ་ལ་སོགས་པའི་རིགས་ནི་སྟོང་ཕྲག་དུ་མ་གཅིག་གང་དང་གང་ཡིན་པ་ནི།
རྡོ་རྗེ་བདག་མེད་མ་སྙིང་ཁར་སྒོམ་པའི་སྦྱོར་བས་སྔོན་གྱི་གནས་རྗེས་སུ་དྲན་པར་འགྱུར་ཏེ། དཔེར་ན་ཉི་མ་གསུམ་ལོན་པའི་བྱ་བ་བྱས་པ་བཞིན་མི་བརྗེད་པར་དྲན་པར་འགྱུར་ལ། འདིའི་ཤུགས་ལ། སྐྱེ་བ་བྱེ་བ་སྟོང་ཕྲག་དུ་མར་རང་གཞན་འཆི་འཕོ་བ་དང་སྐྱེ་བ་ཤེས་པ་གཉིས་གཅིག་ཏུ་བྱས་པའི་མངོན་ཤེས་ཐོབ་པ་བསྟན་ནོ། ། ཡང་། ཉི་མ་གསུམ་བཞིན་དྲན་པར་འགྱུར། ། ཞེས་པ། འདས་པ་སྔོན་གྱི་སྐྱེ་གནས་རྗེས་སུ་དྲན་པ། ད་ལྟ་བར་འཆི་འཕོ་བ་ཤེས་པ། མ་འོངས་པ་གང་དུ་སྐྱེ་བ་ཤེས་པ་གསུམ་བསྟན་ཞེས་ཀྱང་ཤེས་པར་བྱའོ། །
བཞི་པ་ནི། གཅིག་ལས་མང་པོ་དང་། མང་པོ་ལས་གཅིག་ཏུ་འགྱུར་བ་སོགས་རྫུ་འཕྲུལ་དྲ་བ་བསམ་གྱིས་མི་ཁྱབ་པ་དུ་མའམ། ཡང་ན། ལྷག་པར་མོས་པ་དང་། མངོན་དུ་ཕྱོགས་པ་དང་། མངོན་པར་འདུ་བྱེད་པ་མེད་པ་དང་། ལྷའི་རྫུ་འཕྲུལ་རྣམས་མི་འདྲ་བ་དུ་མ་རྣལ་འབྱོར་པ་འདིས་ནི་སྙིང་ཁར་བདག་མེད་མ་བསྒོམས་པའི་ཕན་ཡོན་ལས་ཁམས་གསུམ་ཐམས་ཅད་དུ་སྣང་བར་བྱེད་པར་འགྱུར་རོ། ། དེ་ལྟར་འཇིག་རྟེན་པ་དང་ཐུན་མོང་བ་ལྷའི་མིག་ལ་སོགས་པའི་མངོན་ཤེས་དང་། གཞན་སེམས་ཤེས་པ་དང་།
སྔོན་གནས་དྲན་པ་དང་། འཆི་འཕོ་བ་དང་སྐྱེ་བ་ཤེས་པ་དང་། རྫུ་འཕྲུལ་གྱི་མངོན་ཤེས་དང་ལྔའི་སྦྱོར་བ་ཐོབ་པ་ནི། སྐྱེ་མཆེད་བྱིན་རླབས་ཀྱི་འབྲས་བུ་ཡིན་གསུངས་ལ། འཇིག་རྟེན་པ་དང་ཐུན་མོང་གི་མངོན་ཤེས་ལྔ་ནི། ཐུན་མོང་བ་ཡོངས་སུ་གྲགས་པ་དང་། རྒྱུད་འདིའི་དངོས་བསྟན་ལྟར་ན། ལྷའི་མིག་གི་མངོན་ཤེས་དང་། ལྷའི་རྣ་བའི་མངོན་ཤེས་དང་། གཞན་སེམས་ཤེས་པའི་མངོན་ཤེས་དང་།
སྔོན་གནས་དྲན་པ་འཆི་འཕོ་སྐྱེ་བ་གསུམ་གཅིག་ཏུ་བྱས་ཏེ་ཚེ་རབས་དྲན་པའི་མངོན་ཤེས་དང་། རྫུ་འཕྲུལ་གྱི་མངོན་ཤེས་རྣམས་ཡིན་པར་མངོན་ནོ། ། གཉིས་པ་ནི། སྙིང་ཁར་བདག་མེད་མ་བསྒོམ་པ་ལས་སངས་རྒྱས་ཟག་པ་ཟད་པའི་མངོན་ཤེས་དྲུག་པ་ཐོབ་པར་འགྱུར་རོ། ། དེས་ན། མིག་སོགས་ལྔར་གཏི་མུག་རྡོ་རྗེ་མ་སོགས་ལྔ་བསྒོམས་པས། ལྷའི་མིག་ལ་སོགས་པའི་མངོན་ཤེས་ཐོབ་པར་འགྱུར་ལ། སྙིང་ཁར་བདག་མེད་མ་བསྒོམས་པས་གཞན་སེམས་ཤེས་པའི་མངོན་ཤེས་ནས། ཟག་པ་ཟད་པའི་མངོན་ཤེས་ཀྱི་བར་ལྔ་ཐོབ་པར་འགྱུར་བ་ཡིན་ནོ། ། གཉིས་པ་ལེའུའི་མིང་ནི།
གཏི་མུག་རྡོ་རྗེ་མ་སོགས་དྲུག་གིས་མིག་སོགས་ནང་གི་སྐྱེ་མཆེད་དྲུག་བྱིན་གྱིས་བརླབས་པས། འབྲས་བུ་མངོན་ཤེས་དྲུག་རྣམ་པར་དག་པ་ཐོབ་པར་བྱེད་པ་སྟོན་པའི་ལེའུ་སྟེ་བཅུ་པ།

ཚིགས་སུ་བཅད་པ་བརྒྱད་དང་རྐང་པ་གསུམ་གྱི་རྣམ་པར་བཤད་པའོ།། ༈ །།ད་ནི་ལེའུ་བཅུ་གཅིག་པ་བཤད་པ་ལ་གཉིས་ཏེ། སྤྱིའི་དོན་དང་། གཞུང་གི་དོན་ཏོ། ། དང་པོ་ནི། བརྗོད་བྱ་སྤྱི་དང་། རྗོད་བྱེད་ཡན་ལག་གི་དོན་གྱིས་འཆད། མངོན་པར་རྟོགས་པ་གྲོལ་བྱེད་ལས། ཐུན་མོང་གི་དངོས་གྲུབ་བསྒྲུབ་པ་དང་འབྲེལ་ལོ། ། རྩ་བའི་རྒྱུད་ཀྱི་གང་དུ་ཕན་འདོགས་ན། ལེའུ་གཉིས་པ་དང་།
ཕྱི་མའི་ལེའུ་དགུ་པར། ལས་ཀྱི་ཚོགས་གསུངས་ཀྱང་ཐམས་ཅད་ལས་བཞིར་ཕྱེ་བའི་ལྷའི་རྣལ་འབྱོར་དང་སྔགས་ཀྱི་མཐའ་རྟེན་རྣམས་མ་གསུངས་པས། མ་ཚང་བ་ཁ་བསྐོང་བ་དང་། མི་གསལ་བ་གསལ་བར་བྱེད་པ་ཡིན་ནོ། ། གཉིས་པ་གཞུང་གི་དོན་ལ་གཉིས། དོན་དངོས་དང་། ལེའུའི་མིང་ངོ་། ། དང་པོ་ལ་བཞི། ལས་བཞིའི་ལྷའི་རྣལ་འབྱོར་བསམ་པའི་ཁྱད་པར། གང་དབང་དུ་བྱ་བའི་ཕྱག་རྒྱ།
ལས་བཞིའི་སྔགས་ཀྱི་མཐའ་རྟེན་བསྟན་པའོ། ། དང་པོ་ནི། ལས་བཞིའི་ཕྲིན་ལས་བསྒྲུབ་པ་ལ་ལྷ་གང་དང་གང་གིས་བསྒྲུབ་ན་འགྲུབ་ཉེ་ཞིང་ཤིས་པ་ཡིན་ཞེ་ན། སྤྱིར་རིགས་བཞི་པོ་འདི་དག་རེ་རེས་ཀྱང་ལས་བཞི་ཀར་འགྲུབ་མོད་ཀྱི། བསྒྲུབ་ཉེ་བ་དང་གཙོ་ཆེ་བའི་དབང་དུ་བྱས་ནས། ཕན་པ་རྣམ་སྣང་གི་རྣལ་འབྱོར་ཉིད་ཀྱིས་ཞི་བའི་ལས་འགྲུབ་པར་བྱེད་པ་སྟེ། རྡོ་རྗེ་ཉི་མ་རིན་འབྱུང་གི་ལྷའི་རྣལ་འབྱོར་གྱིས་རྒྱས་པའི་ལས་བསྒྲུབ་པའོ། ། རྡོ་རྗེ་ཆོས་འོད་དཔག་མེད་ཀྱི་རྣལ་འབྱོར་གྱིས་དབང་དུ་བྱ་བ་ཞེས་བྱ་བའི་ལས་ལ་བསྔགས་ལ། རྡོ་རྗེ་སེམས་དཔའ་མི་བསྐྱོད་པས་གསད་པར་བྱ་བའི་ལས་ལ་གཙོ་བོར་བསྔགས་སོ། ། གཉིས་པ་ནི།
ཞི་བ་རབ་ཏུ་དང་བའི་སེམས་ཀྱིས་ནད་ལ་སོགས་པ་ཞི་བར་བསམ་པ་སྟེ། རྣམ་པར་སྣང་མཛད་ཀྱི་ལྷའི་རྣལ་འབྱོར་ལ་གནས་ནས། སྲེའུ་གསོ་བ་ལ་སོགས་པའི་ནད་བཅོམ་སྟེ། རང་གི་སྙིང་ཁའམ་ཤེས་རབ་ཀྱི་པདྨར་བསྒྲུབ་བྱ་ཆུའི་དཀྱིལ་འཁོར་ལ་གནས་པར་བསམས་ལ། བུམ་པ་དཀར་པོ་ཐོགས་པའི་བདུད་རྩིའི་ཆུ་རྒྱུན་གྱིས་དབང་བསྐུར་ནས་ནི། སངས་རྒྱས་ཐམས་ཅད་ཀྱི་རྡུལ་ཕྲ་རབ་ཀྱིས་བསྒྲུབས་པའི་ལྷའི་སྐུར་ལྟ་བ་ཡང་དག་བརྩམ་པར་བྱའོ། ། རྒྱས་པའི་སེམས་ཀྱིས་ཚེ་དང་ལོངས་སྤྱོད་ལ་སོགས་པ་རྒྱས་པར་བསམ་སྟེ། རིན་པོ་ཆེའི་ཆར་གྱི་སྤྲིན་ཕུང་འབབ་པས་རབ་ཏུ་བསྐོར་བའམ། རྡོ་རྗེ་ཉི་མའི་རྣལ་འབྱོར་གྱིས་བསྒྲུབ་བྱ་དབང་ཆེན་གྱི་དཀྱིལ་འཁོར་ལ་གནས་པར་བསམས་ལ། བུམ་པ་སེར་པོའི་ཆུ་རྒྱུན་གྱིས་དབང་བསྐུར་བ་སྔ་མ་བཞིན་ནོ། །
རྗེས་སུ་ཆགས་པ་ཞེན་པའི་སེམས་ཀྱིས་ནི། ཆུས་བྱུང་གི་བུ་མོ་ལྔ་སོགས་པ་བཀུག་ནས་རྗེས་ཆགས་ཀྱི་རྣལ་འབྱོར་གྱིས་བདེ་སྟོང་བཟའ་བར་བྱ་བའམ། རྡོ་རྗེ་ཆོས་ཀྱི་རྣལ་འབྱོར་གྱིས་བསྒྲུབ་བྱ་ལ་བུམ་པ་དམར་པོའི་ཆུ་རྒྱུན་གྱིས་དབང་བསྐུར་བ་སྔ་མ་བཞིན་ནོ། ། གདུག་པའི་སེམས་ནི་མི་བཟོད་པ་སྟེ་དགྲ་ལ་སོགས་པ་ལ་བསམ་གཏན་གྱི་མེའི་ཆར་སྤྲིན་དྲག་པོ་དབབ་པ་དང་། ཕུར་བུ་གདབ་པ་ལ་སོགས་པས་གསད་པར་བྱའོ། ། གསུམ་པ་ལ་གཉིས། ཕྱག་རྒྱ་དབང་དུ་བྱ་བ་དངོས། ཕྱག་རྒྱའི་རྣལ་འབྱོར་རོ། ། དང་པོ་ནི། གོང་དུ།
བུ་མོ་བཀུག་ནས་བཟའ་བར་བྱ། ། ཞེས་པའི་དོན། ཆུས་བྱུང་གི་བུ་མོ་ལྔ་དགུག་པ་ཡིན་ལ། དེའི་ལོ་རྒྱུས་ནི། སྔོན་ལྷ་དང་ལྷ་མ་ཡིན་གྱིས་རི་རབ་ལ་སྲུབ་ཤིང་བྱས། ཀླུ་དགའ་བོ་དང་ཉེར་དགས་སྲུབ་ཐག་བྱས་ཏེ། ཕྱིའི་རྒྱ་མཚོ་ཆེན་པོ་བསྲུབས་པ་ལས། ཤིན་ཏུ་མཛེས་པའི་བུ་མོ་ལྔ་རིམ་པ་བཞིན་དུ་བྱུང་བ། དེ་དག་ལྷ་སྟོབས་དང་ལྡན་པ་ལྔས་རིམ་པ་བཞིན་དུ་ཁྱེར་ཏེ་སོང་ངོ་ཞེས་ཐོས་སོ། ། དེའང་།
གང་ལས་གང་འཕྲོག་ཅེ་ན། འཕྲོག་པ་དབང་ཕྱུག་ལས་ནི་དཀར་མོ་དབུ་མ་སྟེ། སྐྱེ་བ་གཉིས་པ་ཚངས་པ་ལས་ཚངས་མ་ཉིད་དང་། སྲེད་མེད་ཀྱི་བུ་ཁྱབ་འཇུག་ལས་ཀྱང་དཔལ་མོ་དང་། གང་གིས་ཀྱང་ང་རྒྱལ་ཅག་པར་མ་ནུས་པས་མ་ཅག་པ་བརྒྱ་སྦྱིན་ལ་རཾ་བྷ་སྟེ་ཐིག་ལེ་མཆོག་མ་ཉིད་དང་། ཆུ་སྲིན་གྱི་རྒྱལ་མཚན་འཛིན་པ་བདུད་སྡིག་ཅན་ལས་དགའ་མ་མེ་ཏོག་གི་མདའ་ཅན་དབྲོག་གོ་ཞེས་བྱ་བ་ཡིན་ནོ། ། གཉིས་པ་ནི། དེ་ལྟར་བཀུག་པའི་ཕྱག་རྒྱ་དེ་རྣམས་དང་རང་ཉིད་ལྷའི་སྐུ་ཕྱག་རྒྱ་ཆེན་པོར་བསྐྱེད་པ་དང་། མཁའ་གསང་བྱིན་རླབས་དང་། ཆོས་ཀྱི་འདུ་ཤེས་ཀྱི་སྙོམས་པར་སྦྱོར་བ་ཡིས།
ཕྱག་རྒྱ་དེ་རྣམས་ཐམས་ཅད་བཀུག་ལ་བྱང་སེམས་དགའ་བཞིའི་རིམ་པས་ཉེ་བར་དབབ་ཅིང་བདེ་བ་མྱང་བའི་རོ་བཟའ་ཞིང་། དེ་རྣམས་དང་རྣལ་འབྱོར་པ་རྗེས་སུ་ཆགས་པའི་རྣལ་འབྱོར་གྱིས་ཤིན་ཏུ་དགའ་བའི་སེམས་ཀྱིས་རོལ་ཅིང་རྩེ་ན། ལོགས་པར་གཡེམ་པའི་འདོད་པས་གོས་པར་མི་འགྱུར་ཏེ། ཕྱག་རྒྱ་ཆེན་པོ་བསྒྲུབ་པའི་ཕྱིར་རོ། ། འདིས་མཐུས་བཀུག་པའང་གྲོལ་བར་ཡང་མངོན་ནོ། ། བཞི་པ་ནི། ལས་བཞི་བསྒྲུབ་པའི་སྔགས་ཀྱི་མཐའ་རྟེན་ནི། ཞི་བ་ལ་ཤནྟིཾ་ཀུ་རུའི་མཐའ་རུ་ནི་སྭཱ་ཧཱ་སྟེ། རྒྱས་པའི་དུས་སུ་པུཥྚིཾ་ཀུ་རུའི་མཐར་བཽཥྚ་ཡིན་ལ། གསད་པ་ལ་མ་ར་ཡའི་མཐར་ནི་ཧཱུྃ་དང་ཕཊ་སྦྱར་ཞིང་།
དགུག་པ་ལ་ཨ་ཀརྴ་ཡའི་མཐར་ཛཿདང་། དབང་ལ་ཝ་ཤཾ་ཀུ་རུའི་མཐར་ཧྲཱིཿཞེས་པ་སྦྱར་རོ། ། གཉིས་པ་ལེའུའི་མིང་ནི། ཕྲིན་ལས་བཞི་པོ་ཐམས་ཅད་ཀྱིས། ལྷ་དང་བསམ་པ་དང་སྔགས་ཀྱི་མཐའ་རྟེན་རྣམས་སོ་སོར་སྟོན་པའི་ལེའུ་སྟེ། བཅུ་གཅིག་པ་ཚིགས་སུ་བཅད་པ་དྲུག་དང་རྐང་པ་གསུམ་གྱི་རྣམ་པར་བཤད་པའོ།། ༈ །།ད་ནི་ལེའུ་བཅུ་གཉིས་པ་བཤད་པ་ལ་གཉིས་ཏེ། སྤྱིའི་དོན་དང་། གཞུང་གི་དོན་ཏོ། ། དང་པོ་ནི།
བརྗོད་བྱ་སྤྱི་དང་། རྗོད་བྱེད་ཡན་ལག་གི་དོན་གྱིས་འཆད། མངོན་པར་རྟོགས་པ་ཐབས་རྒྱུད་ལ་བསྐྱེད་རིམ་དང་། བཟླས་པའི་རྣལ་འབྱོར་སྟོན་ལ། རྩ་བའི་རྒྱུད་ཀྱི་གང་དུ་ཕན་འདོགས་ན། ལེའུ་གསུམ་པ་དང་། བརྒྱད་པ་དང་། ཕྱི་མའི་ལྔ་པ་རྣམས་སུ་ཤིན་ཏུ་ཕན་འདོགས་ལ། ལེའུ་བཅུ་གཅིག་པའི་ཀུ་རུ་ཀུལླེ་ལ་ཡང་ཞར་ལས་བྱུང་པའི་ཚུལ་གྱིས་ཕན་འདོགས་སོ། ། བཟླས་པའི་མན་ངག་ནི།
ལེའུ་གཉིས་པ་དང་། ཕྱི་མའི་ལྔ་པ་དང་། བཅུ་པར་ཚུལ་མི་འདྲ་བའི་ཚུལ་གྱིས་ཕན་འདོགས་སོ། ། གཉིས་པ་གཞུང་གི་དོན་ལ་གཉིས། དོན་དངོས་དང་། ལེའུའི་མིང་ངོ་། ། དང་པོ་ལ་གཉིས། བཤད་པར་དམ་བཅའ་བ་དང་། མངོན་པར་རྟོགས་པ་བསྒོམ་པའི་ཚུལ་བསྟན་པའོ། ། དང་པོ་ནི།
ཕྲིན་ལས་བཞིའི་དབྱེ་བ་བཤད་པའི་རྗེས་དེ་ནས་དྲུག་པ་རྡོ་རྗེ་འཛིན་པའི་རྒྱལ་པོ་མཁའ་འགྲོ་མའི་རྡོ་རྗེ་གུར་གྱིས་ནི། ཀྱཻ་རྡོ་རྗེ་རིགས་བསྡུས་པ་དང་། སོ་སོའི་ལྷ་དང་། མཁའ་འགྲོ་མ་བདག་མེད་ལྷ་མོ་བཅོ་ལྔ་རབ་ཏུ་བསྒྲུབ་པའི་ཕྱིར། དེ་དག་གི་ཆོ་ག་དང་། ལྷའི་དཀྱིལ་འཁོར་བསྒོམ་པའི་ཚུལ་རྣམས། གོང་ལེའུ་དང་པོ་དང་། བཞི་པ་དང་། ལྔ་པ་དང་། བདུན་པར་མདོར་བསྡུས་པ་དང་།
རབ་ཏུ་དབྱེ་བའི་ཚུལ་གྱིས་གསུངས་ཀྱང་། རིམ་པ་བཞིན་ཞིབ་ཏུ་མ་གསུངས་པ་ལ། འདིར་གསལ་བར་བསྟན་པའི་ཕྱིར་ཐུབ་པ་སྟོན་པ་དེས་ལྷའི་རྣལ་འབྱོར་བསྒོམ་པའི་ཆོ་གའི་རིམ་པ་སྟོན་པའི་ཚིག་འདི་དག་བཀའ་བསྩལ་ཏོ། ། གཉིས་པ་མངོན་རྟོགས་བསྒོམ་པའི་ཚུལ་ལ་གཉིས། གང་དུ་བསྒོམ་པའི་གནས་དང་། ཇི་ལྟར་བསྒོམ་པའི་མངོན་རྟོགས་དངོས་བཤད་པའོ། ། དང་པོ་ནི། ལས་དང་པོ་པ་བསྒོམ་པའི་གནས་ནི། ནགས་ཚལ་མེ་ཏོག་དང་འབྲས་བུས་བརྒྱན་པར་བྱས་པའི་རི་ཁྲོད་དབེན་ཞིང་ཉམས་དགའ་བ་དང་ནི། སྨན་སྣ་ཚོགས་སྐྱེ་བའི་ལྗོངས་ཡིད་དུ་འོང་བའི་གནས་སུ་བསྒོམ་པར་བྱའོ། །
གཉིས་པ་ཇི་ལྟར་བསྒོམ་པའི་མངོན་རྟོགས་ལ་གསུམ། སྔོན་འགྲོ་དང་། དངོས་གཞི་དང་། རྗེས་བཟླས་པའི་རྣལ་འབྱོར་རོ། ། དང་པོ་ལ་གསུམ། བསོད་ནམས་ཀྱི་ཚོགས་བསག་པ། ཡེ་ཤེས་ཀྱི་ཚོགས་བསག་པ། སྲུང་འཁོར་བསྒོམ་པའོ། ། དང་པོ་ལ་གསུམ། ཚོགས་ཞིང་མཆོད་པ།
རྒྱུན་བཤགས་བྱ་བ། ཚད་༼འདིར་རྩ་བའི་མ་དཔེར་ཤོག་ལྷེབ་མདུན་རྒྱབ་གཉིས་མ་ཚང་བས་ཆད་འདུག༽ཐུག་སངས་རྒྱས་ཀྱི་གོ་འཕང་ལ་འདོད་ཅིང་། བཞི་ནི་བྱམས་པ། སྙིང་རྗེ། དགའ་བ། གཏང་སྙོམས་ཚད་མེད་པ་དང་བཞི་པོ་ཡིས། སེམས་ཅན་རྣམས་གནས་སྐབས་དང་མཐར་ཐུག་གི་བདེ་བ་ཐོབ་པར་བྱེད་པས་སེམས་ཀྱི་ངལ་ནི་དེ་བཞིས་གསོ་བར་བྱ་བའོ། ། གཉིས་པ་ཡེ་ཤེས་ཀྱི་ཚོགས་བསག་པ་ནི། ཚད་མེད་པ་བཞི་བསྒོམ་པའི་ཕྱི་ནས་སྟོང་པ་ཉིད་ཀྱི་བྱང་ཆུབ་ཀྱི་སེམས་ལ་གནས་ཏེ་བསྒོམ་པར་བྱའོ། ། དེའི་རྗེས་སུ་འོག་ནས་འཆད་པ་ལྟར་ལུས་ངག་ཡིད་གསུམ་མམ།
བདག་གནས་རྣལ་འབྱོར་གསུམ་བསྲུང་བའི་སྲུང་འཁོར་བགེགས་ཀྱི་འདའ་བར་བྱ་བ་མ་ཡིན་པའི་དམ་ཚིག་བསྒོམ་པར་བྱའོ། ། སྟོང་ཉིད་ཇི་ལྟར་བསྒོམ་སྙམ་ན། ཀུན་རྫོབ་ཏུ་བདེན་པར་སྣང་བའི་དངོས་པོ་འདི་དག རིགས་པས་དཔྱད་ན་དོན་དམ་པར་ཆོས་ཐམས་ཅད་རང་བཞིན་གྱིས་གྲུབ་པ་མེད་པས་རྫུན་པ་བསླུ་བའི་ཆོས་ཅན་ཡིན་ལ། དེ་ལྟར་དཔྱད་ཅིང་ཡོད་མེད་སོགས་ཀུན་ཏུ་བརྟགས་པས་སྒྲོ་བསྐུར་གྱིས་ཉེ་བར་མ་གོས་ཏེ། དོན་དམ་པར་ཆོས་ཐམས་ཅད་གདོད་མ་ནས་མ་སྐྱེས་མི་འགག་པའི་སྦྱོར་བ་ཡི་སྤྲོས་པ་དང་བྲལ་ཞིང་། ཀུན་རྫོབ་ཏུ་སྐྱེ་བ་ལྟར་སྣང་བ་ཡང་རང་བཞིན་མེད་པར་སྣང་སྟོང་ཟུང་འཇུག་ཏུ་འདིར་ནི་རབ་ཏུ་བརྗོད་དེ། སྣང་ལ་རང་བཞིན་མེད་པའི་སྟོང་ཉིད་དེ་ཉིད། ཨོཾ་ཤཱུ་ནྱ་ཏ་ཛྙ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་པའི་སྔགས་བརྗོད་ནས་བྱིན་གྱིས་བརླབ་བོ། །
ཡང་ན། དངོས་པོ་རྣམས་རིགས་པས་བདེན་དང་རྫུན་པར་རྣམ་པར་དཔྱད་པ་ཡིས་གཟུང་བ་དང་འཛིན་པའི་དངོས་པོ་ཉིད་དུ་མི་རུང་བས་མི་བདེན་ཞིང་། ཀུན་ཏུ་བརྟགས་པས་སེམས་གཟུང་འཛིན་གྱི་དྲི་མས་ཉེ་བར་མི་གོས་ཏེ་སེམས་ཙམ་དུ་གནས་སོ། ། ཅི་སྟེ་སེམས་ཙམ་དུ་བདེན་ནམ་ཞེ་ན། མ་ཡིན་ཏེ། སེམས་དང་པོ་མ་སྐྱེས་པའི་རྒྱུའི་སྟོང་། མཐར་མི་འགག་པས་འབྲས་བུའི་སྟོང་། བར་དུ་མི་གནས་པའི་ངོ་བོས་སྟོང་པའི་སྦྱོར་བ་ཡིས། སྐྱེ་བ་འདི་ནི་སྟོང་པའི་རང་བཞིན་དུ་བྱུང་བར་རབ་ཏུ་བརྗོད་སྟེ། སྟོན་དཀའི་ནམ་མཁའི་དཀྱིལ་ལྟར་སྣང་བ་མེད་པ་ལ་སོགས་པ་ཉིད་དུ་བསྒོམ་ནས།
སྔགས་ཀྱིས་བྱིན་གྱིས་བརླབ་པའོ། ། སྔགས་དོན་ནི། ཨོཾ་ནི་དམ་བཅའ་བ། ཤཱུ་ནྱ་ཏ་སྟོང་པ་ཉིད་དེ། འཁོར་འདས་ཀྱི་ཆོས་ཐམས་ཅད་སྟོང་པ་ཉིད་དོ། ། ཛྙ་ན་ཡེ་ཤེས་ཏེ། རང་གི་སེམས་སོ། ། བཛྲ་རྡོ་རྗེ་སྟེ། སྟོང་པ་དང་སེམས་དབྱེར་མེད་པའི་དོན་ཅན་ནོ། ། སྭ་བྷཱ་ཝ་ཨཱཏྨ་ཀོ྅་ཧཾ་ནི་རང་བཞིན་ངའོ་སྟེ་དེའི་ངང་དུ་འཇོག་པའི་དོན་ཏོ། །
ཡང་ན། ཨོཾ་ཞེས་བྱ་བ་འདི་ཡི་དོན་འདིའོ། ། ཤཱུ་ནྱ་ཏ་ཛྙ་ན་ནི་རབ་ཏུ་གསལ་བ་ཙམ་ཡིན་པའི་ཕྱིར་རོ། ། བཛྲ་ནི་བདག་ཉིད་མི་ཕྱེད་པའི་ཕྱིར་སྒྲིབ་པ་ཐམས་ཅད་འཇོམས་པའོ། ། ཡང་ན། སྟོང་པ་ཉིད་ཀྱི་དོན་ཅན་མེ་ལོང་ཡེ་ཤེས་ཨོཾ་ཞེས་བྱའོ། ། མཉམ་པ་ཉིད་ཤཱུ་ནྱ་ཏ། སོར་རྟོག་ཛྙ་ན། བྱ་གྲུབ་བཛྲ་སྟེ། སྤྲུལ་པའི་སྐུ་ནམ་མཁའ་ཇི་སྲིད་པར་གནས་པའི་ཕྱིར་རོ། །
ཤིན་ཏུ་རྣམ་པར་དག་པ་ནི་སྭ་བྷཱ་ཝ་ཨཱཏྨ་ཀོ྅་ཧཾ་ཞེས་པའོ། ། གསུམ་པ་སྲུང་འཁོར་བསྒོམ་པ་ལ་གཉིས། ། ཐུན་མོང་བ་དང་། ཐུན་མོང་མ་ཡིན་པའོ། ། དང་པོ་ནི། ནམ་མཁའི་ཁམས་སྟོང་པ་ཉིད་ཀྱི་རང་བཞིན་གྱི་དབུས་སུ་གནས་པར་པདྨ་ཉི་མའི་སྟེང་དུ། ཧཱུྃ་ལས་སྣ་ཚོགས་རྡོ་རྗེ་ལྟེ་བ་ལ་ཧཱུྃ་གིས་མཚན་པ་ལས། འོད་འཕྲོས་པས་རྡོ་རྗེའི་ས་གཞི། རྭ་བ། དྲྭ་བ།
གུར། བླ་རེ་རྣམས་བསྒོམ་པར་བྱའོ། ། གཉིས་པ་ནི། སྣ་ཚོགས་རྡོ་རྗེའི་ལྟེ་བའི་སྟེང་དུ་འཁོར་ལོ་སེར་པོ་རྩིབས་བཅུ་པའི་ནང་དུ། པད་ཉིའི་སྟེང་དུ་ཧཱུྃ་ནི་བཅུ་གནས་པའི་སྦྱོར་བ་ཡིས། ཧཱུྃ་བཅུ་པོ་དེ་ལས་ཁྲོ་བོ་བཅུ་ནི་གོ་རིམ་ཤར་ནས་རིམ་པས་དགོད་པར་བྱ་སྟེ། དེའང་། ཤར་དུ་གཤིན་རྗེ་མཐར་བྱེད་དང་། ལྷོར་ཤེས་རབ་མཐར་བྱེད་དང་། ནུབ་ཏུ་པདྨ་མཐར་བྱེད་དང་།
བྱང་དུ་བགེགས་མཐར་བྱེད་དང་། མེར་ཌཀྐི་ཁྲོ་བོ་འདོད་རྒྱལ་དང་། བདེན་བྲལ་དུ་དབྱིག་པ་སྔོན་པོ་བཞིན་དང་། བྱང་ཤར་དུ་མི་གཡོ་བ་དང་། རླུང་དུ་སྟོབས་པོ་ཆེ་དང་། ཡང་། སྟེང་དུ་གཙུག་ཏོར་འཁོར་ལོས་བསྒྱུར་བ། གདུགས་ཏེ་འཁོར་ལོ་ནི་དཀར་པོ་འཛིན་པ་དང་། རྡོ་རྗེ་གནོད་མཛེས་ཞབས་འོག་ཏུ་གནས་པ་ནི་བསྒོམ་པར་བྱའོ། ། འདི་དག་གི་སྐུ་མདོག་ཕྱག་མཚན་ཞལ་ཕྱག་སོགས་འོག་ནས་སྟོན་ལ།
བདུད་རྩི་ཐལ་སྦྱོར་སྟེ་ཁྲོ་བོ་འདི་དག་གིས་བགེགས་ཐམས་ཅད་མཐར་བསྲུང་བར་བྱེད་པའི་ཁྲོ་བོ་བཅུའི་སྲུང་འཁོར་གྱི་སྦྱོར་བ་བསྒོམ་པར་བྱ་སྟེ། ཁྲོ་བོ་རྣམས་ཀྱིས་བགེགས་བསྲུང་བར་བསམ་ནས་བགེགས་ནི་གནས་གཞན་དུ་བསྐྲད་པར་བྱ་ཞིང་། རྩིབས་བཅུ་པའི་འཁོར་ལོའི་རྒྱ་ཆེ་ཆུང་དཔག་ཚད་བརྒྱར་ནི་ཁྱབ་པར་གནས་པ་བསྒོམ་པར་བྱའོ། ། གཉིས་པ་དངོས་གཞི་ལ་དྲུག གཞལ་ཡས་ཁང་བསྐྱེད་པ་རྣམ་སྣང་གི་ཡན་ལག རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག དབང་བསྐུར་བ་མི་བསྐྱོད་པའི་ཡན་ལག བསྟོད་པ་རིན་ཆེན་འབྱུང་ལྡན་གྱི་ཡན་ལག མཆོད་པ་དོན་གྲུབ་ཀྱི་ཡན་ལག བདུད་རྩི་མྱང་བ་འོད་དཔག་མེད་ཀྱི་ཡན་ལག་བསྟན་པའོ། །
དང་པོ་ལ་བཞི། གཞིའི་ཡན་ལག རྒྱུའི་ཡན་ལག རྐྱེན་གྱི་ཡན་ལག གནས་ཐབས་ཀྱི་ཡན་ལག་གོ ། དང་པོ་ནི། གཙུག་ཏོར་འཁོར་ལོས་སྒྱུར་བ་དབུས་སུ་བསྒོམ་ན་དེའི་ལྟེ་བའམ། དབུས་སུ་ཧཱུྃ་མཛད་བསྒོམ་ན་དེ་ཞུ་བ་ལས། ནམ་མཁའི་ཁམས་ཆོས་འབྱུང་གྲུ་གསུམ་པ་ཕྱི་དཀར་ལ་ནང་དམར་བ། གདེངས་ཁ་གྱེན་དུ་བསྟན་པ།
རྩ་བ་ཕྲ་བ་ཐུར་དུ་ཟུག་པའི་ནང་གི་དབུས་སུ་གནས་པར་རོ། ། གཉིས་པ་ནི། ཆོས་འབྱུང་དེའི་ནང་དུ་ཡཾ་ལས་རྡོ་རྗེ་རླུང་གི་དཀྱིལ་འཁོར་གཡོ་བའི་བ་དན་གྱིས་མཚན་པ་བསྒོམ་པར་བྱ། རྡོ་རྗེའི་དཀྱིལ་འཁོར་དེའི་སྟེང་གི་དབུས་སུ་གནས་པར། རཾ་ལས་མེ་འོད་ཀྱི་དཀྱིལ་འཁོར་འབར་བས་མཚན་པ་བསྒོམ་པར་བྱ་ཞིང་། མེའི་དཀྱིལ་འཁོར་དེའི་སྟེང་དུ་དབུས་གནས་པར། ཡང་ནི་ཝཾ་ལས་ཆུའི་དཀྱིལ་འཁོར་ནི་བུམ་པས་མཚན་པ་བསྒོམ་པར་བྱ། ཆུའི་དཀྱིལ་འཁོར་དེའི་དབུས་གནས་པར་ལྷའི་རྣལ་འབྱོར་བསྒོམ་པའི་བརྟུལ་ཞུགས་ཅན་གྱི་ལམ་ལས་དབང་ཆེན་སའི་དཀྱིལ་འཁོར་རྡོ་རྗེ་རྩེ་གསུམ་པས་མཚན་པ་བསྒོམ་པར་བྱ་སྟེ། འདི་དག་ནི་རླུང་ནས་ལུགས་འབྱུང་དུ་བསྒོམ་པ་ཕྱི་སྣོད་ཀྱི་འཇིག་རྟེན་ཆགས་པ་དང་མཐུན་ཞིང་། མངལ་གྱི་དངོས་གཞི་སྦྱོང་བས་སྦྱང་གཞི་ཟབ་གསུང་ངོ་། །
གསུམ་པ་ནི། དབང་ཆེན་སའི་དཀྱིལ་འཁོར་གྱི་སྟེང་དུ་ནི་སྒྲུབ་པ་པོ་བདག་ཉིད་ཀྱི་བར་དོའི་རྣམ་ཤེས་མཚོན་པའི་ཡི་གེ་ཨོཾ་ཨཱཿཧཱུྃ་གསུམ་ཧོ་དམར་པོ་གཉིས་ཀྱི་བར་དུ་ཆུད་པའི་ཡི་གེ་རྣམས་ཀྱང་ནི་བསྒོམ་པར་བྱའོ། ། བཞི་པ་ནི། སྔར་གྱི་འབྱུང་བ་བཞི་དང་བར་དོའི་རྣམ་ཤེས་ཀྱི་ངོ་བོ་ཡི་གེ་ལྔ་དང་། བྷྲཱུྃ་ལས་འཁོར་ལོ་སེར་པོའམ་དཀར་པོ་རྣམས་ཞུ་ཞིང་འདྲེས་པ་ལས་ལྷ་བསྒོམ་པའི་གནས་གཞལ་ཡས་ཁང་གདན་དང་བཅས་པ་ནི་བསྐྱེད་ཅིང་ཡིད་ཀྱིས་བསམས་ནས། དེའི་ནང་དུ་ལྷ་བསྒོམ་པར་བྱའོ། ། གཉིས་པ་རྗེས་སུ་ཆགས་པའི་ཡན་ལག་ལ་བཞི། རྒྱུ་རྡོ་རྗེ་འཛིན་པ་བསྐྱེད་པ། འབྲས་བུ་རྡོ་རྗེ་འཛིན་པ་བཞེངས་པ། སྐྱེ་མཆེད་སྐུ་གསུང་ཐུགས་བྱིན་གྱིས་བརླབ་པ།
བདག་མེད་པའི་དཀྱིལ་འཁོར་བསྟན་པའོ། ། དང་པོ་ནི། ཨཱ་ལི་ལས་ཟླ་བ་གྲུ་གསུམ་པ་ཨཱ་ལིས་མཚན་པ་སོགས་མངོན་པར་བྱང་ཆུབ་པ་རྣམ་པ་ལྔ་ནི་རབ་བརྟག་བྱ། ངོ་བོ་ཟླ་བ་དང་པོ་མེ་ལོང་ལྟ་བུའི་ཡེ་ཤེས་ལ་སོགས་པ་ཡེ་ཤེས་ལྔ་ལས་བྱུང་བ་ཡི་སེམས་དཔའི་གཟུགས་བརྙན་རྒྱུ་རྡོ་རྗེ་འཛིན་པ་དཀར་པོ་ལྔའམ་གཅིག་བསྒོམ་པར་བྱའོ། ། དེ་ནས་འཁོར་གྱི་ལྷ་མོ་དབྱུང་བ་དང་། རྒྱུ་རྡོ་རྗེ་འཛིན་པ་འོད་དུ་ཞུ་བ་དང་། གླུས་བསྐུལ་བ་རྣམས་ནི། གོང་དུ། མཁའ་འགྲོ་མ་ཡི་འཁོར་ལོ་སྤྲོ། ། དྲི་ཟ་མཉམ་པར་ཞུགས་ནས་ནི། །
ཁུ་བ་རྗེས་སུ་དྲན་པར་བྱ། ། མཚམས་ཀྱི་ལྷ་མོས་བསྐུལ་ནས་ནི། ། ཞེས་པས་ཁ་བསྐང་ཞིང་། གླུ་ཡང་། གོང་དུ། ཁྱོད་ནི་ཞེ་སྡང་རྡོ་རྗེ་ཡོངས་སྐྱོང་བ། ། ཞེས་སོགས་སྔར་བཤད་པ་ལྟར་རོ། ། གཉིས་པ་ནི། དེ་ལྟར་ཞུ་བ་གླུས་བསྐུལ་སྟེ། རྒྱུ་རྡོ་རྗེ་འཛིན་པ་རིགས་དྲུག་པ་རྡོ་རྗེ་སེམས་དཔའ་འོད་དུ་ཞུ་བ་ལས་བྱུང་བའི།
རིག་མའི་སྐྱེས་བུ་ཞེས་བྱ་བ་ལ། ཁ་ཅིག ཡུམ་ཡིན་ནོ་ཞེས་ཟེར་ཏེ། དེ་ནི་མ་ཡིན་ཏེ། རིག་མ་ནི་ཡུམ་ཡིན་ལ། སྐྱེས་བུ་ནི་ཡབ་ཡིན་པས། འབྲུས་བུ་རྡོ་རྗེ་འཛིན་པ་ཡབ་ཡུམ་བཞེངས་པར་བསྒོམ་པར་བྱའོ། ། བཞེངས་ནས་ཨོཾ་དྷརྨ་དྷ་ཏུ་བཛྲ་སྭ་བྷ་ཝ་ཨཱཏྨ་ཀོ྅་ཧཾ། ཞེས་བརྗོད་དེ། ཆོས་ཀྱི་དབྱིངས་རྡོ་རྗེའི་རང་བཞིན་ང་ཡིན་ཞེས་པའོ། །
རྒྱུ་རྡོ་རྗེ་འཛིན་པ་ཡབ་ཡུམ་འོད་དུ་ཞུ་ཞིང་གླུས་བསྐུལ་བ་ལས་འབྲས་བུ་རྡོ་རྗེ་འཛིན་པ་བཞེངས་པ་ཞེས་བྱ་བའི་ཏིང་ངེ་འཛིན་ཏོ། ། གསུམ་པ་ནི། དམ་ཚིག་པ་བསྐྱེད་ནས་དེའི་མིག་ལ་སོགས་པ་དབང་པོ་དྲུག་ལ་གཏི་མུག་རྡོ་རྗེ་མ་སོགས་ལྷ་མོ་དྲུག་དང་། སྐུ་གསུང་ཐུགས་ཀྱི་རྡོ་རྗེ་མ་གསུམ་ནི་གནས་དཔྲལ་བ་མགྲིན་པ་སྙིང་ཁ་གསུམ་དུ་དགོད་ལ། སྐུ་གསུང་ཐུགས་བྱིན་གྱིས་བརླབ་པར་བྱ་སྟེ། དེའང་། སྙིང་ཁར་ཐུགས་ཀྱི་རྡོ་རྗེ་མཁའ་སྤྱོད་མ་བསྒོམ། མགྲིན་པར་གསུང་གི་རྡོ་རྗེ་ས་སྤྱོད་མ། སྐུ་དཔྲལ་བར་སྐུའི་རྡོ་རྗེ་ཞབས་འོག་གནས་མ་སྟེ། རྡོ་རྗེ་མ་དེ་གསུམ་གྱི་ས་བོན་ནི་ཐུགས་རྡོ་རྗེ་མའི་ཧཱུྃ་དང་།
གསུང་རྡོ་རྗེ་མ་ཨཱཿདང་། སྐུ་རྡོ་རྗེ་མ་ཨོཾ་ལས་བྱུང་བར་བསྒོམ་པའོ། ། བཞི་པ་ནི། བདག་མེད་མའི་མངོན་རྟོགས་བསྒོམ་པས། ཚོགས་ཀྱི་ཞིང་སྤྱན་དྲངས་པ་ནས་གཞལ་ཡས་ཁང་བསྒོམ་པའི་བར་སྔ་མ་དང་འདྲ་ལ། གཞལ་ཡས་ཁང་གི་ནང་དུ་པདྨ་འདབ་བརྒྱད་ཉིས་རིམ་མམ། ནང་པདྨ་འདབ་བཞི་ལ་ཕྱི་འདབ་མ་བརྒྱད་པ་གང་རུང་གི་སྟེང་དུ། ཉི་མ་དང་རོ་བཅོ་ལྔའི་གདན་གྱི་སྟེང་དུ། མངོན་པར་བྱང་ཆུབ་པ་རྣམ་པ་ལྔ་ཡིས་ལྷ་མོ་བཅོ་ལྔ་བསྐྱེད་པར་བྱ་སྟེ། ནང་གི་ཤར་དུ་རྡོ་རྗེ་མ།
ལྷོར་གསང་བའི་དཀར་མོ། ནུབ་ཏུ་ཆུ་བདག་ཆུའི་རྣལ་འབྱོར་མ། བྱང་དུ་རྡོ་རྗེ་མཁའ་འགྲོ་མ། དབུས་སུ་བདག་མེད་མ་ཞེ་སྡང་རྡོ་རྗེ་མི་བསྐྱོད་པའི་གནས་མནན་ཅིང་། དཀྱིལ་འཁོར་གྱི་སྙིང་པོ་ནང་གི་འཕར་མར་བསྒོམ་པར་བྱ་ཞིང་། ཕྱིའི་ཤར་དུ་དཀར་མོ། ལྷོར་ཆོམ་རྐུན་མ། ནུབ་ཏུ་རོ་ལངས་མ། བྱང་དུ་གྷསྨ་རི་རྣམས་ནི་སྒོ་ལ་ཉེ་བར་སྒོ་བསྲུངས་མའི་ཚུལ་དུ་གནས་ལ། ཕྱིའི་བྱང་ཤར་དུ་པུཀྐ་སི་དང་།
ཤར་ལྷོར་རི་ཁྲོད་མ། ལྷོ་ནུབ་ཏུ་གདོལ་པ་མོ། བྱང་དུ་གཡུང་མོ་རྣམས་ཕྱིའི་མཚམས་སུ་དགོད་ཅིང་། སྟེང་དུ་མཁའ་སྤྱོད་མ་ཞེས་བཤད། འོག་ཏུ་དེ་བཞིན་ས་སྤྱོད་མ་གནས་ལ། དབུས་སུ་རྡོ་རྗེ་བདག་མེད་མཁའ་འགྲོ་མ་སྒོམ་སྟེ། མཁའ་འགྲོ་མ་བདག་མེད་ལྷ་མོ་བཅོ་ལྔའི་དཀྱིལ་འཁོར་ཉིད་དུ་བསྒོམ་པར་བྱའོ། ། འོ་ན། ཡབ་ཀྱི་དཀྱིལ་འཁོར་གྱི་དམ་ཚིག་པ་བསྐྱེད། སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པ་ཚར་ནས།
ཡེ་ཤེས་པ་བཞུགས་པ་དང་། དབང་བསྐུར་རིགས་བདག་གིས་རྒྱས་འདེབས་མ་བྱས་པའི་བར་འདིར། ཡུམ་གྱི་མངོན་རྟོགས་གསུངས་པ་ཅི་ཞེ་ན། སྤྱིར་རྒྱུད་འདིའི་དགོངས་པས། མཆོག་བསྒྲུབ་པའི་དཀྱིལ་འཁོར་ཡབ་ཀྱི་ཕྱོགས་དང་། ཡུམ་གྱི་ཕྱོགས་གཉིས་གསུངས་ཤིང་། གཉིས་ཀའང་ཡན་ལག་དྲུག་གི་ཆིངས་ཀྱིས་འཆིང་བར་བཞེད་པས། ཡབ་ཀྱི་དཀྱིལ་འཁོར་ཡན་ལག་དྲུག་གི་མངོན་རྟོགས་སྟོན་པའི་སྐབས་འདིར། ཡུམ་གྱི་དཀྱིལ་འཁོར་གྱི་མངོན་རྟོགས་ལའང་ཡན་ལག་དྲུག་གིས་བསྡུས་པར་ཤེས་པའི་ཕྱིར། ཡུམ་གྱི་མངོན་རྟོགས་ཀྱང་གསུངས་པ་ཡིན་ནོ། །
དེ་ནས་ཡམ་ཡུམ་གཉིས་ཀའི་ཐུན་མོང་དུ་ཡེ་ཤེས་འཁོར་ལོ་དགུག་གཞུག་བྱ་བ་ལ། འོག་གི་གཞུང་ཡར་དྲངས་ཏེ། ཡེ་ཤེས་གཞུག་པ་དེ་བཞིན་ཡང་། ། ཞེས་པས་བསྟན་ཅིང་། རྒྱས་པར་གོང་རྣམས་སུ་བཤད་ཟིན་པ་ཉིད་དོ། ། གསུམ་པ་དབང་བསྐུར་བ་མི་བསྐྱོད་པའི་ཡན་ལག་ནི། ཐོག་མར་དབང་གི་ལྷ་སྤྱན་དྲངས་ནས། དབང་གི་དོན་དུ་གསོལ་བ་གདབ་སྟེ། འོག་མིན་སྟུག་པོ་བཀོད་པར་བྱང་ཆུབ་རྡོ་རྗེ་རྣམ་པར་སྣང་མཛད་ཀྱིས། སངས་རྒྱས་རྡོ་རྗེ་སེམས་དཔའ་ལ་དབང་བསྐུར་བའི་མཆོག་ཆེན་པོ་ཇི་ལྟར་རྩལ་བ་ལྟར་རམ།
ཡང་ན། གཞི་དང་སྙིང་པོ་མེ་ཏོག་གིས་བརྒྱན་པར་བྱང་ཆུབ་རྡོ་རྗེ་རྡོ་རྗེ་སེམས་དཔས། སངས་རྒྱས་ཀུན་ཏུ་བཟང་པོ་ལ་དབང་བསྐུར་བ་བཞིན་ནམ། མི་མཇེད་དུ་བྱང་ཆུབ་རྡོ་རྗེ་མར་མེ་མཛད་ཀྱིས། སངས་རྒྱས་ཤཱཀྱ་ཐུབ་པ་ལ་དབང་བསྐུར་བའི་མཆོག་ཆེན་པོ་ཇི་ལྟར་བསྩལ་བ་ལྟར། དགོས་པ་བདག་ཀྱང་སྲིད་ཞིའི་མཐའ་ལས་མ་ལྷུང་བར་བསྐྱོབ་པའི་དོན་གྱི་ཕྱིར། ནམ་མཁའི་རྡོ་རྗེ་དབང་གི་ལྷ་རྣམས་ཀྱིས། བདག་ལ་དབང་བསྐུར་བ་བསྩོལ་བར་མཛོད་ཅིག་ཅེས་གསོལ་བ་བཏབ་པས། དབང་གི་ལྷ་རྣམས་ཀྱིས། དབང་བསྐུར་བའི་མཆོག་ཡེ་ཤེས་ཀྱི་རྡོ་རྗེ་ཆེན་པོ་ནི་ཁམས་གསུམ་གྱི་བདག་པོ་ཀུན་གྱིས་ནི་ཕྱག་བྱས་པ།
སངས་རྒྱས་རིགས་ལྔ་པོ་ཀུན་གྱི་གསང་བ་སྐུ་གསུང་ཐུགས་གསུམ་གྱི་གནས་ལས་བྱུང་བའི་ཡེ་ཤེས་ཀྱི་ཆུས་དབང་བསྐུར་བ་སྦྱིན་པར་བྱའོ། ། ཡེ་ཤེས་ཀྱི་དབང་བསྐུར་གྱི་ལྷ་རྣམས་ལ་གསོལ་བ་གདབ་པའི་ཆོ་ག་རྟོག་པས་མི་ཕྱེད་པས་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། རིག་པའི་སྐྱེས་བུ་དབང་གི་ལྷ་རིགས་ལྔ་སོགས་ཀྱི་དབང་བསྐུར་ཆེན་པོ་སྦྱིན་པ་ལ་དབང་གི་མཐར་ཐུག་ཏུ་ཅོད་པན་རིགས་བདག་རང་གི་ལྷག་པའི་ལྷའི་རྒྱས་གདབ་སྟེ། དེ་ཡང་། རིགས་རྐྱང་པ་ཡིན་ན་ལུས་ལ་སེམས་དང་། སེམས་ལ་ལུས་ཀྱི་རྒྱ་སོགས་རྩ་བའི་རྒྱུད་བཞིན་དུ་བྱ་ཞིང་། རིགས་བསྡུས་པ་ལ་ནི། རང་རང་གི་གཙོ་འཁོར་ལ་རང་རང་གི་རིགས་ཀྱིས་རྒྱས་གདབ་བོ། ། དབང་བསྐུར་དེས་ནི་དཀྱིལ་འཁོར་ལ་དབང་བསྐུར་ཞིང་རིགས་བདག་གི་རྒྱས་གདབ་ཡང་ནི་རྫོགས་པར་བྱས་པ་མི་བསྐྱོད་པའི་ཡན་ལག་གོ ། བཞི་པ་བསྟོད་པ་རིན་འབྱུང་གི་ཡན་ལག་ནི།
བསྟོད་དང་ཞེས་པས་བསྟན་ཏེ། བསྟོད་པ་ནི། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཞེས་སོགས་སྔར་བཞིན་ནོ། ། ལྔ་པ་མཆོད་པ་དོན་གྲུབ་ཀྱི་ཡན་ལག་ནི། མཆོད་པ་ཞེས་པས་བསྟན་ཏེ། ལྷ་མོ་བརྒྱད་ཀྱིས་ཕྱི་ནང་གསང་བའི་མཆོད་པ་བྱེད་པའོ། ། དྲུག་པ་བདུད་རྩི་མྱང་བ་འོད་དཔག་མེད་ཀྱི་ཡན་ལག་ནི། ལ་སོགས་པ། ཞེས་པའི་སོགས་ཁོངས་དང་།
ལྕེ་ཡི་རྡོ་རྗེས་བདུད་རྩི་མྱང་། ། ཞེས་པས་བསྟན་ཏེ། ལྕེ་ཧཱུྃ་ལས་རྡོ་རྗེར་བསམ་པ་ལས་འོད་ཀྱི་སྦུག་གུ་བྱུང་ནས་བདུད་རྩི་མྱང་བའོ། ། རྒྱས་པར་གོང་དུ་བཤད་ཟིན་ཏོ། ། གསུམ་པ་རྗེས་བཟླས་པ་བྱ་བ་ནི། ནང་དུ་བརྗོད་པ་ལྷ་མོའི་ཞལ་ནས་བདག་གི་ཞལ་དུ་འཇུག་པའམ། བདག་གི་ལྟེ་བ་ནས་ཞལ་དུ་འཇུག་པའི་ཚུལ་གྱི་སྦྱོར་བ་ལས། གཙོ་བོ་ཡབ་ཡུམ་གྱི་དཀྱིལ་འཁོར་བསྒོམ་པའི་བརྟུལ་ཞུགས་ཅན་སྔགས་པས། ཡབ་ཡུམ་འཁོར་དང་བཅས་པའི་སྔགས་བཟླས་པའི་དམིགས་པ་དེ་ལྟར་བྱ་ཞིང་། ཡང་ན་འདིས།
བདག་མེད་པ་ལ་དམིགས་ཏེ་ཆོས་ཉིད་ཀྱི་བཟླས་པའམ། རླུང་མནན་ཏེ་འགོག་པའི་བཟླས་པའམ། ཤུབ་པུའི་བཟླས་པའང་གཟུང་དུ་རུང་ངོ་། ། གཉིས་པ་ལེའུའི་མིང་ནི། རྣལ་འབྱོར་མ་བདག་མེད་ལྷ་མོ་བཅོ་ལྔའི་མངོན་རྟོགས་འབྱུང་བ་ཞེས་བྱ་བའི་ལེའུ་སྟེ་བཅུ་གཉིས་པ། ཚིགས་སུ་བཅད་པ་ཉི་ཤུ་རྩ་དྲུག་དང་རྐང་པ་གཅིག་གི་རྣམ་པར་བཤད་པའོ།། ༈ །།ད་ནི་ལེའུ་བཅུ་གསུམ་པ་བཤད་པ་ལ་གཉིས་ཏེ། སྤྱིའི་དོན་དང་། གཞུང་གི་དོན་ཏོ། ། དང་པོ་ནི།
བརྗོད་བྱ་སྤྱི་གཙོ་ལ། རྗོད་བྱེད་ཡན་ལག་གི་དོན་གྱིས་འཆད། མངོན་པར་རྟོགས་པ་ནི། རྗོད་བྱེད་རྣམས་ནི་རྒྱུད་གསུམ་ཐུན་མོང་བ་ཡིན་ལ། བརྗོད་བྱའི་ཐབས་ལྟ་བ་དང་། དམ་ཚིག་དང་འབྲེལ་ལོ། ། རྩ་བའི་རྒྱུད་ཀྱི་གང་དུ་ཕན་འདོགས་ན། རྗོད་བྱེད་རྣམས་ནི་ཕྱི་མའི་བརྒྱད་པར་གསལ་བར་བྱེད་ལ། བརྗོད་བྱ་ལས། ལྟ་བ་ནི་ལེའུ་དང་པོ་དང་ལྔ་པ་དང་དགུ་པ་དང་།
ཕྱི་མའི་ལེའུ་གསུམ་པ་དང་བཞི་པར་ཕན་འདོགས་སོ། ། དམ་ཚིག་སྡོམ་པ། སྤྱོད་ལམ་དང་བཅས་པ་ནི། ལེའུ་གཉིས་པ་དང་གསུམ་པ་དང་ཕྱི་མའི་གསུམ་པར་ཕན་འདོགས་སོ། ། གཉིས་པ་གཞུང་གི་དོན་ལ་གཉིས། དོན་དངོས་དང་། ལེའུའི་མིང་ངོ་། ། དང་པོ་ལ་བཞི། རྗོད་བྱེད་ཀྱི་ཚོགས་བསྟན་པ། བརྗོད་བྱའི་ཚོགས་བསྟན་པ།
དེ་ལ་འཁོར་གྱིས་ཡི་རང་བསྟན་པ། སྤྱོད་ལམ་དང་དམ་ཚིག་བསྟན་པའོ། ། དང་པོ་ལ་བཞི། རྣལ་འབྱོར་མའི་རྒྱུད་ཀྱི་སྒྲ་འཇུག་པའི་རྒྱུ་མཚན་བསྟན་པ། ཐབས་ཤེས་རབ་ཀྱི་རྒྱུད་ཀྱི་གྲངས་བཤད་པ། ཐབས་ཤེས་ཀྱི་རྒྱུད་བསྟན་པའི་དགོས་པ། རྒྱུད་སྡེ་བཞི་བསྟན་པའི་དགོས་པ་བསྟན་པའོ། ། དང་པོ་ལ་གཉིས། ཞུས་པ་དང་། ལན་ནོ། །
དང་པོ་ནི། གཙོ་བོ་ཡབ་ཡུམ་གྱི་མངོན་རྟོགས་ཡན་ལག་དྲུག་པ་གསུང་པའི་རྗེས་དེ་ནས། འཁོར་གྱི་བྱང་ཆུབ་སེམས་དཔའ་བྱམས་པ་ལ་སོགས་པའི་རྡོ་རྗེ་ཐེག་པའི་བྱང་ཆུབ་སེམས་དཔའ་རྣམས་ཀྱིས་མ་འོངས་པའི་གདུལ་བྱ་རྣམས་ཀྱི་བསམ་ངོ་བསུ་བའི་ཕྱིར་དུ་རང་རང་གི་རྣམ་པར་རྟོག་པ་སྐྱེས་པར་གྱུར་ཏེ། སྟོན་པ་ལ་བཅོམ་ལྡན་འདས་ཞེས་བོས་ནས། ཅི་ལྟར་ན་རྡོ་རྗེ་གུར་འདི་ལ་རྣལ་འབྱོར་མའི་རྒྱུད་ཅེས་པའི་སྒྲ་འཇུག་པའི་རྒྱུ་མཚན་གང་ཡིན་དཔྱད་པར་བགྱི་ཞེས་ཞུས་པའོ། ། གཉིས་པ་ནི། དྲུག་པ་རྡོ་རྗེ་འཛིན་པས་འཁོར་གྱི་བྱང་ཆུབ་སེམས་དཔའ་བྱམས་པ་ལ་སོགས་པ་རྣམས་ལ་བཀའ་བསྩལ་པ། རྣལ་འབྱོར་མའི་རྒྱུད་ཅེས་བྱ་བའི་རྒྱུ་མཚན་ཅི་ཡིན་ན། ལྟ་བ་བདག་མེད་པ་གཙོ་བོར་བསྟན་པས་ཤེས་རབ་ཀྱི་ཕ་རོལ་དུ་ཕྱིན་པའི་གཉིས་སུ་མེད་པའི་ཡེ་ཤེསརང་བཞིན་ལྷན་སྐྱེས་ཀྱི་ཐབས་ཀྱི་བདག་ཉིད་གསལ་བར་བྱེད་པ་རྣལ་འབྱོར་མའི་རྒྱུད་ཅེས་མངོན་པར་བརྗོད་ཅིང་། ལྷའི་སྐུ་ཕྱག་རྒྱ་ཆེན་པོ་བསྐྱེད་རིམ་གྱི་ཚེ་མཁའ་འགྲོ་མའི་དཀྱིལ་འཁོར་གཙོ་ཆེ་བའི་སྦྱོར་བ་ལས།
རྒྱུ་མཚན་གང་གི་ཕྱིར་རྫོགས་རིམ་གྱི་ཚེ་ཕྱག་རྒྱའི་ལམ་དེ་ཉིད་བསྟན་པའི་གཞན་ལུས་ཤེས་རབ་དང་རང་ལུས་ཐབས་ལྡན་གྱི་ལྷན་སྐྱེས་སྔོན་དུ་བྱེད་པའི་རྣལ་འབྱོར་མའི་རྡོ་རྗེ་ཤེས་རབ་དང་། གུར་ཐབས་ཏེ་གཉིས་མེད་ཀྱི་ཡེ་ཤེས་སྐྱེ་བའི་ཐབས་སྟོན་པས་རྣལ་འབྱོར་མའི་རྒྱུད་ཅེས་བཤད་དོ། ། འོ་ན་ཕ་རོལ་ཏུ་ཕྱིན་པ་གཞན་རྣམས་མི་འགྲུབ་བམ་ཞེ་ན། ཤེས་རབ་དེ་ཉིད་ལ་ལྷན་སྐྱེས་འབྱུང་བས། དེའི་ཚེ། མ་ཆགས་པས་སྦྱིན་པ། ཉེས་པ་ཕྲ་མོས་མ་གོས་པས་ཚུལ་ཁྲིམས། ཞེ་སྡང་མེད་པས་བཟོད་པ། ལེ་ལོ་མེད་པས་བརྩོན་འགྲུས། རྩེ་གཅིག་པས་བསམ་གཏན་སྟེ་ཕ་རོལ་ཕྱིན་པ་ཀུན་གྱི་ཐབས་འདུས་ལ།
ཤེས་རབ་དེ་ཉིད་བསམ་གཏན་ཙམ་གྱིས་འགྲུབ་པར་འགྱུར་རོ། ། གཉིས་པ་ཐབས་ཤེས་རབ་ཀྱི་རྒྱུད་ཀྱི་གྲངས་ནི། དགའ་མཛེས་མཁའ་འགྲོ་ཞེས་བྱ་བ་ལ་སོགས་པ་རྒྱུད་ཀྱི་རབ་ཏུ་དབྱེ་བ་འདི་ལ། ཁ་ཅིག་ན་རེ། འདི་མ་རྒྱུད་བཅུ་གསུམ་ཡིན་ནོ་ཞེས་ཟེར་ཏེ། དེ་ནི་མ་ཡིན་ཏེ། འདི་ལ་རྒྱུད་བཅུ་བཞིའང་སྣང་སྟེ། རྡོ་རྗེ་མཁའ་འགྲོ་ཕན་རྒྱུད་བརྒྱད། ། ཅེས་པས། སྔོན་མ་ལ་བརྒྱད་ཡོད་ལ།
རྣལ་འབྱོར་མ་རྒྱུད་དྲུག་ཏུ་རབ་ཏུ་གྲགས། ། ཞེས་དྲུག་བཞུགས་པ་ཡིན་ནོ། ། ཡང་གཞུང་ཚན་པ་གཅིག་ལས། རྡོ་རྗེ་མཁའ་འགྲོ་ཕན་རྒྱུད་བཤད། ། ཅེས་བྱ་བའི་བརྒྱད་ཀྱི་སྒྲ་མི་སྣང་བ་ནི། འགྱུར་མ་ཤེས་པ་སྟེ། ཨཥྚ་ནཾ་བཛྲ་ཌ་ཀ་ཏན་ཏྲཾ་ཞེས་བྱ་བ་རྒྱ་དཔེ་ཐམས་ཅད་ལ་བརྒྱད་ཀྱི་སྒྲ་སྣང་ངོ་། ། དེ་ལ་རྒྱུད་ཀྱི་སྒྲ་ལ་གསེར་གྱི་ཆར་པ་ནི་རྡོ་རྗེ་གདན་བཞི་ཡིན་ལ། གྷསྨ་རི་ནི་སཾ་བྷུ་ཊ་ཡིན་ནོ། ། ཞེས་བྱ་བ་ལ་སོགས་པ་འཆད་པ་ནི།
ནོར་པ་སྟེ། གྷསྨ་རི་ཞེས་བྱ་བ་དང་། གསང་བའི་ཡིད་འཕྲོག་ཅེས་བྱ་བ་དང་། གསང་བའི་མཛོད་ཅེས་བྱ་བ་དང་། རྡོ་རྗེ་བདུད་རྩི་ཞེས་བྱ་བ་ལ་སོགས་པ་དེ་དག་གི་མིང་དང་ལྡན་པའི་རྒྱུད་སོ་སོ་བ་མཐོང་བའི་ཕྱིར་རོ། ། འོ་ན་འདི་དག་ཇི་ལྟར་ཡིན་སྙམ་ན། རྣལ་འབྱོར་ཆེན་པོ་གཉིས་སུ་མེད་པའི་རྒྱུད་ལ། ཐབས་གཙོ་བོར་གྱུར་པ་དང་། ཤེས་རབ་གཙོ་བོར་གྱུར་པའི་རྩ་བའི་རྒྱུད་རེ་རེ་ལ། དེ་ཉིད་གསལ་བར་བྱེད་པ་བྱེ་བྲག་ཏུ་ཤིན་ཏུ་ཕན་འདོགས་པའི་བཤད་པའི་རྒྱུད་རེ་རེ་སྨོས་པ་ཡིན་ཏེ།
དེ་ལ་ཡང་། ཅུང་ཟད་ཐབས་གཙོ་བོར་གྱུར་པ་ལ། དགའ་མཛེས་མཁའ་འགྲོའི་རྒྱུད་དང་། བདེ་བའི་རྒྱ་མཚོའི་རྒྱུད་དང་། ནམ་མཁའ་དང་མཉམ་པའི་རྒྱུད་དང་། གསེར་གྱི་ཆར་པའི་རྒྱུད་དང་བཞི་ནི་རྩ་བའི་རྒྱུད་ཡིན་ལ། དེ་དག་ལ་ཕན་འདོགས་པའི་བཤད་རྒྱུད་ནི་རིམ་པ་བཞིན་དུ། དགའ་ཆེན་མའི་རྒྱུད་དང་། གྷསྨ་རིའི་རྒྱུད་དང་། ཤིན་ཏུ་དགྱེས་པར་རོལ་བའི་རྒྱུད་དང་།
གསང་བའི་ཡིད་འཕྲོག་པའི་རྒྱུད་དང་བཞི་སྟེ། དེ་དག་རྡོ་རྗེ་མཁའ་འགྲོས་གཞན་ལ་ཕན་པའི་ཕྱིར་དུ་ཐབས་གཙོ་བོར་སྟོན་པའི་རྒྱུད་བརྒྱད་གསུངས་ལ། ཅུང་ཟད་ཤེས་རབ་གཙོ་བོར་གྱུར་པའི་རྒྱུད་ལ་ཀྱཻ་རྡོ་རྗེའི་རྩ་རྒྱུད་བརྟག་པ་གཉིས་པ། སངས་རྒྱས་ཀུན་གྱི་དཀྱིལ་འཁོར་གྱི་སྙིང་པོ་བསྡུས་པ་ལ་བཤད་རྒྱུད་རྡོ་རྗེ་གུར་དང་། རྩ་རྒྱུད་གསང་བའི་མཛོད་ལ་བཤད་རྒྱུད་རྡོ་རྗེ་བདུད་རྩིའི་རྒྱུད་འབྱུང་བ་དང་། འཁོར་ལོ་སྡོམ་པའི་རྩ་རྒྱུད་ཉུང་ངུ་ལ་བཤད་རྒྱུད་མངོན་པར་འབྱུང་བ་ནི། ཅུང་ཟད་ཤེས་རབ་གཙོ་བོར་གྱུར་པའི་རྣལ་འབྱོར་མ་རྒྱུད་དྲུག་ཏུ་རབ་ཏུ་གྲགས་པའོ། ། དེ་ལྟར་མ་ཡིན་ན། ཀྱཻ་རྡོ་རྗེའི་རྒྱུད་དང་། གུར་གཉིས་སྨོས་ལ།
ཕྱག་རྒྱ་ཆེན་པོ་ཐིག་ལེ་ལ་སོགས་པ་མི་སྨོས་པ་མི་འཐད་དོ། ། དེས་ན། རྒྱུད་བཅུ་བཞི་པོ་འདི་དག་རྣལ་འབྱོར་ཆེན་པོ་གཉིས་སུ་མེད་པའི་རྒྱུད་འབའ་ཞིག་ཡིན་ལ། འདི་དག་ཏུ་རྣལ་འབྱོར་ཆེན་པོ་འདུས་སམ་སྙམ་ན། འདུས་པ་མ་ཡིན་ཏེ། གསང་བ་འདུས་པ་ལ་སོགས་པ་དང་། ཟླ་གསང་ཐེག་ལེ། མ་ཧཱ་མ་ཡ། སངས་རྒྱས་མཉམ་སྦྱོར། སངས་རྒྱས་ཐོད་པ།
གདན་བཞི་ལ་སོགས་པ་དང་། ཕྱག་རྒྱ་ཆེན་པོ་ཐེག་ལེ། ཡེ་ཤེས་ཐིག་ལེ་ལ་སོགས་པ་དུ་མ་བཞུགས་པའི་ཕྱིར་རོ། ། གསུམ་པ་ནི། རྣལ་འབྱོར་ཆེན་པོ་ཉིད་ཀྱི་ཐབས་དང་ཤེས་རབ་དང་གཉིས་སུ་མེད་པའི་རྒྱུད་དང་། གཉིས་སུ་མེད་པ་ཉིད་ཀྱིའང་ཐབས་ཤེས་རབ་ཀྱི་རྒྱུད་ཀྱི་དགོས་པ་ནི། གཙོ་བོར་སྐྱེས་པས་ཞུས་ཤིང་གདུལ་བྱ་སྐྱེས་བུ་རྣམས་ནི་གདུལ་བར་བྱ་བའི་ཕྱིར། རྣལ་འབྱོར་ཆེན་པོ་ཐབས་ཀྱི་རྒྱུད་དང་གཉིས་མེད་ཀྱི་ཐབས་གཙོ་བོར་སྟོན་པའི་རྒྱུད་རྣམས་ནི་ཡང་དག་བཤད་ལ། བུད་མེད་ཀྱིས་ཞུས་ཤིང་གདུལ་བྱ་བཙུན་མོ་བུད་མེད་རྣམས་ནི་བསྡུ་བའི་ཕྱིར་དུ། རྣལ་འབྱོར་ཆེན་པོའི་མའི་རྒྱུད་དང་།
གཉིས་མེད་ཀྱི་ཤེས་རབ་གཙོ་བོར་སྟོན་པའི་རྒྱུད་རྣམས་བཤད་དོ། ། དེ་ལྟར་ན། གཉིས་སུ་མེད་པ་ལ་ཐབས་དང་ཤེས་རབ་ཀྱི་རྒྱུད་མི་འཐད་སྙམ་ན། འགལ་བ་མེད་དེ། ཅུང་ཟད་ཙམ་ལ་དགོངས་ནས་རེ་རེ་ལའང་གཉིས་ཀ་ཡོད་དེ། བརྟག་པ་གཉིས་པའི་ཡང་བརྟག་པ་གོང་མ་ནི་ཐབས་ཀྱི་རྒྱུད་ཡིན་ལ། འོག་མ་ནི་ཤེས་རབ་ཀྱི་རྒྱུད་ཡིན་ཏེ། གོང་དུ། ཀྱཻ་རྡོ་རྗེ་རྣལ་འབྱོར་རྒྱུད། ། ཅེས་པ་ནས།
དེ་ཉིད་བུད་མེད་གཟུང་ཕྱིར་རོ། ། ཞེས་གསུང་པ་ཡིན་ནོ། ། འོ་ན་དེ་ལྟ་བུའི་ཐབས་དང་ཤེས་རབ་དང་གཉིས་མེད་རྒྱུད་གསུམ་པོ་དེའི་ཁྱད་པར་ཅི་ཞེ་ན། རྗོད་བྱེད་གླེང་གཞི་ལ། འདི་སྐད་བདག་གིས་སོགས་ཡི་གེ་བཞི་བཅུའི་མགོ་དྲངས་པ་ནི་ཐབས་ཀྱི་རྒྱུད་དང་། གསང་བ་མཆོག་གི་སོགས་ཡི་གེ་བཅུ་དྲུག་གི་མགོ་དྲངས་པ་ནི་ཤེས་རབ་ཀྱི་རྒྱུད་དང་། གླེང་གཞི་གཉིས་ཀ་འབྱུང་བ་ནི་གཉིས་མེད་རྒྱུད་དེ། སློབ་དཔོན་ནག་པོ་པས། རྣལ་འབྱོར་རྒྱུད་དུ་དེ་བཞིན་གཤེགས། ། འདི་སྐད་ལ་སོགས་གང་གསུང་པ། །
དེ་ཉིད་རྣལ་འབྱོར་མ་རྒྱུད་དུ། ། གསང་པ་མཆོག་གི་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། ཞེས་གསུངས་སོ། ། བརྗོད་བྱ་བསྐྱེད་རིམ་ལ་ལྷ་ཡབ་ཀྱི་གཙོ་བྱས་ཤིང་། གཙོ་ཆེ་བ་ཐབས་རྒྱུད། ཡུམ་གྱི་གཙོ་བྱས་ཤིང་གཙོ་ཆེ་བ་ཤེས་རབ་ཀྱི་རྒྱུད། ཐབས་ཤེས་གཉིས་ཀ་གཙོ་ཆེ་བ་གཉིས་མེད་དེ། འདི་ཉིད་དུ། དེ་འདི་སངས་རྒྱས་ཐམས་ཅད་ཀྱིས། །
སོགས་སྔར་བཤད་ཟིན་ཏོ། ། ཡང་རྫོགས་རིམ་ལ། ཐབས་དཀྱིལ་འཁོར་འཁོར་ལོ་སྟོན་པ་ཤེས་རབ་དང་། ཕྲ་ཐིག་སོགས་རང་བྱིན་བརླབས་སྟོན་པ་ཐབས་དང་། གཉིས་ཀ་སྟོན་པ་གཉིས་མེད་དེ། འདི་ཉིད་དུ། ཤེས་རབ་ཕ་རོལ་ཕྱིན་པའི་ཐབས། ། ནས། རྣལ་འབྱོར་མ་ཡི་རྒྱུད་ཅེས་བཤད། ། ཅེས་པའི་བར་རོ། །
ཡང་། རང་ལུས་ཐབས་ལྡན་སྟེང་སྒོ་རླུང་གཙོ་བོར་སྟོན་པ་ཐབས་རྒྱུད། གཞན་ལུས་ཤེས་རབ་འོག་སྒོ་བྱང་སེམས་གཙོ་བོར་སྟོན་པ་ཤེས་རབ། གཉིས་ཀ་སྟོན་པ་གཉིས་མེད་དེ། རིན་ཆེན་ཕྲེང་བར། དཔལ་ལྡན་གསང་བ་འདུས་པ་རུ། ། སྟེང་སྒོ་རླུང་ལ་ཟུང་དུ་འཇུག ། ཤེས་རབ་རྣལ་འབྱོར་བླ་མ་རུ། ། སི་ལ་ག་པུར་ཟུང་དུ་འཇུག ། ཅེས་པ་ལྟར་རོ། །
ཡང་། རྩ་གཙོ་བོར་སྟོན་པ་མ་རྒྱུད། རླུང་གཙོ་བོར་སྟོན་པ་ཕ་རྒྱུད། གཉིས་ཀར་སྟོན་པ་གཉིས་མེད་རྒྱུད་དེ། གསང་རྒྱུད་ལས། རྩ་ཡི་དེ་ཉིད་རྟོགས་གྱུར་པ། ། དེ་ཉིད་རྣལ་འབྱོར་མ་ཡི་རྒྱུད། ། རླུང་གི་དེ་ཉིད་རྟོགས་གྱུར་པ། ། དེ་ཉིད་རྣལ་འབྱོར་ཕ་ཡི་རྒྱུད། ། ཅེས་གསུངས་སོ། །
ཡང་། ཐབས་བདེ་བའི་ཡེ་ཤེས་གཙོ་བོར་སྟོན་པ་ཕ་རྒྱུད། ཤེས་རབ་སྟོང་པ་གཙོ་བོར་སྟོན་པ་མ་རྒྱུད། དབྱེར་མེད་སྟོན་པ་གཉིས་མེད་དེ། ཡེ་ཤེས་མཁའ་འགྲོའི་རྒྱུད་ལས། ཕ་རྒྱུད་ཡེ་ཤེས་ཆེན་པོ་སྟེ། ། མ་རྒྱུད་སྟོང་པ་ཆེན་པོ་ཉིད། ། དབྱེར་མེད་བྱང་ཆུབ་སེམས་དཔའ་ཡིན། ། ཞེས་པ་ལྟར་རོ། ། རྗེས་སྤྱོད་ལ།
ཕྱི་ནང་གི་ཕུང་ཁམས་སྐྱེ་མཆེད་ཀྱི་རྣམ་དག་སྟོན་པ་ཕ་རྒྱུད་དེ། གསང་འདུས་ལས། མདོར་ན་ཕུང་པོ་ལྔ་རྒྱལ་བ། ། དེ་བཞིན་གཤེགས་པ་ཐམས་ཅད་ཡིན། ། ཞེས་སོགས་གསུངས་ལ། ཕྱི་ནང་གི་རྩ་དང་བྱང་སེམས་ཀྱི་རྣམ་དག་སྟོན་པ་མ་རྒྱུད་དེ། བདེ་མཆོག་ལས། འདི་དག་གནས་སུ་མཁའ་འགྲོ་མ། ། རྩ་གཟུགས་མཛེས་པས་ཡང་དག་གནས། ། ཞེས་གསུངས་ཤིང་།
གཉིས་ཀའི་རྣམ་དག་སྟོན་པ་གཉིས་མེད་དེ། རྩ་རྒྱུད་ལས། གཟུགས་ཕུང་རྡོ་རྗེ་མ་ཡིན་ཏེ། ། ཞེས་སོགས་དང་། རྩ་ནི་གཉིས་གཉིས་རྣལ་འབྱོར་མ། ། རེ་རེའི་རྣམ་པ་རྣམས་སུ་བརྗོད། ། ཅེས་པ་ལྟར་རོ། ། ཞུ་བ་པོའམ་གདུལ་བྱ་ཕོ་གཙོ་ཆེ་བ་ཐབས་ཀྱི་རྒྱུད། ཞུ་བ་པོ་རྣལ་འབྱོར་མའམ་གདུལ་བྱ་མོ་གཙོ་ཆེ་བ་ཤེས་རབ་ཀྱི་རྒྱུད། གཉིས་ཀ་ཡོད་པ་གཉིས་མེད་ཀྱི་རྒྱུད་དེ།
འདི་ཉིད་དུ། སྐྱེས་བུ་རྣམས་ནི་གདུལ་བའི་ཕྱིར། ། ཞེས་སོགས་དང་། ཀྱཻ་རྡོ་རྗེ་རྣལ་འབྱོར་རྒྱུད། ། ཅེས་སོགས་སོ། ། བཞི་པ་ནི། གང་ཟག་ཤིན་ཏུ་སྦྱངས་པ་ཆུང་ཞིང་རྟོག་པ་ཆེ་བའི་དམན་པ་རྣམས་ལ་ཕྱི་ལུས་ངག་གི་བྱ་བ་གཙོ་བོར་སྟོན་པའི་བྱ་བའི་རྒྱུད། ལེགས་པར་གྲུབ་པ་དང་། དཔུང་བཟང་དང་། གསང་བ་སྤྱི་རྒྱུད་དང་།
བསམ་གཏན་ཕྱི་མའི་རྒྱུད་ལ་སོགས་པ་སྟོན་ཏོ། ། གང་ཟག་བློ་ཅུང་ཟད་སྦྱངས་ཤིང་རྟོག་པ་ཅུང་ཟད་ཆུང་བ་ལ། བྱ་བ་མ་ཡིན་པ་ནི་ལུས་ངག་གི་བྱ་བ་གཙོ་བོར་མི་བྱེད་པར། ལུས་ངག་དང་ཏིང་ངེ་འཛིན་གྱི་རྣལ་འབྱོར་དང་གཉིས་ཀ་ཆ་མཉམ་པར་སྤྱོད་པ་དེ་བྱ་བའི་རྒྱུད་ལས་ལྷག་པ་སྤྱོད་པའི་རྒྱུད། རྣམ་སྣང་མངོན་པར་བྱང་ཆུབ་པ་དང་། ཕྱག་ན་རྡོ་རྗེ་དབང་བསྐུར་བ་དང་། འཇམ་དཔལ་རྩ་བའི་རྒྱུད་ལ་སོགས་པ་སྟོན་ཏོ། ། སེམས་ཅན་སྦྱངས་པ་ཆེ་ཞིང་རྟོག་པ་ཆུང་བའི་མཆོག་ལ། ཏིང་ངེ་འཛིན་གཙོ་བོར་སྟོན་པའི་རྣལ་འབྱོར་རྒྱུད་དེ། སྤྱོད་རྒྱུད་ལས་མཆོག་ཏུ་གྱུར་པའི་དཔལ་དེ་ཁོ་ན་ཉིད་འདུས་པའི་རྒྱུད་དང་།
རྡོ་རྗེ་རྩེ་མོ་དང་། ཁམས་གསུམ་རྣམ་རྒྱལ་དང་། དཔལ་མཆོག་དང་པོའི་རྒྱུད་ལ་སོགས་པ་སྟོན་ནོ། ། གང་ཟག་སྦྱངས་པ་ཤིན་ཏུ་ཆེ་ཞིང་རྟོག་པ་ཤིན་ཏུ་ཆུང་བ་ལ། རྒྱུད་སྡེ་འོག་མ་གསུམ་པོ་དེ་ལས་ལྷག་པ་རྣལ་འབྱོར་བླ་ན་མེད་པའི་རྒྱུད། གསང་བ་འདུས་པ་དང་། འཁོར་ལོ་བདེ་མཆོག་དང་། དུས་ཀྱི་འཁོར་ལོ་དང་། དགྱེས་པའི་རྡོ་རྗེ་ལ་སོགས་པ་སྟོན་པ་ཡིན་ནོ། ། འོ་ན།
རྒྱུད་སྡེ་གཉིས་དང་། གསུམ་དང་། ལྔ་དང་། དྲུག་དང་། བདུན་དུ་དབྱེ་བའང་གསུང་ན། འདིར་རྒྱུད་སྡེ་བཞི་རུ་དབྱེ་བ་གསུང་བ་ཅི་ཞེ་ན། སྤྱིར་རྒྱུད་སྡེ་བཞི་རུ་གསུང་པ་འདིར། རྒྱུད་སྡེ་གཉིས་ནས་བདུན་གྱི་བར་ཐམས་ཅད་དབྱེ་བསྡུའི་དབང་གིས་འདུ་བ་མ་ཡིན་ལ། ཁྱད་པར་རྒྱུད་སྡེ་བཞིར་ཕྱེ་བའི་དགོས་པ་ནི་མང་དུ་གསུངས་ཏེ། དུས་བཞི་ལ་དགོངས་ནས་རྒྱུད་སྡེ་བཞིར་གསུངས་ཏེ།
ལྷ་རྣམས་འདུས་པའི་རྒྱུད་ལས། རྫོགས་ལྡན་དང་པོ་བྱ་བའི་རྒྱུད། ། གསུམ་ལྡན་གཉིས་པ་སྤྱོད་པའི་རྒྱུད། ། གཉིས་ལྡན་གསུམ་པ་རྣལ་འབྱོར་རྒྱུད། ། རྩོད་ལྡན་བཞི་པ་བླ་མེད་དེ། ། དུས་བཞི་ལ་ནི་དགོངས་ནས་ཀྱང་། ། རྒྱུད་ཀྱང་རྣམ་པ་བཞིར་བཤད་དོ། ། ཞེས་པ་ལྟར་རོ། ། ཡང་། མི་རིགས་མི་འདྲ་བ་བཞི་འདུལ་བ་ལ་རྒྱུད་སྡེ་བཞིར་གསུངས་ཏེ།
གསང་བ་འདུས་པ་ལས། རིགས་བཞི་ལ་ནི་དགོངས་ནས་ཀྱང་། ། རྒྱུད་ནི་རྣམ་པ་བཞིར་བཤད་དེ། ། བྱ་སྤྱོད་རྣལ་འབྱོར་བླ་མེད་དོ། ། ཞེས་དང་། དུར་ཁྲོད་རྒྱན་གྱི་རྒྱུད་ལས། བྲམ་ཟེ་རྒྱལ་རིགས་རྗེ་རིགས་དང་། ། རྨངས་རིགས་འདུལ་བའི་དོན་དུ་ཡང་། ། རྒྱུད་ནི་རྣམ་པ་བཞིར་བཤད་དེ། ། བྱ་སྤྱོད་རྣལ་འབྱོར་བླ་མེད་དོ། །
ཞེས་བཤད་དོ། ། ཡང་འདོད་ཁམས་པ་ལ་འདོད་ཆགས་མི་འདྲ་བ་བཞི་ཡོད་པ་ལམ་དུ་བྱེད་པ་ལ་དགོངས་ཏེ་རྒྱུད་སྡེ་བཞིར་གསུངས་ཏེ། རྩ་རྒྱུད་ལས། རྒོད་དང་ལྟ་བ་དག་གིས་ཀྱང་། ། འཁྱུད་དང་དེ་བཞིན་གཉིས་གཉིས་ཀྱིས། ། རྒྱུད་ཀྱང་རྣམ་པ་བཞི་རྣམས་ཀྱི། ། ཞེས་དང་། སཾ་ཊིར། ལྟས་དང་རྒོད་དང་ལག་བཅངས་དང་། ། གཉིས་གཉིས་འཁྱུད་དང་དེ་བཞིན་དེ། །
སྲིན་བུའི་ཚུལ་གྱིས་རྒྱུད་བཞིར་གནས། ། ཞེས་སོ། ། ཡང་གང་ཟག་དབང་པོ་རབ་འབྲིང་བཞི་ལ་དགོངས་ནས་རྒྱུད་སྡེ་བཞིར་གསུངས་ཏེ། འདི་ཉིད་དུ། དམན་པ་རྣམས་ལ་བྱ་བའི་རྒྱུད། ། ཅེས་སོགས་བཤད་པ་བཞིན་ནོ། ། གཞན་ཡང་། ཕྱི་རོལ་མུ་སྟེགས་བྱེད་པ་ལ་སྟ་ལོག་མི་འདྲ་བ་བཞི་ཡོད་པ་རྗེས་སུ་གཟུང་བ་དང་། ནང་པ་སངས་རྒྱས་པ་ལ་གྲུབ་མཐའ་མི་འདྲ་བ་བཞི་ཡོད་པ་དང་བསྟུན་པ་དང་། རྒྱུད་སྡེ་བཞི་པོ་ལ་དབང་མི་འདྲ་བ་བཞི་ཡོད་པ་དང་།
གྲོལ་བྱེད་ལམ་ལ་དངོས་གྲུབ་བསྒྲུབ་ལུགས་བཞི་ཡོད་པ་ལ་དགོངས་ནས་རྒྱུད་སྡེ་བཞིར་གསུང་པ་སོགས་མཐའ་ཡས་མོད། མང་པས་འཇིགས་ནས་མ་བྲིས་སོ། ། གཉིས་པ་བརྗོད་བྱའི་ཚོགས་བསྟན་པ་ལ་གཉིས། ཞུས་པ་དང་། ལན་ནོ། ། དང་པོ་ནི། རྗོད་བྱེད་ཀྱི་ཚོགས་བསྟན་པའི་རྗེས་དེ་ནས་བྱང་ཆུབ་སེམས་དཔའ་བྱམས་པ་ལ་སོགས་པ་རྣམས་ཀྱིས། སྟོན་པ་བཅོམ་ལྡན་འདས་རྡོ་རྗེ་འཛིན་པ་ལ་གསོལ་པ། རྒྱུད་གསུང་བའི་དུས་རེ་ཤིག་བདག་ཅག་གིས་རྒྱུད་ཀྱི་བརྗོད་བྱ་དང་རྗོད་བྱེད་ཀྱི་ཡུལ་རྣམས་ནི་རྟོགས་ཤིང་གོ་བར་འཚལ་ན། མ་འོངས་པ་ན་གཞན་རྣམས་ཀྱིས་ཅི་ལྟར་སངས་རྒྱས་ཀྱིས་གསུང་པའི་རྗོད་བྱེད་ཀྱི་ཚོགས་མཐའ་དག་ཉན་པར་མི་ནུས་པས།
བརྗོད་བྱའི་ཚོགས་ཐམས་ཅད་བསྡུས་ཏེ་གསུང་འཚལ་ལགས་ཞེས་ཞུས་པའོ། ། གཉིས་པ་ལན་ལ་གསུམ། སྟོང་པ་དང་སྙིང་རྗེ་གཉིས་སུ་མེད་པར་བསྟན། བྱང་ཆུབ་སེམས་སུ་འདུས་པ། ཐབས་ཤེས་གཉིས་སུ་འདུས་པར་བསྟན་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་བསྩལ་པ། རྟོག་པ་ཐམས་ཅད་རང་བཞིན་མེད་པར་ཤེས་པའི་སྟོང་ཉིད་དང་། དམིགས་པ་མེད་པའི་སྙིང་རྗེ་གཉིས་ཐ་དད་དབྱེར་མེད་པ་གང་དུ་ཐབས་ཤེས་གཉིས་སུ་མེད་པའི་སེམས་ནི་རབ་བསྒོམས་པས་སྟོང་ཉིད་སྙིང་རྗེ་དབྱེར་མེད་པ་དེ་ནི་སངས་རྒྱས་ཆོས་དང་ནི་དགེ་འདུན་གྱི་ཡང་བསྟན་པ་ཐམས་ཅད་ཀྱི་བརྗོད་བྱ་དེ་ཉིད་ལ་འདུས་པར་གསུངས་པའོ། ། ཡང་ན།
སྟོང་པ་ནི་གཟུང་འཛིན་གཉིས་ཀྱི་རྟོག་པ་གཏན་ནས་མེད་པའི་མཚན་ཉིད་དེ། ཡང་དག་པའི་མཐའ་འོ། ། དེ་ཉིད་དོན་དམ་པ་དང་། དེ་བཞིན་ཉིད་ཅེས་སོགས་རྣམ་གྲངས་སོ། ། སྙིང་རྗེ་ནི་ཕ་རོལ་ཏུ་ཕྱིན་པ་ལྔས་བསྡུས་པའི་ལྷའི་དཀྱིལ་འཁོར་དེ། དེ་དང་དབྱེར་མེད་པའི་རོ་གཅིག་ཏུ་གྱུར་པའོ། ། དེ་ལ་རྒྱུ་རྡོ་རྗེ་འཛིན་པ་འོད་དུ་ཞུ་བ་ནི་སྟོང་པ་ཉིད་དོ། ། འབྲས་བུ་རྡོ་རྗེ་འཛིན་པར་བཞེངས་པ་ནི་སྙིང་རྗེ་སྟེ། དེ་དང་དབྱེར་མེད་པའི་ལྷའི་སྐུའི་རང་བཞིན་གང་དུ་རྣལ་འབྱོར་པའི་སེམས་ནི་རབ་བསྒོམས་པས། སྟོང་པ་དང་སྙིང་རྗེ་ཟུང་དུ་འཇུག་པ་དེ་ནི་དཀོན་མཆོག་གསུམ་གྱིས་བསྟན་པ་བསྡུས་པའོ། །
དེས་ནི་བདག་ཏུ་འཛིན་པའི་མུ་སྟེགས་ཅན་རྣམས། བདག་མེད་རྟོགས་པའི་ཤེས་རབ་ཀྱིས་སུན་དབྱུང་བ་དང་། ཉན་ཐོས་སྡེ་པ་དངོས་པོར་སྨྲ་བ་དག་གིས་རྒོལ་བ་རང་བཞིན་མེད་པར་སྨྲ་བས་ཚར་བཅད་པ་དང་། རང་གི་སྡེ་པ་ཐེག་པ་ཆེན་པོའི་གཞུང་གི་སྙིང་པོ་སྟོང་པ་དང་སྙིང་རྗེ་གཉིས་སུ་མེད་པར་བརྗོད་པ་ཞེས་བྱ་བ་སྟོན་པའི་ཏིང་ངེ་འཛིན་ཏོ། ། གཉིས་པ་ནི། བདག་གིས་སྙིང་རྗེ་ཆེན་པོ་ལས་བྱུང་བའི་བླ་ན་མེད་པའི་བྱང་ཆུབ་ཐོབ་པར་བྱ་བའི་ཕྱིར་དང་། དགོས་པ་གང་གི་ཕྱིར་ན་ཁམས་གསུམ་གྱི་སེམས་ཅན་གཞན་དག་འཁོར་བ་ལས་བསྒྲལ་བའི་ཕྱིར་སྨོན་འཇུག་གཉིས་ཀྱི་བྱང་ཆུབ་ཀྱི་སེམས་དེས་ནི། དངོས་པོ་རྟོགས་པས་སངས་རྒྱས་དང་། རྟོག་པ་འདུལ་བས་ཆོས་དང་ནི། སྨོན་འཇུག་གི་ངོ་བོར་འདུས་པས་དགེ་འདུན་གྱིའང་བསྟན་པ་ཐམས་ཅད་འདུས་པའོ། །
གསུམ་པ་ནི། གང་ཟག་དང་ཆོས་ཀྱི་བདག་ཏུ་འཛིན་པ་ལ་མངོན་པར་ཞེན་པ་བཟློག་པའི་ཕྱིར། ཆོས་དབྱིངས་སྤྲོས་པ་དང་བྲལ་བའི་བདག་ཉིད་དང་། ཐབས་སྙིང་རྗེ་ཆེན་པོས་རྡོ་རྗེ་འཛིན་པའི་བསྒྲུབ་པའི་ཐབས་ནི། དངོས་པོ་སྣ་ཚོགས་སུ་སྣང་བས་ཐབས་དང་། རང་བཞིན་གྱི་མཚན་མ་མེད་པ་ཤེས་རབ་དང་། དེ་ལྟར་སྣང་བ་དང་སྟོང་པ་དབྱེར་མེད་འདུས་པ་ཡིས་ཐབས་དང་ཤེས་རབ་ཀྱི་བདག་ཉིད་བརྗོད་བྲལ་བྱང་ཆུབ་ཀྱི་སེམས་དེས་ནི། སངས་རྒྱས་དང་། ཆོས་དང་། དགེ་འདུན་གྱི་བསྟན་པ་ཐམས་ཅད་འདུས་པའོ། །
གསུམ་པ་འཁོར་གྱི་ཡི་རང་བ་ནི། བཅོམ་ལྡན་འདས་ཀྱིས་ལན་གསུང་པའི་རྗེས་དེ་ནས། འཁོར་གྱི་བཅོམ་ལྡན་འདས་དེ་བཞིན་གཤེགས་པ་རྣམས་དང་། རྒྱལ་བའི་སྲས་པོ་བྱང་ཆུབ་སེམས་དཔའ་བྱམས་པ་ལ་སོགས་པ་རྣམས། བཅོམ་ལྡན་འདས་ཀྱིས། དཀོན་མཆོག་གསུམ་གྱི་བསྟན་པའི་སྙིང་པོ་བསྡུས་པ་སྟོང་ཉིད་སྙིང་རྗེ་དབྱེར་མེད་གསུངས་པའི་གསུང་འདི་འཁོར་རྣམས་ཀྱིས་ཐོས་ནས་དགའ་བ་དང་། མགུ་བ་དང་། རངས་པ་གྱུར་ཏེ། ཆེད་དུ་བརྗོད་པའི་ཚིག་འདི་དག་སྨྲས་པ། ཨེ་མ་ནི་ངོ་མཚར་བ།
སྟོན་པ་ཀུན་ཏུ་བཟང་པོའི་ཐབས་ཤེས་གཉིས་སུ་མེད་པའི་བསྟན་པ་འདི། སྐྱེ་བ་མེད་པ་ནམ་མཁའ་ལྟ་བུ་ལས་སྐྱེ་བའི་ཆོ་འཕྲུལ་དུ་བྱུང་བ། དམིགས་པ་མེད་པ་ནམ་མཁའ་དང་འདྲ་བའི་གོ་འཕང་ངམ། གནས་སུ་སྒོམ་པའི་སྦྱོར་བ་ཡིས་ཡེ་ཤེས་རྒྱ་མཚོ་དང་འདྲ་བས་གསུང་པ་བདག་ཅག་གིས་ཉན་པར་འགྱུར་བ་བསྐལ་བ་བཟང་བའོ། ། བཞི་པ་སྤྱོད་ལམ་དང་དམ་ཚིག་བསྟན་པ་ལ་གསུམ། རྣལ་འབྱོར་ཆེན་པོ་སྤྱོད་པ་བདེ་བས་བསྒྲུབ་པ་དང་། དམ་ཚིག་གི་རྣམ་གྲངས་གཞན་བསྟན་པ་དང་། བླ་མ་མཉེས་པར་བྱ་བའོ། ། དང་པོ་ནི། བསྟན་པའི་སྙིང་པོ་བསྟན་པའི་རྗེས་དེ་ནས་དྲུག་པ་རྡོ་རྗེ་འཛིན་པའི་རྒྱལ་པོས་ནི།
འདོད་པའི་ཡོན་ཏན་བསྟེན་པས་ཟག་མེད་ཀྱི་བདེ་བ་ཆེན་པོ་གོང་ནས་གོང་དུ་རྣམ་པར་འཕེལ་པར་འགྱུར་བས། བསྟེན་བྱ་ལས་མི་འདའ་བའི་དམ་ཚིག་སྤྱོད་པ་བདེ་བས་བསྒྲུབ་པ་ཐམས་ཅད་བཤད་པར་བྱ་སྟེ། དགོས་པ་སངས་རྒྱས་འབྲས་བུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འདོད་པ་ཡིས་བྱ་བ་སྟེ། དེ་ཡང་། རང་གི་ལུས་དེ་བཞིན་གཤེགས་པར་བསམས་ནས་འདོད་ཡོན་ལྔ་བསྟེན་པའི་བདེ་བ་དང་ཡི་རངས་ཤིང་ཚིམ་པ་དང་། ལུས་ཀྱིས་གར་དང་ལྡན་པ་ནི་བྱ་ཞིང་། ངག་གིས་གླུ་ལེན་པ་དང་། ལག་པས་རོལ་མོའི་སྒྲ་བྱེད་པ་དང་། ལུས་ལ་དྲི་བྱུགས་པ་དང་། རྒྱན་གདགས་པ་ཡི་སྤྱོད་ལམ་བྱས་པས་རིག་པའི་རྒྱལ་པོ་ཕྱག་རྒྱ་ཆེན་པོ་རབ་ཏུ་འགྲུབ་པར་འགྱུར་ཏེ།
དེ་དག་ཐམས་ཅད་བདེ་སྟོང་དབྱེར་མེད་པའི་ངང་ནས་བྱ་བས་སོ། ། ཇི་ལྟར་རྒྱུ་ལམ་གྱི་དུས་སུ་སྤྱོད་པ་བདེ་བས་འདོད་ཡོན་ལ་རོལ་བའི་བདེ་བ་བཟུང་ནས་ཇི་ལྟར་འདོད་པའི་ཡོན་ཏན་ལྔ་ལ་ཞེན་པ་མེད་པར་ཅི་བདེ་བར་ལོངས་སྤྱད་པར་བྱ། ཇི་ལྟར་བདག་ཉིད་ལྷའི་རྣལ་འབྱོར་གྱི་གནས་སུ་མ་བྲལ་བར་གནས་ནས་ཀྱང་འདོད་ཡོན་ལ་ཅི་བདེར་སྤྱད་ན། ཡི་གེ་ནི་ཨཀྵ་ར་སྟེ་མི་འགྱུར་བ་གོ་འཕང་དམ་པ་ཕྱག་རྒྱ་ཆེན་པོ་འགྲུབ་པར་འགྱུར་ལ། རང་ཅི་ལྟར་འདོད་པ་བཟའ་བ་དང་། བཏུང་བ་ལ་བདུད་རྩི་བསྟེན་པ་ལྟར་ཤ་ལྔ་བདུད་རྩི་ལྔར་བྱིན་གྱིས་བརླབ་པའི་སྦྱོར་བ་བྱས་ཏེ་བཟའ་བཏུང་བྱ་བ་དང་། ལུས་ལ་བཟང་པོའི་རྒྱན་ཧེ་རུ་ཀའི་ཆས་ཀྱིས་བརྒྱན་པ་ཡིས། དུས་ཉི་མ་གཅིག་ཏུ་ཐུན་བཞིར་འདོད་ཡོན་ལ་ལོངས་སྤྱོད་པ་བསྐུལ་བ་སྟེ་རྒྱུན་མ་ཆད་པར་བསྟེན་པ་ཡིས། མཐར་གོ་འཕང་དམ་པའི་དེ་ཉིད་ཕྱག་རྒྱ་ཆེན་པོ་མཆོག་གི་དངོས་གྲུབ་འགྲུབ་པར་འགྱུར་བའོ། ། གཉིས་པ་ནི།
གཞན་ཡང་དུས་རྟག་ཏུ་རང་གི་བཟའ་བའི་དམ་ཚིག་ཤ་ལྔ་དང་བདུད་རྩི་ལྔ་རིལ་བུ་བྱས་ལ་རང་གི་ལྕེས་མྱང་བ་དང་། དུས་རྟག་ཏུ་བསོད་ནམས་ཀྱི་ཚོགས་རྫོགས་པའི་ཕྱིར་དུ་དེ་བཞིན་གཤེགས་པ་དཀྱིལ་འཁོར་གྱི་འཁོར་ལོ་ལ་ཕྱི་ནང་གསང་བའི་མཆོད་པས་མཆོད་ཅིང་། ཚོགས་གཉིས་རྫོགས་པའི་ཕྱིར་དུ་དུས་རྟག་ཏུ་བསྲུང་བའི་དམ་ཚིག་དབང་བསྐུར་བའི་བླ་མ་ལ་ཡང་བསྙེན་བཀུར་དབུལ་བར་བྱའོ། ། གསུམ་པ་ནི། བླ་མ་ལ་མཆོད་ཅིང་བཀུར་བས་དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་ཀུན་མཆོད་པ་དང་མཉམ་མོ། ། ཇི་ལྟར་མཉམ་ན། སངས་རྒྱས་མགོན་པོ་རྣམ་པར་སྣང་མཛད་དང་། རྡོ་རྗེ་འཛིན་པ་མི་བསྐྱོད་པ་ཇི་བཞིན་བླ་མ་ཉིད་ཡིན་ལ། ཇི་ལྟར་ནམ་མཁའ་རྣམ་པར་དག་པའི་རྒྱལ་པོ་ཆེན་པོ་རིན་འབྱུང་དང་། ཇི་ལྟར་ཐུབ་པ་རྡོ་རྗེ་ཆོས་འོད་དཔག་མེད་དང་།
ཇི་ལྟར་མགོན་པོ་བདུན་གྱི་རྒྱལ་པོ་དོན་གྲུབ་ཏེ། དེ་ལྟར་སངས་རྒྱས་དེ་རྣམས་དང་རྡོ་རྗེ་སློབ་དཔོན་མཉམ་པར་བརྗོད་དོ། ། སངས་རྒྱས་ཐམས་ཅད་དང་སློབ་དཔོན་མཉམ་པ་དེ་བས་ན་ལུས་ལོངས་སྤྱོད་འབད་པ་ཐམས་ཅད་ཀྱིས་རྡོ་རྗེ་སློབ་དཔོན་བླ་མ་ཆེན་པོ་དྲུག་པ་རྡོ་རྗེ་འཛིན་པ་དང་འདྲ་བར་མཆོད་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་མཉེས་ཏེ་དངོས་གྲུབ་འབྱུང་བ། དེ་ལྟ་བུའི་རྡོ་རྗེ་སློབ་དཔོན་དགེ་བ་རབ་ཏུ་མི་སྤྱོམ་པ་མཆོག་ཏུ་གསལ་བ་ཉམས་སུ་ལེན་པ་པོ་ལ། སློབ་མས་ནམ་ཡང་ལུས་ངག་ཡིད་ཀྱིས་སྨད་པར་མི་བྱའོ། ། གཉིས་པ་ལེའུའི་མིང་ནི། གསང་སྔགས་རྡོ་རྗེ་ཐེག་པའི་བདེ་སྟོང་དབྱེར་མེད་རོ་གཅིག་པར་སྡོམ་པའི་ལེའུ་སྟེ་བཅུ་གསུམ་པ། ཚིགས་སུ་བཅད་པ་ཉི་ཤུ་རྩ་བཞིའི་རྣམ་པར་བཤད་པའོ།། ༈ །།ད་ནི་ལེའུ་བཅུ་བཞི་པ་བཤད་པར་བྱ་བ་ལ་གཉིས་ཏེ། སྤྱིའི་དོན་དང་།
གཞུང་གི་དོན་ཏོ། ། དང་པོ་ནི། བརྗོད་བྱ་སྤྱི་དང་། སྦས་པ། མཐར་ཐུག་གསུམ་ཀ་སྟོན། རྗོད་བྱེད་ཡན་ལག་གི་དོན་གཙོ་ཆེ་ཞིང་། ཡི་གེ་དང་བསྡུས་པའི་དོན་ཀྱང་ཅུང་ཟད་འཇུག་གོ ། མངོན་པར་རྟོགས་པ་སྨིན་བྱེད་དབང་དང་། གྲོལ་བྱེད་ལ། ལྟ་བ་དང་།
བསྐྱེད་རིམ་དང་། རྫོགས་རིམ་དང་། ཉེ་རྒྱུ་དང་། སྦྱིན་སྲེག་དང་། ལས་ཚོགས་དང་། དམ་ཚིག་དང་འབྲེལ་ལོ། ། རྩ་བའི་རྒྱུད་ཀྱི་གང་དུ་ཕན་འདོགས་ན། སྨིན་བྱེད་རྣམས་ནི་ལེའུ་བཅུ་པ་དང་། ཕྱི་མའི་ལེའུ་གསུམ་པ་དང་། ལྔ་པར་ཕན་འདོགས་ལ།
ལྟ་བ་ནི་དང་པོ་དང་ལྔ་པ་དང་དགུ་པ་དང་ཕྱི་མའི་ལེའུ་གསུམ་པ་དང་བཞི་པར་ཕན་འདོགས་སོ། ། རིམ་པ་གཉིས་ཀྱི་སྤྱིའི་ངག་ནི་ལེའུ་བརྒྱད་པ་དང་ཕྱི་མའི་ལེའུ་གཉིས་པར་ཕན་འདོགས་ལ། རྫོགས་པའི་རིམ་པ་ཕྲ་མོའི་རྣལ་འབྱོར་ནི། ལེའུ་དང་པོ་དང་བརྒྱད་པར་མ་ཚང་བ་ཁ་བསྐོང་ལ། ཕྱག་རྒྱའི་རྣལ་འབྱོར་ནི་ལེའུ་ལྔ་པ་དང་བརྒྱད་པར་མི་གསལ་བ་གསལ་བར་བྱེད་པའི་ཚུལ་གྱིས་ཕན་འདོགས་སོ། ། ལས་ཀྱི་ཚོགས་རྣམས་ནི་ལེའུ་གཉིས་པ་དང་། ཕྱི་མའི་ལེའུ་དགུ་པ་དང་། བཅུ་པར་གྲུབ་ཆེན་བརྒྱད་ནི་མ་ཚང་བ་ཁ་བསྐོང་ལ། མངོན་སྤྱོད་ཀྱི་ལས་ནི་མི་གསལ་བ་གསལ་བར་བྱེད་ཅིང་། ཁྲོ་བོ་བཅུའི་བསྲུང་བའི་འཁོར་ལོ་ནི་དེ་དག་ཏུའང་མ་ཚང་བ་ཁ་བསྐོང་ལ།
ལེའུ་གསུམ་པ་ལ་སོགས་པ་བསྐྱེད་པའི་རིམ་པ་ཀུན་ཏུ་ཡང་མ་ཚང་བ་ཁ་བསྐོང་ངོ་། ། ནང་གི་སྦྱིན་སྲེག་ནི། བརྟག་པ་གོང་འོག་གི་བདུན་པ་གཉིས་སུ་གསལ་བར་བྱེད་ལ། ཕྱིའི་སྦྱིན་སྲེག་ནི་ཕྱི་མའི་ལེའུ་དང་པོར་གསལ་བར་བྱེད་པ་ཡིན་ནོ། ། འབྲས་བུ་ནི། ལེའུ་དང་པོ་དང་ཕྱི་མའི་ལེའུ་གཉིས་པར་མ་ཚང་བ་ཁ་བསྐོང་བར་བྱེད་དོ། ། གཉིས་པ་གཞུང་གི་དོན་ལ་གཉིས། དོན་དངོས་དང་། ལེའུའི་མིང་ངོ་། ། དང་པོ་ལ་བཅོ་ལྔ་སྟེ།
འབྲིང་གི་དངོས་གྲུབ་བསྒྲུབ་པ། དངོས་གྲུབ་ཐམས་ཅད་འབྱུང་བའི་འཐད་པ། གསང་དབང་དང་ཤེས་རབ་ཡེ་ཤེས་བསྟན་པ། གདུག་པ་ཅན་བསྒྲལ་བའི་ཆོ་ག ཁྲོ་བཅུའི་སྲུང་འཁོར། རྫོགས་རིམ་བསྒོམ་པ། འབྲས་བུ་སངས་རྒྱས་ཀྱི་མཚན་ཉིད། རིམ་པ་གཉིས་སྒོམ་པའི་འཐད་པ། རྡོ་རྗེ་ཡན་ལག་མེད་པའི་བསྒྲུབ་ཐབས། རིགས་ཐམས་ཅད་ཀྱི་བྱང་ཆུབ་ཀྱི་སེམས་བསྟན་པ།
དཀྱིལ་འཁོར་དང་འབྲེལ་བའི་བྱ་བ་སྣ་ཚོགས་བསྟན་པ། ཕྱི་ནང་གི་སྦྱིན་སྲེག་བསྟན་པ། ཉེ་རྒྱུ་བསྟན་པ། དཀྱིལ་འཁོར་གྱི་ས་བཟུང་བའི་བྱ་བ། མཆོད་པའི་བྱ་བ་བསྟན་པའོ། ། དང་པོ་ལ་གཉིས། བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི། བསྟན་པའི་སྙིང་པོ་ཐབས་ཤེས་གཉིས་མེད་དང་དམ་ཚིག་བཤད་པའི་རྗེས་དེ་ནས་བཅོམ་ལྡན་འདས་དྲུག་པ་རྡོ་རྗེ་འཆང་ཆེན་པོ་རྡོ་རྗེ་གསོར་བར་སྟེ་གཉིས་སུ་མེད་པའི་ཡེ་ཤེས་མངོན་དུ་བྱ་བར་བཞེད་པ་ལ།
ཡུམ་མཁའ་འགྲོ་མ་གང་ཟག་དང་ཆོས་ཀྱི་བདག་མེད་མས་སྐུ་ལ་འཁྱུད་དེ་སྙོམས་འཇུག་གི་སྦྱོར་བ་དང་ལྡན་པས། རིལ་བུ་ལ་སོགས་པ་འབྲིང་གི་དངོས་གྲུབ་བཟང་པོ་སྤྱོད་པ་སྟེ་བསྒྲུབ་པའི་ཐབས་དབྱེ་བར་བྱའོ། ། དེ་ལ། འབྲིང་གི་དངོས་གྲུབ་གྲུབ་པ་ཆེན་པོ་བརྒྱད་ལས། རལ་གྲི་ནི་མིང་ཙམ་ལས་བསྒྲུབ་པའི་ཐབས་རྒྱུད་འདི་དག་ཏུ་མ་གསུངས་ལ། ཚེ་དང་ལུས་ཀྱི་བཅུད་ལེན་གཉིས་ནི་གོང་ལེའུ་བདུན་པར་བཤད་ཟིན་ཅིང་། འདི་ནས་རིལ་བུ་ལ་སོགས་པ་ལྔ་གསུངས་པ་ཡིན་ནོ། ། གཉིས་པ་དོན་དངོས་ལ་དྲུག རིལ་བུ། མིག་སྨན།
རྐང་བྱུག གནོད་སྦྱིན་མོ་དབང་དུ་བྱ་བ། ས་འོག་གི་གཏེར་བསྒྲུབ་པ། དེ་དག་གི་གཞུང་བསྡུ་བའོ། ། དང་པོ་ལ་བཞི། མི་བསྐྱོད་པའི་རྣལ་འབྱོར་ལ་བརྟེན་ནས་བསྒྲུབ་པ། རིན་འབྱུང་གི དོན་གྲུབ་ཀྱི། འོད་དཔག་མེད་ཀྱི་རྣལ་འབྱོར་གྱིས་བསྒྲུབ་པའོ། ། དང་པོ་ནི།
རྡོ་རྗེ་མི་བསྐྱོད་པའི་རྣལ་འབྱོར་གྱི་གཟུགས་སུ་བསྒོམ་ཞིང་ང་རྒྱལ་བརྟན་པར་བཞག་ནས་ནི། འོག་གི་རྫས་ཀྱི་རིལ་བུ་ལ་བརྟེན་ནས་ཇི་ལྟར་འདོད་པ་ལ་མི་སྣང་བར་བྱ་བ་ནི་འབྲིང་གི་དངོས་གྲུབ་ཡིན་ལ། འབྲིང་གི་མཆོག་ཅི་འདོད་པ་ནམ་མཁའ་ལས་འབྱུང་ཞིང་། ཅི་འདོད་པའི་གཞལ་ཡས་ཁང་ནམ་མཁའ་ལས་སྤྲུལ་ནས་གནས་ལ། ནམ་མཁའ་ལ་རྫུ་འཕྲུལ་གྱིས་འགྲོ་བའི་མཁའ་སྤྱོད་དམ། གསང་སྔགས་ཀྱི་རིག་པ་ལ་བརྟེན་ནས་གྲུབ་པས་རིག་འཛིན་ཏེ། དེ་གཉིས་ཀྱི་མཚན་ཉིད་ནི། གོང་ལེའུ་བཞི་པར་བཤད་ཟིན་ལ། ཡང་ན། རིན་པོ་ཆེ་སྣ་བདུན་ལ་དབང་སྒྱུར་བའི་གསེར་དངུལ་ཟངས་ལྕགས་ཀྱིས་འཁོར་ལོས་བསྒྱུར་བ་ཉིད་དེ།
དེ་རྣམས་འགྲུབ་བམ་མི་འགྲུབ་སྙམ་པའི་དོགས་པ་མེད་པར་ངེས་པར་འགྲུབ་པར་འགྱུར་རོ། ། རྫས་ནི་ཙནྡན་དཀར་དམར་གུར་གུམ་ག་པུར་ཛ་ཏི་སྟེ་དྲི་ལྔ་ཡང་དག་པ་གཙང་མ་བླངས་ནས་སུ། རྫས་གཞན་ཤ་ལྔ་དང་ནི་བསྲེ་བར་བྱ་སྟེ། སྒྲིལ་ལ་རིལ་བུ་སྲན་མ་ཙ་ན་ཀའི་རུས་པའི་ཚད་ཙམ་བྱས་པ་དེ་དག་གསེར་དངུལ་ཟངས་ཏེ་ལྕགས་གསུམ་གྱིས་ནི་རིམ་པས་དཀྲིས་ནས་ནི་བྱ་སྟེ། དེ་ཡང་། གསེར་མན་ཆ་གསུམ་སོར་བཅུར་གསེར་ཤོག་བརྡུངས་པས་དཀྲི། དེ་ནས་དངུལ་མན་ཆ་ལྔ་སོར་བཅོ་བརྒྱད་དུ་བརྡུངས་བས་དཀྲི། དེ་ནས་ཟངས་མན་ཆ་གཉིས་སོར་དྲུག་གི་ཞང་ཚད་དུ་བརྡུངས་བས་དཀྲིས་ཏེ། ཐོད་པ་ཁ་སྦྱར་རམ་ཟ་མ་ཏོག་ཏུ་བཅུག་ལ་དཀྱིལ་འཁོར་རམ་མཎྜལ་གྱི་དབུས་སུ་བཞག་ནས་རྡོ་རྗེ་ལ་གཟུངས་ཐག་བཏགས་པ་མནན་ཏེ། རྫས་དེ་དག་ཀྱང་ཡན་ལག་བཞི་རྫོགས་ཀྱི་ཡི་དམ་གྱི་ལྷར་བསྐྱེད་ལ།
ཡི་དམ་གྱི་ལྷའི་སྙིང་པོ་བཟླས་ནས། སྒྲའམ་དྲི་ཞིམ་པོའམ་འོད་བྱུང་ན་རིལ་བུ་ཁར་བཅུག་པས་མི་སྣང་བ་འགྲུབ་ལ། ཁྱད་པར་སྒྲ་དང་དྲི་དང་འོད་དང་གསུམ་ཀ་བྱུང་ན་རིལ་བུ་དེའི་ནུས་པས་རིག་པ་འཛིན་པར་འགྱུར་རོ། ། དེ་ལྟ་བུའི་རིལ་བུའི་ཚད་དང་ལྕགས་གསུམ་གྱིས་དཀྲི་ལུགས་བསྒྲུབ་ཚུལ་རྟགས་དང་བཅས་པ་ནི་རིལ་བུ་བསྒྲུབ་ལུགས་འོག་མ་རྣམས་ལའང་ཤེས་པར་བྱའོ། ། གཉིས་པ་ནི། རྫས་ཁ་ཆེ་གུར་གུམ་དང་། ཨ་ཀ་རུ་གཉིས་ཆ་མཉམ་དང་ལྡན་པ་བསྲེས་པ་ལ། རིལ་བུ་ཉི་མ་འཆར་ཀའི་མདོག་འདྲ་བ་དམར་སེར་དུ་བྱུང་བ་ལ་ལྕགས་གསུམ་གྱིས་དཀྲིས་ནས་རིན་འབྱུང་དུ་བསྐྱེད་ལ་རྟགས་བྱུང་ན་རིལ་བུ་ཁ་རུ་བཅུག་པ་བྱས་ནས་ནི་ཚེ་ཉི་མ་དང་མཉམ་པའི་རིག་པ་འཛིན་པར་འགྱུར་རོ། ། ཡང་རྫས་གུར་གུམ་དང་ཨ་ཀ་རུའི་སྟེང་དུ་ཤ་ལྔ་དང་ནི་ཆ་མཉམ་པར་ལྡན་པ་རུ་བྱས་ལ། རིལ་བུ་ལྕགས་གསུམ་གྱིས་ནི་རིམ་བཞིན་དཀྲིས་ནས་ནི།
བདག་དང་རིལ་བུ་རྡོ་རྗེ་ཉི་མར་སྒོམ་པའི་རབ་སྦྱོར་བས། རྟགས་བྱུང་ནས་ཉི་མ་གཅིག་གིས་མི་སྣང་བའམ། མཁའ་སྤྱོད་དམ། འཁོར་ལོས་བསྒྱུར་བ་འགྲུབ་པར་འགྱུར་རོ། ། གསུམ་པ་ནི། རྫས་ཙནྡན་དམར་པོ་དང་། ཁ་ཆེ་གུར་གུམ་དང་། དགའ་བ་སྦས་པ་བྱང་པ་ཚྭ་ཚོང་པའི་ཤ་དང་། སྦྲང་མའི་གཅིན་དང་སྦྱར་བ་ནི་རིལ་བུར་དྲིལ་ལ། ལྕགས་གསུམ་གྱིས་ནི་དཀྲིས་བྱས་པ།
རྟའི་རྒྱལ་པོ་དོན་གྲུབ་ཏུ་བསྐྱེད་ལ་རྟགས་བྱུང་ནས་རིག་པ་འཛིན་པར་འགྱུར་རོ། ། བཞི་པ་ནི། ལྷའི་རྣལ་འབྱོར་འཇིག་རྟེན་མགོན་པོ་རྣམས་བསྒོམས་ནས། རྫས་གུ་གུལ་ལ་རིལ་བུ་སྲན་མ་ཙ་ན་ཀའི་རུས་པའི་ཚད་ཙམ་དུ་བྱས་པ་ལ་ལྕགས་གསུམ་གྱིས་དཀྲིས་ནས་ནི་ཟ་མ་ཏོག་ཏུ་བཅུག་ལ། འོད་དཔག་མེད་དུ་ཡན་ལག་བཞི་རྫོགས་སུ་བསྐྱེད་ཅིང་དེའི་སྔགས་བཟླས་པས་རྟགས་བྱུང་ན་མགོན་པོ་འོད་དཔག་མེད་པའི་རྣལ་འབྱོར་ལ་བརྟེན་པའི་རིག་པ་འཛིན་པར་འགྱུར་རོ། ། དེ་དག་ནི་རིལ་བུའི་བསྒྲུབ་པའི་ཐབས་ལ་བརྟེན་ནས་འབྲིང་གི་དངོས་གྲུབ་མི་སྣང་བའམ། འབྲིང་གི་མཆོག་མཁའ་སྤྱོད་དམ། རིག་པ་འཛིན་པའམ། འཁོར་ལོས་བསྒྱུར་བ་ཐོབ་པ་ལ་མི་ཕྱེད་པས་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། གཉིས་པ་ནི།
མིག་སྨན་གྱི་རྫས་ཀླུའི་རྒྱལ་པོ་སྦྲུལ་མགོ་གཉིས་པའི་མགོ་བོ་ཁ་ཕོར་ཁ་སྦྱར་གྱི་ནང་དུ་དུ་བ་མ་ཤོར་བ་བྱས་ལ་བསྲེགས་ནས། དེའི་ཐལ་བ་དང་བུད་མེད་ཀྱི་རང་བྱུང་གི་ཁྲག་གིས་བསྒོ་བར་སྒྲུ་བར་བྱས་ཏེ་རིལ་བུ་བྱས་ནས་ཟ་མ་ཏོག་ཏུ་བཅུག་པ་རྡོ་རྗེ་ཕན་པ་རྣམ་སྣང་གི་རྣལ་འབྱོར་གྱིས་ཡན་ལག་བཞི་རྫོགས་སུ་བསྐྱེད་དེ། སྔགས་བཟླས་པས་སྒྲའམ་དྲིའམ་འོད་གང་རུང་གི་རྟགས་བྱུང་ནས་མིག་སྨན་གྱི་རིལ་བུ་མིག་ལ་བཀུས་པས་འཇིག་རྟེན་གསུམ་མཐོང་བའམ་རིག་པ་འཛིན་པར་འགྱུར་རོ། ། གསུམ་པ་ནི། རྫས་བ་བླའི་ས་བོན་ལྡོང་རོས་དང་ལྡན་པ་དང་། སྟག་གི་ལྤགས་པ་ལ་འབྱར་བའི་ཚིལ་བུ་དང་གཉིས་བསྲེས་ལ་མཉེས་ཏེ་རིལ་བུ་སྲན་མའི་རུས་པ་ཙམ་བྱས་ནས་ཐོད་པ་ཁ་སྦྱོར་རམ་ཟ་མ་ཏོག་ཏུ་བཅུག་པ་མཎྜལ་ལམ་དཀྱིལ་འཁོར་གྱི་སྟེང་དུ་རྡོ་རྗེ་གཟུངས་ཐག་དཀྲིས་པས་མནན་ལ། རང་ཉིད་དང་རིལ་བུ་གཉིས་ཀ་སྐུའི་རྡོ་རྗེ་རྣམ་སྣང་གི་རྣལ་འབྱོར་གྱིས་ཡན་ལག་བཞི་རྫོགས་པར་བསྐྱེད་ཅིང་། དེའི་སྔགས་བཟླས་ནས་རྟགས་བྱུང་པ་དང་། རྫས་དེ་ཉིད་རྐང་པ་ལ་བྱུགས་པས་གར་འདོད་པར་ཉི་མ་གཅིག་གིས་སླེབ་པའི་རྐང་མགྱོགས་འགྲུབ་པར་འགྱུར་རོ། ། བཞི་པ་ནི།
གནས་ཡན་ལག་མེད་པ་འཇམ་པའི་རྡོ་རྗེ་སྟེ་ཡུལ་དབུས་རྡོ་རྗེ་གདན་གྱི་དཀྱིལ་འཁོར་གྱི་དབུས་ནས་ཤར་ལྷོའི་ཕྱོགས་ཉེ་བ་དབང་པོའི་བྲག་ཕུག་སྔོན་བཅོམ་ལྡན་འདས་ལ་བརྒྱ་སྦྱིན་གྱིས་ཕུལ་བ་དེའི་འགྲམ་ཕུག་ཏུ་ནིའམ། ཡང་ན། གང་དུ་བསྒྲུབ་པའི་གནས་དེ་ཉིད་དབང་པོའི་བྲག་ཕུག་ཡིན་ནོ་སྙམ་དུ་བསམ་ལ། རང་རྡོ་རྗེ་རྐང་འོག་གནོད་མཛེས་ཀྱི་རྣལ་འབྱོར་གྱིས། འདོད་ཁམས་ཀྱི་ལྷ་ཡི་བུ་མོའམ། གནོད་སྦྱིན་མོ་རབ་ཏུ་དབང་དུ་བྱ་བའི་ཕྱིར་བསྒྲུབ་པར་བྱའོ། ། དེའང་སྔགས་ནི། ཧཱུྃ་བཞི་པའི་གཤམ་དུ་ལྷ་མོའམ་གནོད་སྦྱིན་མོ་ཆེ་གེ་མོའི་དབང་དུ་གྱུར་ཅིག་ཅེས་བཟླས་ན་འགྲུབ་པར་འགྱུར་རོ། ། ལྔ་པ་ནི། གནས་ནུབ་ཕྱོགས་ཨོ་ཌི་ཡན་གྱི་ཉེ་བ་ན་ཤིང་ཨ་མྲའི་སྡོང་པོ་ཆེན་པོ་སྐྱེ་བའི་རི་ལའམ།
རི་དེ་ཉིད་ཡིན་ནོ་སྙམ་དུ་བསམས་ནས་ནི། རང་ཉིད་རྡོ་རྗེ་གནོད་མཛེས་སུ་བསྒོམ་པའི་སྦྱོར་བ་ཡིས་བསྒྲུབ་སྟེ། དེ་ལ། རྡོ་རྗེ་གནོད་མཛེས་ནི་སྐུ་བོང་ཆེན་པོ་དང་ལྡན་པ། ཕྱག་གཉིས་པ། ཞལ་ནི་གཅིག་པ་ཅན། ཕྱག་གཡས་ན་གཏུན་ཤིང་དང་། གཡོན་སྡིགས་མཛུབ་ལ་ཀླུའི་ཞགས་པ་དཀྲིས་པ་འཛིན་པ་དང་། ཁ་དོག་ནག་པོའི་དམ་ཚིག་པར་བསྒོམ་པར་བྱས་ལ། སྐུ་གསུང་ཐུགས་བྱིན་གྱིས་བརླབས།
ཡེ་ཤེས་པ་གཞུག དབང་བསྐུར་ལ་སྤྱི་བོར་རིགས་ཀྱི་བདག་པོ་མི་བསྐྱོད་པ་ཡི་ཡང་དག་མནན་ཏེ། ཧཱུྃ་ཕུཿཧཱུྃ་ས་འོག་གི་གཏེར་བདག་གི་དབང་དུ་གྱུར་ཅིག་ཅེས་བྱ་བའི་སྔགས་བརྗོད་དོ། ། དེ་ལྟར་རྡོ་རྗེ་སེམས་དཔའ་རྒྱལ་པོ་ཆེ་སྟེ་མི་བསྐྱོད་པའི་དབུ་བརྒྱན་ཅན་གྱི་གནོད་མཛེས་དེ་ཉིད་ཡང་ནས་ཡང་དུ་ཐུན་བཞིའི་རྣལ་འབྱོར་གྱིས་བསྐུལ་བར་བྱས་ན། རྐང་འོག་ས་འོག་གི་བུམ་པ་ཆེན་པོ་བླངས་ནས་གཏེར་གྱི་རིག་པ་འཛིན་པར་འགྱུར་ལ། དེ་ཉིད་འབྲིང་གི་དངོས་གྲུབ་ཐམས་ཅད་ཀྱི་ནང་ནས་སེམས་ཅན་ཐམས་ཅད་ལ་དགོས་འདོད་གཏེར་བའི་ཡིད་བཞིན་གྱི་ནོར་བུ་ལྟ་བུར་འགྱུར་ཏེ། རྡོ་རྗེ་སྟེ་མི་ཟད་པའི་གཏེར་གྱི་མཛོད་ཆེན་པོ་ནི་ས་འོག་ནས་བླངས་ནས་ནི་རྣམ་པ་ཐམས་ཅད་དུ་སེམས་ཅན་ཐམས་ཅད་ལ་གཏེར་བར་བསྒོམ་པར་བྱའོ། ། དྲུག་པ་ནི། རྐང་པ་ལ་རྫས་རབ་ཏུ་བྱུག་པ་རྐང་མགྱོགས་དང་། གཏེར་དང་།
གནོད་སྦྱིན་མོ་བསྒྲུབ་པ་དང་། མིག་སྨན་གྱིས་འཇིག་རྟེན་གསུམ་མཐོང་བའི་རྡོ་རྗེ་ཞེས་བྱ་བའི་ཆོ་གའི་ཏིང་ངེ་འཛིན་ཏོ། ། གཉིས་པ་དངོས་གྲུབ་ཐམས་ཅད་འབྱུང་བའི་འཐད་པ་ལ་གཉིས། མཚམས་སྦྱར་བ་དང་། འཐད་པ་དངོས་སྟན་པའོ། ། དང་པོ་ནི། འབྲིང་གི་དངོས་གྲུབ་བསྒྲུབ་པའི་ཐབས་བཤད་པའི་རྗེས་དེ་ནས་དེ་བཞིན་གཤེགས་པ་རིགས་ལྔ་པོ་དེ་རྣམས་ཐམས་ཅད་ཀྱིས། བཅོམ་ལྡན་འདས་རྡོ་རྗེ་གུར་གྱི་དངོས་གྲུབ་འབྲིང་དང་། འབྲིང་གི་མཆོག་བསྒྲུབ་པའི་ཐབས་བསྟན་པའི་གསུང་དེ་ཉིད་ཐོས་ནས་སྐད་གཅིག་དང་པོ་ལ་དགའ་ཞིང་། སྐད་གཅིག་གཉིས་པ་ལ་མགུ་བ་དང་།
གསུམ་པ་ལ་རངས་པ་སྐྱེས་པར་འགྱུར་ཏེ། དངོས་གྲུབ་འབྱུང་བ་ལ་ངོ་མཚར་བའི་ཚིག་འདི་དག་སྨྲས་སོ། ། གཉིས་པ་ལ་གཉིས། དངོས་གྲུབ་ཐམས་ཅད་སེམས་ལས་འབྱུང་བ་དཔེའི་སྒོ་ནས་བསྟན་པ། སེམས་བག་ཆགས་ཀྱིས་ཀླད་པར་བསྟན་པའོ། ། དང་པོ་ནི། འཁོར་གྱི་དེ་བཞིན་གཤེགས་པ་རྣམས་ཀྱིས་གསུངས་པ། ཨེ་མ་ནི་ངོ་མཚར་བ། སྐུ་རྡོ་རྗེ། ཨེ་མ་གསུང་རྡོ་རྗེ།
ཨེ་མ་ངོ་མཚར་བ་གསུམ་བྱུང་བ་ནི། ཇི་སྐད་དུ། ངོ་མཚར་དང་ནི་སྨད་པ་དང་། ། ཁྲོ་དང་ཞུམ་དང་ངེས་བཟུང་དང་། ། དད་དང་དགའ་བ་དག་ལ་ནི། ། ཚིག་གཅིག་ལན་གཉིས་འབྱུང་བ་ཡིན། ། ཞེས་པ་ལྟར་རོ། ། ཐུགས་རྡོ་རྗེ་སྟེ་རྡོ་རྗེ་གསུམ་གྱི་བདག་པོ་སྟོན་པ་བཅོམ་ལྡན་འདས་ཀྱི་དངོས་གྲུབ་འབྱུང་བར་བསྟན་པ་ནི་ངོ་མཚར་བའོ། ། ཞེས་སྨྲས་པའོ། ། དེ་ལ་དངོས་གྲུབ་འབྱུང་བའི་རྒྱུ་མཚན།
དོན་དམ་པར་ཆོས་རྣམས་ཐམས་ཅད་རང་བཞིན་གྱིས་འོད་གསལ་བ་སྟོང་པ་ཡིན་པ་ལ། ཀུན་རྫོབ་ཏུ་རྒྱུན་མཚན་གང་གི་ཕྱིར་མཆོག་ཐུན་མོང་གི་དངོས་གྲུབ་འབྱུང་བ་རབ་ཏུ་གནས་པ་ཡིན་ཞེ་ན། དེ་ནི་དཔེར་ན་ཆུ་ཤིང་ལྤགས་པ་སོགས་རིམ་པར་བཤུས་པས་སྙིང་པོ་མེད་པ་ལས་ཇི་ལྟར་སྙིང་པོའི་འབྲས་བུ་ཁ་དོག་དང་དྲི་དང་རོ་དང་ནུས་པ་ཕུན་སུམ་ཚོགས་པ་ཞིམ་པ་འབྱུང་བ་དེ་ལྟར་སྙིང་པོ་མེད་པའི་ལུས་ལ་བརྟེན་ནས་སེམས་སྟོང་པ་ལས་མཆོག་ཐུན་མོང་གི་དངོས་གྲུབ་ཀྱི་འབྲས་བུ་ཞིམ་པོ་འབྱུང་བ་དེ་བཞིན་ནོ། ། འོ་ན། སེམས་སྟོང་པ་ལས་དངོས་གྲུབ་འབྱུང་བ་ཅི་ཞེ་ན། དཔེར་ན། འདུས་མ་བྱས་ཀྱི་ནམ་མཁའ་ནི་འབྱུང་པོ་སྣོད་བཅུད་ཐམས་ཅད་ཀྱི་རྟེན་ཡིན་པ་བཞིན་དུ། སེམས་ནི་ཕུང་པོ་ཁམས་དང་སྐྱེ་མཆེད་ཀྱི་ཆོས་རྣམས་ཀུན་གྱི་གནས་ཡིན་ཏེ། ནམ་མཁའ་ལྟ་བུར་རང་བཞིན་མེད་པའི་ཕྱིར་རོ། ། དེ་སྐད་དུ།
ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང་། ། མྱ་ངན་འདས་པ་ཐོབ་པར་འགྱུར། ། ཞེས་སོ། ། དེས་ན། རང་བཞིན་གྱིས་དག་པའི་སེམས་ནི་འོད་གསལ་བ་མཆོག་ཏུ་སྤྲོས་པ་མེད་པས་བདེ་བ་ཡིན་ལ། ཡུལ་དོན་དང་ཡུལ་ཅན་དབང་པོའི་རང་བཞིན་གྱི་རྣམ་པ་ནི་སེམས་ལས་ལོགས་སུ་ཕྱི་རོལ་དུ་གྱུར་པ་མེད་དེ། སེམས་ལས་མ་གཏོགས་པའི་ཆོས་ནི་ཅི་ཡང་མེད་པས་སོ། ། འོ་ན།
ཕྱི་རོལ་དུ་གཟུགས་ལ་སོགས་པ་ཡུལ་དྲུག་སོ་སོར་འདོད་པ་ཡིས་ནི། ནང་དུ་སེམས་ཉིད་ཡུལ་ཅན་དྲུག་ཏུ་ནི་སྣང་བར་འདོད་པར་བྱ་སྟེ། བྱང་ཆུབ་སེམས་འགྲེལ་ལས། གཟུང་དང་འཛིན་པའི་ངོ་བོ་ཡི། ། རྣམ་ཤེས་སྣང་བ་གང་ཡིན་པ། ། རྣམ་ཤེས་ལས་ནི་ཐ་དད་པར། ། ཕྱི་རོལ་དོན་ནི་འགའ་ཡང་མེད། ། ཅེས་སོ། ། གཉིས་པ་ལ་གཉིས། ཞུས་པ་དང་།
ལན་ནོ། ། དང་པོ་ནི། སེམས་ལས་དངོས་གྲུབ་འབྱུང་བར་བཤད་པའི་རྗེས་དེ་ནས་འཁོར་གྱི་བྱང་ཆུབ་སེམས་དཔའ་ཆེན་པོ་ཕྱག་ན་རྡོ་རྗེ་སྟོན་པ་དེ་བཞིན་གཤེགས་པ་རྡོ་རྗེ་གུར་ལ་འདི་སྐད་གསོལ་པ། བཅོམ་ལྡན་འདས་ཞེས་བོས་ནས། དེ་བཞིན་གཤེགས་པ་རིགས་ལྔ་པོ་ཐམས་ཅད་ཀྱི་དངོས་གྲུབ་ཇི་ལྟར་ན་ནང་གི་སེམས་རང་བཞིན་གྱིས་སྟོང་པའི་འོད་གསལ་ལ། སེམས་དེ་ལས་ཕྱི་རོལ་གྱི་དོན་མི་སྟོང་པ་སྣ་ཚོགས་དང་། དངོས་གྲུབ་སྣ་ཚོགས་སྐྱེ་བ་མེད་པ་ལས་སྐྱེ་བ་རབ་ཏུ་འབྱུང་བ་ཞེས་བགྱི་བ་འདི་ཇི་ལྟར་ལགས་ཞུས་པའོ། ། གཉིས་པ་ནི། དེ་བཞིན་གཤེགས་པས་བཀའ་བསྩལ་པ། སེམས་ལས་སྣ་ཚོགས་སུ་སྣང་བ་འདི་ནི་འཁོར་བ་ཐོག་མ་མེད་པའི་དུས་ནས་སེམས་ཀུན་གཞི་ལ་སྲིད་པའི་བག་ཆགས་ཀྱིས་ཀུན་ཏུ་དཀྲིས་ནས་ཕྱི་རོལ་གྱི་དོན་དུ་མར་ནི་མེད་བཞིན་དུ་རྣམ་པར་བརྟགས་ཏེ་སྣང་ཡང་།
རང་གི་སེམས་ཉིད་ཀྱི་ཆོ་འཕྲུལ་དུ་གཟུགས་ལ་སོགས་པ་ཐམས་ཅད་སྣང་བ་ཡིན་ཏེ། དཔེར་ན། རྨི་ལམ་གྱི་རྟ་གླང་དང་གྲོང་དང་། དགྲ་གཉེན་ལ་སོགས་པ་དུ་མར་སྣང་ཡང་། རྣམ་པར་བརྟག་ན་གཉིད་ཀྱིས་སླད་པའི་སེམས་ཉིད་ཀྱི་བག་ཆགས་ཡིན་གྱི། ཕྱི་རོལ་གྱི་དོན་ནི་མིན་པ་བཞིན་ཏེ། མདོ་ལས། ཇི་ལྟར་བྱིས་པས་བརྟགས་པ་ལྟར། ། ཕྱི་རོལ་གྱི་ནི་དོན་མེད་དོ། ། བག་ཆགས་ཀྱིས་ནི་དཀྲུག་པའི་སེམས། །
དོན་དུ་སྣང་བ་རབ་ཏུ་འབྱུང་། ། དོན་ཡོད་མ་ཡིན་སེམས་ཉིད་ནི། ། ཕྱི་རོལ་དོན་མཐོང་ལོག་པ་ཡིན། ། ཞེས་པ་ལྟར་རོ། ། དེས་ན། སེམས་ཀྱི་ཆོས་ཉིད་ནི་སྤྲོས་པ་དང་བྲལ་ཡང་། ཕྱི་རོལ་དུ་སྣང་བ་ཐམས་ཅད་རང་གི་སེམས་ཀྱིས་ཀུན་ཏུ་འགྲོ་བར་བརྗོད་དོ། ། དེའི་ཕྱིར་དོན་དམ་པར་རང་གི་བྱང་ཆུབ་ཀྱི་སེམས་སྤྲོས་པ་དང་བྲལ་བའི་རྡོ་རྗེ་སྟོང་པ་ཉིད་ལས། ཀུན་རྫོབ་ཏུ་གཟུགས་སོགས་དང་། མཆོག་ཐུན་མོང་གི་དངོས་གྲུབ་རབ་ཏུ་འབྱུང་བ་སེམས་ཀྱི་ཆོ་འཕྲུལ་དུ་བསྟན་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། །
གསུམ་པ་གསང་དབང་དང་ཤེས་རབ་ཡེ་ཤེས་བསྟན་པ་ལ་གསུམ། གསང་བའི་དབང་། ཤེས་རབ་ཡེ་ཤེས་ཀྱི་དབང་། བཟའ་བའི་དམ་ཚིག་བསྟན་པའོ། ། དང་པོ་ནི། གསང་དབང་བསྐུར་བའི་ཆེད་དུ་ཕྱག་རྒྱའི་མཚན་ཉིད་ནི། ཤིན་ཏུ་བཞིན་མཛེས་ཤིང་། དཔྲལ་བར་མིག་སྐྱུས་རིང་ཞིང་ཡངས་མ། སིཧླ་རང་འབྱུང་དང་། ག་པུར་བྱང་སེམས་འབྱུང་བའི་གནས་དང་ལྡན་པའི་ཕྱག་རྒྱ་དེ་ཉིད།
བླ་མའི་དཔང་དུ་བཞག་པར་བྱས་ནས་ནི། ལག་པས་ཕྱག་རྒྱའི་སྐྲ་ནས་བཟུང་ནས་མཁའ་གསང་བསྣོལ་མར་བྱིན་གྱིས་བརླབས་ལ། གསང་དབང་བསྐུར་བའི་རྫས་བྱང་ཆུབ་ཀྱི་སེམས་བསྒྲུབ་པ་ཡང་དག་བརྩམ་མོ། ། ཇི་ལྟར་བརྩམ་ཞེ་ན། ཡབ་ཀྱི་རྡོ་རྗེའི་འོ་ཡིས་ཡུམ་གྱི་པདྨར་འོ་བྱས་ཤིང་སྙོམས་པར་འཇུག་ལ། ཡབ་ཀྱི་རྡོ་རྗེ་ཉེད་པས་བསྲུབས་ཏེ་ཡུམ་གྱི་པདྨ་མཉེ་བར་བསྲུབ་པར་བྱ། རྡོ་རྗེ་ཡབ་ཀྱི་ལག་པས་ཡུམ་ལ་འཁྱུད་པས་སྤང་དུ་ཡང་དག་བླངས་ནས། རྡོ་རྗེ་ཡབ་ཀྱིས་ཡུམ་གྱི་མ་མཆུ་སྦྲང་རྩིའི་བཏུང་བ་རབ་བརྩིར་བྱ། ཡབ་ཀྱི་རྡོ་རྗེ་མཛུབ་མོའི་སྦྱོར་བ་ཡིས་ཡུམ་གྱི་ཨ་ཝ་དྷུ་ཏིའི་རྡོ་རྗེའི་གནས་ནི་རྩ་མཛེས་པའི་ཁ་ནས་གསང་རྩ་རྒྱས་པར་བསྐུལ་བར་བྱ་སྟེ། ཡབ་ཀྱི་རྡོ་རྗེ་ལས་བྱང་ཆུབ་ཀྱི་སེམས་ནི་ཕྱུང་ནས་ནི།
སློབ་མས་རྡོ་རྗེའི་རྩེ་ལས་ལྕེས་བླངས་ཏེ་བཟའ་ཞིང་རོ་མྱོང་བར་བྱ་བ་ནི། རྟོག་པ་འབྲིང་པོ་ཡབ་ལས་ཐོབ་པའི་ལུགས་ཏེ། རྟོག་པ་ཆུང་བས་ཡུམ་ལས་ལེན་ལ། རྟོག་པ་ཆེ་བས་གྲོལ་བའི་སྟོབས་ལས་ཐོབ་པ་ཡིན་ནོ། ། གཉིས་པ་ནི། གསང་དབང་བསྐུར་བའི་ཕྱི་ནས་བླ་མའི་ཕྱག་རྒྱ་དེའི་ཞེས་པ་གསང་དབང་གི་རྟེན་གྱི་ཡུམ་སྟེ་དེའི་བདེ་ཅན་བྷ་ག་བདེ་བ་འབྱུང་བའི་རང་བཞིན་དུ། སློབ་དཔོན་རྡོ་རྗེ་སེམས་དཔས་སློབ་མ་འཇུག་པར་བྱའོ། ། འོ་ན་མ་སུན་ཕྱུང་བར་མི་འགྱུར་རམ་ཞེ་ན། མི་འགྱུར་ཏེ། ཡེ་ཤེས་ཐིག་ལེར།
མ་ནི་རིག་མ་དམ་པ་སྟེ། ། གལ་ཏེ་ཕས་ནི་སྔར་བསྟེན་ཀྱང་། ། དེ་བཞིན་དེ་ཉིད་ཀྱིས་ཀྱང་བྱ། ། ཞེས་གསུངས་པས་སོ། ། དེ་ནས་སློབ་མ་ལ་ཕྱག་རྒྱ་གཏད་དེ་མཁའ་གསང་བྱིན་གྱིས་བརླབས་ནས་འདུ་ཤེས་གསུམ་དང་ལྡན་པས་སྙོམས་པར་ཞུགས་ཏེ། རྡོ་རྗེའི་རྩེ་ནས་བྱང་སེམས་འཆིང་བ་དགའ་བཞིའི་སྦྱོར་བ་ཡིས་ཨ་ཝ་དྷུ་ཏིའི་རྡོ་རྗེའི་ལམ་ནས་ཡར་དྲངས་ཏེ་ལུས་ལ་ཁྱབ་པའི་བདེ་བའི་མཆོད་པ་ཡང་དག་བརྩམ་མོ། ། ཇི་ལྟར་ན། དེའི་དུས་སུ་བྱང་སེམས་དལ་བར་རྒྱུ་བའི་རླུང་གི་སྒྲ་ཧ་ཧ་སི་སི་སྒྲག་པ་ཕྱིའི་མཆོད་པ། བདུད་རྩི་ལྔའི་དྭངས་མ་འབབ་པ་གསང་བའི་མཆོད་པ། བདེ་བ་ཆེན་པོ་ཉམས་སུ་མྱོང་བ་དེ་ཁོ་ན་ཉིད་ཀྱི་མཆོད་པའོ། །
དེ་ལྟར་མཆོད་པའི་ཕྱིར་སློབ་མ་ལ་རྡོ་རྗེ་སྟོང་པ་མི་རྟོག་པ། སེམས་དཔའ་བདེ་བ་སྟེ་དེ་འབྱུང་བའི་རྟེན་སྤྱི་བོའི་ཧཾ་ལས་བྱང་སེམས་ཕབ་ལ། བྱང་ཆུབ་ཀྱི་སེམས་ནི་ཐ་མལ་པའི་ལུས་ངག་ཡིད་གསུམ་གྱི་སྤྱོད་པ་བརྟུལ་ནས་སྐུ་གསུང་ཐུགས་ཀྱི་རྡོ་རྗེ་ལ་ཞུགས་པ་རླུང་གི་ནུས་པ་ཅན་གྱིས་ཡུམ་གྱི་མཁའ་ནས་དབྲོག་པའོ། ། དེ་ལྟར་ཕྲོགས་པས་ཡུམ་གྱི་པདྨ་ནས་མེ་ཏོག་རང་བྱུང་གི་རཀྟ་དང་ལྡན་པ་ཡི། པདྨའི་རཀྟ་དམར་པོས་སློབ་མའི་བྱང་སེམས་མཆོད་པར་བྱ། ཡུམ་གྱི་པདྨ་དང་སྦྱོར་བའི་བདེ་བས་མཉེས་པ་བསྐྱེད་པའི་རྡོ་རྗེ་ཅན་སློབ་མ་ལ། ཡུམ་གྱི་པདྨ་རཀྟ་དམར་པོས་ཁྱད་པར་དུ་མཆོད་པར་བྱ་སྟེ། དངོས་ཀྱི་ཕྱག་རྒྱ་ལ་བརྟེན་པའོ། ། གསུམ་པ་ནི། གསང་དབང་གི་བཟའ་བའི་དམ་ཚིག་ནི།
དྲི་ལྔ་ནི་བདུད་རྩི་ལྔ་བསྟེན་པའི་སྦྱོར་བ་ཡིས། ཁྱད་པར་རྒྱལ་མཚན་སྟེང་དུ་བཅིངས་པ་རཀྟ་དང་ག་པུར་བྱང་སེམས་གཉིས་བསྟེན་ནས་ལུས་ལ་མཆོད་པ་ནི་བྱ་སྟེ། མཆོད་པ་འདིས་ཕན་ཡོན་ནི་སེམས་ཀྱི་བརྩོན་འགྲུས་ཟག་མེད་བདེ་བ་ཆེན་པོ་བསྐྱེད་པ་དང་། ལུས་ཀྱི་སྟོབས་དང་མདངས་རྒྱས་པར་འགྱུར་བ་དང་། རྣལ་འབྱོར་པ་དེའི་གཟུགས་མཐོང་བ་ཉིད་ཀྱི་ཕྱག་རྒྱའི་གསང་རྩ་བསྐུལ་བ་ཡིས། འཇིག་རྟེན་འདིར་ནི་བུད་མེད་ཐམས་ཅད་དབང་དུ་བྱེད་པར་འགྱུར་རོ། ། བཞི་པ་གདུག་ཅན་བསྒྲལ་བ་ལ་གསུམ། བསྒྲལ་བའི་ཡུལ། བསྒྲལ་བའི་བསམ་གཏན། བསམ་གཏན་གྱིས་མ་འགྲུབ་ན་ཚོགས་པ་ལ་བསྟེན་པའོ། །
དང་པོ་ནི། ཕ་རོལ་པོ་བསྒྲལ་བའི་ཡུལ་ནི། གདུག་པ་ཅན་གང་ཞིག་གིས་དཀོན་མཆོག་གསུམ་བསད་པ་སྟེ་གནོད་པ་བྱེད་པ་དང་། གང་གིས་ཁམས་གསུམ་གྱི་སེམས་ཅན་ལ་ཉེ་བར་འཚེ་བས་སེམས་ཅན་དུ་མ་ཟད་པར་བྱས་པ་དང་། སློབ་མ་གང་གིས་དབང་བསྐུར་རྒྱུད་བཤད་མན་ངག་བསྟན་པའི་སློབ་དཔོན་ལ་བསམ་བཞིན་དུ་སྨོད་པ་དང་། སངས་རྒྱས་ལམ་སྤྱིར་ཐེག་ཆེན་དང་། ཁྱད་པར་ཚེ་གཅིག་ལ་སངས་རྒྱས་སྟེར་བའི་གསང་སྔགས་རྡོ་རྗེ་ཐེག་པའི་ལམ་ལ་འཕྱ་ཞིང་སྨོད་པ་རྣམས་ལ་བྱ་སྟེ། ཇི་སྐད་དུ། གདུག་པ་རྣམས་ནི་འདུལ་བའི་ཕྱིར། ། སྦྱོར་བ་འདི་ནི་ཀུན་ཏུ་གསུངས། །
དཀོན་མཆོག་གསུམ་ལ་གནོད་བྱེད་ལ། ། བྱ་བར་གསུངས་ཀྱི་གཞན་དུ་མིན། ། ཞེས་སོ། ། གཉིས་པ་བསྒྲལ་བའི་བསམ་གཏན་ལ་གསུམ། དགྲ་བོ་དགུག་པ། སྤང་དུ་གསོལ་ཏེ་ཉེས་པ་བསྒྲག་པ། ཆོ་ག་དངོས་སོ། ། དང་པོ་ནི། གདུག་པ་ཅན་དེ་ལྟ་བུ་གང་ན་འདུག་ཀྱང་། རང་ཡི་དམ་གྱི་ལྷར་གསལ་བའི་སྙིང་ཁ་ནས་སྤྲོས་པའི་ཡེ་ཤེས་ཀྱི་ཕོ་ཉ།
གཽ་རི་ལྕགས་ཀྱུ་ཐོགས་པ་ཡིས་ནི་མདུན་དུ་ཡང་དག་དགུག་ཅིང་། ཙཽ་རི་ཞགས་པས་མགྲིན་པར་དམ་པར་བཅིངས་ལ། བཻ་ཏ་ལི་ལྕགས་སྒྲོག་གིས་ནི་བསྒྲུབ་བྱའི་རྐང་པ་དམ་དུ་བཅིངས་ལ། གྷསྨ་རིས་རྡོ་རྗེས་མཚན་པའི་དྲིལ་བུ་བསྒྲུབ་བྱ་བདག་གིས་དབང་དུ་དགུག་པར་བྱའོ། ། དེ་ལྟར་བསྒྲུབ་བྱ་ལུས་རིད་པ། སྐྲ་འཛིངས་པ། སྐྱབས་མེད་ཅིང་བསྐྲག་པར་བསམ་མོ། ། གཉིས་པ་ནི། ཡང་ཕྱོགས་བཅུའི་མཁའ་འགྲོ་སངས་རྒྱས་དང་བྱང་ཆུབ་སེམས་དཔའ་རྣམས་ནི་སྤྱན་དྲངས་ལ། སངས་རྒྱས་བྱང་སེམས་དེ་རྣམས་ལ་གདུག་པ་ཅན་དེའི་སྡིག་པ་བྱས་པའི་དཔང་པོར་གསོལ་བར་བྱ་སྟེ།
དེ་ཡང་། གདུག་པ་ཅན་འདིས་ནི་སངས་རྒྱས་དང་། དཔའ་བོ་བྱང་སེམས་དང་། རྡོ་རྗེ་སེམས་དཔའི་ངོ་བོ་སློབ་དཔོན་བཀྲོངས་པ་དང་། ཏེ་ནི་ཚིག་ལྷག་མ་ཅན་ཏེ། སེམས་ཅན་ལ་ཉེ་བར་འཚེ་བ་དང་། ཐེག་ཆེན་ལ་འཕྱ་བ་སྟེ། གདུག་ཅན་འདི་ནི་འདི་ལྟ་བུའི་སྡིག་པ་ཆེན་པོ་ཅན་བྱས་པས། མ་བསྒྲལ་ན་ད་དུང་དམྱལ་བ་མནར་མེད་དུ་འགྲོ་བའི་ལས་ཆེན་པོ་བདག་ཉིད་ཅན་དེ་གསོག་པ་འདི་ནི་མནར་མེད་པའི་དམྱལ་བ་ཆེན་པོར་ཡུན་རིང་དུ་ལྟུང་བས་མྱུར་དུ་བསྒྲལ་བ་ཞུའོ་ཞེས་པའོ། ། འདི་ལ་གསང་བ་འདུས་པའི་འགྲེལ་པ་བྱེད་པ་ཁ་ཅིག་གིས།
ཞིང་ལ་སྡིག་པ་བསྒོ་བ་ཞེས་བྱ་བ། བསྒྲུབ་བྱ་དེའི་ལག་ཏུ་མཚོན་ཆ་ལ་སོགས་པ་བཏད་ནས། སངས་རྒྱས་དང་བྱང་ཆུབ་སེམས་དཔའ་མང་པོ་བཀྲོངས་པར་བསམས་ལ། དེ་ལྟར་ཞིང་ལ་སྡིགས་བསྒོས་ནས། ཡང་འདིས་འདི་ལྟར་བྱས་སོ་ཞེས་བསྒྲགས་སོ་ཞེས་བཤད་ལ། འདིར་ཡང་དེའི་ལུང་ཁྱེར་ནས་གསུང་མོད་ཀྱི། འདི་ནི་རིགས་པར་མ་མཐོང་ཏེ། སྡིག་དེ་ནི་བདག་ཉིད་ཀྱིས་བྱས་པར་འགྱུར་ལ། ཞིང་དེས་ཀྱང་སྡིག་པ་མ་བྱས་པའི་ཕྱིར་བསྒྲགས་སུ་མི་བཏུབ་བོ་སྙམ་དུ་སེམས་སོ། ། གསུམ་པ་ནི།
དེ་ལྟར་སྡིག་པ་བསྒྲགས་ལ་དེའི་སྙིང་ཁའི་ཧཱུྃ་མི་བསྐྱོད་པའི་རང་བཞིན་དེ་བཏོན་ལ་མདུན་དུ་བཞག་སྟེ་མཆོད་ལ། འདི་སྐད་དུ། བདག་པོའི་དབང་དང་མཆོད་པ་ཡིས། ། མི་བསྐྱོད་པ་ཡི་རང་བཞིན་ཁྱོད། ། སྨད་པའི་ལས་ནི་ཀུན་འབྱུང་བའི། ། ལུས་འདི་ཁྱོད་ཀྱིས་སྤང་བར་བྱ། ། ཞེས་གསོལ་བ་བཏབ་ལ། དེ་རྡོ་རྗེ་ཅན་མི་བསྐྱོད་པའི་གནས་སུ་སྐྱེ་བ་སྟེ་ཞིང་དུ་བཏང་ལ། མགོན་སྐྱབས་མེད་པར་བསམ་ནས་བསད་པར་བྱ་སྟེ། མདུན་དུ་ནམ་མཁའི་དབྱིངས་ཆོས་འབྱུང་གི་ནི་ནང་དུ་བསྒྲུབ་བྱ་སྔར་བཀུག་པ་དེ་བསམས་ལ།
རྡོ་རྗེ་གཟུགས་ནི་རླུང་དང་མེའི་དཀྱིལ་འཁོར་བསམ་ནས་སུ་མེས་བསྲེགས་རླུང་གིས་གཏོར་ཞིང་། ཕོ་ཉ་རྣམས་ཀྱི་རྡོ་རྗེ་དང་དབྱིག་པས་བརྡུང་བ་བྱས་ནས་གསད་པར་བྱའོ། ། གསུམ་པ་ནི། གང་ཟག་མཆོག་བསམ་གཏན་གྱིས་འགྲུབ་ཀྱང་། འབྲིང་རྫས་སྦྱོར་ལ་བརྟེན་ནས་བསྒྲུབ་པ་ནི། སྔར་ལྟར་ལྕགས་ཀྱུས་དགུག་པ་ལ་སོགས་པ་བསམ་གཏན་ཙམ་གྱིས་འགྲུབ་མི་ནུས་ན། དགྲ་བོའི་རྐང་རྗེས་ཀྱི་རྡུལ་དང་། བག་ཟན་གྱིས་ཀྱང་ནི་དགྲ་བོའི་ལིངྒ་འདུ་བྱ་ཞིང་། ཤོག་བུ་ལ་མིང་དང་རུས་བྲིས་པའང་དེའི་སྙིང་ཁར་བཅུག་ལ། ལིངྒ་དེ་ཉིད་བསྒྲུབ་བྱ་ཉིད་ཀྱི་ནི་གཟུགས་སུ་དངོས་སུ་བསྐྱེད་ལ་གྲུབ་པར་བསམ་ནས།
ལྷ་མོ་བཞིས་ལྕགས་ཀྱུ་སོགས་ཀྱིས་དགུག་གཞུག་ལན་མང་དུ་བྱ། ཉེས་པ་བསྒྲག་ཅིང་། ཁོའི་སྙིང་ཁའི་ཧཱུྃ་བཏོན་ལ་མི་བསྐྱོད་པའི་ཞིང་དུ་བསྐྱལ། ལུས་དེ་ཉིད་མདུན་དུ་ཆོས་འབྱུང་གྲུ་གསུམ་པའི་ནང་རྡོ་རྗེའི་དཀྱིལ་འཁོར་མེ་དང་རླུང་གི་སྟེང་ཉིད་དུ་བཞག་ལ།

ཁྲོ་བོ་བཅུ་ལ་སོགས་པ་རྣམས་ཀྱིས་མཚོན་ཆས་སྣུན་པ་དང་། བདག་གིས་ཀྱང་རྡོ་རྗེ་ལ་སོགས་པས་བརྡུང་བ་དང་། དུག་དང་ཉུངས་དཀར་ལ་སོགས་པའི་ཐུན་བྲབ་ཅིང་ལན་མང་དུ་བྱའོ། ། དེ་ནས་ཆོས་འབྱུང་གི་ཐབ་དེ་ཉིད་དུ་དྲག་པོའི་སྦྱིན་སྲེག་བྱས་པས། ལས་ཀྱི་འཇུག་བསྡུས་ན་གདུག་པ་ཅན་བསྒྲལ་བ་འགྲུབ་པར་འགྱུར་རོ། ། གདུག་པ་ཅན་དང་རང་གི་སེམས་ཀྱི་རྣམ་པར་རྟོག་པ་ཆེན་པོ་གསོད་པ་སྟེ། རྡོ་རྗེ་རྩེ་མོར། རང་གི་སེམས་ནི་བདུད་ཅེས་བྱ། ། རང་གི་སེམས་ནི་བགེགས་ཡིན་ནོ། ། རྣམ་པར་རྟོག་པ་ཐམས་ཅད་སྤངས། ། བགེགས་ཀུན་རྣམ་པར་རྟོག་ལས་བྱུང་། །
ཞེས་སོགས་སོ། ། དེས་ན། རྣམ་རྟོག་དེ་ཉིད་རྡོ་རྗེ་སྟེ་སྟོང་པའི་ངང་དུ་གསོད་པའི་ཆོ་ག་ཞེས་བྱ་བའི་ཏིང་ངེ་འཛིན་ཏོ། ། ལྔ་པ་ཁྲོ་བོ་བཅུའི་སྲུང་འཁོར་ལ་གཉིས། བཤད་པར་དམ་བཅའ་བ། སྲུང་འཁོར་དངོས་བསྟན་པའོ། ། དང་པོ་ནི། གདུག་པ་ཅན་བསྒྲལ་བའི་ཆོ་ག་བཤད་པའི་རྗེས་དེ་ནས་དྲུག་པ་རྡོ་རྗེ་འཛིན་པའི་རྒྱལ་པོས་ནི། ཁམས་གསུམ་གྱི་སེམས་ཅན་ཐམས་ཅད་ཀྱི་སྲིད་པའི་སྡུག་བསྔལ་ལས་དབུགས་དབྱུང་སྟེ། བར་ཆད་བསྲུང་བའི་ཆོ་ག་རབ་གསོལ་བས།
བསྐྱེད་རིམ་བསྒོམ་པ་ལས་མི་འདའ་བའི་དམ་ཚིག་རྡོ་རྗེ་སྒྲུབ་པ་པོ་རྣམས་ཀྱི་བར་ཆད་བསྲུང་བའི་དོན་དུ་ཐུན་མོང་གི་སྲུང་འཁོར་གྱི་ནང་དུ་སྦས་པའི་སྤྱོད་ཡུལ་ཐུན་མོང་མ་ཡིན་པའི་སྲུང་འཁོར་གྱི་ཆོ་ག་འདི་གསུང་པ་སྟེ་བཤད་པར་བྱའོ། ། གཉིས་པ་ལ་བརྒྱད། ཁྲོ་བོ་རྣམས་ཀྱི་ཞལ་ཕྱག་གི་གྲངས། ཕྱག་མཚན། བཞུགས་ཚུལ། སྐུ་མདོག དབུ་རྒྱན་བསྟན་པ། ཐུན་མོང་གི་སྲུང་འཁོར་བསྟན་པ། དེའི་ནང་དུ་དཀྱིལ་འཁོར་བསྒོམ་པ། སྲུང་འཁོར་གྱི་ཚད་དང་བཅས་པ་བསྟན་པའོ། །
དང་པོ་ནི། རྒྱུད་འདིར། ཁྲོ་བཅུ་སོ་སོའི་མངོན་རྟོགས་དང་། སྤྱིའི་མངོན་རྟོགས་གཉིས་ལས། དང་པོ་ལེའུ་བཞི་པར་བཤད་ཟིན་ལ། དེ་དག་གི་ཁྲོ་བོའི་སྐུ་མདོག་ཕྱག་མཚན་འདིར་སྟོན་ཅིང་། ཕྱི་མ་སྤྱིའི་མངོན་རྟོགས་འདིར་འཆད་པས། དེ་ལ། ཚོགས་ཀྱི་ཞིང་སྤྱན་དྲངས་པ་ནས་བཟུང་སྟེ་ཐུན་མོང་གི་སྲུང་འཁོར་གྱི་བར་ནི། སྔར་ལེའུ་བཅུ་གཉིས་པར་བཤད་པ་དང་འདྲ་ལ།
དེའི་ནང་དུ། ཡེ་ཤེས་ཐིག་ལེར། བྷྲཱུྃ་ལས་བསྲུང་བའི་འཁོར་ལོ་ནི། ། རྩིབས་བཅུ་པ་ལ་གསེར་གྱི་མདོག ། ཅེས་པ་ལྟར། བྷྲཱུྃ་ལས་འཁོར་ལོ་སེར་པོ་རྩིབས་བཅུ་པ་གཡས་སུ་འཁོར་བར་བསམ། དེའི་ནང་དུ། འོག་ནས། རྡོ་རྗེ་ཉི་མ་བསྒོམ་པར་བྱ། ། འོག་ཏུ་པདྨའི་གདན་བསམ་ནས། །
ཞེས་འབྱུང་བས། པདྨ་དང་ཉི་མའི་གདན་བསམ་ཞིང་། གདན་དེ་རྣམས་ཀྱི་སྟེང་དུ། གོང་ལེའུ་བཅུ་གཉིས་པར། ཧཱུྃ་ནི་བཅུ་ཡི་སྦྱོར་བ་ཡིས། ། ཁྲོ་བོ་བཅུ་ནི་རིམ་པས་དགོད། ། ཅེས་པས་ཁ་བསྐང་སྟེ། ཧཱུྃ་བཅུ་ལས་ཕྱོགས་མཚམས་སྟེང་འོག་གི་ཁྲོ་བོ་བཅུ་བསྐྱེད་ཅིང་། ཡང་འོག་ལེའུ་བཅོ་ལྔ་པར། ཧཱུྃ་གི་ཡི་གེ་ལས་བྱུང་པ། །
རྡོ་རྗེ་ཧཱུྃ་མཛད་རྡོ་རྗེ་ཅན། ། ཞེས་སོགས་ཀྱིས་འདིར་ཁ་བསྐང་སྟེ། ཧཱུྃ་མཛད་དབུས་སུ་བསྒོམ་ན། གཙུག་ཏོར་འཁོར་ལོས་བསྒྱུར་བ་སྟེང་དུ་ཧཱུྃ་ལས་བསྐྱེད་ལ། ཧཱུྃ་མཛད་སྟེང་དུ་བསྒོམ་ན། གཙུག་ཏོར་འཁོར་ལོས་བསྒྱུར་བ་དབུས་སུ་བྷྲཱུྃ་ལས་བསྐྱེད་དོ། ། དེ་ནས། རྡོ་རྗེ་ཁྲོ་བོ་སྐྱེས་བུ་ཆེན་པོ་ཐམས་ཅད་ཞལ་གཅིག་པ། ཕྱག་གཉིས་པ། ཧཱུྃ་མཛད་མ་གཏོགས་པ་ཁྲོ་བོ་གཞན་རྣམས་ཕྱག་གཡོན་པ་རྣམས་སྙིང་ཁར་ཁྲོ་བོའི་ཁུ་ཚུར་གྱིས་སྡིགས་མཛུབ་མཛད་ཅིང་།
ཕྱག་གཡས་པ་རྣམས་རང་རང་གི་ཕྱག་མཚན་མཚོན་ཆ་འཕྱར་བའི་ཚུལ་དུ་བསྣམས་པའོ། ། གཉིས་པ་ནི། གཡས་པ་རང་གི་མཚོན་ཆ་འཕྱར། ། ཞེས་པ་ལ། མཚོན་ཆ་ཇི་ལྟ་བུ་ཞེ་ན། ཤར་དུ་གཤིན་རྗེ་མཐར་བྱེད་གཡས་གདུག་པ་ཅན་གསོད་པའི་དབྱུག་ཐོ་སྟེ། ལྷོར་གཞན་གྱིས་མི་ཐུབ་ཤེས་རབ་མཐར་བྱེད་གཡས་ན་རྡོ་རྗེ་མཚན་པའི་དབྱུག་པ། ནུབ་ཏུ་རྟ་མགྲིན་པདྨ་མཐར་བྱེད་ལ་ནི་དབང་མཆོག་སྟེ་པདྨ་དམར་པོ། མི་ཕྱེད་རྡོ་རྗེ་ནི་བྱང་དུ་བདུད་རྩི་ཐལ་སྦྱོར་བགེགས་མཐར་བྱེད་ལ། ཤར་ལྷོར་ཊཀྐི་འདོད་པའི་རྒྱལ་པོ་ལ་ལྕགས་ཀྱུ་སྟེ།
སྲིན་པོར་དབྱུག་སྔོན་ཅན་ལ་རང་གི་མིང་རྡོ་རྗེ་མཚན་པའི་དབྱུག་པ་སྔོན་པོ། རླུང་དུ་སྟོབས་ཀྱི་རྒྱལ་པོ་ལ་རྩེ་གསུམ་པ་འཛིན་པ། དབང་ལྡན་དུ་མི་གཡོ་བའི་གཡས་ན་རལ་གྲི་ཉིད་བསྣམ་པ། དབུས་སུ་ཚ་སྐྱོབ་རྒྱལ་པོ་འཁོར་ལོས་བསྒྱུར་བའི་རྒྱལ་པོ་ལ་གཡས་ཆོས་ཀྱི་འཁོར་ལོ་རྩིབས་བརྒྱད་པ་རྣམ་པར་བསྒོམ་ཞིང་། རྡོ་རྗེས་མཚན་པའི་གཏུན་ཤིང་ནི་རྡོ་རྗེ་རྐང་འོག་གནོད་མཛེས་ལའོ། ། སྟེང་དུ་ཧཱུྃ་མཛད་རྡོ་རྗེ་དང་དྲིལ་བུ་ཐུགས་ཁར་བསྣོལ་ནས་བསྣམ་པའོ། ། ཁྲོ་བོའི་གོ་རིམ་འདི་བཞིན་བཀོད་པ་ནི། པཎ་ཆེན་གྷ་ཡ་དྷ་རའི་བཤད་སྲོལ་ཡིན་ལ། སློབ་དཔོན་དཔའ་བོའི་བཤད་སྲོལ་ལ་ནི། གཙུག་ཏོར་འཁོར་ལོས་བསྒྱུར་བ་ཧཱུྃ་ལས་བསྐྱེད་ཅིང་སྐུ་མདོག་ནག་པོར་བྱེད་པ་དང་།
བྱང་ཤར་དུ་འདོད་རྒྱལ། ཤར་ལྷོར་དབྱུག་སྔོན་ཅན། ལྷོ་ནུབ་ཏུ་སྟོབས་པོ་ཆེ། ནུབ་བྱང་དུ་མི་གཡོ་བ་རྣམས་བཞུགས་པར་བཞེད་དོ། ། གསུམ་པ་ནི། ཁྲོ་བོ་ཐམས་ཅད་བཞུགས་ཚུལ་ཞབས་གཡོན་བརྐྱང་བས་གནས་པའོ། ། ཡེ་ཤེས་ཐིག་ལེའི་རྒྱུད་ལས། གཙུག་ཏོར་འཁོར་ལོས་བསྒྱུར་བས་ནི་དབང་ཕྱུག་ཡབ་ཡུམ་མནན་ལ། གཞན་རྣམས་ཀྱིས་ནི་ཕྱོགས་དང་མཐུན་པའི་ཕྱོགས་སྐྱོང་རྣམས་མནན་པའོ། ། ཞེས་གསུངས་སོ། །
བཞི་པ་ནི། ཁྲོ་བོ་རྣམས་ཀྱི་སྐུ་མདོག་ནི། དབང་པོ་སྔོན་པོ་ཨུཏྤལའི་རྣམ་པ་ལྟར་གཤིན་རྗེ་མཐར་བྱེད་རྣམ་པར་བསྒོམ་པར་བྱ་ལ། གཞན་གྱིས་མི་ཐུབ་རྡོ་རྗེ་ཤེས་རབ་མཐར་བྱེད་ནི་བགེགས་འཇིགས་པར་བྱེད་པ་ཁ་དོག་ཟླ་བ་ལྟར་དཀར་ཞིང་ནོར་བུ་འདྲ་བར་འོད་འབར་བའོ། ། པདྨའི་ཁྲོ་བོ་རྟ་མགྲིན་ཁ་དོག་དམར་པོ་ཆེ། རྡོ་རྗེ་བདུད་རྩིའི་བདག་ཉིད་བགེགས་མཐར་བྱེད་ཁ་དོག་གནག་ཅིང་། མཚམས་ཀྱི་ཁྲོ་བོ་འདོད་པའི་རྒྱལ་པོ། དབྱུག་སྔོན་ཅན་སྟོབས་པོ་ཆེ། མི་གཡོ་བ་རྣམས་ཁ་དོག་ཆེར་གནག་ཅིང་། ཕྱོགས་བཞི་དབུས་དང་སྟེང་འོག་གི་ཁྲོ་བོ་རྣམས་རབ་ཏུ་བརྗིད་པ།
དབུ་སྐྲ་དང་སྨ་ར་དམར་སེར། སྦྲུལ་གྱིས་བརྒྱན་པ། སྟག་གི་ལྤགས་པའི་ཤམ་ཐབས་ཅན་བརྗིད་པའི་ཁྲོ་བོ་ཡིན་ལ། མཚམས་ཀྱི་ཁྲོ་བོ་རྣམས་ནི་ཅུང་ཟད་ཁྲོས་པ། ཡིད་ཙམ་འཛུམ་པ། དར་གྱི་ཤམ་ཐབས་ཅན། རིན་པོ་ཆེའི་རྒྱན་གྱིས་བརྒྱན་པ་སྟེ། མཛེས་པའི་ཁྲོ་བོ་ཡིན་ནོ། ། དེ་ནས་སྐྱེ་མཆེད་སྐུ་གསུང་ཐུགས་བྱིན་གྱིས་བརླབ། སྙིང་ཁར་རྡོ་རྗེའི་ལྟེ་བར་བསྲུང་བར་འདོད་པའི་མིང་སྦས་ལ།
ཡེ་ཤེས་འཁོར་ལོ་དགུག་གཞུག་བྱའོ། ། ལྔ་པ་ནི། དབང་ལྷ་སྤྱན་དྲངས། མཆོད་ཅིང་གསོལ་བ་གདབ། དབང་བསྐུར་ལ་རིགས་ཀྱི་བདག་པོ་ནི། དབུས་དང་སྟེང་འོག་གི་ཁྲོ་བོ་གཉིས། མཚམས་ཀྱི་འདོད་རྒྱལ། སྟོབས་པོ་ཆེ། མི་གཡོ་བ། ཕྱོགས་ཀྱི་ཤེས་རབ་མཐར་བྱེད་རྣམས་ཀྱི་སྤྱི་བོར་རྡོ་རྗེ་འཛིན་པ་མི་བསྐྱོད་པས་དབུ་རྒྱན་འཛིན་ལ།
གཤིན་རྗེ་གཤེད་ལ་རྣམ་སྣང་ཉིད་ཀྱི་དབུ་རྒྱན་ཏེ། རྡོ་རྗེ་སེམས་དཔས་དབྱུག་པ་སྔོན་པོ་ཅན་ལ་དང་། པདྨའི་ཁྲོ་བོ་རྟ་མགྲིན་ལ་ནི་རྣམ་གཟིགས་རྗེ་འོད་དཔག་མེད་དང་། རྡོ་རྗེ་སེམས་དཔས་བདུད་རྩི་ཐལ་སྦྱོར་བགེགས་མཐར་བྱེད་ལ་དབུ་བརྒྱན་པར་བྱ་སྟེ། འདི་ནི་སློབ་དཔོན་དཔའ་བོའི་བཤད་སྲོལ་ཡིན་ལ། པཎ་ཆེན་གྷ་ཡ་དྷ་རའི་བཤད་སྲོལ་ལ། གཤིན་རྗེ་གཤེད་ལ་རྣམ་པར་སྣང་མཛད། པདྨ་མཐར་བྱེད་ལ་འོད་དཔག་མེད། ཁྲོ་བོ་གཞན་ཐམས་ཅད་ལ་མི་བསྐྱོད་པས་རྒྱས་འདེབས་སོ། ། དེ་ནས་བསྲུང་བ་བྱེད་ན་སྔགས་བཟླ་མི་དགོས་ལ།
བཟློག་པའི་ལས་གཙོ་བོར་བྱེད་ན། དབུས་སུ་འཁོར་ལོས་བསྒྱུར་བ་བསྒོམ་ལ། སྔགས་ཟློས་པ་དང་བསྟུན་ལ་འཁོར་ལོ་གཡོན་དུ་འཁོར་བས་དགྲ་བགེགས་ཐམས་ཅད་འཐུབ་པ་དང་། ཁྲོ་བོ་རྣམས་ཞལ་ཕྱིར་གཟིགས་ནས་གནོད་པ་ཐམས་ཅད་བཟློག་པར་བསམ་ཞིང་སྔགས་བཟླས་སོ། ། དེའི་ཚེ་གོ་ཆ་གོན་པ་དང་མཚོན་ཆ་ཐོགས་པ་དང་མཁར་ལ་ཞེན་པའི་རྨི་ལྟས་བཟང་པོ་བྱུང་བ་དེའི་ཚེ་བཟློག་པའི་ལས་འགྲུབ་པ་ཡིན་ལ། བྲིས་པའི་ཕྱིར་བཟློག་ནི་སྔར་བཤད་ཟིན་ཏོ། ། སྤྱིའི་མངོན་པར་རྟོགས་པ་འདི་ལ། བཟློག་པ་ལ་འཁོར་ལོས་བསྒྱུར་བ་དབུས་སུ་བསྒོམ་ཞིང་། བསྲུང་བ་ལ་ཧཱུྃ་མཛད་དབུས་སུ་བསྒོམ་ལ། འཁོར་ལོས་བསྒྱུར་བ་སྟེང་དུ་བསྒོམ་མོ། །
དེ་བཞིན་དུ་རང་གཤིན་རྗེ་གཤེད་ལ་མོས་ན། དེ་ཉིད་དབུས་སུ་བསྒོམ་ལ། ཧཱུྃ་མཛད་མི་བསྐྱོད་པའི་ངོ་བོ་ཡིན་པའི་ཕྱིར་ཤར་དུ་བཞུགས་ཤིང་། རྟ་མགྲིན་ལ་མོས་ན་རྟ་མགྲིན་དབུས་སུ་བསྒོམ་ལ། ཧཱུྃ་མཛད་ནུབ་ཏུ་བཞུགས་ལ་གང་མོས་ཀྱི་སྔགས་བཟླས་ནའང་འགྲུབ་བོ། ། མདོར་ན། དབུས་སུ་ཁྲོ་བོ་གང་བསྒོམ་པ་དེའི་ཤུལ་དུ་ཧཱུྃ་མཛད་འཕོ་ཞིང་བཞུགས་པའོ། ། དེའང་། མི་བསྐྱོད་རྡོ་རྗེ་ལས། གང་གི་དབུས་སུ་གང་གྱུར་པ། །
དེ་ཡི་དབུས་སུ་མི་བསྐྱོད་བཞུགས། ། ཞེས་གསུངས་པ་ཡིན་ནོ། ། དེས་ན། འཁོར་ལོ་རྫོགས་པའི་མངོན་རྟོགས་བཅུ་གཅིག་ཏུ་འགྲོའོ། ། དྲུག་པ་ནི། རྩིབས་བཅུ་པའི་འཁོར་ལོའི་ཕྱི་རོལ་དུ་སྣ་ཚོགས་རྡོ་རྗེའི་ལྟེ་བར་ཧཱུྃ་ལས་འོད་འཕྲོས་པས། རྡོ་རྗེ་ས་གཞི། རྭ་བ། དྲྭ་བ། གུར་བླ་རེ།
མེ་འབར་བའི་དཀྱིལ་འཁོར་བསྒོམ་ཞིང་། རྩིབས་བཅུ་པའི་ནང་གི་དབུས་སུ་གནས་པར་རྡོ་རྗེ་ཉི་མའི་གདན་བསྒོམ་པར་བྱ་བ་དང་། ཉི་མའི་འོག་ཏུ་པདྨའི་གདན་བསམ་ནས་པད་ཉིའི་སྟེང་དུ་སྔར་བཤད་པ་ལྟར་གྱི་ཁྲོ་བོ་བཅུ་རྣམས་རབ་ཏུ་བསྒོམ་པར་བྱ་བ་ཡིན་ནོ། ། བདུན་པ་ནི། ཧཱུྃ་མཛད་དབུས་སུ་བསྒོམ་ན་དེ་ཉིད་ཞུ་བ་ལས་ཆོས་འབྱུང་བསྒོམ་པའི་ནང་དུའམ། གཙུག་ཏོར་འཁོར་ལོས་བསྒྱུར་བ་དབུས་སུ་བསྒོམ་ན། ཡེ་ཤེས་རྡོ་རྗེ་གཙུག་ཏོར་འཁོར་ལོས་བསྒྱུར་བ་བསྒོམ་པའི་རང་གི་ལྟོ་བ་ཡངས་པའི་དབུས་སུ་བཅུ་ཕྱེད་ནི་ལྔ་སྟེ་རིགས་བསྡུས་པའི་དཀྱིལ་འཁོར་གྱི་བདག་ཉིད་དེ་ནི་བདུད་བཞི་པོ་རྣམས་གཙོ་བོ་ལྔ་པོའི་ཞབས་ཀྱི་འོག་ཏུ་མནན་པར་བསམ་ནས་རིགས་བསྡུས་པའི་དཀྱིལ་འཁོར་ལྔ་པོ་སྲུང་འཁོར་གྱི་ནང་དུ་བསྒོམ་པར་བྱའོ། ། བརྒྱད་པ་ནི། རྩིབས་བཅུ་པའི་བསྲུང་བའི་འཁོར་ལོ་སྟོབས་བཅུའི་བདག་ཉིད་ཀྱི་ཁྲོ་བོ་དང་བཅས་པས་གཟི་བརྗིད་ཆེ་ཞིང་། བསྐལ་པ་འཇིག་པའི་དུས་མཐའི་མེ་ལྟ་བུའི་འོད་ཟེར་འབར་བས་བགེགས་འཇོམས་པ་སྟེ།
འཁོར་ལོ་དེ་ཉིད་མྱུར་དུ་འཁོར་ཞིང་རབ་ཏུ་མི་གཡོ་བར་བསྒོམ་ལ། རྒྱ་ཆེ་ཆུང་དཔག་ཚད་བརྒྱའི་ཚད་ཙམ་དུ་བསྒོམ་མོ། ། བསྲུང་བའི་འཁོར་ལོ་བསྒོམ་པ་ལས་མི་འདའ་བའི་དམ་ཚིག་ཁྲོ་བོ་བཅུའི་སྟོབས་ཀྱིས་བགེགས་དང་བདུད་བཞི་ལས་རྣམ་པར་རྒྱལ་བ་མི་ཕྱེད་པས་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། དྲུག་པ་རྫོགས་རིམ་བསྒོམ་པ་ལ་གཉིས། བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི། ཐུན་མོང་མ་ཡིན་པའི་སྲུང་འཁོར་བཤད་པའི་རྗེས་དེ་ནས་བདུད་བཞི་བཅོམ་ཞིང་དབང་ཕྱུག་དྲུག་དང་ལྡན་པ་ཉོན་མོངས་པའི་གཡུལ་ལས་རྒྱལ་བས་དཔའ་བོ་ཆེན་པོས། ཡེ་ཤེས་རང་གི་བྱིན་བརླབས་གཞན་མི་རྟོག་པར་རིམ་གནས་ཏེ། རང་གི་བྱིན་རླབས་ཕྲ་མོའི་རྣལ་འབྱོར་ནི།
བསྒོམ་པའི་དེ་ཉིད་ལས་ནི་རྟོགས་པ་བཤད་པར་བྱའོ། ། གཉིས་པ་ལ་གསུམ། ཕྲ་མོའི་རྣལ་འབྱོར་དངོས། དེའི་ཉམས་སུ་མྱོང་བ། ཕྱག་རྒྱའི་རྣལ་འབྱོར་བསྟན་པའོ། ། དང་པོ་ནི། རིགས་བསྡུས་པའམ་སོ་སོའི་དཀྱིལ་འཁོར་གང་ཡང་རུང་བའི་བསྐྱེད་རིམ་ཡན་ལག་དྲུག་བསྒོམ་པ་སྔོན་དུ་སོང་བ་དང་། རང་གི་སྙིང་ཁའི་དབུས་སུ་ཟླ་བར་གྱུར་པ་སེམས་རང་བཞིན་གྱིས་འོད་གསལ་བའི་གཟུགས་བརྙན་ཟླ་བར་གནས་པའི་སྟེང་དུ་ཨཾ་ལས་བྱུང་བའི་མེས་མ་བཅོམ་པ་ནི་ཧཱུྃ་སྟེ། དེ་ལས་ཁ་དོག་སྣ་ཚོགས་པའི་འོད་ཟེར་གྱིས་ཕྱོགས་ཐམས་ཅད་ཡང་དག་ཁྱབ་ཅིང་། ཧཱུྃ་དེ་ལས་རྡོ་རྗེ་སྔོན་པོ་ནས་འབྲས་ཙམ་གྱི་ལྟེ་བ་ལ་ཧཱུྃ་གིས་མཚན་པ་བསྒོམ་པར་བྱའོ། །
རྡོ་རྗེའི་ལྟེ་བའི་ཧཱུྃ་ལས་འོད་འོག་ཏུ་འཕྲོས་པས་ནང་ལྟར་བཤད་པ་ལྟེ་བའི་ཨཾ་བདག་མེད་མཁའ་འགྲོ་མའི་ངོ་བོ་ལ་ཕོག་པས། འོད་ཟེར་གྱི་ཆོ་གས་ཨཾ་བསྐུལ་བས་མེ་འབར་སྟེ། ཧཱུྃ་བཞུ་བར་བསྒོམ་པར་བྱ་ཞིང་། དེ་ལས་ཐིག་ལེ་ཕབ་ལ་མཁའ་འགྲོ་ཡུམ་གྱི་ཀུན་འདར་གྱི་སྣ་རྩེའི་མཐར་གནས་པར་ཐིག་ལེ་ཉུངས་དཀར་གྱི་འབྲུ་ཙམ་དུ་ཡོད་པ་རྣམ་པར་བསྒོམ་ལ། ཉུངས་དཀར་ཙམ་པ་དེའི་ནང་དུ་རྡོ་རྗེ་ལ་སོགས་པའི་ཕྱག་མཚན་གང་ཡང་རུང་བ་བསམ། དེའི་ལྟེ་བ་ལ་བསྡུས་པའི་དཀྱིལ་འཁོར་ལ་སོགས་པ་གང་ཡང་རུང་པའི་དཀྱིལ་འཁོར་རྟེན་དང་བརྟེན་པར་བཅས་པ་ཤིན་ཏུ་ཕྲ་བ་བསམ་ལ། ཕྲ་མོ་དེའི་ཡུམ་གྱི་སྣ་རྩེར་ཡང་ཐིག་ལེ་སྐྲའི་རྩེ་མོ་བརྒྱ་སྟོང་གི་ཚད་དུ་ཕྲ་བ་བསྒོམ། དེ་ཡང་། ཕྱག་མཚན་ཕྲ་མོ་ས་བོན་གྱིས་མཚན་པ་བསམ་ལ། དེའི་ས་བོན་ལས་འགྲོ་བ་ཀུན་ལ་ཁྱབ་པའི་འོད་འཕྲོས་པས།
ཁམས་གསུམ་གྱི་རྒྱུ་བ་བཅུད་ཀྱི་སེམས་ཅན་ཐམས་ཅད་དང་། མི་རྒྱུ་བ་སྣོད་ཀྱི་འཇིག་རྟེན་ཐམས་ཅད་རབ་ཏུ་གསལ་བར་བྱས་ལ། དེས་སྣོད་བཅུད་ཐམས་ཅད་འོད་དུ་བྱས་ཏེ་ཕྱི་རོལ་གྱི་གཞལ་ཡས་ལ་བསྡུ། དེ་ནས་ཐམས་ཅད་རིམ་གྱིས་གཙོ་བོ་ཡབ་ཡུམ་གྱི་བར་དུ་བསྡུས་ལ་ཡབ་ཀྱང་ཡུམ་ལ་བསྡུ། ཡུམ་ཡང་གསང་བའི་ཐིག་ལེ་ལ་བསྡུ། དེ་ཡང་ཕྱག་མཚན་ལ། དེ་སྲུང་འཁོར་ནས་ཡང་རིམ་པ་བཞིན་ཕྲ་མོའི་ས་བོན་གྱི་བར་དུ་རིམ་པས་བསྡུས་ཏེ། དེ་ཉིད་ལ་ཤེས་པ་དྲག་ཏུ་གཏད་དེ་བསྒོམ་པའམ། ཡང་ན་དེ་ཡང་མི་དམིགས་ཏེ་སྟོང་པར་བཏང་ལ་དེའི་ངང་ལ་བཞག་གོ ། དེ་ལྟར་ཐུན་བཞིར་ཡང་ནས་ཡང་དུ་བསྒོམ་པར་བྱེད་པའི་རྣལ་འབྱོར་པ་ལ།
དང་པོ་སྤྲིན་གྱི་རྣམ་པ་སྟེ། ། ཞེས་སོགས་ཀྱི་རང་གི་བྱིན་གྱི་བརླབས་པའི་ཕྲ་མོའི་རྣལ་འབྱོར་གྱི་རྟགས་རྣམས་གོ་རིམ་བཞིན་དུ་མཐོང་ནས་རིམ་གྱིས་མཆོག་གི་དངོས་གྲུབ་རབ་ཏུ་འགྲུབ་པར་འགྱུར་རོ། ། གཉིས་པ་ནི། དེ་བཞིན་བསྒོམ་པས་རང་བྱིན་བརླབས་ཀྱི་ཡེ་ཤེས་སྐྱེས་པའི་དུས་སུ་རྣལ་འབྱོར་པ་ལ་ཡུལ་གཟུགས་དང་སྒྲ་དང་དེ་བཞིན་དྲི་དང་ནི། རོ་དང་རེག་བྱ་རྣམས་ལ་མངོན་པར་འདོད་ཅིང་ཞེན་པ་མེད་དེ། དབང་པོ་དང་རྣམ་པར་ཤེས་པའི་ཡུལ་དེར་ནི་ཕྲ་མོའི་རྣལ་འབྱོར་བསྒོམ་པས་ཡེ་ཤེས་སྐྱེས་པ་ཉིད་ཀྱིས་ནི་ཡུལ་དེ་དག་ཏུ་མི་འཛིན་ཅིང་མི་རྟོག་པ་དེའི་ཕྱིར་བདག་འཛིན་པའི་རྟོག་པ་དང་། གཞན་གཟུང་བའི་རྟོག་པ་མེད་དེ། ཇི་ལྟར་དཔེར་ན་དཀྱིལ་འཁོར་འཁོར་ལོའི་ཐབས་རྡོ་རྗེ་དང་པདྨ་སྙོམས་འཇུག་བྱས་པ་ལས་བྱུང་བའི་ལྷན་ཅིག་སྐྱེས་པའི་ཡེ་ཤེས་དེ་ཉིད་རྟོག་པ་ཞི་བའི་ཟག་པ་མེད་པའི་བདེ་བའི་ཡེ་ཤེས་ཀྱི་རྣམ་པར་འདོད་པ་ལྟར། ཕྲ་མོའི་རྣལ་འབྱོར་ལས་སྐྱེས་པའི་ཡེ་ཤེས་ཀྱང་རྟོག་པའི་རྦ་རླབས་མེད་ཅིང་གཟུང་འཛིན་གཉིས་སུ་སྣང་བ་མེད་ལ། ཐ་མལ་གྱི་རྣམ་རྟོག་མེད་ཅིང་ཡི་གེ་ཨཀྵ་ར་སྟེ་འགྱུར་བ་མེད་པ་དང་བརྗོད་པ་དང་བྲལ་བའི་ཕྱིར་རོ། །
གསུམ་པ་ནི། ཡེ་ཤེས་ཀྱི་ཕྱག་རྒྱའི་ཕྲ་མོ་བཞིན་དངོས་ཀྱི་ཕྱག་རྒྱ་ལ་བརྟེན་ནས་བསྒོམ་ནའང་འགྲུབ་པར་བསྟན་པ་སྟེ། དམིགས་པ་རྣམས་ཕལ་ཆེར་སྔར་དང་འདྲ་བ་ལ། སྙོམས་འཇུག་བྱས་ནས་མྱོས་བྱེད་བྱང་སེམས་དྷུ་ཏིའི་སྣ་རྩེར་ཅུང་ཟད་ཕབ་ལ་སླར་རླུང་གི་ནུས་པས་གྱེན་ལ་བཟློག་སྟེ་ལུས་ཐམས་ཅད་ལ་ཁྱབ་པར་རབ་ཏུ་འཐུང་པའི་བདེ་བའི་ཡེ་ཤེས་སྐྱེས་པ་དེའི་ཚེ། མི་རྟོག་པ་མངོན་དུ་བྱས་པས་བདག་གིས་བདག་ཉིད་མི་རིག་སྟེ་མི་ཞེན་པའམ་བདག་དུའང་མི་རྟོག་གོ ། ཡེ་ཤེས་ཇི་ལྟ་བུ་ཞེ་ན། དགའ་བྲལ་ནི་བྱང་སེམས་ཉམས་པས་དགའ་བ་དང་བྲལ་བ་ཡིན་པས་དེའི་ཡ་མཐའ་བྱང་སེམས་མ་ཉམས་པའི་གོང་དང་། དགའ་བ་དང་མཆོག་དགའ་དང་དགའ་བྲལ་གྱི་དགའ་བ་གསུམ་སྔོན་དུ་སོང་བ་དག་གི་མཐར་ལྷན་ཅིག་སྐྱེས་པའི་ཡེ་ཤེས་དགའ་བ་བཞི་པ་སྐྱེས་པ་ན། ལྷན་སྐྱེས་དེ་ཉིད་གཟུང་འཛིན་གྱི་རྟོག་པའི་དྲི་མ་ཐམས་ཅད་རྣམ་པར་སྤངས་པས་རྟོག་པ་མེད་པ། ཟག་མེད་ཀྱི་བདེ་བས་འགྱུར་བ་མེད་པ།
ཐ་མལ་གྱི་རྟོག་པའི་འཁྲུལ་པའི་མཚན་མ་ལས་འདས་ཤིང་། ཀྱཻ་སྙིང་རྗེ་དང་། རྡོ་རྗེ་སྟོང་པ་སྟེ་བདེ་སྟོང་དབྱེར་མེད་པ། ཞུ་བདེ་ཐ་མི་དད་པའི་རྣམ་པར་གསལ་བ། རང་རིགས་པ་གསལ་བ་ཙམ་ཡིན་པས་བེམ་པོ་མིན་ཞིང་། རྣམ་པ་ཧེ་རུ་ཀ་རྣམ་ཐར་སྒོ་གསུམ་གྱི་རང་བཞིན་ཅན། རྟེན་བདུད་རྩི་ལྔའི་རྣམ་པ་ཞུ་བ་རྣམས་ཀྱིས་ཞུ་བདེ་ཐ་མི་དད་པས་བརྟེན་པ་ལྷན་སྐྱེས་ཡོངས་སུ་བསྐོར་ཞིང་། དབང་གི་གནས་སུ་མངོན་སུམ་དུ་བྱས་པའི་གཉིས་མེད་ཡེ་ཤེས་རང་ཉིད་མགོན་པོ་ཧེ་རུ་ཀའི་རང་བཞིན་དུ་སྐྱེས་པ་དེའི་དུས་སུ་གཉིས་མེད་ཡུལ་དུ་བྱས་པའི་ཚུལ་གྱིས་བདག་ཉིད་མི་རིག་ཅིང་། གཉིས་མེད་ཡེ་ཤེས་སྐྱེས་པ་དེའི་དུས་ན་སྣང་བའི་དངོས་པོ་ཐམས་ཅད་ལྷན་སྐྱེས་ཀྱི་ངོ་བོར་རིག་ཅིང་རྟོགས་སོ། ། བདུན་པ་སངས་རྒྱས་ཀྱི་མཚན་ཉིད་ལ་གསུམ།
གནས་གྱུར་པ། གཉིས་སུ་མེད་པ། མི་གནས་པའི་མྱང་འདས་སོ། ། དང་པོ་ལ་བཞི། ཡིད་གནས་གྱུར་པ། ཕུང་ཁམས་སྐྱེ་མཆེད་གནས་གྱུར་པ། ལུས་གནས་གྱུར་པ། སངས་རྒྱས་དེའི་མིང་བསྟན་པའོ། ། དང་པོ་ནི། འབྱུང་པོ་འགྲོ་དང་འོང་བ་ནི། །
རང་གིས་ཀུན་མཁྱེན་ལྟ་བུར་གཟིགས། ། ཞེས་པ་སྟེ། དེ་ལ། འབྱུང་པོ་ནི། ཇི་སྐད་དུ། སྐྱེ་དང་བདེན་དང་དེ་བཞིན་ཡོད། ། སེམས་ཅན་གནས་དང་མི་མ་ཡིན། ། ཅུང་ཟད་ལུས་དང་ས་ལ་སོགས། ། འབྱུང་པོའི་སྒྲ་ནི་མཁས་པས་རྟོགས། ། ཞེས་པ་དོན་དུ་མ་ལ་འཇུག་པ་ལས།
འདིར་སེམས་ཅན་སྟེ་དེའི་སེམས་ཉིད་འགྲོ་བ་དང་འོང་བའི་རྣམ་པ་ཅན་གྱི་ཡིད་ནི་ཕྱག་རྒྱ་ཆེན་པོ་ཐོབ་པའི་དུས་སུ་རང་གི་དུས་གསུམ་ཐམས་ཅད་ཀུན་མཁྱེན་ལྟ་བུར་ཡེ་ཤེས་ཆེན་པོ་གཅིག་ཏུ་གནས་གྱུར་ཏེ་གཉིས་མེད་རང་གི་ངོ་བོར་གཟིགས་པའོ། ། གཉིས་པ་ནི། སངས་རྒྱས་སངས་རྒྱས་སྲས་པོ་དང་། ། ཡན་ལག་ཀུན་དང་བུ་ག་ཀུན། ། ཞེས་པ་སྟེ། ཡན་ལག་ཕུང་པོ་ཀུན་གནས་གྱུར་པ་ནི་སངས་རྒྱས་ཡིན་པ་དང་། བུ་ག་སྐྱེ་མཆེད་ཀུན་གནས་གྱུར་པ་ནི་སངས་རྒྱས་སྲས་པོ་བྱང་ཆུབ་སེམས་དཔའ་རྣམས་ཡིན་ནོ། ། གསུམ་པ་ནི། མགོ་བོ་དྲྭ་བའི་སྐུད་པར་བཅས། ། ལུས་ནི་ཡོད་མིན་ལྟར་གཟིགས་ཤིང་། །
ཞེས་པ་སྟེ། མགོ་བོས་མཚོན་པའི་ལུས་ནི་རྩའི་དྲྭ་བ་རྩ་བསམ་གྱིས་མི་ཁྱབ་ཅིང་། དེ་བསྡུས་ན་བ་སྤུའི་བུ་གུའི་སྒོར་ཟུག་པའི་རྩ་བྱེ་བ་ཕྲག་ཕྱེད་དང་བཞི་ཡོད་ལ། དེ་བསྡུས་ན་རྩ་སྟོང་ཕྲག་བདུན་ཅུ་རྩ་གཉིས་ཀྱིས་ཁྱབ་ཅིང་། དེ་བསྡུས་ན་བརྒྱ་ཕྲག་གཅིག་དང་ཉི་ཤུ། དེ་བསྡུས་ན་བདུན་ཅུ་རྩ་གཉིས། དེ་རྩའི་གཙོ་བོ་སུམ་ཅུ་སོ་བདུན། དེ་གཙོ་མོ་གསུམ་དུ་འདུ། དེ་བསྡུ་ན་པདྨའི་སྐུད་པ་ཨ་ཝ་དྷུ་ཏིར་འདུ་བ་དང་བཅས་པའི་བེམ་པོའི་ལུས་ནི་གནས་གྱུར་ཏེ་སྣང་ཡང་རང་བཞིན་ཡོད་པ་མ་ཡིན་པ་འཇའ་ཚོན་ལྟར་ལྷའི་རྣམ་པར་གཟིགས་ཤིང་གྲུབ་པ་ཡིན་ནོ། ། བཞི་པ་ནི།
ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པའི་སྐད་ཅིག་དེ་ཉིད་ལ་སངས་རྒྱས་དེའི་མིང་ནི་ཀྱཻ་རྡོ་རྗེ་སྟེ་སྟོང་པ་དང་སྙིང་རྗེ་གཉིས་སུ་མེད་པ་ཟུང་འཇུག་རྡོ་རྗེ་འཆང་གི་གཟུགས་མཚན་དཔེས་བརྒྱན་པ་འཛིན་པ་སྟེ། སཾ་ཊིར། གང་ཚེ་ལས་ཀྱི་ལུས་བཅོམ་ནས། ། དེ་ཚེ་ལྷ་རུ་འགྱུར་བ་ཡིན། ། ཞེས་པ་ལྟར་རོ། ། གཉིས་པ་གཉིས་སུ་མེད་པ་ནི། ཇི་ལྟར་སེམས་ནི་ནམ་མཁའ་ལྟ་བུར་མི་དམིགས་ཤིང་། ཉོན་མོངས་པའི་སྒྲིབ་པའི་མཚན་མ་མེད་ཅིང་རྒྱུ་ལས་མ་བྱུང་པ་དང་། ཤེས་བྱའི་སྒྲིབ་པའི་གོས་པ་མེད་ཅིང་རྟོག་པའི་འཁྲུལ་པ་མེད་ལ། སྙོམས་འཇུག་གི་སྒྲིབ་པ་སྙོམ་ལས་དང་།
གཉིད་དང་། འགྱོད་པ་དང་། རྒོད་པ་དང་། ཐེ་ཚོམ་ལྔ་པོའང་ནི་རྣམ་པར་སྤངས་ཏེ་སྤྲོས་པ་ཐམས་ཅད་དང་བྲལ་ཡང་། ཇི་ལྟར་མེ་ལོང་ནང་གི་གཟུགས་བརྙན་ནི་སྣང་ལ་རང་བཞིན་མེད་པར་རྟོགས་ནས་གཟུགས་སུ་བདེན་པར་སྣང་བ་རྣམས་སྤངས་པ་དེ་བཞིན་དུ། རྣལ་འབྱོར་པ་བདག་ཉིད་མཆོག་གི་གོ་འཕང་བརྙེས་པའི་ཚེ། ཧེ་རུ་ཀའི་རྣམ་པ་གཟུགས་བརྙན་ལྟ་བུར་སྣང་ཡང་རང་བཞིན་མེད་པར་གསལ་བར་མཐོང་བ་སྟེ། སཾ་ཊིར། དམིགས་མེད་གནས་སུ་ཤེས་རབ་དང་། ། དམིགས་མེད་སྙིང་རྗེ་ཆེན་པོ་ཉིད། །
བློ་ལྡན་ལྷན་ཅིག་གཅིག་གྱུར་པ། ། ནམ་མཁའ་ནམ་མཁའ་ཇི་ལྟ་བུའོ། ། ཞེས་དང་། རིག་མའི་སྐྱེས་བུ་གྲུབ་པ་ནི། གང་དུའང་མི་འགྲོ། གང་དུ་ཡང་མི་གནས། ཞེས་བྱ་བ་ལ་སོགས་པ་མཚན་ཉིད་ཉི་ཤུ་རྩ་དྲུག་དང་ལྡན་པ་ཡིན་ནོ། ། གསུམ་པ་མི་གནས་པའི་མྱང་འདས་ནི། གཉིས་སུ་མེད་པའི་ཡེ་ཤེས་ཀྱི་སྐུ་དེ་ཉིད་ཟག་པ་མེད་པའི་དོན་ཡུལ་དང་དབང་པོ་ཡུལ་ཅན་དང་ཕུང་པོ་རྣམས་ནམ་མཁའ་ལྟ་བུར་རང་བཞིན་མེད་པར་ཡོད་པས། ཟག་མེད་ཀྱི་ལུས་ནི་ཀུན་རྫོབ་གདུལ་བྱའི་ངོ་བོར་བདེན་པ་ཉིད་དུ་ཡོད་པ་ལྟར་བརྗོད་ཅིང་།
དེ་ཉིད་ལ་ཟག་བཅས་འདུ་བྱེད་ཀྱིས་བསྐྱེད་པའི་ཕུང་ཁམས་སྐྱེ་མཆེད་རྣམས་ཀྱིས་འཁོར་བའི་ཉེས་པས་མི་རྫི་ཞིང་ཟིལ་གྱིས་མི་གནོན་པས། འཁོར་བ་ལ་མི་གནས་ཏེ། གཟུགས་ནི་མིག་གིས་མི་འཛིན་ཏེ། ། སྒྲ་ནི་ཐོས་པ་པོ་ཡིས་མིན། ། ལྕེ་ཡིས་རོ་ནི་མི་ཚོར་སྟེ། ། དྲི་ནི་སྣ་ཡིས་ཡང་མ་ཡིན། ། རེག་བྱ་ལུས་ཀྱི་གོང་བུས་མིན། ། དེ་ལྟར་ན་མྱང་ངན་ལས་འདས་པའི་མཐར་ལྷུང་ངམ་སྙམ་ན། མྱ་ངན་ལས་འདས་པ་ལ་མི་གནས་ཏེ། འོན་ཀྱང་ཟག་མེད་ཀྱི་བདེ་བ་ཆེན་པོ་ཉམས་སུ་མྱོང་བའི་ཚུལ་ལས་ནི།
གཉིས་མེད་ཡེ་ཤེས་ཀྱི་སྣང་བར་གྱུར་པའི་བུད་མེད་འོད་ཀྱི་རིག་མ་གཟུགས་བྱད་བཟང་མོ་མིག་གིས་རེག་པས་བདེ་ཞིང་། རྣ་བས་གླུའི་སྒྲའི་བདེ་བ་ཐོས་པས་བཟང་ལ། སྣོམ་པ་སྣས་དྲིའི་བདེ་བ་ཆེ། ཕྱག་རྒྱའི་སྐྱེ་གནས་ལ་རེག་བྱ་རེག་པའི་བདེ་ཆེན་དང་། ལྕེས་རོའི་མ་མཆུ་སྦྲང་རྩིའི་བཏུང་བའི་སྦྱོར་བ་ལ། ཟག་མེད་ཀྱི་བདེ་བ་གང་གིས་ཟག་བཅས་ཀྱི་བདེ་བ་འགོག་པར་བྱེད་དེ་འགོག་མི་ནུས་ལ། ཟག་མེད་ཀྱི་བདེ་བ་ཆེན་པོས་འགྲོ་བ་ཐམས་ཅད་ལ་ཁྱབ་ཀྱང་། ཟག་མེད་ཀྱི་བདེ་བ་འགྲོ་བས་མ་རྟོགས་པས་བདེ་བས་ཁྱབ་པར་མི་ཤེས་སོ། ། དེའི་ཕྱིར། སངས་རྒྱས་རིགས་ལྔ་དང་།
བྱང་ཆུབ་སེམས་དཔའ་ཕྱག་ན་རྡོ་རྗེ་ལ་སོགས་པ་དང་། བདེ་བ་བསྐྱེད་པའི་མཁའ་འགྲོ་མ་གཟུགས་རྡོ་རྗེ་ལ་སོགས་པ་དང་། བཙུན་མོ་སྤྱན་ལ་སོགས་པ་ཐམས་ཅད་ཟག་པ་མེད་པའི་བདེ་བ་བཟང་པོའི་རང་བཞིན་ཡིན་པ་དེ་བས་ན། སངས་རྒྱས་ལྔ་དང་། བྱང་ཆུབ་སེམས་དཔའ་དང་། བཙུན་མོ་དུ་མ་དང་བཅས་པ་ནི་དམིགས་པ་མེད་པའི་སྙིང་རྗེའི་བདེ་བར་ཕྱིན་ཏེ་མྱ་ངན་ལས་འདས་པའི་མཐའ་མནན་ཅིང་། ཤེས་རབ་སྟོང་པ་ཉིད་ཀྱི་སྒྲིབ་གཉིས་བག་ཆགས་དང་བཅས་པ་རྣམ་པར་སད་པས་འཁོར་བའི་མཐའ་མནན་པ་ཡིན་པས། དེས་ན་མི་གནས་པའི་མྱ་ངན་ལས་འདས་པ་ཡིན་ཏེ། མགོན་པོ་བྱམས་པས། ཤེས་པས་སྲིད་ལ་མི་གནས་ཤིང་། །
སྙིང་རྗེས་ཞི་ལ་མི་གནས་པ། ། ཞེས་དང་། ཐེག་བསྡུས་ལས། ཉོན་མོངས་པ་ཡོངས་སུ་བཏང་པ་དང་བཅས་པའི་འཁོར་བ་ཡོངས་སུ་མི་གཏོང་བ་སྟེ་མི་གནས་པའི་མྱ་ངན་ལས་འདས་པའོ། ། ཞེས་གསུངས་སོ། ། བརྒྱད་པ་རིམ་པ་གཉིས་བསྒོམ་པའི་འཐད་པ་ལ་གཉིས། འཐད་པ་དངོས་དང་། འབྲས་བུ་སངས་རྒྱས་ཀྱི་མཚན་ཉིད་དོ། ། དང་པོ་ལ་གཉིས། མཚམས་སྦྱར་བ།
དོན་དངོས་སོ། ། དང་པོ་ནི། མི་གནས་པའི་མྱ་ངན་ལས་འདས་པ་བཤད་པའི་རྗེས་དེ་ནས་འཁོར་གྱི་བྱང་ཆུབ་སེམས་དཔའ་ཆེན་པོ་ཕྱག་ན་རྡོ་རྗེས། སྟོན་པ་བཅོམ་ལྡན་འདས་ཀྱིས་ཟག་པ་མེད་པའི་བདེ་བ་ཆེན་པོ་རྒྱུད་ལ་སྐྱེ་བའི་ཐ་སྙད་ཀྱི་གསུང་འདི་ཐོས་ནས། ཚིག་འདི་དག་འཁོར་གྱི་དབུས་སུ་སྨྲ་བའོ། ། གཉིས་པ་ལ་གཉིས། སྦྱང་གཞི་གཉིས་ལ་དམིགས་ནས་རིམ་པ་གཉིས་བསྒོམ་པར་འཐད་པ། འབྲས་བུ་ལ་དམིགས་ནས་རིམ་པ་གཉིས་བསྒོམ་པར་འཐད་པའོ། ། དང་པོ་ནི། སྤྱིར་རིམ་པ་གཉིས་བསྒོམ་པའི་འཐད་པ་ལ།
སྦྱང་གཞི་ལ་དམིགས་པ་དང་། འབྲས་བུ་ལ་དམིགས་པ་དང་། རྟེན་དང་བརྟེན་པ་ལ་དམིགས་པ་དང་། ཐབས་ཁྱད་པར་ཅན་གྱིས་ཟིན་པ་དང་བཞི་ལས། འདིར་སྔ་མ་གཉིས་སྟོན་ལ། བར་པ་ནི། རྩ་རྒྱུད་དུ་གསུངས་ཤིང་། ཕྱི་མ་ནི། རྩ་རྒྱུད་དང་། གོང་ལེའུ་བརྒྱད་པར་བརྗོད་ཟིན་ནོ། །
དེ་ལ། བྱང་ཆུབ་སེམས་དཔའ་ཕྱག་ན་རྡོ་རྗེས་ཚིག་ཇི་སྐད་སྨྲ་ན། བསྐྱེད་རིམ་གྱིས་སྦྱང་གཞི་ཕལ་པ་ཐ་མལ་གྱི་རྣམ་རྟོག་རྒྱུན་ཆགས་གཞོམ་པའི་ཕྱིར། ལྷའི་རྣམ་པ་རྟེན་དང་བརྟེན་པ་བསྒོམ་པ་ཡང་དག་པར་རབ་ཏུ་གྲགས་ལ། རྫོགས་རིམ་གྱིས་སྦྱང་གཞི་ཕལ་པ་ལྷར་ཞེན་པ་ནི་གནས་སྐབས་ཀྱི་རྟོག་པ་ཡིན་པས། དེ་གཞོམ་པའི་ཕྱིར། བསྐྱེད་རིམ་གྱིས་བསྒོམ་པ་ལྷར་ཞེན་པའང་ནི་བསྒོམ་པ་མིན་པ་རྫོགས་རིམ་གྱིས་སྦྱང་བར་བྱའོ། ། དེ་སྐད་སྨྲ་པ་དང་། བཅོམ་ལྡན་འདས་ཀྱིས་བཀའ་བསྩལ་པ། བྱང་ཆུབ་སེམས་དཔའ་ཕྱག་ན་རྡོ་རྗེ་ལ་སོགས་པ་རྣམས་ཀྱི་རྟོགས་པ་དེ་བཞིན་ཏེ།
བསྐྱེད་རིམ་གྱིས་ཐ་མལ་གྱི་རྣམ་པར་རྟོག་པ་ཇི་ལྟར་སྦྱོང་ཞེ་ན། འོན་ཀྱང་མི་གཙང་བའི་ཚད་མ་དག་པའི་སྣོད་བཅུད་མཉམ་པར་སྦྱང་བའི་ཕྱིར་སངས་རྒྱས་ཀྱི་ཞིང་ཁམས་སྣོད་རྟེན་གཞལ་ཡས་ཁང་དང་། བཅུད་བརྟེན་པ་ལྷའི་སྐུ་གཟུགས་བསྐྱེད་རིམ་བསྒོམ་པས་སྦྱང་བར་བྱའོ། ། གཉིས་པ་འབྲས་བུ་ལ་དམིགས་པ་ནི། བྱང་ཆུབ་སེམས་དཔའ་ཕྱག་ན་རྡོ་རྗེས་གསོལ་པ། བཅོམ་ལྡན་འདས་ཞེས་བོས་ནས། ལུས་ཅན་སྒྲུབ་པ་པོ་རྣམས་ཀྱིས་མ་དག་པའི་སྣོད་བཅུད་དག་པའི་རྟེན་དང་བརྟེན་པར་བསྒོམ་པའི་ཐབས་བསྐྱེད་རིམ་གྱི་དགོས་པ་ཉིད་དེ་ཅི་ལགས་ཞུས་པས། ལན་དུ་བཅོམ་ལྡན་འདས་ཀྱིས་བཀའ་བསྩལ་པ། གསང་བ་པའི་བདག་པོ་ཕྱག་ན་རྡོ་རྗེ་ཞེས་བོས་ནས། དགོས་པ་ཡོད་དེ།
སངས་རྒྱས་ཀྱི་ཞིང་དག་པ་དང་། གཟུགས་ཀྱི་སྐུ་ཕུན་སུམ་ཚོགས་པ་ཐོབ་པའི་ཕྱིར་དུའོ། ། བཅོམ་ལྡན་འདས་དགོས་པ་དེའི་མིང་ཅི་ལགས་ཞུས་པས། དྲུག་པ་རྡོ་རྗེ་འཛིན་པས་ལན་དུ་བཀའ་བསྩལ་པ། གཟུགས་སྐུའི་སངས་རྒྱས་ཉིད་དོ། ། དེས་ན་འབྲས་བུ་གཟུགས་ཀྱི་སྐུ་འགྲུབ་པ་ལ་བསྐྱེད་རིམ་བསྒོམ་དགོས་པ་སྟེ། ལེའུ་དང་པོར། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་དུ་ངེས་པར་འགྲུབ། ། སྟོན་པ་སུམ་ཅུ་རྩ་གཉིས་མཚན། །
གཙོ་བོ་དཔེ་བྱད་བརྒྱད་ཅུ་ལྡན། ། ཞེས་གསུངས་ལ། བསྐྱེད་པའི་རིམ་པ་སྣང་ལ་རང་བཞིན་མེད་པ་ཆོས་ཀྱི་སྐུའི་ངོ་བོར་བསྒྲུབ་པ་ནི། སཾ་ཊིར། རང་བྱུང་ངོ་བོ་འདི་ཉིད་ནི། ། ཆོས་ཀྱི་སྐུར་ནི་རབ་ཏུ་གྲགས། ། ཞེས་གསུངས་སོ། ། གཉིས་པ་འབྲས་བུ་སངས་རྒྱས་ཀྱི་མཚན་ཉིད་ལ་གསུམ། མཚན་དང་དཔེ་བྱད་ཀྱིས་བསྡུས་པ། ཡེ་ཤེས་ལྔས་བསྡུས་པ།
གཉིས་མེད་ཟུང་འཇུག་གིས་བསྡུས་པའོ། ། དང་པོ་ནི། གཟུགས་སྐུའི་སངས་རྒྱས་ཉིད་དེའི་ངོ་བོ་ཅི་ལགས། རྟེན་དང་བརྟེན་པ་ཐ་མི་དད་པའི་དབང་དུ་བྱས་ནས་རྣམ་པ་ཐམས་ཅད་མཁྱེན་པའོ། ། ཐམས་ཅད་མཁྱེན་པ་དེ་ཅི་ལགས། ཡེ་ཤེས་ཀྱི་སྣང་བའི་ལུས་ཅན་གཟུགས་ཀྱི་སྐུ་འདི་ནི་གདུལ་བྱའི་ངོ་བོར་སྣང་བས་བདེན་པའོ། ། གཟུགས་སྐུ་དེ་ཐོབ་པའི་རྒྱུ་བསྐྱེད་རིམ་བསྒོམ་པ་ཅིའི་སླད་དུ་ཞེ་ན། རྡོ་རྗེ་འཛིན་པས་བཀའ་བསྩལ་པ། འདི་ལྟར་རྒྱུ་འདྲ་བ་ལྷ་མཚན་དཔེས་བརྒྱན་པ་བསྒོམ་པ་ལས་འབྲས་བུ་འདྲ་བ་འབྱུང་བ་ང་ནི་མི་ཆེན་པོའི་དབུའི་གཙུག་ཏོར་ལྟ་བར་མི་མངོན་པ་ལ་སོགས་པ་མཚན་བཟང་པོ་སུམ་ཅུ་རྩ་གཉིས་དང་ལྡན་ཞིང་། སེན་མོ་ཟངས་ཀྱི་མདོག་ལྟར་དམར་བ་ལ་སོགས་པ་དཔེ་བྱད་བཟང་པོ་བརྒྱད་ཅུས་བརྒྱན་པའི་སྐུའོ། །
དེའི་རྒྱུ་མཚན་ཅིའི་སླད་དུ་ཞེ་ན། རྒྱུ་མི་འདྲ་བ་རྫོགས་རིམ་སྟོང་པ་ཉིད་ལས་འབྲས་བུ་མི་འདྲ་བ་གཟུགས་སྐུ་མཚན་དཔེས་བརྒྱན་པ་འབྱུང་བ་དགག་པའི་ཕྱིར། བསྐྱེད་རིམ་བསྒྲུབ་པར་བྱ་བ་ཡིན་ནོ། ། དེ་ལྟར། ལེའུ་དང་པོར། གལ་ཏེ་སྟོང་པ་ཐབས་ཡིན་ན། ། དེ་ཚེ་སངས་རྒྱས་ཉིད་མི་འགྱུར། ། འབྲས་བུ་རྒྱུ་ལས་གཞན་མེད་ཕྱིར། ། ཐབས་ནི་སྟོང་པ་ཉིད་མ་ཡིན། ། ཞེས་གང་གསུངས་པའོ། །
གཉིས་པ་ཡེ་ཤེས་ལྔས་བསྡུས་པ་ནི། ཕྱག་ན་རྡོ་རྗེས་གསོལ་པ། ཅི་བཅོམ་ལྡན་འདས་གཟུགས་ཀྱི་སྐུ་དེ་བེམ་པོ་ལགས་སམ། རྡོ་རྗེ་འཛིན་པས་བཀའ་བསྩལ་པ། མཚན་དཔེས་བརྒྱན་པ་ང་ཉིད་ཟག་མེད་ཀྱི་ཡེ་ཤེས་གཟུགས་བརྙན་གྱིས་ཚུལ་དུ་སྣང་བ་མེ་ལོང་ལྟ་བུའི་ཡེ་ཤེས་སོ། ། དེ་ལྟར་ཡེ་ཤེས་གྲུབ་པ་ལས། ཇི་ལྟར་གཟུགས་བརྙན་མེ་ལོང་ལ། ། རང་ཉིད་ངེས་པར་སྣང་བ་བཞིན། ། དེ་བཞིན་ཆོས་སྐུའི་ཡེ་ཤེས་ནི། ། སྣང་བས་མེ་ལོང་ཞེས་བྱ་འོ། །
ཞེས་སོ། ། མེ་ལོང་ལྟ་བུའི་ཡེ་ཤེས་དེ་ཅི་ལགས། རྡོ་རྗེ་འཛིན་པས་བཀའ་བསྩལ་པ། དཔེར་ན་མེ་ལོང་ནང་གི་གཟུགས་བརྙན་ནི་དོན་དམ་པར་གྲུབ་པ་མེད་པས་བདེན་པ་མ་ཡིན་པ་དང་། ཀུན་རྫོབ་ཏུ་སྣང་བ་མི་འགག་པས་བརྫུན་པ་མ་ཡིན་པ་དང་། ཡང་དག་པར་གྲུབ་པ་མེད་པས་བླང་བ་མ་ཡིན་པ་དང་། དོར་བ་མ་ཡིན་པ་དང་། ཡང་གཞུང་འགའ་ཞིག་ཏུ། རྒྱུ་མ་ཡིན་པ་དང་། སྐྱེ་བ་མ་ཡིན་པ་ཞེས་པར་སྣང་སྟེ།
དེས་ན། ཐོག་མར་སྐྱེ་བའི་རྒྱུ་དང་བྲལ་བའི་ཕྱིར་རྒྱུ་མ་ཡིན་པ་དང་། མ་སྐྱེས་པའི་ཕྱིར་འགག་པ་མེད་པ་སྟེ་སྐྱེ་བ་མ་ཡིན་པ་ཞེས་བྱའོ། ། དེས་ན། དེ་བཞིན་གཤེགས་པ་ཐམས་ཅད་ཀྱི་སྐུ་དང་ཡེ་ཤེས་ཀྱང་། སྣང་བ་འགག་པ་ཡང་མ་ཡིན་ལ། ཡང་དག་པར་གྲུབ་པ་མེད་པ་སྟེ། མེ་ལོང་ལྟ་བུ་ནི་ཡེ་ཤེས་ཐམས་ཅད་ཀྱི་གཞི་ཡིན་ཏེ། མདོ་སྡེ་རྒྱན་ལས། མེ་ལོང་ཡེ་ཤེས་ང་ཡི་མེད། །
ཡོངས་སུ་མ་ཆད་རྟག་པར་ལྡན། ། ཤེས་བྱ་ཀུན་ལ་ཐོགས་མེད་པ། ། ཡེ་ཤེས་འབྱུང་གནས་ཆེན་པོ་འདྲ། ། མེ་ལོང་ཡེ་ཤེས་མི་གཡོ་སྟེ། ། ཡེ་ཤེས་གསུམ་ནི་དེ་ཡི་འཁོར། ། མཉམ་པ་ཉིད་དང་སོ་སོར་རྟོག ། བྱ་བ་གྲུབ་པ་ཁོ་ན་འོ། ། ཞེས་གསུངས་སོ། ། འཕགས་པ་སངས་རྒྱས་ཀྱི་ས་ལས་ཀྱང་། མེ་ལོང་གི་གཟུགས་བརྙན་དང་འདྲ་བའི་ཡེ་ཤེས་ཐུགས་སུ་ཆུད་པའོ། །
ཞེས་གསུངས་ཏེ། དེའི་དོན་ནི། མེ་ལོང་གཡའ་ཡོངས་སུ་དག་པ་ལ་བཞིན་གྱི་དཀྱིལ་འཁོར་གྱིས་རྐྱེན་བྱས་ནས་མེ་ལོང་དང་ཐ་མི་དད་དུ་བཞིན་གྱི་དཀྱིལ་འཁོར་སྣང་བ་བཞིན། ཡང་དག་པར་རྫོགས་པའི་སངས་རྒྱས་ཀྱི་ཐུགས་གཉིས་སུ་མེད་པའི་ཡེ་ཤེས་ལ་ཁམས་གསུམ་སྣོད་བཅུད་ཀྱིས་རྐྱེན་བྱས་ནས་ཡེ་ཤེས་དང་ཐ་མི་དད་དུ་འཆར་ཏེ། དེ་བཞིན་གཤེགས་པས་ཤེས་བྱ་ཇི་རྙེད་པ་མི་མཁྱེན་པའང་མ་ཡིན་ལ། ཇི་རྙེད་པ་མཁྱེན་ནས་ཇི་ལྟ་བ་ལ་གནོད་པའང་མ་ཡིན་ནོ། ། དེ་ལྟར་ང་ཉིད་ཡེ་ཤེས་གང་གིས་འཁོར་འདས་ཀྱི་ཆོས་ཐམས་ཅད་མཉམ་པ་ཉིད་དུ་རྟོགས་པས་མཉམ་པ་ཉིད་ཀྱི་ཡེ་ཤེས་ཏེ། ཡེ་ཤེས་གྲུབ་པ་ལས། དེ་བཞིན་གཤེགས་ཀུན་ཡེ་ཤེས་ཏེ། ། རང་གི་དང་ནི་འགྲོ་བའི་ངང་། །
དངོས་ཉིད་གཅིག་པར་ཐུགས་སུ་ཆུད། ། མཉམ་ཉིད་ཡེ་ཤེས་ཞེས་བྱ་འོ། ། ཞེས་གསུངས། ང་ཉིད་ཆོས་ཅན་སོ་སོ་བའི་ཆོས་ཉིད་ཐམས་ཅད་སོ་སོར་རྟོག་པ་སྟེ་ཤེས་བྱ་ཐམས་ཅད་མ་འདྲེས་པར་མཁྱེན་པའི་ཡེ་ཤེས་ཏེ། དེ་ཉིད་ལས། གདོད་ནས་དག་ཅིང་སྐྱེ་བ་མེད། ། རང་བཞིན་གྱིས་ནི་འོད་གསལ་བ། ། ཕན་ཚུན་ཁྱབ་པའི་ཡེ་ཤེས་ལས། ། སོ་སོར་རྟོག་པ་ཅན་ཞེས་བཤད། ། ཅེས་སོ། །
ང་ཉིད་རང་གཞན་གྱི་དོན་ཐམས་ཅད་གྲུབ་པས་སངས་རྒྱས་ཐམས་ཅད་མཛད་པ་རོ་གཅིག་པས་བྱ་བ་ནན་ཏན་གྱི་ཡེ་ཤེས་ཏེ། དེ་ཉིད་ལས། ཀུན་ཏུ་ཀུན་ནས་སངས་རྒྱས་ཀྱི། ། སངས་རྒྱས་མཛད་པ་ལ་འཇུག་པ། ། སངས་རྒྱས་ཐམས་ཅད་མཛད་གཅིག་པས། ། བྱ་བ་གྲུབ་པ་ཞེས་བཤད་དོ། ། ཞེས་སོ། ། དེ་ལྟར་ཆོས་ཀྱི་དབྱིངས་ཀྱི་ཡེ་ཤེས་ནི་དབྱིངས་དང་ཡེ་ཤེས་ཐ་དད་གྱུར་པ་མེད་པ་སྟེ། ཡེ་ཤེས་ཆོས་ཀྱི་དབྱིངས་དང་དབྱེར་མེད་པས། ཆོས་ཀྱི་དབྱིངས་ལ་ཡེ་ཤེས་ཞེས་སུ་བཤད། །
ཅེས་འབྱུང་ངོ་། ། དེ་ལྟར་ན། སྒྲིབ་པ་ཐམས་ཅད་ལས་གྲོལ་བས་ཤིན་ཏུ་རྣམ་པར་དག་པ་སྟེ། ཡེ་ཤེས་གྲུབ་པ་ལས། གང་ཚེ་ཉོན་མོངས་ཤེས་བྱའི་སྒྲིབ། ། ཐམས་ཅད་ལས་གྲོལ་དེ་ཡི་ཚེ། ། རྣལ་འབྱོར་པ་མཆོག་རྡོ་རྗེ་ཅན། ། ཤིན་ཏུ་རྣམ་དག་ཞེས་བཤད་པའོ། ། ཞེས་སོ། ། དེས་ན།
མེ་ལོང་ལྟ་བུའི་ཡེ་ཤེས་ནི་གཞན་སྣང་དུ་མཚན་བཟང་པོ་སུམ་ཅུ་སོ་གཉིས་སུ་སྣང་ལ། མཉམ་པ་ཉིད་ནི་དཔེ་བྱད་བཟང་པོ་བརྒྱད་ཅུར་སྣང་ཞིང་། སོ་སོར་རྟོག་པ་ནི་ཤེས་བྱ་ཐམས་ཅད་ལམ་རྨོངས་པའི་ཐམས་ཅད་མཁྱེན་པར་སྣང་ལ། བྱ་བ་གྲུབ་པ་ནི་རང་གཞན་གྱི་དོན་མཛད་པར་སྣང་ཞིང་། ཆོས་ཀྱི་དབྱིངས་ཀྱི་ཡེ་ཤེས་ནི་དེ་དག་ཐམས་ཅད་ཟུང་འཇུག་སངས་རྒྱས་གཅིག་གི་ཡོན་ཏན་དུ་སྣང་བས་ན་མཚན་དང་དཔེ་བྱད་ནི་བེམ་པོ་མ་ཡིན་ནོ། ། ཡེ་ཤེས་ཀྱི་སྐུ་ཡིན་པ་དེའི་ཕྱིར་བྱང་ཆུབ་སེམས་དཔའ་ཆེན་པོ་ཕྱག་ན་རྡོ་རྗེ། རྣམ་པ་གཟུགས་སྐུ་དང་བྲལ་བའི་བྱང་ཆུབ་སྟེ་སངས་རྒྱས་ལ་གཟུགས་སྐུ་དང་ཡེ་ཤེས་མེད་པ་དེ་སྐད་མ་སྨྲ་ཞིག་ཅེས་པའི་དོན་ཏོ། ། གསུམ་པ་གཉིས་མེད་ཟུང་འཇུག་གིས་བསྡུས་པ་ནི། ང་ཉིད་དངོས་པོ་དངོས་མེད་ང་། ། ཞེས་སོགས་ཏེ།
སྔར་སྨོས་པའི་གཉིས་སུ་མེད་པའི་མཚན་ཉིད་གསལ་བར་བཤད་པ་སྟེ། དེའང་། ཡེ་ཤེས་ཀྱི་སྐུ་ང་ཉིད་དངོས་པོ་གཟུགས་ཀྱི་སྐུ་དང་། དངོས་མེད་ཆོས་ཀྱི་སྐུ་ང་ནི་དང་པོ་ནས་རང་བཞིན་གྱིས་གནས་པའི་ཟུང་འཇུག་གི་དེ་བཞིན་གཤེགས་པར་བརྗོད་ཅེས་པའམ། ཡང་ན་དངོས་པོ་སྣང་བ། དངོས་མེད་སྟོང་པ་སྟེ་དང་པོ་རང་ནས་སེམས་རང་བཞིན་གྱིས་རྣམ་པར་དག་པའི་དེ་བཞིན་གཤེགས་པ་སྣང་སྟོང་དབྱེར་མེད་པར་བརྗོད། ཀུན་རྫོབ་ཏུ་གཟུགས་སྐུར་སྣང་བ་དང་། དོན་དམ་པར་གཟུགས་མེད་ལྡན་པའི་མཆོག་ཆོས་ཀྱི་སྐུ་ཟབ་མོ་རྟོག་པ་ཞི་བའི་སྐུ་གཉིས་ཟུང་འཇུག་གི་གཟུགས་དང་ལྡན་ལ། ཡེ་ཤེས་སེམས་དཔའ་ཆེན་པོ་ཧེ་རུ་ཀ་དང་། དབྱིངས་ལྷ་མོ་བདག་མེད་མ་དང་གཉིས།
དབྱིངས་དང་ཡེ་ཤེས་དབྱེར་མེད་པའི་ལྷན་ཅིག་མཉམ་སྦྱོར་ང་ནི། ཟག་མེད་ཀྱི་བདེ་བ་ཆེན་པོ་ལས་ནི་བེམ་མིན་རིག་པའི་ཡེ་ཤེས་ང་། འཇིག་རྟེན་ཀུན་རྫོབ་གཞན་སྣང་དུ་བེམ་པོ་གཟུགས་སྐུ་ང་། སྐྱེས་པ་ཐབས་དང་བུད་མེད་ཤེས་རབ་དང་། མ་ནིང་ཐབས་ཤེས་དབྱེར་མེད་པ་ང་། ཁམས་གསུམ་གྱི་འགྲོ་བ་རྣམས་ཐབས་ཤེས་དབྱེར་མེད་ང་ཡིས་ཡང་དག་ཁྱབ་པ་དེའི་ཕྱིར། སྣང་བ་དང་སྟོང་པ་དབྱེར་མེད་པའམ། ཐབས་ཤེས་གཉིས་སུ་མེད་པའམ་ཆོས་སྐུ་དང་གཟུགས་སྐུ་ཟུང་དུ་འཇུག་པ་འདུས་པ་ཞེས་བྱ་བ་ཉིད་ནི། རྒྱལ་བ་རྒྱ་མཚོ་རྒྱུད་རྒྱས་པར་སྟོན་པ་རྡོ་རྗེ་འཛིན་པ་བདག་གིས་ཐམས་ཅད་གཉིས་སུ་མེད་པའི་ཡེ་ཤེས་སུ་བཤད་དོ། ། དེས་ན།
རྡོ་རྗེ་ཅན་སངས་རྒྱས་དང་། བྱང་ཆུབ་སེམས་དཔའ་དང་། ལྷ་མོ་རྣམས་ཀྱང་མ་ནིང་ཐབས་ཤེས་གཉིས་མེད་ཀྱི་གནས་སུ་ཡང་དག་གྲུབ་པར་བཞུགས་ལ། གང་ཞིག་ལྷ་མོ་བདག་མེད་མ་དེ་ཉིད་རང་བཞིན་གྱིས་ནི་ཡེ་ཤེས་སྟོང་པའི་ཆ་དེ་ལྟར་སྣང་གི བཙུན་མོ་ཆུང་མ་ལྟ་བུ་མིན་ལ། སངས་རྒྱས་ཐབས་ཀྱི་ཆ་ཧེ་རུ་ཀ་མི་བསྐྱོད་པ་ལྟ་བུ་ང་ཡང་ཡེ་ཤེས་གསལ་བའི་ཆ་དེར་སྣང་གི་ཁྱོ་ལྟ་བུ་མིན་པས། དེ་ཉིད་ཀྱི་ཕྱིར་ན་གསལ་སྟོང་དབྱེར་མེད་པའི་མ་ནིང་སྟེ་ཟུང་འཇུག་གོ ། འགྲོ་བ་དངོས་པོ་ཐབས་ཤེས་གཉིས་མཐོང་ནས་ཐབས་དང་ཤེས་རབ་ཟུང་འཇུག་གི་བདག་ཉིད་ང་སྟེ། ཤིན་ཏུ་ཐབས་ཤེས་གཉིས་སུ་མེད་པ་མཉམ་པར་སྦྱོར་བའི་རྣལ་འབྱོར་གྱི་འབྲས་བུ་མངོན་དུ་བྱས་ཙམ་ན། ཐབས་མི་བསྐྱོད་རྡོ་རྗེ་མེད་ཅིང་།
ཤེས་རབ་བདག་མེད་མ་མེད་དེ། ཐབས་ཤེས་ཟུང་འཇུག་ཏུ་གནས་པས་སོ། ། དེ་ལྟར་དོན་དམ་པའི་རང་བཞིན་ཐབས་ཤེས་དབྱེར་མེད་པ་ཟག་པ་མེད་པའི་བདེ་བ་ཆེན་པོའི་གནས་མངོན་དུ་མཛད་པ་སྟོན་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། དགུ་པ་རྡོ་རྗེ་ཡན་ལག་མེད་པའི་བསྒྲུབ་ཐབས་ལ་གཉིས། མཚམས་སྦྱར་བ་དང་། དོན་དངོས་སོ། ། དང་པོ་ནི། སངས་རྒྱས་ཀྱི་མཚན་ཉིད་བཤད་པའི་རྗེས་དེ་ནས་སྟོན་པ་བཅོམ་ལྡན་འདས་ཉོན་མོངས་པའི་གཡུལ་ལས་རྒྱལ་བས་དཔལ་བོ་ཆེན་པོས་རྡོ་རྗེ་གཉིས་སུ་མེད་པའི་ཡེ་ཤེས་མངོན་དུ་བྱ་བར་འདོད་པས་མངོན་དུ་བྱ་བའི་ཟག་མེད་ཀྱི་བདེ་བ་ཆེན་པོ་བསྒྲུབ་པའི་ཕྱིར། འཇམ་པའི་རྡོ་རྗེ་ཡན་ལག་མེད་པ་ཤིན་ཏུ་དགའ་བ་ཆེན་པོ་བསྒྲུབ་པའི་ཚིག་འདི་དག་བཀའ་བསྩལ་པའོ། ། གཉིས་པ་དོན་དངོས་ལ་བཞི།
བསྙེན་པ། བསྒྲུབ་པ། སྔགས་ཕན་ཡོན་དང་བཅས་པ། ས་བོན་གྱི་ཡེ་གེ་བསྟན་པའོ། ། དང་པོ་ནི། ཚོགས་གཉིས་བསག་པ་སྔོན་དུ་སོང་ནས་ཐུན་མོང་གི་སྲུང་འཁོར་བསྒོམ་པའི་ནང་དུ་པདྨ་དང་ཟླ་བའི་སྟེང་དུ་ཧཾ་ལས་སམ། ཧཾ་ལས་རལ་གྲི་ཧཾ་གིས་མཚན་པའམ། མངོན་པར་བྱང་ཆུབ་པ་ལྔ་ལས། རྡོ་རྗེ་ཡན་ལག་མེད་པ་ཕྱག་བཞི་པ་དང་། སྒེག་པའི་ཉམས་དང་ལྡན་པར་བཅས་པ།
ཞལ་གཅིག་པ། རལ་པར་གཅོད་པཎ་འཛིན་པ་དང་། བརྒྱད་གཉིས་ལོ་བཅུ་དྲུག་ལོན་པའི་ན་ཚོད་ཅན་དང་། སྐུ་མདོག་སེར་པོ་དང་ནི་ལྡན་པའི་རྡོ་རྗེ་ཡན་ལག་མེད་པ་བསྒྲུབ་སྟེ། བསྙེན་པའི་ཚེ་ཕྱག་བཞི་པ་ཡིན་ལ། བསྒྲུབ་པའི་དུས་སུ་ཕྱག་དྲུག་པར་མཛད་ཅིང་། ཕྱག་དྲུག་པའི་དཔའ་བོའི་ཕྱག་གཡས་ཀྱི་དང་པོར་མདའ་ཉིད་དེ། ལག་པ་གཉིས་པར་རལ་གྲི་ཉིད། གསུམ་པར་མེ་ལོང་རིག་པར་བྱ། ལག་པ་གཡོན་གྱི་དང་པོར་གཞུ་ཉིད་དེ།
གཉིས་པ་ལ་ནི་དབང་མཆོག་ཨུཏྤལ་དམར་པོ་ཉིད། གསུམ་པར་ཀེང་ཀ་ལ་མྱ་ངན་མེད་པའི་ཤིང་གི་ཡལ་ག་སྟེ། ཕྱག་དྲུག་པ་ཉིད་དུ་བསྒོམ་པར་བྱའོ། ། བསྙེན་དུས་སུ་ཕྱག་མཚན་ཐ་མ་གཉིས་པོ་དོར་ཅིང་། ཞབས་གཡོན་བརྐྱང་བས་གདན་ལ་གནས་པ་ནི་བསམ་སྟེ་དམ་ཚིག་པ་བསྐྱེད། སྐུ་གསུང་ཐུགས་བྱིན་གྱིས་རླབས། ཡེ་ཤེས་པ་གཞུག དབང་བསྐུར་ལ་རིགས་ཀྱི་བདག་པོ་མི་བསྐྱོད་པས་རྒྱས་བཏབ་ལ། བསྙེན་པའི་སྔགས། ཨོཾ་མཉྫུ་གྷོ་ཥ་ཧྲི་ཛཿཞེས་པ་ལ།
བཞི་འབུམ་མམ་བདུན་འབུམ་བསྙེན་པར་བྱའོ། ། གཉིས་པ་ནི། དེ་ལྟར་བསྙེན་པ་སོང་བས་བསྒྲུབ་པར་བྱ་སྟེ། གང་དགུག་པར་འདོད་པའི་བུ་མོའི་སྙིང་ཁར་རྡོ་རྗེ་ཡན་ལག་མེད་པ་ཞལ་གཅིག་ཕྱག་དྲུག་པ་ཡན་ལག་བཞི་རྫོགས་སུ་བསམ་ནས་ནི། འོག་གི་སྔགས་བཟླས་ན་རྡོ་རྗེ་ཡན་ལག་མེད་པས་བུ་མོ་དགུག་པའི་ལས་འགྲུབ་པར་འགྱུར་རོ། ། དེ་ལྟ་བུ་དགུག་པའི་དུས་སུ་དམིགས་པ་ནི། ཕྱག་མཚན་མདའ་ཡིས་བུ་མོའི་འོ་མ་འཛིན་པ་ནུ་མ་འབིགས་པར་བསམ། ཨ་ཤོ་ཀའི་ཡལ་གས་སྙིང་ཁར་བྲབ་ཅིང་། རལ་གྲིས་སྐྱེས་མ་བུ་མོ་འོང་དུ་མི་འདོད་ན་སྡིགས་པར་བྱ། དེ་ནས་འགྲོ་ཕྱོགས་མི་ཤེས་པ་ལ་ཕྱག་མཚན་མེ་ལོང་བསྟན་པར་བྱ་ཞིང་།
གཞུའི་བརྒྱུད་ཀྱི་བུ་མོའི་རྐང་པ་བཅིངས་ནས་ནི། ཨུཏྤ་ལའི་ཞགས་པས་མདུན་དུ་དགུག་པར་བྱས་ནས། གང་འདོད་པའི་བུ་མོ་དེ་ཆགས་པས་རྣམ་པར་མྱོས་པར་བསམ་སྟེ། ཆགས་པ་སྐྱེས་པའི་རྟགས་རང་གི་སྐྲ་སྐྲོལ་ཞིང་རང་གནས་ནས་སྒྲུབ་པ་པོའི་དྲུང་དུ་འོང་བར་འདོད་པ་དང་། འདོད་ཆགས་ཀྱིས་སྙན་པའི་སྐད་ནི་རབ་ཏུ་སྨྲ་ལ། འདོད་པས་མྱོས་པས་རཀྟ་གཡོས་ཏེ་ཧ་ཧ་དང་སི་སི་དལ་བར་རྒྱུ་བའི་རླུང་གི་སྒྲ་ནི་བྱེད་པ་མོ། སེམས་བདེ་བས་རངས་ཤིང་ལུས་ཀྱི་ཡན་ལག་རྣམས་ཚེར་མ་བ་སྤུ་ལངས་པས་བརྒྱན་ཞིང་། ཁ་ནི་སོ་རྩི་གོ་ལས་བཀང་བ་དང་། འདོད་པས་མྱོས་ནས་ལུས་སྟོབས་དང་བྲལ་བར་བསམ་སྟེ། དེ་ལྟ་བུའི་བུ་མོ་དབང་དུ་འདུས་པ་དང་།
ཕྱག་རྒྱ་དེ་དང་རྡོ་རྗེ་སྒྲུབ་པ་པོ་སྙོམས་འཇུག་གི་མཆོད་པའི་ཐབས་ཀྱི་སྦྱོར་བ་ཡིས། སྐྱེ་མེད་ལས་མི་འགྱུར་བ་གཉིས་སུ་མེད་པའི་ཡེ་ཤེས་བདེ་བ་ཆེན་པོ་མངོན་དུ་བྱ་བའི་སེམས་ཀྱིས་དེ་དང་རྗེས་སུ་ཆགས་པའི་རྣལ་འབྱོར་བྱ་སྟེ། རྫོགས་རིམ་དཀྱིལ་འཁོར་འཁོར་ལོའི་ཐབས་ཅུང་ཟད་བསྟན་ཏོ། ། གསུམ་པ་ནི། ཕྱག་རྒྱ་དགུག་པར་འདོད་པའི་ཡན་ལག་མེད་པའི་སྒྲུབ་པའི་དུས་ཀྱི་སྔགས་ནི་ཡིད་གཞན་དུ་གཡེང་བའི་རྟོག་པས་མ་བཅོམ་པས་དེའི་ཐུགས་སྙིང་པོ་ནི་བསྐུལ་བར་བྱ་སྟེ། སྔགས་ནི། ཨོཾ་ཨ་མཱུ་ཀི་ཨ་ཀརྵ་ཡ་མཉྫུ་གྷོ་ཤ་ཧྲི་ཛ་ཞེས་པའོ། ། དེ་ལ་ཨོཾ་ནི་ནོར་བུ་འཛིན་པ། ཨ་མཱུ་ཀ་ཆེ་ཆེ་མོ། ཨ་ཀརྵ་ཡ་ཁུག་གཅིག
མཉྫུ་གྷོ་ཥ་འཇམ་པའི་དབྱངས། ཧྲི་ཛ་ས་བོན་ནོ། ། དེ་ལྟར་ལྷར་བསྒོམ་པ་དང་སྔགས་བཟླས་པར་བྱས་པའི་འཇམ་པའི་མགོན་པོ་ཡན་ལག་མེད་པའི་བཙུན་མོ་བུ་མོ་ནི་སྒྲུབ་པ་པོ་ལ་ཕྱག་རྒྱར་འོང་བར་འདོད་པ་དང་། སྒྲུབ་པ་པོའི་དབང་དུ་བྱེད་ཅིང་རྣལ་འབྱོར་པའི་མདུན་དུ་འོང་བར་འགྱུར་བའི་ལས་གྲུབ་པར་བྱེད་དོ། ། བསྒྲུབ་པའི་དུས་ནི་ཟླ་བ་ཕྱེད་ཀྱི་བར་དུ་སྦྱོར་བ་ཡིས་ཉིན་རེ་ལ་སྔགས་ཡོངས་སུ་རྫོགས་པ་ཁྲི་ཕྲག་རེ་བཟླས་པའི་སྦྱོར་བ་ཡིས། བུ་མོའི་རྒྱན་རླུང་གིས་གཡོ་བའི་གསེར་གྱི་རྣ་ཆ་ཅན་མ་ཤིན་ཏུ་དགའ་བ་རྗེས་སུ་ཆགས་པའི་སེམས་ཀྱིས་བསྒྲུབ་པས་འགྲུབ་པར་འགྱུར་རོ། ། བཞི་པ་ནི། རྡོ་རྗེ་ཡན་ལག་མེད་པ་དེ་ཉིད་བསྙེན་བསྒྲུབ་ཀྱི་དུས་སུ་བསྐྱེད་ཆོག་བསྡུས་པ་བྱེད་ན་ཡི་གེ་ཧཾ་གི་ས་བོན་ལས་སྐྱེས་པ་རིན་པོ་ཆེའི་རྒྱན་ཐམས་ཅད་ཀྱིས་རྣལ་འབྱོར་བརྒྱན་པར་བསྒོམ་ཞིང་། བསྒྲུབ་པའི་དུས་སུ་ཆང་གི་བཏུང་བའི་རབ་སྦྱོར་བས་རྡོ་རྗེ་ཡན་ལག་མེད་པ་བསྒྲུབས་ན་འགྲུབ་པོའོ། ། བཅུ་པ་རིགས་ཐམས་ཅད་ཀྱི་བྱང་ཆུབ་ཀྱི་སེམས་བསྟན་པ་ལ་གཉིས།
བྱང་ཆུབ་ཀྱི་སེམས་ཀྱི་གཞི་ཡི་གེ་ཧཱུྃ་གི་ཆེ་བ། སོ་སོའི་བྱང་ཆུབ་ཀྱི་སེམས་བསྟན་པའོ། ། དང་པོ་ནི། མ་བཅོམ་ནི་གཏུམ་མོའི་མེས་མ་བཅོམ་པའམ། གཞན་དུ་མ་བཅོས་ཅེས་པ་འབྱུང་སྟེ། རྒྱུ་རྐྱེན་གྱིས་མ་བསྐྱེད་པའོ། ། མཆོག་གི་ས་བོན་ནི་རྡོ་རྗེ་ཡན་ལག་མེད་པའི་ས་བོན་ཧཾ་དེ་ཉིད་ཡིན་ལ། ནང་དུ་སྤྱི་བོའི་ཧཾ་ངོ་། ། དེ་ལས་ཧཱུྃ་བསྒྲུབ་པའོ། ། ཧཾ་གི་ནང་གི་བྱང་སེམས་དེ་ཉིད་ལམ་དུ་བྱས་ན་བདེ་བའི་རྒྱུ་དང་།
ལམ་དུ་མ་བྱས་ན་སྡུག་བསྔལ་གྱི་རང་བཞིན་ཅན་བུ་ཚའི་ལུས་བསྐྱེད་ལ། བྱང་སེམས་དེ་ཉིད་བདེ་བ་ཆེན་པོའི་ངོ་བོ་རྟོག་པ་མཆོག་ཏུ་ཞི་ཞིང་། ཁམས་གསུམ་གྱི་སེམས་ཅན་ཐམས་ཅད་ཡིད་དགའ་བ་དང་ལྡན་པར་བྱེད་ལ། ཧཾ་གི་བྱང་སེམས་འདི་ནི་སེམས་ཅན་གྱི་སྲོག་ནི་ཆེན་པོ་སྟེ་དགའ་བ་དང་པོ་གསུམ་ལས་མཆོག་ཏུ་དགའ་བ་ལྷན་སྐྱེས་ཀྱི་དགའ་བ་མཛེས་པ་ཉིད་ཡིན་ལ། བདེ་བ་དང་སྡུག་བསྔལ་བ་ཐམས་ཅད་ལ་རྟག་ཏུ་ཁྱབ་པ་ཧཾ་དེའི་བྱང་སེམས་དྲན་པ་དེ་ལྟར་རབ་ཏུ་གྲགས་ཏེ། ལམ་དུ་མ་བྱས་ན་མྱ་ངན་འདོད་ཆགས་དེ་བཞིན་གདུངས། ལམ་དུ་བྱས་ན་དགའ་བ་དང་མཆོག་དགའ་དང་དགའ་བྲལ་གྱི་དགའ་བ་དང་དེ་བཞིན་ལྷན་ཅིག་སྐྱེས་པའི་དགའ་བ་སྐྱེ་བ་ཡིན་ནོ། ། རྡོ་རྗེ་སེམས་དཔའ་བདེ་སྟོང་གི་ངོ་བོ་ཧ་ཡིག་རྒྱལ་པོ་ཆེན་པོ་དེ་ཉིད་ལ་རིགས་ཐམས་ཅད་ཀྱི་བྱང་ཆུབ་ཀྱི་སེམས་ཀྱི་གཞི་བསྒྲུབ་པའི་ཕྱིར་ཧཱུྃ་བཏུ་བ་སྟེ། ཧ་དེ་ལ་དབྱངས་ཡིག་དྲུག་པ་ཨཱུས་བརྗེད་པ་སྟེ་བརྒྱན་ཅིང་། ཟླ་བ་ཕྱེད་པ་ཟླ་ཚེས་ཡང་དག་ལྡན་ལ།
ཐིག་ལེས་མགོ་བོ་ཉིད་དུ་མཆོད་པ་སྟེ་བཞག་པས་ཧཱུྃ་འགྲུབ་སྟེ། ཡི་གེ་ཧཱུྃ་དེ་ཉིད་སེམས་ཅན་རྣམས་ཀྱི་ཀུན་གཞིའི་རྣམ་པར་ཤེས་པའི་རྟེན་ཡིན་སྟེ། རྒྱུད་རྣམས་ལས་འབྱུང་བའི་རྒྱུ་ལམ་འབྲས་བུ་ཐམས་ཅད་ཀྱི་ནི་ཁྱད་པར་དུ་བསྒྲུབ་པའི་གཞིའོ། ། གཉིས་པ་བྱང་ཆུབ་ཀྱི་སེམས་བསྟན་པ་ལ་གཉིས། མཚམས་སྦྱར་བ། སེམས་དངོས་བསྟན་པའོ། ། དང་པོ་ནི། ཧཱུྃ་བཏུས་ཏེ་ཆེ་བ་བཤད་པའི་རྗེས་དེ་ནས་བཅོམ་ལྡན་འཁོར་གྱི་དེ་བཞིན་གཤེགས་པ་ཡུམ་དང་བཅས་པ་ཐམས་ཅད་ཀྱིས། སྟོན་པ་བཅོམ་ལྡན་འདས་རྡོ་རྗེ་གུར་གྱིས། རིགས་ཐམས་ཅད་ཀྱི་བྱང་ཆུབ་ཀྱི་སེམས་ཀྱི་གཞི་ཆེན་པོ་བསྒྲུབ་པའི་ཕྱིར་རྡོ་རྗེའི་ས་བོན་གྱི་ཡི་གེ་ཧཱུྃ་གི་ཆེ་བ་གསུངས་པ་ཐོས་ནས།
རབ་ཏུ་བྱང་ཆུབ་ཀྱི་སེམས་བསྒྲུབ་པ་དབྱིངས་ཀྱི་དབང་དུ་བྱས་ན་རྟག་པ་དང་བྲལ་ལ། ཡེ་ཤེས་ཀྱི་དབང་དུ་བྱས་ན་ཆད་པ་དང་བྲལ་བའི་སེམས་གསལ་བ་ཉེ་བར་གྱུར་ནས། ལེའུ་གཉིས་པའི་དམ་ཚིག་བསྐུལ་བའི་རྗེས་སུ་བྱ་བའི་བྱང་ཆུབ་ཀྱི་སེམས་སྟོན་པའི་ཚིག་འདི་དག་སོ་སོར་གསུངས་པའོ། ། གཉིས་པ་སེམས་དངོས་བསྟན་པ་ལ་གསུམ། རིགས་ལྔའི་བྱང་ཆུབ་ཀྱི་སེམས། ཡུམ་ལྔའི་བྱང་ཆུབ་ཀྱི་སེམས། འཁོར་ཐམས་ཅད་ཀྱི་བྱང་ཆུབ་ཀྱི་སེམས་བསྟན་པའོ། ། དང་པོ་ལ་ལྔ། དེ་བཞིན་གཤེགས་པ་མི་བསྐྱོད་པའི་བྱང་ཆུབ་ཀྱི་སེམས། རྣམ་སྣང་གི
རིན་འབྱུང་གི འོད་དཔག་མེད་ཀྱི། དོན་གྲུབ་ཀྱི་བྱང་ཆུབ་ཀྱི་སེམས་སོ། ། དང་པོ་ནི། ཆོས་ཀྱི་དབྱིངས་ཀྱི་ཡེ་ཤེས་ཀྱི་རང་བཞིན་ནི་ཤེས་བྱ་ལྟ་བ་རང་བཞིན་མེད་པའི་ཕྱིར་སེམས་དཔའ་མེད་ཅིང་། དམིགས་པ་རང་བཞིན་མེད་པའི་ཕྱིར་བསྒོམ་པ་མེད་ལ། སྤྱོད་པ་རང་བཞིན་མེད་པའི་ཕྱིར་ལྷ་མེད་སྔགས་ཀྱང་མེད་པ་སྟེ། སྐྱེ་བ་མེད་པའི་རང་བཞིན་སེམས་ཀྱི་རྡོ་རྗེ་ཆོས་ཀྱི་དབྱིངས་ཀྱི་ཡེ་ཤེས་ལས་བྱུང་བ་འདི་ནི་བྱང་ཆུབ་ཐོབ་པར་བྱེད་པའི་ལམ་གྱི་རིམ་པ་བསྟན་པའོ། ། བཅོམ་ལྡན་འདས་མི་བསྐྱོད་རྡོ་རྗེའི་བསྒོམས་པ་ལས་མི་འདའ་བའི་དམ་ཚིག་གིས་བྱང་ཆུབ་ཀྱི་སེམས་དེ་སྐད་ཅེས་བཀའ་བསྩལ་ཏོ། ། གཉིས་པ་ནི།
མེ་ལོང་ལྟ་བུའི་ཡེ་ཤེས་ནི་འཁོར་འདས་དབྱེར་མེད་ཡིན་ཏེ། འཁོར་བའི་རྒྱུ་སྡིག་པ་མེད་པའི་ཕྱིར་འབྲས་བུ་ངན་སོང་མེད་ལ། ལམ་བསོད་ནམས་མེད་པའི་ཕྱིར་འབྲས་བུ་བྱང་ཆུབ་མེད་ཅིང་སངས་རྒྱས་མེད་དོ། ། དེ་ཅིའི་ཕྱིར་ཞེ་ན། འཁོར་འདས་ཐམས་ཅད་ཡེ་ཤེས་ལྔའི་རང་བཞིན་དུ་སྦྱོར་བ་ཡི་བྱང་ཆུབ་ཀྱི་སེམས་འདི་བསྟན་པའོ། ། བཅོམ་ལྡན་འདས་འཁོར་ལོ་འཛིན་པ་རྣམ་སྣང་གི་དམ་ཚིག་གིས་བྱང་ཆུབ་ཀྱི་སེམས་དེ་སྐད་ཅེས་བཀའ་བསྩལ་ཏོ། ། གསུམ་པ་ནི། མཉམ་པ་ཉིད་ཀྱི་ཡེ་ཤེས་ལ་མཐོ་དམན་མེད་དེ། འགྲོ་བ་འཁོར་བ་གསུམ་ནི་མཐོ་རིས་དང་ངན་འགྲོ་དང་བར་དོ་གསུམ་པོ་ཡིན་ལ། དེ་དག་ཐམས་ཅད་ལ་མཐོ་དམན་མེད་ཅིང་།
ལམ་སྔགས་མེད་པས་བཟླས་པའང་ཡོད་མ་ཡིན་ལ། སྒོམ་པ་པོ་གང་ཟག་དང་ནི་བསྒོམ་པར་བྱ་བ་ལྷ་ཡང་མེད། འབྲས་བུ་ཆོས་ཀྱི་དབྱིངས་ཀྱི་རང་བཞིན་མངོན་དུ་གྱུར་པ་ཞེས་བྱ་བ་གསུམ་རྣམས་མཐོ་དམན་མེད་པར་རྟོགས་པ་ཡིན་ནོ། ། བཅོམ་ལྡན་འདས་རིན་པོ་ཆེ་རིན་འབྱུང་གི་དམ་ཚིག་གིས་བྱང་ཆུབ་ཀྱི་སེམས་དེ་སྐད་ཅེས་བཀའ་བསྩལ་ཏོ། ། བཞི་པ་ནི། སོ་སོར་རྟོག་པའི་ཡེ་ཤེས་ནི། ཀུན་རྫོབ་ཙམ་དུ་འཇིག་རྟེན་པ་ཡང་ཡོད་དེ་ཤེས་བྱ་ཇི་རྙེད་པ་ཐམས་ཅད་ཀྱང་མཁྱེན་ལ། དོན་དམ་པར་རིགས་པས་དཔྱད་ན་གང་དུ་ཡང་འཇིག་རྟེན་པ་རང་བཞིན་གྱིས་གྲུབ་པ་མེད་པས་ཤེས་བྱ་ཇི་ལྟ་བའང་ཐུགས་སུ་ཆུད་པ་སྟེ། རྟག་ཏུ་འཇིག་རྟེན་པ་ཡང་དག་ཏུ་ཞེན་པ་ཉིད་ཁམས་གསུམ་དུ་འཁོར་རོ། ། དེས་ན་ཤེས་བྱ་ཇི་ལྟ་བ་དང་།
ཇི་སྙེད་པ་ཐམས་ཅད་སོ་སོར་རྟོག་པ་ཡིན་པ་འདི་ནི་བྱང་ཆུབ་སེམས་ཀྱི་རིམ་པ་བསྟན་པའོ། ། བཅོམ་ལྡན་འདས་པདྨ་འཛིན་པ་འོད་དཔག་མེད་པའི་དམ་ཚིག་གིས་བྱང་ཆུབ་ཀྱི་སེམས་དེ་སྐད་ཅེས་བཀའ་བསྩལ་ཏོ། ། ལྔ་པ་ནི། བྱ་བ་གྲུབ་པའི་ཡེ་ཤེས་ཀྱིས་གཞན་དོན་མཛད་པའི་ཚུལ་ནི། མ་སྐྱེས་པ་ནི་ཐོག་མར་སྐྱེ་བ་མེད་པ་དང་། མི་དམིགས་པ་ནི་བར་དུ་གནས་པ་མེད་པ་དང་། མི་ཕྱེད་པ་ནི་མཐར་འགག་པ་མེད་པ་སྟེ། དེའི་དཔེ་ནི་སྐྱེ་འགག་མེད་པ་ནམ་མཁའ་ལྟ་བུ་སྟེ། དེའང་རྟོགས་པར་དཀའ་བས་ཟབ་ཅིང་རྟོག་པ་མེད་པས་ཞི་བའི་རང་བཞིན་གྱི་ཚུལ་གྱིས་ནི་སེམས་ཅན་གྱི་དོན་བྱེད་པ་འདི་ནི་བྱང་ཆུབ་ཐོབ་པར་བྱེད་པའི་ལམ་གྱི་རིམ་པ་བསྟན་པའོ། ། བཅོམ་ལྡན་འདས་རལ་གྲི་འཛིན་པ།
དོན་གྲུབ་བསྒོམ་པ་ལས་མི་འདའ་བའི་དམ་ཚིག་གིས་བྱང་ཆུབ་ཀྱི་སེམས་དེ་སྐད་ཅེས་བཀའ་བསྩལ་ཏོ། ། གཉིས་པ་ཡུམ་ལྔའི་བྱང་ཆུབ་ཀྱི་སེམས་ལ་ལྔ། བདག་མེད་མའི་བྱང་ཆུབ་ཀྱི་སེམས། མ་མཱ་ཀིའི། སྤྱན་མའི། གོས་དཀར་མོའི། སྒྲོལ་མའི་བྱང་ཆུབ་ཀྱི་སེམས་སོ། ། དང་པོ་ནི། ཡུམ་རྣམས་ཀྱི་བྱང་ཆུབ་སེམས་ཀྱིས། རྣལ་འབྱོར་པས་ལམ་བསྒྲུབ་པའི་བསྒོམ་ཚུལ་སྟོན་པ་སྟེ།
དེ་ལ་ཐོག་མར་བདག་མེད་མས་སྣང་བ་སྔོན་དུ་སོང་བའི་སྟོང་པས་ཟུང་དུ་འཇུག་པ་བསྒོམ་པ་ནི། སྣང་བ་སྒྱུ་མའི་རྟ་གླང་ཇི་ལྟར་དང་། མེ་ལོང་ནང་གི་གཟུགས་བརྙན་ལྟར་སྣང་ཡང་། རང་བཞིན་མེད་པ་ནམ་མཁའ་ཇི་ལྟར་ཟག་མེད་ཀྱི་བདེ་བ་ཟུང་འཇུག་ཏུ་ཇི་ལྟར་ཇི་ལྟར་དངོས་པོ་ཐམས་ཅད་རང་བཞིན་མེད་པར་ཡོངས་སུ་ཤེས་པར་བསྒོམ་པ་འདི་ནི་སྣང་སྟོང་ཟུང་འཇུག་གི་བྱང་ཆུབ་སེམས་ཀྱི་རིམ་པ་བསྟན་པའོ། ། དེ་ལྟར་བཅོམ་ལྡན་འདས་མ་མཁའ་འགྲོ་མ་རྡོ་རྗེ་བདག་མེད་མས་བྱང་ཆུབ་ཀྱི་སེམས་དེ་སྐད་ཅེས་བཀའ་བསྩལ་ཏོ། ། གཉིས་པ་ནི། མ་མཱ་ཀཱིས་སྟོང་པ་སྔོན་དུ་སོང་བའི་སྣང་བས་ཟུང་འཇུག་ཏུ་བསྒོམ་པ་ནི། ཆོས་ཐམས་ཅད་ཀྱི་དངོས་པོའི་གནས་ལུགས་སྟོང་པ་ཉིད་རྟོག་པའི་དྲི་མ་མེད་པ་དམ་པའི་གནས་ཅི་ཡང་མེད་པ་ལས། རྨི་ལམ་དང་སྒྱུ་མ་ལྟ་བུའི་སྣང་བ་སྣ་ཚོགས་འབྱུང་ཡང་། སྣང་ལ་རང་བཞིན་མེད་པ་ཉིད་དུ་ཉམས་སུ་བླངས་ཏེ།
ཇི་སྲིད་ཐ་མལ་གྱི་རྣམ་རྟོག་མ་ཞིག་གི་བར་དུ་ནི་སེམས་ཀྱི་རང་བཞིན་སྣང་སྟོང་ཟུང་འཇུག་ཏུ་བསྒོམ་པར་གྱིས་ཤིག་གོ ། མ་མཱ་ཀཱིའི་བྱང་ཆུབ་ཀྱི་སེམས་བསྟན་པའོ། ། གསུམ་པ་ནི། སྤྱན་མས་སྲིད་ཞི་མཉམ་པའི་ལམ་གྱིས་ཟུང་འཇུག་ཏུ་བསྒོམ་པ་སྟེ། ངོ་བོ་ཉིད་ཀྱིས་སྲིད་པ་མ་གྲུབ་པས་ན་སྲིད་མེད་དང་། སྲིད་པ་ལ་བལྟོས་ནས་ཞི་བའང་མ་གྲུབ་པས་མྱ་ངན་ལས་འདས་པ་མེད་དེ། དེ་ལྟར་སྲིད་ཞི་མཉམ་པའི་ལམ་འདི་ནི་ཟུང་འཇུག་བདེ་ཆེན་རྡོ་རྗེ་ཞེས་བྱ་བ་སྟེ། གང་ཞིག་སྲིད་ཞི་འཁོར་གསུམ་དུ་ཞེན་པའི་ཡིད་ཀྱིས་བསྒོམ་པས་སྒོམ་པར་བྱ་བ་མ་ཡིན་པ་དེ་ནི་ཕྱག་རྒྱ་ཆེན་པོ་མཆོག་གི་འབྲས་བུ་འགྲུབ་པར་འགྱུར་རོ། ། ལྷ་མོ་སྤྱན་མའི་བྱང་ཆུབ་ཀྱི་སེམས་བསྟན་པའོ། ། བཞི་པ་ནི།
གོས་དཀར་མོས་དམིགས་མེད་དང་བརྗོད་བྲལ་གྱི་སྒོ་ནས་ཟུང་འཇུག་བསྒོམ་པ་ནི། ཨོཾ་ཨཱཿཧཱུྃ་ལ་སོགས་པའི་སྔགས་དང་། ཨཱ་ལི་ཀཱ་ལི་སོགས་ཀྱི་ཡི་གེ་རྣམ་པར་སྤངས་པ་དེ་ནི་ངག་ཏུ་བརྗོད་པའི་ཡུལ་ལས་འདས་པའོ། ། དམིགས་པར་བྱ་བའི་སེམས་མེད་ཟླ་ཚེས་ཐིག་ལེ་མེད་པ་འདི་ནི་སྒོམ་པའི་ཡུལ་ལས་འདས་པའི་དམ་པའི་བདེ་ཆེན་ཏེ། དེ་ལྟར་ན་ཇི་ལྟར་བརྗོད་ཀྱང་མིང་དུ་འགྲོ་ལ། མིང་ལའང་འཛིན་པ་སྐྱེ་ཞིང་། ཇི་ལྟར་བསྒོམས་ཀྱང་འཇིག་རྟེན་པར་འགྲོ་བས་ན་དམིགས་པ་གང་ཡང་མེད་དོ། ། དེས་ན་སྤང་བྱ་བྲི་བ་མེད་ཅིང་། གཉེན་པོས་གང་བ་མེད་པར་བསྒོམ་མོ། ། ལྷ་མོ་གོས་དཀར་མོའི་བྱང་ཆུབ་ཀྱི་སེམས་བསྟན་པའོ། །
ལྔ་པ་ནི། སྒྲོལ་མས་སྒྱུ་མ་ལ་བློ་སྦྱངས་ལ་སྟོང་པས་རྒྱས་བཏབ་སྟེ་ཟུང་འཇུག་ཏུ་བསྒོམ་པ་ནི། དངོས་པོ་ཐམས་ཅད་མེ་ལོང་ནང་གི་གཟུགས་བརྙན་བཞིན་སྣང་ལ་རང་བཞིན་མེད་པ་ཇི་ལྟ་བར་དེ་ལྟར་དངོས་པོ་རྣམས་སྣང་ཡང་རང་བཞིན་མེད་པར་བསྒོམ་པར་བྱ་བ་ནི་དངོས་པོའི་གནས་ལུགས་སྟོང་ཉིད་མཚན་རྟོག་གི་དྲི་མ་མེད་པ་འབྲས་བུ་མཆོག་གི་གནས་དེར་ནི་བསོད་ནམས་ལ་རེ་བ་མེད་པ་དང་། སྡིག་པ་ལ་དོགས་པ་མེད་པར་བསྒོམ་པར་བྱའོ། ། ལྷ་མོ་སྒྲོལ་མའི་བྱང་ཆུབ་ཀྱི་སེམས་བསྟན་པའོ། ། གསུམ་པ་འཁོར་ཐམས་ཅད་ཀྱི་བྱང་ཆུབ་ཀྱི་སེམས་ནི། སྣོད་བཅུད་དང་འཁོར་འདས་ཀྱི་ཆོས་ཐམས་ཅད་ཇི་ལྟར་ཆུ་ནང་གི་ཟླ་བ་དེ་བཞིན། རང་བཞིན་མེད་པས་བདེན་པ་མིན་པ་དང་། གཟུགས་བརྙན་སྣང་བས་བརྫུན་པ་མིན་པ་ལྟར། དེ་ལྟར་སྣོད་བཅུད་ཐམས་ཅད་རྟེན་དང་བརྟེན་པའི་དཀྱིལ་འཁོར་གྱི་འཁོར་ལོའི་རྣམ་པ་ལས་མ་འདས་པར་བསྒོམ་པ་དེ་ཡང་ལུས་ཀྱི་རང་བཞིན་སྣང་ཡང་རྙོག་པ་རང་བཞིན་མེད་པར་བསྒོམ་པའོ། །
འཁོར་ཐམས་ཅད་ཀྱིས་བྱང་ཆུབ་ཀྱི་སེམས་བསྟན་པ་དེ་སྐད་ཅེས་སྨྲས་སོ། ། བཅུ་གཅིག་པ་དཀྱིལ་འཁོར་དང་འབྲེལ་བའི་བྱ་བ་ལ་བཞི། མདའ་གཞུའི་བཀོད་པ། རོལ་མོའི་བཀོད་པ། གདུག་སྤོས་སྦྱར་ཐབས། རྐང་སྟབས་དང་ལག་སྟབས་ཀྱི་བཀོད་པ་མདོར་བསྟན་པའོ། ། དང་པོ་ལ་གསུམ། མཚམས་སྦྱར་བ། མདའ་གཞུའི་བཀོད་པ་མདོར་བསྟན་པ་དང་། རྒྱས་པར་བཤད་པའོ། །
དང་པོ་ནི། བྱང་ཆུབ་ཀྱི་སེམས་བཅུ་གཅིག་བཤད་པའི་རྗེས་དེ་ནས་བཅོམ་ལྡན་འདས་མདའ་གཞུའི་རིག་བྱེད་སྣ་ཚོགས་བྱེད་པ་ལྷའི་བུའི་བདུད་སོགས་ལས་རྣམ་པར་རྒྱལ་བའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། སའི་ཆོ་ག་ལ་སོགས་པའི་དུས་སུ་བདུད་ཚར་བཅད་པར་བྱ་བའི་ཕྱིར་མདའ་གཞུའི་ཆར་དགང་ལུགས་འདི་ནི་ཉིད་ཀྱི་སྐུ་ལས་དགང་ལུགས་དང་། གསུང་ལས་མདའ་སྟོང་དུས་ཀྱི་སྒྲ་དང་། ཐུགས་ཀྱི་རྡོ་རྗེ་ལས་དམིགས་པ་རྣམས་ཕྱུང་ངོ་། ། གཉིས་པ་ནི། གཞུང་འཁྲུགས་སྡེབས་ཏེ། མུཙྪུ་ཊི་ནི་གཡས་པའི་མཐེབ་མཛུབ་སྦྱར་བ་དང་། སེང་རྣ་མདའ་ལྟོང་ཕྱེད་པ་མཛུབ་མོ་ཅུང་ཟད་བསྐུམ་པའི་བར་དུ་བཅུག་པ་དང་། གཞུའི་འཆང་གཟུང་ལག་པ་གཡོན་པའི་སོར་མོ་ཐམས་ཅད་བསྐུམ་པའི་ཁུ་ཚུར་གྱིས་བཟུང་བ་ལས།
གཡས་པའི་གཞུ་བརྒྱུད་ནི་འདོད་པའི་མཐེབ་མཛུབ་སྦྱར་བའི་ཁུ་ཚུར་གྱིས་བརྒྱུད་ལྟོ་སྡམས་པས་འཛིན་ཅིང་། གཞུ་ནི་དབུགས་ཀྱིས་དྲངས་ལ་དགང་བར་བྱ་སྟེ། ཚད་ནི་ཡན་ལག་ཏེ་གཡས་པས་ཀོས་ཀོའི་འོག་ནས་བཟུང་སྟེ་ཐད་ཀར་དྲངས་ཏེ་རྣ་ལྟག་གཡས་པའི་ཐད་དུ་ཁུ་ཚུར་བཟུང་ནས་ནི། དེའི་ཚེ་བྲང་ནི་རྒྱས་པ་ཉིད་དུ་དགྱེ་བར་བྱ་ཞིང་། དམིགས་པ་ནི་མཚོན་པའི་ཁུ་ཚུར་གཡོན་པས་གཞུའི་འཆང་གཟུང་གཟུང་བར་བྱས་པའི་མདའི་རྩེ་མོ་དང་། སེམས་དང་མིག་ནི་འབེན་སྟེ་གང་ལ་འཕེན་པ་ལ་གཏད་པར་བྱ་ཞིང་། ལུས་ཀྱི་འདུག་སྟབས་གཡོན་པའི་བརླ་ནི་བསྐུམ་པར་བྱས་ནས་སུ་གཡས་བརྐྱང་བའམ། ལ་སོགས་པས་གཡས་བསྐུམ་གཡོན་བརྐྱང་གི་སྦྱོར་བ་གང་བདེ་བའི་སྟབས་དང་ལྡན་པས་བྱ་ཞིང་། གང་དུ་ཧཱུྃ་གིས་ཁ་ནི་དགང་བ་དང་། ཧཱུྃ་བརྗོད་པས་མདའ་ནི་གཏང་བར་བྱ་ཞིང་།
དགོས་པ་དགྲ་རྣམས་སྡིགས་པར་བྱ་བ་དང་། དགའ་རབ་དབང་ཕྱུག་ལ་སོགས་པའི་བདུད་ཀྱི་དཀྱིལ་འཁོར་སྡིགས་པར་བྱ་བ་དང་། གཤིན་རྗེ་དང་སྲིན་པོ་གསད་པར་བྱ་བའི་ཕྱིར་དུའོ། ། གསུམ་པ་ནི། རྒྱུད་བསྡུས་པ་འདིར་མདའ་གཞུའི་སྦྱོར་བ་མང་པོ་བརྗོད་པས་ཅི་ཞིག་བྱ། འཇིག་རྟེན་ཀུན་རྫོབ་ཏུ་ནི་མདོར་བསྡུས་པ་ཙམ་བསྟན་ཏེ། རྒྱས་པར་མདའ་གཞུའི་རིག་བྱེད་འཇིག་རྟེན་པའི་མདའ་གཞུའི་བསྟན་འཆོས་ལ་རྩེ་ཞིང་རོལ་པ་གང་དེ་ནི། རྡོ་རྗེ་འཛིན་པ་སེམས་ཅན་རྗེས་སུ་འཛིན་པའི་དོན་དུ་སྤྱོད་པས་དེ་བཞིན་དུ་བྱེད་དོ། ། གཉིས་པ་རོལ་མོའི་བཀོད་པ་ལ་དྲུག མཚམས་སྦྱར་བ།
རོལ་མོའི་སྒྲ་དང་སྔགས། རོལ་མོའི་བྱེ་བྲག བརྡུང་བའི་ཚུལ། དགོས་པ། ཁ་འཕངས་བསྟན་པའོ། ། དང་པོ་ནི། མདའ་གཞུའི་བཀོད་པ་བཤད་པའི་རྗེས་དེ་ནས་བཅོམ་ལྡན་འདས་རྡོ་རྗེ་མི་ཕྱེད་པའི་རོལ་མོའི་སྒྲ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། དཀྱིལ་འཁོར་མཆོད་པའི་ཕྱིར་རོལ་མོའི་སྒྲའི་སྒེག་པ་འདི་ནི་ཉིད་ཀྱི་སྐུ་ལས་བརྡུང་ལུགས་དང་། གསུང་ལས་སྔགས་དང་སྒྲ་དང་། ཐུགས་རྡོ་རྗེ་ལས་ཏིང་ངེ་འཛིན་ཕྱུང་ངོ་། །
གཉིས་པ་ནི། བརྡུང་བའི་དུས་ཀྱི་ངག་ཏུ་བརྗོད་པའམ། རོལ་མོའི་སྒྲ་སྐད་ལ། ཐེ་ཧི་ཐེ་ཧི། ཐ་ཀ་ཐ་ཀ ཐ་ཐ་ཐ་ཐ། ཐོ་ཧོ་ཐོ་ཧོ། བྀ་ཧཾ་བྀ་ཧཾ། ཨུཌྜཾ྄་ཨུཌྜཾ། ཀྲ་ཀ་ཀྲ་ཀ
ཐ་ཀ་ཐ་ཀ ཧིཌྜི་ཧིཌྜི། ཏི་ཌི་ཝ་ཏི་ཌི་ཝ་ཏཱ་ཞེས་པ་རྣམས་ནི། སྒྲ་ཇི་བཞིན་མ་ཡིན་པ་སྟེ། བཤད་དུ་མེད་པའོ། ། གསུམ་པ་ནི། རོལ་མོའི་བྱེ་བྲག་ནི། ཆ་ལང་ནི་བསིལ་བསྐྲོལ་ལམ། སི་ཧེ་ཞེས་པ་བསིལ་ཆུང་ཏིང་ཤགས་དང་། རྫ་རྔ་ནི་ཌིན་ཌི་ཞེས་བྱ་བའི་རྔ་རིངས་དབྱུག་གུ་གཅིག་གིས་བརྡུང་བ་དང་།
རྫ་རྔ་ཁ་ཅིག་པ་ནི་ཕྱོགས་གཅིག་གཡོགས་པ་དང་། པི་ཝཾ་རྒྱས་པ་རྒུ་བོ་བརྒྱུད་མངས་དང་། མངར་བ་ཅན་ཌཱ་མ་རུ་དང་། གླིང་བུ་དང་། པི་ཝཾ་བརྒྱུད་གསུམ་པ་དང་། ཀ་ར་ཊ་ཀ་ནི་རྔ་བོ་ཆེ་ཡིན་ཟེར། ཁ་ཅིག་ཏུ། རྔ་རིངས་ཡིན་ཟེར་རོ། ། བཞི་པ་ནི། རོལ་མོ་དེ་དག་སྒྲ་ཆེ་འབྲིང་ཆུང་ངུ་སྟེ་རྣམ་གསུམ་བརྡུང་བས་བརྡུང་བར་བྱའམ།
ཡང་ན་བརྡབས་པ་དང་བུད་པ་དང་ཆེར་བརྡབས་པ་སྟེ་གསུམ་དུ་བྱ་བ་ཡིན་ལ། སྒྲ་ཆུང་ངུར་བརྡུངས་པས་བདུད་དང་སྲིན་པོ་སོགས་བརྒྱལ་བ་སྟེ། འབྲིང་དང་ཆེན་པོས་འགྲོས་པར་འགྱུར་རོ། ། ལྔ་པ་ནི། དཀྱིལ་འཁོར་འབྲི་བའི་སློབ་དཔོན་ལ་གསོལ་བ་གདབ་པའི་དུས་དང་། ལ་སོགས་པས་ས་གཟུང་བའི་ཚེ་བདུད་ཚར་གཅོད་པ་དང་། དཀྱིལ་འཁོར་མཆོད་པའི་དུས་སུ་རོལ་མོའི་མཆོད་པ་འདི་ནི་བླ་ན་མེད་པའོ། ། དྲུག་པ་ནི། རང་གི་རྒྱུད་དུ་རོལ་མོ་སྟོན་པའི་ཚིགས་བཤད་མང་པོར་ནི་བསྟན་པ་འདིས་ནི་དགོས་པ་ཅི་ཞིག་བྱ་སྟེ། ཅི་སྟེ་རྒྱས་པར་འདོད་ན་འཇིག་རྟེན་པའི་རོལ་མོའི་བསྟན་ཆོས་སུ་འབྱུང་བ་བཞིན་དུ།
དེ་ནི་རྡོ་རྗེ་ཅན་མཆོད་པའི་རོལ་མོའི་སྒྲ་བྱ་བ་ཡིན་ནོ། ། གསུམ་པ་བདུག་སྤོས་སྦྱར་ཐབས་ལ་གཉིས། མཚམས་སྦྱར་བ། སྦྱར་ཐབས་དངོས་སོ། ། དང་པོ་ནི། རོལ་མོའི་བཀོད་པ་བཤད་པའི་རྗེས་དེ་ནས་བཅོམ་ལྡན་འདས་དྲི་བཟང་པོའི་རབ་ཏུ་དབྱེ་བའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། རིགས་ལྔ་མཆོད་པའི་བདུག་སྤོས་ཀྱི་མཆོད་པ་སྦྱར་ལུགས་འདི་ནི་ཉིད་ཀྱིས་སྐུ་ལས་བདུག་སྤོས་ཀྱི་རྒྱུ་དང་། གསུང་ལས་དྲི་དང་། ཐུགས་རྡོ་རྗེ་ལས་སྦྱར་ཐབས་ཕྱུང་ངོ་། ། གཉིས་པ་ལ་དྲུག
མི་བསྐྱོད་པའི་རིགས་ལ་འབུལ་བའི་སྦྱར་ཐབས། རྣམ་སྣང་གི་རིགས་ལ། རིན་འབྱུང་གི་རིགས་ལ། འོད་དཔག་མེད་ཀྱི་རིགས་ལ། དོན་གྲུབ་ཀྱི་རིགས་ལ། བྱང་ཆུབ་སེམས་དཔའ་ལ་འབུལ་བའི་སྦྱར་ཐབས་སོ། ། དང་པོ་ནི། རྫས་ཙནྡན་དཀར་དམར་གཉིས་དང་ཁ་ཆེ་གུར་གུམ་དང་། བྲག་ཞུན་དང་། དེ་བཞིན་འདོད་མ་ནི་དབང་པོ་ལག་པའམ་པྲི་ཡང་ཀུ་སྟེ།
འདི་རྣམས་རྫས་ནི་སྦྱར་བ་བདུག་སྤོས་ཆེ་དྲི་བཟང་པོ་འབྱུང་བ་ཧེ་རུ་ཀ་མི་བསྐྱོད་པ་ལ་རབ་ཏུ་འབུལ་བར་བྱའོ། ། གཉིས་པ་ནི། རྫས་ཙ་ཀོ་ར་ཤག་ཏི་དང་། རྐུན་མ་སྤང་སྤོས་དང་། དེ་བཞིན་དུ་ཡང་སྐྲ་སྒྲ་བ་ཤ་ཀའམ་བ་ལེ་ཀ་དྲི་ཞིམ་པོ་ཉིད་དེ། བདུག་བྱེད་སྙིང་པོ་འདི་རྣམས་སྦྱར་བ་ནི། ཕན་པ་རྣམ་སྣང་ལ་ནི་སྦྱར་ནས་དབུལ་བར་བྱའོ། ། གསུམ་པ་ནི། རྫས་ཀུན་དུ་རུ་ལྕེ་འོག་གམ་སྤོས་དཀར་ནག་པོ་དང་། བོ་ལ་ཀ་གྷན་དྷ་ར་ས་དང་།
རི་དྭགས་ལྟེ་བ་གླ་རྩི་དང་། སེན་མོ་ནི་ཆུ་སྲིན་སྡེར་མོ་རྣམས་སྦྱར་བ་ནི། རིན་ཆེན་འབྱུང་ལྡན་རྒྱལ་པོའི་བདུག་སྤོས་འདི་འབུལ་བའོ། ། བཞི་པ་ནི། རྫས་ནི་ཀུན་ལ་མི་འཇིགས་ཨ་རུ་ར་རྣམ་རྒྱལ་དང་། བུ་རམ་དང་གཉིས་ནི་བདུག་སྤོས་ཀུན་གྱི་སྤོས་ཡིན་ལ། ཤ་ཐི་རྩ་བ་བཤགས་འོང་བའི་དྲི་དང་། ཤ་ཐི་དེའི་ཁྱད་པར་བཟང་པོ་དང་། ཤ་ལི་ཛ་ཁན་དྷ་ས་དང་། ཤི་ཧ་ཀ་ད་རུ་ཀ་རྣམ་སྦྱར་བ།
འཇིག་རྟེན་མགོན་པོ་འོད་དཔག་མེད་ཀྱི་བདུག་པ་འདི་དག དུས་རྟག་ཏུ་རྡོ་རྗེ་འཛིན་པས་དབུལ་བར་གསུངས་སོ། ། ལྔ་པ་ནི། སྔར་བཤད་པའི་རྫས་སྣ་ཚོགས་པ་དེ་རྣམས་སྦྱར་བའི་དྲི་ནི་ཁྱད་པར་དུ་ཕྲིན་ལས་སྣ་ཚོགས་བསྒྲུབ་པ་བདུན་གྱི་རྒྱལ་པོ་དོན་ཡོད་གྲུབ་པ་ལ་མཆོད་པ་འདི་རྡོ་རྗེའི་མཆོད་པ་ཧཱུྃ་ལས་བསྐྱེད་པ་དབུལ་བར་བྱའོ། ། དྲུག་པ་ནི། དུས་རྟག་པར་ཀུན་ཏུ་རང་གི་བསོད་ནམས་ཀྱི་སྟོབས་ཀྱིས་ཇི་ལྟར་ནུས་པ་བསྒྲུབ་པ་སྟེ་རྫས་གང་འབྱོར་བ་ཇི་སྙེད་དང་། རྒྱས་པར་འཇིག་རྟེན་པའི་དྲིའི་སྦྱར་ཐབས་ཀྱི་བསྟན་འཆོས་སུ་བཤད་པ་བཞིན། གོང་བུ་རིལ་བུའམ། དུམ་བུ་རེང་བུའི་བདུག་པ་དྲིའི་མཆོག་དེ་ཀུན་བྱང་ཆུབ་སེམས་དཔའ་ཕྱག་ན་རྡོ་རྗེ་ལ་དབུལ་བའི་རྡོ་རྗེ་གཉིས་སུ་མེད་པའི་ཡེ་ཤེས་ལས་བྱུང་བའི་མཆོད་པར་རབ་ཏུ་གྲགས་སོ། ། བཞི་པ་རྐང་སྟབས་ལག་སྟབས་མདོར་བསྟན་པ་ལ་གཉིས།
མཚམས་སྦྱར་བ། དོན་དངོས་སོ། ། དང་པོ་ནི། དྲིའི་སྦྱར་ཐབས་བཤད་པའི་རྗེས་དེ་ནས་བཅོམ་ལྡན་འདས་རྡོ་རྗེའི་གོམ་པ་རྐང་སྟབས་ཀྱི་རྣམ་པར་དགོད་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། ས་གཟུང་བའི་དུས་སུ་རྡོ་རྗེའི་ཁར་བྱ་ལུགས་འདི་ནི་ཉིད་ཀྱི་སྐུ་ལས་ལུས་ཀྱི་གར་དང་། གསུང་ལས་ངག་གི་གླུ་དང་། ཐུགས་རྡོ་རྗེ་ལས་ཏིང་ངེ་འཛིན་ཕྱུང་ངོ་། ། གཉིས་པ་དོན་དངོས་ལ་གསུམ། རྐང་སྟབས་མདོར་བསྟན་པ། ལག་སྟབས་མདོར་བསྟན་པ།
ཁ་འཕངས་བསྟན་པའོ། ། དང་པོ་ནི། གར་བྱ་བའི་ཚེ་དང་པོར་རྣལ་འབྱོར་པ་ལྷའི་རྣལ་འབྱོར་ལ་གུས་པ་དང་བཅས་ཏེ་ང་རྒྱལ་དང་ལྡན་པའི་རུས་པའི་རྒྱན་གྱིས་སྒེག་པར་ལྡན་པས། དང་པོར་འགྱིང་བ་དང་བཅས་པས་ཟུར་མིག་གིས་རྩེད་བྱས་རྐང་པ་རྡོ་རྗེའི་འགྲོས་དང་ལྡན་པའི་རྗེས་སུ་རྒྱུ་བ་དང་བཅས་པའི་གར་གྱི་གཞི་བཅས་ལ། དཀྱིལ་འཁོར་གྱི་ཤར་དུ་གཡས་བརྐྱང་། ལྷོར་གཡོན་བརྐྱང་། ནུབ་ཏུ་ས་ག བྱང་དུ་ཟླུམ་པོ། བྱང་ཤར་དུ་རྡོ་རྗེའི་རྐང་སྟབས། ཤར་ལྷོར་སྣ་ཚོགས་གཅོད་པ།
ལྷོ་ནུབ་ཏུ་རུས་སྦལ་གྱི་སྟབས། བྱང་ཤར་དུ་བུང་བའི་འཕུར་སྟབས་ཏེ་རྐང་སྟབས་བརྒྱད་ཀྱི་དཀྱིལ་འཁོར་ལན་གཅིག་ཏུ་བསྐོར་བའི་ཆོ་ག་ཡིས་རྡོ་རྗེ་རྐང་པའི་གོམ་པས་དཀྱིལ་འཁོར་ལ་བསྐོར་ཅིང་རོལ་བར་བྱའོ། ། རྐང་སྟབས་བརྒྱད་ཅེས་པར། ཁ་ཅིག རྩ་བའི་རྐང་སྟབས་བཞི་པོ་ལ་ཐབས་ཤེས་གཉིས་ཀྱི་བྱེ་བྲག་གིས་བརྒྱད་དུ་འགྱུར་ཏེ། ཤར་དུ་ཐབས་ཀྱི་གཡས་བརྐྱང་ལ་ཤེས་རབ་ཀྱི་གཡོན་བརྐྱང་། ལྷོར་དེ་ལས་གོ་ལྡོག་པ་དང་། ནུབ་ཏུ་གཉིས་ཀའི་ས་ག བྱང་དུ་གཉིས་ཀའི་ཟླུམ་པོ་བྱེད་དོ། ། ཞེས་འཆད་པར་སྣང་ངོ་། །
གཉིས་པ་ནི། ལག་པ་གཉིས་མེ་ཏོག་གི་སྙིམ་པ་མཐོར་བའི་སྦྱོར་བ་དང་། ལག་པ་སྤོས་ཀྱི་ཡལ་ག་འཛིན་པའི་ཕྱག་རྒྱའི་སྦྱོར་བ་དང་། ལག་པ་གཉིས་མར་མེའི་སྡོང་པོ་འཛིན་པའི་ལག་པའི་ཕྱག་རྒྱ་བྱ་ཚུལ་དང་། ཡང་ན་ལག་པ་གཉིས་དྲི་བྱུག་པའི་ཚུལ་གྱིས་ལུས་ཀྱི་ཕྱག་རྒྱ་ནི་བྱ་བ་དང་། རྡོ་རྗེའི་རྐང་སྟབས་སམ། རོལ་པའི་འགྲོས་བྱ་ཚུལ་ནི། མིག་གཉིས་བཀུར་ལྟ་ཞིང་། ལག་པ་གཉིས་ཀྱང་དེ་བཞིན་བརླ་ནང་གི་ཕྱི་ཟུར་གྱི་བཀུར་བཞག་པ་དང་། རྐང་པ་གཡས་པ་མདུན་ནས་གཡས་སུ་བསྐོར་ཏེ།
གཡོན་ངོས་སུ་བཞག་པ་ནི། དེ་དང་མཉམ་དུ་ལག་གཉིས་དགྱེར་ཞིང་སྟ་ཟུར་གཡོན་དུ་ཕེག་བརྡབ་པ་བརྡུང་བའི་ཕྱག་རྒྱའི་སྦྱོར་བས་རོལ་བར་བྱ་ཞིང་། དེ་བཞིན་དུ་ཡང་གཡོན་པས་བསྐོར་ཏེ་གཡས་སུ་ཕེབས་བརྡབ་པས་སོ། ། དེ་ནས་མདུན་དུ་རྒྱུན་གྱི་གར་སྟབས་ཀྱིས་འཆོངས་པ་བྱས་ནས་ལུས་ཀྱི་སྟོད་གཡོ་ཞིང་འགྱིང་བས་ཡང་ནི་གར་བྱ་ཞིང་། ཕེག་མྱུར་དུ་དྲག་ཏུ་བརྡབ་ཅིང་བརྡུང་བས་བྱའོ། ། དེ་བཞིན་དུ་རྐང་པས་གར་བྱས་ནས་གཡས་གཡོན་དུ་འཁོར་ལོ་ལྟ་བུར་བསྐོར་བའི་ཕྱི་ནས་རྐང་པ་གཡོན་པ་ས་ལ་བཙུགས་ཏེ་གཡས་སྟེགས་ལ་གྲུ་བཞི་དགང་བར་བྱ། དེའི་ཕྱི་ནས་ལག་པས་རྣམ་ལྔ་འདོད་པའི་པད་བསྐོར་དང་། དཔུས་མོ་གཉིས་ས་ལ་བཙུགས་ནས་ལག་པས་མཆོད་རྟེན་གྱི་ཚུལ་དུ་ཐལ་མོ་སྤྱི་བོར་སྦྱར་བ་ལེགས་པར་བྱའོ། ། གསུམ་པ་ནི། རྒྱས་པར་ཇི་སྙེད་འཇིག་རྟེན་པའི་གར་གྱི་བསྟན་འཆོས་སུ་གར་བྱེད་པའི་ཆ་ལུགས་བཤད་པ་ཇི་སྙེད་བརྗོད་པ་དེ་སྙེད་རྣམས།
དཔལ་རྡོ་རྗེ་སེམས་དཔའི་གར་གྱི་སྒེག་པ་གདུལ་བྱ་རྣམས་བྱང་ཆུབ་བསྒྲུབ་པའི་ཐབས་སུ་བཞེད་པས་དེ་བཞིན་དུ་བྱའོ། ། བཅུ་གཉིས་པ་ཕྱི་ནང་གི་སྦྱིན་སྲེག་བསྟན་པ་ལ་གཉིས། མཚམས་སྦྱར་བ། དོན་དངོས་བསྟན་པའོ། ། དང་པོ་ནི། དཀྱིལ་འཁོར་དང་འབྲེལ་བའི་བྱ་བ་སྣ་ཚོགས་བཤད་པའི་རྗེས་དེ་ནས་བཅོམ་ལྡན་འདས་ལྷག་པའི་ལྷ་མཉེས་པར་བྱ་བ་ལས་མི་འདའ་བའི་རྒྱུན་དང་ཁྱད་པར་གྱི་བཟའ་བའི་དམ་ཚིག་དང་རྡོ་རྗེ་དཀྱིལ་འཁོར་མཉེས་པར་བྱེད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། བསོད་ནམས་ཀྱི་མཐར་ཐུག་ཚོགས་ཀྱི་དཀྱིལ་འཁོར་གྱི་ཆོ་ག་འདི་ནི་ལེའུ་བརྒྱད་པའི་ཁ་སྐོང་དུ་ཉིད་ཀྱི་སྐུ་རྡོ་རྗེ་ལས་རྫས་དང་། གསུང་རྡོ་རྗེ་ལས་སྔགས་དང་། ཐུགས་རྡོ་རྗེ་ལས་ཏིང་ངེ་འཛིན་རྣམས་ཕྱུང་ངོ་། ། གཉིས་པ་དོན་དངོས་ལ་གསུམ།
ནང་གི་སྦྱིན་སྲེག་བསྟན་པ། ཕྱིའི་སྦྱིན་སྲེག་གི་རྫས་བསྟན་པ། ཕྱི་ནང་གཉིས་ཀའི་ཕན་ཡོན་བསྟན་པའོ། ། དང་པོ་ལ་གཉིས། སྤྱིའི་དོན་དང་། གཞུང་གི་དོན་ཏོ། ། དང་པོ་ལ་གཉིས། ཇི་ལྟར་བྱ་བའི་ཆོ་ག ཆོ་གའི་རབ་ཏུ་དབྱེ་བའོ། ། དང་པོ་ལ་དྲུག
དུས། གནས། གྲོགས། ཡོ་བྱད། ཆོ་ག དགོས་པའོ། ། དང་པོ་ལ་གཉིས། རྒྱུན་གྱི་དུས་དང་། ཁྱད་པར་གྱི་དུས་སོ། ། དང་པོ་ནི།
ཡར་ངོའི་ཚེས་བརྒྱད། བཅུ། བཅུ་བཞི། བཅོ་ལྔ། མར་ངོ་ལ་ཉེར་གསུམ། ཉེར་ལྔ། ཉེར་དགུ། གནམ་གང་དང་བརྒྱད་ཡིན་ཏེ། རྩ་རྒྱུད་ལས། ཡི་དྭགས་ཟླ་ཕྱེད་བཅུ་བཞི་དང་། །
དེ་བཞིན་དུ་ཡང་བརྒྱད་པ་ཉིད། ། ཅེས་དང་། སཾ་ཊིར། ཟླ་བ་མར་ངོའི་བཅུ་བཞི་དང་། ། ཁྱད་པར་དུ་ནི་བརྒྱད་པ་དང་། ། ཡར་གྱི་ངོ་ཡི་བཅུ་པ་ལ། ། མཆོད་པ་མཆོད་པའི་བདག་ཉིད་འགྱུར། ། ཞེས་གསུངས་སོ། ། གཉིས་པ་ནི། དབང་བསྐུར།
རབ་གནས། སྦྱིན་སྲེག རྒྱུད་ཉན་བཤད། འཆི་བ་བསླུ་བ་སོགས་ཀྱི་ཚེ་བྱ་སྟེ། འདི་ཉིད་ཀྱི་ལེའུ་གཉིས་པར། འཆི་བའི་ཚེ་འམ་མུག་གེ་འམ། ། ཕས་ཀྱི་འཁོར་ལོའི་གནོད་པ་འམ། ། རབ་གནས་དཀྱིལ་འཁོར་སྦྱིན་སྲེག་དང་། ། ཆར་མེད་པ་འམ་ཞི་བ་ལ། ། ཞེས་སོ། །
གཉིས་པ་གནས་ལ། ལས་དང་པོ་པའི་གནས་ནི། རང་གི་ཁྱིམ་དང་། གཙུག་ལག་ཁང་ལ་སོགས་པ་དབང་བསྐུར་བ་མ་ཐོབ་པས་དབེན་པ་ཡིན་ལ། སེམས་བསྟན་པ་ཐོབ་པས། རྩ་རྒྱུད་ལས། དུར་ཁྲོད་རི་ཡི་བྱ་སྐྱིབས་དང་། ། དེ་བཞིན་མི་མེད་གྲོང་ཁྱེར་དང་། ། ཡང་ན་དབེན་པའམ་རྒྱ་མཚོའི་མཐར། ། བཟའ་བ་འདི་ནི་རབ་ཏུ་བཟའ། །
ཞེས་པ་ལྟར་དང་། བརྟན་པ་ཆེར་ཐོབ་པས་ནི། ཡུལ་ཉི་ཤུ་རྩ་བཞི་ལ་སོགས་པའོ། ། གསུམ་པ་གྲོགས་ནི། དབང་བསྐུར་བ་ཐོབ་ཅིང་། དམ་ཚིག་མ་ཉམས་པའི་དཔའ་བོ་དང་རྣལ་འབྱོར་མ་ལྷ་གྲངས་དང་མཐུན་པའམ། ཇི་ལྟར་རིགས་པས་བྱའོ། ། བཞི་པ་ཡོ་བྱད་ནི། ཅི་འབྱོར་པ་ཡིན་ནའང་། ཡེ་ཤེས་ཀྱི་མཁའ་འགྲོ་མ་སྡུད་པའི་རྫས་མེད་དུ་མི་རུང་བ།
ཤ་དང་ཆང་ཡིན་ནོ། ། ཤ་ཡང་ཚོགས་ཀྱི་འཁོར་ལོའི་ཆེད་དུ་བསད་པའི་ཤ་ནི་མི་རུང་སྟེ། དུས་འཁོར་རྩ་རྒྱུད་ལས། གནོད་བྱེད་མིན་པའི་སེམས་ཅན་བསད། ། དེ་ཡི་ཤ་དེ་ཉོ་བ་དང་། ། ཟ་འདོད་ཁ་ན་མ་ཐོ་བཅས། ། ཞེས་གསུངས་སོ། ། དེས་ན། ཚོགས་རྫས་ལ་དམིགས་ནས་བསད་པ་མ་ཡིན་པ། སྦྱིན་བདག་གིས་བྱིན་པའམ།
རང་གི་རྐྱེན་གྱིས་ཤི་བའི་ཤ་དེ་ནི། ཁ་ན་མ་ཐོ་བ་མེད་པས་བཟའ་བར་རུང་བ་སྟེ། དུས་འཁོར་རྩ་རྒྱུད་ལས། མ་བླངས་སྣོད་དུ་ལྷུང་གྱུར་པ། ། དེ་ཉིད་ཁ་ན་མ་ཐོ་མེད། ། ཅེས་དང་། སློབ་དཔོན་འཇམ་དཔལ་གྲགས་པས། རང་ཉིད་ཤི་དང་སྨད་པ་དང་། ། བདག་ལ་མ་བྱིན་མ་བླངས་པར། ། སྣོད་དུ་ལྷུང་ལས་མ་གཏོགས་པར། །
ཤ་ཟ་ཁ་ན་མ་ཐོར་འགྱུར། ། ཞེས་གསུངས་སོ། ། ལྔ་པ་ཆོ་ག་ལ་གསུམ། སྦྱོར་བ། དངོས་གཞི། རྗེས་སོ། ། དང་པོ་ལ་དྲུག གནས་ཁང་བརྒྱན་པར་བྱ་བ། མཆོད་པའི་ཡོ་བྱད་བཤམས་པ། རྡོ་རྗེ་སློབ་དཔོན་སྤྱན་དྲངས་ཏེ་བཞུགས་པ།
བརྡའ་དང་བརྡའི་ལན་བྱས་ཏེ་ནང་དུ་གཞུག་པ། ལྷའི་རྣལ་འབྱོར་ལ་གནས་པར་གསོལ་བ་གདབ་པ། ཡི་གེ་བརྒྱ་པ་བརྗོད་དེ་རྒྱུད་སྦྱང་བའོ། ། གཉིས་པ་དངོས་གཞི་ནི། རྩ་རྒྱུད་དང་། བཤད་རྒྱུད་འདིའི་དགོངས་པ་བདག་བསྐྱེད་གཙོ་བོར་མཆོད་པ་ཡིན་ལ། སཾ་བྷུ་ཊིའི་དགོངས་པ་མདུན་བསྐྱེད་གཙོ་བོར་མཆོད་པ་ཡིན་ནོ། ། གང་ལྟར་ཡང་དངོས་གཞི་ཚིམ་པ་དྲུག་སྟེ། ཏིང་ངེ་འཛིན་གྱི་དཀྱིལ་འཁོར་མཆོད་པ་རྒྱས་པས་ཚིམ་པ། སྙིང་ཁར་ཡེ་ཤེས་ཀྱི་ལྷ་བདུད་རྩི་མྱང་པས་ཚིམ་པ།
ཕྱི་རོལ་གྱི་འབྱུང་པོའི་ཚོགས་གཏོར་མས་ཚིམ་པ། དམ་ཚིག་དང་ལྡན་པའི་དཔའ་བོ་རྣལ་འབྱོར་མ་ནང་གི་སྦྱིན་སྲེག་གིས་ཚིམ་པ། ཕྱི་ནང་གི་མཁའ་འགྲོ་མ་རྣམས་གླུ་གར་གྱིས་ཚིམ་པ། ལུས་ཀྱི་དཀྱིལ་འཁོར་ལྷན་ཅིག་སྐྱེས་པའི་ཡེ་ཤེས་ཀྱིས་ཚིམ་པའོ། ། གསུམ་པ་རྗེས་ལ་དྲུག ལྷག་མའི་གཏོར་མ་གཏང་བ། རྡོ་རྗེའི་གླུ་དང་བཀྲ་ཤིས་བྱ་བ། དངོས་གྲུབ་བླང་ཞིང་སྨོན་ལམ་གདབ་པ། ཡི་གེ་བརྒྱ་པས་ལྷག་ཆད་ཁ་བསྐང་བ། བཟོད་པར་གསོལ་ནས་གཤེགས་སུ་གསོལ་བ།
བདག་ཉིད་བསྲུངས་ནས་ལས་ཀྱི་རྗེས་བསྡུ་བའོ། ། དྲུག་པ་ཕན་ཡོན་ནི། ཚོགས་གཉིས་རྫོགས་ཞིང་། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་འགྲུབ་སྟེ། རྩ་རྒྱུད་ལས། གང་དུ་ཟོས་པས་འདོད་དོན་ཀུན། ། སྒྲུབ་བོ་ཅན་གྱི་དངོས་གྲུབ་འགྱུར། ། ཞེས་དང་། སཾ་ཊིར། འདོད་པའི་དོན་ཀུན་སྒྲུབ་པ་པོ། །
གང་དུ་ཟོས་པས་འགྲུབ་པར་འགྱུར། ། ཞེས་དང་། སྡོམ་འབྱུང་ལས། འདིར་ནི་བརྩོན་པས་རྡོ་རྗེ་ལྷ་མོ་རྣམས། ། མྱོས་བྱེད་ཤ་ཡིས་རབ་ཏུ་མཆོད་བྱས་ཏེ། ། དཔལ་ལྡན་རྡོ་རྗེ་ཐེག་པར་མོས་གྱུར་དེའི། ། དད་པས་སྟོན་མོས་དེ་རྣམས་མཆོད་བྱས་ན། ། ཐུགས་ནི་མཉེས་པས་མཆོག་ནི་བསྩོལ་འགྱུར་ཏེ། ། གང་ཕྱིར་མཆོག་ནི་དེ་ཡི་ལག་ན་གནས། ། ཞེས་གསུངས་ལ།
འཁོར་འདས་ཀྱི་མགྲོན་ཐམས་ཅད་མཉེས་པའི་ཕན་ཡོན་ནི། འོག་ཏུ། འདིས་ནི་རྡོ་རྗེ་མཉེས་པར་འགྱུར། ། ཞེས་སོགས་ཀྱིས་སྟོན་ནོ། ། གཉིས་པ་ཆོ་གའི་རབ་ཏུ་དབྱེ་བ་ལ་ལྔ། གང་ཟག་གིས་དབྱེ་བ། དུས་ཀྱིས་དབྱེ་བ། ལྷའི་རྣལ་འབྱོར་གྱིས་དབྱེ་བ། དགོས་པས་དབྱེ་བ། མཆོད་བྱས་དབྱེ་བའོ། །
དང་པོ་ལ་དབྱེ་ན། དཔའ་བོ་འབའ་ཞིག་འདུས་ན་དཔའ་བོའི་སྟོན་མོ་ཞེས་བྱ། དཔའ་མོ་འབའ་ཞིག་འདུས་ན་དཔའ་མོའི་སྟོན་མོ་ཞེས་བྱ། དཔའ་བོ་དང་རྣལ་འབྱོར་མ་གཉིས་ཀ་འཚོགས་ན་ཚོགས་ཀྱི་འཁོར་ལོ་ཞེས་བྱའོ། ། གཉིས་པ་ནི། དབང་བསྐུར། རབ་གནས། སྦྱིན་སྲེག་ལ་སོགས་པ་མཆོད་པ་ལ། ཙ་རུའི་བཟའ་བ་ཞེས་བྱའོ། ། གསུམ་པ་ནི།
དགེས་རྡོར། བདེ་མཆོག་ལ་སོགས་པ་ལྷའི་རྣལ་འབྱོར་མི་འདྲ་བ་དུ་མ་འདུས་པ་ལ། མཛའ་བ་འདུས་པའི་སྟོན་མོའོ། ། བཞི་པ་ནི། ལོ་ཀའི་གནོད་པ་ཐམས་ཅད་ཞི་བར་བྱ་བའི་ཕྱིར་སངས་རྒྱས་ཀྱི་ཐུགས་བསྐུལ་བའི་དོན་དུ་དཀྱིལ་འཁོར་གྱི་ལྷ་ཐམས་ཅད་གར་མཁན་གྱི་ཚུལ་དུ་བཞུགས་པ་ལ། གླུ་གར་གྱི་སྦྱོར་བས་སེམས་ཅན་གྱི་དུཿཁ་ཞི་བར་མཛད་པ་ལ་སངས་རྒྱས་ཀྱི་གར་རོ། ། ལྔ་པ་མཆོད་བྱས་དབྱེ་ན། འཇིག་རྟེན་དང་འཇིག་རྟེན་ལས་འདས་པའི་མཁའ་འགྲོ་མ་རྣམས་ཀྱི་རྟེན་ཐོད་པ་དགྲ་སཏྭ་སོགས་མཚན་མ་བྲིས་ཏེ་མཆོད་ན། རིགས་ལྡན་མ་མཆོད་པ་དང་། ཡོལ་བའི་ཕྱི་རོལ་དུ་བུ་མོ་གྲོང་པའི་ཆོས་ཀྱིས་མ་གོས་པ་གྲངས་ལྔའམ་བདུན་ནམ་སོ་བདུན་སོགས་ལ་བཟའ་བཏུང་དང་གོས་ལ་སོགས་པས་བསྙེན་བཀུར་བྱེད་པ་ལ།
གཞོན་ནུ་མའི་སྟོན་མོ་ཞེས་བྱ་བའི་མིང་འདོགས་སོ། ། གཉིས་པ་གཞུང་གི་དོན་ནི། ནང་གི་སྦྱིན་སྲེག་གི་ཚེ། བདག་བསྐྱེད་གཙོ་བོར་མཆོད་པ་ལ་སྦྱོར་བའི་ཆོས་དྲུག་སྔོན་དུ་སོང་ནས། དངོས་གཞི་ཏིང་ངེ་འཛིན་གྱི་དཀྱིལ་འཁོར་མཆོད་པ་རྒྱས་པས་ཚིམ་པ་ལ། མི་བསྐྱོད་པའི་རྣལ་འབྱོར་གཙོ་བའི་དབང་དུ་བྱས་ཏེ། རང་གི་ལྷག་པའི་ལྷ་དཀྱིལ་འཁོར་གྱི་ལྷ་གྲངས་དང་མཐུན་པ་དཀྱིལ་འཁོར་གྱི་བཀོད་པ་བཞིན་དམིགས་ནས་ལྷའི་རྣལ་འབྱོར་བསྒོམ་མོ། ། དཀྱིལ་འཁོར་གྱི་བཀོད་པ་ཇི་ལྟར་ཞེ་ན། འོག་གི་གཞུང་ཡར་བླངས་ཏེ། ཤར་དང་ལྷོ་དང་བྱང་དང་།
ནག་ཕྱོགས་ནུབ་ཀྱི་ཕྱོགས་སུ་གནས་པའི་ལྷ་མོ་གཽ་རི་ལ་སོགས་པ་རྣམས་ནི་དགའ་བར་སྟེ་མཉེས་པའི་ཕྱིར་དུ་དགོད་པར་བྱ། ཕྱོགས་བྲལ་མཚམས་རྣམས་སུ་གནས་པའི་ལྷ་མོ་པུཀྐ་སི་ལ་སོགས་པ་དགོད་ཅིང་། དབུས་སུ་གཙོ་བོ་ཡབ་ཡུམ་བསྒོམ་པར་བྱའོ། ། ཡང་ན་རིགས་བསྡུས་རྒྱས་པ་བཞིན་བསྒོམ་མོ། ། ལྷའི་ང་རྒྱལ་འཛིན་པའི་རྣལ་འབྱོར་པ་རྣམས་བཟང་པོའི་རྒྱན་རུས་པའི་རྒྱན་དྲུག་གིས་རྣམ་པར་བརྒྱན་ནོ། ། ནང་གི་སྦྱིན་སྲེག་གི་རྫས་ཤ་ཆང་སོགས་ཐམས་ཅད་དངོས་སུ་འབྱོར་པའམ། དངོས་སུ་མ་འབྱོར་ན་ཡིད་ཀྱིས་དམིགས་ནས་བསམ་པས་ནི་འགྲུབ་སྟེ། གསང་འདུས་ལས། ཤ་རྣམས་གང་ཡང་མེད་ན་ཡང་། ། ཐམས་ཅད་བསམ་པས་རྣམ་པར་བརྟག །
རྡོ་རྗེ་སྦྱོར་བས་ཟོས་པ་ཡིས། ། སངས་རྒྱས་ཐམས་ཅད་བྱིན་གྱིས་བརློབ། ། ཅེས་དང་། དམ་ཚིག་ལྔ་པར། གང་ཡང་དག་ནི་མ་རྙེད་ཅིང་། ། སྣོད་མ་ཡིན་པས་འཇིགས་པ་ཡང་། ། བདུད་རྩི་ལྔ་དང་ཤ་ལྔ་དག ། བསམ་གཏན་གྱིས་ནི་ཡོངས་སུ་བརྟག ། ཅེས་གསུངས་སོ། ། དེ་ལྟར་དམ་རྫས་ཁྱད་པར་ཅན་དངོས་སུ་འབྱོར་བའམ་མ་འབྱོར་ན་ཡང་།
གང་བཟའ་བཏུང་བྱ་བ་དེ་ཉིད་བྱིན་གྱིས་བརླབས་ལ། ལྷ་རྣམས་ཀྱི་ལྟོ་བའི་གནས་སུ་ནང་གི་རྫས་རྣམས་ཀྱི་སྲེག་བླུགས་སྦྱིན་པར་བྱ་ཞིང་། དམ་པའི་ཚེ་ནི་ཚེ་བསྲིང་བའི་ཕྱིར་ཁ་ཟས་དུར་བར་བསམ་ཏེ་སྙིང་ཁའི་དཀྱིལ་འཁོར་མཆོད་པར་བྱའོ། ། གཉིས་པ་ཕྱིའི་སྦྱིན་སྲེག་གི་རྫས་བསྟན་པ་ལ་གསུམ། རྫས་དངོས་སུ་མ་འབྱོར་ན་ཡིད་ཀྱིས་བསམ་པས་དབུལ་བ། བསྲེག་རྫས་ཀྱི་སྔགས་བསྟན་པ།

བསྲེག་རྫས་ཀྱི་ཁྱད་པར་གཞན་བསྟན་པའོ། ། དང་པོ་ནི། ཕྱི་ནང་གི་སྦྱིན་སྲེག་གི་རྫས་དངོས་སུ་མ་འབྱོར་ན། ཡིད་ཀྱིས་མར་ཁུ་བསམ་པ་དང་། ། འབྲས་སོ་ཆག་མེད་འབྲས་དང་ནི། ། འབྲུ་དང་ཞོ་ཡི་ཟན་དང་ནི། ། ཏིལ་དང་དེ་བཞིན་མཉམ་པའི་ཤིང་། ། དུར་བ་རབ་ཏུ་གཞོན་པ་ཉིད་ཐམས་ཅད་ཡིད་ཀྱི་བསམ་གཏན་རྡོ་རྗེས་དམིགས་ལ་ལྷ་རྣམས་ལ་སྦྱིན་སྲེག་དབུལ་བར་བྱས་ན་མཉེས་པར་འགྱུར་རོ། ། གཉིས་པ་ནི། དེ་ལ་འདི་ནི་སྦྱིན་སྲེག་གི་རྫས་རྣམས་འབུལ་བའི་སྔགས་ཀྱི་རྐང་པ་ཡིན་ཏེ། ཨོཾ་ཨགྣེ་ཡེ་སྭཱ་ཧཱ་འབྱོར་པ་རྒྱས་པར་བྱེད་པ་མར་གྱི་རྫས་སྔགས་སོ། །
ཨོཾ་སརྦ་པཱ་པཾ་ད་ཧ་ན་བཛྲ་ཡེ་བཛྲ་སཏྭ་སྱ་སརྦ་པཱ་པཾ་ད་ཧ་ན་སྭཱ་ཧཱ་སྡིག་པ་ཐམས་ཅད་འཇོམས་པར་བྱེད་པ་ཏིལ་ནག་པོའི་སྔགས་སོ། ། ཨོཾ་བཛྲ་པུཥྚ་ཡེ་སྭཱ་ཧཱ་ཚེ་དང་བསོད་ནམས་རྒྱས་པར་བྱེད་པ་འབྲས་གྲུས་པ་མ་ཆག་པའིའོ། ། ཨོཾ་སརྦ་སཾ་པ་དེ་སྭཱ་ཧཱ་བདེ་བ་སྟེར་བར་བྱེད་པ་ཞོ་དང་ཟན་དམ་པ་ཟས་མཆོག་གིའོ། ། ཨོཾ་བཛྲ་བི་ཛ་ཡེ་སྭཱ་ཧཱ་ནོར་དང་འབྲུ་འགུགས་པ་འབྲས་སོ་བ་མ་གྲུས་པའི་འོ། ཨོཾ་མཧཱ་བེ་ག་ཡེ་སྭཱ་ཧཱ་རླུང་གི་ཤུགས་སྟེར་བ་ནས་ཀྱིའོ། ། ཨོཾ་མཧཱ་བ་ལཱ་ཡེ་སྭཱ་ཧཱ་སྟོབས་སྟེར་བ་མོན་སྲན་གྲེའུའི་འོ། ། ཨོཾ་བཛྲ་གྷསྨ་རི་སྭཱ་ཧཱ་ནད་ཐམས་ཅད་འཇོམས་པར་བྱེད་པ་གྲོའི་འོ། ཨོཾ་བཛྲ་ཨ་ཡུ་ཥེ་སྭཱ་ཧཱ་ཚེ་འཕེལ་བར་བྱེད་པ་དུར་བ་གཞོན་ནུའིའོ། ། ཨོཾ་ཨ་པྲ་ཏི་ཧ་ཏ་བཛྲ་ཡེ་སྭཱ་ཧཱ་མི་མཐུན་ཕྱོགས་ཐམས་ཅད་བསྲུང་བར་བྱེད་པ་ཀུ་ཤའི་རྫས་སྔགས་སོ། ། དེ་ལྟར་བསྲེག་རྫས་དེ་དག་གི་ཡོན་ཏན་ནམ་ནུས་པ་ཡང་།
སྡོམ་འབྱུང་ལས། མར་གྱིས་འབྱོར་པ་ཐམས་ཅད་བྱེད། ། ཡམ་ཤིང་གཟི་བརྗིད་རྣམ་པར་འཕེལ། ། བུད་ཤིང་ལྷག་པར་དཔའ་བར་བྱེད། ། ཀུ་ཤས་ཐམས་ཅད་བསྲུང་བར་བྱེད། ། ཡུངས་དཀར་གྱིས་ནི་ཞི་བར་བྱེད། ། འབྲས་ཀྱིས་རྒྱས་པར་བྱེད་པར་བཤད། ། ཏིལ་གྱིས་སྡིག་པ་འཇོམས་རིགས་བྱེད། ། སོ་བས་ནོར་དང་འབྲུ་རྣམས་འགུགས། ། སྲན་མས་སྟོབས་ནི་ཆེན་པོར་བྱེད། །
ནས་ཀྱིས་རླུང་གི་ཤུགས་རབ་སྟེར། ། དུར་བས་ཚེ་ནི་འཕེལ་བར་བྱེད། ། གྲོ་ཡིས་ནད་ནི་འཇོམས་པར་བྱེད། ། འོ་མ་སྦྲང་རྩིས་ཤེས་རབ་འཕེལ། ། ཟས་མཆོག་གིས་ནི་བདེ་ཀུན་སྟེར། ། མེས་ནི་འདོད་དོན་དངོས་གྲུབ་སྟེར། ། རང་འདོད་ལྷས་ནི་གྲོལ་བ་བསྩོལ། ། ཞེས་འབྱུང་ངོ་། ། ཨོཾ་བཛྲ་ཡརྫ་ཡ་སྭཱ་ཧཱ། ཨུ་དུམ་ཝ་རའི་སྔགས་སོ། །
ཨོཾ་བོ་དྷི་བྲིཀྵ་ཡེ་སྭཱ་ཧཱ་ཡམ་ཤིང་གཟི་བརྗིད་འཕེལ་བ་བྱང་ཆུབ་ཤིང་གིའོ། ། ཨོཾ་བཛྲ་ལ་ཏ་ཡ་སྭཱ་ཧཱ། པ་ལ་ཀྵའི་ཤིང་གིའོ། ། ཨོཾ་བཛྲ་ཀུ་བེ་ར་ཡ་སྭཱ་ཧཱ། ནྱ་གྲོ་དའི་ཤིང་འབུལ་བའི་རྫས་སྔགས་སོ། ། ཨོཾ་ས་ཧ་ཀ་ར་ཡ་སྭཱ་ཧཱ། ཨ་མྲའི་ཤིང་གིའོ། ། གསུམ་པ་བསྲེག་རྫས་ཀྱི་ཁྱད་པར་གཞན་བསྟན་པ་ལ་གསུམ། མེ་ཏོག འབྲས་བུ།
ནང་གི་རྫས་འབུལ་བའོ། ། དང་པོ་ནི། མེ་ཏོག་ཙམ་པ་ཀ་དཀར་པོ་དང་། ཨ་ཤོ་ཀའི་མེ་ཏོག་པུ་ན་ཀ་དང་། ཡང་ཀླུ་ཤིང་གི་མེ་ཏོག་དང་། ཀ་དམ་པའི་ཤིང་གི་མེ་ཏོག་དང་། སྲིད་བསྒྲུབ་ཤིང་ཨརྫུ་ན་ཉིད་ཀྱི་མེ་ཏོག་རྣམས། གྲངས་ཇི་ལྟར་རྙེད་པ་རང་རང་གི་མིང་སྔགས་བཟླས་པར་བྱས་ནས། བསྲེག་རྫས་མེ་ཏོག་ལྔ་པོ་འདིས་ནི་རིགས་ལྔའི་དཀྱིལ་འཁོར་ལ་སྦྱིན་སྲེག་ཏུ་དབུལ་བར་བྱའོ། ། གཉིས་པ་ནི།
རྒུན་འབྲུམ་དང་། ཨ་མྲ་འབྲས་བུ་དང་། སྦྲུལ་འཇིག་ནི་ཚུ་ར་བྱ་བ་འབྲས་བུ་མང་པོ་སྐྱེ་བ་གཅིག་ཡོད་པ་དེའམ། སྟག་པའི་འབྲས་བུ་དང་། ཁ་འཛག་ནི་ཁ་རྫུ་ན་ཞེས་བྱ་བ་འབྲས་བུ་མངར་པོ་ཡོད་པ་དེའམ། ཡང་ན་ཤིང་མངར་དང་། སྐྱེས་མ་རྩེ་བ་ནི་ན་རི་ཀེ་རེའི་འབྲས་བུ་སྟེ། དེ་རྣམས་རིགས་ལྔའི་འཁོར་ལོ་ལྔའི་དཀྱིལ་འཁོར་གྱི་བསྐྱེད་པའི་ཆོ་ག་རིམ་པས་ལྷ་ལ། འབྲས་བུ་ལྔ་པོ་རྣམས་ཀྱི་བསྲེག་རྫས་ཀྱིས་སྦྱིན་སྲེག་དབུལ་བར་བྱའོ། ། གསུམ་པ་ནི།
བསྲེག་རྫས་གཞན་ཡང་ཤ་ལྔ་དང་ནི་བདུད་རྩི་ལྔ་པོ་རྣམས་དང་ནི། རིགས་ལྔའི་དཀྱིལ་འཁོར་ལྔ་ཐབ་ནང་དུ་བསྒོམ་པ་ཡིས་ལྷ་རྣམས་མཉེས་པའོ། ། གསུམ་པ་ཕྱི་ནང་གཉིས་ཀའི་སྦྱིན་སྲེག་གི་ཕན་ཡོན་ལ་གཉིས། འཁོར་འདས་ཀྱི་མགྲོན་སོ་སོར་མཉེས་པའི་ཕན་ཡོན། ཐུན་མོང་དུ་མཉེས་པའི་ཕན་ཡོན་བསྟན་པའོ། ། དང་པོ་ལ་བཞི། སངས་རྒྱས་མཉེས་པ། འཇིག་རྟེན་པའི་གཙོ་བོ་རྣམས་མཉེས་པ། ཕལ་པ་རྣམས་མཉེས་པ། འདས་པའི་བྱང་ཆུབ་སེམས་དཔའ་རྣམས་མཉེས་པའོ། །
དང་པོ་ནི། ཕྱི་ནང་གི་སྦྱིན་སྲེག་འདིས་ནི་རྡོ་རྗེ་ཅན་མི་བསྐྱོད་པ་མཉེས་པར་འགྱུར་བས་འཇིག་རྟེན་ལས་འདས་པའི་ཡེ་ཤེས་ཀྱི་མེ་ལྷ་ནི་རབ་དགྱེས་བྱ་ཞིང་། རྒྱལ་བ་ཕན་པ་རྣམ་སྣང་མཉེས་པ་དང་། གསེར་གྱི་མངའ་བདག་རིན་འབྱུང་མཉེས་པ་དང་། པདྨ་གར་དབང་འོད་དཔག་མེད་མཉེས་པ་དང་། ལྕགས་མཆོག་བདག་པོ་དོན་གྲུབ་མཉེས་པ་སྟེ། སངས་རྒྱས་རིགས་ལྔ་པོ་ཀུན་མཉེས་པར་འགྱུར་རོ། ། གཉིས་པ་ནི། འཇིག་རྟེན་ན་གཙོ་ཆེ་བའི་ལྷ་ཚངས་པ་དང་། བརྒྱ་སྦྱིན་དང་།
དབང་ཕྱུག་ཆེན་པོ་དང་། ཁྱབ་འཇུག་དང་། རླུང་ལྷ་དང་། མེ་ལྷ་ཆེན་པོ་དང་། མཐོང་ལྡན་བཤོལ་མདའ་འཛིན་ཉིད་དང་། འདོད་ལྷ་བདུད་སྡིག་ཅན་དང་། ཟླ་བ་དང་། ཉི་མ་དང་། གདོན་གཞན་གཟའ་སྒྲ་ཅན་དང་། སའི་ལྷ་ནི་ལྷ་མོ་བསྟན་མ་དང་།
ཞགས་པ་འཛིན་པ་ནུབ་ཀྱི་ཆུ་ལྷ་དང་། ལུས་ངན་བྱང་གི་གནོད་སྦྱིན་དང་། དེ་བཞིན་མཚམས་སྐྱོང་ལྷོ་ནུབ་ཀྱི་སྲིན་པོ་དང་། བྱང་ཤར་དབང་ལྡན་འབྱུང་པོའི་བདག་པོ་དང་། ཆོས་རྒྱལ་ལྷོའི་གཤིན་རྗེ་དང་ནི། ཀླུ་རྒྱལ་གཙུག་ན་ནོར་བུ་དང་ནི། དྲི་ཟའི་རྒྱལ་པོ་ཟུར་ཕུད་ལྔ་པ་དང་། ལྷ་མིན་སྟོབས་ལྡན་དང་། མིའམ་ཅི་ལྗོན་པ་རྟ་མགོ་ཅན་རྣམས་མཉེས་པའོ། ། གསུམ་པ་ནི།
སུམ་ཅུ་རྩ་གསུམ་ན་གནས་པའི་ལྷ་ཕལ་པ་རྣམས་དང་། གཟུགས་ཁམས་ཀྱི་འོག་མིན་དུ་ནི་གནས་པ་རྣམས་དང་། གང་ཞིག་རྒྱལ་ཆེན་རིགས་བཞིར་གནས་པ་དང་། གཞན་འཕྲུལ་དབང་བསྒྱུར་ཉིད་དུ་གནས་པ་དང་ནི། འཕྲུལ་དགའ་ཡི་ནི་ལྷ་ཕལ་པ་རྣམས་དང་། གང་ཞིག་སོ་སོ་སྐྱེ་བོས་དབེན་ཞིང་དག་པའི་གནས་གཙང་མའི་རིགས་ཀྱི་ལྷར་སོན་པ་དང་། བྱང་ཕྱོགས་འོད་ཟེར་ཅན་གྱི་འཇིག་རྟེན་གྱི་ཁམས་ན་གནས་པའི་ལྷ་དང་། མི་མཇེད་ཀྱི་འཇིག་རྟེན་གྱི་ཁམས་སྟོང་གསུམ་གྱི་སྟོང་ཆེན་པོ་རི་རབ་ཉི་ཟླ་གླིང་བཞི་རྣམས་བྱེ་བ་ཕྲག་བརྒྱར་ཡོད་པ་ན་གནས་པའི་ལྷ་ཀླུ་གནོད་སྦྱིན་འབྱུང་པོ་རྣམས་དང་། འཇིག་རྟེན་འདིའི་གླིང་བཞིར་གནས་པའི་སེམས་ཅན་རྣམས་དང་། གང་ཞིག་ཁམས་གསུམ་ན་སྔར་མ་སྨོས་པའི་སེམས་ཅན་གནས་པ་དང་།
ལུས་ཀྱི་སྣོད་དང་ལྡན་པའི་ནང་གི་སེམས་ཅན་སྲིན་བུ་རྣམས་དང་། འཇིག་རྟེན་གྱི་ལྕུག་མ་ལ་བརྟེན་པའི་སེམས་ཅན་གྱི་ཚོགས་དང་། རྩྭ་སོགས་ལ་གནས་པའི་སེམས་ཅན་ཐམས་ཅད་ཀྱང་སྦྱིན་སྲེག་གིས་ཚིམ་པར་འགྱུར་རོ། ། བཞི་པ་ནི། གང་ཞིག་ས་དང་པོ་རབ་དགའ་ལ་གནས་པའི་བྱང་ཆུབ་སེམས་དཔའ་དང་། འཇིག་རྟེན་ལས་ཕ་རོལ་འདས་པ་ས་གཉིས་པ་དྲི་མ་མེད་པར་གང་ཕྱིན་པའི་འཕགས་པ་དང་། གསུམ་པ་འོད་འཕྲོ་ཅན་དུ་གནས་པ་དང་། ས་བརྒྱད་པ་མི་གཡོ་བ་དང་། ཤུགས་ལ་དགུ་པ་ལེགས་པའི་བློ་གྲོས་ཀྱི་གནས་སུ་གནས་པ་དང་། གང་ཞིག་ས་བཅུ་པ་ཆོས་ཀྱི་སྤྲིན་གྱི་རྗེས་སོན་སྟེ་གོ་འཕང་ལ་གནས་པ་དང་།
གང་ཞིག་ས་ལྔ་པ་སྦྱང་དཀར་སོན་པ་དང་། ཤུགས་ལ་ས་དྲུག་པ་མངོན་དུ་གྱུར་པ་དང་། གང་ཞིག་ས་བདུན་པ་རིང་དུ་སོང་བ་ཐོབ་པ་དང་། ས་བཞི་པ་འོད་བྱེད་དུ་ནི་གནས་པའི་བྱང་ཆུབ་སེམས་དཔའ་སྟེ། ས་དང་པོ་ནས་བཅུ་པའི་བར་གྱི་བྱང་ཆུབ་སེམས་དཔའ་རྣམས་མཉེས་པའོ། ། གཉིས་པ་ཐུན་མོང་དུ་མཉེས་པའི་ཕན་ཡོན་ནི། བྱང་ཆུབ་སེམས་དཔའ་ས་བཅུའི་དབང་ཕྱུག་རྣམས་དང་། མགོན་པོ་སངས་རྒྱས་རྣམས་དང་། འཕགས་པའི་གང་ཟག་སྐྱེས་བུ་ཟུང་བཞི་གང་ཟག་ཡ་བརྒྱད་པོ་དང་། རྫོགས་པའི་སངས་རྒྱས་ཐམས་ཅད་དང་།
སློབ་མ་ཉན་ཐོས་ཉིད་རྣམས་དང་། རྭ་ནི་བསེ་རུ་སྟེ་རང་རྒྱལ་བསེ་རུ་ལྟར་གཅིག་པུར་གནས་པ་དང་། རལ་གྲིའི་གཟུགས་ཅན་རང་རྒྱལ་ཁྱུར་ལྡིང་བ་སྟེ། རང་རྒྱལ་དབང་པོ་རྣོ་བརྟུལ་གཉིས་དང་། དམྱལ་བའི་སེམས་ཅན་དང་། ཡི་དྭགས་རྣམས་དང་། བྱོལ་སོང་དུད་འགྲོ་རྣམས་དང་། ལྷ་དང་། ལྷ་མིན་དང་། མི་རྣམས་ནི་སྟེ།
མདོར་ན་འཁོར་འདས་ཀྱི་མགྲོན་ཐམས་ཅད་ཕྱིའི་སྦྱིན་སྲེག་གི་ཆོ་གས་དགྱེས་པ་ཉིད་དུ་འགྱུར་ལ། དེ་བཞིན་དུ་ནང་གི་སྦྱིན་སྲེག་ཚོགས་ཀྱི་དཀྱིལ་འཁོར་གྱི་འཁོར་ལོས་ཀྱང་འཁོར་འདས་ཐམས་ཅད་ཚིམ་ཞིང་མཉེས་པར་འགྱུར་རོ། ། དེའི་ཕྱིར་ཕྱིའི་སྦྱིན་སྲེག་གིས་བསོད་ནམས་ཀྱི་ཚོགས་དང་། ནང་གི་སྦྱིན་སྲེག་གིས་ཡེ་ཤེས་ཀྱི་ཚོགས་ཆེན་པོ་རྫོགས་ཏེ། ཚོགས་གཉིས་ཀྱི་རྒྱ་མཚོ་ཟད་མི་ཤེས་པ་ལ་ལོངས་སྤྱོད་པའི་ཐབས་མཚན་རྟོག་གིས་མི་ཕྱེད་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། བཅུ་གསུམ་པ་ཉེ་རྒྱུ་བསྟན་པ་ལ་གཉིས། མཚམས་སྦྱར་བ། དོན་དངོས་སོ། ། དང་པོ་ནི། ཕྱི་ནང་གི་སྦྱིན་སྲེག་བཤད་པའི་རྗེས་དེ་ནས་བཅོམ་ལྡན་འདས་དེ་བཞིན་གཤེགས་པ་རིགས་ལྔ་པོ་ཐམས་ཅད་ཀྱི་ཡུམ་རྣམས་ལ་ཉེ་རྒྱུ་མངོན་དུ་བྱེད་པའི་ཐབས་དང་།
ཞར་ལ་རྫོགས་རིམ་དཀྱིལ་འཁོར་འཁོར་ལོ་དང་། ཚོགས་འཁོར་ཚིམ་པ་དྲུག་པ་དངོས་ཀྱི་ཐབས་རྗེས་སུ་ཆགས་པའི་རྣལ་འབྱོར་གྱིས་ཐ་མལ་པའི་རྟོག་པས་མི་ཕྱེད་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། བསྒྲུབ་པའི་དམ་ཚིག་རྗེས་སུ་ཆགས་པའི་རྣལ་འབྱོར་བསྒོམ་པ་ལ་གསོལ་བ་གདབ་པ་ཕྱག་རྒྱའི་མཆོད་པ་འདི་གསུངས་སོ། ། གཉིས་པ་དོན་དངོས་ལ་གཉིས། འདུ་ཤེས་གསུམ་ལྡན་དུ་སྤྱིར་བསྟན་པ། སོ་སོའི་རྣལ་འབྱོར་གྱིས་བྱེ་བྲག་ཏུ་བསྒྲུབ་པའོ། ། དང་པོ་ནི། བདག་དང་ཕྱག་རྒྱ་གཉིས་ཀ་ལྷ་རྡོ་རྗེ་སེམས་དཔའ་ཡབ་ཡུམ་དུ་བསྐྱེད་པ་ནི་ལྷའི་འདུ་ཤེས་དང་། ཡབ་ཀྱི་རྡོ་རྗེ་ཧཱུྃ་ལས་དང་། ཡུམ་གྱི་པདྨ་ཨ་ལས་བསྐྱེད་ལ་ཧཱུྃ་དང་ཨས་མཚན་པ་བསྒོམ་པ་སྟེ།
རྡོ་རྗེ་དེའི་མགོ་བོའི་སྣ་རྩེ་ལ་ཕྱག་འཚལ་ཨོཾ་དེ་ལས་བྱུང་བའི་ཡིད་བཞིན་རྡོ་རྗེ་ནོར་བུ་སྟེ། རྡོ་རྗེ་སྦུ་གུའི་ནང་དུ་ཧཱུྃ་མགོ་མཐུར་ལ་བལྟས་པ་དང་། ཕཊ་གྱེན་ལ་བལྟས་པ་གཉིས་ཀྱིས་ནི་ཡེ་ཤེས་སྐྱེ་བའི་རྟེན་བྱང་ཆུབ་ཀྱི་སེམས་མ་ལྷུང་བར་འགྱུར་བ་འགེགས་པར་ཡང་དག་གནས་ཏེ། མཁའ་གསང་བྱིན་གྱིས་བརླབ་པ་སྔགས་ཀྱི་འདུ་ཤེས་དང་། ལྷན་ཅིག་སྐྱེས་པའི་ཡེ་ཤེས་རྫོགས་སངས་རྒྱས་ཀྱི་ཡེ་ཤེས་དང་ཆ་འདྲ་བ་ཟག་མེད་ཀྱི་བདེ་བ་དགྱེས་པ་བརྗོད་པ་བསམ་པ་ཆོས་ཀྱི་འདུ་ཤེས་ཏེ། འདུ་ཤེས་གསུམ་དང་ལྡན་པས་སྙོམས་པར་འཇུག་པ་འདིས་ནི་ཉེ་རྒྱུའི་ཕྱག་རྒྱ་མཆོད་པའི་ཐབས་ཀྱི་ཆོ་ག་ལས། ཞར་ལ་རྫོགས་རིམ་དཀྱིལ་འཁོར་འཁོར་ལོ་བསྒོམ་པ་བསྟན་ནོ། ། གཉིས་པ་སོ་སོའི་རྣལ་འབྱོར་གྱིས་བྱེ་བྲག་ཏུ་བསྒྲུབ་པ་ལ་ལྔ། མི་བསྐྱོད་པས་བསྒྲུབ་པ། རྣམ་སྣང་གིས།
རིན་འབྱུང་གིས། འོད་དཔག་མེད་ཀྱིས། དོན་གྲུབ་ཀྱི་རྣལ་འབྱོར་གྱིས་བསྒྲུབ་པར་བསྟན་པའོ། ། དང་པོ་ནི། བདག་དང་ཕྱག་རྒྱ་གཉིས་ཀ་རང་གི་ལྷག་པའི་ལྷར་སོ་སོར་བསྐྱེད་པའི་སྦྱོར་བས་བྱ་སྟེ། ཐབས་བདག་ཉིད་ལྷ་རྡོ་རྗེ་སེམས་དཔའ་མི་བསྐྱོད་པར་བསྙེམ་པ་སྟེ་བསྒོམ་པར་བྱས་ནས་དངོས་གྲུབ་མཆོག་གི་གནས་ནི་ཐམས་ཅད་བསྒྲུབ་པར་བྱ་ཞིང་། རིག་མ་ཕྱག་རྒྱ་ཆེན་པོ་གཡུང་མོ་ལྟ་བུ་ཡུམ་མ་མཱ་ཀིར་བསྐྱེད་པའི་གནས་འདུག་ནས་མཁའ་གསང་བྱིན་གྱིས་རླབས་ལ་ཕྱག་རྒྱ་དང་སྙོམས་པར་ཞུགས་པས་ལྷན་ཅིག་སྐྱེས་པའི་བདེ་བའི་ལྷ་རྣམས་ཐམས་ཅད་མཐོང་བར་སྟེ་བདེ་བ་མངོན་དུ་འགྱུར་རོ། ། གཉིས་པ་ནི། རང་གི་ལྷག་པའི་ལྷ་སྦྱོར་བདག ཤཱཀྱ་སེངྒེ་རྣམ་སྣང་དུ་བསྙེམས་བྱས་ནས།
དངོས་གྲུབ་ཀྱི་རྒྱལ་པོ་ཐམས་ཅད་ཐོབ་པར་འགྱུར་བས། རིག་མ་ལས་ཀྱི་ཕྱག་རྒྱ་བྲམ་ཟེ་མ་ལྟ་བུ་ཡུམ་སངས་རྒྱས་སྤྱན་དུ་བསྐྱེད་པའི་གནས་སུ་འདུག་ནས་སྔར་བཞིན་དུ་བྱའོ། ། གསུམ་པ་ནི། རང་གི་ལྷག་པའི་ལྷར་སྦྱོར་བདག ཐབས་རྡོ་རྗེ་གཟི་བརྗིད་རིན་འབྱུང་གི་ཏིང་ངེ་འཛིན་དང་ལྡན་པས། རིག་མ་དམ་ཚིག་ཕྱག་རྒྱ་གདོལ་པ་མོ་ལྟ་བུ་ཡུམ་རིན་ཆེན་སྒྲོལ་མར་བསྐྱེད་པའི་སྦྱོར་བ་ཡིས་གནས་གསུམ་སྐུ་གསུམ་པོ་ཡང་བསྒྲུབ་པར་བྱ་ཞིང་། གཞན་སྔར་བཞིན་ནོ། ། བཞི་པ་ནི། རང་གི་ལྷག་པའི་ལྷར་སྦྱོར་བས། ཐབས་པདྨ་གར་གྱི་དབང་ཕྱུག་བདག་ཏུ་བསྐྱེད་ལ།
ཤེས་རབ་ཆོས་ཀྱི་ཕྱག་རྒྱ་གར་མ་ལྟ་བུ་གོས་དཀར་མོར་བསྐྱེད་པའི་ཏིང་ངེ་འཛིན་གནས་ནས། རྡོ་རྗེ་ཆོས་འོད་དཔག་མེད་ཀྱི་དངོས་གྲུབ་ནི་བསྒྲུབ་པར་བྱ་ཞིང་། གཞན་འདྲའོ། ། ལྔ་པ་ནི། རང་གི་ལྷག་པའི་ལྷར་སྦྱོར་བས། ཐབས་རྟ་མཆོག་དོན་གྲུབ་ཀྱི་རྣལ་འབྱོར་གྱི་རིམ་པར་གནས་ནས་ནི། ཤེས་རབ་དམ་ཚིག་ཕྱག་རྒྱ་ཚོས་མ་ལྟ་བུ་ཡུམ་དམ་ཚིག་སྒྲོལ་མར་བསྐྱེད་པའི་སྦྱོར་བ་ཡིས། སྒྲོལ་མའི་དངོས་གྲུབ་མཆོག་རབ་ཏུ་བསྒྲུབ་པར་བྱ་ཞིང་། འདི་རྣམས་ལ་འདུ་ཤེས་གསུམ་ལྡན་ནི་རྣལ་འབྱོར་གྱི་བྱ་བ་ཐམས་ཅད་ལ་སྔར་བཞིན་ནོ། ། བཅུ་བཞི་པ་དཀྱིལ་འཁོར་གྱི་ས་བཟུང་བའི་བྱ་བ་ལ་གཉིས།
མཚམས་སྦྱར་བ། དོན་དངོས་བསྟན་པའོ། ། དང་པོ་ནི། དཀྱིལ་འཁོར་འཁོར་ལོའི་ཐབས་ཉེ་རྒྱུ་དང་བཅས་པ་བཤད་པའི་རྗེས་དེ་ནས་བཅོམ་ལྡན་འདས་རྡོ་རྗེ་གུར་ཉིད། རྡོ་རྗེའི་གར་དང་གླུའི་སྒོ་ནས་གདུལ་བྱའི་འདོད་པ་བྱེད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། དཀྱིལ་འཁོར་གྱི་ས་བཟུང་བའི་དུས་སུ་རྡོ་རྗེའི་གླུ་གར་མཛད་པ་འདི་ནི་ཉིད་ཀྱིས་སྐུ་རྡོ་རྗེ་ལས་གར་དང་། གསུང་རྡོ་རྗེ་ལས་གླུ་དང་། ཐུགས་རྡོ་རྗེ་ལས་དེའི་དུས་ཀྱི་ཏིང་ངེ་འཛིན་རྣམས་ཕྱུང་ངོ་། ། གཉིས་པ་དོན་དངོས་བཤད་པ་ལ་དྲུག རྐང་སྟབས་ཀྱི་བཀོད་པ།
ལག་སྟབས་ཀྱི་བཀོད་པ། འདུག་སྟངས་ཀྱི་བཀོད་པ། བཞིན་གྱི་བསྒྱུར་ཚུལ། གླུའི་རབ་ཏུ་དབྱེ་བ། དེ་རྣམས་ས་བཟུང་བའི་དུས་སུ་བྱ་བར་བསྟན་པའོ། ། དང་པོ་ནི། གར་གྱི་གཞི་བཅའ་བ་སྔོན་དུ་འགྲོ་བས། རྐང་པ་གཉིས་ཀྱི་སོར་མོ་ལོགས་སུ་བསྟན་ཏེ། རྐང་མཐིལ་གཉིས་ལ་མཐོ་དོ། བར་དུ་མཐོ་གསུམ་སྟེ་མཐོ་ལྔའི་ཚད་དུ་གཡོན་བསྐུམ་ཞིང་།
གཡས་བརྐྱང་བ་ནི་གཡས་བརྐྱང་གི་རྐང་སྟབས་དང་། གཡས་བརྐྱང་གི་སྟབས་དེ་ལས་བཟློག་ཏེ་མཐོ་ལྔར་བྱ་བ་གཡོན་བརྐྱང་དང་། རྐང་པ་གཉིས་བགྲད་པའི་བར་དུ་སོར་ཉི་ཤུ་རྩ་དྲུག་གི་ཚད་བཞག་ནས་དྲང་པོར་བཙུགས་པ་ནི་མཉམ་པའི་སྟེ་ས་གའི་རྐང་སྟབས་དང་། དེ་ཉིད་ལས་ལུས་སྨད་དེ་པུས་མོ་གཉིས་སྦུག་པོར་བྱས་སྟེ་རྐང་པ་གཉིས་བགྲད་པའི་བར་དུ་ཁྲུ་དོའི་ཚད་དུ་བྱས་པ་ནི་དཀྱིལ་འཁོར་སྟེ་ཟླུམ་པོའི་སྟབས་ཡིན་ལ། དེ་དག་ཀྱང་སཾ་ཊིར། གང་ཡང་གཤོལ་གྱི་དབྱིབས་མཉམ་པར། ། པུས་མོ་བརླ་ཡི་གཡས་སྲང་ནས། ། གཡོན་པ་བྱོལ་སོང་འགྲོ་བ་ཡིན། ། འཁྱུད་ནས་བརླ་དང་རྗེ་ངར་གནས། ། མཐོ་ལྔ་རྣམ་པར་རྒྱས་པ་ནི། །
གཡས་བརྐྱང་བར་ནི་དེ་རབ་གྲགས། ། དེ་ཉིད་རྣམ་པར་བཟློག་པ་ནི། ། དེ་ནི་གཡོན་བརྐྱང་བ་རུ་བརྗོད། ། རྐང་པའི་སོར་མོ་ཕྱིར་བཞག་ནས། ། པུས་མོ་གཉིས་ནི་སྲང་སྟེ་གཡོ། ། སོར་མོ་ཉི་ཤུ་རྩ་དྲུག་ཚད། ། གནས་ནི་བེ་ཤ་ཁ་རུ་བརྗོད། ། ངང་པའི་གཤོག་པའི་དབྱིབས་སུ་ནི། ། པུས་མོ་གཉིས་པོ་མཉམ་སྦྱོར་བ། ། བར་དུ་ཡང་ནི་ཁྲུ་གཉིས་ཉིད། །
དེ་ནི་དཀྱིལ་འཁོར་རྐང་སྟབས་གསུངས། ། ཞེས་འབྱུང་བ་ཡིན་ནོ། ། རྐང་པ་གཡས་པ་མདུན་ནས་གཡས་སུ་བསྐོར་ཏེ་གཡོན་ངོས་སུ་བཞག་སྟེ། ལག་གཉིས་དགྱེར་ཞིང་སྟ་ཟུར་གཡོན་དུ་ཕེབ་བརྡབ། རྐང་པ་གཡོན་པ་ཡང་དེ་བཞིན་བསྐོར་ཏེ་གཡས་སུ་ཕེབ་བརྡབ་པ་ནི་རྡོ་རྗེའི་རྐང་ཐབས་དང་། རྐང་པ་གཡས་ཀྱི་རྟིང་པ་གཡོན་གྱི་མཐིལ་དུ་བཙུགས་པ་ནི་སྣ་ཚོགས་གཅོད་པ་དང་། རྐང་པ་གཡས་པའི་བྲང་བས་གཡོན་པའི་བོལ་མནན་ལ། དེའི་སྟེང་དུ་ལག་པ་རྡོ་རྗེ་བསྡམ་པ་ཁ་ཕུབ་པ་བཞག་པའམ། ལག་པ་གཉིས་དཔུང་པའི་ཐད་ཀར་བསྐུམ་པ་ནི་རུས་སྦལ་གྱི་རྐང་སྟབས་དང་། རྐང་པ་གཡོན་བཙུགས་པའི་བརླ་ལ་གཡས་པའི་མཐིལ་གཏད།
ལག་པ་གཉིས་གཤོག་པ་ལྟར་གདེངས་པའི་སོར་མོ་གཡོབ་པའི་གཡས་སུ་བསྐོར་བ་ནི་བུང་བའི་དྲ་བའམ་བུང་བའི་འཕུར་སྟབས་དང་། རྐང་པ་གཡོན་དྲང་པོར་བཙུགས་པ་ལ་ལག་པ་གཡོན་བཀུར་རྟེན། རྐང་པ་གཡས་དང་ལག་པ་གཡས་བརྐྱང་སྟེ། གཡས་ནས་གཡོན་ཕྱོགས་སུ་གཡོབ་ཅིང་ས་ལ་འཇོག་པ་དང་། དེ་ལས་བཟློག་པར་བྱེད་པ་ནི་རྒྱ་མཚོ་བསྐྱོད་པ་དང་། ཁྱིམ་བྱའི་འགྲོས་ལྟ་བུའམ། གཡས་བརྐྱང་གི་ལག་པ་གཡོན་བཀུར་བཙུགས། རྐང་ལག་གཡས་གཉིས་བརྐྱང་པ་ལས་རྒྱབ་ནས་མདུན་དུ་སྐྱུར་བའི་ཚུལ་དུ་བྱ་བ་ནི་རི་བོ་འདེགས་པའི་མཆོག་དང་། རྐང་པ་གཡས་གཡོན་རེས་མོས་རྒྱབ་ཅིང་རྟིང་པ་བརླ་ནང་དུ་བཙུགས་པའམ། གཡས་བརྐྱང་ཕྱེད་པ་བྱས་ནས།
ལག་གཉིས་མདུན་དུ་སྟེང་འོག་ཏུ་དབྱུག་པ་འཛིན་པ་ལྟར་བྱེད་པ་ནི་མཛེས་པའི་གོམས་པའམ། རོལ་པའི་འགྲོས་དང་། རྐང་པ་གཡོན་བརྐྱང་བས་པུས་མོ་གཡས་མདུན་དུ་བསྐུམ་པའི་སྟེང་དུ། ལག་པ་རྡོ་རྗེ་ཐལ་མོ་སྦྱར་བ་ཁ་ཕྱེ་བ་བཀབ་ལ། ཁྲོས་པའི་བཞིན་ཕན་ཚུན་ལྟ་ཞིང་འཇིགས་པར་སྡིག་ཅིང་རྡེབས་པ་ནི་ཁྲོ་བོའི་གོམ་པ་སྟེ། དེ་དག་ནི་རྐང་སྟབས་ཀྱི་བཀོད་པ་བཅུ་གཉིས་ཡིན་ནོ། ། གཉིས་པ་ལག་སྟབས་ལ་གཉིས། ཚུལ་བཅུ་དྲུག་བྱ་བ། ལག་པའི་བཀོད་པ་བཅུ་བཞི་བྱ་བའོ། ། དང་པོ་ནི།
ལག་པ་གཡོན་སྙིང་ཁར་སྡིགས་མཛུབ་དང་། གཡས་སོར་མོ་གསུམ་འཕྱར་ཐབས་བྱེད་པ་རལ་གྲིའི་ལུགས་དང་། དཀྱིལ་ཆོག་བཟང་པོ་ཡོངས་བཟུང་དུ། རྡོ་རྗེའི་ཚུལ་ཞེས་བཤད་དེ། དེ་ནི་ལག་གཉིས་རྡོ་རྗེ་བསྡམ་པ་ལས་གུང་མོ་མཐེ་བོང་མཐེའུ་ཆུང་གསུམ་སྒྲེང་། མཛུབ་མོ་གཉིས་གུང་མོའི་རྒྱབ་ཏུ་སྒྲེང་བ་རྡོ་རྗེ་རྩེ་ལྔ་པ་སྡིགས་པའི་ཚུལ་ལོ། ། རྡོ་རྗེ་ཁུ་ཚུར་རྒྱབ་སྦྱར་ནས་མཛུབ་མོ་གཉིས་དང་། མཐེའུ་ཆུང་གཉིས་སྒྲེལ་ནས་འཁོར་ལོ་ལྟར་བསྐོར་བ་འཁོར་ལོའི་ཚུལ་དང་། ཁུ་ཚུར་གཉིས་སྦྱར་བའི་གུང་མོ་སྒྲེང་ནས་མཐེབ་མཛུབ་བཞི་ཁ་སྦྱར་ཏེ་དཔྲལ་བར་འཇོག་པ་རིན་པོ་ཆེའི་ཚུལ་དང་། ཐལ་མོ་སྦྱར་བ་ལས་མཐེ་བོང་དང་མཐེའུ་ཆུང་གཉིས་སོ་སོར་སྦྱར་ལ།
ལྷག་མ་པདྨ་འདབ་མ་བརྒྱད་པ་ཁ་ཕྱེ་བ་ལྟར་བྱ་བ་པདྨའི་ལག་པའི་ཚུལ་དང་། གཡོན་པའི་ཁུ་ཚུར་གྱི་སྦུབས་ནས་གཡས་པའི་ཁུ་ཚུར་གྱི་གུང་མཛུབ་གཉིས་རལ་གྲི་ལྟར་ཕྱུང་སྟེ་འདེབས་པ་ནི་རལ་གྲིའི་ཚུལ་དང་། རྡོ་རྗེ་ཁུ་ཚུར་གྱི་མཛུབ་མོ་གཉིས་སྒྲེངས་ནས། གཡས་གཡོན་དུ་བསྣུན་པ་ལྟར་བྱ་བ་ནི་མདུང་གི་ཚུལ་དང་། རྐང་པ་གཡས་བརྐྱང་དང་། ལག་པ་གཡོན་པས་གཡོན་ཕྱོགས་ནས་གཞུ་བླངས་ནས་ཕར་འཕུལ་བའི་ཚུལ་བྱ་ཞིང་། གཡས་པས་བརྒྱུད་རྣ་བའི་ཐད་དུ་དྲངས་ཤིང་རླུང་བཟུང་ནས། དེ་ནས་མདའ་སྟོང་པ་ནི་གཞུའི་ཚུལ་དང་། འདི་གོང་དུ། མུཙྪུ་ཊི་དང་སེང་རྣ་དང་། །
ཞེས་སོགས་སུ་རྒྱས་པར་བཤད་ཅིང་། སཾ་བྷུ་ཊི་དང་། སངས་རྒྱས་མཉམ་སྦྱོར་དུ་རྒྱས་པར་འབྱུང་ངོ་། ། ཁུ་ཚུར་གཡས་པ་གྱེན་དུ་བརྐྱང་སྟེ་མཛུབ་མོ་སྒྲེང་བ་ནི་དབྱིག་པའི་ཚུལ་དང་། མདུན་དུ་ཁུ་ཚུར་གཉིས་སྟེང་འོག་ཏུ་ཐོ་བའི་ཡུ་བ་ནས་བཟུང་སྟེ་བརྡེག་པ་ནི་དབྱིག་ཐོའི་ཚུལ་དང་། ལག་པ་རྡོ་རྗེ་བསྡམས་པས་གཏུན་ཤིང་བཟུང་ནས་འབྲས་འདྲུལ་བ་ཇི་ལྟ་བ་བྱེད་པ་ནི་གཏུན་ཤིང་གི་ཚུལ་དང་། རྡོ་རྗེ་བསྡམ་པའི་གུང་མོ་གཉིས་རྩེ་སྤྲད་པ་ལ་སྒྲེང་བ་ནི་རྡོ་རྗེ་རྩེ་གཅིག་པའི་ཚུལ་དང་། སྙེམས་པའི་སོར་མོ་ཕྱོགས་བཅུར་གདེངས་ནས་བསྐྱོད་པ་ནི་ཁ་བཅུ་བའི་ཚུལ་དང་། ལག་པ་གཡས་པའི་མཐིལ་བརྐྱང་སྟེ་རལ་གྲིའི་འདེབས་པའི་ཚུལ་བྱ་བ་ནི་རལ་གྲིའི་བུ་མོའི་ཚུལ་དང་། འདི་ལ་གཞུང་འགའ་ཞིག་ཏུ།
ཆུ་གྲིའི་ཚུལ་དང་། རལ་གྲི་ཕྲུག་གུའི་ཚུལ་ཞེས་པར་སྣང་ངོ་། ། ཕྱོགས་ཀུན་ཏུ་དབྱུག་པས་བསྐོར་ཏེ་བརྡེག་པ་ལྟར་བྱ་བ་ནི་སྣ་ཚོགས་དབྱིག་པའི་ཚུལ་དང་། ཁུ་ཚུར་གཉིས་གཡས་སུ་བསྣུན་པ་ལྟར་བྱ་བ་ནི་མདུང་ཐུང་གི་ཚུལ་དང་། ལག་པ་གསོར་མདུང་འཕེན་པའི་ཕྱག་རྒྱ་བྱ་བ་ནི་གོང་དུ་བསྐྱོད་པའི་ཚུལ་དང་། འདི་ལས་འགྱུར་གཞན་དུ། མཚོན་རྩེ་གཅིག་པ་དང་། གོང་བུ་སྐྱོང་བའི་ཚུལ་ཞེས་འབྱུང་ངོ་། ། དེ་དག་ལ་ཚུལ་བཅུ་དྲུག་ཞེས་གྲགས་སོ། ། གཉིས་པ་ལག་པའི་དགོད་པ་ནི།
ལག་པ་གཡོན་སྡིགས་མཛུབ་སྒྲེང་བའི་སྟེང་ནས་གཡས་པའི་ཁུ་ཚུར་གྱི་སོར་མོ་གཉིས་གཡོ་བ་འཕན་རྩེ་གཉིས་པ་དང་། གཡོན་སྡིགས་མཛུབ་སྒྲེང་བའི་སྟེང་ནས་གཡས་ཁུ་ཚུར་གྱི་སོར་མོ་གསུམ་གཡོ་བ་འཕན་རྩེ་གསུམ་པ་དང་། འདི་དག་ལ། བ་དན་རྩེ་གཉིས་པ་དང་། བ་དན་རྩེ་གསུམ་པ་ཞེས་ཀྱང་འབྱུང་ངོ་། ། མེ་ཏོག་གི་ཚུལ་དང་། གདུག་སྤོས་ཀྱི་ཚུལ་དང་། མར་མེའི་ཚུལ་དང་། དྲིའི་ཚུལ་དང་བཞི་ནི། གོང་དུ།
མེ་ཏོག་སྐྱུར་བའི་ཚུལ་གྱི་དང་། ། ཞེས་སོགས་དང་། མེ་ཏོག་སྙིམ་པའི་སྦྱོར་བ་དང་། ། ཞེས་སོགས་སུ་བཤད་ཟིན་ཅིང་། ལ་སྱའི་ལག་པ་དང་། ཕྲེང་བའི་ལག་པ་དང་། གླུའི་ལག་པ་དང་། གར་གྱི་ལག་པ་དང་བཞི་ནི། སྔར། ལ་སྱ་ལག་པས་ལ་སྱ་སྟེ། །
ཞེས་སོགས་སུ་བཤད་ཚར་རོ། ། གླིང་བུ་སོགས་ལ། རིན་ཆེན་འབར་བ་ལས། པི་ཝཾ་ཚུལ་གྱིས་སྒྲེང་བ་དང་། ། གླིང་བུའི་ཚུལ་གྱིས་འབུད་པ་དང་། ། ཞེས་སོགས་ལྟར། ལག་པ་གཉིས་ཀྱི་སོར་མོ་རྣམས་བསྐྱོད་ནས་གླིང་བུ་འབུད་པ་ལྟར་བྱ་བ་ནི་གླིང་བུའི་ལག་པ་དང་། ལག་པ་གཡོན་པའི་ཐལ་མོ་གྱེན་དུ་བླང་། གཡས་པའི་ཁུ་ཚུར་གྱི་པི་ཝཾ་སྒྲེང་བ་ལྟར་བྱ་བ་ནི་པི་ཝཾ་གི་ལག་པ་དང་། ལག་གཉིས་རྡོ་རྗེ་ཁུ་ཚུར་གྱིས་སྟེང་ནས་རྔ་ལ་བསྣུན་པ་རྫ་རྔའི་ལག་པ་དང་།
ལག་པ་གཡས་གཡོན་གཉིས་གདེངས་ཏེ་སོར་མོ་རྣམས་རྔ་ལ་བསྣུན་ལ་རྔ་ཟླུམ་གྱི་ཚུལ་ནི་མུ་ཀུན་ཏའི་ལག་པ་སྟེ། འཕན་གཉིས་མ་གཏོགས་པ་འདི་དག་ལ་མཆོད་པའི་ཚུལ་བཅུ་གཉིས་ཞེས་ཟེར་རོ། ། དེ་ལྟར་ཚུལ་བཅུ་དྲུག་དང་། དགོད་པ་བཅུ་བཞི་པོ་རྣམས་ནི་ལག་པའི་དགོད་པའོ། ། གསུམ་པ་འདུག་སྟངས་ནི། རྐང་པ་གཡས་པའི་བརླ་སྟེང་དུ་གཡོན་པའི་རྐང་མགོ་བཞག གཡོན་པའི་བརླ་སྟེང་དུ་གཡས་པའི་རྐང་མགོ་བཞག་པ་ནི་རྡོ་རྗེ་སྐྱིལ་ཀྲུང་དང་། བྱིན་པ་གཡས་པར་བྱིན་པ་གཡོན་པ་བཞག་ནས་དཔུས་མོ་སྨད་པ་ནི་པདྨའི་སྐྱིལ་ཀྲུང་དང་། ལོང་བུ་བསྣོལ་ནས་བོལ་གཉིས་མ་རེག་པར་མཐེ་བོ་གཉིས་རྩེ་སྤྲད་དེ་པུས་མོ་སྨད་པ་ནི་པདྨའི་འདུག་སྟངས་དང་། ས་འཇལ་ལི་ལ་འདུག་པ་ལྟར་རྐང་མཐིལ་གཞི་ལ་ཕབ་པ་ནི་བཟང་པོའི་འདུག་སྟངས་དང་།
གཡོན་བརྐྱང་པའི་བརླ་ལ་གཡས་པའི་བོལ་བཞག་པ་ནི་སྐྱིལ་ཀྲུང་ཕྱེད་པ་དང་། རྐང་པ་གཉིས་ཀྱི་མཐོ་གང་ཙམ་ལ་རེག་ཅིང་། བྲམ་ཟེ་རིག་བྱེད་འདོན་པ་ལྟར་ཙོག་པུ་ནི་བཀྲ་ཤིས་ཀྱི་འདུག་སྟངས་ཏེ། དེ་ལྟར་དྲུག་ནི་འདུག་སྟངས་ཀྱི་དགོད་པའོ། ། བཞི་པ་བཞིན་གྱིས་བསྒྱུར་ཚུལ་ནི། ཡ་སོས་མ་མཆུ་ཅུང་ཟད་མནན་ཅིང་འཛུམ་པ་ཟུར་མིག་ཅན་ནི་སྒེག་པའི་རོ་དང་། མིག་སྤངས་སྟོད་པ་ནི་དཔའ་བོའི་རོ་དང་། བཞིན་ཤིན་ཏུ་བསྡུས་པ་ནི་མི་སྡུག་པའི་རོ་སྟེ་སྐུའི་ཉམས་གསུམ་དང་། ཧ་ཧའི་སྒྲ་སྒྲོགས་ཤིང་ཆེར་གཞད་པ་ནི་རྒོད་པའི་རོ་དང་། ཁྲོ་གཉེར་དང་མཆེ་བ་བརྩིགས་ཤིང་ཕཊ་ཕཊ་ཀྱི་སྒྲ་སྒྲོགས་པས་ཆེར་ཁྲོས་པ་ནི་དྲག་པོའི་རོ་དང་།
ཧཱུྃ་ཧཱུྃ་གི་སྒྲ་སྒྲོགས་ཤིང་ཆེར་སྡིགས་པའི་རྣམ་པ་ཅན་ནི་འཇིགས་སུ་རུང་བའི་རོ་སྟེ་གསུང་གི་ཉམས་གསུམ་དང་། བཞིན་རང་སོར་གནས་པ་ནི་ཞི་བའི་རོ་དང་། འཕྲལ་དུ་ཟ་བ་ལྟར་ནི་རྔམ་པའི་རོ་དང་། མིག་ཟིམ་བུར་ལྟ་བ་ནི་སྙིང་རྗེའི་རོ་སྟེ་ཐུགས་ཀྱི་ཉམས་གསུམ་མོ། ། དེ་དག་ཀྱང་། རྐང་སྟབས་ལག་སྟབས་སོ་སོར་བྱེད་པ་དང་། རྐང་སྟབས་དང་བསྟུན་ནས་ལག་སྟབས་བྱེད་པའི་ཚུལ་གཉིས་ལས། སྔ་མ་ལྟར་ན། ཤར་དུ་གཡས་བརྐྱང་། ལྷོར་གཡོན་བརྐྱང་།
ནུབ་ཏུ་ས་ག བྱང་དུ་ཟླུམ་པོ། བྱང་ཤར་དུ་རྡོ་རྗེའི་རྐང་སྟབས། ཤར་ལྷོར་སྣ་ཚོགས་སྤྱོད་པ། ལྷོ་ནུབ་ཏུ་རུས་སྦལ་གྱི་རྐང་སྟབས། ནུབ་བྱང་དུ་བུང་བའི་འཕུར་སྟབས་ཏེ། རྐང་སྟབས་བརྒྱད་ཀྱི་དཀྱིལ་འཁོར་ཁོར་གཅིག་བསྐོར། དེ་ནས་རྒྱ་མཚོ་བསྐྱོད་པ་ལ་སོགས་པ་རྐང་སྟབས་སམ་གོམ་འགྲོས་བཞིས་དཀྱིལ་འཁོར་གྱི་མཐའ་ཁོར་བཞིར་བསྐོར། དེ་ནས་ལག་སྟབས་ཀྱི་རྣམ་པར་བཀོད་པ་ཐམས་ཅད་དཀྱིལ་འཁོར་གྱི་དབུས་ཉིད་དུ་བྱའོ་ཞེས་གསུང་ངོ་། ། ཕྱི་མ་རྐང་སྟབས་དང་བསྟུན་ནས་ལག་སྟབས་བྱེད་ན།
ཐོག་མར་གར་གྱི་གཞི་བཅའ་ཞིང་། དེ་ནས་རིན་ཆེན་འབར་བ་ལས། རྐང་འོག་རྡོ་རྗེ་འབར་བ་དང་། ། རྡོ་རྗེ་གསོར་བ་ཤིན་ཏུ་བཙོན། ། རོལ་པའི་རྡོ་རྗེ་འགྲོས་ཀྱི་གར། ། ཞེས་སོགས་གསུངས་པ་ལྟར། རྡོ་རྗེ་རྩེ་གཅིག་པ། རྩེ་གསུམ་པ། རྩེ་ལྔ་པ། སྣ་ཚོགས་རྡོ་རྗེ་སྟེ་རྡོ་རྗེའི་འགྲོས་བཞིས་སྔོན་དུ་སོང་ནས།
སཾ་ཊིར། མཐེ་བོ་དང་ནི་སོར་མོ་རྣམས། ། ལོང་བུའི་ནང་དུ་སྦྱར་བ་ཡིན། ། གང་ཞིག་རྟེན་པར་སྦྱར་བ་ནི། ། མཉམ་པའི་སྟངས་སྟབས་གནས་སུ་གསུངས། ། ཞེས་པ་ལྟར། དབུས་སུ་མཉམ་པའི་སྟབས་དང་། རྡོ་རྗེའི་ཚུལ་ལམ་རལ་གྲིའི་ཚུལ་དང་། མདུང་གི་ཚུལ་གསུམ་བྱ། དེ་ནས་རྡོ་རྗེའི་འགྲོས་བཞི་དང་།
རྒྱ་མཚོ་བསྐྱོད་པ་སོགས་གོམས་འགྲོ་བཞིས་དཀྱིལ་འཁོར་བསྐོར་ཏེ། ཤར་དུ། གཡས་བརྐྱང་དང་། འཁོར་ལོའི་ཕྱག་རྒྱ་དང་། གཞུ། དབྱུག་པ། ཐོ་བའི་ཚུལ་གསུམ་བྱ། ཡང་འགྲོས་བཞིས་བསྐོར་ཏེ། ལྷོར། གཡོན་བརྐྱང་དང་།
རིན་པོ་ཆེའི་ཕྱག་རྒྱ་དང་། གཏུན་ཤིང་། རྡོ་རྗེ་རྩེ་གཅིག་པ། ཁ་བཅུ་བའི་ཚུལ་གསུམ་བྱ། ཡང་འགྲོས་བཞིས་བསྐོར་ཏེ། ནུབ་ཏུ། ས་ག་དང་། པདྨའི་ཕྱག་རྒྱ་དང་། ཆུ་གྲི། སྣ་ཚོགས་དབྱུག་པ།
མདུང་ཐུང་གི་ཚུལ་གསུམ་བྱ། ཡང་འགྲོས་བཞིས་བསྐོར་ཏེ། བྱང་དུ་བཟླུམ་པོ་དང་། རལ་གྲིའི་ཕྱག་རྒྱ་དང་། མཚོན་རྩེ་གཅིག་པ། བ་དན་རྩེ་གཉིས་པ། རྩེ་གསུམ་པའི་ཚུལ་གསུམ་བྱ། ཡང་བསྐོར་ནས། བྱང་ཤར་དུ། རྡོ་རྗེའི་རྐང་སྟབས་དང་།
མེ་ཏོག སྒེག་མོ། གླིང་བུའི་ཚུལ་གསུམ་བྱ། ཡང་བསྐོར་ཏེ། ཤར་ལྷོར། སྣ་ཚོགས་གཅོད་པ་དང་། གདུག་པ། ཕྲེང་བ་པི་ཝཾ་གི་ཚུལ་གསུམ་བྱ། ཡང་བསྐོར་ཏེ། ལྷོ་ནུབ་ཏུ།
རུས་སྦལ་གྱི་རྐང་སྟབས་དང་། མར་མེ། གླུ་མ། རྫ་རྔའི་ཚུལ་གསུམ་བྱ། ཡང་བསྐོར་ནས། ནུབ་བྱང་དུ། བུང་བའི་འཕུར་སྟབས་དང་། དྲི་མ། གར་མ། མུ་ཀུན་ཏའི་ལག་སྟབས་གསུམ་བྱའོ། །
ཡང་འགྲོས་བཞིས་བསྐོར་ནས་དཀྱིལ་འཁོར་གྱི་དབུས་སུ་ཕྱོགས་པས། འདུག་སྟངས་དྲུག་དང་། ཉམས་དགུ་ནི་ལྷའི་ང་རྒྱལ་དང་ལྡན་པས་བྱའོ། ། དེ་དག་གི་དུས་སུ། འོག་ནས་འབྱུང་བའི་གླུ་རྣམས་ཀྱང་བྱའོ། ། ལྔ་པ་གླུའི་རབ་ཏུ་དབྱེ་བ་ལ་གསུམ། གླུའི་དབྱེ་བ་དངོས། དེ་དག་སོ་སོར་ལེན་པའི་ཚུལ། ཐུན་མོང་དུ་ལེན་པའི་ཚུལ་ལོ། ། དང་པོ་ནི།
དྲུག་གི་རྗེས་སུ་སྐྱེས་པ་སོགས་ཏེ། འདིར་བླ་མ་གོང་མ་རྣམས་ནི། གླུའི་ཚིག་ལ་གསུང་སྟེ། དེ་ལ། དྲུག་གི་རྗེས་སུ་སྐྱེས་པའི་གླུ་ནི། ཤ་ཊ་པ་ཨ་ནུགྷི་ཏ་སྟེ་ཤ་ཡིས་མགོ་དྲངས་པའི་ཚིག་དང་། དྲང་སྲོང་གི་རྗེས་སུ་སྐྱེས་པའི་གླུ་ནི། རི་ཤ་པ་ཨ་ནུ་གྷི་ཏ་སྟེ་རི་ཡིས་མགོ་དྲངས་པའི་ཚིག་དང་། དྲི་ཟའི་རྗེས་ཀྱི་གླུ་ནི། གྷན་དྷར་པ་ཨ་ནུ་གྷི་ཏ་སྟེ་གྷ་ཡིས་མགོ་དྲངས་པ་དང་།
བར་མའི་རྗེས་ཀྱི་གླུ་ནི། མ་དྷྱ་མ་ཨ་ནུ་གྷི་ཏ་སྟེ་མ་ཡིས་མགོ་དྲངས་པ་དང་། ལྔ་པའི་རྗེས་ཀྱི་གླུ་ནི། པཉྩ་པ་ཨ་ནུ་གྷི་ཏ་སྟེ། པ་ཡིས་མགོ་དྲངས་པ་དང་། བློ་གསལ་གྱི་རྗེས་ཀྱི་གླུ་ནི། དྷཻ་བ་ཏ་ཨ་ནུ་གྷི་ཏ་སྟེ་དྷཻ་ཡིས་མགོ་དྲངས་པ་དང་། འཁོར་ཉན་པའི་རྗེས་ཀྱི་གླུ་ནི། ནི་ཥཱ་ད་ཨ་ནུ་གྷི་ཏ་སྟེ། ནི་ཡིས་མགོ་དྲངས་པའི་ཚིག་ཡིན་ནོ་ཞེས་གསུང་ངོ་། །
སྒྲའི་བསྟན་བཅོས་ཨ་མ་ར་ཀོ་ཤ་ལས། འདི་དག་ནི་གྲེ་བའི་འགྱུར་གྱི་བྱེ་བྲག་ཡིན་ཏེ། ཚིག་གང་ལའང་འགྱུར་གྱི་བྱེ་བྲག་གིས་ཕྱེ་བ་ཡིན་ནོ་ཞེས་བཤད་དེ། ཇི་སྐད་དུ། དྲུག་ལས་སྐྱེས་པ་རྨ་བྱའི་དབྱངས། ། བ་གླང་དགའ་དབྱངས་རི་ཤ་པ། ། གྷན་དྷ་ར་ནི་ར་སྐྱེས་སྒྲ། ། མེ་ཏོག་ཐུན་མོང་རྒྱས་པའི་ཚེ། ། ཁུ་བྱུག་སྒྲགས་པ་ལྔ་པ་ཡིན། ། རྟ་ནི་བློ་གསལ་དབྱངས་སུ་ཚེར། །
འཁོར་ཉན་པ་ནི་གླང་ཆེན་སྒྲ། ། རྨ་བྱ་ལ་སོགས་དེ་དག་རྣམས། ། མྱོས་པའི་ཚེ་ན་ལྔ་པར་སྒྲོགས། ། ཞེས་བཤད་ལ། སྒྲའི་དོན་ནི། ཅིའི་ཕྱིར་དྲུག་ལས་སྐྱེས་པ་ལ་སོགས་པ་ཞེས་གྲགས་ཤེ་ན། བཤད་པ། སྣ་དང་མགྲིན་པ་བྲང་དང་རྐན། ། ལྕེ་དང་སོ་རྣམས་ལ་བརྟེན་ཏེ། ། དྲུག་པོ་དག་ལས་ཡོངས་སྐྱེས་པས། །
དེ་ཕྱིར་དྲུག་ལས་སྐྱེས་ཞེས་བྱ། ། རྣམ་པ་ཀུན་ཏུ་སེམས་འཇུག་ཕྱིར། ། རི་ཤ་བྷ་ཞེས་རབ་ཏུ་གྲགས། ། ཆ་ཤས་འཛིན་ཅིང་གྷན་དྷར་པའི། ། ཡུལ་ལས་ལེན་ཕྱིར་གྷན་དྷར་པ། ། བར་མ་ཞེས་བྱའི་འདྲེན་པ་ལས། ། བྱུང་བས་བར་མ་ཞེས་སུ་གྲགས། ། འབྱུང་བ་ལྔ་ཡིས་རྫོགས་བྱེད་པ། ། དེས་ན་ལྔ་པ་ཞེས་སུ་སྨྲ། ། བློ་གསལ་རྣམས་ཀྱིས་བྱས་པའི་ཕྱིར། །
བློ་གསལ་ཞེས་ནི་ཤེས་པར་བྱ། ། གང་ཕྱིར་དབྱངས་རྣམས་འདྲེས་གྱུར་པ། ། དེ་ཡི་ཕྱིར་ན་ནི་ཥཱ་ད། ། ཞེས་འབྱུང་ངོ་། ། དེས་ན། དྲུག་གི་རྗེས་སུ་སྐྱེས་པའི་གླུ་ལ་སོགས་པ་གླུའི་དབྱེ་བ་བདུན་ནོ། ། གཉིས་པ་དེ་དག་སོ་སོར་ལེན་པའི་ཚུལ་ནི། དྲུག་གི་རྗེས་སུ་སྐྱེས་པའི་གླུ་སོགས་བདུན་པོ་རེ་རེ་ལ་ཡང་། ཉུང་ངུའི་དབྱེ་བ་ནི་ཚིག་གི་འགྱུར་བདུན་པོ་དེ་དལ་བའམ་ཕྲ་མོར་ལེན་པ་དང་། སྒྲོལ་བའི་དབྱེ་བ་ནི་མྱུར་བའམ་འབྲིང་དུ་ལེན་པ་དང་།
འཇིགས་པའི་དབྱེ་བ་ནི་དྲག་པོའམ། དྲག་པར་ལེན་པ་དང་། གང་བ་ནི་ངག་རྫོགས་པར་ལེན་པ་དང་། ཕྱེད་ཕྱི་བ་ནི་ཕྱེད་མི་གསལ་བར་ལེན་པ་དང་། རྣམ་པར་འདྲེས་པ་ནི་འགྱུར་རམ་ཚིག་འདྲེས་པ་སྟེ་བཞིའམ་ལྔའམ་དྲུག་གམ་བདུན་རྣམ་པར་འདྲེས་པར་ལེན་པ་དང་དྲུག་གི་ཕྱེ་བས་བདུན་དྲུག་བཞི་བཅུ་ཞེ་གཉིས་སུ་འགྱུར་བ་ཡིན་ནོ། ། གསུམ་པ་ཐུན་མོང་དུ་ལེན་ཚུལ་ནི། དེ་ལྟར་གླུའི་རྣམ་འགྱུར་དྲུག་པོ་དེ་དག འདོད་ཆགས་གཉིས་མཚུངས་པར་བྱེད་པ་ནི་གཉིས་འདྲེས་ཞེ་གཉིས་དང་། འདོད་ཆགས་གསུམ་མཚུངས་པར་བྱེད་པ་ནི་གསུམ་འདྲེས་ཞེ་གཉིས་དང་། ལྐོག་མར་ཉེད་པ་ནི་སྣ་གླུ་ལྟ་བུ་གྲེ་ཕུགས་ཅུང་ཟད་ཙམ་བསྡམས་ནས་ལེན་པ་དང་།
རྐན་ཉེད་པ་ནི་ཨུ་ཨུ་དང་། ལྕེ་ཉེད་པ་ནི་ད་ད་དང་། སོ་ཉེད་པ་ནི་སི་སི་སྟེ། དེ་རྣམས་ཇེ་གསལ་ཇེ་གསལ་ལེན་པ་དང་དྲུག་སྟེ། དེ་དག་ནི་གླུའི་དགོད་པའོ། ། མདོར་ན། དེ་དག་ཐམས་ཅད་ནི་བླ་མའི་ལུས་ངག་གི་ལག་ལེན་མཐོང་ཞིང་ལེགས་པར་དྲིས་ཏེའང་རྟོགས་པར་བྱའོ། ། དྲུག་པ་དེ་རྣམས་ས་བཟུང་བའི་དུས་སུ་བྱ་བར་བསྟན་པ་ནི། དཀྱིལ་འཁོར་བྱ་བའི་ས་གཞི་ཡོངས་སུ་བཟུང་བའི་དུས་སུ་ནི་གླུ་གར་གྱི་དམ་ཚིག་འདི་ནི་རབ་བསྐུལ་བས་ཡེ་ཤེས་རྡོ་རྗེ་ལྷའི་རྣལ་འབྱོར་ཅན་གྱིས་བྱ་སྟེ། གླུ་གར་འདི་ནི་གླུ་གར་བྱ་བ་ལས་མི་འདའ་བའི་དམ་ཚིག་གི་རིམ་པ་མཆོག་ཡིན་ནོ། །
བཅོ་ལྔ་པ་མཆོད་པ་ལ་གཉིས། མེ་ཏོག་སོགས་ཀྱི་མཆོད་པ། རྡོ་རྗེ་དྲིལ་བུ་བཟུང་བའི་སྔགས་བསྟན་པའོ། ། དང་པོ་ནི། གསང་སྦྱངས་བྱིན་གྱིས་བརླབས་པའི་ཨུཏྤལ་དང་ཨུ་དུམ་ཝ་ར་ལ་སོགས་པའི་མེ་ཏོག་འདི་རྣམས་མདོག་བཟང་ཞིང་དྲི་ཞིམ་པས་དགེ་ལ། དག་པའི་སྐྱེ་གནས་ས་ཕྱོགས་གཙང་ཞིང་དྲི་ང་བ་མེད་པས་ལས་དག་པ་འདི་གང་ཟག་བདག་གིས་ནི་རྒྱུ་དད་པས་ཡུལ་དཀྱིལ་འཁོར་གྱི་ལྷ་ཚོགས་ལ་འབུལ་ལགས་ཀྱིས། ཐུགས་ཀྱིས་བཞེས་ནས་གང་ཟག་བདག་ལ་དགྱེས་པར་མཛོད་ལ་དངོས་གྲུབ་བསྩལ་དུ་གསོལ། ནགས་ཚལ་དག་ལས་བྱུང་བའི་ཤིང་ཙནྡན་དཀར་དམར་དང་། ཨ་ཀ་རུ་དང་དུ་རུ་ཀ་སོགས་རོའི་བཅུད་དྲི་བཟང་པོས་སྣ་ལ་ཕན་པ་དང་། རྫས་གང་ཞིག་སྦྱར་བའམ་མ་སྦྱར་ཀྱང་རུང་སྟེ་དྲི་དང་གདུག་སྤོས་བཟང་པོ་མཆོག་བདག་གིས་དད་པས་འབུལ་ལགས་ཀྱིས།
བཞེས་ནས་བདག་ལ་དགྱེས་པར་མཛོད། གྲིབ་མནོན་གྱི་གདོན་སྲིན་པོ་འཇོམས་ཤིང་འོད་ཀྱི་དག་བྱེད་དང་། མིག་གི་དབང་པོ་ཚིམ་པར་བྱེད་པས་དགེ་ཞིང་མུན་པའི་ཚོགས་རྣམས་སེལ་བར་བྱེད་པའི་མར་མེ་འདི་བདག་གིས་དད་པས་འབུལ་ལགས་ཀྱིས། བཞེས་ནས་བདག་ལ་དགྱེས་པར་མཛོད། ག་པུར་དང་གུར་གུམ་སོགས་སྦྱར་བ་འདི་ནི་དྲི་བཟང་དང་ལྡན་པས་དྲི་མཆོག་དགེ་བ་སྟེ། ག་པུར་སོགས་རྫས་རྣམས་དག་པའི་སྐྱེ་གནས་ལས་དག་པ་འདི་ནི་བདག་ནི་དད་པས་འབུལ་ལགས་ཀྱིས། ཡུལ་གྱིས་བཞེས་ནས་བདག་ལ་དགྱེས་པར་མཛོད་ཅིག་པའོ། ། གཉིས་པ་ནི། ཨོཾ་བཛྲ་གྷཎྜེ་ཨཱཿཞེས་པ། ཨོཾ་མཆོག
བཛྲ་གྷཎྜེ་རྡོ་རྗེ་དྲིལ་བུ། ཨཱཿས་བོན་ཏེ། ལག་པ་གཡོན་པའི་མཐེ་བོ་དང་སྲིན་ལག་གིས་དྲིལ་བུ་བླངས་ནས་གནས་བརྒྱད་དུ་བཀྲོལ་བའི་སྔགས་སོ། ། ཨོཾ་མཧཱ་བཛྲ་ཧཱུྃ་ཞེས་པ། ཨོཾ་འདྲ། མཧཱ་ཆེན་པོ། བཛྲ་རྡོ་རྗེ། ཧཱུྃ་ས་བོན་ཏེ། རྡོ་རྗེ་བྱང་ཤར་ནས་གསོར་ནས་སྙིང་ཁར་བཟུང་བའི་སྔགས་སོ། ། གཉིས་པ་ལེའུའི་མིང་ནི།
འབྲིང་གི་དངོས་གྲུབ་རིལ་བུ་ནས། དཀྱིལ་འཁོར་གྱི་ས་བཟུང་བ་ལ་གླུ་གར་བྱ་བའི་བར་གྱི་དངོས་པོ་སྣ་ཚོགས་རྣམ་པར་ཕྱེ་བའི་ལེའུ་སྟེ་བཅུ་བཞི་པ། ཚིགས་སུ་བཅད་པ་ཉིས་བརྒྱའི་རྣམ་པར་བཤད་པའོ།། ༈ །།ད་ནི་ལེའུ་བཅོ་ལྔ་པ་བཤད་པར་བྱ་བ་ལ་གཉིས་ཏེ། སྤྱིའི་དོན་དང་། གཞུང་གི་དོན་ཏོ། ། དང་པོ་ནི། བརྗོད་བྱ་སྤྱི་དང་སྦས་པ། མཐར་ཐུག་གསུམ་ཀ་སྟོན། རྗོད་བྱེད་ཀྱི་སྒྲ་ནི།
ཡན་ལག་གི་དོན་གཙོ་ཆེ་ལ། ཡི་གེའི་དོན་ཡང་ཅུང་ཟད་འཇུག་གོ ། མངོན་པར་རྟོགས་པ། སྨིན་བྱེད་དབང་དང་། གྲོལ་བྱེད་ལས་བསྐྱེད་པའི་རིམ་པ། ཉེ་རྒྱུ། ལས་ཚོགས། དམ་ཚིག་དང་སྡོམ་པ་བསྟན་པ། བླ་མ་མཉེས་པ་ནི་སྡོམ་པའི་ཁོངས་སུ་འདུ་ཞིང་། བསྟོད་པ་ནི།
དཀྱིལ་འཁོར་དང་བསྐྱེད་པའི་རིམ་པ་ཐམས་ཅད་དང་འབྲེལ་ལོ། ། རྩ་བའི་རྒྱུད་ཀྱི་གང་དུ་ཕན་འདོགས་ན། ཧེ་རུ་ཀ་གསུམ་ནི། ལེའུ་གསུམ་པར་ཕྱག་བཞི་པའི་ཞལ་གསལ་བར་བྱེད་ལ། གཞན་རྣམས་མདོར་བསྡུས་པའི་ཚུལ་གྱིས་ཕན་འདོགས་སོ། ། དངོས་གྲུབ་མཐའ་དག་བསྒྲུབ་པའི་ལྷའི་རྣལ་འབྱོར་རྣམས་ནི། ལེའུ་གཉིས་པ་དང་བཅུ་གཅིག་པ་དང་། ཕྱི་མའི་དགུ་པ་དང་བཅུ་པར། ཀུ་རུ་ཀུལླེ་དོན་བསྡུས་པའི་ཚུལ་གྱིས་གསལ་བར་བྱེད་ལ། གཞན་རྣམས་མ་ཚང་བ་ཁ་བསྐོང་བའི་ཚུལ་དུ་གསལ་བར་བྱེད་དོ། །
ཉེ་བའི་རྒྱུ་ནི་ལེའུ་བརྒྱད་པ་དང་། ཕྱི་མའི་ལེའུ་གཉིས་པར་མི་གསལ་བ་གསལ་ཞིང་། མ་ཚང་བ་ཁ་བསྐོང་བའི་ཚུལ་དུ་གསལ་བར་བྱེད་དོ། ། དབང་གི་རྐང་གྲངས་ནི་ལེའུ་བཅུ་པ་དང་ཕྱི་མའི་གསུམ་པ་དང་ལྔ་པ་དང་བཅུ་གཉིས་པར་དོན་བསྡུས་པའི་ཚུལ་གྱིས་ཕན་འདོགས་སོ། ། དམ་ཚིག་གི་ཚོགས་བླ་མ་མཉེས་པར་བྱེད་པ་དང་བཅས་པ་ནི། ལེའུ་གཉིས་པ་དང་ཕྱི་མའི་ལེའུ་གསུམ་པར་མ་ཚང་པ་ཁ་བསྐོང་བའི་ཚུལ་གྱིས་ཕན་འདོགས་སོ། ། བསྟོད་པ་ནི། དཀྱིལ་འཁོར་དང་བསྐྱེད་པའི་རིམ་པ་འབྱུང་བའི་ཕྱོགས་ཀུན་ཏུ་ཁ་བསྐོང་ངོ་། ། གླེང་གཞིའི་ཚིག་བསྡུས་པ་ནི། བརྗོད་བྱ་དང་རྗོད་བྱེད་དང་།
མངོན་པར་རྟོགས་པ་དང་། རྩ་བའི་རྒྱུད་ཀྱི་གསལ་བྱེད་ཐམས་ཅད་ཚང་པ་ཡིན་པས་འདི་ལ་ཀུན་འཇུག་གོ ། གཉིས་པ་གཞུང་གི་དོན་ལ་དགུ། ཧེ་རུ་ཀ་གསུམ་གྱི་རྣལ་འབྱོར། ཀུ་རུ་ཀུལླེའི་རྣལ་འབྱོར། རྣལ་འབྱོར་རྒྱུད་ཀྱི་གླེང་གཞི། ལས་རྒྱས་པའི་ལྷའི་རྣལ་འབྱོར། ཉེ་བའི་རྒྱུ་བསྟན་པ། དབང་གི་རྐང་གྲངས་བསྟན་པ། དམ་ཚིག་གི་ཚོགས་བསྟན་པ།
རིགས་ལྔ་བདག་མེད་མ་དང་བཅས་པའི་བསྟོད་པ། བླ་མ་མཉེས་པའི་ཐབས་བསྟན་པའོ། ། དང་པོ་ལ་གཉིས། བཤད་པར་དམ་བཅའ་བ། དོན་དངོས་སོ། ། དང་པོ་ནི། གླུ་གར་སོགས་བཤད་པའི་རྗེས་དེ་ནས་དྲུག་པ་རྡོ་རྗེ་འཛིན་པའི་རྒྱལ་པོ་རྣལ་འབྱོར་མའི་རྡོ་རྗེ་གུར་གྱིས། འཁོར་སངས་རྒྱས་རིགས་ལྔ་པོ་ཀུན་དང་། སངས་རྒྱས་སྲས་པོ་བྱང་ཆུབ་སེམས་དཔའ་ཐམས་ཅད་ལ། ཧེ་རུ་ཀ་གསུམ་ལ་སོགས་པའི་ལྷའི་རྣལ་འབྱོར་དང་།
གླེང་གཞི། ཉེ་རྒྱུ་སོགས་སྟོན་པའི་ཚིག་འདི་དག་བཀའ་བསྩལ་པའོ། ། གཉིས་པ་ནི། ཧེ་རུ་ཀ་གསུམ་ནི། འདིར་དཔའ་བོ་གཅིག་པའམ། ལྷན་ཅིག་སྐྱེས་པའི་རྣལ་འབྱོར་དུ་གསུངས་ཏེ། དེ་ལྟ་བུའི་མངོན་པར་རྟོགས་པ་བསྒོམ་ན་འོག་ཀུ་རུ་ཀུལླེ་ལ་སོགས་པ་དང་འདྲ་བས་དེར་བརྗོད་པར་བྱའོ། ། དཀྱིལ་འཁོར་དུ་བསྒོམ་ན་རྩ་བའི་རྒྱུད་དང་ཐུན་མོང་དུ་བྱས་ཏེ། ཚོགས་ཀྱི་ཞིང་སྤྱན་དྲངས་པ་ནས་གཞལ་ཡས་ཁང་བསྒོམ་པའི་བར་ལེའུ་བཅུ་གཉིས་པ་བཞིན་བྱ། དེ་ནས་མངོན་བྱང་ལྔ་ལས་རྒྱུ་རྡོ་རྗེ་འཛིན་པ་དང་།
འཁོར་གྱི་ལྷ་མོ་དབྱུང་བ་ནས་བརྩམས་ཏེ་ཡན་ལག་ཐམས་ཅད་གོང་དུ་བསྟན་པ་བཞིན་རྒྱས་པར་ཤེས་པར་བྱའོ། ། ཡང་ཕྱག་གཉིས་པ་ལ་ཡུམ་མེད་པས་འཁོར་གྱི་ལྷ་མོ་སྙིང་ཁ་ནས་འབྱིན་ལ། དེའི་ཕྱིར་རྒྱུ་རྡོ་རྗེ་འཛིན་པ་འོད་དུ་ཞུ་བ་དང་གླུས་བསྐུལ་བ་དང་། འབྲས་བུ་རྡོ་རྗེ་འཛིན་པ་བཞེངས་པའང་འདིའི་ཕྱོགས་ལ་མི་དགོས་སོ། ། ཡང་བདག་མེད་མ་ནི་སྤྱིའི་ཡུམ་ཡིན་པས། ཡུམ་བདག་མེད་མས་བྱས་ལ་མཁའ་གསང་བྱིན་གྱིས་བརླབ་པ་ལ་སོགས་པ་ཐམས་ཅད་ཕྱག་བཅུ་དྲུག་པ་བཞིན་དུ་བྱས་ཀྱང་འགྲུབ་པ་ཡིན་ནོ། ། དེ་ལྟར་མི་བསྐྱོད་པའི་ཕྱོགས་ཀྱི་ཧེ་རུ་ཀ་བཞི་རྣམ་པར་སྣང་མཛད་ལ་སོགས་པ་ལའང་བསྟན་ནས། དཀྱིལ་འཁོར་དྲུག་བཅུ་རྩ་གཉིས་སུ་བྱེད་པའི་མན་ངག་ནི། སྔར་ལེའུ་ལྔ་པར་བསྟན་ཟིན་ཏོ། ། ཚིག་གི་དོན་ནི།
སྐུ་རྡོ་རྗེ་ཕྱག་གཉིས་པ་ལ་ཞལ་གཅིག་པ། ཕྱག་མཚན་རྡོ་རྗེ་ལས་བསྐྱེད། སྐུ་རྡོ་རྗེའི་རྣམ་པའི་རང་བཞིན་ཅན། ལག་པ་གཡས་ན་རྡོ་རྗེ་དང་། གཡོན་ན་ཐོད་པ་དང་། གྲུ་མོར་ཁ་ཊྭཾ་ཀ་འཛིན་པར་བསམ་ནས། སྙིང་ཁ་ནས་འཁོར་ལྷ་མོ་བརྒྱད་སྤྲོ་ཞིང་། སྐུ་གསུང་ཐུགས་བྱིན་གྱིས་བརླབ། ཡེ་ཤེས་པ་གཞུག དབང་བསྐུར་རིགས་བདག་གིས་རྒྱས་གདབ་ནས།
སྔགས་བཟླས་པ་ནི་བྱའོ། ། གསུང་རྡོ་རྗེ་ཕྱག་བཞི་པ་ནི་ཉིད་དང་ཡང་། ཞལ་གསུམ་པ། ཕྱག་མཚན་རྡོ་རྗེ་ལས་བྱུང་པ། ཞལ་གསུམ་གྱི་གཡས་དཀར་པོ། གཡོན་དམར་པོ། དེ་བཞིན་དབུས་སྔོ་བ། ཕྱག་བཞིའི་དང་པོ་གཉིས་ཀྱིས་རྡོ་རྗེ་དང་ཐོད་པ། འོག་མ་གཉིས་ཀྱིས་ཡུམ་རྡོ་རྗེ་ཕག་མོ་ལ་འཁྱུད་ནས་ལྷན་ཅིག་མཉམ་པར་སྦྱོར་བའོ། ། ཐུགས་རྡོ་རྗེ་ནི་ཕྱག་དྲུག་པ་ལ་ཁ་དོག་གནག
ཕྱག་དྲུག་གི་གཡས་གཉིས་ན་རྡོ་རྗེ་དང་གྲི་གུག གཡོན་གཉིས་རྩེ་གསུམ་དང་དྲིལ་བུ། ལྷག་མ་གཉིས་ཀྱིས་ཡུམ་ལྕགས་སྒྲོག་ལུ་གུ་བརྒྱུད་མ་དང་ལྷན་ཅིག་མཉམ་པར་སྦྱོར་ཞིང་། དབུ་ལ་སངས་རྒྱས་ལྔའི་རང་བཞིན་གྱི་ཐོད་པ་རྐམ་པོ་ལྔའི་དབུ་རྒྱན་ཅན་ཞལ་གསུམ་གྱི་དབུས་སྔོ་བ། གཡས་དཀར་བ། གཡོན་དམར་བ་ཉིད་དུ་བསྒོམ་པར་བྱ་སྟེ། དམ་ཚིག་པ་བསྐྱེད། སྐུ་གསུང་ཐུགས་བྱིན་གྱིས་བརླབ། ཡེ་ཤེས་པ་གཞུག དབང་བསྐུར་ཞིང་རིགས་བདག་གིས་རྒྱས་གདབ་ལ།
བཟླས་པ་བྱའོ། ། གཉིས་པ་ཀུ་རུ་ཀུལླེའི་རྣལ་འབྱོར་ནི། ཚོགས་གཉིས་བསག་པ་སྔོན་དུ་སོང་ནས། པད་ཉིའི་སྟེང་དུ་སྙིང་པོ་ཚིག་ཙམ་མམ་རྡོ་རྗེ་ཆོ་ག་ལས་ཀུ་རུ་ཀུལླེ་སྐུ་མདོག་དམར་མོ། ཕྱག་ནི་བཞི་པ་གཡས་གཉིས་ན་ཨུཏྤལ་ལའི་མདའ་དང་ལྕགས་ཀྱུ་འཛིན་ཅིང་། གཡོན་གཉིས་ན་མེ་ཏོག་རྒྱས་པའི་གཞུ་དང་ཨུཏྤལ་ལའི་ཞགས་པ་བསྣམས་པ་དང་། ཞལ་གཅིག་མ་དང་། སེམས་ཅན་ཐམས་ཅད་དབང་དུ་བྱེད་མའི་དམ་ཚིག་པ་བསྐྱེད། སྐྱེ་མཆེད་སྐུ་གསུང་ཐུགས་བྱིན་གྱིས་བརླབ། ཡེ་ཤེས་པ་གཞུག
དབང་བསྐུར་ལ་རིགས་ཀྱི་བདག་པོ་རྡོ་རྗེ་ཆོས་འོད་དཔག་མེད་ཀྱི་དབང་བསྐུར་གྱི་གནས་སྤྱི་བོར་མནན་པར་བསྒོམ་པ་འདི་ནི། ལྷོ་ཕྱོགས་ཀྱི་རི་ལ་གནས་པའི་ལྷ་མོ་ཀུ་རུ་ཀུལླེར་བརྗོད་དོ། ། འདི་ཡི་སྔགས་ནི་ཨོཾ་ཀུ་རུ་ཀུལླེ་ཧྲཱིཿསྭཱ་ཧཱ་ཞེས་པ་བཟླས་བརྗོད་བྱས་ལ། ལས་བསྒྲུབ་པའོ། ། གསུམ་པ་གླེང་གཞི་ལ་གཉིས། གླེང་གཞི་དངོས། རྩ་རྒྱུད་ཀྱི་ལུས་རྣམ་བཞག་བསྟན་པའོ། ། དང་པོ་ནི། བཙུན་མོའི་ཆོས་ལ་གནས་པ་ནི། ཁྱོད་ཀྱི་སྤྱན་སྔར་བདག་གིས་ནི། །
དུས་གཅིག་པའི་དུས་སུ་ནི། ། བདག་ཉིད་ཀྱིས་ནི་འདི་ཐོས་ནས། ། རྒྱས་པ་ཉིད་དུ་རབ་ཏུ་དབྱེ། ། ཞེས་པ་ལ། འགྱུར་གཞན་དུ། འདི་སྐད་བདག་གིས་ཐོས་པ་སྟེ། ། དུས་གཅིག་པ་ཡི་དུས་སུ་ནི། ། བདག་གིས་བཅོམ་ལྡན་སྤྱན་སྔར་ཏེ། ། བཙུན་མོའི་ཆོས་ལ་རྣམ་གནས་ནས། ། ཞེས་པ་འབྱུང་སྟེ།
དེ་དག་དང་བསྟུན་ནས་བཤད་པར་བྱ་སྟེ། དེ་ལ་འདི་ནི་རྩ་བའི་རྒྱུད་ཀྱི་གླེང་གཞི་བསྟན་པ་སྟེ། ཐོས་པ་ཞེས་པ་གཞིར་བཞག་ནས། གང་ཐོས་ན། ཆོས་ཕུན་སུམ་ཚོགས་པ་བརྟག་པ་ན་གཉིས། ལེའུ་ཉི་ཤུ་རྩ་གསུམ། ཤླཽ་ཀ་བདུན་བརྒྱ་ལྔ་བཅུ་ཡོད་པ་འདི་ཁོ་ན་སྐད་མང་ཉུང་མེད་སྒྲོ་བཀུར་དང་བྲལ་བའོ། ། གང་གིས་ན། འཁོར་ཕུན་སུམ་ཚོགས་པ་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུའི་ནང་ནས་རྡོ་རྗེ་སྙིང་པོ་བདག་གིས་སོ། ། གང་གི་ཚེ་ཐོས་ན།
དུས་ཕུན་སུམ་ཚོགས་པ་དུས་གཅིག་པ་ཡི་དུས་སུ་ནིའོ། ། གང་ལས་ཐོས་ན། བསྡུད་པ་པོ་བདག་གི་སྟོན་པ་བཅོམ་ལྡན་འདས་སྤངས་པ་དང་ཡེ་ཤེས་ཕུན་སུམ་ཚོགས་པ་བརྙེས་པའི་སྤྱན་སྔར་འདུག་ཏེའོ། ། གང་དུ་ཐོས་ན། བཙུན་མོའི་ཆོས་ཀྱི་འབྱུང་གནས་ལ་རྣམ་པར་གནས་པའི་གཞལ་ཡས་ཁང་གི་ནང་དུའོ། ། དེ་ལྟར་གླེང་གཞི་ཕུན་སུམ་ཚོགས་པ་ལྔས་རྒྱུད་ཀྱི་ལུས་མདོར་བསྟན་ནས། རྒྱུད་ཀྱི་ཡན་ལག་རྒྱས་པ་ཉིད་དུ་རབ་ཏུ་དབྱེ་བའི་ཚུལ་གྱིས་སོ། ། གཉིས་པ་རྩ་རྒྱུད་ཀྱི་ལུས་རྣམ་བཞག་བསྟན་པ་ནི། ལྟ་སྟངས་དགུག་དང་བརྡའ་ཆེན་དང་། ། དོན་བྱེད་ནུས་དང་ཆར་སོགས་སོ། །
ཞེས་པ་སྟེ། རྩ་བའི་ལྟ་སྟངས་བཞི་དང་། བསྒྲུབ་བྱ་དགུག་པ་དང་། གྲོགས་དམ་ཚིག་དང་ལྡན་པ་ངོ་ཤེས་པར་བྱེད་པའི་ལུས་ངག་གི་བརྡའ་ཆེན་དང་། སྤྱོད་པའི་རྣམ་འཕྲུལ་དང་གདུལ་བྱ་དམན་པ་ལ་མོས་པའི་དོན་བྱེད་ནུས་པ་ལས་ཚོགས་དང་ཆར་དབབ་པ་དང་། སོགས་ཀྱིས་བསྡུས་པ་ནི། རྩ་རྒྱུད་ཉིད་ལས། རེངས་པར་བྱེད་དང་སྐྲོད་པ་ཉིད། ། སྡེ་རེངས་བྱེད་དང་མངོན་སྤྱོད་དང་། ། ཇི་ལྟར་རིགས་པའི་རྣལ་འབྱོར་མའི། །
སྐྱེ་དང་གནས་དང་བྱེད་རྒྱུ་དང་། ། དོན་བྱེད་ཡེ་ཤེས་རྣམ་ཤེས་དང་། ། ལྷ་རྣམས་ཇི་ལྟར་འབྱུང་བ་འོ། ། ཞེས་འབྱུང་བ་རྣམས་ཡིན་ལ། དེ་དག་གིས་རྩ་རྒྱུད་ཀྱི་ལུས་རྣམ་བཞག་མདོར་བསྟན་པ་སྟེ། འདི་དག་གི་དོན་རྒྱས་པར། རྩ་རྒྱུད་དུ་ཤེས་པར་བྱའོ། ། དེ་ལྟར་གླེང་གཞི་བསྡུས་པ་དང་། ལུས་རྣམ་བཞག་འདིར་ཅིའི་ཕྱིར་འབྱུང་སྙམ་ན། རྡོ་རྗེ་གུར་འདི་རྩ་བའི་རྒྱུད་རྒྱས་བསྡུས་གཉིས་ཀའི་དོན་བསྡུས་ཤིང་གསལ་བར་བྱེད་པ་ཡིན་པས།
གོང་འོག་གི་ཚིག་ཐམས་ཅད་ཀྱིས་ནི་རྒྱུད་རྒྱས་པའི་ཚིག་དང་དོན་བསྡུས་ཏེ་ཉུང་ངུའི་རྒྱུད་འདི་ལ་མི་གསལ་བ་གསལ་ཞིང་མ་ཚང་བ་ཁ་བསྐོང་བའི་ཚུལ་གྱིས་ཕན་འདོགས་པ་ཡིན་ལ། ཉུང་ངུའི་རྒྱུད་འདིའི་ཚིག་གི་དོན་བསྡུས་པ་ནི། གླེང་གཞི་དང་ལུས་རྣམ་པར་བཞག་པ་འདི་ཙམ་ཞིག་ཏུ་འདུས་སོ་ཞེས་བྱ་བའི་དོན་ཡིན་ནོ། ། བཞི་པ་ལས་རྒྱས་པའི་ལྷའི་རྣལ་འབྱོར་ལ་བཞི། ལྷའི་རྣལ་འབྱོར་བཅུ་བསྟན་པ། དེ་དག་གི་སྔགས་བསྟན་པ། ཕན་ཡོན་བསྟན་པ། རྡོ་རྗེ་ནག་པོ་ཆེན་པོའི་སྒྲུབ་ཐབས་ལས་ཚོགས་དང་བཅས་པ་བསྟན་པའོ། ། དང་པོ་ལ་གཉིས། སྤྱིའི་རྣམ་བཞག
སོ་སོའི་རྣལ་འབྱོར་རོ། ། དང་པོ་ནི། སྤྱན་རས་གཟིགས་ལ་སོགས་པའི་ལྷའི་རྣལ་འབྱོར་རྣམས་ཀྱི་མངོན་རྟོགས་ནི་འདི་ཡིན་ཏེ། རང་གང་བསྒོམ་པའི་ལྷའི་སྐུ་དྲན་པར་བྱས་ལ། སྙིང་ཁར་པདྨ་དང་དེའི་སྟེང་དུ་ཞི་བ་རྣམས་ཀྱི་ནི་ཟླ་བ། ཁྲོ་བོ་རྣམས་ཀྱི་ཉི་མའི་སྟེང་དུ་རང་རང་གི་ས་བོན་བསམ་ལ། དེ་ལས་འོད་བྱུང་སྟེ་ཚོགས་ཀྱི་ཞིང་སྤྱན་དྲངས་ཞིང་མཆོད་པ་དང་། དེའི་སྤྱན་སྔར་ཡན་ལག་བདུན་བྱ་བ་དང་། ཚད་མེད་པ་བཞི་སྒོམ་པ་དང་། ཡེ་ཤེས་ཀྱི་ཚོགས་བསག་ཆོས་ཐམས་ཅད་སྟོང་པ་ཉིད་བསྒོམ་པའི་བར་བྱས་ལ།
དེ་ནས་བསྲུང་བའི་འཁོར་ལོ་བསྒོམ་པའམ། མ་བསྒོམ་ཡང་རུང་སྟེ་པདྨ་དང་ཉི་མའམ་ཟླ་བའི་སྟེང་དུ་རང་རང་གི་ས་བོན་ལས་བསྐྱེད་ཀྱང་རུང་། ས་བོན་ལས་ཕྱག་མཚན་ས་བོན་གྱིས་མཚན་ཏེ། དེ་ལས་འོད་སྤྲོས་སེམས་ཅན་གྱི་དོན་བྱས་ཚུར་འདུས་པ་ལས་བསྐྱེད་ཀྱང་རུང་སྟེ། རང་རང་གི་དམ་ཚིག་པ་བསྐྱེད། སྐུ་གསུང་ཐུགས་བྱིན་གྱིས་བརླབས། ཡེ་ཤེས་འཁོར་ལོ་དགུག་གཞུག་བྱ། དབང་བསྐུར་ནས་རིགས་ཀྱི་བདག་པོས་རྒྱས་གདབ་ལ། སྙིང་ཁར་ཟླ་བའམ། ཉི་མའི་སྟེང་དུ་རང་རང་གི་ས་བོན་ལས་རང་རང་གི་སྔགས་ཀྱིས་བསྐོར་བ་ལ་དམིགས་ཏེ།
རང་རང་གི་སྙིང་པོ་ཡི་གེའི་གྲངས་ཀྱིས་འབུམ་མམ། དེ་བཞི་འགྱུར་རམ་བརྒྱད་འགྱུར་གྱིས་བསྙེན་པ་བྱས་ན། ལས་སྦྱོར་གྱི་དུས་སུ། འཇིག་རྟེན་མགོན་གྱི་ནད་རྣམས་ཞི། ། ཞེས་སོགས་འོག་ནས་འབྱུང་བ་ལྟར་འགྲུབ་པ་ཡིན་ནོ། ། གཉིས་པ་སོ་སོའི་རྣལ་འབྱོར་ལ་བཅུ་ཡོད་པའི། དང་པོ་སྤྱན་རས་གཟིགས་ཀྱི་རྣལ་འབྱོར་ནི། གདན་གྱི་སྟེང་དུ་ལམ་གྱི་ས་བོན་དེ་ཉིད་ལས་སྐྱེས་པའི་ཐུབ་པ་ཆེན་པོ་འཇིག་རྟེན་མགོན་པོ་སྤྱན་རས་གཟིགས་དཀར་པོ། ཕྱག་གཉིས་པ་ལ། ཞལ་གཅིག་པ།
ཕྱག་གཉིས་ཀྱི་གཡས་པས་མཆོག་སྦྱིན་གྱི་ཕྱག་རྒྱ་དང་ནི། གཡོན་པས་པདྨ་དཀར་པོ་འདབ་མ་ཁ་ཕྱེ་བ་བསྣམས་ཤིང་། རིན་པོ་ཆེས་བརྒྱན་པ། པདྨ་དང་ཟླ་བའི་གདན་ལ་ཡང་དག་པར་གནས་པ། དབང་བསྐུར་ནས་དབུ་རྒྱན་རྡོ་རྗེ་ཆོས་འོད་དཔག་མེད་དང་ལྡན་པའོ། ། གཉིས་པ་འཇམ་དབྱངས་ཀྱི་རྣལ་འབྱོར་ནི། ས་བོན་མཾ་གྱི་ཡི་གེ་དེ་ཉིད་ལས་སྐྱེས་པའི་འཇམ་པའི་དབྱངས་ནི། སྐུ་མདོག་སེར་པོ། ཞལ་གཅིག་ཕྱག་གཉིས་པ་སྟེ། ཡན་ལག་ཕྱག་གཡས་མཆོག་སྦྱིན་དང་།
གཡོན་ཨུཏྤལ་གྱིས་བརྒྱན་པ། དར་དང་རིན་པོ་ཆེའི་རྒྱན་ཅན། རིགས་བདག་མི་བསྐྱོད་རྡོ་རྗེ་སྤྱི་བོར་འཛིན་པར་བསྒོམ་མོ། ། གསུམ་པ་གཤིན་རྗེ་གཤེད་ཀྱི་རྣལ་འབྱོར་ནི། ས་བོན་ཧཱུྃ་གི་ཡི་གེ་ཡེ་ཤེས་ལྔའི་རང་བཞིན་ལས་བྱུང་བ། སྐུ་མདོག་ནག་པོ། ཞལ་གཅིག་ཕྱག་གཉིས་པ། ལག་པ་གཡས་ན་རལ་གྲི་དང་། གཡོན་པ་སྡིགས་མཛུབ་མཛད་པ་ཉིད། མ་ཧེ་ཆེན་པོའི་རྒྱབ་ཏུ་ནི་དཔའ་བོ་ཞབས་གཡས་བསྐུམ་ཞིང་གཡོན་བརྐྱང་པའི་སྟབས་ཀྱིས་གནས་པ།
གདུག་པ་ཅན་འདུལ་བའི་ཁྲོ་བོའི་གཟུགས་ཅན། གཤིན་རྗེ་འཇིགས་པར་བྱེད་པ་སྟེ། ཡུམ་དང་ཁ་སྦྱར་དབུས་སུ་སྤྱི་བོར་མི་བསྐྱོད་པ་རིགས་བདག་ཏུ་འཛིན་པ་བསྒོམ་མོ། ། བཞི་པ་ཧཱུྃ་མཛད་ཀྱི་རྣལ་འབྱོར་ནི། ས་བོན་ཧཱུྃ་གི་ཡི་གེ་ལས་བྱུང་བ། རྡོ་རྗེ་ཧཱུྃ་མཛད་རྡོ་རྗེ་ཅན་སྐུ་མདོག་སྔོན་པོ་ཞལ་གཅིག་ཕྱག་གཉིས་པ། ཕྱག་གཡས་རྡོ་རྗེ་དང་། གཡོན་དྲིལ་བུ་འཛིན་པའི་སྦྱོར་བ་ཡི་ལག་པ་གཉིས་ཀྱིས་ཧཱུྃ་མཛད་ཀྱི་ཕྱག་རྒྱ་ཐུགས་ཁར་འཆིང་བ། རྐང་པ་གཡོན་ཉིད་བརྐྱང་བ་ཡིས་འཇིགས་བྱེད་དབང་ཕྱུག་ཆེན་པོ་མནན་པ་ཡི་ནི་ལུས་ཀྱི་སྤྱི་བོར་རིགས་བདག་རྡོ་རྗེའི་རིགས་མི་བསྐྱོད་པ་བསམ་ནས། མཚན་གྱི་རྣམ་གྲངས་ཁྲོ་བོ་འཇིག་རྟེན་གསུམ་ལས་རྣམ་པར་རྒྱལ་བ་དྲན་པར་བྱའོ། །
ལྔ་པ་སྒྲོལ་མའི་རྣལ་འབྱོར་ནི། ས་བོན་ཏྃ་གྱི་ཡི་གེ་ལས་བྱུང་པ། ཞལ་གཅིག་ཕྱག་གཉིས་མ། ཕྱག་གཡས་མཆོག་སྦྱིན་གྱི་ཕྱག་རྒྱས་ཨུཏྤལ་འདབ་མ་རལ་གྲིའི་སོ་འདྲ་བ་བསྣམ་པ། གཡོན་པས་དབང་མཆོག་ཨུཏྤལ་ལྗང་ཁུ་མཚོན་ཆ་རལ་གྲིས་མཚན་པ་འཛིན་པ་སྟེ། ལྷ་མོ་སྒྲོལ་མ་སྐུ་མདོག་ལྗང་ཁུ་ལྟ་བུ་ཉིད་རིན་པོ་ཆེའི་རྒྱན་གྱིས་བརྒྱན་པ། དུས་རྟག་ཏུ་ཞབས་གཡས་བརྐྱང་བའི་བཟང་པོའི་འདུག་སྟངས་ཀྱིས་གནས་ཤིང་། གདན་སྣ་ཚོགས་པདྨ་དང་ཟླ་བའི་སྟེང་དུ་ཡང་དག་བཞུགས་ནས་རིགས་བདག་སྤྱི་བོར་དོན་ཡོད་གྲུབ་པ་འཛིན་པ་མོ། ལོ་བཅུ་དྲུག་ལོན་པ་ལྟ་བུའི་ལང་ཚོའི་སྒེག་མོ་ཆེན་མོ། དངོས་གྲུབ་སྟེར་བའི་སྐལ་བཟང་མ།
རྗེ་བཙུན་མ་སྒྲོལ་མའི་གཟུགས་ཅན་བསྒོམ་པར་བྱའོ། ། དྲུག་པ་འོད་ཟེར་ཅན་མའི་རྣལ་འབྱོར་ནི། ས་བོན་མྃ་གྱི་ཡི་གེ་ལས་བྱུང་བ་ཞལ་གཅིག་ཕྱག་གཉིས་མ། གཡས་མཆོག་སྦྱིན་དང་། གཡོན་ཤིང་ཨ་ཤོ་ཀའི་ཡལ་ག་འཛིན་པ་མ། སྐུ་མདོག་ཉི་མ་ཤར་བ་ལྟ་བུ་དམར་སེར་ཏེ། རིགས་བདག་རྣམ་སྣང་དཔལ་ནི་སྤྱི་བོར་སྐྱེས་ཏེ་བརྒྱན་པ། ཞབས་གཡོན་བརྐྱང་པའི་སྦྱོར་བ་ཡིས། གདན་འགྲོ་མགྱོགས་རྟ་བདུན་གྱིས་དྲངས་ཤིང་རྟ་མནན་ནས་བཞུགས་པ། ཡན་ལག་ཐམས་ཅད་ལ་རིན་པོ་ཆེའི་རྒྱན་གྱི་སྒེག་པའི་རོ་ཡིས་བརྒྱན་ཅན་གྱི་ལྷ་མོ་འོད་ཟེར་ཅན་ནི་བསྒོམ་པར་བྱའོ། །
བདུན་པ་ཙུན་ད་མའི་རྣལ་འབྱོར་ནི། བསྐྱེད་པའི་ས་བོན་ཙུྃ་གྱི་ཡི་གེ་ལས་བྱུང་པ། སྐུ་མདོག་སྟོན་ཀའི་ཟླ་བ་ལྟ་བུའི་འོད་ཅན། ཕྱག་གཉིས་སྙིང་ཁར་རིན་པོ་ཆེའི་སྙིམ་པས་ཕྱག་རྒྱས་གནས། རིན་པོ་ཆེའི་རྒྱན་གྱིས་མཛེས་པའི་ཚུལ་གྱིས་ཡང་དག་བཞུགས་ཤིང་། ལྷ་མོ་ཙུན་ད་མ་གདན་སྣ་ཚོགས་པདྨ་དང་ཟླ་བའི་གདན་ཅན། རིགས་བདག་ཕན་པ་མགོན་པོ་རྣམ་སྣང་གིས་སྤྱི་བོ་ནས་མནན་པ་སྟེ། ཆོས་འབྱུང་ལས་བྱང་ཆུབ་ཀྱི་སེམས་ནི་འཛག་ཅིང་འབབ་པའི་ལྷ་མོ་བདེ་བས་མྱོས་པས་ལུས་སྟོབས་དང་བྲལ་བ་བསྒོམ་མོ། ། བརྒྱད་པ་ནོར་རྒྱུན་མའི་རྣལ་འབྱོར་ནི། ས་བོན་བྃ་གྱི་ཡི་གེ་ལས་བྱུང་བའི་ལྷ་མོ་ནོར་འཛིན་མ་ཤིན་ཏུ་ཁ་དོག་སེར་མོ།
ཞལ་གཅིག་ཕྱག་གཉིས་མ། ལག་པ་གཡས་མཆོག་སྦྱིན་དང་། གཡོན་འབྲས་ཀྱི་སྙི་མ་བསྣམ་པ། ཞབས་རྡོ་རྗེ་སྐྱིལ་ཀྲུང་སྦྱོར་བ་ལས་གདན་ལ་བཞུགས་པ། ཡན་ལག་མཆོག་དབུ་ལ་རིགས་བདག་རིན་ཆེན་འབྱུང་གནས་ཀྱིས་བརྒྱན་པ། སྤྱན་ནི་ཤིན་ཏུ་ཟུར་མིག་དང་ལྡན་པ། རིན་པོ་ཆེའི་རྒྱན་གྱིས་སྒེག་པར་ནི་གནོད་སྦྱིན་ནོར་གྱི་རྒྱལ་པོ་བསྒོམ་པར་བྱ་སྟེ། དེ་ལྟར་བསྒོམ་པའི་རྣལ་འབྱོར་པ་ནོར་གྱི་བདག་པོ་རྣམ་ཐོས་ཀྱི་བུ་དང་མཚུངས་པར་འགྱུར་རོ། ། དགུ་པ་ཛཾ་བྷ་ལྷའི་རྣལ་འབྱོར་ནི། ས་བོན་ཛྃ་གྱི་ཡི་གེ་ལས་ཛཾ་བྷ་ལྷ་སྐྱེས་པ་ནམ་མཁའ་མཛོད་ཅེས་བྱ་བ་བསྒོམ་སྟེ།
ཁ་དོག་སེར་ཞིང་། ཞལ་གཅིག་ཕྱག་གཉིས་པ། གཡས་མཆོག་སྦྱིན་གྱི་ཕྱག་རྒྱས་ཤིང་ཏོག་བི་ཛ་པུ་ར་ཀ་བསྣམ་པ། གཡོན་རིན་པོ་ཆེ་འབར་བ་སྐྱུག་པར་གྱུར་པའི་ནེའུ་ལེ་འཛིན་པ། རིགས་བདག་རིན་ཆེན་འབྱུང་ལྡན་རྡོ་རྗེ་ཡི་སྤྱི་བོའི་དཀྱིལ་འཁོར་རྣམ་པར་བརྒྱན་ཏེ། དེ་ལས་རིན་ཆེན་ཆར་ནི་འབབ་པར་བསམ་པར་བྱའོ། ། སྐྱོར་མོར་རྡོ་རྗེ་ཆུ་བླུག་བྱ། ། ཞེས་པ་ནི། ཛཾ་བྷ་ལྷ་ཡི་བསྙེན་པ་འབུམ་ཕྲག་བཞི་སོང་ནས་ཐུན་མཚམས་སུ་ཆུ་དབུལ་བར་བྱ་སྟེ། དེའང་བདག་ཛཾ་བྷ་ལྷར་བསྒོམ་ནས་ཕྱག་གཡས་པས་བི་ཛ་པུ་ར་ལ་བདག་གི་དྲི་ཆུའམ།
ཆུ་རང་ཡེ་ཤེས་ཀྱི་བདུད་རྩིར་གྱུར་པ། མདུན་དུ་རྡོ་རྗེ་ཆོ་ག་བཞིས་བསྐྱེད་པའི་ཛཾ་བྷ་ལྷའི་ཞལ་དུ་དབུལ་བར་བསམ་ཞིང་། ཨོཾ་ཛཾ་བྷ་ལྷ་ཛ་ལེན་དྲ་ཡེ་སྭཱ་ཧཱཿཞེས་བྱ་བའི་སྔགས་ཀྱིས་རྡོ་རྗེའི་ཆུའམ་ཆུ་གཙང་མ་རྡོ་རྗེའི་ཆུར་བསྒོམ་པ་ཁྱོར་བ་བརྒྱ་རྩ་བརྒྱད་ཕུལ་ལ། མཆོད་པས་མཆོད་དེ་གཏོར་མ་བཏང་ལ། བསྟོད་པས་བསྟོད་དེ། དངོས་གྲུབ་བླངས་ལ་བཟོད་པར་གསོལ་ཏེ། མདུན་གྱི་ཡེ་ཤེས་པ་གཤེགས་ལ། དམ་ཚིག་པ་བདག་ལ་བསྡུའོ། ། བཅུ་པ་སོ་སོར་འབྲང་མའི་རྣལ་འབྱོར་ནི། ས་བོན་པྲྃ་གྱི་ཡི་གེ་ལས་ལྷ་མོ་སྐྱེས་པ།
སོ་སོར་འབྲང་མའི་ལུས་ནི་དཀར་ལ་དམར་བའི་མདངས་ཆགས་ཞིང་། འགྲོ་བའི་ཡིད་འོང་མ། ལྷ་མོ་ཞལ་གཅིག་ཕྱག་གཉིས་མའི་གཡས་ན་རལ་གྲི་དང་། གཡོན་ན་འཁོར་ལོ་འཛིན་ཅིང་། སྤྱི་བོར་རིགས་བདག་ཕན་པ་རྣམ་སྣང་གིས་མནན་པའོ། ། ཞབས་ཀྱི་སོར་མོ་རྣམས་ནང་དུ་བསྟན་ནས། བར་དུ་མཐོ་གསུམ་ཙམ་ཡོད་པ་ཟླུམ་པོའི་འདུག་སྟངས་བུ་བཅའ་བའི་འཁྲུལ་འཁོར་གྱིས་ཡང་དག་གནས་ཤིང་། བུད་མེད་རང་ལས་བུ་མང་པོ་རབ་ཏུ་མཐོན་པའི་དུས་བཞིན་དུ། རྗེ་བཙུན་སོ་སོར་འབྲང་མའི་ནམ་མཁའི་གནས་བྷ་ག་ནས་འཕགས་པ་འཇམ་པའི་དབྱངས་མང་པོ་སྤྲུལ་ནས་འབྱུང་བར་རྣམ་པར་བསམ་པར་བྱས་ནས་སྔགས་བཟླས་ན། བུད་མེད་དེ་བུ་དང་ལྡན་པར་འགྱུར་རོ། །
གཉིས་པ་སྔགས་བསྟན་པ་ལ་གཉིས། མཚམས་སྦྱར་བ། སྔགས་དངོས་སོ། ། དང་པོ་ནི། ལས་རྒྱས་པའི་ལྷའི་རྣལ་འབྱོར་བཅུ་བཤད་པའི་རྗེས་དེ་ནས་བཅོམ་ལྡན་འདས་རྡོ་རྗེ་འཛིན་པ་ཆེན་པོ། ལས་བསྒྲུབ་པའི་སྔགས་སྣ་ཚོགས་ལྷ་རང་རང་གི་སྙིང་ཁར་དགོད་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། ལྷ་བཅུ་པོའི་བཟླས་བྱའི་སྔགས་ཀྱི་ཚིག་རང་རང་སོ་སོར་གསལ་བར་མཛད་པ་འདི་གསུངས་སོ། ། གཉིས་པ་ནི། ཨོཾ་མ་ཎི་པདྨེ་ཧཱུྃ་ཕཊ་སྭཱ་ཧཱཿསྤྱན་རས་གཟིགས་ཀྱིའོ། ། ཨོཾ་མཉྫུ་བཛྲ་ཡེ་སྭཱ་ཧཱཿའཇམ་པའི་རྡོ་རྗེའིའོ། །
ཨོཾ་ཧྲཱིཿཥྚྲཱིཿབི་ཀྲི་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱ་ཧཱཿགཤེན་རྗེ་གཤེད་ཀྱིའོ། ། ཨོཾ་ཧཱུྃ་ཕཊ་སྭཱ་ཧཱཿཧཱུྃ་མཛད་ཀྱིའོ། ། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱཿསྒྲོལ་མའིའོ། ། ཨོཾ་མ་རི་ཙྱཻ་སྭཱ་ཧཱཿའོད་ཟེར་ཅན་མའིའོ། ། ཨོཾ་ཙ་ལེ་ཙུ་ལེ་ཙུནྡེ་སྭཱ་ཧཱཿཙུན་ད་མའིའོ། ། ཨོཾ་བ་སུ་དྷ་རི་མཧཱ་བ་སུ་བྲྀཥྚི་ནི་པ་ཏ་ནི་བ་སུ་སྭཱ་ཧཱཿནོར་རྒྱུན་མའིའོ། ། འདི་ལ། ཨོཾ་བ་སུ་དྷ་རི་སྭཱ་ཧཱཿཞེས་པ་ལས། བར་གྱི་ཡི་གེ་བཅུ་གཉིས་ནི། རྒྱ་དཔེ་ལ་མེད་ཅེས་ཟེར་རོ། །
ཨོཾ་ཛམྦྷ་ལྷ་ཛ་ལེནྡྲ་ཡེ་སྭཱ་ཧཱཿཛཾ་བྷ་ལྷའིའོ། ། ཨོཾ་མ་ཎི་དྷ་རི་བཛྲི་ཎི་མཧཱ་པྲ་ཏི་པཱ་རེ་ཧཱུྃ་ཧཱུྃ་ཕཊ་ཕཊ་སྭཱ་ཧཱཿསོ་སོར་འབྲང་མའི་སྔགས་སོ། ། གསུམ་པ་ཕན་ཡོན་ནི། དེ་ལྟར་ལྷ་རྣམས་རང་རང་གི་བསྙེན་པ་བྱས་ནས། ལས་བསྒྲུབ་པའི་ཚེ། འཇིག་རྟེན་མགོན་པོ་སྤྱན་རས་གཟིགས་ཀྱིས་ནད་འདུ་བ་རྣམ་པ་བཞི་རྣམས་ཞི་བར་བྱེད་ལ། འཇམ་པའི་དབྱངས་ཀྱིས་བློ་གྲོས་ངན་པ་བསལ་ནས་ཤེས་རབ་འཕེལ་བར་བྱེད་ལ། ཁྲོ་བོ་གཤིན་རྗེ་གཤེད་ཀྱིས་ཡི་དྭགས་ཀྱི་གདོན་ལས་བསྲུང་ཅིང་། ལྷ་དང་ལྷ་མ་ཡིན་གྱི་གདོན་ནི་ཁྲོ་བོ་ཧཱུྃ་མཛད་ཀྱིས་བསྲུང་ལ། རྗེ་བཙུན་མ་སྒྲོལ་མས་འཇིག་རྟེན་གསུམ་དབང་དུ་བྱེད་ཅིང་།
ལྷ་མོ་འོད་ཟེར་ཅན་གྱིས་ཆོམ་རྐུན་གྱི་འཇིགས་པ་ལས་སྐྱོབ་པར་མཛད་དོ། ། ལྷ་མོ་ཙུན་དས་ཁམས་གསུམ་གྱི་སེམས་ཅན་ཐམས་ཅད་ནི་དགུག་པའི་ལས་ཀྱི་ནི་ཆོ་གར་བརྗོད་ལ། མགོན་པོ་ཛམྦྷ་ལྷ་དང་། ལྷ་མོ་ནོར་སྦྱིན་བདག་མོ་ནོར་རྒྱུན་མ་གཉིས་ཀྱིས། ནོར་གྱི་དངོས་གྲུབ་བསྒྲུབ་པའི་ཐབས་སུ་འདོད་ཅིང་། བུད་མེད་གང་ཞིག་བུ་ཤི་སྟེ་སླར་བུ་འདོད་པས་ལྷ་མོ་སོ་སོར་འབྲང་མ་དུས་རྟག་ཏུ་དྲན་པར་བྱས་ན་བུ་རྙེད་པར་འགྱུར་རོ། ། དེ་ལྟར་དངོས་གྲུབ་དེ་དག་འགྲུབ་པར་རྡོ་རྗེ་མཁའ་འགྲོ་གུར་གྱིས་གསུངས་པ་ཡི། སྔར་བཤད་པའི་ལྷ་རྣམས་བསྒོམ་པ་དང་། སྔགས་ཀྱི་རྐང་པས་དངོས་གྲུབ་ཐམས་ཅད་འགྲུབ་ལ། བསྙེན་པ་བཟླས་པ་འབུམ་ནི་རྫོགས་ལྡན་གྱི་དུས་ཏེ།
རྩོད་དུས་སུ་བཞི་འགྱུར་གྱི་བཟླས་པའི་སྦྱོར་བ་ཡིས། གོང་དུ་བཤད་པའི་ལྷ་རང་རང་གི་ལས་རྣམས་ཐམས་ཅད་ཐོགས་པ་མེད་པར་རབ་ཏུ་འགྲུབ་པར་འགྱུར་རོ། ། ལྷ་རྣམས་ཀྱི་སྙིང་གི་བདེ་བ་སྔགས་བཟླས་པས་བསྐུལ་བ་ཞེས་བྱ་བའི་ཏིང་ངེ་འཛིན་ཏོ། ། བཞི་པ་རྡོ་རྗེ་ནག་པོ་ཆེན་པོའི་སྒྲུབ་ཐབས་ལས་ཚོགས་དང་བཅས་པ་བསྟན་པ་ལ་གཉིས། མཚམས་སྦྱར་བ། དོན་དངོས་སོ། ། དང་པོ་ནི། ལས་རྒྱས་པའི་ལྷའི་རྣལ་འབྱོར་སྔགས་དང་བཅས་པ་བཤད་པའི་རྗེས་དེ་ནས། བཅོམ་ལྡན་འདས་རྡོ་རྗེ་གུར་གྱིས། བསྟན་པ་བསྲུང་བའི་ཕྱིར་རྡོ་རྗེ་ནག་པོ་ཆེན་པོའི་སྒྲུབ་ཐབས་འདི་ནི་ཉིད་ཀྱིས་སྐུ་ལས་ལྷ་དང་།
གསུང་ལས་སྔགས་དང་། ཐུགས་རྡོ་རྗེ་ལས་ཏིང་ངེ་འཛིན་རྣམས་ཕྱུང་ངོ་། ། གཉིས་པ་དོན་དངོས་ལ་གསུམ། བསྙེན་པ། བསྒྲུབ་པ། ལས་སྦྱོར་རོ། ། དང་པོ་ནི། ཚོགས་གཉིས་བསག་པ་སྔོན་དུ་སོང་ནས་ཐུན་མོང་གི་སྲུང་འཁོར་གྱི་ནང་དུ་གདན་པདྨ་ཉི་མའི་སྟེང་དུ། ས་བོན་ཧཱུྃ་གི་ཡི་གེ་དེ་ཉིད་ལས་སྐྱེས་པ། རྡོ་རྗེ་ནག་པོ་ཆེན་པོ་ཕྱག་གཉིས་པ་དང་།
ཞལ་གཅིག་དང་ལྡན་པ། ཁ་དོག་གནག་ཅིང་འོད་ཟེར་ཆེར་འབར་བ། ཕྱག་གཡས་གྲི་གུག་དང་། གཡོན་ཐོད་པ་གདུག་པ་ཅན་གྱི་ཁྲག་གིས་གང་བ་འཛིན་པ་པོ། མིའི་མགོ་བོ་ཁྲག་འཛག་པ་ལྔ་བཅུའི་ཕྲེང་བས་དོ་ཤལ་བྱས་པ། སྦྲུལ་གྱིས་བརྒྱན་པ། སྟག་གི་ལྤགས་པའི་ཤམ་ཐམས་ཅན། མཆེ་བ་ཆེན་པོས་གདུག་པ་ཅན་འཇིགས་པར་བྱེད་པ། གཟུགས་ཐུང་ལ་སྦོམ་པ། གཟི་བརྗིད་ཆེན་པོ་ཉིད།
ཁ་ནས་ཁྲག་གི་རྒྱུན་ནི་འཛག་པ་སྟེ་དམ་ཚིག་པ་བསྐྱེད། སྐུ་གསུང་ཐུགས་བྱིན་གྱིས་བརླབ། ཡེ་ཤེས་པ་གཞུག རིགས་བདག་གིས་རྒྱས་གདབ་པ། སྙིང་ཁར་ཉི་མའི་སྟེང་དུ་སྔགས་བཀོད་ལ། ཨོཾ་མཧཱ་ཀ་ལ་ཧཱུྃ་ཕཊ་ཅེས་པ་ལ། འབུམ་ཕྲག་བདུན་ནམ་འབུམ་ཕྲག་ལྔ་བཅུ་རྩ་དྲུག་བཟླས་པ་ནི་བསྙེན་པའོ། ། གཉིས་པ་བསྒྲུབ་པ་ལ་གཉིས། བསྒྲུབ་པ་དངོས། གཏོར་མ་དབུལ་བའོ། །
དང་པོ་ནི། ཡུལ་རྡོ་རྗེ་སློབ་དཔོན་ལ་དུས་རྟག་ཏུ་སྨོད་ཅིང་གང་སྡང་དང་། གདུག་པ་ཅན་གང་ཞིག་དཀོན་མཆོག་གསུམ་ལ་ཁྲོ་ཞིང་གནོད་པ་དང་། སེམས་ཅན་དུ་མ་གསོད་པར་བྱེད་པའི་གདུག་པ་ཅན་དེ་ལ། གང་ཟག་སྒྲུབ་པ་པོ་ཡི་དམ་དང་ནག་པོ་ཆེན་པོའི་བསྙེན་པ་སྔོན་དུ་སོང་བས། ནག་པོ་ཆེན་པོ་ཡན་ལག་བཞི་རྫོགས་སུ་བསྐྱེད་ཅིང་། སྔགས་རིངས་བཟླས་བཞིན་དུ། ནག་པོ་ཆེན་པོས་གདུག་པ་ཅན་དེ་ཉིད་ཟ་བར་བྱེད་པ་དང་། ནག་པོ་ཆེན་པོས་རང་གི་ཡན་ལག་ཕྱག་གཡས་ཀྱི་གྲི་གུག་གིས་དེའི་ཤ་གཅོད་པར་བྱེད་ཅིང་ཟ་བ་དང་། གཡོན་གྱི་ཐོད་པས་ཁྲག་གི་རྒྱུན་ནི་བཅུས་ནས་འཐུང་བར་བྱེད་ལ།
དེ་ནས་བསྒྲུབ་བྱ་དེའི་སྤྱི་བོར་ནག་པོ་ཆེན་པོ་འདི་འདུག་པར་བསམ་ནས། བསྒྲུབ་བྱ་དེའི་ལུས་དེ་ནི་ཏིལ་འབྲུ་ཙམ་དུ་གྲི་གུག་གིས་གཅོད་པར་བྱེད་པར་བསམ་མོ། ། གཉིས་པ་ནི། གཏོར་མའི་རྒྱུ་སྲན་མའི་བྱེ་བྲག་མོན་སྲན་བྲེའུ་དང་། ཛཾ་བུ་ཏི་ལ། ཁ་ཅིག འོལ་མ་སེའི་འབྲས་བུ་ལ་འདོད་ཅིང་། ཁ་ཅིག མོན་སྲན་རྔེའུ་དང་སྒོག་སྐྱ་དང་ཤ་སྣ་ཚོགས་མར་ལ་བཙོས་པ་ལ་བཞེད་ལ། པཎ་ཆེན་ག་ཡ་དྷ་རའི་བཞེད་པས།
འབྲས་ཆན་བཙོས་པ་དང་བརྡུངས་པ་ལ་འདོད་ཅིང་། མེ་ཏོག་དང་། གདུག་པ་དང་། མར་མེ་དང་། བྱུག་པ་དང་། ཞལ་ཟས་དང་། ཆང་དང་། ཤ་ལྔ་ཉིད་དང་། བདུད་རྩི་ལྔ་དང་བཅས་པ། ཨོཾ་ཨཱཿཧཱུྃ་གིས་བྱིན་གྱིས་བརླབས་པ་ཡིས།
ནག་པོ་ཆེན་པོ་ལ་སྔགས་རིངས་ཀྱིས་གཏོར་མ་སྦྱིན་ཅིང་དབུལ་བར་བྱའོ། ། བཟླས་པ་དང་གཏོར་མ་དབུལ་བའི་སྔགས་ནི་འདི་ཡིན་ཏེ། ཨོཾ་ནི་དམ་བཅའ་བ། ཤྲཱི་དཔལ། མཧཱ་ཆེན་པོ། ཀཱ་ལ་ཡེ་ནག་པོ། ཤཱ་ས་ན་བསྟན་པ། ཨུ་པ་ཧ་རི་ཎེ་ཉེ་བར་བསྒྲུབ་པ། ཨེ་ཥཱ་འདིས། པཥ་ཙི་མ་ཕྱི་མའི།
ཀ་ལོ་དུས། ཨ་ཡཾ་འདི་དང་། ཨི་དཾ་འདིར། རཏྣ་ཏྲ་ཡཱ་ཡ་དཀོན་མཆོག་གསུམ་ལ། ཨ་པ་ཀ་རི་ཎཾ་གནོད་པ་བྱེད་པ། ཡ་དི་གལ་ཏེ། པྲ་ཏི་ཛྙ་དམ་བཅས་པ། སྨ་ར་སི་དྲན་པར་གྱི། ཏ་དཱ་དེའི་ཚེ། ཨི་དཾ་འདི།
དུཥྚན་གདུག་པ་ཅན། ཁ་ཁ་ཟོ་ཟོ། ཁཱ་ཧི་ཁཱ་ཧི་ཟ་རུ་ཆུགས་གཉིས། མཱ་ར་མཱ་ར་སོད་གཉིས། གྲྀཧྞ་གྲིཧྞ་ཟུངས་གཉིས། བན་དྷ་བན་དྷ་ཆིངས་གཉིས། ཧ་ན་ཧ་ན་བསྣུན་གཉིས། ད་ཧ་ད་ཧ་སྲེགས་གཉིས། པ་ཙ་པ་ཙ་ཚོས་གཉིས། དི་ན་མེ་ཀེ་ན་ཉི་མ་གཅིག་གི
མཱ་ར་ཡ་གསད་པར་གྱིས། ཧཱུྃ་ཧཱུྃཿཕཊ་ཅེས་པའོ། ། གསུམ་པ་ལས་སྦྱོར་ནི། དགྲ་བོའི་རྐང་རྗེས་ཀྱི་རྡུལ་དང་། བག་ཟན་ལ། སྦྱི་མོང་། བསྲུབ་ཀ ལྕེ་ཚ་སྟེ་ཚ་བ་གསུམ་བསྲེས་པ་ལས་དགྲ་བོའི་ལིངྒའི་གཟུགས་བརྙན་ནི་བྱས་ལ། ལིངྒ་དེའི་ལུས་ལ་ཚེར་མས་དགང་ཅིང་། དུག་སྣ་ཚོགས་དང་།
སྐེ་ཚེ་དང་། སོགས་ཀྱིས་བསྡུས་པ། ཁྲག་དང་། སྒ། པི་པི་ལིང་། ན་ལེ་ཤམ་སྟེ་དྲག་པོའི་རྫས་ཀྱིས་དེའི་མིང་མཱ་ར་ཡ་དང་བཅས་པ་བྲིས་ནས་ལིངྒའི་སྙིང་ཁར་གཞུག་ཅིང་། དེ་ནས་ལིངྒ་དེ་ལ་སྤྲ་ཚིལ་གྱིས་གཡོགས་ལ་དེ་ཡང་ཚེར་མས་དགང་། དེ་ནས་བསྒྲུབ་བྱ་དགུག་གཞུག་ལན་མང་དུ་བྱས་ཏེ། དེ་ནི་སྔགས་རིངས་ཀྱི་མཐར་བསྒྲུབ་བྱ་གང་གི་མིང་དང་མཱ་ར་ཡའི་མཐའ་ཅན་གྱི་ནི་སྔགས་བཟླས་ཤིང་དེ་ནས་འབྲས་ཕུབ་ཀྱི་མེ་ལ་ཇི་སྲིད་དུ་སྤྲ་ཚིལ་མ་ཞུའི་བར་དེ་སྲིད་དུ་གདུང་བར་བྱའོ། ། དེ་ལྟར་ཞག་བདུན་བྱས་ནས་དེ་ནས་ཟླ་བ་ཕྱེད་ཀྱི་བར་དུ་གདུངས་ན་དེ་ཡི་དུས་ན་གདུག་པ་ཅན་དེ་ཉིད་མི་སྣང་བར་ངེས་པར་འཆི་བར་འགྱུར་རོ། །
ལྔ་པ་ཉེ་རྒྱུ་བསྟན་པ་ལ་གཉིས། སྤྱིའི་དོན། གཞུང་གི་དོན་ཏོ། ། དང་པོ་ལ་གཉིས། ཕྱག་རྒྱ་བསྟེན་པའི་དུས་དང་། ཉེ་རྒྱུ་ཉམས་སུ་བླང་བའོ། ། དང་པོ་ནི། སྤྱིར་ཕྱག་རྒྱ་བསྟེན་པའི་དུས་ནི། དང་པོ་དབང་དུས། བར་དུ་ལམ་དུས།
ཐ་མ་འབྲས་བུའི་དུས་དང་གསུམ་མོ། ། དེ་གསུམ་ཀ་ལ་ཕྱག་རྒྱ་དངོས་སུ་ཡོད་ན་མྱུར་དུ་འགྲུབ་ལ། གསུམ་ཀ་ལ་མེད་ན་མི་འགྲུབ་ཅིང་། དང་པོ་གཉིས་སུ་ཡོད་ཀྱང་ཐ་མ་མེད་ན་མི་འགྲུབ། དང་པོ་གཉིས་མེད་ཀྱང་ཐ་མར་ཡོད་ན་འགྲུབ་པ་ཡིན་ནོ། ། དེ་ཡང་། རྩ་རྒྱུད་ལས། རང་གཞན་དོན་ནི་རབ་བསྒྲུབ་ཕྱིར། ། འཁོར་བ་ཐབས་གཞན་ཡོད་མ་ཡིན། ། རིག་མ་ལྷན་ཅིག་གོམས་བྱས་པས། །
འཕྲལ་དུ་མངོན་དུ་བྱེད་པ་ཉིད། ། ཅེས་དང་། རྡོ་རྗེ་མཁའ་འགྲོ་ལས། ཨཱ་ལི་ཀཱ་ལི་ཕྱག་རྒྱ་ཆེ། ། དངོས་གྲུབ་ཐམས་ཅད་སྟེར་བར་བྱེད། ། ཐབས་དང་ཤེས་རབ་མ་གཏོགས་པར། ། མཆོག་གི་དངོས་གྲུབ་ཐོབ་མི་འགྱུར། ། ཞེས་གསུངས་སོ། ། གཉིས་པ་ཉེ་རྒྱུ་ཉམས་སུ་བླང་བ་ལ་དྲུག ཉེ་རྒྱུ་རང་གི་ངོ་བོ།
མངོན་དུ་བྱེད་པའི་དུས། གནས། རྟེན། ཐབས། མངོན་དུ་བྱས་པའི་འབྲས་བུའོ། ། དང་པོ་ལ་གཉིས། དངོས་དང་། དེ་ལ་རྩོད་པ་སྤང་བའོ། ། དང་པོ་ནི། བྱང་ཆུབ་ཀྱི་སེམས་བརྒྱད་དམ་དྲུག་གི་བདག་ཉིད་ཅན་ཏེ།
ཐབས་ཀྱི་རང་བྱིན་བརླབས་བསྒོམ་པའི་ཞུ་བདེ་གཉིས་དང་། དཀྱིལ་འཁོར་འཁོར་ལོ་བསྒོམ་པའི་ཞུ་བདེ་གཉིས། ཤེས་རབ་ཀྱི་ཐབས་གཉིས་བསྒོམ་ན་དེས་ཕྱེ་བའི་ཞུ་བདེ་གཉིས་གཉིས་ཏེ་བཞིར་འགྱུར་བས་བརྒྱད་དམ། ཤེས་རབ་ཀྱི་རང་བྱིན་བརླབས་མ་བསྒོམ་ཀྱང་རུང་སྟེ། དེ་ལྟར་ན་དྲུག་གོ ། དེ་ཡང་། སཾ་བྷུ་ཊིར། ཨཱ་ལི་བུང་བ་ཞེས་བྱར་བརྗོད། ། བུང་བ་རྡོ་རྗེ་འཇིགས་བྱེད་ཉིད། ། ཀཱ་ལི་མེ་ཏོག་ཤེས་པར་བྱ། །
མེ་ཏོག་རྡོ་རྗེ་ཅན་གྱི་ལུས། ། ཞེས་གསུངས་པ་ལྟར་རོ། ། གཉིས་པ་རྩོད་པ་སྤང་བ་ནི། སེམས་ལ་རྟོག་པ་འཆར་བ་ལུས་ལ་ལྟོས་པ་མི་རིགས་སོ་སྙམ་ན། ཇི་སྲིད་དུ་ཟག་བཅས་ཀྱི་ལུས་དང་སེམས་ལྷན་ཅིག་གནས་པ་དེ་སྲིད་དུ་ཚོགས་པ་གཅིག་པའི་འབྲེལ་པ་ཡོད་པས། སེམས་ཅན་གྱི་དུས་སུ་བདེ་བ་དང་། དགའ་བ་དང་། གདུང་བ་ལུས་ལ་རྟེན་ནས་འབྱུང་བ་ལྟར། སངས་རྒྱས་པའི་ཚེའང་སེམས་ཀྱི་རྟོགས་པ་ལུས་ལ་ལྟོས་པ་ཡིན་ཏེ། རྩ་རྒྱུད་ལས།
སྟོན་པ་སུམ་ཅུ་རྩ་གཉིས་མཚན། ། གཙོ་བོ་དཔེ་བྱེད་བརྒྱད་ཅུ་ལྡན། ། ཁུ་བ་ཞེས་བྱ་རྣམ་པར་གནས། ། དེ་མེད་པས་ན་བདེ་མེད་འགྱུར། ། བདེ་བ་མེད་ན་དེ་མེད་འགྱུར། ། ནུས་པ་མེད་ཕྱིར་ལྟོས་དང་བཅས། ། ཞེས་པ་ལྟར་རོ། ། གཉིས་པ་དུས་ལ་གཉིས། བསྒོམ་པའི་དུས། འགྲུབ་པའི་དུས་སོ། །
དང་པོ་ནི། ས་བརྒྱད་པ་ཡན་ཆད་ཀྱི་བྱེད་པ་ཡིན་ནོ། ། གཉིས་པ་ནི། ཞག་བདུན་གྱིས་འགྲུབ་པ་ཡིན་ཏེ། འདི་ཉིད་ལས། ཉི་མ་གཅིག་གིས། ནས། འདི་ལ་ཐེ་ཚོམ་མེད། ། ཅེས་པའི་བར་རོ། ། གསུམ་པ་གནས་ལ་གཉིས།
ཕྱིའི་གནས། ནང་གི་གནས་སོ། ། དང་པོ་ལ་གཉིས། ཐུན་མོང་དུ་གྲགས་པ་དང་། ཐུན་མོང་མ་ཡིན་པ་ལ་གྲགས་པའོ། ། དང་པོ་ནི། རྡོ་རྗེ་གདན་ཡིན་ལ། གཉིས་པ་ནི། ཁ་ཅིག གནས་གཙང་མའི་འོག་མིན་ཡིན་ཟེར་ལ།
འགའ་ཞིག་གནས་གཙང་མའི་འོག་མིན་གྱི་སྟེང་ན་གནས་གཞན་དབང་ཕྱུག་ཆེན་པོའི་གནས་འོག་མིན་ཞེས་བྱ་བ་ཡོད་པ་དེ་ཡིན་ཟེར་རོ། ། འདིར་ནི། ཁམས་གསུམ་ལས་འདས་པ་བཅོམ་ལྡན་འདས་རྣམ་པར་སྣང་མཛད་གངས་ཅན་མཚོའི་གནས་འོག་མིན་སྟུག་པོ་བཀོད་པ་སྟེ། རྡོ་རྗེ་རྩེ་མོའི་རྒྱུད་ལས། འོག་མིན་སྟུག་པོ་ཉམས་དགའ་བ། ། སྟུག་པོའི་ཞིང་ཁམས་འཇིག་མེད་པ། ། དེས་ན་སངས་རྒྱས་རྣམས་ཀྱི་ནི། ། རྫོགས་པར་ལོངས་སྤྱོད་ཆོས་འདི་འབྱུང་། ། ཞེས་གསུངས་ལ། ཡང་དག་པར་ན་སྒྲུབ་པ་པོ་རང་ཉིད་གང་དུ་སངས་རྒྱས་པའི་གནས་དེ་ཉིད་སངས་རྒྱས་དེའི་སྨོན་ལམ་གྱི་དབང་གིས་འོག་མིན་སྟུག་པོ་བཀོད་པའི་ཞིང་དུ་སྣང་བ་ཡིན་ཏེ།
བདེ་མཆོག་ལས། རྣལ་འབྱོར་ཆེ་མཆོག་ཧེ་རུ་ཀ ། ཡུལ་ཕྱོགས་གང་ན་གནས་གྱུར་པའི། ། ཡུལ་ངན་མཐའ་འཁོབ་ཡིན་ན་ཡང་། ། ཡུལ་དེ་ཡོངས་སུ་དག་པ་ཡིན། ། ཞེས་གསུངས་པ་ལྟར་རོ། ། གཉིས་པ་ནང་གི་གནས་ནི། ཐབས་ཀྱི་རིགས་བདག་གི་ཁ་དང་། ཤེས་རབ་ཀྱི་རྩ་མཛེས་པའི་སྤྱི་བོ་ཡིན་ཏེ། རྩ་རྒྱུད་ལས།
ཨེ་ཡི་ཆ་བྱད་བཟང་པོ་གང་། ། དབུས་སུ་བྃ་གྱིས་རྣམ་པར་བརྒྱན། ། བདེ་བ་ཐམས་ཅད་ཀྱི་ནི་གནས། ། སངས་རྒྱས་རིན་ཆེན་ཟ་མ་ཏོག ། ཅེས་གསུངས་སོ། ། བཞི་པ་རྟེན་ལ་བཞི་ལས། དང་པོ་ནས་གོམས་པ་ནི། དབང་དུས་ཀྱི་རྟེན་ལ་ཟེར་བ་ཡིན་ལ། ལུང་བསྟན་པ་ནི། ཡི་དམ་མམ་རྡོ་རྗེ་མཁའ་འགྲོ་མས་ལུང་བསྟན་པ་སྟེ།
ཕྱག་རྒྱ་ཆེ་གེ་མོ་ཁྱེར་ལ། ། ཞེས་སོ། ། ནུས་པས་བཀུག་པ་ནི། རང་གི་མངོན་ཤེས་ཀྱིས་ལྟས་ནས། ལྷ་མོ་སོགས་སམ་མིའི་བུ་མོ་མཚན་ཉིད་དང་ལྡན་པ་ཏིང་ངེ་འཛིན་གྱིས་བཀུག་པ་སྟེ། ཡང་ན་བདག་གི་ནུས་པ་ཡིས། ། ལྷ་དང་ལྷ་མིན་མི་རྣམས་དང་། ། གནོད་སྦྱིན་མི་འམ་ཅི་ལས་ཀྱང་། ། ཕྱག་རྒྱ་བཀུག་ལ་རབ་ཏུ་བརྟག ། ཅེས་གསུངས་སོ། །
མཆོག་ཐོབ་པ་ནི། ས་བརྒྱད་པ་ཡན་ཆད་ཐོབ་པའི་ཕྱག་རྒྱ་སྟེ། མཆོག་ཐོབ་པ་ཡི་བུད་མེད་གང་། ། རྟོག་པ་ཐམས་ཅད་ཡང་དག་སྤངས། ། ཞེས་གསུངས་སོ། ། མཆོག་ཐོབ་པའི་ཕྱག་རྒྱ་དང་ལྷན་ཅིག་ཉེ་རྒྱུ་བསྒོམ་པས་དུས་གཅིག་ལ་སངས་རྒྱ་བས་ན། ཉེ་རྒྱུས་རྒྱུད་གཉིས་གཅིག་ཆར་གྲོལ་ཞེས་གསུང་པ་དེ་ལ་དགོངས་སོ། ། ལྔ་པ་ཐབས་ནི། དཀྱིལ་འཁོར་འཁོར་ལོ་དང་འདྲ་བ་སྟེ། གོང་དུ་མང་དུ་བརྗོད་ཟིན་ཅིང་།
འོག་ནས་ཀྱང་སྟོན་ནོ། ། དྲུག་པ་འབྲས་བུ་འགྲུབ་ཚུལ་ལ་གཉིས། ཕར་ཕྱིན་གྱི་ལུགས། གསང་སྔགས་ཀྱི་ལུགས་སོ། ། དང་པོ་ནི། ས་བཅུ་རྫོགས་པའི་མཐར་བར་ཆད་མེད་པའི་ལམ་གྱིས་བདུད་བརྟུལ་ནས། རྣམ་པར་གྲོལ་བའི་ལམ་གྱིས་འཚང་རྒྱ་བའོ། ། གཉིས་པ་ལ་གཉིས། ཕྱིའི་མངོན་བྱང་། ནང་གི་མངོན་བྱང་ངོ་། །
དང་པོ་ནི། བྱང་ཆུབ་སེམས་དཔའ་དོན་གྲུབ་མི་གཡོ་བའི་ཏིང་ངེ་འཛིན་ལ་མཉམ་པར་བཞག་པ། ཕྱོགས་བཅུའི་དེ་བཞིན་གཤེགས་པས་བསྐུལ་ནས། སྙིང་ཁར་ཟླ་བའི་དཀྱིལ་འཁོར་མཐོང་བ་སེམས་ཀྱི་རང་བཞིན་འོད་གསལ་བ་མངོན་བྱང་དང་པོ། གློ་བུར་གྱི་དྲི་མ་དང་བྲལ་བ་ཟླ་བ་གཉིས་པར་མཐོང་བ་མངོན་བྱང་གཉིས་པ། ཆོས་ཉིད་ཀྱི་རྟོགས་པ་བརྟན་པས་ཆོས་ཅན་མ་འདྲེས་པ་སོ་སོར་མཁྱེན་པ་ཕྱག་མཚན་རྡོ་རྗེ་བསྒོམ་པ་མངོན་བྱང་གསུམ་པ། ཕྱོགས་བཅུའི་དེ་བཞིན་གཤེགས་པ་ཐམས་ཅད་རྡོ་རྗེ་ལ་ཐིམ་པས་རང་ཉིད་དང་སངས་རྒྱས་ཐམས་ཅད་དབྱེར་མེད་ཅིང་རང་གཞན་གྱི་དོན་གྲུབ་པ་མངོན་བྱང་བཞི་པ། དེའི་ཚེ་སྐུ་དང་ཡེ་ཤེས་མངོན་དུ་བྱས་པ་མངོན་བྱང་ལྔ་པའོ། ། གཉིས་པ་ནི། ཕྱིའི་མངོན་བྱང་གི་དུས་དེ་ཉིད་དུ།
ཉེ་རྒྱུ་ཞག་བདུན་པའི་ཐོ་རངས་ཐབས་ཀྱི་རིགས་བདག་གི་ཁར་ཐིག་ལེའི་དྭངས་མ་མངོན་དུ་བྱས་པ་ཟླ་བ་མེ་ལོང་ལྟ་བུ། ཤེས་རབ་ཀྱི་རྩ་མཛེས་པའི་སྤྱི་བོར་རཀྟའི་དྭངས་མ་མངོན་དུ་བྱས་པ་ཉི་མ་མཉམ་པ་ཉིད། རླུང་སེམས་ཐམས་ཅད་མ་འདྲེས་པ་ཡོངས་སུ་རྫོགས་པ་སོ་སོར་རྟོག་པ། རླུང་སེམས་ཐམས་ཅད་གཅིག་ཏུ་འདྲེས་པ་བྱ་བ་ནན་ཏན། རྟེན་དཀྱིལ་འཁོར་བཞི་མ་ལུས་པ་དབུ་མར་ཐིམ་པས་ལུས་ཟག་མེད་གཟུགས་ཀྱི་སྐུ་དང་། སེམས་རྟོག་མེད་ཆོས་ཀྱི་སྐུ་མངོན་དུ་མཛད་པ་ཆོས་དབྱིངས་ཡེ་ཤེས་ཏེ། མངོན་བྱང་ལྔའི་རིམ་པས་སངས་རྒྱས་ནས་འཁོར་བ་ཇི་སྲིད་དུ་བཞུགས་སོ། ། གཉིས་པ་གཞུང་གི་དོན་ལ་བཞི། འབྲས་བུ་འགྲུབ་པའི་ཚུལ་ཐབས་དང་བཅས་པ། བསྒྲུབ་པའི་དུས།
ཐབས་ཀྱི་ཁྱད་པར། འབྲས་བུ་དངོས་སོ། ། དང་པོ་ལ་གཉིས། འབྲས་བུ་འགྲུབ་ཚུལ། ཐབས་བསྟན་པའོ། ། དང་པོ་ནི། རྡོ་རྗེ་ནག་པོ་ཆེན་པོའི་སྒྲུབ་ཐབས་བཤད་པའི་རྗེས་དེ་ནས། གཞན་ཡང་མཆོག་བསྒྲུབ་པའི་ཐབས་ཉེ་རྒྱུ་རབ་ཏུ་བཤད་པ་སྟེ། ཕྱག་རྒྱའི་དངོས་གྲུབ་ཉེ་རྒྱུ་བསྒོམ་པ་ཉིད་འདི་ནི། ཕྱག་རྒྱ་ལ་བརྟེན་ནས་འགྲུབ་པས་ཕྱག་རྒྱའི་དངོས་གྲུབ་མཆོག་གི་དངོས་གྲུབ་ཆེ་སྟེ།
རྩ་རྒྱུད་ལས། དངོས་གྲུབ་མཚན་ཉིད་མི་ཕྱེད་པ། ། ཕྱག་རྒྱའི་རྣལ་འབྱོར་པ་ཡིས་འགྲུབ། ། ཅེས་གསུངས་ལ། ཕྱག་རྒྱ་ལ་བརྟེན་པའི་དངོས་གྲུབ་འདི་ལྟ་བུ་ནི། ཕ་རོལ་ཏུ་ཕྱིན་པའི་སྡེ་སྣོད་དང་། རྣལ་འབྱོར་གྱི་རྒྱུད་མན་ཆད་ཀྱིས་ཀྱང་མི་ཐོབ་པས་ཀུན་གྱི་སྤྱོད་ཡུལ་མིན་ཅིང་། ཉེ་རྒྱུ་བསྒོམ་པ་དེའི་དུས་སུ་རྡོ་རྗེ་འཆང་ཆེན་པོ་དེ་ཡི་ལུས་མཚན་དཔེས་བརྒྱན་པ་པྲ་སེན་ལྟ་བུ་དྭངས་ཤིང་ཐོགས་པ་མེད་པ་ཐོབ་ཅིང་། མངོན་པར་བྱང་ཆུབ་པ་ལྔའི་སྐད་ཅིག་ན་ནི་ཟག་མེད་ཀྱི་བདེ་བ་ཆེན་པོའི་ཚུལ་ལ་ལོངས་སྤྱོད་པ་དང་། ཕྱག་རྒྱ་ཆེན་པོ་ཐོབ་པའི་སྐད་ཅིག་ན་ནི་འཇིག་རྟེན་པའི་ཚངས་པ་སོགས་དང་།
འཇིག་རྟེན་ལས་འདས་པའི་དཔའ་བོ་དང་རྣལ་འབྱོར་མ་དང་། བྱང་ཆུབ་སེམས་དཔའ་དང་། དེ་བཞིན་གཤེགས་པ་ཐམས་ཅད་དེའི་འཁོར་དུ་འདུས་ཏེ་ལྡན་པར་འགྱུར་རོ། ། གཉིས་པ་ཐབས་ལ་ལྔ། རྣམ་སྣང་ཡབ་ཡུམ་གྱི་རྣལ་འབྱོར་གྱིས་འགྲུབ་པ། མི་བསྐྱོད་པ། འོད་དཔག་མེད། དོན་གྲུབ། རིན་འབྱུང་ངོ་། ། དང་པོ་ནི།
དང་པོ་ཉིད་ནས་མཆོག་བསྒྲུབ་པའི་ལྷའི་རྣལ་འབྱོར་གྱིས་བསྐྱེད་རིམ་བསྒོམ་པ་དང་ནི་ལྷ་དེའི་སྔགས་བཟླས་པ་ཉིད་དང་། རྫོགས་རིམ་རང་བྱིན་རླབས་དང་དཀྱིལ་འཁོར་འཁོར་ལོ་བསྒོམ་ཞིང་། རིམ་གཉིས་ལ་བརྟེན་ནས་ཡེ་ཤེས་སྐྱེས་ཏེ་དྲོད་ཐོབ་ནས་སྤྱོད་པ་སྤྱད་དེ། མཐར་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པའི་ལ་གར་ཉེ་རྒྱུ་བསྒོམ་པའི་སྐད་ཅིག་ལ་སྒྲུབ་པ་པོ་བདག་སངས་རྒྱས་རྣམ་པར་སྣང་མཛད་དང་། ཕྱག་རྒྱ་བྲམ་ཟེ་མ་ལྟ་བུ་སངས་རྒྱ་སྤྱན་གྱི་རྣམ་པས་སྒྲུབ་པ་པོའི་ཕྲག་པ་ནས་འཁྱུད་པའི་སྐད་ཅིག་ལ་ནི་ཐབས་ཤེས་ཀྱི་རྒྱུད་དག་པར་བྱས་ནས་ཐབས་ཤེས་གཉིས་མེད་དུ་ལྡན་པས་ཟག་མེད་ཀྱི་དགའ་བ་ཆེན་པོ་དགའ་བ་དང་པོ་གསུམ་ལས་མཆོག་ཏུ་དགའ་བ་ལྷན་སྐྱེས་ཀྱི་ཡེ་ཤེས་མངོན་དུ་བྱས་ནས་སྐུ་གསུམ་འགྲུབ་པའོ། ། གཉིས་པ་ནི། བདག་རྡོ་རྗེ་འཛིན་རྒྱལ་མི་བསྐྱོད་པར་སྐད་ཅིག་གིས་བསམ། ཕྱག་རྒྱ་གཡུང་མོ་ཡུམ་མ་མཱ་ཀཱིར་བསམ་པ་དང་། ཟག་མེད་ཀྱི་བདེ་བ་ལྷན་ཅིག་སྡོམ་ཞིང་། ཡབ་ཀྱི་རྡོ་རྗེ་དང་།
ཡུམ་གྱི་པདྨའི་རྩེ་རྩ་མཆོག་གི་ཟེ་བ་གཉིས་སྙོམས་འཇུག་གི་མཆོད་པས་སྐད་ཅིག་གིས་ནི་ཐབས་ཤེས་གཉིས་མེད་ཟུང་འཇུག་གི་སྐུར་ལྡན་པའི་ཕྱིར། ཡབ་ཀྱི་རྡོ་རྗེ་དང་ཡུམ་གྱི་པདྨ་གཉིས་མཁའ་གསང་བསྣོལ་མར་བྱིན་གྱིས་བརླབས་ལ། འདུ་ཤེས་གསུམ་གྱིས་སྙོམས་པར་འཇུག་པར་རབ་སྦྱོར་བས། གཉིས་སུ་མེད་པའི་ཡེ་ཤེས་རྡོ་རྗེ་ལ་གུས་པས་འཁོར་བའི་ཕ་རོལ་སོན་ཅིང་། ཡབ་ཡུམ་གྱི་རྡོ་རྗེ་པདྨ་ལྷན་སྐྱེས་ཀྱི་བདེ་བས་མཆོད་པར་བྱ་ཞིང་། ཟག་བཅས་ཀྱི་པདྨའི་བདེ་བའི་འདོད་པ་མངོན་པར་ཞེན་པས་སྤང་བར་བྱའོ། ། གསུམ་པ་ནི། སྒྲུབ་པ་པོ་བདག་ཉིད་རང་བདག་འོད་དཔག་མེད་དུ་བསམ་ནས་ནི། ཡབ་ཡུམ་གྱི་རྡོ་རྗེ་པདྨ་མཉམ་པར་རབ་ཏུ་སྦྱོར་བས། ཕྱག་རྒྱ་རྡོ་རྗེའི་བུ་མོ་གར་མར་ཆེར་གྲགས་པ་ཉིད་རྡོ་རྗེ་ནག་པོ་གོས་དཀར་མ་ལྟ་བུར་བསམ་ལ་སྙོམས་འཇུག་གི་བདེ་བས་མཆོད་པས་གཉིས་མེད་ཐོབ་པའོ། །
བཞི་པ་ནི། རང་རིག་སྐྱེས་བུ་དོན་གྲུབ་ཏུ་བསམ་ནས་ནི། ཡབ་ཡུམ་གྱི་རྡོ་རྗེ་པདྨའི་རྩེ་སྙོམས་འཇུག་གིས་མཆོད་པ་དང་། ཕྱག་རྒྱ་བུ་མོ་ཚོས་མ་དེ་བཞིན་གཤེགས་པ་དམ་ཚིག་སྒྲོལ་མར་བསྐྱེད་ལ་བདེ་བས་མཆོད་དེ། དགོས་པ་ཕྱག་རྒྱའི་དངོས་གྲུབ་མཆོག་ཐོབ་པའི་དོན་དུ་མཆོད་པས་གཉིས་མེད་ལྷའི་སྐུ་ཐོབ་པར་འགྱུར་རོ། ། ལྔ་པ་ནི། རང་གི་རིག་མ་སྐྱེས་བུ་རིན་འབྱུང་དུ་བསམ་ལ། ཐབས་ཤེས་ཀྱི་རྡོ་རྗེ་དང་པདྨའི་རྩེ་མོ་སྙོམས་འཇུག་གི་མཆོད་པས་མཆོད་པའི་དོན་དུ་ཕྱག་རྒྱ་གདོལ་པ་མོ་ཡུམ་རིན་ཆེན་སྒྲོལ་མ་ཆེན་མོ་ལས་བྱུང་བ་བསམ་ནས། འདུ་ཤེས་གསུམ་ལྡན་གྱིས་སྙོམས་པར་ཞུགས་ཏེ། ཕྱག་རྒྱ་ཆེན་པོའི་དངོས་གྲུབ་ཀྱི་དོན་དུ་ལྷན་སྐྱེས་ཀྱི་བདེ་བས་མཆོད་པས་ཟུང་འཇུག་གི་སྐུ་ཐོབ་པར་འགྱུར་རོ། །
དེ་ལྟར་དེ་དག་ཀྱང་རང་རྣལ་འབྱོར་གང་ལ་གནས་པའི་གཉིས་མེད་ཀྱི་ལྷའི་སྐུ་དེ་ཐོག་མར་འགྲུབ་ལ། དེ་ནས་རིགས་ཐམས་ཅད་ཀྱི་བདག་ཉིད་རྡོ་རྗེ་འཆང་ཆེན་པོ་ཉིད་འགྲུབ་ཏེ།

རིགས་ཐ་དད་པ་རིམ་གྱིས་བསྒོམ་དགོས་པ་ལྟ་བུ་ནི་མ་ཡིན་ནོ། ། ཉེ་རྒྱུ་ལ་བརྟེན་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་རབ་ཏུ་བསྒྲུབ་པ་མི་མཐུན་པའི་ཕྱོགས་ལས་རྣམ་པར་རྒྱལ་བའི་སྟོབས་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། གཉིས་པ་བསྒྲུབ་པའི་དུས་ནི། འོ་ན་དེ་ལྟ་བུའི་ཉེ་རྒྱུ་དེ་དུས་ཇི་སྲིད་གཅིག་བསྒོམ་པས་འགྲུབ་སྙམ་ན། ས་བཅུ་གཉིས་པ་ནས་ཉེ་རྒྱུ་བསྒོམ་ན་ཉི་མ་གཅིག་གིས་འགྲུབ་པར་འགྱུར་ལ། ས་བཅུ་གཅིག་པ་ནས་བསྒོམ་ན་ཉི་མ་གཉིས་ཀྱི་སྦྱོར་བས་འགྲུབ་པ་དང་། ས་བཅུ་པ་ནས་བརྩམ་ན་ཉི་མ་གསུམ་གྱི་སྦྱོར་བས་འགྲུབ་པ་དང་། དེ་བཞིན་དུ་ནི་ཉེ་རྒྱུ་ས་དགུ་པ་ནས་བརྩམ་ན་ཉི་མ་བཞི་པ་ལ་འགྲུབ་ཅིང་། ས་བརྒྱད་པ་ནས་བརྩམ་ན་ཉི་མ་ལྔ་བསྒོམ་པ་ཡི་སྦྱོར་བ་ཡིས་འགྲུབ་འགྱུར་འདི་ལ་ཐེ་ཚོམ་མེད་དོ། ། དེ་ལྟར་བྱེད་པའི་སྔགས་རོལ་དུ་བླ་མ་དང་ལྷག་པའི་ལྷ་ལ་མེ་ཏོག་ལ་སོགས་པ་མཆོད་པ་ལྔས་མཆོད་པར་བྱས་ནས། བསམ་གཏན་གནས་རྡོ་རྗེ་གདན་ནམ་འོག་མིན་སྟུག་པོ་བཀོད་པའམ་གང་དུ་སངས་རྒྱ་བའི་གནས་སུ་སྒྲུབ་པ་པོ་འདུག་པ་དང་།
ཕྱག་རྒྱ་པདྨ་ཅན་ལྟ་བུ་དང་ལྷན་ཅིག་སྙོམས་པར་ཞུགས་ནས་ནི། རྡོ་རྗེ་པདྨ་སྦྱོར་བས་ཉེ་རྒྱུ་བསྒོམ་པ་ཡང་དག་བརྩམ་མོ། ། ཉེ་རྒྱུ་ཞག་ལྔས་མ་འགྲུབ་ན། ཞག་དྲུག་པའི་རྡོ་རྗེ་ཉི་མ་ནུབ་པ་སྲོད་ལ་བར་ཆད་མེད་པའི་དུས་ན་བདུད་འདུལ་བའི་ཚེ་སྦྱོར་བ་འདི་ནི་ཡང་དག་བརྩམ་སྟེ། ཐབས་ཤེས་སོ་སོའི་རྒྱུད་དག་པར་བྱས་ཤིང་། ཐབས་ཤེས་གཉིས་སུ་མེད་པའི་རྒྱུད་དག་པ་ཞག་དྲུག་པའི་ཐོ་རངས་སྐྱ་རེང་འཆར་ཀ་ནི་ཞག་བདུན་པའི་ངོ་བོ་ཡིན་པས། དེའི་ཚེ་རླུང་སེམས་ཤིན་ཏུ་དྭངས་པའི་དུས་སུ་ནི་རྣམ་པར་གྲོལ་བའི་ལམ་མངོན་པར་རྫོགས་པ་སངས་རྒྱས་འགྲུབ་པར་འགྱུར་བ་འདི་ལ་ཐེ་ཚོམ་མེད་དེ་ངེས་པར་འགྲུབ་པའོ། ། དེ་ནས། ཐ་མལ་པའི་བདེ་བ་ལས་མཆོག་ཏུ་གྱུར་པ་ཟག་མེད་ཀྱི་བདེ་བའི་འདོད་ཆགས་ཆེན་པོ་རྗེས་ཆགས་པས་འདོད་ཆགས་ཆེན་པོ་དམིགས་པ་མེད་པའི་སྙིང་རྗེ་ཆེན་པོའི་རང་བཞིན་ལས་ཆགས་ཆེན་བྱང་ཆུབ་ཀྱི་སེམས་ཀྱིས་ཏིང་ངེ་འཛིན་ལ་གནས་ནས་ནི། ཞི་བའི་མྱ་ངན་ལས་འདར་མི་སྟེར་བ་སྟེ།
ཟུང་འཇུག་ཕྱག་རྒྱ་ཆེན་པོའི་སྐུ་ཐོབ་པར་བྱེད་པའི་ཕྱག་རྒྱའི་ལམ་རབ་ཏུ་བསྒྲུབ་པར་བྱའོ། ། ལྷན་ཅིག་སྐྱེས་པའི་ཡེ་ཤེས་ཤིན་ཏུ་དགའ་བ་རྗེས་སུ་ཆགས་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། གསུམ་པ་ཐབས་ཀྱི་ཁྱད་པར་ནི། ཉེ་རྒྱུ་བསྒོམ་པའི་ཚེ་ཤེས་རབ་ཡུམ་གྱི་པདྨར་ཐབས་ཡབ་ཀྱི་རྡོ་རྗེ་བྱང་ཆུབ་ཀྱི་སེམས་དང་ལྡན་པ་ཅན་བཅུག་ནས། ཐབས་སྒྲུབ་པ་པོ་རང་གི་ལྷ་མི་བསྐྱོད་པར་བསམ། ཤེས་རབ་རིག་མ་བདག་མ་ཡུམ་མ་མཱ་ཀཱིར་བསམ་པར་བྱ་སྟེ། འདུ་ཤེས་གསུམ་དང་ལྡན་པས་ཕྱག་རྒྱ་དེ་དང་ལྷན་ཅིག་སྙོམས་པར་ཞུགས་པས་ཕྱག་རྒྱ་ཆེན་པོ་མཆོག་གི་དངོས་གྲུབ་འགྲུབ་པར་འགྱུར་བ་འདི་ནི་ཕྱག་རྒྱ་ལས་བྱུང་བའི་དངོས་གྲུབ་ཆེན་པོར་བརྗོད་དོ། ། ཕྱག་རྒྱ་ཡང་ཇི་ལྟ་བུ་ཞེ་ན། མི་ཡི་ཕྱག་རྒྱ་པདྨཅན་ལྟ་བུ་བླངས་ནས་ནི་དེ་ལ་དབང་བསྐུར་བ་ནས་བརྩམ་སྟེ་དཀྱིལ་འཁོར་འཁོར་ལོ་བསྒོམ་པའི་བར་གྱི་ཐབས་རབ་ཏུ་དབྱེ་བ་བསྟན་ཅིང་། ག་པུར་གྱི་དྲི་དང་རང་བྱུང་གི་མེ་ཏོག་རྗེས་སུ་མཐུན་པར་བྱས་ནས།
དཀྱིལ་འཁོར་འཁོར་ལོ་གོམས་པར་ཡང་དག་བརྩམས་ནས་ཉེ་རྒྱུ་སྤྱད་དོ། ། རྣམ་སྣང་གིས་བསྒོམ་པའི་ཚེ་ཕྱག་རྒྱ་སྤྱན་མ་དང་། མི་བསྐྱོད་པ་ལ་བདག་མ་མ་མཱ་ཀཱི་དང་། རིན་འབྱུང་དང་དོན་གྲུབ་ལ་སྒྲོལ་མ་དང་། འོད་དཔག་མེད་ལ་ཕྱག་རྒྱ་གོས་དཀར་མོར་བསམ་ལ། ཕྱག་རྒྱ་དེ་ཉིད་ཀྱིས་སྒྲུབ་པ་པོ་ཡིད་ཤིན་ཏུ་འཕྲོག་མ། རཀྟའི་མེ་ཏོག་དང་ག་པུར་གྱི་དྲི་ཡི་རྗེས་སུ་མཐུན་བྱས་ནས། འདུ་ཤེས་གསུམ་ལྡན་གྱིས་རྡོ་རྗེ་དང་པདྨ་མཆོད་པའི་སྙོམས་འཇུག་ཡང་དག་བརྩམ་པའི་ཐབས་ཀྱིས་འགྲུབ་པོའོ། ། བཞི་པ་འབྲས་བུ་དངོས་ནི། དེ་ལྟ་བུའི་ཉེ་རྒྱུ་བསྒོམས་པས་འབྲས་བུ་ཇི་ལྟ་བུ་ཞིག་འགྲུབ་ཞེ་ན།
སྔར་བཤད་པ་བཞིན་ཐོག་མར་རང་གི་ལྷའི་རྣལ་འབྱོར་གང་ཡིན་པ་འགྲུབ་པར་བསྟན་པ་ནི། སྒྲུབ་པ་པོ་སྔགས་པས་ཕན་པ་རྣམ་སྣང་འགྲུབ་པར་འགྱུར་ཞིང་། ཕྱག་ན་རྡོ་རྗེ་མི་བསྐྱོད་པ་འགྲུབ་པ་དང་། རྡོ་རྗེ་ཉི་མ་རིན་འབྱུང་འགྲུབ་པ་དང་། དམ་པའི་ཡི་གེ་ཨ་མི་དཱེ་ཝ་འོད་དཔག་མེད་འགྲུབ་པ་དང་། བདུན་གྱི་རྒྱལ་པོ་དོན་གྲུབ་འགྲུབ་པ་དང་། དེ་ནས་རིགས་སོ་སོའི་རྣལ་འབྱོར་བྱ་མི་དགོས་ཏེ། ཐམས་ཅད་ཀྱིས་ཀྱང་རིགས་ཐམས་ཅད་ཀྱི་འདྲེན་པ་སྟེ་བདག་པོ་རྡོ་རྗེ་འཆང་ཆེན་པོ་འགྲུབ་པར་འགྱུར་རོ། ། བདུན་པ་དབང་གི་རྐང་གྲངས་བསྟན་པ་ནི། གོང་ལེའུ་བཞི་པར་དབང་སྤྱིའི་མངོན་རྟོགས་བཤད་ཅིང་།
ལེའུ་བདུན་པ་དང་བརྒྱད་པར། ཐུན་མོང་མ་ཡིན་པའི་དབང་བཞི་གསལ་བར་བྱས་ལ། འདིར་དབང་ཀུན་གྱི་ཐུན་མོང་གི་རྐང་གྲངས་མ་ཚང་བ་ཁ་བསྐང་བ་ཡིན་ཏེ། དེ་ཡང་། མི་བསྐྱོད་པ་ཆུ་ཡི་དབང་རྣམས་ཀྱི་གྲངས་དང་པོ་སྟེ། རིན་འབྱུང་ཅོད་པན་གྱི་དབང་ལ་ནི་གྲངས་གཉིས་པའོ། ། འོད་དཔག་མེད་རྡོ་རྗེའི་དབང་གི་གསུམ་པ་སྟེ། དོན་ཡོད་གྲུབ་པ་རང་གི་བདག་པོ་དྲིལ་བུའི་དབང་ནི་བཞི་པ་ཉིད། རྣམ་སྣང་མིང་གི་དབང་བསྐུར་ལྔ་པ་སྟེ་རིག་པའི་དབང་ལྔ་ཞེས་བྱ་བར་གྲགས་ལ། དྲུག་པ་རྫོགས་པའི་སངས་རྒྱས་ཐུན་མོང་གི་བརྟུལ་ཞུགས་ཉིད་དང་དྲུག་ལ་རྡོ་རྗེ་སློབ་མའི་དབང་ངམ་ཐུན་མོང་གི་དབང་ཞེས་བྱ།
བདུན་པ་བུམ་པའི་དབང་ཐུན་མོང་མ་ཡིན་པའི་བརྟུལ་ཞུགས་ཀྱི་སྟེ། དེའི་རྗེས་སུ་མཐའ་རྟེན་བཞི་སྦྱར་བ་ལ་བུམ་དབང་བཅུ་གཅིག་ཅེས་བྱ། ཡང་ན་བདུན་པ་བུམ་དབང་མན་ཆད་ནི་ཐུན་མོང་མ་ཡིན་པའི་དབང་བཞི་ཞེས་བྱ། ཐུན་མོང་མ་ཡིན་པའི་དབང་བཞི་ལས། རྫས་གསང་བའི་དབང་ནི་ལེན་ལུགས་གསུམ་ལ་ཕྱེ་བའི་ཐོབ་ལུགས་ལྔ་ནི་དབང་གི་གྲངས་བརྒྱད་པའོ། ། ཤེས་རབ་ཕྱག་རྒྱ་གཏད་པ་དང་ཡེ་ཤེས་དགའ་བ་བཞིའི་དབང་ལས་གྲངས་དགུ་པ་སྟེ། དེ་ཉིད་རྡོ་རྗེ་ལྟར་མི་ཕྱེད་པའི་ཆོས་ཉིད་སྦྱོར་བ་ཚིག་གི་བཞི་པ་ཡིས་ནི་དབང་གི་རྐང་གྲངས་བཅུ་པའོ། ། ཀུན་གྱི་དེ་ཉིད་བརྟུལ་ཞུགས་སྦྱིན་ཞེས་པ་ནི་རྡོ་རྗེ་སློབ་དཔོན་གྱི་དབང་སྟེ། སློབ་མའི་ཚོགས་རྣམས་བསྡུ་བར་གྱིས། ། ཞེས་པའི་ཚིག་གིས་བུམ་དབང་གི་མཐའ་རྟེན་རྗེས་གནང་དང་།
སྟོན་པ་རང་གིས་ལུང་བསྟན་ཏེ། ། ཞེས་པས། གསང་དབང་གི་མཐའ་རྟེན་ལུང་བསྟན་དང་། ཤེས་རབ་ཡེ་ཤེས་ཀྱི་མཐའ་རྟེན་དབུགས་དབྱུང་དང་། དབང་བཞི་པའི་མཐའ་རྟེན་གཟེངས་བསྟོད་ནི། གོང་ལེའུ་བཞི་པར། དབུགས་དབྱུང་ཐམས་ཅད་བྱིན་ནས་ནི། ། ཞེས་པས་བསྟན་ཏེ། དེ་དག་འདིར་དབང་གི་ཆོ་ག་རྣམ་གྲངས་བཅུ་བཞིར་བསྟན་པའོ། ། དབང་བཅུ་བཞིར་དབྱེ་བ་འདི་དག
བདེ་མཆོག་སྡོམ་འབྱུང་ལས་ཀྱང་། ཆུ་དང་ཅོད་པན་རྡོ་རྗེ་དང་། ། དྲིལ་བུ་དང་ནི་མིང་གི་དབང་། ། བདེ་གཤེགས་ལྔ་ཡི་བདག་ཉིད་དབང་། ། བརྟུལ་ཞུགས་དང་ནི་ལུང་བསྟན་ཉིད། ། རྗེས་སུ་གནང་དང་དབུགས་དབྱུང་དང་། ། ཕྱིར་མི་ལྡོག་པ་སློབ་དཔོན་དབང་། ། བུམ་པའི་དབང་ལས་བྱུང་བ་འོ། ། གཉིས་པ་གསང་བའི་དབང་ཡིན་ཏེ། ། གསུམ་པ་ཤེས་རབ་ཡེ་ཤེས་ཡིན། །
བཞི་པ་དེ་ལྟར་ཡང་དེ་བཞིན། ། ཞེས་གསུང་ལ། ཕྱག་ཆེན་ཐིག་ལེ་ལས་ཀྱང་། དབང་བསྐུར་བཞི་ཡི་རིམ་པ་ལ། ། འབྲས་བུ་ཡིས་ནི་གསུམ་དུ་བསྟན། ། དང་པོ་སློབ་དཔོན་དབང་དང་གཅིག ། གཉིས་པ་གསང་བའི་དབང་བསྐུར་མཆོག ། གསུམ་པ་ཤེས་རབ་ཡེ་ཤེས་དབང་། ། དེ་ལྟར་དེ་བཞིན་བཞི་པ་ཡི། ། སློབ་དཔོན་དབང་ནི་བཅུ་གཅིག་གོ །
གསང་བའི་དབང་ནི་བཅུ་གཉིས་པ། ། ཤེས་རབ་ཡེ་ཤེས་བཅུ་གསུམ་པ། ། དེ་ལྟར་དེ་བཞིན་བཅུ་བཞི་པའོ། ། ཞེས་གསུངས་སོ། ། བདུན་པ་དམ་ཚིག་གི་ཚོགས་བསྟན་པ་ལ་གཉིས། སྤྱིའི་དོན། གཞུང་གི་དོན་ཏོ། ། དང་པོ་ལ་དྲུག ལྟུང་བ་རྣམས་ཀྱི་ངོ་བོ་ཉིད་རྣམ་པར་བཞག་པ། ཡན་ལག་དུ་ཞིག་གི་ལྟུང་བ་བཞག་པ།
ལྟུང་བར་འགྱུར་བའི་རྒྱུན། མི་འབྱུང་བར་བྱ་བའི་ཕྱིར་བསླབ་པ། བྱུང་ན་ཕྱིར་བཅོས་པའི་ཐབས། ཆེ་འབྲིང་རྣམ་པར་བཞག་པའོ། ། དང་པོ་ནི། དེ་ལ་ལྟུང་བའི་ངོ་བོ་ཉིད་ནི་ལུས་ངག་ཡིད་ཀྱི་ཉེས་སྤྱོད་དེ། ཡིད་གཙོ་བོར་གཞག་གོ ། གཉིས་པ་ལ་ལྔ། རྟེན་གྱི་ཡན་ལག གཞིའི་ཡན་ལག
ངོ་བོ་ཉིད་ཀྱི་ཡན་ལག རྒྱུའི་ཡན་ལག དུས་སྐབས་ཀྱི་ཡན་ལག་གོ ། དང་པོ་ནི། རྟེན་གྱི་གང་ཟག་དམ་ཚིག་དང་སྡོམ་པར་ལྡན་ཞིང་ཤེས་པ་རང་བཞིན་དུ་གནས་པ་སྟེ། དེ་དག་མེད་ན་ལྟུང་བར་མི་འགྱུར་རོ། ། གཉིས་པ་ནི། ལྟུང་བ་བཅུ་བཞི་པོ་སོ་སོ་འབྱུང་བའི་ཡུལ་ལོ། ། གསུམ་པ་ནི། ཡིད་གཙོ་བོར་གྱུར་པ་སྟེ།
ལུས་ངག་ནི་དེའི་གྲོགས་སུ་གྱུར་པའོ། ། བཞི་པ་ནི། ཀུན་སློང་གི་བསམ་པ་ཡིན་ལ། དེ་ལ་བཞི་སྟེ། འདུལ་བ་བསྡུས་པ་ལས། དེའི་རྒྱུ་ནི་རྣམ་པ་བཞི་སྟེ། མི་ཤེས་པ་དང་བག་མེད་དང་། ། ཉོན་མོངས་མང་དང་མ་གུས་པའོ། ། ཞེས་གསུངས་ཏེ། དེ་ལ་བྱ་བ་དང་བྱ་བ་མ་ཡིན་པའི་ཆ་མི་ཤེས་པ་ལྟུང་བ་འབྱུང་བའི་རྒྱུ་དང་།
ཤེས་ཀྱང་ཡུལ་དང་ལྟུང་བ་ལ་མ་གུས་པ་ལྟུང་བ་འབྱུང་བའི་རྒྱུ་དང་། གུས་ཀྱང་དྲན་པ་དང་ཤེས་བཞིན་གྱིས་མ་ཟིན་ཏེ་བག་མེད་པ་ལྟུང་བ་འབྱུང་བའི་རྒྱུ་དང་། བསྲུང་བར་འདོད་ཀྱང་ཉོན་མོངས་པས་རང་དབང་མེད་པ་ལྟུང་བ་འབྱུང་བའི་རྒྱུ་སྟེ། བཞི་ཀའམ་གང་རུང་གིས་ཀུན་ནས་བླང་བའོ། ། ལྔ་པ་ནི། དུས་སྐབས་ཐམས་ཅད་ནི་ཟིན་པར་བྱས་པ་ཉིད་དོ། ། གསུམ་པ་ལྟུང་བར་འགྱུར་བའི་རྒྱུ་མཚན་ནི། ཅིའི་ཕྱིར་ལྟུང་བར་འགྱུར་ཞེ་ན། དབང་གི་སྐབས་སུ་དམ་ལ་བཞག་པ་ཁས་བླངས་པ་དང་འགལ་བའི་ཕྱིར་རོ། ། བཞི་པ་མི་འབྱུང་བར་བྱ་བའི་ཕྱིར་བསླབ་པ་ནི།
ལྷག་པ་ལྷའི་འདུ་ཤེས། ལམ་པོ་ཆེའི་འདུ་ཤེས་ལ་སོགས་པ་བསྒོམ་པའོ། ། ལྔ་པ་བྱུང་པ་ཕྱིར་བཅོས་པའི་ཐབས་ལ་གཉིས། ཡན་ལག་མ་ཚང་བ་ལྟུང་བ་ལས་ལྡང་བ། ཡན་ལག་ཚང་ན་དམ་ཚིག་དང་སྡོམ་པ་ཡང་དག་པར་བླང་བའོ། ། དང་པོ་ལ་གསུམ། དམ་ཚིག་རྡོ་རྗེའི་བསྒོམ་བཟླས་བྱ་བ། ཚུལ་གཞན་གྱི་སྒོ་ནས་ལྡང་བ། སྟོབས་བཞིའི་སྒོ་ནས་སྡིག་པ་བཤགས་པའོ། ། གཉིས་པ་ནི།
དུས་འཁོར་ལས། རྩ་བའི་ལྟུང་བ་བྱུང་གྱུར་ན། ། སླར་ཡང་དཀྱིལ་འཁོར་འདི་རུ་ནི། ། དག་པའི་རྒྱུ་རུ་འཇུག་པར་བྱ། ། རྒན་པོའི་མིང་གིས་གཞོན་པ་ཉིད། ། ཅེས་གསུངས་པ་ལྟར་རོ། ། དྲུག་པ་ཆེ་འབྲིང་རྣམ་པར་བཞག་པ་ནི། འདུལ་བ་བསྡུས་པ་ལས། ལྟུང་བ་རྣམས་ཀྱི་ཆུང་ལ་སོགས། ། རྣམ་པ་ལྔས་ནི་རིག་པར་བྱ། །
ངོ་བོ་ཉིད་དང་ཉེས་པ་དང་། ། བསམ་པ་གཞི་དང་སོགས་པ་འོ། ། ཞེས་འབྱུང་བས། དེ་ལ་ལྔ་ལས། ཡུལ་གྱི་སྒོ་ནས་བཞག་ན། ཡུལ་མཆོག་ཏུ་གྱུར་པ་ལ་ཆེན་པོ། འབྲིང་ལ་འབྲིང་། ཆུང་ངུ་ལ་ཆུང་ངུའོ། ། བསམ་པའི་སྒོ་ནས། ཉོན་མོངས་པ་མང་བས་བླང་བ་ཆེན་པོ།
མ་གུས་བག་མེད་ལ་འབྲིང་། མི་ཤེས་པ་ལ་ཆུང་ངུའོ། ། ངོ་བོ་ཉིད་ནི། ལུས་ངག་ཡིད་གསུམ་ཚང་ན་ཆེན་པོ། གཉིས་ལ་འབྲིང་། ཡིད་གཅིག་བུ་ལ་ཆུང་ངུའོ། ། ཉེས་པ་བྱས་པ་ནི། ཡུལ་དེ་ལ་གནོད་པ་ཆེ་ན་ཆེན་པོའོ། ། འབྲིང་ན་འབྲིང་། ཆུང་ངུ་ལ་ཆུང་ངུའོ། །
ལན་གྲངས་ཀྱི་སྒོ་ནས་བཞག་ན། ཡང་དང་ཡང་དུ་བྱས་ན་ཆེན་པོའོ། ། གཉིས་སམ་གསུམ་ལ་འབྲིང་། ཐ་མ་ལན་གཅིག་ལ་ཆུང་ངུའོ། ། ཆེ་འབྲིང་རྣམ་པར་བཞག་པ་འདི་དག་ལྟུང་བའི་ངོས་ནས་འཇོག་པ་ནི་མིན་ཏེ། ཆུང་ངུ་རྣམས་སྤྱད་ཀྱང་རྩ་བའི་ལྟུང་བ་ཡིན་ནོ། ། དེས་ན། འདི་ནི་རྣམ་པར་སྨིན་པ་ལ་དགོངས་ནས་ཆེ་འབྲིང་འཇོག་པ་ཡིན་ནོ། ། གཉིས་པ་གཞུང་གི་དོན་ལ་བཞི། རྩ་བའི་ལྟུང་བ།
མི་འབྲལ་པའི་དམ་ཚིག སེམས་བརྟན་པ་ཐོབ་པའི་དམ་ཚིག ལས་དང་པོ་པའི་དམ་ཚིག་གོ ། དང་པོ་ནི། རྩ་བའི་ལྟུང་བ་བཅུ་བཞི་པོ་གཞུང་ན་དངོས་སུ་བསྟན་པ་དང་། ཤུགས་ཀྱིས་བསྟན་པ་རྣམས་ཅུང་ཟད་གཞུང་འཁྲུགས་སྡེབས་ཏེ་བརྗོད་པར་བྱ་སྟེ། དེ་ཡང་། དབང་བསྐུར་རྒྱུད་བཤད། མན་ངག་སྟོན་པའི་སློབ་དཔོན་ནི་དངོས་གྲུབ་ཐམས་ཅད་སྟེར་བའི་རྩ་བ་རྡོ་རྗེ་འཆང་དང་དབྱེར་མེད་པས། འདི་ལ་སྨད་པར་མི་བྱ་སྟེ་སྨད་ན་རྩ་ལྟུང་དང་པོའོ། །
བདེ་བར་གཤེགས་པའི་བཀའ་ཐུན་མོང་བ་སྲོག་གཅོད་སོགས་ཕམ་པ་བཞི་དང་། བྱང་ཆུབ་སེམས་དཔའི་ཕམ་པ་ལྟ་བུའི་ཆོས་བཞི་སྟེ་བརྒྱད་པོ་འདི་དག་ལ་དགོས་པ་ཁྱད་པར་ཅན་མེད་པར་འདའ་བར་མི་བྱ་སྟེ། འདས་ན་ལྟུང་བ་གཉིས་པའོ། ། སྤྱིར་རྡོ་རྗེ་ཐེག་པ་ལ་ཞུགས་པའི་རྡོ་རྗེའི་སྤུན་དང་། ཁྱད་པར་དཀྱིལ་འཁོར་གཅིག་དང་བླ་མ་གཅིག་གིས་བསྡུས་པའི་སྤུན་ལ་ཉོན་མོངས་པས་ཁྲོ་ཞིང་དགྲར་འཛིན་པ་དང་ཉེས་པ་བརྗོད་པས་སྨད་པ་ཉིད་ནི་མི་བྱ་སྟེ། ཁྲོས་ན་ལྟུང་བ་གསུམ་པའོ། ། སེམས་ཅན་སུ་གང་ཅི་ཡང་རུང་བ་རྣམས་ལ་འདི་མི་བདེ་བ་ཁོ་ནར་གྱུར་ཅིག་སྙམ་པའི་གདུག་པ་ཞེ་སྡང་གི་བྱམས་པ་སྤོང་བར་མི་བྱ་སྟེ། སྤངས་ན་ལྟུང་བ་བཞི་པའོ། ། ཤུགས་ཀྱིས་བསྟན་པ་སེམས་ཅན་རྣམས་ལ་བདག་ལྟ་བུས་བླ་ན་མེད་པའི་བྱང་ཆུབ་ག་ལ་འགྲུབ་ཀྱི། དེས་ན་རང་ཉིད་ཞི་བདེ་དོན་དུ་གཉེར་བར་བྱའོ་སྙམ་དུ་སྨོན་པའི་བྱང་སེམས་སྤང་བར་མི་བྱའོ། །
སྤངས་ན་ལྟུང་བ་ལྔ་པའོ། ། ལམ་དང་འབྲས་བུ་སྟོན་པའི་གཞན་གྱི་གྲུབ་མཐའི་ཆོས་ལ་འདི་དག་ནི་ལམ་མ་ཡིན། སྟོན་པས་བསྟན་པ་མ་ཡིན་ཞེས་སྨད་པར་མི་བྱ། སྨད་ན་ལྟུང་བ་དྲུག་པའོ། ། སེམས་ཅན་སྐལ་བ་མེད་པ་ཡོངས་སུ་མ་སྨིན་པ་ལ། གསང་སྔགས་ཀྱི་སྤྱོད་པ་ནི་འདི་ལྟ་བུའོ། ། དཀྱིལ་འཁོར་ནི་འདི་ལྟ་བུའོ། ། ཕྱག་རྒྱ་འདི་ལྟ་བུ། བྲིས་སྐུ། གླེགས་བམ།
རྡོ་རྗེ་དྲིལ་བུ། ཁ་ཊྭཱཾ་སོགས་གསང་བའི་རྫས་ལ་སོགས་པ་འདི་ལྟ་བུ་ཞེས་སྔགས་ཀྱི་དེ་ཉིད་ཀྱི་གཏམ་སྨྲ་བར་མི་བྱ། སྨྲ་ན་ལྟུང་བ་བདུན་པའོ། ། བདག་གི་ལུས་ཕུང་ཁམས་སྐྱེ་མཆེད་ཐམས་ཅད་སངས་རྒྱས་ཡིན་པ་ལ། ངེས་པར་བཀའ་ཐུབ་དྲག་པོའམ། སྙུང་བའམ། ལུས་ཀྱི་ཡན་ལག་གཅོད་པ་སོགས་དམན་པའི་སེམས་ཀྱིས་མི་སྨད། སྨད་ན་ལྟུང་བ་བརྒྱད་པའོ། ། ཆོས་ཀྱི་དབྱིངས་དེ་བཞིན་ཉིད་ཀྱི་དག་པ་དང་། ཆོས་ཅན་ཐམས་ཅད་ལྷ་སོ་སོའི་དག་པར་གནས་པ་ལ།
ཐེ་ཚོམ་སོམ་ཉིས་ཀྱིས་ཚད་ནི་གཟུང་མི་བྱ། སོམ་ཉིས་བྱས་ན་ལྟུང་བ་དགུ་པའོ། ། རྩ་ལྟུང་བདུན་པའི་སྐལ་མེད་ཀྱི་ཤུགས་ལས་བསྟན་པ། སྐལ་མེད་གདུག་པ་ཅན་བླ་མ་དཀོན་མཆོག་གསུམ་དང་སེམས་ཅན་ལ་གནོད་པ་བྱེད་པ་ལ། བརྩེ་བའི་སེམས་ཀྱིས་ཚར་བཅད་པར་བྱའི། བདག་གི་འཛའ་བོ་བློ་དང་མཐུན་པའོ་ཞེས་བྱམས་པར་མི་བྱ། བྱས་ན་ལྟུང་བ་བཅུ་པའོ། ། ཆོས་ཉིད་ཚད་ནི་མི་བཟུང་བའི་ཤུགས་ལས་བསྟན་པ། ཆོས་ཐམས་ཅད་སྟོང་པ་བརྗོད་པ་དང་བྲལ་བ། མིང་དང་མཚན་མ་དང་བྲལ་བ་ལ།
དེ་དག་དང་བྲལ་བའོ་སྙམ་དུ་མཚན་མར་མི་རྟོག་སྟེ། རྟོག་ན་ལྟུང་བ་བཅུ་གཅིག་པའོ། ། སྐལ་ལྡན་སེམས་ཅན་དཀོན་མཆོག་གསུམ་ལ་དད་པ་ཆེན་པོ་དང་ལྡན་པའི་སེམས་སུན་ཕྱུང་སྟེ་སྤོང་བར་མི་བྱ། ཕྱུང་ན་ལྟུང་བ་བཅུ་གཉིས་པའོ། ། འོག་ནས་རྟག་ཏུ་དམ་ཚིག་བསྲུང་བར་བྱ། ། ཞེས་པས་བསྟན་པ། ཚོགས་ཀྱི་འཁོར་ལོའི་དམ་ཚིག་གི་རྫས་ཤ་དང་ཆང་ལ། རིགས་དང་བསླབ་པ་བསྲུང་བ་དང་། ཚུལ་འཆོས་པས་མི་བསྟེན་ན། ལྟུང་བ་བཅུ་གསུམ་པའོ། །
བུད་མེད་ཉིད་ནི་རྟགས་ཤེས་རབ་ཀྱི་ཕ་རོལ་ཏུ་ཕྱིན་པ། ཡེ་ཤེས་ཀྱི་མཁའ་འགྲོའི་རྣམ་འཕྲུལ་རྣམས་ལ། འདི་དག་ནི་སྨན་པའོ། ། ཚང་ཚིང་མི་ཟད་པའོ་སྙམ་དུ་སྨད་པར་མི་བྱ་སྟེ། སྨད་ན་རྩ་བའི་ལྟུང་བ་བཅུ་བཞི་པའོ། ། དེ་དག་བུམ་དབང་གི་བསྲུང་བའི་དམ་ཚིག་རྩ་བའི་ལྟུང་བ་བཅུ་བཞི་རབ་ཏུ་སྤང་བ་མདོར་བསྟན་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། གཉིས་པ་མི་འབྲལ་བའི་དམ་ཚིག་ནི། གང་ཟག་ལས་དང་པོ་པས་དུས་ཇི་སྲིད་བྱང་ཆུབ་སྙིང་པོ་སངས་རྒྱས་མ་ཐོབ་ཀྱི་བར་དུ། ཐུན་མོང་དང་ཐུན་མོང་མ་ཡིན་པའི་དཀོན་མཆོག་གསུམ་ནི་སངས་རྒྱས་ལ་སྟོན་པ། ཆོས་ལ་ལམ།
དགེ་འདུན་ལ་གྲོགས་སུ་བཟུང་ནས་དུས་ནམ་ཡང་སྤང་བར་མི་བྱ། དུས་རྟག་ཏུ་བཟའ་བ་དང་བསྲུང་བའི་དམ་ཚིག་ལ་བསླབ་པར་བྱ་ཞིང་། རྡོ་རྗེ་དྲིལ་བུ་ནི། ཕྱི་བརྡའི་དམ་ཚིག་གི་རྡོ་རྗེ་དང་དྲིལ་བུ་ཚད་དང་ལྡན་པ་དང་། ནང་གི བྱང་ཆུབ་སེམས་གང་བདེ་རྡོ་རྗེ། ། ཤེས་རབ་དྲིལ་བུ་ཞེས་སུ་བཤད། ། ཅེས་པ་ལྟར་དང་། གསང་བ་ཐབས་དང་ཤེས་རབ་ཀྱི་མཁའ་དང་གསང་བའི་རྡོ་རྗེ་དྲིལ་བུ་གཟུང་བར་བྱ། གཙུག་ཏོར་ནི་ཕྱི་རྫས་ཀྱི་རིགས་ལྔའི་དབུ་རྒྱན།
ནང་རིགས་བདག གསང་བ་སྤྱི་གཙུག་གི་ཧཾ་རྟག་ཏུ་གཟུང་བར་བྱ། དུས་རྟག་ཏུ་ཕྱིའི་སྦྱིན་སྲེག་ལས་བཞིའི་མེ་ཐབ། ནང་ཁ་ཟས་ཀྱི་རྣལ་འབྱོར། གསང་བ་སྔགས་དང་ཆོས་ཀྱི་རྫོགས་རིམ་དགང་བར་བྱ། རྟག་ཏུ་ཕྱིའི་དཀྱིལ་འཁོར་ཐིག་དང་ཚོན་གྱིས་བྲིས་པ། ནང་ཏིང་ངེ་འཛིན་གྱི་དཀྱིལ་འཁོར། གསང་བ་བྷ་ག་བྱང་ཆུབ་སེམས་ཀྱི་དཀྱིལ་འཁོར་བཞེངས་པར་བྱ། རྟག་ཏུ་བདེ་གཤེགས་རབ་གནས་ཕྱི་སྐུ་གཟུགས་ལ། ནང་ཏིང་ངེ་འཛིན་སེམས་དཔའི་དཀྱིལ་འཁོར་ལ་ཡེ་ཤེས་པ་གཞུག་པ།
གསང་བ་སྔགས་དང་ཆོས་ཀྱི་བྱང་སེམས་གཞིར་གནས་ལ། ཡས་བྱོན་སྤྱན་དྲང་བར་བྱ། འབྱུང་པོ་ཆེ་ལ་ཕྱིའི་གཏོར་མ་དང་། ནང་ཁ་ཟས། གསང་བ་སྔགས་དང་ཆོས་ཀྱི་གཏོར་མ་སྦྱིན་པར་བྱའོ། ། དེ་དག་ཀྱང་། ཕྱི་རྣམས་རྟག་ཏུ་མ་གྲུབ་ཀྱང་། ནང་དང་གསང་བ་རྟག་ཏུ་མི་འབྲལ་བར་བྱ་དགོས་ཏེ། དེ་དག་ཀྱང་ཇི་ལྟར་བྱ་ཞེ་ན། མི་འབྲལ་བར་བྱ་བ་ནི་བསྐྱེད་པ་དང་རྫོགས་པའི་རིམ་པ་ཐུན་བཞི།
ཁ་ཟས་ཀྱི་རྣལ་འབྱོར་དང་མི་འབྲལ་བར་བྱས་ན་འགྲུབ་པར་འགྱུར་བ་ཡིན་ནོ། ། གསུམ་པ་སེམས་བརྟན་པ་ཐོབ་པའི་དམ་ཚིག་ནི། རྣལ་འབྱོར་པས་ལག་པས་ཕྱིའི་ཕྱག་རྒྱ་བཅིང་བ་རྣམས་སྤང་ཞིང་། སྐུ་གཟུགས་དང་མཆོད་རྟེན་བཞེངས་པའི་ལས་ནི་མི་བྱ་སྟེ། སྐུ་གསུང་ཐུགས་ཀྱི་རྡོ་རྗེ་གསུམ་མཆོག་ལ་ཕྱི་ནས་བྱིན་བརླབས་རེ་བའི་བློས་ཕྱག་མི་བྱ། རྡུལ་ཚོན་གྱི་དཀྱིལ་འཁོར་ལ་སོགས་པ་བཞེངས་པ་དང་། དབང་ཞུ་བ་སོགས་ལུས་ཀྱི་ལས་ཐ་ན་རྨི་ལམ་དུ་ཡང་མི་བྱ་སྟེ། གསང་འདུས་ལས། རྡོ་རྗེའི་ཐིག་ནི་གདབ་པ་དང་། ། ཚོན་རྩི་དག་ཀྱང་བགྱེ་བ་ནི། །
སྔགས་ཀྱི་བསོད་ནམས་མི་བྱ་སྟེ། ། བྱས་ན་བྱང་ཆུབ་རྙེད་པར་དཀའ། ། ཞེས་དང་། དུས་འཁོར་རྩ་རྒྱུད་ལས། རྡོ་རྗེའི་ཐིག་ནི་གདབ་པ་དང་། ། རྡུལ་ཚོན་དག་ཀྱང་གདབ་པ་ནི། ། སྔགས་ཀྱི་དེ་ཉིད་ཀྱིས་མི་བྱ། ། བྱེད་ན་བྱང་ཆུབ་ཐོབ་པར་དཀའ། ། ཞེས་དང་། རྒྱལ་པོ་ཨིནྡྲ་བོ་ཏིས་ཡེ་ཤེས་གྲུབ་པ་ལས།
རྡོ་རྗེ་ཡེ་ཤེས་དབང་བསྐུར་བས། ། དངོས་གྲུབ་མཆོག་ནི་བསྒྲུབ་པར་བྱ། ། ཡང་དག་ཡེ་ཤེས་ཀུན་ལྡན་པས། ། བྲིས་པའི་དཀྱིལ་འཁོར་ལོགས་ཞིག་ཏུ། ། དབང་བསྐུར་བ་ནི་ལེན་ཅེ་ན། ། འདི་ནི་དམ་ཚིག་ཉམས་པར་འགྱུར། ། དམ་ཚིག་ཉམས་པས་སྡུག་བསྔལ་ཞིང་། ། ལུས་དང་དེ་བཞིན་ཡིད་དག་གི ། དེ་ཡི་དོན་རྣམས་ཉམས་འགྱུར་ཞིང་། ། མྱུར་བ་ཉིད་དུ་འཆི་བར་འགྱུར། །
ཞེས་སོགས་གསུངས་པ་ལྟར་རོ། ། ཡེ་ཤེས་ཀྱི་དམ་ཚིག་སློབ་དཔོན་མིན་པ་གཞན་ལ་ཕྱག་མི་བྱ། བླ་མའི་རྒན་རབས་བརྒྱུད་པའི་བླ་མ་རྣམས་ལ་ཕྱག་འཚལ་ལོ། ། གཞན་ལ་མ་ཡིན་ཏེ། བདག་བྱིན་བརླབ་པ་ལས། ལྟ་བ་ཐམས་ཅད་སྤངས་པ་ཡི། ། བདག་བྱིན་བརླབ་པ་འདི་ཐོབ་ནས། ། ལས་རྣམས་ཐམས་ཅད་བྱ་བ་འམ། ། ཇི་ལྟར་འདོད་པ་བཞིན་དུ་རྒྱུ། ། མཆོད་རྟེན་ལས་ནི་མི་བྱ་ཞིང་། །
གླེགས་བམ་ཀླག་པར་མི་བྱ་སྟེ། ། བདག་བྱིན་བརླབས་པའི་རིམ་ཉིད་ཀྱིས། ། བྱ་བ་དང་ནི་བཀླག་པར་བྱ། ། ཞེས་འབྱུང་བས་སོ། ། བཞི་པ་ལས་དང་པོ་པའི་དམ་ཚིག་ནི། དུས་རྟག་པར་རྒྱུན་དུ་མ་ཆག་པར་ཕྱིའི་ཨོཾ་ལ་སོགས་པ། ནང་སྔགས་དང་ཆོས། གསང་བ་སྐྱེ་བ་མེད་པའི་སྔགས་བཟླ་ཞིང་། ལྷའི་བསམ་གཏན་ཐུན་བཞིའི་རྣལ་འབྱོར་ཉིད་ཀྱང་མི་འབྲལ་བར་རྣམ་པར་སྤྱད་པར་བྱ། རྟག་ཏུ་སློབ་མ་རྣམས་བསྡུ་དངོས་བཞིས་བསྡུ་བྱ་ཞིང་།
རྟག་པ་རུ་ནི་གང་འདོད་པའི་ཆོས་བཤད་པར་གྱིས། རྟག་ཏུ་སེམས་ཅན་རྣམས་སྦྱིན་པ་རྣམ་པ་བཞིས་རྐྱང་བར་བྱ། རྟག་ཏུ་དཀྱིལ་འཁོར་གྱི་སངས་རྒྱས་རྣམས་ལ་ཕྱི་ནང་གི་མཆོད་པས་ཆེར་མཉེས་པར་བྱ། ཕོངས་པའི་སེམས་ཅན་རྗེས་སུ་གཟུང་བའི་ཕྱིར་ཛཾ་བྷ་ལྷ་ལ་སྔར་བཤད་བཞིན་ཆུ་སྦྱིན་བྱ་ཞིང་། ཞི་རྒྱས་ལ་སོགས་པའི་ཕྲིན་ལས་བཞིའི་ལས་རྣམས་དམན་པའི་སེམས་ཅན་ཐམས་ཅད་རྗེས་སུ་གཟུང་བའི་དོན་དུ་ཡང་དག་སྤྱད་པར་བྱ། བྱེ་མའི་མཆོད་རྟེན་དང་འཇིམ་པའི་མཆོད་རྟེན་ལ་སོགས་པའི་ལས་ལ་ཡང་མཁས་པས། ས་བརྐོ་བ། འཇིམ་པ་བྱ་བ་ནས། རྒྱ་ནས་ཕྱིར་དབྱུང་བ། བཞུགས་སུ་གསོལ་བའི་བར་ཐམས་ཅད་རྒྱུད་ལས་བཤད་པའི་ཆོ་ག་བཞིན་དུ་གདབ་པར་བྱ་སྟེ།
དཔུང་བཟང་ལས། གཙང་ཞིང་དབེན་པའི་ས་ཡི་ཕྱོགས་སུ་ནི། ། འཇིམ་པ་འམ་ནི་བྱེ་མ་ལས་བྱས་པའི། ། བདེ་གཤེགས་མཆོད་རྟེན་རྟེན་འབྲེལ་སྙིང་པོ་ཅན། ། སྡིག་པ་སྤང་ཕྱིར་རབ་ཏུ་གདབ་པར་བྱ། ། ཞེས་པ་ལྟར་རོ། ། གཞུང་ལས་སྐབས་འདིར། བརྒྱད་པ་རིགས་ལྔའི་བསྟོད་པ་འབྱུང་ཞིང་། རྗེས་ལ་དགུ་པ་བླ་མ་མཉེས་པར་བྱ་བ་འབྱུང་བས། བསྡུས་དོན་དེ་ལྟར་བྱས་ཀྱང་།
དམ་ཚིག་གི་ཁོངས་སུ་འདུ་བས། བླ་མའི་བསྙེན་བཀུར་གྱི་ཐབས་སྟོན་པའི་གཞུང་རིགས་ལྔའི་བསྟོད་པའི་སྔོན་དུ་བླངས་ནས་འཆད་པ། བླ་མ་གོང་མའི་གསུང་རབ་ལས་བྱུང་ཞིང་། ཁྱད་པར་རྗེ་བཙུན་ཆེན་པོའི་རྣམ་འགྲེལ་ལས་འབྱུང་བས་ན། དེ་ལྟར་བརྗོད་ན། དགུ་པ་བླ་མ་མཉེས་པའི་ཐབས་ལ་གསུམ། འཐད་པ་དང་། ཕྱག་རྒྱ་ཆེན་པོ་བསྒྲུབ་པའི་ཚུལ། རྗེས་ལ་བསྙེན་བཀུར་བྱ་བའི་ཚུལ་ལོ། ། དང་པོ་ལ་གཉིས།
ཞུས་པ་དང་། ལན་ནོ། ། དང་པོ་ནི། དེ་ནས་ནི། གཞུང་གི་གོ་རིམ་ལྟར་ན། རིགས་ལྔའི་བསྟོད་པའི་རྗེས་དེ་ནས་ཡིན་ལ། དོན་གྱི་གོ་རིམ་ལྟར་ན། བསྲུང་བྱའི་དམ་ཚིག་རྩ་ལྟུང་བཅུ་བཞི་སོགས་དམ་ཚིག་གི་ཚོགས་བསྟན་པའི་རྗེས་དེ་ནས་བྱམས་པ་ལ་སོགས་པའི་བྱང་ཆུབ་སེམས་དཔའ་ཐམས་ཅད་ཀྱིས། བཅོམ་ལྡན་འདས་འཁོར་གྱི་དེ་བཞིན་གཤེགས་པ་ཐམས་ཅད་ཀྱི་ངོ་བོར་གྱུར་པ་དྲུག་པ་རྡོ་རྗེ་འཛིན་པ་ལ་གསོལ་པ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་ཉིད་ཅེས་བོས་ནས།
རྩ་ལྟུང་དང་པོའི་ཡུལ་དུ་གྱུར་པའི་བླ་མ་མཚན་ཉིད་གསུམ་ལྡན་གྱི་ནང་ནས་ཀྱང་། དཔལ་ཀྱཻ་རྡོ་རྗེའི་དཀྱིལ་འཁོར་དུ་དབང་ཡོངས་སུ་རྫོགས་པར་བསྐུར་བའི་སློབ་དཔོན་དེ་ལ། སློབ་མ་དབང་ཐོབ་པ་དེས་ཇི་ལྟར་བལྟ་བར་བགྱི་ཞེས་ཞུས་པའོ། ། གཉིས་པ་ལན་ལ་བཞི། སངས་རྒྱས་རྣམས་ཀྱི་བསྙེན་བཀུར་བྱེད་ཚུལ། དེ་མཉེས་ན་མཆོག་གི་དངོས་གྲུབ་འགྲུབ་ཚུལ། ཐུན་མོང་གི་དངོས་གྲུབ་འགྲུབ་ཚུལ། བླ་མ་རྡོ་རྗེ་འཆང་ཡིན་པའི་ཚུལ་ལོ། ། དང་པོ་ནི། སྟོན་པ་དེ་བཞིན་གཤེགས་པས་བཀའ་བསྩལ་པ།
དེ་ཉིད་བཅུ་ཤེས་པའི་སློབ་དཔོན་ནི་སློབ་མ་ལ་དབང་བསྐུར་བའི་སྟོན་པར་གྱུར་པ་ལ་ནི། སློབ་དཔོན་བརྩོན་འགྲུས་ཞན་པས་སོ་སོ་སྐྱེ་བོར་གནས་པ་ལ། དེས་དབང་བསྐུར་བའི་སློབ་མ་བརྩོན་འགྲུས་དྲག་པོས་བསྒྲུབས་པས་བླ་མའི་སྔོན་དུ་སངས་རྒྱས་པ་ཀུན་གྱིས་བླ་མ་སོ་སོ་སྐྱེ་བོར་གནས་པ་དེ་ལ་ཕྱག་དང་བསྙེན་བཀུར་མཛད་པ་ཡིན་ཏེ། རྒྱུ་མཚན་བདག་ཅག་རྣམས་ཀྱི་སངས་རྒྱས་ཐམས་ཅད་བསྐྱེད་པར་བྱེད་པའི་ཕ་དང་མ་ནི་སློབ་དཔོན་འདི་ཉིད་ཡིན་པ་ཡིད་ལ་བསམ་པར་བྱས་ནས་བཀའ་དྲིན་བསབ་པའི་ཕྱིར་དུའོ། ། གཉིས་པ་མཆོག་གི་དངོས་གྲུབ་འགྲུབ་ཚུལ་ནི། ཕྱག་དང་བསྙེན་བཀུར་མཛད་པ་དེ་ཅིའི་སླད་དུ་ཞེ་ན། དེ་བཞིན་གཤེགས་པས་བཀའ་བསྩལ་པ། སློབ་མས་འབྲས་བུ་རྡོ་རྗེ་སེམས་དཔའ་དང་། སངས་རྒྱས་རྣམ་སྣང་དང་། རྡོ་རྗེ་ཆོས་འོད་དཔག་མེད་དང་།
གཟི་བརྗིད་རིན་འབྱུང་དང་། བདུན་གྱི་རྒྱལ་པོ་དོན་གྲུབ་སྟེ། མཆོག་གི་དངོས་གྲུབ་སངས་རྒྱས་རྣམས་ཀྱི་གོ་འཕང་ཐོབ་པ་ལྔའི་འབྲས་བུ་ཐོབ་པར་འདོད་པའི་སློབ་མས་དབང་བསྐུར་བའི་བླ་མ་ལ་དུས་རྟག་ཏུ་ཉིན་རེ་བཞིན་རྒྱུན་དུ་དབུལ་ལོ། ། དེ་ལྟར་འབུལ་བའི་རྒྱུ་མཚན་ནི། སྐལ་བཟང་ཞེས་སློབ་མ་ལ་བོས་ནས། རྡོ་རྗེ་སློབ་དཔོན་བདག་རྡོ་རྗེ་སེམས་དཔའ་མི་བསྐྱོད་པ་དང་། ཐུབ་པ་རྣམ་པར་སྣང་མཛད་དང་། དཔལ་ལྡན་འཇིག་རྟེན་དབང་ཕྱུག་འོད་དཔག་མེད་དང་། རྡོ་རྗེ་ཉི་མ་རིན་འབྱུང་དང་། བདུན་གྱི་རྒྱལ་པོ་དོན་གྲུབ་རྣམས་ཀྱི་ངོ་བོ་བདག་ཡིན་ཅིང་།
དེ་དག་གི་དངོས་གྲུབ་སྟེར་བ་པོ་ཡིན་པས་སོ། ། ལྔ་པ་རིགས་ལྔའི་སྔགས་བསྟན་པ་ལ། སྔགས་རེ་རེ་ལ་ཡང་། མཚམས་སྦྱར་བ་དང་། སྔགས་དངོས་དང་། དེའི་ཕན་ཡོན་དང་གསུམ་གསུམ་དུ་གནས་པར་ཤེས་པར་བྱའོ། ། དེ་ལ། དགོངས་པ་ལུང་སྟོན་པའི་རྒྱུད་ལས། ཨོཾ་དང་སྭཱ་ཧཱ་ཡོད་པའི་སྔགས་རྣམས་ནི་སྦྲུལ་ཞེས་བྱ། ཨོཾ་ཡོད་ལ་སྭཱ་ཧཱ་མེད་པ་ལ་ནི་མཐའ་མེད་ཅེས་བྱ།
ཨོཾ་མེད་ལ་སྭཱ་ཧཱ་ཡོད་པ་ལ་ནི་མགོ་མེད་ཅེས་བྱ། ཨོཾ་དང་སྭཱ་ཧཱ་གཉིས་ཀ་མེད་པ་ལ་ནི་བཏུས་པ་ཞེས་བྱ་བ་ལས། མི་བསྐྱོད་པ་སོགས་བཞིའི་སྔགས་ནི་སྦྲུལ་ཡིན་ལ། དོན་ཡོད་གྲུབ་པ་ནི་དབུ་མེད་དུ་སྣང་ངོ་། ། སྤྱིར་ནི་དབུ་མེད་དང་བཏུས་པ་ནི་བྱིན་བརླབས་ཆེའོ་ཞེས་འབྱུང་ངོ་། ། དེ་ཡང་། རིགས་ལྔའི་དང་པོ་མི་བསྐྱོད་པའི་སྔགས་ལ་གསུམ་གྱི། དང་པོ་མཚམས་སྦྱར་བ་ནི། རིགས་དང་རྗེས་སུ་མཐུན་པའི་ཡོན་དབུལ་བ་བཤད་པའི་རྗེས་དེ་ནས་དྲུག་པ་རྡོ་རྗེ་འཛིན་པ་རིགས་ལྔའི་རྒྱལ་པོ་སྐུ་གསུམ་མཆོག་གི་གོ་འཕང་གི་རྡོ་རྗེ་འཛིན་པ་པོས། རིགས་ལྔའི་མངའ་བདག་རྡོ་རྗེ་སེམས་དཔའ་མི་བསྐྱོད་པའི་སྔགས་བཟླས་པའི་དམ་ཚིག་མཆོག་གསུངས་པའོ། །
གཉིས་པ་སྔགས་དངོས་ནི། ཨོཾ་ནི་མཆོག་སྟེར་བ་སྟེ་འོག་མ་རྣམས་ལའང་ཤེས་པར་བྱའོ། ། དྷ་ར་དྷ་ར་གཟུང་གཉིས། དྷཱ་ར་ཡ་དྷཱ་ར་ཡ་ཟུངས་ཤིག་གཉིས། མརྡ་མརྡ་མི་སྣང་བར་གྱིས་ཤིག བཛྲ་དྷྲིཀ་རྡོ་རྗེ་འཛིན་པ་སྟེ་གཉིས་སུ་མེད་པའི་ཡེ་ཤེས་འཛིན་པ། ཕཊ་འཇོམ་བྱེད། སྭཱཧཱ་གཞི་ཚུགས་ཞིག་གོ ། གསུམ་པ་ཕན་ཡོན་ནི། དེ་ནས་སྔགས་ཆེན་བཤད་པ་ན།
རྡོ་རྗེ་ནི་སྟོང་པ་སྟེ་ངོ་བོ་ཆོས་སྐུ་སྐྱེ་བ་མེད་པ་ལ་སྐྱེ་བ། དམིགས་པ་མེད་པའི་སྙིང་རྗེ་ཆེན་པོ་དང་ལྡན་པའི་དེ་བཞིན་གཤེགས་པ་མི་བསྐྱོད་པ། འཇིགས་ཤིང་སྐྲག་པར་གྱུར་ནས་ནི་ལ་དོར་བའི་ཚིག་སྟེ། རྡོ་རྗེ་མི་བསྐྱོད་པའི་དངོས་གྲུབ་ཅིས་ཀྱང་རབ་ཏུ་མྱུར་དུ་གསོལ་བ་སྟེ་འབྱུང་ངོ་ཞེས་བྱ་བའི་དོན་ཏོ། ། ལ་དོར་རྨོངས་པ་གང་ཞིག སློབ་དཔོན་དེ་ནི་ཤི་ཞེས་གཏམ་དུ་སྨྲ་བར་བྱེད་ཀྱང་། བསྟན་ཆོས་ལུགས་ལ་འཆི་བ་ཞེས་བྱ་བ་ནི་རྣམ་རྟོག་ཡིན་གྱི། ཡང་དག་པར་ན་དག་པའི་གནས་མཁའ་སྤྱོད་དུ་ཁྱེར་བར་བྱེད་ལ། ཡང་ན་ནུབ་ཕྱོགས་བདེ་བ་ཅན་དུ་ས་བཅུའི་དབང་ཕྱུག་ཏུ་ངེས་པར་འགྲོ་ཞིང་། ཡང་ན་ཡེ་ཤེས་ཅུང་ཟད་ལ་དབང་ཐོབ་པས་གང་དུ་སྐྱེ་བར་འདོད་པ་དེའི་རིགས་སུ་སྐྱེ་བར་འགྱུར་བའོ། །
དེའི་ཚེ་ཡང་ཕྱོགས་བཅུའི་སངས་རྒྱས་དང་། སྲས་བྱང་ཆུབ་སེམས་དཔའ་དང་། རྡོ་རྗེ་རིག་པ་འཛིན་པའི་ཚོགས་དང་བཅས་པས། དེ་ལ་མཆོད་པའི་བྱེ་བྲག་མེ་ཏོག་སྣ་ཚོགས་ལག་ན་ཐོགས་ཤིང་། རྒྱལ་མཚན་སྣ་ཚོགས་དང་། བྱུག་པ་དྲི་སྣ་ཚོགས་དང་། གླུ་སྣ་ཚོགས་ཀྱི་མཆོད་པ་དང་། རྔ་ལ་སོགས་པའི་རོལ་མོ་སྣ་ཚོགས་པའི་སྒྲ་དང་། སིལ་སྙན་སྣ་ཚོགས་ཆེར་བཀྲོལ་ཞིང་། བཀྲ་ཤིས་ཀྱི་ཚིགས་བཅད་སྣ་ཚོགས་དང་བཅས་པས་བསུ་སྟེ།
གང་དུ་གཤེགས་པར་བྱ་བའི་རང་གི་དབང་གི་གནས་རྣམས་གང་ཡིན་པ་དེ་ཉིད་ཀྱི་ནི་གནས་སུ་སེམས་ལ་སྐྱེ་འཆི་མེད་ཀྱང་ལུས་ལས་ལུས་གཞན་དུ་འགྲོ་བར་འགྱུར་རོ། ། གསུམ་པ་རྗེས་ལ་བསྙེན་བཀུར་བྱ་བའི་ཚུལ་ལ་གསུམ། དབང་བསྐུར་བའི་ཚུལ་གྱིས་བསྙེན་བཀུར་བྱ་བ། པུར་སྦྱང་བའི་ཚུལ་གྱིས། མཆོད་རྟེན་བྱ་བའི་ཚུལ་གྱིས་བསྙེན་བཀུར་བྱ་བའོ། ། དང་པོ་ནི། སློབ་མ་རྣམས་ཀྱི་སློབ་དཔོན་གྱི་སྐུ་གཟུགས་དེ་ལ་དར་གྱི་ན་བཟའ་དང་རུས་པའི་རྒྱན་དྲུག་གིས་ལེགས་པར་བརྒྱན་ཅིང་། རྡོ་རྗེ་དང་དྲིལ་བུ་ལག་ཏུ་བྱིན་ཏེ། མགོ་བོར་རིགས་ལྔའི་གཙུག་ཏོར་རིན་པོ་ཆེའི་དབུ་རྒྱན་གྱིས་མནན་ནས་ནི་རིན་པོ་ཆེའི་ཁྲིའི་སྟེང་དུ་བཞག་ལ། དེ་ནས་སློབ་མས།
པུར་དེ་ལ་བསྙེན་པ་དང་། ས་ཆོག་དང་། སྟ་གོན། དཀྱིལ་འཁོར་གྱི་བྱ་བ་དང་། བདག་འཇུག་ཡོངས་སུ་རྫོགས་པར་བླངས་ལ། དེ་ནས་རྟེན་དེ་བླ་མ་རང་ཉིད་ཀྱི་ཡི་དམ་གང་རུང་དུ་ཡན་ལག་བཞི་རྫོགས་སུ་བསྐྱེད་ལ། རྡོ་རྗེའི་སྡོམ་པ་ཕྱི་ནང་གི་འཇུག་པ་བྱིན་ནས་སུ། བུམ་པའི་དབང་ལ་སོགས་པ་དབང་བཞི་ནི་ཡོངས་སུ་རྫོགས་པར་བསྐུར་ནས་ནི། རྗེས་ལ་རྟེན་དེའི་མིག་ལ་སོགས་པ་དྲུག་ལ་གཏི་མུག་རྡོ་རྗེ་མ་སོགས་དྲུག་དང་། སྐུ་གསུང་ཐུགས་ཀྱི་རྡོ་རྗེ་མ་གསུམ་ནི་གནས་གསུམ་དུ་དགོད་ལ་བསྲུང་བར་བྱའོ། །
དེ་ལ་དབང་བསྐུར་བའི་ཚེ། བླ་མའི་བྱ་བ་རྣམས་དཀྱིལ་འཁོར་གྱི་གཙོ་བོས་མཛད་ཅིང་། སློབ་མའི་བྱ་བ་རྣམས་བླ་མ་དེ་ཉིད་ཀྱིས་མཛད་པ་ལ། བདག་ཉིད་མཆོད་གཡོག་པའི་ཚུལ་དུ་བསམ་ནས་དབང་བསྐུར་ཏེ། བླ་མའི་གདུང་བསྲེག་པའི་ཆོ་ག་ལས། རྡོ་རྗེ་སློབ་དཔོན་འགའ་ཞིག་ནི། ། ཤི་སྟེ་རོ་རུ་གྱུར་ནས་ཀྱང་། ། མཆོད་པ་ཡང་དག་སྔོན་འགྲོ་འདི། ། དུར་ཁྲོད་དུ་ནི་གཞུག་པར་བྱ། ། དེ་ནས་སྔགས་པས་ས་ཡི་ནི། །
དག་བྱེད་སྔགས་ཀྱིས་འདུས་བྱས་ཏེ། ། དཀྱིལ་འཁོར་ཡང་དག་བྲི་བར་བྱ། ། དེ་ཡི་གཙོ་བོ་དེ་ཉིད་ཀྱིས། ། དབང་བསྐུར་ལྔ་ནི་སྦྱིན་པར་བྱ། ། རྡོ་རྗེ་སློབ་དཔོན་དབང་བསྐུར་ཡང་། ། ཕྱི་ནས་ཆོ་ག་མཁས་པས་སྦྱིན། ། མེ་ཏོག་སྤོས་ལ་སོགས་པས་མཆོད། ། ཡང་དག་མཆོད་ཅིང་བསྟོད་པར་བྱ། ། ཞེས་འབྱུང་བ་བཞིན་ནོ། ། དེ་ལྟར་ཞག་བདུན་ནམ།
ཉི་ཤུ་རྩ་གཅིག་གམ། བཞི་བཅུ་ཞེ་དགུའི་བར་དུ་བྱའོ། ། གཉིས་པ་པུར་སྦྱང་བ་ནི། དེ་ལྟར་བདུན་ཚིགས་ཀྱིས་སྦྱངས་པའི་གདུང་དེ་ཉིད། རྡོ་རྗེ་ཞི་བའི་སྦྱིན་སྲེག་གི་ཐབ་ཁུང་གྲུས་པའམ་བྲིས་པའམ་རྩིགས་པའི་རབ་ཏུ་སྦྱོར་བའི་ནང་དུ། འཇིག་རྟེན་པའི་མེ་ལྷ་ལ་སྦྱིན་སྲེག་ཕུལ་བའི་རྗེས་སུ། གདུང་དེ་ཉིད་སྤྱན་འདྲེན་པ་ལ། སློབ་དཔོན་བློ་གྲོས་ཆེན་པོས། དེའི་སྙིང་ཁར་རྡོ་རྗེ་སེམས་དཔའ་འམ། རང་གི་ལྷག་པའི་ལྷའི་དཀྱིལ་འཁོར་དང་བཅས་པ་བསྐྱེད་ལ།
ཡེ་ཤེས་ཀྱི་དཀྱིལ་འཁོར་དང་གཅིག་ཏུ་བསྲེས་ནས་མཉམ་པ་ཉིད་དུ་གཤེགས་སུ་གསོལ་བར་དམིགས་ཏེ། ཞི་བའི་སྦྱིན་སྲེག་གི་གནས་སུ་བསྲེག་ཅིང་སྦྱང་བར་བྱའོ། ། གལ་ཏེ་དེ་ལྟར་མ་བྱས་ན། མཆོད་རྟེན་གཤིག་པ་ཉིད་དུ་འགྱུར་རོ། ། ཞེས་གསུངས་པའི་རྗེས་སུ་འབྲངས་ནས། སློབ་དཔོན་ཁ་ཅིག གང་ཟག་མཆོག་ཏུ་གྱུར་པའི་རྣལ་འབྱོར་པ་ལྷ་ཡུན་རིང་དུ་བསྒོམ་པའི་རྟེན་ཁ་ཅིག་ཐབ་ཏུ་མེས་སྦྱངས་ན་ལྷ་གཤིག་པའི་ཉེས་པ་བྱུང་དུ་དོགས་པས། ཨོཾ་ཁྱོད་ཀྱིས་སེམས་ཅན་དོན་ཀུན་མཛད། ། ཞེས་སོགས་ཀྱིས་ཡང་དང་ཡང་དུ་གསོལ་བ་གདབ་ཅིང་གཤེགས་སུ་གསོལ་ལ། དེ་ནས་ཡན་ལག་བཞི་རྫོགས་སུ་བསྐྱེད་པ་གཅིག་ཐབ་ཀྱི་དབུས་སུ་སྤྱན་འདྲེན་པ་ཡིན་ནོ་ཞེས་གསུང་ངོ་། །
འདི་ལ་བླ་མ་ས་སྐྱ་པ་ཆེན་པོའི་ཞལ་ནས། རང་ཉིད་རྣམ་པར་རྟོག་པ་དང་བཅས་ཤིང་། རྟེན་དེ་ཡང་གཉན་པ་ལྟ་བུར་དམིགས་ན། དེ་ལྟ་བུ་འགལ་བ་མེད་གསུང་ངོ་། ། འདིར་རྣལ་འབྱོར་གྱི་དབང་ཕྱུག་ཆེན་པོ་དཔལ་བིརྺ་པའི་བཞད་པས་ནི། རོ་སྦྱོང་ལུགས་གཉིས་ཡིན་ཏེ། རོ་མཆོད་གནས་ཀྱི་ཚུལ་དུ་སྦྱང་བ་དང་། ཡོན་བདག་གི་ཚུལ་དུ་སྦྱང་བའོ། ། སྔ་མ་ནི། དབང་ཐོབ་ཅིང་དམ་ཚིག་དང་ལྡན་པའི་རྟེན་དེ་ཉིད་ཐབ་ཏུ་སྤྱན་དྲངས་ནས་ལྷར་བསྐྱེད་པ་དེ་ལ་བསྲེག་རྫས་རྣམས་འབུལ་བ་ཡིན་ལ།
ཕྱི་མ་ནི། དབང་མ་ཐོབ་ཅིང་ཐོབ་ཀྱང་དམ་ཚིག་ཉམས་པའི་གང་ཟག་གི་རྟེན་དེའི་སྟེང་དུ་ལྷ་བསྐྱེད་ནས་རྟེན་དེ་ཉིད་མཆོད་རྫས་སུ་འབུལ་བ་ཡིན་ནོ། ། དེ་ལ་བླ་མའི་གདུང་ནི་མཆོད་ཡུལ་ཡིན་པས་སྔ་མའི་ལུགས་སུ་བྱས་ལ་ཐབ་ཀྱི་དབུས་སུ་སྤྱན་དྲངས་ལ་ཡན་ལག་བཞི་རྫོགས་ཀྱིས་འཇིག་རྟེན་ལས་འདས་པའི་མེ་ལྷར་བསྐྱེད་ལ། སྦྱིན་སྲེག་གི་ཡོ་བྱད་ཐམས་ཅད་དེ་ལ་དབུལ་བའི་ཚུལ་གྱིས་རིམ་པས་སྦྱང་བར་བྱའོ། ། གསུམ་པ་མཆོད་རྟེན་གདབ་པ་ནི། ཉི་མ་དག་ནི་གསུམ་པ་ན་རྡོ་རྗེ་བསྡུ་བའི་སྔགས་དང་ཕྱག་རྒྱས། རིན་པོ་ཆེ་ལ་སོགས་པའི་སྣོད་དུ་གདུང་རིང་བསྲེལ་གྱི་རུས་པའི་ཕྲེང་བ་མ་ལུས་པ་བསྡུ་བར་བྱ་སྟེ། དེ་ལ་འོ་མ་དང་དྲི་བཟང་པོས་གསང་ཞིང་གཏོར་ནས། གདུང་རུས་རྣམས་འཇིམ་པ་དང་ཞིབ་ཏུ་བསྲེས་ལ། སློབ་དཔོན་དེའི་གདུང་ལ་མཆོད་རྟེན་གདབ་པ་ཡང་དག་པར་བརྩམ་སྟེ།
རབ་ཏུ་གནས་པ་བྱ་བའི་བར་དུ་རྒྱས་པར་བྱ་སྟེ། བླ་མའི་གདུང་བསྲེག་པའི་ཆོ་ག་ལས། དེ་ནས་རུས་བུ་བསྡུས་པ་རྣམས། ། མཁས་པས་བ་ཡི་འོ་མས་དཀྲུ། ། འཇིམ་པ་བསྲེས་ལ་ཚ་ཚ་གདབ། ། སྙིང་པོ་མཆོད་རྟེན་བརྩིག་པར་བྱ། ། ཞེས་གསུངས་སོ། ། དེ་ལ་སྔོན་དུ་སྦྱིན་སྲེག་བྱས་ནས་ཕྱིས་ཞག་བདུན་ལ་སོགས་པར། རིང་བསྲེལ་ལ་དབང་བསྐུར་ཡང་ཉེས་པ་མེད་དོ། ། བླ་མ་ལ་སློབ་མས་དེ་ལྟར་བྱ་བ་མི་རིགས་མཉམ་ན།
མ་ཡིན་ཏེ། བཅོམ་ལྡན་འདས་ཀྱིས་གསུངས་པས་ཤིན་ཏུ་བསོད་ནམས་ཆེ་བ་ཉིད་ཡིན་ནོ། ། སེམས་ཅན་གཞན་རྣམས་ལ་ཡང་དེ་བཞིན་དུ་བྱས་ནའང་བསོད་ནམས་ཤིན་ཏུ་ཆེའོ། ། ད་ནི་རིགས་ལྔའི་བསྟོད་པའི་དོན་བཤད་པར་བྱ་སྟེ། དེ་ལ་གཉིས། མཚམས་སྦྱར་བ། དོན་དངོས་སོ། ། དང་པོ་ནི། ཚིག་གི་དེ་མ་ཐག་པ་དམ་ཚིག་གི་ཚོགས་བཤད་པའི་རྗེས་དེ་ནས་ཡིན་ལ། དོན་གྱི་དེ་མ་ཐག་པ་བླ་མ་ལ་བསྙེན་བཀུར་བྱས་པའི་རྗེས་དེ་ནས།
སྟོན་པ་བཅོམ་ལྡན་འདས་ལ། བྱམས་པ་ལ་སོགས་པའི་བྱང་ཆུབ་སེམས་དཔའ་ཐམས་ཅད་དང་། རྡོ་རྗེ་ཕོ་ཉ་མོ་མཁའ་འགྲོ་མ་ཐམས་ཅད་དང་། འཁོར་གྱི་དེ་བཞིན་གཤེགས་པ་མི་བསྐྱོད་པ་ལ་སོགས་པ་ཐམས་ཅད་ཀྱིས་རྡོ་རྗེ་ངེས་པར་བརྗོད་པ་གོང་དུ་བཤད་པའི་གསུང་འདི་དག་ཐོས་ནས། རིགས་ལྔ་བདག་མེད་མ་དང་བཅས་པ་ལ་བསྟོད་པའི་ཚིག་འདི་དག་གསུངས་པའོ། ། གཉིས་པ་དོན་དངོས་ལ་བདུན། མི་བསྐྱོད་པ་ལ་བསྟོད་པ། རྣམ་སྣང་ལ། བདག་མེད་མ་ལ། སླར་ཡང་མི་བསྐྱོད་པ་ལ།
འོད་དཔག་མེད་ལ། རིན་འབྱུང་ལ། དོན་གྲུབ་ལ་བསྟོད་པའོ། ། དང་པོ་ནི། འགྲོ་བ་རིགས་དྲུག་གི་སེམས་ཅན་ཀུན་གྱི་ཡབ་ཀུན་འགྲོའི་དབང་ཕྱུག་ཐམས་ཅད་ཀྱི་བདག་པོ་ཁྱོད་ཀྱིས་གདུལ་བྱའི་རྒྱུད་ལ་ཡོད་པའི་སྡིག་པ་ཐམས་ཅད་རྣམ་སྦྱོང་བ། ཕུང་པོ་ཁམས་དང་སྐྱེ་མཆེད་ཀྱི་ཆོས་རྣམས་ཐམས་ཅད་སྣང་ལ་རང་བཞིན་མེད་པར་ཡོངས་སུ་རྟོགས་པའི་རྡོ་རྗེ་མཁའ་འགྲོ་མི་བསྐྱོད་པ་ལ་ཕྱག་འཚལ་བསྟོད་དེ། ངོ་བོ་ཉིད་ལ་ངོ་བོ་ཉིད་ཀྱི་རྒྱའོ། ། གཉིས་པ་ནི། སྡང་བས་མནན་པའི་འགྲོ་བ་མི་བསྐྱོད་པའི་རིགས་གཟིགས་ནས། གདུལ་བྱའི་རྒྱུད་ཀྱི་གཏི་མུག་ཐམས་ཅད་ཟད་པར་བྱ་བའི་ཕྱིར།
རིགས་བདག་རྒྱལ་བ་མགོན་པོ་རྣམ་པར་སྣང་མཛད་དེ། སྦྱང་གཞི་གཏི་མུག་དག་པའི་རྡོ་རྗེ་མེ་ལོང་ལྟ་བུའི་ཡེ་ཤེས་ཀྱི་ངོ་བོ་རྣམ་སྣང་ལ་ཕྱག་འཚལ་བསྟོད་དེ། སེམས་ལ་ལུས་ཀྱི་རྒྱའོ། ། གསུམ་པ་ནི། འགྲོ་བ་གདུལ་བྱ་ཕལ་བའི་བུད་མེད་རྣམས་འདུལ་བར་གཟིགས་ནས། གང་ཟག་དང་ཆོས་ཀྱི་བདག་མེད་པའི་རྣལ་འབྱོར་མར་གྱུར་གང་དེ་ལ་ཕྱག་འཚལ་ཞིང་། ངོ་བོ་ཡུམ་ཤེས་རབ་ཀྱི་ཕ་རོལ་ཕྱིན་ཐུབ་ལ། རྣམ་པ་སྣང་ལ་རང་བཞིན་མེད་པ་བུད་མེད་སྒྱུ་མའི་ཕྱག་རྒྱར་སྟོན་ལ་ཕྱག་འཚལ་ཞིང་བསྟོད་དེ། སྣང་བ་ལ་སྟོང་པའི་རྒྱའོ། ། བཞི་པ་ནི།
ཉོན་མོངས་པ་གཏི་མུག་གིས་མནན་པའི་འགྲོ་བ་རྣམ་སྣང་གི་རིགས་གཟིགས་ནས། གདུལ་བྱའི་རྒྱུད་ཀྱི་གཏི་མུག་ཐམས་ཅད་ཟད་པར་མཛད་པ་པོ་རྡོ་རྗེ་སེམས་དཔའ་མི་བསྐྱོད་རྒྱལ་པོ་ཆེ་ནི་རིགས་བདག་སྟེ། སྦྱང་གཞི་ཞེ་སྡང་རྣམ་པར་དག་པ་རྡོ་རྗེ་ཆོས་དབྱིངས་ཡེ་ཤེས་ཀྱི་ངོ་བོ་མི་བསྐྱོད་པ་ལ་ཕྱག་འཚལ་བསྟོད་དེ། ལུས་ལ་སེམས་ཀྱི་རྒྱའོ། ། ལྔ་པ་ནི། ཉོན་མོངས་པ་ང་རྒྱལ་གྱིས་མནན་པའི་འགྲོ་བ་རིན་འབྱུང་གི་རིགས་གཟིགས་ནས། གདུལ་བྱའི་རྒྱུད་ཀྱི་ང་རྒྱལ་ཐམས་ཅད་ཟད་མཛད་པའི་རྟ་མགྲིན་འོད་དཔག་མེད་རྒྱལ་པོ་ཆེན་པོ་སྟེ་ནི་རིགས་བདག་སྟེ། སྦྱང་གཞི་འདོད་ཆགས་དག་པ་རྡོ་རྗེ་སོ་སོར་རྟོག་པའི་ཡེ་ཤེས་ཀྱི་ངོ་བོ་འོད་དཔག་མེད་ལ་ཕྱག་འཚལ་བསྟོད་དེ། འབྲས་བུ་ལ་རྒྱུའི་རྒྱའོ། ། དྲུག་པ་ནི།
ཉོན་མོངས་པ་ཆགས་པས་མནན་པའི་འགྲོ་བ་འོད་དཔག་མེད་ཀྱི་རིགས་གཟིགས་ནས། གདུལ་བྱའི་འདོད་ཆགས་ཐམས་ཅད་ཟད་པར་མཛད་པའི་རྡོ་རྗེ་ཉི་མ་རིན་འབྱུང་རྒྱལ་པོ་ཆེ་རིགས་བདག་སྟེ། སྦྱང་གཞི་སེར་སྣ་དག་པ་རྡོ་རྗེ་མཉམ་པ་ཉིད་ཀྱི་ཡེ་ཤེས་ཀྱི་ངོ་བོ་རིན་འབྱུང་ལ་ཕྱག་འཚལ་བསྟོད་དེ། རྒྱུ་ལ་འབྲས་བུའི་རྒྱའོ། ། བདུན་པ་ནི། འགྲོ་བ་ཉོན་མོངས་པ་ཕྲག་དོག་གིས་མནན་པའི་དོན་གྲུབ་ཀྱི་རིགས་གཟིགས་ནས། གདུལ་བྱའི་རྒྱུད་ལ་ཡོད་པའི་ཕྲག་དོག་ཐམས་ཅད་ཟད་པར་མཛད་པ། བདུན་གྱི་རྒྱལ་པོ་དོན་གྲུབ་རྒྱལ་པོ་སྟེ། བྱ་བ་གྲུབ་པའི་ཡེ་ཤེས་ཐམས་ཅད་ལ་ཁྱབ་པར་གཟིགས་པའི་ངོ་བོ་དོན་ཡོད་གྲུབ་པ་ལ་ཕྱག་འཚལ་བསྟོད་དེ། ངོ་བོ་ཉིད་ལ་ངོ་བོ་ཉིད་ཀྱི་རྒྱའོ།།
༈ །།སྤྱི་དོན་གསུམ་པ་འཁོར་གྱི་དཀྱིལ་འཁོར་རྗེས་སུ་ཡི་རང་བ་ལ་གཉིས། འཁོར་རྣམས་ཀྱིས་བཅོམ་ལྡན་འདས་ལ་ཆོས་གསུང་པ་ལ་ཡི་རང་བ་དང་། བརྟག་པའི་མཚན་བསྟན་པའོ། ། དང་པོ་ནི། སྟོན་པ་བཅོམ་ལྡན་འདས་ཀྱིས། འཕགས་པ་མཁའ་འགྲོ་མ་རྡོ་རྗེ་གུར་ཞེས་བྱ་བའི་རྒྱུད་ཀྱི་རྒྱལ་པོ་ཆེན་པོའི་ཆོས་ཕུན་སུམ་ཚོགས་པ་འདི། ཀློག་དང་འདྲ་བའི་ལྗགས་བསྐྱོད་ནས་སྐད་ཅིག་ལ་དེ་སྐད་ཅེས་བཀའ་བསྩལ་བ་ནས། ཐམས་ཅད་དང་ལྡན་པའི་འཁོར་ནི། མི་བསྐྱོད་པ་ལ་སོགས་པའི་དེ་བཞིན་གཤེགས་པའི་འཁོར་ཏིལ་གྱི་གང་བུ་དང་མཉམ་པ་དང་། བྱམས་པ་དང་ཕྱག་ན་རྡོ་རྗེ་དང་།
མངོན་པར་དགའ་བ་ལ་སོགས་དཔའ་བོ་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུ་དང་། རྡོ་རྗེ་བདག་མེད་མ་དང་། ཙུན་ད་མ་ལ་སོགས་པའི་རྣལ་འབྱོར་མའི་འཁོར་རི་རབ་ཀྱི་རྡུལ་ཕྲ་རབ་དང་མཉམ་པ་རྣམས་དང་། འགྲོ་བ་རྒྱུད་ཡོངས་སུ་དག་པ་ས་ཐོབ་པའི་ལྷ་མ་སྲིན་སྡེ་བརྒྱད་དེ། ཚངས་པ་དང་བརྒྱ་བྱིན་ལ་སོགས་པའི་ལྷ་དང་མི་དངོས་གྲུབ་ཐོབ་པའི་དཔའ་བོ་དང་རྣལ་འབྱོར་མ་དང་། ཐགས་བཟང་རིས་ལ་སོགས་པའི་ལྷ་མ་ཡིན་དང་། གསེར་མིག་ཅན་ལ་སོགས་པའི་ནམ་མཁའ་ལྡིང་དང་། ཡུལ་འཁོར་སྐྱོང་དང་། ཟུར་ཕུད་པ་ལྔ་པ་དང་། རབ་དགའ་ལ་སོགས་པའི་དྲི་ཟ་དང་།
བཅས་པའི་ཞེས་པ། ཀླུའི་རྒྱལ་པོ་དགའ་བོ་ལ་སོགས་པ་དང་། གནོད་སྦྱིན་གྱི་རྒྱལ་པོ་རྣམ་ཐོས་སྲས་ལ་སོགས་པ་དང་། མིའམ་ཅིའི་རྒྱལ་པོ་ལྗོན་པ་རྟ་མགོ་ཅན་ལ་སོགས་པ་དང་། སྲིན་པོའི་རྒྱལ་པོ་ལངྐ་མགྲིན་བཅུ་ལ་སོགས་པ་དང་། ལྟོ་འཕྱེའི་རྒྱལ་པོ་སྦྲུལ་མགོ་བདུན་པ་ལ་སོགས་པའི་འཁོར་བསམ་གྱིས་མི་ཁྱབ་པ་རྣམས། བཅོམ་ལྡན་འདས་ཀྱིས་གསུང་པ་ལ་མངོན་པར་དགའ་སྟེ། བསྟོད་ནས་མཆོད་དེ་རྗེས་སུ་ཡི་རང་ངོ་ཞེས་བྱ་བའི་དོན་ཏེ་ལེའུ་བཅོ་ལྔ་པ། ཚིགས་སུ་བཅད་པ་བརྒྱ་དང་གསུམ་གྱིས་རྣམ་པར་བཤད་པའོ།། ༈ །།གཉིས་པ་བརྟག་པའི་མཚན་བསྟན་པ་ནི།
འཕགས་པ་མཁའ་འགྲོ་མ་རྡོ་རྗེ་གུར་ཞེས་བྱ་བའི་རྒྱུད་ཀྱི་རྒྱལ་པོ་ཆེན་པོའི་བརྟག་པ་རྫོགས་སོ་ཞེས་པ་སྟེ། ཚིག་གི་དོན་ནི་སླད་ཀྱི་མཚན་དོན་གྱི་སྐབས་སུ་བཤད་ཟིན་ཏོ། ། དེས་ན། རྒྱུད་ཀྱི་རྒྱལ་པོ་འདི་ལ། བརྟག་པ་ནི་གཅིག་དང་། ལེའུ་བཅོ་ལྔ། ཤླཽ་ཀ་སྟོང་ཕྲག་གཅིག་དང་ཉི་ཤུ་རྩ་ལྔ་བཞུགས་པའི་གཞུང་དོན་མ་ལུས་པ་ཡོངས་སུ་རྫོགས་པ་རྒྱ་ཆེར་བཤད་ཟིན་ཏོ།། ༈ །།འདིར་སྨྲ་པ། ཟབ་དང་རྒྱ་ཆེའི་བཏིང་མཐའ་མི་མངོན་ཟབ་ཡངས་རྒྱུད་སྡེའི་རྒྱ་མཚོ་ཆེར། ། གོང་མའི་གསུང་རབ་གྲུ་ཆེན་ལེགས་བཙུགས་མཐུན་པའི་ལུང་གིས་བ་དན་འཕྱར། །
བཤེས་གཉེན་དེད་དཔོན་མཁས་པའི་རྗེས་ཞུགས་མན་ངག་རླུང་གིས་ལེགས་བསྐྱོད་ནས། ། གསུང་རབ་རིན་ཆེན་གླིང་དུ་ཕྱིན་ཏེ་ལེགས་བཤད་ཡིད་བཞིན་ནོར་བུ་བླངས། ། དེ་ལྟའི་རྒྱུད་སྡེ་རྒྱ་མཚོ་ཆེན་པོ་ནས། ། རྣམ་གྲངས་བཤད་པའི་ཆུ་ཀླུང་ཇི་སྙེད་དང་། ། ལུང་རིགས་ལྟར་སྣང་ཆུ་ཕྲན་ཀུན་དོར་ཏེ། ། རྣམ་བཤད་བདུད་རྩིའི་ཐིགས་འདི་ཁོ་བོས་རྙེད། ། གསུང་རབ་སྙིང་པོའི་རོ་མཆོག་མྱོང་འདོད་རྣམས། ། བདུད་རྩིའི་ཐིག་འདི་རོ་འཛིན་སྟེང་བཞོགས་ལ། ། དྲང་དོན་ཚིག་གི་ནག་པོ་རྩེགས་པ་དོར། ། ལྷ་རྣམས་བདུད་རྩིའི་འཆི་མེད་ཐོབ་གྱུར་ཏེ། །
འདོད་ཡོན་བདེ་བའི་དཔལ་ལ་རྣམ་པར་རོལ། ། ནག་པོ་རྩེགས་པའི་དུག་དེ་དབང་ཕྱུག་གིས། ། ཟོས་པས་དབང་ཕྱུག་མགྲིན་སྔོན་གྱུར་ཞེས་གྲགས། ། རྒྱུད་དོན་བསྟན་པ་ཉིན་བྱེད་ནུབ་པ་དང་། ། བསྒྲུབ་དཀྱིལ་རྒྱུ་སྐར་ཚོགས་རྣམས་དར་དུས་འདིར། ། ལེགས་བཤད་འོད་ཀྱི་སྣང་པ་རབ་སྐྱེ་ཡང་། ། སྐལ་དམན་འབྱུང་པོའི་འདབ་ཆགས་ཇི་ལྟར་དགའ། ། དེ་ལྟར་མོད་ཀྱང་རྒྱུད་སྡེའི་པད་ཚལ་དུ། ། དོན་གཉེར་རྐང་དྲུག་ལྡན་རྣམས་རབ་ཞུགས་ནས། ། རྒྱུད་དོན་སྦྲང་རྩི་གཤིབ་པར་འདོད་རྣམས་ལ། །
ལེགས་བཤད་འོད་ཀྱི་སྣང་བ་འདི་ཀྱེ་འོ། ། ཟབ་ཅིང་རྟོགས་དཀའ་གསང་སྔགས་རྡོ་རྗེའི་ཚིག ། བྱིས་པའི་བློ་ཡིས་འགྲེལ་པ་བགྱིས་པ་ལ། ། ཉེས་པའི་ཚོགས་རྣམས་བླ་མ་ཡིད་དམ་དང་། ། ཆོས་བདག་མཁའ་འགྲོ་རྣམས་ཀྱི་སྤྱན་སྔར་བཤགས། ། འདི་བརྩམས་ལས་བྱུང་དགེ་བ་ཀུནྡ་ཟླ་བ་ལྟ་བུར་རབ་དཀར་བ། ། གང་ཡིན་དེ་ཀུན་རྒྱུད་དྲུག་འགྲོ་བས་རབ་ཏུ་ཐོབ་ཏེ་རྒྱུད་ཚིམ་ཞིང་། ། རྒྱུད་འདིར་འཇུག་པའི་སྐལ་བ་དང་ལྡན་སྨིན་གྲོལ་ལམ་རྣམས་ཉམས་བླངས་ཏེ། ། ས་ལམ་བསྒྲོད་ནས་སྐུ་བཞི་ཡེ་ཤེས་ལྔ་ཡི་གོ་འཕང་ཐོབ་པར་ཤོག ། བདག་ཀྱང་འདི་དང་ཚེ་རབས་ཐམས་ཅད་དུ། །
བླ་མ་མཆོག་གི་རྗེས་སུ་ལེགས་བཟུང་ནས། ། རྒྱུད་དོན་བསྟན་པ་གསལ་བར་བྱེད་པ་དང་། ། མཐའ་ཡས་འགྲོ་བའི་དོན་ལ་བརྩོན་པར་ཤོག ། རྣམ་དག་རྒྱུད་འདི་གངས་ཅན་ཁྲོད་འདི་རུ། ། བསྒྱུར་བྱེད་ལོ་ཆེན་མགོས་་་་་་ཁུག་པ་ལྷ་བཙས་དང་མར་པ་་་་་་ལོ་ཙཱ་ཆོས་ཀྱི་བློ་གྲོས་དང་། ། བ་རི་་་་་་ལོ་ཙཱ་བ་རིན་ཆེན་གྲགས་པ་མལ་ལོ་་་་་་བློ་གྲོས་གྲགས་ལ་སོགས་་་་་་སྤུ་རངས་ལོ་ཆུང་གྲགས་འབྱོར་ཤེས་རབ་ཀྱིས་འགྱུར། མཁས་རྣམས་ཀྱིས། ། བསྒྱུར་ཅིང་ཞུས་ཏེ་གཏན་ལ་ཕབ་མོད་ཀྱི། ། རྡོ་རྗེ་འཆང་དབང་མི་ཡི་གཟུགས་བཟུང་བ། ། བླ་ཆེན་ཤཱཀྱ་ཡེ་ཤེས་ལོ་ཙཱ་བས། །
སྔ་ཕྱིར་བར་གསུམ་བསྒྱུར་ཅིང་བཤད་པ་ལས། ། ཕྱི་མའི་འགྱུར་ཉིད་ལེགས་པར་འདིར་བཤད་དོ།། ༈ །།འཕགས་པ་མཁའ་འགྲོ་མ་རྡོ་རྗེ་གུར་ཞེས་བྱ་བའི་རྒྱུད་ཀྱི་རྒྱལ་པོ་ཆེན་པོའི་རྣམ་པར་བཤད་པ་རྡོ་རྗེ་གུར་རྣམ་པར་རོལ་པ་ཞེས་བྱ་བ་འདི་ནི། རྣལ་འབྱོར་གྱི་དབང་ཕྱུག་ཆེན་པོ་དཔལ་བིརྺ་པ་དང་། གྲུབ་ཆེན་ཌོཾ་བྷི་ཧེ་རུ་ཀ་གཉིས་ནས་ལེགས་པར་བརྒྱུད་པའི་མན་ངག་གིས་བརྒྱན་ཏེ་མཛད་པའི་རྗེ་བཙུན་ཆེན་པོའི་རྣམ་འགྲེལ་གུར་བརྒྱན་བསྡུས་དོན་དང་བཅས་པ་གཞིར་བཞག་ཅིང་། གཞུང་གི་དོན་རྣམས་རྗེ་ས་སྐྱ་པ་ཆེན་པོའི་མཆན་དང་། དཀར་ཤཱཀྱ་གྲགས་ཀྱི་མཆན་དང་གཉིས་ལ་བརྟེན་ཏེ། བླ་མ་གོང་མ་རྣམས་ཀྱི་གསུང་རབ་དུ་མ་དང་། སློབ་དཔོན་ལྷའི་རིགས་ཀྱི་བློ་གྲོས་ཆེན་པོས་བཀའ་འགྲེལ་ལའང་ཅུང་ཟད་བརྟེན་ཅིང་། ཁྱད་པར་རབ་འབྱམས་གཞུང་ལུགས་སྨྲ་བ་ལ་མི་འཇིགས་པའི་སྤོབས་པ་མངའ་ཞིང་།
དཔལ་ལྡན་ས་སྐྱ་པའི་བསྟན་པ་འཛིན་པ་ལ་གཞན་དྲིང་མི་འཇོག་པ། འཇམ་པའི་དབྱངས་དང་གཉིས་སུ་མེད་པའི་དཔལ་ལྡན་བླ་མ་དམ་པ་བྱམས་པ་ནམ་མཁའ་རྒྱལ་མཚན་གྱི་ཞབས་རྡུལ་དྲི་མ་མེད་པ་ལ། ཡན་ལག་མཆོག་གིས་གུས་པས་བླངས་ཏེ་བཏུགས་ནས། རྒྱུད་གསུམ་མན་ངག་དང་བཅས་པའི་གསུང་གི་བདུད་རྩི་མཐུང་པའི་བཀའ་དྲིན་ལས་བརྙེད་ནས། ལྡོང་གི་རིགས་སུ་སྐྱེས་ཞིང་གཤིན་རྗེ་གཤེད་ཀྱི་རྣལ་འབྱོར་པ་སྨོན་ལམ་གྱི་མིང་ཙམ་འཛིན་པས། ས་སྐྱོང་ཞེས་པ་ཤིང་མོ་བྱའི་ལོ། ཧོར་ཟླ་གཉིས་པའི་དཀར་ཕྱོགས་ཀྱི་དགའ་བ་གཉིས་པའི་ཚེས་ལ། གཟའ་སྐར་བཟང་བའི་ཚེ། བསམ་གཏན་གླིང་གི་ཆོས་གྲྭ་ཆེན་པོར་སྦྱར་བའོ། ། འདིའི་རྡོ་རྗེ་ཐེག་པའི་བསྟན་པ་རྒྱས་པ་དང་།
སྐལ་བ་ལྡན་པའི་འགྲོ་བ་དཔག་ཏུ་མེད་པའི་དོན་རྒྱ་ཆེན་པོ་བྱེད་པར་ཤོག་ཤིག། །། དགེའོ།། །། བཀྲ་ཤིས་སོ།། །། PAGE * MERGEFORMAT 282 ལྡོང་སྟོན་སྨོན་ལམ། རྡོ་རྗེ་གུར་གྱི་རྣམ་བཤད། PAGE * MERGEFORMAT 281
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
