སྔོན་བྱོན་ས་སྐྱ་པའི་མཁས་པ་རྣམས་ཀྱི་རྒྱུད་འགྲེལ་སྐོར།
པོད ༡
ལོ་ཆེན་རིན་ཆེན་བཟང་པོས་མཛད་པའི་རྒྱུད་སྡེ་སྤྱིའི་རྣམ་པར་བཞག་པ་འཐད་ལྡན་ལུང་གི་རྒྱན་གྱིས་སྤྲས་པ།
༄༅། །ལོ་ཆེན་རིན་ཆེན་བཟང་པོས་མཛད་པའི་རྒྱུད་སྡེ་སྤྱིའི་རྣམ་པར་བཞག་པ་འཐད་ལྡན་ལུང་གི་རྒྱན་གྱིས་སྤྲས་པ་བཞུགས་སོ།། ན་མོ་བཛྲ་ན་ར་ཧི་པྲཛྙཱ་ཨ་ཝ་ལོ་ཀི་པྲ་ཏ་ཡེ། རང་བཞིན་རྣམ་དག་གློ་བུར་སྒྲིབ་གཡོགས་བྲལ། ། ས་བཅུའི་དབང་ཕྱུག་བདེ་ཆེན་སྒྱུ་མའི་སྐུ། ། རོལ་པའི་གར་གྱིས་གདུལ་བྱ་སྨིན་པར་མཛད། ། མངའ་བདག་དྲུག་བསྡུས་རྡོ་རྗེ་འཛིན་ལ་འདུད། ། དད་པ་གསུམ་གྱི་ཡང་དག་ངེས་བསྟན་ན། ། དམན་པའི་སྒོ་གསུམ་གསེར་འགྱུར་རྩིས་འདེབས་ཤིང་། ། ཐུགས་རྗེས་གདུལ་བྱ་མ་ལུས་སྨིན་མཛད་པའི། ། མཆོག་གྱུར་བླ་མ་གསུམ་ལ་གུས་ཕྱག་འཚལ། །
གསང་སྔགས་རྒྱུད་སྡེ་སྤྱི་ཡི་རྣམ་གཞག་དོན། ། འཐད་ལྡན་ལུང་གི་རྒྱན་སྤྲས་ཞེས་བྱ་འདི། ། བློ་དམན་བདག་འདྲས་བརྩམ་པར་མི་རིགས་ཀྱང་། ། མཁས་མང་ཞབས་ལ་གཏུགས་པའི་ཤུགས་ཀྱིས་འགོད། ། འདིར་དུས་གསུམ་གྱི་སངས་རྒྱས་ཐམས་ཅད་ཀྱི་དགོངས་པ། ཟབ་དོན་ཐམས་ཅད་ཀྱི་ཉིང་ཁུ། ཐེག་པ་ཐམས་ཅད་ཀྱི་བཅུད་བསྡུས་ཤིང་། ཁྱད་པར་དུ་འཕགས་པ་གསང་སྔགས་རྒྱུད་སྡེ་སྤྱིའི་རྣམ་པར་བཞག་པ། འཐད་ལྡན་ལུང་གི་རྒྱན་གྱིས་སྤྲས་པ་ཞེས་བྱ་བ་འདི་ལ་དོན་གཉིས་ཏེ། གང་ལས་ཁྱད་པར་དུ་འཕགས་པ་གསང་སྔགས་ཀྱི་ཆེ་བ་དང་།
གང་ཞིག་ཁྱད་པར་དུ་འཕགས་པ་རྒྱུད་ཀྱི་དགོངས་པའོ། ། དང་པོ་ལ་གཉིས་ཏེ། ཡ་མཚན་ཁྱད་པར་འཕགས་ཚུལ་དང་། ཟབ་མོའི་ཐེག་པར་ངེས་ཚུལ་ལོ། ། དང་པོ་ལ་གསུམ་སྟེ། ཕྱི་པ་བས་ནང་པ་ཁྱད་པར་འཕགས་ལ། ནང་པའི་ཡང་ཐེག་པ་ཆུང་བས་ཐེག་ཆེན་ཁྱད་པར་དུ་འཕགས་ཤིང་། ཐེག་ཆེན་གཞན་པས་ཀྱང་གསང་སྔགས་ཁྱད་པར་དུ་འཕགས་པའོ། ། དེ་ཇི་ལྟར་འཕགས་ཤེ་ན། དང་པོ་ཕྱི་པ་བས་ནང་པ་ཁྱད་པར་བདུན་གྱིས་འཕགས་ཏེ།
ལྟ་བ་དང་། སྐྱབས་གནས་དང་། མཆོད་པ་དང་། སྤྱོད་པ་དང་། འབྲས་བུ་དང་། གྲུབ་པའི་མཐའ་དང་། དམ་པའི་ཆོས་ཀྱིས་ཁྱད་པར་དུ་འཕགས་པའོ། ། དེ་ལྟར་ཡང་དཔལ་བརྟུལ་ཤུགས་གྲུབ་པ་ལས། ལྟ་བ་སྐྱབས་གནས་མཆོད་པ་དང་། ། སྤྱོད་པ་འབྲས་བུ་གྲུབ་པའི་མཐའ། །
དམ་ཆོས་ལ་སོགས་བདུན་གྱིས་ནི། ། སངས་རྒྱས་ཆོས་རྣམས་ཁྱད་པར་འཕགས། ། ཞེས་དང་། དང་པོ་ལྟ་བ་ནི། ཕྱི་རོལ་པ་རྟག་ཆད་ཀྱི་མཐའ་དང་བཅས་པ་ལ། ནང་པ་ནི་བདག་མེད་གཉིས་ཀྱི་དོན་ལ་ལྟ་བའོ། ། གཉིས་པ་སྐྱབས་གནས་ནི། ཕྱི་པ་ཚངས་པ་དང་དབང་ཕྱུག་ལ་སྟོན་པར་འཛིན་ཅིང་། དེས་བཤད་པ་ལ་ཡང་དག་པའི་ཆོས་སུ་ལྟ་ཞིང་། གཅེར་བུ་བ་དང་།
རལ་པ་ཅན་དག་དགེ་འདུན་དུ་འཁུར་བ་སྟེ། དེ་གསུམ་ལ་སྐྱབས་སོ། ། ནང་པ་ནི། སྟོན་པ་བདེ་བར་གཤེགས་པ་ལ་འཛིན་ལ། ཆོས་ཐོག་མ་བར་དང་ཐ་མར་དགེ་བ་ལ་སྤྱོད་ཅིང་། དགེ་འདུན་ནི་ཉན་ཐོས་དང་བྱང་ཆུབ་སེམས་དཔའ་ལ་དད་པ་སྟེ། དེ་གསུམ་ལ་སྐྱབས་གནས་འཆའ་བའོ། ། མུ་སྟེགས་གྲངས་ཅན་པ་དང་། རྒྱང་འཕེན་པ་ལ་ལྷ་མེད་པར་འདོད། སྐྱབས་སུ་མི་འགྲོ་བ་ནི་ཕྱི་ནང་གཉིས་ཀ་མ་ཡིན་ནོ། །
གསུམ་པ་མཆོད་པ་ནི། ཕྱི་པ་ཚངས་པ་དང་དྲག་པོ་ལ་སོགས་པ་མཆོད་པའི་གནས་སུ་བྱེད་ལ། ནང་པ་ནི་ཡུལ་བླ་མ་དཀོན་མཆོག་ལ་མཆོད་པའོ། ། བཞི་པ་སྤྱོད་པ་ནི། ཕྱི་པ་ཁྱི་དང་བྱའི་བརྟུལ་ཞུགས་དང་མེ་ལྔ་བསྟེན་པ་སོགས་ལ་སྤྱོད་ལ། ནང་པ་ནི་རང་རང་གི་ཚོགས་ཀྱི་ཞིང་བགྲོད་པར་བྱེད་པའི་སྤྱོད་པ་ཁ་ན་མ་ཐོ་བ་མེད་པ་ལ་སྤྱོད་པའོ། ། ལྔ་པ་འབྲས་བུ་ནི། ཕྱི་པ་ཚངས་པ་ལ་སོགས་པ་ཐོབ་པར་འདོད་ལ། ནང་པ་ནི་རྣམ་པ་ཐམས་ཅད་མཁྱེན་པའི་སངས་རྒྱས་ལ་དམིགས་པའོ། ། དྲུག་པ་གྲུབ་པའི་མཐའ་ནི།
ཕྱི་པ་རྟག་པ་གཅིག་པུ་བདེ་བ་རང་དབང་ཅན་སྒྲུབ་ལ། ནང་པ་ནི་བཀའ་བཏགས་་་་་་ཕྱག་རྒྱ་བཞི་ཡང་ཟེར། བཞི་སྒྲུབ་པ་སྟེ། འདུས་བྱས༞ ཟག་བྱས༞ ཆོས་ཐམས་ཅད༞ མྱ་ངན་ལས་འདས་པ་རེ་རེ་ཐམས་ཅད༞ གསང་བ་བསམ་གྱིས་མི་ཁྱབ་པ་དང་། བྱང་ཆུབ་སེམས་དཔའི་སྡེ་སྣོད་ནས་གསུངས། བདུན་པ་ཆོས་ནི། མུ་སྟེགས་པའི་ལྟ་བའི་གྲངས་སློབ་དཔོན་པདྨའི་ཞབས་ཀྱིས་ལྟ་བ་བརྒྱ་བདུན་ཅུ་བཤད་པ་དང་། སློབ་དཔོན་སྣང་གྲགས་ཀྱིས་ལྟ་བ་སུམ་བརྒྱ་དྲུག་ཅུ་དང་། དྲུག་ཅུ་རྩ་གཉིས་བཤད་པ་དང་། སེམས་ཅན་མ་ཡིན་པར་ལྟ་བ་སྟེ།
རྟག་པས་ཕྱིར་འབྱུང་མེད་ལས་གྲོལ་བར་འདོད་པའོ། ། གཞན་ཡང་ལུང་མ་བསྟན་གྱི་ལྟ་བ་བཅུ་བཞི་དང་། ཕ་རོལ་སྨྲ་བ་བཅུ་དྲུག་དང་། འཇིག་ཚོགས་ཀྱི་ལྟ་བ་དེ་རྩེ་མོ་བརྒྱད་བཤད་པ་བཞིན་ནོ། ། མུ་སྟེགས་པའི་གྲུབ་པའི་མཐའ་བཤད་པ་ལ། མུ་སྟེགས་སྤྱིར་རྟག་པ་རབ་ཏུ་བཤད་པ་ནས། མུ་སྟེགས་ཆ་མཐུན་པའི་གྲུབ་པའི་མཐའ་བརྟགས་པ་ཕན་ཆད་ལ་བཅོ་ལྔའོ། ། ཕྱི་པ་་་་་་ལ་ལ་སྲོག་ཆགས་འགའ་ཞིག བསད་ནས་མཆོད་སྦྱིན་བྱེད་ལ། ཁ་ཅིག་ཁྲུས་དང་སྨྱུང་གནས་དྲག་པོ་བྱེད་ཅིང་་་་་་མདུང་རྩེ་གསུམ་པ་དང་།
མེ་དང་ཆུ་ལ་མཆོང་བ་ལ་སོགས་ཀྱིས་གྲོལ་བར་འདོད་པའོ། ། ནང་པ་ནི་ཉོན་མོངས་པ་འདུལ་སྦྱོང་གི་ཐབས་སྣ་ཚོགས་ཀྱིས་ཆོས་དོན་དུ་གཉེར་བའི་ཁྱད་པར་དུ་འཕགས་པའོ། ། ཡང་ནང་པའི་ཐེག་ཆུང་བས་ཀྱང་། ཐེག་ཆེན་པ་ཁྱད་པར་བདུན་གྱིས་འཕགས་ཏེ། གང་ཞེ་ན་དམིགས་པ་དང་། སྒྲུབ་པ་དང་། ཡེ་ཤེས་དང་། བརྩོན་འགྲུས་དང་། ཐབས་དང་། ཡང་དག་གྲུབ་པ་དང་།
ཕྲིན་ལས་ཀྱི་ཁྱད་པར་རོ། ། དེ་ལྟར་ཡང་མདོ་སྡེ་རྒྱན་ལས། དམིགས་པ་ཆེན་པོ་ཉིད་དང་ནི། ། དེ་བཞིན་སྒྲུབ་པ་གཉིས་དག་དང་། ། ཡེ་ཤེས་བརྩོན་འགྲུས་རྩོམ་པ་དང་། ། ཐབས་ལ་མཁས་པ་གང་ཡིན་དང་། ། ཡང་དག་གྲུབ་པ་ཆེན་པོ་ཉིད། ། སངས་རྒྱས་ཕྲིན་ལས་ཆེན་པོ་སྟེ། ། ཆེན་པོ་འདི་རྣམས་དང་ལྡན་པ། ། ཐེག་ཆེན་ཞེས་ནི་ངེས་པས་སོ། །
དང་པོ་དམིགས་པའི་ཁྱད་པར་ནི། ཐེག་ཆུང་བ་རང་དོན་ལ་དམིགས་ལ། ཐེག་ཆེན་པ་ཟབ་ཅིང་རྒྱ་ཆེ་་་་་་དཔག་དཀའ་ཚད་བཟུང་བར་མི་ནུས། བའི་དོན་ལ་དམིགས་པས། དམིགས་ཚུལ།་་་་་ རྟོག་གེ་བ་རྣམས་ཀྱི་སྤྱོད་ཡུལ་མ་ཡིན་ཞིང་། དམིགས་ཡུལ་སེམས་ཅན་གྱི།་་་་་ གྲངས་ཀྱི་སྤྱོད་ཡུལ་ལས་འདས་པའོ། ། གཉིས་པ་སྒྲུབ་པ་ནི། ཐེག་ཆུང་བ་ཐབས་དང་ཤེས་རབ་ཡ་བྲལ་དུ་བྱེད་ལ།
ཐེག་པ་ཆེན་པོ་བ་ནི། སྟོང་པ་དང་སྙིང་རྗེའི་སྒོ་ནས་ཚད་མེད་པའི་ཚོགས་གཉིས་ཀྱིས་མཐའ་ཡས་པའི་བདག་གཞན་གྱི་དོན་སྒྲུབ་པའོ། གསུམ་པ་ཡེ་ཤེས་ནི། ཐེག་ཆུང་བ་གང་ཟག་གི་བདག་མེད་ཙམ་རྟོགས་ལ། ཐེག་ཆེན་པ་ཆོས་ཐམས་ཅད་ཀྱི་བདག་མེད་ཙམ་རྟོགས་པས་གང་དང་ཡང་མི་འགལ་བ་ཁོ་ནའོ། ། བཞི་པ་བརྩོན་འགྲུས་ནི། ཐེག་ཆུང་བ་གཞན་དོན་ལ་སྤྲོ་བ་ཙམ་ཡིན། ཐེག་ཆེན་པ་སེམས་ཅན་རེ་རེའི་དོན་དུ་ཡང་བསྐལ་པ་དུ་མར་བརྩོན་པ་མི་འདོར་བ་ལ་བཞུགས་པའོ། ། ལྔ་པ་ཐབས་ནི། ཐེག་ཆུང་བ་རང་ཉིད་ཞི་བདེ་ཐོབ་པའི་ཐབས་སྒྲུབ་ལ།
ཐེག་ཆེན་པ་འཁོར་བ་དང་མྱ་ངན་ལས་འདས་པ་གཉིས་ཀའི་མཐའ་ལ་མི་གནས་པའི་ཐབས་མཆོག་སྒྲུབ་པའོ། ། དྲུག་པ་ཡང་དག་སྒྲུབ་པ་ནི། ཐེག་ཆུང་བ་ཞི་བ་ཕྱོགས་གཅིག་པ་ཡིན་ལ། ཐེག་ཆེན་པ་འབྲས་བུ་གཉིས་ལྡན་གྱི་ཚོགས་སུ་རྫོགས་པ་སྒྲུབ་པའོ། ། བདུན་པ་ཕྲིན་ལས་ནི། ཐེག་ཆུང་བ་སངས་རྒྱས་ཀྱི་ཞིང་མི་སྦྱོང་བར། ལྷག་བཅས་དང་ལྷག་མེད་ཀྱི་མྱང་འདས་འདོད་ལ། ཐེག་ཆེན་པ་སངས་རྒྱས་ཀྱི་ཞིང་ཡོངས་སུ་དག་པར་བྱ་བ་དང་། སེམས་ཅན་རྣམས་ཡོངས་སུ་སྨིན་པར་བྱ་བའི་ཕྱིར་ཕྲིན་ལས་སྦྱོང་བའོ། ། དེ་ལྟར་ཐེག་པ་ཆེན་པོའི་བསླབ་པ་ནི།
ཟབ་ཅིང་གཏིང་དཔག་དཀའ་བས། ཐུན་མོང་བ་རྣམས་ཀྱིས་སྤྱོད་ཡུལ་དུ་མི་འགྱུར་བའོ། ། ནང་པ་སངས་རྒྱས་པའི་གྲུབ་མཐའ་ནི། ཉན་ཐོས་བྱེ་བྲག་ཏུ་སྨྲ་བ། མདོ་སྡེ་པ་དང་། སེམས་ཙམ་པ་དང་། དབུ་མ་པ་དང་བཞིའོ། ། ཉན་ཐོས་ཀྱི་བྱེ་བྲག་པ་ལས་གྱེས་པ་ལ་བཅོ་བརྒྱད། བརྒྱད་བརྒྱད་གྲུབ་པའི་མཐའ་བཤད་པ་ལ། ལྟ་བ་བཅོ་བརྒྱད་བཤད་པ་ཡིན།
རབ་ཏུ་འབྱེད་པ་བཅུ་དྲུག་པའོ། ། བྱེ་བྲག་ཏུ་སྨྲ་བ་ལའང་བཤད་པའི་རབ་ཏུ་བྱེད་པ་བཅུ་བདུན། མདོ་སྡེ་པ་དང་བཅོ་བརྒྱད། སེམས་ཙམ་པ་དང་བཅུ་དགུ། དབུ་མ་པ་དང་ཉི་ཤུ། གྲུབ་མཐའ་ལས་གཞན་དུ་འཆད་པའི་ལུགས་བརྟགས་པའི་སྲས་སུ་འབྱེད་པ་གསུམ་སྟེ་ཉེར་གཅིག་གོ ། དེ་ལྟར་ཐེག་པ་ཆེན་པོ་གཞན་པས་ཀྱང་གསང་སྔགས་ཟབ་ཅིང་རྒྱ་ཆེ་བས་ཁྱད་པར་བདུན་གྱིས་འཕགས་ཏེ། གང་ཞེ་ན། འཁོར་འདས་ཐམས་ཅད་ལ་དབང་བཞིའི་རྒྱས་ཐེབས་པ་དང་། མཁའ་འགྲོ་ལྷ་ཆེན་རྣམས་ཀྱིས་བཀུར་ནས་དམ་པ་ཡིན་པ་དང་།
རྒྱལ་བ་ཡབ་སྲས་ཀྱིས་དམ་པར་འཛིན་པ་དང་། དེ་བཞིན་གཤེགས་པ་ཉིད་དང་སྤྱོད་ཡུལ་མཐུན་པ་དང་། ཆོས་ཐམས་ཅད་སངས་རྒྱས་ཀྱི་རྣམ་འཕྲུལ་དུ་ཤེས་པ་དང་། ཐེག་པ་གཞན་གྱི་སྡོམ་པ་ཐམས་ཅད་འདིར་འདུས་པ་དང་། བློ་གྲོས་ཆེན་པོ་ལ་ཉེས་པས་གོས་ཀྱང་། སླར་གསོ་བའི་ཐབས་མང་བའི་ཁྱད་པར་རོ། ། དེ་ལྟར་ཡང་སྔགས་དོན་གསལ་བ་རྡོ་རྗེ་རྒྱས་འདེབས་ཀྱི་རྒྱུད་ལས། འཁོར་འདས་རྣམས་ལ་དབང་བཞིའི་རྒྱས་ཐེབས་པའི་འགྲོ་དོན་རྩོལ་མེད་ལྷུན་གྱིས་གྲུབ་པ་དང་། མཁའ་འགྲོ་ལྷ་ཆེན་བཀུར་གནས་དམ་པར་འགྱུར། ། དེ་ཕྱིར་མཐུ་སྟོབས་ཁྱད་འཕགས་ཕ་རོལ་གནོན། །
རྒྱལ་དང་སྲས་ཀྱི་སྤུན་དང་གཉིས་སུ་དགོངས། ། ཐུགས་རྗེའི་བྱིན་རླབས་རྩོལ་མེད་ཤུགས་ལ་འབར། ། དེ་བཞིན་གཤེགས་པ་ཉིད་དང་རིགས་མཐུན་པས། ། ངོ་མཚར་སྤྱོད་ཡུལ་རླབས་ཆེན་བསམ་མི་ཁྱབ། ། སངས་རྒྱས་རྣམ་སྤྲུལ་མཛད་པའི་ཞིང་དག་པས། ། ཉམ་ང་བག་ཚ་འཇིགས་པ་ཀུན་ལས་རྒྱལ། ། སྡོམ་པའི་བྱ་བ་ཇི་སྙེད་མ་ལུས་ཀུན། ། བླ་མེད་ཐེག་པར་ལྷུན་གྲུབ་འདུས་པར་འགྱུར། ། བློ་གྲོས་ཆེ་ལ་ཉེས་པས་གོས་ན་ཡང་། ། སླར་གསོའི་ཐབས་ནི་རྣམ་པ་ཀུན་དང་ལྡན། །
བདུན་པོ་འདི་ནི་གསང་སྔགས་བླ་མེད་ཀྱི། ། ཐེག་པ་ཁྱད་འཕགས་གཞན་ཡང་རྩིས་ལས་འདས། ། ཞེས་པས་ན། དང་པོ་སྣང་སྲིད་འཁོར་འདས་ཀྱི་ཆོས་ཐམས་ཅད་ལ་དབང་བཞིའི་རྒྱས་འདེབས་པ་ནི། བུམ་དབང་གིས་སྣང་སེམས་སྒྱུ་མར་དང་། གསང་དབང་གིས་ཐམས་ཅད་སྟོང་པ་དང་། ཤེས་རབ་ཡེ་ཤེས་ཀྱིས་བདེ་སྟོང་གཉིས་མེད་དང་། ཚིག་དབང་གིས་རོ་སྙོམས་ཟུང་འཇུག་ཏུ་གཏན་ལ་ཕབ་པས། ཆོས་ཐམས་ཅད་ཡེ་ནས་སྐུ་གསུང་ཐུགས་རྡོ་རྗེའི་རང་བཞིན་དུ་སངས་མ་རྒྱས་པ་གང་ཡང་མེད་དེ། དེས་ན་འབྲས་བུའི་ཆོས་ཐམས་ཅད་ཀྱང་རྩོལ་མེད་ལྷུན་གྱིས་གྲུབ་པའོ། །
གཉིས་པ་འཇིག་རྟེན་གྱི་དྲེགས་པ་ཅན་རྣམས་ཀྱི་བཀུར་གནས་པར་མཐོང་བ་ནི། བླ་ན་མེད་པའི་ཐེག་པ་འདིའི་ལུགས་ཀྱི་འཁོར་འདས་ཀྱི་ཆོས་ཐམས་ཅད་ཡེ་ནས་བདེ་བ་ཆེན་པོའི་རང་བཞིན་ལས་མ་གཡོས་བཞིན་དུ། སྣང་བ་ཐམས་ཅད་ལྷ་དང་ལྷ་མོའི་རྣམ་པར་སྣང་ལ། ཕྲིན་ལས་རྣམ་པ་བཞིའི་སྒོ་ནས་སྒྱུ་མ་ཙམ་དུ་མ་རུངས་པ་རྣམས་ཞབས་འོག་ཏུ་བརྫིས་ཤིང་བཀའ་ཉན་དུ་ཕབ་པས། རང་རྟགས་སྲོག་གི་སྙིང་པོ་མདོང་གསོལ་དུ་ཕུལ་ནས་སངས་རྒྱས་ཀྱི་བསྟན་པའི་བྱ་ར་བྱེད་པར་ཞུས་པས། སླན་ཆད་སྔགས་འཆང་རྣམས་གཙུག་གི་རྒྱན་དུ་འཁུར་བར་དམ་བཅས་པའི་སྟོབས་ཀྱིས་སྡོང་གྲོགས་བྱེད་པས་མཐུ་རྩལ་ཕུན་སུམ་ཚོགས་པའོ། ། ཉན་ཐོས་ཀྱང་ཁུར་ཏེ་དམ་པ་མ་ཡིན་ལ། བྱང་ཆུབ་སེམས་དཔའང་ཁུར་ཏེ་དམ་པ་མ་ཡིན་པའོ། ། འདིར་གསང་བ་སྤྱོད་པ་ལ་ཞུགས་པའང་འཁུར་བར་བྱེད་དགོས་ཏེ། མ་བྱས་ན་དང་པོ་ཁས་བླངས་ཉམས་པ་དང་སྲོག་སྙིང་ཕུལ་བའི་སྲོག་ལ་རག་ལས་པའི་ཕྱིར་རོ། །
གསུམ་པ་རྒྱལ་བ་ཡབ་སྲས་ཀྱིས་དམ་པར་མཛད་པ་ནི་སངས་རྒྱས་ཀྱི་དགོངས་སྤྱོད་དང་བསླབ་པ་མཐུན་པའི་སྔགས་པ་རྣམས་ལ་འདི་དག་ནི་དེ་བཞིན་གཤེགས་པའི་གདུང་ཉེ་བར་འཛིན་པ་ཁོ་ནའོ། ། ཞེས་པ་སངས་རྒྱས་ཀྱི་སྲས་སུ་གཟིགས་ཤིང་བྱང་ཆུབ་སེམས་དཔའི་སྤུན་དུ་དགོངས་པའོ། ། བཞི་པ་དེ་བཞིན་གཤེགས་པ་ཉིད་དང་སྤྱོད་ཡུལ་མཐུན་པས་ངོ་མཚར་རྨད་དུ་བྱུང་བ་སྟེ། དེ་ཡང་བསླབ་པར་བྱ་བ་ཆོས་ཀྱི་དང་། རྗེས་སུ་བསླབ་པའི་ཁྱད་པར་གཉིས་སོ། ། བསླབ་བྱ་ནི་ཐེག་ཆུང་བ་གང་ཟག་གི་བདག་མེད་ཙམ་རྟོགས་པས་རང་གཅིག་པུ་གྲོལ་བར་འདོད་ལ། ཐེག་ཆེན་པ་བདག་མེད་གཉིས་རྟོགས་པས་གཞན་དོན་རྒྱ་ཆེན་པོ་ལ་སློབ་པའོ། ། གསང་སྔགས་པ་རྣམས་ནི་འདི་ལྟར་ཆོས་ཐམས་ཅད་གདོད་མ་ནས་རྣམ་པར་དག་པས་བླང་དོར་མེད་པའི་སྤྱོད་པ་ལ་གནས་པ་བཞིན་དུ། གཞན་དོན་རྒྱ་ཆེན་པོ་གཟུགས་སྐུ་གཉིས་ཀྱི་སྒོ་ནས་རྒྱུན་མི་འཆད་པར་མཛད་པ་ལ་བཞུགས་པས། དེ་བཞིན་གཤེགས་པ་ཉིད་དང་སྤྱོད་ཡུལ་དང་མཐུན་པར་ཞུགས་པའོ། །
རྗེས་སུ་བསླབ་པའང་ཐེག་ཆུང་བ་སྔོན་གྱི་འཕགས་པ་དགྲ་བཅོམ་པའི་བསླབ་པའི་རྗེས་སུ་སློབ་ཅིང་། ཐེག་ཆེན་པ་ས་ཆེན་པོ་ལ་གནས་པའི་བྱང་ཆུབ་སེམས་དཔའི་བསླབ་པ་ལ་རྗེས་སུ་སློབ་པ་སྟེ། གསང་སྔགས་པ་ནི་དེ་བཞིན་གཤེགས་པའི་བསླབ་པ་ལ་རྗེས་སུ་སློབ་པའོ། ། ལྔ་པ་ཆོས་ཐམས་ཅད་སངས་རྒྱས་ཀྱི་ཞིང་ཡོངས་སུ་དག་པའི་རྣམ་འཕྲུལ་དུ་གྱུར་པས། གང་ལ་ཡང་ཡ་ང་བ་དང་། བག་ཚ་བ་མེད་པ་ནི། འཁོར་འདས་ཀྱི་ཆོས་ཐམས་ཅད་ཡེ་ནས་རང་བཞིན་གྱིས་རྣམ་པར་དག་ཅིང་། སྤང་བླང་གི་ཡུལ་མེད་པའི་ཕྱིར་ཐམས་ཅད་སངས་རྒྱས་ཀྱི་ཞིང་དུ་དག་པའོ། ། དེ་ལྟ་བུ་བློ་གྲོས་ཆེན་པོས་རྟོགས་ཤིང་གཡོ་བ་མེད་པས། འཁོར་བ་ལ་ཉམ་ང་བར་མི་འགྱུར་ཏེ།
ཐམས་ཅད་མཉམ་པ་ཆེན་པོར་རང་གྲོལ་བའི་ཕྱིར་རོ། ། དེའང་ཐེག་ཆུང་བ་ནི། དངོས་པོ་གང་ཡང་རུང་བ་ཞིག་ལ་བརྟེན་ནས་ཕྱོགས་གཅིག་ཐར་བ་བྱས་ཏེ་གནས་པའོ། ། ཐེག་ཆེན་པ་དོན་ཆེན་པོས་སེམས་ཅན་སྨིན་ཅིང་། སངས་རྒྱས་ཀྱི་ཞིང་སྦྱོང་བའོ། ། རྡོ་རྗེ་ཐེག་པ་བ་ནི་ཤེས་རབ་ཆེན་པོས་འཁོར་འདས་གཉིས་སུ་མེད་པར་རྟོགས་པས་གཞན་ཐམས་ཅད་འཁོར་བའི་འཇིགས་པ་ལས་དབུགས་དབྱུངས་ཀྱང་། བདག་མཉམ་ཉིད་ཆེན་པོ་ལས་མ་གཡོས་པའོ། ། དྲུག་པ་སྡོམ་པའི་བྱ་བ་ཇི་སྙེད་པ་ཐམས་ཅད་རྡོ་རྗེའི་ཐེག་པར་འདུས་པ་ནི། སྤྱིར་སྡོམ་པ་མང་ཡང་གསུམ་སྟེ། སོ་སོ་ཐར་པ་དང་།
བྱང་ཆུབ་སེམས་དཔའ་དང་། རིག་འཛིན་སྔགས་ཀྱི་སྡོམ་པའོ། ། དེའང་རྟེན་དགེ་སློང་ལྟ་བུ་ཞིག་ལ་མཚོན་ན། གཉེན་པོ་གསུམ་ལྡན། ངོ་བོ་གནས་འགྱུར། ཡོན་ཏན་ཡར་ལྡན་སྡོམ་པ་གསུམ་དུས་ཀྱི་མི་འགལ་བའོ། ། དེ་ལ་གཉེན་པོ་གསུམ་ལྡན་ནི། དཔེར་ན་སོ་སོ་ཐར་པའི་་་་་་གཞི་བསམ་པ་སྦྱོར་བ་ཡན་ལག་ཚང་པས་རྩ་བ་བཞི་ལས། དང་པོ་ཆགས་སེམས་ཀྱིས་ཀུན་ནས་བསླངས་ནས་མི་ཚངས་པར་སྤྱད་ན་འཆོར་ལ། བྱང་ཆུབ་སེམས་དཔར་བསྐྱེད་ནས་་་་་་རྙེད་དང་བཀུར་བསྟི་ཆགས་པ་བས།
བདག་བསྟོད་གཞན་ལ་དམོད་པ་དང་། རྙེད་པ་དང་བཀུར་བསྟི་ཙམ་ལས་རང་ཁ་མར་ཆགས་ན་འཆོར་བར་འདུས་ཤིང་། སྔགས་སུ་ནི་་་་་་ཆོས་ཀྱི་རྩ་བ་བྱང་ཆུབ་སེམས་རྩ་ལྟུང་ལྔ་པའམ། དེ་སྤོང་བ་ནི་ལྔ་པ་ཡིན།་་་་་ དེ་བཞིན་གཤེགས་པའི་རིགས་ཀྱི་སྡོམ་པ་བསྲུངས་པས་ངོ་བོ་ཉིད་ཀྱིས་ཚང་བའོ། ། ཡང་གཉིས་པ་སོ་ཐར་དུ་ནི། རིན་ཐང་ཚང་བ་ཞིག་མ་བྱིན་པར་བླངས་ན་འཆོར་ལ། བྱང་ཆུབ་ཏུ་སེམས་བསྐྱེད་ནས་སེར་སྣས་ཆོས་དང་ནོར་ལ་བྱིན་ན་ཡང་གཏོང་བར་འདུས་ཤིང་། སྔགས་སུ་ལྟུང་བ་་་་་་སྡུག་བསྔལ་མགོན་མེད་གྱུར་པ་ལ། ། སེར་སྣས་ཆོས་ནོར་མི་སྟེར་བ། །
བདེ་གཤེགས་བཀའ་ལས་འདས་པ་ནི། ། ལྟུང་བ་གཉིས་པ་ཡིན་པར་བཤད། གཉིས་པའམ། རིན་ཆེན་རིགས་ཀྱི་སྡོམ་པ་བསྲུངས་པས་ཡང་དག་ཏུ་ལྡན་པའོ། ། ཡང་གསུམ་པ་མི་གསོད་པའི་སྦྱོར་བས་ཤི་ན་སྡོམ་པ་འཆོར་ལ། བྱང་ཆུབ་ཏུ་སེམས་བསྐྱེད་པས། གཞན་གྱིས་བཤགས་ཀྱང་མི་ཉན་པ། ། ཁྲོས་པས་གཞན་ལ་འཚོགས་པ་དང་།་་་་་ ཁྲོས་པས་གཞན་དག་འཚོགས་པས་སྡོམ་པ་འཆོར་བར་འདུས་ཏེ། སྔགས་སུ་རྩ་བའི་ལྟུང་བ་་་་་་སེམས་ཅན་རྣམས་ལ་བྱམས་པ་སྤངས་བཞི་པའམ།
ལས་ཀྱི་རིགས་ཀྱི་སྡོམ་་་་་་བྱེད་པ་དེ་ནི་བཞི་པ་ཡིན། པར་འུབས་སུ་འཆུད་པའོ། ། ཡང་སོ་ཐར་དུ་བརྫུན་དུ་སྨྲ་ན་སྡོམ་པ་གཏོང་སྟེ། བྱང་ཆུབ་སེམས་དཔར་སེམས་བསྐྱེད་ནས། དམ་ཆོས་འདྲར་་་་་་ཐེག་པ་ཆེན་པོ་སྤོང་བྱེད་ཅིང་། ། དམ་ཆོས་འདྲར་སྣང་སྟོན་པ་འོ། ། སྣང་སྟོན་པས་སྤོང་ལ། སྔགས་སུ་་་་་་སེམས་ཅན་དད་དང་ལྡན་པ་ཡི། ། སེམས་སུན་འབྱིན་པས་བཅུ་གཉིས་པ། རྩ་ལྟུང་བཅུ་གཉིས་པའམ།
པདྨ་རིགས་ཀྱི་སྡོམ་པ་བསྲུངས་པས་འདིར་ལྡན་པའོ། ། དེ་ལྟར་ཡང་རྡོ་རྗེ་རྩེ་མོ་ལས། བརྟན་པ་མ་ཐོབ་བར་དུ་ནི། ། ཁ་ན་མ་ཐོ་རྡུལ་མེད་ཅིང་། ། སྡོམ་པ་གསུམ་ལ་གནས་པར་བྱ། ། སོ་སོར་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པ་འོ། ། ཞེས་པས་སོ། ། ངོ་བོ་གནས་འགྱུར་ནི། དཔེར་ན་ཟངས་རྡོ་བཞུ་བ་ལས་ཟངས་སུ་འགྱུར་ལ།
ཟངས་ལ་གསེར་འགྱུར་གྱི་རྩིས་བཏབ་པས་གསེར་དུ་འགྱུར་བ་བཞིན་ནོ། ། སོ་སོ་ཐར་པའི་སྡོམ་པ་ལ་གནས་པས། བྱང་ཆུབ་མཆོག་ཏུ་སེམས་བསྐྱེད་པས། དེར་གནས་འགྱུར་ལ། དེས་རིག་འཛིན་ནང་གི་སྡོམ་པ་བླངས་པས་དེ་ཉིད་དུ་འགྱུར་བའོ། ། དེའང་གསང་བ་སྤྱོད་པའི་རྒྱུད་ལས། དཔེར་ན་རྡོ་ལ་ཟངས་སུ་འགྱུར། ། ཟངས་ལ་གསེར་གྱི་རྣམ་པ་སྟེ། ། ཟངས་ཀྱི་དུས་ན་རྡོ་མེད་ལ། ། གསེར་དུ་འགྱུར་བས་ཟངས་མི་སྣང་། །
རིག་འཛིན་ནང་གི་དགེ་སློང་ལ། ། སོ་སོ་ཐར་དང་བྱང་ཆུབ་སེམས། ། གཉིས་པོ་གནས་པ་ཉིད་དུ་ནི། ། སངས་རྒྱས་ཀྱིས་ཀྱང་མ་གསུངས་སོ། ། ཞེས་སོ། ། རིགས་ལ་གསང་བ་བསམ་གྱིས་མི་ཁྱབ་པ་ལས། ལྟ་བ་སྤྱོད་པ་སེམས་བཟུང་དང་། ། རྒྱུ་དང་འབྲས་བུ་ལམ་དང་ཡང་། ། དུས་དང་ལོངས་སྤྱོད་རྣལ་འབྱོར་དང་། ། བདག་གཞན་དོན་དང་དགོངས་པ་དང་། །
ངལ་དུབ་མཐའ་སྤངས་ཚོགས་ཆུང་དང་། ། ཚོགས་བསགས་པ་ཡི་ཁྱད་པར་དང་། ། ཁྱད་པར་རྣམ་པ་བཅོ་ལྔ་ཡིས། ། རིག་འཛིན་ཐེག་པ་ཁྱད་པར་འཕགས། ། གསུངས་སོ། ། ཡོན་ཏན་ཡར་ལྡན་ནི། སོ་སོ་ཐར་པའི་ཡོན་ཏན་ཐམས་ཅད་བྱང་ཆུབ་སེམས་དཔའི་སྡོམ་པར་ལྡན། བྱང་ཆུབ་སེམས་དཔའི་ཡོན་ཏན་མ་ལུས་པ། རིག་པ་འཛིན་པའི་སྡོམ་པ་ལ་ལྡན་པ་སྟེ། ཡང་དེ་ཉིད་ལས།
དབང་གསུམ་བགྲོད་པའི་རྣལ་འབྱོར་ལ། ། དགེ་སློང་ཆེན་པོར་གསུངས་པ་སྟེ། ། འདི་ཡིས་ཐམས་ཅད་བྱ་བར་གསུངས། ། ཞེས་པས་སོ། ། སྡོམ་པ་གསུམ་དུས་ཀྱིས་མི་འགལ་བ་ནི། སྡོམ་པ་གསུམ་ག་མ་འཛོམ་ན་ནི། རང་རང་ཐད་ཀར་བསྲུངས་ལ། གལ་ཏེ་འགལ་བར་མངོན་པ་ནི། དཔེར་ན་འདོད་ལྡན་མ་ཚད་པས་གདུང་པ་ནི། བྱང་ཆུབ་ཏུ་ཐུགས་བསྐྱེད་པས་ཡལ་བར་དོར་ན།
རང་གི་སེམས་བསྐྱེད་ཉམས་ལ། མ་དོར་ན་སོ་ཐར་ཉམས་པ་བྱེད་ཀྱང་། དེ་ནི་ལྟུང་བའི་གཟུགས་བརྙན་ལྟར་སྣང་སྟེ། སོ་ཐར་ནས་གཞན་དོན་གཙོ་བོར་མ་བཏོན་པའོ། ༈ །དེ་ལྟར་ཡང་སེམས་ཀྱི་སྒྲིབ་སྦྱོང་ལས། རྣམ་ཤེས་ངན་པའི་རྟེན་བྱས་ན། ། འདོད་པས་་་་་་འཁོར་བར་འཆིང་བ་ཉིད་དུ་འགྱུར། ། དེ་ཉིད་་་་་་གཞན་དོན་ནམ་བདེ་སྟོང་མཁས་པས་བསྟེན་བྱས་ན། ། འདོད་པས་་་་་་མ་བྱིན་ལེན་ལ་སོགས་པའང་། ཐར་པ་རབ་ཏུ་སྒྲུབ། །
ཅེས་སོ། ། སྔགས་སུ་གཞན་དོན་རྒྱ་ཆེན་པོ་མཐོང་ནས། དབང་གཉིས་པ་བསྐུར་བའམ། གསུམ་པ་ལེན་པ་ན་རང་ལྷག་པའི་ལྷའི་རྣལ་འབྱོར་གྱི་ངང་ནས་བདེ་སྟོང་དུ་ཤེས་པས། ལྟུང་བའི་དྲི་མ་ཙམ་གྱིས་མ་གོས་པའི་སྟེང་དུ། དོན་གཉིས་རྒྱ་ཆེན་པོ་འགྲུབ་པར་འགྱུར་ཏེ། ཡང་དེ་ཉིད་ལས། རང་ལྷར་སྦྱོར་བའི་བདག་ཉིད་ཀྱི། ། འགྲོ་བའི་དོན་བྱེད་བརྩོན་ལྡན་པས། ། རྣལ་འབྱོར་འདོད་ཡོན་ལོངས་སྤྱོད་ཀྱང་། །
གྲོལ་འགྱུར་གོས་པར་མི་འགྱུར་རོ། ། ཞེས་ལྟུང་བ་གཞན་ཡང་དེ་བཞིན་སྦྱོར། བདུན་པ་བློ་གྲོས་ཆེ་བའི་ཉེས་པས་གོས་ན་ཡང་སླར་གསོ་བའི་ཐབས། ཐུན་མོང་མ་ཡིན་པ་ནི། སོ་སོ་ཐར་པའི་སྡོམ་པ་ནི། ཆོས་ཐམས་ཅད་མཚན་མར་ཞེན་ཅིང་། སྒོ་གསུམ་ལས་ཀྱི་དངོས་པོ་གཙོ་བོར་བཟུང་བས། རྩ་བ་ཉམས་ན་སླར་གསོ་བའི་ཐབས་མེད་པ་སྟེ། འདུལ་བ་ལས་དེ་ལྟར་ཉམས་ན་དགེ་སློང་དུ་མི་རུང་། དགེ་སྦྱོང་དུ་མི་རུང་།
ཤཱཀྱའི་སྲས་སུ་མི་རུང་། ཤིང་ཏཱ་ལའི་མགོ་བོ་བཅད་པ་བཞིན་ནོ། ། ཞེས་སོ། ། བྱང་ཆུབ་སེམས་དཔའ་ནི་ཆོས་ཐམས་ཅད་ལ་དངོས་པོ་དང་མཚན་མར་མ་ཞེན་པས། སེམས་ཀྱི་ལས་གཙོ་བོ་དེ་ཉིད་དེ། ཉམས་པར་གྱུར་ན་ཡུལ་དགེ་བའི་བཤེས་གཉེན་ལ་བརྟེན་ནས། སླར་གསོ་རུ་རུང་བ་སྟེ། སྡོམ་པ་ཉི་ཤུ་པ་ལས། སྡོམ་པ་སླར་ཡང་བླང་བར་བྱ། ། ཟག་པ་འབྲིང་ནི་གསུམ་ལ་བཤགས། །
བདག་ཉིད་མདུན་དུ་ལྷག་མ་རྣམས། ། ཞེས་པའོ། ། བླ་ན་མེད་པའི་ཐེག་པ་འདིའི་གལ་ཏེ་ཉམས་པ་བྱུང་ན། ཆོས་ཐམས་ཅད་མཉམ་པ་ཆེན་པོར་རྟོགས་པའི་ངང་ནས་སྣང་བ་སྒྱུ་མ་ལྟ་བུར་གྲོལ་ཞིང་ཤེས་རབ་ཆེན་པོས་ཀུན་ལ་དབང་བསྒྱུར་བའི་ཕྱིར། ཉམས་ཀྱང་ཡུལ་གཞན་ལ་མ་བརྟེན་པར། དཀྱིལ་འཁོར་བདག་འཇུག་ལ་སོགས་པས་ཡོངས་སུ་དག་ཅིང་། སོར་ཆུད་པ་ཉིད་དེ། དེ་ལྟར་ཡང་དམ་ཚིག་གསུམ་བཀོད་རྒྱལ་པོའི་རྒྱུད་ལས། བླ་མེད་ཐེག་པ་འདི་རུ་ནི། ། གལ་ཏེ་ལྟུང་བས་གོས་གྱུར་ན། །
གུས་ལྡན་ཐེ་ཚོམ་མེད་པ་དང་། ། ཤེས་རབ་ཆེན་པོས་སོར་ཆུད་འགྱུར། ། ཞེས་པས་ཤེས་སོ།། །། ད་ནི་ཟབ་མོའི་ཐེག་པར་ངེས་ཚུལ་ལ་གསུམ་སྟེ། རང་གཞུང་ཐེག་པ་བཤད་པ་དང་། སྔགས་ཉིད་ཐེག་པར་ངེས་པ་དང་། དོན་ལྡན་མིང་གི་རྣམ་གྲངས་སོ། ། དང་པོ་ལ་ལྔ་སྟེ། ཐེག་པའི་རྣམ་པར་དབྱེ་བ། ཐེག་པའི་ངོ་བོ་དང་།
ཐེག་པའི་ངེས་ཚིག་དང་། ཐེག་པའི་དོན། གཞི་ལམ་འབྲས་བུ་བཤད་པའོ། ། དང་པོ་ཐེག་པ་མང་དུ་བཤད་པ་ཡང་སྣང་ལ། གཅིག་ཏུ་བཤད་པའང་ཡོད་མོད་ཀྱི། འདིར་ནི་བཞིར་ངེས་པ་སྟེ། གསང་བ་སྤྱོད་པ་ལས། ཐེག་པ་གསུམ་གྱི་ངེས་འབྱུང་ལ། ། རིག་འཛིན་ཐེག་པས་འབྲས་བུར་གནས། ། ཞེས་སོ། །
དེ་ལ་ཡང་ཐེག་པ་གཞན་འཆད་པར་རིགས་མོད་ཀྱི། ཚིག་མང་བའི་འཇིགས་པས་མ་སྤྲོས་སོ། ། སྔགས་ཀྱི་ཐེག་པའི་ངོ་བོ་ནི། གཞི་ལམ་འབྲས་གསུམ་ཚང་ལ་མ་ནོར་བའོ། ། ངེས་ཚིག་ནི་ལེགས་སྦྱར་གྱི་སྒྲ་ལས། ཐེག་པ་ལ་ཡ་ན་ཞེས་སོ། ། ཡའི་སྒྲ་ལས། པ་ཧེ་དུ་ཞེས་རྒྱུའི་རང་བཞིན་ཏེ། གཞི་འདི་བསྡོང་བས་ན་ཐེག་པའོ། ། ཡཱ་མ་ར་ག་ཞེས་པས།
ལམ་འདི་དང་བསྡོོངས་པས་ན་ཐེག་པའོ། ། ཡཱ་སྲ་པ་ནི། ཞེས་འབྲས་བུ་འདིར་བསྡོངས་པས་ན་ཐེག་པའོ། ། ཐེག་པའི་དོན་གཞི་ལམ་འབྲས་བུར་བཤད་པ་ནི། གཞིའི་དུས་སུ་འདོད་ཆགས་ཞེ་སྡང་གཏི་མུག་གནས་ལ། མཐར་ཕྱིན་པ་ན་ཡང་དེ་གསུམ་གྱི་རང་བཞིན་རྟོགས་པ་ལས་གཞན་མེད་པས། གཞི་འདིའི་གདོངས་པའོ། ། ལམ་གྱི་དུས་སུ་སྨིན་གྲོལ་གཉིས་ཀྱི་སྦྱོར་བའི་ཚེ་ན་ཡང་། དུག་གསུམ་པོ་དེ་བདེ་གསལ་མི་རྟོག་པ་གསུམ་ཟུང་འཇུག་ཏུ་ཉམས་སུ་བླངས་པས། དེ་གསུམ་སྐུ་གསུང་ཐུགས་ཀྱི་རང་བཞིན་དུ་ཤེས་ཤིང་།
ལམ་འདི་དང་བསྡོངས་ནས་འདོངས་པའོ། ། འབྲས་བུའི་དུས་སུ་གཏི་མུག་མི་རྟོག་པ་ཆོས་སྐུ། འདོད་ཆགས་བདེ་བ་ནི་ལོངས་སྤྱོད་རྫོགས་སྐུ། ཞེ་སྡང་གསལ་བ་ནི་སྤྲུལ་པའི་སྐུ་ཡིན་ཞིང་། དེ་གསུམ་དབྱེར་མེད་ཟུང་འཇུག་ནི། བདེ་བ་ཆེན་པོའི་སྐུ་ཡིན་པས། འབྲས་བུ་འདིར་བསྡོང་བའོ། ། སྔགས་ཉིད་ཐེག་པར་ངེས་པ་ནི། སྤྱིར་ཐེག་པ་གསུམ་ཞེས་གྲགས་ཀྱི་གསང་སྔགས་ཐེག་པ་ཇི་ལྟར་ཡིན་ཞེ་ན། དེ་ནི་མ་གོ་བར་ཟད་དེ།
གདམས་ངག་འབོགས་པའི་རྒྱལ་པོ་ལས། རྒྱུ་ལ་སྦྱོར་བ་རྒྱུ་ཆོས་ཀྱི། ། འཁོར་ལོ་ཤིན་ཏུ་བསྐོར་བྱས་ནས། ། འབྲས་བུ་ཐེག་པ་ཉེ་ལམ་ཞིག ། མ་འོངས་དུས་ནས་འབྱུང་བར་འགྱུར། ། ཞེས་པའི་ཐེག་པར་ངེས་སོ། ། དོན་ལྡན་མིང་གི་རྣམ་གྲངས་ནི། འདི་ལ་གསང་སྔགས་ཐེག་པ་ཞེས་ཀྱང་བྱ། རྡོ་རྗེ་ཐེག་པ་ཞེས་ཀྱང་བྱ། འབྲས་བུ་ཐེག་པ་ཞེས་ཀྱང་བྱ།
དང་པོ་ནི། སྔགས་ལ་མན་ཏྲ་ཞེས་བྱ། ཡ་མ་ན་ཞེས་པ་ཡིད་ཡིན་ལ། ཏྲ་ཏྲ་ཐ་ལ་ཞེས་པ་ནི་སྐྱོབ་པ་ཡིན་ཏེ། ཡིད་སྐྱོབ་པས་ན་སྔགས་སོ། ། སྐྱོབ་ཚུལ་ནི་གཉིས་ཏེ། མྱུར་བར་སྐྱོབ་པ་དང་། བདེ་བར་སྐྱོབ་པ་སྟེ། མྱུར་བ་ནི་ཕར་ཕྱིན་ལ་སོགས་པར་བསྐལ་པ་གྲངས་མེད་གསུམ་དུ་ཚོགས་བསགས་ནས། གདོད་འཚང་རྒྱ་བར་འདོད་པའོ། །
འདིར་ནི་ཚེ་གཅིག་ལ་མཆོག་ཐོབ་པར་འདོད་པ་སྟེ། སངས་རྒྱས་མཉམ་སྦྱོར་ལས། བསྐལ་པ་བྱེ་བ་གྲངས་མེད་ཀྱིས། ། སངས་རྒྱས་སྐུ་དངོས་མི་ཐོབ་པ། ། གསང་སྔགས་འདི་ཡི་ཆོ་ག་ཡིས། ། ཚེ་འདི་ཉིད་ལ་ཐོབ་པར་འགྱུར། ། ཞེས་སོ། ། བདེ་བ་སྐྱོབ་པ་ནི། ཕར་ཕྱིན་པ་མན་ཆད་འདོད་ཡོན་ལྔ་ལ་དུག་དང་ཚེར་མ་ལྟར་དུ་སྤོང་བའི་གཉེན་པོ་བསྟེན་ཅིང་། དཀའ་ཐུབ་དུ་མ་བསྒྲུབས་པས་གྲོལ་བར་འདོད་ལ།
འདིར་འདོད་ཡོན་ལྔ་ལ་རང་བཞིན་ཡོངས་སུ་ཤེས་པས་ཅི་བདེ་བར་ལོངས་སྤྱོད་པས་གྲོལ་བར་འདོད་པས། གསང་འདུས་ལས། འདོད་པའི་ཡོན་ཏན་ལྔ་རྣམས་ལ། ། ཅི་བདེ་བས་ནི་སྤྱད་ལས་འགྲུབ། ། ཅེས་སོ། ། རྡོ་རྗེ་ཐེག་པ་ཞེས་པ་ནི། སྔགས་ཀྱི་གཞི་ལམ་འབྲས་བུ་གསུམ་དུ་སྐུ་རྡོ་རྗེ། གསུང་རྡོ་རྗེ། ཐུགས་རྡོ་རྗེའི་རང་བཞིན་ལས་མ་གཡོས་པས་སོ། ། ཡང་གསང་འདུས་ལས།
འདོད་ཆགས་ཞེ་སྡང་གཏི་མུག་རྣམས། ། རྡོ་རྗེ་དག་ལ་རྟག་པར་གནས། ། དེ་ནི་སངས་རྒྱས་རྣམས་ཀྱི་ཐབས། ། རྡོ་རྗེ་ཐེག་པ་ཞེས་བཤད་དོ། ། ཞེས་སོ། ། འབྲས་བུའི་ཐེག་པ་ཞེས་པ་ནི། ཐེག་པ་གཞན་རིགས་དང་བཤེས་གཉེན་གྱི་སྟོབས་ལ་བརྟེན་ནས། རྒྱུ་གཞན་ཞིག་བསྒྲུབས་པས་འབྲས་བུ་མི་འདྲ་བ་ཐོབ་པར་འདོད་ན། འདིར་ནི་གཞི་འཁྲུལ་མེད་དུ་གཏན་ལ་ཕབ་པས། འབྲས་བུ་དེ་ཉིད་དེ།
ལམ་ཐམས་ཅད་འཁྲུལ་པའི་གཉེན་པོར་བབས་པས། དུས་གསུམ་མཉམ་པ་ཉིད་དུ་བསྟན་པའི་ཕྱིར་འབྲས་བུའི་ཐེག་པ་ཞེས་བྱའོ། ། དེ་ཡང་དཔལ་སམ་བུ་ཊི་ལས། བསྐལ་པ་བྱེ་བར་རྙེད་དཀའ་བའམ། ། སངས་རྒྱས་ཉིད་ཀྱང་བརྩོན་ལྡན་ལ། ། ཚེ་འདི་ཉིད་ལ་སྟེར་བས་ན། ། འབྲས་བུ་ཐེག་པ་ཞེས་བྱ་འོ། ། ཞེས་སོ། ། དེ་དག་གིས་གསང་སྔགས་ཀྱི་ཆེ་བ་བཤད་ཟིན་ཏོ།། །། ད་ནི་དོན་གཉིས་པ།
གང་ཞིག་ཁྱད་པར་དུ་འཕགས་པ་རྒྱུད་ཀྱི་དགོངས་པ་ལ་བཞི་སྟེ། རྒྱུད་ཀྱི་ངོ་བོ་དང་། རྒྱུད་ཀྱི་ངེས་ཚིག་དང་། རྣམ་པར་དབྱེ་བ་དང་། རྒྱུད་ཀྱི་དབྱེ་གསང་དག་པར་བཤད་པའོ། ། ངོ་བོ་ནི། འཁོར་འདས་ཐམས་ཅད་ལ་ཡེ་ནས་ཁྱབ་པའི་སེམས་ཉིད་ལྷན་ཅིག་སྐྱེས་པའི་ཡེ་ཤེས་རང་བཞིན། གནས་སྐབས་གསུམ་དུ་འབྲེལ་ཞིང་འབྲེལ་ཆགས་པ་སྟེ། དེ་ལྟར་ཡང་དཔལ་དུར་ཁྲོད་རྨད་དུ་བྱུང་བའི་རྒྱུད་ལས། ལྷན་ཅིག་སྐྱེས་པའི་རང་བཞིན་ལ། །
རྒྱུད་རྣམས་ཀུན་གྱི་ངོ་བོར་འདུས། ། ཡོད་པ་རྒྱུ་ལས་གྲུབ་པའི་ལམ། ། མངོན་གྱུར་འབྲས་བུ་མངོན་དུ་འོ། ། ཞེས་པའོ། ། ཡང་སེམས་ཉིད་ལྷན་ཅིག་སྐྱེས་པ་ཉིད་ལ། ཐབས་དང་ཤེས་རབ་མཚུངས་པར་ལྡན་པ་ལ་བྱ་སྟེ། ལྷན་ཅིག་སྐྱེས་པའི་རང་བཞིན་ལ། ། རྒྱུད་རྣམས་ཀུན་གྱི་ངོ་བོར་འདུས། ། ཡོད་པ་རྒྱུ་ལས་སྒྲུབ་པའི་ལམ། ། ཐབས་དང་ཤེས་རབ་བདག་ཉིད་རྒྱུད། །
དེ་ནི་ང་ཡིས་བཤད་ཀྱི་ཉོན། ། ཅེས་སོ། ། རྒྱུད་ཀྱི་ངེས་པའི་ཚིག་ནི། ཅིའི་ཕྱིར་འདི་ལ་རྒྱུད་ཅེས་བྱ་ཞེ་ན། རྒྱུད་ལ་ལེགས་སྦྱར་གྱི་སྒྲ་ལས། ཏན་ཏྲ། ཞེས་བྱ་སྟེ། ཏའི་སྒྲ་ལས། ནི་རན་ཏ་ཏནྟྲ་ཞེས། འབྲེལ་ཞིང་རྒྱུན་ཆགས་པས་ན་རྒྱུད་དོ། །
དེ་ལྟར་ཡང་སྒྱུ་འཕྲུལ་དྲ་བ་ལས། རྒྱུད་ཅེས་བྱ་བ་འབྲེལ་པའི་དོན། དེ་ནི་རྣམ་པ་གསུམ་ཡིན་ཏེ། ། ཞེས་སོ། ། དེ་ཡང་གཞི་སེམས་ཅན་གྱི་དུས། ལམ་རྣལ་འབྱོར་པའི་དུས། འབྲས་བུ་སངས་རྒྱས་ཀྱི་སེམས་རྒྱུད་འབྲེལ་བས་ན་རྒྱུད་དོ། ། ཡང་བི་ཏ་ཏནྟྲ་ཞེས་པ་གཉེན་པོ་ཡེ་ཤེས་རྒྱས་པའི་རྒྱུད་དོ། ། དེའང་མཚན་ཉིད་པ་ལྟར། འདོད་ཆགས་ཀྱི་གཉེན་པོ་མི་སྡུག་པ་བསྒོམ་པ་ལྟ་བུ་མ་ཡིན་ཏེ།
འདིར་ནི་འདོད་ཆགས་ཀྱི་རང་བཞིན་བདེ་བ་ལ། ཞེ་སྡང་གི་རང་བཞིན་གསལ་བ་སྟེ། གཏི་མུག་གི་རང་བཞིན་མི་རྟོག་པར་ཤེས་པས། འདོད་ཆགས་ཀྱི་གཉེན་པོར་འདོད་ཆགས་ཉིད་བསྒོམས་པས་མཆོག་ཏུ་གྱུར་པ་སྟེ། ཇི་ལྟར་མེ་ཡིས་ཚིག་པ་ལ། ། མེ་ཉིད་ཀྱིས་ནི་གདུང་བར་བྱ། ། ཞེས་པ་ལྟ་བུའོ། ། དེ་རྒྱས་པར་ཡིན་པ་ཡང་། རྣམ་སྣང་རྒྱུད་དྲ་ལས། རྒྱུ་དང་ལམ་དང་འབྲས་བུ་རྣམས། །
རྒྱུན་ཆགས་རྒྱས་པས་རྒྱུད་ཅེས་བྱ། ། ཞེས་སོ། ། ཡང་སོལ་ཀྵ་ཏནྟྲ། ཞེས་པ། རང་གི་མཚན་ཉིད་འཛིན་པས་རྒྱུད་དེ། དེ་ཡང་དཔེར་ན། དར་གྱི་སྲིན་བུའི་ཁ་ནས་སྲིན་བལ་བསྐྱུགས་པས། རང་གི་ལུས་འཐུམ་ཞིང་རང་གི་ལྟོ་གོས་གཉིས་ཀའི་བྱ་བ་བྱེད་པ་ལྟར། རྒྱུད་ཀྱི་སྟོན་པས་ཀྱང་རྒྱུད་གསུངས་པས། རང་གི་མཚན་ཉིད་རྡོ་རྗེ་འཆང་ཉིད་ཀྱིས་དོན་ཁོ་ན་གསུངས་ཏེ།
དེ་ནི་སྲིན་བུ་ལྟར་རང་གི་མཚན་ཉིད་འཛིན་པའོ། ། དེ་ཡང་སཾ་བུ་ཊི་ནས། ལྟ་དང་རྒོད་དང་ལག་འཛིན་དང་། ། འཁྱུད་དང་གཉིས་སྤྲོད་ལ་སོགས་པ། ། སྲིན་བུ་རྒྱུ་བའི་ཚུལ་གྱིས་ནི། ། རྒྱུད་ཅེས་རྣམ་པ་བཞིར་བཤད་དོ། ། ཞེས་སོ། ། ཡང་ན་སེམས་རྒྱུད་གསུམ་འབྲེལ་ཞིང་འབྲེལ་ཆགས་པ་དེ་ལའང་མ་ཚང་བ་མེད་པར་ཕུན་སུམ་ཚོགས་པའི་ཚུལ་གྱིས་བདེ་བླག་ཏུ་སྒྲུབ་པར་ནུས་པའི་བརྗོད་བྱ་དང་། རྗོད་བྱེད་དུ་འབྲེལ་བ་ལ་བྱ་སྟེ། ཞེས་སོ། །
དེ་ལྟར་ཡང་དུར་ཁྲོད་རྨད་བྱུང་གི་རྒྱུད་ལས། འབྲེལ་དང་མ་ཚང་མེད་པ་དང་། ། ཕུན་སུམ་ཚོགས་པས་རྒྱུད་ཅེས་བྱ། ། ཞེས་སོ། ། རྒྱུད་ཀྱི་དབྱེ་བ་ལ་གཉིས་ཏེ། བརྗོད་པར་བྱ་བ་དོན་གྱི་རྒྱུ་དང་། རྗོད་པར་བྱེད་པའི་སྒྲའི་རྒྱུད་དོ། ། དེ་ལ་རྡོ་རྗེ་རྩེ་མོ་ལས། ཇི་ལྟར་རྡོ་རྗེ་འཆང་ཆེན་གྱིས། ། རྒྱུད་ནི་རྣམ་པ་གཉིས་གསུངས་ཏེ། །
བརྗོད་བྱ་དོན་དང་རྗོད་བྱེད་སྒྲ། ། ཞེས་སོ། ། བརྗོད་བྱ་དོན་གྱི་རྒྱུད་ལ་གསུམ་སྟེ། གཞི་ལ་ཇི་ལྟར་གནས་པ་རང་བཞིན་གྱི་རྒྱུ། ལམ་དུ་གོམས་པར་བྱེད་པ་སྒྲུབ་བྱེད་ཐབས་ཀྱི་རྒྱུད་དང་། དེ་མངོན་དུ་གྱུར་པ་བསྒྲུབ་བྱ་འབྲས་བུའི་རྒྱུད་དོ། ། དེ་ལྟར་ཡང་དཔལ་དུར་ཁྲོད་རྨད་དུ་བྱུང་བའི་རྒྱུད་ལས། རྒྱུད་ཅེས་བྱ་བ་རྒྱུན་ཡིན་ཏེ། ། གནས་སྐབས་གསུམ་གྱི་དྲི་མ་དང་། ། འཇུག་དང་ཞུགས་དང་ངེས་པ་ཡིས། །
རྒྱུ་དང་ཐབས་དང་འབྲས་བུ་སྟེ། ། དང་པོ་འཁོར་བའི་རང་བཞིན་ལས། ། གཉིས་པ་ཐུན་མོང་མྱ་ངན་འདས། ། ཞེས་སོ། ། རྒྱུད་ཀྱི་རྣམ་དབྱེ་དེ། ཡང་དག་པ་རྒྱས་པར་བཤད་པ་ལ་གཉིས་ཏེ། དོན་རྒྱུད་རྒྱས་པར་བཤད་པ་དང་། སྒྲ་རྒྱུད་རྒྱས་པར་བཤད་པའོ། ། དོན་རྒྱུད་ལ་གསུམ་ལས། གཞི་རང་བཞིན་གྱི་གནས་པ་རྒྱུའི་རྒྱུ་དང་།
སྒྲུབ་བྱེད་ཐབས་ཀྱི་རྒྱུད་དང་། དེ་མངོན་དུ་གྱུར་པ་འབྲས་བུའི་རྒྱུད་དོ། ། དང་པོའི་རྒྱུའི་རྒྱུད་ལ་གཉིས་ཏེ། སྤྱིའི་རྒྱུད་དང་། བྱེ་བྲག་གི་རྒྱུད་དོ། ། དང་པོ་ནི། སེམས་ཅན་དམྱལ་བ་ཆེན་པོ་ནས་རྡོ་རྗེ་འཆང་གི་བར་དུ། གཤིས་རང་བཞིན་གྱིས་རྣམ་པར་དག་པའི་ཆོས་ཉིད་རིས་སུ་མ་ཆད་པ་དེ་ལ། བཟང་ངན་ནམ། ཆེ་ཆུང་ངམ།
མཐོ་དམན་ཡོད་མ་མྱོང་བ་དེ། ཡེ་ནས་ཁྱབ་ཅིང་གནས་པ་ཉིད་དོ། ། དེ་ཡང་དཔལ་བདེ་མཆོག་རྩ་རྒྱུད་ནས། སངས་རྒྱས་རྣམས་ནི་བྱོན་གྱུར་ཏམ། ། མ་བྱོན་ན་ཡང་རྣམ་ཀུན་ཏུ། ། བསམ་མི་ཁྱབ་པའི་ཆོས་ཉིད་འདི། ། འཕེལ་འགྲིབ་སྤངས་ཏེ་གནས་པ་ཡིན། ། ཞེས་པ་ལ་སོགས་པའོ། ། བྱེ་བྲག་གི་རྒྱུད་ནི། ཐེག་པ་ཐུན་མོང་མ་ཡིན་པའི་རིགས་ཅན།
གསང་ཆེན་གྱི་སྣོད་དུ་རུང་བའི་གང་ཟག་ཤེས་རབ་དང་སྙིང་རྗེ་མཚུངས་པར་ལྡན་པ་སྟེ། དཔལ་ཀུན་ཏུ་སྤྱོད་པའི་རྒྱུད་ནས། བསྐལ་པ་བྱེ་བ་གྲངས་མེད་ནས། ། ང་ཡི་ཡེ་ཤེས་ཀྱིས་བསྐུལ་ཡིན། ། ཞེས་སོ། ། དེ་ལྟ་བུའི་གང་ཟག་ནི། ཐོག་མར་བཤེས་གཉེན་དམ་པ་བསྟེན་ཅིང་། སྨིན་གྲོལ་དང་ཐོས་བསམ་ལ་བློ་གཞོལ་བར་བྱའོ། ། དེ་ཡང་དཔལ་བརྟག་གཉིས་ལས། དགེ་བ་བཅུ་ལ་གོམས་པ་དང་། །
བླ་མ་ལ་གུས་དབང་པོ་དུལ། ། ང་རྒྱལ་ཁྲོ་ལས་རྣམ་པར་གྲོལ། ། དེས་ནི་རེ་ཞིག་ངེས་འགྲུབ་འགྱུར། ། ཞེས་སོ། ། དེ་ནས་བསྐྱེད་རྫོགས་ཉམས་སུ་བླངས་པས་མྱུར་དུ་འགྲུབ་པར་འགྱུར་ཏེ། དེ་ཉིད་ལས། ཟླ་དྲུག་སྒོམ་པའི་སྦྱོར་བ་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་སོ། ། སྒྲུབ་བྱེད་ཐབས་ཀྱི་རྒྱུད་ལ་གསུམ།
དམ་ཚིག་གི་གཞི་གཟུང་བར་བྱ་བ་དང་། སྨིན་གྲོལ་གྱི་ལམ་བགྲོད་པར་བྱ་བ་དང་། སྤྱོད་པ་མཐར་ཕྱིན་པར་བྱེད་པའོ། ། དམ་ཚིག་ལ་བདུན། དམ་ཚིག་གི་ངོ་བོ་དང་། ངེས་ཚིག་དང་། དབྱེ་དང་། དཔེ་དང་། ཉམས་པའི་ཚུལ་དང་། ཉམས་པའི་ཉེས་པ་དང་།
དམ་ཚིག་བསྲུངས་པའི་ཕན་ཡོན་ནོ། ། ངོ་བོ་ཐབས་ཤེས་རབ་ཀྱི་སྒོ་ནས་དབང་གི་དུས་སུ་ཇི་ལྟར་ཁས་བླངས་པ་རྣམས་ཏེ། དེའང་རྡོ་རྗེ་བཀོད་པ་ལས། ཤེས་རབ་ཐབས་ནི་གཉིས་མེད་པས། ། འགྲོ་དོན་མཉམ་མེད་བྱེད་པ་དང་། ། དམ་ཚིག་ཀུན་ཏུ་མ་ཉམས་པར། ། བསྲུང་བར་བྱ་བ་ཁོ་ན་འོ། ། ཞེས་སོ། ། ངེས་ཚིག་ནི། དམ་ཚིག་ལ་ས་མ་ཡ།
སའི་སྒྲ་ལས་ས་ཏ་ཞེས། ། དམ་པ་ཡིན་ལ། ས་སིདྡྷི་ཞེས་དངོས་གྲུབ་ཡིན། བསྲུངས་ན་གང་འདོད་པའི་དངོས་གྲུབ་དམ་པ་ཐོབ་པར་བྱེད་པའོ། ། དེའང་དཔལ་དམ་ཚིག་ཆེན་པོའི་རྒྱུད་ནས། གཞན་ཡང་དངོས་གྲུབ་མ་ལུས་པ། ། དམ་ཚིག་འདི་ལས་འབྱུང་བར་འགྱུར། ། ཞེས་སོ། ། ཡང་སའི་སྒྲ་ལས་བྷ་ཧ་ཡ་ཞེས་འཇིགས་པ་ལ། དྷ་ཧ་ཡ་ཞེས་བསྲེག་པ་སྟེ།
མ་བསྲུང་ན་འཇིགས་པའི་གནས་སུ་ལྟུང་ཞིང་། དགེ་བའི་ཕྱོགས་རྣམས་འཚིག་པའོ། ། ཡང་དེ་ཉིད་ལས། དམ་པ་སྐུ་གསུང་ཐུགས་ཡིན་ཏེ། ། དེ་ལས་འདས་ན་འཚིག་པར་བྱེད། ། ཅེས་སོ། ། དབྱེ་བ་ལ་བཞི་སྟེ། རྩ་བ་དང་། ཡན་ལག་གི་དང་། བཟའ་བའི་དང་།
བསྲུང་བའི་སྟེ། རྩ་བའི་ལྟུང་བ་བཅུ་བཞི་ནི། ། རྒྱུད་ལས་གསུངས་པ་བཤད་པར་བྱ། ། ཞེས་པ་དང་། ཡན་ལག་ཉེས་པ་བརྒྱད་པ་ཡིན། ། བསྐལ་པ་མང་པོར་དམྱལ་བར་སྐྱེ། ། ཞེས་སོ། ། བཟའ་བའི་དམ་ཚིག་ནི། བཟའ་བཏུང་ཐམས་ཅད་ལ་ཤ་ལྔ་བདུད་རྩི་ལྔ་དངོས་སུ་བསྡེབས་པའམ། བྱིན་གྱིས་བརླབས་ཤིང་ལོངས་སྤྱོད་པ་སྟེ།
དཔལ་དམ་ཚིག་ཆེན་པོ་ལས། བཟའ་བ་ལ་སོགས་དུས་སུ་ཡང་། ། བདུད་རྩིར་སྦྱོར་ལ་དམ་ཚིག་བསྲུང་། ། ཞེས་སོགས་དང་། བསྲུང་བའི་དམ་ཚིག་ནི། མདོར་ན་སྐུ་གསུང་ཐུགས་ཀྱི་དམ་ཚིག་སྟེ། དམ་ཚིག་ཆེན་པོ་ལས། དམ་ཚིག་བསྲུང་དང་མཆོད་པའི་ཕྱིར། ། ལུས་ཀྱི་ཉེས་སྡོམ་སྐུ་ཡིན་ཏེ། ། ངག་གི་ཉེས་སྡོམ་གསུང་ཡིན་ཞིང་། །
ཡིད་ཀྱི་ཉེས་སྡོམ་ཐུགས་སུ་བཤད། ། ཅེས་དང་། མཁའ་འགྲོ་མ་སྡོམ་པ་ནས། སྒོ་གསུམ་སྐུ་གསུང་ཐུགས་སུ་གསལ། ། བསྲུང་བར་བྱ་བའི་དམ་ཚིག་ཡིན། ། ཞེས་སོ། ། དམ་ཚིག་གི་དཔེ་ནི། སོ་མཚམས་ཀྱི་མཁར་སྤོ་དང་འདྲ། བསྲུངས་པས་ཐུབ་ན་དགྲའི་དཔུང་ཆོམ་ཞིང་། རང་སྟོབས་ལྡན་དུ་བྱེད་ལ།
མ་ཐུབ་ན་རང་གནས་ནས་འཁོར་ཞིང་ཁ་བསྐྱེད་པའོ། ། དེ་བཞིན་དུ་དམ་ཚིག་ཐུབ་ན་བདུད་བཞི་འཇོམས་ཤིང་སྐུ་གསུམ་ཡེ་ཤེས་ལྔ་ཐོབ་པར་བྱེད་ལ། མ་ཐུབ་ན་མི་བདེ་བ་སྣ་ཚོགས་འབྱུང་ཞིང་། ཕྱི་མ་ངན་སོང་གསུམ་དུ་འགྲོ་བར་འགྱུར་རོ། ། དེ་ཡང་དམ་ཚིག་བསམ་གྱིས་མི་ཁྱབ་པ་ལས། དམ་ཚིག་འདི་ནི་མཆོག་ཡིན་ཏེ། ས་མཚམས་མཁར་གྱི་རང་བཞིན་ལ། ། བསྲུངས་པས་ཐུབ་དང་མ་ཐུལ་ལ། ། ཉེས་དང་ལེགས་པ་སྟོབས་ཆེན་བྱེད། ། ཅེས་སོ། །
ཉམས་པའི་ཚུལ་ལ་གསུམ། རྒྱུ་དང་རྐྱེན་དང་། ཉམས་པའི་དུས་སོ། ། རྒྱུ་ནི་དྲུག་སྟེ། མཁའ་འགྲོ་མ་དྲ་བ་སྡོམ་པའི་རྒྱུད་ལས། མི་ཤེས་པ་དང་བག་མེད་དང་། ། ཉོན་མོངས་མང་དང་མ་གུས་དང་། ། བརྗེད་ངས་དྲན་པ་མི་གསལ་བ། ། འདི་དྲུག་དམ་ཚིག་ཉམས་པའི་རྒྱུ། ། རྐྱེན་ནི་ལྔ་སྟེ།
ཡང་དེ་ཉིད་ལས། བླ་མ་མི་བསྟེན་གྲོགས་ངན་འགྲོགས། ། མདོར་ན་སྒོ་གསུམ་གཡེང་བའི་ཡུལ། ། དེ་དག་ཉམས་པའི་རྐྱེན་ཡིན་ནོ། ། ཞེས་སོ། ། ཉམས་པའི་དུས་ནི་བདུན་ཏེ། ཡང་དེ་ཉིད་ལས། གདོན་གྱི་བར་ཆད་ཆང་གིས་མྱོས། ། ལོག་ལྟས་སྐྱེས་དང་ཁེངས་གྲེགས་འདོད། ། ཉོན་མོངས་ཟིལ་གནོན་བླ་མ་སྐྱོ། །
འདོད་ཆགས་ཆེན་པོ་སྐྱེས་པ་དག ། དམ་ཚིག་ཉམས་པའི་དུས་ཡིན་ནོ། ། སྤྱིར་ནི་རྩོད་ལྡན་དུས་སུ་གསུངས། ། ཞེས་སོ། ། དམ་ཚིག་ཉམས་པ་ནི། འདོད་པའི་ཕྱོགས་མི་འགྲུབ་ཅིང་། མི་འདོད་པའི་ཕྱོགས་རྣམས་ཐོབ་པ་སྟེ། དམ་ཚིག་ཆེན་པོ་ལས། དམ་ཚིག་དང་ནི་མི་ལྡན་ན། ། བསྒྲུབས་ཀྱང་འགྲུབ་པར་མི་འགྱུར་ཏེ། །
རྒྱུ་མེད་པ་ཡི་འབྲས་བུ་བཞིན། ། ཚེ་ཡི་དུས་བྱས་དམྱལ་བར་འགྲོ། ། ཞེས་སོ། ། དམ་ཚིག་བསྲུངས་པའི་ཕན་ཡོན་ནི། ཚེ་འདི་དང་། ཕྱི་མའི་ཕན་ཡོན་ནོ། ། འདིའི་ཕན་ཡོན་ནི། དམ་ཚིག་ཆེན་པོ་ལས། དེ་ལྟར་དམ་ཚིག་དང་ལྡན་ན། ། བུད་མེད་འདུ་ཞིང་དགའ་བར་འགྱུར། །
མཁའ་འགྲོ་རྣལ་འབྱོར་མ་མོ་རྣམས། ། སྐུ་གསུང་ཐུགས་ཀྱི་མཚན་མ་སྟོན། ། ནོར་དང་བྲན་དང་གཡོག་འཁོར་དང་། ། རྒྱལ་པོ་ཡུལ་འཁོར་ལ་སོགས་འདུ། ། ངག་ནི་ཉན་ཅིང་བདེ་བར་འགྱུར། ། ཞེས་སོ། ། ཕྱི་མའི་ཕན་ཡོན་ནི། ཡང་དེ་ཉིད་ལས། ནས་ལ་ནས་ཀྱི་མྱུ་གུ་སྐྱེ། ། དམ་ཚིག་ལ་ནི་རྡོ་རྗེ་འཆང་། །
ཚེ་འདིར་ཐོབ་པར་གསུངས་པ་སྟེ། ། དུས་ནི་གཞན་ནི་རྩོད་ལྡན་དུས། ། ཞེས་སོ། ། གལ་ཆེ་བ་ལ་དགོངས་པའོ། ། དེ་ཡང་གཞིའི་དམ་ཚིག་བསྟན་ཟིན་ཏོ།། །། ད་ནི་སྨིན་གྲོལ་གྱི་ལམ་བགྲོད་པ་ལ་གཉིས་ཏེ། སྨིན་པར་བྱེད་པའི་དབང་དང་། གྲོལ་བར་བྱེད་པའི་ལམ་མོ། ། དེ་ཡང་སྡོམ་པ་རྒྱ་མཚོ་ནས། ཐོག་མར་སྨིན་བྱེད་དབང་ཡིན་ཏེ། །
གྲོལ་བྱེད་ལམ་ནི་རིམ་པ་གཉིས། ། ཞེས་སོ། ། དེ་ཡང་། དང་པོ་དབང་གི་ཁོག་དོན་བཤད་པ་ལ་གཉིས་ཏེ། དབང་སྤྱིའི་དོན་བསྟན་པ་དང་། བྱེ་བྲག་གི་དོན་བཤད་པའོ། ། དང་པོ་ལ་ལྔ་སྟེ། དབང་གི་ངོ་བོ་དང་། ངེས་ཚིག་དང་། དབྱེ་བ་དང་།
དགོས་པ་དང་། ཕན་ཡོན་ནོ། ། ངོ་བོ་ལ་གཉིས་ཏེ། དབང་པོ་རབ་ཀྱི་ཐ་འབྲིང་ལ་དང་། རབ་ཀྱི་ཡང་རབ་ལ་ངོ་སྤྲད་པའོ། ། དང་པོ་ཟབ་མོ་སྔགས་ཀྱི་སྣོད་དུ་བྱེད་ཅིང་། དངོས་གྲུབ་ཐམས་ཅད་ཀྱི་གཞིར་གྱུར་པའོ། ། དེ་ཡང་བདེ་མཆོག་རྩ་རྒྱུད་ལས། རྒྱུད་འདི་རུ་ནི་དབང་བསྐུར་ན། ། ཐམས་ཅད་ཀྱིས་ནི་སྒྲུབ་པར་གསུངས། །
ཞེས་སོ། ། རབ་ཀྱི་ཡང་རབ་ལ་ངོ་སྤྲད་པ་ནི། ཡེ་ནས་རང་ལ་གནས་ཤིང་ལྷུན་གྱིས་གྲུབ་པའི་ལྷན་ཅིག་སྐྱེས་པའི་ཡེ་ཤེས་ཏེ། ཀུན་ཏུ་བཏགས་པའི་མ་རིག་པས་བསྒྲིབས་ནས་མི་གསལ་བས། བླ་མ་གསུམ་གྱི་བདག་རྐྱེན་ལ་སོགས་པས། རང་གི་རང་རིག་ལ་དབང་བསྒྱུར་བས་ན་དབང་ངོ་། ། དེ་ཡང་རྡོ་རྗེ་སྙོམ་འཇུག་ལས། རང་ལས་ཡོད་པའི་དབང་དོན་དེ། ། བླ་མའི་རྐྱེན་གྱིས་རབ་བསྒོམས་པས། ། ཆོས་རྣམས་མཐོང་བར་གྱུར་པ་ལས། །
སྨིན་པར་འགྱུར་བ་ཞེས་སུ་གྲགས། ། ཞེས་སོ། ། དབང་གི་ངེས་ཚིག་ནི། དྲི་མ་འཁྲུད་པའི་ཕྱིར་དང་། ནུས་པ་འཇོག་པའི་ཕྱིར་དབང་ཞེས་པ་དང་། དེ་ཡང་དབང་ལ་ཨ་བྷི་ཥིཉྩ་ཞེས་ལུས་ངག་ཡིད་གསུམ་གྱི་དྲི་མ་འཁྲུད་པར་བྱེད་དོ། ། དེ་ཡང་བདེ་མཆོག་ཉུང་ངུ་ལས། ལུས་ངག་ཡིད་ལས་བྱུང་བ་ཡི། ། དྲི་མ་དག་ཕྱིར་དབང་དུ་བརྗོད། ། ཅེས་སོ། །
ཡང་དབང་ལ་ཨ་བྷི་ཥིཉྩ་ཀ་ཙ་ཞེས་པས། འབྲས་བུ་ཡེ་ཤེས་ཀྱི་ནུས་པ་ཁྱད་པར་ཅན་འཇོག་པ་སྟེ། རྡོ་རྗེ་མཁའ་འགྲོ་མ་གསང་བའི་རྒྱུད་ལས། རྣམ་རྟོག་གཟུང་འཛིན་དག་པ་དང་། ། རང་རིག་ཡེ་ཤེས་བླུགས་པའི་ཕྱིར། ། དབང་རྣམས་སྒྱུ་མ་ཙམ་དུ་བརྗོད། ། ཅེས་སོ། ། དབྱེ་བ་ལ་བཞི་སྟེ། རྡོ་རྗེ་སློབ་དཔོན་བུམ་པའི་དབང་། ། གསང་བའི་དབང་དང་ཤེར་ཡེ་དང་། །
དབང་བཞི་པའོ། ། དེ་ཡང་འདུས་པའི་རྒྱུད་ཕྱི་མ་ནས། བུམ་པའི་དབང་སྐུར་དང་པོ་སྟེ། ། གཉིས་པ་གསང་བའི་དབང་བསྐུར་རོ། ། ཤེས་རབ་ཡེ་ཤེས་གསུམ་པ་སྟེ། ། བཞི་པ་ཡང་ནི་དེ་བཞིན་ནོ། ། ཞེས་པའོ། ། དགོས་པ་ལ་གཉིས། བུམ་དབང་དང་གསང་བའི་དབང་གིས་མ་སྨིན་པ་སྨིན་པར་བྱེད་དེ། རྩ་རྒྱུད་ནས།
སྣང་བ་རྡོ་རྗེ་འཆང་བ་ལ། ། འདི་དག་རིམ་གྱིས་སྨིན་བྱས་ནས། ། འབད་ནས་དད་པ་སྐྱེས་བྱས་ཏེ། ། གནང་བ་ལ་སོགས་བྱིན་ནས་ཀྱང་། ། ཕྱི་མ་དེ་ཉིད་བསྟན་པར་བྱ། ། ཞེས་སོ། ། དབང་གསུམ་པ་དང་བཞི་པ་གཉིས་ཀྱིས་མ་རྟོགས་པ་རྟོགས་པར་བྱེད་པ་སྟེ། རྒྱུད་རྡོ་རྗེ་ཕྲེང་བ་ལས། བླ་མ་མཉེས་ཤིང་དབང་བསྐུར་བས། ། སློབ་པའི་རྒྱུད་ཀྱི་དྲི་མ་རྣམས། །
དག་དང་རྟོགས་དང་སྨིན་བྱས་ནས། ། ཇི་བཞིན་ཡེ་ཤེས་ཟབ་དང་ལྡན། ། ཞེས་སོ། ། ཕན་ཡོན་ནི་གཉིས་ཏེ། གནས་སྐབས་སུ་རྡོ་རྗེ་སློབ་དཔོན་གྱི་བྱ་བ་ཐམས་ཅད་ལ་དབང་བ་སྟེ། གསང་བ་སྤྱོད་པའི་རྒྱུད་ལས། དབང་གསུམ་བགྲོད་པའི་རྣལ་འབྱོར་གྱི། ། དགེ་སློང་ཆེན་པོར་གསུངས་པ་སྟེ། ། འདི་ཡིས་ཐམས་ཅད་བྱ་བར་གསུངས། ། ཞེས་སོ། །
མཐར་ཐུག་གི་ཕན་ཡོན་ནི། ཟབ་མོའི་དོན་རྣམས་རྟོགས་ཤིང་མཆོག་ཐོབ་པ་སྟེ། དེ་ཡང་དབང་ལ་ཨ་བྷི་ཥེ་ཀ་ཏ་ཞེས་པས་སྐྱེ་བ་མེད་པ་སྟེ། བྷི་ཨ་བྷི་ཞེས་སྔོན་དུ་བྱེད་པའོ། ། ཤེ་ཤེ་ཀ་ར་ཞེས་ཆོག་གོ ། ཀ་སུ་ཀ་ཞེས་བདེ་བའོ། ། དེས་ན་སྐྱེ་བ་མེད་པའི་དོན་མཆོག་ཏུ་གྱུར་པའི་བདེ་བ་མངོན་དུ་བྱེད་པས་ན་དབང་ཞེས་བྱའོ། ། དེའང་དུར་ཁྲོད་རྨད་བྱུང་ལས། དབང་བཞི་བགྲོད་པའི་རྣལ་འབྱོར་ནི། ། བསྙེན་གནས་དགེ་བསྙེན་དགེ་ཚུལ་དང་། །
དགེ་སློང་ཆེན་པོ་ཉིད་ཡིན་ཏེ། ། འདི་ཡིས་རྒྱུད་རྣམས་འགྲུབ་པར་འགྱུར། ། ཞེས་པ་དང་། དབང་རིན་ཆེན་འཁོར་ལོ་ནས་ཀྱང་། བཞི་པའི་དབང་ཞེས་གྲགས་པ་སྟེ། ། རྒྱལ་བ་རྣམས་ཀྱི་ཐུགས་ཀྱི་གསང་། ། ཐམས་ཅད་མཁྱེན་པ་ཉིད་བརྗོད་དོ།། །། ད་ནི་བྱེ་བྲག་སོ་སོའི་དོན་བཤད་པ་ལ། དབང་བཞི་ཆར་ལ་དོན་དགུ་དགུས་བསྟན་པར་བྱ་སྟེ། གང་ཞེ་ན།
དབང་སོ་སོའི་ངོ་བོ་དང་། ངེས་ཚིག་དང་། སློབ་དཔོན་གང་གིས་བསྐུར། སློབ་མ་གང་ལ་བསྐུར། དཀྱིལ་འཁོར་གང་དུ་བསྐུར། བསྐུར་བའི་གནས་གང་དང་། དེས་སྒྲིབ་པ་གང་འདག་པ་དང་། ནུས་པའི་ཚད་དང་། འབྲས་བུ་གང་ཐོབ་པའོ། ། དང་པོ་བུམ་དབང་གི་ངོ་བོ་ནི།
དེ་བཞིན་གཤེགས་པ་ལྔའི་ངོ་བོ་རིག་པའི་དབང་ལྔ། རྡོ་རྗེ་སློབ་དཔོན་གྱི་དབང་དང་དྲུག་གོ ། དེ་ལྟར་ཡང་དབང་རིན་ཆེན་འཁོར་ལོ་ནས། ཆུ་དང་དབུ་རྒྱན་རྡོ་རྗེ་དང་། ། དྲིལ་བུ་མིང་དང་རྣམ་པ་ལྔ། ། སློབ་མ་རིག་པའི་དབང་ཞེས་བྱ། ། དེ་ནས་སེང་གེའི་ཁྲི་སྟེང་དུ། ། རིག་བྱེད་སློབ་དཔོན་དབང་སྦྱིན་བྱ། ། ཞེས་སོ། ། ངེས་ཚིག་ནི།
ཨ་བྷི་དྷེ་མི་ཐྱ། ཨ་བྷི་ཥི་ཙ། ཞེས་པས། མ་རིག་པ་ལྔ་ལས་ལོག་ནས། རིག་པའི་དབང་གྱུར་བྱེད་པས་ན། རིག་པའི་དབང་ལྔ་སྟེ། དྲིལ་བུ་པའི་དབང་ཆོག་ནས། རྒྱུད་ལ་དབང་བསྐུར་ལྔ་ཐོབ་པས། ། འདི་དག་རྣམས་ནི་སངས་རྒྱས་ལྔ། ། མ་རིག་པ་ལྔ་བྲལ་བ་ལས། །
ཡེ་ཤེས་ལྔ་ནི་ཡང་དག་ཐོབ། ། ཅེས་སོ། ། ཡང་ན་རིག་པའི་ལྷ་མོ་རྣམས་ཀྱིས་བུམ་པ་ལ་སོགས་པ་བཟུང་ནས་དབང་བསྐུར་བས་ན། རིག་པའི་དབང་ཞེས་བྱ་ལ། དབང་ཐམས་ཅད་ཡུམ་ལྔས་བུམ་ཆུས་བྱ་བ་བྱེད་ཅིང་། བུམ་པ་གཙོ་ཆེ་བས་བུམ་པའི་དབང་ཞེས་བྱའོ། ། དེ་ཡང་རིན་ཆེན་འཁོར་ལོ་ནས། ལྷ་དང་ལྷ་མོ་ཇི་ལྟ་བས། ། བདུད་རྩི་བུམ་པས་དབང་བསྐུར་བས། ། ཆུ་ཡིས་བགོས་པའི་ཡེ་ཤེས་ལྔ། །
རྟགས་སུ་སྐུ་ལྔ་རྫོགས་པ་འོ། ། ཞེས་སོ། ། སློབ་དཔོན་ནི་དབང་བཞིས་ཡོངས་སུ་སྨིན་ཅིང་སྦྱངས་པའི་ཡོན་ཏན་དུ་མ་དང་ལྡན་པ། བྱམས་པ་དང་སྙིང་བརྩེ་བས་སློབ་མ་ལ་སྤྲོ་བ། སྒོམ་པའི་ཡོན་ཏན་མངའ་ཞིང་། གཟི་བརྗིད་ཆེ་བ་སྟེ། དེ་ཡང་རིན་ཆེན་འཁོར་ལོ་ལས། སློབ་དཔོན་ཡོན་ཏན་ཀུན་ལྡན་ཞིང་། ། དབང་དང་དམ་ཚིག་ལྡན་པ་དང་། ། རྐྱེན་ཐུབ་བསོད་ནམས་གཟི་བརྗིད་ཆེ། །
སྙིང་རྗེ་ལྡན་ཞིང་སློབ་ལ་བརྩོན། ། ཞེས་སོ། ། སློབ་མ་ནི་གསང་སྔགས་རྗེས་སུ་བསྒྲུབ་པ་ལ་དགའ་ཞིང་དད་བརྩོན་དང་ལྡན་པ་སྟེ། དེ་ཉིད་ལས། དད་པ་ཆེ་ཞིང་སྒྲུབ་ལ་དགའ། ། རྩ་བའི་སྔགས་བཟློས་བྱེད་པ་དང་། ། གསང་སྔགས་རྒྱུད་ལ་དགའ་སེམས་ཤིང་། ། གཞན་ཡང་ཕྱི་མའི་དོན་འདོད་པའོ། ། ཞེས་སོ། ། དཀྱིལ་འཁོར་ནི་གང་ཟག་གི་རིམ་པས།
ཏིང་ངེ་འཛིན་དང་། མེ་ཏོག་ཚོམ་བུ་དང་། རྡུལ་ཚོན་གྱིས་ཏེ། དེ་ཡང་སྐུ་གསུང་ཐུགས་ཀྱི་རྒྱུད་ལས། དཀྱིལ་འཁོར་སློབ་མ་རབ་འབྲིང་ཐ། ། ཏིང་འཛིན་མེ་ཏོག་རྡུལ་ཚོན་རིམ། ། ཞེས་སོ། ། དབང་བསྐུར་བའི་གནས་ནི། སྤྱི་བོ་ལ་སོགས་པའི་ལུས་དེ་ཉིད་དེ། རིན་ཆེན་འཁོར་ལོ་ནས།
དེ་ནས་སྤྱི་བོར་བུམ་བསྟན་བྱ། ། ཕྱི་ཡི་སྤྱི་བོར་ཆུ་ཡིས་བཀྲུས། ། ཞེས་སོ། ། སྒྲིབ་པ་ནི་ལུས་ཀྱི་ཉེས་པ་འདག་པ་སྟེ། རིན་ཆེན་འཁོར་ལོ་ནས། ལུས་ཀྱི་ཉེས་གསུམ་སྦྱངས་པས་ན། ། ལུས་ཀྱི་དྲི་མ་འདག་པར་བཤད། ། ཅེས་སོ། ། ནུས་པའི་ཚད་དྲི་མ་དག་ཅིང་འབྲས་བུ་ལ་ཉེ་བ་དང་། བདུད་བཞི་འཇོམས་པའི་ནུས་པ་འཇོག་པའོ། །
རིན་ཆེན་འཁོར་ལོ་ལས། དྲི་མ་འཁྲུད་དང་སྒྲིབ་སྦྱང་དང་། ། ལས་བྱེད་པ་དང་འབྲས་བུ་དང་། ། སྔོན་དུ་ཕྱོགས་དང་བདུད་བཞི་ནི། ། འཇོམས་པའི་ནུས་པ་འཇོག་པ་སྟེ། ། ཞེས་སོ། ། འབྲས་བུ་ནི། ས་ལམ་ལ་སོགས་པ་ཐོབ་པར་འགྱུར་བའི་གཞི་བརྟན་པར་བྱེད་པའོ། ། རིན་ཆེན་འཁོར་ལོ་ནས། བརྟན་པར་བྱེད་པ་འབྲས་བུའི་ལམ། །
ས་བཅུ་དག་པར་རྒྱལ་བས་གསུངས། ། ཞེས་སོ། ། གཉིས་པ་གསང་དབང་གི་ངོ་བོ་ནི། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཁུ་བའི་རང་བཞིན་ཉི་ཟླ་རྒྱུན་གྱིས་དབང་བསྐུར་བའོ། ། དེའང་རིན་ཆེན་འཁོར་ལོ་ནས། ཇི་སྲིད་སངས་རྒྱས་ཐམས་ཅད་ཀུན། ། རྡོ་རྗེའི་ལམ་ནས་པདྨར་འཁྱིལ། ། ཤུ་ཏྲ་རཀྟ་འདྲེས་པ་ལས། ། ཡབ་ཡུམ་བདེ་བའི་ངང་དུ་གསལ། ། ཞེས་སོ། །
ངེས་ཚིག་ནི། གྷུ་ཡ་དུ་ཨ་བྷི་ཥེ་ཀ་ཏ། ཞེས་པ་དབང་རྫས་ཏེ། གསང་ཆེན་གྱི་དམ་ཚིག་ཡིན་པས་ནའོ། ། དེ་ཡང་བླ་མ་བརྒྱུད་རིམ་ནས། ཐབས་དང་ཤེས་རབ་གཉིས་སྦྱར་བའི། ། གསང་བ་ལས་བྱུང་གསང་བའི་དབང་། ། ཞེས་སོ། ། སློབ་དཔོན་ནི། མ་རྡོ་རྗེ་སློབ་དཔོན་ཞེས་པ་ནི།
བླ་མའི་ཕྱག་རྒྱ་མའོ། དེ་ཡང་བདེ་བ་མྱུ་གུ་ལས། ། ཕྱོགས་བཅུ་སངས་རྒྱས་སྲས་བཅས་ཀྱི། ། མཁའ་མཉམ་ཡེ་ཤེས་བདུད་རྩི་ནི། ། རྡོ་རྗེའི་ལམ་ནས་རབ་བསྡུས་ནས། ། བདེ་བ་སྐྱེད་བྱེད་རིགས་ཀྱི་ཡུམ། ། སྲས་བཅས་གསང་བའི་དབང་བསྐུར་བས། ། རྡོ་རྗེ་བླ་མ་གཉིས་པ་འོ། ། ཞེས་དང་། རིན་ཆེན་འཁོར་ལོ་ནས་ཀྱང་།
དང་པོ་ཐབས་མཆོག་ཡབ་ལ་སྟེ། ། གཉིས་པ་གསང་དབང་གཟུགས་མ་འོ། ། ཞེས་པའོ། ། སློབ་མ་ནི། བུམ་དབང་སྔོན་དུ་སོང་ཞིང་། དབང་གོང་མ་ལ་འདུན་པ་གཙང་རྨེའི་རྟོག་པ་ཆུང་བའོ། བརྟག་གཉིས་ལས། མཐེ་བོང་དང་ནི་སྲིན་ལག་གི ། སློབ་མའི་ཁར་ནི་ལྷུང་བར་བྱ། ། ཞེས་སོ། །
དཀྱིལ་འཁོར་ནི། མ་དེ་ཉིད་ཀྱིས་ལུས་ཀྱི་དཀྱིལ་འཁོར་བྷ་གའི་དཀྱིལ་འཁོར་དུ་བྱས་པའོ། ། རིན་ཆེན་འཁོར་ལོ་ནས། དཀྱིལ་འཁོར་ལུས་སུ་གསུངས་པ་དང་། ། དཀྱིལ་འཁོར་བྷ་གར་བསྟན་པ་འོ། ། ཞེས་པའོ། ། བསྐུར་བའི་གནས་ནི་ལྕེའི་པདྨར་དབབ་པའོ། ། དཔལ་འདུས་པའི་རྒྱུད་ཕྱི་མ་ནས། རྡོ་རྗེའི་ལམ་ནས་ཕྱུང་ནས་ནི། ། སློབ་མའི་ཁར་ནི་དབབ་པར་བྱ། །
འདི་ནི་གསང་སྔགས་དེ་ཀུན་གྱིས། ། དབང་བསྐུར་བ་ཡི་གོ་འཕང་མཆོག ། ཅེས་སོ། ། སྒྲིབ་པ་ནི་ངག་གི་འདག་པ་སྟེ། རིན་ཆེན་འཁོར་ལོ་ནས། ངག་གི་དྲི་མ་དེ་བྱང་ནས། ། ངག་ནི་ཤིན་ཏུ་སྦྱངས་པ་སྟེ། ། ཞེས་སོ། ། ནུས་པ་ནི། ཐབས་དང་ཤེས་རབ་གཉིས་སུ་མེད་པ་སྟོང་པའི་ངང་དུ་རོ་གཅིག་པ་སྟེ།
རིན་ཆེན་འཁོར་ལོ་ནས། ཤེས་རབ་ཐབས་ཀྱི་ང་རྒྱལ་བྱེད། ། ཆོས་ཀུན་རོ་གཅིག་ཤེས་པར་འགྱུར། ། སངས་རྒྱས་པ་ནི་སྔོན་དུ་ཐོབ། ། ཅེས་སོ། ། འབྲས་བུ་ནི་ཤེས་རབ་དྲི་མ་མེད་པ་ལ་སོགས་པ་ཐོབ་སྟེ། རིན་ཆེན་འཁོར་ལོ་ནས། ཤེས་རབ་དྲི་མེད་འབྲས་བུར་བཤད། རྒྱུ་མཐུན་ཁུ་བའི་ངོ་བོ་ཡིན། ། ཞེས་སོ། །
གསུམ་པ་ཤེས་རབ་ཡེ་ཤེས་ཀྱི་དབང་གི་ངོ་བོ་ནི། ལས་རྒྱ་བྱིན་གྱིས་བརླབས་ནས། སྙོམ་པར་འཇུག་པའི་དབྱིངས་དང་ཡེ་ཤེས་དཔེ་དོན་ཅི་རིགས་པར་ངོ་འཕྲོད་པའོ། ། དེ་ཡང་སྐུ་གསུང་ཐུགས་ཀྱི་རྒྱུད་ནས། ཆོས་དབྱིངས་ཤེས་རབ་ཅེས་བྱ་སྟེ། ། ཡེ་ཤེས་བཞི་ནི་ཡེ་ཤེས་ཡིན། ། ཞེས་པ་དང་། རིན་ཆེན་འཁོར་ལོ་ནས། བུད་མེད་སྒྱུ་མ་ལ་བརྟེན་ནས། ། དགའ་བ་དང་པོ་སེམས་ཀྱིས་མྱོང་། །
ཞེས་སོ། ། ངེས་ཚིག་ནི། པྲཛྙཱ་ཛྙཱ་ན་ཨ་བྷི་ཥེ་ཀ་ཏ། ཞེས་ཤེས་རབ་མ་ལ་བརྟེན་ནས་ལྷན་ཅིག་སྐྱེས་པའི་ཡེ་ཤེས་རྒྱུད་ལ་གནས་པའོ། ། སྐུ་གསུང་ཐུགས་ཀྱི་རྒྱུད་ནས། ཤེས་རབ་ལ་ནི་བརྟེན་ནས་ནི། ། བདེ་བའི་ཡེ་ཤེས་སྐྱེ་བས་ན། ། ཤེས་རབ་ཡེ་ཤེས་དབང་དུ་གསུངས། ། ཞེས་སོ། ། སློབ་དཔོན་ནི་རིགས་མཉམ་པའི་སྲིང་མོ་རྡོ་རྗེ་སློབ་དཔོན་ཡིན་ཏེ།
ཡེ་ཤེས་འབྱུང་བ་ལས། ལྷན་ཅིག་སྐྱེས་པའི་དཔེ་བྲལ་བ། ། ནམ་མཁའ་དང་ནི་མཉམ་པར་སྦྱོར། ། རིགས་མཉམ་དཔེ་མེད་བདེ་སྟེར་མ། ། སྲིང་མོ་དེ་ཉིད་བླ་མར་བསྔགས། ། ཞེས་སོ། ། སློབ་མ་ནི་གོང་གི་དབང་གཉིས་རྫོགས་ཤིང་། ཟབ་མོའི་དོན་ལ་མི་སྐྲག་པ་སྟེ། རིན་ཆེན་འཁོར་ལོ་ནས། སློབ་མ་དབང་གཉིས་རྫོགས་པ་དང་། །
སྦས་པའི་དོན་ལ་ཡིད་མོས་དང་། ། ཞེས་སོ། ། དཀྱིལ་འཁོར་ནི་སེམས་ཀྱི་རང་བཞིན་རང་བཞིན་དུ་ངོ་སྤྲོད་པ་སྟེ། རིན་ཆེན་འཁོར་ལོ་ནས། སེམས་ཀྱི་དཀྱིལ་འཁོར་དཀྱིལ་འཁོར་མཆོག ། དེ་ལ་བཟུང་བར་གནང་བ་ཡིན། ། ཞེས་སོ། ། འདུས་པ་ལས་ཀྱང་། མཁའ་དབྱིངས་དག་པའི་དབུས་སུ་ནི། ། གྲུ་བཞི་རབ་མཛེས་དཀྱིལ་འཁོར་དང་། །
བསམ་གཏན་རྡོ་རྗེ་རབ་བསྐུལ་བྱ། ། ཞེས་སོ། ། བསྐུར་བའི་གནས་ནི་སེམས་ཉིད་ལ་སྟེ། རིན་ཆེན་འཁོར་ལོ་ནས། བསྐུར་བའི་གནས་ནི་སྙིང་ལ་སྟེ། ། སེམས་ཀྱིས་ལེན་པར་བྱེད་པ་སྟེ། ། ཞེས་སོ། ། སྒྲིབ་པ་ནི་ཡིད་ཀྱིས་འདག་པ་སྟེ། རིན་ཆེན་འཁོར་ལོ་ནས། སེམས་ཀྱི་སྒྲིབ་པ་ཀུན་བྱང་ནས། །
ཐམས་ཅད་མཁྱེན་པའི་ཡེ་ཤེས་ལྡན། ། ཞེས་སོ། ། སྒྲིབ་པ་ནི་རྡོ་རྗེ་འཛིན་པ་ལ་ཤེས་བྱའི་བག་ཆགས་ཕྲ་མོ་རྣམས་འདག་ལ། ནུས་པ་ནི་ཟག་མེད་ཀྱི་བདེ་བ་ལ་འཇོག་པ་སྟེ། རིན་ཆེན་འཁོར་ལོ་ནས། རྡོ་རྗེ་འཛིན་པའི་སྒྲིབ་པ་འདག ། ཕྱག་རྒྱ་བསྟེན་པའི་ལས་དང་ནི། ། བདེ་བསྐྱེད་ཐོབ་པར་ནུས་པ་ཡིན། ། ཞེས་སོ། ། འབྲས་བུ་ནི་རྡོ་རྗེ་འཆང་གི་ཡེ་ཤེས་ཐོབ་པ་སྟེ།
རིན་ཆེན་འཁོར་ལོ་ནས། འབྲས་བུ་རྡོ་རྗེ་འཛིན་པ་སྟེ། ། རང་གི་རིག་པས་རིག་པ་འཛིན། ། བདེ་བ་ཆེན་པོ་སྐྱེད་པར་བྱེད། ། ངོ་བོ་འབྲས་བུ་དབྱེར་མེད་པའོ། ། དབང་བཞི་པའི་ངོ་བོ་ནི། གསུམ་པར་ཉམས་སུ་མྱོང་བའི་དོན་དེ་ཉིད། བླ་མའི་ཚིག་གིས་ཇི་ལྟ་བ་བཞིན་ངོ་སྤྲོད་པ་སྟེ། བརྟག་གཉིས་ལས། རྡོ་རྗེ་ཅན་གྱིས་འདི་སྐད་སྨྲས། །
འདི་ཉིད་ཡེ་ཤེས་ཆེན་པོ་ཉིད། ། ཐམས་ཅད་ལུས་ལ་རྣམ་པར་གནས། ། གཉིས་དང་གཉིས་སུ་མེད་པའི་ཚུལ། ། དངོས་དང་དངོས་མེད་བདག་ཉིད་གཙོ། ། ཞེས་པའོ། ། ངེས་ཚིག་ནི། ཙ་དུར་བྷ་ཙ་ན་ཨ་བྷི་ཥེ་ཀ ཞེས་པས། དབང་གསུམ་པའི་རྗེས་ཐོབ་ཏུ་བསྐུར་བས་ན། བཞི་པ་ལ།
དེ་ཡང་བླ་མའི་ཚིག་གི་ངོ་སྤྲོད་པ་ཚིག་དབང་ངོ་། ། རིན་ཆེན་འཁོར་ལོ་ལས། དབང་གསུམ་བྱེ་བྲག་ལས་གྲོལ་ཕྱིར། ། བཞི་པའི་དབང་ཞེས་གྲགས་པ་སྟེ། ། རྒྱལ་བ་རྣམས་ཀྱི་ཐུགས་ཀྱི་གསང་། ། ཞེས་སོ། ། སློབ་དཔོན་ནི་རང་གི་སེམས་ཉིད་བླ་མར་ཤར་བ་སྟེ། མཁའ་འགྲོ་མ་གསང་བའི་རྒྱུད་ལས། དེ་ནས་བཞི་པ་ཞལ་གྱི་དབང་། ། སྔོན་དུ་འགྲོ་དང་མི་འགྲོ་མེད། །
འདི་ནི་དབང་གི་རྒྱལ་པོ་སྟེ། ། སློབ་དཔོན་སེམས་ཀྱི་རྒྱལ་པོ་འོ། ། ཞེས་སོ། ། སློབ་མ་ནི་འགྲོ་བ་ཐམས་ཅད་ཀྱི་དབྱིངས་རིག་གཉིས་སུ་མེད་པར་ཤར་བའི་སེམས་ཉིད་དེ། རིན་ཆེན་འཁོར་ལོ་ནས། འགྲོ་ཀུན་དབྱིངས་ལ་སྐྱེས་པས་ན། ། རྡོ་རྗེ་སེམས་དཔའ་སྤུན་ཡིན་ཏེ། ། བསམ་མི་ཁྱབ་པའི་སློབ་མའོ། ། དཀྱིལ་འཁོར་སངས་རྒྱས་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་སུ་ངོ་སྤྲོད་པ་སྟེ། རིན་ཆེན་འཁོར་ལོ་ནས།
སངས་རྒྱས་ཀུན་གྱི་བྱང་ཆུབ་སེམས། ། བླ་ན་མེད་པར་ཐུགས་སུ་ཆུད། ། གཉིས་སུ་མེད་པའི་ཡེ་ཤེས་གང་། ། དེ་ནི་དཀྱིལ་འཁོར་ཆེན་པོར་གསུངས། ། ཞེས་སོ། ། བསྐུར་བའི་གནས་ནི། མཉམ་པ་ཉིད་ཆེན་པོའི་ངང་ནས། ཅིག་དང་དུ་མ་དང་བྲལ་བའི་ཚུལ་ལོ། ། རིན་ཆེན་འཁོར་ལོ་ནས། མཉམ་ཉིད་ཡེ་ཤེས་ཆེན་པོ་ཉིད། །
གཅིག་དང་དུ་མ་ལས་གྲོལ་ཕྱིར། ། ཞེས་སོ། ། སྒྲིབ་པ་ནི་མཉམ་པ་ཉིད་ལ་སྒྲིབ་བྱ་སྒྲིབ་བྱེད་མེད་པའི་ཚུལ་དུ་འདག་པ་སྟེ། རིན་ཆེན་འཁོར་ལོ་ནས། འདི་ལ་སྒྲིབ་དང་མ་སྒྲིབ་མེད། ། མཉམ་པའི་རྒྱལ་པོས་ཡོངས་མ་གསུངས། ། སྒྲིབ་པ་ཉིད་ནི་བྱང་ཆུབ་ལ། ། འཁོར་བ་ཉིད་ནི་མྱ་ངན་འདས། ། ཞེས་སོ། ། ནུས་པ་ནི་རང་གི་རིག་པར་རང་ལ་དབང་བསྐུར་ཞིང་།
སྲིད་པ་གསུམ་ན་འགྲན་ཟླ་དང་བྲལ་བ་སྟེ། རིན་ཆེན་འཁོར་ལོ་ནས། རིག་པ་རང་དབང་གྱུར་པ་ནི། ། སྲིད་པ་གསུམ་ན་འགྲན་ཟླ་བྲལ། ། འོག་མ་རྣམས་ཀྱི་གཉེན་པོར་ཆེ། ། ཞེས་སོ། ། འབྲས་བུ་ནི། འཐོབ་བྱ་ཐོབ་བྱེད་ཀྱི་ཐ་སྙད་དང་བྲལ་ཞིང་། ཁམས་གསུམ་གྱི་རྒྱལ་སྲིད་ཆེན་པོ་ལ་མངའ་བསྒྱུར་བའོ། ། དེ་ལྟར་ཡང་རིན་ཆེན་འཁོར་ལོ་ནས།
རྒྱུ་དང་འབྲས་བུ་དབྱེར་མེད་པས། ། རྒྱུ་འབྲས་ཐ་སྙད་ཡོངས་ཀྱི་བྲལ། ། རྒྱུ་ཡི་ནང་ནས་རྒྱུ་མཆོག་ཡིན། ། འབྲས་བུའི་ནང་ནས་འདི་མཆོག་གོ ། ཞེས་སོ། ། འོ་ན་འདིར་བཤད་པ་ནི། རྣལ་འབྱོར་བླ་ན་མེད་པ་ཁོ་ནའི་དབང་དུ་འདུག་ལ། རྒྱུད་སྡེ་འོག་མ་གསུམ་པོའི་དབང་མི་སྣང་ངོ་ཞེ་ན། མ་ཡིན་ཏེ། དཔལ་་་་་་ཡེ་ཤེས་ཐིག་ལེ་ལས་ཀྱང་ཚིག་དྲུག་པོ་འདི་འདྲ་མིན་གསུངས་ཤིང་།
ཡེ་ཤེས་བསམ་མི་ཁྱབ་པའི་རྒྱུད་ལས། བུམ་པ་ཆུ་ཡིས་དབང་བསྐུར་བས། ། བྱ་བའི་རྒྱུད་ལ་ཞུགས་པ་ཡིན། ། ཅོད་པན་གྱིས་ནི་དབང་བསྐུར་བས། ། སྤྱོད་པའི་རྒྱུད་ལ་ཞུགས་པ་ཡིན། ། རྡོ་རྗེ་དྲིལ་བུས་དབང་སྦྱིན་པས། ། རྣལ་འབྱོར་རྒྱུད་དུ་རྟོགས་པ་འོ། ། ཞེས་པ་དང་། བླ་མེད་ཀྱི་ཁོག་ཏུ་རྒྱུད་སྡེ་གཞན་གྱི་དབང་འདུས་པས། གཞན་ལོགས་སུ་བསྟན་པའོ། །
དེ་དག་གིས་སྨིན་བྱེད་ལམ་གྱི་རྣམ་གཞག་བསྟན་ཟིན་ཏོ།། །། ད་ནི་གྲོལ་བར་བྱེད་པའི་ལམ་ལ་གསུམ། བསྐྱེད་པའི་རིམ་པ་དང་། རྫོགས་པའི་རིམ་པ་དང་། རྗེས་ལ་ཟུང་འཇུག་བསྟན་པའོ། ། དང་པོ་ལ་གཉིས་ལས་ལྔ་ལྔ་བསྟན་ཏེ། ངོ་བོ་ངོས་བཟུང་བ་དང་། ངེས་ཚིག་གིས་གཏན་ལ་ཕབ་པ་དང་། དབྱེ་བས་བྱེ་བྲག་ཕྱེད་པ་དང་། སྒོམ་ཐབས་ཀྱིས་ཉམས་སུ་བླང་བ་དང་།
མཐར་ཕྱིན་འབྲས་བུ་ཐོབ་ཚུལ་ལོ། ། དེ་ལ་བསྐྱེད་རིམ་གྱི་ངོ་བོ་ལ། ཁ་ཅིག་སྦྱང་གཞི་སྲིད་པར་སྐྱེ་བའི་རིམ་པ་དང་མཐུན་པར་སྒོམ་པར་འདོད་ལ། དེ་ལྟར་ཟུང་འཇུག་དང་འཆི་བ་འོད་གསལ་ལས། བར་དོར་སྐྱེ་བའི་རིམ་པ་དང་མཐུན་པར་མ་ཉམས་ལ། བསྐྱེད་ཚུལ་འགའ་ཞིག་སངས་རྒྱས་པའི་ཚུལ་དང་མཐུན་པས་དང་འདོད་དོ། ། ཁ་ཅིག་ཐུན་མོང་གི་དངོས་གྲུབ་སྒྲུབ་པའི་ཡན་ལག་གི་བསླབ་བྱ་དང་བཅས་པ་ལ་འདོད་དེ། དེ་ལྟར་ན་རྫས་འགའ་ཞིག་གིས་ཐུན་མོང་འགྲུབ་པའང་ཡོད་ལ། ཟུང་འཇུག་གི་རྟེན་དུ་ཡང་བསྐྱེད་རིམ་དགོས་པ་སྙམ་མོ། ། ཁ་ཅིག་མཚན་བཅས་ལྷའི་རྣལ་འབྱོར་ལ་འདོད་དེ།
དེ་ལྟར་ན་རྡོ་རྗེ་བཟླས་པ་ཡང་བསྐྱེད་རིམ་དུ་འགྱུར་རོ། ། འོ་ན་གང་ཡིན་ཞེ་ན། རང་གི་བླ་མའི་བཞེད་པས། རྡོ་རྗེ་ཐེག་པའི་གྲོལ་ལམ་འགའ་ཞིག་བརྟན་གཡོའི་ཞེན་པ་འགོག་ཅིང་། རྫོགས་རིམ་ལས་རང་ལྡོག་ལས་གཞན་དུ་ལྡོག་དེ། དེ་ལྟར་ཡང་རྒྱུ་ལས། ཇི་སྲིད་དངོས་པོ་ངན་པ་ཡོད་ཀྱི་བར། ། དེ་སྲིད་རྒྱལ་བ་རྣམས་ཀྱི་སྦྱོར་བའང་ཡོད། ། ཅེས་པ་དང་། དཔལ་སཾ་བྷུ་ཊི་ལས།
གང་ཚེ་ལས་ཀྱི་ལུས་འདི་ནི། ། ལྷ་ཡི་གཟུགས་སུ་མཐོང་གྱུར་ཏེ། ། དེ་ཚེ་རང་གི་སྟོབས་བཞིན་དུ། ། བརྟན་དང་གཡོ་བ་དེ་ལྟར་འགྱུར། ། ཞེས་སོ། ། ངེས་ཚིག་ནི། ཨུ་ཏཱ་པཱ་ཏཱ་པྲ་མ་ཞེས་པའི་སྒྲ་ལས། ཉེ་བར་སྒྲུབ་པའི་ལྷ་གསལ་བ་སོགས་ཆོ་གའི་རིམ་པ་སྟེ། བསྐྱེད་པ་ལྷའི་རང་བཞིན་ཡིན་ལ། རིམ་པ་ནི་ཅི་རིགས་པའི་བསྐྱེད་ཆོག་ལ་བྱའོ། །
དེ་ཡང་དགོངས་པ་བླ་ན་མེད་པའི་རྒྱུད་ལས། ཟླ་བ་རྡོ་རྗེ་སོགས་མཉམ་སྦྱོར། ། ཤེས་རབ་ཐབས་ཀྱི་སྦྱོར་བ་ལས། ། ལྷ་ཡི་གཟུགས་ནི་འབྱུང་འགྱུར་བས། ། བསྐྱེད་པའི་རིམ་པ་བསྟན་པ་ཡིན། ། ཞེས་སོ། ། དབྱེ་བ་ལ། སྦྱང་གཞི་དང་། ཇི་ལྟར་སྦྱོང་བའི་རིམ་པའོ། ། དང་པོ་ནི།
ཕུང་པོ་ཁམས་དང་སྐྱེ་མཆེད་ལ་སོགས་པས་བསྡུས་པའི་ཕྱི་སྣོད་ཀྱི་འཇིག་རྟེན་རྣམས་ཡིན་ཏེ། དེའང་གསང་བ་སྤྱོད་པའི་རྒྱུད་ལས། དང་པོ་བུམ་དབང་དང་འབྲེལ་བའི། ། རྟེན་དང་བརྟེན་པ་བསྒོམ་པ་ནི། ། སྣོད་བཅུད་གཟུང་འཛིན་རྣམ་རྟོག་རྣམས། ། སྦྱང་ཕྱིར་ང་ཡིས་བཤད་པ་ཡིན། ། ཞེས་སོ། ། སྦྱོང་བའི་རིམ་པ་ནི་གཉིས་ཏེ། སྣོད་ཀྱི་འཇིག་རྟེན་གཞལ་ཡས་ཁང་དུ་སྦྱང་ཞིང་། བཅུད་ཀྱི་སེམས་ཅན་ཕུང་ཁམས་རྣམས་བརྟེན་པ་ལྷར་སྦྱོང་བའོ། །
རྟེན་གཉིས་པས་བརྟེན་གཞི་འབྱུང་བཞི་རིམ་བརྩེག་བསྒོམ་པ། བརྟག་གཉིས་ལས། ནམ་མཁའི་ཁམས་སུ་བྷ་ག་བསམས། ། དབུས་སུ་རྣམ་པར་སྣང་མཛད་བསྒོམ། ། འཁོར་ལོ་དར་དང་ཆུ་ནི་སྔོན། ། ཇི་ལྟར་རིག་པ་བྱིན་པ་དང་། ། ལྷ་རྣམས་ཀྱིས་ནི་རླུང་ཆེན་དང་། ། ཞེས་སོ། ། རྟེན་དངོས་དག་པའི་གཞལ་ཡས་ཁང་བསྒོམ་པ་ནི། གསང་བ་སྤྱོད་པ་ནས།
རིན་ཆེན་རྣམ་ལྔ་སྐུ་ལྔའི་དོན། ། ཁ་དོག་ལྔ་ནི་རིགས་ལྔ་སྟེ། ། གྲུ་བཞི་ཚངས་པའི་གནས་བཞིར་གསུངས། ། ལོགས་བཞི་བསྡུ་བའི་དངོས་པོ་བཞི། ། སྒོ་བཞི་དྲན་པ་ཉེར་བཞག་བཞི། ། ཀ་བ་བརྒྱད་ནི་རྣམ་ཐར་བརྒྱད། ། གདུང་བཞི་ཡེ་ཤེས་བཞི་ཡི་དོན། ། ཏ་ར་ན་ལ་སོགས་པ་ཀུན། ། སྟོབས་ལ་སོགས་པ་ཡིན་པར་གསུངས། ། ཞེས་སོ། །
རྟེན་ལྷར་སྦྱོང་བ་ནི། གསང་འདུས་ལས། མདོར་ན་ཕུང་པོ་ལྔ་རྣམས་ནི། ། སངས་རྒྱས་ལྔར་ནི་རབ་ཏུ་གྲགས། ། རྡོ་རྗེ་སྐྱེ་མཆེད་འདི་དག་ནི། ། བྱང་ཆུབ་སེམས་དཔའི་དཀྱིལ་འཁོར་མཆོག ། ས་ནི་སྤྱན་མ་བྱ་བར་གྲགས། ། ཆུ་ཁམས་མཱ་མ་ཀིར་བཤད་དེ། དཀར་དང་སྒྲོལ་མ་ཞེས་བཤད་པས། ། མེ་དང་རླུང་དུ་རབ་ཏུ་གྲགས། །
ཞེས་སོ། ། སྒོམ་པའི་ཐབས་ལ་གཉིས་ཏེ། བསྐྱེད་པའི་ཐབས་དང་སྒོམ་པའི་ཚུལ་ལོ། ། དང་པོ་ནི། ཆོ་གའི་དབང་གིས་བཞི་སྟེ། བརྫུས་སྐྱེས་དང་། དྲོད་སྐྱེས་དང་། སྒོང་སྐྱེས་དང་། མངལ་སྐྱེས་དང་སྒོ་བསྟུན་པའོ། ། གསང་བ་སྤྱོད་པ་ལས།
དེ་ནས་ལྷ་རྣམས་བསྐྱེད་པ་ནི། ། སྐྱེ་བ་བཞི་ཡི་ཚུལ་ཡིན་ཏེ། ། སྐད་ཅིག་ལས་བྱུང་བརྫུས་སྐྱེས་ཚུལ། ། དཔེར་ན་ཆུ་ཀླུང་ལས་ནི་ཉ། ། རྐྱེན་ལས་སྐྱེས་པ་དྲོད་གཤེར་ཚུལ། ། དཔེར་ན་ཉི་མས་པདྨ་བཞིན། ། གསོ་ཞིང་བསྡུ་བ་སྒོང་སྐྱེས་ཚུལ། ། དཔེར་ན་རྡོ་ལས་ཟངས་འབྱུང་ལྟར། ། སྦྱོར་བ་ལས་སྐྱེས་མངལ་སྐྱེས་ཚུལ། ། ཡར་ལ་བསྲེག་ཅིང་མར་ལ་སོ། །
དཔེར་ན་ལྔ་ལ་གཟུགས་འབྱུང་ལྟར། ། ཞེས་སོ། ། སྒོམ་པའི་ཚུལ་ལ་གསུམ་སྟེ། དབང་པོ་རབ་ཀྱིས་དཀྱིལ་འཁོར་རྒྱས་པར་བསྒོམ། འབྲིང་གིས་གཙོ་བོ་ཡབ་ཡུམ་བསྒོམ། ཐ་མས་དབུས་མའི་སྤྱན་ལ་སེམས་བཟུང་ཞིང་། བཟླས་པ་ལ་སོགས་ཅི་རིགས་སུ་བྱའོ། ། གསང་བ་སྤྱོད་པ་ནས། དེ་ནས་བཟླས་པའམ་སྒོམ་པ་ནི། ། དབང་པོ་རབ་འབྲིང་ཐ་མ་སྟེ། །
རབ་ཀྱིས་ཡོངས་སུ་རྫོགས་པ་ཡིས། ། བཟླས་པའམ་སྒོམ་པ་བྱ་བར་གསུངས། ། འབྲིང་གིས་གཙོ་བོ་ཡབ་ཡུམ་ཡིན། ། ཐ་མས་དབུས་མའི་སྤྱན་ལ་འཇུག ། དབུས་མའི་སྤྱན་ལ་གཏད་གྱུར་ན། ། སུམ་ཅུ་རྩ་གསུམ་རྫོགས་པར་བསྒོམ། ། ཞེས་སོ། ། བསྐྱེད་རིམ་བསྒོམ་པའི་འབྲས་བུ་ནི་གཉིས་ཏེ། གནས་སྐབས་སུ་འཁོར་ལོས་བསྒྱུར་བའི་རྒྱལ་པོ་ལ་སོགས་པའི་ལུས་ཁྱད་པར་ཅན་ཐོབ་སྟེ། དེ་ཡང་གུར་ལས།
སངས་རྒྱས་དེ་ཉིད་གང་བསྒོམ་ན། ། བྱང་ཆུབ་མ་ཐོབ་ན་ཡང་སྐྱེ། ། སྐྱེ་ཞིང་སྐྱེ་བ་རྣམས་སུ་ཡང་། ། འཁོར་ལོས་བསྒྱུར་བའི་གོ་འཕང་འཐོབ། ། ཡང་ན་ས་བདག་ཉིད་དུའམ། ། དག་པའི་གནས་སུ་མངོན་པར་འགྲོ། ། ཞེས་སོ། ། མཐར་ཐུག་གཟུགས་ཀྱི་སྐུ་ཐོབ་ནས་སེམས་ཅན་གྱི་དོན་བྱེད་པར་འགྱུར་ཏེ། གུར་ལས། སངས་རྒྱས་རྣལ་འབྱོར་ང་རྒྱལ་གྱིས། །
སངས་རྒྱས་ཉིད་དུ་ཡུན་མི་རིང་། ། སྟོན་པ་སུམ་ཅུ་རྩ་གཉིས་མཚན། ། མངའ་བདག་དཔེ་བྱད་བརྒྱད་ཅུར་ལྡན། ། དེ་ཕྱིར་ཐབས་ནི་སྒྲུབ་པ་སྟེ། ཐབས་ནི་སྟོན་པའི་གཟུགས་ཅན་ནོ། ། ཞེས་པ་ལ་སོགས་པ་ཡང་འབྱུང་ངོ་། ། གཉིས་པ་རྫོགས་རིམ་གྱི་ངོ་བོ་ནི། ཁ་ཅིག་ཡེ་ཤེས་སྐད་ཅིག་གིས་རྫོགས་པ་ལ་འདོད་དེ། དེ་ལྟར་ན་རྡོ་རྗེ་བཟླས་པ་དང་། རྟེན་དང་བརྟེན་པའི་རྗེས་སུ་བཤིགས་པའི་རྣལ་འབྱོར་རྫོགས་རིམ་མ་ཡིན་པར་འགྱུར་རོ། །
ཁ་ཅིག་མཚན་མ་མེད་པའི་རྣལ་འབྱོར་ཕྱག་རྒྱ་ཆེན་པོ་ལ་འདོད་དེ། དེ་ལྟར་ན་རྡོ་རྗེ་བཟླས་པ་དང་། རྟེན་དང་བརྟེན་པའི་རྗེས་སུ་བཤིགས་པའི་རྣལ་འབྱོར་རྫོགས་རིམ་མ་ཡིན་པར་འགྱུར་རོ། ། ཁ་ཅིག་མཆོག་སྒྲུབ་ཅིང་མཚན་མེད་ལྷའི་རྣལ་འབྱོར་ལ་འདོད་དེ། དེ་གཉིས་ལྟར་ན་ཆོས་ཀྱི་ཕྱག་རྒྱ་གཏུམ་མོ་ལ་སོགས་རྫོགས་རིམ་མ་ཡིན་པར་འགྱུར་རོ། ། འོ་ན་གང་ཡིན་ན། རང་གི་བླ་མའི་བཞེད་ཀྱིས། རྡོ་རྗེ་ཐེག་པའི་གྲོལ་ལམ་གང་ཞིག གཟུང་འཛིན་ཐ་དད་ཀྱི་ཞེན་པ་འགོག་ཅིང་། བསྐྱེད་རིམ་གྱི་རང་ལྡོག་ལས་གཞན་པའོ། །
དེ་ལྟར་ཡང་དཔལ་སམ་བྷུ་ཊི་ནས། མི་རྟོག་ཏིང་འཛིན་ལ་གནས་ན། ། ནམ་མཁའ་བཞིན་དུ་རྟོག་མེད་གསལ། ། ཞེས་པ་དང་། དུར་ཁྲོད་རྒྱན་རྨད་བྱུང་ལས། བཞི་པའི་དབང་དང་འབྲེལ་བ་ཡི། ། གཉིས་སུ་མེད་པར་གང་བསྒོམ་པ། ། ཐ་དད་རྟོག་པ་འཇོམས་པའི་ཕྱིར། ། དེ་ཁོ་ན་ཉིད་ཀྱི་དཔའ་བོར་བཤད། ། ཅེས་སོ། །
ངེས་ཚིག་ནི། ཉི་ཤུ་ན་པྲ་མ་ནི་ཤུ་ན། ཞེས་པ་མ་བཅོས་པའི་དེ་བཞིན་ཉིད་གདོད་མ་ནས་གནས་པ་སྟེ། རྫོགས་པ་ཡིན་ལ། པྲ་མ་ཞེས་པ་ནི་མངོན་དུ་བྱེད་པ་ལ་བྱའོ། ། དེ་ལྟར་ཡང་གསང་བ་གྲུབ་པ་ལས། རྫོགས་པའི་རིམ་པའི་རྣལ་འབྱོར་ནི། ། བྱང་ཆུབ་མཆོག་གི་ཁྱད་པར་འགྱུར། ། གང་ཞིག་སེམས་ལ་འདོད་གྱུར་པ། ། དེས་ནི་དེ་ནས་བསྒོམ་པར་བྱ། །
ཞེས་སོ། ། དབྱེ་བ་གསུམ། ལས་ཀྱི་ཕྱག་རྒྱ་དང་། གྲོལ་ལམ་ཆོས་ཀྱི་ཕྱག་རྒྱ་དང་། རང་ལྷག་པར་གནས་པ་ཕྱག་རྒྱ་ཆེན་པོའོ། ། དེ་ཡང་རྣམ་སྣང་མངོན་བྱང་ལས། ལས་ཀྱི་ཕྱག་རྒྱ་ལེགས་སྦྱངས་ནས། ། ཆོས་ཀྱི་ཕྱག་རྒྱ་བསྒོམ་པར་བྱ། ། ཕྱག་རྒྱ་ཆེན་པོ་དེ་ཡི་སྟེང་། ། ཞེས་པའོ། །
སྒོམ་པའི་ཐབས་ཀྱང་གསུམ། གཞན་ལུས་ལ་བརྟེན་ནས་སྐད་ཅིག་བཞི་ལ་དགའ་བ་བཞིའི་ཚུལ་གྱིས་སེམས་ལྷན་སྐྱེས་སུ་སྒོམ་པ་དང་། རྩ་རླུང་ཐིག་ལ་བརྟེན་ནས་རང་ལུས་ཐབས་ལྡན་དུ་སྒོམ་པ་དང་། སྤྲོས་བྲལ་ཕྱག་རྒྱ་ཆེན་པོའི་ངང་ནས་རང་ལྷག་པར་གནས་པ་སྒོམ་པའོ། ། དེ་ཡང་དུར་ཁྲོད་རྨད་བྱུང་ནས། རིགས་ལ་གནས་པའི་རྣལ་འབྱོར་གྱིས། ། ལྷ་སོགས་བུ་མོ་མཚན་ལྡན་ལ། ། ཆགས་པས་ཆགས་པ་སྤོང་བ་ནི། ། ལས་ཀྱི་ཕྱག་རྒྱ་ཆགས་པའི་ལམ། ། གནས་པ་རྩ་ལ་གཡོ་བ་རླུང་། །
བཀོད་པ་བྱང་སེམས་དམན་པ་དབྱིབས། ། ཟབ་པ་སྔགས་དང་ཐིག་ལེ་དང་། ། མཐར་ཐུག་ཡན་ལག་བདུན་སྒོམ་པ། ། ཆོས་ཀྱི་ཕྱག་རྒྱ་གྲོལ་བའི་ལམ། ། རྟེན་ཡོད་མ་ཡིན་བརྟེན་པ་མེད། ། དམིགས་པ་ཐམས་ཅད་རྣམ་གསལ་ཏེ། ། ལྷན་ཅིག་སྐྱེས་པའི་དོན་བསྒོམ་པ། ། ཕྱག་རྒྱ་ཆེན་པོར་རང་ལྷག་པའོ། ། རྡོ་རྗེ་སྙིང་པོ་རྣལ་འབྱོར་མའི་རྒྱུད་ལས། ཕྱག་རྒྱ་ཆེན་པོ་བཞི་བཞིར་བཞེད་དེ།
གང་ཞིག་ལས་ཀྱི་ཕྱག་རྒྱ་ནི། སྣང་བའི་རང་བཞིན་དགའ་བའི་ལོ་དང་ལྡན་པའོ། ། གང་ཞིག་དམ་ཚིག་ཕྱག་རྒྱ་དེ་ནི། ། སྣང་བ་མཆོད་པའི་རང་བཞིན་གྱི། མཆོད་ཀྱི་ལོ་དང་ལྡན་པ་འོ། ། གང་ཞིག་ཡེ་ཤེས་ཀྱི་ཕྱག་རྒྱ་ནི། སྣང་བ་ནི་ཐོས་པའི་རང་བཞིན་ཁམས་ཀྱི་ལོ་དང་ལྡན་པའོ། ། གང་ཞིག་ཕྱག་རྒྱ་དེ་ནི་འོད་གསལ་གྱི་རང་བཞིན་ནོ། ཞེས་རྒྱས་པར་གསུངས་སོ། ། རྫོགས་པའི་རིམ་པའི་འབྲས་བུ་ནི།
ཆོས་སྐུ་སྤྲོས་པ་དང་བྲལ་བ། ནམ་མཁའ་དང་མཉམ་པ་ཐོབ་པར་འགྱུར་ཏེ། དེའང་དཔལ་མཆོག་བདེ་བ་ལས། མཁའ་མཉམ་རིག་པ་བདེ་ཆེན་འདི། ། སྤྲོས་པ་མེད་པར་ལྷན་ཅིག་སྐྱེས། ། དེ་བཞིན་ཉིད་དུ་སངས་རྒྱས་པའི། ། ཆོས་ཀྱི་སྐུ་ནི་ཐོབ་པར་འགྱུར། ། ཞེས་སོ། ། རྗེས་ལ་ཟུང་འཇུག་གསལ་བ་ལ་ལྔ་སྟེ། ངོ་བོ་དང་།
ངེས་ཚིག་དང་། སྒོམ་ཐབས་དང་། རིམ་པ་གཉིས་གཅིག་གམ་ཐ་དད་བརྟག་པ་དང་། འབྲས་བུའོ། ། ཟུང་འཇུག་གི་ངོ་བོ་ནི། གཤིས་མཐའ་བྲལ་གྱི་སྟོང་པའི་ངང་ནས། སྣང་ཙམ་གྱི་འགག་མེད་ལྷའི་རྣམ་པར་གསལ་བ་བདེ་བ་ཆེན་པོའི་སྐུ། དེའང་དབུ་མ་དྲུག་པ་ལས། མཐའ་བཞི་ལས་ནི་རྣམ་གྲོལ་ཞིང་། ། གསལ་བ་ལྷ་ཡི་བདག་ཉིད་བརྗོད། །
གཉིས་མེད་མཆོག་ཏུ་བདེ་བའི་དངོས། ། རྟེན་ཅིང་འབྲེལ་འབྱུང་ཙམ་བདག་ཉིད། ། ཞེས་སོ། ། ངེས་ཚིག་ནི་ཡུ་ག་ན་དྲ། ཞེས་པའི་སྒྲ་ལས། རྟག་ཆད་ལ་སོགས་པ་གཉིས་འཛིན་སྤངས་པའི་སྦྱོར་བ་ལ་བྱའོ། ། དེའང་རིན་ཆེན་འཕྲེང་བའི་རྒྱུད་ལས། ཐབས་ཞེས་བྱ་བ་བརྟག་པའི་མཐའ། ། ཤེས་རབ་ཅེས་བྱ་ཆད་པའི་མཐའ། ། སྙོམས་པར་འཇུག་པ་དབུ་མའི་དོན། །
ཞེས་སོ། ། སྒོམ་པའི་ཐབས་ནི། དབང་པོའི་བྱེ་བྲག་གིས་གསུམ། སྤྱིར་རྣལ་འབྱོར་ཆེན་པོར་བསྒོམ་པ་རབ་ཡིན་ལ། དེའི་དབང་པོ་རབ་འབྲིང་ཐ་མས། དང་པོ་བསྐྱེད་རིམ་ལ་ཇི་ལྟར་བསྒོམ་པར་བྱས་ལ། དེ་གསལ་སྣང་དང་ལྡན་པར་གྱུར་པ་དང་། ད་གཟོད་རྫོགས་རིམ་གྱིས་རྒྱས་བཏབ་ནས་བསྒོམ་པ་སྟེ། རིམ་ལྔ་ལས། བསྐྱེད་པའི་རིམ་པ་ལེགས་གནས་ནས། །
རྫོགས་པའི་རིམ་པ་འདོད་རྣམས་ལ། ། ཐབས་ནི་རྫོགས་པའི་སངས་རྒྱས་ཀྱི། ། སྐས་ཀྱི་རིམ་པ་ལྟ་བུར་གནས། ། ཞེས་སོ། ། རབ་ཀྱི་ཡང་འབྲིང་གིས། དང་པོ་ཐུན་སྟོད་ལ་ཆོ་ག་གང་ཡང་རུང་བའི་ལྷར་བསྐྱེད་ལ། ཡེ་ཤེས་པ་དགུག་གཞུག་ལ་སོགས་པའི་སྤྲོས་པ་རྣམས་བསྒོམ་ནས། དེ་གསལ་བ་དང་རྫོགས་རིམ་གྱིས་སྟོང་གསལ་དུ་ཤེས་པར་བྱའོ། ། དེའང་བརྟག་གཉིས་ལས། བསྐྱེད་པའི་རིམ་པའི་རྣལ་འབྱོར་པས། །
བརྟུལ་ཞུགས་ཅན་གྱི་སྤྲོས་པ་སྒོམ། ། སྤྲོས་པ་རྨི་ལམ་ལྟར་བྱས་ནས། ། སྤྲོས་པ་ཉིད་ནི་སྤྲོས་མེད་བྱེད། ། ཅེས་སོ། ། རབ་ཀྱི་ཡང་རབ་ཀྱིས་ལྷའི་སྐུ་ཕྱག་རྒྱ་ཆེན་པོར་གསལ་ཙམ་ནས་ཐབས་བདེ་བའི་རིག་པ་ལ། དེ་ཆོས་ཉིད་རང་བཞིན་གྱིས་རྣམ་པར་དག་པ་ནི། ཤེས་རབ་རྟོག་པ་མེད་པ་སྟེ། དེ་གཉིས་ཀྱང་དུས་དང་གནས་དང་རང་བཞིན་གསུམ་གྱི་སྐབས་མ་མྱོང་བར་ཤེས་པར་བྱས་ནས་བསྒོམ་པ་ནི། མཉམ་པ་ཆེན་པོའི་ཟུང་འཇུག་ཅེས་བྱའོ། ། དེའང་བརྟག་གཉིས་རྒྱལ་པོ་ནས།
བསྐྱེད་པའི་རིམ་པ་ཉིད་དང་ནི། ། རྫོགས་པའི་ཡང་ནི་རིམ་པ་ཉིད། ། རིམ་གཉིས་མཉམ་པར་བཞག་ནས་ནི། ། རྡོ་རྗེ་ཅན་གྱིས་ཆོས་འཆད་དོ། ། ཞེས་སོ། ། རིམ་པ་གཉིས་གཅིག་གམ་ཐ་དད་ཅེས་པ་ནི། ངོ་བོ་ཡིན་ལུགས་ནི་གཅིག་ལ་ལྡོག་པ་ཐ་དད་པའོ། ། ལྷར་བསྐྱེད་ཅིང་བསྒོམ་པ་ནི་བསྐྱེད་རིམ་ལ། ཕྱིས་སྟོང་པའི་རྒྱས་འདེབས་པ་ནི་རྫོགས་རིམ་སྟེ། གསང་འདུས་ལས།
རིམ་པ་གཉིས་ལ་ཡང་དག་བརྟེན། ། བསྐྱེད་པ་ཡི་ནི་རིམ་པ་དང་། ། དེ་བཞིན་རྫོགས་པའི་རིམ་པ་འོ། ། ཟུང་འཇུག་བསྒོམ་པའི་འབྲས་བུ་ནི། དཔལ་མཆོག་བདེ་བ་སྟེར་བ་ལས། བསྐྱེད་དང་རྫོགས་པ་གཉིས་མེད་པར། ། ཟུང་དུ་འཇུག་པ་བསྒོམ་པ་ཡིས། ། སྐུ་གསུམ་ངོ་བོ་གཅིག་གྱུར་པའི། ། བདེ་ཆེན་གཉིས་མེད་ཐོབ་པར་འགྱུར། ། ཞེས་པ་སྟེ།
དེ་དག་གིས་ལམ་བསྐྱེད་རྫོགས་བཤད་ཟིན་ཏོ།། །། ད་ནི་གྲོགས་སྤྱོད་པས་མཐར་ཕྱིན་པ་ལ་བཞི་སྟེ། སྤྱོད་པའི་ངོ་བོ་དང་། ངེས་ཚིག་དང་། དབྱེ་བ་དང་། ཇི་ལྟར་སྤྱོད་པའི་ཐབས་སོ། ། དང་པོ་ལམ་རིམ་པ་གཉིས་ཅི་རིགས་པར་སྐྱོང་བའི་རྗེས་ལ་འཇིག་རྟེན་གྱི་ལས་ལས་གྲོལ་ཞིང་། ཡང་དག་པའི་དོན་ལ་མཉམ་པར་སྦྱོར་བའི་ཐབས་ཀྱི་ཁྱད་པར་གང་ཞིག་སྟེ། དེ་ཡང་འདུས་པའི་རྒྱུད་ཕྱི་མ་ལས། འཇིག་རྟེན་སྤྱོད་ལས་རྣམ་གྲོལ་བ། །
གང་བཤད་དམ་ཚིག་སྡོམ་པ་སྟེ། ། ཞེས་པ་དང་། གུར་ལས། ཆོས་རྣམས་ཀུན་ལ་མཉམ་སྦྱོར་བའི། ། དེ་ཉིད་སྤྱོད་པ་གོང་ན་མེད། ། ཅེས་སོ། ། ངེས་ཚིག་ནི། སྤྱོད་པ་ལ། ཙརྻ་ཙའི་སྒྲ་ལས། སྭ་ཨརྠ་ཙརྻ་ཞེས་རང་དོན་ཕྱག་རྒྱ་ཆེན་པོ་མྱུར་དུ་གོམས་པར་བྱེད་པས་སྤྱོད་པ་ལ།
རའི་སྒྲ་ལས་བ་ར་ཨ་ཐམ་ཙརྻ་ཞེས་པ་གཞན་དོན་ཕྲིན་ལས་བཞི་ལ་སོགས་པ་ཕྱག་རྒྱ་ཆེན་པོ་ལ་སྦྱོར་བར་བྱེད་པས་ན་སྤྱོད་པའོ། ། དེའང་རྡོ་རྗེ་མཁའ་འགྲོ་ལས། གྲུབ་པར་གྲགས་པ་མ་ལུས་པ། ། ཞེས་གསུངས་རྣམ་པ་སྣ་ཚོགས་ཏེ། ཀུན་བཟང་མཚུངས་མེད་ལས་གྲུབ་པའི། ། སྤྱོད་པ་ངེས་རིག་རྡོ་རྗེ་ཅན། ། ཞེས་སོ། ། དབྱེ་བ་ལ་ཁ་ཅིག་གཉིས་སུ་འདོད་དེ། རྒྱལ་ཚབ་གཞོན་ནུ་དང་། རྒྱལ་ཚབ་ཆེན་པོའོ། །
ཁ་ཅིག་གསུམ་དུ་འདོད་དེ། སྤྲོས་མེད་ཀྱི་དང་། སྤྲོས་བཅས་ཀྱི་དང་། ཤིན་ཏུ་སྤྲོས་མེད་ཀྱིའོ། ། ཁ་ཅིག་གཉིས་སུ་འདོད་དེ། ཀུན་ཏུ་བཟང་པོ་དང་། ཕྱོགས་ལས་རྣ་པར་རྒྱལ་བའོ། ། ཁ་ཅིག་གསུམ་དུ་འདོད་དེ། གཞན་ལུགས་གསང་བའི་དང་། རང་ལུགས་ཅུང་ཟད་སྨྱོན་པའི་དང་།
དབྱེར་མེད་སྨྱོན་པའི་བརྟུལ་ཤུགས་ཆེན་པོའི་སྤྱོད་པའོ། ། འདིར་བཞིར་འདོད་དེ། ཀུན་ཏུ་བཟང་པོ་དང་། རིག་པ་བརྟུལ་ཞུགས་དང་། མགོན་པོ་ཀུན་ཏུ་སྤྱོད་པ་དང་། མཉམ་བཞག་ཆེན་པོའི་སྤྱོད་པའོ། ། དེ་ཡང་རྒྱུད་ཀྱི་དགོངས་པ་ངེས་པ་འབྲེལ་བ་ན། ཀུན་ཏུ་བཟང་དང་བརྟུལ་ཞུགས་ཉིད། ། མགོན་པོ་ཀུན་ཏུ་སྤྱོད་པ་དང་། ། མཉམ་གཞག་ཆེན་པོས་རྒྱུ་བ་སྟེ། །
སྤྱོད་པ་བཞིར་ནི་ངེས་པ་ཡིན། ། ཞེས་སོ། ། ཇི་ལྟར་སྤྱོད་པའི་ཐབས་ལ་བཞི་སྟེ། ཀུན་ཏུ་བཟང་པོའི་སྤྱོད་པ་ནི། དང་པོ་ཏིང་ངེ་འཛིན་བརྟན་པའི་ཡན་ལག་ཏུ། སྡོམ་པ་གསུམ་ལ་གནས་ཤིང་། གཞན་གྱི་དགེ་བ་སྤེལ་བའི་ཕྱིར་མ་དད་པ་སྤོང་བ་སྟེ། དཔལ་རྡོ་རྗེ་རྩེ་མོ་ནས། བརྟན་པ་མ་ཐོབ་བར་དུ་ནི། ། ཁ་ཅིག་མ་ཐོབ་རྡུལ་མེད་ཅིང་། །
སྡོམ་པ་གསུམ་ལ་གནས་པར་བྱ། ། ཞེས་སོ། ། རིག་པ་བརྟུལ་ཞུགས་ཀྱི་སྤྱོད་པ་ནི། འཇིག་རྟེན་གྱི་ཆོས་སྤང་བླང་གི་ཆ་ཐམས་ཅད་ཟིལ་གྱིས་མནན་ཅིང་། ཐམས་ཅད་རོ་སྙོམས་པའི་ཕྱིར་ཁ་ཟས་ལ་སོགས་པ་ཐམས་ཅད་བླང་དོར་མེད་པར་སྤྱོད་པ་སྟེ། བརྟག་གཉིས་ལས། བཟའ་བ་དེ་བཞིན་བཏུང་བ་ཉིད། ། ཇི་ལྟར་རྙེད་པ་དེ་ཉིད་བཟའ། ། ཡིད་འོང་མི་འོང་རྣམ་རྟོག་ཕྱིར། ། ཞེན་པ་ཙམ་དུའང་མི་བྱ་འོ། །
ཞེས་སོ། ། མགོན་པོ་ཀུན་ཏུ་སྤྱོད་པ་ནི། རང་དོན་གྱི་འཕྲིན་ལས་མེད་པར་གཞན་དོན་ཁོ་ན་ལ་སྤྱོད་པ་སྟེ། སཾ་བྷུ་ཊི་ནས། དཔལ་ལྡན་རྡོ་རྗེ་སེམས་དཔའ་ནི། ། མཉམ་མེད་སྤྱོད་པ་གོང་ན་མེད། ། གང་ཞིག་འགྲོ་ལ་ཕན་པའི་ཕྱིར། ། མགོན་པོ་ཀུན་ཏུ་སྤྱོད་པ་གསུངས། ། ཞེས་སོ། ། མཉམ་གཞག་ཆེན་པོའི་སྤྱོད་པ་ནི།
དངོས་གྲུབ་ཀྱི་མཚན་མ་ཐམས་ཅད་ཡོངས་སུ་རིག་ནས། ཆོས་ཐམས་ཅད་མཉམ་པ་ཆེན་པོའི་ངང་ནས་རྩལ་སྦྱོང་། དེ་ལྟར་ཡང་ཡེ་ཤེས་གྲུབ་པ་ལས། དངོས་གྲུབ་མཚན་མ་མཉེས་ནས་ནི། ། རྣལ་འབྱོར་ཆེན་པོས་ངལ་གསོ་སྟེ། ། སྤྱོད་པ་རྣམས་ཀྱི་གཙོ་བོ་ཉིད། ། ཅེས་སོ། ། གཞན་ཡང་སྤྱོད་པའི་དུས་དང་གྲོགས་དང་། གནས་དང་། ལོངས་སྤྱོད་དང་།
ཕན་ཡོན་ལ་སོགས་པ་ནི་གཞན་དུ་ཤེས་པར་བྱའོ། ། དེ་དག་གི་གྲོགས་སྤྱོད་པ་བརྟན་པ་སྟེ། དེ་རྣམས་ཀྱིས་སྒྲུབ་བྱེད་ཐབས་ཀྱི་རྒྱུད་བཤད་ཟིན་ཏོ།། །། དེ་ཉིད་མངོན་དུ་གྱུར་པ་བསྒྲུབ་བྱ་འབྲས་བུའི་རྒྱུད་ལ་གཉིས་ཏེ། ཐ་མལ་པར་རྟོག་པ་ཐུན་མོང་གི་དངོས་གྲུབ་གྲུབ་ཆེན་བརྒྱད་དང་། མཆོག་གི་དངོས་གྲུབ་སངས་རྒྱས་ཉིད་ཐོབ་པའོ། ། དེ་ལྟར་འདུས་པའི་རྒྱུད་ཕྱི་མ་ནས། མི་སྣང་ལ་སོགས་དངོས་གྲུབ་ཀྱིས། ། ཐ་མལ་པ་ཞེས་བཤད་པ་ཡིན། ། སངས་རྒྱས་ཉིད་འགྲུབ་སངས་རྒྱས་ནི། །
དངོས་གྲུབ་མཆོག་ཅེས་བཤད་པ་ཡིན། ། ཞེས་སོ། ། ཐུན་མོང་གི་དངོས་གྲུབ་ལ་གཉིས་ཏེ། ལས་བརྒྱད་དང་། གྲུབ་ཆེན་བརྒྱད་དོ། ། དང་པོ་ནི། ཞི་བ་ལ་སོགས་པ་སྟེ། བརྟག་གཉིས་ལས། དབང་དང་། མངོན་སྤྱོད་དང་།
དགྲའི་སྡེ་བཤིག་པ་དང་། བསྐྲད་པ་དང་། བསད་པ་དང་། དགུག་པ་དང་། ཞི་བ་དང་། རྒྱས་པར་ཡང་འགྱུར་རོ། ། ཞེས་སོ། ། གྲུབ་ཆེན་བརྒྱད་ནི། མིག་སྨན་བྱུགས་པས་འཇིག་རྟེན་གསུམ་མཐོང་བ་དང་། རྐང་པ་ལ་རྫས་བྱུགས་པས་རྐྱང་མགྱོགས་དང་།
རལ་གྲི་གྲུབ་པས་མཁའ་སྤྱོད་དུ་འགྲོ་བ་དང་། ས་འོག་གྲུབ་པས་ས་འོག་གི་རིག་པ་འཛིན་པ་ལ་སྤྱོད་པ་དང་། རིལ་བུ་ཁར་བཅུག་པས་མི་སྣང་བ་དང་། གཞན་ཡང་ཚེ་ཉི་ཟླ་དང་མཉམ་པ་དང་། ལོ་བཅུ་དྲུག་གི་ན་ཚོད་དུ་གནས་པ་དང་། ལྕགས་དང་ཟངས་གསེར་དུ་བསྒྱུར་ནས་འགྲོ་དོན་ལ་སྤྱོད་པ་དང་། གསུམ་ནི་བཅུད་ཀྱི་བཅུད་ལེན་ཏེ། ཚེ་དང་ལུས་དང་ལོངས་སྤྱོད་ཀྱི་བཅུད་ལེན་ནོ། ། གནོད་སྦྱིན་ཕོ་མོ་བསྒྲུབས་ནས་དགེ་འདུན་གྱི་སྡེའི་འཚོ་བ་སྦྱོར་བ་དང་། ལྷའམ་གནོད་སྦྱིན་ནམ།
མིའམ་ཅི་ལ་སོགས་པའི་བུ་མོ་དམ་པ་རིག་མར་འགུགས་པ་དང་། དེ་ལ་གནོད་སྦྱིན་མོ་ནི་སྤྱི་སྒྲུབ་ཡིན་ལ། ཚེ་ལུས་གཉིས་གཅིག་ཏུ་བརྩིས་པས་བརྒྱད་དོ། ། དེ་ལྟར་ཡང་རྡོ་རྗེ་གུར་ལས། མིག་སྨན་དང་ནི་རྐང་བྱུགས་དང་། ། རལ་གྲི་ས་འོག་གྲུབ་པ་དང་། ། རིལ་བུ་མཁའ་ལ་སྤྱོད་པ་དང་། ། མི་སྣང་བ་དང་བཅུད་ཀྱིས་ལེན། ། རིག་འཛིན་འཁོར་ལོ་བསྒྱུར་བ་དང་། ། བུ་མོ་དམ་པ་འགུགས་པ་ནི། །
བདག་མཉེས་པས་ནི་བསྒྲུབས་པས་སོ། ། དངོས་གྲུབ་རྡོ་རྗེ་རྣམས་སྒྲུབ་བོ། ། ཁ་ཅིག་དབང་ཕྱུག་བརྒྱད་ཀྱང་ཡིན་ཟེར་ཏེ། དེ་དག་ནི་རྒྱལ་བ་ཡབ་སྲས་ནས་ཕལ་ཆེ་བའོ། ། ད་ནི་མཆོག་གི་དངོས་གྲུབ་བསྟན་པར་བྱ་སྟེ། དེ་ཡང་སྤྱིར་སངས་རྒྱས་ཞེས་བྱ་བ་འདི་ཡང་སྤང་བྱ་མ་ལུས་པར་སྤངས་ཤིང་། འགྲུབ་བྱ་མ་ལུས་པར་གྲུབ་པ་ཞིག་ལ་སྨྲ་བས་ན། དེ་ལ་རེ་ཞིག་གཉིས་ཏེ། གཞན་གྱི་བཞེད་པ་འགོད་པ་དང་།

རང་གི་འཐད་པ་བསྟན་པ་འོ། ། དང་པོ་ཁ་ཅིག་སྐུ་གཅིག་ཏུ་འདོད་དེ། རིག་པ་དྲུག་ཅུ་པ་ནས། མྱ་ངན་འདས་པ་བདེན་གཅིག་པ། ། དེ་ཚེ་ལྷག་མ་ལོག་པར་ཤེས། ། རྒྱལ་བ་རྣམས་ཀྱིས་གང་གསུངས་པ། ། མཁས་པ་ཅི་ཕྱིར་འདོད་མི་བྱེད། ། ཅེས་པས་ངོ་བོ་ཉིད་སྐུ་ཁོ་ནར་འདོད་དོ། ། ཁ་ཅིག་སྐུ་གཉིས་སུ་འདོད་དེ། སྟོང་ཉིད་བདུན་ཅུ་པ་ནས། དགེ་བ་འདི་ཡིས་སྐྱེ་བོ་ཀུན། །
བསོད་ནམས་ཡེ་ཤེས་ཚོགས་བསགས་ཏེ། ། བསོད་ནམས་ཡེ་ཤེས་ལས་བྱུང་བའི། ། དམ་པ་གཉིས་པོ་ཐོབ་པར་ཤོག ། ཅེས་པས་ཆོས་སྐུ་དམ་པ་དང་། གཟུགས་སྐུ་དམ་པ་གཉིས་སུ་འདོད། ཁ་ཅིག་སྐུ་གསུམ་དུ་འདོད་དེ། མདོ་སྡེ་རྒྱན་ལས། སྐུ་གསུམ་དག་གི་སངས་རྒྱས་ཀྱི། ། སྐུ་བསྡུས་པར་ནི་ཤེས་པར་བྱ། ། ཞེས་སོ། །
ཁ་ཅིག་སྐུ་ལྔར་བཞེད་ཏེ། མཚན་བརྗོད་ལ། སངས་རྒྱས་སྐུ་ལྔའི་བདག་ཉིད་ཅན། ། ཅེས་སོ། ། ཡོ་གའི་འགྲེལ་པ་ནས། སྐུ་གཉིས་སུ་གསུངས་ཏེ། ཀུན་ཀྱང་ལྡོག་པ་མི་འགལ་བར་ཤེས་པར་བྱའོ། ། རང་གི་བླ་མའི་བཞེད་པས་ཚུལ་གཉིས་སུ་བསྟན་ཏེ། མཚན་ཉིད་ཀྱི་ལུགས་དང་། སྔགས་ཀྱི་ལུགས་སོ། །
གང་ལྟར་ཡང་སྐུ་བཞིར་བཞེད་དེ། དེ་ལ་མཚན་ཉིད་པ་ལྟར་ན། ངོ་བོ་ཉིད་ཀྱི་སྐུ་དང་། ལོངས་སྐུ་དང་། སྤྲུལ་སྐུ་དང་། ཆོས་སྐུའོ། ། དེ་ཡང་མངོན་རྟོགས་རྒྱན་ལས། ངོ་བོ་ཉིད་ལོངས་རྫོགས་བཅས་དང་། ། དེ་བཞིན་གཞན་པ་སྤྲུལ་པ་ནི། ། ཆོས་སྐུའི་མཛད་པ་དང་བཅས་ལ། །
རྣམ་པ་བཞིར་ནི་ཡང་དག་བཤད། ། ཅེས་པའོ། ། དེའང་ངོ་བོ་ཉིད་སྐུ་ནི། ངོ་བོ་རྒྱུ་རྐྱེན་གྱིས་མ་བསྐྱེད། འཇོག་ཆོས་གཞན་ལ་མ་ལྟོས་པ། རྣམ་པ་གཞན་དུ་མི་འགྱུར་བ། དབྱིངས་རང་བཞིན་གྱིས་རྣམ་པར་དག་ཅིང་། སྤང་བྱའི་དྲི་མ་མཐའ་དག་དང་བྲལ་བས་ན། ངོ་བོ་ཉིད་ཀྱི་སྐུ་ཞེས་བྱའོ། ། དེའི་རྣམ་གཞག་ནི་མ་སྤྲོས་སོ། །
གཉིས་པ་ཆོས་ཀྱི་སྐུ་ལ་དོན་ལྔ་སྟེ། རང་བཞིན་གྱི་དང་། སྤངས་པའི་དང་། ཡུལ་ཅན་གང་གི་སྤྱོད་ཡུལ་དུ་གྱུར་པ་དང་། མཛད་པ་འཕྲིན་ལས་ཀྱི་དང་། སྐྱེད་བྱེད་རྒྱུའི་ཁྱད་པར་རོ། ། དང་པོ་རང་བཞིན་ལ། མཚན་གཞི་ནི་དྲན་པ་ཉེར་བཞག་ནས་བཟུང་ནས། རྣམ་མཁྱེན་གྱི་ཟག་མེད་ཀྱི་ཆོས་ཐམས་ཅད་དོ། ། མཚོན་ཆ་ནི་ཆོས་སྐུའི་ཐ་སྙད་དུ་མཚོན་ནོ། །
མཚན་ཉིད་ནི། དཀར་པོའི་ཆོས་མ་ལུས་པ་ཡོངས་སུ་རྫོགས་པ་སྨིན་པ་རབ་ཀྱི་མཐར་ཐུག་པའོ། ། དེ་ལ་དཀར་པོའི་ཆོས་ནི་རྣམ་པར་བྱང་བའི་ཆོས་སོ། ། མ་ལུས་པར་ནི་རིགས་མ་ལུས་པའོ། ། སྨིན་པ་རབ་ནི་སྤངས་རྟོགས་ཡོན་ཏན་གྱི་ཆོས་མཐར་ཐུག་པའོ། ། གཉིས་པ་སྤངས་པའི་ཁྱད་པར་ནི། ཉོན་མོངས་པ་དང་། ཤེས་བྱའི་སྒྲིབ་པ་མ་ལུས་པ་བག་ཆགས་དང་བཅས་པ་སྤངས་པའོ། ། དེ་ལྟར་ཡང་སྐུ་གསུམ་གྱི་མདོ་ལས། རིགས་ཀྱི་བུ་ཀུན་གཞི་གནས་སུ་དག་པ་ནི་མེ་ལོང་ལྟ་བུའི་ཡེ་ཤེས་ཏེ།
ཆོས་ཀྱི་སྐུའོ་ཞེས་སོ། ། གསུམ་པ་ཡུལ་ཅན་ནི། གཞན་རིག་པ་སྟེ། སངས་རྒྱས་ཁོ་ནའི་སྤྱོད་ཡུལ་དུ་གྱུར་པའོ། ། དེ་ལྟར་ཡང་སྐུ་གསུམ་གྱི་མདོ་ལས། ཆོས་ཀྱི་སྐུ་ནི་དེ་བཞིན་གཤེགས་པའི་ངོ་བོ་གང་ལ་བལྟ་བར་བྱའོ་ཞེས་སོ། ། བཞི་པ་མཛད་པ་འཕྲིན་ལས་ནི། གདུལ་བྱའི་སེམས་ཅན་ལམ་གྱི་རྟེན་ལ་འགོད། ལམ་ལ་འགོད། འབྲས་བུ་ལ་འགོད།
གདུལ་བྱ་དག་པ་རྣམས་ཀྱི་དོན་དངོས་སུ་མཛད། མ་དག་པའི་དོན་བརྒྱུད་ནས་བྱེད་པའོ། ། དེའང་མངོན་རྟོགས་རྒྱན་ལས། དེ་བཞིན་འཁོར་བ་ཇི་སྲིད་འདི། ། ལས་ནི་རྒྱུན་མི་འཆད་པར་འདོད། ། འགྲོ་རྣམས་ཞི་བའི་ལས་དང་ནི། ། བསྡུ་བ་རྣམས་བཞི་ལ་འགོད་པ། ། ཆོས་ཀྱི་སྐུ་ཡི་འཕྲིན་ལས་ནི། ། རྣམ་པ་ཉི་ཤུ་བདུན་དུ་བཞེད། ། ཅེས་སོ། །
ལྔ་པ་སྐྱེད་བྱེད་རྒྱུའི་ཁྱད་པར་ནི། ཉེ་བར་ལེན་པའི་རྒྱུ་ཡེ་ཤེས་ཀྱི་ཚོགས་ལས་བྱུང་ཞིང་། བདག་པོའི་རྐྱེན་བསོད་ནམས་ཀྱི་ཚོགས་ལས་བྱུང་བ་སྟེ། དེའང་དབུ་མ་རིན་ཆེན་ཕྲེང་བ་ལས། ཆོས་ཀྱི་སྐུ་དེ་མདོར་བསྡུས་ནས། ། རྒྱལ་པོ་ཡེ་ཤེས་ཚོགས་ལས་འཁྲུངས། ། ཞེས་སོ། ། གསུམ་པ་ལོངས་སྤྱོད་རྫོགས་སྐུ་ལ་དྲུག་སྟེ། རང་བཞིན་གྱི་དང་། མཚོན་བྱ་སྒྲ་དོན་གྱི་དང་།
སྤངས་པའི་དང་། ཡུལ་ཅན་གང་གི་ཡུལ་དུ་གྱུར་པ་དང་། མཛད་པ་འཕྲིན་ལས་ཀྱི་དང་། སྐྱེད་བྱེད་རྒྱུའི་ཁྱད་པར་གྱིའོ། ། དང་པོ་ལ་མཚན་གཞི་ནི། རྣམ་པ་ཐམས་ཅད་མཁྱེན་པ་ཉིད་ཀྱི་རྟེན་དུ་འགྱུར་བ་གང་ཞིག་གོ ། མཚོན་བྱ་ནི། མཚན་དང་དཔེ་བྱད་ཀྱིས་མཛེས་པར་བརྒྱན་པ། ངེས་པ་ལྔ་ལྡན་གྱི་རང་བཞིན་ལོངས་སྤྱོད་རྫོགས་པའི་སྐུའི་ཐ་སྙད་དུ་མཚོན། མཚན་ཉིད་ནི།
སྦྱོར་བའམ་སོ་སོར་རྟོགས་པའི་ཡེ་ཤེས་ཀྱི་ནུས་པ་ལས་སྐྱེས་པའོ། ། དེའང་མངོན་རྟོགས་རྒྱན་ལས། མཚན་ནི་སུམ་ཅུ་རྩ་གཉིས་དང་། ། དཔེ་བྱད་བརྒྱད་ཅུའི་བདག་པོ་འདི། ། ཐུབ་པའི་ལོངས་སྤྱོད་རྫོགས་སྐུར་བཞེད། ། ཅེས་སོ། ། སྒྲ་དོན་ནི། ལོངས་སྐུ་ཞེས་བྱ་ཅི་ཞེ་ན། ཐེག་པ་ཆེན་པོའི་ཆོས་ལ་ལོངས་སྤྱོད་ཅིང་། དགའ་བ་དང་ཚིམ་པར་མཛད་པས་ནའོ། །
གསུམ་པ་སྤངས་པའི་ཁྱད་པར་ནི། སྒྲིབ་པར་གྱུར་པ་མ་ལུས་པ་དང་བྲལ་བའོ། ། དེའང་སྐུ་གསུམ་གྱི་མདོ་ལས། ཉོན་མོངས་པའི་ཡིད་གནས་སུ་དག་པ་ནི་མཉམ་པ་ཉིད་ཀྱི་ཡེ་ཤེས་སོ། ། ཡིད་ཀྱི་རྣམ་པར་ཤེས་པ་གནས་སུ་དག་པ་ནི། སོ་སོར་ཀུན་ཏུ་རྟོགས་པའི་ཡེ་ཤེས་ཏེ། ལོངས་སྤྱོད་རྫོགས་པའི་སྐུའོ་ཞེས་སོ། ། བཞི་པ་ཡུལ་ཅན་ནི། སྤྱིར་རང་གཞན་གཉིས་ཀའི་སྤྱོད་ཡུལ་དུ་འགྱུར་ལ། བྱེ་བྲག་ཏུ་ས་བཅུའི་རྒྱལ་སྲས་རྣམས་ཀྱི་ཡུལ་དུ་གྱུར་པའོ། །
དེའང་སྐུ་གསུམ་གྱི་མདོ་ལས། ལོངས་སྤྱོད་རྫོགས་པའི་སྐུ་དེ་ནི། བྱང་ཆུབ་སེམས་དཔའི་ངོ་བོ་གང་ལ་བལྟ་བར་བྱའོ་ཞེས་སོ། ། ལྔ་པ་འཕྲིན་ལས་ནི། དངོས་སུ་ས་བཅུ་པ་རྣམས་ཀྱི་དོན་བྱེད་ལ། བརྒྱུད་ནས་མ་དག་པ་རྣམས་ཀྱིའང་དོན་བྱེད་དོ། ། དྲུག་པ་རྒྱུའི་ཁྱད་པར་ནི། བསོད་ནམས་ཀྱི་ཉེ་བར་ལེན་པ་ལས་བྱུང་ཞིང་། ཡེ་ཤེས་ཀྱི་ཚོགས་ཀྱིས་ལྷན་ཅིག་སྐྱེས་པའི་རྐྱེན་ལས་བྱུང་བའོ། ། དེ་ཡང་དབུ་མ་རིན་ཆེན་ཕྲེང་བ་ལས།
སངས་རྒྱས་རྣམས་ཀྱི་གཟུགས་སྐུ་འདི། ། བསོད་ནམས་ཚོགས་ལས་བྱུང་བ་འོ། ། ཞེས་པའོ། ། བཞི་པ་སྤྲུལ་པའི་སྐུ་ལ་ལྔ་སྟེ། རང་བཞིན་གྱི་དང་། སྤངས་པའི་དང་། ཡུལ་ཅན་གང་གི་སྤྱོད་ཡུལ་དུ་གྱུར་པའི་དང་། མཛད་པ་འཕྲིན་ལས་ཀྱི་དང་། སྐྱེད་བྱེད་རྒྱུའི་ཁྱད་པར་རོ། ། དང་པོ་བྱ་བ་གྲུབ་པའི་ཡེ་ཤེས་ཀྱི་བདག་རྐྱེན་གྱི་རྒྱུ་ལས་བྱུང་ཞིང་།
མཚན་དང་དཔེ་བྱད་ཀྱིས་བརྒྱན་པ། མཛད་པ་བཅུ་གཉིས་ཀྱི་ཚུལ་དུ་སངས་རྒྱས་པ་སྟེ། རྒྱུད་བླ་མ་ལས། ཆོས་ཀྱི་སྐུ་ལས་མ་གཡོས་པར། ། སྤྲུལ་པའི་རང་བཞིན་སྣ་ཚོགས་ཀྱིས། ། སྐྱེ་བ་མངོན་པར་སྐྱེ་བ་དང་། ། དགའ་ལྡན་གནས་ནས་འཕོ་བ་དང་། ། ལྷུམས་སུ་འཇུག་དང་བལྟམས་པ་དང་། ། སེམས་ཅན་སྲིད་གསུམ་སྐྱོ་བསྐྱེད་ནས། ། ཞེས་པ་ནས།
མྱ་ངན་འདས་ལ་རབ་འཇུག་མཛད། ། ཅེས་པའི་བར་དུ་གསུངས་པ་ནི། མཆོག་གི་སྤྲུལ་པའོ། ། དྲི་ཟའི་རྒྱལ་པོ་དགའ་བ་འདུལ་བ་ལ་སོགས་པ་ནི། བཟོའི་སྤྲུལ་པའོ། ། སྲོག་ཆགས་དེས་པ་ལྟ་བུར་སྤྲུལ་བ་ནི། སྐྱེ་བའི་སྤྲུལ་པ་སྟེ། མདོ་ནས། ཀུན་ཏུ་ཞེས་བྱའི་གྲོང་ཁྱེར་ན། ། དེས་པ་ཞེས་བྱའི་སྲོག་ཆགས་ཡོད། །
དེ་ཡི་ཤ་ལ་སུས་ཟོས་པ། ། ནད་རྣམས་ཀུན་ལས་ཐར་བར་འགྱུར། ། ཞེས་སོ། ། དེ་ལྟར་ཡང་། མདོ་སྡེ་རྒྱན་ལས། སངས་རྒྱས་སྤྲུལ་པ་དཔག་མེད་པ། ། སྤྲུལ་པའི་སྐུར་ནི་འདོད་པ་སྟེ། ། དོན་གཉིས་ཕུན་སུམ་ཚོགས་པ་ནི། ། རྣམ་པ་ཐམས་ཅད་གཉིས་ལ་གནས། ། བཟོ་དང་སྐྱེ་དང་བྱང་ཆུབ་ཆེ། །
མྱ་ངན་འདས་ལ་རྟགས་སྟོན་པ། ། སངས་རྒྱས་སྤྲུལ་པའི་སྐུ་འདི་ནི། ། ནམ་ཡང་མེད་པ་མ་ཡིན་ཏེ། ། རྣམ་པར་གྲོལ་བའི་ཐབས་ཆེན་པོ། ། ཞེས་སོ། ། གཉིས་པ་སྤངས་པའི་ཁྱད་པར་ནི། སྒྲིབ་པ་མ་ལུས་པ་དང་བྲལ་བ་སྟེ། སྐུ་གསུམ་གྱི་མདོ་ལས། སྒོ་ལྔའི་རྣམ་པར་ཤེས་པ་གནས་སུ་དག་པ་ནི། བྱ་བ་གྲུབ་པའི་ཡེ་ཤེས་ཏེ།
སྤྲུལ་པའི་སྐུའོ། ། ཞེས་པའོ། ། གསུམ་པ་ཡུལ་ཅན་ནི། སྤྱིར་རང་གཞན་གཉིས་ཀ་རིག་པ་ཡུལ་དུ་གྱུར་པ་ལ། བྱེ་བྲག་ཏུ་མོས་པ་ལ་སྤྱོད་པའི་སོ་སོ་སྐྱེ་བོའི་ཡུལ་དུ་གྱུར་པའོ། ། དེའང་སྐུ་གསུམ་གྱི་མདོ་ནས། སྤྲུལ་པའི་སྐུ་ནི་མོས་པའི་སོ་སོ་སྐྱེ་བོ་ལ་རབ་ཏུ་སྣང་བར་འགྱུར་རོ། ། བཞི་པ་མཛད་པ་འཕྲིན་ལས་ཀྱི་ཁྱད་པར་ནི། དག་པ་དང་མ་དག་པ་གཉིས་ཀའི་དོན་བྱེད་པའོ། ། མངོན་རྟོགས་རྒྱན་ལས།
འགྲོ་ལ་ཕན་པ་སྣ་ཚོགས་དག ། མཉམ་དུ་མཛད་པའི་སྐུ་དེ་ནི། ། ཐུབ་པའི་སྤྲུལ་སྐུ་རྒྱུན་མི་འཆད། ། ཅེས་སོ། ། ལྔ་པ་སྐྱེད་བྱེད་རྒྱུའི་ཁྱད་པར་ནི། བསོད་ནམས་ཀྱི་ཚོགས་ཀྱི་ཉེ་བར་ལེན་པ་ལས་བྱུང་ཞིང་། ཡེ་ཤེས་ཀྱི་ཚོགས་ཀྱི་རྐྱེན་ལས་སྐྱེ་བའོ། ། དེ་ལྟར་ཡང་། བསོད་ནམས་ཡེ་ཤེས་ཚོགས་བསགས་པ། ། བསོད་ནམས་ཡེ་ཤེས་ལས་བྱུང་བའི། །
ཞེས་སོ། ། ཚུལ་གཉིས་པ་གསང་སྔགས་ལྟར་ན་ཡང་། སྐུ་བཞིར་བཞེད་དེ། གང་ཞེ་ན། ཆོས་སྐུ་དང་། ལོངས་སྤྱོད་རྫོགས་པའི་སྐུ་དང་། སྤྲུལ་པའི་སྐུ་དང་། བདེ་བ་ཆེན་པོའི་སྐུའོ། ། དེའང་དཔལ་རྡོ་རྗེ་ཕྲེང་བའི་རྒྱུད་ནས། སྐུ་གསུམ་དག་ནི་ཐ་དད་དུ། །
སྐྱོབ་པ་ཡིས་ནི་གང་བསྟན་པ། ། ཡོངས་སུ་རྫོགས་པར་རིམ་སྦྱོར་བས། ། གཅིག་ཏུ་ཡང་ནི་འགྱུར་བ་ཡིན། ། ཞེས་པའོ། ། སྐུ་གསུམ་ནི་གོང་དུ་བསྟན་པ་ཁོ་ནའོ། ། སྐུ་གསུམ་དབྱེར་མེད་བདེ་བ་ཆེན་པོའི་སྐུའི་རྣམ་གཞག་ལ་དྲུག་སྟེ། རང་བཞིན་གྱི་ཁྱད་པར་དང་། སྤངས་པའི་ཁྱད་པར་དང་། ཡུལ་ཅན་གང་གི་སྤྱོད་ཡུལ་དུ་གྱུར་པའི་དང་། མཛད་པ་འཕྲིན་ལས་ཀྱི་དང་།
སྐྱེད་བྱེད་རྒྱུའི་དང་། དེའི་ཡན་ལག་བདུན་ལྡན་དུ་རྩི་བའི་ཁྱད་པར་རོ། ། དང་པོ་ནི་ཆོས་སྐུའི་ངོ་བོ། ལོངས་སྐུའི་རྣམ་པ། སྤྲུལ་སྐུའི་ཕྲིན་ལས། དེ་སྐུ་གསུམ་དབྱེར་མེད་བདེ་བ་ཆེན་པོའི་སྐུའོ། ། དེའང་དུར་ཁྲོད་རྨད་དུ་བྱུང་བའི་རྒྱུད་ལས། སྟོན་པ་མངོན་གྱུར་ཆོས་སྐུ་ལ། ། མཚན་དཔེ་བདེ་བ་ལོངས་་་་་་ཡིད་རང་ཉོན་ཡིད་གཉིས་ཀྱི་རང་བཞིན་ཡེ་ནས་ལོངས་སྐུར་ལྷུན་གྱིས་གྲུབ་པ་དེ་གཞིའོ། ། སྤྱོད་རྫོགས། །
རོལ་པའི་མཛད་པ་སྤྲུལ་སྐུ་སྟེ། ། སྐུ་གསུམ་དབྱེར་མེད་བདེ་ཆེན་སྐུ། ། ཞེས་སོ། ། སྤངས་པ་ནི་སྒྲིབ་པ་མ་ལུས་པ་སྤངས་པའོ། ། ཡུལ་ནི་རང་དང་ས་བཅུའི་རྒྱལ་སྲས་རྣམས་ཀྱི་སྤྱོད་ཡུལ་དུ་གྱུར་པ་སྟེ། དེའང་དེ་ཁོ་ན་ཉིད་རིན་ཆེན་སྣང་བ་ལས། ས་བཅུར་ཞུགས་པ་ཡང་དག་ལོངས་སྤྱོད་ཅིང་། ། འགྲོ་དོན་མཛད་པ་སྒྲུབ་ཕྱིར་རབ་ཏུ་གྲགས། ། ཞེས་སོ། ། འཕྲིན་ལས་ནི་ཕལ་ཆེར་ལོངས་སྐུ་དང་འདྲ་ལ།
འདིར་ནི་ཟག་པ་མེད་པའི་བདེ་བ་ཆེན་པོ་སྩོལ་བར་མཛད་པའོ། ། ལྔ་པ་སྐྱེད་བྱེད་རྒྱུ་ནི། ལོངས་སྐུའི་རྒྱུ་ཉིད་ཀྱིས་ཉེ་བར་ལེན་པར་བྱས་ལ། དབང་གསུམ་པའི་དུས་ཀྱི་ལྷན་ཅིག་སྐྱེས་པའི་ཡེ་ཤེས་ངོ་སྤྲད་པས་རྐྱེན་རྒྱས་ཤིང་། ཟག་པ་མེད་པའི་བདེ་བ་ཆེན་པོ་གོམས་པ་རབ་ཀྱི་མཐར་ཕྱིན་པ་དང་། མངོན་དུ་གྱུར་པ་སྟེ། དེའང་དཔལ་ར་ལི་ཡེ་ཤེས་འབར་བའི་རྒྱུད་ལས། བདེ་བ་ལས་ནི་རྡོ་རྗེ་འཆང་། ། བདེ་བ་སིལ་ནི་བདེ་བ་སྒྲུབ། ། རྒྱུ་བདེ་བ་ལ་འབྲས་བུ་བདེ། །
རྒྱུ་ཡི་ནང་ནས་འདི་མཆོག་ལ། ། འབྲས་བུའི་ནང་ནས་འདི་མཆོག་གོ ། ཞེས་སོ། ། དྲུག་པ་ཡན་ལག་བདུན་ལྡན་དུ་རྩི་བ་ལ་བདུན་ཏེ། ལོངས་སྤྱོད་རྫོགས་པའི་དང་། ཞལ་སྦྱོར་གྱི་དང་། བདེ་བ་ཆེན་པོ་དང་། རང་བཞིན་མེད་པའི་དང་། སྙིང་རྗེ་ངེས་པར་གང་བའི་དང་། རྒྱུན་མི་འཆད་པའི་དང་།
འགོག་པ་མེད་པའི་ཡན་ལག་གོ ། དེ་ལྟར་ཡང་དཔལ་ངག་གི་དབང་ཕྱུག་གྲགས་པའི་ཡན་ལག་བདུན་ལྡན་ལས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། ། སྙིང་རྗེ་ངེས་གང་རྒྱུན་མི་འཆད་དང་འགོག་པ་མེད། ། ཡན་ལག་བདུན་དང་ལྡན་པའི་གྲུབ་བྱ་འདི། ། བདག་འདོད་ཚད་མས་ཡོངས་བསྒོམ་བློ་ཅན་རྣམས་ཀྱང་འདོད། ། ཅེས་སོ། ། དེ་ལ་སཾ་བྷོ་ཀའི་སྒྲ་ལས། ལོངས་སྤྱོད་རྫོགས་པའི་ཡན་ལག་ལ་ལྔ་སྟེ། གནས་དང་།
དུས་ལ་དང་། འཁོར་ལ་དང་། ཆོས་ལ་དང་། ཡེ་ཤེས་ལ་སྤྱོད་པའོ། ། དེ་ལ་གནས་ནི། ཡེ་ཤེས་སྒྱུ་མ་ཙམ་དུ་འོག་མིན་སྟུག་པོ་བཀོད་པའི་ཞིང་ཁམས་ལ་སྟེ། དཔལ་རྡོ་རྗེ་རྩེ་མོ་ནས། འོག་མིན་གནས་མཆོག་དམ་པ་ནི། ། སྟུག་པོ་བཀོད་པའི་ཞིང་ཁམས་འཇིགས་མེད་པར། ། འདི་ནི་སངས་རྒྱས་ཀུན་གྱི་ཆོས། །
རྫོགས་པར་ལོངས་སྤྱོད་ཚུལ་འདི་བྱུང་། ། ཞེས་སོ། ། དུས་ནི། ལྷན་ཅིག་སྐྱེས་པའི་ཡེ་ཤེས། ཇི་སྲིད་འཁོར་བ་མྱང་འདས་སུ་མ་གྲོལ་གྱི་བར་དུའོ། ། དེའང་དཔལ་མཆོག་བདེ་བ་ལས། རྡོ་རྗེ་འཆང་ཆེན་རྒྱུན་དུ་རྟག ། དུས་གསུམ་མཉམ་པ་ཉིད་ལ་ཞུགས། ། ཞེས་སོ། ། འཁོར་ནི་ས་བཅུའི་བྱང་ཆུབ་སེམས་དཔའ་འབའ་ཞིག་ལ་སྟེ།
ལུང་ནི་གོང་དུ་བསྟན་ཏོ། ། ཆོས་ནི་ཐེག་པ་ཆེན་པོའི་ཆོས་ཀྱི་འཁོར་ལོ་རྒྱུན་མི་འཆད་པར་བསྐོར་བ་སྟེ། མདོ་སྡེ་རྒྱན་ལས། བྱང་ཆུབ་སེམས་དཔའ་ཆེ་རྣམས་ལ། ། ཆོས་ལ་རྫོགས་པར་ལོངས་སྤྱོད་པའོ། ། ཞེས་སོ། ། ཡེ་ཤེས་ཇི་ལྟ་བ་དང་། ཇི་སྙེད་པ་མངའ་བའོ། ། དེ་ལ་ཇི་ལྟ་བ་ནི་རང་བཞིན་གྱི་རྣམ་པར་དག་ཅིང་། སྤྲོས་པའི་མཚན་མ་གཟུང་འཛིན་རྣམ་པར་དག་པ་སྟེ།
གསང་བ་གྲུབ་པ་ལས། སྟོང་ཉིད་ཡེ་ཤེས་ལས་བྱུང་ཞིང་། ། གཉིས་མེད་མཆོག་ཏུ་ཞི་བ་ཉིད། ། རྣམ་པ་ཀུན་གྱི་མཆོག་ལྡན་པའི། ། གཟུང་དང་འཛིན་པ་རྣམ་པར་སྤངས། ། ཞེས་སོ། ། ཇི་སྙེད་པ་མཁྱེན་པའི་ཡེ་ཤེས་ནི། དེ་ལྟ་བུའི་ངང་ནས། དུས་སྐད་ཅིག་མ་གཅིག་ལའང་། དུས་གསུམ་ཤེས་བྱའི་དཀྱིལ་འཁོར་མ་ལུས་པ་མཁྱེན་པ་སྟེ།
མདོ་སྡེ་རྒྱན་ལས། མཁྱེན་པའི་སྐད་ཅིག་གཅིག་ལས་ནི། ། ཤེས་བྱའི་དཀྱིལ་འཁོར་ཀུན་ཁྱབ་ཅན། ། ཞེས་སོ། ། སམ་བྷུ་ཊིའི་སྒྲ་ལས། ཞལ་སྦྱོར་གྱི་ཡན་ལག་ནི། བདེ་བ་དང་སྟོང་པ་དབྱེར་མི་ཕྱེད་པ་ལ་རྒྱུན་དུ་རང་སྣང་གི་ཡུམ་དང་སྙོམས་པར་འཇུག་པ་སྟེ། དེ་ཁོ་ན་ཉིད་རིན་ཆེན་སྣང་བ་ལས། ཉིད་མཚུངས་ལྷ་མོས་འཁྱུད་ཅིང་འགྲོ་བ་ཡི། ། དོན་མཛད་བདེ་སྡུག་གཉིས་བྲལ་ངོ་བོ་ཉིད། །
ཅེས་སོ། ། མཧཱ་སུ་ཀའི་སྒྲ་ལས། བདེ་བ་ཆེན་པོའི་ཡན་ལག་ནི། བདེ་བ་དེའང་གྲོག་སྦུར་ལ་སོགས་པའི་སེམས་ཅན་གྱི་ཚོགས་མ་ལུས་པ་ལའང་། ཤིན་ཏུ་འདོད་པར་བྱ་བ་ཡིན་ནོ། ། ཆེན་པོ་ཞེས་བྱ་བ་ནི། ཤིན་ཏུ་རྒྱ་ཆེ་བ་ཉིད་དང་། ཟག་པ་མེད་པ་ཉིད་དང་། གྱ་ནོམ་པ་ཉིད་དང་། ཞེས་པ་དང་།
བརྟག་གཉིས་ལས། བདེ་བ་རྒྱུ་དང་མི་རྒྱུ་ཀུན། ། བདེ་བ་ཤེས་རབ་བདེ་བ་ཐབས། ། དེ་བཞིན་ཀུན་ཏུ་རྒྱུ་སྐྱེས་བདེ། ། བདེ་བ་རྡོ་རྗེ་སེམས་དཔར་བརྗོད། ། ཅེས་སོ། ནི་ས་བྷའི་སྒྲ་ལས། རང་བཞིན་མེད་པའི་ཡན་ལག་ནི། གཅིག་དང་དུ་མ་ལ་སོགས་པ་རང་བཞིན་གྱི་སྟོང་པ་སྟེ། སྒྱུ་མའི་དཔེ་བཅུ་གཉིས་ལྟ་བུར་རྟོགས་པའོ། །
དེའང་ཤེར་ཕྱིན་ལས། རྨི་ལམ་ལྟ་བུ་དང་སྒྱུ་མ་ལྟ་བུ་ཞེས་པ་ལ་སོགས་པའོ། ། བརྟག་གཉིས་ལས་ཀྱང་། རང་བཞིན་གདོད་ནས་མ་སྐྱེས་པ། ། བདེན་མིན་བརྫུན་མིན་དེ་བཞིན་དུ། ། ཐམས་ཅད་ཆུ་ཡི་ཟླ་བ་ལྟར། ། འདོད་པ་རྣལ་འབྱོར་མ་ཤེས་ཀྱི། ། ཞེས་སོ། པའི་སྒྲ་ལས། སྙིང་རྗེ་ངེས་གང་གི་ཡན་ལག་ལ་གསུམ།
སེམས་ཅན་ལ་དམིགས་པ་དང་། ཆོས་ལ་དམིགས་པ་དང་། དམིགས་པ་མེད་པའི་སྙིང་རྗེའོ། ། དང་པོ་ནི། སེམས་ཅན་ཐམས་ཅད་སྡུག་བསྔལ་གྱི་རྒྱུ་དང་འབྲས་བུ་ལ་ལོངས་སྤྱོད་པས། ཤིན་ཏུ་མི་བཟད་པའི་བརྩེ་བ་ཆེན་པོ་བསྐྱེད་པ་སྟེ། དེའང་རྨི་ལམ་ཡིད་བཞིན་ནོར་བུའི་གཏམ་རྒྱུད་ལས། སེམས་ཅན་རྣམས་ལ་གུས་བསྟན་པ། ། བརྩོན་འགྲུས་གོ་ཆ་གྱོན་པ་ནི། ། འབྲས་བུ་ཆེ་ལ་བསྐལ་སྟོང་དུ། །
དམྱལ་བ་མེ་ལ་གནས་པའང་སྤྲོ། ། ཞེས་སོ། ། ཆོས་ལ་དམིགས་པའི་སྙིང་རྗེ་ནི། དོན་དམ་པར་གདུལ་བྱ་དང་འདུལ་བྱེད་འདུལ་ཐབས་སུ་མ་གྲུབ་ཀྱང་། ཀུན་རྫོབ་ཏུ་སེམས་ཅན་ཐམས་ཅད་གཟུང་འཛིན་གཉིས་ཀྱི་རྒྱར་ཆུད་ཅིང་། འདི་དག་མྱུར་དུ་སྤྲོས་བྲལ་རྟོགས་པར་བྱའོ་སྙམ་དུ་སེམས་བསྐྱེད་པ་སྟེ། བྱང་ཆུབ་སེམས་འགྲེལ་ལས། སྙིང་རྗེས་བརླན་པའི་སེམས་ཀྱིས་ནི། ། འབད་པས་བསྒོམ་པ་བྱ་བ་ཡིན། ། ཐུགས་རྗེའི་བདག་ཉིད་སངས་རྒྱས་ཀྱིས། །
བྱང་ཆུབ་སེམས་ནི་རྟག་ཏུ་བསྒོམ། ། ཞེས་སོ། ། དམིགས་པ་མེད་པའི་སྙིང་རྗེ་ནི། འཁོར་འདས་གཉིས་ཀྱིས་བསྡུས་པའི་ཆོས་ཐམས་ཅད། ངོ་བོ་ཅིར་ཡང་མ་གྲུབ་པར་རྟོགས་བཞིན་དུ་མི་དམིགས་པའི་གནས་སུ་སྙིང་རྗེ་དང་། དམིགས་པ་མེད་པའི་གནས་ཤེས་རབ་ཆེན་པོ་གཉིས་རོ་གཅིག་པ་སྐྱེ་བ་སྟེ། དཔལ་ཡེ་ཤེས་ཕྲེང་བའི་རྒྱུད་ལས། མི་དམིགས་གནས་སུ་སྙིང་རྗེ་དང་། ། དམིགས་མེད་གནས་ཀྱི་ཤེས་རབ་གཉིས། ། བློ་དང་ལྷན་ཅིག་གཅིག་གྱུར་པ། །
ནམ་མཁར་ནམ་མཁའ་ཇི་བཞིན་ནོ། ། ཞེས་སོ། ། ནི་རན་ཏའི་སྒྲ་ལས། རྒྱུན་མི་འཆད་པའི་ཡན་ལག་ནི། དཔལ་རྡོ་རྗེ་འཆང་ཆེན་པོའི་ངང་ནས། འོག་མིན་གྱི་གནས་སུ་རྟག་པར་བཞུགས་ཤིང་། ཐུགས་རྗེ་རྣམ་པ་གསུམ་ཡང་རྒྱུན་དུ་མངའ་བས། འདིར་ལས་གང་ལ་གང་འདུལ་གྱིས་སྤྲུལ་པའང་བྱེ་བ་ཕྲག་བརྒྱ་ལ་སོགས་པ་རྒྱུན་མི་འཆད་པ་སྟེ། དེའང་ཡེ་ཤེས་གྲུབ་པ་ལས། ཁྱབ་བདག་རྡོ་རྗེའི་སྐུ་ཉིད་དང་། །
འགྱུར་མེད་དུ་ནི་ཐམས་ཅད་དོ། ། ཞེས་སོ། ། ནི་རོ་ཏའི་སྒྲ་ལས། འགོག་པ་མེད་པའི་ཡན་ལག་ནི། དེ་ལྟ་བུའི་སྐུ་དེའང་རེས་བཞུགས་པ། རེས་མི་བཞུགས་པ་ལྟ་བུ་དང་། དུས་ཅུང་ཞིག་བཞུགས་ནས་འཇིགས་པ་དང་། ཉན་ཐོས་ཞི་བ་ཕྱོགས་གཅིག་པ་ལྟར། ཐུགས་རྗེ་འགོག་པ་ལྟ་བུ་མ་ཡིན་ཏེ། གོང་དུ་བསྟན་པའི་ཡན་ལག་རྣམས།
ཐབས་དང་ཤེས་རབ་ཟུང་འཇུག་རྒྱུན་མི་འཆད་པའོ། ། དེའང་དེ་ཁོ་ན་ཉིད་རིན་ཆེན་སྣང་བ་ལས། དཔེ་མེད་བདེ་བའི་ངོ་བོ་དཔལ་གྱི་གནས་གྱུར་གནས་མེད་པ། ། མཚུངས་མེད་ལྷ་མོ་བཅུ་ཡི་ངོ་བོ་རིགས་དང་རིག་མར་བཅས། ། སྲིད་པ་གསུམ་ལ་ཕན་དང་བདེ་བ་ཐོབ་མཛད་འགྱུར་བ་མེད། ། ཇི་སྲིད་རེ་བ་གནང་བའི་ཕྱག་ན་པདྨོར་རྒྱལ་གྱུར་ཅིག ། ཅེས་པས་ཤེས་སོ། ། དེ་དག་ལ་ལོངས་སྤྱོད་རྫོགས་པ་དང་། ཁ་སྦྱོར་གྱི་དང་། བདེ་བ་ཆེན་པོའི་ཡན་ལག་གསུམ་ནི།
ལོངས་སྤྱོད་རྫོགས་པའི་སྐུའི་ཡན་ལག་གོ ། རང་བཞིན་མེད་པ་ནི་ཆོས་ཀྱི་སྐུའི་ཡན་ལག་གོ ། སྙིང་རྗེ་ངེས་གང་དང་། རྒྱུན་མ་ཆད་པ་དང་། འགོག་པ་མེད་པ་གསུམ་ནི། སྤྲུལ་སྐུའི་ཡན་ལག་གོ ། དེ་དག་ཐམས་ཅད་དབྱེར་མེད་དུ་གྱུར་པ་ནི་བདེ་བ་ཆེན་པོའི་སྐུ་ཉིད་དུ་རིག་པར་བྱའོ། ། དེ་དག་ནི་དེ་ཉིད་མངོན་དུ་གྱུར་པ། བསྒྲུབ་བྱ་འབྲས་བུའི་རྒྱུད་བསྟན་པ་སྟེ། དེ་རྣམས་ནི་བརྗོད་པར་བྱ་བ་དོན་གྱི་རྒྱུད་བཤད་ཟིན་ཏོ།། །།
ད་ནི་རྗོད་པར་བྱེད་པ་སྒྲའི་རྒྱུད་བཤད་པར་བྱ་སྟེ། དེ་ལ་རྒྱུད་མཚན་ཉིད་པ་དང་། བརྟག་པ་གཉིས་སོ། ། དང་པོ་ལ་གསུམ། ངོ་བོ་དང་། དབྱེ་བ་དང་། དབྱེ་བྱེད་རྒྱས་པར་བཤད་པའོ། ། དང་པོ་ངོ་བོ་ནི། གསང་སྔགས་ཀྱི་བརྗོད་བྱའི་དོན་སྟོན་པར་བྱེད་པའི་མིང་དང་། ཚིག་དང་།
ཡི་གེ་རྣམ་པ་གསུམ་རང་གི་རྣམ་རིག་ལ་སྒྲ་སྤྱི་དང་། དོན་སྤྱི་འདྲེས་པ་རྣམ་པར་བཞག་པ་གང་ཡིན་པའོ། ། དབྱེ་བ་ལ་བཞི་སྟེ། བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་གྱི་རྒྱུད། རྣལ་འབྱོར་བླ་ན་མེད་པའི་རྒྱུད་དང་བཞིའོ། ། དབྱེ་དོན་རྒྱས་པར་བཤད་པ་ལ་གཉིས་ཏེ། རྒྱུད་བཞིར་ངེས་པ་བསྟན་པ་དང་། རྒྱུད་བཞི་སོ་སོའི་འཐད་པ་སྒྲུབ་པའོ། །
དང་པོ་ལ་ལྔ་་་་་་ལྔ་པོ་འདིའི་བཤད་པ་འདྲ་རུང་དུ་སྣང་ངོ་། ། སྟེ། འབྱུང་དུས་བསྐལ་པ་བཞི་དང་། གདུལ་བྱ་མི་རིགས་བཞི་དང་། འཇུག་བྱེད་གང་ཟག་བཞི་དང་། སྦྱང་གཞི་འདོད་ཆགས་བཞི་དང་། ཉམས་ལེན་སྒྲུབ་ཚུལ་བཞི་ལ་དགོངས་པས་ན་བཞིར་ངེས་སོ། ། དེ་ལ་དུས་ནི། སྤྱིར་འཛམ་བུ་གླིང་དུ་བསྐལ་པ་རྫོགས་ལྡན་གྱི་དུས་སུ་མི་རྣམས་ལ་ཡོན་ཏན་བཞི་ཡོད་དེ། ཚེ་ལོ་དཔག་ཏུ་མེད་པ་ཐུབ་པ་དང་།
ལོངས་སྤྱོད་ལ་བདག་གིར་བྱ་བ་མེད་པ་དང་། ཁ་དོག་རང་ལུས་ལ་འོད་ཡོད་པ་དང་། རྫུ་འཕྲུལ་གྱིས་མཁའ་ལ་འགྲོ་ཤེས་པའོ། ། དེར་ཚེ་འགྲིབ་པ་ནི་གསུམ་ལྡན་གྱི་དུས། ལོངས་སྤྱོད་འགྲིབ་པ་ནི་གཉིས་ལྡན་གྱི་དུས། དེ་གསུམ་པོ་ལ་ཤི་ཡང་རོ་མི་འབྱུང་ལ། དེ་ནས་ས་ཞག་ལ་སོགས་པ་ཟོས་པས། རྫུ་འཕྲུལ་ཁ་དོག་ཉམས་ཤིང་ཤི་བ་ལ་རོ་བྱུང་བ་ནི། རྩོད་ལྡན་གྱི་དུས་སུ། དེ་ལྟར་རྫོགས་ལྡན་དང་སྒོ་བསྟན་ནས་བྱ་བའི་རྒྱུད་བྱུང་ལ།
གསུམ་ལྡན་གྱི་སྒོ་དང་བསྟུན་ནས་སྤྱོད་པའི་རྒྱུད་བྱུང་། གཉིས་ལྡན་གྱི་སྒོ་དང་བསྟུན་ནས་རྣལ་འབྱོར་རྒྱུད་བྱུང་བ་སྟེ། རྩོད་ལྡན་གྱི་སྒོ་དང་བསྟུན་ནས། རྣལ་འབྱོར་བླ་ན་མེད་པའི་རྒྱུད་བྱུང་བའོ། ། དེ་ལྟར་ཡང་དུར་ཁྲོད་རྨད་དུ་བྱུང་བའི་རྒྱུད་ལས། བསྐལ་པ་རྫོགས་ལྡན་གསུམ་གཉིས་དང་། ། རྩོད་ལྡན་དུས་བཞི་རིམ་པ་ཡིས། ། རྒྱུད་ཀྱང་རྣམ་པ་བཞིར་གསུངས་ཏེ། ། བྱ་སྤྱོད་རྣལ་འབྱོར་བླ་མེད་དོ། ། ཞེས་སོ། །
གདུལ་བྱ་མི་རིགས་བཞིའི་སྒོ་དང་བསྟུན་པ་ནི། བྲམ་ཟེའི་རིགས་ཁྲུས་དང་གཙང་སྦྲ་བསྐྲུན་ཞིང་དེའི་སྒོ་དང་བསྟུན་ནས་བྱ་བའི་རྒྱུད་གསུངས། རྗེའུའི་རིགས་ཁྲུས་དང་གཙང་སྦྲའང་བསྲུང་ཞིང་འཁོར་ཡང་སྐྱོང་ལ། དེའི་སྒོ་དང་བསྟུན་ནས་སྤྱོད་པའི་རྒྱུད་བྱུང་ཞིང་། རྒྱལ་པོའི་རིགས་དེ་དག་གི་སྟེང་དུའང་ཡུལ་ཁམས་དང་། ལོངས་སྤྱོད་དང་། དཔུང་གི་ཚོགས་ཡན་ལག་བཞི་པ་ལ་སོགས་པ་ལ་མངའ་བསྒྱུར་བས། དེའི་སྒོ་དང་བསྟུན་ནས་རྣལ་འབྱོར་གྱི་རྒྱུད་བྱུང་བ་སྟེ། དེའང་རྒྱལ་པོ་དང་འདྲ་བའི་རྣམ་སྣང་། བཙུན་མོ་དང་འདྲ་བའི་སེམས་མ་བཞི།
ནང་འཁོར་དང་འདྲ་བའི་སེམས་དཔའ་བཅུ་དྲུག་དང་། ཕྱི་འཁོར་དང་འདྲ་བའི་བསྐལ་བཟང་གི་སེམས་དཔའ་བཅུ་དྲུག་དང་། གྲི་ཐོགས་པ་དང་འདྲ་བའི་སྒོ་བ་བཞི་པའོ། ། རྡོ་རྗེ་རྩེ་མོ་ལས། རྒྱལ་པོ་དང་ནི་བཙུན་མོ་དང་། ། འཁོར་གྱི་ཚོགས་ལ་རོལ་པ་འོ། ། དེ་ཡི་གཉེན་པོར་རྣལ་འབྱོར་རྒྱུད། ། འབྱུང་བ་འདི་ནི་ཐེ་ཚོམ་མེད། ། ཅེས་སོ། ། དམངས་་་་་་གདན་བཞི་ནས་གཟུགས་ཤིག་མཛེས་མ་སྒྲའི་ཆོས། །
ཞེས་སོ། ། ཀྱི་རིགས་ཀྱི་གཙང་དམེ་ཆུང་། ། ཉོན་མོངས་པ་རགས་པ། སྒོ་གསུམ་གྱི་སྤྱོད་པ་ལྷུག་པ་སྟེ། དེའི་སྒོ་དང་བསྟུན་ནས་རྣལ་འབྱོར་བླ་ན་མེད་པའི་རྒྱུད་གསུངས། དེའང་དཔལ་བདེ་མཆོག་སྦྱངས་པ་རོལ་པ་ལས། བྱ་བ་བྲམ་ཟེ་གཙང་དང་བསྟུན། ། སྤྱོད་པ་རྗེ་རིགས་བདེ་བས་ལྷག ། རྣལ་འབྱོར་རྒྱལ་པོ་འཁོར་ཚོགས་མང་། ། གཞི་དམངས་གདོད་ནས་གྲོལ་བ་སྟེ། །
གཞན་དུ་སུ་ལའང་མ་བསྟན་པར། ། མཛེས་པ་ཁྱོད་ལ་བསྟན་པ་ཡིན། ། ཞེས་སོ། ། འཇུག་བྱེད་གང་ཟག་དང་སྒོ་བསྟུན་པ་ནི། སྤྱིར་སྔགས་ལ་འཇུག་པ་དབང་པོ་རབ་ཀྱི་སྤྱོད་ཡུལ་དེ། དེ་ཡང་རབ་ཀྱི་ཐ་མའི་དོན་དུ་བྱ་བའི་རྒྱུད་བྱུང་། རབ་ཀྱི་འབྲིང་གི་དོན་དུ་སྤྱོད་པའི་རྒྱུད་བྱུང་། རབ་ཀྱི་རབ་ཀྱི་དོན་དུ་རྣལ་འབྱོར་གྱི་རྒྱུད་བྱུང་། རབ་ཀྱི་ཡང་རབ་ལ་དགོངས་ནས་རྣལ་འབྱོར་བླ་ན་མེད་པའི་རྒྱུད་གསུངས་པ་སྟེ། དམན་་་་་་སྤྱིར་རྒྱུད་སྡེ་བཞིའི་དབྱེ་བ་སྟོན།
པ་རྣམས་ལ་བྱ་བའི་རྒྱུད། ། བྱ་མེད་སྤྱོད་་་་་་སྤྱོད་པ་བྱེ་བ་ལྟ་བ་རྣལ་འབྱོར་གཉིས་ཀའི་རྒྱུད་ཟེར། པ་དེ་བས་ལྷག་་་་་ཅོད་པན་ཁས་མི་ལེན། ། སེམས་ཅན་མཆོག་ལ་རྣལ་འབྱོར་རྒྱུད། ། རྣལ་འབྱོར་བླ་མེད་དེ་ལྷག་པ་འོ། ། ཞེས་སོ། ། སྦྱང་གཞི་འདོད་ཆགས་བཞི་དང་བསྟུན་པ་ནི། སྤྱིར་གསང་སྔགས་འདི་འདོད་པ་ཁམས་པ་ལ་གསུངས་་་་་་མ་རྒྱུད་པ་སྟེ། བརྟག་གཉིས་ལས། ལྟ་དང་དགོད་དང་ལག་བཅངས་དང་། །
འཁྱུད་དང་གཉིས་སྤྱད་ལ་སོགས་པ། ། རྒྱུད་ཀྱང་རྣམ་པ་བཞི་རྣམས་སུ། ། ཞེས་སོ། ། དེའང་གཞན་འཕྲུལ་དབང་བྱེད་པ་ལ་བལྟས་པས་ཚིམ་པ་རྣམས་ལ་བྱ་བའི་རྒྱུད་གསུངས། དེའང་རྣམ་སྣང་མངོན་བྱང་ནས། རིགས་ལྔའི་ལྷ་མོ་མང་པོ་ནི། ། རྒྱལ་བའི་སྐུ་ཡི་ཕྱོགས་སུ་བྲི། ། ཞེས་སོ། ། འཕྲུལ་དགའ་ལ་སོགས་པ་ལ་དགོད་པས་ཚིམས་པའི་འདོད་ཆགས་ཡོད། དེ་ལ་སྤྱོད་པའི་རྒྱུད་གསུངས།
ཡང་དེ་ཉིད་ལས། མགོན་པོ་རལ་པའི་ཐོར་གཙུག་ཅན། ། དེ་ཡི་གཡོན་ཕྱོགས་ལྷ་མོ་ནི། ། ཅུང་ཟད་ཡིད་ནི་འཛུམ་བཅས་བྲི། ། ཞེས་སོ། ། དགའ་ལྡན་ལ་སོགས་པ་ལ་འཁྱུད་པས་ཚིམ་པ་ལ། རྣལ་འབྱོར་གྱི་རྒྱུད་གསུངས། རྡོ་རྗེ་རྩེ་མོ་ནས། ལྷ་མོ་ཅ་ཅོ་རབ་སྒྲོགས་པ། ། དབུས་འགྱུར་རང་གི་རིམ་པ་ནི། །
འཛུམ་བཅས་ཀུན་ཏུ་ལྟ་བ་སྟེ། ། བཅོམ་ལྡན་འདས་ཀྱི་ཞབས་ལ་འཁྱུད། ། ཅེས་སོ། ། སུམ་ཅུ་རྩ་གསུམ་པ་མན་ཆད་དབང་པོ་གཉིས་སྦྱོར་གྱིས་ཚིམ་པ་རྣམས་དང་སྒོ་བསྟུན་ནས་རྣལ་འབྱོར་བླ་ན་མེད་པའི་རྒྱུད་གསུངས། བདེ་མཆོག་རྩ་རྒྱུད་ནས། མཚན་མ་གཉིས་ལ་སྔགས་སྦྱར་ཏེ། ། སྔགས་པས་མཁའ་འགྲོ་མ་ལ་སྦྱར། ། བློ་དང་རྣལ་འབྱོར་མ་འགྲུབ་བྱ། ། ཞེས་སོ། ། གསང་འདུས་ལས་ཀྱང་།
སྔགས་ཀྱི་སྐྱེས་བུ་ཇི་སྙེད་པ། ། རྡོ་རྗེ་གསུམ་གྱིས་ཡེ་ཤེས་རྫོགས། ། དབང་པོ་གཉིས་ཀྱི་སྦྱོར་བ་ཡིས། ། དབང་པོ་ཐམས་ཅད་བརྟག་པར་བྱ། ། ཞེས་སོ། ། ཉམས་ལེན་སྒྲུབ་ཚུལ་གཞི་དང་སྒོ་བསྟུན་པ་ནི། བྱ་བའི་རྒྱུད་ཀྱི་སྒྲུབ་ཚུལ་ནི་རང་དམ་ཚིག་པ་དང་ལྷ་ཡེ་ཤེས་སེམས་དཔའ་གཉིས་རྗེ་འབངས་ཀྱི་ཚུལ་དུ་སྒྲུབ་པ་སྟེ། དེའང་རྟོག་པ་བསྡུས་པའི་རྒྱུད་ལས། དོན་དམ་སྤྲོས་བྲལ་སྟོང་པའི་ངང་ཉིད་ལས། ། ཀུན་རྫོབ་སྒྱུ་མ་ལྟ་བུའི་སྐུར་གནས་པའི། །
རྗེ་འབངས་ཚུལ་གྱིས་དད་པས་རབ་བསྒོམ་ན། ། དངོས་གྲུབ་དམ་པ་སངས་རྒྱས་ཉིད་དུ་འགྱུར། ། ཞེས་སོ། ། སྤྱོད་པའི་རྒྱུད་ཀྱི་སྒྲུབ་ཚུལ་ནི། གྲོགས་པོའི་ཚུལ་དུ་བསྒོམ་པ་སྟེ། བློ་གྲོས་རྒྱ་མཚོས་ཞུས་པའི་རྒྱུད་ལས། དོན་དམ་རྣམ་དག་ཡེ་ཤེས་ཆེན་པོ་ལ། ། སྒྱུ་མའི་སྐུར་སྟོན་གྲོགས་པོའི་ཚུལ་དུ་བསྒོམ། ། སྒྱུ་མ་ལྟ་བུའི་སྔགས་ཀྱི་ལམ་ཉིད་ཀྱིས། ། ཐར་པ་ཆེན་པོའི་བྱང་ཆུབ་ཉིད་དུ་འགྱུར། །
ཞེས་སོ། ། རྣལ་འབྱོར་གྱི་རྒྱུད་ཀྱི་སྒྲུབ་ཚུལ་ནི། དམ་ཚིག་པ་ལ་ཡེ་ཤེས་པ་སྤྱན་དྲངས་ཤིང་། མཆོད་བསྟོད་བྱས་ནས་རང་ལ་བསྟིམས་པས། ཐོག་མར་བཟང་ངན་ཅུང་ཟད་ཡོད་ཀྱང་། ཕྱིས་ཟངས་ལ་གསེར་འགྱུར་གྱི་རྩིས་བཏབ་པ་བཞིན་དུ་ཐ་དད་མེད་པར་བསྒོམ་པ་སྟེ། དམ་ཚིག་མངོན་པར་འབྱུང་བའི་རྒྱུད་ལས། རང་རིག་ཡེ་ཤེས་ལྷ་ཡི་སྐུ། ། གསེར་འགྱུར་རྩི་ཡི་རྣམ་པ་ལྟར། ། དབྱེར་མེད་བསྒོམ་པས་བྱང་ཆུབ་འགྱུར། །
ཞེས་སོ། ། རྣལ་འབྱོར་བླ་ན་མེད་པའི་རྒྱུད་ཀྱི་སྒྲུབ་ཚུལ་ནི། དམ་ཚིག་པ་ལ་ཡེ་ཤེས་པ་བསྟིམས་ཀྱང་རུང་། མ་བསྟིམས་ཀྱང་རུང་། ཐོག་མ་ཉིད་ནས་གཉིས་འཛིན་གྱི་རྟོག་པ་དང་བྲལ་བར་ཤེས་ཤིང་སྒོམ་པ་སྟེ། དཔལ་དམ་ཚིག་ཆེན་པོའི་རྒྱུད་ནས། བདེ་བ་ཆེན་པོའི་སྐུ་གསུང་ཐུགས། ། ཡེ་ཤེས་གཅིག་སྦྱོར་སྡོམ་པ་འོ། ། དཔལ་ལྡན་ཆོས་ཀྱི་སྐུ་གསུང་ཐུགས། ། ཡེ་ཤེས་གཅིག་སྦྱོར་སྡོམ་པ་འོ། །
ལོངས་སྤྱོད་རྫོགས་པའི་སྐུ་གསུང་ཐུགས། ། ཡེ་ཤེས་གཅིག་སྦྱོར་སྡོམ་པ་འོ། ། སྤྲུལ་པ་ཡི་ཡང་སྐུ་གསུང་ཐུགས། ། ཡེ་ཤེས་གཅིག་སྦྱོར་སྡོམ་པ་འོ། ། ཞེས་སོ། ། ད་ནི་རྒྱུད་སྡེ་བཞི་པོའི་འཐད་པ་སྒྲུབ་པ་ལ་བཞི་སྟེ། རྒྱུད་སྡེ་རེ་རེའི་དགོངས་པ་བཤད་པ་དང་། བྱུང་བསྡེབས་ཀྱི་ཁྱད་པར་བཤད་པའོ། ། དང་པོ་རྒྱུད་སྡེ་བཞིའི་ལྟ་བ་དང་། སྒོམ་པ་དང་།
སྤྱོད་པ་དང་། འབྲས་བུ་དང་བཞི་བཞིས་སྟོན་ཏེ། དེ་ལ་བྱ་བའི་རྒྱུད་ཀྱིས་ལྟ་བ་ནི། བདེན་པ་གཉིས་སུ་འདོད་དེ། དེ་ལ་དོན་དམ་པའི་བདེན་པ་ནི། སྟོང་གསལ་ཡེ་ཤེས་ཀྱི་མཐའ་བཞི་དང་བྲལ་བའོ། ། ཀུན་རྫོབ་ཀྱི་བདེན་པ་ནི་གཉིས་ཏེ། ཡང་དག་པའི་ཀུན་རྫོབ་དང་། ལོག་་་་་་འཁྲུལ་པའི་སྣང་བ་ཡིན་པས་མི་འདོར་རོ། ། པའི་ཀུན་རྫོབ་པའོ། །
ཡང་དག་པ་ལ་གཉིས། དངོས་པོའི་གཤིས་དང་། གདུལ་བྱ་བློའི་སྣང་བའོ། ། དང་པོ་ཀྲི་ཡའིི་སྣང་བ་ཐམས་ཅད་ཆོས་ཉིད་རྟོགས་པའི་ཡོན་ཏན་གྱི་སྣང་བར་འདོད་ལ། གདུལ་བྱ་བློའི་སྣང་བ་ནི་ཡོན་ཏན་གྱི་སྣང་བ་དེ་ཉིད་གདུལ་བྱའི་བློ་ལ་རིགས་གསུམ་དུ་གྱེས་པས། གསུམ་ཚན་ལྔའི་རང་བཞིན་དུ་སྣང་བ་སྟེ། དེ་ཡང་ནང་གི་གཙོ་བོ་གསུམ་་་་་་ལུས་ངག་ཡིད་གསུམ། རིགས་ཀྱིས་གཙོ་བོ་་་་་་རྣམ་སྣང་འོད་དཔག་མེད་མི་བསྐྱོད་པ་གསུམ་དུ་དག་པ། ཕྱིའི་སྣང་བ་མཐོ་དམའ་འཇམ་རྩུབ་ལ་སོགས་པ་རིགས་ཀྱི་བདག་པོ་་་་་་འཇམ་དབྱངས་སྤྱན་རས་གཟིགས་ཕྱག་རྡོར་གསུམ་དུ་དག་ཅིང་། ཕྱི་ནང་གི་འབྱུང་བ་རྣམས་ནི་རིགས་ཀྱི་་་་་་སྤྱན་མ་གོས་དཀར་མ་དབྱིངས་ཀྱི།
ལྷ་མོ་གསུམ་དུ་དག་ཅིང་། གསང་བ་དུག་གསུམ་ཀྱང་རིགས་ཀྱི་ཁྲོ་བོ་་་་་་གཤིན་རྗེ་གཤེད་རྟ་མགྲིན་བདུད་རྩི་འཁྱིལ་བ། གསུམ་དུ་དག དེ་ལས་གཞན་པའི་སྦྱང་གཞི་རྣམས་ནི་རིགས་ཀྱི་ཕོ་ཉ་གསུམ་དུ་དག་གོ དེ་ལྟར་ཡང་ཀུན་རྫོབ་རང་བཞིན་རིགས་གསུམ་སྐུ། ། ཀུན་ཀྱང་དག་ཕྱིར་གསུམ་ཚན་ལྔ། ། ཞེས་སོ། ། སྒོམ་པ་ནི། བསྐྱེད་པ་དང་། རྫོགས་པ་སྟེ།
བསྐྱེད་པ་ནི། དམ་ཚིག་པའི་བྱ་བ་དང་། ཡེ་ཤེས་པའི་བྱ་བའོ། ། དམ་ཚིག་པ་ལ་ཀྲི་ཡ་དོན་གྱི་ལྷ་དྲུག་སྟེ། དེ་ཡང་རིགས་གཏད་ལ་སོགས་པ་སྟ་གོན་གྱི་ཆོས་རྣམས་སྔོན་དུ་སོང་ནས་ཆོས་ཐམས་ཅད་རང་བཞིན་མེད་པར་བསྒོམ་པ་ནི་སྟོང་པ་ཆོས་ཉིད་ཀྱི་ལྷ། དེའི་ངང་ལས་སྙིང་པོ་བརྗོད་པར་སྣང་བ་ནི་གྲགས་པ་སྒྲའི་ལྷ། དེ་ནས་ཨ་ལས་ཟླ་བའི་དཀྱིལ་འཁོར་བསྒོམ་པ་ནི་གནས་པ་གདན་གྱི་ལྷ། དེའི་སྟེང་དུ་ས་བོན་བསྐྱེད་པ་ནི་གསུང་ཡིག་འབྲུའི་ལྷ། དེ་གྱུར་པ་ཕྱག་མཚན་ཡིག་འབྲུས་མཚན་པ་ནི་ཐུགས་ཕྱག་མཚན་གྱི་ལྷ། དེ་ཡོངས་སུ་གྱུར་པ་ལས་ལྷ་བསྐྱེད་པ་ནི་སྐུ་ཡོངས་སུ་རྫོགས་པའི་ལྷའོ། །
དེ་ལྟར་ཡང་མཁའ་འགྲོ་མ་མི་གཅིག་བརྩེགས་པའི་རྒྱུད་ལས། དང་པོ་སྟོང་པ་ཆོས་ཉིད་སྒྲ། ། ཡིད་འབྲུ་ཕྱག་མཚན་ཡེ་ཤེས་ལྷ། ། ཡོངས་སུ་རྫོགས་པ་སྐུ་ཡི་ལྷ། ། དེ་ལྟར་དྲུག་གི་ལྷ་བསྐྱེད་དོ། ། ཞེས་སོ། ། གཉིས་པ་གནས་པའི་ལྷ་དྲུག་ནི། སེམས་དཔའ་གསུམ་་་་་་དམ་ཚིག་པ་རང་ཡེ་ཤེས་པ་ཏིང་ངེ་འཛིན་དང་ཨུ་རྒྱན་གྱི་ལྷ་་་་་་སྐུ་གསུང་ཐུགས་གསུམ་མོ། ། ཡེ་ཤེས་པའི་བྱ་བ་དྲུག་ནི། སྙན་གསན་དབབ་པ།
སྤྱན་དྲང་བ། བཞུགས་སུ་གསོལ་བ་དང་། དེའི་སྔོན་དུ་སྡིག་པ་བཤགས་པ་དང་། མཆོད་པ་འབུལ་བ་དང་། ཆེ་བ་ཡོན་ཏན་གྱིས་བསྟོད་པའོ། ། དེ་ནས་གསལ་བ་གསུམ་ལྡན་གྱི་སྒོ་ནས་འཕྲོ་འདུའི་རྣལ་འབྱོར་སྒོམ་པ་ནི། ཕར་འཕྲོས། མཆོད་ཅིང་གསོལ་བའི་ཚུལ་དང་། ཚུར་འདུས་པས་སྡིག་པ་དག་ཅིང་དངོས་གྲུབ་སྩོལ་བའི་ཚུལ་ལོ། ། རྫོགས་པའི་རིམ་པ་ནི།
ཡིག་འབྲུ་རྡོ་རྗེ་ནས་ཙམ་ཞིག ཐིག་ལེ་དང་། ན་ད་ལ་དམིགས་པ་ནི། མཚན་བཅས་ལྷར་སྣང་རིག་སྦྱོར་བ་ཡིན། རིག་སྟོང་མཐའ་བཞི་དང་བྲལ་བའི་ནི་མཚན་མེད་དོ། ། དེ་ཡང་ཡོ་གའི་འགྲེལ་པ་ལས། རྡོ་རྗེ་ཕྲ་མོའི་སྦྱོར་བ་ཡིས། ། བདག་ཉིད་ཟླ་བའི་དཀྱིལ་འཁོར་དུ། ། རང་ཉིད་བསྒོམ་པར་བྱ་བ་ནི། ། བྱང་ཆུབ་སེམས་ནི་བསྒོམ་པ་ཡིན། །
ཞེས་སོ། ། སྤྱོད་པ་ནི་བྱ་བ་དྲུག་གིས་འཇུག་པ་སྟེ། འཇུག་པ་དུས་ཚིགས་ཀྱིས་དང་། དམིགས་པ་རྟེན་གྱིས་དང་། བགོ་བ་གོས་ཀྱིས་དང་། བཟའ་བ་ཟས་ཀྱིས་དང་། གཙང་སྦྲ་ཁྲུས་ཀྱིས་དང་། བཟླས་བརྗོད་སྔགས་ཀྱི་བྱ་བའོ། ། དེ་ལྟར་ཡང་། སྒོ་གསུམ་རྡོ་རྗེ་གཙོ་རུ་བསྟན། །
གནོད་སྤངས་ཕན་པ་སྒྲུབ་བྱེད་ཅིང་། ། རྒྱལ་བ་ཉིད་ཀྱིས་རྗེས་སུ་སློབ། ། རིག་པ་འཛིན་པའི་བྱ་བ་ཡིན། ། ཞེས་སོ། ། འབྲས་བུ་ནི། རིགས་གསུམ་རྡོ་རྗེ་འཛིན་པས་སངས་རྒྱས་སྐུ་གསུམ་ཡེ་ཤེས་ལྔའི་བདག་ཉིད་ཐོབ་པར་འདོད་པའོ། ། གཉིས་པ་སྤྱོད་པའི་རྒྱུད་ཀྱི་ལྟ་བ་ནི། རྣལ་འབྱོར་རྒྱུད་ཀྱི་རྗེས་སུ་མཐུན་པར་འདོད་དེ། དོན་དམ་ཀུན་རྫོབ་གཉིས་དངོས་པོའི་གཤིས་སྣང་བརྗོད་ཚུལ་གོང་དང་འདྲ། གདུལ་བྱའི་བློ་སྣང་ནི།
རིགས་བཞིའི་དཀྱིལ་འཁོར་བསྡུ་བ། དཔོན་གཡོག་གམ། གྲོགས་པོའི་ཚུལ་དུ་འདོད་ལ། དེའང་ཡུལ་ཡུལ་ཅན་གྱི་སྒོ་ནས་བསྡུ་བ་དང་། བྱ་བ་བྱེད་པའི་ཚུལ་དུ་བསྡུ་བ་དང་། ཇི་སྐད་དུ། ཡུལ་དང་ཡུལ་ཅན་གྱི་བྱ་བ་བྱེད། གང་རུང་ཞིག་ཏུ་བསྡུ་བའོ། ། སྒོམ་པ་ནི། རྣལ་འབྱོར་རྒྱུད་དང་མཐུན་པ།
སྤྱོད་པ་ནི་བྱ་བའི་རྒྱུད་དང་མཐུན་པ། དེ་ལྟར་ཡང་། གཉིས་ཀའི་རྒྱུད་ཀྱི་འདོད་པ་ལ། ལྟ་སྤྱོད་གོང་འོག་རྗེས་སུ་མཐུན། ། ཞེས་སོ། ། འབྲས་བུ་སྐུ་གསུམ་ཡེ་ཤེས་ལྔ་ལྡན་དུ་འདོད་པའོ། ། མཚན་བརྗོད་ལས། སངས་རྒྱས་སྐུ་ལྔའི་བདག་ཉིད་ཅན། ། ཁྱབ་བདག་ཡེ་ཤེས་ལྔ་ཡི་བདག ། ཅེས་སོ། །
གསུམ་པ་རྣལ་འབྱོར་རྒྱུད་ཀྱི་ལྟ་བ་ནི། སྤྱིར་བདེན་པ་གཉིས་ལྡན། དོན་དམ་ནི་ཆོས་དབྱིངས་ཡེ་ཤེས་ཀྱི་མཐའ་དང་བྲལ་བར་འདོད་ལ། ཅིར་སྣང་ཐམས་ཅད་ཆོས་ཉིད་རྟོགས་པའི་བྱིན་རླབས་ཀྱི་སྣང་བ་ཡིན་ལ། གདུལ་བྱའི་བློ་སྣང་ནི། རིག་པ་རྡོ་རྗེ་དབྱིངས་ཀྱི་དཀྱིལ་འཁོར་ལ། དེ་ཡང་གཙོ་བོ་ལ་ཡབ་ཡུམ་བཞི་དང་། ཕྱག་མཚན་སྦས་པ་དང་ལྔ། རྒྱལ་བ་རིགས་བཞི་ལ་རིགས་བྱུང་གི་སེམས་དཔའ་བཞི་བཞིས་བསྐོར་བ། ཕྱི་ནང་གི་ལྷ་མོ་བཞི་བཞི་སྟེ་བརྒྱད།
སྒོ་བ་བཞི་སྟེ་ལྷ་སུམ་ཅུ་རྩ་བདུན་ལ་སོགས་པར་སྣང་བ་ལ། དམ་ཚིག་པ་དང་ཡེ་ཤེས་པ་ནི་ཐ་དད་ཅུང་ཟད་ཡོད་མོད་ཀྱིས། ཛཿཧཱུྃ་བཾ་ཧོཿ གཉིས་སུ་མེད་པར་བསྟིམ་ནས། གཅིག་ཚུལ་གཅིག་ཏུ་ལྟ་བའོ། ། དེ་ལྟར་ཡང་ཆོས་དབྱིངས་ཀྱི་ཡེ་ཤེས་སུ། རྟོགས་པའི་བྱིན་རླབས་ལྷ་རུ་སྣང་། ། ཞེས་སོ། ། སྒོམ་པ་ནི། བསྐྱེད་རིམ་དང་རྫོགས་རིམ་གཉིས་ལས།
དང་པོ་ལའང་གཉིས། སྔོན་བྱང་ལྔ་ནི་སྟ་གོན་གྱི་ཆོས་སྔོན་དུ་སོང་ནས། སྟོང་པ་ཉིད་ལས་དང་། གདན་པད་ཟླ་དང་། གསུང་ཡིག་འབྲུ་དང་། ཐུགས་ཕྱག་མཚན་ལས་དང་། སྐུ་ཡོངས་སུ་རྫོགས་པ་ལ་བྱང་ཆུབ་པའོ། ། ཆོ་འཕྲུལ་བཞི་ནི། ཏིང་ངེ་འཛིན་དང་། དབང་བསྐུར་བའི་དང་།
བྱིན་གྱིས་བརླབས་པའི་དང་། མཆོད་པའི་ཆོ་འཕྲུལ་ལོ། ། རྫོགས་རིམ་མཚན་བཅས་སྔ་མ་དང་འདྲ། མཚན་མེད་ནི་ཆོས་ཀྱི་དབྱིངས་ནམ་མཁའ་དྭངས་པ་ལྟར་མཐའ་བཞི་དང་བྲལ་བར་མཉམ་པར་འཇོག་པ་སྟེ། དཔལ་བསམ་གྱིས་མི་ཁྱབ་པའི་རྒྱུད་ལས། ཆོས་རྣམས་གདོད་ནས་མ་སྐྱེས་པ། ། རང་རིག་སྒོམ་པ་མཁའ་མཉམ་སྟེ། ། ཞེས་སོ། འབྲས་བུ་སྐུ་གསུམ་དབྱེ་བ་དང་བཅས་འདོད་མོད་ཀྱི། ཆོས་སྐུ་དང་སྤྲུལ་སྐུ་གཉིས་ཐུན་མོང་གི་ལོངས་སྐུ་འོག་མིན་གྱི་གནས་ནས།
དཔལ་རྣམ་པར་སྣང་མཛད་བདེ་བ་ཆེན་པོ་དུས་གསུམ་དུ་མི་འགྱུར་བར་ལོངས་སྤྱོད་པར་འདོད་དོ། ། དེའང་དཔལ་མཆོག་དང་པོ་ནས། རྣམ་པར་སྣང་མཛད་ཆེན་པོ་རྟག ། དུས་གསུམ་མཉམ་པ་ཉིད་ལ་བཞུགས། ། ཞེས་སོ། ། ད་ནི་རྣལ་འབྱོར་བླ་ན་མེད་པའི་རྒྱུད་ཀྱི་ལྟ་བ་ནི། འཁོར་འདས་ཀྱིས་བསྡུས་པའི་ཆོས་ཐམས་ཅད་ཀྱི་གནས་ལུགས་སྐྱེ་མེད་རང་དག ཤར་ལུགས་འགག་པ་རང་ཤར། གྲོལ་ལུགས་སྤྲོས་བྲལ་རང་གྲོལ་བ། མཐའ་གང་དུ་ཡང་མ་ལྷུང་བ།
རྒྱ་གང་དུ་ཡང་མ་ཆད་པ་སྟེ། མདོར་ན་གཉིས་ཆོས་གཉིས་མེད་ཐམས་ཅད་ལས་རང་གྲོལ་བའོ། ། དེ་ལྟར་ཡང་དོ་ཧ་ལས། གདོད་ནས་དག་པ་ནམ་མཁའི་རང་བཞིན་ལས། ། བལྟས་ཤིང་བལྟས་ཤིང་མཐོང་བ་འགག་པར་འགྱུར། ། ཞེས་སོ། ། གསང་འདུས་ལས། ཀུན་ཏུ་ཡོད་པ་དང་བྲལ་ཞིང་། ། ཕུང་པོ་ཁམས་དང་སྐྱེ་མཆེད་དང་། ། གཟུང་དང་འཛིན་པ་རྣམ་པར་སྤངས། །
ཆོས་བདག་མེད་པ་མཉམ་པ་ཉིད། ། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། ། ཞེས་པ་ལ་སོགས་པ་མང་ངོ་། ། སྒོམ་པ་ནི། སྤྱིར་རང་སྒོམ་བྱེད་མ་གྲུབ། ཡང་འདུས་པ་ལས། དངོས་པོ་མེད་པས་སྒོམ་པ་མེད། ། དེ་ལ་དངོས་པོ་དངོས་མེད་པས། ། བསྒོམ་པར་བྱ་བ་བསྒོམ་པ་མིན། །
ཞེས་པའོ། ། འོན་ཀྱང་རྣལ་འབྱོར་པའི་བློ་དོན་ཐོག་ཏུ་འཁྲིད་པར་བྱ་བའི་ཕྱིར། གོམས་པར་བྱ་བ་ལ་སོགས་པའི་ཐབས་སུ། བསྐྱེད་རིམ་དང་། རྫོགས་རིམ་དང་། ཟུང་འཇུག་སྒོམ་པ་དང་། སྤྱོད་པ་བྱ་བ། འབྲས་བུའི་རིམ་པ་རྣམས་གོང་དུ་བཤད་ཟིན་ཏོ།། །། ད་ནི་བྱུང་བསྡེབས་དང་ཁྱད་པར་བཤད་པ་ལ་གཉིས་ཏེ། རྒྱུད་ཀྱི་བྱུང་ཁུངས་བཤད་པ་དང་།
ཕྱི་ནང་གཉིས་ལ་སོགས་པ་ཁྱད་པར་བསྟན་པའོ། ། དང་པོ་བྱ་བའི་རྒྱུད་ལ་འཆིང་ལུགས་གསུམ། སྤྱི་དང་བྱེ་བྲག་ཏུ་འཆིང་བ་དང་། སྐུ་གསུང་ཐུགས་སུ་འཆིང་བ་དང་། བྱུང་ཚུལ་བརྒྱད་དུ་འཆིང་བའོ། ། དང་པོ་ལྟར་ན་སྤྱི་རྒྱུད་བཞི་སྟེ། མཆོད་པ་དང་གཏོར་མ། མཆོད་བསྟོད་གཙོ་བོར་སྟོན་པ་ལེགས་སྒྲུབ་པ་དང་། དཀྱིལ་འཁོར་གཙོ་བོར་སྟོན་པ་གསང་བ་སྤྱི་རྒྱུད་དང་། ཏིང་ངེ་འཛིན་གཙོ་བོར་སྟོན་པ་བསམ་གཏན་ཕྱི་མ་དང་།
སྤྱོད་པ་གཙོ་བོར་སྟོན་པ་དཔུང་པ་བཟང་པོ་དང་། བྱེ་བྲག་གི་སྐུ་གསུང་ཐུགས་གསུམ་དབྱེ་བ་འོག་ནས་འབྱུང་ངོ་། ། སྐུ་གསུང་ཐུགས་སུ་འཆིང་ན། སྐུའི་རྩ་རྒྱུད་གཙུག་ཏོར་ཆེན་མོ། བཤད་རྒྱུད་འཇམ་དཔལ་རྩ་རྒྱུད། མངོན་པར་བྱང་ཆུབ་པ། གསང་བདག་རྣམ་པར་གྲོལ་བ། གླུ་བླངས་འཇམ་དཔལ་རྡོ་རྗེ་ཕྲེང་བ་ལ་སོགས་པའི་འཇམ་དཔལ་གྱི་ཕྱོགས་རྣམས་དང་། ཡང་དཔུང་བཟང་། གཙུག་ཏོར་གདུགས་དཀར།
རྡོ་རྗེ་ས་འོག་སུ་སི་ཏ་ཀ་ལ་སོགས་པའོ། ། གསུང་གི་རྒྱུད་ལས། རྩ་རྒྱུད་པདྨ་བརྩེགས་པ། བཤད་རྒྱུད་ནི་པདྨ་ཅོད་པཎ། དོན་ཡོད་ཞགས་པ། ཡིད་བཞིན་གྱི་ནོར་བུ། ཡིད་བཞིན་འཁོར། འཁོར་ལོ་བསྒྱུར་བ། ཞལ་བཅུ་གཅིག་པ། ཟ་མ་ཏོག་བཀོད་པ།
རང་བྱུང་ཡེ་ཤེས། སྙིང་གྱུར་ཅིག་པ། དམ་ཚིག་གསུམ་བཀོད། དངོས་གྲུབ་བུམ་པ་ལ་སོགས་པའོ། ། ཐུགས་ཀྱི་རྒྱུད་ནི། རྩ་རྒྱུད་རིག་པ་མཆོག བཤད་རྒྱུད་ནི་མི་འཁྲུགས་པའི་གཟུངས། ཕྱག་ན་རྡོ་རྗེ་དབང་བསྐུར་བ། མེ་ལྕེ་འབར་བ། རྔམ་པ་ཀློག
དྲག་པོ་སུམ་འདུས། གཟུངས་རིང་རྡོ་རྗེ་བེ་་་་་་སྡེ་བརྒྱད་འདུལ་བ་གཙོ་བོར་སྟོན་པ། ཅོན། འབྱུང་པོ་འདུལ་བྱེད། རྡོ་རྗེ་རྣམ་འཇོམས་གོས་སྔོན། ས་འོག་་་་་་ཀླུ་དང་ས་བདག་འདུལ་བ་གཙོ་བོར་སྟོན་པ། འདུལ་བ། གཏུམ་པོ་རྒྱུད་གསུམ། མཉམ་པ་མེད་པ། རལ་པ་གྱེན་བརྫེས་ལ་སོགས་པའོ། །
མི་གཡོ་བའི་རྟོག་པ་བདུན་པ། རྒྱ་མཚོ་འཁྱིལ་བ། བདུད་རྩི་འོད། བདུད་རྩི་རབ་འཁྱིལ། སྟོབས་པོ་ཆེ། ཁྲོ་བོ་སྤྱི་འདུས། བསམ་གཏན་ཕྱི་མ་ལ་སོགས་པའོ། ། སྒྲོལ་མ་ལ། སྒྲོལ་མ་མངོན་པར་འབྱུང་བ། དངོས་གྲུབ་བུམ་པ།
གཟུངས་གྲ་ལྔ། ཙུན་རྡ། ལུ་གུ་རྒྱུད། འོད་ཟེར་ཅན། རི་ཁྲོད་མ། ཀུ་རུ་ཀུལླེའི་རྟོག་པ་ལ་སོགས་པའོ། ། བྱུང་ཚུལ་བརྒྱད་ལྟར་ན། སངས་རྒྱས་ཀྱི་དབུ་ལས་གདུགས་དཀར་ཅན། ལྗགས་ལས་པདྨ་བརྩེགས་པ། དཔུང་པ་ལས་དཔུང་པ་བཟང་པོ།
ཐུགས་ལས་མཆོག་གི་དངོས་གྲུབ་གཙོ་འཁོར་སྟོན་པ།་་་་་ རིག་པ་མཆོག ཕྱག་ལས་་་་་་དབང་བསྐུར་གཙོ་བོར་སྟོན་པ། ཕྱག་ན་རྡོ་རྗེ་དབང་བསྐུར་བ། ལྟེ་བ་ལས་་་་་་ཐུན་མོང་གི་དངོས་གྲུབ་གཙོ་བོར་སྟོན་པ། སུ་ཏི་ཀ་ར། གསང་བ་ལ་ཨ་མོ་ག་པ་ཤ ཞབས་ལས་འབྱུང་པོ་འདུལ་བྱེད་བྱུང་བ་སྟེ། དེ་དག་ལས་མ་འཕྲོས་པས་གཞན་དག་གོ ། ཞེས་པ།
མདོར་ན་མདོ་སྡེ་དང་། གཟུངས་འབུམ་གྱི་ནང་ནས་ལ་ལ་རྟོག་པ་ཞེས་བརྗོད། ཁ་ཅིག་ལ་གཟུངས་ཞེས་བྱ་སྟེ། ཤིན་ཏུ་མང་བར་བཞུགས་སོ། ། དེ་ནས་སྤྱོད་རྒྱུད་ལ་རྩ་བའི་རྒྱུད། སྐུ་བསྐྱེད་པ་གཙོ་བོར་སྟོན་པ།་་་་་ རྣལ་འབྱོར་མངོན་པར་བྱུང་བའི་རྒྱུད། བཤད་པའི་རྒྱུད་ལ་ཀུན་ནས་བཀོད་པ། རྒྱན་ཆེན་པོ། རྣམ་པར་སྣང་མཛད་ཀྱི་བཀྲ་ཤིས་རྟགས་བརྒྱད་གནས་བརྒྱད་ནས།
རྒྱུད་སྡེ་རེ་རེ་བྱུང་སྟེ། རྒྱུད་བརྒྱད་དུ་འདོད་པའོ། ། གླང་པོ་ཆེ་རོལ་པ་བདེ་བའི་མྱུ་གུ། རོལ་པ་མཆོག ཁ་ཅིག་ནི་རྣམ་སྣང་སྒྱུ་འཕྲུལ་དྲ་བ་དང་། གསང་བ་སྤྱི་རྒྱུད་ཡིན་པར་འདོད་ལ། ཁ་ཅིག་ནི་སྤྱོད་པའི་རྒྱུད་མི་འདོད་པ། ངོ་བོར་མེད་པར་ཡང་གནང་ངོ་། ། རྣལ་འབྱོར་རྒྱུད་ལ་དེ་ཁོ་ན་ཉིད་ཡིན། གསུང་བསྐྱེད་པ་གཙོ་བོར་སྟོན་པ་ཁམས་གསུམ་ཟིལ་གནོན་གྱི་རྒྱུད།
ཐུགས་བསྐྱེད་པ་གཙོ་བོར་སྟོན་པ་རྣམ་པར་སྣང་མཛད་ཆེན་པོའི་རྒྱུད། རྣམ་སྣང་མངོན་བྱང་རྒྱུད་ལ་ལྔ་སྟེ། ཆོས་ཉིད་སྟོང་པ་ཉིད་ལ་བྱང་ཆུབ་པའི་ཚེ། སྟོང་ཉིད་སྒྲ་སྒྲོགས་ཀྱི་རྒྱུད་དང་། གདན་པད་ཟླ་ལས་བྱང་ཆུབ་པའི་ཚེ་ཟླ་བ་འཁྱིལ་བའི་རྒྱུད་དང་། གསུང་ཡིག་འབྲུ་ལ་མངོན་པར་བྱང་ཆུབ་པའི་ཚེ། ཕྱག་རྒྱ་ཡོངས་སུ་བསྒྱུར་བའི་རྒྱུད། སྐུ་ཡོངས་རྫོགས་ལ་མངོན་པར་བྱང་ཆུབ་པའི་ཚེ་དཔེ་བྱད་ཡོངས་སུ་དག་པའི་རྒྱུད། འདུས་པ་དུམ་བུ་བཞི་དང་། བཤད་པའི་རྒྱུད་རྡོ་རྗེ་རྩེ་མོ།
དཔལ་མཆོག་དང་པོ། སངས་རྒྱས་གསང་བ། དམ་ཚིག་མངོན་པར་བྱང་ཆུབ་པ། རྡོ་རྗེ་སེམས་དཔའི་རྒྱུད་གསུམ། ངན་སོང་སྦྱོང་བའི་རྒྱུད་ལ་རྟོག་པ་བདུན་ཅུ་སྟེ། འཇིག་རྟེན་པ་ཡི་རྟོག་པ་བཅུ། དེ་ལས་འདས་པའི་རྟོག་པ་བཅུ། གང་ཟག་དམན་པ་ལ་དགོངས་པའི་རྟོག་པ་བཅུ། ལས་ཐམས་ཅད་ལ་དགོངས་པའི་རྟོག་པ་བཅུ། མཆོག་སྒྲུབ་པའི་རྟོག་པ་བཅུ།
སྐུ་གསུང་ཐུགས་མཉེས་པའི་རྟོག་པ་བཅུ། དཀྱིལ་འཁོར་ལ་འཇུག་པའི་རྟོག་པ་བཅུ་སྟེ་བདུན་ཅུའོ། ། དེ་ནས་མཆོག་ཏུ་གྱུར་པ་བླ་ན་མེད་པའི་རྒྱུད་ལ་གསུམ། ཐབས་་་་་་རྩ་རྒྱུད་གསང་བ་འདུས་པ་ལེའུ་གོ་བརྒྱད་པ། ཕའི་རྒྱུད་དང་། ཤེས་རབ་མའི་རྒྱུད་དང་། གཉིས་སུ་མེད་པའི་རྒྱུད་དོ། ། ཕའི་རྒྱུད་ལ། རྩ་བའི་རྒྱུད་བུམ་པ། བཤད་རྒྱུད་ནི།་་་་་
བཤད་པའི་རྒྱུད་ལ་རྡོ་རྗེ་ཕྲེང་བ།་་་་་ འདྲ། ལྷ་མོ་བཞིས་ཞུས་པ། དགོངས་པ་ལུང་སྟོན།་་་་་ འདྲ། ཡེ་ཤེས་རྡོ་རྗེ་ཀུན་ལས་བཏུས་པ། གཞན་ཡང་རྡོ་རྗེ་མཁའ་འགྲོ་ལ་སོགས་པའོ། ། འཕགས་པ་དང་ཆ་མཐུན་པའི་རྒྱུད་ལ་གཤིན་རྗེ་གཤེད་དགྲ་ནག་གདོང་དྲུག་པ་ལ། དམར་པོ་འཇིགས་བྱེད། དེ་དག་གི་བཤད་རྒྱུད།
རྡོ་རྗེ་མཁའ་འགྲོ་སྙོམས་པར་འཇུག་པ་གསང་བའི་རྒྱུད། ཁྲོ་བོ་བཅུའི་རྒྱུད། སྔགས་དོན་གསལ་བ་རྡོ་རྗེ་རྒྱས་འདེབས། རྡོ་རྗེ་དྲི་མ་མེད་པ། དབང་བསྐུར་ཀུན་ནས་བཀོད་པ། སྙིང་པོ་འབྱུང་བ་མངོན་པར་བྱང་ཆུབ་པ་ལ་སོགས་པའོ། ། ཤེས་རབ་མའི་རྒྱུད་ལ་ཀུན་གྱི་རྩ་བ་རྡོ་རྗེ་སེམས་དཔའ་ཀུན་ནས་བཀོད་པའི་རྒྱུད་དེའི་རྣམ་དབྱེ་ལས། ཤེས་རབ་གཙོ་བོར་སྟོན་པ།་་་་་ སྐུའི་རྒྱུད་དགེས་པ་རྡོ་རྗེ། གསུང་གི་རྒྱུད་མཧཱ་མ་ཡ།
ཐུགས་ཀྱི་རྒྱུད་་་་་་ཐབས་གཙོ་བོར་སྟོན་པ། བདེ་མཆོག་འཁོར་ལོ། ཡོན་ཏན་གྱི་རྒྱུད་ཐིག་ལེ་ཆེན་པོ། འཕྲིན་ལས་ཀྱི་རྒྱུད་རྡོ་རྗེ་གདན་བཞི། དེ་ལ་དགེས་རྡོར་སྐུའི་རྒྱུད་ཀྱི་རྩ་རྒྱུད་འབུམ་ཕྲག་ལྔ་་་་་་མཁའ་འགྲོ་མའི་ཕྱག་ན་ཡོད། པ། མི་ཡུལ་དུ་སྤྱོད་པའི་རྒྱུད་བརྟག་པ་གཉིས་པ། བཤད་པའི་རྒྱུད་ཐུན་མོང་མ་ཡིན་པ། མཁའ་འགྲོ་མ་རྡོ་རྗེ་གུར། ཐུན་མོང་བ་སཾ་བྷུ་ཊི་ལ་སོགས་པ་སྟེ།
དེ་ནས་རྒྱུད་སྡེ་བཅུ་དྲུག་གི་དགོས་པ་བསྟན་པའོ། ། གཞན་ཡང་ཡེ་ཤེས་ཐིག་ལེ། ཡེ་ཤེས་རོལ་པ། དགའ་ཆེན་སྟོན་པ། ……ཡང་ན་མ་རྒྱུད་སྡེ་དྲུག་སྟེ། བདེ་བ་ཙཀྲ་བྱིན་རླབས་ཀྱི་རྒྱུད། དགེས་རྡོར་མན་ངག་གི་རྒྱུད། མཧཱ་མ་ཡ་དམ་ཚིག་གི་རྒྱུད། རྡོ་རྗེ་གདན་བཞི་གཙུག་གི་རྒྱུད། སངས་རྒྱས་ཐོད་པའི་རྒྱུད།
སྒྱུ་མ་བདེ་མཆོག་གི་རྒྱུད། བདེ་མཆོག་གི་རྒྱུད་ལ་དབྱེ་ན། རྩ་རྒྱུད་རྒྱས་པ་ལེའུ་འབུམ་པ་དང་། འབྲིང་པོ་ཤོ་ལོ་ཀ་འབུམ་པ་དང་། བསྡུས་པ་ལེའུ་ལྔ་བཅུ་རྩ་གཅིག་པའོ། ། མ་ནིང་གི་རྒྱུད་ནི། དུས་ཀྱི་འཁོར་ལོའི་རྒྱུད། དུར་ཁྲོད་རྒྱན་ལ་སོགས་པ་རྩ་རྒྱུད་སུམ་ཅུ་རྩ་གཉིས་པ་དང་། ཡན་ལག་གི་རྒྱུད་གྲངས་ལས་འདས་སོ། ། དེ་སྐད་དུ།
རྩ་བའི་རྒྱུད་ནི་རྣམ་པ་གསུམ། ། བཤད་པའི་རྒྱུད་ནི་སུམ་ཅུ་གཉིས། ། ཡན་ལག་རྒྱུད་ནི་གྲངས་ལས་འདས། ། ཞེས་གསུངས་སོ། ། ཡང་ཁ་ཅིག་བདུན་དུ་ཡང་བཞེད་དེ། རྩ་རྒྱུད་གཉིས་ནི། རྒྱུད་རྒྱས་པ་རིག་པ་རྒྱ་མཚོ། རྣམ་པ་ཞེས་གྲགས་པ་མཁའ་འགྲོ་མའི་ཕྱག་ན་གནས་སོ། ། དེའི་ཕྱི་མ་དཔལ་མངོན་པར་མི་སྣང་བའི་ཚིག་རྐང་འབུམ་པ། དེ་ཕྱི་མ་ཁ་སྦྱོར་རྒྱུད་དང་བླ་མ་སྟེ།
བཤད་པའི་རྒྱུད་ནི་ལྔ་རུ་འདོད། ། ཅེས་གསུངས་སོ། ། བདེ་མཆོག་གི་ངེས་བརྗོད་བླ་མ་ལས། འབྱུང་དང་མཁའ་འགྲོ་ཀུན་སྤྱོད་དང་། ། ཀུན་ནས་བཀོད་པ། དེ་བཞིན་གཤེགས་པའི་སྐུ་གཟུགས་ལ་སོགས་པའོ། ། གསུང་གི་རྒྱུད་ལ། རྩ་བའི་རྒྱུད་སྒྱུ་འཕྲུལ་ཆེན་མོ་ལེའུ་གསུམ་པ། བཤད་པའི་རྒྱུད་གསང་བ་ཆེན་མོ། ཁུ་ཡུག་རོལ་པ།
གྲགས་པ་བཟང་པོ། ཡེ་ཤེས་མཆོག་ལ་སོགས་པའོ། ། ཐུགས་ཀྱི་རྒྱུད་ལ་རྩ་བའི་རྒྱུད། དཔལ་ནམ་མཁའ་དང་མཉམ་པའི་ལེའུ་འབུམ་་་་་་བདེ་མཆོག་པ། དེའི་ཕྱི་མ་མངོན་པར་བརྗོད་པ། བྱིན་རླབས་ཀྱི་རྟོག་པ་ཤོ་ལོ་ཀ་འབུམ་པ། དེའི་ཕྱི་མ་ལེའུ་ལྔ་བཅུ་རྩ་གཅིག་པ། མིང་འབུམ་པ། བཤད་པའི་རྒྱུད་ལ་དགོངས་པ་རབ་འབྱམས་པ་སྟོན་པ་མཁའ་འགྲོ་་་་་་བདེ་མཆོག་མ་ཀུན་སྤྱོད་ཆེན་མོ། རྡོ་རྗེ་སློབ་དཔོན་དང་སློབ་མའི་ལས་སྟོན་པ་ཧེ་རུ་ཀ་་་་་་བདེ་མཆོག་སྔོན་འབྱུང་།
བསྐྱེད་རིམ་སྟོན་པ་་་་་་བདེ་མཆོག་ངེས་བརྗོད་བླ་མ། རྫོགས་་་་་་བདེ་མཆོག་རིམ་དང་ལས་ཚོགས་འབའ་ཞིག་སྟོན་པ་ཕག་མོ་སྔོན་འབྱུང་། ལས་ཚོགས་ཁོ་ན་སྟོན་པ་ལས་རྒྱ་མཚོ། མངོན་གཅོད་སྟོན་པ་དུས་འབྱུང་བ། སློབ་དཔོན་གྱི་བྱ་བ་སྟོན་པ་སྡོམ་པ་རྒྱ་མཚོ། འཕྲིན་ལས་བཞི་སྟོན་པ་སྔགས་ཀྱི་རྒྱ་མཚོ། དབང་བཞི་སྟོན་པ་ལྟ་བའི་རྒྱ་མཚོ། རླུང་གི་ལས་སྡོམ་པ་འབྱུང་་་་་་བདེ་མཆོག་དང་བརྒྱད་དོ། ། འདི་དག་ནི་ཕལ་ཆེར་བདེ་མཆོག་གི་རྒྱུད་དོ། ། བ།
བརྟུལ་ཞུགས་སྟོན་པ་སངས་རྒྱས་ཐོད་པ། ཡོན་ཏན་བཅུ་གཉིས་དང་སྒོ་བསྟུན་པ་སྦྱངས་པ་རོལ་པ་གནས་པ་ལ་སོགས་པ་ལས་གདམས་པ། ཨ་ར་ལི་ཉི་ཤུ་རྩ་བཞི་ལ་སོགས་པ་ཡན་ལག་དང་འཕྲོས་པའི་རྒྱུད་གྲངས་ལས་འདས་པ་བཞུགས་སོ། ། ཡོན་ཏན་གྱི་རྒྱུད་ལ་རྩ་རྒྱུད་ཕྱག་རྒྱ་ཆེན་པོ་ཡེ་ཤེས་ཐིག་ལེ། སཾ་བྷུ་ཊ་བདེ་རྒྱས་ཐུན་མོང་གི་རྒྱུད་དོ། ། བཤད་པའི་རྒྱུད་ལ་སངས་རྒྱས་མཉམ་སྦྱོར། ཐིག་ལེ་ཀུན་འབྱུང་། ཁྲོ་བོ་རོལ་པ། དཔལ་མཆོག་བདེ་བ། རབ་ཏུ་གསལ་བ་ལ་སོགས་པའོ། །
འཕྲིན་ལས་ཀྱི་རྒྱུད་ལ། རྩ་བའི་རྒྱུད་གསེར་གྱི་ཆར་པ། རྒྱུད་ཕྱི་མ་རྒྱན་ཆེན་པོ། བཤད་པའི་རྒྱུད་ལ་དེ་ཉིད་རྣམ་གསལ། འཇིག་རྟེན་མཉེས་པ། ཡིད་བཞིན་འཁོར་ལོ། དོན་ཡོད་རྒྱ་མཚོ། ཡེ་ཤེས་མཁའ་འགྲོ་ལ་སོགས་པའོ། ། དེ་ནས་གཉིས་སུ་མེད་པའི་རྒྱུད་ལ་གཉིས་ཏེ། འཇམ་དཔལ་དང་།
དུས་འཁོར་རོ། ། འཇམ་དཔལ་ལ་འཇམ་དཔལ་རྩ་བའི་རྒྱུད། འཇམ་དཔལ་སྒྱུ་འཕྲུལ་དྲ་བ། བཤད་རྒྱུད་རྡོ་རྗེ་ཕྲེང་བ། རྡོ་རྗེ་གྲུབ་པ། དོན་ཡོད་པ། གསང་རྒྱུད་ལ་སོགས་པ་སྟེ། ཁ་ཅིག་ནི་སྤྱོད་པའི་རྒྱུད་དུ་འདོད། ཁ་ཅིག་བྱ་བའི་རྒྱུད་དུ་འདོད། ། དུས་ཀྱི་འཁོར་ལོ་ལ།
རྩ་བའི་རྒྱུད་དམ་པ་དང་པོ། དེ་ལས་བསྡུས་པ་ལེའུ་ལྔ་པ། བཤད་པའི་རྒྱུད་ལ་སངས་རྒྱས་འབྱུང་བ། ཐོད་པའི་རྒྱུད་ཆེ་ཆུང་། དུམ་བུ་ཉེ་བར་བཞག་པ་ལ་སོགས་པའོ། ། འདི་དག་ནི་རྒྱ་བོད་གཉིས་སུ་སྤྱོད་པ་ཆེ་ལོང་ཙམ་བརྗོད་པ་སྟེ། བདེ་བར་གཤེགས་པའི་གསུང་རབ་རབ་འབྱམས་ལ། བསམ་པར་ཡང་མི་ནུས་ལ་བརྗོད་པར་ཡང་མི་ལང་ངོ་། ། ཞེས་རྗེ་བཙུན་བླ་མའི་གསུང་ངོ་། ། ད་ནི་ཕྱི་ནང་ལ་སོགས་པའི་ཁྱད་པར་ལ་གཉིས་ཏེ།
སྤྱིར་གསང་སྔགས་ཕྱི་ནང་གི་ཁྱད་པར་དང་། སྒོས་ཕ་རྒྱུད་མ་རྒྱུད་ཀྱི་ཁྱད་པར་རོ། ། དང་པོ་ལ་གཉིས། སྨིན་ལམ་གྱི་ཁྱད་པར་དང་། གྲོལ་ལམ་གྱི་ཁྱད་པར་རོ། ། དང་པོ་རིག་པའི་དབང་ཙམ་ལས་མི་འདོད་ན་ཕྱི་པ་སྟེ། དཔལ་ཡེ་ཤེས་གསང་བ་ལས། བུམ་པ་ཆུ་ཡི་དབང་བསྐུར་བས། ། བྱ་བའི་རྒྱུད་ལ་ཞུགས་པ་ཡིན། ། ཅོད་པན་གྱི་ནི་དབང་བསྐུར་བས། །
སྤྱོད་པའི་རྒྱུད་ལ་ཞུགས་པ་ཡིན། ། རྡོ་རྗེ་དྲིལ་བུ་བྱིན་པ་ཡིས། ། རྣལ་འབྱོར་རྒྱུད་དུ་རྟོགས་པ་འོ། ། ཞེས་སོ། ། དབང་བཞི་ཡོངས་སུ་རྫོགས་པར་བསྐུར་ན་ནང་པ་སྟེ། ཧེ་བཛྲ་ལས། སློབ་དཔོན་གསང་བ་ཤེས་རབ་དང་། ། བཞི་པ་ཡང་ནི་དེ་བཞིན་ནོ། ། ཞེས་པ་ལ་སོགས་པའོ། ། གྲོལ་ལམ་ལ་བཞི་སྟེ།
སྒོམ་པ་གནས་ཀྱི་དང་། བྱ་རིམ་སྤྱོད་པའི་དང་། ཡོ་བྱད་སྣོད་ཀྱི་དང་། ལོངས་སྤྱོད་རྫས་ཀྱི་ཁྱད་པར་རོ། ། གནས་ནི་རྒྱལ་པོའི་ཁང་བཟང་དང་། རི་རབ་ཀྱི་སྟེང་ལ་སོགས་པར་གཙང་མར་མོས་པ་བྱེད་ན་སྔགས་ཕྱི་པ་སྟེ། གཙང་སྦྲར་གནས་པར་བཤད་པའོ། ། གནས་དུར་ཁྲོད་ཀྱི་དབུས་སམ། ཤྲི་དྷ་ནའམ། ཨོ་རྒྱན་ལ་སོགས་པར་མོས་པ་བྱེད་ན་ནང་པ་སྟེ།
བརྟག་གཉིས་ལས། ཤིང་གཅིག་དང་ནི་དུར་ཁྲོད་དང་། ། མ་མོའི་ཁྱིམ་དང་མཚན་མོ་འམ། ། ཡང་ན་དབེན་པའི་བས་མཐའ་རུ། ། ཞེས་པ་ལ་སོགས་པའོ། ། སྤྱོད་པའི་ཁྱད་པར་ནི། ཁྲུས་དང་གཙང་སྦྲ་ལ་སོགས་པ་གཙོ་བོར་བྱེད་ན་ཕྱི་པ་སྟེ། བསམ་གཏན་ཕྱི་མ་ལས། འབགས་པ་དང་ནི་མ་དག་པ། ། དོགས་པའི་འདུ་ཤེས་བྱུང་བ་ཡང་། །
དབེན་པར་གཙང་སྦྲ་གནས་པར་བྱ། ། ཞེས་སོ། ། ཤ་ལྔ་བདུད་རྩི་ལྔ་ལ་འཇོལ་ཉོག་ཏུ་བསྟེན་ན་ནང་པ་སྟེ། གསང་འདུས་ནས། བཤང་ལྕི་ཁུ་བ་ཁྲག་ལ་སོགས། ། སྤྱད་པས་དངོས་གྲུབ་ཐོབ་པར་འགྱུར། ། ཞེས་སོ། ། སྣོད་ཀྱི་ཁྱད་པར་ནི། རིན་པོ་ཆེའི་སྣོད་ལ་སོགས་པ་བརྩོན་པར་བྱེད་ན་ཕྱི་པ། ཀཱ་པ་ལ་ལ་སོགས་པ་བརྩོན་པར་བྱེད་ན་ནང་པ་སྟེ།
བརྟག་གཉིས་ལས། སྐྱེས་པའི་ཐོད་ཆེན་ཆ་གཅིག་པར། ། ཆང་ནི་བཟང་པོས་ཡོངས་བཀང་སྟེ། ། བླ་མ་ལ་ཕུལ་སྐལ་ཆེན་མ། ། ཕྱག་བཙལ་ནས་ནི་རང་ཡང་འཐུང་། ། ཞེས་སོ། ། རྫས་ཀྱི་ཁྱད་པར་ནི། བདུད་རྩི། ཀ་ར། སྦྲང་།
འོ་མ། ཞོ། མར་དང་ལྔ་ལ་གཙོ་བོར་བྱེད་ན་ཕྱི་པ། ཤ་ལྔ་བདུད་རྩི་ལྔ་ལ་གཙོ་བོར་བྱེད་ན་ནང་པ་སྟེ། བརྟག་གཉིས་ལས། བདུད་རྩི་ལྔ་དང་བུ་རམ་ཆང་། ། དུག་དང་ནིམ་པ་བུ་རྫས་ཀྱི། ། ཞེས་སོ། ། དེ་ལྟར་ན་བྱ་བ་དང་སྤྱོད་པ་དང་རྣལ་འབྱོར་གྱི་རྒྱུད་གསུམ་ཕྱི་མའི་མཚན་ཉིད་དང་ལྡན་ལ། རྣལ་འབྱོར་བླ་ན་མེད་པ་ནི་ནང་པའི་མཚན་ཉིད་དང་ལྡན་པས་ན་དེ་ལྟར་ཤེས་པར་བྱའོ།། །།
ད་ནི་རྣལ་འབྱོར་བླ་ན་མེད་པ་ལ་གསུམ་ཡོད་ཀྱང་། རེ་ཞིག་ཕ་རྒྱུད་མ་རྒྱུད་ཀྱི་ཁྱད་པར། དེ་ལ་ཡང་གཉིས་ཏེ། སྔོན་བྱུང་རྒྱལ་བའི་རྣམ་རོལ་དང་། ། རྗེས་འཇུག་སྒྲུབ་པའི་ཁྱད་པར་རོ། ། དང་པོ་ནི། སྐྱེས་པ་འདུལ་བའི་ཕྱིར་དུ་འཁོར་ཡང་ཕོ་གཙོ་ཆེ་བར་གསུངས་པས་ཕ་རྒྱུད། མོ་འདུལ་བའི་ཕྱིར་མོ་ལ་གཙོ་ཆེ་བར་གསུངས་པས་ན་མ་རྒྱུད་དེ། སྐྱེས་པ་འདུལ་བར་མཛད་དོན་དུ། ། རྣལ་འབྱོར་ཕ་ཡི་རྒྱུད་རབ་བཤད། །
བཙུན་མོ་རྣམས་ནི་འདུལ་བའི་ཕྱིར། ། རྣལ་འབྱོར་མ་ཡི་རྒྱུད་རབ་བཤད། ། ཅེས་སོ། ། རྗེས་འཇུག་ལ་བསྐྱེད་རིམ་སྒོམ་པ་ན་འཁོར་ལོ་བསྒྱུར་བའི་གནས་སུ་ལྷ་ཕོ་གཙོ་ཆེ་ན་ཕ་རྒྱུད། མོ་གཙོ་ཆེ་ན་མ་རྒྱུད་དེ། དེ་ནི་མྱོང་བས་དང་འགྲུབ་བོ། ། རྫོགས་རིམ་སྒོམ་པ་ན་མཚན་བཅས་ཏེ། རླུང་ལ་གཙོ་བོར་བྱེད་པས་ན་ཕ་རྒྱུད། འོག་སྒོ་བྱང་སེམས་ལ་གཙོ་བོར་བྱེད་ན་མ་རྒྱུད་དེ། རིན་ཆེན་ཕྲེང་བའི་རྒྱུད་ལས།
དཔལ་ལྡན་གསང་བ་འདུས་པ་རུ། ། སྟེང་སྒོ་རླུང་ལ་ཟུང་དུ་འཇུག ། ཤེས་རབ་རྣལ་འབྱོར་མ་རྒྱུད་དུ། ། སི་ལ་ག་བུར་ཟུང་དུ་འཇུག ། ཅེས་སོ། ། མཚན་མེད་འོད་གསལ་ལ་གཙོ་བོར་སྟོན་ན་ཕ་རྒྱུད། རིམ་ལྔ་ལས། ནམ་མཁའི་ངོས་ལྟར་མཆོག་གྱུར་པ། ། འོད་གསལ་བ་ནི་དེ་དམིགས་ཤིང་། ། འོད་གསལ་བ་ནི་གནས་ཐོབ་ནས། །
རང་དགའི་གཟུགས་སུ་སྐྱེ་བར་འགྱུར། ། ཞེས་སོ། ། བདེ་སྟོང་ལྷན་སྐྱེས་ལ་གཙོ་བོར་སྟོན་ན་མ་རྒྱུད་དེ། བརྟག་གཉིས་ལས། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟེན་པ་དང་། ། བདག་གིས་བསོད་ནམས་ལ་ཤེས་བྱ། ། ཞེས་སོ། ། རྒྱུད་བརྟག་པ་ལ་གཉིས་ཏེ།
ངོ་བོ་དང་། དབྱེ་བའོ། ། དང་པོ་ནི། རྒྱུད་མཚན་ཉིད་པ་དེས་ཤེས་ཤིང་ཁོང་དུ་ཆུད་པའི་ཐབས་གང་ཞིག་སྟེ། དེའང་སངས་རྒྱས་ཀྱིས་གསུངས་པ་རྣམས་འཆད་པའོ། ། ངག་གིས་རྗོད་བྱེད་གང་ཡིན་པ་དང་། གཞུང་གླེགས་བམ་དུ་བཀོད་པ་ལ་རྒྱུད་ཅེས་བྱ་སྟེ། དེ་ཇི་ལྟར་ཡིན་ན། རང་གི་བློ་ལ་རང་བཞིན་གྱི་རྒྱུད་གནས་པ་དང་། སྔར་མ་གོ་བའི་སྦྱོང་བྱེད་གང་ཟག་གིས་གླེགས་བམ་ལས་རྟོགས་པར་གྱུར་པའི་ཕྱིར་ན།
རྒྱུད་བརྟགས་པ་ཞེས་བྱ་སྟེ། དཔེར་ན་ར་མོ་ཤ་རའི་གཏམ་རྒྱུད་དམ། སྨན་སྤྱད་སྟོན་པའི་པོ་ཏི་བཞིན་ནོ། ། དབྱེ་བ་ལ་གསུམ། རྩ་བའི་རྒྱུད་དང་། རྒྱུད་ཕྱི་མ་དང་། བཤད་པའི་རྒྱུད་དོ། ། གནས་ནི་རི་རབ་ཀྱི་རྩེ་མོར་བརྒྱ་བྱིན་ལ་སོགས་པ་འདུལ་དོན་དུ་དེ་ཉིད་འདུས་པ་གསུངས་སོ། ། གཞན་འཕྲུལ་དབང་བྱེད་དུ་ལྷའི་བུ་དགའ་རབ་དབང་ཕྱུག་འདུལ་བའི་དོན་དུ་དཔལ་མཆོག་དང་པོ་གསུངས་པས་དུར་ཁྲོད་བསིལ་བའི་ཚལ་དུ་བྱ་བ་དང་སྤྱོད་པའི་རྒྱུད་གསུངས་སོ། ། འཛམ་བུ་གླིང་པ་ཆོས་འབྱུང་བའི་གནས་སུ་འཁོར་ལོ་སྡོམ་པའི་རྒྱུད་གསུངས་སོ། །
གྱད་ཀྱི་ཡུལ་ཀུ་ཤའི་ཚལ་ཤིང་ས་ལའི་དྲུང་དུ་དགེས་པ་རྡོ་རྗེ་གསུངས་སོ། ། རི་བོ་འབིགས་བྱེད་ཀྱི་རྩེ་མོར་རྡོ་རྗེ་རྩེ་མོ་གསུངས་སོ། ། ཨུ་རྒྱན་གྱི་རི་ལ་གསང་འདུས་གསུངས། ལྷོ་ཕྱོགས་བེ་ཏའི་ཚལ་མཁའ་འགྲོ་འདུ་བའི་གནས་སུ་རྡོ་རྗེ་གདན་བཞི་གསུངས་སོ། ། ཕྱོགས་ཀྱི་ལྷ་བཞི་ཡབ་ཏུ་བྱུང་བ་ནི་ཕ་རྒྱུད་ཡིན་ལ། ཡུམ་དུ་བྱུང་བ་ནི་མ་རྒྱུད་དོ། ། ཡང་ཐབས་འཕོ་བའི་རང་བཞིན་ཅན་རླུང་གཙོ་ཆེར་སྟོན་པ་ཕ་རྒྱུད། ལྷན་ཅིག་སྐྱེས་པའི་ཡེ་ཤེས་གཙོ་བོར་སྟོན་པ་ནི་མ་རྒྱུད་དོ། ། དེ་ལ་རྩ་བའི་རྒྱུད་ནི། རྡོ་རྗེ་འཆང་གི་བཀའ་གང་ཞིག་གཞན་ལ་མ་བརྟེན་པར་གཞུང་དུ་གསུངས་ཤིང་།
ཕྱི་མ་དག་བཤད་གཞིར་གྱུར་པའོ། ། རྒྱུད་ཕྱི་མ་ནི། དོན་བསྡུ་བ་དང་། དཀའ་བ་སྤྱོད་པ་དང་། བྱེ་བྲག་གི་ཆོ་ག་བཤད་པ་དག་གོ ། བཤད་པའི་རྒྱུད་ནི། རྡོ་རྗེ་ཐེག་པའི་བཀའ་གང་ཞིག རྩ་བའི་རྒྱུད་ཀྱི་རྡོ་རྗེའི་ཚིག་མ་གྲོལ་བ་གསལ་བར་བྱེད་ཅིང་། དོན་བསྡུས་པ་དག་ཀྱང་རྒྱས་པར་སྟོན་པའོ། ། དེའང་དུར་ཁྲོད་རྨད་དུ་བྱུང་བ་ལས།
ཐོག་མར་གསུངས་པ་རྩ་བའི་རྒྱུད། ། ཕྱི་ནས་གསུངས་པ་བཤད་པའི་རྒྱུད། ། མདོ་ཙམ་སྟོན་པ་རྩ་བ་ལ། ། གསལ་བར་བྱེད་པ་བཤད་པའི་རྒྱུད། ། ཅེས་སོ། ། ཡང་ན་རྩ་བའི་རྒྱུད་ནི་གདགས་གཞི་ཡིན་ལ། བཤད་པའི་རྒྱུད་ནི་ཚུལ་ལྔས་འདོགས་པར་བྱེད་པའོ། ། ཚུལ་ལྔ་ནི། མ་ཚང་བ་ཁ་བསྐོང་བ་དང་། ཚུལ་མི་འདྲ་བ་གཞན་དུ་འཆད་པ་དང་།
མི་གསལ་བ་གསལ་བྱེད་པ་དང་། ཚིག་དོན་ཕྱེ་སྟེ་རྣམ་པར་བཤད་པ་དང་། ངེས་པ་བསྐྱེད་པར་བྱེད་པའོ། ། དེ་ཡང་ཕན་ཡོན་དཔག་ཏུ་མེད་པའི་རྒྱུད་ལས། གདགས་བྱ་རྩ་བ་འདོགས་བྱེད་བཤད། ། འདོགས་ཚུལ་མ་ཚང་ཁ་བསྐོང་དང་། ། ཚུལ་ནི་གཞན་དུ་སྟོན་པ་དང་། ། མི་གསལ་གསལ་བར་བཤད་པ་དང་། ། ངེས་པར་སྟེར་བ་རྣམས་ཡིན་ནོ། ། ཞེས་སོ། །
རྒྱུད་སྡེ་སྤྱི་ཡི་རྣམ་པར་བཞག་པའི་དོན། ། འཐད་ལྡན་ལུང་གི་རྒྱན་སྤྲས་ཞེས་བྱ་འདི། ། བློ་ཆུང་བདག་འདྲས་བརྩམས་པར་མི་ནུས་ཀྱང་། ། མཁས་མང་ཞབས་རྡུལ་སྤྱི་བོར་བླངས་པ་དང་། ། རྒྱུད་སྡེ་ཁ་ཡར་དོན་ལ་བློ་སྦྱངས་པས། ། རྗེ་ཡི་གསུང་དོན་རྒྱུད་ལ་གོམས་པའི་ཕྱིར། ། འཐད་ལྡན་ལུང་གི་རྒྱན་སྤྲས་འདི་བཀོད་པས། ། འགྲོ་བའི་དོན་ལ་ལྷག་བསམ་ཡོད་ན་ཡང་། ། དམན་པས་སྦྱར་བས་གཞན་ཕན་རེ་བ་ཆུང་། ། འོན་ཀྱང་རྣམ་པར་དག་པའི་བློ་ཡོད་ཕྱིར། །
བརྒྱུད་པས་འདི་དོན་ཀུན་གྱིས་རྟོགས་གྱུར་ཅིག ། རྡོ་རྗེ་ཐེག་པ་སྤྱིའི་རྣམ་པར་བཞག་པ། འཐད་པའི་དོན་ལ། འཐད་པའི་ལུང་རྒྱན་གྱིས་སྤྲས་པ་ཞེས་བྱ་བ། སྒྲ་བསྒྱུར་གྱི་ལོ་ཙཱ་བ་ཆེན་པོ་རིན་ཆེན་བཟང་པོས་མར་ཡུལ་དུ་སྦྱར་བའོ། ། དགེ་སློང་བཟང་པོའི་མཐའ་ཅན་གྱིས་སྦྱར་བའོ།། །། གང་མོ་གྲུབ་པ་དཔལ་བཟང་གིས་སྦྱར་བ་ཡིན། རྒྱུད་ལས། རང་རིག་རྟོགས་པ་སངས་རྒྱས་ཏེ། ། མ་རྟོགས་འཁོར་བའི་གཞི་རྩ་ཅན། །
དེ་ཕྱིར་རང་རིག་རྟོགས་བྱས་ལ། ། འཁོར་བའི་གཞི་རྩ་གཅད་པར་བྱ། ། ཞེས་གསུངས་སོ། ། རི་བརྒྱད་ནི། ཤར་དུ་རིན་པོ་ཆེའི་རི་ལྷུན་པོ། བྱང་དུ་མཎྱ་ར་ལྗང་ཁུ། ནུབ་ཏུ་ཀེ་ལ་ཤ་དཀར་པོ། ལྷོ་རུ་མ་ལ་ཡ་སེར་པོ། དབང་ལྡན་དུ་དབང་ཆེན་ནག་པོ། མེར་སྤོས་ངད་ལྡན་སེར་པོ།
བདེན་བྲལ་དུ་གངས་ཅན་དཀར་པོ། རླུང་དུ་དཔལ་གྱི་རི་སྔོན་པོའོ།། །། དགེའོ།། །། གཅིག་ཞུས།། །། PAGE * MERGEFORMAT 50 ལོ་ཆེན་རིན་ཆེན་བཟང་པོ། རྒྱུད་སྡེ་སྤྱིའི་རྣམ་བཞག PAGE * MERGEFORMAT 51
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
