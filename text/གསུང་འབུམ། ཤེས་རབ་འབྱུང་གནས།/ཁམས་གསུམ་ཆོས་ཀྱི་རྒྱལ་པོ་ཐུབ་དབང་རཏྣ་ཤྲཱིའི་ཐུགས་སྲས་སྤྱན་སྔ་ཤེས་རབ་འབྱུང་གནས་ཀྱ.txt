གསུང་འབུམ། ཤེས་རབ་འབྱུང་གནས།
ཁམས་གསུམ་ཆོས་ཀྱི་རྒྱལ་པོ་ཐུབ་དབང་རཏྣ་ཤྲཱིའི་ཐུགས་སྲས་སྤྱན་སྔ་ཤེས་རབ་འབྱུང་གནས་ཀྱི་གསུང་འབུམ།
༄༅།།ཁམས་གསུམ་ཆོས་ཀྱི་རྒྱལ་པོ་ཐུབ་དབང་རཏྣ་ཤྲཱིའི་ཐུགས་སྲས་སྤྱན་སྔ་ཤེས་རབ་འབྱུང་གནས་ཀྱི་གསུང་འབུམ་བཞུགས་སོ།། འཇིག་རྟེན་གསུམ་གྱི་མགོན་པོའི་རྣམ་པར་ཐར་པ་རྡོ་རྗེ་རིན་པོ་ཆེ་འབར་བ།། ཨོཾ་སྭ་སྟི། ། བདེ་ཆེན་རྒྱལ་པོ་ཡེ་ཤེས་ཅོད་པན་ཆོས་ཀྱི་དབང་ཕྱུག་བརྙེས། ། སྐྱེ་རྒ་ན་འཆི་མཐའ་བཞི་ལས་རྒྱལ་མཉམ་ཉིད་ས་ཆེན་བདག ། མི་ཟད་འཁོར་ལོ་རིན་ཆེན་བདུན་ལྡན་ཉོན་མོངས་སྙེམས་དང་བྲལ། ། མཁའ་མཉམ་འགྲོ་བ་འདྲེན་པའི་སྐྱབས་གཅིག་རིན་པོ་ཆེ་དཔལ་འདུད། ། འགྲོ་མགོན་དེ་སྲས་ཞལ་ནས་གསུང་གིས་ཆོས་རྗེ་རིན་པོ་ཆེའི། ། རྣམ་ཐར་ཁྱོད་སྨོས་གསུང་སྟེ་དེ་ནི་ལྷར་བཅས་འཇིག་རྟེན་གྱིས། ། བརྗོད་པར་མི་ནུས་བདག་བློ་དམན་པའི་སྤྱོད་ཡུལ་མ་ཡིན་ཡང༌། །
དེའི་གསུང་རྗེས་འབྲང་ཚུ་རོལ་མཐོང་བའི་སྣང་ཚུལ་ཅུང་ཟད་བརྗོད། ། དེ་ཡང་འདི་ལྟར་འཇིག་རྟེན་གསུམ་གྱི་བླ་མ་དམ་པ་དེ་ལ། དགེ་བའི་བཤེས་གཉེན་པད་མོས། སྔོན་ཆོས་རྗེ་ཕག་མོ་གྲུ་པའི་ཞབས་དྲུང་དུ། རྗེ་གོང་མ་རྗེ་རིན་པོ་ཆེ་ས་བཅུ་ལ་གནས་པའི་བྱང་ཆུབ་སེམས་དཔའ་ཆེན་པོ་ཡིན་ཞེས་ཐམས་ཅད་དུ་གྲགས་ནས་འདུག རྗེ་རིན་པོ་ཆེ་པ་ནི་ས་བཅུ་པར་ཞལ་གྱིས་མི་བཞེས་པར་འདུག་པས། ས་བཅུ་པ་ཡིན་ཡང་མི་མཁྱེན་པ་ཡོད་པ་ལགས་སམ་ཞུས་པ་དང༌། དགེ་བའི་བཤེས་གཉེན་བཀྲ་ཤིས་སྒང་པས་རྒྱུ་མཚན་མང་པོ་ཞིག་གིས་རྗེ་རིན་པོ་ཆེ། རྗེ་བཙུན་གསང་བའི་བདག་པོ་ཕྱག་ན་རྡོ་ལགས་པར་ཁུམས་ན། དེ་དེ་ལྟར་ལགས་སམ་ཞུས་པས།
དེ་གཉིས་ཀ་ལ་གསུང་མཐུན་པར། ང་ས་བཅུ་པའམ་རྗེ་བཙུན་གསང་བའི་བདག་པོ་གཅིག་པུ་ཡིན་ཅི་དགོས། ངའི་སེམས་ཉིད་ཕྱག་རྒྱ་ཆེན་པོ་འདི་མངོན་པར་རྟོགས་པ་དོན་དམ་པ་བྱང་ཆུབ་ཀྱི་སེམས་དང༌། ཀུན་རྫོབ་བྱང་ཆུབ་ཀྱི་སེམས་བསྐྱེད་པ་གཉིས་པོ་འདི་དུས་གསུམ་གྱི་སངས་རྒྱས་ཐམས་ཅད་དང་མཉམ་པས། སངས་རྒྱས་ཐམས་ཅད་ཀྱི་དགོངས་པ་རྫོགས་པར་བྱེད། ཁམས་གསུམ་གྱི་སེམས་ཅན་ཐམས་ཅད་དང་མཉམ་པས། སེམས་ཅན་ཐམས་ཅད་སྨིན་པ་དང་གྲོལ་བར་བྱེད་དེ་འཁོར་འདས་ཐམས་ཅད་དང་མཉམ་པ་ཉིད་ཡིན་ཞེས་གསུངས་པ་དང༌། དགེ་འདུན་གྱི་ཚོགས་ཀྱི་དཀྱིལ་འཁོར་དུ་ཡང་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་ཡེ་ཤེས་ཀྱི་ངོ་བོ་ང་ཉིད་ཡིན་ཞེས་སེང་གེའི་སྒྲ་ཡང་དང་ཡང་དུ་སྒྲོགས་པར་མཛད་པ་དང༌། བདག་གིས་ཀྱང་ཡོངས་སུ་མྱ་ངན་ལས་འདའ་ཁར་ད་རྗེ་རིན་པོ་ཆེ་འདི་ནས་གཤེགས་ནས་སངས་རྒྱས་ཀྱི་ཞིང་ཁམས་གང་དུ་གཤེགས། བདག་ཅག་གསོལ་བ་གང་དུ་གདབ་པའི་སངས་རྒྱས་ཀྱི་ཞིང་དང་དེར་ཇི་ལྟར་བཞུགས་པའི་ཚུལ་ལུགས་ཞིག་གསུང་བར་ཞུ་ཞུས་པས།
སངས་རྒྱས་ཀྱི་ཞིང་འདི་ཡིན་བྱ་བ་གཅིག་པུ་ཞིག་མི་མངའ་ཞིང་འཁོར་འདས་ཐམས་ཅད་ཀྱི་དེ་བཞིན་ཉིད་ལ་རྟག་པར་བཞུགས་པའི་བཀའ་སྩལ་རྒྱ་ཆེར་གསུངས་པས་འཇིག་རྟེན་གསུམ་གྱི་བླ་མ་དེ་ཉིད་རིགས་ཐམས་ཅད་ཀྱི་བདག་པོ་ཆོས་ཀྱི་འཁོར་ལོས་བསྒྱུར་བ། བཅོམ་ལྡན་འདས་དྲུག་པ་རྡོ་རྗེ་འཆང་ཆེན་པོ་ལགས་སོ། ། དེ་ཡང་ཇི་ལྟ་བུ་ཡིན་ཞེ་ན། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་གཉིས་སུ་མེད་པའི་ཡེ་ཤེས་ཀྱི་རྡོ་རྗེ། འཁོར་བ་དང་མྱ་ངན་ལས་འདས་པ་མཉམ་པ་ཉིད་དུ་སྦྱོར་བའི་བདག་ཉིད། ལྷན་ཅིག་སྐྱེས་པ་བདེ་བ་ཆེན་པོའི་རོ་ལ་དགྱེས་པར་རོལ་པ། ཆོས་ཐམས་ཅད་ཀྱི་དེ་ཁོ་ན་ཉིད་ལ་གཡོ་བ་མེད་པར་མཉམ་པར་བཞག་སྟེ། འཁོར་འདས་ཐམས་ཅད་དུ་ཁྱབ་ཅིང་རྒྱུན་ཆད་མེད་པར་རྟག་པར་བཞུགས་པས་ཕྱིན་ཅི་ལོག་གི་བློས་འཁོར་བའི་སྐྱེ་གནས་སུ་འཁྲུལ་བས་འཁོར་བའི་འཁོར་ལོ་བཞིན་དུ་འཁོར་བར་གྱུར་པའི་སེམས་ཅན་ཐམས་ཅད་ཀྱང་རྒྱུའི་ཁྱད་པར་ཇི་ལྟ་བར་འཁོར་བ་ལས་ཡིད་བྱུང་ཞིང་སྐྱོ་བ་སྐྱེ་བར་མཛད་པ་ནས། གནོད་པ་དང་སྡུག་བསྔལ་ཞི་བ་དང་ཕན་པ་དང་བདེ་བར་སྦྱོར་བ་དང༌། དགེ་བའི་རྩ་བ་རྒྱ་ཆེན་པོ་བསྐྱེད་པ་དང་སྡིག་པ་དང་སྒྲིབ་པ་སྦྱོང་བ་དང་བྱང་ཆུབ་ཀྱི་སེམས་རིན་པོ་ཆེ་ལ་འགོད་པ་དང༌།
མངོན་པར་རྟོགས་པ་རྒྱ་ཆེན་པོ་བསྐྱེད་ཅིང་བྱང་ཆུབ་རྣམ་པ་གསུམ་ལ་རིམ་གྱིས་འགོད་པར་མཛད་དེ་མདོར་ན་སེམས་ཅན་དམྱལ་བའི་གནས་སུ་རླུང་སེར་བུས་བསིལ་བ་ལྡང་བའམ་གླིང་བར་གྱི་མུན་པའི་གནས་སུ་ལག་པ་བརྐྱངས་པ་དང་བསྐུམས་པ་མཐོང་བ་ནི་ཡན་ཆད། ཤིན་ཏུ་རྣམ་པར་དག་པའི་ས་དེ་བཞིན་གཤེགས་པ་རྟག་པའི་གནས་ཐོབ་པ་མན་ཆད། གནས་སྐབས་དང་མཐར་ཐུག་གི་བདེ་ལེགས་དང་ཡོན་ཏན་བསྐྱེད་པར་མཛད་པས་དེ་བཞིན་གཤེགས་པའི་སྐུ་མཚན་དང་དཔེ་བྱད་ཀྱིས་བརྒྱན་པས་འདུལ་བའི་སངས་རྒྱས་ཀྱི་ཞིང་དུ་ནི་མཚན་དཔེས་སྤྲས་པའི་སྐུར་སྟོན་པ་དང༌། དེ་བཞིན་དུ་བྱང་ཆུབ་སེམས་དཔའ་དང༌། ཉན་ཐོས་དང༌། རང་སངས་རྒྱས་དང༌། གྲུབ་པ་ཐོབ་པའི་རྣལ་འབྱོར་གྱི་དབང་ཕྱུག་དང༌། ལྔ་རིག་པའི་པཎྜི་ཏ་དང༌། ཕྱི་རོལ་པའི་དྲང་སྲོང་དང༌། ཚངས་པ་དང༌།
བརྒྱ་བྱིན་དང༌། དབང་ཕྱུག་ཆེན་པོ་དང༌། ཐ་ན་སྟག་དང་རི་བོང་གི་གཟུགས་ལ་སོགས་པ་གཟུགས་ཀྱི་རྣམ་པ་གང་གིས་འདུལ་བ་ཐམས་ཅད་དུ་ཡང་དེ་དང་འདྲ་བའི་སྐུ་ཡི་ཕྲིན་ལས་ཀྱིས་ཆོས་ཀྱི་དབྱིངས་ཐམས་ཅད་དུ་མ་ཁྱབ་པ་མེད་པ་དང༌། དེ་བཞིན་གཤེགས་པའི་གསུང་དབྱངས་ཡན་ལག་དྲུག་ཅུ་དང་ལྡན་པས་འདུལ་བ་ལ་ཡང་དེ་དང་འདྲ་བའི་གསུང་དབྱངས་ཡན་ལག་དྲུག་ཅུ་དང་ལྡན་པར་སྟོན་པ་དང༌། དེ་བཞིན་དུ་ལྷའི་སྐད་དང༌། ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། མི་འམ་ཅི་དང་ལྟོ་ཕྱེ་ཆེན་པོ་ནས་ཐ་ན་སྲིན་འབུའམ་སྦྲང་འབུའི་སྐད་ཀྱིས་འདུལ་བ་ཐམས་ཅད་དུ་ཡང་དེ་ལྟ་བུའི་གསུང་གིས་ཆོས་ཀྱི་འཁོར་ལོ་བསྐོར་བས་ཆོས་ཀྱི་དབྱིངས་ཐམས་ཅད་དུ་མ་ཁྱབ་པ་མེད་པའི་གསུང་དང༌།
དེ་བཞིན་གཤེགས་པའི་ཐུགས་རྡོ་རྗེ་ལྟ་བུའི་ཏིང་ངེ་འཛིན་གྱིས་འདུལ་བ་རྣམས་ལ་ཡང་རྡོ་རྗེ་ལྟ་བུའི་ཏིང་ངེ་འཛིན་ལ་མཉམ་པར་བཞག་པར་སྟོན་པ་དང༌། དེ་བཞིན་དུ་འདོད་ཆགས་ཆེན་པོའི་ཚུལ་ཞེས་བྱ་བ་དང༌། ཏིང་ངེ་འཛིན་གྱི་རྒྱལ་པོ་དང༌། དཔའ་བར་འགྲོ་བ་དང༌། སེང་གེའི་སྒྲ་སྒྲོག་པ་དང༌། ཡེ་ཤེས་ཀྱི་ཕྱག་རྒྱ་དང༌། བསམ་གཏན་བཞི་དང༌། གཟུགས་མེད་པའི་སྙོམས་པར་འཇུག་པ་བཞི་ལ་སོགས་པ་ཐ་ན་སྲོག་ཆགས་གྲོག་སྦུར་གྱི་སེམས་འགྱུར་བ་ཇི་སྙེད་པ་དེ་སྙེད་ཀྱི་ཏིང་ངེ་འཛིན་གྱི་སྒོ་མཐའ་ཡས་པ་དང་ལྡན་པས་དེ་བཞིན་གཤེགས་པའི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་དེ་ཐམས་ཅད་ཀྱི་ཞིང་དང༌། ཞིང་གི་ཡོན་ཏན་བཀོད་པ་དང༌། མཚན་དང་རྣམ་པར་འཕྲུལ་བ་དང༌།
མཛད་པ་འཁོར་དང་སྐུ་ཚེའི་ཚད་དང༌། ཕྲིན་ལས་ཐམས་ཅད་རྒྱས་པར་བསྟན་པ་ནི་དུས་གསུམ་གྱི་སངས་རྒྱས་ཐམས་ཅད་ཀྱི་བསྐལ་པའི་བར་དུ་གསུངས་ཀྱང་མཐའ་མི་མངོན་པ་ལགས་སོ། ། སྤྱིར་དེ་ལྟ་བུ་ཡིན་ཡང་བྱེ་བྲག་གི་དབང་དུ་བགྱིས་ན། བཅོམ་ལྡན་འདས་རྡོ་རྗེ་འཆང་ཆེན་པོ་དེའི་སྐུ་གསུང་ཐུགས་ཀྱི་རྣམ་པར་འཕྲུལ་བ་མི་མཇེད་ཀྱི་འཇིག་རྟེན་གྱི་ཁམས་འདིར་བསྐལ་པ་བཟང་པོ་འདི་ལ་ཐུབ་པ་སྟོང་དང་སེམས་དཔའ་གཉིས་འཇིག་རྟེན་དུ་འབྱུང་ཞིང་འགྲོ་བ་ཐམས་ཅད་སྨིན་པ་དང་གྲོལ་བར་མཛད་ཀྱང་ཁྱད་པར་དུ་སྙིགས་མ་ལྔ་བདོ་བའི་དུས་སུ། ལས་དང་ཉོན་མོངས་པས་དབྱེན་སྤྱོས་པ་ཐགས་འཁྲུག་པ་དང༌། གྲུ་གུ་འཛིངས་པ་ལྟ་བུར་གྱུར་པ། སངས་རྒྱས་ཐམས་ཅད་ཀྱིས་སྤངས་ཤིང་བོར་བ། ལོང་བ་ལྟ་བུ་འདྲེན་པ་མེད་པ་འདི་ལ་ཐུགས་རྗེ་ཆེན་པོ་ཚད་མེད་པས་རྗེས་སུ་བཟུང་བར་དགོངས་ནས། འཇིག་རྟེན་གསུམ་གྱི་བླ་མ་དེ་ཉིད་ཀྱིས་སྔོན་བཅོམ་ལྡན་འདས་ཤཱཀྱ་ཐུབ་པ་ཆེན་པོ་དེ་ལ་བྱང་ཆུབ་མཆོག་ཏུ་ཐུགས་བསྐྱེད་དེ། བསྐལ་པ་དཔག་ཏུ་མེད་པར་ཚོགས་རྣམ་པ་གཉིས་བསགས་པས་སངས་རྒྱས་ཀྱི་ཞིང་དང༌།
གདུལ་བྱ་རྣམས་ཀྱི་རྒྱུད་སྦྱངས་ཤིང་སྐྱེ་དགུ་རྣམས་ཚེ་ལོ་བརྒྱ་པའི་ཚེ་ན། རྡོ་རྗེའི་གདན་བྱང་ཆུབ་ཀྱི་ཤིང་དྲུང་དུ་བཞུགས་པའི་དུས་སུ་ཆོས་ཀྱི་དབྱིངས་ཀྱི་ཀླས་པ། ནམ་མཁའི་མཐས་གཏུགས་པའི་སངས་རྒྱས་ཀྱི་ཞིང་ཐམས་ཅད་ཞིང་གཅིག་ཏུ་གྱུར་པ་དང༌། བྱང་ཆུབ་ཀྱི་སྙིང་པོ་འདི་ཉིད་དུ་དུས་གསུམ་གྱི་སངས་རྒྱས་ཐམས་ཅད་ཀྱིས་བྱང་ཆུབ་ཀྱི་སྙིང་པོའི་བཀོད་པ་བསྟན་པ་དང༌། བདག་ཉིད་དུས་གསུམ་གྱི་སངས་རྒྱས་ཐམས་ཅད་གཅིག་ཏུ་གྱུར་པར་བསྟན་ཏེ་མངོན་པར་རྫོགས་པར་སངས་རྒྱས་ནས་གདུལ་བྱ་བསོད་ནམས་བསགས་པའི་སྣང་བ་ཇི་ལྟ་བུ་དེ་ལྟར་འདུལ་བྱེད་སངས་རྒྱས་ཀྱི་སྐུ་རྒྱུ་དེ་ལས་བྱུང་བའི་འབྲས་བུ་སྣ་ཚོགས་སུ་བསྟན་ཏེ། ལ་ལར་ནི་རབ་ཏུ་བྱུང་བའི་ཆ་ལུགས་ཀྱིས་ཐེག་པ་རྣམ་པ་གསུམ་གྱི་ཆོས་སྟོན་པ་དང༌། ལ་ལར་ནི་འཁོར་ལོས་བསྒྱུར་བའི་ཆ་བྱད་ཀྱིས་ཐེག་པ་ཆེན་པོ་བླ་ན་མེད་པའི་ཆོས་འབའ་ཞིག་དང༌། ལ་ལར་ནི་རྡོ་རྗེ་འཆང་ཆེན་པོ་གཉིས་སུ་མེད་པར་སྙོམས་པར་བཞུགས་པས་མཐར་ཐུག་པའི་གསང་སྔགས་རྡོ་རྗེ་ཐེག་པའི་ཆོས་སྟོན་པར་མཛད་དེ། ཐེག་པ་སྣ་ཚོགས་འཇུག་སྒོ་དང་ལམ་ཐ་དད་པ་ཆོས་ཀྱི་ཕུང་པོ་བརྒྱད་ཁྲི་དང་བཞི་སྟོང༌། གསུང་རབ་ཡན་ལག་བཅུ་གཉིས།
སྡེ་སྣོད་རིན་པོ་ཆེ་རྣམ་པ་གསུམ་གསུངས་པས་དཔག་ཏུ་མེད་པའི་སེམས་ཅན་ཐམས་ཅད་བྱང་ཆུབ་རྣམ་པ་གསུམ་ལ་བཀོད་པ་དང༌། སྔོན་འདས་པའི་དུས་སུ་དེ་བཞིན་གཤེགས་པ་དབང་པོའི་ཏོག་དང་མགོན་པོ་མར་མེ་མཛད་ལ་སོགས་པ་སངས་རྒྱས་དཔག་ཏུ་མེད་པར་སངས་རྒྱས་པ་དང༌། ད་ལྟར་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ན་མཚན་གྱི་ཁྱད་པར་དཔག་ཏུ་མེད་པས་ཇི་ལྟར་བཞུགས་པ་དང༌། ཕྱི་མའི་མཐའི་བར་དུ་ཐ་ན་ཆོས་སྨྲ་བ་པོ་རྣམས་ཀྱི་འཁོར་གྱི་དཀྱིལ་འཁོར་ཐམས་ཅད་དུ་ཡང༌། དེ་བཞིན་གཤེགས་པ་ཉིད་ཆོས་གསན་པ་དང༌། འཁོར་གྱི་བར་ཆད་སེལ་བར་མཛད་པ་ལ་སོགས་པ་མཛད་པ་དང༌། ཡོན་ཏན་དང་ཕྲིན་ལས་ཐམས་ཅད་ནི་སངས་རྒྱས་ཉིད་ཀྱིས་ཀྱང་གསུང་བར་མི་སྤྱོད་པ་ལགས་སོ། ། དེ་ལྟར་ཐུབ་པ་ཆེན་པོ་དེ་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་བསྐོར་བ་དེ་ཡང་དུས་ཕྱིས་གང་ཟག་བསོད་ནམས་བསགས་པའི་སྟོབས་ཆུང་བ་ཤེས་རབ་འཆལ་པར་གྱུར་པ། ལུག་ལྟར་ལྐུགས་པ། མ་བརྟག་པའི་དངོས་པོ་བརྒྱད་འཆང་བ།
གདུལ་དཀའ་ཞིང་དམུ་རྒོད་དུ་གྱུར་པ་རྣམས་ཀྱི་བློ་གྲོས་ཀྱིས་ཆུབ་པར་མ་ནུས་ནས་ལྟ་བ་སྣ་ཚོགས་ཀྱིས་དཀྲིས་པར་གྱུར་པ་དཔག་ཏུ་མེད་པ་བྱུང་བས། ཐུབ་པའི་བཀའ་ཕྱིན་ཅི་མ་ལོག་པ་སྤོང་ཞིང་འདོར་བར་གྱུར་པ་ལ་དགོངས་ནས་འཇིག་རྟེན་གསུམ་གྱི་བླ་མ་དེ་ཉིད་ཀྱིས་སྔོན་དེ་བཞིན་གཤེགས་པ་བཞིའི་སྤྱན་སྔར་ཐུབ་པའི་བསྟན་པ་འཛིན་པའི་སྨོན་ལམ་བཏབ་པའི་རྒྱུ་ལས་བྱུང་བ། དེ་བཞིན་གཤེགས་པའི་ཡིད་ཀྱི་རྣམ་པར་ཤེས་པ་རྣམ་པར་དག་པ་རྗེ་བཙུན་འཇམ་དཔལ་དབྱངས་སངས་རྒྱས་ཀྱི་ཞིང་ཐམས་ཅད་དུ་ཐོགས་པ་མེད་པར་རྒྱུ་ཞིང་སྟོང་པ་ཉིད་སྨྲ་བ་རྣམས་ཀྱི་ནང་ནས་མཆོག་ཏུ་གྱུར་པ་དེ་ལྟ་བ་ཕྱིན་ཅི་ལོག་པར་གྱུར་པ་དེ་འཇོམས་པར་བྱ་བའི་ཕྱིར་སྟོན་པ་མྱ་ངན་ལས་འདས་ནས་ལོ་བཞི་བརྒྱ་ལོན་པ་ན། ལྷོ་ཕྱོགས་བེ་ཏའི་ཡུལ་དུ་སྐུ་འཁྲུངས་ཏེ་དེ་ཡང་ལྷ་དང་བཅས་པའི་འཇིག་རྟེན་ཐམས་ཅད་ཀྱི་དཔང་པོར་གྱུར་པའི་ཕྱིར་མདོ་སྡེ་དང༌། རྒྱུད་སྡེ་དུ་མ་ནས་ལུང་བསྟན་པ་ནི་ཐོབ། དེ་བཞིན་གཤེགས་པ་ཚེ་དཔག་ཏུ་མེད་པས་བྱིན་གྱིས་བརླབས་ཤིང་སྐུ་ཚེ་ལ་མངའ་བརྙེས་པས་འཛམ་བུའི་གླིང་དུ་དགུང་ལོ་དྲུག་བརྒྱའི་བར་དུ་ནི་བཞུགས། ཐུབ་པའི་བསྟན་པའི་ཁུར་འཁྱེར་ཞིང་ཆོས་ཀྱི་སྒྲོན་མེ་ནི་གསལ་བར་མཛད། སྡིག་པ་ཅན་གྱི་དགེ་སྦྱོང་ཆོས་ལྟར་འཆོས་པ་ཐམས་ཅད་ནི་ཐག་རིང་དུ་བསྐྲད། མཐའ་དང་བྲལ་བའི་སེང་གེའི་སྒྲས་ནི་མཐར་འཛིན་པའི་ལྟ་བ་ཐམས་ཅད་ནི་དྲུངས་ཕྱུང༌། བཀའ་ཐམས་ཅད་ཀྱི་ངེས་པའི་དོན་གཏན་ལ་ཕབ་པས།
ཐུབ་པ་ཆེན་པོ་ལ་བྱས་པ་གཟོ་བ། ཐུབ་པའི་སྲས་སྡུག་གུ་ཐུགས་སུ་བྱོན་པ་འོད་སྲུང་ཆེན་པོ་དང་འདྲ་བའི་དགེ་སློང་སློབ་དཔོན་འཕགས་པ་ཀླུ་སྒྲུབ་དང༌། སློབ་དཔོན་ཆེན་པོ་དེ་ཉིད་ཀྱི་སྐུ་གསུང་ཐུགས་ཀྱི་དགོངས་པ་རྫོགས་པར་མཛད་པ། མཐར་ཐུག་ཆེན་པོ་བརྒྱད་དམ། འཛམ་བུ་གླིང་གི་རྒྱན་དྲུག་ལ་སོགས་པ་གྲུབ་པ་ཐོབ་པའི་རྣལ་འབྱོར་གྱི་དབང་ཕྱུག་ཆེན་པོ་དཔག་ཏུ་མེད་པ་རྣམས་ཀྱིས་ཐུབ་པའི་བསྟན་པ་དར་ཞིང་རྒྱས་པར་མཛད་པ་དང༌། ཕྱོགས་བཅུའི་འཇིག་རྟེན་གྱི་ཁམས་གཞན་ན་སྐུ་གསུང་ཐུགས་ཀྱི་ཕྲིན་ལས་ཇི་ལྟར་མཛད་པའི་ཚུལ་ནི་དེ་བཞིན་གཤེགས་པ་ཉག་གཅིག་གི་མངོན་སུམ་མོ། ། འོ་ན་སློབ་དཔོན་འཕགས་པ་རྒྱལ་པོ་བརྩོན་འགྲུས་ཆེན་པོའི་ཀླུ། དེ་བཞིན་གཤེགས་པ་ཀླུ་རིགས་སྒྲོན་མེའི་སྤྱན་སྔར་ཐུབ་པའི་བསྟན་པ་འཛིན་པའི་སྨོན་ལམ་བཏབ་པ་དེ། དེ་བཞིན་གཤེགས་པ་ཉིད་དུ་ཡང་བཏུབ་པས། རྗེ་བཙུན་འཇམ་དབྱངས་ས་བཅུ་ལ་གནས་པའི་མགོན་པོ་ལི་ཙ་བཱི་སེམས་ཅན་ཐམས་ཅད་ཀྱིས་མཐོང་ན་དགའ་བ་ཡིན་དུ་ཅང་རུང་ངམ་སྙམ་ན།
དེ་ཁྱེད་རང་ལ་དྲིས་པས་དེ་བཞིན་གཤེགས་པས་གཉིས་སུ་མི་གསུང་བར་ཐུགས་དམ་དུ་བཞེས་པ་མ་ལགས་སམ། དེ་ལགས་ན་དེ་བཞིན་གཤེགས་པ་དབང་པོའི་ཏོག་རྫ་མཁན་ཡངས་པའི་འོད་དུ་ཡང་ཇི་ལྟར་འགྱུར། དེ་བཞིན་གཤེགས་པ་དོན་ཐམས་ཅད་གྲུབ་པའི་མཚན་ཐོས་པས་བྲམ་ཟེའི་ཁྱེའུ་སྤྲིན་མི་སྐྱེ་བའི་ཆོས་ལ་བཟོད་པ་ཡང་ཅིའི་ཕྱིར་ཐོབ། དེ་བཞིན་གཤེགས་པ་མཐོང་ན་དགའ་བ་རྔོན་པ་དང༌། འཕགས་པ་བརྩོན་འགྲུས་ཆེན་པོ། སོར་ཕྲེང་ཅན་དུ་གྱུར་པས་མཐོང་བའི་ཆོས་ཀྱི་ལས་ཀྱང་ཇི་ལྟར་སྟོན། དེ་བཞིན་གཤེགས་པ་ཀླུ་རིགས་སྒྲོན་མེ་མཆོག་ད་རུང་ས་བཅུ་པར་ཡིན་རུང་ངམ། གང་གིས་ན་རྗེ་བཙུན་གྱི་སྲས་གཙུག་སྤྱོད་སངས་རྒྱས་ཟིན་པ་འཇིག་རྟེན་གྱི་ཁམས་འདིར་བགེགས་བྱེད། བྱང་ཆུབ་སེམས་དཔའ་ཟླ་འོད་གཞོན་ནུར་གྱུར་པ་ས་བཅུ་པ་ཇི་ལྟར་གཉལ་གྱི་སེ་བ་ལུང་དུ་སེམས་ཀྱི་ངོ་བོ་མཐོང་གསུང༌། ཐུབ་པ་ཆེན་པོ་རྣམ་པ་ཐམས་ཅད་མཁྱེན་པ་ཉིད་བརྙེས་པ་ད་གཟོད་བྱང་ཆུབ་ཏུ་ཐུགས་ཀྱང་ཇི་ལྟར་བསྐྱེད།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་འགྲོ་བ་ཐམས་ཅད་དང་མཐུན་པ་ཇི་ལྟར་འཇུག ཅིའི་ཕྱིར་དེ་བཞིན་གཤེགས་པས་ཕྱོགས་བཅུའི་སངས་རྒྱས་རྣམས་དང༌། བྱང་ཆུབ་སེམས་དཔའ་བརྒྱད་དང༌། ཉན་ཐོས་ཆེན་པོ་བརྒྱད་དང༌། རྣལ་འབྱོར་པ་བརྒྱད་དང༌། ཁྲོ་བོ་ཆེན་པོ་བརྒྱད་དང༌། དེ་བཞིན་གཤེགས་པ་ཉིད་ཡིན་ཞེས་གསུངས་ཏེ། འདི་ནི་དེ་བཞིན་གཤེགས་པ་ཉག་གཅིག་གི་སྤྱོད་ཡུལ་ཡིན་གྱི་གཞན་གང་གི་ཡང་མ་ཡིན་པས། ས་ཆེན་པོ་ལ་བཞུགས་པའི་བྱང་ཆུབ་སེམས་དཔའ་ཆེན་པོ་རྣམས་དང༌། གཉིས་སུ་མེད་པའི་རྣལ་འབྱོར་པ་རྣམས་ཀྱིས་ཀྱང་ཕྱོགས་ཙམ་ལས་རྟོགས་པར་མ་ནུས་ན་ཡེ་ཤེས་ཕྱོགས་གཅིག་པ་དང་ལྡན་པའི་འཕགས་པ་རྣམས་སམ།
མཁས་པའི་སྐྱེ་བོ་སྒྲ་དང་ཐ་སྙད་ལ་ཞེན་པ་རྣམས་སམ། ཐ་མལ་པ་གཏི་མུག་གི་རྒྱ་མཚོས་ལྡོངས་པར་གྱུར་པ་རྣམས་ཀྱིས་ལྟ་བ་ག་ལ་ཡང་ཤེས་པས། གནས་འདི་ལ་དད་པའི་ཤུགས་ཀྱིས་འགྲོ་བ་ལས་ཕྱིན་ཅི་ལོག་གི་བློས་དགབ་པར་མི་བྱའོ། ། དེ་ལྟར་འཛམ་བུའི་གླིང་འདིར་ཐུབ་པའི་བསྟན་པ་དར་ཞིང་རྒྱས་པས་ཁྲི་གདུགས་གདལ་པ་ལྟར་གྱུར་ཀྱང༌། ཁྱད་པར་དུ་མངའ་རིས་བོད་ཀྱི་རྒྱལ་ཁམས་བྱང་ཕྱོགས་ཁ་བ་ཅན་གྱི་ལྗོངས་འདིར་སྐྱེས་པ་ཐམས་ཅད་ཐེག་པ་ཆེན་པོའི་རིགས་ཅན་ཤ་སྟག་ཡིན་པ་དང༌། དུས་གསུམ་གྱི་སངས་རྒྱས་ཐམས་ཅད་ཀྱི་བསྟན་པ་དར་ཞིང་རྒྱས་པའི་གནས་སུ་བཅོམ་ལྡན་འདས་ཀྱིས་མདོ་རྒྱུད་དུ་མ་ནས་ལུང་བསྟན་པས། འཇིག་རྟེན་གསུམ་གྱི་བླ་མ་དེ་ཉིད་ཀྱི་བྱང་ཆུབ་ཀྱི་ཐུགས་རྣམ་པར་དག་པ་དཔལ་ཀུན་ཏུ་བཟང་པོས་དམ་པའི་ཆོས་དབུ་བརྙེས་པ་དང༌། དེ་ནས་གསུང་རྣམ་པར་དག་པ་རྗེ་བཙུན་སྤྱན་རས་གཟིགས་ཀྱིས་དམ་པའི་ཆོས་ཀྱི་སྲོལ་གཏོད་པ་དང༌། དེ་ནས་སྐུ་རྣམ་པར་དག་པ་རྗེ་བཙུན་འཇམ་དབྱངས་ཀྱིས་དར་ཞིང་རྒྱས་པར་མཛད་པ་དང༌། དེ་ནས་རྡོ་རྗེ་འཛིན་པ་ཆེན་པོ་ཚད་མེད་པའི་ཐུགས་རྗེ་ཆེན་པོ་མཐར་ཕྱིན་པ་རྗེ་བཙུན་གསང་བའི་བདག་པོ།
སངས་རྒྱས་ཐམས་ཅད་ཀྱིས་གདུག་པ་ཅན་ཐམས་ཅད་འདུལ་བར་དབང་བསྐུར་བ། རྒྱལ་བ་ཐམས་ཅད་སྐྱེད་པར་བྱེད་པའི་ཡབ་དུ་གྱུར་པ། དགོངས་པ་མཐའ་དག་སྒྲུབ་པའི་སྲས་སུ་གྱུར་པ་དེ་བོད་ཀྱི་ཡུལ་ཕྱི་ང་སྟག་རྩེར་སྐུ་འཁྲུངས་ནས། དེ་བཞིན་གཤེགས་པའི་གསུང་རབ་ཐམས་ཅད་ཀྱི་བདག་པོ་དང༌། དཔང་པོར་གྱུར་པས་ལེགས་པར་བཅོས་ཤིང་སྐད་གསར་བཅད་ཀྱིས་གཏན་ལ་ནི་ཕབས། འཕགས་པའི་དགེ་འདུན་ཐམས་ཅད་ནི་གཙུག་གི་ནོར་བུ་ལྟ་བུར་བཀུར་བས་དཀོན་མཆོག་གསུམ་གྱི་དབུ་འཕང་ནི་བསྟོད། མཐའ་བཞིའི་དགྲ་ཆམ་ལ་ཕབ་པས་འཁོར་རྣམ་པ་བཞི་བདེ་བླག་ཏུ་རྒྱུ་ཞིང་འགྲོ་བ་རྣམས་ཀྱི་སྐྱབས་དམ་པ་ནི་མཛད། བསྟན་པ་དར་བའི་ས་ཕྱོགས་ཐམས་ཅད་དུ་ཡང་བསྟན་པ་རིན་པོ་ཆེ་དར་ཞིང་རྒྱས་པར་མཛད་པས། དཀོན་མཆོག་གསུམ་གྱི་གདུང་རྒྱུན་མི་འཆད་པར་མཛད་པའི་ཕྲིན་ལས་མཐའ་ཡས་པ་དང༌། གཞན་ཡང་རྗེ་བཙུན་དེ།
དེ་བཞིན་གཤེགས་པ་རྣམས་ཀྱི་ཐུགས་ལ་ཇི་ལྟར་བཞུགས་པ་དང༌། ཞབས་འབྲིང་དུ་ཇི་ལྟར་འབྲེང་བ་དང༌། སེམས་བསྐྱེད་ཇི་ལྟར་སྲུང་བ་དང༌། གདུག་པ་ཅན་ཐམས་ཅད་ཇི་ལྟར་འདུལ་བ་དང༌། མཐའ་ཡས་པའི་སེམས་ཅན་ཐམས་ཅད་ཇི་ལྟར་འདུལ་བར་མཛད་པ་འཛམ་བུའི་གླིང་འདི་ཉིད་ཀྱི་ཕྱོགས་གཞན་དང་གཞན་ནས། འཇིག་རྟེན་གྱི་ཁམས་གཞན་དང་གཞན་ན་ཡོད་པ་ནི་བསམ་གྱིས་མི་ཁྱབ་ཅིང་བློའི་ཡུལ་ལས་འདས་པ་ཡིན་ནོ། ། དེ་ལྟར་བྱང་ཕྱོགས་ཁ་བ་ཅན་གྱི་རྒྱུད་འདིར་ཐུབ་པའི་བསྟན་པ་དར་ཞིང་རྒྱས་པར་གྱུར་པས་ཐོས་པ་དང༌། བསམ་པ་དང༌། སྒོམ་པ་རིན་པོ་ཆེ་རྣམ་པ་གསུམ་གྱིས་རྒྱུད་སྦྱངས་པའི་རྟེན་གྱི་གང་ཟག་བསམ་གྱིས་མི་ཁྱབ་ཅིང་དཔག་ཏུ་མེད་ཀྱང༌། ལྟ་བ་དང༌།
སྒོམ་པ་དང༌། སྤྱོད་པ་རྣམ་པ་གསུམ་གཅིག་པར་ཉམས་སུ་ལེན་པའི་ཚུལ་ཁོང་དུ་མ་ཆུད་པས་ལྟ་བ་མཐོན་པོ་དབུ་མ་ཆེན་པོའམ། ཕྱག་རྒྱ་ཆེན་པོའམ། རྫོགས་པ་ཆེན་པོ་ལ་སོགས་པ་ལྟ་བ་མཐར་ཐུག་པ་རྣམས་ཀྱང་ལྟ་བ་རྟོགས་པ་དང་མི་ལྡན་ཞིང་མཐོན་པོའི་འཛིན་སྟངས་དང་མ་བྲལ་བས་མུ་སྟེགས་བྱེད་བདག་ཏུ་ལྟ་བ་དང་ཁྱད་མ་བྱུང༌། འཁོར་བ་ལས་ཡིད་ངེས་པར་འབྱུང་བའི་བློས་ཚུལ་ཁྲིམས་རིན་པོ་ཆེ་མིག་གི་འབྲས་བུ་བཞིན་དུ་བསྲུང་ཞིང༌། ཁ་ན་མ་ཐོ་བ་ཕྲ་བ་ཙམ་ཡང་པང་དུ་སྦྲུལ་འོངས་པའམ། མགོ་ལ་མེ་ཤོར་བ་ལྟར་སྤོང་བའི་སྤྱོད་པ་རྣམ་པར་དག་པ་རྣམས་ཀྱང༌། རྟོགས་པ་དང་ལྡན་པའི་ལྟ་བ་མེད་པས་འཁོར་བ་ལས་འདའ་བར་མ་ནུས། ཁ་ཅིག་ལྟ་བ་རྣམ་པར་དག་པ་སེམས་མངོན་པར་རྟོགས་པ་ཕྱོགས་གཅིག་དང་ལྡན་པ་དག་ཀྱང༌། མཐའ་བྲལ་གྱི་ལྟ་བ་མཐའ་བྲལ་གྱི་སྤྱོད་པ་སྟོན་པས་ཚུལ་ཁྲིམས་རིན་པོ་ཆེ་ཉམས་སུ་ལེན་མ་ཤེས་པས་ཐོ་ཅོ་དང་སྣ་ཆོ།
ཡ་ཆ་དང་མ་ཆའི་སྤྱོད་པས་ཡོན་ཏན་གོང་མ་རྒྱུད་ལ་མ་སྐྱེས་ཤིང་རྒྱུ་འབྲས་ཀྱི་ཚུལ་མི་འདོར་བས་ཤིན་ཏུ་རྣམ་པར་དག་པའི་ས་མ་ཐོབ། བརྩོན་འགྲུས་ཆེན་པོས་ཉམས་སུ་ལེན་པའི་ཚུལ་ལ་བརྩོན་པ་རྣམས་ཀྱང༌། སྦྱོར་དངོས་རྗེས་གསུམ་གྱི་གདམས་ངག་རྣམ་བཞག་ཙམ་དུ་སོང་བས། མི་འདོད་པའི་བྲོ་གཅོང་མ་གཏོགས་པ་འདོད་པའི་དངོས་གྲུབ་སྣ་གཅིག་ཀྱང་མ་བརྙེས། ཁ་ཅིག་མཐར་འཛིན་གྱི་ལྟ་བ་མཆོག་ཏུ་བྱས་ནས་སྤྱོད་པ་རྣམ་པར་མ་དག་པའི་ངན་འགྲོའི་སྐྱེ་གནས་འཇིགས་སུ་རུང་བ་རྣམས་སུ་སྡུག་བསྔལ་མི་བཟོད་པ་ཉམས་སུ་མྱོང་སྟེ། སྔོན་འཇིག་རྟེན་གསུམ་གྱི་བླ་མ་ཉིད་ཀྱིས་རྒྱུད་སྦྱངས་ཤིང༌། སངས་རྒྱས་མང་པོ་ལ་དགེ་བའི་རྩ་བ་བསྐྱེད་པས་རྒྱུད་སྨིན་པར་གྱུར་པ་འབྲས་སྨིན་པར་མཚོན་ལ་ལྟོས་པ་དང་འདྲ་བར་ཉིད་ཀྱི་རྐྱེན་དང་ཕྲད་ན་ཚེ་འདི་ཉིད་ཀྱིས་རྡོ་རྗེ་འཛིན་པ་ཉིད་ཀྱང་ཐོབ་ལ། མ་འཕྲད་ན་ཡུན་དུ་འཁོར་བ་ཡོངས་སུ་འཛིན་དགོས་པར་གཟིགས་ནས། སྤྱིར་འགྲོ་བ་ཐམས་ཅད་ཐུགས་རྗེས་བཟུང་བ་དང༌། ཁྱད་པར་དུ་སྐལ་བ་དང་ལྡན་པའི་རྟེན་གྱི་གང་ཟག་ཚེ་འདི་ཉིད་ལ་ཐབས་དང་ལྡན་པའི་གདམས་ངག་ཕྱིན་ཅི་མ་ལོག་པ་ཉམས་སུ་བླངས་ན་རྡོ་རྗེ་འཛིན་པའི་ས་ཐོབ་པར་འགྱུར་བས།
དེ་བསྒྲུབ་པའི་རིམ་པ་འདི་ལྟར་བྱའོ་ཞེས་ཐམས་ཅད་ཀྱིས་ཤེས་ཤིང་རྟོགས་པར་འགྱུར་བའི་ཕྱིར། བཅོམ་ལྡན་འདས་རྡོ་རྗེ་སེམས་དཔའ་དེ་ཉིད་མིའི་ཡུལ་དུ་སྐུ་འཁྲུངས་སོ། ། དེས་ན་མཛད་པའི་རིམ་པ་འདི་ཐམས་ཅད་བྱང་ཆུབ་ཀྱི་ཐུགས་རྣམ་པ་གཉིས་ལས་བྱུང་བས། མཛད་པ་རེ་རེས་ཀྱང་སྤྱིར་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། རྫོགས་པའི་སངས་རྒྱས་ཐོབ་པར་བྱེད་པ་དང༌། བྱེ་བྲག་ཏུ་རྗེས་སུ་འབྲངས་པའི་བུ་སློབ་རྣམས་ཀྱིས་ཀྱང་མཛད་པ་དེ་ཁོ་ན་བཞིན་དུ་རྗེས་སུ་འབྲང་ཞིང་བསླབས་ན། ཚེ་འདིར་ཡང་འགྲོ་བའི་མགོན་པོ་དེ་ཉིད་ཀྱི་སྐུ་གསུང་ཐུགས་དང་དབྱེར་མེད་པར་འགྱུར་བས། ཞལ་སྔ་ནས་ཀྱང་ང་ས་མཐའི་སྤྲང་པོ་སྐམ་པ་ཙམ་གྱིས་འཛིན་མཁན་མེད། ཡོག་པ་ཙམ་གྱིས་སྐྱོར་མཁན་མེད་པ་ལ་ཆོས་ཉམས་སུ་ལེན་པ་ཙུག་བྱས་པས་ཀྱང་འདི་ཙམ་བྱུང་ན་ངེས་པར་བྱས་ན་ལྟ་ཅི་སྨོས་ཏེ།
སྐྱེས་བུ་རྣམས་ཁྱེད་ཕ་བཟང་གི་བུ། རྣོ་ལྕགས་ཀྱི་རྩེ། མ་མཐའ་ཡང་ངའི་སྤྱོད་པ་ཙམ་རེ་གྱིས་དང༌། ཟླ་བ་རེ་རེ་གཉིས་གཉིས་ཀྱིས་ཀྱང་གྲུབ་པ་ཐོབ་པའི་རྣལ་འབྱོར་གྱི་དབང་ཕྱུག་ཏུ་འགྱུར་བ་ལ་ཚེགས་མེད་ཞེས་ཡང་དང་ཡང་དུ་གསུངས་པས། འཇིག་རྟེན་མགོན་པོ་དེ་ཉིད་ཀྱི་རྗེས་སུ་འབྲངས་ནས་སྐྱོན་ཐམས་ཅད་ནི་སྤོང༌། ཡོན་ཏན་ཐམས་ཅད་ནི་སྒྲུབ། དཀའ་ལས་དང་སྡུག་བསྔལ་ཐམས་ཅད་ཀྱི་སྒྱིད་ལུག་པ་ནི་མེད་པར་བྱེད། མཚན་ཉིད་དང་ལྡན་པའི་བླ་མ་དམ་པ་ནི་བསྟེན། དུས་མཐའི་མོས་གུས་ཀྱིས་ཇི་ལྟར་གསུངས་པ་བཞིན་དུ་ནི་བྱེད། བླ་མ་དེ་ཉིད་ཀྱི་དགོངས་པ་བུའི་སྤྱོད་པ་ལས་གཞན་ཐ་དད་པ་བུ་མོའི་སྤྱོད་པ་ནི་གཏན་མི་བསྒྲུབ།
འཇིག་རྟེན་ལ་རེ་བ་མེད་པར་བདག་ཉིད་སྐྱབས་དང་མགོན་དུ་ནི་བྱེད། སངས་རྒྱས་ནས་སེམས་ཅན་བར་གྱི་རྒྱུ་དང་འབྲས་བུའི་རྟེན་འབྲེལ་དང༌། གེགས་སེལ་དང་བོགས་འདོན་ནི་ཆོས་རྗེ་ཉིད་ཀྱི་མཛད་པའི་རྗེས་སུ་འབྲངས་ནས། རང་གི་དོན་ཕུན་སུམ་ཚོགས་པ་ཕྱག་རྒྱ་ཆེན་པོ་མངོན་པར་རྟོགས་པ་དང༌། གཞན་དོན་ཕུན་སུམ་ཚོགས་པ་བྱང་ཆུབ་ཀྱི་སེམས་རྒྱུ་འབྲས་མངོན་དུ་གྱུར་པས་རྣམ་པར་ཐར་པ་འདི་ལ་བསླབས་ཏེ་ཉམས་སུ་བླང་བར་བྱའོ། ། དེ་ལྟར་བཅོམ་ལྡན་འདས་དེ་སྐུ་སྐྱེ་བ་མི་ཡུལ་དུ་འཁྲུངས་པའི་གནས་ནི་གང༌། རིགས་ནི་གང༌། མཛད་པའི་རིམ་པ་ནི་ཇི་ལྟ་བུ་སྙམ་ན། དེ་མ་ལུས་པར་ནི་བརྗོད་པར་མི་ནུས་མོད་ཀྱི་ཕྱོགས་ཙམ་ཞིག་ལ་སྤོབས་པར་བྱའོ། ། དེ་ལ་གནས་ནི་སྤྱིར་མངའ་རིས་བོད་ཀྱི་རྒྱལ་ཁམས།
བྱེ་བྲག་ཏུ་མདོ་ཁམས་ཀྱི་སྒང་ལས་འབྲི་ཀླུང་དམ་པ་ཆོས་ཀྱི་ཕྱུག་པ། སྔོན་གྱི་རྒྱལ་བློན་བྱང་ཆུབ་སེམས་དཔའ་རྣམས་ཀྱིས་མཛད་པ་རླབས་པོ་ཆེ་མཛད་པའི་གནས། དཀོན་མཆོག་རིན་པོ་ཆེ་རྣམ་པ་གསུམ་གྱི་ཕོ་བྲང༌། སྐྱེས་བུ་དམ་པ་རྣམས་དང༌། གང་ཟག་ཡ་རབས་དམ་པ་རྣམས་ཀྱིས་གང་བར་གྱུར་པའི་ཡུལ་ཙར་སྟོད་གཡོན་ལུང་གི་གྲོང་ཙུ་ངུ་ཞེས་གྲགས་པ་དེར་འཁྲུངས་སོ། ། རུས་ནི་སྤྱིར་བོད་མིའུ་གདུང་དྲུག་ལས་ཐམས་ཅད་ཀྱི་ནང་ནས་མཆོག་ཏུ་གྱུར་པ་བྲམ་ཟེའི་རིགས་ཤིང་ས་ལ་ཆེན་པོ་ལྟ་བུ་ཡོན་ཏན་དུ་མ་དང་ལྡན་པ། འགྲུ་རྒྱལ་སྐྱུ་རའི་གདུང་རིགས་ཡིན་ཏེ། དེ་ཡང་སྔོན་རྒྱལ་པོ་གླང་དར་མ་མ་བྱུང་བའི་གོང་དུ། ཨ་མྱེས་ཚུལ་རྒྱལ་ཞེས་བྱ་བའི་ཆུང་མ་དེ་ཡེ་ཤེས་ཀྱི་མཁའ་འགྲོ་མ་ཡིན་པར་འདུག དེ་བག་མར་བླངས་པའི་ནུབ་མོ་སྣ་བོ་པ་ལ་གཟི་ཆུ་མིག་བཅུ་གཉིས་པ་ཞིག་བྱིན་ནས་ཁྱོད་འདི་འདོད་པ་ཡིན།
ང་ལ་བུ་བཞི་འོང་བས་སངས་རྒྱས་ཀྱི་བསྟན་པ་ལ་བྱ་བ་བྱེད་པ་འབྱུང་བ་ཡིན་ཟེར་ནས། ཤ་གཟུགས་ཅིག་དྲངས་པ་ལ་སྣམ་ཕྲག་ནས་ཀ་པཱ་ལ་ཞིག་ཕྱུང་ནས་སུམ་ཆ་དེར་བཅུག ཐོད་པའི་ཌཱ་རུ་ཞིག་ཀྱང་ཕྱུང་ཏེ་དཀྲོལ་ནས་གཏོར་མ་བྱས། སུམ་ཆ་དེ་མོ་རང་གིས་ཟོས། སུམ་ཆ་རོགས་དེ་ལ་བྱིན་ནོ། ། དུས་ཕྱིས་ནི་ཉིན་ལམ་བདུན་བདུན་ཙམ་ནས་ཀྱང་རོ་ཐམས་ཅད་བླངས་ཏེ། ཕུག་གཏིང་རིང་ཞིག་གི་ནང་དུ་ཕྱིན་ནས་ཟ་ཞིང༌། གཞན་ལ་ཡང་དངོས་གྲུབ་སྟེར་ནུས་པ། དུས་ཕྱིས་བུ་དང་ཚ་བོ་འབྲེལ་བར་གྱུར་པ་ཙམ་ཡང༌། ཁྲོས་ཏེ་ཨ་ཕྱི་སྣ་ནམ་བཟའ་དབང་ཕྱུག་སྒྲོན་མ་ཞེས་བོས་པ་ཙམ་གྱིས་དགྲ་ཁ་ཕུང་དུ་འགྲོ་བ་དེ་ལྟ་བུ་ཡིན་ནོ། །
དེ་ལ་བུ་བཞི་ཡོད་པ་ལ་ནམ་མཁའ་དབང་ཕྱུག་ཅེས་བྱ་བ་ཆོས་ཀྱི་བརྒྱུད་པ་ཡིན་ལ། དེ་ནས་དེ་ལ་པེ་ཀ་དབང་རྒྱལ་བྱ་བ་བྱུང་སྟེ། དེ་ཡང་པེ་ཀ་དབང་རྒྱལ་ཞེས་བྱ་བ་ཐེག་པ་ཆེན་པོ་གསང་སྔགས་རྙིང་མ་བ། སྦྱོར་སྒྲོལ་གྱི་ཉམས་ལེན་གཙོ་ཆེར་བྱེད་པ། དཔལ་མགོན་པོ་དང་ལྷ་མོ་གཉིས་ལ་མཐུ་ཕུལ་དུ་ཕྱིན་པ་ཐོན་པ་ཡིན། དེ་ཡང་སྐྱུ་ར་དགེ་བཟང་གི་ཕྱུགས་མ་ཇག་པ་མང་པོས་དེད། དེར་ར་མདའ་ལ་ཕྱིན་པས་ཇག་པའི་དཔོན་པོ་དེ་ན་རེ། པེའུ་ཀ་དབང་རྒྱལ་ཁྱོད་མཐུ་ཆེ་ཟེར་བས། ངའི་སྨིན་མཚམས་མདའ་ཟུར་གསུམ་པ་ཞིག་ཕོག་ནས་ཤི་བར་གྱིས་ཤིག ངས་ཁྱོད་ལ་ཕྱུགས་མི་སྟེར་རོ་ཞེས་ཟེར་བ་དང༌།
ཟུར་གསུམ་པོ་ཆ་མེད་དེ་སྨིན་མཚམས་སུ་ཕོག་ནས་ཤི་བར་བྱའོ་ཟེར་ནས་རྟ་ལ་བཞོན་ནས་སོང་ངོ༌། ། ལོ་དེ་མ་འཁོར་བར་མི་ཞིག་གིས་མདའི་རྩེ་མོར་ཐོག་མདེལ་བཙུགས་པ་ཞིག་སྨིན་མཚམས་སུ་བརྒྱབ་སྟེ་ཤི་ནས། དེ་ནས་ཕྱུགས་མ་ཡང་བཟློག འགྱོགས་ཆེན་པོ་ཡང་བྱས་སོ། ། དུས་དེའི་ཚེ་རྒྱ་གར་ན་སྒོ་གླེགས་ཆེན་པོ་བཞི་བཞུགས་ཤིང༌། བོད་ལ་ཡང་བླ་མ་འབྲོག་མི་བདོ་བར་གྱུར་པས། གྱི་ལྗང་དབུ་དཀར་གྱི་གཡུ་འབྲོག་མིའི་ཞོ་སྤུངས་ཕུལ་ནས། དེའི་གོད་སོབས་འཚོལ་དུ་ཁམས་སུ་ཕྱིན་པ་ལ་བཅོམ་ལྡན་འདས་དགྱེས་མཛད་ཀྱི་དབང་ཞུས་ནས་ཐུགས་དམ་མཛད་དོ། ། ཨ་མྱེས་ཚུལ་རྒྱལ་དེ་ལ་བུ་བཞི་ཡོད་པ་ལ་ཆེ་ཤོས་རྗེ་རིན་པོ་ཆེའི་སློབ་དཔོན་ཡིན་ལ། རྗེ་རིན་པོ་ཆེའི་ཡབ་དེ་བགྲེས་པའི་དུས་ཀྱི་སྲས་ཆུང་ཤོས་ལགས་སོ། །
ཨ་མྱེས་དེས་ལོ་དགུ་བཅུ་རྩ་གསུམ་ཐུབ་པའི་སྐུ་ཚེའི་སྨད་ལ། སྐྱུ་ར་སྟོན་པ་ཨ་ཀོད་མཁར་ཞེས་བྱ་བ་དབུས་སུ་ཕྱིན་ནས་ཇོ་བོ་ཆེན་པོ་རྗེ་ལྷ་ཅིག་ལ་ཆོས་ཐུན་ཅིག་ཞུས་པས་ཧ་ཅང་མགུ་བར་མ་བྱུང་ནས། བླ་མ་མི་མཉམ་རྡོ་རྗེ་ལ་ཕྱག་རྒྱ་ཆེན་པོ་ཞུས་ཤིང་ནུས་པ་དང་བྱིན་རླབས་ཕུལ་དུ་ཕྱིན་པས་ཁམས་སུ་བྱོན་པ་ལ། སློབ་དཔོན་དེས་སྒོམ་ཞུས་ནས་ཐུགས་དམ་འབའ་ཞིག་མཛད་དེ། ཞལ་སྔ་ནས་ཀྱང་སློབ་དཔོན་བྲམ་ཟེ་ཆེན་པོ་ནི་སངས་རྒྱས་ཉིད་ཡིན་ལ་དེ་དང་ངའི་བར་ན་བརྒྱུད་པ་བཞི་ལས་མེད་པས་བརྒྱུད་པ་ང་ཉེ་བ་ཡིན་ཞེས་གསུང་སྐད། དུས་དེ་ཙ་ན་རྗེ་བཙུན་མར་པ་ལོ་ཙཱ་བ་དང་འགོས་ལྷ་བཙས་ལ་སོགས་པ་ལོ་ཙཱ་བ་ཆེན་པོ་རྣམས་བདོ་བའི་དུས་ཡིན་པས། འགོས་ཀྱི་སློབ་མ་ལྷོ་རྡོ་རྗེ་སྙིང་པོ་ཡབ་སྲས་ལ་འཕགས་སྐོར་གསན་ཅིང༌། སྔགས་གསར་རྙིང་མཐའ་དག་དང་མངོན་པ་དང་ཕ་རོལ་ཏུ་ཕྱིན་པ་ལ་སོགས་པ་མཁྱེན་པ་མཐའ་ཡས་ཤིང༌། ཁྱད་པར་དུ་ཡང་ཕུར་པ་ལ་ནུས་པ་ཕུལ་དུ་བྱུང་བས་བོན་པོ་བེ་རི་དཔལ་སྒོམ་བྱ་བ་བོན་པོ་མཐུ་བོ་ཆེ་ཕྱོགས་དང་བཅས་པ་ཚར་བཅད་ནས་དཀོན་མཆོག་སྤྱིའི་བདག་པོ་མཛད་དེ། སྔགས་པ་ལྔ་བརྒྱ་རེ་ཙམ་གྱི་སློབ་དཔོན་མཚན་ནི་མཁན་པོ་དར་མ་བྱ་བ་ཡིན་ནོ། །
སློབ་དཔོན་དེའི་གཅུང་པོ་ཆུང་ཤོས། རྗེ་འདིའི་ཡབ་དུ་གྱུར་པ་དེ་ཡང་ཤིན་དུ་བརྟན་པ། གདོང་པ་ཆེ་བ། ཞོ་ཤ་ཆེ་བ། མངོན་པ་དང༌། ཕ་རོལ་ཏུ་ཕྱིན་པ་དང༌། གསང་སྔགས་ཀྱི་རྒྱུད་དཔག་ཏུ་མེད་པ་མཁྱེན་པ་བཅོམ་ལྡན་འདས་བཛྲ་བྷཻ་ར་བའི་རྣལ་འབྱོར་པ་རྡོ་རྗེ་ཞེས་བྱ་བ་ཡིན་ནོ། ། ཡུམ་དེ་ནི་ནང་དུ་ཆོས་ལ་དགའ་ཞིང་ཕྱི་རོལ་པས་ནི་སྡིག་པ་སྤྱོད་པར་མཐོང་ཡང༌། ཁྱིམ་མཚེས་ཀྱི་བུད་མེད་བུ་དང་བྲལ་བས་མྱ་ངན་ཆེན་པོས་ངུ་བ་ལ། བུད་མེད་ལ་བུ་ཡིད་ལ་མ་བྱེད།
བུ་ཡིད་ལ་བྱས་ན་མྱ་ངན་དང་སྡུག་བསྔལ་སྐྱེ་ཞིང༌། ཡིད་ལ་མ་བྱས་ན་མྱ་ངན་དང་སྡུག་བསྔལ་དང་བྲལ་བ་ཡིན་ཞེས་བསྟན་པས། ཡུམ་གྱི་གདམས་ངག་དེ་ལས་ལྷག་པ་ནི་རྗེ་ཕག་མོ་གྲུ་པའི་ཞབས་དྲུང་དུ་ཕྱིན་ཡང་མ་བྱུང་གསུངས་ཏེ། སྦས་པའི་རྣལ་འབྱོར་མ་བཙུན་མ་ཞེས་བྱ་བ་ཡིན་ནོ། ། ཡུམ་དེའི་ལྷུམས་སུ་འཇིག་རྟེན་གསུམ་གྱི་མགོན་པོ་བླ་མ་དེ་ཐོག་མར་ཞུགས་པའི་དུས་སུ་བདེ་བ་དང་སྐྱིད་པའི་དཔལ་ཕུན་སུམ་ཚོགས་པ་དང་ལྡན་ཞིང༌། བཀྲ་ཤིས་པའི་རྟགས་དུ་མ་དང་ལྡན་པས། ཡུམ་དེ་ཉིད་ཀྱི་མངོན་སུམ་དུ་ཕྱིན་ཅི་ལོག་གི་རྟོག་པ་ཐམས་ཅད་འཇོམས་པར་བྱེད་པ། བཅོམ་ལྡན་འདས་རྗེ་བཙུན་གསང་བའི་བདག་པོའི་ངོ་བོ་རྡོ་རྗེའི་མཆུ་ཞེས་བྱ་བའི་པོ་ཏི་ཁ་དོག་དཀར་སིང་ངེ་བའི་རྣམ་པར་བྱོན་ཏེ་བཞུགས་པས། ཡུམ་གྱི་ལུས་བདེ་ཞིང་ཡང་ལ་སྔར་མ་བྱུང་བའི་ཏིང་ངེ་འཛིན་གྱི་བདེ་བ་ཉམས་སུ་མྱོང་ཞེས་ཡུམ་ཉིད་ཟེར་ཞེས་གསུངས་སོ། ། དེ་ནས་ཟླ་བ་དགུ་ངོ་བཅུ་ལོན་ཏེ་ཆུ་མོ་ཕག་གི་ལོ་ལ་སྐུ་བལྟམས་པ་ལ།
གོང་དུ་སྲས་མང་པོ་གྲོངས་པས་ཤིན་ཏུ་ཡང་གཅེས་པར་གྱུར་པས་ཡུམ་བོན་པོ་ལ་དགའ་བས་དཔའ་གཤེན་བློན་ཞེས་བྱ་བའི་བོན་པོ་ཞིག་ལ་འུར་བོས་ཏེ། དེས་གསོས་པས་ཐོག་མར་བོན་པོས་དཔལ་བ་ཐར་ཞེས་མཚན་བཏགས་སོ། ། དེ་ནས་དུས་ཕྱིས་མཚན་བསྒྱུར་ཏེ་བཙུན་པ་སྐྱབས་ཞེས་མཚན་བཏགས་སོ། ། དེ་ནས་ཀྱང་བསྒྱུར་ཏེ་རྡོ་རྗེ་དཔལ་ཞེས་བྱ་བར་མཚན་བཏགས་སོ། ། དེ་ནས་བྱིས་པ་ཆུང་ངུར་བཞུགས་པའི་དུས་སུ་ཡང་དྲི་མ་མེད་པའི་ས་ལ་རྟག་ཏུ་བཞུགས་པས་ཤིན་ཏུ་གཙང་སྦྲའི་སྤྱོད་པ་མཐར་ཕྱིན་ཏེ། འཆག་ས་ཆེ་ཆུང་ཡང་སྦྲན་ནོ། ། མི་དང་མི་མ་ཡིན་པས་མི་ཚུགས་པས་ཡབ་ལ་འབྲུམ་བུའི་ནད་བྱུང་བའི་དྲུང་དུ་བྱོན་པས་རྫི་བ་ནི་མེད། ཐབས་མཁས་པ་དང་ལྡན་པས་ཡབ་ཀྱིས་ལེན་པར་བཞེད་པས། གཡང་ཁར་གཤེགས་པ་ཡང་མཛད་དེ། འཇིག་རྟེན་པ་ཚུ་རོལ་མཐོང་བ་གཞན་རྣམས་ལས་ཁྱད་པར་འཕགས་པ་སྣང་ངོ༌། །
དུས་དེར་ནི་རྗེ་བཙུན་མི་ལ་དང༌། རྗེ་སྒམ་པོ་པ་ཕྲིན་ལས་རྒྱས་པའི་དུས་ཡིན་ནོ། ། དེ་ནས་དགུང་ལོ་དྲུག་བཞེས་པ་དང་ཡི་གེ་བསླབས་པ་ལ། མཁས་པའི་ཕ་རོལ་ཏུ་ཕྱིན་པས་མཚན་ཡང་དག་པར་བརྗོད་པ་ཚར་ཅིག་གཟིགས། ནུབ་མོ་ཡབ་ཀྱིས་ནན་ཙིར་བྱས་ནས་གསུངས་ཏེ། ཅི་ཞིག་ལྟར་ཕལ་ཆེར་ཐུགས་སུ་བྱུང་བས་ཡབ་མཉེས་སོ། ། རེ་ཤིག་གྲོང་ཀློག་བྱེད་པའི་སར་བྱོན་ནས་ཀློག་མཛད་པས། སྐྱེ་བོ་ཐམས་ཅད་ངོ་མཚར་དུ་གྱུར་ཅིང་ནས་བྲེ་དོ་ཤ་ལྷུ་གཅིག བཤོས་ཀྱི་ལྷག་མ་དང་བཅས་པ་རྣམས་མཆོད་གནས་རྒན་པོ་ཞིག་གིས་ཁྱིམ་དུ་བསྐྱལ་བ་ལ། ཡབ་ཡུམ་གཉིས་སྲས་མ་ཚང་བ་དང་འཚོལ་བ་དང་ཕྲད་དེ་ཡུམ་དགའ་བ་སྐྱེས་ནས་བུ་ལོ་དྲུག་ལོན་པའི་ཡོན་ཏན་གྱི་ཟས་ཟོས་པ་ཡིན་ནོ་གསུངས་སྐད།
དེ་ནས་སློབ་དཔོན་དེའི་ཞབས་ཏོག་མཛད་ཅིང་ཆོས་གསན་པ་ལ། གུས་པ་དང་བཅས་ཞེ་ས་དང་བཅས་པས་བླ་མའི་ཐུགས་ཟིན་པ་དང༌། ཇི་ལྟར་གསན་པའི་ཆོས་ཐམས་ཅད་བསྙེལ་བ་མི་མངའ་བར་ཐུགས་སུ་ཆུད་པ་དང༌། གཞན་དང་བགྲོ་གླེང་མཛད་པ་ལ་སྤོབས་པ་ཕུན་སུམ་ཚོགས་པ་དང༌། འཇིག་རྟེན་གྱི་བྱ་བ་ཐམས་ཅད་ལ་མ་བསླབས་པར་མཁས་པས་སྔོན་གཞན་གྱི་མི་ཤེས་པ་ཐམས་ཅད་མཛད་དེ་ཕྱིས་གཞན་ཐམས་ཅད་ཀྱང་དེའི་རྗེས་སུ་འབྲེང་བ་དང༌། གྲོང་གི་བྱིས་པ་གྲོགས་སུ་གྱུར་པ་ཐམས་ཅད་དང༌། ལྷག་པར་བཤེས་པ་དེ་ལ་བརྟེན་ཏེ་ཕན་ཚུན་མི་མཐུན་པར་གྱུར་པ་ཐམས་ཅད་ཀྱང་མཐུན་པར་གྱུར་ཏེ། དེ་ལྟ་བུའི་མཛད་པ་དང་ལྡན་པར་གྱུར། སློབ་དཔོན་དེ་ལ་ཕུར་པ་རྣམ་གསུམ་སྐོར་ལ་སོགས་པ་ཐེག་ཆེན་གསང་སྔགས་ཀྱི་སྒྲུབ་ཐབས་དང༌། ཕྲིན་ལས་དཔག་ཏུ་མེད་པ་གསན་ཅིང་བཞུགས་སོ། །
དེ་ནས་དགུང་ལོ་དགུ་བཞེས་ནས་གཞན་དག་ལ་གདམས་ངག་དང༌། རྗེས་སུ་སྟོན་པའི་སློབ་དཔོན་དུ་མཛད་དེ་རྒྱུད་སྨིན་པར་གྱུར་པའི་སློབ་མ་ཡང་མང་དུ་ཡོད། དང་པོ་ཉིད་ནས་སྟོང་པ་ཉིད་ལ་དགྱེས་པས་སློབ་དཔོན་དེ་ཉིད་དང༌། རྗེ་བཙུན་འཁོར་བ་རླུང་ཁྱེར་ལ་ཕྱག་རྒྱ་ཆེན་པོ་ཞུས་ནས། ཐུགས་དམ་མཛད་པས་ཞག་གསུམ་གསུམ་ཙམ་བཞེས་པ་མ་གསོལ་ཡང་ཏིང་ངེ་འཛིན་རྒྱུན་མི་འཆད། ར་ལུག་འཚོ་བའི་རྫི་བོ་ལ་གཤེགས་པའི་དུས་སུ་ཡང་མནལ་འོད་གསལ་དུ་གྱུར། སྒྱུ་མ་ལྟ་བུའི་ཏིང་ངེ་འཛིན་ལ་མངའ་བརྙེས་པས། རྨང་ལམ་དུ་ཡང་དེ་བཞིན་གཤེགས་པ་མ་ཆགས་པདྨའི་སྤྱན་གྱི་སངས་རྒྱས་ཀྱི་ཞིང་ལ་སོགས་པ་ངོ་མཚར་ཅན་དུ་མ་མངོན་དུ་མཛད། སློབ་དཔོན་སྐྱེས་བུ་པ་དང་སློབ་དཔོན་རྭ་སྒྲེང་སྒོམ་ཆེན་གཉིས་ལ་བསྟན་པའི་རིམ་པའི་ཁྲིད་ཀྱང་མཛད་དེ་ཕལ་ཆེར་འགྲན་ཟླ་མེད་པའི་གནས་ཐམས་ཅད་དུ་བཞུགས་སོ། ། དེར་ནི་གཙོ་ཆེར་ཀློག་མཛད་ཅིང་དད་པ་ཆེ་བས་དཀོན་མཆོག་གི་ཞབས་ཏོག་ལ་བརྩོན་པར་མཛད།
བརྟུལ་ཞུགས་དྲག་པོས་སློབ་དཔོན་སྐྱེས་བུའི་གསུང་གི་ཆོས་ཀློག་པའི་འོག་ཏུ་ཡང་མཎྜལ་རེ་རེ་རྒྱུན་མ་ཆད། ཐུགས་རྗེ་ཆེན་པོ་ཚད་མེད་པས་རང་གི་སྐུ་སྲོག་ལ་ལྟོས་པ་མེད་པར། དགེ་འདུན་གྱི་ནག་ཚང་དུ་རྐུར་འོངས་པའི་ཁྱི་མོ་ཞིག་གི་མཇུག་མ་གཞན་ཞིག་གིས་བཅད་པས། འཆི་བ་ལ་ཐུག་པར་གཟིགས་ནས་དབེན་པར་ཞལ་ཟས་གསོལ་བ་ཐམས་ཅད་བསྐྱུགས་ནས་དེ་ལ་གནང་བ་དང༌། བུ་རམ་མངར་མོའི་རོ་མྱོང་བ་གསོལ་མ་ཕོད་དེ། སྤྲང་པོ་རྒད་པོ་ཞིག་གི་ཁར་བཅུག་པས་དེས་ཁར་བོང་བ་བཅུག་པ་ཡིན་སྙམ་ནས་ཁ་བཙུམས་པ་ལ། མངར་བའི་རོ་མྱོང་བས་དགའ་བར་གྱུར་པ་དང༌། མཛེ་པོ་རྐང་ཆད་ལག་རྡུམ་མགོན་མེད་པ་གྲོང་ཁྱེར་དུ་ཁྲིད་ནས་སློང་མོ་སྟེར་བ་ལ་སོགས་པ་འགྲོ་བ་མགོན་མེད་པ་རྣམས་ཀྱི་དོན་མཛད་དོ། ། དེ་ཡང་སྤྱིར་འདུས་བྱས་ཐམས་ཅད་མི་རྟག་པ་དང༌། ཕུན་སུམ་ཚོགས་པ་ཐམས་ཅད་ཀྱང་མཐར་འགྱུར་བ་དང༌།
སྙིགས་མའི་དུས་སུ་ལོངས་སྤྱོད་ཕོངས་ཀྱང་སྙིང་པོའི་དོན་མི་འདོར་བར། འབད་ན་ཡོན་ཏན་ཐམས་ཅད་འབྱུང་ལ་ཁྱིམ་དང་འབྲེལ་བ་ཉེས་པའི་ཕུང་པོ་ཆེན་པོ་ཡིན་པས། དུས་དེར་མུ་གེ་ཆེན་པོ་བྱུང་བས་ཡབ་དེས་ཐུགས་དམ་བཅོམ་ལྡན་འདས་རྡོ་རྗེ་འཇིགས་བྱེད་ཀྱི་ཆོས་རྣམས་འགྲུ་ཉ་བཟང་ལ་གཏའ་མར་བཅུག ནས་བྲེ་བཅུ་དྲུག་བླངས་ནས་བོང་བུ་ལ་ཞོན་ནས་སྨན་ཆུ་ཐང་ན་ཡར་བྱུང་བ་ལ། ཡབ་ལ་གཟིགས་པས་མདོག་ཉམས་ཤིང་རོད་ངན་པར་བྱས་ནས་འདི་འདྲ་བའི་དུས་བྱུང་ངོ་ཟེར་རོ། ། འདི་ལ་དུས་ཕྱིས་ཀྱང་ཁྱེད་རྣམས་ཇི་ལྟར་གྱུར་ཀྱང་ཆུང་མ་མ་ལེན་ཅིག ཆུང་མ་བླངས་ན་བུ་འབྱུང༌། དེ་མི་སོས་ནས་རང་གི་སྐྱབས་གནས་ཐམས་ཅད་ཀྱང་བཙོངས་ཏེ་ཟ་དགོས་པར་འདུག་པས་ངའི་ཕ་དང་འདྲའོ་ཞེས་གསུངས་སོ། ། དེ་ནས་དེ་ལ་བརྟེན་ནས་ཡབ་དེ་གྲོངས་སོ། ། དེའི་དུས་སུ་དགུང་ལོ་བཅོ་ལྔ་བཞེས་ནས་ཡུམ་ཆོས་དང་ཟང་ཟིང་གཉིས་ཀས་འབད་པས་བསྐྱངས་ཏེ།
ནས་བྲེ་བཅུ་དྲུག་པོ་དེའི་བུན་སྐྱེད་དང་བཅས་པ་ནི་ཉིད་སྐུ་བཙོངས་པ་ཚུན་ཆོད་ཀྱིས་བཙལ་ཡང་འབྱོར་པར་མ་ནུས། ཡུལ་ཙར་སྟོད་ཇ་རྟ་ཆོས་གསུམ་གྱི་ཡུལ་ཡིན་ཡང་སློབ་དཔོན་རྣམ་པ་གཉིས་ལ་ཆབ་ཚ་སྐྱེན་གང་འདྲེན་པར་བཞེད་པ་ཡང་ལོ་གསུམ་དུ་མ་རྙེད། རྟ་ལ་ཆུ་རབ་ཅིག་ལ་འཕོངས་སུ་ལན་ཅིག་བཅིབས་པ་ལས་མ་མྱོང༌། ཚེགས་ཆེན་པོས་འཚོ་བ་ལས་བྱེད་མ་མྱོང་གསུངས། དགུང་ལོ་བཅུ་དྲུག་ལ་ཡུམ་དེ་ཡང་དུས་ལས་འདས་ནས་ཉིད་ཀྱིས་འཁུར་བར་བརྩམས་པས། བསོད་ནམས་གྲགས་ཀྱི་མེས་པོས་རང་དབང་མེད་པར་མཆན་དུ་བཅུག་ཏེ་ཁྱེར་རོ། ། དེ་ནས་དགུང་ལོ་བཅུ་བདུན་ལ་སློབ་དཔོན་ཡང་གཤེགས་ནས། དགུང་ལོ་བཅོ་བརྒྱད་ལ་སྒ་ནང་དང་ཕྱོགས་གཞན་དུ་ཡང་བྱོན་ནོ། ། སློབ་དཔོན་སྐྱེས་བུའི་ཞལ་ནས་ཐུགས་ལ་བརྩེ་བས། ཁྱོད་ཚོགས་སོགས་ལ་ང་ལ་གསོལ་དྲོངས་གསུང་ཡང་མ་རྙེད་དོ། །
ཡང་ཞལ་སྔ་ནས་ཁྱོད་ལ་དགེ་བའི་བཤེས་གཉེན་གླང་རི་ཐང་པ་ཙམ་ཞིག་འོང༌། དེ་བས་ཀྱང་ཆེ་བ་ཞིག་འོང༌། དགེ་བའི་བཤེས་གཉེན་དེ་ཡང་དཔེ་མེད་པར་འོ་བརྒྱལ་བར་བྱས་པ་ཡིན་གསུངས། ང་ལ་དེ་འདྲ་བ་ག་ལ་འོང་ཞུས། ད་འདིར་ཡང་མི་སྡོད་པར་རྗེ་བཙུན་འཁོར་བ་རླུང་ཁྱེར་གྱི་ཕྱག་ཕྱི་ལ་འབྲང་དགོས་སྙམ་དུ་དགོངས་ནས་དེའི་མཚན་མོ་ལ་གླེད་གཡག་འགོར་བྲོས་ནས་བྱོན་ནོ། ། དེར་ཇོ་བོ་དཀོན་མཆོག་རིན་ཆེན་བྱ་བ་ར་མདའ་ལ་བྱུང་ནས། ཁོང་གིས་རྗེ་བཙུན་ལ་ཕུལ་ནས་བཏང་སྟེ་འབོམ་གོ་ཉག་བར་དུ་ཕྱག་ཕྱི་ལ་བྱོན་པ་ལ་ཧ་ཅང་ཡུལ་ལ་ཐུགས་ཞེན་པས་བཞུད་པར་མ་ནུས་ཏེ། ཡར་ལོག་ཡབ་ཀྱི་གཅུང་པོའི་གྲོགས་ཤིག་གི་གན་དུ་བྱོན། དེ་ན་རེ། ད་ཁྱོད་འདིར་ཅི་ལུས་པ་ཡིན།
འདིར་མ་འདུག་སོང་ཞེས་ཟེར་རོ། ། ཡུལ་མི་གཞན་ཐམས་ཅད་ཀྱང་སོང་ན་དགའ་བར་འདུག་པ་དང༌། ལྕམ་སྲིང་དེ་ཡང་གུམ་ནས་དགུང་ལོ་བཅུ་དགུ་བཞེས་པའི་དུས་སུ་གྲོགས་པོ་གཅིག་དང་གཉིས་དབུས་སུ་བཞུད་པར་གཙིགས་མཛད་པ་ལ། དེའི་མཚན་མོ་རྨང་ལམ་ན་ལམ་གསུམ་སྣང་བ་ལ། རྣམ་པ་གསུམ་ཞུགས་ཏེ་ལམ་གོང་མ་དེ་ལ་ཁོང་རང་ཞུགས་པ་ཞིག་བྱུང༌། དེ་ནས་སློབ་དཔོན་སྐྱེས་བུའི་སྤྱན་སྔར་ཕྱིན་ནས་ལྷོ་ཕྱོགས་སུ་འགྲོ་བར་ཞུས་པ་ལ། ཁྱོད་འགྲོ་བ་དེ་མི་དགའ། ཁྱོད་ལ་ལྷམ་ཡང་མི་འདུག ངའི་ལྷམ་དེ་ཁོ་ལ་བྱིན་གསུང་ཡང་ཉེ་གནས་དེས་མ་བྱིན། དེ་ནས་སྟོན་པ་ཟླ་འོད་དང༌།
སྒ་སྟོན་ཨ་སེང་དང་འགྲོགས་ནས་འབྱོན་པར་བརྩམས་ཏེ། སྟོན་པ་ཟླ་འོད་དེ་ལོ་དེ་རྣམས་ཀྱི་བླ་མཆོད་ཡིན་པས་ཅང་མི་ཟེར། དགེ་བཤེས་ཨ་སེང་ན་རེ། ཁྱོད་ལྷོ་ཕྱོགས་སུ་འགྲོ་བའི་མི་མིན། ད་རུང་ཡར་ལོག་དང་ངས་བླ་མཆོད་བྱ་གསུངས། སྐབས་དེར་ཁོང་རྣམ་པ་དེ་རྣམས་ཀྱི་བང་ཆེན་ཡང་མཛད་ཅིང་མཁར་སྐྱ་དང་ཡུག་ཐང་ལ་སོགས་པ་གནས་དྲུག་གི་ཆ་ལ་བྱོན་ནོ། ། དེ་ཡང་འཇིག་རྟེན་པ་རྣམས་དང་མཐུན་པར་འཇུག་ཅིང་བསོད་ནམས་ཀྱི་ཚོགས་ལ་སྦྱོར་བ་དང་ཡོན་ཏན་མགོ་འདོན་པའི་ཐབས་མགོ་རྩ་མ་ལོག་པར་བསྟན་པ་དང༌། གདོང་པ་ཆེ་ཞིང་ཉེ་དུ་ལ་ཐུགས་མཉེས་བཤེས་པ་དང༌། བྱས་པ་ཅུང་ཟད་ཀྱང་ཆུད་ཟོས་པར་མི་མཛད་པ་དང༌། སྔོན་གྱི་དུས་ན་ཕན་ཚུན་བཤེས་སུ་གྱུར་ཅིང་སློབ་མ་དང་མི་ཆོས་ཀྱང་ཡིན་པའི་སྒོམ་པ་ཨ་དབང་ཞེས་བྱ་བའི་སར་བྱོན།
དེར་ནམ་ཟླ་ཡང་སྟོན་ཁར་སོང༌། མུ་གེ་ཡང་བྱུང་ཨ་དབང་ཁྱིམ་ཚང་བ་དེ་ཡང་ལྟོགས་ཏེ་གུམ་པ་ལ་ཐུག་ནས་འདུག་པས། ཀློག་བྱ་བར་བཞེད་ནས་དེ་ནས་སྒོམ་པ་ཨ་སྐྱབས་ཞེས་བྱ་བ་ཤིན་ཏུ་ཕྱུག་པ་དེ་འཕགས་པ་བརྒྱད་སྟོང་པ་བརྒྱ་ཚར་འདོན་ཟེར་བ་ཐོས་པས། སྒོམ་པ་ཨ་དབང་ཞུ་སྣ་ལ་བཏང་བས། ཁོང་ན་རེ་གཞན་མི་འོང༌། སང་ངེད་བང་བ་གཅིག་འདྲེན་པས་བརྒྱད་སྟོང་པ་ཚར་གཅིག་འདོན་དགོས་ཟེར་ནས་ཚར་གཅིག་ཀློག་མཛད། སྒོམ་པ་ཨ་སྐྱབས་ན་རེ། ཀློག་ལྟ་མཁས་ཏེ་འོན་ཀྱང་མིག་རྩ་གྲུང་དྲགས་པས་འདིས་ངན་བྱེད་ཟེར་ནས་བློ་གཏོད་དུ་མ་ཉན་ཞིང་ཀློག་བྱེད་དུ་མ་བཅུག་གོ། ། དེ་ནས་ཡང་བྱོན་ནས་ད་ང་ཅག་འཆི་བ་ལ་ཐུག་པ་ཡིན་ཅིས་ཀྱང་ཐུགས་ལ་འདོགས་པར་ཞུ་བྱས་པས། བརྒྱད་སྟོང་པ་ཚར་ཉི་ཤུའི་དོམ་བཏང་དེས་སྐྱོ་ཚ་མཛད་ནས་ཁྱིམ་ཚང་དེ་དང་མཉམ་པར་གསོལ་ལོ། །
ཡང་གཟུངས་བསྡུས་ཚར་གཅིག་འདོན་དགོས་ཟེར་ནས་བྱོན། ཁྱིམ་གྱི་ཕོངས་པ་ཐུགས་ལ་བཞག་ནས་ཞག་དྲུག་ཏུ་བསྒྱིངས་ནས་བཏོན། ལྷ་བཤོས་དང་ཟན་ལྷག་ཚུན་ཆད་ཀྱང་བསགས་ནས། བྲེ་བཅུ་གཅིག་ཤ་ཁོག་ཕྱེད། སྣོད་གཞན་མེད་པས་ན་བཟའི་ཐུ་བའི་ནང་དུ་བཏུམས་ནས་བྱོན་ཏེ་ཁྱིམ་ཚང་དེའི་སྲོག་ཐོན་ནས་མ་གུམ་པ་ཡིན་ནོ། ། དུས་དེར་ཐམས་ཅད་ཀྱི་གསང་སྔགས་ཕུར་པ་མཁན་ཅིག་འདུག་གོ་ཟེར། སྒོམ་པ་ཨ་སྐྱབས་ལ་སོགས་པ་ནང་ཚན་མཐུ་ཆེན་མང་པོ་ཚོགས་པའི་ནང་དུ་སྤྱན་དྲངས་ཏེ། བརྟག་པར་འདོད་པས་ཕུར་པ་ལ་དྲི་བ་དྲིས་པས། ཁོག་ཆེན་པོ་ཕུབ་ནས་ཆུ་ཕོ་བ་བཞིན་དུ་གསུངས་པས། ཁོང་རྣམས་ཧ་ལས་ཏེ།
ཨ་ལ་ལ་ཁྱེད་འདི་ཙམ་པ་ཡིན་པར་འདུག་པས་མ་ཤེས། ད་ངེད་ལ་ཡང་ཆོས་སྟོན་ཟེར་རོ། ། ཡང་དུས་ཚོད་གཅིག་ན་སྟོན་པ་ཤེས་རབ་བླ་མའི་སྲིང་མོ་བཙུན་མ་གཅིག་སྨྱོ་བ་དེ། སྒོམ་པ་ཨ་སྐྱབས་ཀྱིས་སྨྱོ་འདུལ་བྱེད་པ་ལ་རྒྱས་པ་ཚར་གཅིག་འདོན་དགོས་ཟེར་ནས། དེར་རྒྱས་པ་ཚར་གཅིག་ཀློག་མཛད། དེ་ཡང་བྱིན་རླབས་ཀྱིས་ཕན་ནོ། ། དེ་ནས་སྒོམ་པ་ཨ་སྐྱབས་ན་རེ། ད་ངེད་ཅན་དུ་བཞུགས་ནས་བང་ཡང་གསོག དགོས་པ་ཐམས་ཅད་ངེད་ཀྱིས་སྒྲུབ་ཞེས་ཟེར་ནས། ཡང་ཁོང་དང་མཐུན།
ཆོས་མཁས་པའི་གྲགས་པ་ཡང་བྱུང་བས། དེ་སློབ་དཔོན་རྫོང་འགོ་བས་གསན་ནས་གདན་དྲངས་ཏེ། རྗེ་བཙུན་གསང་བའི་བདག་པོའམ་ཕུར་པ་ལ་སོགས་པ་ཐམས་ཅད་ལ་དྲི་བ་མཛད་པའི་ལན་ཕྱོགས་ཐམས་ཅད་ནས་ཐོགས་མེད་དུ་བཏབ་པས་ཤིན་ཏུ་ཡང་མཉེས་ཏེ་སྒོམ་པ་ཨ་སྐྱབས་ལ་མང་པོ་ཞིག་བཀྱོན་ནས། འདན་ནས་བྱུང་བ་ལ་ཡོན་ཏན་ཁྱོད་ལས་ཆེ་བ་མ་བྱུང༌། ད་ང་ཆོས་ཞུ་བླའི་མཆོད་གནས་བྱེད་ཟེར་ནས་ཆོས་ཞུས། སྒོམ་ཡང་བྱུང་བཞུགས་ས་ཡང་གྲལ་འགོར་མཛད། དེར་ཆང་འདྲེན་པ་ཡང་ཚོད་ཡོད་པར་མཛད་ཅིང་ལོ་རྒྱུས་མང་པོ་མི་གསུང་བར་ཕལ་ཆེར་ཐུགས་དམ་མཛད་པས། རྩོད་པ་ཐམས་ཅད་བྲལ་བར་ཐམས་ཅད་ཀྱིས་བཀུར་བ་འབའ་ཞིག་ཏུ་སོང་ནས། ངའི་བླ་མཆོད་བྱ་དགོས་ཀུ་དི་རེ་ཡོད་པ་ལ་རོང་བཙན་ཁ་བ་དཀར་པོ་ལ་བཞུད་པར་དགོངས་ནས་བྱོན། ལམ་དུ་མགོ་ལི་བྱ་རྒྱལ་ཞེས་བྱ་བའི་ཕྱུག་པོ་ཆེན་པོ་གཅིག་ལ་བསོད་སྙོམས་མཛད་པས།
བསོད་སྙོམས་མ་སྟེར། ངེད་བོན་བྱེད་པས་བྲེལ་སྐད། དེར་ཡང་བཞུད་པ་མ་བྱུང༌། དེ་ནས་ཡར་བྱོན་ནས་སྐྱུ་ར་ཡོན་བདག་ཉ་བཟང་གི་དབྱར་ནད་གཡོག་དང་ཀློག་མཁན་མཛད། དགོས་པ་ཐམས་ཅད་བསྒྲུབས། ཁོང་ཕན་ནས་ལྷ་གསོལ་བྱེད་པ་ན་རྫོང་འགོ་བ་ལ་སོགས་པ་རྣམས་ཀྱི་གྲལ་མགོ་ལ་བཞུགས་པ་ལ་ཇ་གན་སྲང་གི་ཞོ་ལྔ་ཕུལ་གཞན་རྣམས་ལ་ཇ་རྒྱ་མ་གསུམ་གསུམ་ཙམ་ཕུལ་བས་དེ་ལ། ངས་ནད་གཡོག་དང་རིམ་གྲོ་དགོས་པ་ཐམས་ཅད་བསྒྲུབས་ཀྱང་ཇ་འདི་ལས་མ་བྱིན་པས་ད་ཕྱིན་ཆད་ཀློག་བྱས་པའི་ཟས་ཟ་རེ་གསུངས་ནས་དབུ་བསྙུང་བཞེས། ཇ་ཡང་ཕྱིར་ལ་གཏད། སྒྲུབ་པ་ཞིག་མཛད་པར་བཞེད་ནས། སློབ་དཔོན་སངས་རྒྱས་ཡེ་ཤེས་ལ་རྗེ་བཙུན་མའི་བྱིན་རླབས་ཤིག་ཀྱང་ཞུས་སོ། །
དེའི་དུས་སུ་ཡོན་བདག་ཨ་མཁར་གྱི་ཆུང་མ་ལྕམ་སྲིང་ཞིག་ཡོད་པ་དེ་ཁྱིམ་ཐབ་ཀྱིས་འབར་དྲགས་པས་ལྕེབས་ཏེ་ཤི་ནས། དེའི་རོ་ཁྱིམ་ཐབ་ཀྱིས་སྐྱེལ་ལམ་ཕ་ཚང་གིས་སྐྱེལ་མ་མཐུན་ནས་ཁ་སྨྲས་ཆེན་པོར་འགྲོ་བར་འདུག་པ་ལ། རྩིས་བྱེད་དུ་བཅུག་ནས་ཅིས་ཀྱང་རོ་འདི་ཕག་ལོ་བ་ཞིག་གིས་སྐྱེལ་དགོས་ཟེར་དུ་བཅུག་སྟེ། རོ་དེ་ཉིད་ཀྱིས་འཁུར་ནས་བསྐྱལ་པས་གླེང་ལང་མེད་པར་སོང་ངོ༌། ། ཡོན་བདག་དེ་ཆུང་མ་དང་བྲལ་བའི་སྙིང་རླུང་ཆེན་པོར་སོང་བ་ལ་གདམས་ངག་བསྟན་པས་ནད་དེ་ལ་ཡང་ཕན། ཁོང་རང་ཡང་དད་པར་གྱུར་ཏེ། ད་ང་སློབ་དཔོན་བླ་མཆོད་དུ་འཇོག་པ་དང་གཅིག མར་མེ་བཞི་འཛུགས་པ་དང་གཉིས། ཆུང་མ་མི་ལེན་པ་དང་གསུམ། བཤའ་ལུག་ར་བ་གང་ཡོད་པ་སློབ་དཔོན་ལ་འབུལ་བར་དམ་བཅའ་ཟེར་ནས་མནའ་བསྐྱལ།
ཁོས་གདན་དྲངས་ཏེ་དགུང་ལོ་ཉི་ཤུ་རྩ་གཉིས་ལ་ཀླུང་མོ་ཆེར་བཞུགས་སོ། ། དེར་ཡང་འདག་ཆར་དང་སྨྲ་བཅད་དུ་མཛད་དེ། ཉིན་པར་ཕྱག་རྒྱ་ཆེན་པོ་འབའ་ཞིག་ལ་མཉམ་པར་བཞག མཚན་མོ་བསྐྱེད་པའི་རིམ་པ་ལ་ཐུགས་དམ་མཛད་ནས་རྗེ་བཙུན་མའི་ལག་མཆོད་རེ་ཡང་མཛད། སིན་དྷུ་རའི་མཆོད་པ་ཡང་བརྒྱ་རྩ་བརྒྱད་ཙམ་མཛད། མཚན་ཕྱེད་ན་ཇི་ལྟར་གསུངས་པའི་གཏོར་མ་ཡང་གཏང་སྟེ་འབད་པ་ཆེན་པོ་མཛད་པས། ཕྱི་ལོའི་དུས་སུ་ཡོན་བདག་ཉ་བཟང་དབུས་ནས་ཕྱིན་པས་ཀ་ར་བུ་རམ་ཞིབ་མ་སྨྱུག་མ་སོགས་ལས་བསླས་པའི་འབྲུ་རིགས་བཀྲབ་བྱེད་ཀྱི་སྣོད་ཆས་ཤིག གང་ཐོགས་ཏེ་མཇལ་བར་ཞུ་ཟེར་བ་ལ། ཕྲད་པ་མི་འོང་གསུང་ནས་ཞལ་མ་མཇལ། ཞིབ་མ་གང་པོ་འདག་ཆར་བུག་པར་བཅུག་ནས་སོང་ངོ༌། །
དེར་དེ་རྣམས་ལ་མིག་འཛུམ་པ་མཛད་དེ་འདི་སྐྱུ་རའི་དྲིན་མིན་ནོ། ། མི་ཆོས་ཀྱི་དྲིན་མིན་ནོ། ། ཉ་བཟང་གི་དྲིན་མིན་ནོ། ། བླ་མ་དང་དཀོན་མཆོག་གི་དྲིན་ཡིན་ནོ་ཞེས་གསུངས་ཏེ། སྒྲུབ་པ་ལ་ནན་ཏན་ཆེར་མཛད་དོ། ། དེའི་ཕྱི་དེ་ལོ་ཡང་ཡོན་བདག་ཉ་བཟང་རྒྱ་སོ་ནས་འཁོར་ནས་ཕྱིན་ཏེ་སློབ་དཔོན་གྱི་སྐུ་ཁམས་ལྡོག་ཟེར་ནས་ཤ་རྙིང་པ་མང་པོ་དང་ཇ་གཤལ་ཆོམས་བརྡུངས་བྱས་པ་མང་པོ་དང་བསྙེན་བཀུར་མང་པོ་འཁྱེར་ནས་མཇལ་བར་ཞུ་ཞུས་པས་ལན་གཅིག་མཇལ། འདི་ལ་ནི་དུས་ཕྱིས་ཀྱང་ཞལ་སྔ་ནས་ཁྱེད་ཀྱིས་གཞན་གྱི་ངོ་བསྲུངས་པས་སྲུང་སྙམ་ཏེ་དེ་མིན་ནོ། ། ངོ་ཅི་ཙམ་བསྲུངས་པ་ཙམ་དུ་མི་བསྲུང༌། ངོ་མ་བསྲུངས་ན་བསྲུང་བར་འགྱུར་པས་མི་ངོ་མ་སྲུང༌། ཆོས་འབའ་ཞིག་ལ་སྒྲུབ་པ་གྱིས་དང་ཕུན་སུམ་ཚོགས་པ་ཐམས་ཅད་བསྒྲུབ་པ་ཡོན་བདག་ཉ་བཟང་ལྟ་བུ་ཡིན་ཡང་ཡང་གསུང༌།
དེ་ལྟར་སྒྲུབ་པ་མཛད་པས་ནུས་པ་དང་བྱིན་རླབས་ཕུལ་དུ་ཕྱིན་པ་བྱུང་ཏེ། ནད་ཚད་པ་གཟེར་ཐུང་གིས་ན་བ་ལ་ཆང་ཐོད་པ་གང་ལ་བྱིན་རླབས་མཛད་ནས་བླུད་པས་དེ་མ་ཐག་ཏུ་ཕན་པ་དང༌། སྔགས་པ་བྱིན་རླབས་ཅན་ལོ་བཅུ་གཉིས་སུ་གཅོང་གིས་གཟུང་བ་བྱིན་རླབས་ཞུར་འོངས་པ་ལ། ལམ་གྱི་ཕྱེད་དུ་ཕྱིན་པ་དང་ནད་ཕན་དུ་སོང་བ་དང༌། ཡང་ནད་པ་འཆི་བ་ཤི་ཆོས་ལ་སྤྱན་དྲངས་ཏེ་སྐྱབས་འགྲོ་མཛད་པས་ནད་གསོས། དེའི་དྲུང་ན་མཆོད་གནས་བྱ་བ་ཐམས་ཅད་ལ་མཁས་པ་ཞིག་འདུག་པ་དེ་སིང་སིང་བ་ཡིན་ནོ། ། དུས་དེར་བྱིན་རླབས་ཆེ་བའི་གྲགས་པ་བྱུང་བས་སྡེའུ་དཔོན་ཐུང་གིས་ཐོས་ནས་སྐྱབས་འགྲོ་ལ་གདན་དྲངས་པས། ཐབས་མཁས་པས་ལམ་དུ་ཕན་ཡོན་དང་བསླབ་བྱ་ཐམས་ཅད་ཐུགས་སུ་ཆུད་པར་མཛད་དེ་བྱོན། དཔོན་དེས་ཀྱང་ཁོ་རང་གི་འཁོར་སྡེ་རིས་དང་བཅས་པ་ཐམས་ཅད་བསྡུས་ནས་ཆོས་ཞུས་སོ། ། དེ་ནས་ཡང་དཔོན་ཆེན་པོ་ཆོས་ཀྱི་ཤེས་རབ་དང༌།
ནག་རོ་མཆོག་བཙུན་གཉིས་ཀྱིས་དབང་ཞུས་ནས་མང་པོ་ལ་དབང་བསྐུར་ཡང་མཛད། སྒོམ་ཡང་བཏབ་བོ། ། ཡང་ཨ་འཁར་ན་རེ། གྲོང་དུ་བྱོན་པར་ཞུ་ཟེར་བ་ལ། ཐུགས་སྤྱང་བས་སྲིང་མོ་དང་གཞིས་གཏོད་པར་གོ་ནས་གྲོང་དུ་བྱོན་པར་མ་གནང་ཏེ་སྒྲུབ་པ་མཛད་དོ། ། དེ་ནས་ཡོན་བདག་དེའི་རྟ་རྒོད་མ་གཅིག་མཛོ་གཅིག་ཡོད་པ་དེ་ཇག་ཁྱི་སུག་བྱ་བས་ཁྱེར་ནས་དེ་འདག་ཆར་ཀྱི་སྒོར་བྱུང་སྟེ་ངེད་ལ་ཟས་ནོར་ཅི་ཡོད་བྱིན་ཟེར། དགེ་བསྙེན་ཞབས་ཏོག་པ་ཞིག་ཡོད་པ་དེས་ཅི་ཡང་སྟེར་རྒྱུ་མེད་བྱས་པས། ཡོད་དམ་མེད་བལྟས་པས་ཆོག་ཟེར་བས། དེ་ལ་ཐུགས་ལོག་ནས་ཆོས་སྐྱོང་བའི་སྲུང་མ་ར་མདའ་ལོག་གསུངས་ནས་ཕྱག་ལྕག་ས་ལ་བརྒྱབ་པས། དེ་ནུབ་བྱི་བོ་རྣམས་ཆང་གྲལ་དུ་ཚོགས་པ་ལ་ཁྱི་སུག་དེ་ཤི་སྐད།
ཡང་དབུགས་བྱུང་ནས་མདའ་གཞུ་ཁྱེར་ལ་ཤོག་དགྲ་བྱུང་ཟེར་རོ། ། ག་ནས་བྱུང་བྱས་པས། ཀླུང་མོ་ཆེ་ནས་བུད་མེད་གཉིས་བྱུང་ངའི་སྐེ་དར་གྱིས་བཅུས་ནས་ཐེན་ཟེར་ནས་ཤི་བར་གྱུར་པས་མཐུ་ཆེ་བར་གྲགས་སོ། ། འདི་ལ་དུས་ཕྱིས་ཀྱང་ང་ལ་ནུས་པ་དང་བྱིན་རླབས་དེ་ལྟ་བུ་བྱུང་ཡང་ཕྱིས་ཡོན་བདག་དེ་ཀུན་དང་མི་མཐུན་པ་ཤི་ཚད་ཁོའི་མཐུ་ཡིན་ཟེར་ནས་ཚེའི་བར་ཆད་དུ་འགྱུར་བར་འདུག་པས་ཁྱེད་ཀྱང་མཐུ་ཆེ་བ་མི་དགའ། ཉེས་བྱེད་ཤི་ཡང་མཐུར་ཁས་མ་ལེན། ང་ལ་ཡང་མཐུ་ཆེ་བའི་སྐྱོན་བྱུང་ངོ་གསུངས་སོ། ། དུས་ལན་ཅིག་གནས་གཞི་ཞིག་ཏུ་བྱོན། དེར་ཐན་པ་ཆེན་པོ་བྱུང་བས་ཅིས་ཀྱང་ཁྱེད་ཀྱིས་ཆར་འབེབས་པར་ཞུ་ཟེར་བས་ཀླུ་ཡོད་པའི་ས་ཞིག་ཏུ་བྱོན་ནས་ང་རྣལ་འབྱོར་གྱི་དབང་ཕྱུག་ཆེན་པོ་ཡིན། ཀླུ་ཁྱོད་ཆར་ཕོབས་གསུངས་པས་དེ་མ་ཐག་ཏུ་ཆར་གྱི་རྒྱུན་ཆེན་པོ་བབས་སོ། ། གཞན་ཡང་ཀླུང་མོ་ཆེའི་ས་ཕྱོགས་དེའི་རི་དྭགས་ལ་གནོད་པ་སྣ་ཚོགས་བྱེད་པ་ཡོད་པས་སྐྱབས་སུ་འགྲོ་བ་རེ་རེ་ཙམ་མཛད་པས་གནོད་པ་ཐམས་ཅད་རྒྱུན་ཆད་པ་དང༌།
མདོ་དང་རྒྱུད་ནས་གསུངས་པའི་གསང་སྔགས་དང་གཟུངས་སྔགས་གསུམ་མམ་བདུན་བརྗོད་པས་འདི་དང་འདི་འགྲུབ་ཅེས་གསུངས་པ་དེ་ཐམས་ཅད་མངོན་སུམ་དུ་ཇི་ལྟར་མཛད་པ་བཞིན་དུ་བྱུང་ངོ༌། ། དུས་དེར་ཡུལ་དབུས་ནས་འོངས་པའི་འགོ་ཟླ་པཎྜི་ཏ་ཞེས་བྱ་བ་ལ། ད་ལྟ་ཡུལ་དབུས་ན་ངོ་མཚར་ཅན་གྱི་བླ་མའམ་དགེ་བའི་བཤེས་གཉེན་ཅི་ལྟ་བུ་ཡོད་དྲིས་པས། མཚན་ཉིད་པ་ཕྱ་གཡོར་ཉང་གསུམ་གཙང་ནག་པ་དན་བག་ལ་སོགས་པ་དཔག་ཏུ་མེད་པ་དང༌། སྒོམ་ཆེན་པ་དང༌། བཀའ་གདམས་པ་དང༌། རྣལ་འབྱོར་པ་དཔག་ཏུ་མེད་པ་ཡོད་ཀྱང༌། ཁྱད་པར་འཕགས་པ་རྗེ་ཕག་མོ་གྲུ་པ་བྱ་བ་བཞུགས་ཟེར་བས། དེར་མཚན་ཐོས་པ་ཙམ་གྱིས་ཐུགས་ཀེང་ཤུ་ཀའི་འདབ་མ་རླུང་གིས་བརྒྱབ་པ་བཞིན་དུ་གཡོས་པར་གྱུར། གྲོགས་པོ་གཉིས་ཀྱང་མི་འོང་བར་ཐག་ཆོད་དེ་ཞབས་དྲུང་དུ་འབྱོན་པར་དགོངས་ནས།
རྟ་ཟླ་ཉའི་ནུབ་མོ་ཕུག་ནས་བཞེངས་ཏེ་བྱོན་པ་ལ། ཕུག་ནས་དབུས་ཀྱི་ཕྱོགས་ཀྱི་རི་ཁའི་བར་ལ་འཇའ་ཚོན་ཤད་ཀྱིས་བྱུང་སྟེ། དེ་ནུབ་རང་ལ་དཔོན་ཆོས་ཤེའི་གནས་སུ་བྱོན་ནོ། ། དེ་ནས་ཚོགས་པའི་ཆང་གྲལ་དུ་དཔོན་ལ་འདི་ནས་དབུས་སུ་འགྲོ་བའི་འགྲོན་པོ་འདུག་གམ་བྱས་པ་ལ། འདུག་ཟེར་བས། ང་དེ་དང་འགྲོགས་པར་ཞུ་བྱས་པས། རྫོངས་པ་ཅུང་ཟད་དགོས་དོགས་ནས་དབུས་སུ་བཞུད་ནས་ཅི་བྱེད་འདིར་བཞུགས་པར་ཞུ་ཟེར་ནས་བཤོལ་བཏབ། ལྕམ་སྲིང་མོ་གཅིག་ཡོད་པ་དེས་ཀྱང་ཁྱེད་བཞུད་ན་ང་ཐལ་བ་འགམ་པས་བཞུད་རེ་དབུ་བསྙུང་བཞེས་དགོས་ཟེར་ནས་དབུ་བསྙུང་ཡང་བཞེས་སོ། ། འདི་ལ་ཕྱིས་ཀྱང་ཡང་དང་ཡང་དུ་ཁྱེད་བཤོལ་འདེབས་ཀྱི་ཁ་ལ་མ་ཉན། ངས་ཀྱང་མནའ་ཅིག་ཟོས་པ་ལ་དེ་ལས་ཞིམ་པ་མ་བྱུང༌།
སློབ་མར་གྱུར་པ་ཀུན་ཀྱང་མཐུན་པའི་གྲོགས་མི་བྱེད་པར་རྫོངས་པ་དགོས་དོགས་པས་བཤོལ་འདེབས་པར་འདུག་པས་ད་ལྟ་ཡོད་ན། ངས་ཁོ་ལ་མཐུ་བྱེད་དེ་ཁོ་ཤི་གསུང༌། གྲལ་དེ་ན་ཨ་མི་གེ་གསལ་ཞེས་བྱ་བ་འདུག་པ་དེས་ཕག་ཏུ་སྤྱན་དྲངས་ཏེ་ཁྱེད་དབུས་སུ་བཞུད་ན་ངས་ཞབས་ཏོག་བྱ་ཟེར། ཇི་ལྟར་ཡིན་དྲིས་པས་ངས་དགེ་བསྙེན་རྡོ་རྗེ་ལེགས་པ་དང་གཏམ་བྱེད་པས་རྒྱ་དབུས་ཐམས་ཅད་དུ་ཉེས་པ་འོང་མ་མྱོང༌། ཁྱེད་ཀྱི་སྒྲོ་བ་ཟུང་གཅིག་པོ་འདི་རྡོ་རྗེ་ལེགས་པས་ཕྲག་པར་ཁུར་ནས། ང་ལ་གཏད་དེ་ཁྱོད་ཀྱིས་འདི་ཚགས་གྱིས་ཟེར། ཁྱོད་ཀྱི་ཞབས་ཏོག་ངས་བྱེད་པ་ཡིན་ཟེར་རོ། ། དུས་དེར་དགེ་བཤེས་སིང་སིང་པ་དེ་ཞབས་ཏོག་དང་མོས་གུས་ཆེ་བས་ང་འཁྲིད་པར་ཞུ་ཟེར། སྤུན་ཟླ་ཀུན་ཀྱང་ཁྲིད་ན་དགའ་བར་འདུག་པ་ལ་ཅུང་ཟད་ཐུགས་ཀྱིས་མ་ནུས། དེ་ནས་ཁོང་གིས་རྟ་དང་རལ་གུ་སྔོན་པོ་གཅིག་དང་ནག་པོ་གཅིག་དང་ཕྱམ་ཙེ་དང༌།
གོས་ཅག་གེ་ཕུལ་ནས་ལམ་དུ་ཞུགས་ཏེ། དེའི་དུས་སུ་ནི་དགུང་ལོ་ཉི་ཤུ་རྩ་ལྔ་བཞེས་པ་ལགས་སོ། ། དེར་ཡོན་ཏན་ཐམས་ཅད་མཚན་ཉིད་དང་ལྡན་པའི་བླ་མ་དམ་པ་ལ་རག་ལས་ཤིང༌། ཡོན་ཏན་དེ་ཡང་མོས་གུས་ལ་བརྟེན་ནས་རྒྱུད་ལ་སྐྱེ་བར་དགོངས་ཏེ། ལམ་དེར་ཡང་བྱང་ཆུབ་སེམས་དཔའ་རྟག་ཏུ་ངུ་ལྟར་བླ་མ་དམ་པ་འབའ་ཞིག་ཐུགས་ལ་མཛད་པ་མ་གཏོགས་པ་ཡིད་ལ་བྱེད་པ་གཞན་གྱི་གོ་སྐབས་མ་ཕྱེད། བླ་མ་དམ་པ་དེའི་སྤྱན་སྔ་ན་གདུགས་ཐོགས་པ་ལྔ་བརྒྱ་ཡོད་ཟེར་ཡང་བུ་ང་རང་ཉིད་ཡིན་སྙམ། མཚན་མོ་ཟླ་བའི་དཀྱིལ་འཁོར་ནམ་མཁའ་ལ་ཤར་བ་གཟིགས་པས་འདིས་ལྟ་བདག་གི་བླ་མ་དེ་མཐོང་བ་ལ་བདག་གིས་མ་མཐོང་ཞེས་སྨྲེ་སྔགས་འདོན་ཞིང༌། གདོང་མཆི་མས་གང་སྟེ་རྒྱལ་བུ་ནོར་བཟང་གི་རྣམ་པར་ཐར་པ་དེ་དང་ཆ་མཐུན་ནོ་སྙམ་དུ་དགོངས་ཤིང་བྱོན་པས། ལམ་དུ་དགེ་བའི་བཤེས་གཉེན་སྦས་ལོ་ཙཱ་བ་དང་མཇལ་མ་ཐག་ཏུ་རྗེ་གོང་མའི་མཚན་དང་གདུང་ནས་སྨོས་ཏེ་བཞུགས་སམ་དྲིས་པས། ཁོ་ཁྲོས་ནས་ཅི་ཟེར་བ་ཡིན་ཟེར་ནས་རྡོ་ཞིག་བླངས་ནས་བརྡེག་པར་གཟས་པས།
དེ་ན་གཅིག་ན་རེ་ཁོ་ཕག་མོ་གྲུར་འགྲོ་བ་ཡིན་ཟེར་བས། འོ་དེ་ཡིན་ད་ཕག་མོ་གྲུར་སོང་ཤིག སྐྱིད་ཤོད་དུ་མ་སྡོད་ཅིག བླ་མ་དེ་ད་ལྟ་སྐུ་ཁམས་བཟང་བར་བཞུགས་སོ་ཟེར། ཁོང་དེ་པ་ནི་མངྒ་དྷར་ལོ་བཅུ་གཉིས་བསྡད་དེ་ཚུར་འོངས་ནས་རྗེ་གོང་མའི་གཟིམ་སྤྱིལ་ལ་བསྐོར་བ་བདུན་བྱས་པས་དགེ་སྦྱོར་རྒྱུད་ལ་སྐྱེས་པ་ཡིན་སྐད་དོ། ། དེ་ནས་སོག་སྟོད་དུ་བྱོན་ཏེ་ཉིན་གཅིག་ཨ་མི་གེ་གསལ་བཤོས་བུ་ཞིག་བྱས་ནས་དགེ་བསྙེན་ལ་འབུལ་བ་ལ་བྱིན་རླབས་དང་ནུས་པའི་ང་རྒྱལ་སྙེམས་པས་ཞལ་སྔ་ནས་བཤོས་བུ་ཕུལ་ཏེ་ཅི་བྱེད་གསུང་ནས་དེ་ཁྱད་དུ་བསད་པས། ཌཱ་མ་རུ་རལ། ཁོ་ཁྲོས་ཏེ་ཀ་ཅ་ཅག་གེ་ཕྱིར་གཏད། ད་ངས་བླ་མའི་ཞབས་ཏོག་བྱས་ཟིན་ད་ཅི་བདེ་གྱིས་ཟེར། དེ་ནས་ཡང་ཡང་ཞུ་བ་ཕུལ་ཡང་མ་ཉན་ནོ། །
འདི་ལ་ཕྱིས་ཀྱང་ཡང་དང་ཡང་དུ་ཁྱེད་ཀྱིས་མི་དང་མི་མ་ཡིན་པ་གང་གི་ཡང་ངོ་བསྲུང་དགོས། རང་ནུས་པ་ཆེའམ་བྱིན་རླབས་ཆེ་ཡང་མི་ཕན་པར་འདུག་པས། སེམས་སམ་ངག་གི་སྒོ་ནས་ཁྱད་གསོད་སྤངས་ཏེ་ངོ་སྲུང་དགོས་པ་ཡིན་ནོ་ཞེས་གསུངས་སོ། ། དེ་ནས་ཕོད་མདོ་ནས་ཚོང་པ་བརྒྱུད་དེ་ཕན་ཡུལ་གྱི་མདར་བྱོན་པ་དང༌། ནུབ་མོ་རྨང་ལམ་ན་རྗེ་ཕག་མོ་གྲུ་པ་སྐུ་མདོག་དཀར་པོ་ན་བཟའ་དཀར་པོ་གསོལ་བ་ཁང་བུ་ཞིག་ན་བཞུགས་པ་དང་ཞལ་མཇལ་ཏེ། ཕྱི་ཉིན་ཁང་པ་དེ་ཇོ་བོ་ཡི་གེ་དྲུག་པའི་ཁང་པ་དེར་འདུག་གོ། ། དེ་ནས་སྐྱིད་ཤོད་དུ་བྱོན་པ་ལ་སྐྱིད་ཤོད་པའི་གྲ་པ་ཀུན་ན་རེ། ཁམས་པ་ལ་རྣམ་བཞག་བྱེད་དགོས་ཟེར་བ་ལ་ལྷོ་སྟོད་པ་དང་འདན་མ་མ་མཐུན། དེར་རྫས་དང་ཡོ་བྱད་ཀྱི་དངོས་པོ་བག་ཙམ་ཡོད་པ་རྗེ་གོང་མའི་སྤྱན་སྔར་མ་ཐོན་ན་དགོས་པ་མེད་པར་དགོངས་ནས་རྣམ་བཞག་ནི་མ་མཛད། སློབ་མར་གྱུར་པ་ཁ་ཅིག་གི་སྤྱོད་པ་ལ་ཐུགས་ཆད་པས་ཚེ་འདི་ལ་མདུན་ན་ཚུར་ལ་སློབ་དཔོན་ཟེར་བ་མི་བྱ་བར་ཐུགས་ཀྱིས་དགོངས་ནས།
གདམས་ངག་དང་རྗེས་སུ་བསྟན་པ་གཞན་ནི་ཞུ་རྒྱུ་མེད་ང་རང་མཁས། བླ་མ་དེ་བཟང་པོ་ཞིག་ཡིན་པར་འདུག་པས་དེ་ལ་མོས་པ་བྱས་ལ་གསུང་གཅིག་གི་ཐོག་ཏུ་སྒུར་ལ་སྒྲུབ་པ་མཛད་པའི་ཐུགས་དགོངས་མངའ་བས་གནས་པོ་རྡོ་པའི་སར་བྱོན། དེ་ན་རྣལ་འབྱོར་མ་ཐོ་ཅོ་བྱེད་པ་ཆོས་རྗེ་སྒམ་པོ་པ་ལ་ལོ་བདུན་བསྟེན། རྗེ་ཕག་མོ་གྲུ་པའི་ཕྱག་རྒྱ་མོ་ཡིན་ཟེར་བ་ཞིག་འདུག་པ་དེ་ལ་ཡང་དད་གུས་ཆེན་པོ་བྱུང༌། ལམ་དེར་མི་གཅིག་དང་ཕྲད་ནས་ག་ནས་འོངས་བྱས་པས། ཕག་མོ་གྲུ་ནས་འོངས་ཟེར་བས་དེ་ལ་ཕྱག་འཚལ། དེར་ཁོ་ན་རེ་གྲོང་ནས་འོངས་པ་ཡིན་དགོན་པ་ནས་མ་འོངས་ཟེར་ཡང་གྲོང་དང་དགོན་པའི་ཁྱད་པར་མ་ཤེས་གསུང༌། དེ་ནུབ་བཞུགས་པ་ཡང་མ་ཚུགས་ནས་རྟ་ལ་སྒྲོ་དོས་བཀལ་བ་ཁྲིད་དེ་དགོངས་མོ་དེ་རང་ལ་ཕུར་བྱོན་པས། ནམ་སྲོད་པ་ལ་བབ་པ་ན་གླིང་མཐའ་ནས་སྐད་བཏང་ཏེ་ང་བསུར་ཤོག་བྱས་པས། སྐྱིད་ཤོད་པ་སྒོམ་ཆེན་ཞིག་བྱུང༌།
དེས་སྟོན་པ་ཤེས་རབ་བླ་མ་བཙལ་ནས་མཐའ་རྩ་ན་མེ་ཁང་ཡོད་པ་དེར་ནུབ་མོ་གཟིམས་སོ། ། ནང་པར་བྱ་ཝང་བོན་པོ་མཐོང་བ་ལ། འདི་རྗེ་གོང་མའི་སྤྲུལ་པ་ཡིན་སྙམ་ནས་དེ་ན་སྤྲང་ཆུང་མ་ཞིག་འདུག་པ་ལ་འདིས་མཐོང་ངམ་མ་མཐོང་འདྲི་དགོས་སྙམ་ནས། འདི་ཅི་ཡིན་བྱས་པས། འདི་བྱ་ཝང་བོན་པོ་ཡིན་ཟེར་ལན་གཉིས་དྲིས་ཀྱང་དེ་སྐད་ཟེར་རོ། ། དེར་ཚེས་བཅུ་གཅིག་ལ་བྱོན་ནས་ཞག་གསུམ་དུ་མ་མཇལ། ཕྱི་དེ་ཉིན་མོ་རྟ་ཆགས་བྱས་པས་རྟ་འགྱེལ་ནས་ཞབས་སྣད་པ་ལ། སྤྱན་སྔ་ནས་ཉེ་གནས་ཞིག་གཏང་ནས་རྟེན་འབྲེལ་ཡང་མཛད་དོ། ། དེ་ནས་ཚེས་བཅུ་གསུམ་གྱི་ཉིན་པར་ཟ་འོག་ཡུག་གཅིག་དར་སེར་པོ་ཡུག་གཅིག རྟ་དེ་དང་གསུམ་ཕྱག་ཏུ་ཕུལ་ནས་མཇལ་བ་ལ་བཀའ་བཀྱོན་ཆེན་པོ་བྱོན་ནས།
རྟ་ང་མི་འདོད། རྟ་བླངས་ན་ཡང་ན་ཁོ་བོ་འགྲོངས་པ་ཡིན། ཡང་ན་ཁོ་བོ་འགྲོ་དགོས་པ་ཡིན་གསུང་ནས་མ་བཞེས། འོ་ན་རི་ལ་བརྒྱབ་ནས་འཇོག་པར་ཞུ་ཞུས་པས་དེ་བས་ཀྱང་མང་དུ་བཀྱོན་ཏེ། དད་གུས་ཆེན་པོས་ཡུས་ཆེན་པོ་བྱུང་བས་མང་པོ་བཤུམ་མོ། ། མཐར་ནི་རྗེས་སུ་འཛིན་པའི་གསུང༌། ད་ཁྱོད་ཁོ་བོས་གཅེས་པར་བྱེད། ཅི་འདོད་པ་བྱ། ཅི་འདོད་པ་བྱ། དེས་མ་ཆོག་པ་ཅང་ཡོད་དམ་གསུངས།
དེར་ཇ་ཆོམས་བརྡུངས་ལེགས་པ་ཞིག་ཡོད་པ་བསྐོལ་ནས་སྤྱན་སྔར་སྐོར་བ་བརྒྱད་ཅུ་ཙམ་པ་ཞིག་ལ་དྲངས་པས་རྗེ་གོང་མ་ཉིད་ཀྱི་རྡུལ་ཕྱིས་ཤིང་གསོལ་བས་ཐུགས་ཚིམ་པར་ཡང་བྱུང༌། དེའི་ཉིན་པར་ཚོགས་སུ་སྨོན་པ་སེམས་བསྐྱེད་ཀྱི་བསླབ་བྱ་གསུངས་པས། ད་ཆོས་གཞན་མི་དགོས་ཆོས་འདི་ཉིད་ཉམས་སུ་བླངས་པས་ཆོག་སྙམ་ནས་དེའི་ཐོག་ཏུ་བསྡད་པ་ལ། དེའི་ཕྱི་ཉིན་སེམས་བསྐྱེད་དང་བསྔོ་བ་དང་ཕྱག་རྒྱ་ཆེན་པོའི་གདམས་ངག་འདི་བྱུང་བས་ད་འདིས་མ་ཆོག་པ་མེད་སྙམ་མོ། ། ཡང་རེ་ཞིག་རྗེ་གོང་མས་ཐུགས་ཀར་ཕྱག་རེག་ཙམ་མཛད་པས་སྐུའི་དཀྱིལ་འཁོར་དེ་དཔལ་ཧེ་རུ་ཀར་ལོག་གིས་འགྱུར་ཏེ་རྨང་ལམ་དུ་ཡང་བཅོམ་ལྡན་འདས་དཔལ་རྣམ་པར་སྣང་མཛད་ཀུན་ཏུ་ཞལ་གསེར་ལས་གྲུབ་པ་རྙེད་པ་བྱུང་ངོ༌། ། དུས་དེར་རང་ལ་རང་མགུ་བར་གྱུར་པ་ལ། ཁྱོད་ལྟ་རང་ལ་རེ་བ་ཆེ་བར་འདུག་སྟེ་འདི་ཐམས་ཅད་ཁོ་བོའི་བྱིན་རླབས་ཡིན། ཁྱོད་ཀྱི་ཕྱིར་ཁོ་བོས་སྡུག་བསྔལ་དཔག་ཏུ་མེད་པ་སྤྱད་གསུངས་སོ། ། དེ་ནས་ཡི་གེ་བརྒྱ་པ་གནང་ནས་ཕྱག་རྒྱ་ཆེན་པོ་བཏབ་ཏེ་ཉིན་གཅིག་ཉེ་གནས་མང་པོས་བསྐོར་ནས་བཞུགས་པ་ལ། ཞལ་སྔ་ནས།
ཁྱོད་ཀྱིས་ཁམས་སུ་ཅི་བསྒོམས་གསུང༌། ཕྱག་རྒྱ་ཆེན་པོ་བསྒོམས་ཞུས་པས། གང་གི་ཕྱག་རྒྱ་ཆེན་པོ་ཡིན་གསུང༌། གསུང་དེའི་ལན་རྒྱ་ཆེར་ཞུས་པས་འོ་དེ་ཁྱོད་ཀྱི་བོགས་འདོན་ཞིག་ཡིན་གསུངས། དེ་ནས་སྒོམ་པ་མ་གཏོགས་པ་ཚོགས་ལ་ཡང་མི་བཞུད་པར་དགོངས་པས་ལྷོ་སྟོད་པ་མི་གསུམ་བྱུང་ནས་ཁྱོད་ཀྱི་སྤྱོད་པ་འདི་ཅི་ཡིན། དང་པོའི་དུས་སུ་ཧས་ཧུ་མ་སླེབ་པར་མཚན་མོ་ཡང་ཡོང༌། ད་དངོས་སུ་ཞལ་མཇལ་ཞིང་ཆོས་ཞུར་ཡོད་པའི་དུས་སུ་ཁང་པར་སྡོད་པ་ཅི་ཡིན་ཟེར། དེ་བདེན་པར་འདུག་པས་ཚོགས་ཀྱི་ཆོས་གསན། དེ་ཡང་རྗེ་གོང་མ་ཆོས་ཀྱི་ཁྲི་ལ་མ་བྱོན་ཕན་ཆད་དུ་ཡན་ལག་བདུན་པ་འབའ་ཞིག་མཛད་དེ་ཚར་དགུ་འགྲུབ་པ་ཡང་བྱུང༌། བཅུ་གཅིག་ཀྱང་བྱུང༌།
གཅིག་ལས་མ་ཐོན་པ་ཡང་བྱུང༌། ཕལ་ཆེར་ཚར་བཞི་བཞི་ལྔ་ལྔ་རྟག་པར་མཛད། ཆོས་དེ་ལྷག་ཆད་མེད་པར་ཐུགས་སུ་ཆུད་པས། ལྷོ་སྟོད་པའི་དགེ་བསྙེན་བླ་མ་རིན་པོ་ཆེའི་གསུང་ཚིག་གཅིག་ཀྱང་མི་འབྲུལ་བ་ཡོད་དོ་ཞེས་གྲགས་སོ། ། ལར་ཡོན་ཏན་རིན་པོ་ཆེ་སྐྱེ་བའི་དུས་སུ་མཐོ་དམན་གྱི་བར་ཆད་ཅིས་ཀྱང་འབྱུང་བས། དུས་དེར་ཚོགས་དེ་ན་བཟང་པོར་གྲགས་པའི་དགེ་བཤེས་བསམ་ཡས་པ་ཞེས་བྱ་བ་ལ་གལ་ཏ་ལྟ་འཇག་མ་ཞིག་ཡོད་པ་བཙོངས་ནས། རིན་ཅི་སྟེར་ཁྱེད་རང་ཤེས་བྱས་པས་ཞོ་གཅིག་རི་བ་ལ་ནས་ངན་བྲེ་ལྔ་བྱིན། དེར་དགེ་འདུན་ལ་མོས་པ་ཤོར་ནས་དྲགས་ཤོས་ཀྱང་སྐྲངས་པ་འདི་འདྲ་ན་གཞན་ཐམས་ཅད་སྐྲངས་པ་ཡིན་སྙམ་སྟེ། དེ་བར་ཆད་ཡིན་པར་དགོངས་ནས་རབ་ཏུ་བྱུང་བ་མཐོང་ཚད་ཐམས་ཅད་ལྷག་པའི་ལྷར་བསྒོམས། དེའི་དབུའི་སྟེང་དུ་བླ་མ་དམ་པ་བསྒོམས་ཤིང་རྐེད་པ་གྱོང་ཡང་ཕྱག་གསུམ་གསུམ་ཙམ་འཚལ།
དུས་ཕྱིས་ནི་ཡན་ལག་བདུན་པ་རེ་རེ་ཡང་གྲུབ་པར་བྱུང༌། དེ་ལྟར་བྱས་པས་ཐམས་ཅད་ཀྱིས་དང་པོར་ཚུལ་འཆོས་ཅན་ཞིག་འདུག་གོ་ཟེར། བར་དུ་དད་པ་ཅན་ཞིག་འདུག་གོ་ཟེར། ཐ་མར་ནི་མོས་གུས་ཆེ་བའི་མཐར་ཐུག་པ་ཞིག་འདུག་གོ་ཟེར་རོ། ། འདི་ལ་ནི་གདམས་ངག་ཆེན་པོར་མཛད་ནས་དང་པོར་ཚུལ་འཆོས་གལ་ཆེ། མ་བཅོས་ན་མོས་གུས་དང་ཡོན་ཏན་གང་ཡང་རྒྱུད་ལ་མི་སྐྱེ། རྗེ་གོང་མའི་ཞལ་སྔ་ནས་ཀྱང་ཚུལ་འཆོས་རྒས་པ་ཚུལ་ཁྲིམས་སུ་འགྲོ་གསུང༌། དེ་ཡང་དང་པོ་རང་ནས་བླ་མ་དགེ་འདུན་ལ་བདག་གིར་འཛིན་པ་མངའ་བས། གྲ་བ་སྙོམས་ཆུང་ཡིན་ཡང་ཉིན་ཞིག་སྒོམ་ཆེན་པ་ཞིག་ན་རེ། སྲང་གི་རྒྱུ་སེ་བ་འདི་ཆོད་ཟེར་བ་ལ།
འདི་སུ་ཡིན། བླ་མའི་བཀའ་གཅོག་པའི་སྒོམ་ཆེན་ནམ་བྱས་པས། དེ་ཤད་ཀྱིས་སོང་སྟེ་ངེད་ལ་གསར་པ་དེའི་མོས་གུས་ཙམ་ཡང་མི་འདུག་ཟེར་སྐད། དེ་ཞང་པོ་རྒྱ་ཡིན་ནོ། ། དེ་ནས་ཞབས་དྲུང་དེར་ཡང་ལྟོ་གོས་གཉིས་ལ་གྱོང་བསྐུར། དགེ་སྦྱོར་ཆག་དོགས་པས་ཇ་ཡོད་ཀྱང་མ་བསྐོལ། ཕན་ཚུན་གྲོགས་པོའི་སྤྱིལ་པོར་ཡང་མ་བཞུད། ངག་སྨྲ་བཅད་དུ་མཛད། སྐྱོ་ཚ་སླ་མོ་ཁོག་མ་རེ་རེ་བསྐོལ་ནས་སྐུ་ཞོས་པར་གསོལ། ལྷག་མ་དེ་དྲོ་ལ་གྲང་མོར་གསོལ།
རེས་འགའ་ནི་སྐ་བར་འདོད་པས་ཤིང་གི་ཐལ་བ་འཇམ་པོ་ཡང་བཏབ་གསུང༌། བཞུགས་ཤིང་སྐྱོ་བསངས་ཀྱི་དུས་སུ་ཕྱག་འཚལ་སྒང་དུ་བྱོན། ཡན་ལག་བདུན་པ་ཚར་ཉི་ཤུ་རྩ་རེ་རེ་ཙམ་མཛད་ཅིང་མནལ་སངས་པ་དང་ཐུགས་དམ་ཡུན་རིང་དུ་མཛད། ནམ་ཕྱེད་ལ་ཉེ་བར་བཞུགས་ནས་སྟག་མའི་ལོ་མ་ཐུ་རེ་བསྣམས་ཏེ་བྱོན་པ་ལ། ཁམས་པ་དག་ན་རེ། ཁྱོད་ནི་ཤིང་མི་ཐུ་ཇ་མི་བསྐོལ་བས་ངེད་ཁམས་པ་རྣམས་ཀྱི་རྐང་དྲངས་པ་ཡིན་ཟེར། ཞལ་སྔ་ནས་བརྒྱུད་པའི་བླ་མ་གང་གིས་ཀྱང་ཆབ་ཚ་བསྐོལ་སྐད་མི་གདའ། ངས་ཁམས་པའི་རྐང་དྲངས་དོན་མེད། རྗེ་བཙུན་ཆེན་པོ་མི་ལ་བྱ་བ་ཡིན། ང་ཡང་དེ་ཙམ་ཞིག་བྱེད་པས་ང་ཇ་ཐབ་བྱེད་མི་ཁོམ་བྱས་པས་ང་རྒྱལ་ཆེ་ཟེར་རོ། །
གཞན་ཐམས་ཅད་ཀྱིས་ཀྱང་ཁམས་ཀྱི་བླ་མ་གྲུབ་ཐོབ་ཆེན་པོ་གདམས་ངག་ལ་འདི་ཤེས་མེད་པ་ང་རྒྱལ་ཅན་ཞིག་ཕྱིན་ཞེས་ཟེར། ཁ་ཅིག་ནི་ངོ་མཚར་ཅན་དུ་གྱུར་ཅིང་ཁ་ཅིག་ནི་འབར་རོ། ། ཡང་དེར་དུས་ཚོད་ཅིག་ཏུ་སྒོམ་ཆེན་པ་ཞིག་ལ་བླ་མ་འདི་ལ་ཡོན་ཏན་ཅི་ཡོད་དྲིས་པས། བླ་མ་འདི་མི་ཆོས་མཁས་ཟེར་བས་ཐུགས་གཏིང་ནས་སྐྱུག་ལོག་པས་མོས་གུས་ལ་ལྟེམ་རྐྱང་ཤོར། དེ་ཡང་སྒྲུབ་པ་ལ་བར་ཆད་དུ་གཟིགས་ཏེ་སེང་སྒོམ་སྤྱན་དྲངས། ཁོ་ལ་ཕྱག་བཙལ། ལོ་རྒྱུས་བྱས་པས་རྗེ་སྒམ་པོ་པ་དང་བླ་མ་འདི་གཉིས་ཀས་ཆོས་གོས་ཉི་ཟེར་ལ་འགེལ་བ་ཡིན་ཟེར། དེར་ཁོའི་དེ་རྫུན་ཡིན་པར་ཤེས་ཀྱང་དེ་ལ་དགའ་བས་མོས་གུས་སོར་ཆུད། སྤྱན་སྔར་ཕྱིན་ནས་མདང་ཞག་མོས་གུས་ལ་ལྟེམ་རྐྱང་བྱུང༌། ད་ནི་མོས་གུས་ལ་ལྟེམ་རྐྱང་མི་འོང་བར་བྱིན་གྱིས་བརླབ་ཏུ་གསོལ་བྱས་པས།
ཞལ་འཛུམ་པ་ཞིག་མཛད་ལན་མ་གསུང༌། དེས་མོས་གུས་ལ་ཕྱིན་ཆད་ལྟེམ་རྐྱང་འོང་མ་མྱོང༌། དེ་ནས་རྗེ་གོང་མས་ངོ་སྤྲོད་ལན་གསུམ་མཛད་པ་ལ་གཉིས་པ་མ་གོ། ། གསུམ་པ་དེ་གསུང་མ་དགོས་པར་ཐུགས་སུ་ཆུད་དོ། ། ང་ཞན་པར་བྱུང་ད་ལྟ་ཁྱེད་རྣམས་ལ་ལན་གསུམ་གྱིས་མ་འཕྲོད་པ་ཡེ་མི་འོང་བར་འདུག་གསུང༌། དུས་དེར་དགེ་སྦྱོར་ཐུགས་ལ་འཁྲུངས་ཏེ་དེ་ཡང་སྒོམ་དུ་མེད་པའི་རྣལ་འབྱོར་རྒྱུད་ལ་སྐྱེས་པ་ཡིན་ཞེས་གྲགས་པ་བྱུང་ངོ༌། ། དེ་ནས་ཕྱག་རྒྱ་ཆེན་པོའི་རྟོགས་པས་ཐུགས་ཁེངས་ནས་སྣང་སྲིད་ཐམས་ཅད་ཆོས་སྐུ་ཕྱག་རྒྱ་ཆེན་པོར་མ་སོང་བ་མེད་པ་ལ་ཆོས་གཞན་མི་དགོས། བླ་མ་དྲིན་ཆེ་བས་མོས་གུས་ནི་བྱེད་དགོས་སྙམ་དུ་དགོངས་ཏེ། སྤྱན་སྔར་ཕྱིན་ནས་ཞུ་བ་ཞུས་པས་བཀའ་བཀྱོན་ཆེན་པོ་བྱས་ཏེ། འདིས་ཅི་ཟེར་བ་ཡིན།
སངས་མ་རྒྱས་ཀྱི་བར་དུ་ཆོས་ལྔ་པོ་དགོས། ལྔ་པོ་དང་མ་བྲལ་བར་གྱིས་ཤིག ཁྱོད་ཀྱི་རྟོག་པ་ལ་རྟོགས་པ་འདིས་ཆོག་སྙམ་ཏེ་ད་རུང་གོ་རྒྱུ་མང་པོ་ཡོད་པ་ཡིན་གསུངས་སོ། ། དེ་ནས་འགྲོན་པོ་ཡོང་ཟེར་བས་རྒྱགས་ཕྱེ་ཡོད་ཚད་ལ་གཏོར་མ་ཆེན་པོ་བྱས་ནས་སྤྱན་སྔར་ཞུས་ཏེ་ཚོང་དུས་སུ་བྱོན་ནོ། ། དུས་དེར་མེར་གེར་བྱོན། སློབ་དཔོན་མེར་གེ་བ་དེ་དབང་བསྐུར་མཛད་པས་དབང་བསྐུར་ཞུས་པས་མ་གནང༌། འོད་འཇོ་བ་དེའི་སར་ཡང་བྱོན། ཁོང་སྟོན་མོ་བྱེད་པ་ལ་གྲལ་མཇུག་ཏུ་ཕུད་ཟན་ཕྱེད་ཅིག་བྱིན། ཆོས་ཐུན་ཅིག་མཉན་པ་ལ་སྒོམ་ཆེན་པ་ལ་འབར་བར་འདུག་པས་ཐུགས་མ་དགྱེས། གྲྭ་པ་དེ་རྣམས་ནི་ཕག་མོ་གྲུར་འོང་འདོད་ཤ་སྟག་ཏུ་འདུག་པ་དང་ཆད་མཛད།
སྟག་ལུང་ཐང་དང་རྭ་སྒྲེང་རྣམས་སུ་ཡང་བྱོན། དེར་འགྲོན་པོ་དང་འཕྲད་ཡོན་བདག་ཉ་བཟང་གིས་ཇ་སིག་གཉིས་བྱུང༌། ཡོན་བདག་པ་གཞན་ཐམས་ཅད་ལ་ཡང༌། ངའི་བླ་མ་ལ་ཁྱེད་ཀྱིས་ཕྱག་རྟེན་རེ་བསྐུར་བྱས་པས་ཐུད་དང་ཇ་དང་ཐུམ་པོ་མང་པོ་བསྣམས་ནས་བྱོན་ཏེ། དེ་རྣམས་སུ་གདམས་ངག་ཀྱང་མེད། སྒོམ་ཡང་མ་བསྒོམ་པ་ལ་གཞན་གྱི་གྲིབ་ཀྱིས་ཀྱང་མ་གནོད་པར་ཟླ་བ་གསུམ་དུ་འོད་གསལ་རྒྱུན་མ་ཆད་དོ། ། དེ་ནས་སྤྱན་སྔར་མཇལ་བ་ལ་ཡོན་བདག་པས་བསྐུར་བའི་མང་ཤོས་ཟི་པོ་ལ་སྲང་བཅུ་བཞི། ཉིད་ཀྱིས་སྲང་བདུན་ཕུལ་བ་ལ་སྟག་ལུང་པ་ལ་འདི་སྒྲོ་བ་དེར་ཆུག་དངོས་གྲུབ་ལེན་དགོས་གསུང༌། དུས་དེར་བླ་མ་འདི་ལ་སྒྲོ་བ་ཡང་ཡོད་དམ་སྙམ་པ་དེ་བྱུང་གསུང༌། དེའི་ཉིན་པར་རྟ་རྒྱབ་ཏུ་ཉིན་ཙི་རེ་བཞུགས་པ་ལ་ཉེ་གནས་གཞན་ནི་མེད།
ཞབས་གཉིས་བརྐྱངས་ནས་བཞུགས་པས་བྱིན་རླབས་ཞུ་བཞེས་ཀྱང་མ་ཕོད། ཕྱིས་ནི་དེ་ལ་ཐུགས་འཕྲེང་གསུང༌། སྐབས་དེར་ཆོས་ཞུས་པས་ཁྱོད་སོང་ནས་ཁོ་བོས་ཡོན་བདག་པ་མེད་པ་ལ་ཆོས་བསྟན་དུ་མ་བཏུབ། ད་བཏུབ་བམ་མི་བཏུབ་དེ་རིང་བལྟས་ལ་བྱ་གསུང་ནས། དེའི་ཉིན་པར་ནས་ལོ་གཅིག་པོ་དེ་ལ་སྔར་གསུངས་པའི་གྲུབ་མཐའ་ཐམས་ཅད་ཉི་མ་གཅིག་ལ་འགྱུར་ནས་རྣལ་འབྱོར་པ་ལུས་རྒྱ་དང་བྲལ་ནས་ནམ་མཁའ་གཉིས་འདྲེས་སུ་གྱུར་པ་བཞིན་དུ་འོད་གསལ་གཉིས་འདྲེས་ནས་སངས་རྒྱས་ཞིང་སྐྱེ་བ་མི་ལེན་པ་གར་སྲིད། གྲུབ་པ་ཐོབ་པའི་རྣལ་འབྱོར་གྱི་དབང་ཕྱུག་རྣམས་ཀྱང་སྐྱེ་བ་མ་བླངས་པ་མེད། ད་ལྟའི་རྟོགས་པའི་འདི་འདྲ་བས་ཆོག་པ་མིན་ཞེས་རྒྱུ་མཚན་མང་པོ་ལུང་མང་པོས་བཀའ་སྩལ་རྒྱ་ཆེན་པོ་ཆོས་ཀྱི་འཁོར་ལོ་ཕྱི་མ་ངེས་པའི་དོན་ཟབ་ལ་རྒྱ་ཆེ་བ་དཔག་ཏུ་མེད་པ་གསུངས་ཏེ། གོང་དུ་གྲུབ་པ་ཐོབ་པའི་རྣལ་འབྱོར་པར་གྲགས་པ་རྣམས་ནམ་ཤི་སངས་རྒྱས། ཐོད་པ་བོར་ཆོག མིན་པ་མེད་སྙམ་པ་རྣམས་ནི།
ཁ་ཅིག་ནི་མ་དད། ཁ་ཅིག་ནི་ཐེ་ཚོམ་དུ་གྱུར་ཏོ། ། ཉིད་ཀྱི་ཐུགས་ཀྱི་དགོངས་པ་ལ་ནི་ཆུ་ལ་ཆུའམ་མར་ལ་མར་བཞག་པ་བཞིན་དུ་གཉིས་སུ་མེད་པར་གྱུར་པས། ཆོས་འདི་ང་གཅིག་པུའི་དོན་དུ་དགོངས་ནས་གསུངས་པ་ཡིན་སྙམ་པ་ཡང་བྱུང༌། གྲྭ་ས་དེ་ན་མཁས་པའི་དགེ་བཤེས་དག་ལ་བླ་མ་རིན་པོ་ཆེས་ད་ལྟའི་རྟོགས་པ་འདི་འདྲ་བས་ཆོག་པ་མིན་གསུངས་པ་དེ་ཅི་ཡིན་དྲིས་པས། དེ་ཁྱོད་སྒོམ་ཆེན་པའི་རྟོགས་པ་ལ་ཟེར་བ་མིན། ངེད་མཚན་ཉིད་པའི་རྟོགས་པ་ལ་ཟེར་བ་ཡིན་ཟེར་ཏེ་མ་གོ་བར་འདུག་གོ། ། དེས་ན་རྟོགས་པ་མཐོ་ཤོས་སུ་བླ་མ་ལྡུམ་ལ་བྱེད་པར་འདུག་པས་ཇ་སྲང་བདུན་ཤིང་ཁུར་ཅིག་བསྣམས་ནས་བྱོན། གླེང་ལངས་བྱས་པ་ལ་དྲག་ཤོས་སུ་འདུག་སྟེ་ཕྱོགས་ཙམ་ལས་འཁྲུལ་ཐུབ་པ་མི་གདའ། སྣང་བ་རང་སེམས་ལ་རྩོད་པ་བྱས་པས་ལན་མེད་པར་རྒྱ་གད་ཀྱིས་བཏགས།
སྔར་མོས་གུས་ཆེ་གྲགས་པས་ཕྱིས་མ་མགུ། དེ་ལ་བརྟེན་ནས་དཔོན་ན་གེ་བ་དང་བླ་ཙ་རི་བ་ཡང་འདུན་པར་གྱུར་ཏོ། ། དེ་ནས་སེང་སྟོན་ལ་ཇ་སིག་གཅིག་ཁྱེར་ནས་འདི་འབུལ་བས་བཞེས་པར་ཞུ་བྱས་པས། ཁྱོད་རང་ལ་དགོས། ཕུལ་བས་ཀྱང་འདི་ཡིན་བྱ་བ་མེད་ཕྱིར་མ་ཞུས་པས་ཆོག་པ་ཡིན་ཟེར་ནས་ལེན་དུ་མ་བཏུབ། དེས་ཐུགས་མ་ཚིམ་སྟེ་འདི་ལ་དུས་ཕྱིས་ཀྱང་ཁྱེད་ལ་འབུལ་བ་བྱེད་པའི་གྲོས་འདྲི་ན་མ་འབུལ་མ་ཟེར་ཅིག་དྲིན་ཆུང་བར་འགྲོ་བར་འདུག སེང་སྟོན་གྱི་ཕན་སེམས་ཀྱིས་ང་ཕུང་གསུངས། ། དེར་དགེ་འདུན་ལ་མང་སྐོལ་གཉིས་སྒྲུབ། སྤྱན་སྔ་ཉིད་ནས་ནི་ཟན་ཆུང་གཉིས་དར་ར་སྐྱོགས་དོ་ཉི་མ་གསུམ་དུ་དུས་བཏབ་པའི་ཉིན་མོ་དགེ་འདུན་མང་སྐོལ་ལ་བཞུད་པའི་རྗེས་ལ་རག་ཤིའི་ཐུད་དུམ་ཅིག་དེ་ལས་གནང་བ་གསོལ་མ་མྱོང༌། རེ་ཞིག་སྟག་ལུང་ཐང་པ་ན་རེ་སྣོད་ཅིག་ཁྱེར་ལ་ཤོག་ཟེར་བ་ལ།
རྟེན་འབྲེལ་ཡོད་པ་ཡིན་ཏེ་འོང་སྙམ་ནས་ཁམས་སྒྲོ་ཆེན་པོ་ཞིག་ཁྱེར་ནས་བྱོན། ནས་ལོང་ཟེར་བ་ལ་ནས་ཡོད་བྱས་ནས་མ་བླངས་སོ། ། གཞན་ཡང་ཉེ་གནས་གང་གིས་ཀྱང་ཞུ་སྣ་བྱེད་མ་མྱོང༌། ཞུས་པའི་དུས་སུ་ཡང་ངེད་དང་འདྲ་མོད། ཁྱེད་རང་བཞུད་ཟེར་རོ། ། དེའི་རྒྱུ་མཚན་ཡང་དགེ་བསྙེན་དེ་ནམ་བྱུང་བའི་དུས་སུ་ཁོ་བོ་ལ་དྲི་མ་དགོས་པས་ནང་དུ་ཐོང་གསུང་བ་ལགས་པར་གདའ། དེས་ན་མཇལ་བ་ལ་དུས་མེད་པས་ཆོས་དང་ཁྲིད་ཐམས་ཅད་ཀྱང་ལྷུན་གྱིས་གྲུབ་པར་བྱོན་པ་དང་མཇལ་བའི་དུས་སུ་ཡང་མཎྜལ་དང་ཡི་གེ་བརྒྱ་པ་མང་པོ་མཛད། ཕྱག་རྟེན་རེ་མེད་པར་ངས་མཇལ་མ་མྱོང་བ་ཡིན་ཏེ། ཕྲིན་ལས་བཞིའི་མཎྜལ་རྟེན་འབྲེལ་མངའ་བ་ཡིན་ཟེར་བ་ཞིག་ནས་འདུག་པ་དེ་གསོས་ནས་ཕུལ། སྤྱན་སྔ་ནས་ཀྱང་འོ་དེ་ལ་ཁྱེད་རྣམས་ཀྱི་རྟེན་འབྲེལ་ཡོད་པ་ཡིན་གསུང༌།
དེ་ལ་ཕྱིས་བཅོས་ལེགས་པར་མཛད། འབུལ་དུ་ཡང་གནང་བས་ངའི་འགྲོ་བ་ལ་ཕན་པ་འདི་ལས་བྱུང་བ་ཡིན་སྙམ་གསུང༌། དུས་དེ་ན་བླ་མ་ཡལ་དང་སྤྱིལ་མཚེས་སུ་ཡོད་པས་བླ་མཆོད་དུ་ཞུས་སོ། ། ཉིན་གཅིག་ཤར་མོ་ཚན་ཅིག་ཤོན་བརྡུངས་པ་ལ་མང་གར་སྒང་ནས་བལྟས། ཡང་སྤྱན་སྔ་ནས་ཉེ་གནས་གཏང་ནས་སྣང་བ་འདི་ཅིར་མཐོང་ཟེར་བ་ལ། དེ་ཉིད་ལ་སངས་རྒྱས་ཀྱི་སྐུ་གསུམ་མཚོན་པ་གསུངས་ནས་སོང་ངོ༌། ། ཡང་དུས་རེ་ཤིག་ཞལ་སྔ་ནས་ཁྱོད་རབ་ཏུ་བྱུང་གསུང༌། ལན་གཉིས་སུ་ཁྱོད་ཅི་ལ་མི་ནུས། ཕྱག་རྒྱ་མོ་ཞིག་ལ་མི་ནུས་པ་ཡིན་ནམ་རབ་ཏུ་བྱུང་གསུངས་པ་ལ། བདག་བུད་མེད་ཀྱི་ཕྱོགས་སུ་མི་འགྲོ་བའི་དམ་བཅའ་ཅན་ཞིག་ལགས་ཞུས་པས།
འོ་ན་ཅི་ལ་མི་ནུས་གསུང༌། ཡང་ཉེ་གནས་ཤིག་བཏང་ནས་ཚོགས་སུ་འདི་ན་རབ་ཏུ་བྱུང་བར་འོས་པ་འགའ་ཡོད་པས་ཁྱོད་རྣམས་རབ་ཏུ་བྱུང༌། མི་འབྱུང་ན་ཁོ་བོ་ཆོས་མི་སྟོན་གསུངས་ཀྱང༌། ང་སྒྲུབ་པ་ཞིག་བྱེད། དེ་ལ་སྤྱོད་ལམ་རྣལ་འབྱོར་པ་བདེ། གཤིན་ཆག་ཟ་ཞིང་ཡ་ཀི་ན་གྲུབ་ཐོབ་ཅིག་ཡོད་ཟེར་བ་བྱ་སྙམ་པ་དང༌། རང་བཞིན་གྱི་ཁ་ན་མ་ཐོ་བའི་སྟེང་དུ་བཅས་པའི་གོང་ཚ་ཁུར་ནས་མཛོ་རྒན་གྱི་རྐེད་པ་འཆག་སྙམ་པའི་ལོག་རྟོག་བྱུང་བས་རབ་ཏུ་མ་བྱུང་ངོ༌། ། གཞན་ཡང་རྒྱུན་དུ་མོས་གུས་ཀྱིས་སེམས་གདུངས་པས་ཞུ་རྒྱུ་མེད་ཀྱང༌། ལན་ཅིག་མཇལ་བར་འདོད་པ་ཡིན་ཞེས་ཞུས་ཤིང་ཡང་དང་ཡང་དུ་མཇལ་བ་ལ། ཁྱོད་ཐབས་ལམ་བསྒོམ་གསུང༌།
དེར་བསྒོམས་པས་སྡུག་དྲགས་པར་བྱུང་ནས་ད་མི་སྒོམ་པར་ཞུ་བྱས་པས། ཁྱོད་ཐབས་ལམ་བསྒོམས་བསྒོམས་པ་ཞིག་འདུག ད་རུང་བསྒོམ་གསུང་ཡང་མ་ནུས་ནས། མི་སྒོམ་པར་ཞུས་པ་ལ། གོ་གོ་གསུང་ནས་ད་མ་ནུས་ན་འདི་རྣམས་གྱིས། མཎྜལ་བརྒྱ་རྩ་བརྒྱད། ཡི་གེ་བརྒྱ་པ་བརྒྱ་རྩ་བརྒྱད། རླུང་ཐུན་བརྒྱ་རྩ་བརྒྱད། བསྐོར་བ་བརྒྱ་རྩ་བརྒྱད། ཕྱག་བརྒྱ་རྩ་བརྒྱད།
ཉིན་ལན་གསུམ་མཚན་ལན་གསུམ་ཐུན་དྲུག་གྱིས་ཐོ་རངས་ཁ་ནི་ཅུང་མི་ནུས་གསུང༌། དེ་ནས་གསུང་དེ་ཁོ་ན་བཞིན་དུ་བྱས་པས་དྲ་ཤ་གཤའ་མར་ཆད་ནས་མ་ནུས་ནས་སྤྱན་སྔར་ཕྱིན་པས་ཞལ་འཛུམ་མཛད། ད་ཐབས་ལམ་རང་སྒོམ་པར་ཞུ་ཞུས་པས། འོ་དེ་ཙུག་གྱིས་ཐབས་ལམ་བསྒོམ་དགོས་པ་ཡིན་གསུང་ནས་བཀའ་སྩལ་མང་པོ་གསུངས་སོ། ། ཉིན་ཅིག་ཆོས་ཟབ་མོ་གསུངས་པ་ལ་བརྟེན་ནས་མོས་གུས་ཆེན་པོ་སྐྱེས་པ་ལ་རླུང་རང་གནས་སུ་ཁྲིགས་ཀྱིས་སོང་ངོ༌། ། ཐབས་ལམ་གྱི་ཡོན་ཏན་ཡང་མང་དུ་བྱུང་ངོ༌། ། ཡང་དུས་ཅིག་ན་སྤྱན་སྔར་ཞུ་བ་ལ་ཕྱིན་པས་དེ་ན་མཁན་པོ་ཞང་དང་དགེ་བའི་བཤེས་གཉེན་དན་ལ་སོགས་པ་ཆེ་དགུ་རིང་བཅུ་བཞུགས་པ་ལ། ཁྱེད་རྣམས་སོང་ཤིག ཁོ་བོས་ཁོ་ཆོས་ཤིག་བྱེད་གསུང་ནས་འུར་འདེད་མཛད། བླ་དབྱེའི་དཀྱིལ་དུ་སྡོད་གསུང་ནས་ཞབས་ཀྱིས་ཚུར་བྱོན།
ཕྱག་འཁར་ཐུགས་ཀར་བཙུགས། གསུང་ཆེན་པོས་ཡི་གེ་གསུམ་གསུངས་ནས་ཁྱོད་ལ་སྒོམ་ཆེན་བཟང་པོ་ཞིག་འོང༌། སྒོམ་ཆེན་བཟང་པོ་ཞིག་འོང༌། སྒོམ་ཆེན་བཟང་པོ་ཞིག་འོང༌། སྒོམ་ཆེན་ཙམ་ལས་བཟང་བ་ཞིག་འོང༌། སྒོམ་ཆེན་བཟང་པོ་བྱུང་བ་ཁོ་བོ་དགའ་བ་ཡིན་མོད། ད་སོང་གསུངས་སོ། ། ཡང་དུས་ཚོད་ཅིག་ཏུ་གཟིམ་སྤྱིལ་དུ་ཕྱིན་ནས། ད་ལྟར་གྱི་དུས་སུ་ཕྱག་རྒྱ་ཆེན་པོ་འདི་སྒོམ་པར་བྱས་པས་ཤི་བའི་དུས་སུ་ལྷན་གྱིས་ཉེ་བར་ཞི་ནས་འགྲོ་བ་ལགས་སམ། ཡང་ན་སྣང་བ་ཐམས་ཅད་ཇེ་གསལ་ཇེ་གསལ་དུ་སོང་ནས་ཐམས་ཅད་མཁྱེན་པའི་ཡེ་ཤེས་ཐོབ་པ་ལགས་ཞུས་པས།
དེ་ཁྱོད་ཀྱིས་ཤེས་ནས་འོང་གསུངས་ཏེ་ཐུགས་ཀྱི་རྟོག་པ་ལ། ཡང་ན་ནི་རྒྱལ་བུ་ས་ག་ར་ལྟ་བུ་ལུས་འཇའ་ལུས། སེམས་ཆོས་སྐུར་འགྲོ་དགོས། ཡང་ན་ནི་དུས་གསུམ་མཁྱེན་པའི་ཡེ་ཤེས་ཐོབ་དགོས་ཏེ་ང་ལ་དེ་གང་ཡང་མི་འོང་སྙམ་ཡང༌། དེ་ཅིས་ཀྱང་ཤེས་འོང་གསུང་ནས། ཕྱི་ན་ཚུར་ལ་གསུང་ཆེན་པོས། ཁོ་བོས་ཁྱོད་མི་བསླུ་ཅིས་ཀྱང་ཤེས་ནས་འོང་གསུང༌། དེ་དེ་ལྟར་འོང་བ་ཡིན་ཏེ་འོང་སྙམ་ཞིང་ཤེས་པར་འདོད་པས་ཞབས་འབྲིང་དང་ཞབས་ཏོག་འབད་པ་སྣ་ཚོགས་མཛད་པས་དུས་ཕྱིས་ཨེར་སྒྲུབ་པ་མཛད་པའི་དུས་སུ་ཐུགས་ཆུད་པ་ཡིན་གསུང༌། ཞུ་བ་འདི་ལ་ནི་དུས་ཕྱིས་ཀྱང་བླ་མ་རིན་པོ་ཆེ་ལ་ཐམས་ཅད་མཁྱེན་པའི་ཡེ་ཤེས་ཞུ་བ་ང་མིན་པ་མ་བྱུང༌། ངས་འདི་ཞུ་ཤེས་པ་གསུང་ནས་མཉེས་པར་གདའ་འོ། །
དུས་དེར་སྟོན་པ་ཤེས་རབ་བླ་མ་དང་སྟབས་སུ་བྱང་ཆུབ་མཆོག་ཏུ་སེམས་བསྐྱེད་པ་རྣམ་པ་གསུམ་ཞུས། བྱང་ཆུབ་སེམས་དཔའི་མིང་ཞུས་པས་མཚན་ཡང་རིན་ཆེན་དཔལ་ཞེས་བྱ་བར་བཏགས་སོ། ། དེ་ནས་རྗེ་གོང་མ་དེ་སྐུ་ཁམས་མ་བདེ་བ་ལ་གསོལ་བ་འདེབས་ཤིང་བཞུགས་པའི་དུས་སུ་ཉེ་གནས་གཙང་པ་ཆོས་བྱང་ཞེས་བྱ་བའི་གྲོགས་མཛད།

རམ་ཉེ་མགོ་ལྕོགས་ཁྱོར་གང་ཙམ་རྙེད་པ་དེ་གསོལ་བ་དང་ཞལ་ཕྱེད་མཉེས་ནས་མདུན་ན་ཇའི་རྩིག་པ་ཡོད་པ་ལ་གཟིགས་ཏེ། ནོར་འདི་ཙམ་ཡོད་ཀྱང་འདི་ཙམ་གྱི་ཤེ་མོ་མི་ཆོད་པར་འདུག་གསུང༌། དུས་ཕྱིས་སྐུ་གྲོངས་ནས་ཞབས་ཏོག་རྒྱ་ཆེན་པོ་མཛད་པ་རྣམས་དང་སྔོ་ཁྱོར་བ་གང་པོ་དེ་བརྗེ་ཟེར་ན་བརྗེ་མི་ཕོད་ཟེར་ནས་ཐུགས་ཀྱི་རྟེན་ས་མཛད་པར་གདའ་འོ། ། དེ་ནས་སྐུ་ཁམས་ཆེར་མ་བདེ་བས་དགེ་འདུན་ཐམས་ཅད་ཀྱིས་སྐུའི་རིམ་གྲོ་ལ་འབད་པ་ཆེན་པོ་མཛད་ཀྱང་ཕྱིའི་རྣམ་བཞག་ཙམ་མ་གཏོགས་པ་ལྟ་བ་མཐོན་པོ་ལ་གཏད་ནས་ཞེ་ཐག་པ་ནས་གསོལ་བ་འདེབས་པ་མི་འདུག ཉིད་ཀྱིས་ནི་ཐུགས་ཐག་པ་ནས་གསོལ་བ་འདེབས་པ་སྟེ་ཉིད་དང་འདྲ་བས་གསོལ་བ་འདེབས་པ་གསུམ་ཡོད་ན་བཞུགས་ངེས་པར་འདུག་སྟེ་མེད། སྐུའི་རིམ་གྲོ་ལ་མང་སྐོལ་ཅིག་མཛད་པར་བཞེད་ཀྱང༌། གྲོགས་བྱེད་པ་མེད་པས་འཐབ་མོ་ཡང་མཛད་དེ་མང་སྐོལ་མཛད་པའི་ཉིན་པར་སྤྱན་སྔ་ནས་ཀྱང་སྤོངས་དག་མཛད། མི་ཐམས་ཅད་སྡུག་ཐུག་པའི་དུས་ལ་བབ་པས་ཆབ་ཚྭ་དེ་ཡང་ཚོགས་སུ་སོང་ངོ༌། ། དེ་ནས་ཚེས་ཉི་ཤུ་ལྔ་ལ་ཞལ་བསྟན་པ་ལ་གཟིགས་པར་བཞེད་ནས་མངོན་ཚན་ཅན་གྱི་སྤྱོད་པ་མཛད་པས། སྤྱན་སྔ་ནས་ཡུན་རིང་བར་གཟིགས། ཡར་བྱོན་པ་དང་ཐམས་ཅད་འགྲོ་བར་འདུག་པས་གཟིམ་སྤྱིལ་དུ་བྱོན་པ་ལ།
སྐུ་གཤེགས་ཁར་ཐུགས་ཁ་ནས་གསེར་གྱི་རྡོ་རྗེ་གཡའ་ཅུང་ཟད་ཡོད་པ་ཞིག་བྱོན་ནས་སྙིང་ཁར་ཞུགས་པ་ཐམས་ཅད་ཀྱིས་མཐོང་བ་ཡིན་ནོ། ། དེར་སྤུར་གཉེར་བ་རྣམས་ཀྱིས་སྤུར་བསྲུང་དུ་བཅུག་པས་སྐུ་དེ་ལ་བྱིན་རླབས་ཞུས། ཞབས་རྗེས་ཀྱང་ཞུས་ཏེ་མ་གྲོངས་པའི་དུས་སུ་ཞབས་རྗེས་མ་ཐོབ་པས་ཐུགས་མ་ཚིམ། དུས་ཕྱིས་སློབ་མ་འདོད་ཚད་ལ་ཞབས་རྗེས་གནང་བ་དེ་ལ་དགོངས་པ་ཡིན་གསུངས། དེ་ནས་རྟ་དེ་ཕྱག་ཏུ་ནི་མ་བཞེས། དོལ་པ་ཅིག་ལ་བཙོངས་པས་ཟླ་བ་བཅོ་བརྒྱད་དུ་རིན་མ་ཁུག དེ་ནས་བུ་རམ་ཞོ་བདུན་ཡོད་པ་རྗེ་གོང་མ་ནི་འདས། འབུམ་པའི་ནང་དུ་བླུགས་ན་ཡང་སྡིག་རྐྱེན་དུ་འགྲོ་བར་འདུག ད་རིན་པོ་ཆེའི་ཐུགས་དགེ་འདུན་རྣམས་དང་ཁྱད་མེད་སྙམ་ནས་དེ་རྣམས་ལ་བག་རེ་ཕུལ་བས་ཐམས་ཅད་ཀྱིས་མི་དགོས་པ་འདི་འདྲ་བ་བྱེད་ཟེར་ནས་འབར། སྤྱིལ་པོའི་རྩིག་རྡོ་ཐམས་ཅད་ཀྱང་སྟག་ལུང་ཐང་པ་དང་རྣམ་གཉིས་ཀྱིས་ཁུར་ནས་འབུམ་པ་ལ་བཏང༌།
ཐམས་ཅད་ཀྱིས་བསོད་ནམས་ཅན་སྤྱིལ་པོའི་རྩིག་རྡོ་ཚུན་ཆད་ཚོགས་སུ་འགྲོ་བར་འདུག་བྱ་བ་ཡང་ཟེར། དེ་ཡང་སྔོན་རྗེ་གོང་མའི་ཞལ་སྔ་ནས་ད་རུང་ངའི་གྲྭ་པ་མ་འཚོགས། ངའི་བརྒྱུད་པ་ཁམས་ན་ཡོད་པའི་དགེ་བསྙེན་ས་བཅུ་པ་ཞིག་གིས་འཛིན་གསུང་ཞིང་སྤྱན་སྔར་བྱོན་པའི་དུས་སུ། ད་ནི་དེ་ཕྱིན་པ་ཡིན་ཞེས་ཉེ་གནས་རྣམས་ལ་གསང་བ་ལགས་སྐད། སྟག་ལུང་ཐང་པ་ལ་ཡང༌། ཁྱོད་ཀྱིས་དགེ་བསྙེན་དེ་ལ་བརྙས་པ་མ་བྱེད། ཁོ་བོ་བཅོམ་ལྡན་འདས་འཁོར་བ་འཇིག་ཡིན། དགེ་བསྙེན་འདི་རྗེ་བཙུན་སྤྱན་རས་གཟིགས་ཡིན་ཞེས་གསུང་སྐད། ཞང་པོ་རྒྱས་ཞུས་པ། བླ་མ་རིན་པོ་ཆེ་གྲོངས་ནས་ད་འགྲོ་བ་ལ་ཕན་པ་ཉིད་དང་འདྲ་བ་མི་འོང་ཞུས་པས།
ཁོ་བོའི་བྱང་ཆུབ་ཀྱི་སེམས་ཀྱིས་ཚོགས་བསྐྱངས་པས་ཅིས་ཀྱང་འོང་བ་ཡིན་གསུངས་པས། ཐམས་ཅད་ཀྱིས་ད་བླ་མ་རིན་པོ་ཆེའི་བརྒྱུད་པ་འཛིན་པའི་དགེ་བསྙེན་ས་བཅུ་པ་དེ་གང་ཡིན་ཞེས་ཀུ་དི་རེ་གླེང་བ་ལ། ཁ་ཅིག་ང་ཡིན་ཞེས་ཁོང་རང་སོ་སོ་ལ་ཁས་ལེན། ཁ་ཅིག་འདི་ཡིན་ཞེས་ཐ་དད་པར་གཞན་དང་གཞན་དུ་འཛིན་ནོ། ། མཁན་པོ་ཞང་གི་ཞལ་ནས་སྐུ་སྟོད་དུ་ཐལ་ལྕག་ཅིག་བརྒྱབ་ནས་དགེ་བསྙེན་འདི་ཡིན་ནམ་གསུངས། དེ་ནས་ཐམས་ཅད་དུ་གྲུབ་ཐོབ་སྒོམ་ཆེན་འདི་རྣམས་ཀྱི་ནང་ན་མཆོག་ཡིན་ནོ་ཞེས་གྲགས་པས། ཕན་ཚུན་ཆོས་ཀྱི་གླེང་བསླང་བྱེད་པའི་སར་བྱོན་པའི་དུས་སུ། ཁོང་གི་ལོ་རྒྱུས་ཀྱི་འཕྲོ་དེ་ཡང་ཆད། ཐམས་ཅད་ཀྱིས་ཆོས་ཞུ་བ་དང་ཞལ་ཟས་ཀྱི་བསྙེན་བསྐུར་ནི་མཛད། ཉེ་གནས་ལོ་བཅུ་བདུན་བསྟེན་པ་རྣམས་ཀྱང་ཆོས་ཞུ་བའི་བསམ་པ་བྱུང་ཡང་དུས་དེར་སྐུ་ལ་གསོལ་བའི་ན་བཟའ་མི་མངའ།
ཕད་བུ་ཞིག་གིས་སྐུ་སྨད་དཀྲིས་ཏེ་བཞུགས་པ་ལ་གཉལ་པའི་གྲོགས་པོ་ཞིག་ན་རེ། ང་ཡང་ངོ་ཚ་བར་འདུག་པས་ཁྱོད་འདི་གོན་ཟེར་ནས་རས་ཀྱི་རལ་གུ་ཞིག་བྱིན་ནོ། ། དེ་སྤོས་ལ་བཙོངས་ནས་གཟིམ་སྤྱིལ་དུ་བྱུག་པ་བྱས་པས་ཐམས་ཅད་ཀྱིས་འབར། ད་ལྟ་དེའི་དུས་མིན་རང་ཉིད་འཚོ་བའི་མཐུན་རྐྱེན་ལས་ལྷག་པ་བྱུང་ན་འབུལ་བ་ཡིན་ཟེར་བ་ལ་ང་ལ་ལྷག་མ་ཡོད་པ་ནམ་ཡོང་སྙམ་པས་དཔུང་གུ་ཆེ་གོན་པའི་རྟེན་འབྲེལ་བྱེད་པ་ཡིན་བྱས་པས་བདེན་ཏེ་འོང་སྙམ་པ་འདྲ་ཏེ་ཅི་ཡང་མི་ཟེར། ཕྱིས་དཔུང་གུ་ཆེ་གསོལ་བ་དེ་སྔོན་ཞལ་ཆེ་དེ་གསུངས་པས་བགོ་བ་ཡིན་གསུངས་སོ། ། དུས་དེར་འོན་དུ་སློབ་དཔོན་རྩི་ལུང་པའི་དྲུང་དུ་རྗེ་གོང་མའི་གདམས་ངག་ཐམས་ཅད་ཞུ་བར་དགོངས་ནས་སློབ་དཔོན་ལ་ཕྱག་རྒྱ་ཆེན་པོའི་སྒོམ་ནི་ང་རང་ལ་ཡོད། རྗེ་རིན་པོ་ཆེའི་གདམས་ངག་ཐམས་ཅད་ཁྱེད་ལ་མངའ་བས། ང་འབུ་དེ་ལ་མོས་གུས་བྱེད་པས་ཞུ་བ་ཡིན་ཞུས་པས། དུས་ཐམས་ཅད་དུ་སྟོན་པ་སྐྱུ་ར་སྒོམ་ནི་ཁོང་རང་བཟང༌། ཆོས་ལ་གུས་པ་བྱེད་པས་ང་ལ་ཆོས་ཞུ་བ་ཡིན་གསུངས་སོ། །
དེར་ཡང་ཡུན་རིང་དུ་བཞུགས་པས་སློབ་དཔོན་གྱི་སྐུའི་རིམ་གྲོ་ཡང་མཛད་ཞབས་ཏོག་ཡང་མཛད་པས་སྐུ་ཁམས་ལ་ཡང་ཕན་ཆེན་པོ་ཐོགས། བླ་མ་ལྡུམ་དང་གཏུམ་དང་རྣམ་པ་གཉིས་ལ་སློབ་དཔོན་གྱིས་དྲི་བ་ཡང་མཛད། གཞན་ཐམས་ཅད་ལ་གདམས་ངག་རྣམས་གནང་ཡང་ཉིད་ལ་རྫོགས་པར་མ་གནང་བས། ད་ང་འགྲོ་བ་ཡིན་པས་ཕྱི་ལ་ཕྱིན་པ་རྣམས་ལ་གདམས་ངག་གནང༌། ང་ལ་མི་གནང་བྱས་པས། ཁྱོད་ལ་ཅི་འདོད་པ་སྟོན་ཁྱོད་མ་འགྲོ་གསུང་སྟེ། དེ་ནི་གཞན་དུ་ཤོར་དོགས་པས་སྣ་འཛིན་པའི་ཐབས་སུ་འདུག་གོ། ། དེའི་དུས་སུ་སེང་སེང་བ་དང་ཨ་ཀོན་གཉིས་འཕོངས་པའི་དུས་ཀྱི་གྲོགས་པོ་ཡིན་ཏེ་ལས་ཀྱི་འབྲེལ་པ་ཟབ་མོ་ཡོད་པས་བསྙེན་བཀུར་དང་ཞབས་ཏོག་དཔག་ཏུ་མེད་པ་བྱས། ཁམས་ནས་ཕྱག་ཕྱིར་འབྲེང་བར་ཞུས་པ་ལ་ཕྱི་བཞིན་དུ་ཤོག ཁྱེད་དང་འགྲོགས་པ་མི་འོང་གསུང་ནས་མ་ཁྲིད།
དེ་ནས་ཁོང་གཉིས་འོན་དུ་ཕྱིན་ནས་ད་ཁྱེད་རང་ལ་སྒོམ་ཞུ། བླ་མ་གཞན་མི་འཚོལ། ཡུལ་གྱི་ཕབས་ཀྱིས་ཡུལ་གྱི་ཆང་འཚོད་ཟེར་བ་ལ། ད་ལྟ་ང་སྒྲུབ་པ་བྱེད། ཆོས་མི་སྟོན། བླ་མ་རིན་པོ་ཆེ་ནི་འདས། འདི་ན་སྒོམ་ཐེབས་པའི་བླ་མ་གཞན་མེད་པས་སིང་སིང་བ་ན་སོ་གཞོན་པས་གཉོས་ཀྱི་དྲུང་དུ་སོང་བྱས་པས། གཉོས་ཀྱི་དྲུང་དུ་སོང་ངོ༌། ། ཨ་ཀོན་ལ་ཇ་སིག་གཉིས་ཡོད་པ་ལོངས་ཟེར་བ་ལ། ཇ་བླངས་ན་ལམ་གྱི་མགོ་འདོན་དགོས་པས་ཁོང་དང་མི་མཐུན་པར་དགོངས་ནས་མ་བླངས།
དུས་འདི་རྣམས་སུ་ནན་ཏན་དང་བརྩོན་འགྲུས་ཆེན་པོས་ཐུགས་དམ་མཛད་པས་སྒོམ་སྐྱོན་མང་པོ་བྱུང་སྟེ། ནམ་མཁའ་སེང་གེས་གང་བ་དང༌། ས་གཞི་ཐམས་ཅད་མར་མེས་གང་བ་དང༌། སེང་གེ་དེ་དག་གི་ཁ་ནས་མདུང་ཐུང་ཕྱུང་ནས་སྨིན་མཚམས་སུ་བརྡེག་པ་ལ་སོགས་པ་སྐྱོན་དཔག་ཏུ་མེད་པ་བྱུང་བས། ད་བླ་མ་རིན་པོ་ཆེ་ནི་མི་བཞུགས། བླ་མ་གཞན་གྱིས་ངའི་འདི་བཅོས་ཤེས་པ་ཡང་མེད། སློབ་དཔོན་རྩི་ལུང་པ་འདི་བླ་མ་རིན་པོ་ཆེའི་གདམས་ངག་མ་ལུས་པ་མངའ་བས་ཁོང་རང་དྲག་གམ་སྙམ་ནས་ཞུས་པ་ལ། ལམ་འབྲས་ཀྱི་ཡི་གེ་ལ་གཟིགས་པ་མ་གཏོགས་པའི་བཅོས་གཞན་མི་འདུག ཡི་གེ་ནས་ཇི་ལྟར་གསུངས་པའི་བཅོས་དང་རྟེན་འབྲེལ་ཐམས་ཅད་ལ་མ་མཛད་པ་མེད་པ་ལ། གང་གིས་ཀྱང་ཕན་པ་སྤུའི་རྩེ་ཙམ་ཡང་མ་བྱུང༌།
དེ་ནས་ཇོ་མོ་ལྷ་རྗེ་མའི་ལམ་འབྲས་ཀྱི་ཡིག་སྣ་ཞིག་གཟིགས་པས། དེ་ཅུང་ཟད་ཟབ་པར་འདུག་པས་ཇོ་སྲས་ཙན་ཏིའི་དྲུང་དུ་བཞུད་པར་བཞེད་ནས་དབུ་རུར་བྱོན་ཏེ། འཕན་ཡུལ་དུ་སློབ་དཔོན་ལུམ་པོ་བ་དང་མཇལ། དེ་ནས་ཡང་བྱོན་པས་སྐྱིད་ཤོད་དུ་བྱོན་པས། སྟོད་ལུང་གི་བྲག་རུམ་ཞིག་ན་ལྷ་ཞིང་ཞེས་བྱ་བའི་གནས་གཞི་ཞིག་ན་དགེ་བཤེས་ཤིག་བཞུགས་ནས་འདུག་པས་དེ་ལ་དད་པ་ཡང་སྐྱེས། ལྷ་ཁང་ལ་སྐོར་བ་མཛད་པ་ལ། གཉེར་པ་དེ་བྱུང་ནས་གོང་རྩ་ལ་འཇུས་ནས་སྒོར་ཕྱུང༌། རྡོ་སྒྱེད་པུ་ཙམ་ཞིག་བླངས་ནས་སྐུ་ལ་བརྒྱབ་པས་དྲན་པ་མེད་པར་བརྒྱལ་ནས་ཡུན་རིང་དུ་འགྱེལ། ཅུང་ཟད་སངས་པ་དང་ཁྱི་ཆེན་པོ་ཞིག་གིས་བཞོན་ནས་ཟ་ཡང་མི་ཟ་བར་འདུག དེར་གཉེར་པ་དེ་བས་ཁྱི་འདི་དྲན་པ་དང་ཤེས་རབ་ཆེ་བར་འདུག་སྙམ་དུ་དགོངས་ནས་བཞེངས་ཏེ།
སྤྲང་པོ་འདྲེ་ཞིང་བ་ཁྱོད་མ་འགྱོད་ཅིག་གསུངས་ཏེ། སེར་བ་མཛད་པར་བཞེད་པ་ལ་ཕྱག་ལེན་ལ་མ་ཐེབས། དུས་དེར་རླུང་སྒོམ་པ་མེད་ན་ཤི་གསུང༌། གཉེར་པ་དེ་ཡུན་རིང་པོ་མ་ལོན་པར་མཛེས་ཁྱེར། དུས་ཕྱིས་ལྷ་ཞིང་པ་རྨེག་མེད་པར་སོང་བ་ལ་སྤྱན་སྔ་ཉིད་ནས་རྟེན་འབྲེལ་མཛད་པས་སོར་ཆུད་དོ། ། དེ་ནས་ཡང་སྐྱིད་ཤོད་དུ་བྱོན་ཏེ་ར་མོ་ཆེར་ཞག་ལྔ་བཞེས་པ་མ་རྙེད་པར་བསྙུང་བས་ལུས། དགེ་བཤེས་ཞང་དབྱེ་པ་ལ་ཁབ་སྐུད་ཅིག་ཕུལ་ནས་ཕྱག་འཚལ་བས་སྟོན་པ་ལ་ཆབ་ཚྭ་དྲོངས་གསུང་ཁོང་གིས་སྟེང་ཁང་ཞིག་ཏུ་བཞག་པས། སྐས་རྩར་ཁྱི་བསྐོར། ཁོང་རང་ཉེ་གནས་རྣམས་ཆབ་ཡང་འཆག་ཡང་འཆག་བྱེད་པ་ལ། ཐུགས་ལོག་ནས་ཁྱི་བཙོགས་པས།
དེ་ཅི་ཡིན་ཟེར། ཅི་ཡིན་དེ་བས་ཅི་ཡིན་དགེ་བཤེས་པས་ཆབ་ཚྭ་དྲོངས་བྱས་པས་མི་འདྲེན་པ་གསུངས་པས། དེར་ཁོང་གིས་གདན་དྲངས། དེ་ནས་སྟོན་པ་ཞིག་བཞུགས་པ་དེས་ཆབ་ཚྭ་སུན་གསུམ་ལྷག་འདྲེན་དུ་བཅུག་པས། ད་ལྟ་སྟོན་པ་དེ་ཡོད་ན་ངས་རྟ་བཟང་སེང་གེ་ཁྲོས་པ་འདྲ་བ་ཞིག་འབུལ་བ་ལ་གསུངས་སོ། ། དེ་ལྟར་དབུ་རུ་འདི་རྣམས་སུ་ཡང་འོ་བརྒྱལ་བ་མང་པོ་བྱས་ནས་ལྷ་སར་བྱོན་ནོ། ། དེ་ནས་སློབ་དཔོན་སྒོམ་ཆུང་དེ་འཕྲུལ་སྣང་ན་བཞུགས་པ་ལ་ཉི་མ་གསུམ་དུ་ཞུ་སྣ་གཏང་ཡང་མཇལ་སྐབས་མ་རྙེད། བཞི་པ་ལ་ཞུ་སྣ་དེ་ཁྲོས་པས་ཞལ་མཇལ་ཆོས་ཤིག་ཀྱང་ཞུས། དེ་ནས་གཙང་དུ་བཞུད་པར་ཐུགས་ཐག་བཅད་པས། མཁའ་འགྲོ་མང་པོ་ངུ་བ་དང་སྐྲ་འབལ་ཞིང་ལྟས་ངན་པ་སྟོན་པ་བྱུང་བས།
ད་གཙང་དུ་འགྲོར་མི་བཏུབ་པར་འདུག་སྙམ་ནས་འཕྲུལ་སྣང་དུ་བྱོན། ཞག་བཅོ་ལྔ་ཇོ་བོ་ཤཱཀྱ་ཐུབ་པར་བླ་མ་རིན་པོ་ཆེར་བསྒོམས་ཤིང་སྐོར་བ་བྱས་གསོལ་བ་བཏབ་པས་གོ་བ་བག་ཙམ་བྱུང་ཡང་འཚེངས་ནུས་པ་ནི་མ་བྱུང་སྟེ། སྐྱོན་དེ་རྣམས་ཀྱི་འབྱུང་བའི་རྒྱུ་དང༌། བཅོས་པའི་ཐབས་ཐམས་ཅད་ཀྱང་ཕྱིས་ཨེར་ཐུགས་སུ་ཆུད་པ་ཡིན་གསུངས་སོ། ། དེ་ནས་བླ་མ་ཞང་འཚལ་པའི་དྲུང་ན་མི་ཚང་ཞིག་ཡོད་པའི་སར་བྱོན་པ་ལ། ཁོང་ཆོས་བཤད་ཅིང་བཞུགས་པའི་སྒོ་ལ་འཚངས་པས་འདི་ན་རྟོགས་ལྡན་མིན་པ་མི་ཚུད་ཟེར་ནས་སྒོ་བར་དུ་བཙིར་ཏེ་ལྡོག་གོ། ། དེ་རྣམས་སུ་ཡང་ཐུགས་དམ་གྱིས་ཐུགས་ཁེངས་པས་ཉམ་ང་ནི་མེད། ཁམས་པ་རྣམས་ལ་བསོད་སྙོམས་ཀྱི་ལུགས་ནི་མེད་པས་འོ་བརྒྱལ་བར་མཛད་པས་ཕག་མོ་གྲུར་བྱོན། བར་དེར་དབུར་གཡོར་གཉིས་ཀར་གཏམ་ངན་གྱི་གྲགས་པ་ཆེན་པོ་བྱུང་ནས། སྐྱུ་ར་སྨྲ་བཅད་པས་སློབ་མའི་ཇ་སིག་གཉིས་ཧམ་པ་བྱས་ནས་ར་ལོ་ལ་དབང་བསྐུར་ཞུར་སོང་ཟེར་ནས་ཐམས་ཅད་ཀྱིས་ཁ་ལོག་བྱུང༌།
མྱང་རྡོ་རྗེ་ཞེས་བྱ་བ་གྲོགས་པོ་ཞིག་ཡོད་པ་དེས་ཁ་བཟུང་ནས། འོངས་བྱས་པ་ཁོ་ཇ་ཡང་མི་ལེན་དབང་བསྐུར་ཡང་མི་ཞུ། ང་བདེན་ནམ་མི་བདེན་ཟེར་ནས་བྲོ་འཁྲབས་སོ། ། དེ་ནས་ཀྱང་དབང་བཞི་རྫོགས་ཤིག་ཞུ་འདོད་པར་བྱུང་སྟེ། གཅིག་ཏུ་བླ་མ་བཟང་བས་ཁེ་གྲགས། གཉིས་སུ་གྲུབ་ཐོབ་ཆེན་པོར་གྲགས་པས་སུ་ལ་ཡང་ཞུ་བ་མ་ནུས། དེར་དཔལ་ནཱ་རོ་པ་ཆེན་པོ་ལ་གསོལ་བ་བཏབ་པས། རྒྱུད་བྱིན་གྱིས་བརླབས་ཤིང་དབང་བསྐུར་བ་ཡིན་ཞེས་བྱ་བ་གསུངས་སོ། ། དེ་ནས་བླ་མ་ཡལ་སྤྱན་འདྲེན་དུ་བྱུང་བས། ད་ཡང་སྒྲུབ་པ་འདི་ཉིད་དུ་བྱ་སྙམ་དུ་དགོངས་ནས་ཨེར་བྱོན་ནོ། །
དེའི་ནུབ་མོ་བླ་མ་ཡལ་ལ་རྩིགས་སུ་ང་ལ་བྱིན་རླབས་མེད་པས་གཏོར་མ་མི་ཞུ་བ་དང༌། ཆོས་མི་ཤེས་པས་ཆོས་མི་ཞུ་བ་དང༌། ཡོན་བདག་མོ་ཕུག་ཏུ་མི་འོང་ན་ཟན་ཞུ། དེ་མིན་ན་མི་ཞུ་གསུངས་པས་ཡོན་བདག་མོ་ན་རེ། བླ་མ་ང་མི་འོང༌། ང་མི་འོང་ཟེར་རོ། ། བླ་མ་ཡལ་ན་རེ། ཁྱེད་རང་ཇི་ལྟར་དགོངས་པ་བཞིན་དུ་བྱའོ་ཞེས་ཞུས་པས། ས་སྣ་ཆུང་ངུ་གཉིས་ཡོད་པ་ལས་ཕན་ཚུན་དུ་མི་འདའ་བར་དམ་བཅའ་མཛད་དེ་ལོ་གསུམ་སྒྲུབ་པ་མཛད་དོ། ། སྒྲུབ་པ་མཛད་པའི་གནས་དེ་ཡང་ཤིན་ཏུ་གཉན་པ།
ནུས་པས་སྙེམས་པའི་རྣལ་འབྱོར་པ་སྔ་ཕྱི་བཞི་ཙམ་གྱིས་གཅོད་བྱས་པས་ཐམས་ཅད་ཤི་བར་གྱུར་པ་ཀླུའི་ལུས་ཆེན་པོ་འཁྱིལ་བའི་མགོ་བོའི་སྟེང་ཡིན་ཏེ། དགུན་སྒང་གི་དུས་སུ་ཡང་དབུ་སྔས་ཀྱི་འོག་ཏུ་ཡང་འབྲུག་གི་སྒྲ་དི་རི་རི་གྲགས་པ་ཡིན་ནོ། ། དུས་དེར་བླ་མ་ཡལ་གྱིས་ཞག་བཅོ་ལྔ་ན་རྒྱགས་ཕྱེ་རེ་རེ་ནི་བསྐྱལ། མི་དང་ཡོན་བདག་ནི་གང་ཡང་མི་འོང༌། གཏོར་མ་དང་བྱིན་རླབས་ཞུ་བ་ནི་མེད། ལོ་བདུན་ལ་ཡོན་བདག་མོ་དེ་ལན་གཅིག་ནི་ཁྱིམ་ཐབས་དང་ལྷན་ཅིག ལན་ཅིག་བུ་དང་མི་བཞི་ཙམ་དང་ལྷན་ཅིག་ལན་གཉིས་ཕྱིན་ཏེ་ཡོན་བདག་མོའི་ལག་ནས་བྱུང་བའི་ཟས་ནི་མི་གསོལ། གཞན་དག་ན་རེ་ཁྱེད་ཀྱི་བླ་མ་དེ་ལ་ཨ་མ་ཡོད་དམ་མེད་ཟེར་བ་དེ་ལྟ་བུའི་མཛད་པས་ཉིན་པར་ནི་བསྐྱེད་རྫོགས་གཉིས་ཀྱི་ཏིང་ངེ་འཛིན་གྱིས་དབང་བྱས། མཚན་མོ་ནི་རྨི་ལམ་དང་འོད་གསལ་གྱིས་དུས་འདའ། ནམ་ལངས་པ་དང་སྔ་ཐུན་དང་པོ་ལ་འཆི་བ་དང་མི་རྟག་པ་ལས་རྒྱུ་འབྲས་དང་འཁོར་བའི་ཉེས་དམིགས་རོ་མྱོང་ཙམ་མཛད།
དེ་ནས་བྱང་ཆུབ་མཆོག་ཏུ་ཐུགས་བསྐྱེད་ནས་ཐུགས་དམ་ལ་ཡུན་རིང་དུ་མཉམ་པར་བཞག ཉི་མ་ཕྱེད་དུ་ཉེ་བ་ན་བཞེངས་ནས་སྐྱོ་ཚ་སྐོལ་བའི་བར་དུ་ཀུ་སཱ་ལིའི་ཚོགས་གསོག་མཛད། དེ་ནས་ཞལ་ཟས་དེ་བྱིན་གྱིས་བརླབས་ནས་གསོལ། ཕྱག་རྒྱ་ཆེན་པོའི་ངང་ནས་མདོ་ཚར་རེ་ཡང་གསུངས། དེ་ནས་ཡང་ཐུགས་དམ་མཛད་དེ་ཕལ་ཆེར་ནི་མེ་མ་བུས་པར་ཕྱེ་སྦར་རེ་དང་ཆབ་རེ་གསོལ་ལོ། ། དུས་དེར་ཕྱི་ནང་གི་རྟེན་འབྲེལ་ཅུང་ཟད་ཙམ་ཐུགས་སུ་ཆུད་དེ། ཕྱིའི་རྟེན་འབྲེལ་རྡེའུ་དང་ཤིང་བུ་ཡན་ཆོད་ཐང་ལ་འཇོག་པའི་ཚུལ་ཙམ་གྱིས་ཕན་གནོད་ཇི་ལྟར་འགྲུབ་པ་གཟིགས་ཀྱང༌། ནང་གི་རྟེན་འབྲེལ་ནི་མ་འབྲེལ་བ་ཡིན་གསུང༌། བསྙུང་ངམ་ཉེས་པ་བག་ཙམ་བྱོན་ཡང་བྱ་དང་བྱིའུ་ལ་སོགས་པ་དངོས་སུ་འཕྲུལ་འཁོར་ཡང་བྱེད། ངག་གི་རིགས་བྱེད་ཀྱིས་ཀྱང་ཕན་པ་སྒྲུབ་པའི་ཐབས་སྟོན་པ་དང༌།
གཤིས་ཀྱིས་དགེ་བ་དང་མི་དགེ་བ་བཀག་པ་ཡེ་བཀག་དང་གནང་བ་ཡེ་གནང་ཡང་དེར་ཐུགས་སུ་ཆུད་དོ། ། ཉིན་ཅིག་ཐུགས་ཀྱི་དགོངས་པ་ལ་ཐེག་པ་ཆེན་པོ་གསང་སྔགས་སུ་འཁོར་བ་ཐོག་མ་མེད་པ་ནས་འཁོར་བར་འཁྱམས་པ་དེ་རླུང་དབུ་མར་མ་ཚུད་པས་ལན་པ་ཡིན་གསུངས་པས། ད་རླུང་དབུ་མར་མ་ཚུད་ན་གསོན་ཡང་ཅིར་རུང༌། དབུ་མར་ཚུད་ན་ཤི་ཡང་དེས་ཆོག་སྙམ་ནས། ཤི་མེད་ཀོ་མེད་དུ་དྲག་རླུང་གཅུན་པས་ནམ་མཁའ་ལ་རྗེ་བཙུན་མ་འཕགས་མ་སྒྲོལ་མ་བདུན་ཨུཏྤལ་སྔོ་སིང་ངེ་བ་བསྣམས་པ་བྱོན་ནས་ཤིན་ཏུ་ཟབ་པའི་ཆོས་གསུངས་སོ། ། གཞན་ཡང་སངས་རྒྱས་དང་བྱང་ཆུབ་སེམས་དཔའ་མང་པོའི་ཞལ་གཟིགས། འགྲོ་བ་རིགས་དྲུག་གི་གནས་སྦྱོང་ཡང་བྱུང༌། མཁའ་འགྲོ་མ་དཔག་ཏུ་མེད་པའི་ཚོགས་ཀྱི་འཁོར་ལོ་ལ་གདན་ཡང་དྲངས། འཇིག་རྟེན་པའི་ལྷ་ཆེན་པོ་རྣམས་ཀྱིས་འཇིགས་པ་དང་ཉམ་ང་བའི་བར་ཆད་བརྩམ་པ་ལ་ཐུགས་དམ་མཛད་པས། བྲག་ཕུག་བསེ་དྲིས་གང་བ་དང༌།
འབྱུང་པོའི་མགོ་ཚལ་པར་གས་པ་དང༌། སྡིག་པ་ཅན་ཚར་གཅོད་པ་དང༌། གན་རྐྱལ་དུ་འགྱེལ་ཞིང་བཅིངས་པ་ལ་སོགས་པ་དུ་མ་ཡང་བྱུང་ངོ༌། ། ཡང་རེ་ཤིག་སྤྱན་མ་བདེ་བ་ལ་ཀླུའི་རྒྱལ་པོ་སོག་མ་མེད་ཀྱི་ལྕེས་སྙུན་དེ་བླངས་ཤིང་བསལ་ནས་གསོལ་ཆུ་ཡང་ཕུལ། ཏིང་ངེ་འཛིན་གྱི་ཉམས་ཉིན་མཚན་ངོ་མི་ཤེས་པ་ཡང་བྱུང༌། དང་པོ་དེ་ལ་དགའ་ཡང་ཕྱིས་ཉམས་དེ་རང་གིས་སུན་ནས་སྐྱུག་ལོག་པར་འདུག་གསུང༌། ཉིན་ཞིག་ཕྱི་རོལ་གྱི་རྟེན་འབྲེལ་ཇི་ལྟ་བར་ནང་གི་རྟེན་འབྲེལ་ལ་ཡང་འཕྲིག་ཟོས་པས་ཆོས་འདི་འདྲ་བ་ཡོད་པར་འདུག་པ་ལ་མི་གསུང་ནས་ཐུགས་རྗེ་རེ་ཆུང་སྙམ་ནས་ཡུན་རིང་དུ་བཤུམས་ཤིང་བླ་མ་ལ་འཁང་ར་བྱས། ཅུང་ཟད་ལོན་པ་དང་གསུང་མང་པོ་དྲན་ནས། བླ་མ་རིན་པོ་ཆེས་གསུངས་ནས་འདུག་པ་ལ་ངས་མ་གོ་བ་སྙམ་ནས་ཕྱག་གིས་དབུ་སྐྲ་འབལ་ཞིང་མང་པོ་བཤུམས་སོ། ། ལོ་གསུམ་སོང་བ་དང་གདན་སར་བྱོན།
དཔལ་སྟག་ལུང་ཐང་པ་དང་མཇལ་ནས་ཆོས་ཟབ་མོ་མང་པོའི་གསུང་གླེང་དང་གདམས་ངག་གི་ལྡུམ་བུ་སྣ་ཐུག་ཀྱང་མཛད་དོ། ། དེ་ནས་སྤ་གྲོ་སྟག་ཚང་ལ་སྒྲུབ་པ་བྱེད་དུ་བཞུད་པར་བཞེད་ནས། མདོ་སྨད་པ་སོ་སྟོན་བྱ་བས་ཞབས་རྗེས་ཤིག་ཁྱེར་བ་དེ་ལེན་པ་ལ་སྙད་བཏགས་ནས། མཆོད་རྟེན་ལ་ཕྱག་འཚལ་གསོལ་བ་བཏབ་ནས་འཇང་ཕུར་བྱོན་ནོ། ། དེར་བན་དེ་ཞིག་དང་ཕྲད་པ་དང་འགྲོགས་ནས་རྒྱ་མ་སྒང་དུ་བྱོན། དེ་ན་གྲོགས་པོ་ཞིག་ཡོད་པ་ལ་ཕྱེ་བསླངས་པས་ཕྱེ་བྲེ་ལྔ་དང་མར་ཚུད་ཅིག་བྱིན། ནུབ་མོ་རྒན་མོ་དད་པ་ཅན་ཞིག་གིས་གནས་གཡར། བན་དེ་དེས་ནི་ནང་གཏོར་བཏང་སྟེ་ཁོང་སྡེ་པ་སྐྱིད་ཤོད་དུ་སོང་ངོ༌། ། ཉིད་ནི་འཕན་ཡུལ་མདའ་ཞུགས་བྱས་ནས་བྱོན། དེ་ན་སྟོན་མོ་བྱེད་པའི་གྲལ་དུ་བཞུགས་པས།
ཟན་ཆེན་པོ་བྱུང་ནས་སློབ་དཔོན་ཁམས་པ་ལ་སོགས་པ་ཕག་མོ་གྲུ་པ་མང་པོས་གསོལ་ཏེ་ཚོགས་པ་དེ་ཐམས་ཅད་པས་ང་འབུ་ཞིང་དག་སྙམ་མོ། ། དེ་ནས་ཕྱིར་སྐྱིད་ཤོད་དུ་བྱོན་པས། འཇོ་ཚ་སྟོན་བླ་མ་སྐྱབས་ཀྱིས་བུ་རམ་ཁྲུ་སྒོར་མ་ལ་སོགས་པའི་བསྙེན་བཀུར་བྱས། ད་འདིར་བཞུགས་ཟེར་བས་མ་བཞུགས། དར་ཁ་བདུན་ཕུལ་ནས་གོས་ཤིག་གྱིས་ཟེར་བས་དེ་བཟུང་ནས་སློབ་དཔོན་ཀླག་མདའ་པ་ལ་ཕུལ། སློབ་དཔོན་གྱིས་དགྱེས་དགྱེས་མང་པོ་མཛད་དེ་ངའི་སློབ་མ་གྲུབ་ཐོབ་བྱུང་གསུང༌། སྤ་གྲོ་ལ་འགྲོ་བར་ཞུས་པས་ངའི་བཀའ་རྒྱ་ཡིན། སྒྲུབ་པ་ལ་དབུས་དགའ། གཙང་དུ་མ་འགྲོ་གསུངས། དེ་ནས་སྐྱིད་ཤོད་དུ་བྱོན།
ལམ་དུ་འགྲོགས་པའི་བན་དྷེ་དེ་འཁོར་མང་པོ་བསྡུས་ནས་འདུག ཕན་ཚུན་ངོ་ཤེས། ཁོ་ན་རེ། དེ་ཙམ་གྱི་བར་དུ་འགྲོགས་ཀྱང་ཕན་ཚུན་ངོ་མ་ཤེས། ཅུང་ཡང་ཟབ་དྲགས་ཟེར་ནས་བསུ་བ་དང་ཕྱག་མཛད། དེ་བླ་མ་དགྱེར་ཡིན་པར་འདུག་གོ། ། ཁོང་གིས་ད་འདིར་སྒྲུབ་པ་མཛོད། ངས་དང་པོ་གསེར་ཞོ་བདུན་ཡོད་པ་དེ་འབུལ། དེ་ནས་ཅི་དགོས་ཞབས་ཏོག་བྱེད་ཟེར་བ་ལ། གསེར་གྱི་ངོར་ཆོས་ཞུ་དགོས་པར་འོང་སྙམ་ནས་མ་བླངས་ཏེ་བྱོན་པས།
ལམ་དུ་མི་བོང་བུ་དེད་པ་རིད་ཅིང་སྐེམ་པ་འགའ་ཞིག་དང་ཕྲད། སྤ་གྲོ་ན་ཅི་འདུག་དྲིས་པས་མུ་གེ་ཆེན་པོ་བྱུང་ནས་མི་རྣམས་ཤི། ཐམས་ཅད་རོར་སོང་ནས་འདུག་ཟེར་བས་བཞུད་པའི་བློ་དེ་ནས་ལོག ཕྱིར་བྱོན་ནས་ཆུ་བོ་རིར་བྱོན། བུད་མེད་མང་པོ་འདུག་པའི་རྩར་བཞུད་དེ་བསོད་སྙོམས་ཞུ་བྱས་པས། བུད་མེད་ཅིག་ན་རེ་བསོད་སྙོམས་བྱེད་པའི་མི་རིགས་ཀྱང་ཡིན་ནམ་ཟེར་ནས་ཕྱེ་ཕོར་པ་གང་བྱིན། ད་ལྟ་ཡང་དེ་དྲིན་དུ་ཆགས་གསུང༌། དེ་ནས་ཕྱེ་དེ་བཏུམས་ཏེ་ཆུ་བོ་རིའི་རྩེ་མོར་གཟིམས་པ་ལ། ཕག་མོ་གྲུར་ཕག་སྒོམ་བྱ་བས་མི་བཏང་ཏེ་འབོད་པར་བྱུང་བས་མར་བྱོན་ནས་ཞག་ཅིག་བཞུགས་ནས་བཞུད་པ་ལ། དགེ་བཤེས་འཛམ་བྱ་བས་ཕྱེ་སྐུར་དུ་མ་བཅུག
དེ་ནས་གྲུ་གུ་སྒང་དུ་བྱོན་བཙུན་ཆུང་ཞིག་གིས་ཞག་གསུམ་བསྙེན་བཀུར་བྱས། དེ་ནས་དོལ་དུ་བྱོན་སྔགས་པ་ཞིག་དང་བགྲོ་གླེང་བྱས་ནས་གནས་གཡར་སྐྱེལ་མ་ཡང་བཏང་ཏེ་གཙང་པོ་བརྒལ་ནས་བསམ་ཡས་སུ་བྱོན་ནོ། ། དེ་ན་གནས་པོ་དེའི་སར་བྱོན་པས་དྲག་པོར་འབར་ནས་སྒོ་བཅད་དོ། ། དེ་ཁམས་གསུམ་ཟངས་ཁང་གླིང་གི་སྒོ་ཁར་རྡོ་ཁ་ཅིག་བསྡུས་ཏེ་དེ་ནུབ་ཐུགས་དམ་མཛད། ནངས་པར་མཆིམས་ཕུ་ན་སྒོམ་པ་བློ་བརྟན་བྱ་བ་འདྲིས་བཤེས་ཤིག་ཡོད་པ་དེ་ཕྱེ་བསླང་སྙམ་ནས་བྱོན་པ་ལ། ཁོ་ཡུན་རིང་པོར་གབ། དེར་སྒོ་ལ་རྡོ་བརྒྱབ། ཐུགས་ཁྲོས་པས་ཕྱེ་ཞིག་བྱིན་ནོ། ། དེར་དགེ་བཤེས་དར་མ་སེང་གེ་བྱ་བ་ཡོད་པས་ཞག་གསུམ་བསྙེན་བཀུར་བྱས་སོ། ། རོ་ཤུ་རལ་གུ་བོར་བ་ཞིག་ཡོད་པ་གནང་བ་གསོལ་དེ་ལམ་སྲུངས་མཛད་ནས་བྱོན་པས།
ལམ་དུ་ཇག་པ་འགའ་དང་ཕྲད་ཀྱང་མ་བཅོམ་པར་རྡོ་ཡུལ་དུ་བྱོན་ནོ། ། དེ་ནས་གནས་པོ་རྡོ་པ་ཅན་དུ་བྱོན་པ་ལ་ཁྱིམ་དུ་མི་ཚུད་པར་དགོངས་ནས། ལྷམ་ཅུང་ཟད་དྲག་པར་ཡོད་པས་སྣ་ཕར་བསྟན། ན་བཟའི་ལྷན་པ་བཟང་ཤོས་ཀྱིས་པང་བཀབ་ནས་བཞུགས་པས་ཁྱིམ་དུ་ཚུད་དོ། ། དེའི་དུས་སུ་དར་དམར་མོ་ཁ་ཕྱེད་དུག་པོའི་གསེབ་ན་ཡོད་པ་ལ་ང་ལ་ནོར་ཡོད་སྙམ་སྟེ་དེ་ཁོང་ལ་འཚོང་དུ་བཅུག་སྟེ་ནས་བྲེ་བཞིའི་ཕྱེ་སྔས་སུ་བཅུག་སྟེ་གཟིམས་སོ། ། དེ་རྣམས་ཐམས་ཅད་དུ་ལྟོགས་པ་དང་སྡུག་པ་དང་དྲ་ཤ་ཆད་པར་བྱུང་ནས་ཕྱིར་ཕག་མོ་གྲུར་བྱོན་ནོ། ། དེ་ནས་ཡང་དབྱེར་བྱོན་ནས་སྔ་མ་ལྟར་ལོ་གཉིས་སུ་ཐུགས་དམ་མཛད་པས་སྐུ་ཁམས་མ་བདེ་བ་དེ་བྱུང་སྟེ། དེ་ཡང་སྤྱིར་ཐུབ་པ་ཆེན་པོ་ཉིད་ནས་བཀའ་བབས་ཀྱི་བརྒྱུད་པ་ཡིན་པ་དང༌། སྙིགས་མའི་དུས་སུ་སྒྲུབ་པ་བྱས་པས་དངོས་གྲུབ་འབྱུང་བའི་སྔོན་དུ་བར་ཆད་འབྱུང་བར་བསྟན་པ་དང༌། ཕྱག་རྒྱ་ཆེན་པོའི་མངོན་པར་རྟོགས་པ་མཐར་ཐུག་ཀྱང་རྒྱུ་འབྲས་ཀྱི་རིགས་མི་འདོར་བར་བསྟན་པ་དང༌།
བླ་མ་དམ་པ་བས་ཀྱང་གྲོགས་རྡོ་རྗེ་མཆེད་གྲོགས་ཀྱི་དམ་ཚིག་གཉན་པར་བསྟན་པ་དང༌། རྫས་ཀྱི་དངོས་པོ་ཐམས་ཅད་རྟེན་འབྲེལ་གྱི་གང་ཟག་མཐོ་དམན་དུ་གྱུར་པར་བསྟན་པ་དང༌། དགེ་སྦྱོར་གྱི་སྟོབས་ཆེན་པོས་ཐོག་མ་མེད་པའི་བག་ཆགས་སློངས་ཤིང་འདག་དགོས་པ་བསྟན་པས་སྐུ་ཁམས་མ་བདེ་སྟེ་སྐུ་ལ་ན་ཚ་དང་ཟུག་གིས་ནི་གང༌། མེ་རླུང་གི་སྟོབས་ཀྱིས་དབུ་སྐྲ་དང་བ་སྤུ་ཐམས་ཅད་ནི་མྱགས། མཐུན་པའི་རྐྱེན་རྫས་དང་དངོས་པོ་ཐམས་ཅད་ཀྱིས་ཀྱང་གནོད་པ་ཆེན་པོ་བསྒྲུབ་པར་ནི་གྱུར། ཐ་ན་ཁྱོད་ཅི་ཙུག་ཡོད་ཟེར་བའི་ནད་འདྲི་བ་ཞིག་ཀྱང་མེད། ཉིན་ཞིག་ཀླུང་ནས་མི་ཞིག་གིས་སྐད་རིང་བཏང་ནས་དེ་ཡིན་ཟེར་བ་ལ། དེ་ང་ལ་ཟེར་བ་ཡིན། གྲུབ་ཐོབ་ཆེན་པོའི་མཐའ་འདི་ལྟར་སོང་བྱ་བ་ཡིན་སྙམ་མོ། ། ཡང་ཉིན་ཞིག་མི་ཚང་ལ་ཡུས་ཆེན་པོ་བྱུང་ནས།
ང་འདི་འདྲ་བ་ལ་བལྟ་བ་ནི་སུ་ཡང་མེད། སྐྱུ་ར་ཁམས་གསུམ་བྱ་བ་དེས་ང་ཉུལ་དུ་འོང་སྟེ་འོང་སྙམ་དུ་དགོངས་པས། འོང་འོང་འདྲ་བས་ཕྱིར་གཟིགས་འདོད་པར་བྱུང་ཡང་ཉུལ་བ་ཡང་མེད་དོ། ། དེར་རང་ཉིད་ལ་ཐུགས་མུག་ཆེན་པོ་སྐྱེས་ནས་ང་བླ་མ་རིན་པོ་ཆེའི་སློབ་མ་ཡང་ཡིན། གྲུབ་ཐོབ་ཀྱི་ཁ་སྐད་ཀྱང་ཡོད་པ་ལ་ནད་འདི་ལྟ་བུ་བྱུང༌། བླ་མ་དམ་པའི་ཞབས་དྲངས། རྡོ་རྗེ་མཆེད་གྲོགས་རྣམས་དང་ཡོན་བདག་པ་འདི་རྣམས་དང་ཁམས་པ་རྣམས་ཀྱི་རྐང་འདྲེན་དུ་སོང༌། ད་ཕྱོགས་གར་ཕྱིན་ཡང་སྐབས་མེད། གདན་སར་ཕྱིན་ནས་འབུམ་པ་ལ་བསྐོར་བ་བྱས་ན་ཡང་ཕག་མོ་གྲུ་པའི་གྲུབ་ཐོབ་འདི་ཙུག་སོང་ཟེར་ནས་ཞབས་འདྲེན་ཆེན་པོ་འགྱུར། མཁན་པོ་ཞང་གི་སྤྱན་སྔར་ཕྱིན་ཡང་ནས་བྲེ་ལྔ་དང་ཞག་གཅིག་གི་ལྟོ་སྟེར།
སློབ་དཔོན་རྩི་ལུང་པའི་སྤྱན་སྔར་ཕྱིན་ན་ང་ལ་གྲིབ་འོང་ཟེར་ནས་སྐྱོ་ཚ་སུན་གཅིག་དང་ཟན་རྡོག་གཅིག་སྒོར་སྐྱེལ། བླ་མའམ་གྲོགས་པོ་གཞན་གྱི་དྲུང་དུ་འགྲོ་ས་མེད། བླ་མ་གངས་པ་བྱ་བ་འཁོར་མཛེ་པོ་འབའ་ཞིག་གིས་བསྐོར་བ་ཡོད། དེའི་དྲུང་དུ་འགྲོ་ན་ཡང་ང་བླ་མ་རིན་པོ་ཆེའི་སློབ་མ་ཡིན། ཁེ་གྲགས་སྤོང་མི་ནུས། དཀོན་མཆོག་གི་རྟེན་ཁྱད་པར་དུ་འཕགས་པ་ཇོ་བོ་ཤཱཀྱ་ཐུབ་པ་ལ་སོགས་པ་ལ་ཡང་ཕྱག་རེ་རེ་འཚལ་བའི་སྐབས་ཡང་མི་རྙེད། ཐ་ན་ཆུ་གཙང་ཕོར་རེ་འཐུང་བ་ཡང་མི་དབང་བར་འདུག་པས། ཁྱི་བཏགས་ལ་ཀ་ཞེས་བྱ་བ་དེར་རྫའི་ཕུག་པའི་ནང་དུ་ཞུགས་ནས་རྡོས་བུག་པ་བཅད་ལ་དེའི་ནང་དུ་ད་ལྟ་རང་འཆི་བ་ལ་ཚེགས་མེད་པའི་འཕོ་བ་ཟབ་མོ་ཡོད་པས། སུས་ཀྱང་མི་ཚོར་བར་འཕོ་བ་བྱ་དགོས་སྙམ་དུ་དགོངས་ནས། གཞན་ལ་ཕན་པའི་བློས་ན་བཟའ་རལ་གུ་ཅུང་ཟད་དྲག་པ་ཡོད་པ་དེ་ཡང་ཕུད་ནས་བཞག་ཅིང་མལ་ནས་བཞེངས་ནས་བྱོན་ནོ། །
དེ་ན་ཁ་ཅིག་ན་རེ་དང་པོ་ནས་ཁམས་མི་བདེ་བ་ལ། ཡོན་བདག་པ་མགོ་བསྐོར་ནས་ཁམས་མི་བདེ་བ་མེད་པ་སྐད་དུ་བྱས་ནས་ཡོན་བདག་པ་བསླུས་པ་ཡིན་ནོ་ཟེར་བ་ཡོད་པས་གྲོང་དུ་མི་འགྲོ་ཁ་མེད་བྱུང་སྟེ། གྲོང་དུ་ཕྱིན་པ་ལ་ལམ་ཀ་དེར་རྟགས་བཟང་པོ་ཞིག་གཟིགས་སོ། ། དེ་ཕན་ཆད་དུ་རྣལ་འབྱོར་བ་ལྟ་བ་མཐོན་པོ། སྒོམ་པ་བཟང་པོ། སྤྱོད་པ་ཡངས་པོ། དགེ་མེད་སྡིག་མེད། རྟགས་མེད་མཚན་མེད་ཡིན་པ་ལ། འུ་ཐུག་པའི་དུས་སུ་རྟགས་ལ་ཡང་རེ་ལྟོས་འོང་བར་འདུག་པས་འདི་འདྲ་ན་མི་འཆི་ངེས་པར་འདུག་དགོངས་ནས་བྱོན་ནོ། ། དེ་ན་བླ་མ་ཡལ་ནི་མི་སྣང༌།
ཡོན་བདག་མོ་དེ་དང་ཞང་པོ་ཡོད་པ་དེ་གཉིས་ལ་ང་ལ་དང་པོ་ནས་སྐྱོན་ཡོད་ནས་ཁྱེད་མགོ་བསྐོར་བ་མིན། འདིར་ནད་འདི་གློ་བུར་དུ་བྱུང་བ་ཡིན། ད་འགྲོ་བ་ཡིན་བྱས་པས་ཡོན་བདག་མོ་དེ་བརྒྱལ་བ་བཞིན་དུ་སོང༌། ཞང་པོ་ན་རེ་བླ་མ་ཡལ་མ་བྱུང་གི་བར་དུ་བཞུགས་ལ་དེ་ནས་གྲོས་སུ་མཛོད་ཟེར་རོ། ། དེ་ནས་ཡར་ལ་བྱོན་པས། ཇོ་བོ་ཐུགས་རྗེ་ཆེན་པོའི་སྐུ་རྗེ་གོང་མའི་རབ་གནས་བརྒྱ་ལྷག་བཞུགས་པ་ཞིག་དབུ་སྔས་སུ་བཞུགས་པ་དེ་གཟིགས་པས། ངས་ཇོ་བོ་ལ་ཕྱག་གཅིག་ཀྱང་མ་འཚལ་བར་འགྲོ་བ་སྙམ་ནས་མཎྜལ་ཕུལ། ཡན་ལག་བདུན་པ་བྱས། ལུས་ཐམས་ཅད་ས་ལ་ཕབ་པའི་ཕྱག་འཚལ་བའི་དུས་སུ་སྐབས་དེར་རང་ཉིད་ལ་ཐུགས་མུག་ཆེན་པོ་བྱུང་སྟེ་རང་ལ་ཁམས་མི་བདེ་བ་ནི་བྱུང༌། འཚོ་བའི་ཐབས་ནི་མེད།
ད་ཤིར་འགྲོ་བ་ལ་ས་ཆེན་པོ་འདིའི་སྟེང་ན་ང་ལས་སྡུག་པ་མེད་སྙམ་མོ། ། འོ་ན་སེམས་ཅན་གཞན་ཅི་འདྲ་སྙམ་པ་ལ་རང་བས་གཞན་ཐམས་ཅད་སྡུག་པར་འདུག་པས་འགྲོ་བ་རིགས་དྲུག་གི་སྡུག་བསྔལ་མངོན་དུ་གྱུར། ཚད་མེད་པའི་སྙིང་རྗེ་ཆེན་པོའི་ཤུགས་བསྐྱེད་དུ་མེད་པས་ཐུགས་ནོན། སྤྱན་ཆབ་ནི་ཆུ་བོའི་རྒྱུན་ལྟར་བབ། བདག་སེམས་ཅན་ཐམས་ཅད་ཀྱི་མགོན་དང་གནས་དང་སྐྱབས་དང་དཔུང་གཉེན་དུ་གྱུར་ཅིག་ཅེས་སྨོན་ལམ་ཡང་ཡང་བཏབ་པས། སྐུའི་བསྙུན་དེ་ཞབས་ཀྱི་མཐིལ་ན་མར་ནུ་རུ་རུ་འགྲོ་བ་མངོན་སུམ་དུ་གཟིགས་སོ། ། ཡང་འདི་བདེན་ནམ་མི་བདེན་སྙམ་ནས་བཞག་པས་རང་སོར་འདུག ཡང་སྒོམ་པས་སྔ་མ་བཞིན་དུ་ཕན་པར་འདུག་ཏེ། དཔེར་ན་ཤིང་གི་ཐལ་བའི་ཕུང་པོ་ལ་རླུང་གིས་བརྒྱབ་པའམ་གཤོལ་བཟང་པོས་ཞིང་ནུ་རུ་རུ་རྨོ་བ་བཞིན་དུ་ཕན་ནོ། ། དེ་ཡང་དགུན་སྨད་སའི་འོག་ན་འབྲུག་ལྡི་རི་རི་ཟེར།
ནམ་མཁའ་ལས་ཀྱང་ཁུ་འཕང་དྲག་པོ་བབས། སྐུ་ལུས་ལས་རྣམ་པར་འགྱུར་བ་མང་དུ་བྱུང་བའི་དུས་སུ། ཤིན་ཏུ་དཀའ་དཀའ་བཞིན་དུ་ཀླུ་ཆེན་པོ་མདོག་ནག་པོ་ལུས་དབྱེ་ཆུང་གི་ལུང་པ་དེ་གང་བ་ཙམ་རིའི་རྩེ་མོ་དང་མཉམ་པ་བྱུང་ནས་སོང་ངོ༌། ། དེ་ནས་དེའི་ཉིན་པར་སྔ་དྲོ་ནས་ཕྱི་དྲོ་ར་ཕྱུགས་ཁྱིམ་དུ་འོང་བའི་དུས་སུ་སྐུ་ཁམས་ཀྱང་སིངས་ཀྱིས་དྭངས། ཐང་ཆད་པས་འགྱེལ་ཐབས་སུ་བཞུགས་ཏེ་གཞན་གྱི་བློར་མི་ཤོང་དགོངས་ནས་ཞག་གསུམ་དྲོ་བཞིའི་ནངས་པར་ཕན་ཞེས་གསུངས་སོ། ། དུས་དེར་བདེན་ནམ་མི་བདེན་བརྟགས་པར་འདོད་པས་མཛེ་པོ་ཞིག་བཙལ་ནས་གདམས་ངག་བསྟན་པས་ཞག་བཅོ་ལྔ་ཕན་ཏེ། དེ་ནས་ཞག་གསུམ་ན་བླ་མ་ཡལ་བྱུང་བས་སྔ་མ་བཞིན་དུ་གསུངས་པས། ཚུར་མནན་ནས་སྨྲར་མ་སྟེར་བར་བླ་མ་ལེགས་པར་འོང༌། ངའི་རྨི་ལམ་ན་ནམ་མཁའ་ལ་ཉི་མའི་དཀྱིལ་འཁོར་ཤར་བའི་མཐར་གསེར་གྱི་ཡི་གེས་ནམ་མཁའ་ཐམས་ཅད་གང་བ་མཐོང་བས་ཡག་པར་འོང་ཟེར་དེ་ཁོ་རྨི་ལམ་རྣོ་བར་འདུག་གསུང༌། སྐབས་དེར་ཡང་བླ་མ་འཁོར་བཅས་གང་ཡང་མ་དགོངས།
བླ་མ་ཡང་ཕུག་སུ་མ་བཏང༌། བྲག་ལ་བསྙུན་དྲི་བཙོག་པ་དེ་བྲོ་བས། དེ་ལ་མེའི་སྦྱོར་བ་ཡང་བྱས་སོ། ། ཡང་སྐུ་ཁམས་མ་བདེ་བ་བྱུང་བ་ལ་ཟབ་ཆེན་གྱི་སྐུད་པ་ཡོད་ན་ཕན་པར་འདུག་པས་ཟབ་ཆེན་ཐོང་ཆ་ཞིག་བཙལ་བས་ཁ་ཐེའུ་ངོས་ཀྱི་ཐོང་ཆ་ཞིག་ལས་མ་རྙེད། འོན་ཀྱང་རྒྱུ་དེ་ལས་ད་ལྟར་གྱི་ཕུན་སུམ་ཚོགས་པ་ཐམས་ཅད་བྱུང་བ་ཡིན་ཏེ། དེ་ནས་ཡང་རྗེ་བཙུན་གྱིས་ཐུགས་དམ་མཛད་པའི་རིགས་སྔགས་ཀྱི་མཐུས་གནོད་པར་བྱེད་པའི་འབྱུང་པོ་ཐམས་ཅད་མངོན་སུམ་དུ་ཤ་དང་རུས་པ་ཐམས་ཅད་བྲལ་ནས་རྣམ་པར་འཐོར་ཏེ་མེད་པར་འགྲོ་བ་གཟིགས་པས། སྐུ་ཁམས་དེ་ལ་ཡང་བ་ལུ་འགའ་ཞིག་ཡོད་ན་ཕན་པར་དགོངས་པས། བླ་མ་ཡལ་ལ་བ་ལུ་ཁུར་གཅིག་སྐུར་བྱས་པས་མ་བྱུང༌། ལན་གསུམ་གྱི་རྗེས་ལ་ཅིས་ཀྱང་སྐུར། ངའི་སྲོག་དེ་ལ་རག་པ་ཡིན་བྱས་པས།
སྟེང་ན་བ་ལུའི་རྩིག་པ་ཆེན་པོ་ཡོད་ཀྱང༌། ཕྱི་ནང་གི་རྟེན་འབྲེལ་གྱིས་དགོང་མོ་བྲན་མོ་ཤི་ཆུང་གིས་བ་ལུ་མེས་འཚིག་འཕྲོ་སླེ་བ་གང་བསྐྱལ་ལོ། ། དེར་ད་ནི་འཚོ་བར་མི་འགྱུར་སྙམ་དུ་དགོངས་ནས། དེ་ནུབ་བ་ལུ་འབྱུང་བར་བྱེད་པ་རྒྱུའི་ཏིང་ངེ་འཛིན་ཁྱད་པར་དུ་འཕགས་པ་ལ་མཉམ་པར་བཞག་པས། ཕྱི་ནང་བ་ལུ་མེ་ཏོག་བཟང་པོ་ཁྲ་ཆིལ་ལེ་བ་ཤར་ཕོ་བཀྲ་ཤིས་དཔལ་ཞེས་བྱ་བ་དང་མི་གསུམ་གྱིས་ཁུར་གཅིག་བསྐྱལ་ནས་འདུག་ཏེ། དེ་ཕྱི་ནང་གི་རྟེན་འབྲེལ་དུ་འདུག་པར་དགོངས་པས་ད་དགོས་རེ་ཤི་སྙམ་ནས་མང་པོ་ཞིག་ཕྱམ་ལ་བསྐྱུར་རོ། ། དེ་ནས་སྐུ་ཁམས་དྭངས་ཏེ། སྟོན་ཁའི་ཟླ་བ་གཟའ་ལས་རྒྱལ་བ་ལྟར་སྙུན་གྱི་ཉེས་པ་དང་ནི་བྲལ། རྒྱ་མཚོ་ཆེན་པོ་རླུང་གིས་མི་བསྐྱོད་པ་ལྟར་མི་མཐུན་པའི་རྐྱེན་ཐམས་ཅད་ནི་ཞི། ནམ་མཁའ་རྣམ་པར་དག་པ་གཟའ་སྐར་གྱིས་བརྒྱན་པ་ལྟར་ཡོན་ཏན་ཐམས་ཅད་ཀྱི་རྒྱན་གྱིས་ནི་མཛེས།
གཡའ་དང་བྲལ་བའི་མེ་ལོང་ལ་གཟུགས་བརྙན་ཐམས་ཅད་གསལ་བར་སྣང་བ་ལྟར་རྒྱུ་འབྲས་ཀྱི་རྟེན་ཅིང་འབྲེལ་པར་འབྱུང་བ་ཐམས་ཅད་མངོན་དུ་ནི་གྱུར། གཉིས་སུ་མེད་པའི་འོད་གསལ་ཆེན་པོ་ལ་མཉམ་རྗེས་གཉིས་ཀྱི་དྲི་མ་རྣམ་པར་དག་པས་རྡོ་རྗེ་འཆང་ཆེན་པོར་བཞུགས་ཏེ། དགུང་ལོ་གཉིས་པོ་དེ་ལ་ཏིང་ངེ་འཛིན་གྱི་རྩེད་མོ་སྣ་ཚོགས་མཛད་ཅིང་བཞུགས་སོ། ། དུས་ཕྱིས་ན་ཞལ་སྔ་ནས། ངས་ལོ་བདུན་སྒྲུབ་པ་བྱས་པ་ལ་ལོ་ལྔ་ནི་སྒོམ་མ་ཤེས། ལོ་གཉིས་བསྒོམས་པས་ད་ལྟའི་འདི་ཙམ་ཞིག་བྱུང་བ་ཡིན། དེ་བས་ལོ་འགའ་བསྒོམ་ན་ཁྱེད་རྣམས་ཀྱི་རྒྱུད་སྦྱངས་པའི་སྟོབས་ཀྱིས་སངས་རྒྱས་ཀྱི་ཞིང་ཁམས་གཞན་ནམ། མཁའ་སྤྱོད་དུ་ཁྲིད་ནས་འགྲོ་ནུས་པར་འདུག་གསུངས། དུས་དེར་ཕྱི་ནང་གི་རྒྱུ་འབྲས་དང་རྟེན་འབྲེལ་ཐམས་ཅད་མངོན་དུ་གྱུར་པས་ཕྱི་སྣོད་ཀྱི་འཇིག་རྟེན་སྣ་ཚོགས་པ་རྒྱུ་འདི་ལས་འདི་བྱུང་བ་དང༌། ནང་བཅུད་ཀྱི་སེམས་ཅན་ཐམས་ཅད་རྒྱུ་འདི་ལས་འདི་བྱུང་བ་དང༌།
ཕྱི་རྫས་ཀྱི་དངོས་པོས་བྱ་བ་འདི་དང་འདི་འགྲུབ་པ་དང༌། ནང་བསམ་པའི་བྱེ་བྲག་གིས་དོན་འདི་དང་འདི་འགྲུབ་པ་དང༌། གསང་བ་ལུས་ཀྱི་རྟེན་འབྲེལ་གྱིས་སྐྱོན་དང་ཡོན་ཏན་ཇི་ལྟར་བསྐྱེད་པ་ཐམས་ཅད་གཟིགས་ཏེ། ཚེ་ཕྱི་མ་ལ་དུས་མི་འདེབས། ནམ་མཁའ་སྟོང་པ་ལ་མཚན་མ་མི་འཛུགས། རྒྱུད་སྡེ་ལས་འོངས་པའི་ཚིག་ལ་བརྟེན་པའི་གོ་ཡུལ་མ་ཡིན་པར། ཉིད་ཀྱི་ལུས་ཀྱི་འཕྲུལ་འཁོར། སེམས་ཀྱི་དམིགས་པ། རླུང་གི་མན་ངག་གིས་མངོན་སུམ་དུ་མཛད་པ་འབའ་ཞིག་ཡིན་ཏེ། ཞལ་སྔ་ནས་དུས་ཕྱིས་ཀྱང་འགྲོ་བའི་སྐྱེ་གནས་ཐམས་ཅད་དུ་སྐྱེ་བའི་ཐབས་མ་ལུས་པ་གོ་བ་ལ།
ནམ་མཁའི་འབྲུག་དང་རྒྱ་མཚོའི་དུང་གཉིས་པོ་འདི་ཅུང་ཟད་ཤེས་པ་དཀའ་བར་བྱུང༌། ཉིན་ཅིག་འཕྲུལ་འཁོར་བྱས་པའི་གནད་ཀྱིས་དཀྱིལ་འཁོར་རང་ལུས་ལ་དུང་དུ་ལོག་གིས་འགྱུར་བར་འདུག དེ་ནས་འབྲུག་ཡང་གོ་བ་ཡིན་གསུང༌། ནང་བསམ་པའི་གནད་ཀྱིས་སྣོད་ཀྱི་འཇིག་རྟེན་སྤྱི་དང་བྱེ་བྲག་གི་གནས་ངེས་པ་ཅན་འདི་དང་འདི་ལྟ་བུ་འགྲུབ་པར་ཡང་ཤེས་ཏེ། དུས་ཕྱིས་ཀྱང་ངས་ནི་ད་ལྟ་འབྲི་གུང་གི་གནས་འདི་ཉིད་འགྲུབ་པའི་རྒྱུ་ཡང་ཤེས་གསུངས་པ་དང༌། གཞན་ཡང་འགྲོ་བ་ཐམས་ཅད་ཀྱི་སྐྱོན་དང་ཉེས་པ་སྡུག་བསྔལ་གྱི་རྒྱུ་དང་རྐྱེན་མཁྱེན་པ་དང༌། བདེ་བ་དང་སྐྱིད་པའི་ཡོན་ཏན་ཐམས་ཅད་རྒྱུ་དང་རྐྱེན་མཁྱེན་པའི་སྟོབས་ཀྱིས་ཁ་ཅིག་ལ་ནི་རྫས་ཀྱི་རྟེན་འབྲེལ། ཁ་ཅིག་ལ་ནི་ལུས་ཀྱི་རྟེན་འབྲེལ། ཁ་ཅིག་ལ་ནི་བསམ་པའི་རྟེན་འབྲེལ་གྱིས་སྐྱོན་དག་པ་དང་ཡོན་ཏན་སྐྱེ་བར་བྱེད་པ་ཐམས་ཅད་ཀྱང་མངོན་སུམ་མོ། ། གཞན་ཡང་ཉམས་སུ་ལེན་པ་རྣམས་དང༌།
ཉམས་སུ་བླངས་པས་གྲུབ་པ་ཐོབ་པའི་རྣལ་འབྱོར་གྱི་དབང་ཕྱུག་ཐམས་ཅད་ཀྱིས། སྐྱོན་དང་ཡོན་ཏན་ཐམས་ཅད་འབྱུང་བའི་རྒྱུ་དང་འབྲས་བུ་ཐམས་ཅད་ཀྱང་ཐུགས་སུ་མ་ཆུད་པ་མེད་པས། དུས་ཕྱིས་ཀྱང་ངས་རྒྱ་གར་གྱི་ཡུལ་དུ་བྱུང་བའི་གྲུབ་ཐོབ་དེ་རྣམས་གནད་གང་གིས་གྲུབ་པ་ཇི་ལྟར་ཐོབ་པ་ཤེས་པ་ཡིན་ཞེས་ཡང་དང་ཡང་དུ་གསུང༌། འོན་དུ་གྲུབ་ཐོབ་བརྒྱད་ཅུའི་ཐང་ཀ་གཟིགས་ནས་གྲུབ་ཐོབ་དེ་རྣམས་ཀྱི་ལུས་ཀྱི་འཁྲུལ་འཁོར་གྱིས། རླུང་འདི་ལ་གནད་དུ་འགྲོ་མི་འགྲོ། སྐྱོན་འབྱུང་མི་འབྱུང༌། ཡོན་ཏན་འདི་སྐྱེད་མི་སྐྱེད་གསུངས་པས་སློབ་དཔོན་ཁམས་པ་དང་པོ་ཐུགས་མ་ཆེས། ཕྱིས་ནི་དེ་ལྟར་ཡིན་པར་ཤེས་པ་དང་གཞན་ཡང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་རྣམ་པར་འཕྲུལ་པ་ཁ་ཅིག་སྐུ་མདོག་དཀར་ལ། ཁ་ཅིག་ནག ཁ་ཅིག་འཛུམ་ལ།
ཁ་ཅིག་ཁྲོ། ཁ་ཅིག་ཞིང་ཁམས་རྣམ་པར་དག་ལ། ཁ་ཅིག་མ་དག ཁ་ཅིག་འཁོར་རྒྱ་ཆེ་ལ། ཁ་ཅིག་རྒྱ་ཆུང་བ་ལ་སོགས་པ་སྐུ་དང༌། ཞིང་དང༌། འཁོར་དང༌། རྒྱན་དང༌། ཕྲིན་ལས་ཐམས་ཅད་ཀྱང་རྒྱུ་འདི་ལས་འདི་བྱུང་བ་ཐམས་ཅད་ཐུགས་སུ་ཆུད་དེ། དུས་ཕྱིས་ཀྱང་ངས་ངེས་པ་དོན་གྱི་བརྗོད་བྱ་རྒྱུ་དང་འབྲས་བུའི་ཚུལ་སྟོང་ཉིད་རྒྱུ་འབྲས་སུ་འབྱུང་བ་འདི་རྟོགས་པ་ཡིན།
ངའི་ཁྱད་ཆོས་འདི་ཡིན་ཞེས་ཡང་ཡང་གསུངས་སོ། ། དེ་ལྟར་མཉམ་པ་ཉིད་ཐུགས་སུ་ཆུད་ཅིང་རྒྱུ་འབྲས་ཀྱི་རྟེན་འབྲེལ་མངོན་དུ་གྱུར་པས་གཞན་དོན་རླབས་པོ་ཆེ་ལ་འཇུག་པར་བཞེད་ནས། ཚད་མེད་པའི་ཐུགས་རྗེ་ཆེན་པོས་སེམས་ཅན་ཐམས་ཅད་ལ་སྐྱབས་མགོན་མེད་པ་ཡང་དགོངས། བླ་མ་དམ་པ་དང་ཡི་དམ་གྱི་ལྷ་དང༌། དཀོན་མཆོག་དྲིན་ཆེ་བའི་ཞབས་ཏོག་དུ་ཡང་དགོངས། འབྱུང་བ་བཞིས་བསྡུས་པའི་ལུས་མི་རྟག་ཅིང་འཇིག་པའི་ཆོས་ཅན་དུ་ཡང་དགོངས། འགྲོ་བའི་དོན་བྱེད་པ་ལ་འཇིག་རྟེན་ན་ལྟོས་ས་གཞན་མེད་པར་ཡང་དགོངས་ནས། མི་ཞིག་གིས་བསྙེན་གནས་གྱི་སྡོམ་པ་ཞུས་པ་ལ་ལོ་བདུན་དུ་མ་བསྟན་པ་དེ་ལ་ཐུགས་འགྱོད་ནས། དེ་མ་ཐག་ཏུ་བོས་ཏེ་བསྙེན་གནས་ཀྱི་སྡོམ་པ་ཕོག་གོ། ། དེ་ནས་གཞན་གྱི་དོན་ལ་ཐུགས་གཞོལ་བ་མ་བྱུང་ཕན་ཆད་དུ།
ཤིན་ཏུ་སྐྲན་པ། འཕོངས་པ། ཆང་རེ་རེ་ཡོད་ན་ཐ་ན་ཐེམ་བུ་འཆོར། ཡང་ན་མི་འདོད་པའི་མི་རེ་རེ་འབྱུང་ནས་འཐུངས་ནས་འགྲོ་སྟེ། ཐུགས་དེ་སྐྱེས་མ་ཐག་ཏུ་ཕོར་བ་གཟེར་བཅུ་དགུ་ཡོད་པ་ཞིག་ཀྱང་ཆག ཕུན་སུམ་ཚོགས་པ་ཐམས་ཅད་དེར་བྱུང་ངོ༌། ། ཡང་ཡུལ་དེ་ན་བླ་མ་འགར་ཞེས་བྱ་བ་བྱིན་རླབས་ཅན་ཅིག་ཤི་བས་འདྲེར་སོང་ཟེར་ནས་སློབ་མ་ཡོན་བདག་མོ་རྣམས་ཀྱིས་འབྲུབ་པར་འདུག་པ་དང༌། འཛུམ་ལྟག་དགྱེའི་ནད་ཡམས་ཆེན་པོ་བྱུང་ནས་མི་རྣམས་ཁ་དག་པ་ལ། ཐུགས་རྗེ་ཆེན་པོས་གྲོང་དུ་བྱོན། མི་ཐམས་ཅད་བསྡུས་ནས།
ཇོ་བོ་ཡི་གེ་དྲུག་པའི་འུར་རྒྱག་མཛད་པའི་དུས་སུ། ནད་བདག་ནག་མོ་ཆེན་མོ་དེ་དཔལ་ལྷ་མོ་ཆེན་མོའི་གཟུགས་ཀྱིས་བྱོན་ནས་ཨེ་ཆུང་ནང་ན་ཡར་ལན་ཅིག་བལྟས་ནས་ལོག་ནས་སོང་བས་ཡུལ་དེར་ནད་མ་བྱུང་བ་ལ། ཁོང་ན་རེ་ངེད་ཀྱི་ཇོ་བོ་ཀུམ་པོ་ཡུལ་ལྷ་བཟང་བས་མ་བྱུང་བ་ཡིན་ཟེར་བས། ཐུགས་དགོངས་ལ་གནས་འདིར་བསྡད་ན་གྲུབ་ཐོབ་འདྲེར་སོང་ཟེར་ནས་ཡོན་བདག་པས་བརྡུང་བའི་ཉེན་ཡང་ཆེ། ངས་ནད་བཟློག་ཀྱང་དྲིན་དུ་མི་གཟོ་བས་འདིར་བསྡད་པ་ལ་དགོས་པ་མེད་སྙམ་ནས་བཞུད་པའི་ཐུགས་དགོངས་བྱུང་བས་ཕུག་དེ་ན་ཡོད་པའི་གྲོག་མ་རྣམས་ཀྱང་བྱང་ཕྱོགས་སུ་སྐྱས་འདེགས། རི་མཐོན་པོའི་རྩེ་མོ་ལ་བྱོན་པས་དབུའི་སྟེང་དུ་འབྲུག་གི་སྒྲ་དེ་ལས་ཆེ་བ་མེད་པ་ཞིག་བྱུང༌། བྱང་ཕྱོགས་སུ་འབྲུག་གི་སྒྲ་མི་ཆེ་བ་ཞིག་ཀྱང་གྲགས་སོ། ། ང་ལ་གྲགས་པ་ཆེན་པོ་ནམ་མཁའ་དང་མཉམ་པ་འོང༌། གཞན་ཞིག་ཀྱང་འོང་བར་འདུག བྱང་ཕྱོགས་སུ་འགྲོ་དགོངས།
བཞུགས་གནས་དེ་ཡུལ་འབྲོག་གཉིས་ཀྱི་བར་སྦྲ་ཐོ་རེ་བ་ཞིག་གི་སར་སྡོད་དགོས་པར་འདུག་སྙམ་དུ་དགོངས་སོ། ། རེ་ཤིག་རྗེ་གོང་མའི་འདས་མཆོད་ཀྱི་དུས་སུ་བླ་མ་ཡལ་གྱིས་འདས་མཆོད་བྱེད་དགོས་ཞུས་པས། ཞལ་སྔ་ནས་ངས་དང་པོ་ནས་སྒྲུབ་པ་འབའ་ཞིག་བྱེད་པ་ལས་འདས་མཆོད་མི་བྱེད་པའི་དམ་བཅའ་བྱས་པས་མི་བྱེད་གསུངས་པ་ལ། ཅིས་ཀྱང་བྱེད་དགོས་ཟེར་ནས་ཁོང་གིས་ཤ་ཆང་དཔག་ཏུ་མེད་པ་བསགས། སྤྱན་སྔ་ནི་གྲལ་གྱི་དབུ་ལ་བཞུགས། བླ་མ་ཡལ་ལ་སོགས་པ་སྐྱེས་པ་ཐམས་ཅད་ནི་གཡས་གྲལ། བུད་མེད་ཐམས་ཅད་གཡོན་གྲལ་དུ་བྱས་ནས་ཚོགས་ཀྱི་འཁོར་ལོ་བྱས་སོ། ། དེ་ན་ཡོད་པ་རྣམས་ན་རེ། དེ་རིང་འདི་རྣམས་ལ་བླ་མའི་ཡེ་ཤེས་འབེབས་དགོས་ཟེར། སྐྱེས་པ་དག་ན་རེ།
ཡེ་ཤེས་དེ་ངེད་ལ་ཡོད་པ་ཡིན་ཟེར། བུད་མེད་དག་ན་རེ། ཡོད་པ་ཁྱོད་ལ་ཡོད་ཀྱང་འབབ་པ་ངེད་ལ་འབབ་ཟེར། ཅི་ཞིག་ལྟར་ལ་ཐམས་ཅད་ཀྱིས་གར་བྱས་ཤིང་གླུ་བླངས་པས། དེ་ན་བླ་མ་ཐོད་པ་གྲུ་པའི་བུ་མོ་ནམ་མཁའ་རྒྱན་ཞེས་བྱ་བ་དེས་བྷ་ག་འབྱེད་པའམ། འཛུམ་པའམ། འབྲད་པ་ལ་སོགས་པ་མ་བྱས་པའི་སྣ་ཅིག་ཀྱང་མེད། དེར་ཚོགས་པ་རྣམས་ཀྱིས་སྤྱོད་པ་སྙིང་ལ་དྲན་ཚད་བྱས་པས་ཐུགས་དགོངས་ལ། ཨ་ངའི་བླ་མའི་འདས་མཆོད་འདི་དགེ་བ་ཡིན་ནམ་སྡིག་པ་ཡིན་སྙམ་དུ་དགོངས་པས། འདི་རྟེན་གྱི་ལན།
རབ་ཏུ་བྱུང་ན་འདི་མི་འོང༌། ང་འགྲོ་བ་འགའ་ཞིག་ལ་ཕན་པ་བསྒྲུབ་ན་རབ་ཏུ་བྱུང་དགོས་པར་འདུག་དགོངས་པ་དང་རྗེ་གོང་མས་བཀའ་སྩལ་ལན་དུ་མར་གསུངས་པའི་སྟོབས་ཀྱིས་རབ་ཏུ་གཤེགས་པར་ཐུགས་ཐག་དེར་ཆོད་དོ། ། དེའི་གོང་དུ་ཨ་ཀོན་སློབ་དཔོན་རྩི་ལུང་པའི་ཞབས་དྲུང་ན་བསྡད་པས་ཉིན་ཞིག་ཁོང་ལ་ང་རབ་ཏུ་བྱུང་ན་ང་ལ་སློབ་མ་རབ་ཏུ་བྱུང་བའི་འཁོར་མང་པོ་དཔག་ཏུ་མེད་པ་འབྱུང་བ་ཡིན་གསུངས་པས། ཁོང་དགྱེས་ནས་ད་སློབ་དཔོན་རབ་ཏུ་བྱུང་བར་ཞུ་དང༌། དགོས་པ་ནི་ངས་སྦྱོར་ཟེར། སློབ་དཔོན་རྩི་ལུང་པ་ཡང་འདི་ལ་རབ་ཏུ་འབྱུང་བར་བཀའ་ནན་མཛད་པར་ཞུ་ཞེས་ཞུས་པས། སློབ་དཔོན་གྱིས་ཀྱང་བསྐུལ། རབ་ཏུ་འབྱུང་ངམ་སྙམ་པའི་ཐུགས་དགོངས་ཕྲིག་པ་ཞིག་བྱུང་ནས། མཁན་པོ་ཞང་དང་སློབ་དཔོན་རྩི་ལུང་པ་གཉིས་ལ་རབ་ཏུ་བྱུང་བའི་གོས་ཞུས་པས། མཁན་པོ་ཆེན་པོས་ཞག་གསུམ་གྱི་བར་དུས་བཏབ་པའི་ཐ་མར་སྐེ་རགས་གཅིག་གི་ཕྱེད་གནང༌།
སློབ་དཔོན་རྩི་ལུང་པས་རྩང་རས་ཡུག་གཅིག་གནང་བས་འདི་ལ་ཐང་བའམ་ཤམ་ཐབས་སམ་སྐེ་རགས་གང་བྱ་སྙམ་དུ་དགོངས་ནས། གཉིས་པོ་སོ་སོར་ཕུལ་ནས། ད་ཅུང་ཞིག་མི་འཛོམ་པར་འདུག་པས་བཞེས་པར་ཞུ་ཞེས་ཞུས་སོ། ། དེ་ལོ་ལྔ་ལ་རབ་ཏུ་གཤེགས་པའི་བར་དུ་བར་ཆད་དུ་གྱུར་པས་འདི་ལ་ནི་དུས་ཕྱིས་ཀྱང༌། ངའི་མཁན་སློབ་གཉིས་པོ་དེ་རྟེན་འབྲེལ་ལ་མངའ་མ་བརྙེས་པས་ང་ལ་གོས་མ་གནང་བས་ཡུན་རིང་པོ་རབ་ཏུ་བྱུང་བ་མ་གྲུབ། དེས་ད་ལྟར་རབ་ཏུ་བྱུང་བ་རྣམས་ཀྱི་དགོས་པ་བསྒྲུབ་པ་དང༌། རྙིང་པ་དང་གཡར་པོ་ཚུན་ཆད་ཀྱིས་རབ་ཏུ་བྱུང་བ་བྱེད་པ་ཡིན་པས་མཁན་སློབ་རྣམ་པ་གཉིས་བཀའ་དྲིན་ཆེ་གསུང༌། ཕྱིས་རབ་ཏུ་བྱུང་བར་ཐུགས་ཐག་ཆོད་ནས་ན་བཟའ་སེར་ཆས་སུ་མཛད་དེ་ཉེ་གནས་སུ་སྒོམ་པ་ཤེས་རབ་འོད་ཕུལ་པ་ཁྲིད་ནས་ཕག་མོ་གྲུ་ནས་འོན་ཏུ་སློབ་དཔོན་རྩི་ལུང་པའི་སྤྱན་སྔར་བྱོན། ང་རབ་ཏུ་བྱུང་བར་འདོད་ཞུས་པས་མཁན་པོ་སུ་ལ་ཞུ་གསུང༌། མཁན་པོ་ཞང་ལ་ཞུ་བྱས་པས།
ཁོང་གིས་མ་གནང་ན་ཙུག་བྱེད་གསུང༌། མ་གནང་ན་ཀ་བའམ་བྱ་འདུལ་བ་མཛད་པ་གང་རུང་གི་དྲུང་དུ་འགྲོ་ཞུས་པས། ཁྱོད་གྲུབ་ཐོབ་ཆེན་པོར་བྱེད་པ་ལ་ཁེ་གྲགས་སྤོང་མི་ནུས་པར་འདུག་གསུངས་ནས། དོན་གྱིས་མཁན་པོ་ཁོང་རང་གིས་མཛད་པར་བཞེད་པར་གདའ། འོན་ཀྱང་ང་ཁམས་པར་སོང་བ་དེས་ཁེ་གྲགས་སྤོང་མི་ནུས་པར་གདའ་ཞུས་པས། ད་འོ་ན་དགེ་བཤེས་ཞང་བོས་གསུངས། དེ་ནུབ་རང་ལ་མཁན་པོ་གདན་དྲངས་ནས་མཁན་སློབ་རྣམ་པ་གཉིས་དང་གསང་སྟེ་སློབ་དཔོན་གཉལ་པ་འདུལ་བ་འཛིན་པ་དང་གསུམ་ལ་དར་སེར་པོ་ཡུག་གཅིག རྒྱ་སྨུག་གཅིག གཡུ་གཅིག་དང་གསུམ་ཕུལ་ནས་གནམ་སྟོང་ནུབ་མོ་དགེ་སློང་ཆིག་རྫོགས་མཛད། དུས་དེར་དགུང་ལོ་སུམ་ཅུ་རྩ་ལྔ་བཞེས་པ་ཡིན་ནོ། །
སློབ་དཔོན་རྩི་ལུང་པའི་དྲུང་དེ་ན་བླ་མ་ལྡུམ་ལུས་གྲུ་གུ་འདྲིལ་བ་ལྟར་རྐང་ལག་ཐམས་ཅད་ནི་འཁུམས། ནད་འཇིགས་སུ་རུང་བས་ཉེན་ནས་འདུག་པའི་སློབ་མ་ཞིག་དང་སྤྱན་སྔ་ནས་གསུང་གླེང་མཛད་པས། ཁོང་གིས་སྤྱན་དྲངས། ཁོང་ན་རེ། ང་སུ་ལ་ཡང་ཐེ་ཚོམ་མི་ཟ་བ་ལ་ཁྱོད་ལ་ཐེ་ཚོམ་ཟོས། བླ་མ་རིན་པོ་ཆེའི་ཞལ་ནས་ཁྱོད་འདྲ་བ་དྲུག་ཡོད་གསུངས་པ་ལ་གཅིག་ཁྱེད་ཡིན་པར་འདུག ད་རུང་བཞི་ཡོད་པར་འདུག་སྟེ་སུ་ཡིན་ངོ་མི་ཤེས་ཟེར་རོ། ། དེར་ཕན་ཚུན་གླེང་ལང་མཛད་པས་ཁོང་ན་རེ། ད་ང་བས་ཁྱེད་རྒྱུད་ཚོད་མཐོ་ཞིང་ཡོན་ཏན་ཆེ་བར་འདུག ཁྱེད་ཚེ་འདིར་འཚང་རྒྱ་བ་ཡིན།
ང་བར་དོར་འཚང་རྒྱ་བ་ཡིན། ད་ང་ལ་ནད་འདི་ལྟ་བུ་བྱུང༌། བླ་མ་སྐལ་ལྡན་རང་བྱུང་རེ་ས་དང་ལམ་སྣ་བྱེད་དགོས་ཟེར། ཅི་ཙུག་བྱེད་ཟེར་རོ། ། ཞལ་སྔ་ནས་དེ་ཁོ་ན་ཡིན། ཁྱེད་ཀྱིས་ཉམས་མྱོང་ཚོགས་སུ་བཤད་པའི་སྐྱོན་ཡིན། ཁྱོད་ཁ་འཇིགས་འཇིགས་བཞིན་དུ་འདུག་སྟེ། ཟབ་མོ་མ་གནང་བ་ཡིན། ཟབ་པ་ང་ཡིན། ང་ལ་ཡོན་ཏན་ཡང་ཡོད།
འགྲོ་བ་ལ་ཕན་པ་ཡང་བྱུང༌། འོ་ན་རྗེ་རིན་པོ་ཆེའི་སློབ་མ་གྲུབ་ཐོབ་ཆེ་ཤོས་ལམ་ཟན་བྱེད་ཟེར་བ་ལ་དེ་ང་མི་བྱེད། ལས་ཀྱི་རྣམ་པར་སྨིན་པ་ཚན་ཆེ་བས་མ་ཕན་ཡང་ང་ཚོགས་པ་ཤིག་སྐྱོང་བས། དེར་ངས་ཁྱེད་ལ་སློབ་དཔོན་དུ་ཞུས་ནས་ཞབས་ཏོག་བྱེད་པས། ཀོ་ལོང་མི་མཛད་ན་དམིགས་པ་ཅི་བསྒོམ་ན་ཞག་གསུམ་ན་ཕན་པ་ཡང་འབྱུང༌། ཡོན་ཏན་མང་པོ་ཡང་སྐྱེ་བས་ངས་བལྟ་ཉུལ་ཅི་ཡང་བྱ་མི་དགོས་གསུངས་པས། སྔ་མ་མྱ་ངན་གྱིས་ནོན་པ་ལ་དབུགས་ཕྱུང་ནས་ཕྱག་ལ་འཁྱུད་དེ། འོ་ན་ང་ལ་ཕན་ན་ཡེ་མི་བལྟའམ་ཟེར་སྐད། དེ་ནས་དམིགས་པ་བསྟན་ནས་བསྒོམ་པས་ཞག་གསུམ་ན་རྐང་པ་གྲོལ་བ་ལ་ཁོ་ན་རེ། ས་ཕྱོགས་འདི་ན་འཛུམ་ལྟག་དགྱེ་ཡོད་པས་ཁྱེད་འདྲ་བ་གྲོངས་ན་འཇིག་རྟེན་ན་མགོན་མེད།
ང་གྲོགས་པོ་ཡོད་པས་གྲའི་ཆུ་ཚན་ལ་འགྲོ་ཟེར་ནས་ཁོ་སོང༌། དུས་ཕྱིས་ཁོ་ཨེར་བྱོན་པ་ལ་དྲིས་པས་གྲའི་ཆུ་ཚན་གྱིས་རྐང་པ་སོས་པ་ཡིན་ཟེར། དེ་ནས་ཕག་མོ་གྲུར་བྱོན་པ་ལ་ཁོང་ན་རེ། ང་ཡོན་ཏན་ཆེ་བ་ཡིན་ཡང་ཁྱེད་ཀྱི་དམིགས་པ་དེས་ངའི་རྐང་པ་གྲོལ། ད་རུང་རྟིང་པ་མི་ཚུགས་པས་དམིགས་པའི་འཕྲོ་ཞུ། ང་གྲགས་པ་ཆེ་བས་མི་འོས། ཁྱེད་ཀྱིས་ང་ལ་སློབ་དཔོན་གསུང་དགོས་ཟེར་བ་ལ། ཐུགས་དགོངས་ལ་ཁོང་གྲུབ་ཐོབ་ཆེན་པོ་རྗེ་གོང་མའི་སློབ་མ་ཆེ་ཤོས་ཡིན་པས། སློབ་མར་བྱ་བར་ནི་མི་བཞེད། འགྲོ་བ་འགའ་ཞིག་ལ་ཕན་ན་གདམས་ངག་ངོ་མཚར་ཅན་ཚན་ཞིག་དབུལ་དགོངས་པ་ལ།
སྔ་མ་བྱས་པ་མི་གཟོ་བར་ཆུ་ཚན་གྱིས་ཕན། ཡོན་ཏན་ནི་ཁོ་རང་ཆེ་ཟེར་བས་ཞལ་སྔ་ནས། ད་ཁྱེད་ཡོན་ཏན་ཆེ་བ་ལགས་ངའི་དམིགས་པ་དེས་ཀྱང་དེ་ཙམ་ཕན་པ་མ་བྱུང༌། སྔ་མ་ཡང་ཆུ་ཚན་གྱིས་ཕན། ད་རུང་ཡང་རྟིང་པ་ཆུ་ཚན་དུ་ཆུག་ཏུ་གསོལ་གསུངས་པས། ཅི་ཡང་མི་ཟེར། དེའི་དུས་སུ་ཆོས་ཐམས་ཅད་མཉམ་ཉིད་ཀྱི་ཉམས་མྱོང་སོ་མར་སོང་བ་དང༌། ཆེན་པོ་དང་བཟང་པོར་གསོལ་བ་མང་བས་རང་གི་ཆོས་བརྐུས་ནས་ཁོང་གིས་བྱེད་པ་དང༌། སློབ་མ་འགའ་ཞིག་མ་ཐོན་བར་དུ་འཐོར་དུ་མི་གཞུག་པར་དགོངས་པས། ཆོས་བཀའ་ཤིན་ཏུ་དོགས་པ་ཡིན་ནོ། །
དེའི་དུས་སུ་གྲགས་པ་ཆེ་བས་སློབ་དཔོན་རྩི་ལུང་པའི་ཉེ་གནས་ཤོ་མ་རི་པའི་སློབ་མ་ཞིག་ཡོད་པ་དེས་ཆོས་ཞུ་བར་འདོད་པས་གདན་དྲངས། རྣམ་བཞག་བྱེད་ཁར་ཐུགས་དགོངས་ལ། འདིས་ང་ལ་ཆོས་ཞུས་ན་སློབ་དཔོན་སྐྱུར། སློབ་དཔོན་ལ་བརྟེན་ས་འདི་ལས་མེད་པས་ཆོས་མི་ཞུ་བའི་ཐབས་ཤིག་བྱ་དགོས་དགོངས་ནས། སྤྱན་ཕར་ཅེར་ཚུར་ཅེར་མཛད། མི་འཚམས་པའི་གསུང་ཆེན་པོ་ཞིག་གསུངས་པས། ཁོ་དད་པ་ལོག་ནས་ཆོས་མ་ཞུས་སོ། ། ཕྱིས་བླ་མ་ལྡུམ་གྱིས་དེ་ལ་སྒོམ་བཏབ། སློབ་མ་དྲག་ཤོས་ཅིག་བླ་མའི་དྲུང་དུ་ཁྲིད་དེ་སློབ་དཔོན་མ་མཉེས་པས་དམ་ཉམས་སོ་གསུངས་པ་ལ། འདི་ལ་ཕྱིས་ཀྱང་ཤིན་ཏུ་སྦྱང་བར་གལ་ཆེ།
ང་འབུའི་ཐབས་མཁས་པ་དེས་སློབ་དཔོན་དང་མ་བྲལ་ཞེས་གསུངས་སོ། ། དེ་ནས་སྐྱུང་ཀ་ཕུག་ཏུ་སློབ་དཔོན་འདུལ་བ་འཛིན་པ་ལ་མདོ་རྩ་གཉིས་ཁྲིད་ཅིག་གསན་པ་ལ་མཎྜལ་དང་མཆོད་པ་སྣ་ལྔ་རེ་བཤམས། ཡན་ལག་བདུན་པ་རེ་ཡང་མཛད། དུས་དེར་བཅས་པའི་ཁ་ན་མ་ཐོ་བ་དང་རང་བཞིན་གྱི་ཁ་ན་མ་ཐོ་བ་གཉིས་མེད་པར་ཐུགས་སུ་ཆུད་དེ། ཕལ་ཆེར་གྱིས་རྣལ་འབྱོར་པ་གྲུབ་ཐོབ་འདུལ་བ་ཉན་པ་དེ་མ་ལེགས་ཟེར་ནས་འབར་བ་མང་ངོ༌། ། དེ་ནས་ཟངས་རིར་ཟླ་བ་གསུམ་བཞུགས་པའི་དུས་སུ། མཛེ་པོ་རྣམས་ཀྱི་དྲུང་དུ་ཕར་བཞུད་ནས་མཛེ་མོ་མཆུ་ནག་ཅན་གྱིས་བརྫིས་པའི་ཟན་གསོལ། ང་བླ་མ་བཟང་པོ་ཡིན་ང་ལ་ཆོས་ཞུས་བྱས་ཀྱང་མགོ་སྐོར་མཁན་ཡིན་ཏེ་འོང་ཟེར་ནས་ལྟར་མ་ཉན། སྒོམ་ཤེས་ནི་ཟན་དབབ་ལ་བཏང་གསུང༌། དེའི་དུས་སུ་གྲུབ་ཐོབ་ཆོས་བློ་ཁམས་མ་བདེ་བ་ལ་ཤང་ཤང་གི་རྟེན་འབྲེལ་མཛད་པས་ནད་གསོས།
དེར་སྤྱིལ་པོ་ཡང་མང་དུ་བྱས། གྲུབ་ཐོབ་ཆོས་བློ་ལ་སོགས་པ་གྲ་པ་ལྔ་བཅུ་ཙམ་འདུས། སྐུ་བསོད་སྐྱེས་ཤིང་གྲགས་པས་ས་ཆེན་པོ་ཁྱབ། མཛེ་ནད་ཀྱིས་ཟིན་པ་འགའ་ཞིག་ལ་གདམས་ངག་བསྟན་པས་ཚེགས་མེད་པར་ཞག་འགའ་རེས་ཕན། གཞན་ཡང་ནད་དང་གནོད་པ་དཔག་ཏུ་མེད་པ་ཐམས་ཅད་ལ་དམིགས་པ་རེ་རེ་འམ་རྟེན་འབྲེལ་རེ་ཙམ་མཛད་པས་ཚེགས་མེད་པར་སོས་ཏེ། ཁ་ཅིག་ན་རེ་གྲུབ་ཐོབ་ཅིག་འདུག་ཟེར། ཁ་ཅིག་ན་རེ་འདྲེས་ཁྱེར་བ་ཞིག་ཡིན་ཏེ་འོང་ཟེར། ཁ་ཅིག་ན་རེ་སྨན་ཡིན་ཟེར། ཁ་ཅིག་ན་རེ་སྔགས་ཡིན་ཟེར། ཀུ་དི་རེ་ཐམས་ཅད་ཀྱིས་གླེང་བ་ལ།
དེ་ན་བླ་མ་ཙ་རི་བ་ཞེས་བྱ་བ་རྗེ་གོང་མ་ལ་ལོ་དགུ་བསྟེན་པ། རང་ཉིད་གྲུབ་པ་ཐོབ་པ་ཞལ་འཆེ་བ། རྩ་རི་ན་ལོ་དུ་མ་སྒྲུབ་པ་མཛད་པ་དེས་ཐོས་ནས། ངས་ཅི་ཡིན་ལྟའོ་ཟེར་ནས་སྤྱན་སྔར་ཕྱིན་ནས། གསུང་གླེང་མང་པོ་མཛད་པས་དེར་ཁོ་ཡང་དད་པ་ཆེན་པོ་ཐོབ་པས་ཆོས་ཞུས་ནས་སོང་ངོ༌། ། ཁོང་ལ་གཞན་གྱིས་དྲིས་པས་དེ་གྲུབ་ཐོབ་ཆེན་པོར་འདུག ཁོང་དང་ངེད་ཀྱི་བླ་མ་མི་གཅིག་པར་འདུག ངེད་ཀྱི་བླ་མ་དགེ་བཤེས་ཁམས་པར་འདུག ཁོང་གི་བླ་མ་སངས་རྒྱས་སུ་འདུག་ཟེར་རོ། ། དེ་ནས་གདན་སར་བཞུགས་པའི་དུས་སུ་ཞབས་ཏོག་དང་བསྙེན་བཀུར་རྒྱ་ཆེན་པོ་བྱས་ནས་ལོ་རྒྱུས་ཀྱི་འགོར།
སྟོང་པ་དང་སྙིང་རྗེས་མཛེ་འུར་འདེད་དུ་མཛད་པའི་བླ་མ་གྲལ་དབུར་བཞུགས་ཞེས་གཏམ་བཏང་བས་དེར་མཛེ་འུར་འདེད་པའོ་ཞེས་ཐམས་ཅད་དུ་གྲགས་སོ། ། དུས་དེར་མཁན་པོ་མ་མཉེས་སོ་ཞེས་དྲགས་པས་དེ་ན་སྣག་ཚའི་རྒྱས་པ་ཚར་གཅིག་བཞུགས་པ་དེ་མཁན་པོ་ལ་འབུལ་དགོས་གསུངས་པས། གོ་འཇོ་འབལ་འབལ་ཞེས་བྱ་བས་གྲི་ཁྲག་ཙ་རེ་བ་བྱེད་ཟེར་ནས་བྱུང༌། མཁན་པོའི་སློབ་མ་ཅིག་ན་རེ། མཁན་པོ་མེད་ན་དགེ་བཤེས་ཁྱོད་ཙམ་ཞིག་དགོས་ཟེར་བས། ངས་མཁན་པོའི་གདན་ས་འཕྲོག་པའི་དོན་མེད། གཙང་དུ་འགྲོ་དགོས་སྙམ་པ་ལ་བླ་མ་ཟངས་རི་བ་དང་གཞན་གཅིག་དང་གཉིས་བཏང་ནས་མཁན་པོ་གདན་དྲངས། ཁོང་རང་སྐུ་ཁམས་མ་བདེ་བས་ང་མཛེ་རྒན་རི་ཙམ་དུ་ཐལ། མིས་བདེ་མཚམས་ཡིན་ཟེར་ཏེ། མཛེ་མཚམས་ཡིན།
ཅིས་ཀྱང་གདམས་ངག་ཞུ་དགོས་གསུངས། དོན་གྱིས་ན་སྐུ་ཁམས་དེ་མ་དྭངས་ན་རྒྱ་གར་རམ་ས་མཐའ་ཞིག་ཏུ་རང་ཉིད་སྤྱུགས་བཞེད་པར་གདའ་བ་ལ། རླུང་ལ་བརྟེན་པའི་བསྐྱེད་རིམ་གྱི་གདམས་ངག་བསྟན་ནས་ཞག་བཅོ་ལྔས་སངས་ཀྱིས་ཕན་ནོ། ། དེ་ནས་མཁན་པོ་ཇོ་བོ་རྣལ་འབྱོར་གྱིས་གདན་དྲངས་སོ། ། དེའི་བར་དུ་སྤྱན་སྔ་ནས་ཀྱང་སྤང་ཕུར་བཞུགས་ནས་དེ་ནས་ཐམས་ཅད་ཀྱིས་ཀྱང་གདན་སར་དབང་བསྐུར་བ་ལ་བླ་མ་གསུམ་ཐུགས་མ་མཐུན་པ་འདུག་པས། དེ་མཐུན་པར་བྱ་བའི་ཕྱིར། བླ་མ་གསུམ་པོ་མ་འཛོམས་ཀྱི་བར་དུ་ཟླ་བ་གཅིག་བཞུགས་ཏེ། གཅིག་དང་ནི་འདུམ། གཅིག་དང་ནི་མ་འདུམ་མོ། ། དུས་དེར་མཁན་པོ་ཞང་གིས་ཞུས་ནས།
སྐྱེས་རབས་ཀྱི་བསྟོད་པ་མཛད་དེ་ཡི་གེར་བཀོད་པའི་ཐོག་མ་དེ་ཡིན་ནོ། ། དེ་ནས་ཉེ་གནས་སྒོམ་ཤེ་དང་དཔལ་ཆེན་གཉིས་ཡོད་པ་ལ། དཔལ་ཆེན་གྱིས་དགོས་པ་ཐམས་ཅད་བསྒྲུབ་ཀྱང་ཟ་རྒྱུ་ལྷ་བཤོས་གཅིག་ལས་མེད། ཉིན་ཅིག་སློང་བ་གཅིག་ལ་ལྷ་བཤོས་དེ་གནང་བ་དཔལ་ཆེན་གྱིས་མཐོང་བས་ད་ནི་དེ་ཡང་ཟ་རྒྱུ་མེད་ཟེར་ནས་རྒད་པོ་ཞིག་ལ་རྔན་པ་ཅུང་ཟད་བྱིན་ནས་ཤིང་ལེན་དུ་བཅུག་པས་ཀྱང་བྲོས་སོ། ། དུས་དེར་ཆ་རྐྱེན་གྱིས་ཕོངས་པར་གྱུར་པས་དཔལ་ཆེན་ལ། ངས་ཆ་རྐྱེན་འོང་བའི་རྟེན་འབྲེལ་བྱའམ་གསུང༌། མཛད་པར་ཞུ་ཞུས་པས། ཕྱེ་དང་ཇ་དང་མར་རྟེན་འབྲེལ་ཁུག་མར་ཕུལ་བས་དེ་ཉིད་ཀྱི་ཉིན་པར་ནས་འབྱོར་བ་ཕུན་སུམ་ཚོགས་པར་བྱུང་བ་ལ་དཔལ་ཆེན་ན་རེ། འདི་འདྲ་བ་ཅི་བྱ་བྱ་ཡོད་པ་ལ་ངས་སྡུག་སྲིས་བྱེད་པ་མི་རེད་ཟེར་ནས། དེའི་ཉིན་མོ་ནས་ཕད་ཕོད་བྱས་སོ། །
དུས་དེར་གདན་ས་དེ་ན་ཡོད་པ་རྣམས་ཀྱང་ཚོགས་འཁོར་དང༌། ཆང་ཐུང་བ་མང་སྟེ་རྗེ་གོང་མ་སྐུ་བཙུན་པ་ལ་མི་སྨོས་པར། ངེད་རྗེ་བཙུན་མི་ལའི་ཚ་བོ་ཡིན་ཟེར་བས། ཞལ་སྔ་ནས། བླ་མ་རིན་པོ་ཆེ་མཛད་པ་དང་དགོངས་པ་ནི་ཚུལ་ཁྲིམས་ཡིན་ན། རྗེ་བཙུན་ཆེན་པོ་ལ་ཕྱག་རྒྱ་མོ་མངའ་བས། ཁྱོད་ཀྱང་ཆུང་མ་ལེན་འདོད་དེ། རྗེ་བཙུན་ཆེན་པོའི་དེ་དང༌། ཁྱེད་ཀྱི་ཕོ་མཚན་མོ་མཚན་དུ་གསོར་བ་དེ་གསོར་ལུགས་མི་གཅིག་པ་ཡིན། ཞེས་བཀའ་བཀྱོན་གསུངས་པས།
དེ་ན་ཁ་ཅིག་ན་རེ། ཨ་ལ་ལ་འཇིགས་སོ་ཟེར་སྐད། ཁ་ཅིག་ན་རེ། བཙུན་པར་གྱིས། བཙུན་ཡུན་རིང་དུ་གྱིས། བཙུན་ཁྱེར་མཁས་སུ་གྱིས། བཙུན་མི་ལ་མ་གནོད་པར་གྱིས་ཟེར་རོ། ། ནུབ་ཅིག་རྨང་ལམ་ན་རྗེ་གོང་མས་མདུན་ན་ཟ་འོག་གི་གདན་རྙིང་པ་ཆེན་པོ་ཞིག་འདུག་པ་ལ་འདི་ཁོ་རང་ལ་གཏོད་ལ་སོང་གསུང་བས། ཕྱི་དེ་ཉིན་མོ་གདན་ས་བ་རྣམས་བསྡུས། ཕྱག་ན་མངའ་ཚད་ཀྱིས་བསྙེན་བཀུར་བྱས་ནས་གདན་ས་ཁྱེད་རང་ལ་གཏད་པ་ཡིན་ནོ་གསུངས་ཏེ།
དེའི་མཚན་མོ་དཔལ་ཆེན་དང་དཔོན་གཡོག་གཉིས་བྲོས་ནས་རྡོར་བྱོན་ནོ། ། གནས་པོ་རྡོ་པས་བསྙེན་བཀུར་བྱས། ཕྲུག་ཕྱམ་ཞིག་ཕུལ། དེ་གསོལ་ནས་སྦྲགས་ཀྱི་ལྟག་ཏུ་བླ་མ་སྐལ་ལྡན་གྱི་སར་བྱོན། ནས་བྲེ་ལྔ་ཕུལ་བ་ལ་མི་སུ་དང་ཡང་མི་འཕྲད་པར་ཅུང་ཟད་མཚམས་བྱ་བར་བཞེད་པས། དཔལ་ཆེན་ལ་བྲེ་ལྔ་པོ་སྲིས་ཅིག ང་དགེ་བཤེས་ཡིན་པས་བཤོས་གྱིས། ཁྱོད་ཉེ་གནས་ཡིན་པས་སྐྱོ་ཚ་འཐུང་གསུང་བ་ལ། དེ་ནུབ་རྟགས་ཤིག་ལ་བརྟེན་ནས་ད་ཁྱོད་ཀྱང་ཟན་ཟོ། ང་ལ་ཡང་བྱིན།
འུ་ཅག་འདིར་འདུག་དབང་འོང་ཏེ་མི་འོང་གསུངས་པ་དང༌། རྟ་པ་གཅིག་སྤྱན་འདྲེན་དུ་བྱུང་ནས་འཕྲང་སར་བྱོན་ནོ། ། དེར་རྗེ་གོང་མའི་སློབ་མ་གྲོགས་པོ་ཞིག་གིས་ནས་ཡ་བདུན་ཅུ་ཕུལ། ཕྱིས་ཀྱང་བདུན་ཅུ་འབུལ། ད་འདིར་བཞུགས་ཞེས་ཞུས་པས་མ་གནང༌། དུས་དེར་ཕ་ཇོ་རྡོ་རྗེ་རྒྱལ་མཚན་དང་ནགས་ཤོད་མཁན་པོ་གཉིས་བྱུང༌། ནགས་ཤོད་མཁན་པོ་ན་རེ། གཏེར་སྒྲོམ་བྲག་དཀར་གྱི་དྲུང་ན་འབྲི་གུང་ཞེས་བྱ་བ་ལུང་པ་ཤིང་ཕ་རི་ནས་འགྱེལ་བ་ཚུ་རིར་སླེབ་པ། མི་མེད་པའི་གནས་ཡོད། འོན་ཀྱང་དེ་ན་བླ་མ་མི་ཉག་གྲོངས་པ་ལ་བརྟེན་ནས་མི་ཉག་རལ་གྲི་བས་མི་བསད་པས་ས་ཚིག
མིས་བཙོག་པར་བལྟ་བ་མིན་ན་དེར་བྱོན་ན་རྟ་འབུལ་བ་ཡང་འོང་ཟེར་རོ། ། དེ་ནས་ཐུགས་དགོངས་ལ། རྟ་དང་འབུལ་བ་གར་འོང༌། བཙོག་པར་བལྟས་ནས་མི་མི་འོང་ན་ལེགས། དེར་བསྒྲུབ་པ་བྱ་དགོས་སྙམ་པས་ནུབ་མོ་གནས་པོ་བར་ལྷ་དཔལ་གཤེན་བློན་དུ་བྱས་ནས་སྟག་སློག་གོན། རྔ་ཆེན་པོ་བརྡུང་ཞིང་བསུ་བ་བྱས་སོ། ། དེ་ནས་སྐྱིད་ཤོད་གསང་ཕུར་བྱོན་པའི་ལ་ཁར་ཡུལ་ངན་ཆེན་པོ་བྱུང༌། རྫི་བུད་ཀྱིས་བཏབ་ནས་མི་ཐམས་ཅད་ཤི་ལ་ཁད་པ་ལ། ངས་ཉི་མ་འོང་བའི་ཐབས་བྱའམ་གསུང༌། མཛད་པར་ཞུ་ཞུས་པས་ཅུང་ཟད་ཐུགས་དམ་མཛད་པས་གཞན་ཐམས་ཅད་དུ་ཁ་བ་བབ་ཀྱང་སྐབས་དེར་ཉི་མ་ཕྱེ་ནས་འཁོར་བཅས་གར་བཞུད་གྱི་སར་ཚ་ཆི་ལི་ཉི་མ་བྱུང༌།
ཡུལ་དེའི་མི་མ་ཡིན་བཙན་ཆེན་པོ་ཞིག་གིས་ཤ་བར་སྤྲུལ་ནས་སྐུའི་དཀྱིལ་འཁོར་ལ་བསྐོར་བ་བྱས། དུས་དེར་ཤ་བ་ལ་སྒོམ་བཏབ། བྱ་རྒོད་ལ་སྒོམ་བཏབ་པས་ཐེབས་སོ་ཞེས་བྱ་བའི་གྲགས་པ་བྱུང་ངོ༌། ། དེ་ནས་གསང་ཕུར་བྱོན་ཏེ་དཔོན་རྩགས་སམ་སློབ་དཔོན་འཇམ་སང་ལ་སོགས་པའི་གྲ་པ་རྣམས་ཀྱིས་བྱང་ཆུབ་མཆོག་ཏུ་སེམས་བསྐྱེད་ཞུས་ཏེ་བསྙེན་བཀུར་བསམ་གྱིས་མི་ཁྱབ་པ་བྱས་སོ། ། དེ་ནས་དཔོན་གཡོག་དྲུག་ལས་དཔལ་ཆེན་ཆོས་ཡེ། སྒོམ་པ་ཤེས་རབ་འོད། ནགས་ཤོད་མཁན་པོ། ཕ་ཇོ་རྡོ་རྗེ་རྒྱལ་མཚན། བླ་མ་ཟངས་རི་བ་དང་རྣམ་པ་དྲུག་པོས་རྩན་སྙར་བྱོན། དེའི་དུས་སུ་བུ་རམ་མང་པོ་བྱུང་ཡང་ནགས་ཤོད་མཁན་པོས་མེད་པར་བྱས།
ཉིན་གཅིག་བསྙེལ་བར་གྱུར་པས་ཕ་ཇོ་ལ་ཅ་ལག་ཅིག་འཚོལ་དུ་བཅུག་ནས་གསོལ་བས་མཁན་པོ་ཁྲོས་ཏེ་ཁོང་རང་སྐྱུ་ར་ནང་སྡེབས་པར་འདུག་སྙམ་ནས། སྐྱིད་ཤོད་དུ་དོན་ཡོད་ཟེར་ནས་དོན་ཕུ་ནས་ཕྱིར་ལོག་གོ། ། དོན་ཕུར་གནས་པོ་གཉན་ཆུང་ལ་ནས་བྲེ་ལྔ་སྐྱིར་དང་བྱས་པས་བྲེ་ལྔ་འབུལ་ཟེར་ནས་ཕུལ་ལོ། ། དེ་ནས་དཔོན་གཡོག་ལྔ་པོས་སྤུ་ལུང་དུ་བཞུགས་ཏེ་འབྲི་གུང་གར་ཡོད་དྲིས་པས་ཐག་རིང་བར་འདུག་པས་ཐུགས་ཆད་ནས། ཕྱིར་ལོག་པར་དགོངས་པ་ལ། ནུབ་མོ་བྲེ་ཆེན་པོ་ཞིག་གཟིགས་ནས་དྲིས་པས་གསེར་ཞོ་གཅིག་ལ་བྲེ་འདིའི་ནས་ཁལ་གཅིག བྲེ་བཅུ་གཅིག་ལོ་ལེགས་ན་ཁལ་གཉིས་ཀྱང་འོང་ཟེར་བ་ལ། གནས་པོ་སྨོན་ལམ་སེང་གེ་ན་རེ། ནས་དེ་ཅིས་ཀྱང་ངས་འབྲི་གུང་དུ་སྐྱེལ་བ་ཡིན་ང་ལ་ཟོང་གཏོད་ཟེར་བ་དང་ཐུགས་བདེ་ནས་ཆུ་ངར་དུ་བྱོན་ནོ། ། ནངས་པར་ཞུན་མར་དང་ཞིབ་སྐྱོའི་བསྙེན་བཀུར་བྱས།
མེ་ཏོག་ཕུལ་ཏེ་ཆོས་ཞུས་ནས་ཡར་བྱོན། འབྲི་གུང་ཐང་ནས་སྐད་བཏང༌། འདྲེ་རལ་གྱིས་བྲོ་བརྡུངས། མཐིལ་ན་བླ་མ་མི་ཉག་གིས་འཁོར་རྣམས་ལ་ལུང་བསྟན་ནས། ཁྱེད་རྣམས་གར་ཡང་མ་འགྲོ། བླ་མ་མེད། འགྲོ་ན་ཨེ་ཕ་ཀི་ན་ཕ་བོང་ཞིག་གི་ཞབས་ན་དགེ་བསྙེན་སྒོམ་ཤེས་པ་ཞིག་ཡོད། དེའི་དྲུང་དུ་སོང་གསུངས་པས། འཁོར་ཕལ་ཆེར་མཇལ་བར་ཡང་འདོད་པ་ལ། སྒོམ་པ་དཀོན་མཆོག་རྒྱལ་མཚན།
ཕ་རྒན་ཐར་པ། སྒོམ་པ་བན་དེ་ལ་སོགས་པ་སུམ་ཅུ་ཙམ་ཡོད་པས། གདན་དྲངས་ནས་བསྙེན་བཀུར་བྱས་ཏེ་ཆོས་ཞུས་སོ། ། དེར་བྱོན་པའི་ལོ་དེ་ལ། གྲྭ་པ་བརྒྱ་ལྷག་ཙམ་བྱུང་ཡང༌། སྒྲུབ་པ་མཛད་པར་བཞེད་པས། སྒོམ་པ་དཀོན་མཆོག་རྒྱལ་མཚན་གྱིས་མཐུན་རྐྱེན་སྦྱོར་ཞིང་གུང་ཐང་དུ་བཞུད་པར་ཆད་པ་ལ། དཔོན་མར་པས་རྗེ་གོང་མའི་སྐུ་ཞིག་རྫ་ལས་བྱས་པ་འབུལ་ཟེར་བ་ལ། དེར་རིན་པོ་ཆེའི་སྐུ་ས་ལས་བྱ་བར་མི་འོས། རིན་པོ་ཆེ་ལས་བྱེད་དགོས་པས་ཞལ་བཞུགས་པའི་དུས་སུ་ཚད་དང་བཅས་པ་མ་གཏོགས་པ་མ་གནང༌།
ད་དངུལ་གྱི་སྐུ་ཆུང་ངུ་ཞིག་བྱེད་གསུང་བས། མདོ་སྨད་པ་གྲུམ་སྟོན་དང་སློབ་དཔོན་རྒྱལ་བ་རྣམ་གཉིས་ཀྱིས་རྒྱུ་དངུལ་ཕུལ་ཏེ་སྐུ་དེ་བཞེངས་པ་ལ་དགོངས་ནས་ལོ་གསུམ་དུ་བཞུགས་པའི་བར་ལ། སྐྱིད་ཤོད་ཀྱི་གྲྭ་པ་ཆོས་ཚན་པ་ཐམས་ཅད་ཞབས་དྲུང་དུ་ལྷགས་ནས། ཆོས་ཀྱི་པོ་ཏི་རྣམས་ཕུལ། སྒོམ་ཞུས་པས་དགེ་སྦྱོར་རྒྱུད་ལ་སྐྱེས། བར་དེར་ཙན་སྙར་གདན་དྲངས་བྱོན་པས། ཐོག་མར་ཡོན་བདག་རྒྱན་པས་རྒྱས་པ་ཚར་གཅིག་ཕུལ། དེ་ནས་མལ་གྲོར་བླ་མ་མལ་གྱིས་གདན་དྲངས་ནས་ཁལ་བརྒྱ་ཕུལ་ལོ། ། དེ་ནས་ཁེང་པོ་ལ་བྱོན་ཏེ་སྣ་ཚ་མཁན་པོས་གསེར་གྱི་ཉི་ཁྲི་ཕུལ། དེ་ནས་མྱང་པོར་གནས་བརྟན་གྲོ་མོ་ལོད་ཀྱིས་གདན་དྲངས་ནས་ཞབས་ཏོག་རྒྱ་ཆེན་པོ་བྱས་ནས་ཚུར་བྱོན་ནས།
ཏི་སེ་ལ་བཞུད་པར་བཞེད་པས་བྱང་ཆུབ་རྒྱལ་མཚན་གྱི་སྤུན་ཟླའི་མགོ་ཕུལ་ནས་བཞུགས། ཟླ་བ་གཅིག་སྐུ་མཚམས་མཛད། གཟིམས་སྤྱིལ་ཡང་བྱས། ཡང་བཞུད་པར་བཞེད་ནས་དཔལ་ཆེན་རྡོ་རྗེ་ཡེ་ཤེས་རྗེས་སུ་བཞག་སྟེ་དཔོན་གཡོག་ལྔ་རྟ་གསུམ་མཚན་མོ་བྲོས་ནས་ཕྱིན་པ་ལ། འབྲོང་བུ་ལ་རྩེར་བྱ་ནག་མང་པོ་འཕུར་ནས་བྱུང་བས་ཐུགས་དམ་མཛད། ཐོ་གཅིག་རྩིགས་ནས་ར་མདའ་འོང་བར་འདུག་ཏེ་འདི་ཇག་ཆིངས་ཡིན། ད་ལན་འདི་ཡན་ཆད་དུ་ར་མདའ་བྱུང་ན་ང་རྣལ་འབྱོར་པ་མིན་གསུངས་སོ། ། དེར་དཔལ་ཆེན་རྡོ་རྗེ་ཡེ་ཤེས་ཀྱིས་དུད་པ་ཆེན་པོ་བཏང་བ་དང༌། ཐང་པ་མེད་པར་ཕྱག་བྱས་པས་ཡིད་མ་ཆེས། ཇོ་བཙུན་རྒྱ་མཚོ་ཡང་དགོན་དུ་ཕྱིན་པས་བཞུད་པ་ཚོར་ནས་དུང་བུས།
དགེ་འདུན་བསྡུས་ནས། དྲུག་ཚ་སྐྱ་བན་བདུན་ཅུ་ར་མདའ་ལ་ཕྱིན་པས་ཇོ་བཙུན་གྱི་རྟ་འཐེང༌། ཐམས་ཅད་མ་མཐུན་ཏེ་ར་མདའ་མ་བྱུང་ངོ༌། ། དེ་ནས་དབུ་ལ་ཐོད་བཅིངས། སྐུ་ལ་ན་བཟའ་ཕྱིང་པ་གསོལ། ཆིབས་ལ་བཅིབས་ནས་བྱོན་པས་སི་རི་རོང་པས་མཐོང་སྟེ། ལ་ལ་ཅི་ཟེར་ལུང་ལུང་ཅི་ཟེར་ནས་མདུན་དུ་བརྒྱུགས་པས། ཚུབ་མ་ཆེན་པོ་ཞིག་ཏུ་གྱུར་ནས་བཞུད་དེ་སུས་ཀྱང་མ་མཐོང་ངོ༌། ། དེ་ནས་རིམ་པོ་རྣམས་ཀྱིས་གཤོལ་བཏབ་ཡང་མ་གནང་བར་བཞུད་དོ། ཅོག་རྩེ་ལ་ཀར་ཕ་ཚན་གསུམ་གྱི་རུ་བ་ལ་བྱོན་ནས་མུན་ཡང་སྲོས་སུ་ཉེ།
ལྷགས་པ་ཡང་ལངས། མཐུན་རྐྱེན་ཡང་ཉུང་བས། མཚན་ནས་སྨོས་ཏེ་བྱེས་པ་ཡིན་ནོ་བྱས་པ་ལ། བྱ་རྒོད་ལ་སྒོམ་ཐེབས་པ་དེ་ཨེ་ཡིན་ཟེར། ཡིན་བྱས་པས་དེ་འདིར་མི་འོང་ཟེར་ནས་ཐེ་ཚོམ་དུ་གྱུར། དེའི་གོང་དུ་སྤྲང་པོ་ཡ་པོ་བྱ་བ་ཞིག་ཡོད་དེ། གོང་དུ་གཅོང་གིས་ཟིན་ནས་ཉི་མ་ལྔའི་ལམ་ལ་ཉིན་ལམ་ཉི་ཤུ་རྩ་ལྔ་བྱས་ཏེ་འབྲི་གུང་དུ་ཕྱིན་པས་རིན་པོ་ཆེ་སྐུ་མཚམས་བྱས་པས་ཞལ་མ་མཇལ། རིན་པོ་ཆེས་ཉེ་གནས་ཤིག་ལ་ང་ཞག་དྲུག་ནས་མཚམས་འབྱེད། དེའི་བར་དུ་ཇོ་བོ་ཐུགས་རྗེ་ཆེན་པོ་བསྒོམ་གསུངས་པས། དེས་བསྒོམས་ཏེ་ཁོ་ལ་གནོད་པ་བྱེད་པ་དེ་ན་རེ།
ཁྱོད་ཇོ་བོ་ཐུགས་རྗེ་ཆེན་པོ་མ་བསྒོམ་གཤིན་རྗེ་བེ་ཝ་ས་ཏ་བསྒོམ་ཟེར་ལོ། འདི་ལ་གནོད་པར་འདུག་སྙམ་ནས་ཤི་མེད་ཀོ་མེད་བསྒོམས་པས་རྒྱབ་ཕྱོགས་སུ་སོང་ནས་སྔ་མ་བཞིན་དུ་ཟེར་ཞིང་ངུ་འོ། ཞག་དྲུག་ན་ཁོའི་ནད་གསོས། གནོད་བྱེད་དེ་མགོ་ལྤགས་ཡ་གཅིག་བཤུས་ནས་ཆུ་རོང་ན་ཡར་འགྲོ་མར་འགྲོ་བྱེད་དོ། ། དེར་ཁོ་ཕན་ནས་ཞལ་མཇལ་ཆོས་ཞུས་པའི་སློབ་མ་ཡིན་པས་ཁོ་ན་རེ། ངས་ཡིན་མིན་ལྟའོ་ཟེར་ནས་སོང༌། དེར་ཡིན་པར་འདུག་ནས་ཁོས་ཀུས་བཏབ་བྲོ་བརྡུངས་རུ་བ་ལ་སྦྲན་པས། དེ་ནུབ་ཞབས་ཏོག་བྱས། དེ་ན་བོན་པོ་ལོ་དགུ་སེ་མོ་དོ་ལ་བསྡད་པ་ཞིག་དང་གསུང་གླེང་མཛད་པས། ཐུགས་ཆད་དེ་དེ་ནས་ཀོ་ཁྱིམ་དུ་ཁྱུང་སྒོམ་དགོན་པར་བྱོན་ནོ། །
ལམ་བར་ཚུབ་མ་ཆེན་པོ་བྱུང་བ་ལ་ནི་བཀའ་བསྒོ་མཛད་པས་ཞི་བར་གྱུར་ཏོ། ། དེའི་ནངས་པར་བསྙེན་བཀུར་སུས་བྱེད་མ་མཐུན་པ་ལ། ལྕམ་སྲིང་མ་ཅིག་དབང་ཆེ་བར་བྱུང་བས་གདན་དྲངས་སོ། ། དགུན་ཉི་མ་ལོག་ཟིན་ནས། ཉི་མ་ཐུང་བའི་དུས་སུ་སྔ་དྲོ་སྟོན་མོ་རྒྱ་ཆེན་པོ་མང་པོ་བྱས། གཏམ་བཤད་མང་པོ་དང༌། ཆོས་མང་པོ་མཛད། ཕྱི་དྲོ་མང་སྐོལ་བྱས་ནས་འདམ་ལུང་པའི་མི་འདུས་ནས་བསུ་བ་བྱས། ཕྱག་རྟེན་བཏང༌། གཏམ་བཤད་ཡུན་རིང་པོ་རེ་བྱས།
དེ་ནས་བསྔོ་བ་ཡོན་བཤད་ཟབ་ཅིང་རྒྱ་ཆེ་བའི་ཆོས་ཡུན་རིང་དུ་གསུངས་ཏེ་ཁྲི་ལ་འཇའི་གུར་ཕུབ། ཐམས་ཅད་གུས་པ་ཆེན་པོ་སྐྱེས་ཤིང་ཁྲི་ལ་བཞུགས་ཀྱི་བར་དུ་ཉིན་མོ་ཡིན་པ་ལ་བཞེངས་མ་ཐག་ཏུ་མཚན་མོར་སོང་ནས། ལ་ལ་ན་རེ་ནམ་ཕྱེད་ཟེར། ལ་ལ་ན་རེ་སྲོད་འཁོར་ཟེར་ནས་ཉི་མ་རྟོད་ལ་མནན་པ་ཐམས་ཅད་ཀྱིས་མངོན་སུམ་མོ། ། ཉི་མ་དེ་ལ་ནད་པ་ཞ་བོ་འཁུར་བ་རྣམས་ཀྱང་དེ་མ་ཐག་ཏུ་ལངས་ཏེ་ཞ་སོས་ཏེ་རྒྱུག་པ་དང༌། བྱིན་རླབས་ཕུལ་དུ་ཕྱིན་པ་ཡང་བྱུང་སྟེ། གྲོག་མཁར་དུ་བྱོན་ནོ། དེ་ན་དགེ་བཤེས་གཙང་ཤེས་བྱ་བ་མང་དུ་ཐོས་པ། མཁས་པ་བཙུན་པའི་མཆོག་ཏུ་གྱུར་པ་ཞིག་དང་ཁྲི་མཉམ་དུ་བཤམས་ཏེ། བསྙེན་བཀུར་རྒྱ་ཆེན་པོ་བྱས་ནས་ཐམས་ཅད་ཀྱིས་ཆོས་ཞུས་པ་ལ།
སྤྱན་སྔ་ནས། དགེ་བའི་བཤེས་གཉེན་པ་བཞུགས་པའི་དྲུང་དུ་བདག་གིས་སྨྲ་བར་སྤོབས་ཀྱང་མི་སྤོབས་རིགས་པ་ཡང་མ་ཡིན་ལགས་པས་ཆོས་ཤིག་ཁྱེད་ཀྱིས་གསུང་བར་ཞུ་བྱས་པས། ངའི་ཆོས་ཀྱིས་རྣ་བ་སུན་ནས་ཡོད། འདི་རྣམས་ལ་ཁྱེད་ཀྱིས་ཆོས་ཤིག་གསུང་བར་ཞུ་ཞེས་ཟེར་བས། དེར་ཟབ་པ་དང་རྒྱ་ཆེ་བའི་ཆོས་གསུངས་པས་ཁོང་ཡང་དད་པ་ཆེན་པོ་ཐོབ། བསྙེན་བཀུར་བྱས། ཚྭའི་རང་ཐག་ཅིག་ཕུལ། ཨ་རུ་ར་ཞིག་ཀྱང་ཕུལ་ནས་སྨོན་ལམ་བཏབ་བོ། ། དུས་དེར་སྟོན་པ་རྫ་མགོ་ཞེས་བྱ་བ་ལ་སྤྱན་སྔ་ནས་མཚང་བྲུས་པས་སྐུ་ལ་སྡོར་བྱུང་བ་ལ། སྒོམ་ཤེས་ཞབས་ཏོག་གོ་ཆོད་པས་གནོད་པ་མ་གྲུབ་སྟེ་བཀའ་དྲིན་ཆེའོ། །
དེ་རྣམས་སུ་འབུལ་བ་ཅི་བྱུང་ཐམས་ཅད་སྡེ་པ་སོ་སོ་ལ་ཕུལ་ནས་བཞེངས། སྒྲེའུ་རྒྱབ་ཏུ་བྱོན་ཏེ་བཞུགས་སོ། ། དེ་ནས་དགོང་མོའི་དུས་སུ། ཁ་ཅིག་ན་རེ་བྱང་གཡག་མང་པོ་བྱུང་ཟེར་རོ། ། ཁ་ཅིག་ན་རེ་ཇག་པ་མང་པོ་བྱུང་ཟེར་རོ། ། ཁ་ཅིག་ན་རེ་མེ་ཤོར་ཟེར་ཏེ། ཐང་ལྷའི་ཞོལ་ནས་མེ་ཆེན་པོ་བྱུང་བས་ཆུ་སླེ་ལ་བྲོས། རྟ་ལ་ལྕགས་བཅུག སྤྱན་སྔ་ནས་ན་ཀོང་ཞིག་ཏུ་ཆབ་ཚ་གསོལ་བ་ལ། ཅིག་ན་རེ་ལྷ་ཁང་ཞིག་བྱུང་ཟེར།
ཅིག་ན་རེ་བྱང་ཡུལ་སྟོང་པ་འདིར་ལྷ་ཁང་འོང་ས་མེད། གཉན་ཆེན་པོའི་བསུ་བ་མིན་ནམ་ཟེར་བ་དང༌། སྤྱན་སྔ་ནས་ཀྱང་ཆབ་བཞེས་དབུ་ཞུ་གསོལ་ནས་བཞེངས་པས། ཉིན་ལམ་གཅིག་གི་བར་དུ་མི་མ་ཡིན་རྣམས་གྲལ་བྱས་ནས་བྱུང་ངོ༌། ། དེ་ཡང་ཆེ་ལ་སྦོམ་པ་རི་གཉེ་བུ་ཤ་སྡེངས་ཙམ་དང༌། ཕྲ་ལ་རིང་བ་ཆུང་ངུ་དང་མ་སྙོམས་པ་མང་པོ་བྱུང་སྟེ། གཅིག་གིས་ཡུན་རིང་བར་མ་ཕུབ་དཀའ་དཀའ་བཞིན་དུ་གདུགས་གཅིག་ཀྱང་ཕུབ་སྟེ་ཐམས་ཅད་ཀྱིས་ཐོག་མར་ཕྱག་གསུམ་བཙལ་ལོ། ། དེ་ནས་བསྐོར་བ་བྱས་ཏེ་མི་མ་ཡིན་གྱི་སྐོར་བ་གཡོན་བསྐོར་དུ་ཡུན་རིང་བྱས་ནས་མི་སྣང་བར་སོང་ངོ༌། ། དེའི་མཚན་མོ་ཐང་ལྷའི་རྩེ་མོ་ལ་གདུགས་ཆེན་པོ་ཞིག་ཀྱང་བྱུང༌། ཐང་ཆེན་པོ་མེ་ལྕེ་དར་དམར་པོ་རླུང་གིས་བཏབ་པ་འདྲ་བ་རེས་ཚུར་འཕྲོ།
རེས་ཕྱིར་སྡུད་པ་ནམ་ཕྱེད་ཙམ་དུ་བྱུང་སྟེ་མཐར་ཡང་ཐང་ལྷ་ཉིད་དུ་ནུབ་བོ། ། དེ་ན་དཔོན་གཡོག་ཉི་ཤུ་རྩ་ལྔ་ཡོད་པ་ལ་མ་མཐོང་བ་གཅིག་བྱུང༌། གཞན་མཐོང་ལུགས་མི་འདྲ་བ་བག་རེ་བྱུང༌། རྩ་བཞི་ཐམས་ཅད་ཀྱིས་མཐོང་ངོ༌། ། དེ་ནས་ཐེ་རང་དོར་ཟླ་བ་གཅིག་བཞུགས་པ་ལ། སྒོམ་ཤེས་ཐང་ལྷའི་བསུ་བ་ཡི་གེར་འགོད་པར་ཞུས་པས་མ་གནང༌། སྐབས་དེར་འཕགས་པ་ཀུན་དགའ་བོ་མཁར་སུམ་ཐོག་ཙམ་གྱི་སྐུར་བྱོན་པས། དུམ་དུམ་ཁྲིགས་ཁྲིགས་མཛད་དོ། ། དེ་ནས་སློབ་དཔོན་རྒྱལ་བ་དང་མཁན་པོ་ཀོལ་ཏི་བ་དང་དགེ་བཤེས་གོ་འདུལ་ལ་སོགས་པ་མི་ཆེན་རྣམས་ཀྱིས་སླེབ། སློབ་དཔོན་རྒྱལ་བ་དང་གསུང་གླེང་མཛད་པས།
དེ་ནུབ་ཐུགས་འགྱུར་ནས། ནངས་པར་བྱོན་ལམ་དེར་དཔལ་ནག་པོ་ཆེན་པོ་ཕྱག་བཞི་པ་ཞིག་གཟིགས་པས་དེའི་རྗེས་ལ་ཇག་པ་ཚན་ཅིག་རྒྱུགས་ནས། ཁོང་གི་རྟ་གང་ལ་བཅིབས་མ་མཐུན་པས། རལ་ཁ་བྱས་པས། ཇག་དཔོན་གསུམ་གྱི་རྟ་ལ་ཆིབས་རེ་མོས་མཛད་དེ་ཐང་ལྷར་བྱོན་ནས་ཞག་བཅོ་ལྔ་བཞུགས་སོ། ། དེའི་དུས་སུ་དགུང་ལོ་སུམ་ཅུ་རྩ་དགུ་བཞེས་སོ། ། བཙད་པོ་ཐང་ལྡེ་དང་འོད་ལྡེ་ལ་སོགས་པ་བརྒྱ་ལྔ་བཅུས་གདན་དྲངས། ནམ་ར་ལ་དགུན་སྨད་དེ་དང་དབྱར་ཅག་གེ་བཞུགས་ཏེ། བྱང་སྒྱིད་མ་མི་སྐྱེ་བའི་ཡུལ་དུ་ནས་ཀྱི་བརྒྱ་འབུལ་དང་བསྙེན་བཀུར་དང་ཞབས་ཏོག་དཔག་ཏུ་མེད་པ་བྱུང་ཏེ། ཕྱེ་མའི་ཕུར་མ་ཆེན་པོ་ཡང་བྱས།
བལ་ཡུལ་དུ་གསེར་གདུགས་སྒྲུབ་མི་ཡང་བཏང༌། དབྱར་དེ་ཚུལ་དུ་ཞུགས་པ་སུམ་བརྒྱ་བྱུང་ངོ༌། ། ཉིན་གཅིག་གསོ་སྦྱོང་གི་དུས་སུ་དགེ་འདུན་མ་འཚོགས་པས་བཀའ་བཀྱོན་ནས་ད་ཕྱིན་ཆད་གསོ་སྦྱོང་མི་བྱེད་ཞེས་གསུངས་པས། ཚངས་པ་མི་མཇེད་ཀྱི་བདག་པོ་བྱུང་ནས་ཞུ་བ་ཕུལ། ཉི་མའི་དཀྱིལ་འཁོར་ལ་ཡང་འཇའ་ཚོན་ཆུང་ངུ་བསྐོར་བ་ཇེ་ཆེ་ལ་ནམ་མཁའ་ཁྱབ་པར་གྱུར་པས། ངའི་བསྟན་པ་ཡང་འདི་ཁོ་ན་འདྲ་བས་ཐམས་ཅད་དུ་ཁྱབ་པར་འོང་ཞེས་གསུངས་སོ། ། དེ་ནས་ཐུགས་དགོངས་ལ་མི་མེད་པའི་ས་ཞིག་ཏུ་སྒོམ་པར་འདོད་ནས་བྲོས་ཀྱང་དགེ་འདུན་ལ་བྲོས་པར་འདུག འདིར་བསྡད་ན་བཙད་པོའི་མངའ་རིས་སུ་སོང་བས་རབ་ཏུ་བྱུང་བ་མི་འོང༌། ནད་པ་དང་གཅོང་ཅན་མང་པོའང་འོང་བར་འདུག ཚོགས་སྐྱོང་བ་ལ་འབྲི་གུང་རང་དགའ་བར་འདུག་པས་བཞུད་པར་དགོངས་ཏེ།
ནས་མང་པོ་ཡོད་པ་ཡང་བཏང༌། རྒྱགས་ཟད་པར་བྱས་ནས། རྒྱགས་མེད་པས་ངེད་འགྲོ་བ་ཡིན་བྱས་པ་ལ། ཇོ་ཐང་ན་རེ་རྒྱགས་ལ་ཚེགས་མེད་ངས་རུ་བ་འདིར་བསྡུ། ཁྱིམ་རེར་རབ་ཏུ་བྱུང་བ་རེ་བླ་མཆོད་བྱེད་ཅིས་ཀྱང་བཞུགས་པར་ཞུ་ཟེར་ནས་མ་བཏང༌། སྐབས་དེར་གནས་བརྟན་བློ་གྲོས་གཞོན་ནུ་དང་དགེ་བཤེས་གསར་པ་ལ་སོགས་པ་ཕག་མོ་གྲུ་པའི་གདན་འདྲེན་བྱུང་བས་བསྙད་དེ་ལ་བཏགས་ནས་མཁན་སློབ་བགྲེས་པོ་རྣམ་པ་གཉིས་དང་མཇལ་བ་དང་གདན་སར་ལན་ཅིག་མི་འགྲོ་ཁ་མེད། དེ་ནས་བྱང་དུ་འབྱོན་པར་ཆད་དེ། དེ་ནས་ཚུར་བྱོན་ནོ། ། ལམ་དུ་ལྷོ་པ་ལྷ་བཞེར་གྱིས་ཞབས་ཏོག་ཆེན་པོ་བྱས། འདམ་དུ་འདན་མའི་འགྲོན་པོ་མདོ་ཨ་དབྱངས་མགོ་འཁོར་ཆོས་རྒྱལ་ལ་སོགས་པ་ཕྱུག་པོ་མང་པོ་དང་ཕྲད་ནས་མི་ཆོས་རྣམས་ལ་སྣ་ལེན་སྟོན་མོ་ཞིག་མཛད་པར་བཞེད་ནས་ཐུད་མང་དུ་བཟུང་བ་ལ།
ཐམས་ཅད་ཀྱིས་ཕྱག་རྟེན་དར་ལེབ་རེ་བྱས། ནོར་ཕུལ་ན་བླ་མ་བཞེད་པར་འདུག་སྟེ་ངེད་བུ་སྨད་གསོ་དགོས་ཟེར་ནས་འབུལ་བ་མ་བྱས། ཚོང་དུས་སུ་ཕྱིན་པ་དང་ཐམས་ཅད་ཀྱིས་ཁ་ལོག ཁྱེད་ལ་བླ་མ་འདི་འདྲ་བ་ཡོད་པ་ལ་ཁྱེད་ཀྱིས་ཇ་ལོག་ཅིག་མ་ཕུལ། ཁྱེད་མི་མིན་ཟེར་བས་འགྱོད་པར་གྱུར་ཏོ། ། དེ་ནས་འབྲི་གུང་དུ་བྱོན་ནས་ལོ་གཉིས་ཀྱི་བར་དུ་དགེ་འདུན་གྱི་ཚོགས་བསྐྱངས། དགེ་འདུན་མང་པོ་ཡང་བྱུང༌། མཁན་པོ་ནགས་ཤོད་པ་ལ་སོགས་པས་སྐུའི་བཀོད་པ་ཐ་དད་པ་མང་པོ་མཐོང༌། མར་རྫ་མ་གང་ལ་དགུན་ཅག་གེར་མར་མེ་བྱས་ཀྱང་ཟད་པ་དང་འཕེལ་བ་མེད་པར་གཟེབ་གང་བ་ཡང་བྱུང༌། མར་མེ་ཆུང་ངུ་རེ་རེས་ཀྱང་ཉིན་མཚན་ལྔ་ལྔ་བདུན་བདུན་ཐུབ་པ་ཡང་བྱུང༌།
གཟིམ་སྤྱིལ་གྱི་ཕུག་ཏུ་གདུང་རྟེན་རྣམས་ཀྱི་བར་ཐམས་ཅད་ནས་ཀྱི་རྩིག་པས་གང་བ་ཡང་བྱུང༌། རྒྱལ་བ་སྒོམ་གཞོན་གཅིག་པུས་ཀྱང་རིན་པོ་ཆེའི་ན་བཟའ་སྣམ་སྦྱར་མནབས་པ་འབྲི་གུང་ཐང་གང་བ་ཡང་མཐོང༌། ཁ་ཅིག་སྤྱན་སྔར་ཕྱིན། དྲུང་དུ་ཁྲིད་ཀྱང་གཏན་མི་མཐོང་བ་ཡང་བྱུང༌། རྗེ་སྒམ་པོ་པ་ཆེན་པོ་དང་རྗེ་བཙུན་ལྷོ་བྲག་པ་དང་རྗེ་བཙུན་མི་ལ་དང་དཔལ་ཆེན་པོ་རྒ་ལོ་ལ་སོགས་པ་བརྒྱུད་པའི་བླ་མ་རྣམས་བྱོན་ནས་བཀའ་སྩལ་དང་གསུང་གླེང་མང་དུ་མཛད་པ་ཡང་བྱུང༌། གནས་པོ་བར་ལྷ་ལ་སོགས་པ་མི་མ་ཡིན་ཐམས་ཅད་ཀྱང་ཚོགས་སུ་མངོན་སུམ་དུ་ཆོས་ཉན་པ་བྱུང༌། རེ་ཤིག་མཁན་པོ་ཀོལ་ཏི་བས། རབ་བྱུང་འབྱིན་པ་ལ་སེམས་བསྐྱེད་བྱེད་དུ་མ་ཉན་པས་བཀའ་བཀྱོན། ཁྱེད་མགོན་སྔོན་ཡིན་ཡང་མཁན་པོའི་གཉེར་མེད། ང་སྐྱུ་ར་སྨྲ་བཅད་ཡིན་དགེ་བཤེས་ཀྱི་གཉེར་མེད།
རབ་ཏུ་མ་འབྱིན་ཞོག་ལ་ཐོངས་གསུངས་པས། ཡང་ཚངས་པ་དང་བརྒྱ་བྱིན་ལ་སོགས་པ་ཐམས་ཅད་འོངས་ནས་ཞུ་བ་ཕུལ། ཉིན་ཞིག་མཁར་ལན་བྱེད་པ་གཅིག་པུ་ལ་མཚོན་ནས་མུ་གསུམ་དུ་འགྲོ་བའི་ཆོས་གསུངས་པས། ནགས་ཤོད་མཁན་པོས་སྤྱན་སྔར་འབར། མུ་མང་པ་ཡིན་དགེ་འདུན་ལས་བྱེད་དུ་ཆུག་ཟེར་བ་དང༌། དཔལ་ནག་པོ་ཆེན་པོ་བེང་ཅན་ནམ་མཁའ་ལ་དངོས་སུ་བྱོན་ནས་བེང་གིས་རྩིག་པ་བཤིག་ཐབས་མཛད་པས་ནངས་པར་རྩིག་པ་ཞིག་གོ། ། དེ་ནས་དགེ་བཤེས་བསམ་ཡས་པ་དང་བླ་མ་ཙྭ་རི་བ་ལ་སོགས་པ་ངམ་ཤོད་ལུང་པའི་མི་ཆེན་ཐམས་ཅད་ཀྱིས་སྤྱན་འདྲེན་དུ་འོངས་ནས། ཞུ་བ་ནན་ཏན་ཆེན་པོ་ཕུལ་བ་དང༌། གདན་ས་ཡང་གོག་པས་ཕག་མོ་གྲུར་བྱོན་ནོ། ། དེ་ནས་རྡོ་ཕུ་ཆུ་རྒྱལ་དགོན་པ་མཛད་པར་བཞེད་ནས་ཟླ་བ་གཅིག་བཞུགས།
དེའི་དུས་སུ་གསེར་གདུགས་གྲུབ་ནས་བྱུང་བ་དང༌། མཁན་པོ་ཐང་ལྷ་ལ་བཞུགས་པ་ཡང་གདན་འདྲེན་དུ་བཏང༌། སློབ་དཔོན་རྩི་ལུང་པ་སྐུ་ཁམས་མ་བདེ་གྲོངས་པ་ལ་ཐུག་པར་གདའ་བས། སློབ་དཔོན་གྱིས་ཐམས་ཅད་དོ་ནུབ་ཐུགས་དམ་མཛད་ན་སང་ནངས་པར་སྐུ་ཁམས་དྭངས་པར་མཆི་ཞུས་ནས་དམིགས་པ་ཞིག་བསྟན། རྟེན་འབྲེལ་ཡང་མཛད་པས་ནངས་པར་སྐུ་ཁམས་དྭངས། ཁོང་ཤིན་ཏུ་མཉེས་ཏེ། ཅི་ཡིན་ན་བླ་མ་དེ་ངེད་ཀྱི་གདམས་ངག་གིས་སློབ་མ་ཁྲིད་པ་ཡིན་སྙམ་པ་ལ་དེར་ཡང་མི་འདུག བླ་མ་རིན་པོ་ཆེའི་ཞལ་ནས། བླ་མ་དམ་པ་སྤྱི་བོར་བསྒོམ། མགྲིན་པར་བསྒོམ།
སྙིང་ཁར་བསྒོམ། ལྟེ་བར་བསྒོམ་གསུངས་པ་ལ་འདི་འདྲ་བའི་གནད་ཡོད་རྩིས་མ་བྱས། ཐམས་ཅད་མཁྱེན་པ་ཐམས་ཅད་མཁྱེན་པ་གསུངས་སོ། ། དེར་སློབ་དཔོན་གྱིས་བསྙེན་བཀུར་ཆེན་པོ་ཡང་མཛད། ཆོས་པོ་ཏི་མང་པོ་དང་འབུལ་བ་ཡང་མཛད་དོ། ། དེ་ནས་ཕག་མོ་གྲུར་བྱོན་ནས་གདན་སའི་གཟའ་མི་བརྒྱད་ཅུ་ཡང་བསྡུས། སྤྱི་པ་དེ་ལ་སྤྱན་སྔ་ནས་ཀྱང་ནས་ཁལ་སྟོང་ཚོ་གཅིག་ཕུལ། གསེར་གདུགས་ཆེན་པོ་དེ་ཡང་གདུང་རྟེན་བཀྲ་ཤིས་འོད་འབར་གྱི་དབུ་ཐོག་ཏུ་ཕུལ། གཟིམས་སྤྱིལ་གཉན་པོར་གྲགས་པ་དེ་ཡང་མཁན་པོ་ཞང་གི་གཟིམས་སྤྱིལ་ཡང་མཛད་དེ། ཕུ་དེ་སྤྱིལ་པོས་གང་ངོ༌། །
དེ་ནས་སྟོན་ཁ་འབྲི་གུང་དུ་བྱོན། དུས་རིང་ཞིག་ལོན་པ་ན་བླ་མ་གནས་ནང་པ་བྱོན། སྤྱན་སྔ་ཉིད་ནས་འབམ་ཐང་གི་བར་དུ་བསུ་བ་མཛད། བུ་རམ་དེ་ལས་ཆེ་བ་མེད་པར་གྲགས་པ་དང་བསྙེན་བཀུར་དང་འབུལ་བ་རྒྱ་ཆེན་པོ་མཛད། གསུང་གླེང་མང་པོ་ཡང་མཛད་དེ། བླ་མའི་ཞལ་ནས་ཀྱང་རྗེ་རིན་པོ་ཆེ་པ་སློབ་དཔོན་འཕགས་པ་ཀླུ་སྒྲུབ་ཡིན་པར་འདུག་གསུངས་སོ། ། དེ་ནས་ཐོག་གཞེར་ཕུར་བུ་རྒྱལ་གྱིས་དགེ་བ་ལ་གདན་དྲངས། ལམ་དེར་ཟུ་རེ་བས་གདན་དྲངས་ཞིང་བསྙེན་བཀུར་དཔག་ཏུ་མེད་པ་བྱས། མི་མགོ་བརྒྱད་ཅུ་རྩ་གསུམ་ཕུལ་ལོ། ། དེ་ནས་ཉི་མལ་དང་དོན་བུ་བ་ལ་སོགས་པའི་གདན་འདྲེན་མང་པོ་བྱུང་བས་མཚན་མོ་བྲོས་ནས་དཀའ་བ་ཆེན་པོས་འབྲི་གུང་དུ་བྱོན་ནོ། །
དེའི་དབྱར་དེ་སྟོན་པ་བཀའ་བཞི་ལས་བཀའ་རེ་རེ་ཤེས་པ་ཡན་ཆད་དྲུག་ཅུ་ཐམ་པ་བྱུང་ཞིང༌། ཉིན་གཅིག་ལ་གསེར་འབུམ་བརྒྱད། གནག་སྟོང་དང་མར་ཐུད་དཔག་ཏུ་མེད་པ་འབུལ་བ་བྱུང༌། དགེ་འདུན་ཡང་སྟོང་དུ་ལོངས་སོ། ། དེ་ཡང་དང་པོ་ཉིད་ནས་ཐུགས་དགོངས་ལ་སྒོམ་ཆེན་སྟོང་མ་བྱུང་བར་དུ་བསྐྱངས་ནས་དེ་ནས་ཐམས་ཅད་རི་ཁྲོད་དུ་གཏོང་བར་བཞེད་པས་ཐོག་མར་དཔལ་ཆེན་དང༌། སྒོམ་ཤེས་དང༌། དཔོན་སྒོམ་དང༌། སྟོན་འབྱུང༌། སློབ་དཔོན་རྒྱལ་བ། སློབ་དཔོན་ངད་ཕུ་བ།
དགེ་བཤེས་གཉོས་ལ་སོགས་པ་གཅེས་གཅེས་དྲག་དྲག་ཐམས་ཅད་རི་ལ་བཏང་ནས། ལོ་གཅིག་ན་རོམ་པོ་ཡོན་བདག་ལྷ་མོའི་དགེ་བ་ལ་གདན་དྲངས་སོ། ། དེའི་དུས་སུ་དགུང་ལོ་བཞི་བཅུ་ཞེ་དགུ་བཞེས་ཏེ་ཚ་འུག་ཏུ་སྐྱོ་སངས་ལ་བྱོན་པ་ལ། ཕྱིར་ལ་བྱོན་པ་མ་གནང་ནས་དཔལ་ཆེན་ཙྭ་རི་ན་ཡོད་པ་བོས་ནས་ཡོད་པ་ཁོང་ཡང་ཕྱིར་བཏང༌། ན་བཟའ་དང་བཞུགས་གདན་དགེ་འདུན་གྱི་སྤྱི་མཛོད་སིལ་པོ་ཚུན་ཆད་སྤོང་དག་ཏུ་མཛད་དོ། ། དེར་དགེ་འདུན་ཐམས་ཅད་ཚ་འུག་ཏུ་བྱོན་ནས་ཞུ་བ་ཡང་ཡང་ཕུལ་བས། བླ་མ་མལ་གྱིས་འབྱོན་པའི་ཞུ་རྟེན་དུ་ནས་ཁལ་བརྒྱ་ཕུལ་བས་བྱོན་ནོ། ། དེ་ནས་དགེ་འདུན་ཐམས་ཅད་རི་དང་གནས་གཞན་དང་ཡུལ་ཕྱོགས་ཐ་དད་དུ་སོང་གསུང་ནས། རྙིང་པ་ཐམས་ཅད་ལས་པས་བདས་ཏེ་ཕན་ཚུན་དུ་བཀྱེ། གསར་པ་འགའ་ཞིག་སྐྱོང་ཞིང་བཞུགས་པ་ལ།
ངམ་ཤོད་ལུང་པ་མ་བདེ་བ་ཐུགས་ཀྱི་མ་བཟོད་ནས་འབུལ་རྟ་བརྒྱད་ཅུ། གཞན་རྟ་མང་པོ་དང་དཔོན་གཡོག་སུམ་བརྒྱ་ཙམ་མཛད་ནས་བྱོན་ཏོ། ། ཕལ་ཆེར་ནི་བྱེ་མ་གནས་སུམ་དང་ལོ་ཆུང་ཐང་དང་མཐིང་མར་བཞུགས་སོ། ། དེ་ནས་བཙད་པོ་ཕར་ཀ་ཚུར་ཀ་ཐམས་ཅད་ཀྱིས་བསུ་བ་རྒྱ་ཆེན་པོས་གདན་དྲངས། བསྙེན་བཀུར་དཔག་ཏུ་མེད་པ་བྱས་ཏེ། བསམ་ཡས་མན་ཆད་དུ་བྱོན་ནས་དུས་དེར་བསམ་ཡས་གསོ་བའི་ཆ་རྐྱེན་བཞག་ནས་གསོས་སོ། ། དེ་ནས་མི་ཆེན་པོ་ཞིག་ལ་ངས་བཙད་པོ་གཉིས་པོ་སྡུམ་འོང་ངམ་གསུངས་པས། དེ་བླ་མའི་བྱིན་རླབས་ལ་རག་ལས་སོ་ཟེར། བྱིན་རླབས་ཅི་ཡིན་གསུངས་པས། ངམ་ཤོད་གཉིས་ཡོད་ན་དེ་ཡིན་ཟེར་རོ། །
ང་རྣལ་འབྱོར་པ་ཞིག་གིས་ཚིག་ངན་གྱི་ཡི་གེ་ཕྱག་ཏུ་བཏང་བས། མདུན་མགོ་ནོར་རོ། ། སྡུམ་མི་འོང༌། ཚོགས་སྐྱོང་བར་འཐད། ལས་འདི་མིན་ཟེར་བ་ཡང་བྱུང་སྟེ་འབད་པ་སྣ་ཚོགས་བྱས་ཀྱང་མ་འདུམ་མོ། ། དེའི་དུས་དུ་ཞལ་སྔ་ནས། ད་ངས་འདུམ་མ་ཐུབ་ཀྱང་ལོ་ལྔར་ངམ་ཤོད་བདེ་བར་འོང་བས་དེ་ངའི་བྱིན་རླབས་ཡིན་ནོ་ཞེས་གསུངས་པས། དུས་ཕྱིས་ལོ་བཅོ་བརྒྱད་དུ་འཁྲུག་པ་མེད་པར་བདེ་བར་བྱུང་བ་ཡིན་ནོ། །

དེ་ནས་ཙྭ་རི་ལ་བཞུད་ཅིང་རྒྱ་གར་ཤར་ཕྱོགས་ནས་རྡོ་རྗེ་གདན་དུ་གཤེགས་པར་བཞེད་དེ་ཀ་ཅ་ཐམས་ཅད་སྤོང་དག་ཏུ་མཛད། ན་བཟའ་ཆོས་གོས་གསུམ་དང་ལྷུང་བཟེད་བསྣམས། གྲྭ་པ་ཐམས་ཅད་ཕྱག་གིས་བཟློག བཀའ་རྒྱས་བཏབ་ནས་ཡར་བཏང༌། དེ་ནས་དཔོན་གཡོག་བརྒྱད་བྱོན་པ་ལ་ཟངས་རི་ལྷས་ལྟག་ཏུ་བསུ་བ་ཆེན་པོ་བྱས་པའི་དར་པོ་ཆེ་ལ་དཔེ་དཀར་གྱི་སྐུ་བྲིས་པ་ཞིག་གཟིགས་པས་ཆོས་གོས་དང་བསིལ་བྱེད་ཀྱིས་ཀྱང་མི་ཕན་པར་དགོངས་སོ། ། དེ་ནས་དྭགས་པོར་བྱོན་པ་ལ། མུ་གེ་ཆེན་པོ་བྱུང་ནས་གསེར་ཞོ་རེས་ནས་བྲེ་བདུན་ཡང་མི་ཁུགས། མི་བསད་ནས་མི་ཤ་ཟ་བ་ཡང་མང་དུ་ཡོད། བཀའ་གདམས་པ་དག་ན་རེ། ཡང་བླ་མ་དེ་ཐམས་ཅད་དུ་སྙོགས་པ་ཞིག་འདུག་སྟེ་ད་རེས་སྣ་ལྟེབ་པར་འོང་བྱ་བ་ཡང་ཟེར། དང་པོ་ཤིང་ཏོག་རེ་རེ་ཙམ་མ་གཏོགས་པའི་འབུལ་བ་གང་ཡང་མ་བྱུང་ཞིང་ཐམས་ཅད་ཧ་ཞེད་པར་གྱུར་ཀྱང༌།
སྤྱན་སྔ་ཉིད་ཀྱི་བྱིན་རླབས་ཀྱིས་ཅི་ཞིག་ལྟར་ལ་འོངས་ཆེན་པོར་གྱུར་ནས་ཆ་རྐྱེན་ཐམས་ཅད་ཆ་ལེ་ཆི་ལེར་ཡང་བྱུང༌། དྭགས་པོ་སྟོད་སྨད་ཐམས་ཅད་དུ་ཡང་གདན་དྲངས་ནས་འབུལ་བ་རྒྱ་ཆེན་པོའམ་ཞབས་ཏོག་བསམ་གྱིས་མི་ཁྱབ་པ་བྱས། དྭགས་ལ་སྒམ་པོར་བྱོན་ནས་དྭགས་པོ་འདུལ་བ་འཛིན་པ་ལ་སོགས་པ་ཐམས་ཅད་ཀྱིས་ཆོས་ཞུས་ཤིང་གདན་ས་ཕུལ། ཟངས་ལུང་དུ་བྱོན་ནས་ཟླ་བ་གསུམ་སྐུ་མཚམས་མཛད་པའི་དུས་སུ། སྐུ་འབག་གི་སྨིན་མཚམས་ནས་འོད་ཟེར་ཡང་བྱུང༌། གནོད་སྦྱིན་ཐམས་ཅད་ཀྱིས་རྫས་དང་ཡོ་བྱད་ཐམས་ཅད་སྐྱེད་ཅིང་ནང་དུ་རྩིགས་པ་ཡང་བྱུང་ངོ༌། ། དེ་ནས་ཞག་བཅོ་ལྔ་སོང་བ་དང་བསྙེལ་གསོས་ནས་ཐན་པ་ཆེན་པོས་ས་ཚིག་པ་ལ། ཕྱེ་ཕུད་ཅིག་བསྐུར་ནས་བྱུང་བས་ལྷ་བཤོས་ཤིག་བྱས། སྐུ་འབག་གི་མདུན་དུ་ཕུལ་ནས། ང་ངོ་ཚར་མ་འཇུག་ཆར་ཕོབ་གསུངས་པས་ཆར་གྱི་རྒྱུན་ཆེན་པོ་བབས་པས།
ལོ་ལེགས་པ་དང་གཞན་ཡང་བཀྲ་ཤིས་དང་བདེ་ལེགས་དུ་མ་བྱུང་ངོ༌། ། དུས་དེར་གནས་བརྟན་བློ་གྲོས་གཞོན་ནུས་གདན་ས་ཇོ་བོ་འོད་པོ་ལ་གཏད། སྤུན་ཟླས་ལྷ་ཅིག་མ་བླངས། རིན་གསེར་འབུམ་བྱིན་ཞེས་གྲགས་པ་དང༌། གནས་བརྟན་དེར་དག་ཚངས་ལ་བྱུང་བ་ལ། སྤྱན་སྔ་ནས་འདི་ངའི་སྐུ་ལ་བསྡོར་འོངས་པ་ཡིན་ཏེ་འོངས་གསུངས། མི་ཆེན་རྣམས་འཚོགས་ཏེ་གནས་བརྟན་གྱི་སྐེ་བཏགས། མིག་འབྱིན་པ་ལ་ཐུག་པ་དང༌། སྤྱན་སྔ་ནས་གསུང་ནས་གནས་བརྟན་བཏང་ངོ༌། དེ་ནས་ཀྱང་མི་འདོད་ནས་རྒྱ་གར་ལ་གཤེགས་པར་དགོངས་པ་ལ།
དཔོན་ན་གེ་བའི་ཆུང་བ་དེ་ནོར་ཡོད་ཚད་གསེར་དུ་བསྒྱུར་ནས་ཕྱག་ཕྱི་ལ་འབྲངས་གསན་པ་དང༌། གཞན་སློབ་མ་རྣམས་ཀྱང་ཁ་བའི་ལྷམ་ཚུན་ཆད་བྱས་ནས་ཕྱག་ཕྱིར་འབྲེང་བར་འདུག་པ་ལ། དཔོན་མཚམས་ཀྱི་མནས་བཏབ་ཏེ། བླ་མ་རིན་པོ་ཆེ་བཞུད་ཀྱང་ང་ཕག་མོ་གྲུར་འགྲོ་ནས་འཁྲུག་པ་མི་བྱེད་རེ་ཟེར་ནས་བྱེད་ངེས་པར་འདུག་པས། སྤྱན་སྔ་ནས་ཀྱང་ཡར་བྱོན་ནོ། ། དེ་ནས་དབྱེའི་བུ་ཐལ་དུ་མིའི་ཚོགས་ཆེན་པོ་འདུས་པ་ལ་ཆོས་མཛད་པར་བཞེད་པས་ཀྱང་རྒྱལ་ཁྲིམས་སྐོར་བྱ་བས་མ་ཉན། དེའི་ཉིན་པར་མང་པོ་ལ་ཆོས་མ་ཐེབས་པས་ཐུགས་མ་ཚིམ། ཕྱི་ཉིན་རྟ་པ་མང་པོས་བསྡུས་ནས། ཆོས་མཛད་དེ་ཕག་མོ་གྲུར་བྱོན་ནོ། ། དེ་ནས་གདན་སར་ཅུང་ཞིག་བཞུགས་ཤིང་བདག་པོ་མཛད་པར་བཞེད་པས།
ད་ལོ་བཅུ་གཉིས་སུ་བཞུགས་པ་ཡིན་པས་སྤྱིལ་པོ་མང་པོ་མཛད་ནས་ཐམས་ཅད་ཀྱི་སྤྱིལ་པོ་བྱས། ཡང་ཡར་ལུང་དུ་ཇོ་བོ་བྱེ་ཆུང་བའི་ལྟད་མོ་ལ་གདན་དྲངས། དབྱར་དེ་གྲྭ་པ་མང་པོ་ཚོགས་དེ་དགེ་བཤེས་འཇམ་སེང༌། དཔལ་ཆེན་ཐག་མ་བ། དགེ་བཤེས་དགོན་དཀར་བ། བླ་མ་སྐལ་ལྡན་ལ་སོགས་པ་ཆེ་དགུ་རིང་བཅུ་འདུས། རི་ཁྲོད་པ་རྣམས་ཀྱང་ཕལ་ཆེར་འདུས་པས་འབུམ་པའི་གདན་ཁྲི་བྱས། གོས་ཆེན་དང་དར་ཡུག་སུམ་བརྒྱ་ཙམ་གྱིས་འབུམ་པ་དཀྲིས་ནས་སྨན་གྱི་ཞལ་ཞལ་བསྐུས་པས་ལུང་པ་དྲི་བཟང་གི་དྲིས་གང༌། ཆོས་ཟབ་མོ་མང་པོ་གསུངས་སོ། ། དུས་དེའི་གོང་དུ་བླ་མ་ཞང་དང་མཚུར་ཕུ་བ་གཉིས་གྲོངས་པ་ལ།
བླ་མ་ཞང་འཚལ་པ་ན་རེ། འབྲི་གུང་པ་དང༌། མཚུར་ཕུ་བ་དང༌། ང་འབུ་གསུམ་ལ་ཨུ་རྒྱན་ནས་མཁའ་འགྲོ་མའི་བསུ་བ་འོང་བར་འདུག འབྲི་གུང་རྟེན་འབྲེལ་ལ་མངའ་བརྙེས་པས་བཞུད་དེ་མི་མཆི། ངེད་གཉིས་འགྲོ་དགོས་པར་འོང་བྱ་བ་སྙན་དུ་གསན་པ་དང༌། ཕག་མོ་གྲུར་ཉིན་ཞིག་ཞོགས་པ་ཞིག་ནང་དུ་བཞུགས་པའི་དུས། ཨུ་རྒྱན་གྱི་གནས་ནས་མཁའ་འགྲོ་མའི་གདན་འདྲེན་ཆེན་པོ་མཐའ་ཡས་པ་འདི་ནས་ཨུ་རྒྱན་གྱི་བར་དུ་འབྲེལ་ཞིང་རྒྱུན་མ་ཆད་པ་དེ་ལྟ་བུ་བྱུང༌། སྐབས་དེར་ཐུགས་དམ་ཁྱད་པར་ཅན་ཞིག་མཛད་པས་རྟེན་འབྲེལ་འགྱུར་ཏེ་མཁའ་འགྲོ་མ་རྣམས་ཀྱིས་བཞུད་པར་མ་ཞུས་ནས་འདིར་བཞུགས་པར་ཞུས་ཏེ། བླ་མ་ཞང་གསུངས་པ་ཁོ་ན་བཞིན་དུ་བྱུང་ངོ༌། །
དེ་ནས་ཡང་ཚོགས་པ་སྐྱོང་བའི་ཐུགས་དགོངས་མི་མངའ་བ་ལ། ཉིན་ཞིག་གསོ་སྦྱོང་གི་དུས་སུ་ཕག་མོ་གྲུ་ཅག་གེ་རབ་ཏུ་བྱུང་བ་སྣམ་སྦྱར་མནབས་པས་གང་བ་གཟིགས་པས། ད་དགེ་འདུན་གྱི་ཚོགས་མི་སྐྱོང་བའི་རང་དབང་མི་འདུག་སྐྱོང་དགོས། སྔ་མ་བས་ཀྱང་དགེ་འདུན་མང་བར་འོང་བར་འདུག་གསུངས་སོ། ། དེ་ནས་ཇོ་བཙུན་རྒྱ་མཚོའི་ཕུ་བོ་དང༌། རྒྱལ་ཚའི་ཕུ་བོ་ཤི་བ་ལ་སོགས་པའི་མགོ་ཕུལ་བས། རོམ་པོ་དང་དྲུག་ཚ་དང་ཕྱུག་འཚམས་ཕ་བཞི་ཐམས་ཅད་ཀྱིས་ཕག་མོ་གྲུར་གདན་འདྲེན་དུ་བྱུང་སྟེ་ཞུ་བ་དྲག་ཏུ་ཕུལ་བས། ཚུར་བྱོན་ནས་འབྲི་གུང་དུ་བཞུགས་པས། དེ་ལོ་དགེ་འདུན་སྟོང་ཚོ་བཞི་བྱུང་ངོ༌། ། དེ་ནས་ལོ་གཅིག་སོང་བ་དང་ཐ་གད་ལ་བྱོན་ནས་མང་འདུས་ཉུང་འདུས་གཉིས་འདུམ་མཛད།
རྒྱལ་ཁྲིམས་བཙུགས། གཡོན་བཅགས་པས་མཁར་སྐྱ་བོ་བསྒྱེལ་ལོ། ། དེ་ནས་དབྱར་ལ་ཉེ་བ་ན་དགེ་འདུན་རྣམས་ཀྱི་བཅུ་ཆོས་གསུམ་ཆོས་འབྲི་གུང་ཐང་དང་གཡག་རུ་དང་འབམ་ཐང་གསུམ་ལ་མཛད། དེར་རྟེན་འབྲེལ་མི་བཟང་བ་དང་སྟག་ལུང་ཐང་པའི་ཞལ་ནས་ཀྱང་སྐུ་ཆགས་ཡོད་གསུང་བས། ལོ་བཅུ་གཉིས་སུ་མཚམས་མཛད་གསུང་སྐུ་མཚམས་དམ་པོ་ཟླ་བ་ལྔར་མཛད། དེའི་དུས་སུ་བླ་མ་ཉག་སེ་བྱོན། ཁོང་ཕག་མོ་གྲུར་སོང༌། གཞི་གསེར་ཁང་དུ་མཛད་དོ། ། དེ་ནས་བླ་མ་ཉག་སེ་ཚུར་བྱོན་ནས་རྟ་འཆག་སྟེང་ཁར་བཞུགས་པའི་དུས་སུ། ད་ནི་ཞག་བཅུ་ན་སྐུ་མཚམས་འབྱེད་པར་འདུག་ཟེར་སྐད།
དེ་ནས་ཞག་བདུན་ནས་ལྟས་འགྱུར་གསུང་ནས་ཚོགས་སུ་བྱོན། དགེ་འདུན་རྣམས་ཀྱིས་ཕྱག་རྟེན་མཛད། ལྷ་གསོལ་ཆེན་པོ་ཡང་བྱས། བླ་མ་ཉག་སེ་དང་མཇལ། ཆོས་ཁྲི་ལ་བཞུགས་སུ་བཅུག་ནས་ཞབས་ཏོག་དཔག་ཏུ་མེད་པ་མཛད་དོ། ། བླ་མ་ཉག་སེའི་ཞལ་ནས། ངའི་བླ་མ་དཔལ་ཕག་མོ་གྲུ་པ་དེ་འབྲི་གུང་ན་བཞུགས་པར་འདུག་པས། ང་ལ་གསེར་གྱི་རྒྱུད་འབུམ་ཅིག་ཡོད་པ་དེ་འབུལ་གསུངས་ནས་རྒྱུད་འབུམ་ཕུལ་ལོ། ། དེ་ནས་ལོ་གཅིག་སོང་བ་ན་ཚ་རོང་དུ་ཇོ་བོ་རྒྱ་མེའི་འདབ་ལ་ཤད་རྒྱུགས་མཛད་ནས་བྱོན་ཏེ་རེས་ཕུར་མ་བྱོན། དེ་ནས་ཚུར་བྱོན་པ་དང་བུ་སློབ་འགའ་ཞིག་ལ་བཅོམ་ལྡན་འདས་བསྟན་པའི་བདག་པོ་ཉིད་དུ་བསྟན་ནས་ཐང་གི་ཆོས་ཁྲི་ལ་བཞུགས་པ་ཡང་མཛད་དོ། །
དེ་ནས་ཀྱང་རི་ཁྲོད་པ་བཀྱེ་བར་བཞེད་ནས་དགེ་འདུན་གྱི་ཚོགས་ཐམས་ཅད་བསྡུས་ནས། ཡང་ན་ཁྱེད་རི་ལ་སོང༌། ཁྱེད་མི་འགྲོ་ན་སྤྱན་སྔ་ཉིད་ནས་བཞུད་པ་ཡིན་གསུངས་པས། དགེ་འདུན་རྣམས་ཀྱིས་བཞུད་པར་ཁས་བླངས། ཚན་གསུམ་དུ་མཛད་ནས་བཅུ་ཆོས་ཐོས་ཚད་ཐམས་ཅད་རི་ལ་བཀྱེས་སོ། ། བཙུན་ཆུང་ཆུང་ངུ་བརྒྱད་ཅུ་སློབ་དཔོན་ཏི་སེ་བ་ལ་གཏད་དེ་སྐྱི་ཤོད་དུ་སོང༌། ལྷག་མ་དབྱར་དེ་བསྐྱངས་ནས་བྲག་རྐོར་བཏང༌། དེའི་རྗེས་ལ་སྤྱན་སྔ་ནས་ཀྱང་བྱོན་ཏེ། བསོད་ནམས་ཀྱི་ཚོགས་དང་ཡེ་ཤེས་ཀྱི་ཚོགས་གཉིས་སུ་བྱས་ནས་སྔ་མ་བས་ཀྱང་རྒྱ་ཆེར་བྲག་བརྐོས། ཉིད་ཀྱིས་བྲག་ཕྱེ་ཁུར།
དུས་དེར་དགུང་ལོ་ལྔ་བཅུ་རྩ་དྲུག་བཞེས་སོ། ། སྐབས་དེར་ཡར་ལུང་དུ་ཇོ་བོ་རྩེད་པའི་འདབ་ལ་གདན་དྲངས་ནས་བྱ་སར་ལྟད་མོ་ཆེན་པོ་བྱས། མིའི་འདུས་པ་ལ་དེ་ལས་ཆེ་བ་མེད་པ་དང་འབུལ་བ་ཆེན་པོ་བྱུང་སྟེ་བརྗོད་ཀྱིས་མི་ལང་ངོ༌། ། དེ་ནས་ཤམ་པོ་གངས་རྩ་མན་ཆད་མཐོ་དམན་ཐམས་ཅད་དུ་བྱོན། ཐང་པོ་ཆེ་པས་གདན་དྲངས། སྟོན་མོ་དང་འབུལ་བ་རྒྱ་ཆེན་པོ་བྱས། ཐང་པོ་ཆེའི་འཁྲུགས་པ་ཡང་ཞི། སྔར་མེད་པའི་སར་ཆུ་ཡང་ཐོན། ཡར་ལྷ་ཤམ་པོ་དགའ་བས་ཞྭ་ཕུད། ཡུལ་བཟང་པོ་ཡང་བྱུང་སྟེ།
ནས་ཁྲི་ཚོ་མང་པོ་ཡང་བྱུང་ངོ༌། ། དུས་དེར་ནི་བླ་མ་ཉག་སེའི་ཀླུ་མི་མགོན་དཀར་པོ་ཡང་མེད་པས་བླ་མས་བཀའ་བཀྱོན། ཤམ་པོ་ན་རེ་ཁྱེད་ལ་བླ་མ་འབར་བས་བླ་མའི་སར་སོང་ཟེར་ལོ། ། ཁོ་སོང་བ་དང་གར་ཕྱིན་བྱས་པས། ཡར་ལ་ཤམ་པོ་ཕ་ཤིད་བྱེད་པས་གཅོར་སྐྱེལ་དུ་ཕྱིན་ཟེར་ཏེ། ལོ་དེ་ལ་ཤམ་པོས་ཕ་ཤིད་བྱས་སོ། ། དེ་ནས་ཚུར་ལ་བྱོན་ཏེ་འབུགས་ནང་ན་མར་བྱོན་པས་ཐུགས་དགོངས་ལ་གདན་སའི་ཞབས་ཏོག་ཀྱང་མང་པོ་བྱས། ད་ནི་མི་ནུས་སྙམ་དུ་དགོངས་པ་དང༌། ཐོག་ཅིག་བབས་པས་ཆིབས་པ་འདྲོགས་པས་སྒྲོག་རུས་གྲོལ། དེར་གཤེགས་པར་མ་སྤྱོད་ནས་མདོ་ལི་མཛད་དོ། །
དེ་ནས་འབྲི་གུང་དུ་བྱོན་ནས་ཅུང་ཞིག་ལོན་པ་དང་བླ་མ་ཟངས་རི་བའི་རྟ་རོམ་པོས་ཁྱེར་བས་བསང་དུ་དམག་ལ་བྱོན། དེར་ནད་ཡམས་ཆེན་པོ་བྱུང་བས་སྒོམ་ཆེན་མང་པོ་གྲོངས་པའི་ཁ་སྐད་བྱུང་ངོ༌། ། དེ་ནས་ནད་ཡམས་དེ་ཞི་བར་གྱུར་ནས་ཡུན་རིང་དུ་ཚོགས་བསྐྱངས་པས། དགེ་འདུན་སྟོང་ཚོ་བཅུ་གསུམ་བྱུང་ངོ༌། ། དུས་དེར་སྐུའི་རིམ་གྲོ་ལ་ཁྲིད་ཟབ་མོ་ཡོད་པས་ཁྱེད་རྣམས་མཚམས་ཆོད་གསུང་ནས། མཚམས་བཅད་བརྒྱད་བརྒྱ་བསྡུས་ཏེ་ཁྲིད་ཕྱི་མའི་མགོ་དེ་ནས་བཙུགས། བཀྲ་ཤིས་སྒོ་མང་གི་ལྷ་བཟོ་ཡང་ཕེབས་པས་སྒོ་མང་མགོ་ཡང་དེ་ནས་བཙུགས་སོ། ། དེ་ལོ་གསུམ་དུ་ཆོས་ཟབ་མོ་དཔག་ཏུ་མེད་པ་ཡང་མཛད། སྐབས་དེར་སྐུ་ཁམས་མ་བདེ་བས་སྐུ་མཚམས་མཛད། ཟླ་བ་བཞི་ལོན་པ་ན་ནམ་མཁའ་ནས་ལྷའི་བུས་ཚིགས་སུ་བཅད་པ་བརྗོད་པའི་གདམས་ངག་གསན།
དུས་དེར་བླ་དབྱེ་ཆེན་མོ་ཞིག ལྡུམ་རྫིང་གི་ལུགས་བརྡལ། སྤྱན་སྔ་ནས་སྐུ་ཁམས་ཆེར་མ་བདེ་བས་ཞག་གསུམ་ན་གྲོངས་པར་འདུག་དགོངས་པ་ལ། ཉིན་ཞིག་དངུལ་སྐུ་དང་ཕྱག་འཁར་ལ་སོགས་པའི་རྟེན་ཐམས་ཅད་གདན་དྲངས། རབ་གནས་མཛད་གསོལ་བ་བཏབ་པས། དམུ་ཆུའི་འཕྲུལ་འཁོར་ཐུགས་སུ་ཆུད་པ་མཛད་པས། དེ་ནུབ་ནས་ཆབ་མང་པོ་བྱོན་ནས་སྐུ་ཁམས་དྭངས་ཏེ་ཟླ་བ་དགུ་སོང་ངོ༌། ། དེའི་ཚེ་ན་དགུང་ལོ་དྲུག་ཅུ་ཐམ་པ་བཞེས་པ་ཡིན་ནོ། ། དེ་ནས་སྐུ་ཁམས་དྭངས་ནས་ཟླ་བ་གཅིག་ན་ཞ་དོན་བཙན་སྟག་དར་གྱི་ལྟད་མོ་བྱས་པ་ལ་བྱོན་ཞིང༌། ཡུན་རིང་དུ་ཐམས་ཅད་བདེ་བ་དང་སྐྱིད་པར་གྱུར།
རེ་ཤིག་དཔོན་སྒོམ་པས་ཕྲིན་ལས་ཀྱི་བྱ་བ་གཏད་པས་སྤྱན་སྔ་ནས་ཐུགས་ཁྲལ་དུ་མཛད། བྱ་བ་འདི་ཁོ་མིན་པས་མི་འོང་སྟེ་བཞག་པ་ཡིན་གསུང༌། སྐབས་དེར་སྔ་དྲོ་ཞིག་དགེ་འདུན་བསྡུས་ནས་དར་ལམ་ཅིག་མཛད། ཆོས་གོས་སྣམ་སྦྱར་བསྣམས་ལྷུང་བཟེད་བསིལ་བྱེད་བསྣམས་ཏེ་བྱོན། རྡོ་སྐས་ཀྱི་ཐེམ་པ་ལ་ཏུག་ཏུག་མཛད་པས་སྒོམ་པ་དར་གཞོན་གྱིས་ལྷུང་བཟེད་བླངས་ཏེ་བསོད་སྙོམས་ཕུལ། དེ་དགེ་འདུན་ལ་བསྒོ་བཤའ་མཛད་དེ་དྲངས། ཞལ་སྔ་ནས་ཀྱང་ངའི་འདི་འདྲ་བར་གར་ལོག་ཡུལ་དུ་སོང་ན་ཡང་ཁོང་གི་བླའི་མཆོད་གནས་སུ་བྱེད་པ་ཡིན། ངས་རྡོ་རྗེ་གདན་བླངས་ན་ཡང་སྟེར། དེ་ལ་གླ་རྩི་གསུམ་གྱིས་ཆོག སངས་རྒྱས་ཀྱི་བསྟན་པ་ལག་མཐིལ་ན་ཡང་དབང་བ་ཡིན་གསུང་ངོ༌། །
སྐབས་དེ་རང་དུ་ཡུལ་རྒྱ་གར་དུ་དགེ་སློང་ཤ་མདོག་དཀར་པོ་ལྷུང་བཟེད་དང་བསིལ་བྱེད་བསྣམས་པ་ཞིག་བྱུང་བ་ལ་ཁྱོད་སུ་ཡིན་བྱས་པས། འབྲི་གུང་པ་ཡིན། གར་བཞུད་བྱས་པས། གར་ལོག་འདུལ་དུ་འགྲོ། ཇི་ལྟར་འདུལ་བྱས་པས། བྱམས་པ་ཆེན་པོའི་ཏིང་ངེ་འཛིན་ལ་མཉམ་པར་བཞག་པས་རང་འདུལ་དུ་འགྲོ་གསུང་སྟེ། དེ་ཁོ་ན་བཞིན་དུ་བྱུང་གསུངས་སོ། ། འདི་ལ་ནི་སློབ་དཔོན་སྟོན་ཤེས་ཞུས་པས་ཀྱང་མིན་མི་གསུང་སྟེ་དགྱེས་པར་ཞལ་གྱིས་བཞེས་པར་འདུག་གོ། ། ཡང་མཁར་ཆུ་མེ་རུར་བཞུགས་པའི་དུས་སུ་རྨི་ལམ་ན་ནུབ་ཕྱོགས་བདེ་བ་ཅན་གྱི་ཞིང་ཁམས་ན། བཅོམ་ལྡན་འདས་ཚེ་དཔག་མེད་པའི་འཁོར་གྱི་གཙོ་བོ་བྱང་ཆུབ་སེམས་དཔའ་ཆེ་ཤོས་ཡེ་ཤེས་དབང་པོ་ཞེས་བྱ་བ་དེ་ཁྱོད་ཡིན་ཞེས་ལུང་སྟོན་པ་ཡང་བྱུང་གསུང་ལ།
དེ་ནས་ཐམས་ཅད་ཁ་མཐུན་པར་རྗེ་རིན་པོ་ཆེ་མངའ་བདག་རལ་པ་ཅན་ཡིན་ཏེ། མཛད་པ་དང་མཐུན་པའི་ཡོན་བདག བློན་པོ་དང་མཐུན་པའི་ཉེ་གནས། འབངས་དང་མཐུན་པའི་གདུལ་བྱ་ད་ལྟར་གྱི་འདི་རྣམས་ཡིན་ཞེས་གླེང་བར་འདུག་པས། དེ་དེ་ལྟར་ལགས་སམ་ཞུས་པ་ལ། མངའ་བདག་རལ་པ་ཅན་དང་ཆ་མེད་དེ། བོད་ཁམས་ཀྱི་རྒྱལ་པོ་ཞིག་ཏུ་སྐྱེས་ངེས་ཞེས་ཡང་ཡང་གསུངས་སོ། ། ཡང་མངའ་བདག་རལ་པ་ཅན་དེ་ནི་རྟེན་འབྲེལ་ལ་མངའ་བརྙེས་པ་ཡིན་པས་བོད་ཀྱི་མི་ཐམས་ཅད་དཔའ་བ་དང༌། ས་མཐའི་དགྲའི་གནོད་པ་མེད་པ་དང༌། ཆོས་དར་བའི་རྟེན་འབྲེལ་འདི་ཡིན་བྱ་བ་མང་པོ་གསུང་བར་གདའོ། །
དེ་ནས་ནི་རྟ་གོར་ལ་ཕོད་མདོ་རྡོ་རྗེ་རྒྱལ་མཚན་གྱིས་གདན་དྲངས་ནས་བྱོན་ནོ། ། དེའི་རྗེས་ལ་དགེ་བཤེས་གཉོས་ཀྱིས་བུར་སྟོན་མཛད་ཅིང་བཅུ་ཆོས་གསུམ་ཆོས་མཛད་དེ་དགེ་འདུན་ཁྲི་ཚོ་གསུམ་བྱུང་ངོ༌། ། དེའི་དུས་སུ་པཎྚི་ཏ་ཤཱཀྱ་ཤྲཱི་དང་ཞལ་མཇལ་དུ་བཞུད་པ་ལ་གཤེགས་པ་ནི་མ་བྱུང༌། ཞབས་ཏོག་ནི་རྒྱ་ཆེན་པོ་མཛད་དོ། ། དུས་དེ་ཕྱིན་ཆད་དུ་སྟག་ལུང་ཐང་པ་དང་སྤྱན་སྔ་ཉིད་ནས་གདན་ས་ཕག་མོ་གྲུ་དེ་བསྐྱངས་ཀྱང༌། སྐྱོང་ཐབས་མ་བྱུང་ནས། ཞལ་སྔ་ནས་ཀྱང་སྐྱོང་ཐབས་སྤུ་རྩེ་ཙམ་ཞིག་ཡོད་ནས་མ་བྱས་ན་ཡང་བླ་མ་དམ་པ་བསླུས་པ་ཡིན་ཏེ་ཐབས་མ་བྱུང་གསུངས། ངམ་ཤོད་པའི་སྡེ་དགོན་ཡོན་བདག་བཙད་པོ་རྣམས་ལ་ནོར་མ་བྱིན་པའམ་སློབ་མར་མ་གྱུར་པ་མེད་ཀྱང༌། ཆོས་ནོར་དུ་སོང་བའི་གནད་ཀས། ཡུལ་ངམ་ཤོད་ན་ཇོ་བོ་འོད་པོ་ལས་ཕྱུག་པ་མེད་ཟེར་ཏེ།
བཙད་པོ་ཐམས་ཅད་ཀྱང་ཞེ་དགོས་ཚར་ནས། བསྡུ་ན་གསེར་འབུམ་ཕུལ་བའི་སྡེ་པ་ཞིག་གྲོངས་པས་སྣ་དྲངས་པའི་དགྲ་ཟུན་མེད་པ་ཐམས་ཅད་ཀྱིས་དམག་དྲངས། ཇོ་བརྟན་ངུ་འབོད་ཀྱིས་བཏབ། ཇོ་བོ་ངེད་གཉིས་བླ་མ་རིན་པོ་ཆེ་ལ་ཇི་སྐད་ཟེར་བྱས་པས་ཆོག་གོ། ། རྒྱལ་མོ་དག་ན་རེ། ངའི་བལ་སྐུར་གྱི་ནང་ནས་གསེར་དངུལ་གྱི་དུམ་བུ་ཐོར་རེ་བ་འོང་ཟེར། འཇང་སྐྱང་གི་མི་ཐམས་ཅད་ཀྱིས་ཀྱང་གཙོ་མོའི་ཆང་ཁང་དུ་གསེར་དངུལ་གྱི་དུམ་བུ་ཐོ་རེ་བ་བྱེད་ཟེར་ནས། ངམ་ཤོད་ལུང་པ་ཐམས་ཅད་ཕྱོགས་གཅིག་ཏུ་རུབ་སྟེ། བཙད་པོ་ལ་འཁྲུག་པ་བྱས་ན་བོད་ཁམས་ཀྱི་བསྟན་པའི་སྒོར་ཞུགས་ཐམས་ཅད་དང༌། དབུ་རུའམ་གཙང་ངམ་ཁམས་པ་ཡོན་བདག་ཐམས་ཅད་ཀྱིས་གྲོགས་བྱེད་པས་བཙད་པོ་ཡུལ་དེ་ནས་ཕུད་པར་ནུས་ཏེ།
བཙད་བཙུན་འཁྲུགས་པ་བྱས་ན་རྩ་བ་དང་བརྒྱུད་པའི་བླ་མ་རྣམས་ཀྱི་ཞབས་ཏོག་ཏུ་མི་འགྱུར་བ་དང༌། ཐམས་ཅད་ཀྱང་རྗེ་རིན་པོ་ཆེའི་སློབ་མར་མ་གྱུར་པ་མེད་པ་དང༌། སྤྱིར་ཡང་ཚད་མེད་པའི་སྙིང་རྗེ་ཆེན་པོས་འགྲོ་བ་རྗེས་སུ་འཛིན་པ་དང༌། ངམ་ཤོད་ལུང་པ་ཁྲག་གི་རྒྱ་མཚོར་འགྱུར་བ་དང༌། ཆོས་པ་ཐམས་ཅད་ཀྱང་ཆོས་དང་བྲལ་བར་གཟིགས་ནས་རྒྱུ་མཚན་རྣམ་པ་ལྔ་བཞག་པ་མཛད་ནས། ཆོས་ཐམས་ཅད་སྤྱན་དྲངས་སོ། ། དེ་ཡང་མཛད་པ་འདི་འཇིག་རྟེན་པ་ཐམས་ཅད་མི་མཐུན་པས། བུ་སློབ་ཕྱོགས་རིས་ཐམས་ཅད་ཀྱིས་འབར་བར་དགོངས་ནས། སྟག་ལུང་ཐང་པ་ལ་སོགས་པ་བུ་སློབ་ཐམས་ཅད་གཙང་སར་བཞག་པའི་ཕྱིར་ཚོགས་ཀྱི་དཀྱིལ་འཁོར་དུ་དར་ཕྱར་དུང་བུས། གདན་ས་འདི་བུ་སློབ་གང་ཡང་མ་གཏོགས་ཤིག
ང་འབུ་རང་གི་ཡིན་ནོ་ཞེས་གསུངས། འཕྲིན་ལས་དེ་མཛད་པས་སྤྱིར་འཇིག་རྟེན་པ་ཐམས་ཅད་ཧ་ལས་ཤིང་མྱོས་མྱོས་པོར་གྱུར། ཉིད་ཀྱི་དགེ་འདུན་ཐུགས་མཐུན་པ་དང་ཅི་མཛད་ཀྱང་གྲུབ་པ་དང་མཐུ་དང་དཔུང་ཅི་ཡོད་པ་ཡང་མངོན་དུ་གྱུར་ཞིང༌། དཀར་པོའི་ཕྱོགས་སུ་གྱུར་པའི་ལྷ་དང་ཀླུ་དང་ཆོས་སྐྱོང་བའི་སྲུང་མ་ཐམས་ཅད་ཀྱིས་མཐུ་དང་སྡོང་གྲོགས་བྱས་ནས་ཆོས་དེ་སྤྱན་དྲངས་ཤིང༌། བླ་མ་རིན་པོ་ཆེའི་ཐུགས་དགོངས་དཔལ་དྭགས་ལ་སྒམ་པོར་བཞུགས་སོ། ། དེའི་རྒྱུ་མཚན་ཡང་ཕག་མོ་གྲུ་ཅག་གེ་དང་བཙུན་ཆུང་ཐབ་ཁུང་ན་ཉལ་བ་ཞིག ངས་བཙུན་ཆུང་ལ་གཅེས་པ་དང་སྙིང་པོར་བྱས་པ་ཡིན་ནོ། ། ཞེས་དབུ་སྙུང་ཡང་དང་ཡང་དུ་བཞེས་སོ། ། དེ་ཡང་གདན་ས་ནི་བྱང་ཆུབ་ཀྱི་སེམས་རྣམ་གཉིས་ཡིན་པས་བྱང་ཆུབ་ཀྱི་སེམས་རྣམ་པ་གཉིས་པོ་གང་ལ་ཡོད་པ་དེ་ཕག་མོ་གྲུའི་གདན་ས་ཡིན་གྱི་གཞན་གང་ཡང་མ་ཡིན་པས། ཁྱེད་ཀྱིས་བྱང་ཆུབ་ཀྱི་སེམས་གཉིས་པོ་འདི་གཟུང་ཞིག་ཅེས་གསུངས་སོ། །
མཛད་པ་འདི་ལ་ནི་དུས་ཕྱིས་ཀྱང་ངས་བླ་མ་དེའི་ཞབས་ཏོག་གཞན་ཅི་ཡང་མ་གྲུབ། ཆོས་གདན་དྲངས་པ་དེ་གྲུབ་སྟེ། དེ་ནི་འགྲོ་བའི་མགོན་པོའི་ཞབས་ཏོག་ཆེ་བས། འདི་ནི་དཔལ་ལྡན་ནཱ་རོ་པའི་དཀའ་བ་བཅུ་གཉིས་པས་དཀའ། དེ་ལ་ནི་མཉེས་ཀྱང་མཉེས་པ་ཡིན་ཞེས་གསུངས་པ་དང༌། ཚོགས་པ་འདི་བསྐྱངས་ནས་དུས་ཐམས་ཅད་དུ་རང་གི་ཞེ་འདོད་ནི། ཆོས་སྤྱན་དྲངས་པ་དེ་མ་གཏོགས་པའི་ཞེ་འདོད་ཞུ་མ་མྱོང་གསུང་སྟེ། འདི་ནི་རྨད་དུ་བྱུང་བའི་ཞབས་ཏོག་བསམ་གྱིས་མི་ཁྱབ་པ་འཇིག་རྟེན་པ་ཐམས་ཅད་དང་མི་མཐུན་པ་ལགས་སོ། ། དེ་ཕྱིན་ཆད་སྤྱན་སྔ་ནས་སྐུ་ཁམས་བཟང་བ་དང་ཐུགས་བདེ་བས་རྩོལ་བ་ཐམས་ཅད་དང་བྲལ་ཞིང་མཛད་པ་རྫོགས་པ་ཙམ་དུ་བཞུགས་སོ། ། དུས་དེར་དགུང་ལོ་དྲུག་ཅུ་རྩ་དྲུག་བཞེས་སོ། །
དེ་ནས་ཡུན་རིང་ཞིག་ན་དོན་བུ་བ་དང་སྙུང་རུམ་པ་གཉིས་མ་མཐུན་པ་ལ་བརྟེན་ནས་རྒྱལ་ཁྲིམས་བཤིགས་པས། ཐ་གད་ནེའུ་ལ་བྱོན་ནས་མི་མགོ་སུམ་ཅུ་ཐམ་པ་ཕུལ་ནས་རྒྱལ་ཁྲིམས་མཛད་དོ། ། དུས་རེ་ཤིག་ཞལ་སྔ་ནས། ང་འབུ་རྣལ་འབྱོར་པ་ཆེན་པོ་ཡིན། སྔོན་སློབ་དཔོན་རྩི་ལུང་པ་ལ་ཡང་ཞུས་ཏེ། ང་སྒྲུབ་པ་བྱེད་པའི་དུས་སུ་ཅལ་ཅོལ་མང་པོ་བྱུང་བས། ང་སློབ་དཔོན་བིརྺ་པ་དང་མཉམ་པའི་རྣལ་འབྱོར་པ་ཞིག་དགེ་སློང་དུ་ཕེབས་པ་འདི་ང་ཕོ་རྒོད་པོ་ཡིན་ནོ་གསུངས། ཉིན་ཞིག་མདུན་གྱི་ནམ་མཁའ་ལ་བཅོམ་ལྡན་འདས་དཔལ་ཧེ་རུ་ཀ་ཕྱག་ན་མདའ་གཞུ་བསྣམས་པ་ཞིག་བྱོན་ནས། ཐུགས་ཀྱི་དཀྱིལ་དུ་མདའ་ཞ༣ིག་བརྒྱབ་པས་དེ་ནས་ཐེག་པ་ཆེན་པོ་གསང་སྔགས་ཀྱི་རྒྱུད་མ་ལུས་པ་ཐམས་ཅད་དོན་མངོན་སུམ་དུ་གྱུར་པ་བྱུང་བ་ཡིན་གསུངས། དེ་ཡང་སྐབས་ཞུས་ནས་མཁྱེན་པ་དང་གཟིགས་པ་གསུང་བའི་ཞུ་བ་ཞུས་པས།
སྨྲས་པ་མི་དགའ། སྨྲས་ན་ང་གྲུབ་ཐོབ་དུ་འགྲོ། དེ་སོང་བའི་དུས་སུ་ཁྱེད་ཀྱིས་སྙགས་ས་མེད། ད་ལྟ་ཁྱེད་རྣམས་དང་སྐྱ་བའི་རལ་ཀ་ཡོག་པའི་མདུང་ཁ་བྱེད་པ་འདི་ཁོ་ན་ཁྱེད་རྣམས་ལ་རན་པ་ཡིན་གསུངས་སོ། ། དེ་ནས་བུར་སྟོན་སྔ་མ་བྱས་ནས་ལོ་བཅུ་གཅིག་ན། དགེ་བཤེས་གཉོས་ཀྱིས་ཆེ་ལྔ་ལ་སོགས་པ་བརྒྱ་ཚན་བཅུ་དགུ་ཕུལ། དགེ་འདུན་ལ་བུར་སྟོན་རྒྱ་ཆེན་པོ་བྱས། འབྲི་གུང་ཐང་དུ་ཚུལ་དུ་བཞུགས་པ་ལ། དགེ་འདུན་ཁྲི་ཚོ་ལྔ་དང༌། སྟོང་ཚོ་ལྔ་དང༌།
ལྔ་བརྒྱ་ཉི་ཤུ་རྩ་ལྔ་བྱུང་སྟེ། དེ་རྣམས་ནི་མཛད་པ་ཅུང་ཟད་ཙམ་མགོ་སྨོས་པ་ཡིན་གྱི་རྒྱས་པར་ཉིན་གཅིག་གི་མཛད་པ་ཡང་བསམ་གྱིས་མི་ཁྱབ། རྒྱས་པ་ཙམ་ཞིག་ཏུ་གྱུར་པས་བྲི་ཡིས་མི་ལང་ཞིང་མཐའ་མི་མངོན་ནོ། ། དེ་ལྟར་སྐུ་རབ་ཏུ་གཤེགས་ནས་མཐར་མྱ་ངན་ལས་མ་འདས་ཀྱི་བར་དུ་དགུང་ལོ་བཞི་བཅུ་ཐམ་པར་ཚོགས་བསྐྱངས་ཏེ། ཕྱོགས་བཅུའི་བུ་སློབ་དང་ཡོན་བདག་རྣམས་ཀྱི་འབུལ་བ་དང་ཞབས་ཏོག་ལ་ནི་ཉི་མ་གཅིག་ལ་གསེར་འབུམ་ཚར་བརྒྱད་དམ། མི་རེས་ཀྱང་དུས་གཅིག་ལ་གསེར་གྱི་པོ་ཏི་བརྒྱ་ཕུལ་བ་མན་ཆད་ལ་གསེར་གྱི་མདོ་རྒྱས་ཚར་ཉིས་བརྒྱ་ལས་གསུམ་གྱིས་མ་ལོངས་པ་བཞེས་ཏེ། ཁྲི་བརྒྱད་སྟོང་པ་དང་ཁྲི་པ་དང་གླེགས་བམ་ལ་སོགས་པ་ཚར་བརྒྱའམ་སྟོང་ངམ་ཁྲིའམ་འབུམ་ལ་སོགས་པ་སྨྲ་བར་མི་ནུས་སོ། ། ཟང་ཟིང་རྟའི་བརྒྱ་འབུལ་ལམ་དེ་བཞིན་དུ་མཛོའམ། ཇའམ། གཡུའམ།
དར་རམ། མཛོ་མོའམ། འབྲིའམ། གསེར་རམ། ནས་སམ། བུད་མེད་ཀྱི་རྒྱན་འབུལ་ལམ། དར་ཟབ་སྟོང་འབོག་གམ། གནག་རྟ་སྟོང་མན་ཆད་ནས་ཉུང་བ་རེ་རེ་གཉིས་གཉིས་ནས་ཉི་མ་རེ་རེའི་འབུལ་བ་མཐའ་ཡས་བརྗོད་པའམ། རྟོགས་པའམ་ཤེས་པར་ནུས་པ་མ་ཡིན་ན་དུས་ཐམས་ཅད་ཀྱི་ལྟ་སྨོས་ཅི་དགོས་ཏེ། འཇིག་རྟེན་པ་སུ་ཡང་ཡིད་མི་ཆེས་ཏེ་མྱོས་མྱོས་པོར་འགྱུར་རོ། །
རབ་ཏུ་འབྱིན་པ་ལོ་རེ་རེ་ལ་ཡང་དཔག་ཏུ་མེད་དེ། དཔོན་སྒོམ་པའི་ཞབས་སྨན་པའི་ལྷ་གསོལ་གཅིག་པུ་ལ་ཡང་ཟླ་བ་དྲུག་ཙམ་གྱི་ནང་དུ་སྟོང་དང་ཉི་ཤུ་རྩ་ལྔ་རབ་ཏུ་བྱུང་སྟེ། ལོ་རེ་ལའང་བརྒྱའམ་སྟོང་ངམ་ཁྲིའམ་འབུམ་གྱི་བར་ཡང་མཐའ་མི་མངོན་པར་གྲངས་ཀྱིས་མི་ཆོད་དོ། ། ཚུར་བྱོན་པ་དང་གཤེགས་པ་ཡང༌། དགེ་བའི་བཤེས་གཉེན་འཁོར་སྟོང་ཕྲག་གམ་བརྒྱ་ཕྲག་དག་བཞུད་པ་དང༌། ཚུར་བྱོན་པ་དང་རི་ཁྲོད་དུ་རྣལ་འབྱོར་པ་སྒྲུབ་པ་བྱེད་དུ་འགྲོ་བ་ཚན་པ་བརྒྱ་སྟོང་དུ་མ་འགྲོ་བ་དང༌། འོང་བས་ཀྱང་ཚོགས་ཀྱི་དཀྱིལ་འཁོར་ལ་བྲི་བ་དང་གང་བར་མི་མངོན་ཏེ་བསམ་གྱིས་མི་ཁྱབ་བོ། ། རྣམ་པར་འཕྲུལ་པ་ཡང་སྐུའི་དཀྱིལ་འཁོར་དུ་མ་མཐོང་བ་དང༌། དུ་རུ་ཀ་འདུལ་དུ་གཤེགས་པ་དང༌། བཅོམ་ལྡན་འདས་ཐུབ་པ་ཆེན་པོར་བསྟན་པ་དང༌།
སློབ་དཔོན་འཕགས་པར་བསྟན་པ་དང༌། རྡོ་རྗེ་འཛིན་པར་བསྟན་པ་དང༌། རི་ཁྲོད་དང་ཡུལ་ཐ་དད་པ་རྣམས་སུ་བྱོན་ཏེ། སྒོམ་ཆེན་ན་བ་ནད་ལས་ཐར་བར་བྱས་ནས་ཆོས་གསུངས་པ་དང༌། ཡོན་ཏན་སྐྱེས་པ་དང༌། མེ་ཏོག་གི་ཆར་བབས་པ་དང༌། ཐ་ན་བུ་ཆུང་ན་བ་ལ་མས་གསོལ་བ་བཏབ་པས་བྱོན་ཞིང་བྱིན་རླབས་མཛད་པ་ལ་སོགས་པ་རྣམ་པར་འཕྲུལ་བ་མཐོང་བ་བསམ་གྱིས་མི་ཁྱབ་བོ། ། བུ་སློབ་ཚོགས་པ་སྟོང་སྐྱོང་བ་ཡང་དྲུག་བྱུང་སྟེ། ལྔ་བརྒྱའམ། བརྒྱའམ།
ལྔ་བཅུའམ། བཅུའི་འཁོར་ཡན་ཆད་ཀྱི་མཐའ་ཡང་མི་མངོན་ནོ། ། རི་ཁྲོད་པས་ནི་ས་ཆེན་པོ་ཁྱབ་སྟེ་ཨུ་རྒྱན་ནམ་ཛ་ལན་དྷ་རའམ། གན་དྷའམ། ཏི་སེའམ། རྡོ་རྗེ་གདན་ནམ། བལ་ཡུལ་ལམ། ཨ་སུ་རའམ། ལ་ཕྱིའམ་ཆུ་དབར་རམ། ཙཱ་རི་ལ་སོགས་པ་གནས་ཁྱད་པར་ཅན་རྣམས་སུ།
ཏི་སེར་ནི་སུམ་བརྒྱ་རེ་རེ། ཙཱ་རི་དང་ལ་ཕྱིར་བརྒྱ་ཚོ་རེ་རེ་སྟེ། རི་མིང་ཅན་དང་མིང་མེད་ཐ་ན་བྲག་ཕུག་ཤིང་རེ་རེའི་འོག་ན་ཡང་འབྲི་གུང་པའི་རི་ཁྲོད་པས་མ་ཁྱབ་པ་མེད་པ་དང༌། གཞན་ཡང་དགོན་པ་དང༌། གནས་གཞི་དང༌། གྲོང་དང་གྲོང་ཁྱེར་ཐམས་ཅད་དང༌། རྒྱ་དཀར་ནག་ཁྱི་དན་མི་ཉག་འཇང་དང༌། ཧོར་ལ་སོགས་པ་ཐམས་ཅད་དུ་ཡང་བུ་སློབ་ཀྱིས་མ་གང་བའི་ས་མེད་དེ། གྲངས་ཀྱིས་ཆོད་པའམ་མཐའ་མངོན་པ་མ་ཡིན་ནོ། ། ཞལ་སྔ་ནས་གསུངས་པའི་ཆོས་ཀྱང༌།
ཁྲིད་མཐའ་ཡས་པ་རྣམས་དང༌། ཚོགས་ཀྱི་ཆོས་མཐའ་ཡས་པ་རྣམས་དང༌། དཔག་གི་ཆོས་མཐའ་ཡས་པ་ལ་སོགས་པ། གེགས་སེལ་དང་བོགས་འདོན་མཐའ་ཡས་པ་དང་ལྡན་པས་ཉིན་གཅིག་གི་ཆོས་བསྟན་པའི་མཐའ་ཡང་བསམ་གྱིས་མི་ཁྱབ་ན་དུས་ཐམས་ཅད་ལྟ་ཅི་སྨོས་སོ། ། སློབ་མ་ཡོན་ཏན་རྒྱུད་ལ་སྐྱེས་པ་རྒྱུ་འབྲས་ཀྱི་ཆོས་མངོན་དུ་གྱུར་ཅིང༌། མཉམ་པ་ཉིད་རྟོགས་པ་ཡང་བསམ་གྱིས་མི་ཁྱབ་ལ། ཆོས་ཉིད་དོན་དམ་པའི་བདེན་པ་གཟིགས་པ་ནི་གྲངས་ལས་འདས་པ་དང༌། རྫུ་འཕྲུལ་དང་ཆོ་འཕྲུལ་སྟོན་པ་དང་གྲོང་འཇུག་ནུས་པའམ། ནམ་མཁའ་ལ་དཀྱིལ་མོ་ཀྲུང་བཅས་ནས་འགྲོ་བའམ། ཆུ་ལ་མི་འབྱིང་བ་ལ་སོགས་པ་གྲུབ་པ་ཐོབ་པ་ཡང་བསམ་གྱིས་མི་ཁྱབ་བོ། །
གདུལ་བྱ་འདུལ་བར་བྱེད་པའི་ཐབས་ཀྱང༌། ཚར་གཅད་པའམ། རྗེས་སུ་འཛིན་པའམ། རང་སོར་འཇོག་པའམ། རྒྱུད་བྱིན་གྱིས་བརླབས་པའམ། གེགས་སེལ་ལམ་བོགས་འདོན་ནམ། རྟེན་འབྲེལ་ལམ། དམིགས་པའམ། བཅོས་ཀྱི་བྱེ་བྲག་ཐམས་ཅད་ལ་དེ་རེ་རེ་ཉི་མ་གཅིག་གི་མཐའ་ཡང་རྟོགས་པའམ། ཁོང་དུ་ཆུད་པའམ་སྨྲ་བའམ་བརྗོད་པའི་ཡུལ་ལས་འདས་སོ། །
གཞན་ཡང་ཚུ་རོལ་མཐོང་བའི་སྐྱེ་བོས་བལྟས་པས་ཀྱང་ཐུན་མོང་མ་ཡིན་པ་གཞན་ལས་ཁྱད་པར་དུ་འཕགས་པའི་རྣམ་པར་ཐར་པ་བརྒྱད་མངའ་སྟེ། དེ་གང་ཡིན་ན། ཐོག་མ་མེད་པའི་དུས་ནས་སྐྱོན་ཐམས་ཅད་དག་ཅིང༌། ཡོན་ཏན་ཐམས་ཅད་རྫོགས་པའི་སངས་རྒྱས་རྣམ་པ་ཐམས་ཅད་མཁྱེན་པ་ཉིད་བརྙེས་ཀྱང༌། གཤིས་ཀྱི་དགེ་བ་དང་མི་དགེ་བ་རྒྱུ་འབྲས་ཀྱི་རྟེན་འབྲེལ་སྐད་ཅིག་མའི་འཁོར་ལོ་འདི། རྒྱུ་དང་ལམ་དང་འབྲས་བུ་ཐམས་ཅད་དུ་འབྱུང་བས། ཐ་ན་མི་དགེ་བའི་རྟོག་པ་ཕྲ་བ་ཙམ་ཡང་ཕྱག་རྒྱ་རྣམ་པ་བཞིས་སྤང་བ་དང༌། དགེ་བ་མཐའ་དག་ཀྱང་ཕྱག་རྒྱ་བཞིས་བསྒྲུབས་པས་མི་ཟད་པ་རྒྱན་གྱི་འཁོར་ལོ་མཐའ་ཡས་པར་མཛད་པ་དེ་ལྟར་ཕྱག་རྒྱ་རྣམ་པ་བཞིས་རྒྱས་བཏབ་ནས་གཞན་ལ་ཡང་སྟོན་པ་འདི་ནི་ཐུན་མོང་མ་ཡིན་པའི་རྣམ་པར་ཐར་པ་དང་པོའོ། ། ཚུལ་ཁྲིམས་རིན་པོ་ཆེས་ཐོག་མ་དང་བར་དང་ཐ་མ་ཐམས་ཅད་དུ་ལམ་བགྲོད་པར་ཐུགས་སུ་ཆུད་པས། རབ་ཏུ་གཤེགས་ནས་དྲོ་འཕྱིས་པ་ཡང་མ་གསོལ་ཞིང༌།
ཤ་ཆང་ལྗགས་ལ་བསྟར་མ་མྱོང་སྟེ་མྱ་ངན་ལས་འདའ་ཁར་ཡང༌། གཞན་གྱི་དཔང་པོ་མེད་པར་དར་བ་ཡང་མི་གསོལ། མགུལ་གློ་ལ་ཕན་ཟེར་བས་བྱང་གཡག་གི་གློ་བ་སྐམ་པོ་བརྡུངས་པའི་ཕྱེ་མ་སྐྱོ་ཚར་གཏོང་བར་ཞུས་པས་ཀྱང་མ་གནང་སྟེ། རྣམ་གསུམ་དག་པའི་ཤ་ཡང་དེ་འདྲ་ན་ཉེས་པ་སུམ་ཅུ་རྩ་དྲུག་དང་ལྡན་པའི་ཆང་ལྟ་སྨོས་ཀྱང་ཅི་དགོས་པས། སྔགས་ལྟར་བཅོས་པའི་ཤ་ཆང་གི་ཚོགས་འཁོར་ཡང་མི་མཛད་ཅིང་གསོལ་མ་མྱོང་ལ། ཞལ་ཟས་དང་ན་བཟའ་དང་བཞུགས་གདན་དང་བཞུགས་ས་ལ་སོགས་པ། ཐ་ན་ཆབ་ཞལ་རེ་ཙམ་གསོལ་བ་ཡན་ཆད་ལ་མཐར་ཐུག་པའི་ཚོགས་ཀྱི་འཁོར་ལོ་རྒྱུན་མི་འཆད་པར་མཛད་ཅིང་དེ་ལྟར་གཞན་ལ་ཡང་སྟོན་པ་འདི་ནི་གཉིས་པའོ། ། དེ་བཞིན་གཤེགས་པས་བསྔགས་པའི་ཆོས་གོས་གསུམ་དང་ལྷུང་བཟེད་ལས། རྫས་དང་ཡོ་བྱད་ཀྱི་དངོས་པོ་ཇི་སྙེད་མངའ་བ་རྣམས་ལ་འཛིན་པའམ། ཞེན་པའམ།
ཆགས་པའམ། ཡོངས་སུ་བཟུང་བ་སྐད་ཅིག་ཙམ་ཡང་མི་མངའ་ལ། ཐ་ན་ཕྱག་དར་གྱི་ས་ཡན་ཆད་ཀྱང༌། ཞིང་དང་བསམ་པ་དངོས་པོ་གསུམ་གྱི་རྟེན་འབྲེལ་གྱིས་རང་གཞན་ལ་ཕན་པའི་དོན་རྒྱ་ཆེན་པོ་བསྒྲུབས་པས་ཆུད་ཟོས་སུ་མི་གཏོང་ཞིང༌། ཞིག་པོ་མི་མཛད་ལ། དེ་ལྟར་གཞན་ལ་ཡང་སྟོན་པ་འདི་ནི་གསུམ་པའོ། ། དུས་རྟག་ཏུ་ཐུགས་སྤྲོས་པ་ཐམས་ཅད་དང་བྲལ་བའི་མཉམ་བཞག་ལས་གཡོ་བ་མེད་ཅིང༌། མཛད་པ་ཐམས་ཅད་བྱང་ཆུབ་ཀྱི་ཐུགས་ཀྱིས་མ་བཟུང་བ་མེད་ཅིང༌། སྦྱིན་པ་གཅིག་པུ་ཞིག་སྦྱིན་ན་ཡང་ཆོས་ཀྱི་དོན་ཕ་རོལ་པོ་ཉམས་ཀྱིས་ལྕོགས་ཚད་དང་སྦྱར་ནས། བསྔོ་བ་དང་སེམས་བསྐྱེད་ཀྱི་བར་ནས་སྟོན་ཏེ་ཐམས་ཅད་བྱང་ཆུབ་ཆེན་པོར་དགོད་པར་མཛད་ཅིང༌།
དེ་ལྟར་གཞན་ལ་ཡང་སྟོན་པར་མཛད་པ་འདི་ནི་བཞི་པའོ། ། མངོན་པར་ཤེས་པ་དང་རྟོགས་པ་ཕལ་ཆེར་གྱིས་མུ་སྟེགས་བྱེད་ལ་སོགས་པ་ལོག་པར་འཁྲུལ་བས། རྒྱུ་འབྲས་རྟེན་འབྲེལ་དང༌། མངོན་རྟོགས་ཕྱོགས་མེད་དུ་མངོན་དུ་གྱུར་ཀྱང་བརྒྱུད་པའི་བླ་མ་གོང་མའི་གསུང་དང་ཐུབ་པའི་བཀའ་ལས་མ་གཟིགས་པའི་ལུང་མེད་པའི་ཆོས་གཞན་ལ་མི་སྟོན་ཅིང༌། མཁའ་སྤྱོད་དུ་བཞུད་ཀྱང་གསུང་རབ་མེད་ན་མི་བཞུད་པར་ཐུགས་ཐག་བཅད་ནས་དཀོན་མཆོག་གསུམ་གྱི་རྟེན་སྤྱི་དང༌། ཁྱད་པར་དུ་གསུང་རབ་དང་སྤྱན་སྐད་ཅིག་ཀྱང་མི་འབྲལ་ཞིང་མཐར་ཐུག་པའི་མོས་གུས་ཆེན་པོ་མཛད་ལ། དེ་ལྟར་གཞན་ལ་ཡང་སྟོན་པ་འདི་ནི་ལྔ་པའོ། ། ཐུགས་རྗེ་ཆེན་པོས་སེམས་ཅན་ལ་གནོད་པ་མི་མཛད་པས། བླ་མའི་གདན་སའི་ཆེད་དུ་ཡང་འཁྲུག་པ་མ་མཛད་ལ། བློ་དགྲ་བོ་ཉིད་ལ་དྲིས་ནས་ཁོང་རང་ཇི་ལྟར་འདོད་པ་བཞིན་མཛད་ཅིང་བྱམས་པ་ཆེན་པོའི་ཐབས་ཀྱིས་དེ་ཁྱད་པར་དུ་གཅེས་པར་མཛད་པས་འདུལ་བར་མཛད་དེ།
དེ་ལྟར་གཞན་ལ་ཡང་སྟོན་པ་འདི་ནི་དྲུག་པའོ། ། རྫས་དང་ཡོ་བྱད་ཀྱི་ཞབས་ཏོག་ཇི་སྙེད་ཅིག་འོངས་པ་དེ་དག་ཐམས་ཅད་ཀྱིས་ལྷ་ཁང་དང་གཞི་དང་ཁང་པ་དང་རྟེན་ལ་སོགས་པའི་ཕྱག་རྗེས་མི་མཛད་ཅིང༌། ཟང་ཟིང་དེ་དག་ཆོས་ཀྱི་མཐུན་རྐྱེན་དུ་བསྒྲུབས་པས། ཟང་ཟིང་ཅི་ཙམ་ཆེ་བ་དེ་ཙམ་དུ་ཆོས་དམར་བ་དང་ཟབ་པར་མཛད་ནས་ཕུན་སུམ་ཚོགས་པའི་དགེ་འདུན་འབའ་ཞིག་སྐྱོང་ཞིང་སྒྲུབ་པ་བྱེད་པ་ལ་དགྱེས་པས། དེ་ལྟར་གཞན་ལ་ཡང་སྟོན་པ་འདི་ནི་བདུན་པའོ། ། འགྲོ་བ་སེམས་ཅན་མ་ལུས་པ་ལ་ཐུགས་སྙོམས་ཤིང་རྗེས་སུ་འཛིན་པ་ལ་མཁས་པས། ཡོན་ཏན་སྣ་རེས་རེས་ཀྱང་ཐུགས་མགུ་ལ་སྣོད་མ་ཡིན་པའི་སེམས་ཅན་མི་གཟིགས་པས་མཐོ་བ་དང་དམའ་བ་ཐམས་ཅད་སོ་སོར་རང་གནས་སུ་སྐྱོང་ཞིང༌། གདམས་ངག་དང་མན་ཆུང༌། མངོན་ཤེས་དང་གྲོང་ཆོག ཚིག་དང་ཐ་སྙད་ཐམས་ཅད་ཕྱི་ཤུན་དང་སྦུན་པར་བོར་ནས་དོན་གྱི་སྙིང་པོ་བྱང་ཆུབ་ཀྱི་སེམས་གཉིས།
ཚུལ་ཁྲིམས་རིན་པོ་ཆེ་དང་རྣམ་པ་གསུམ་པོ་དེ་གདུལ་བྱ་རྣམས་ཀྱི་ཁམས་རྒྱུད་ཇི་ལྟ་བ་རྗེས་སུ་བསྟན་པས། རྒྱུད་སྨིན་པ་དང་གྲོལ་བར་མཛད་པ་དང༌། གཞན་ལ་ཡང་དེ་ལྟར་རྗེས་སུ་སྟོན་པ་འདི་ནི་ཐུན་མོང་མ་ཡིན་པའི་རྣམ་པར་ཐར་པ་བརྒྱད་པའོ། ། དེ་ལྟར་མཛད་པ་དང་ཕྲིན་ལས་དེ་ལྟ་བུས་འགྲོ་བ་མཐའ་མེད་པ་སྨིན་པ་དང་གྲོལ་བར་མཛད་ནས། གདུལ་བྱ་ཐམས་ཅད་ཡོངས་སུ་རྫོགས་པ་ཐམས་ཅད་མཐར་ཕྱིན་ནས། དགུང་ལོ་བདུན་ཅུ་རྩ་ལྔ་བཞེས་པའི་དུས་སུ། ད་ནི་འགྲོ་བ་ལ་ཕན་པ་མ་བྱས་པའམ་ཆོས་མ་བསྟན་པའམ། བྱ་བ་འདི་མ་གྲུབ་སྙམ་པ་མེད་པས་བློ་བདེ་སྟེ་ངའི་བྱ་བ་རྫོགས། ད་ཁྱེད་ཀྱིས་འབད་པ་ཆེན་པོ་གྱིས་ཤིག་གསུངས་ཏེ། མཁན་སློབ་རྣམ་པ་བཞི་དང་དབོན་སྒོམ་པ་ལ་གདན་ས་རིན་པོ་ཆེ་ནི་གཏད།
ངེས་པ་དོན་གྱི་བཀའ་སྩལ་དཔག་ཏུ་མེད་པ་ཡང་གསུངས། སྐུའི་བཀོད་པ་རྣམ་པ་དུ་མ་ཡང་བྱུང༌། རིང་བསྲེལ་གྱི་ཆར་ཆེན་པོ་ཡང་བབས། མི་དང་མི་མ་ཡིན་པ་མི་བསྲུན་པ་རྣམས་ཀྱང་ཞི་བར་གྱུར། སྒོམ་ཆེན་པ་རྣམས་ལ་ཡང་ཏིང་ངེ་འཛིན་གྱི་སྒོ་དུ་མ་དང་རྟགས་དང་མཚན་མ་ཁྱད་དུ་འཕགས་པ་ཡང་བསྟན། ཕྱོགས་བཅུའི་འཁོར་རྣམ་པ་བཞིའི་ཚོགས་ཆེན་པོ་ཚོགས་པས་ཀྱང་བསོད་ནམས་ཀྱི་ཚོགས་རྒྱ་ཆེན་པོ་དཔག་ཏུ་མེད་པ་ཡང་བསགས། ནམ་མཁའ་ལས་ཀྱང་མེ་ཏོག་གི་ཆར་རམ་མཆོད་པའི་སྤྲིན་ནམ་འཇའི་ཚོགས་ཀྱིས་གང༌། ངོ་མཚར་ལ་རྨད་དུ་བྱུང་བའི་རྫུ་འཕྲུལ་དཔག་ཏུ་མེད་པ་བསྟན་ནས། མེ་མོ་གླང་གི་ལོ་མངོན་པར་བྱང་ཆུབ་པའི་ཟླ་བ་ཉིད་ཀྱི་ཐུགས་དགོངས་པ་དང་གསུང་གིས་ཉི་ཤུ་ལྔའི་ནམ་སྲོད་འཁོར་བ་ན་ཤིན་ཏུ་མཐར་ཐུག་པའི་གྲུབ་པ་དང་བདེ་བའི་མྱ་ངན་ལས་འདས་པ་ཆེན་པོ་མྱ་ངན་ལས་འདས་པ་སྟེ། དེ་ཡང་ཆོས་ཀྱི་དབྱིངས་རྣམ་པར་དག་པ།
ལུས་ཅན་ཐམས་ཅད་ཀྱི་སེམས་ཀྱི་དེ་བཞིན་ཉིད་དང་དབྱེར་མེད་ཅིང་ལྷུན་གྱིས་གྲུབ་པའི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་མཐའ་ཡས་པའི་གཏེར་མཛོད་ཆེན་པོ། དཀོན་མཆོག་རིན་པོ་ཆེ་རྣམ་པ་གསུམ་པོ་རྒྱུན་མི་འཆད་པར་འབྱུང་བའི་བདག་ཉིད། གཙང་བ་བདེ་བ་རྟག་པ་བདག་དམ་པའི་ཕ་རོལ་ཏུ་ཕྱིན་པས་མཐར་ཐུག་པའི་སངས་རྒྱས་ཐམས་ཅད་ཀྱི་བཞུགས་གནས་དེར་གཤེགས་ཏེ། འཁོར་བའི་རྒྱ་མཚོ་ཆེན་པོ་མ་སྟོངས་ཀྱི་བར་དུ་རྟག་པར་བཞུགས་སོ། ། དེ་ལྟར་འགྲོ་མགོན་མཛད་པ་མཐའ་ཡས་ཚུ་རོལ་མཐོང་བ་དེ་ལ་ཡང༌། ། བདག་བློ་དམན་པས་རྒྱ་མཚོར་ཕྱིན་ལྟར་ཕྱོགས་ཀུན་བསླད་གྱུར་ཅིང༌། ། ཐོས་དང་བསམ་པས་རྣམ་དབེན་ཚིག་སྡེབས་སྦྱོར་བ་ནམ་ཡང་མེད། ། གོང་མའི་གསུང་ལ་བརྟེན་པར་མ་གྱུར་འཁྲུལ་པར་གྱུར་ན་བཟོད་པར་གསོལ། ། བདག་དང་མཁའ་མཉམ་འགྲོ་བ་མ་ལུས་འཕགས་པའི་ཚོགས་རྣམས་ཀྱིས། ། དུས་གསུམ་བསགས་དང་ཡོད་པའི་དགེ་བ་རྒྱ་ཆེན་བླ་མེད་པས། །
བདག་དང་མི་མཐུན་ཕྱོགས་སྒྲུབ་གཙོར་བྱས་སེམས་ཅན་མ་ལུས་ཀུན། ། རྒྱལ་བ་བླ་མེད་རྫོགས་པའི་བྱང་ཆུབ་མྱུར་དུ་ཐོབ་པར་ཤོག ། རྗེ་འགྲོ་བའི་མགོན་པོ་རིན་པོ་ཆེའི་རྣམ་པར་ཐར་པ་མི་ཟད་པ་རྒྱ་མཚོ་ཆེན་པོ་ལས། ཚུ་རོལ་མཐོང་བའི་སྣང་ཚུལ་ཅུང་ཟད་མདོར་བསྡུས་པ། མཐོང་བ་དང་ཐོས་པ་དང་དྲན་པ་ཙམ་གྱིས་ཀྱང༌། སྐྱོན་ཐམས་ཅད་དག་པ་དང་ཡོན་ཏན་ཐམས་ཅད་བསྐྱེད་ཅིང༌། རྫོགས་པའི་བྱང་ཆུབ་ཐོབ་པར་བྱེད་པ་གཞན་གྱིས་མི་ཐུབ་པ་རྡོ་རྗེ་རིན་པོ་ཆེ་འབར་བ་ཞེས་བྱ་བ། འབྲི་གུང་དཔལ་གྱི་ནགས་ཁྲོད་དུ་བསོད་སྙོམས་པ་ཤེས་རབ་འབྱུང་གནས་ཀྱིས་ཡི་གེར་བྲིས་པ་རྫོགས་སོ། ། འབྲི་གུང་དཔལ་གྱི་མགོན་པ་དེར། ། མྱ་ངན་འདས་པའི་དབྱར་དེ་ཉིད། །
སྒོམ་ཤེས་དབུ་མཛད་སྲས་རྣམས་ཀྱིས། ། སྔ་དྲོ་བཅོས་ཏེ་གཏན་ལ་ཕབ། ། ཕྱི་དྲོ་དགེ་འདུན་ཚོགས་སུ་བཏོན། ། མཁན་པོ་རིན་པོ་ཆེ་ལ་སོགས། ། དཔག་མེད་དགེ་འདུན་ཐམས་ཅད་ཀྱང༌། ། དགྱེས་ཤིང་མཉེས་པས་ལེགས་སོ་གསུངས། ། སེམས་ཅན་མཐའ་དག་གི་དོན་དུ་གྱུར་ཅིག ། ད་ནི་བསྡུས་པ་ལས་ཀྱང་ཤིན་ཏུ་བསྡུས་པར་བརྗོད་དེ། རྗེ་འགྲོ་བའི་བླ་མ་སྐུ་འཁྲུངས་པའི་གནས་ནི་གྲོང་ཙུ་ངུའོ། ། གདུང་ནི་སྐྱུ་རའོ། །
ཡབ་ནི་རྡོ་རྗེའོ། ། ཡུམ་ནི་བཙུན་མའོ། ། མཚན་ནི་རྡོ་རྗེ་དཔལ་ལོ། ། དགུང་ལོ་བཅུ་དགུའི་བར་དུ་འདན་དུ་བཞུགས་ཏེ། དེ་ནི་ཡོན་ཏན་ཐམས་ཅད་ཀྱི་ཕ་རོལ་ཏུ་བྱོན་པ་ཐེམས་པའི་བླའི་མཆོད་གནས་འགྲོ་བ་མང་པོའི་སློབ་དཔོན་དུ་གྱུར་པའོ། ། དགུང་ལོ་ཉི་ཤུའི་བར་ལྷོར་བཞུགས་ཏེ་ལོ་གསུམ་དུ་ནི་འགྲོ་བ་ཐམས་ཅད་ཀྱི་མགོན་སྐྱབས་སུ་གྱུར་པས། ཀློག་པ་དང་བསམ་གཏན་དང༌། བྱམས་པའི་ཕྲིན་ལས་ཐམས་ཅད་མཛད་དོ། ། ལོ་གསུམ་དུ་སྒྲུབ་པ་འབའ་ཞིག་མཛད་དེ། ནུས་པ་དང་བྱིན་རླབས་མཐར་ཐུག་པའི་རྣལ་འབྱོར་པ་ཆེན་པོར་གྱུར་ཏོ། །
དེའི་དུས་སུ་རྗེ་ཕག་མོ་གྲུ་པའི་མཚན་ཐོས་ནས་དབུས་སུ་བྱོན་ཏེ། ལོ་གཉིས་ཀྱི་བར་དུ་བསྟེན་ཅིང༌། སྐུ་གསུང་ཐུགས་ཀྱི་ཡོན་ཏན་ཐམས་ཅད་མཐར་ཕྱིན་པར་བརྙེས་སོ། ། དགུང་ལོ་སུམ་ཅུ་སོ་ལྔའི་བར་དུ་བསྒྲུབ་པ་མཛད་དེ། ཕན་ཚུན་ལོ་གཅིག་འདས་སོ། ། ལོ་བདུན་པ་ལ་ནི། ལོ་གསུམ་དུ་སྒྲུབ་པ་མཛད་ནས། དབུ་རུ་རྣམས་སུ་བྱོན་ནོ། ། དེ་ནས་ལོ་གཉིས་སུ་སྒྲུབ་པ་མཛད་པས་ནི་སྙུན་མི་བཟད་པ་དེ་བྱོན་ཏེ། སྐུ་ཁམས་དེ་ཡང༌།
ཞག་གསུམ་དྲོས་བཞིའི་ནངས་པར་ན། ། མི་ཁོ་བོའི་ལས་ངན་རང་སར་དག ། རྒྱུ་འབྲས་ཀྱི་རྟེན་འབྲེལ་ཚན་ཅིག་གོ། ། ཟབ་མོ་གསང་སྔགས་ཀྱི་གཏེར་ཁ་ཕྱེ། ། གཉིས་མེད་འོད་གསལ་ཆེན་པོ་ལ། ། མཉམ་རྗེས་གཉིས་ཀྱི་འཛིན་པ་དག ། རྣལ་འབྱོར་གྱི་དབང་ཕྱུག་ཡིན་ནམ་སྙམ། ། ཞེས་པས་རྡོ་རྗེ་འཆང་ཆེན་པོ་མངོན་སུམ་དུ་བྱས་སོ། ། ལོ་གཉིས་སུ་ཏིང་ངེ་འཛིན་གྱི་དགའ་བ་དང༌། བདེ་བས་ཏིང་ངེ་འཛིན་གྱིས་རྩེད་མོ་སྣ་ཚོགས་མཛད་དེ།
དགུང་ལོ་སུམ་ཅུ་རྩ་ལྔ་པ་དེ་ཉིད་ལ་རབ་ཏུ་གཤེགས་ནས། བདུན་ཅུ་རྩ་ལྔའི་བར་དུ་དགེ་འདུན་གྱི་ཚོགས་རྒྱ་མཚོ་ཆེན་པོ་ལྟ་བུ་བསྐྱངས་སོ། ། དེ་ཡང་བྱང་དུ་བྱོན་ཏེ་གཉན་ཆེན་པོ་ཐང་ལྷས་བསུ་བ་བྱས་པའི་ཚེ་ནི་དགུང་ལོ་སུམ་ཅུ་རྩ་དགུའོ། ། བྲག་རྐོ་ཆེན་མོའི་ལོ་ནི་དགུང་ལོ་ལྔ་བཅུ་རྩ་དྲུག་གོ། ། ཆབ་ཀྱི་སྙུན་བྱོན་པའི་དུས་སུ་དགུང་ལོ་དྲུག་ཅུ་ཐམ་པའོ། ། གདན་ས་ཕག་མོ་གྲུ་ནས་ཆོས་སྤྱན་དྲངས་པའི་དུས་དགུང་ལོ་དྲུག་ཅུ་རྩ་དྲུག་གོ། ། ཡོངས་སུ་མྱ་ངན་ལས་འདས་པའི་དུས་སུ་ནི་བདུན་ཅུ་རྩ་ལྔའོ། ། མགོན་པོ་དེའི་སྲས་ནི་འབྲི་གུང་དུ་ལྷན་ཅིག་ཚོགས་པ་ལྔ་ཁྲི་ལྔ་སྟོང་དང༌། ལྔ་བརྒྱ་ཉི་ཤུ་རྩ་དུས་གཅིག་བྱུང༌། ། ཨུ་རྒྱན་གནས་དང་ཏི་སེ་མན་ཆད་ནས། །
རྒྱ་དང་མི་ཉག་ཁྱི་ཐན་ཡན་ཆད་འདིར། ། བཞུགས་པའི་སྲས་ནི་བགྲང་བའི་མཐའ་ལས་འདས། །། ༠༢༽ འཇིག་རྟེན་གསུམ་གྱི་མགོན་པོའི་རྣམ་པར་ཐར་པ་ཕྱོགས་བཅུ་དུས་གསུམ་མ།། ན་མོ་རཏྣ་གུ་རུ། བདེ་ཆེན་ཀུན་བཟང་ཡངས་པའི་མཛོད། ། བདེ་སྐྱིད་ཐམས་ཅད་འབྱུང་བའི་གནས། ། འཇིག་རྟེན་མགོན་པོ་རིན་ཆེན་ལ། ། གུས་པས་ཕྱག་འཚལ་སྐྱབས་སུ་མཆི། ། སྐུ་གསུམ་དབྱེར་མེད་རང་བཞིན་ལྷུན་གྱིས་གྲུབ། ། ཞི་བ་ཆགས་བྲལ་དེ་བཞིན་ཉིད་ལས་ཀྱང༌། །
མ་གཡོས་སེམས་ཅན་དོན་ལ་བརྩོན་མཛད་པ། ། རྒྱལ་བ་ཆོས་ཀྱི་རྗེ་ལ་ཕྱག་འཚལ་ལོ། ། ཤར་ཕྱོགས་ཆོས་གཏེར་དགའ་བའི་ཀླུང་འགྲམ་དུ། ། འོད་གསལ་ངང་ལས་མ་ཆགས་ཞིང་ཁམས་གཟིགས། ། རྒྱལ་སྲས་དབང་ཐོབ་ལེགས་གསུང་མཆོག་སྩོལ་བ། ། བྱམས་ཆེན་མགོན་པོའི་སྐུ་ལ་ཕྱག་འཚལ་ལོ། ། ལྷོ་ཕྱོགས་ཟླ་གསལ་འབྲས་བུ་འབྱོར་ལྡན་དུ། ། བྱིན་རླབས་རྨད་བྱུང་རྡོ་རྗེ་མཁའ་འགྲོ་མས། ། ལུང་བསྟན་ཤུལ་མཚོན་ཞབས་ཏོག་རྗེས་འབྲངས་པ། ། ལྷ་ཀླུ་གནོད་སྦྱིན་བཏུལ་ལ་ཕྱག་འཚལ་ལོ། །
ནུབ་ཕྱོགས་དབེན་གནས་སྤྲོས་མེད་རི་ཁྲོད་དུ། ། ཉེས་ཚོགས་མི་མཐུན་དྲི་མ་རྣམས་སྤངས་ནས། ། སངས་རྒྱས་ཡོན་ཏན་རྒྱ་མཚོས་རབ་མཛེས་པ། ། དུས་གསུམ་ཤེས་བྱ་གཟིགས་ལ་ཕྱག་འཚལ་ལོ། ། བྱང་ཕྱོགས་བཀྲ་ཤིས་ཕུན་ཚོགས་ས་ཕྱོགས་སུ། ། ཚངས་དབང་ལྷར་བཅས་འཇིག་རྟེན་ཐམས་ཅད་ཀྱིས། ། ཞབས་རྡུལ་སྤྱིར་བླངས་མཆོད་སྤྲིན་རྒྱ་མཚོས་མཆོད། ཁམས་གསུམ་གཙུག་གི་ནོར་བུར་ཕྱག་འཚལ་ལོ། ། དབུས་གྱུར་འགྲོ་བ་སྒྲོལ་བྱེད་ནགས་ཚལ་དུ། ། མཉམ་མེད་ཆོས་སྐུ་གཉིས་མེད་ལོངས་སྤྱོད་རྫོགས། །
སྣང་སྲིད་སྣ་ཚོགས་སྣང་བ་སྤྲུལ་སྐུར་ཤར། ། སྐུ་གསུམ་མངོན་དུ་གྱུར་ལ་ཕྱག་འཚལ་ལོ། ། ཤར་ལྷོ་ཏིང་འཛིན་ཞི་བའི་རི་བོ་ལ། ། སྨིན་མཚམས་སྣང་མཛད་མུན་སེལ་འོད་ཟེར་བཀྱེ། ། ཕོངས་པའི་དབུལ་སེལ་ནམ་མཁའ་མཛོད་ལྟ་བུ། ། ཡིད་བཞིན་ཆར་རྒྱུན་འབེབས་ལ་ཕྱག་འཚལ་ལོ། ། ལྷོ་ནུབ་ཆོས་ཉིད་བདེ་ཆེན་ཕོ་བྲང་དུ། ། དཔའ་བོ་དབང་ཕྱུག་མཁའ་འགྲོ་མ་རྣམས་ཀྱིས། ། ཕྱི་ནང་མཆོད་ཚོགས་རང་གི་སྙིང་པོ་ཕུལ། ། མི་འགྱུར་ཡེ་ཤེས་གྲུབ་ལ་ཕྱག་འཚལ་ལོ། །
ནུབ་བྱང་རྣམ་དག་འོད་གསལ་དཀྱིལ་འཁོར་དུ། ། ཟུང་འཇུག་ལྷན་སྐྱེས་འབར་བའི་ཕྲེང་བས་བརྒྱན། ། རྟག་ཏུ་གསང་སྔགས་རྡོ་རྗེ་ཐབས་ཅིག་པས། ། གདུལ་དཀའི་གདུག་པ་འདུལ་ལ་ཕྱག་འཚལ་ལོ། ། བྱང་ཤར་བླ་མེད་བདེ་ལྡན་གླིང་མཆོག་ཏུ། ། ཕྱོགས་བཅུའི་རྒྱལ་བ་སྲས་བཅས་ཡེ་ཤེས་སྐུ། ། རྣམ་འཕྲུལ་སྣ་ཚོགས་བཀོད་པ་དུ་མ་བསྟན། ། བསོད་ནམས་ཚོགས་རབ་ལྡན་ལ་ཕྱག་འཚལ་ལོ། ། འོག་མིན་མི་གནས་མྱ་ངན་འདའ་དབྱིངས་སུ། ཁྱབ་གདལ་མངོན་དགའ་བདེ་ལྡན་ལྕང་ལོ་ཅན། །
ཞིང་ཁམས་ཐ་དད་ཀུན་ཏུ་གཤེགས་བསྟན་པ། ། ལྷུན་གྲུབ་བསམ་མི་ཁྱབ་ལ་ཕྱག་འཚལ་ལོ། ། རྡུལ་བྲལ་དྲི་མེད་འོག་གི་འཇིག་རྟེན་དུ། ། རྡོ་རྗེ་སེམས་དཔའི་སྤྲུལ་པ་མཆོག་གི་མཛོད། ། མཐའ་ཡས་ཏིང་འཛིན་སྒོ་ལ་སྙོམས་འཇུག་པས། ། མི་བཟད་གནོད་མང་འཇོམས་ལ་ཕྱག་འཚལ་ལོ། ། དང་པོར་སངས་རྒྱས་ཐོག་མེད་འདས་དུས་ན། ། བདེ་གཤེགས་གཉན་ཆེན་ཏིང་འཛིན་ཐུགས་ཀྱི་སྲས། ། ཀུན་བཟང་དབང་བསྐུར་རྒྱལ་པོ་ལ་སོགས་པར། ། མཛད་པ་མཐའ་ཡས་བསྟན་ལ་ཕྱག་འཚལ་ལོ། །
མ་འོངས་འཁོར་བའི་རྒྱ་མཚོ་མ་སྟོང་ཚེ། ། ཚད་མེད་ཐུགས་རྗེས་འགྲོ་རྣམས་མི་གཏོང་ཞིང༌། ། སྲིད་པའི་མཚོ་ཆེན་སྡུག་བསྔལ་རབ་སྒྲོལ་བ། ། སྐྱོབ་པ་སྐྱབས་ཀྱི་མཆོག་ལ་ཕྱག་འཚལ་ལོ། ། ཐུབ་པས་རབ་བསྔགས་ཁ་བ་ཅན་ལྗོངས་སུ། ། ཡུན་རིང་འཚོ་གཞེས་ཚད་མེད་ཕྲིན་ལས་ཀྱིས། ། དཔག་མེད་འགྲོ་བའི་དོན་མཛད་འཇིག་རྟེན་མགོན། ། དུས་གསུམ་འགྲན་ཟླ་བྲལ་ལ་ཕྱག་འཚལ་ལོ། ། གུས་པས་གསོལ་བ་གང་བཏབ་ཆོས་ཀྱི་སྐུ། ། མཐར་ཐུག་མཉམ་ཉིད་བདེ་ཆེན་ཐོབ་མཛད་པའི། །
མཚུངས་མེད་འབྲི་གུང་ཆོས་རྗེ་རིན་ཆེན་གྱི། ། སྐུ་གསུང་ཐུགས་ལ་ཕྱག་འཚལ་སྐྱབས་སུ་མཆི། ། མགོན་པོ་བརྩེ་བའི་བདག་ཉིད་བཀའ་དྲིན་ཅན། ། མཉམ་མེད་ཆོས་རྗེ་རིན་ཆེན་སྐུ་གསུང་ཐུགས། ། མི་ཟད་རྒྱན་གྱི་འཁོར་ལོ་མཐའ་ཡས་རྣམས། ། སྐད་ཅིག་ཙམ་ཡང་མི་མཉེས་མེད་པར་ཤོག ། ནམ་ཡང་མི་མཉེས་བགྱིད་པར་མ་གྱུར་ཅིག ། གཏན་དུ་མཉེས་བྱེད་གུས་པའི་མཐུ་ལྡན་པ། ། ལྷག་པར་དགོངས་པའི་སྟོབས་ཀྱི་བྱིན་རླབས་ཀྱིས། ། སྐྱོན་མེད་སངས་རྒྱས་མྱུར་དུ་འགྲུབ་པར་ཤོག །
ཇི་སྙེད་འཇིག་རྟེན་མགོན་པོའི་རྣམ་འཕྲུལ་རྒྱན། ། དུས་གསུམ་ཆོས་དབྱིངས་ཁྱབ་པ་དེ་ཉིད་ཀྱི། ། མི་ཟད་འཁོར་ལོའི་ཡོན་ཏན་གཏེར་གྱི་བདག ། ཕྲིན་ལས་མཐའ་དག་དགོངས་པ་ཡོངས་རྫོགས་ཤོག ། བསོད་ནམས་དྲི་མེད་དམ་པ་འདིས་མཚོན་ནས། ། འཁོར་འདས་དགེ་བའི་རྩ་བ་རྒྱ་ཆེན་རྣམས། ། བདག་དང་མཁའ་མཉམ་སེམས་ཅན་ཐམས་ཅད་ཀུན། ། བླ་མེད་བྱང་ཆུབ་སྙིང་པོ་མྱུར་ཐོབ་ཤོག ། འཕགས་སྒྲོལ་བཞུགས་གནས་གསེར་རི་རྩེ་བརྒྱའི་ཞོལ། ། ཆུ་ཀླུང་གངྒཱའི་འགྲམ་དུ་སེམས་གདུངས་པས། །
ས་ག་ཟླ་བའི་ཚེས་བརྒྱད་རྒྱལ་ལྡན་ཚེ། ། མཛད་པ་རྗེས་དྲན་གསོལ་བ་འདི་ལྟར་བཏབ། ། ཅེས་ཚིགས་སུ་བཅད་པ་རྣམ་ཐར་ཕྱོགས་བཅུ་དུས་གསུམ་གྱི་དོན་མདོར་བསྡུས་ནས་གསོལ་འདེབས་སུ་བསྒྲིགས་པ་འདི་སྤྱན་སྔ་འབྲི་གུང་གླིང་པས་སྦྱར་བའོ།། །། ༠༣༽
༄། །འཇིག་རྟེན་གསུམ་མགོན་གྱི་རྣམ་ཐར་ཕྱོགས་བཅུ་དུས་གསུམ་མའི་འགྲེལ་པ།། ཨོཾ་སྭ་སྟི། ། སྐུ་གསུམ་དབྱེར་མེད་རང་བཞིན་ལྷུན་གྱིས་གྲུབ། ། ཞི་བ་ཆགས་བྲལ་དེ་བཞིན་ཉིད་ལས་ནི། ། མ་གཡོས་སེམས་ཅན་དོན་ལ་བརྩོན་མཛད་པ། ། རྒྱལ་བ་ཆོས་ཀྱི་རྗེ་ལ་ཕྱག་འཚལ་བསྟོད། །
འགྲོ་མགོན་དེ་ཡི་མཛད་པའི་རྣམ་ཐར་ནི། ། བསམ་གྱིས་མི་ཁྱབ་ནམ་མཁའ་མཚུངས་གྱུར་ཀྱང༌། ། མདོར་བསྡུས་མཛད་པའི་དཀར་ཆག་བྲི་བར་བྱ། ། དེ་ལ་འདིར་བྲིས་སྐུ་འདི་ནི་འགྲོ་བའི་མགོན་པོ་འབྲི་གུང་པའི་མཛད་པ་རྣམ་པར་ཐར་པ་ཕྱོགས་བཅུར་བཀོད་ནས་དུས་གསུམ་མཚོན་པ་ཞེས་བྱ་བ་ཡིན་ནོ། ། དེ་ཡང་གཡོན་ངོས་ཀྱི་ལིང་ཚེ་ནི་འོག་ནས་གྱེན་དུ་འདན་དང༌། ཨེ་ཆུང་དང༌། གནམ་མཚོའི་དོ་དང༌། ཐང་ལྷའི་སྐོར་དང་བཞི་མཚོན་པ་ཡིན་ནོ། ། གཡས་ངོས་ཀྱི་ལིང་ཚེ་འདི་ནི་འོག་ནས་གྱེན་དུ། ལྷོ་སྟོད་དང༌།
ཕག་མོ་གྲུ་དང༌། དྭགས་ལྷ་སྒམ་པོ་དང༌། ཨུ་རྒྱན་དང་བཞི་མཚོན་པ་ཡིན་ནོ། ། སྟེང་གི་ལིང་ཚེ་ནི་མྱ་ངན་འདས་པ་མཚོན་པ་ཡིན་ནོ། ། འོག་གི་ལིང་ཚེ་འདི་ནི་འོག་གི་འཇིག་རྟེན་མངོན་དུ་མཛད་པ་ཡིན་ནོ། ། དབུས་ཀྱི་ལིང་ཚེ་འདི་ནི་འབྲི་གུང་གི་མཛད་པ་མཚོན་པ་ཡིན་ནོ། ། དུས་གསུམ་གྱི་དབང་དུ་བྱས་ན་སྟེང་མཚན་གྱི་ལིང་ཚེ་ཆུང་ངུ་གཉིས་ཀྱིས་འདས་པའི་དུས་མཚོན་པ་ཡིན་ནོ། ། གཡས་གཡོན་གྱི་ལིང་ཚེ་བཞི་བཞི་བརྒྱད་དབུས་དང་དགུ་འོག་མཚན་གྱི་ལིང་ཚེ་གཉིས་དང་བཅས་པ་འདིས་ད་ལྟར་གྱི་དུས་མཚོན་པ་ཡིན་ནོ། ། མ་འོངས་པའི་ལིང་ཚེ་བཀོད་པ་ལོགས་ན་མེད། དེ་ལྟར་གཤམ་ལ་དཀར་ཆག་གི་ཚིག་བཞི་པ་གཅིག་གིས་འཁྲོལ་བ་ཞིག་འོང༌།
ད་ཕྱོགས་བཅུར་བགྱིས་ན་ཤར་ཕྱོགས་འབྲི་ཀླུང༌། ལྷོ་ཕྱོགས་འདན་སྟོད། ནུབ་ཕྱོགས་ཨེ་ཆུང༌། ། བྱང་ཕྱོགས་ཐང་ལྷའི་སྐོར། ཤར་ལྷོ་དྭགས་པོ། ལྷོ་ནུབ་ཨུ་རྒྱན། ནུབ་བྱང་གནམ་མཚོའི་དོ། བྱང་ཤར་འབྲི་གུང༌། དབུས་ཕག་མོ་གྲུ། ཕག་མོ་གྲུ་ཕྱོགས་སུ་བཞག་པའི་དབུས་ཡིན་ནོ། །
འབྲི་གུང་ལྷ་བྲིས་སུ་བཞག་པའི་དབུས་ཡིན་ནོ། ། དབུས་གཉིས་མི་མཐུན་པར་སྟོན་པ་འདིར་ཅུང་ཟད་བཟོ་ངོས་མཉམ་པ་གཙོ་བོར་བྱས་པས་ཕྱོགས་ཀྱི་འགྲིག་ཆགས་དང་ཕྱོགས་དེ་དག་རེ་རེ་མཛད་པ་འགའ་ལས་མེད། འོན་ཀྱང་འགྲེས་ཆེ་བ་སྒམ་པོའི་ལིང་ཚེ་དང་གནམ་ཚོ་དོའི་ལིང་ཚེ་གཉིས་འགྲེས་ཅན་དུ་བསྟན་ནོ། ། དེ་ཡང་དུས་གསུམ་མཚོན་པའི་དབང་དུ་བྱས་ན་དུས་གསུམ་གྱི་སངས་རྒྱས་ཀྱི་མཛད་པ་ཡིན། ཕྱོགས་བཅུར་དབྱེ་ན་དབུས་བཅོམ་ལྡན་འདས་ཐུབ་པ་ཆེན་པོ་ལ་སྲས་ཕྱོགས་བཅུའི་སངས་རྒྱས་ཀྱིས་བསྐོར་བ་ཡུམ་རྒྱས་པའི་གླེང་གཞི་ལྟར་ཕྱོགས་བཅུའི་སངས་རྒྱས་རྣམས་ཀྱི་བཀོད་པ་ཡང་ཡིན་ནོ། ། གནས་སོ་སོ་རེ་རེའི་མཛད་པ་ལྟར་བགྱིས་ན་སེར་སྐྱའི་གྲོང་ཁྱེར་ཆེན་པོ་དང་མ་ག་དྷ་བྱང་ཆུབ་ཀྱི་སྙིང་པོ་ལ་སོགས་པ་འདིར་ཡང་གནས་བརྒྱད་དུ་ཡང་འདུ་བས་གནས་ཆེན་པོ་བརྒྱད་ཀྱི་མཆོད་རྟེན་གྱི་བཀོད་པ་ཡང་ཡིན་ནོ། ། ཕྱི་ནང་གི་རྟེན་འབྲེལ་རྣམ་པར་དག་པའི་དབང་དུ་བྱས་ན་ཐེག་པ་ཐ་དད་པར་བསྟན་ཅིང་ཕྲིན་ལས་ཐ་དད་དུ་སྣང་བས་ཉན་ཐོས་ཆེན་པོ་མཆོག་བརྒྱད་དང་བྱང་ཆུབ་སེམས་དཔའ་ཉེ་བའི་སྲས་བརྒྱད་དང་མཐར་ཐུག་པ་ཆེན་པོ་བརྒྱད་དང་གྲུབ་ཐོབ་བརྒྱད་ཀྱི་བཀོད་པ་ཡིན་ནོ། ། གཡས་གཡོན་ན་སྐུ་བཞི་བཞི་བརྒྱད་དབུས་དང་དགུར་བགྱིས་ན་འགྲོ་བ་ཐམས་ཅད་ཀྱི་འཇིགས་པ་སེལ་བ་རྗེ་བཙུན་འཕགས་པ་སྤྱན་རས་གཟིགས་དབང་ཕྱུག་དང་རྗེ་བཙུན་མ་སྒྲོལ་མ་ལྟར་འཇིགས་པ་བརྒྱད་སྐྱོབ་ཀྱི་བཀོད་པ་ཡང་ཡིན་ནོ། ། བརྒྱུད་པའི་བླ་མ་རྣམས་ཚང་བར་བཞུགས་པ་དང༌། ནོར་ལྷ་ཚང་བར་བཞུགས་པས་ན་མཚུངས་པ་མེད་པའི་མགོན་པོ་དེ་ཉིད་ཀྱི་མཛད་པ་སྔ་མ་ལྟར་ཡང་ཡིན་ནོ།
སྟེང་གི་ལིང་ཚེ་གདུགས་ཀྱི་ཚུལ། འོག་གི་ལིང་ཚེ་ཁྲིའི་ཚུལ། གཡས་གཡོན་གྱི་ལིང་ཚེ་གཞལ་ཡས་ཁང་གི་ཚུལ་དུ་བྱས་ནས་རེའུ་མིག་གམ། མིག་མང་རིས་སུ་ལིང་ཚེ་རེ་རེའི་ཕྲིན་ལས་ཀྱི་བཀོད་པ་ཡང་ཐ་དད་དུ་སྣང༌། ཁང་རྩེག་རྣམ་པར་སྣང་མཛད་ཀྱི་སྙིང་པོ་ཅན་གྱི་བཀོད་པ་ཡང་ཡིན་ནོ། ། དེ་ལྟ་བུའི་མཛད་པ་མདོར་བསྡུས་པ་འདི་ནི། བདག་ས་མཐའི་རི་ཁྲོད་དུ་བསོད་སྙོམས་ལ་ཕྱིན་པའི་ཚེ་རི་བོ་ཆེན་པོ་རྩེ་རྒྱལ་གྱི་ཞོལ་དུ་འགྲོ་བའི་དུས་སུ་ས་ག་ས་རིའི་ཟླ་བའི་ཚེས་བརྒྱད་རྒྱལ་དུ་འཛོམ་པའི་ཉིན་མོར། མཛད་པ་ཐམས་ཅད་དྲན་ནས་ཡིད་གདུང་བའི་མོས་གུས་ཀྱི་ཤུགས་ཀྱིས་མིག་མཆི་མས་གང་བཞིན་དུ། གང་གཱའི་འགྲམ་དུ་ཕྱིན་ནས་བསམ་པ་དང་སྦྱར་ནས་ཚིགས་སུ་བཅད་དེ་བརྗོད་པ་འདི། ཆུ་ཀླུང་ཆེན་པོ་གང་གཱ་དལ་གྱིས་འབབ་པའི་ཆུ་རྒྱུན།
ཀླུང་བྱེ་མ་ག་ལ་བའི་ངོས། ཤིང་གི་སྡོང་པོའི་གྲིབ་མའི་དྲུང་དུ། ཁ་ཤར་ཕྱོགས་སུ་མངོན་པར་ཕྱོགས་ཏེ་ཡན་ལག་ལྔ་ས་ལ་གཏུགས་ནས་ཡང་ནས་ཡང་དུ་ཕྱག་འཚལ་བ་ཡིན་ནོ། ། ད་ལིང་ཚེ་རེ་རེ་བཞིན་བྱེ་བྲག་ཏུ་ཕྱེ་ནས་བཤད་ན། དང་པོ་འདན་ན་བཞུགས་པ་ལྟ་སྟེ། སྤྱིར་བྱང་ཕྱོགས་ཁ་བ་ཅན་གྱི་རི་རྒྱུད་འདིར། ཆོས་ཐོས་པ་དང་བསམ་པ་དང་སྒོམ་པ་རྣམ་པ་གསུམ་གྱི་རྒྱུད་སྦྱངས་པའི་རྟེན་གྱི་གང་ཟག་བསམ་གྱིས་མི་ཁྱབ་ཅིང་དཔག་ཏུ་མེད་པ་ཞིག་བྱུང་ཡང༌། ། ཆོས་ལྟ་བ་དང་སྒོམ་པ་དང་སྤྱོད་པ་དང་གསུམ་གཅིག་ཏུ་ཉམས་སུ་ལེན་ཚུལ་ཁོང་དུ་མ་ཆུད། ལྟ་བ་མཐོ་བའི་དབུ་མ་ཆེན་པོའམ། ཕྱག་རྒྱ་ཆེན་པོའམ་རྫོགས་པ་ཆེན་པོ་ལྟ་བའི་མཐར་ཐུག་པ་རྣམས་ཡོད་ཀྱང༌།
ལྟ་བ་རྟོགས་པ་དང་མ་ལྡན་ཞིང་མཐོན་པོའི་འཛིན་སྟངས་དང་མ་བྲལ་བས་མུ་སྟེགས་བྱེད་བདག་ཏུ་ལྟ་བ་དང་ཁྱད་མ་བྱུང༌། འགའ་ཞིག་ཚུལ་ཁྲིམས་རིན་པོ་ཆེ་མིག་གི་འབྲས་བུ་བཞིན་དུ་བསྲུང་ཞིང་ཁ་ན་མ་ཐོ་བ་ཕྲ་མོ་ཙམ་ལ་ཡང་པང་དུ་སྦྲུལ་ཞུགས་པའམ། མགོ་ལ་མེ་ཤོར་བ་ལྟར་སྤོང་བའི་སྤྱོད་པ་རྣམ་པར་དག་པ་རྣམས་ཀྱང་རྟོགས་པ་དང་མ་ལྡན་པས་ལྟ་བ་མེད་པས་འཁོར་བ་ལས་འདའ་བར་མ་ནུས། ཁ་ཅིག་སེམས་མངོན་པར་རྟོགས་པ་ཕྱོགས་གཅིག་དང་ལྡན་ཀྱང་མཐའ་བྲལ་གྱི་ལྟ་བ། ། མཐའ་བྲལ་ཀྱི་སྤྱོད་པས་བསྟན་པའི་ཚུལ་ཁྲིམས་རིན་པོ་ཆེ་ཉམས་སུ་ལེན་མ་ཤེས་ནས། ཐོ་ཆོ་དང་ཡ་ཆ་མ་ཆའི་སྤྱོད་པས་ཡོན་ཏན་གོང་མ་རྒྱུད་ལ་མ་སྐྱེས། རྒྱུ་འབྲས་ཀྱི་ཚུལ་ལུགས་མི་འདོར་བས་ཤིན་ཏུ་རྣམ་པར་དག་པའི་ས་མ་ཐོབ། བརྩོན་འགྲུས་ཆེན་པོས་ཉམས་སུ་ལེན་པའི་ཚུལ་ལུགས་ལ་བརྩོན་པ་རྣམས་ཀྱང་སྦྱོར་དངོས་རྗེས་གསུམ་གྱི་མན་ངག་རྣམས་ཀྱང་བག་ཙམ་དུ་སོང་ནས་མི་འདོད་པའི་བྲོ་གཅོང་མ་གཏོགས་པ་འདོད་པའི་དངོས་གྲུབ་སྣ་གཅིག་ཀྱང་མ་རྙེད། ཁ་ཅིག་མཐར་འཛིན་གྱི་ལྟ་བ་མཆོག་ཏུ་བྱས་པས་སྤྱོད་པ་རྣམ་པར་མ་དག་ནས་ངན་འགྲོའི་སྐྱེ་གནས་འཇིགས་སུ་རུང་བ་རྣམས་སུ་སྡུག་བསྔལ་མི་བཟད་པ་ཉམས་སུ་མྱོང་སྟེ། སྔོན་འཇིག་རྟེན་གསུམ་གྱི་བླ་མ་དེ་ཉིད་ཀྱིས་སངས་རྒྱས་མང་པོ་ལ་དགེ་བའི་རྩ་བ་བསྐྱེད་ནས་འབྲས་བུ་སྨིན་པ་ལ་མཚོན་པ་ལྟར།
ཉིད་ཀྱི་རྐྱེན་དང་ཕྲད་ན་ཚེ་འདི་ཉིད་ཀྱིས་ཀྱང་རྡོ་རྗེ་འཛིན་པ་ཆེན་པོ་སའི་རིམ་པ་ཐོབ་པར་འགྱུར་ལ་མ་ཕྲད་ན་ཡུན་རིང་པོར་འཁོར་བར་འཁྱམས་པར་གཟིགས་ནས། སྤྱིར་འགྲོ་བ་ཐམས་ཅད་རྗེས་སུ་བཟུང་བ་དང་ཁྱད་པར་དུ་ཡང་སྐལ་བ་དང་ལྡན་པའི་གང་ཟག་གིས་ཁོང་རང་ཉིད་ཀྱི་གདམས་ངག་ཕྱིན་ཅི་མ་ལོག་པ་ཉམས་སུ་བླངས་ན། ཚེ་འདི་ཉིད་ཀྱིས་རྡོ་རྗེ་འཆང་ཆེན་པོའི་ས་ཡི་རིམ་པ་ཐོབ་པར་འགྱུར་བ་དེ་སྒྲུབ་པའི་རིམ་པ་འདི་ལྟར་ཤེས་ཤིང་རྟོགས་པར་བྱ་བའི་ཕྱིར་བཅོམ་ལྡན་འདས་རྡོ་རྗེ་སེམས་དཔའ་དེ་ཉིད་མིའི་ཡུལ་དུ་འཁྲུངས་སོ། ། སྐུ་མི་ཡུལ་དུ་འཁྲུངས་ནས་ཀྱང་སྐུ་འཁྲུངས་པའི་གནས་ནི་གང་ཡིན། ། རིགས་ནི་གང་ཡིན། མཛད་པའི་རྣམ་པར་ཐར་པ་ནི་ཅི་ལྟ་བུ་སྙམ་ན། དེ་རྣམས་མ་ལུས་པར་བརྗོད་པར་མི་ནུས་ཏེ་འདིར་ཕྱོགས་ཙམ་ཞིག་ལ་སྤོབས་པར་བྱ་ན། སྐུ་འཁྲུངས་པའི་གནས་ནི་སྤྱིར་མངའ་རིས་བོད་ཀྱི་རྒྱལ་ཁམས། ཁྱད་པར་མདོ་ཁམས་ཀྱི་སྒང་འབྲི་ཀླུང་དམ་པ་ཆོས་ཕྱུག སྔོན་གྱི་རྒྱལ་བློན་དམ་པ་ཆོས་ཀྱི་ཕྱུག་པའི་མཛད་པ་རླབས་པོ་ཆེ་སྐྱོང་བའི་གནས།
དཀོན་མཆོག་རིན་པོ་ཆེ་རྣམ་པ་གསུམ་བཞུགས་པའི་ཕོ་བྲང༌། སྐྱེས་བུ་ཡ་རབས་གོང་མ་རྣམས་ཀྱི་གང་བར་གྱུར་པའི་ས། རྩར་སྟོད་གཡོན་ལུང་གི་གྲོང་ཁྱེར་ཙུ་ངུ་ཞེས་གྲགས་པ་དེར་སྐུ་འཁྲུངས་སོ། ། རིགས་ནི་བོད་མིའུ་གདུང་དྲུག་ལས་དེ་ཐམས་ཅད་ཀྱི་ནང་ནས་མཆོག་ཏུ་གྱུར་པ་བྲམ་ཟེའི་རིགས་ཤིང་ས་ལ་ཆེན་པོ་ལྟ་བུ་འགྲུ་རྒྱལ་སྐྱུ་རའི་རུས་ཞེས་བྱ་བར་སྐུ་འཁྲུངས་སོ། ། སྔོན་རྒྱལ་པོ་གླང་དར་མ་མ་བྱུང་བའི་སྔ་རོལ་དུ་ཨ་མྱེས་ཚུལ་རྒྱལ་ཞེས་བྱ་བ་དེའི་ཆུང་མ་ཡེ་ཤེས་ཀྱི་མཁའ་འགྲོ་མར་སྣང་བ་དེ་བག་མར་བླངས་པའི་ནུབ་མོ་སྣ་བོ་པ་ལ་གཟི་ཆུ་མིག་བཅུ་གཉིས་པ་ཞིག་བྱིན་ནས་ཁྱོད་འདོད་པ་ཡིན། ང་ལ་བུ་བཞི་འབྱུང་བའི་སངས་རྒྱས་ཀྱི་བསྟན་པ་ལ་བྱ་བ་བྱེད་བ་བཞི་འབྱུང་བ་ཡིན་ཟེར། བག་ཟན་ཤ་གཟུགས་ཤིག་དྲངས་པ་ལ་སྣམ་ཕྲག་ནས་ཀ་པཱ་ལ་ཞིག་ཕྱུང་ནས་ལྷུ་ཅིག་དེར་བཅུག་ནས་གཏོར་མར་བཏང༌། ཐོད་རྔ་ཞིག་ཀྱང་ཕྱུང་ནས་དཀྲོལ། ལྷུ་ཅིག་བག་གཡོག་གཅིག་ཡོད་པ་དེ་ལ་བྱིན། ལྷུ་ཅིག་མོ་རང་གིས་ཟོས།
གཞན་ལ་དངོས་གྲུབ་སྟེར་ནུས་པ་བུ་དང་ཚ་བོ་ཉེ་དུ་འབྲེལ་བ་ཐམས་ཅད་ཀྱང་གཞན་དང་མ་མཐུན་པར་ཁྲོས་ན་ཨ་ཕྱི་སྣ་ནམ་བཟའ་དབང་ཕྱུག་ཆོས་ཀྱི་སྒྲོན་མ་ཞེས་བོས་པ་ཙམ་གྱིས་ཀྱང་དགྲ་ཐམས་ཅད་ཁ་ཕུང་ལ་འགྲོ་བ་ཞིག་བྱུང་ངོ༌། ། དེ་ལ་བུ་བཞི་བྱུང་བ་ལས་ཆེ་ཤོས་ནམ་མཁའ་དབང་ཕྱུག་བྱ་བ་ལ་ཆོས་ཀྱི་རྒྱུད་པ་བྱུང༌། དེ་ལ་པེ་ཀ་བརྒྱུད་བྱ་བ་བྱུང༌། དེ་འོག་པེ་ཀ་དབང་རྒྱལ་བྱ་བ་རྙིང་མའི་སྦྱོར་སྒྲོལ་གྱི་ཉམས་ལེན་གཙོ་ཆེར་བྱེད་པ་དཔལ་མགོན་པོ་དང༌། དཔལ་ལྡན་ལྷ་མོ་རྣམས་ལ་མཐུ་ཕུལ་དུ་ཐོན་པ་ཞིག་བྱུང་ངོ༌། སྐྱུ་ར་དགེ་བཟང་བྱ་བའི་ཕྱུགས་མ་རྣམས་ཇག་པས་དེད་པས་ར་མདའ་ལ་ཕྱིན་པ་ལ་ཇག་དཔོན་དེ་ན་རེ། པེ་ཀ་དབང་རྒྱལ་ཁྱེད་མཐུ་ཆེ་བ་ཡིན་ཟེར། ངའི་སྨིན་མཚམས་སུ་མདེའུ་ཟུར་གསུམ་པས་ཕོག་ནས་ལོ་མ་འགོར་བར་འཆི་བར་གྱིས། ངས་ཁྱོད་ལ་ཕྱུགས་མ་མི་སྟེར་ཟེར། ཟུར་གསུམ་པ་ཡང་ཆ་མེད་དེ་སྨིན་མཚམས་སུ་ཕོག་ནས་འཆི་བ་ཞིག་བྱ་ཡི་བྱས་ནས་ལོག་ནས་ཕྱིན།
དེར་ལོ་མ་འགོར་བར་ཁོའི་སྨིན་མཚམས་སུ་མདའ་ལ་ཐོག་མདེལ་མ་བཙུགས་པ་ཞིག་ཕོག་ནས་ཤི། དེར་པེ་ཀ་དབང་རྒྱལ་གྱི་མཐུ་ཡིན་པར་ཤེས་ནས་ཕྱུགས་མ་རྣམས་ཀྱང་གཏད། འགྱོད་པ་ཆེན་པོ་ཡང་བྱས་སོ། ། པེ་ཀ་དབང་རྒྱལ་ལ་ཡང་སྲས་བཞི་བྱུང་བ་ལ། སྲས་ཆེ་བ་དེ་རིན་པོ་ཆེའི་ཕུ་བོ་དཀོན་མཆོག་སྤྱིའི་བདག་པོ་མཛད་ཅིང༌། སྔགས་པ་ལྔ་བརྒྱ་རེའི་དཔོན་པོ་མཛད་པ་མཚན་ཡང་མཁན་པོ་དར་མ་ཞེས་བྱ་བ་དེ་ཡིན་ནོ། ། སྲས་ཆུང་ཤོས་སུ་གྱུར་པ་རྗེའི་ཡབ་ཡིན་ནོ། རྗེ་རིན་པོ་ཆེའི་ཡབ་དེ་ཡང་ཤིན་ཏུ་བརྟན་པ། གདོང་པ་ཆེ་བ་ཞོ་ཤ་ཆེ་བ་མངོན་པ་དང་ཕ་རོལ་དུ་ཕྱིན་པ་དང་གསང་སྔགས་ལ་སོགས་པའི་རྒྱུད་དཔག་ཏུ་མེད་པ་མཁྱེན་པ། བཅོམ་ལྡན་འདས་བྷཻ་ར་ཝའི་རྣལ་འབྱོར་པ་ཡབ་རྡོ་རྗེ་ཞེས་བྱ་བ་ཡིན་ནོ། །
མཛད་པ་ནི་བྱང་ཆུབ་ཀྱི་སེམས་རྣམ་པ་གཉིས་ཡིན་ནོ། ། མཛད་པ་དེ་དག་རེ་རེས་ཀྱང་སེམས་ཅན་ཐམས་ཅད་བདེ་བ་དང་ལྡན་པར་བྱེད། སྡུག་བསྔལ་དང་བྲལ་བར་བྱེད། ། བླ་ན་མེད་པའི་བྱང་ཆུབ་ཐོབ་པར་བྱེད་པ་ཡིན་ནོ། ། རྗེ་རིན་པོ་ཆེའི་ཡུམ་དེ་ནི་ནང་དུ་ཆོས་ལ་དགའ་བ་ཕྱི་རོལ་པས་ནི་སྡིག་པ་སྤྱོད་པ་ཙམ་ལས་མི་མཐོང་བའི་ཚུལ་མཛད་དེ། ། ཁྱིམ་མཚེས་ཀྱི་བུད་མེད་བུ་དང་བྲལ་ཞིང་མྱ་ངན་གྱིས་གདུངས་པ་ལ་ཁྱེད་རང་བུ་ཡིད་ལ་མ་བྱེད་དང༌། མྱ་ངན་སྡུག་བསྔལ་མི་སྐྱེ་བ་ཡིན་ཟེར་བས། ཡུམ་གྱི་ཡིད་ལ་མི་བྱེད་པ་དེ་ལས་ལྷག་པ་ནི་རྗེ་ཕག་མོ་གྲུ་པའི་ཞབས་དྲུང་དུ་ཡང་མ་བྱུང་གསུངས། སྦས་པའི་རྣལ་འབྱོར་མ་ཡུམ་བཙུན་མ་ཞེས་བྱ་བ་ཡིན་ནོ། ། ཡུམ་དེ་ཉིད་ཀྱི་ལྷུམས་སུ་ཐོག་མར་འཇིག་རྟེན་མགོན་པོ་བླ་མ་རིན་པོ་ཆེ་བཞུགས་པའི་དུས་སུ་བདེ་བ་དང་སྐྱིད་པའི་དཔལ་ཕུན་སུམ་ཚོགས་པ་དང༌།
བཀྲ་ཤིས་པའི་ལྟས་དུ་མ་བྱུང་ཞིང་ཕྱིན་ཅི་ལོག་གི་རྟོག་པ་ཐམས་ཅད་འཇོམས་པར་བྱེད། རྗེ་བཙུན་གསང་བའི་བདག་པོའི་ངོ་བོ་རྡོ་རྗེ་མཆུ་ཞེས་བྱ་བའི་པོ་ཏི་དཀར་པོ་དཀར་སེང་ངེ་བ་ཞིག་གི་རྣམ་པར་བྱོན་ནས་ལྷུམས་སུ་ཞུགས་པ་ཞིག་རྨིས། ། དེ་ཕྱིན་ཆད་ནས་ཡུམ་ལུས་བདེ་ཞིང་ཡང་བ་དང་སྔར་ཉམས་སུ་མ་མྱོང་བའི་ཏིང་ངེ་འཛིན་གྱི་བདེ་བ་ཉམས་སུ་མྱོང་ཞེས་ཡུམ་ཉིད་ཀྱིས་གསུངས། དེ་མཚོན་པར་བྱེད་པ་རྡོ་རྗེ་མཆུ་ཁྱུང་དང་བཅས་པ་ཡིན་ནོ། ། དེ་ནས་ཟླ་དགུ་ངོ་བཅུ་ན་ཆུ་མོ་ཕག་ལོ་ལ་སྐུ་བལྟམས་ཏེ་གོང་དུ་སྲས་མང་པོ་གྲོངས་པ་དང་ཤིན་ཏུ་གཅེས་པར་གྱུར་པ་དང༌། ཡུམ་བོན་པོ་ལ་དགའ་བས་སྦས་གཤེན་བློན་ཞེས་བྱ་བའི་བོན་པོ་ཅིག་ལ་འུར་བོས་ནས་ཐོག་མར་དེས་གསོས་ཏེ་མཚན་ཡང་དཔལ་བ་ཐར་ཞེས་བཏགས་སོ། ། སྐུ་བལྟམས་པའི་དུས་ཀྱི་སྐུ་མདོག་དཀར་པོ་ཡིན་ནོ། ། དེ་དུས་ཆོས་སྐྱོང་དང་གནོད་སྦྱིན་དཔག་ཏུ་མེད་པ་སྣ་ཚོགས་པས་སྲུང་བར་བྱེད་པས་དེ་མཚོན་པའི་སྤྲིན་གསེབ་ནས་ལྷའི་བུ་གཉིས་ཀྱིས་གཞལ་ཡས་ཁང་བསྲུངས་པ་ཡིན་ནོ། ། དེ་ནས་གཞོན་ནུར་གྱུར་པ་དེ་ཉིད་ནི་རྟག་ཏུ་དྲི་མ་མེད་པའི་ས་ལ་བཞུགས་ཤིང༌། འཆག་ཆེ་ཆུང་སྦྲན་ཤེས་པ་གཙང་སྦྲའི་སྤྱོད་པ་མཆོག་ཏུ་གྱུར་པ་གཞན་ལས་ཁྱད་པར་དུ་འཕགས་པ་ཞིག་དང་པོ་ནས་བྱུང་ངོ༌། །
དེ་ནས་དགུང་ལོ་དྲུག་བཞེས་པའི་དུས་སུ་ཀློག་མཁས་པ་ཕུལ་དུ་ཕྱིན་པ་ཞིག་ཤེས་ནས། ། ཉིན་ཅིག་འཇམ་དཔལ་མཚན་བརྗོད་ཚར་གཅིག་གཟིགས་པས་དེའི་ནུབ་མོ་ཡབ་ཀྱིས་ནན་ཏན་ཆེར་བྱས་ནས་ཁྱོད་ཀྱིས་དེ་རིང་བཏོན་པའི་འཇམ་དཔལ་མཚན་བརྗོད་དེ་དོ་ནུབ་ཐོན་དང་བྱས་པས། ཅི་ཞིག་ལྟར་ན་མཚན་བརྗོད་དེ་བློ་ལ་ཏུར་གྱི་བྱུང་ནས་ཡབ་ཀྱང་མཉེས་པ་ཡིན་གསུངས། ཉིན་ཞིག་གྲོང་ཀློག་པ་ཞིག་གི་རྩར་བྱོན་ནས་ཀློག་མཛད་པས་ཐམས་ཅད་ངོ་མཚར་དུ་གྱུར་ཏེ་དགོང་མོ་ནས་བྲེ་དོ། ཤ་ལྷུ་གཅིག བཤོས་ཀྱི་ལྷག་མ་དང་བཅས་པ་མཆོད་གནས་རྒན་པོ་ཞིག་གིས་ཐུ་བར་བཏུམས་ནས་སྐྱེལ་དུ་ཕྱིན་པ་དང་ཡུམ་སྲས་ཚོལ་དུ་ཕྱིན་པ་དང་ལམ་དུ་ཕྲད་དེ་དགའ་ཚོར་བྱས་ནས། བུ་ལོ་དྲུག་པའི་ཡོན་ཏན་གྱི་ཟས་ཟོས་པ་ཡིན་གསུང༌། སྐུ་འདི་ཡང་དགུང་ལོ་དྲུག་པའི་སྐུ་ཡིན་ནོ། ། གཞོན་ནུར་གྱུར་པ་དེ་ཉིད་ནས་སྐུ་ལ་ཡུམ་མིན་པ་བུད་མེད་ཀྱི་ལུས་ཀྱིས་རེག་མ་མྱོང་ཞིང་རྟག་ཏུ་ཚངས་པར་སྤྱོད་པ་ལ་དྲི་མ་མེད་པས་སྐུ་ལ་པདྨོའི་དྲི་དང་ལྡན་པ་མཚོན་པ་ལ་ན་བཟའ་ཐམས་ཅད་དཀར་པོ་ཡིན་ནོ། ། ཚད་མེད་པའི་ཐུགས་རྗེ་ཆེན་པོ་དང་ལྡན་པས་བུ་རམ་མངར་བའི་རོ་ཡང་ཁོང་རང་གསོལ་མ་ཕོད་པར་སྤྲང་པོ་རྒན་པོ་ཞིག་འདུག་པ་དེའི་ཁར་བཅུག་པས། །
ཁོས་བསམ་ན་བོང་བ་ཁར་བཅུག་པ་ཡིན་ནམ་སྙམ་ནས་ཁ་བཙུམ་པ་ན་མངར་བའི་རོ་མྱོང་ནས་དགའ་བར་གྱུར་པ་དང༌། མཛེ་མོ་རྐང་ཆད་ལག་རྡུམ་མགོན་མེད་པ་ཞིག་གྲོང་ཁྱེར་དུ་ཁྲིད་ནས་སློང་མོའི་རོགས་མཛད་པ་དང༌། དགེ་འདུན་ཀྱི་ནག་ཚང་དུ་རྐུར་འོང་བའི་ཁྱི་མོ་སྤྱང་མོ་ཞེས་བྱ་བའི་མཇུག་མ་བཅད་ནས་འཆི་ལ་ཐུག་པར་གཟིགས་ནས། ཁོང་རང་གིས་ཞལ་ཟས་གསོལ་བ་ཐམས་ཅད་ལྐོག་ཏུ་སྐྱུག་ཅིང་དེ་ལ་གནང་བས། ཁོང་རང་ཡང་སྐུ་ལུས་རྗུད་པར་གྱུར་ཏོ། ། ཡབ་ཀྱིས་ང་ཡི་བུ་འདི་ལ་ན་ཚ་ནི་མེད་འདི་ལྟར་རྗུད་པ་ཅི་ཡིན་གསུངས། འགྲོ་བ་མགོན་མེད་པ་དུ་མའི་མགོན་མཛད་པ་མཚོན་པའི་ཁྱི་ཡིན་ནོ། ར་ལུག་གི་རྫིའུ་ལ་བྱོན་པའི་ཚེ་ན་མནལ་འོད་གསལ་དུ་གྱུར་པ་བྱུང༌། སྒྱུ་མ་ལྟ་བུའི་ཏིང་ངེ་འཛིན་ལ་མངའ་བརྙེས་པས་རྨི་ལམ་དུ་ཡང་དེ་བཞིན་གཤེགས་པ་མ་ཆགས་པདྨའི་ཞིང་ཁམས་གཟིགས་པས་འདི་དེ་བཞིན་གཤེགས་པ་མ་ཆགས་པདྨའི་སྤྱན་ཡིན་ནོ། ། འདི་དེ་བཞིན་གཤེགས་པ་མ་ཆགས་པདྨའི་སྤྱན་གྱི་བྱང་ཆུབ་སེམས་དཔའ་ཡིན་ནོ། །
འདི་དེ་གཤེགས་པ་མ་ཆགས་པདྨའི་སྤྱན་གྱི་ཉན་ཐོས་ཡིན་ནོ། ། དེ་བཞིན་གཤེགས་པ་མ་ཆགས་པདྨའི་སྤྱན་དེ་ཡང་འཁོར་དཔག་ཏུ་མེད་པ་དང༌། ཡོན་ཏན་དཔག་ཏུ་མེད་པ་དང༌། ཞིང་ཁམས་དཔག་ཏུ་མེད་པ་མཚོན་པར་བྱེད་པ་ལ་ཞིང་འདི་མཆོད་རྟེན་གྱིས་བརྒྱན་ནས་བྲིས་པ་ཡིན་ནོ། ། དེས་དེའི་ལིང་ཚེ་བཤད་ཟིན་ཏོ། ། དེ་དག་གི་དོན་མདོར་བསྡུས་ནས་ཚིགས་སུ་བཅད་པ། ། ཤར་ཕྱོགས་ཆོས་གཏེར་དགའ་བའི་ཀླུང་འགྲམ་དུ། ། འོད་གསལ་ངང་ལས་མ་ཆགས་ཞིང་ཁམས་གཟིགས། ། རྒྱལ་སྲས་དབང་ཐོབ་ལེགས་གསུངས་མཆོག་སྩོལ་བའི། ། བྱམས་ཆེན་མགོན་པོའི་སྐུ་ལ་ཕྱག་འཚལ་ལོ། །
ཞེས་བྱ་བ་ཡིན་ནོ། ། འདི་ལིང་ཚེར་བྱས་ན་ལྷོ་སྟོད་ཀྱི་ལིང་ཚེ་ཡིན་ཏེ། དེ་ཡང་རྗེ་རིན་པོ་ཆེ་དེ་ལྷོ་སྟོད་དཔལ་གྱི་ཀླུང་མོ་ཆེར་རྗེ་བཙུན་མ་རྡོ་རྗེ་རྣལ་འབྱོར་མའི་སྒྲུབ་པ་མཛད་དེ། འདག་ཆར་མཛད་ནས་ངག་སྨྲ་བ་བཅད་དེ། ཉིན་པར་ནི་བསྐྱེད་པའི་རིམ་པ་ལ་ཐུགས་དམ་མཛད། ནུབ་མོ་ནི་རྫོགས་རིམ་དང་རྗེ་བཙུན་མའི་ལག་མཆོད་རེ་ཡང་མཛད། མཚན་ཕྱེད་ན་ཇི་ལྟར་གསུངས་པའི་གཏོར་མ་ལ་སོགས་པ་མཛད་པས། དེ་མཚོན་པར་བྱེད་པ་ལ་སྐུ་མདུན་གྱི་གྲུ་བཞི་པ་སེར་པོ་འདི་མཎྜལ་ཡིན་ནོ། ། འདི་ཀ་པཱ་ལ་བདུད་རྩིས་གང་བ་ཡིན་ནོ། ། གནས་དེར་སྒྲུབ་པ་མཛད་པའི་དུས་སུ་ཐན་པ་ཆེན་པོ་བྱུང་ནས་གྲོང་དུ་བྱོན་པ་ལ་ཆར་པ་འབེབས་པར་ཞུ་ཟེར།
ཀླུ་གར་ཡོད་བྱས་པས་བྲག་ཡ་ཀིའི་རྩར་ཡོད་ཟེར། བྲག་དེའི་རྩར་བྱོན་ནས་ང་རྣལ་འབྱོར་གྱི་དབང་ཕྱུག་ཆེན་པོ་ཡིན། ཀླུ་ཁྱོད་ཆར་ཕོབས་བྱས་པས་དེ་མ་ཐག་ཏུ་ཆར་ཆེན་པོ་བབས་ནས་བྱུང་བའི་གདུག་པ་ཅན་གྱི་ཀླུ་དམར་པོ་ཡིན་ནོ། ། གནས་དེར་སྒྲུབ་པ་མཛད་པའི་དུས་སུ་བྱིན་རླབས་དང་ནུས་པ་ཕུལ་དུ་ཕྱིན་པ་བྱུང་ཞིང༌། ནད་ཚད་པ་གཟེར་ཐུང་ན་བ་ལ་ཆང་ཐོད་པ་གང་ལ་བྱིན་རླབས་མཛད་ནས་བླུད་པས་ཕན་པ་དང༌། ནད་པ་འཆི་བའི་སྐྱབས་འགྲོ་ལ་གདན་དྲངས་པས་ནད་པར་ཕན་པ་དང༌། ཡུལ་དེ་ན་མཐུའམ་ནུས་པ་དེ་བས་ཆེ་བ་མེད་པའི་སྔགས་པ་ཆེན་པོ་གཅིག་གྲུམ་བུའི་ནད་ཀྱིས་ལོ་བཅུ་གཉིས་སུ་ཟིན་པ་ལ། དེ་ནས་ཀླུང་མོ་ཆེ་ཕུག་ཏུ་མི་རྣལ་མ་འགྲོ་ན་ཉིན་ལམ་ལྔ་ལས་མེད་པ་ལ་ཁོས་ཉིན་ལམ་ཉི་ཤུ་རྩ་ལྔ་བྱས་ནས་ཕྱིན། དང་པོའི་དུས་སུ་འགྲོ་ཡང་མ་ཤེས། ལང་མ་ཤེས་པར་ཕྱིར་འགྲོ་རྩིས་བྱས་ཤིང་ཕྱིན།
ཉི་མ་གཉིས་པར་སོང་ཚེ་ལང་ཤེས་པ་ཙམ་དུ་བྱུང༌། ཉི་མ་གསུམ་པ་ལ་འགྲོ་ཤེས་ནས་བྱུང༌། ལམ་དེའི་ཕྱེད་ཆོད་ཙམ་ན་ཁོ་ཡི་ནད་སོས་ནས་ལོག་པས་ཆོག་པར་བྱུང་ནས་དེ་མཚོན་པར་བྱེད་པ་ལ་མི་གོས་དཀར་པོ་ཅན་ཡིན། དེའི་དུས་སུ་གཟུངས་སྔགས་དང་རིག་སྔགས་ལ་སོགས་པ་ལན་གསུམ་བརྗོད་ན་འདི་འགྲུབ་བྱ་བ་དང་ལན་བདུན་བརྗོད་ན་འདི་འགྲུབ་བྱ་བ་དང༌། དེ་ལ་སོགས་པ་ཇི་ལྟར་གསུངས་པ་བཞིན་དུ་མངོན་དུ་གྱུར་ནས་བྱུང༌། གཞན་ཡང་ཀླུང་མོ་ཆེའི་ས་ཕྱོགས་དེ་ན་རི་དྭགས་སྣ་ཚོགས་རྒྱུ་བ་ལ། གཅན་གཟན་སྤྱང་ཀི་ལ་སོགས་པའི་གནོད་པ་ཐམས་ཅད་ལ་སྐྱབས་འགྲོའམ་བདེན་པའི་བྱིན་རླབས་སྣ་རེ་མཛད་པས་ཀྱང་དུད་འགྲོ་རྣམས་ཀྱི་གནོད་པ་ཞི་བ་དང༌། དེ་མཚོན་པར་བྱེད་པ་རི་བོང་ཡིན་ནོ། ། ཇག་པ་ཁྱི་སུག་བྱ་བའི་མི་ངན་ཞིག་གིས་ཡུལ་དེའི་ཡོན་བདག་ཅིག་ལ་རྟ་རྒོད་མ་གཅིག་དང༌། མཛོ་མོ་གཅིག་ཡོད་པ་ཁྱེར་ནས་རྗེ་རིན་པོ་ཆེ་འདག་ཆར་མཛད་པའི་སྒོ་རྩར་བྱུང་ནས།
ཟས་ནོར་ཅི་ཡོད་ངེད་ལ་བྱིན་ཟེར། དགེ་བསྙེན་ཞབས་ཏོག་པ་ཞིག་ཡོད་པས་སྟེར་རྒྱུ་ཅི་ཡང་མེད་བྱས་པ་ལ། ཡོད་མེད་ང་རང་ནང་དུ་ཕྱིན་ནས་བལྟས་པས་ཆོག་ཟེར། དེ་ལ་རྗེ་རིན་པོ་ཆེ་ཐུགས་ལོག་ནས། ། དབུ་སྔས་སུ་ཕྱག་ལྕག་ཅིག་ཡོད་པ་དེ་ས་ལ་བརྡབས་ནས། ཆོས་སྐྱོང་བའི་སྲུང་མ་ར་མདའ་བཟློག་བྱ་བའི་གསུང་ཚིག་གཅིག་བརྗོད་པས། མི་ངན་རྣམས་ཆང་བྲལ་ལ་ཚོགས་ཡོད་ཙ་ན་ཇག་ཁྱི་སུག་བྱ་བ་དེ་འགྱེལ་ནས་ཤི་བ་བཞིན་དུ་སོང༌། དུམ་པ་ཅིག་ན་དབུགས་ནར་སེར་བྱུང་ནས་དགྲ་བྱུང་མདའ་གཞུ་ཟུང་ལ་ཤོག་ཟེར། དགྲ་གང་ནས་བྱུང་བྱས་པས། ཀླུང་མོ་ཆེའི་ཕུག་ནས་བུད་མེད་གཉིས་བྱུང་ནས་ངའི་སྐེ་དར་ཐག་གིས་བསྒགས་ནས་འཐེན་ཟེར་བ་དང་ཤིའོ། །
གསུང་ཚིག་གཅིག་གིས་ཀྱང་ཇག་ཁྱི་སུག་སྲོག་དང་ཕྲལ་བའི་མཁའ་འགྲོ་མ་གཉིས་ཡིན་ནོ། ། འདི་ཇག་ཁྱི་སུག་ཡིན་ནོ། དེ་ནས་བཟུང་ནས་དབྱར་བཞུགས་ཀྱི་བར་དུ་མཁའ་འགྲོ་མ་རྣམས་ཀྱིས་ཚོགས་ཀྱི་འཁོར་ལོ་ལ་གདན་འདྲེན་པ་དང༌། ཚོགས་ཀྱི་སྐལ་པ་སྐྱེལ་བ་ཡང་བྱུང༌། དེ་མཚོན་པར་བྱེད་པ་ལ་མཁའ་འགྲོ་མ་སེར་མོ་ལག་ན་ཐོད་པ་ཐོགས་པ་ཡིན་ནོ། ། ཟུར་གྱི་མཁའ་འགྲོ་མ་འདི་ནི་མཁའ་འགྲོ་མ་རྣམས་ཀྱི་གཙོ་མོ་རྗེ་བཙུན་རྡོ་རྗེ་རྣལ་འབྱོར་མ་ཡིན་ཏེ། སྒྲུབ་པ་ཡང་འདི་ལ་མཛད་པས་མཁའ་སྤྱོད་ཀྱི་དངོས་གྲུབ་བརྙེས། དུས་དེར་བླ་མ་དམ་པའི་ལུང་བསྟན་བྱུང༌། ཡུལ་དབུས་ནས་འོངས་པའི་མགོ་ཟླ་པཎྚི་ཏ་བྱ་བ་ལ་ད་ལྟར་དབུས་ན་བླ་མ་ངོ་མཚར་ཅན་ནམ་དགེ་བའི་བཤེས་གཉེན་ཁྱད་དུ་འཕགས་པ་ཅི་འདྲ་བཞུགས་བྱས་པས། མཚན་ཉིད་པ་ལ་ཕྱ་ཡོར་མྱང་གསུམ་བྱ་བ་དང༌།
བཀའ་གདམས་པའམ། སྒོམ་ཆེན་ནམ། རྣལ་འབྱོར་པ་སོགས་མང་ན་ཡང༌། དེ་ཐམས་ཅད་ཀྱི་ནང་ནས་མཁས་པ་དང་བཙུན་པ་དང༌། རྟོགས་པ་དང་ལྡན་པ་གཞན་ལས་ཁྱད་དུ་འཕགས་པ་རྗེ་ཕག་མོ་གྲུ་པ་བཞུགས་ཟེར། དེར་མཚན་ཐོས་པ་ཙམ་གྱིས་ཐུགས་ཀེང་ཤུ་ཀའི་འདབ་མ་རླུང་གིས་སྐྱོད་པ་ལྟ་བུར་གཡོས། སྔར་དབུས་སུ་བཞུགས་པའི་གྲོགས་པོ་གཉིས་ཡོད་པ་ཡང་མི་འོང་པར་ཐག་ཆོད། དེའི་ནུབ་མོ་ཕུག་དེ་ནས་བཞེངས་ཙ་ན་དབུས་ཀྱི་རིའི་བར་དུ་འཇའ་ཚོན་ཤར་རེ་བྱུང༌། མཁའ་འགྲོ་མ་རྣམས་ཀྱིས་དབུས་ཀྱི་ལམ་མཚོན་པའི་འཇའ་ཡིན་ནོ། ། དེའི་ནུབ་མོ་ཆོས་ཤེས་བྱ་བའི་གནས་སུ་བྱོན་ནས་འདིར་དབུས་སུ་འགྲོ་བའི་འགྲོན་པོ་འདུག་ཟེར།
དབོན་གྱིས་ང་དེ་དང་འགྲོགས་པར་ཞུ་བྱས་པས་ཁོང་རང་གིས་རྫོངས་པ་ཞིག་དགོས་ཀྱི་དོགས་ནས་དབུས་སུ་བཞུད་ནས་ཅི་བྱེད། འདིར་བཞུགས་པར་ཞུ་ཟེར། ། དེར་ལྕམ་སྲིང་མོ་གཅིག་ཡོད་པ་དེ་ན་རེ། ཁྱེད་དབུས་སུ་བཞུད་ན་ང་ཐལ་བ་འགམ་ནས་ཤི་སྡོད་པ་ཡིན་པས་དབུས་སུ་བཞུད་རེའི་དབུ་སྙུང་བཞེས་དགོས་ཟེར། དེར་དབུས་སུ་བཞུད་རིའི་དབུ་སྙུང་ཞིག་ཀྱང་བཞེས། འདི་ལ་དུས་ཕྱིས་ཀྱང༌། ཁྱེད་རྣམས་ཀྱང་གཤོལ་འདེབས་ཀྱི་ཁ་ལ་མ་ཉན་ཞིག ངས་ཀྱང་མནའ་ཞིག་ཟོས་པ་དེ་ལས་ཞིམ་པ་མ་བྱུང༌། ། སློབ་མར་གྱུར་པ་རྣམས་ཀྱང་མཐུན་པའི་གྲོགས་མི་བྱེད་པར་རྫོངས་པ་དགོས་དོགས་ནས་གཤོལ་འདེབས་པར་འདུག་སྟེ། དེ་ད་ལྟ་ཡོད་ན་ངས་ཁོ་ལ་མཐུ་བྱེད་པ་ལ་ཁོ་ཤི་གསུངས། །
གྲལ་དེ་ན་རྨོག་ཨ་མི་གེ་གསལ་ཞེས་བྱ་བ་འདུག་པ་ལ། རྗེ་རིན་པོ་ཆེ་ཕག་ཅིག་ཏུ་སྤྱན་དྲངས་ནས་ཁྱེད་དབུས་སུ་བཞུད་པ་ཡིན་ན་ཡར་ལམ་གྱི་ཞབས་ཏོག་ངས་བྱེད་པ་ཡིན་ཟེར། དེ་ཇི་ལྟར་ཡིན་བྱས་པས། ངས་གཙང་བཙན་རྡོ་རྗེ་ལེགས་པ་ལ་གྲོས་བྱེད་པ་ཡིན་ཟེར། རྒྱ་དབུས་ཐམས་ཅད་དུ་ཉེས་པ་མ་མྱོང་ཟེར། ཁྱོད་ཀྱི་སྒྲོ་བ་ཟུང་ཅིག་པོ་འདི་ཡང་གཙང་བཙན་རྡོ་རྗེ་ལེགས་པའི་ཕྲག་ལ་བཀལ་ནས་འདི་ཚགས་གྱིས་ཟེར་བ་ཡིན། ཡར་ལམ་གྱི་ཞབས་ཏོག་དེ་ངས་ཅིས་ཀྱང་བྱེད་པ་ཡིན་ཟེར། ། འདི་ལ་ཚིགས་སུ་བཅད་པ་ཡང༌། ། དབུས་སུ་བཞུད་ཚེ་རྡོ་རྗེ་ལེགས་པ་ཡིས། ། ལམ་གྱི་ཞབས་ཏོག་དད་དང་གུས་པས་བྱས། །
ཞེས་གསུངས་པས་འདི་གཙང་བཙན་རྡོ་རྗེ་ལེགས་པ་ཡིན་ནོ། ། དེས་དེའི་ལིང་ཚེ་བཤད་ཟིན་ཏོ། ། དེ་དག་གི་དོན་མདོར་བསྡུས་ནས་ཚིགས་སུ་བཅད་པ། ལྷོ་ཕྱོགས་ཟླ་གསལ་འབྲས་བུ་འབྱོར་ལྡན་དུ། ། བྱིན་རླབས་རྨད་བྱུང་རྡོ་རྗེ་མཁའ་འགྲོ་མས། ། ལུང་བསྟན་ཤུལ་མཚོན་ཞབས་ཏོག་རྗེས་འབྲངས་པ། ། ལྷ་ཀླུ་གནོད་སྦྱིན་བཏུལ་ལ་ཕྱག་འཚལ་ལོ། ། འདི་ལིང་ཚེར་བྱས་ན་ཕག་མོ་གྲུའི་ལིང་ཚེ་ཡིན་ཏེ། དེ་ཡང་ཡོན་ཏན་ཐམས་ཅད་མཚན་ཉིད་དང་ལྡན་པའི་བླ་མ་ལ་རག་ལས་ཏེ། ཡོན་ཏན་དེ་ཡང་མོས་གུས་ལ་བརྟེན་ནས་སྐྱེ་བར་ཐུགས་ཀྱིས་དགོངས་ནས།
དེར་ཡང་བྱང་ཆུབ་སེམས་དཔའ་རྟག་ཏུ་ངུ་ལྟར་བླ་མ་དམ་པ་འབའ་ཞིག་ཡིད་ལ་བྱེད་པ་མ་གཏོགས་པ། ཡིད་ལ་བྱེད་པ་གཞན་གང་གིས་ཀྱང་གོ་སྐབས་མ་ཕྱེ། བླ་མ་དེའི་དྲུང་ན་གདུགས་ཐོགས་པ་ལྔ་བརྒྱ་ཡོད་ཟེར་ཡང་བུ་ང་རང་ཡིན་སྙམ་པ་བྱུང༌། མཚན་མོ་ཟླ་བའི་དཀྱིལ་འཁོར་ནམ་མཁའ་ལ་ཤར་བ་མཐོང་བ་ལ། ཟླ་བ་ཁྱེད་ཀྱིས་བླ་མ་མཐོང་སྟེ་བདག་གིས་མ་མཐོང་སྙམ་ནས་སྤྱན་མཆི་མས་གང་བ་ནི་རྒྱལ་བུ་ནོར་བཟང་གི་རྣམ་པར་ཐར་པ་དང་ཚུལ་མཐུན་ནོ། ། འོན་དུ་བྱོན། དེར་རྣལ་འབྱོར་མ་ཐོ་ཆོ་བྱེད་པ་རྗེ་སྒམ་པོ་པའི་དྲུང་དུ་ལོ་བདུན་བསྟེན་པ། རྗེ་ཕག་མོ་གྲུ་པ་ལས་མོས་གུས་ཐོབ་པ་ཡིན་ཟེར་བ་ཞིག་འདུག་པ་ལ་མོས་པ་དང་གུས་པ་ཆེན་པོ་བྱུང༌། དེ་ནས་མར་བྱོན་པས་མི་གོས་སེར་ཅན་ཞིག་དང་ཕྲད། གང་ནས་འོངས་བྱས་པས་ཕག་མོ་གྲུ་ནས་འོངས་ཟེར།
དེར་དགའ་དྲགས་ནས་མི་དེ་ལ་ཕྱག་བྱས་པས་ང་གྲོང་ནས་འོངས། དགོན་པ་ནས་འོངས་པ་མིན་ཟེར། གྲོང་དང་དགོན་པའི་ཁྱད་ཀྱང་དེ་ལས་མ་ཕྱེད་དོ། ། དེར་བཞུགས་མ་ཚུགས་པས་དེ་ནུབ་རང་ལ་རྟ་ལ་སྒྲོ་དོས་ཟུང་ཅིག་པོ་དེ་བཀལ་ནས་ཕུར་བྱོན་ཏེ། ནམ་སྲོད་ལ་གླིང་མཐའ་ནས་སྐད་བཏང་ནས་ཁམས་པའི་མི་སུ་ཡོད་ང་བསུར་ཤོག་བྱས་པས། སྐྱི་ཤོད་པའི་སྒོམ་ཆེན་པ་ཞིག་བྱུང༌། དེས་སྟོན་པ་ཤེས་རབ་བླ་མ་བཙལ་ནས་དེ་ནུབ་མཐའ་རྩའི་མེ་ཁང་དུ་བཞུགས། ནམ་ཞོགས་སིང་བ་ལ་བྱ་ཝང་བོན་པོ་གཟིགས་པས། དེ་ཡང་རྗེ་ཕག་མོ་གྲུ་པའི་སྤྲུལ་པར་གཟིགས་ནས་གཞོགས་ཡ་ན་སྤྲང་ཆུང་མ་ཞིག་འདུག་པ་འདིས་ཀྱང་མཐོང་ངམ་སྙམ་ནས། འདི་ཅི་ཡིན་བྱས་པས་བྱ་ཝང་བོན་པོ་ཡིན་ཟེར།
ད་རུང་ཡང་སྐྱར་ནས་ལན་གཉིས་སུ་འདི་ཅི་ཡིན་བྱས་པས་བྱ་ཝང་བོན་པོ་ཡིན་ཟེར། གཞན་ཡང་ཕག་མོ་གྲུའི་ཤིང་བྱ་རྡོ་ལ་སོགས་པ་ཐམས་ཅད་ཀྱང་རྗེ་ཕག་མོ་གྲུ་པའི་རྣམ་འཕྲུལ་དུ་གཟིགས་ནས་འདི་ལ་ཚིགས་སུ་བཅད་པ་ཡང༌། ། དཔལ་ལྡན་ཕག་མོ་གྲུ་ན་བཞུགས་པའི་ཚེ། ། ཕྱི་རོལ་སྣང་བ་མཐོན་དམན་ཐམས་ཅད་ཀྱང༌། ། བླ་མའི་རྣམ་འཕྲུལ་བཀོད་པའི་སྣང་བ་ཤར། ། རྒྱུད་འཛིན་ས་བཅུར་གྲགས་པའི་སྙན་པ་བྱུང༌། ། ཞེས་ཏེ་རྗེ་ཕག་མོ་གྲུ་པའི་བརྒྱུད་པ་འཛིན་པའི་བྱང་ཆུབ་སེམས་དཔའ་ཆེན་པོ་ཞིག་ཕྱིན་པ་ཡིན་ཟེར་བའི་སྙན་པ་བྱུང་ངོ༌། ། འདི་འོན་དུ་ཕྲད་པའི་རྣལ་འབྱོར་མ་ཐོ་ཆོ་བྱེད་པ་དེ་ཡིན་ནོ། འདི་ལམ་དུ་ཕྲད་པའི་གོས་སེར་ཅན་ཕྱག་བྱས་པ་དེ་ཡིན་ནོ། ། འདི་བྱ་བང་བོན་པོ་ཡིན་ནོ། །
འདི་དག་ཤིང་ཡིན་ནོ། ། རྗེ་ཕག་མོ་གྲུ་པའི་ཞལ་ནས་དཔལ་སྟག་ལུང་ཐང་པ་ལ། ཁོ་བོ་ནི་བཅོམ་ལྡན་འདས་འཁོར་བ་འཇིག་ཡིན། དགེ་བསྙེན་འདི་ནི་ས་བཅུ་ལ་གནས་པའི་རྗེ་བཙུན་སྤྱན་རས་གཟིགས་ཡིན། ཁྱོད་ཀྱིས་འདི་ལ་བརྙས་པ་མ་བྱེད་གསུངས་པས། འདི་རྗེ་ཕག་མོ་གྲུ་པ་ཁོང་རང་འཁོར་བ་འཇིག་ཡིན། འདི་རྗེ་རིན་པོ་ཆེ་རྗེ་བཙུན་སྤྱན་རས་གཟིགས་ཡིན། དེ་ནས་རྗེ་ཕག་མོ་གྲུ་པས་རྗེ་རིན་པོ་ཆེའི་ཐུགས་ཁར་རེག་མཛད་པས་རྗེ་རིན་པོ་ཆེའི་སྐུ་དེ་བཅོམ་ལྡན་འདས་འཁོར་ལོ་བདེ་མཆོག་ཏུ་ལོག་གེར་གྱུར་པ་ཞིག་བྱུང་བས། འདི་བཅོམ་ལྡན་འདས་འཁོར་ལོ་བདེ་མཆོག་ཡིན་ནོ། ། གཞན་ཡང་སངས་རྒྱས་རྣམ་པར་སྣང་མཛད་ཀུན་ཏུ་ཞལ་སེར་པོ་གསེར་ལས་གྲུབ་པ་གསུམ་རྙེད་པ་དང༌།
ཡོན་ཏན་ཐམས་ཅད་ཀྱི་མཐར་ཐུག་པ་སྒོམ་དུ་མེད་པའི་རྣལ་འབྱོར་མངོན་དུ་མཛད་པའོ། ། དེ་མཚོན་པར་བྱེད་པའི་བྱང་ཆུབ་མཆོག་གི་ཕྱག་རྒྱ་ཅན་ཡིན་ནོ། ། དེ་ནས་རྗེ་རིན་པོ་ཆེ་རྗེ་ཕག་མོ་གྲུ་པའི་ཞབས་དྲུང་དུ་ཡར་ལ་ཞུ་བ་ཅིག་ལ་ཕྱིན་ཙ་ན། དེ་ན་མཁན་པོ་རིན་པོ་ཆེ་ཞང་དང་དགེ་བའི་བཤེས་གཉེན་ཆེན་པོ་དན་ལ་སོགས་པ་མི་ཆེ་དགུ་མང་པོ་ཚོགས་ནས་འདུག་པ་ལ། རྗེ་ཕག་མོ་གྲུ་པའི་ཞལ་ནས། ཁྱེད་ཚོ་སོང༌། ཁོ་བོས་ཁོའི་ཆོས་ཤིག་བྱེད་པ་ཡིན་གསུང་ནས། ཕྱག་འཁར་སྦ་བུག་ཅན་གྱིས་ཁོང་ཚོ་གོས་མགོ་མཇུག་མ་ཤེས་པར་བདས་སོ། ། རྗེ་རིན་པོ་ཆེ་ལ་བླ་དབྱེའི་དཀྱིལ་དུ་སྡོད་གསུང་ནས་གསུང་བཞིན་དུ་བསྡད་པས། ། ཕྱག་འཁར་སྦ་ཁུག་ཅན་ཐུགས་ཀར་བཙུགས་ནས་གསུང་ཆེན་པོས་ཨོཾ་ཨཱཿཧཱུྃ།
ཨོཾ་ཨཱཿཧཱུྃ། ཨོཾ་ཨཱཿཧཱུྃ། ཁྱོད་སྒོམ་ཆེན་བཟང་པོ་ཞིག་འོང༌། ཁྱོད་སྒོམ་ཆེན་བཟང་པོ་ཞིག་འོང༌། སྒོམ་ཆེན་ཙམ་ལས་བཟང་བ་ཞིག་འོང༌། དེ་ལ་ཁོ་བོ་དགའ་བ་ཡིན་གསུངས་ནས། རྡོ་རྗེ་ཐེག་པ་གསང་སྔགས་ཀྱི་སྒོ་ནས་འཚང་རྒྱ་བར་ལུང་བསྟན་པའི་རྗེ་ཕག་མོ་གྲུ་པ་དང་ཕྱག་འཁར་སྦ་བུག་ཅན་ནོ། ། རྗེ་ཕག་མོ་གྲུ་པ་སྐུ་ཡོངས་སུ་གཤེགས་ཁར། ཐུགས་ཀ་ནས་གསེར་གྱི་རྡོ་རྗེ་གཡའ་ཅུང་ཟད་ཆགས་པ་ཞིག་ཐོན་ནས་རྗེ་རིན་པོ་ཆེའི་ཐུགས་ཀར་ཐིམ་ནས་སོང་བ་ཐམས་ཅད་ཀྱིས་མཐོང་ངོ༌། ། དེ་མཚོན་པར་བྱེད་པའི་རྗེ་ཕག་མོ་གྲུ་པའི་ཐུགས་ཀ་ནས་གསེར་གྱི་རྡོ་རྗེ་ཐོན་པ་བྲིས་པ་ཡིན་ནོ། །
དེས་འདིའི་ལིང་ཚེ་དེ་བཤད་ཟིན་ནས། དེ་དག་གི་དོན་མདོར་སྡུས་ནས་ཚིགས་སུ་བཅད་པ། དབུས་གྱུར་འགྲོ་བ་སྒྲོལ་བྱེད་ནགས་ཚལ་དུ། ། མཉམ་ཉིད་ཆོས་སྐུ་གཉིས་མེད་ལོངས་སྤྱོད་རྫོགས། ། སྣང་སྲིད་སྣང་བ་སྣ་ཚོགས་སྤྲུལ་སྐུར་ཤར། ། སྐུ་གསུམ་མངོན་དུ་མཛད་ལ་ཕྱག་འཚལ་ལོ། ། ཞེས་བྱ་བ་ཡིན་ནོ། ། འདི་ལིང་ཚེར་བྱས་ན་ཨེ་ཆུང་གི་ལིང་ཚེ་ཡིན་ཏེ། རྗེ་རིན་པོ་ཆེ་ཨེ་ཆུང་རི་ཁྲོད་ཀྱི་དགོན་པར་སྒྲུབ་པ་མཛད་དེ། ཉིན་པར་ནི་བསྐྱེད་རྫོགས་ཀྱི་ཏིང་ངེ་འཛིན་གྱི་དབང་དུ་མཛད།
མཚན་མོ་ནི་རྨི་ལམ་འོད་གསལ་གྱི་དུས་འདའ། ནམ་གྱི་སྔ་ཐུན་དང་པོ་འཆི་བ་དང་མི་རྟག་པ་ལས་རྒྱུ་འབྲས་འཁོར་བའི་ཉེས་དམིགས་རོ་མྱོང་ཙམ་རེ་མཛད། དེ་ནས་ཐུགས་དམ་ལ་ཡུན་རིང་བར་མཉམ་པར་བཞུགས། ཉི་མ་ཕྱེད་ཙམ་ན་བཞེངས་ནས་སྐྱོ་ཚ་སྐོལ་གྱི་བར་ལ་ཀུ་སཱ་ལིའི་ཚོགས་གསོག་མཛད། དེ་ནས་ཞལ་ཟས་དེ་བྱིན་གྱིས་བརླབས་ནས་གསོལ། ཕྱག་རྒྱ་ཆེན་པོའི་ངང་ནས་ཤེས་རབ་སྙིང་པོ་ཚར་རེ་འདོན། ། ཕལ་ཆེར་ནི་མེ་མ་བུས་པར་ཕྱེ་སྤར་རེ་དང་ཆུ་ཞལ་བུ་རེ་གསོལ་བ་ཡུན་རིང་དུ་མཛད། དེའི་དུས་སུ་ཕྱི་ནང་གི་རྟེན་འབྲེལ་ཅུང་ཟད་ཐུགས་སུ་ཆུད་དེ། ཕྱིའི་རྟེན་འབྲེལ་ཤིང་བུ་དང་རྡེའུ་ལ་སོགས་པ་ཐ་ན་ཐང་ལ་ཇི་ལྟར་འཇོག་པའི་ཚུལ་གྱིས་ཀྱང་ཕན་གནོད་ཇི་ལྟར་འགྲུབ་པར་གཟིགས་ཀྱང༌། ནང་གི་རྟེན་འབྲེལ་དང་ནི་མ་འབྲེལ་བ་ཡིན་གསུང༌། །
བསྙུང་ངམ་ཉེས་པ་བག་ཙམ་རེ་བྱུང་ཡང་བྱ་དང་བྱེའུ་ལ་སོགས་པ་རྣམས་ཀྱང་དངོས་སུ་ལུས་ཀྱིས་འཕྲུལ་འཁོར་སྟོན། ངག་གི་རིགས་བྱེད་ཀྱིས་ཀྱང་ཕན་པ་སྒྲུབ་པའི་ཐབས་སྟོན། ཉིན་ཞིག་ཐུགས་ཀྱི་དགོངས་པ་ལ་འཁོར་བ་ཐོག་མ་མེད་པར་འཁྱམས་པའི་རྒྱུ་རླུང་དབུ་མར་མ་ཚུད་པས་ལེན། རླུང་དབུ་མར་མ་ཚུད་ན་གསོན་ཡང་ཅི་རུང༌། རླུང་དབུ་མར་ཚུད་ན་ཤི་ཡང་དེས་ཆོག་སྙམ་ནས་ཤི་མེད་ཀོ་མེད་དྲག་རླུང་གཅུན་པས། མདུན་གྱི་ནམ་མཁར་རྗེ་བཙུན་མ་འཕགས་མ་སྒྲོལ་མ་བདུན་བྱོན་ནས་ཤིན་ཏུ་ཟབ་པའི་ཆོས་གསུངས། ། དུས་དེར་རྗེ་བཙུན་མ་འཕགས་མ་མདུན་དུ་གཟིགས་པས། འདི་རྗེ་བཙུན་མ་འཕགས་མ་ཨུཏྤ་ལ་བསྣམས་པ་བདུན་གྱི་རྣམ་པ་མཚོན་པ་ཡིན་ནོ། ། དེ་ནས་རྗེ་རིན་པོ་ཆེ་དེ་དབུ་རུར་བྱོན་པའི་དུས་སུ་གཏམ་ངན་གྱི་གྲགས་པ་ཆེན་པོ་བྱུང༌། སྐྱུ་ར་སྨྲ་བཅད་པ་བྱ་བས་སློབ་མའི་ཇ་སིག་ལ་ཧམ་པ་བྱས་ནས་ར་ལོ་ཙཱ་བ་ལ་དབང་བསྐུར་ཞུར་སོང་ཟེར་བའི་ཁ་ལོག་བྱུང༌།
མྱང་རྡོ་རྗེ་ཡེ་ཤེས་བྱ་བའི་གྲོགས་པོ་གཅིག་ཡོད་པས་ཁོས་ཁ་རུ་བཟུང་ནས། ཁོས་སློབ་མའི་ཇ་སིག་ལ་ཧམ་པ་ཡང་མི་བྱེད། ར་ལོ་ཙཱ་བ་ལ་དབང་བསྐུར་ཡང་མི་ཞུ་ཟེར། རྗེ་རིན་པོ་ཆེ་ལོག་ནས་བྱོན་ནས་དེ་ལྟར་མ་མཛད་པས་ཁོ་དགའ་ནས་བདེན་ནམ་མི་བདེན་ཟེར་ནས་བྲོ་བརྡུངས། དེར་དབང་བཞི་རྫོགས་ཤིག་ཞུ་འདོད་པ་བྱུང་སྟེ་གཅིག་ཏུ་བླ་མ་བཟང་བའི་ཁེ་དྲགས་དང་གཉིས་སུ་གྲུབ་ཐོབ་ཆེན་པོའི་གྲགས་པ་ཡོད་པས་ཞུ་མ་ནུས་གསུངས། དཔལ་ནཱ་རོ་པ་མདུན་གྱི་ནམ་མཁར་བྱོན་པས་སྤྲུལ་པའི་དཀྱིལ་འཁོར་དུ་དབང་བཞི་རྫོགས་པར་བསྐུར་བའི་དཔལ་ནཱ་རོ་པ་ཕྱག་ན་བུམ་པ་བསྣམས་པ་ཡིན་ནོ། །

དུས་རེ་ཤིག་རྗེ་རིན་པོ་ཆེའི་སྐུ་དེ་ཉིད་རྗེ་བཙུན་ཁྲོ་བོའི་རྒྱལ་པོ་མི་གཡོ་བར་ལོག་གིས་གྱུར་བ་ཞིག་བྱུང་སྟེ་གསང་སྔགས་ཀྱི་མཐུ་སྟོབས་ཐམས་ཅད་ཀྱང་དེ་ནས་ཐུགས་སུ་ཆུད་པའི་རྗེ་བཙུན་ཁྲོ་བོའི་རྒྱལ་པོ་མི་གཡོ་བ་ཡིན་ནོ། ། གཞན་ཡང་སངས་རྒྱས་དང་བྱང་ཆུབ་སེམས་དཔའ་མང་པོ་ཞལ་གཟིགས། འགྲོ་བ་རིགས་དྲུག་གི་གནས་སྦྱོང་ཡང་བྱུང༌། མཁའ་འགྲོ་མས་ཚོགས་ཀྱི་འཁོར་ལོ་ལ་གདན་འདྲེན་པ་དང་ཚོགས་ཀྱི་སྐལ་བ་སྐྱེལ་བ་ཡང་བྱུང༌། འཇིག་རྟེན་གྱི་ལྷ་འཇིགས་ཤིང་གང་བས་བར་ཆད་རྩོམ་དུ་བྱུང་བ་ལ་ཕྱག་ན་ཌཱ་མ་རུ་བསྣམས་ཤིང་ཐུགས་དམ་མཛད་པས་གདུག་པ་ཅན་གྱི་ལྷ་མགོ་བོ་ཐུར་དུ་འགྱེལ་བ་ཡིན་ནོ། ། ཡང་འཇིག་རྟེན་གྱི་ལྷ་འཇིགས་ཤིང་ཡ་ང་བས་བར་ཆད་རྩོམ་དུ་བྱུང་བ་ལ། སྡིགས་མཛུབ་སོར་མོའི་ཕྱག་རྒྱ་མཛད་པ་ཙམ་གྱིས་ལྷ་མགོ་བོ་ཚལ་པར་གས་པ་ཡིན་ནོ། ། དེ་ནས་འཛུམ་བུ་ལྟག་དགྱེ་བྱ་བའི་ནད་ཡམས་བྱུང་ནས་ངམ་ཤོད་ལུང་པའི་མི་ཁ་དག་པ་ཙམ་དུ་ཤིའོ། ། ཚད་མེད་པའི་ཐུགས་རྗེ་ཆེན་པོས་གྲོང་དུ་བྱོན་ནས་ཨེ་ཆུང་གི་མི་ཐམས་ཅད་བསྡུས་ནས་ཡི་གེ་དྲུག་པའི་འུར་རྒྱག་མཛད་པས་ནད་བདག་མོ་དཔལ་ལྡན་ལྷ་མོའི་ཚུལ་དུ་བྱས་ནས་ཨེ་ཆུང་གི་ལུང་མདའ་ནས་ནད་ཀྱི་རྐྱལ་པ་མཆན་དུ་བཅུག་ནས་ནད་བཏང་དུ་བྱུང་བ་ལ། རྗེ་རིན་པོ་ཆེའི་སྤྱན་ཅེར་གྱིས་གཟིགས་ནས་གསུང་ཆེན་པོས། ཨོཾ་མ་ཎི་པདྨེ་ཧཱུྃ།
གསུངས་པས་ནད་བདག་མོ་ཕྱིར་ལོག་སྟེ་ཡུལ་གཞན་དུ་ནད་ཡམས་བྱུང་ཡང་ཨེ་ཆུང་ལུང་པར་ནད་མེད་ཅིང་བདེ་བར་བྱུང༌། འདིར་ཚིགས་སུ་བཅད་པ་ཡང༌། ། སྐྱེ་དགུ་ནད་ཡམས་ཆེན་པོས་འཆི་དུས་སུ། ། ཕྱག་ན་པད་འཛིན་ཆེན་པོའི་སྒྲ་བསྒྲགས་པས། ། དལ་བདག་ནག་མོ་ཁྲག་གིས་རལ་པ་ཅན། ། གཟིགས་པ་ཙམ་གྱིས་སླར་ལོག་གཞན་དུ་སོང༌། ། ཞེས་གསུངས་པས། ། སླར་ལོག་ནས་སོང་བའི་ནད་བདག་མོ་ནད་ཀྱི་རྐྱལ་པ་མཆན་ཁུང་དུ་ཐོགས་པ་ཡིན་ནོ། ། དུས་དེར་སྤྱན་བསྙུང་བ་ལ་ཀླུའི་རྒྱལ་པོ་མ་དྲོས་པས་སྤྱན་གྱི་བསྙུང་ནད་དེ་ལྕེས་བླངས་ནས་སོང་བས་ཀླུའི་རྒྱལ་པོ་སོག་མ་མེད་ལྕེ་རིང་པོ་གོས་སེར་པོ་ཅན་ཡིན་ནོ། ། ཀླུའི་རྒྱལ་པོ་སོགས་མ་མེད་ཀྱིས་གསོལ་ཆུ་ཡན་ལག་བརྒྱད་དང་ལྡན་པ་ཕུལ་བའི་ཆུ་མིག་ཡིན་ནོ། །
དེའི་དུས་སུ་ཏིང་ངེ་འཛིན་གྱི་ཉམས་ཉིན་མཚན་ངོ་མི་ཤེས་པ་བྱུང་བས་དང་པོ་དེ་ལ་དགའ་ཡང༌། ཕྱིས་ནི་སྐྱུག་ལོག་པ་བྱུང་གསུང༌། དེའི་དུས་སུ་ཕྱིའི་རྟེན་འབྲེལ་ཇི་ལྟ་བར་ནང་གི་རྟེན་འབྲེལ་ཡང་འཕྲིག་ཚུད། ཆོས་ཟབ་མོ་འདི་འདྲ་བ་ཡོད་པར་འདུག་པ་ལ་བླ་མ་རིན་པོ་ཆེས་མ་གསུངས་པར་འདུག་པས་ཐུགས་རྗེ་རེ་ཆུང་སྙམ་དུ་ཡོད་པའི་ཚེ། ། ཡང་བླ་མའི་གསུང་མང་པོ་དྲན་ནས་བླ་མ་རིན་པོ་ཆེས་གསུངས་པར་འདུག་སྟེ། ང་རང་གིས་མ་གོ་བར་འདུག་སྙམ་ནས་ཕྱག་གིས་དབུ་སྐྲ་འབལ་གྱིན་བཤུམ་པ་མང་དུ་མཛད་དོ། ། སྒྲུབ་པ་ལན་གཉིས་མཛད་པ་ལ་འདི་རྣམས་ཕལ་ཆེར་སྔ་མའི་དུས་སོ། ། སྒྲུབ་པ་ཕྱི་མའི་དུས་སུ་སྐུ་ཁམས་མི་བདེ་བ་དེ་བྱུང་སྟེ་ཐུབ་པ་ཆེན་པོ་ཉིད་ནས་བཀའ་བབས་ཀྱི་བརྒྱུད་པ་ཡིན་པ་དང༌། སྙིགས་མའི་དུས་སུ་སྒྲུབ་པ་བྱེད་པ་ལ་དངོས་གྲུབ་ཀྱི་སྣ་ལ་བར་ཆད་འོང་བ་ཆོས་ཉིད་ཡིན་པ་དང༌། ཕྱག་རྒྱ་ཆེན་པོའི་རྟོགས་པ་མཐར་ཐུག་ཀྱང་རྒྱུ་འབྲས་མི་འདོར་བ་དང༌།
བླ་མ་དམ་པའི་དམ་ཚིག་པས་ཀྱང་རྡོ་རྗེ་མཆེད་གྲོགས་ཀྱི་དམ་ཚིག་གཉན་པར་བསྟན་པ་དང༌། རྫས་ཀྱི་རིམ་པ་བསྟན་པ་དང༌། ། མི་གང་ཟག་མཐོ་དམན་དུ་བསྟན་པ་དང༌། དགེ་སྦྱོར་གྱི་སྟོབས་ཆེན་པོས་ཐོག་མ་མེད་པའི་ལས་ངན་དང་བག་ཆགས་ཐམས་ཅད་སློང་ཞིང་འདག་དགོས་པར་བསྟན་པས་སྐུ་ཁམས་མ་བདེ་བ་དེ་བྱུང་སྟེ། སྐུ་ལ་བསྙུང་དང་ཟུག་གིས་གང༌། མེ་རླུང་གི་སྟོབས་ཀྱིས་དབུ་སྐྲ་དང་བ་སྤུ་ཐམས་ཅད་ནི་ཉམས། མཐུན་པའི་རྫས་ཀྱིས་གནོད་པ་ཆེན་པོ་གྲུབ་པ་ནི་བྱུང༌། ཐ་ན་ཁྱོད་ཅི་ཙུག་ཡོད་ཟེར་བའི་ནད་འདྲི་བ་ཙམ་རེ་ཡང་མེད། ཉིན་ཞིག་མི་གཅིག་གིས་ཀླུང་མ་ཀི་ནས་སྐད་རིང་གཅིག་གི་དེ་ཡིན་ཟེར་བ་ཞིག་བྱུང༌། དེ་ང་ལ་ཟེར་བ་ཡིན་སྙམ།
ཉིན་ཞིག་མི་ཚང་ལ་ཡུས་ཆེན་པོ་བྱུང་སྟེ། སྐྱུ་ར་ཁམས་གསུམ་པ་བྱ་བ་ང་ཉུལ་འོང་ཐང་སྙམ་ནས། འོང་འོང་འདྲ་ཡང་ཕྱིར་ལོག་གཟིགས་ཀྱང་མ་བྱུང༌། དེ་ལ་ཐུགས་མུག་ཆེན་པོ་བྱུང་སྟེ། རྗེ་ཕག་མོ་གྲུ་པའི་སློབ་མ་ཡང་ཡིན། གྲུབ་ཐོབ་ཀྱི་ཁ་སྐད་ཀྱང་ཡོད་པ་ལ་བླ་མ་དམ་པའི་ཞབས་འདྲེན། རྡོ་རྗེ་མཆེད་གྲོགས་དང་མཆེད་གྲོགས་གོང་མ་རྣམས་དང་ཡོན་བདག་དང་ཁམས་པ་རྣམས་ཀྱི་ཡང་རྐང་འདྲེན་དུ་སོང༌། ནད་འདི་ལྟ་བུ་བྱུང་བས་ད་ས་ཕྱོགས་གར་སོང་ཡང་སྐྱིད་མེད། གདན་སར་ཕྱིན་ནས་འབུམ་པ་ལ་བསྐོར་བ་བྱས་ན་ཡང་ཕག་མོ་གྲུ་པའི་སློབ་མ་གྲུབ་ཐོབ་ཡང་འདི་འདྲར་སོང་ཟེར་ནས་ཞབས་འདྲེན་དུ་འགྱུར། མཁན་པོ་ཞང་གི་སར་ཕྱིན་ན་ཡང་ནས་བྲེ་ལྔ་དང་ཞག་གཅིག་གི་ལྟོ་སྟེར།
སློབ་དཔོན་རྩི་ལུང་པའི་རྩར་སོང་ཡང་ང་ལ་གྲིབ་ཡོང་ཟེར་ནས་སྐྱོ་སུན་ཅིག་དང་ཟན་ཞིག་སྒོར་སྐྱེལ། བླ་མའམ་གྲོགས་པོ་གཞན་གྱི་སར་འགྲོ་ས་མེད། བླ་མ་གང་བ་བྱ་བའི་འཁོར་མཛེ་བོ་ཤ་སྟག་གིས་བསྐོར་བ་ཞིག་ཡོད་ཟེར། དེའི་དྲུང་དུ་འགྲོ་ན་ཡང་བླ་མ་རིན་པོ་ཆེའི་སློབ་མ་ཡིན་པས་ཁེ་གྲགས་སྤོང་མི་ནུས། ། དཀོན་མཆོག་གི་རྟེན་ཁྱད་པར་དུ་འཕགས་པ་ཇོ་བོ་ཤཱཀྱ་མུ་ནེ་ལ་ཕྱག་རེ་རེ་འཚལ་བའི་གོ་སྐབས་ཀྱང་མི་རྙེད། ཐ་ན་ཆུ་གཙང་མ་ཕོར་རེ་འཐུང་དབང་མི་འདུག་པས། ཁྱི་བཏགས་ལ་ཁའི་རྫ་ཕུག་ཅིག་ཏུ་ཞུགས་ལ། རྡོས་བུག་པ་བཅད་ལ་དེའི་ནང་དུ་ད་ལྟ་འཆི་བ་ལ་ཚེགས་མེད་པའི་འཕོ་བ་བཟང་པོ་ཡོད་པས་སུས་ཀྱང་མ་ཚོར་བར་འཕོ་བ་བྱ་དགོས་སྙམ་ནས། གཞན་ལ་ཕན་པའི་བློས་ན་བཟའ་རལ་གུ་དྲག་པ་ཞིག་ཡོད་པ་དེ་ཡང་ཕུད་ནས་བཞག་ཅིང་མལ་ནས་བྱོན་ནོ། ། ད་ཡང་ཁ་ཅིག་ན་རེ་དང་པོ་ནས་ཁམས་མ་བདེ་བར་ཡོད་པར་འདུག་པ་ལ་ཁམས་མ་བདེ་བ་མིན་པ་ཙུག་བྱས་ནས་ཡོན་བདག་བསླུས་པ་ཡིན་ཟེར་བ་ཡང་འོང་བས་གྲོང་དུ་མི་བཞུད་ཁ་མེད་བྱུང་སྟེ།
གྲོང་དུ་ཕྱིན་པ་ལ་ལམ་ཀ་དེར་རྟགས་བཟང་པོ་ཞིག་བྱུང༌། དེ་ཕན་ཆད་དུ་རྣལ་འབྱོར་པ་ལྟ་བ་མཐོན་པོ་སྒོམ་པ་བཟང་པོ་སྤྱོད་པ་ཡངས་པོ་དགེ་མེད་སྡིག་མེད་རྟགས་མེད་མཚན་མེད་ཡིན་པ་ལ། འུ་ཐུག་པའི་དུས་སུ་རྟགས་ལ་ཡང་རེ་ལྟོས་འོང་བར་འདུག་པས་འདི་འདྲ་ན་ང་མི་འཆི་བ་འདྲ་སྙམ་སྟེ་བྱོན་ཙ་ན། བླ་མ་ཡལ་ནི་མི་སྣང༌། ཡོན་བདག་མོ་དང་ཞང་པོ་གཉིས་ཡོད་པ། ང་ལ་དང་པོ་ནས་སྐྱོན་འདི་ལྟ་བུ་ཡོད་ནས་ཁྱེད་མགོ་བསྐོར་བ་མ་ཡིན་ཏེ་ནད་འདི་གློ་བུར་དུ་བྱུང་བ་ཡིན་པས་ད་ང་འགྲོ་བ་ཡིན་བྱས་པས་ཡོན་བདག་མོ་དེ་བརྒྱལ་བ་ཙམ་དུ་སོང༌། ཞང་པོ་ན་རེ་བླ་མ་ཡལ་མ་བྱུང་གི་བར་དུ་བཞུགས་པར་གྲོས་སུ་མཛོད་ཟེར། དེ་ནས་ཡར་བྱོན་པ་དང་ཇོ་བོ་ཐུགས་རྗེ་ཆེན་པོའི་སྐུ། རྗེ་གོང་མའི་རབ་གནས་བརྒྱ་ལྷག་བཞུགས་པ་ཡོད་པར་ཇོ་བོར་ཕྱི་ཕྱག་གཅིག་མ་འཚལ་བར་འགྲོ་བ་སྙམ་ནས། མཎྜལ་ཕུལ་ཡན་ལག་བདུན་པ་བྱས་ནས་ལུས་ཐམས་ཅད་ས་ལ་ཕབ་བའི་ཕྱག་འགའ་བཙལ་བའི་དུས་སུ་སྐབས་དེར་རང་ལ་ཐུགས་མུག་ཆེན་པོ་བྱུང་སྟེ།
རང་ལ་ཁམས་མ་བདེ་བ་ནི་བྱུང༌། འཚོ་བའི་ཐབས་ནི་མེད། ད་ཤིར་འགྲོ་བས་ས་ཆེན་པོ་འདི་ཡི་སྟེང་ནས་ང་ལས་སྡུག་པ་མེད་སྙམ་མོ། ། འོ་ན་སེམས་ཅན་ཅི་འདྲ་བ་སྙམ་པ་ལ། རང་བས་སེམས་ཅན་གཞན་པ་སྡུག་པར་འདུག་པས་འགྲོ་བ་རིགས་དྲུག་གི་སྡུག་བསྔལ་ནི་མངོན་དུ་གྱུར། ཚད་མེད་པའི་ཐུགས་རྗེ་ཆེན་པོ་ནི་བྱོན། སྤྱན་ཆབ་ཆུ་བོའི་རྒྱུན་ལྟར་ནི་བབས། བདག་སེམས་ཅན་ཐམས་ཅད་ཀྱི་མགོན་དང་སྐྱབས་དང་གནས་དང་དཔུང་གཉེན་དམ་པར་གྱུར་ཅིག ཅེས་སྨོན་ལམ་ཡང་ནས་ཡང་དུ་བཏབ་པས། སྐུའི་བསྙུང་དེ་ཞབས་གྱི་མཐིལ་ནས་མར་ནུ་རུ་རུ་འགྲོ་བར་མངོན་སུམ་གྱི་གཟིགས་སོ། །
ཡང་འདི་བདེན་ནམ་མི་བདེན་ནམ་སྙམ་ནས་བཞག་པས་རང་སོར་འདུག་གོ། ། ཡང་བསྒོམས་པས་སྔ་མ་བཞིན་དུ་འདུག་སྟེ་དཔེར་ན་ཤིང་གི་ཐལ་བའི་ཕུང་པོ་ལ་རླུང་གིས་བརྒྱབ་པ་འམ་གཤོལ་བཟང་པོས་ཞིང་ནུ་རུ་རུ་རྨོ་བ་ཙམ་དུ་ཕན་ནོ། ། དེ་ཡང་དགུན་སའི་འོག་ནས་འབྲུག་ལྡི་རི་རི་བྱེད་ཅིང་ནམ་མཁའ་ནས་ཀྱང་ཁུ་འཕངས་དྲག་པོ་བབས། སྐུ་ལུས་ལ་རྣམ་པར་འགྱུར་བ་མང་དུ་བྱུང་བ་དེའི་ཚེ་ཤིན་ཏུ་དཀའ་དཀའ་བཞིན་དུ་ཀླུ་ཆེན་པོ་མདོག་ནག་པོ་ལུས་ཨེ་ཆུང་གི་ལུང་པའམ་གཞོའི་ལུང་པ་ཙམ་ལ་རིའི་རྩེ་མོ་ཙམ་དང་མཉམ་པ་ཞིག་བྱུང་ནས་སོང་ངོ༌། ། དེ་མཚོན་པའི་སྦྲུུལ་ཡིན་ནོ། ། དེ་ནས་དེའི་ཉིན་པར་སྔ་དྲོ་ནས་ཕྱི་དྲོ་ར་ལུག་ཁྱིམ་དུ་བཙུད་གྱི་བར་ལ་སྐུ་ཁམས་སངས་ཀྱིས་དྭངས། ཐང་ཆད་པས་འགྱེལ་ཐབས་སུ་བཞུགས་ཏེ་གཞན་གྱི་བློ་ལ་མ་ཤོང་དོགས་ནས། ཞག་གསུམ་དྲོས་བཞིའི་ནངས་པར་སོས། ། ཞེས་གསུངས་སོ། ། ད་རུང་བདེན་ནམ་མི་བདེན་བརྟག་པར་འདོད་ནས་མཛེ་པོ་ཞིག་བཙལ་ནས་གདམས་ངག་བསྟན་པས་ཞག་བཅོ་ལྔས་ཕན་ཏེ་ཡར་ལུང་པ་ཡིན་ནོ། །
དེ་ནས་ཞག་གསུམ་ལོན་པ་དང༌། བླ་མ་ཡལ་བྱུང་བ་ལ་སྔར་བཞིན་གསུངས་པས་ཚུར་ངག་བསྣན་ནས་བླ་མས། བླ་མ་ཡག་པར་འོང༌། ངའི་རྨི་ལམ་ན་ནམ་མཁའ་འདི་ལ་ཉི་མའི་དཀྱིལ་འཁོར་ཤར་བའི་མཐར་གསེར་གྱི་ཡི་གེས་ནམ་མཁའ་ཁེངས་པར་མཐོང་བས་ཡག་པར་འོང་ཟེར། ཁོའི་རྨི་ལམ་རྣོ་བར་འདུག་གསུངས། དེ་ནས་སྐུ་ཁམས་མི་བདེ་བ་ཞིག་བྱུང་བ་ལ། ཟབ་ཆེན་ཀྱི་སྐུད་པ་ཡོད་ན་ཕན་པར་འདུག་པས་བཙལ་བ་ལ་ཐེལ་ཕྱོགས་ཀྱི་ཐོང་ཆ་ཞིག་ལས་མ་རྙེད། འོན་ཀྱང་རྒྱུ་དེའི་ལས་ཀྱིས་ད་ལྟར་གྱི་ཕུན་སུམ་ཚོགས་པ་ཐམས་ཅད་བྱུང་བ་ཡིན་གསུངས། དེ་ནས་ཡུམ་རྗེ་བཙུན་མའི་ཐུགས་དམ་མཛད་པས། ། རིགས་སྔགས་ཀྱི་མཐུས་འབྱུང་པོ་ཐམས་ཅད་མངོན་སུམ་དུ་ཤ་དང་རུས་པ་བྲལ་ནས་རྣམ་པར་འཐོར་ཏེ་བདེ་བར་འགྲོ་བར་གཟིགས་སོ། །
སྐུ་ཁམས་དེ་བ་ལུ་འགའ་ཞིག་ཡོད་ན་ཕན་པར་དགོངས་པས། དེར་བླ་མ་ཡལ་ལ་བ་ལུ་འགའ་ཞིག་བསྐུར་བྱས་པས་མ་བྱུང༌། ལན་གསུམ་པའི་རྗེས་ལ་ཅིས་ཀྱང་བསྐུར། ང་ཡི་སྲོག་དེ་ལ་རག་ལས་པ་ཡིན་བྱས་པས། དེ་ན་བ་ལུའི་རྩིག་པ་ཆེན་པོ་ཡོད་ཀྱང་ཕྱི་ནང་གི་རྟེན་འབྲེལ་གྱིས་དགོང་མོ་བྲན་མོ་ཤི་ཆུང་མ་བྱ་བས་བ་ལུ་མེས་འཚིག་འཕྲོ་སླེ་བ་གང་བསྐྱལ་ལོ། ། དེར་འཚོ་བར་མི་འདུག་སྙམ་དུ་དགོངས་ནས་དེ་ནུབ་བ་ལུ་འབྱུང་བར་བྱེད་པའི་རྒྱུའི་ཏིང་ངེ་འཛིན་ཁྱད་པར་དུ་འཕགས་པ་ལ་མཉམ་པར་བཞག་པས། ཕྱི་ནང་བ་ལུ་བཟང་པོ་མེ་ཏོག་ཁྲ་ཆིལ་ལེ་བ་ཤར་པོ་བཀྲ་ཤིས་དཔལ་བྱ་བ་དང་མི་གསུམ་གྱིས་ཁུར་ནས་བསྐྱལ་འདུག་སྟེ་ཕྱི་ནང་གིས་རྟེན་འབྲེལ་དུ་འདུག་པར་དགོངས་ནས། ད་དགོས་རེ་ཤི་གསུངས་ནས་པང་པ་མང་པོ་ཕྱམ་ལ་བསྐུར་རོ། ། དེ་ནས་སྐུ་ཁམས་དྭངས་ཏེ་སྟོན་ཁའི་ཟླ་བ་གཟའ་ལས་རྒྱལ་བ་ལྟར་བསྙུང་གི་ཉེས་པ་དང་ནི་བྲལ། རྒྱ་མཚོ་ཆེན་པོ་རླུང་གིས་མ་བསྐྱོད་པ་ལྟར་མི་མཐུན་པའི་ཕྱོགས་ཐམས་ཅད་ནི་ཞི།
ནམ་མཁའ་རྣམ་པར་དག་པ་ལ་གཟའ་སྐར་གྱིས་བརྒྱན་པ་ལྟར་ཡོན་ཏན་ཐམས་ཅད་ཀྱི་རྒྱན་གྱིས་ནི་མཛེས། གཡའ་དང་བྲལ་བའི་མེ་ལོང་ལ་གཟུགས་བརྙན་ཤར་བ་ལྟར་རྒྱུ་འབྲས་ཀྱི་རྟེན་འབྲེལ་ཐམས་ཅད་ནི་མངོན་དུ་གྱུར། གཉིས་སུ་མེད་པའི་འོད་གསལ་ཆེན་པོ་ལ་མཉམ་རྗེས་གཉིས་ཀྱི་དྲི་མ་རྣམ་པར་དག་པས་རྡོ་རྗེ་འཆང་ཆེན་པོ་དངོས་སུ་བཞུགས་ཏེ། དགུང་ལོ་གཅིག་པོ་དེ་ལ་ཏིང་ངེ་འཛིན་གྱི་རྩེད་མོ་རྣམས་མཛད་ཅིང་བཞུགས་སོ། ། དུས་ཕྱིས་ནི་ངས་ལོ་བདུན་བསྒྲུབས་པ་ལ། ། ལོ་ལྔ་ནི་བསྒོམས་མ་ཤེས། ལོ་གཉིས་བསྒོམས་པ་དེས་ད་ལྟར་འདི་ཙམ་བྱུང་བ་ཡིན། དེ་བས་ཀྱང་ལོ་འགའ་བསྒོམས་ན་ཁྱེད་རྣམས་ཀྱི་རྒྱུད་སྦྱངས་པའི་སྟོབས་ཀྱིས་སངས་རྒྱས་ཀྱི་ཞིང་ཁམས་རྣམ་པར་དག་པ་གཞན་ནམ། མཁའ་སྤྱོད་དུ་ཁྲིད་ནས་འགྲོ་ནུས་པར་འོང་བར་འདུག་པ་ལ་གསུངས། ཚེ་ཕྱི་མ་ལ་དུས་མི་འདེབས།
ནམ་མཁའ་སྟོང་པ་ལ་ཚད་མི་འཛུགས། རྒྱུད་སྡེ་ལས་འོངས་པའི་ཚིག་ལ་བརྟེན་པའི་གོ་ཡུལ་མ་ཡིན་པར་ཉིད་ཀྱི་ལུས་ཀྱི་འཁྲུལ་འཁོར་སེམས་ཀྱི་དམིགས་པ་རླུང་གི་མན་ངག་གིས་ནུས་པ་འོང་བར་འདུག་པ་ལ་གསུངས་སོ། ། མངོན་སུམ་དུ་མཛད་པ་འབའ་ཞིག་ཡིན་ཏེ་རྒྱབ་ཡོལ་ནང་རིམ་ལ་མྱ་ངན་ལས་འདས་པའི་དུས་མཚོན་པ་ལས་སངས་རྒྱས་དང་བྱང་ཆུབ་སེམས་དཔའ་དང་གྲུབ་པ་ཐོབ་པ་དང་དཔའ་བོ་དང་རྣལ་འབྱོར་མ་དང་མཁའ་འགྲོ་མ་དང་དྲུག་གིས་མཚན་པ་ཡིན་ནོ། ། འཁོར་བའི་དུས་མཚོན་པ་ལ་རྒྱབ་ཡོལ་གྱི་རིམ་པ་ལྷ་དང་ལྷ་མ་ཡིན་དང༌། མི་དང་དུད་འགྲོ་དང༌། ཡི་དྭགས་དང་དམྱལ་བ་དང་དྲུག་གི་མཚོན་པ་ཡིན་ནོ། ། སྒྲུབ་པ་མཛད་པའི་གནས་དེ་ཡང་ཤིན་ཏུ་གཉན་པ་ཀླུའི་ལུས་ཆེན་པོ་འཁྱིལ་བའི་མགོ་ཡིན་པས་དགུན་ཡང་དབུ་སྔས་ཀྱི་འོག་ནས་འབྲུག་གི་སྒྲ་ལྡི་རི་རི་གྲགས་པ། གོང་དུ་ཡང་ནུས་པ་བརྙེས་པའི་རྣལ་འབྱོར་པ་སྔ་ཕྱི་བཞི་ཙམ་གྱིས་གཅོད་བྱས་པས་ཤི་བར་གྱུར་པ་ཡིན་ནོ། ། རི་མཐོན་པོའི་རྩེ་ལ་ཕྱིན་པའི་དུས་སུ་ཡང་དབུ་ཡི་སྟེང་དུ་འབྲུག་གི་སྒྲ་དེ་བས་ཆེ་བ་མེད་པ་ཞིག་གྲགས། ང་ལ་གྲགས་པ་འདི་དང་མཉམ་པ་ཞིག་འོང་བར་འདུག་གསུང་སྟེ་དེ་མཚོན་པར་བྱེད་པའི་འབྲུག་ཆེན་པོ་ཁ་ནས་སྒྲ་སྒྲོག་ཅིང་གློག་འབྱིན་པ་བྲིས་པ་ཡིན་ནོ། །
དེས་དེའི་ལིང་ཚེ་བཤད་ཟིན་ཏོ། ། དེ་དག་གི་དོན་མདོར་བསྡུས་ནས་ཚིགས་སུ་བཅད་པ། ནུབ་ཕྱོགས་དབེན་གནས་སྤྲོས་མེད་རི་ཁྲོད་དུ། ། ཉེས་ཚོགས་མི་མཐུན་དྲི་མ་རྣམ་སྤངས་ནས། ། སངས་རྒྱས་ཡོན་ཏན་རྒྱ་མཚོ་རབ་བརྙེས་པ། ། དུས་གསུམ་ཤེས་བྱ་གཟིགས་ལ་ཕྱག་འཚལ་ལོ། ། ཞེས་པ་ཡིན་ནོ། ། འདི་ལིང་ཚེར་བྱས་ན་སྒམ་པོའི་ལིང་ཚེ་ཡིན་ཏེ། རྗེ་རིན་པོ་ཆེ་དེ་གདན་ས་ཕག་མོ་གྲུ་ན་བཞུགས་པའི་དུས་སུ། རྗེ་ཕག་མོ་གྲུ་པའི་ཞབས་དྲུང་ན་ཟ་འོག་གི་འབོལ་ཆེན་པོ་ཞིག་འདུག་པ་ལ།
འདི་གཏོད་ལ་ཁྱོད་རང་སོང་ཟེར་བའི་རྨི་ལམ་ཞིག་བྱུང་ནས། ནངས་པར་ནས་གདན་ས་བ་རྣམས་བསྡུས་ནས་བསྙེན་བཀུར་རྒྱ་ཆེན་པོ་བྱས་ནས་ཀ་ཅ་ཐམས་ཅད་སྤོང་དག་བྱས། གདན་ས་ཁྱེད་རང་རྣམས་ལ་གཏད་པ་ཡིན་བྱས་ནས་འཕྲང་ཕུར་བྲོས་ནས་ཕྱིན། དེར་ཕ་ཇོ་རྡོ་རྗེ་རྒྱལ་མཚན་དང་ནགས་ཤོད་མཁན་པོ་གཉིས་བྱུང་ནས་ནགས་ཤོད་མཁན་པོ་ན་རེ། གཞོ་སྟོད་གཏེར་སྒྲོམ་བྲག་དཀར་གྱི་དྲུང་དུ་འབྲི་གུང་ཞེས་བྱ་བའི་ལུང་པ་ཤིང་ཕ་རི་ནས་འགྱེལ་བ་ཚུར་རིར་སླེབ་པ་མི་མེད་པའི་གནས་ཤིག་ཡོད་དེ། འོན་ཀྱང་དེ་ན་བླ་མ་མི་ཉག་གྲོངས་པ་ལ་བརྟེན་ནས་མི་ཉག་རལ་གྲི་བས་མི་བསད་པས་ས་འཚིག ད་མིས་བཙོག་ལྟ་བ་མིན་ན་དེར་བྱོན་ན་རྟ་འབུལ་བ་འོང་ཟེར་རོ། ། དེར་ཐུགས་དགོངས་ལ་རྟ་འབུལ་བ་ལྟ་གར་འོང༌། བཙོག་ལྟས་མི་མི་འོང་ན་ལེགས། དེར་སྒྲུབ་པ་ཞིག་བྱ་སྙམ་ནས་ཡོད་པའི་ནུབ་མོ་གནས་པོ་བར་ལྷ་དེ་རྗེ་རིན་པོ་ཆེ་ཆུང་ངུའི་དུས་གསོས་པའི་སྦས་གཤེན་བློན་བྱ་བའི་བོན་པོ་ཞིག་ཏུ་སྤྲུལ་ནས་སྟག་སློག་ཅིག་གོན་རྔ་བརྡུང་ཞིང་བསུ་བ་བྱས་ཏེ།
འདི་ལ་ཚིགས་སུ་བཅད་པ་ཡང༌། མགོན་པོས་བསྐུལ་ཚེ་འཕྲང་ཕུར་བྱོན་ཙ་ན། ། གདུག་པའི་ལྷ་ཆེན་གནས་པོ་བར་ལྷ་ཡིས། ། རྔ་ཆེན་བརྡུང་ཞིང་ཐོག་མར་མཚོན་བྱས་ནས། ། བྱང་ཕྱོགས་ལྷ་ཀླུ་རྣམས་ཀྱིས་སྤྱན་འདྲེན་བགྱིས། ། གསུངས་པས་གནས་པོ་བར་ལྷ་དང༌། བྱང་ནམ་ར་དང་གཉན་ཆེན་པོ་ཐང་ལྷ་སོགས་བྱང་ཕྱོགས་ཀྱི་ལྷ་ཀླུ་རྣམས་ཀྱིས་བསུ་བ་བྱས་ཤིང་སྤྱན་དྲངས་སོ། ། དེ་མཚོན་པར་བྱེད་པའི་གནས་པོ་བར་ལྷ་རྔ་ཆེན་བརྡུང་ཞིང་སྟག་སློག་གོན་པ་ཡིན་ནོ། ། གནས་པོ་བར་ལྷས་བཞུགས་གདན་གདན་དྲངས། བྱང་ནམ་རས་ཆགས་ལྷམ་གདན་དྲངས།
གཉན་ཆེན་པོ་ཐང་ལྷས་དབུ་ཞྭ་གདན་དྲངས་སོ། ། གནས་པོ་བར་ལྷས་བཞུགས་གདན་གདན་དྲངས་པ་ལ་བརྟེན་ནས་འབྲི་གུང་དུ་བཞུགས་པ་དེ་ལས་བྱུང༌། ནམ་རས་ཆགས་ལྷམ་གདན་དྲངས་པས་ནམ་རར་དབྱར་ཐོག་ཅིག་བཞུགས་པ་དེ་ལས་བྱུང༌། ཐང་ལྷས་དབུ་ཞྭ་གདན་དྲངས་པས་ཉིན་ཞག་ཕྲུགས་ཅིག་གིས་བསུ་བ་བཞེས་པ་བྱུང༌། སྐྱིད་ཤོད་གསང་ཕུར་བྱོན་པའི་ལམ་ཁར་ཡུལ་ངན་ཆེན་པོ་བྱུང་སྟེ་རྫི་བུད་ཀྱི་བཏབ་ནས་ཐམས་ཅད་ཤི་ལ་ཐུག་པ་དང༌། ངས་ཉི་མ་འོང་བའི་ཐབས་བྱའམ་གསུང༌། མཛད་པར་ཞུ་ཞུས་པས། འོ་ན་ཐམས་ཅད་ཀྱིས་སྒོམས་ཤིག་གསུང༌། སྐྱིད་ཤོད་ཀྱི་སྟོན་པ་ཞིག་གི་སྣང་བ་ལ། ང་ལ་སྒོམ་མེད་དེ་འོན་ཀྱང་མིག་བཙུམ་མེ་སྡོད་དགོས།
བླ་མ་ཐུ་མོ་ཕ་ཀིའི་བཀའ་བཀྱོན་ཞིག་བྱུང་ཉན་ཡོད་སྙམ་མོ། ། ཐམས་ཅད་དུ་ཡུལ་ངན་བྱུང་ཡང་སྐབས་དེར་ཉི་ལམ་བྱེ་ནས་ཚ་ཆི་ལེ་བ་འཁོར་བཅས་གར་བཞུད་སར་བྱུང་ངོ༌། ། ཡུལ་དེའི་མི་མ་ཡིན་བཙན་ཆེན་པོ་ཞིག་གིས་ཤ་བར་སྤྲུལ་ནས་བསྐོར་བ་བྱས་སོ། ། དུས་དེར་ཤ་བ་ལ་བསྒོམ་བཏབ། བྱ་རྒོད་ལ་བསྒོམ་བཏབ་པ་ཐེབས་པའི་གྲགས་པས་ས་ཆེན་པོ་ཁྱབ་སྟེ་ཐུགས་ཀྱི་དགོངས་པ་རྫོགས་པར་བྱས་པས་ལྷའི་བུ་ཉི་མ་དང་ཟླ་བ་ཕྱག་ན་བཟུང་བ་ཡིན་ནོ། ། འདི་ཤ་བ་ཡིན། ། འདི་བྱ་རྒོད་ཡིན། གཡས་ཀྱི་རྒྱལ་པོ་རྣམ་ཐོས་སྲས་འདི་ནི་རྗེ་ཕག་མོ་གྲུ་པའི་ནང་རྟེན་ལྷ་ཉིས་སྟོང་བརྒྱད་བརྒྱ་པ་དེ་བཞེངས་པའི་དུས་སུ་ལུང་མངོན་སུམ་དུ་བསྟན་ནས་ཞབས་ཏོག་བགྱིས་པའི་རྒྱལ་པོ་རྣམ་ཐོས་སྲས་ཡིན་ནོ། ། ཉིན་ཞིག་དཔལ་ཆེན་པོ་ཆོས་ཡེ་ཤེས་ཉེ་གནས་མཛད་ནས་རྒྱ་གར་དུ་བྱོན་ཞིང་ཨ་རུ་ར་རློན་པ་ལྷུང་བཟེད་གང་བསྣམས་ནས་བྱོན་པ་མཚོན་པར་བྱེད་པའི་ལྷུང་བཟེད་ཨ་རུ་རས་བཀང་བ་ཡིན་ནོ། ། སྐབས་དེར་ཇོ་བོའི་དགེ་བ་ལ་སྤྱན་དྲངས་ནས་བྱ་སར་སྟོན་མོ་ཆེན་པོ་བྱས། །
མིའི་འདུས་པ་དེ་ལས་ཆེ་བ་མེད་པ་དང་འབུལ་བ་ཡང་དེ་ལས་ཆེ་བ་མེད་པ་བྱུང་སྟེ་བརྗོད་ཀྱིས་མི་ལང་ངོ༌། ། དེ་ནས་ཤམ་པོའི་གངས་མན་ཆད་མཐོ་དམན་ཐམས་ཅད་ལ་བྱོན་ནོ། ། ཐང་པོ་ཆེ་ནས་གདན་དྲངས་པས་སྟོན་མོ་འབུལ་བ་རྒྱ་ཆེན་པོ་དང་ནས་ཀྱི་འབུལ་བ་མང་པོ་ཡང་བྱུང༌། ཐང་པོ་ཆེ་བའི་འཁྲུག་པ་ཡང་ཞི། སྔར་མེད་པའི་སར་ཆུ་ཡང་ཐོན། ། ཤམ་པོ་ཉིད་ཀྱི་ཐོད་ཕུད་ནས་སྤྱི་བོས་གཏུགས་པ་དང་ཆོ་འཕྲུལ་དུ་མ་བསྟན་པའི་ཡར་ལ་ཤམ་པོས་སྣོད་རིན་པོ་ཆེས་བཀང་བ་ཕུལ་བ་ཡིན་ནོ། ། སྔར་ཡུལ་ངན་པ་ཡིན་པ་ལ་ཕྱིས་ཡུལ་བཟང་པོར་གྱུར་ནས་ཡར་ལྷའི་འཁོར་ཡིན་ཟེར་བའི་ཁྲི་ཙམ་གྱི་འབུལ་བ་བྱུང༌། དུས་དེར་བླ་མ་ཉག་སེའི་ཀླུ་མི་མགོན་དཀར་པོ་མེད་པས་བླ་མས་བཀའ་བཀྱོན། ཤམ་པོ་ན་རེ་ཁྱོད་ལ་བླ་མས་འབར་བས་བླ་མའི་རྩར་སོང་ཟེར་རོ། ། ཁོས་ཕྱིན་པ་དང་གར་ཕྱིན་བྱས་པས་ཡར་ལྷའི་ཕ་ཤིད་བྱས་པས་ཁྲལ་བསྐྱལ་དུ་ཕྱིན་ཟེར།
དེ་ལོ་ཡར་ལྷ་ཤམ་པོའི་ཕ་ཤིད་བྱས་སོ། ། དེ་ནས་དྭགས་པོར་བྱོན་པ་ལ་མུ་གེ་ཆེན་པོ་བྱུང་ནས་གསེར་ཞོ་རེས་ནས་བྲེ་བདུན་ལས་མ་ཁུག མི་བསད་ནས་ཤ་ཟ་བ་མང་དུ་བྱུང༌། བཀའ་གདམས་པ་རྣམས་ན་རེ། བླ་མ་དེ་གར་ཡང་རྙོག་པ་ཅིག་འདུག་སྟེ་ད་རེས་འདིར་སྣ་ལྟེབ་ས་ཞིག་འོང་བྱ་བ་ཡང་ཟེར། དང་པོ་ཤིང་ཏོག་རེ་ཙམ་ལས་མ་གཏོགས་པ་མ་བྱུང་ཞིང་ཐམས་ཅད་ཞན་པར་གྱུར་ཀྱང༌། སངས་རྒྱས་ཀྱི་བྱིན་རླབས་ཀྱིས་ཅི་ཞིག་ལྟར་འོང་ཆེན་པོར་གྱུར་ནས་ཆ་རྐྱེན་ཐམས་ཅད་ཆལ་མ་ཆིལ་མར་བྱུང༌། དྭགས་པོ་སྟོད་སྨད་ཐམས་ཅད་དུ་གདན་དྲངས་ནས་འབུལ་བ་རྒྱ་ཆེན་པོ་འམ་ཞབས་ཏོག་རྒྱ་ཆེ་བ་བསམ་གྱིས་མི་ཁྱབ་པ་བྱུང༌། དྭགས་པོ་འདུལ་བ་འཛིན་པས་སྒམ་པོར་གདན་དྲངས་ནས་སྒམ་པོའི་གདན་ས་གཏད། གསེར་གྱི་ཕྲེང་བ་ཕུལ་ཟེར་ནས་གསེར་ཞོ་བརྒྱ་སྐུད་པ་ལ་བརྒྱུད་ནས་ཕུལ།
སྒམ་པོ་ཟངས་ལུང་དུ་ཟླ་བ་གསུམ་སྐུ་མཚམས་མཛད། སྐུ་འབག་འོད་ཟེར་མ་ལ་གསོལ་བ་བཏབ་པས། སྐུ་འབག་འོད་ཟེར་མའི་སྨིན་མཚམས་ནས་འོད་འཕྲོས་པས་དྭགས་པོའི་ལུང་པ་ཐམས་ཅད་ཞག་བདུན་ལ་ཉིན་མཚན་ངོ་མི་ཤེས་པའི་འོད་བྱུང༌། ། དེ་མཚོན་པར་བྱེད་པའི་སྐུ་འབག་འོད་ཟེར་མ་ཡིན་ནོ། ། རྗེ་སྒམ་པོ་པའི་སློབ་མ་གྲུབ་ཐོབ་ཅིག་སྣང་བར། རྗེ་རིན་པོའི་དཔྲལ་བའི་དབུས་དཔལ་རྣམ་པར་སྣང་མཛད་འོད་ཟེར་འཕྲོ་བ་བཞུགས་པ་ལས་འོད་ཟེར་འབྱུང་བ་གཟིགས་པའི་སྐུ་འོད་ཟེར་ཅན་ཡིན་ནོ། ། གནོད་སྦྱིན་དང་ཆོས་སྐྱོང་དཔག་ཏུ་མེད་པའི་རྫས་ཡོ་བྱད་ཀྱིས་སྒམ་པོ་ཟངས་ལུང་ཕྱུར་ཀྱིས་བཀང་ནས་ཕུལ་ཏེ། དེ་མཚོན་པར་བྱེད་པའི་གནོད་སྦྱིན་ཛམ་བྷ་ལ་ཡིན་ནོ། ། དེ་ནས་ཐན་པ་ཆེན་པོ་བྱུང་བ་ལ་ཕྱེ་ཕུད་བསྐུར་ནས་ཆར་འབེབས་པར་ཞུ་ཟེར་བ་ལ། ཞལ་ཟས་མཛད་ནས་སྐུ་འབག་འོད་ཟེར་མའི་དྲུང་དུ་ཕུལ་ནས།
ང་ངོ་ཚར་མ་བཅུག་པར་ཆར་ཕོབ་གསུངས་པས། དེ་མ་ཐག་ཏུ་ཆར་ཆེན་པོ་བབས་སོ། ། དྭགས་པོ་ལུང་པར་དེ་ལོ་ལས་ནས་མང་བ་མ་བྱུང༌། ངམ་ཤོད་ལུང་པ་མ་བདེ་བར་ཐུགས་ཀྱིས་མ་བཟོད་ནས། འབུལ་རྟ་བརྒྱད་ཅུ་གཞན་ཡང་རྟ་མང་པོ་དང་དཔོན་གཡོག་སུམ་བརྒྱ་ཙམ་མཛད་ནས་བྱོན། ། ཕལ་ཆེར་ནི་བྱེ་མ་ག་གསུམ་ལོ་ཆུ་ཐང་དང་ཐིང་མར་བཞུགས་སོ། ། དེ་རྣམས་སུ་ཡང་གཙང་པོ་ཕར་ཁ་ཚུར་ཁ་གཉིས་ཀྱིས་བསུ་བ་དང་བསྙེན་བཀུར་དཔག་ཏུ་མེད་པ་བྱས། ། བསམ་ཡས་མན་ཆད་ལ་བྱོན། བསམ་ཡས་གསོ་བའི་ཆ་རྐྱེན་བཞག་ནས་གསོས་སོ། ། དེ་ནས་མི་ཆེན་ཞིག་ལ་ངས་བཙན་པོ་གཉིས་ཀྱི་བསྡུམས་འོང་ངམ་བྱས་པས།
དེ་བླ་མའི་བྱིན་རླབས་ལ་རག་ལ་ཟེར་རོ། ། བྱིན་རླབས་ཅི་ཡིན་བྱས་པས། ངམ་ཤོད་ལུང་པ་གཉིས་ཨེ་འོང་ཡིན་ཟེར། རྣལ་འབྱོར་པ་ཞིག་གིས་ཚིག་ངན་གྱི་ཡི་གེ་ཞིག་ཕྱག་ཏུ་བཏང་བས་ཁ་ཆུའི་འདུན་མ་བྱེད་པ་དེ་དགེ་བཤེས་ཀྱི་ལས་ཀ་མིན། དེ་བས་ཚོགས་པ་སྐྱོང་བ་རང་འཐད་པ་འདི་མིན་པའི་འབད་པ་སྣ་ཚོགས་བྱས་པ་ཁམ་ཆུ་བསྡུས་འོང་སྟེ་ཅེས་པ་ལས། རྗེ་རིན་པོ་ཆེའི་ཕྱག་ལྕག་གནམ་དུ་གདེངས་མཛད་ནས་ངམ་ཤོད་ལུང་པ་འདི་ལོ་འགའི་བར་དུ་བདེ་བར་འོང་བ་འདི་ངའི་བྱིན་རླབས་ཡིན་བྱས་ནས་བྱོན་ནོ། ། དུས་ཕྱིས་ངམ་ཤོད་ལུང་པར་ལོ་བཅོ་བརྒྱད་ལ་འཁྲུག་པ་མེད་པར་བྱུང་བ་དང༌། དྭགས་པོར་གསུང་ཚིག་ཅིག་བྱོན་ནས་དྭགས་པོར་དེ་ལོ་ལས་ནས་མང་བ་མེད་པ་དང་འདི་རྣམས་ཀྱང་གང་ཡིན་ཤེས་དགོས་པ་ཡིན། གང་ཡིན་མི་ཤེས་པར་མགོ་དང་འཕོངས་སུ་ཡིག་འབྲུ་བསྒོམས་ཀྱང་མི་ཕན། ནང་དུ་ཏིང་ངེ་འཛིན་གང་ཡང་རུང་བས་སེམས་བྱིན་གྱིས་རློབས།
སེམས་ཀྱིས་ལུས་བྱིན་གྱིས་རློབས། ལུས་ཀྱིས་སྣང་བ་བྱིན་གྱིས་རློབས་པ་ལ་སོགས་པའི་ཆོས་དཔག་ཏུ་མེད་པ་གསུངས་པས་ལྷ་བཤོས་དང་ཆར་པ་ཡང་བྲིས་པ་ཡིན་ནོ། ། དེས་དེའི་ལིང་ཚེ་དེ་བཤད་ཟིན་ཏོ། ། དེ་དག་གི་དོན་མདོར་བསྡུས་ནས་ཚིགས་སུ་བཅད་པ། ཤར་ལྷོ་ཏིང་འཛིན་ཞི་བའི་རི་བོ་ལ། ། སྨིན་མཚམས་སྣང་མཛད་མུན་སེལ་འོད་ཟེར་བཀྱེ། ། ཕོངས་པའི་དབུལ་འཇོམས་ནམ་མཁའ་མཛོད་ལྟ་བུ། ། ཡིད་བཞིན་ཆར་རྒྱུན་འབེབས་ལ་ཕྱག་འཚལ་ལོ། ། ཞེས་བྱ་བ་ཡིན་ནོ། ། འདི་ལ་ལིང་ཚེར་བྱས་ན་ཨུ་རྒྱན་གྱི་ལིང་ཚེ་ཡིན་ཏེ།
དེ་ཡང་བླ་མ་ཞང་འཚལ་པའི་ཞལ་ནས། བླ་མ་འབྲི་གུང་པ་དང་བླ་མ་མཚུར་ཕུ་པ་དང་ང་འབུ་གསུམ་ལ་ད་ལོ་ཨུ་རྒྱན་ནས་གདན་འདྲེན་ཡོད་པ་ཡིན། བླ་མ་འབྲི་གུང་པ་རྟེན་འབྲེལ་ལ་མངའ་བརྙེས་པས་བཞུད་མི་དགོས་པར་འོང༌། ངེད་གཉིས་པོ་འགྲོ་དགོས་ཡོང་གསུང་བ་ཞིག་སྙན་དུ་གསན། དེའི་ལོ་ལ་བླ་མ་འཚལ་པ་དང་མཚུར་ཕུ་བ་གཉིས་འདས། རྗེ་རིན་པོ་ཆེ་ཡང་གདན་ས་དཔལ་གྱི་ཕག་མོ་གྲུ་ན་བཞུགས་པའི་དུས་སུ། ནམ་ཞོག་ནམ་སེང་བ་ཞིག་ལ་བླ་དབྱེ་ལ་བྱོན་ཙ་ན་ཨུ་རྒྱན་ནས་ཕག་མོ་གྲུའི་བར་དེ་ལ་མཁའ་འགྲོ་མའི་བསུ་བ་ཕྲེང་མ་ཆད་པ་ཞིག་བྱུང༌། མཁའ་འགྲོ་མ་ལ་སྤྱིར་དཔག་ཏུ་མེད་པ་ཡོད་པ་ལ་བསྡུས་ན་བཞིར་འདུས་པ་ཡིན་ཏེ། སངས་རྒྱས་རིགས་ཀྱི་མཁའ་འགྲོ། རིན་ཆེན་རིགས་ཀྱི་མཁའ་འགྲོ།
པདྨ་རིགས་ཀྱི་མཁའ་འགྲོ། ལས་ཀྱི་རིགས་ཀྱི་མཁའ་འགྲོ་དང་བཞི་ཡིན། རྡོ་རྗེ་རིགས་ཀྱི་མཁའ་འགྲོ་མ་ནི་དེ་ཐམས་ཅད་འདུས་པ་ལ་ཟེར་བ་ཡིན་ནོ། ། འདིར་ཡང་སངས་རྒྱས་རིགས་ཀྱི་མཁའ་འགྲོ་མ་དཀར་མོ་ལག་ན་གདུགས་ཐོགས་པ་དང༌། རིན་ཆེན་རིགས་ཀྱི་མཁའ་འགྲོ་མ་སེར་མོ་ལག་ན་རྒྱལ་མཚན་ཐོགས་པ་དང༌། པདྨ་རིགས་ཀྱི་མཁའ་འགྲོ་མ་དམར་མོ་ལག་ན་བ་དན་ཐོགས་པ་དང༌། ལས་ཀྱི་རིགས་ཀྱི་མཁའ་འགྲོ་མ་ལྗང་གུ་ལག་ན་བླ་རེ་ཐོགས་པ་དང་བཞི་མཚོན་པ་ཡིན་ནོ། ། བླ་མ་འཚལ་པའི་གསུང་དེས་ཀྱང་ཐུགས་བསྐུལ་བའི་རྐྱེན་གྱིས་ཐུགས་དམ་ཁྱད་པར་ཅན་ཞིག་མཛད་པས། རྗེ་རིན་པོ་ཆེའི་སྐུ་དེ་ཉིད་མཁའ་འགྲོ་མ་ཐམས་ཅད་ཀྱི་བདག་པོ་བཅོམ་ལྡན་འདས་དཔལ་ཧེ་རུ་ཀའི་སྐུར་ལོག་གིས་གྱུར་བར་བསྟན་ནས། མཁའ་འགྲོ་ཟིལ་གནོན་གྱི་ཕྱག་རྒྱ་འདི་མཛད་པས། །
མཁའ་འགྲོ་མ་ཐམས་ཅད་དབང་དུ་འདུས་ཏེ་གདན་མི་འདྲེན་པའི་སྟེང་དུ་སེང་གེའི་ཁྲི་བཤམས་ནས་བཞུགས་པར་ཞུས་སོ། ། དེ་མཚོན་པར་བྱེད་པའི་སེང་གེའི་ཁྲི་ཡིན་ཞིང༌། ། འདི་དབུ་ཡི་སྟེང་དུ་ཕུབ་པའི་གདུགས་ཡིན་ནོ། ། མཁའ་འགྲོ་མ་དེ་དག་གི་རང་རང་གི་སྲོག་གི་སྙིང་པོ་ཕུལ་ཏེ་བཞུགས་པའི་ཞབས་ཏོག་བགྱིས་པས་སྡེ་བཞིའི་མཁའ་འགྲོ་མདུན་ན་འདུག་ཅིང་ཆོས་ཞུ་བ་དང་རྔ་ཡབ་གཡོབ་པ་ཡིན་ནོ། ། དེས་དེའི་ལིང་ཚེ་བཤད་ཟིན་ཏོ། ། དེ་དག་གི་དོན་མདོར་བསྡུས་ནས་ཚིགས་སུ་བཅད་པ། ལྷོ་ནུབ་ཆོས་ཉིད་བདེ་ཆེན་ཕོ་བྲང་དུ། ། དཔའ་བོ་དབང་ཕྱུག་མཁའ་འགྲོ་མ་རྣམས་ཀྱིས། ། ཕྱི་ནང་མཆོད་ཚོགས་རང་གི་སྙིང་པོ་ཕུལ། ། མི་འགྱུར་ཡེ་ཤེས་གྲུབ་ལ་ཕྱག་འཚལ་ལོ། །
ཞེས་བྱ་བ་ཡིན་ནོ། ། འདི་ལིང་ཚེར་བྱས་ན་ཐང་ལྷའི་ལིང་ཚེ་ཡིན་ཏེ། རྗེ་རིན་པོ་ཆེ་ཐང་ལྷའི་གངས་གཟིགས་པའི་ས་ཕྱོགས་ན་བྱོན་པ་ན། ས་གཞི་ཐམས་ཅད་རྟ་པས་མེར་རེ་ཁེངས་པ་ཞིག་བྱུང༌། དེ་མཚོན་པར་བྱེད་པའི་རྟ་པ་ཡིན་ནོ། ། རྟ་པ་རྣམས་འདུས་པའི་རྗེས་ལ་ས་གཞི་ཐམས་ཅད་བྱང་གཡག་གི་ཁེངས་པ་ཞིག་བྱུང༌། དེ་མཚོན་པར་བྱེད་པའི་བྱང་གཡག་ཡིན་ནོ། ། བྱང་གཡག་ཐམས་འདུས་པའི་རྗེས་ལ་ས་གཞི་ཐམས་ཅད་མེས་ཁེངས་པ་ཞིག་བྱུང༌། དེ་མཚོན་པར་བྱེད་པའི་མེ་ཡིན། དཔོན་གཡོག་ཐམས་ཅད་ཀྱང་ཆུ་གླིང་ལ་བྲོས།
རྟ་ཐམས་ཅད་ལ་ཡང་ལྕག་བཅུག སྤྱན་སྔ་ནས་ཀྱང་ན་ཀོང་ཞིག་ཏུ་ཆབ་ཚྭ་གསོལ་ཙ་ན་ལྷ་ཁང་ཁྱུང་མགོ་ཅན་ཞིག་བྱུང་ངོ་ཟེར། དེ་མཚོན་པར་བྱེད་པའི་ལྷ་ཁང་ཡིན། གཅིག་ན་རེ། བྱང་སྟོང་འདིར་ལྷ་ཁང་ཡོད་དོན་མེད། གཉན་ཐང་ལྷའི་བསུ་བ་ཡིན་ནམ་ཟེར། རྗེ་རིན་པོ་ཆེའི་ཞལ་ནས་ཐང་ལྷའི་བསུ་བ་ཡིན་པའང་སྲིད། སྔོན་གྲུབ་ཐོབ་དབུ་སེ་འདིར་བྱོན་ཙ་ན་གཉན་ཆེན་པོ་ཐང་ལྷས་མཛོ་མོ་དཀར་མོ་ཞིག་ཏུ་སྤྲུལ་ནས་བསྐྱལ་བ་ཡིན་ནམ་ཟེར། ངའི་ཞྭ་ཡི་དཔག་ན་རྗེ་རིན་པོ་ཆེ་ཕག་མོ་གྲུ་པའི་གདུང་ཞིག་ཀྱང་བཞུགས། ཞལ་བསིལ་ཁྱེར་ལ་ཤོག་གསུང་ནས་སྐུ་གདན་ལས་བཞེངས་པའི་སྐད་ཅིག་དེ་ཉིད་ལ་གཉན་ཆེན་པོ་མི་དང་མི་མ་ཡིན་ཐམས་ཅད་ཀྱིས་ཉིན་ལམ་གཅིག་ཚུན་ཆད་ནས་གྲལ་སྒོར་རེ་བྱས་ནས་རང་རང་གིས་མཆོད་པའི་ཚོགས་རེ་འབུལ་བར་བྱེད་པའི་གཉན་པོ་ཆེན་པོ་ཐང་ལྷས་ལངས་ནས་རོལ་མོའི་མཆོད་པ་ཕུལ་བ་ཡིན་ནོ། །
གཅིག་གིས་དབུ་ཡི་སྟེང་དུ་མི་ཕུབ་བཞིན་དུ་དཀའ་དཀའ་ལ་གདུགས་ཤིག་ཕུབ་པའི་གདུགས་ཡིན་ནོ། ། ཕྱག་བྱེད་པ་ལ་ཡང་ཆེ་ཆུང་མ་སྙོམས་པ་མ་གཏོགས་པ་བཙུན་པའི་སེར་ཕྲེང་གི་ཕྱག་དང་ཁྱད་མི་འདུག དུས་གཅིག་ལ་རུབ་ཀྱིས་འཚལ། དུས་གཅིག་ལ་རུབ་ཀྱིས་ལངས་སོ། ། དེ་མཚོན་པར་བྱེད་པའི་གཉན་ཆེན་པོའི་ཕྱག་བྱེད་པ་ཡིན། བསྐོར་བ་གཡོན་བསྐོར་དུ་ཡུན་རིང་བར་བྱས་ནས་དེ་ནས་གྱེས་སོ། ། མི་མ་ཡིན་གྱི་བསྐོར་བ་གཡོན་བསྐོར་དུ་བྱེད་ཟེར་བ་ཡང་བ་བདེན་པར་འདུག་གསུང༌། བསྐོར་བ་བྱེད་པ་ཡང་བཞེངས་ས་འདི་ཉིད་ཀྱི་ཐོག་ཏུ་མཚོན་པ་ཡིན། ཆེ་ཤོས་ནི་རི་གཉི་བུ་ཤ་སྟོངས་ཙམ་པ་ཡང་འདུག ཕྲ་ལ་རིང་བ་ཡང་འདུག
ཁ་ཅིག་ཆུང་ངུ་མ་ཡང་འདུག མཚན་མོ་ཐང་ལྷའི་གངས་དེ་ཡི་རྩེ་མོར་གདུགས་དཀར་པོ་ཆེན་པོ་ཞིག་ཕུབ་ནས་འདུག ཐང་ལྷའི་གངས་ཕུག་དེ་ནས་མེ་ལྕེ་དར་དམར་པོ་རླུང་གིས་བསྐྱོད་པ་ལྟ་བུར་དམར་ཡམ་ཡམ་བྱུང་ཞིང༌། ཡང་གངས་ཕུགས་སུ་འདུས་ནས་འགྲོ། ཡང་དམར་ཡམ་ཡམ་བྱུང་ཞིང་གངས་ཕུགས་སུ་འདུས་ནས་སོང༌། ནམ་སྲོད་ལ་ཉེ་བ་ན་ས་གཞི་ཐམས་ཅད་མེ་དམར་ལྕིག་གེར་ཁེངས་པར་བྱུང༌། ཐ་མར་གངས་ཕུགས་སུ་འདུས་ནས་དེ་ཕྱིན་ཆད་མ་བྱུང༌། བསུ་བ་དེ་ཟིན་པའི་རྗེས་ལ་འཁོར་གཞན་རྣམས་འདར་ནས་ས་ལ་མི་ཆགས་པར་འདུག དཔལ་ཆེན་པོ་རྡོ་རྗེ་ཡེ་ཤེས་ལ་འཇིགས་པ་དང་ཡ་ང་བ་མི་འདུག དཔོན་སློབ་ཉི་ཤུ་རྩ་ལྔ་ཡོད་པ་ལ་མཐོང་སྣང་མི་གཅིག་པ་འགའ་བྱུང༌།
གཅིག་གིས་མ་མཐོང་བ་ཡང་བྱུང་བ་དེ་ནི་ཁམས་པས་མུག་ཟེར། ལྷོ་བྲག་པས་བཞབ་བུ་ཟེར། ལར་མའི་ལྟོ་ན་ཡོད་པ་ལ་ཕ་ཤི་བ་ལ་ཟེར་ཏེ་ལར་མུག་བསོད་ནམས་ཆུང་བ་ཡང་བདེན་པར་འདུག་གསུང༌། ཕྱོགས་ཐམས་ཅད་ནས་ཕྲིན་ལས་སྒྲུབ་པའི་དཔལ་མཧཱ་ཀཱ་ལཱ་ཞབས་འབྲིང་དུ་འབྲངས་པ་ཡང་བྲིས་པ་ཡིན་ནོ། ། དེའི་ལིང་ཚེ་དེ་བཤད་ཟིན་ཏོ། ། དེ་དག་གི་དོན་མདོར་བསྡུས་ནས་ཚིགས་སུ་བཅད་པ། བྱང་ཕྱོགས་བཀྲ་ཤིས་ཕུན་ཚོགས་ས་ཕྱོགས་སུ། ། ཚངས་དབང་ལྷར་བཅས་འཇིག་རྟེན་ཐམས་ཅད་ཀྱིས། ། ཞབས་རྡུལ་སྤྱིས་བླངས་མཆོད་སྤྲིན་རྒྱ་མཚོས་མཆོད། ། ཁམས་གསུམ་གཙུག་གི་ནོར་བུར་ཕྱག་འཚལ་ལོ། །
ཞེས་བྱ་བ་ཡིན་ནོ། ། འདི་ལིང་ཚེར་བྱས་ན་གནམ་མཚོའི་ལིང་ཡིན་ཏེ། རེ་ཞིག་དཔོན་སྒོམ་པས་ཕྲིན་ལས་བྱ་བ་སྒྲུབ་པ་གཏད་པ་སྤྱན་སྔ་ནས་ཀྱང་ཐུགས་ཁྲལ་མཛད་ཅིང་བྱ་བ་འདི་ཁོ་མིན་པས་མི་འོང་སྟེ་བཞག་པ་ཡིན་གསུངས་སོ། ། སྐབས་དེར་སྔ་དྲོ་དགེ་འདུན་བསྡུས། དར་ལམ་མཛད། ཆོས་གོས་རྣམ་སྦྱར་གསོལ། ལྷུང་བཟེད་དང་བསིལ་བྱེད་བསྣམས་ཏེ་བྱོན་ནས་རྡོ་སྐས་ཀྱི་ཐེམ་པ་ལ་ཏུག་ཏུག་མཛད་ཅིང་བསོད་སྙོམས་ཞུ་གསུངས་པས། གསོལ་ཇ་བ་སྒམ་པོ་དར་གཞོན་གྱིས་ལྷུང་བཟེད་བླངས་ཏེ་འདན་གྱི་ཞིབ་ཐུད་ཀྱིས་བཀང་ནས་ཕྱག་ཏུ་ཕུལ་བས། དགེ་འདུན་ལ་བགོ་བཤའ་མཛད་དེ་ཞལ་ནས་ཀྱང་ང་འདི་འདྲ་བ་གར་ལོག་གི་ཡུལ་དུ་སོང་ན་ཁོང་གི་བླའི་མཆོད་གནས་བྱེད་པ་ཡིན། ངས་རྡོ་རྗེ་གདན་སླང་ཡང་སྟེར།
དེ་ལ་ཡང་གླ་རྩི་གསུམ་ཀྱི་ཆོག་པ་ཡིན་གསུངས་སོ། ། སྐབས་དེར་རྒྱ་གར་གྱི་ལ་ལར་དགེ་སློང་ཤ་མདོག་དཀར་པོ་ལྷུང་བཟེད་དང་བསིལ་བྱེད་བསྣམས་པ་ཞིག་བྱུང་ཟེར། ལ་ལས་ཁྱོད་སུ་ཡིན་བྱས་པས། འབྲི་གུང་པ་ཡིན། གར་བཞུད་བྱས་པས། གར་ལོག་ཡུལ་དུ་དུ་རུ་ཀ་འདུལ་དུ་འགྲོ་གསུངས། ཅི་ལྟར་འདུལ་བྱས་པས། བྱམས་པ་ཆེན་པོའི་ཏིང་ངེ་འཛིན་ལ་མཉམ་པར་གཞག་པས་རང་འདུལ་ལ་འགྲོ་གསུངས་སོ། ། འདི་ལ་ཚིགས་སུ་བཅད་པ་ཡང༌། ། བསྟན་པའི་དགྲར་གྱུར་སྡེ་ཆེན་དུ་རུ་ཀཱ། །
རྒྱ་གར་ཤར་ནུབ་ཐམས་ཅད་འཇོམས་པ་དེ། ། དགེ་སློང་དྲི་མེད་དཀར་པོའི་བྱམས་པའི་མཐུས། ། མ་རུངས་གདུག་པའི་ཚོགས་རྣམས་ཞི་བར་མཛད། ། ཅེས་གསུངས་པས་དགེ་སློང་ལྷུང་བཟེད་དང་བསིལ་བྱེད་བསྣམས་པ་ཡིན་ནོ། ། དེའི་དུ་རུ་ཀ་ཤིན་ཏུ་དུལ་བར་བྱས་པའི་དར་གྱི་ཕུབ་ཐོགས་པ་ཐལ་མོ་སྦྱར་བ་ཡིན་ནོ། ། མི་ཉག་གི་རྒྱལ་པོས་འཇིག་རྟེན་མགོན་པོ་འབྲི་གུང་པ་ལ་གོས་ཆེན་དང་གསེར་ཕུལ་ནས་གསོལ་བཏབ་པས་འཇིག་རྟེན་མགོན་པོས་རྟེན་འབྲེལ་མཛད་ནས་མི་ཉག་གི་རྒྱལ་ཁམས་ལོ་བཅུ་གཉིས་ཀྱི་བར་དུ་བདེ་བར་བྱུང་བས། དེ་མཚོན་པར་བྱེད་པའི་མི་ཉག་གི་རྒྱལ་པོ་གོས་སེར་པོ་ཅན་མཆོད་པ་འབུལ་བ་ཡིན་ནོ། ། རྗེ་རིན་པོ་ཆེ་ཏི་སེ་ལ་འབྱོན་པར་བཞེད་ནས་དཔལ་ཆེན་པོ་རྡོ་རྗེ་ཡེ་ཤེས་ལ་མ་བཤད་ཅིག་པའི་བཀའ་རྒྱས་བཏབ་ནས་བཞག དཔོན་སློབ་ལྔ་རྟ་གསུམ་དང་མཚན་མོ་བྲོས་ནས་བྱོན་པ་ལ། འབྲོང་བུ་ལ་རྩར་བྱ་ནག་མང་པོ་འཕུར་ནས་བྱུང་བ་དང་ཐུགས་དམ་མཛད།
མཐོ་ཞིག་བརྩིགས་ནས་ར་མདའ་འོང་བར་འདུག་སྟེ། འདི་ཇག་ཆིངས་ཡིན་འདི་ཡན་ལ་བྱུང་ན་ང་རྣལ་འབྱོར་བ་མིན་པའི་རྟགས་ཡིན་ནོ་གསུང་ངོ༌། ། དཔལ་ཆེན་པོ་རྡོ་རྗེ་ཡེ་ཤེས་ཀྱི་དུད་པ་ཆེན་པོ་བཏང་བ་དང་ཐང་བ་མེད་པར་ཕྱག་བྱས་པ་དང་ཡིད་མ་ཆེས་ནས། ཇོ་བཙུན་རྒྱ་མཚོ་ཡང་དགོན་དུ་ཕྱིན་པས་བཞུད་པར་ཚོར་ཏེ། དུང་བུས་ནས་དགེ་འདུན་བསྡུས་ནས་དྲུག་རྩ་བ་བདུན་ཅུས་རྟ་ཞོན་ནས་ར་མདའ་ལ་ཕྱིན་པས་ཇོ་བཙུན་གྱི་རྟ་འཐེངས། ཐམས་ཅད་མ་མཐུན་པ་ར་མདའ་མ་བྱུང་ངོ༌། ། དེ་ནས་དབུ་ལ་ཐོད་བཅིངས། སྐུ་ལ་ཕྱིང་པ་གསོལ། ཆིབས་ལ་བཅིབས་ནས་བྱོན་པས་སེ་རི་རོང་པ་ཐམས་ཅད་ཀྱིས་མཐོང་སྟེ། ལ་ལ་ཅི་ཟེར་ལུང་ལུང་ཅི་ཟེར་ཅིང་མདུན་དུ་རྒྱུག་པ་ལ་ཚུབ་མ་ཆེན་པོ་ཞིག་ཏུ་མཐོང་སྟེ།
སུས་ཀྱང་མ་མཐོང་བས་འདིར་ཡང་ཆིབས་ལ་བཅིབས་པ་སྐུ་ལ་ཕྱིང་པ་གསོལ་བ། དབུ་ལ་ཐོད་བཅིངས། ས་ཚུབ་མའི་ནང་དུ་བཞུགས་པ་མཚོན་པ་ཡིན་ནོ། ། ཅོག་རྩེ་ལ་ཁར་ཚན་གསུམ་གྱི་རུ་བ་ལ་བྱོན་ནོ། དེར་ནམ་སྲོད་དུ་ཡང་ཉེ། ལྷགས་པ་ཡང་ཆེ། མཐུན་རྐྱེན་ཡང་ཉུང་བས་མིང་ནས་སྨོས་ནས་བྱོན་པ་ཡིན་ནོ་བྱས་པས། བྱ་རྒོད་ལ་བསྒོམ་བཏབ་པ་དེ་ཨེ་ཡིན་ཟེར། ཡིན་བྱས་པ་ཐམས་ཅད་ཐེ་ཚོམ་དུ་གྱུར། དེ་ནས་འདམ་པ་ཡ་པོ་བྱ་བར་ཡོད་པ་དེ་གོང་དུ་གཅོང་གིས་ཟིན་ནས་མི་རྣལ་མའི་ཉིན་ལམ་ལྔ་ལམ་ལ་ཉིན་ལམ་ཉི་ཤུ་རྩ་ལྔ་བྱས་ནས་འབྲི་གུང་དུ་ཕྱིན་པ་ལ།
རིན་པོ་ཆེའི་ཞལ་མ་མཇལ། ཉེ་གནས་ཤིག་ལ་འཕྲིན་དུ་ཞག་དྲུག་ན་མཚམས་འབྱེད། དེའི་བར་དུ་ཐུགས་རྗེ་ཆེན་པོ་བསྒོམ་གསུང་ནས་བསྒོམས་པས། ཁོ་ལ་གནོད་པ་བྱེད་པ་དེ་ན་རེ། ཁྱོད་ཐུགས་རྗེ་ཆེན་པོ་མ་བསྒོམ་པར་གཤིན་རྗེ་བེ་ཝ་ས་ཏ་བསྒོམ་ཟེར། འདི་ལ་གནོད་པར་འདུག་སྙམ་ནས་ཤི་མེད་ཀོ་མེད་དུ་བསྒོམས་པས་རྒྱབ་ཕྱོགས་སུ་སོང་ནས་གཤིན་རྗེ་བེ་ཝ་ས་ཏ་བསྒོམ་བྱས་ཅེས་ཟེར་རོ། ། ཞག་དྲུག་ནས་ཁོའི་ནད་ཕན། གནོད་བྱེད་དེའི་མགོ་ལྤགས་ཡ་གཅིག་བཤུས་ནས་གཞོ་ཆུའི་འགྲམ་དུ་ཡར་འགྲོ་མར་འགྲོ་བྱེད་དོ། ། དེར་ཁོ་ཕན་ནས་ཞལ་མཇལ། ཆོས་ཞུས་པའི་སློབ་མ་ཡིན་པས་ཁོ་ན་རེ། །
ངས་ཡིན་མིན་བལྟ་དང་ཟེར་ནས་སོང་ངོ༌། ། དེར་ཡིན་པར་ཤེས་ནས་ཁོས་ཀུས་བཏབ་ཅིང་བྲོ་བརྡུངས་སོ། ། རུ་བ་ལ་སྦྲན་ནས་དེ་ནུབ་ཞབས་ཏོག་བྱས་སོ། ། བོན་པོ་ལོ་དགུར་སེ་མོ་དོ་ལ་བསྡད་པ་ཞིག་དང་གསུང་གླེང་མཛད་པས་ཀྱང་ཐུགས་ཆད་དེ། དེ་ནས་ཁྱུང་མགོ་དགོན་པར་བྱོན་ལམ་དེར་ཚུབ་མ་ཆེན་པོ་བྱུང་བ་ལ། བཀའ་སྒོ་མཛད་པས་ཞི་བར་གྱུར་ཏོ། ། དེའི་ནངས་པར་བསྙེན་བཀུར་བྱེད་པ་ལ་ཁ་མ་མཐུན་པ་ལ། ལྕམ་སྲིང་མ་ཞིག་དབང་ཆེ་བར་བྱུང་བས་ཐོག་མར་གདན་དྲངས། དགུན་ཉི་མ་ལོག་ཟིན་ནས་ཐུང་བའི་དུས་ཡིན་པ་ལ་སྔ་དྲོ་སྟོན་མོ་རྒྱ་ཆེན་པོ་བྱས། གཏམ་བཤད་དང་ཆོས་མང་པོ་མཛད།
ཕྱི་འཕྲེད་མང་བསྐོལ་བྱས་ནས་འདམ་ལུང་པའི་མི་འདུས་ནས་བསུ་བ་བྱས། ཕྱག་རྟེན་བཏང༌། གཏམ་བཤད་ཡུན་རིང་པོར་མཛད། དེ་ནས་བསྔོ་བ་ཡོན་བཤད་མ་དང་ཟབ་ཅིང་རྒྱ་ཆེ་བའི་ཆོས་མང་དུ་གསུངས། ཁྲི་ལ་ཡང་འཇའི་གུར་ཕུབ། ཐམས་ཅད་གུས་པ་ཆེན་པོ་སྐྱེས་ཤིང་ཁྲི་ལ་བཞུགས་ཀྱི་བར་དུ་ཉིན་མོ་ཡིན་པ་ལ་བཞེངས་མ་ཐག་ཏུ་མཚན་མོར་སོང་ནས་ལ་ལ་ན་རེ་ནམ་ཕྱེད་ཟེར། ལ་ལས་སྲོད་འཁོར་ཟེར་ཏེ། ཉི་མ་རྟོད་ལ་མནན་པ་མངོན་སུམ་དུ་མཐོང་བ་མཚོན་པའི་ཉི་མ་ཡིན་ནོ། ། དེ་ལ་ནད་པ་ཞ་བོ་སྒུར་པོ་རྣམས་ཀྱང་དེ་མ་ཐག་ཏུ་ཞ་རེངས་ནས་བརྒྱུགས་པ་དང་བྱིན་རླབས་ཕུལ་དུ་ཕྱིན་པ་བྱུང་སྟེ། གྲོག་མ་མཁར་དུ་བྱོན་ནོ། །
དེ་ནས་དགེ་བའི་བཤེས་གཉེན་རྩང་པ་ཞེས་བྱ་བ་མང་དུ་ཐོས་པ་ཐབས་མཁས་པ་མཆོག་ཏུ་གྱུར་པ་ཞིག་དང་ཁྲི་མཉམ་དུ་བརྩེགས་ཏེ་བསྙེན་བཀུར་རྒྱ་ཆེན་པོ་བྱས་ནས་ཐམས་ཅད་ཀྱིས་ཆོས་ཞུ་ཞུས་པ་ལ། སྤྱན་སྔ་ནས་དགེ་བའི་བཤེས་གཉེན་པ་ལྟ་བུ་བཞུགས་པའི་དྲུང་དུ་བདག་གིས་སྨྲ་བ་སྤོབས་ཀྱང་མི་སྤོབས། རིགས་པ་ཡང་མ་ཡིན་པས་ཆོས་ཤིག་གསུང་བར་ཞུ་ཞུས་པས། ང་ཡི་ཆོས་ཀྱིས་རྣ་བ་སུན་ཡོད་པས་འདི་རྣམས་ལ་ཁྱེད་ཀྱིས་གསུང་བར་ཞུ་ཟེར་རོ། ། དེར་ཟབ་པ་དང་རྒྱ་ཆེ་བའི་ཆོས་གསུངས་པས་ཁོང་ཡང་དད་པ་ཆེན་པོ་ཐོབ་ནས་ཆོས་ཞུས་སོ། ། བསྙེན་བཀུར་རྒྱ་ཆེན་པོ་བྱས་ཚྭའི་རང་ཐག་ཅིག་དང་ཨ་རུ་ར་ཞིག་ཀྱང་ཕུལ་ནས་སྨོན་ལམ་ཡང་བཏབ་བོ། ། བྱང་ནམ་ར་ལ་བྱོན་པའི་ཚེ་བྱང་འཇག་མ་མི་སྐྱེ་བའི་ཡུལ་དུ་ནས་ཀྱི་བརྒྱ་འབུལ་ཡང་བྱུང་ངོ༌། ། བྱང་ནམ་ར་བྱ་བའི་ཡོན་བདག་ཅིག་གིས་ཞོ་གཡག་རྒྱབ་ཅིག་འོངས་པ་ཐམས་ཅད་ཀྱི་གསོལ་ཞལ་རེ་མ་གཏོགས་པ་གསོལ་ཐུབ་པ་ཡང་མི་འདུག སྣོད་ཚོ་ཡང་ཆེ་ཁེངས་ཆུང་ཁེངས་ལ་སོང་འདུག ཡོན་བདག་དེ་ཡང་ཞོ་སྦྲ་ནང་དུ་ལོག་ནས་མི་འགྲོ་བར་རྐྱལ་པའི་ཁ་བཀྲོལ་ནས་སྤང་ལུང་དུ་ཕོས་ནས་ལུང་པ་འདི་ཀུན་ཡང་ཞོ་ལུང་དཀར་མོ་ཡིན་ཟེར་གྱི་ནང་གླུ་ལེན་པ་ཡང་བྱུང་ངོ༌། །
དུས་རེ་ཤིག་གསོ་སྦྱོང་གི་སྐད་བཏང་བས་ཐམས་ཅད་གཞི་འཛིན་པ་དང་མཁར་ལེན་བྱེད་པར་སོང་ནས་གསོ་སྦྱོང་ལ་འོང་མཁན་མ་བྱུང་བས་ད་ཕྱིན་ཆད་གསོ་སྦྱོང་ཡང་ཐོང་གསུངས་པས། མི་མཇེད་ཀྱི་བདག་པོ་ཚངས་པ་གདོང་བཞི་པས་གསེར་གྱི་འཁོར་ལོ་རྩིབས་སྟོང་དང་ལྡན་པ་ཕུལ་ནས། ཆོས་ཀྱི་འཁོར་ལོ་བསྐོར་བའི་བསྐུལ་མ་བཏབ་སྟེ། དེ་མཚོན་པར་བྱེད་པའི་ཚངས་པ་གདོང་བཞི་པ་ཡིན་ནོ། ། ནམ་མཁའ་ལ་ཉི་མའི་དཀྱིལ་འཁོར་ཤར་ནས་དེའི་མཐའ་ལ་འཇའ་ཚོན་གྱིས་བསྐོར་ནས་རིམ་གྱིས་ཇེ་ཆེ་ལ་སོང་ནས་ནམ་མཁའ་ཁྱབ་པར་གྱུར་ནས། འདི་དང་འདྲ་བར་མ་འོངས་པ་ན་ངའི་ཆོས་ཀྱང་ཐམས་ཅད་དུ་ཁྱབ་པར་འོང་གསུངས་ནས། མ་འོངས་པར་ལུང་བསྟན་པའི་ཉི་མ་ལ་འཇས་བསྐོར་བ་བྲིས་པ་ཡིན་ནོ། ། ཐེའུ་རང་དོ་ལ་དམ་ཆོས་གཅེས་པའི་སྙིང་པོ་གསུངས་པའི་དུས་སུ་འཕགས་པ་ཀུན་དགའ་བོ་མཁར་སིལ་ཐོགས་པ་ཞིག་ཏུ་སྤྲུལ་ནས་བྱོན་པའི་འཕགས་པ་ཀུན་དགའ་བོ་ཡིན་ནོ། ། གནམ་མཚོའི་འགྲམ་དུ་གྲོ་མཛད་པ་ལ་དར་གས་ནས་ཇ་ཆུ་ཡན་ལག་བརྒྱད་དང་ལྡན་པ་དེ་ལས་ཞིམ་པ་མ་བྱུང༌། དེ་གནམ་མཚོ་ཕྱུག་མོས་མཆོད་པ་ཕུལ་བ་ཡིན་གསུང༌།
དེ་ནི་ལྷའི་དབང་པོ་བརྒྱ་བྱིན་གྱི་བུ་མོ་ཡིན། དེ་ཡིན་པ་ཅིས་ཤེས་ན་ལྷའི་དབང་པོ་བརྒྱ་བྱིན་ལ་འཆི་ལྟས་བྱུང་བ་ལ་འཇིག་རྟེན་གྱི་ཁམས་ན་སྐྱབས་དང་མགོན་དུ་སུ་ཡོད་སྙམ་པ་ལ། བདག་ཅག་གི་སྟོན་པ་འདི་ཡུམ་སྒྱུ་འཕྲུལ་ཆེན་མོའི་ལྷུམས་སུ་བཞུགས་པའི་སྐུ་བལྟམས་ནས་སྐྱོབ་པར་ཤེས་ནས་དེའི་གནོད་པ་བསྲུང་བ་ལ་གནོད་སྦྱིན་ཁ་དྲོད་པོ་དང་མདུང་ཐུང་དང་མདའ་བོ་ཆེ་ཐོགས་པས་བསྲུང་དུ་བཅུག་གོ། ། བཅོམ་ལྡན་འདས་སྐུ་བལྟམས་ནས་དབྱར་དབང་པོའི་ཕུག་ན་ཏིང་ངེ་འཛིན་ལ་བཞུགས་སོ། ། དེར་བརྒྱ་བྱིན་གྱི་འཆི་ལྟས་རྫོགས་ནས་བྱུང༌། བཅོམ་ལྡན་འདས་ཏིང་ངེ་འཛིན་ལས་བཞེངས་པ་ལ་པི་ཝང་སྦྲེང་བའི་རྔན་པར་བུ་མོ་བྱིན་ནས་བཅོམ་ལྡན་འདས་ཏིང་ངེ་འཛིན་ལས་བཞེངས་ནས་ལྷའི་དབང་པོ་བརྒྱ་བྱིན་གྱི་གནས་ན་བྱོན་ནས་སྐྱབས་འགྲོ་མཛད་པས། སྐད་ཅིག་མ་དེ་ལ་བརྒྱ་བྱིན་ཤི། སྐད་ཅིག་མ་གཉིས་པ་ལ་བརྒྱ་བྱིན་དེ་ཁོ་ན་འདྲ་བ་ཞིག་ཏུ་གྱུར་ཏོ། ། བརྒྱ་བྱིན་ཤི་བ་དང་སྐྱེས་པ་བཅོམ་ལྡན་འདས་དང་ཁྱིམ་བདག་བདེ་སོག་མ་དང་བརྒྱ་བྱིན་ཁོང་རང་མ་གཏོགས་པས་མ་རིག བརྒྱ་བྱིན་ཀྱང་སྐྱབས་འགྲོ་ལ་དད་པ་ཐོབ་ནས་བསྟོད་པ་མཛད་པ་ནི།
གང་ཞིག་སངས་རྒྱས་སྐྱབས་འགྲོ་བ། དེ་དག་ངན་འགྲོ་མི་འགྲོ་སྟེ། ། ལྷ་ཡི་ལུས་འདི་སྤངས་ནས་ཀྱང༌། ། ལྷ་ཡི་ལུས་སུ་སྐྱེ་བར་འགྱུར། ། ཞེས་སོ། ། གནམ་མཚོ་ཕྱུག་མོ་དེ་གཉན་ཆེན་པོ་ཐང་ལྷའི་ཇོ་མོ་ཡིན། རྗེའི་མགུར་ལྷ་སྟོང་གི་ཕོ་ཉ་གཉན་ཆེན་པོ་ཐང་ལྷ་ཡར་ཞུར་དྲི་ཟའི་རྒྱལ་པོ་ཟུར་ཕུད་ལྔ་པ་ཞེས་གསུངས་པས། བརྒྱ་བྱིན་དཀར་པོ་བུ་མོ་དཀར་མོ་མཆོད་པ་འབུལ་བ་ཡིན་ནོ། ། དེས་དེའི་ལིང་ཚེ་དེ་བཤད་ཟིན་ཏོ། ། དེ་དག་གི་དོན་མདོར་བསྡུས་ནས་ཚིགས་སུ་བཅད་པ།
ནུབ་བྱང་རྣམ་དག་འོད་གསལ་དཀྱིལ་འཁོར་དུ། ། ཟུང་འཇུག་ལྷན་སྐྱེས་འབར་བའི་ཕྲེང་བས་བརྒྱན། ། རྟག་ཏུ་གསང་བདག་རྡོ་རྗེ་ཐབས་གཅིག་པ། ། གདུལ་དཀའི་གདུག་པ་འདུལ་ལ་ཕྱག་འཚལ་ལོ། ། ཞེས་བྱ་བ་ཡིན་ནོ། ། འདི་ལིང་ཚེར་བྱས་ན་འབྲི་གུང་གི་ལིང་ཚེ་ཡིན་ཏེ། འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེ་དེ་ལ་གཞན་ལས་ཁྱད་པར་དུ་འཕགས་པ་ཐུན་མོང་མ་ཡིན་པའི་རྣམ་པར་ཐར་པ་བརྒྱད་མངའ་སྟེ། དེ་གང་ཡིན་ན་བདག་ཉིད་ཐོག་མ་མེད་པའི་དུས་ནས་སྐྱོན་དག་ཅིང་ཡོན་ཏན་ཐམས་ཅད་རྫོགས་པའི་སངས་རྒྱས་རྣམ་པ་ཐམས་ཅད་མཁྱེན་པའི་ཡེ་ཤེས་མངའ་བརྙེས་པས། རྒྱུ་འབྲས་ཀྱི་རྟེན་འབྲེལ་སྐད་ཅིག་མའི་འཁོར་ལོ་འདི་ལ་རྒྱུ་དང་ལམ་དང་འབྲས་བུ་ཐམས་ཅད་འོང་བར་ཐུགས་སུ་ཆུད་དེ། མི་དགེ་བའི་རྟོག་པ་ཕྲ་བ་ཞིག་སྐྱེས་པ་ལ་ཡང་ཕྱག་རྒྱ་བཞི་ཡིས་སྤོང་ཞིང༌།
དགེ་བ་མཐའ་དག་ཕྱག་རྒྱ་བཞིས་བསྒྲུབས་ནས་གཞན་ལ་ཡང་དེ་ལྟར་སྟོན་ཅིང་འཁྲིད་པ་འདི་ནི་གཞན་ལས་ཁྱད་པར་དུ་འཕགས་པའི་རྣམ་པར་ཐར་པ་དང་པོའོ། ། ཚུལ་ཁྲིམས་རིན་པོ་ཆེས་ཐོག་མ་བར་དང་ཐ་མ་གསུམ་དུ་ལམ་བགྲོད་པར་ཐུགས་སུ་ཆུད་ཅིང༌། སྐུ་རབ་ཏུ་བྱུང་ནས་དྲོ་འཕྱིས་པ་ཡང་མི་གསོལ་ཞིང་སྔ་དྲོ་ཡང་གཞན་དཔང་པོ་མེད་པར་དར་བ་ཡང་མི་བཞེས་པ་དང༌། མགུལ་གློ་ལ་ཕན་ཟེར་ནས་བྱང་གཡག་གི་གློ་བ་སྐམ་པོ་ཞིབ་པར་བརྡུངས་པ་སྐྱོ་ཚ་ལ་འདེབས་པ་ཡང་སྤངས་ཏེ། རྣམ་གསུམ་རྣམ་པར་དག་པའི་ཤ་ཡང་དེ་འདྲ་ན་ཉེས་པ་སུམ་ཅུ་སོ་ལྔ་དང་ལྡན་པའི་ཆང་ལ་ལྟ་སྨོས་ཀྱང་ཅི་དགོས། གསང་སྔགས་ལྟར་བགྱིས་པའི་ཤ་ཆང་གི་ཚོགས་འཁོར་མི་མཛད་ཅིང༌། ན་བཟའ་དང་བཞུགས་གདན་ལ་སོགས་པ། ཐ་ན་ཆབ་ཞལ་རེ་གསོལ་བ་ཡང་ཚོགས་ཀྱི་འཁོར་ལོ་འབའ་ཞིག་མཛད་ཅིང་གཞན་ལ་ཡང་དེ་ལྟར་འཁྲིད་ཅིང་སྟོན་པ་འདི་ནི་གཞན་ལས་ཁྱད་པར་དུ་འཕགས་པ་ཐུན་མོང་མ་ཡིན་པའི་རྣམ་པར་ཐར་པ་གཉིས་པའོ། ། དེ་བཞིན་གཤེགས་པས་བསྔགས་པའི་ཆོས་གོས་དང༌། ལྷུང་བཟེད་དང༌།
རྫས་དང༌། ཡོ་བྱད་ཇི་སྙེད་ཅིག་མངའ་བ་རྣམས་ཀྱང་འཛིན་པའམ། ཆགས་པའམ། ཞེན་པའམ། བདག་ཏུ་བཟུང་བ་སྐད་ཅིག་ཀྱང་མི་མངའ་ཞིང་ཐ་ནའང་ཕྱག་དར་ཁྲོད་ཀྱི་ས་ཡན་ཆད་ལ་ཞིང་བསམ་དངོས་གསུམ་གྱི་རྟེན་འབྲེལ་བསྒྲིགས་ནས་རང་གཞན་ལ་ཕན་པའི་དོན་རྒྱ་ཆེན་པོ་སྒྲུབ་ཅིང་ཆུད་ཟོས་སུ་མི་གཏོང་ཞིང༌། ཞིག་པོ་མི་མཛད་ཅིང་གཞན་ལ་ཡང་དེ་ལྟར་འཁྲིད་ཅིང་སྟོན་པར་མཛད་པ་ནི་ཐུན་མོང་མ་ཡིན་པའི་རྣམ་པར་ཐར་པ་གསུམ་པའོ། ། དུས་རྟག་ཏུ་ཐུགས་སྤྲོས་པ་དང་བྲལ་ཞིང་མཉམ་པར་བཞག་པ་ལས་གཡེལ་བ་མེད་པར་མཛད་པ་ཐམས་ཅད་བྱང་ཆུབ་ཀྱི་སེམས་ཀྱིས་མ་བཟུང་བ་མེད་དེ། སྦྱིན་པ་གཅིག་པུ་མཛད་པ་ཡང་ཆོས་ཀྱི་དོན་ཕ་རོལ་པོའི་བློས་ལྕོགས་ཚད་ཅིག་དང་སྦྱར་ནས་སེམས་བསྐྱེད་དང་བསྔོ་བའི་བར་ནས་འདོན་ཞིང་མཐར་ཐུག་བྱང་ཆུབ་ཆེན་པོ་ལ་འགོད་པར་མཛད་ཅིང་གཞན་ལ་ཡང་དེ་ལྟར་སྟོན་ཅིང་འཁྲིད་པ་འདི་ཐུན་མོང་མ་ཡིན་པའི་རྣམ་པར་ཐར་པ་བཞི་པའོ། ། མངོན་པར་ཤེས་པ་དང་རྟོགས་པ་ཕལ་ཆེར་གྱི་མུ་སྟེགས་ལ་སོགས་པ་ལོག་པར་འཁྲུལ་བས་རྒྱུ་འབྲས་ཀྱི་རྟེན་འབྲེལ་མངོན་དུ་རྟོགས་ནས་ཕྱོགས་མེད་མངོན་དུ་གྱུར་ཀྱང་བཀའ་བརྒྱུད་གོང་མའི་གསུང༌། ཐུབ་པའི་བཀའ་ན་བཞུགས་པའི་ལུང་བསྟན་མེད་པའི་ཆོས་གཞན་ལ་མི་འཆད་ཅིང༌།
མཁའ་སྤྱོད་དུ་བྱོན་ཀྱང་གསུང་རབ་མེད་ན་མི་བཞུད་པར་ཐུགས་ཐག་བཅད་དེ་དཀོན་མཆོག་རྟེན་སྤྱི་དང་ཁྱད་པར་དུ་གསུང་རབ་དང་སྤྱན་སྐད་ཅིག་ཀྱང་མི་འབྲལ་བར་མཛད་པ་འདི་ནི་ཐུན་མོང་མ་ཡིན་པའི་རྣམ་པར་ཐར་པ་ལྔ་པའོ། ། ཐུགས་རྗེ་ཆེན་པོས་སེམས་ཅན་ལ་གནོད་པ་མི་མཛད་ཅིང་བླ་མའི་གདན་སའི་ཕྱིར་ཡང་འཁྲུག་པ་མི་མཛད། བློ་དགྲ་བོས་དྲིས་ན་ཡང་ཁོ་ལ་ཇི་ལྟར་ཕན་པར་སྟོན་ཅིང་གནོད་པར་བྱེད་པ་ལྷག་པར་ཐུགས་རྗེས་འཛིན་ཅིང་བྱམས་པ་ཆེན་པོས་འདུལ་བ་མཛད་པ་འདི་ནི་ཐུན་མོང་མ་ཡིན་པའི་རྣམ་པར་ཐར་པ་དྲུག་པའོ། ། ཟང་ཟིང་དང་དངོས་པོ་ཇི་སྙེད་ཅིག་ཡོད་པ་དེ་ལ་ཡང་ལྷ་ཁང་དང་གནས་གཞི་དང་ཁང་པ་ལ་སོགས་པའི་ཕྱག་རྗེས་མི་མཛད་ཅིང་ཟང་ཟིང་དེ་དག་ཆོས་ཀྱི་མཐུན་རྐྱེན་དུ་བསྒྲུབས་ནས་ཟང་ཟིང་ཇི་ལྟར་ཆེ་བ་ལྟར་ཆོས་ཟབ་པ་དང༌། དམར་བར་སྟོན་ཅིང་ཕུན་སུམ་ཚོགས་པའི་དགེ་འདུན་སྐྱོང་བ་དང་སྒྲུབ་པ་ལ་ཐུགས་དགྱེས་པ་ནི་ཐུན་མོང་མ་ཡིན་པའི་རྣམ་པར་ཐར་པ་བདུན་པའོ། ། འགྲོ་བ་ཐམས་ཅད་ལ་ཐུགས་སྙོམས་ཤིང་རྗེས་སུ་འཛིན་པའི་ཐབས་ལ་མཁས་པས་ཡོན་ཏན་སྣ་རེ་རེ་གཉིས་གཉིས་ཀྱིས་ཀྱང་སེམས་ཅན་ལ་གཟིགས་ཏེ་མཐོ་བའམ་དམའ་བ་ཐམས་ཅད་སོ་སོའི་གནས་སུ་སྐྱོང་ཞིང་གདམས་ཆུང་མན་ཆུང༌། མངོན་ཤེས་དང་གྲོང་ཆོག ཚིག་དང་ཐ་སྙད་ཐམས་ཅད་ཕྱི་ཤུན་དང་སྦུན་པར་བོར་ཞིང་དོན་གྱི་སྙིང་པོ་བྱང་ཆུབ་ཀྱི་སེམས་དང་ཚུལ་ཁྲིམས་རིན་པོ་ཆེས་སོ་སོའི་ཁམས་རྒྱུད་ཇི་ལྟ་བ་དེ་ལྟར་བསྟན་ནས་རྒྱུད་སྨིན་ཅིང་གྲོལ་བར་མཛད་པ་འདི་ནི་གཞན་ལ་ཡང་འཁྲིད་ཅིང་སྟོན་པར་མཛད་པ་སྟེ་གཞན་ལས་ཁྱད་པར་དུ་འཕགས་པའི་ཐུན་མོང་མ་ཡིན་པའི་རྣམ་པར་ཐར་པ་བརྒྱད་པའོ། ། འདི་ཡི་ལིང་ཚེ་འདི་ལ་གཡས་ཀྱི་རྗེ་བཙུན་བྱམས་མགོན་བཞེངས་པ་འདི་ནི་རྗེ་རིན་པོ་ཆེ་འདན་ན་བཞུགས་པའི་དུས་སུ་རྗེ་བཙུན་བྱམས་མགོན་བྲམ་ཟེའི་གཟུགས་སུ་འདུག་པར་གཟིགས་ནས། ཐུགས་མི་རྟག་པའི་སྣང་བས་བསྐུལ་ཏེ་སྤྱན་ཆབ་ལུགས་ནས།
བྱམས་མགོན་བྲམ་ཟེའི་གཟུགས་མཐོང་སྤྱན་ཆབ་བཏོན། ། གསུངས་པའི་བྱམས་མགོན་ཡིན་ནོ། ། གཡོན་ངོས་ཀྱི་རྗེ་བཙུན་འཇམ་དབྱངས་བཞེངས་པ་འདི་ནི་མི་ཉག་གི་རྒྱལ་ཁམས་སུ་མི་ཉག་གི་རྒྱལ་པོ་ལ་ཧོར་དེ་མུ་ཛུའི་གནོད་པ་བྱུང་བ་ལ། རྗེ་རིན་པོ་ཆེས་རྟེན་འབྲེལ་མཛད་ནས་རྗེ་བཙུན་འཇམ་དབྱངས་ཀྱི་དབུ་ལ་དར་དཔྱངས་བཏགས། མེ་ཏོག་ཨུཏྤ་ལ་གཏོར་ནས་བཏང་བས་མི་ཉག་གི་རྒྱལ་ཁམས་སུ་རྗེ་བཙུན་འཇམ་དབྱངས་དངོས་སུ་བྱོན་ནས་མི་ཉག་གི་གནོད་པ་ཞི་བའི་རྗེ་བཙུན་འཇམ་དབྱངས་ཡིན་ནོ། ། ཉིན་ཞིག་སྒྲུབ་པ་མཛད་པའི་དུས་སུ་མདུན་གྱི་མཁར་ཧེ་རུ་ཀ་མདའ་གཞུ་བསྣམས་པ་ཞིག་གིས་ཐུགས་ཀྱི་དཀྱིལ་དུ་མདའ་ཞིག་བརྒྱབ་པས་སྔགས་ཀྱི་རྒྱུད་ཐམས་ཅད་ཐུགས་སུ་སེངས་ཀྱི་བྱུང་བས་ཧེ་རུ་ཀ་མདའ་གཞུ་བསྣམས་པ་ཡིན་ནོ། ། བླ་མ་གནས་ནང་པ་དང་དཔལ་ལྡན་ངད་ཕུ་བ་དང་དཔལ་ལྡན་ཤི་རི་ཕུག་པ་ལ་སོགས་པ་ལ་འཕགས་པ་ཀླུ་སྒྲུབ་ཏུ་བསྟན་པས་སློབ་དཔོན་འཕགས་པ་ཀླུ་སྒྲུབ་དབུ་གཙུག་གཏོར་ཅན་ཡིན་ནོ། ། ཤར་ཕྱོགས་མངོན་པར་དགའ་བའི་ཞིང་ཁམས་སུ་མགོན་པོ་འོད་མི་འཁྲུགས་པ་ལ་ཆོས་གསན་པས་མགོན་པོ་འོད་མི་འཁྲུགས་པ་ཡིན་ནོ། ། ནུབ་བདེ་བ་ཅན་གྱི་ཞིང་ཁམས་སུ་མགོན་པོ་ཚེ་དཔག་ཏུ་མེད་པ་ནམ་མཁའ་གང་བར་གཟིགས་པའི་མགོན་པོ་ཚེ་དཔག་ཏུ་མེད་པ་ཡིན་ནོ། ། རྗེ་མར་པའི་གཏུམ་མོ་ཐུགས་ཀྱིས་དགོངས་པ་གསུམ་བྱ་བ་རྗེ་བཙུན་མི་ལ་ལ་ཡོད།
དེ་རྗེ་མར་པའི་སྐུ་ཚེའི་སྟོད་ཀྱི་དགོངས་པ་དེ་འདི་ཡིན་པར་འདུག བར་གྱི་སྐུ་ཚེའི་དགོངས་པ་དེ་འདི་ཡིན་པར་འདུག སྐུ་ཚེའི་སྨད་ཀྱི་གཏུམ་མོ་ཐུགས་ཀྱི་དགོངས་པ་དེ་འདི་ཡིན་པར་འདུག ཡིན་པའི་ངེས་ཤེས་གཏིང་ནས་སྐྱེས། ། དོན་ནོངས་པར་བྱུང་ན་བཟོད་པར་གསོལ། ། མ་ནོར་བྱིན་གྱིས་བརླབ་ཏུ་གསོལ། ། ཞེས་གསུངས་ནས་རྗེ་བཙུན་མི་ལའི་སྐུ་ལ་རས་ཀྱི་ཨང་རག་དཀར་པོ་གསོལ་ཞིང་སེང་གེ་ལ་བཅིབས་ནས་གཡུ་ཁང་དུ་དངོས་སུ་བྱོན་པའི་རྗེ་བཙུན་མི་ལ་ཡིན་ནོ། ། དཔོན་སངས་རྒྱས་གྲགས་ལ་བྲིས་སྐུ་ཆེན་པོའི་ཞལ་ལྟ་མཛད་པའི་དུས་སུ་ཉེ་གནས་ལ་བསྟན་པའི་རྗེ་བཙུན་སྤྱན་རས་གཟིགས་ཡིན་ནོ། ། གཙུག་གི་ནོར་བུ་རྗེ་ཕག་མོ་གྲུ་པ་དེ་ནི་རྗེ་རིན་པོ་ཆེའི་དབུ་ཐོག་ཏུ་དུས་དང་རྣམ་པ་ཐམས་ཅད་དུ་འབྲལ་བ་མེད་པར་བཞུགས་པའི་རྗེ་ཕག་མོ་གྲུ་པ་ཡིན་ནོ། ། གཉོས་ལོ་ཙཱ་བལ་ཡུལ་དུ་གསེར་གདུགས་བསྒྲུབ་ཏུ་བཏང་བས་གསེར་གདུགས་འདི་ལྟ་བུ་བརྡུངས་བྱ་བའི་ཞལ་ལྟའི་ཡི་གེ་ཞིག་ཡོད་པ་སྟོར་ནས་ངུ་ཞིང་ཡོད་ཙ་ན།
མི་དཀར་སེང་ངེ་བ་ཞིག་བྱུང་ནས་གསེར་གདུགས་འདི་ལྟར་བརྡུངས་བྱ་བའི་ཞལ་ལྟ་བྱོན་ཞིང་གཉོས་ལོ་ཙཱ་བ་དབུགས་ཕྱུང་བའི་རྗེ་བཙུན་སྤྱན་རས་གཟིགས་ཡིན་ནོ། ། ནུབ་གཅིག་གི་རྨི་ལམ་དུ་རྗེ་མར་པ་བཞུགས་པ་ཡིན་ཟེར་བའི་མཁར་ཞིག་གི་ནང་དུ་ཡར་ཕྱིན་ཙ་ན། མཁའ་འགྲོ་མ་ཞིག་གིས་སྒོ་བཀག་ནས་ནང་དུ་གཏོང་མ་བཏུབ་པ་ལ་ང་ཕའི་ཁྱིམ་དུ་བུ་འགྲོ་བ་ལ་ཅིའི་ཕྱིར་མི་གཏོར་གསུངས་པ་ལ་མཚན་ཉིད་ཕ་རོལ་ཏུ་ཕྱིན་པའི་ཐེག་པ་ལ་ཁྱོད་མཁས་པ་སྲིད་དེ་གསང་སྔགས་རྡོ་རྗེ་ཐེག་པ་ལ་དེ་ལྟར་མ་ཡིན་ཞེས་ཟེར་རོ། ། དེ་ནས་རྗེ་མར་པའི་དྲུང་དུ་ཕྱིན་ནས་ཐབས་ལམ་གྱི་ཁྲིད་ཀ་བསྐུལ་བའི་རྗེ་མར་པ་ཡིན་ནོ། ། འབྲི་གུང་རྩང་གླིང་དུ་ནད་པ་ཞིག་གིས་གསོལ་བ་གཏབ་པས་སངས་རྒྱས་སྨན་གྱི་བླར་བྱོན་ནས་ནད་བསལ་བའི་སངས་རྒྱས་སྨན་གྱི་བླ་ཡིན་ནོ། ། དགེ་བའི་བཤེས་གཉེན་གྲུ་སྐྱ་མོ་བ་བྱ་བ་ཆོས་རྗེ་རིན་པོ་ཆེ་ལ་ལོག་ལྟ་ཤིན་ཏུ་ཆེ་བ་ཞིག་ཡོད་པས་བླ་མ་འབྲི་གུང་བ་དེ་ཆུ་མགོ་ཡ་ཀིར་བསྡད་ནས་ཆོས་ལོག་སྟོན་ཅིང་མི་མགོ་ཐམས་ཅད་རང་ཐག་ལྟར་བསྐོར་ཟེར། ཁོང་རང་གི་བྲང་ཁང་ན་ཡང་མི་ཚན་ཅིག་གི་མགོ་ལ་ཆོས་རྗེའི་སྐུ་གཟུགས་ཀྱིས་རང་ཐག་བསྐོར་བ་བྲིས་པ་འདྲ་ཡང་ཡོད། ང་བླ་མ་དེའི་དྲུང་དུ་ཕྱིན་ནས་ཐལ་འགྱུར་གཏོང་ལ་སུན་འབྱིན་པ་ཡིན་ཟེར། འོན་ཀྱང་ཁོང་གི་དྲུང་དུ་ཕྱིན་ཙ་ན་ནོར་སྡུད་ཡིན་ནམ་དབང་སྡུད་ཡིན། ནོར་སྡུད་ཡིན་ན་འབུལ་སྙིང་འདོད་པ་ལ་ཚུགས་རྒྱུ་མེད་པ་ཡོད་ཟེར།
དབང་སྡུད་ཡིན་ན་ཤོར་ཉན་ཡོད་སྙམ་ནས་ན་བཟའ་ཅི་རན་ཞིག་གོན། ཕྱག་རྟེན་དར་ཁ་གང་ཁྱེར་ནས་དཔལ་ངད་ཕུ་པ་དང་ཐོས་པ་སྐབས་སུ་བྱས་པས་འདྲིས་ཡོད་ནས་ཁྱེད་ཀྱིས་མཇལ་སྣ་བྱས་ན་ཟེར། དཔལ་ངད་ཕུ་པས་ཆོས་རྗེའི་སྤྱན་སྔར་དགེ་བའི་བཤེས་གཉེན་གྲུ་སྐྱ་མོ་བ་མཇལ་བར་གདའ་ཞུས་པས། ནང་དུ་ཐོང་གསུང༌། ཁོ་མོས་གུས་ཀྱི་མཇལ་བར་མི་གདའ་ང་རྒྱལ་གྱི་མཇལ་བར་གདའ་ཞུས་པས། འོ་ན་རེས་བཞེས་དང་གསུང་ནས་ཐུགས་དམ་ཞིག་མཛད་ནས་ང་ལ་ཡང་འབོལ་མང་པོ་རྩེགས། ཁོ་ལ་ཡང་འབོལ་མང་པོ་རྩེགས་གསུངས། དེར་ཁོང་ནང་དུ་གདན་དྲངས་ནས་ཆབ་ཚྭ་དྲངས་པའི་རྗེས་ལ་དཔལ་ངད་ཕུ་པ་ལ་ཁྱེད་ཀྱི་ང་རྡོ་སྐས་མགོར་སྐྱོལ་ཟེར་སྐད། དཔལ་ངད་ཕུ་བའི་ཞལ་སྔ་ནས་ཁྱེད་ད་ཅི་ཐལ་འགྱུར་གཏོང་ཙམ་དུ་ཡོད་པ་ལ་ཐ་མལ་གྱི་གསུང་གླེང་ཡང་མི་མཛད་པ་ཙུག་སོང་བྱས་པས། དེ་དེ་ལྟར་མི་གདའ།
དེ་དེ་ལྟར་མི་གདའ་གསུངས། དེའི་དུས་སུ་དགེ་བའི་བཤེས་གཉེན་གྲུ་སྐྱ་མོ་དང་རྩང་པའི་དགེ་བའི་བཤེས་གཉེན་དང་སྐྱེས་བུ་ཆེན་པོ་དམ་པ་ཉེ་གནས་རྣམས་ལ་ཐུབ་པ་ཆེན་པོར་བསྟན་པས་ཐུབ་པ་ཆེན་པོ་ཡིན་ནོ། ། ཨེ་ཆུང་སྒོམ་ཕུག་ཏུ་བཞུགས་པའི་དུས་སུ་བྲམ་ཟེ་ཆེན་པོ་ས་ར་ཧ་དང་མཇལ་བའི་བྲམ་ཟེར་ཆེན་པོ་དང་ཏིལླི་གཉིས་སུ་མེད་པས་འདིར་ཡང་གཅིག་ཏུ་བསྡུས་པ་ཡིན་ནོ། ། ལན་ཅིག་ཚོགས་སུ་སྐུའི་དཀྱིལ་འཁོར་དཔལ་ཧེ་རུ་ཀར་བསྟན་པའི་དཔལ་ཧེ་རུ་ཀ་ཡིན་ནོ། ། ནགས་ཤོད་མཁན་པོ་ཞེས་བྱ་བའི་ཉེ་གནས་ཤིག་ཡོད་པས་ཁོང་ཚོགས་སུ་ཕྱིན་ཙམ་ན་འཇིག་རྟེན་མགོན་པོ་ཚོགས་སུ་ཆོས་གསུང་ཞིང་གདའ་སྐད་དོ། ། ཁོང་གཟིམས་སྤྱིལ་དུ་བྱོན་ཙམ་ན་འཇིག་རྟེན་མགོན་པོ་གཟིམས་སྤྱིལ་དུ་ཁྲིད་མཛད་ཅིང་གདའ་སྐད། ཁོང་རྟེན་འཕྱག་སྟེང་ཁར་ཕྱིན་ཙ་ན་འཇིག་རྟེན་མགོན་པོ་སྐྱོ་བསང་མཛད་ཅིང་གདའ་སྐད། ཁོའི་ལོག་ལྟ་བསལ་བའི་ཕྱིར་སྐུའི་བཀོད་པ་བསྟན་པ་འདིར་ཡང་བྲིས་པ་ཡིན་ནོ། ། རྒྱལ་བ་སྒོམ་གཞོན་བྱ་བས་ཆོས་རྗེའི་སྤྲུལ་པ་ན་བཟའ་སྣམ་སྦྱར་དམར་པོ་མནབས་པས་འབྲི་གུང་གི་ཐང་འདི་མེར་གྱིས་ཁེངས་པ་ཞིག་གཟིགས་པ་མཚོན་པར་བྱེད་པའི་འདིར་ཡང་སྐུའི་བཀོད་པ་གསུམ་མམ་བཞིར་བྲིས་པ་ཡིན་ནོ། ། དེ་ནས་བྱང་ཆུབ་སེམས་དཔའ་གར་འབྱོན་པར་བཞེད་པ་ན་ནད་ཡམས་ལ་སོགས་པ་ཞི་བར་མཛད་པ་དང༌།
སད་དང༌། སེར་བ་དང༌། མུ་གེ་དང༌། ནད་ཡམས་ལ་སོགས་པ་ཞི་བར་མཛད་པའི་བྱང་ཆུབ་སེམས་དཔའ་གྲུབ་པའི་བློ་གྲོས་བྱ་བས་སྨན་ཕུལ་བས་འབྲི་གུང་གླིང་གསེབ་སྨན་དྲིས་ཁེངས་པར་བྱུང་ཞིང་འདི་འདུས་པ་རིན་པོ་ཆེའི་ཏོག་ནས་གསུངས་པའི་རྩིའི་ལྷ་མོ་ཞེས་བྱ་བས་དུས་གསུམ་གྱི་དེ་བཞིན་གཤེགས་པ་རྣམས་ཀྱི་སྤྱན་སྔར་སྨན་འབུལ་བར་སྨོན་ལམ་བཏབ་པས་འདི་བྱང་ཆུབ་སེམས་དཔའ་གྲུབ་པའི་བློ་གྲོས་སྨན་ཕུལ་བ་ཡིན་ནོ། ། དེ་ནས་བྱང་ཆུབ་སེམས་དཔའ་དགེ་སྦྱོང་མེ་ཏོག་གིས་ནས་ཕུལ་བས་འབྲི་གུང་དེ་ལོ་བས་ནས་མང་བ་མ་བྱུང་ཞིང༌། སྐྱི་ཤོད་པ་རྣམས་ཀྱིས་འབྲི་གུང་ནས་མར་ལ་ནས་འདྲེན་པ་བྱུང༌། འདི་ཡང་འདུས་པ་རིན་པོ་ཆེའི་ཏོག་ནས། བདུད་དགེ་སྦྱོང་མེ་ཏོག་ཅེས་བྱ་བས་བཅོམ་ལྡན་འདས་ཀྱི་སྤྱན་སྔར་སེམས་ཅན་གྱི་ནད་སེལ་བར་སྨོན་ལམ་བཏབ་པས་འདིར་ཡང་བྱང་ཆུབ་སེམས་དཔའ་དགེ་སྦྱོང་མེ་ཏོག་གིས་ལྷུང་བཟེད་ནས་ཀྱིས་བཀང་ནས་ཕུལ་བ་ཡིན་ནོ། དུས་བཟང་ལ་ཆོས་གསུངས་པའི་དུས་སུ་སྲིད་པའི་ལྷ་འདྲེ་རྣམས་ཀྱང་འོང་ནས་ཆོས་ཉན་པས་ཐང་ལྷ་ཡར་ལྷ་ལ་སོགས་པ་ལིང་ཚེ་གཞན་དུ་ཡོད། འདིར་སྟོད་ཀྱིས་ལྷ་མུ་ཐུར་གེ་ཁོད་ཅན་དང་སྨད་ཀྱི་ལྷ་ཆེན་པོ་རྨ་ཆེན་པོ་སྤྲིན་གྱི་ཕྲེང་བ་ཅན་དང་གཉིས་ཀྱི་གཟུགས་མཚོན་པ་ཡིན་ནོ། །
སྔོན་སེམས་བསྐྱེད་ཅིག་མཛད་པའི་དུས་སུ། ལྷ་རྣམས་ཀྱི་ནམ་མཁའ་ནས་མེ་ཏོག་གི་ཆར་ཕབ་པས། འདི་ཡང་ལྷའི་བུ་གཉིས་ཀྱིས་མེ་ཏོག་གི་ཆར་འབེབས་པ་ཡིན་ནོ། ། གཞན་ཡང་སྣང་བ་དག་པ་རྣམས་ཀྱིས་བལྟས་ཙ་ན་ལྷ་རྣམས་ཀྱིས་ནམ་མཁའ་བླ་རེ་འཛིན་པ་དང་ཀླུ་རྣམས་ཀྱིས་ཁྲི་རིན་པོ་ཆེའི་པདྨ་དང་བཅས་པ་འགྱོགས་པ་དང༌། གནོད་སྦྱིན་རྣམས་ཀྱིས་རྗེས་སུ་འབྲང་ཞིང་གཏོར་མ་ཕུལ་བས་ལྷ་ཡང་འདི་གཉིས་ཀྱིས་མཚོན་པ་ཡིན་ནོ། ། ཀླུ་ཡང་འདི་གཉིས་ཀྱིས་མཚོན་པ་ཡིན་ནོ། ། གནོད་སྦྱིན་ཀྱང་འདི་གཉིས་ཀྱིས་མཚོན་པ་ཡིན་ནོ། ། དེས་དེ་ཡི་ལིང་ཚེ་བཤད་ཟིན་ཏོ། ། དེ་དག་གི་དོན་མདོར་བསྡུས་ནས་ཚིགས་སུ་བཅད་པ། བྱང་ཤར་བླ་མེད་བདེ་ལྡན་གླིང་མཆོག་ཏུ། །
ཕྱོགས་བཅུའི་རྒྱལ་བ་སྲས་བཅས་ཡེ་ཤེས་སྐུ། ། རྣམ་འཕྲུལ་བཀོད་པ་སྣ་ཚོགས་དུ་མ་བསྟན། ། བསོད་ནམས་ཚོགས་རབ་ལྡན་ལ་ཕྱག་འཚལ་ལོ། ། ཞེས་བྱ་བ་ཡིན་ནོ། ། འདི་ལིང་ཚེར་བྱས་ན་མྱ་ངན་ལས་འདས་པའི་ལིང་ཚེ་ཡིན་ཏེ། ། ཆོས་རྗེ་མྱ་ངན་ལས་འདས་པའི་འདུས་སུ་སྐུ་འབུམ་འཛམ་གླིང་རྒྱན་བཞེངས་པའི་ས་དེར་ཞབས་ཀྱི་ཕྱེད་ས་ལ་བཞག་ནས་སྤྱན་སྔ་འབྲི་གུང་གླིང་པ་ལ་ང་དུས་རྟག་ཏུ་འདིར་བཞུགས་པ་ཡིན་གསུངས་ནས་བྱང་ཆུབ་ཀྱི་སེམས་རྣམ་པ་གཉིས་ལས་གྲུབ་པའི་སྐུ་འདི་འདྲ་བ་ཞིག་སྐུ་འབུམ་འཛམ་གླིང་རྒྱན་གྱི་ནང་ན་དུས་རྟག་པར་བཞུགས་པ་ཡིན་ཏེ། འདིར་ཡང་ཕྱི་མཆོད་རྟེན་གྱི་བརྒྱན་པ་བྲིས་པ་ཡིན་ནོ། ། མྱ་ངན་ལས་འདས་པའི་དུས་སུ་འབྲི་གུང་ཚོང་འདུས་ཀྱི་མི་རྣམས་ཀྱིས་མཐོང་བས་མངོན་པར་དགའ་བ་ན་ཕར་ལ་བྱང་ཆུབ་སེམས་དཔའ་དཀར་པོའི་ཚོགས་ཀྱིས་བསྐོར་ནས་གཤེགས་པར་མཐོང་བས་འདི་རྗེ་རིན་པོ་ཆེའི་སྐུ་ཡིན་ནོ། ། འདི་བྱང་ཆུབ་སེམས་དཔའ་དཀར་པོའི་ཚོགས་ཀྱི་འཁོར་ཡིན་ནོ། ། རྗེ་སྒམ་པོ་པའི་སློབ་མ་གྲུབ་ཐོབ་ཅིག་གིས་མཐོང་བས་ལྷོ་གདལ་བ་བཀོད་པའི་ཞིང་ཁམས་ན་ཕར་བྱང་ཆུབ་སེམས་དཔའ་སེར་པོའི་འཁོར་དང་བཅས་ནས་ཆོས་གསུང་ཞིང་གཤེགས་པར་མཐོང་ནས་འདི་ཆོས་རྗེ་རིན་པོ་ཆེའི་སྐུ་ཡིན།
འདི་བྱང་ཆུབ་སེམས་དཔའ་སེར་པོའི་འཁོར་ཡིན་ནོ། ། དཔལ་གནས་ནང་པའི་གྲུབ་ཐོབ་ཅིག་གིས་མཐོང་བ་ལ་ནུབ་བདེ་བ་ཅན་གྱི་ཞིང་ཁམས་ན་ཕར་ལ་བྱང་ཆུབ་སེམས་དཔའ་དམར་པོའི་འཁོར་གྱིས་བསྐོར་ནས་ཆོས་གསུང་ཞིང་གཤེགས་པར་མཐོང་བས་འདི་རྗེ་རིན་པོ་ཆེའི་སྐུ་ཡིན། འདི་བྱང་ཆུབ་སེམས་དཔའ་དམར་པོའི་འཁོར་ཡིན་ནོ། ། ཐམས་ཅད་ཀྱིས་མཐོང་བ་ལ། ཡང་དགོན་གཟིམས་ཁང་ནས་འོད་དཀར་པོ་རྫ་མ་ཙམ་ཞིག་རྟེན་ཆགས་ཁར་འཕྲོས་ཏེ་བྱང་ཕྱོགས་ལྕང་ལོ་ཅན་གྱི་གནས་ན་ཕར་བྱང་ཆུབ་སེམས་དཔའ་སྔོན་པོའི་འཁོར་གྱིས་བསྐོར་ནས་གཤེགས་པར་མཐོང་བས་འདི་འཇིག་རྟེན་མགོན་པོའི་སྐུ་ཡིན། འདི་བྱང་ཆུབ་སེམས་དཔའ་སྔོན་པོའི་འཁོར་ཡིན་ནོ། ། གཞན་ཡང་ཐ་ག་ནེའུ་བྱའུ་བྱ་བ་ན་མང་འདུས་ཉུང་འདུས་ཀྱི་དུམ་བྱས་པའི་ཆོས་ཁྲི་ཅིག་ཡོད་པ་དེ་ལ་རིང་བསྲེལ་གྱི་ཆར་བབ་པ་དང་ཉི་མ་གསུམ་དུས་གཅིག་ལ་ཤར་བ་དང་ཆོ་འཕྲུལ་སྣ་ཚོགས་བསྟན་པ་ཡིན་ཏེ། འདི་ལ་ཚིགས་སུ་བཅད་པ་ཡང༌། ཉི་མ་གསུམ་ཤར་འཇའ་དང་འོད་ཀྱིས་གང༌། ། གང་སྔོན་བཞུགས་པར་རིང་བསྲེལ་ཆར་དུ་བབས། །
ཨེ་མ་ངོ་མཚར་རྨད་བྱུང་ཆོས་ཀྱི་རྗེ། ། རྩྭ་མཆོག་གྲོང་དུ་ཞི་བར་གཤེགས་ནས་ནི། ། ཡོན་ཏན་ཕྲིན་ལས་འདི་དང་མཉམ་པ་ནི། ། སྔོན་འདས་དུས་སུ་བྱུང་སྐད་ཅང་མི་གདའ། ། ས་སྟེང་གནམ་གྱི་མཐའ་འོག་འདི་ཉིད་ན། ། ད་ལྟ་མཉམ་པའི་དཔེ་ཟླ་གང་ཡང་མེད། ། མ་འོངས་ཚངས་རལ་སྲས་པོ་མ་བྱོན་བར། ། ཕྱི་ནའང་འདི་འདྲའི་འགྲོ་མགོན་འབྱུང་རེ་སྐན། ། ཞེས་གསུངས་པས། རྗེ་རིན་པོ་ཆེའི་གདུང་དང་ཆོས་སྐྱོང་སྲུང་མ་རྣམས་དཔང་པོར་བཞག་ནས་སྤྱན་སྔ་འབྲི་གུང་གླིང་པ་དང་སྤྱན་སྔ་རིན་པོ་ཆེ་དང་སློབ་དཔོན་ཡང་དགོན་པ་ལ་སོགས་པའི་ཉེ་གནས་རྣམས་ཀྱིས་ཁམས་ལ་སོགས་པ་སོ་སོའི་ཡུལ་དུ་ཡང་ལྡོག་རེ།
འབྲི་གུང་ཐེལ་འདི་ཉིད་དུ་བཞུགས་ཀྱང་མི་བཞུགས་རེའི་དབུ་སྙུང་བཞེས་པའི་དུས་སུ་འབྲི་གུང་དུ་རིང་བསྲེལ་གྱི་ཆར་བབ་པས་འདིར་ཡང་རིང་བསྲེལ་དུ་བྱས་པའི་ཙིག་གེ་ཙིག་གེ་བྱས་པ་ཡིན་ནོ། ། དེས་དེའི་ལིང་ཚེ་དེ་བཤད་ཟིན་ཏོ། ། དེ་དག་གིས་དོན་མདོར་བསྡུས་ནས་ཚིགས་སུ་བཅད་པ། འོག་མིན་མི་གནས་མྱ་ངན་འདས་དབྱིངས་སུ། ། ཁྱབ་གདལ་མངོན་དགའ་བདེ་ལྡན་ལྕང་ལོར་ཅན། ། ཞིང་ཁམས་ཐ་དད་རྣམས་སུ་གཤེགས་པ་ཡི། ། ལྷུན་གྲུབ་བསམ་མི་ཁྱབ་ལ་ཕྱག་འཚལ་ལོ། ། ཞེས་བྱ་བ་ཡིན་ནོ། ། འདི་འོག་གི་ལིང་ཚེ་ཡིན་ཏེ། རྗེ་རིན་པོ་ཆེ་གཡུ་ཁང་ནས།
ཉེ་གནས་རྣམས་ཀྱིས་ཁྲི་བཏེག་པའི་དུས་སུ་ཕྱག་གིས་དབུ་ལོ་འཕུར་ཞིང་དབུ་སུབ་བེ་མཛད་ནས་ངས་ད་ལྟ་མཐོང་བ་ཙམ་ཞིག་ཁྱོད་ཚོས་མི་ཚེ་ལ་ཡང་ཨེ་མཐོང་གསུང༌། དེ་ཇི་ལྟར་གཟིགས་ཞུས་པས་འདི་ན་ས་འོག་གི་འཇིག་རྟེན་རྡུལ་དང་བྲལ་ཞིང་དྲི་མ་མེད་པ་ཞེས་བྱ་བ་ན་བཅོམ་ལྡན་འདས་རྡོ་རྗེ་སེམས་དཔའ་ལ་མེ་ཏོག་མ་ལ་སོགས་པ་ཕྱིའི་མཆོད་པའི་ལྷ་མོ་བཞིས་མེ་ཏོག་ལ་སོགས་ཕྱིའི་མཆོད་པ་དཔག་ཏུ་མེད་པས་མཆོད། གཟུགས་རྡོ་རྗེ་མ་ལ་སོགས་པ་ནང་གི་མཆོད་པའི་ལྷ་མོ་རྣམས་ཀྱིས་གཟུགས་སྒྲ་དྲི་རོ་རེག་བྱ་ལ་སོགས་པའི་ནང་གི་མཆོད་པས་མཆོད་དེ་མཐའ་མེད་པའི་འཇིག་རྟེན་གྱི་ཁམས་སུ་སངས་རྒྱས་ཀྱི་ཡོན་ཏན་དཔག་ཏུ་མེད་པ་མཛད་ནས་མེ་ཏོག་མ་ལ་སོགས་པ་ཕྱིའི་མཆོད་པའི་ལྷ་མོ་བཞི་ནི་གཟུགས་རྡོ་རྗེ་མ་ལ་སོགས་པའི་ནང་གི་མཆོད་པའི་ལྷ་མོ་བཞི་ལ་ཐིམ། ནང་གི་ལྷ་མོ་བཞི་རྡོ་རྗེ་སེམས་དཔའ་ལ་ཐིམ། བཅོམ་ལྡན་འདས་རྡོ་རྗེ་སེམས་དཔའ་ཆོས་སྐུའི་རང་བཞིན་དུ་ཐིམ་པར་གཟིགས་གསུངས། དུས་དེ་ཉིད་དང་ད་ལྟའི་མཛད་པ་རྣམ་ཐར་ལ་མཆོད་པ་འབུལ་བ་འདི་དག་ནི་ཕྱིའི་མཆོད་པའི་ལྷ་མོ་བཞི་ཡིན་ནོ། ། ཞེས་དེའི་ལིང་ཚེ་བཤད་ཟིན་ཏོ། ། དེ་དག་གི་དོན་མདོར་བསྡུས་ནས་ཚིགས་སུ་བཅད་པ། རྡུལ་བྲལ་དྲི་མེད་འོག་གི་འཇིག་རྟེན་དུ། ། རྡོ་རྗེ་སེམས་དཔའི་སྤྲུལ་པ་མཆོག་གི་མཛོད། །
མཐའ་ཡས་ཏིང་འཛིན་སྒོ་ལ་མངོན་འཇུག་པ། ། མི་བཟད་གནོད་མང་འཇོམས་ལ་ཕྱག་འཚལ་ལོ། ། ཞེས་བྱ་བ་ཡིན་ནོ། ། འདི་སྟོད་ཚན་གྱི་ལིང་ཚེ་ཡིན་ཏེ། སྔོན་འདས་པའི་དུས་སུ་བསྐལ་བ་གཉེན་པ་ཞེས་བྱ་བ་བྱུང་བ་ལ་དེ་བཞིན་གཤེགས་པ་གཉེན་ཆེན་པོ་ཞེས་བྱ་བ་བྱུང་བས་ཉན་ཐོས་གཉེན་པ་ཆེན་པོ་བཟང་བྱེད་བྱ་བ་ཡང་བྱུང༌། ཁྱིམ་བདག་གཉེན་པ་བཟང་ལྡན་བྱ་བ་ཡང་བྱུང༌། དུས་རེ་ཤིག་ན་དེ་བཞིན་གཤེགས་པ་གཉེན་པ་ཆེན་པོ་ཡོངས་སུ་མྱ་ངན་ལས་འདས་ནས་ཁྱིམ་བདག་གཉེན་པ་བཟང་ལྡན་བྱ་བས་དེ་བཞིན་གཤེགས་པའི་སྐུ་གདུང་བསྡུས་ནས་མཆོད་པ་ཕུལ། རྒྱུ་དེས་ད་ལྟ་དཔལ་ཆེན་པོ་ཆོས་ཡེས་ངའི་ཉེ་གནས་བྱེད་པ་འདི་བྱུང་བ་ཡིན། འདི་དེ་བཞིན་གཤེགས་པ་གཉེན་པ་ཆེན་པོ་ཡིན། འདི་ཁྱིམ་བདག་གཉེན་པ་བཟང་ལྡན་ཡིན།
འདི་ཉན་ཐོས་གཉེན་པ་བཟང་བྱེད་ཡིན། དེ་ནས་ཇོ་བོ་ཆེ་དང་སྐྱེས་བུ་ཉེ་གནས་བཞི་ལ་ཆོས་གསུངས་པའི་དུས་སུ་སྔོན་ཐུབ་པའི་བསྟན་པ་དར་ཞིང་རྒྱས་པར་མཛད་པ་མངའ་བདག་ཁྲི་རལ་པ་ཅན་དེ་རྗེ་རིན་པོ་ཆེའི་སྐུའི་སྐྱེ་བ་ཡིན། མངའ་བདག་ཁྲི་རལ་པ་ཅན་དེ་ནི་རྗེ་བཙུན་ཕྱག་ན་རྡོ་རྗེ་ཡིན་ནོ། ། རྗེ་བཙུན་ཕྱག་ན་རྡོ་རྗེ་དེ་ནི་རྗེ་བཙུན་ཀུན་ཏུ་བཟང་པོ་ཡིན་ནོ། ། འདི་རྗེ་བཙུན་ཀུན་ཏུ་བཟང་པོ་ཡིན། འདི་གསང་བའི་བདག་པོ་ཕྱག་ན་རྡོ་རྗེ་ཡིན། འདི་མངའ་བདག་རལ་པ་ཅན་ཡིན་ནོ། ། དེས་དེའི་ལིང་ཚེ་བཤད་ཟིན་ཏོ། ། དེ་དག་གི་དོན་མདོར་བསྡུས་ནས་ཚིགས་སུ་བཅད་པ། དང་པོའི་སངས་རྒྱས་ཐོག་མ་མེད་དུས་ནས། །
བདེ་གཤེགས་གཉན་ཆེན་ཏིང་འཛིན་ཐུགས་ཀྱི་སྲས། ། ཀུན་བཟང་དབང་བསྐུར་རྒྱལ་པོ་ལ་སོགས་པ། ། མཛད་པ་མཐའ་ཡས་བསྟན་ལ་ཕྱག་འཚལ་ལོ། ། ཞེས་བྱ་བ་ཡིན་ནོ། ། མ་འོངས་པའི་ལིང་ཚེ་བཀོད་པ་མེད། ད་ལྟར་འདི་ཉིད་ཁོ་ན་འདྲ་བར་རྗེ་རིན་པོ་ཆེའི་སྐུ་གསུང་ཐུགས་མཉམ་པ་ཉིད་ལྷུན་གྱིས་གྲུབ་ཅིང་རྒྱུན་མི་འཆད་པའི་ཕྲིན་ལས་དེས་འཁོར་བ་མ་སྟོངས་ཀྱི་བར་དུ་འབྱུང་བ་ཡིན་ནོ། ། དེ་ཡི་དོན་མདོར་བསྡུས་ནས་ཚིགས་སུ་བཅད་པ། མ་འོངས་འཁོར་བའི་རྒྱ་མཚོ་མ་སྟོངས་བར། ། ཚད་མེད་ཐུགས་རྗེས་འགྲོ་བ་མི་གཏོང་ཞིང༌། ། སྲིད་པའི་སྡུག་བསྔལ་མཚོ་ཆེན་སྒྲོལ་བ་ཡི། །
སྐྱོབ་པ་སྐྱབས་ཀྱི་མཆོག་ལ་ཕྱག་འཚལ་ལོ། ། ཞེས་བྱ་བ་ཡིན་ནོ། ། འདི་ལིང་ཚེར་བྱས་ན་འོག་ཚན་གྱི་ལིང་ཚེ་ཡིན་ཏེ། གཡས་ཀྱི་མགོན་པོ་བེང་འདི་ནི་འབྲི་གུང་བླ་དབྱེ་ཆེན་མོ་བརྩིགས་པའི་དུས་སུ་འཇིག་རྟེན་མགོན་པོའི་ཞལ་ནས་དམ་པའི་ཆོས་ལ་མུ་གསུམ་བྱ་བ་གསུངས་ཏེ། སྤྱིར་ཐམས་ཅད་ཡང་ན་འཕར་བའི་མུ། ཡང་ན་འབུབ་པའི་མུ། ཡང་ན་རང་སོར་གནས་པའི་མུ་ཡོད། དེ་དང་འདྲ་བར། ཡང་ན་འབུབ་པའི་མུ་ཡང་ན་རང་སོར་གནས་པའི་མུ་ཡོད་གསུངས་པས། ནགས་ཤོད་མཁན་པོ་ན་རེ།
འཇིག་རྟེན་མགོན་པོ་རང་ཡང་མུ་མང་བ་ཡིན། དགེ་འདུན་ལས་བྱེད་དུ་མི་འཇུག་པ་ཟེར་བས། དེའི་ནུབ་མོ་མགོན་པོའི་བེང་ཟུར་བླ་དབྱེ་ལ་གཏད་པ་ཞིག་གཟིགས་གསུངས། དེའི་ནངས་པར་བླ་དབྱེ་ཤགས་སེ་ཤིགས་སེ་ལ་སོང་ནས་འདུག རྗེ་རིན་པོ་ཆེའི་ཞལ་ནས་ངའི་ཆོས་སྐྱོང་ཡང་ཆོས་སྐྱོང་བ་ཡིན། བྱ་བཞག་སྐྱོང་བ་མ་ཡིན་གསུངས། འདི་ལ་ཚིགས་སུ་བཅད་པ་ཡང༌། བྱ་བྱེད་གཙོར་བྱེད་དབང་ཆེན་རློམ་པ་ཡང༌། ། ཆོས་ཚོགས་འཛིན་ནས་མ་གུས་གྱུར་པའི་ཚེ། ། ལེགས་ལྡན་ནག་པོས་བེང་གིས་བསྣུན་པ་ཡི། །
ཡུན་རིང་འབད་ནས་བརྩིགས་པའི་བླ་དབྱེ་བཤིགས། ། ཞེས་གསུངས་པས་མགོན་པོ་བེང་ཡིན་ནོ། ། གཡོན་གྱི་དཔལ་ལྡན་ལྷ་མོ་འདི་ནི་དངོས་གྲུབ་བསྟན་གཟིགས་ཀྱི་རྒྱུད་ནས་འཇིག་རྟེན་མགོན་པོ་ཉིད་ཀྱང་དཔལ་ལྡན་མ་ལྷ་མོ་ཡིན་ཏེ། འདས་པའི་སངས་རྒྱས་མར་མེ་མཛད། ། མ་འོངས་འབྱོན་པའི་བྱམས་པ་མགོན། ། ད་ལྟར་བཞུགས་པ་ཤཱཀྱ་ཐུབ། ། ཀུན་གྱིས་མཐར་ནི་རིན་ཆེན་དཔལ། ། བོང་བུ་བཞོན་ནས་འགྲོ་བ་འདུལ། ། ཞེས་གསུངས་པས་སྐུ་ཚེ་འདིའི་མཛད་པ་ལྟར་བྱས་ན་རྗེ་རིན་པོ་ཆེ་དེས་སེམས་ཅན་དམྱལ་བའི་དོན་དུ་གཤེགས་ནས་དཔལ་ལྡན་ལྷ་མོ་བོང་བུ་ལ་ཞོན་པ་ཡིན་ནོ། ། དེ་དག་ལ་སོགས་པའི་མཛད་པའི་རིམ་པ་ལ་མཐའ་མེད།
དགེ་འདུན་གྱི་ཚོགས་འདུས་པ་ཡང་སྔ་ཕྱིའི་མཁས་པ་ཀུན་གྱི་དགོངས་པས་རྗེ་བཙུན་བྱམས་མགོན་གྱི་འཁོར་འདུས་པ་དང་པོ་དང་མཉམ་ཞེས་གསུངས་པ་དང་ཞབས་ཏོག་དང་འབྲེལ་བར་གྱུར་པ་ནི་སྐད་རིགས་མི་གཅིག་པའི་རྒྱ་གར་དང༌། དུ་རུ་ཀ་དང༌། ཁ་ཆེ་དང༌། བལ་པོ་དང༌། གར་ལོག་དང༌། ལི་དང༌། ཧོར་དང༌། འཇང་དང༌། རྒྱ་དང༌། ཁྱི་ཐན་དང༌།
མི་ཉག་དང༌། སྐད་རིགས་མི་གཅིག་པས་གསོལ་བ་འདེབས་པར་མཚོན་པར་བྱེད་པ་ལ་རྗེ་རིན་པོ་ཆེ་འབྲི་གུང་དཔལ་གྱི་དགོན་པར་དགུང་ལོ་བཞི་བཅུའི་བར་དུ་ཆོས་ཀྱི་འཁོར་ལོ་བསྐོར་བའི་དུས་སུ། རྒྱ་གར་གྱི་ཡུལ་དུ་ཕར་ལ་བཅོམ་ལྡན་འདས་ཐུབ་པ་ཆེན་པོ་དངོས་འཇིག་རྟེན་དུ་བྱོན་ནས་སེམས་ཅན་གྱི་དོན་མཛད་པ་ཡིན་ཟེར་བའི་སྙན་པ་བྱུང་ནས་ཡུལ་ཝ་རཱ་ཎ་སཱིའི་རྒྱལ་པོ་མགོ་རྩ་དེ་ཝ་ཞེས་བྱ་བ་འབྲི་གུང་དུ་དངོས་སུ་ཞལ་བལྟ་བར་བྱོན་པ་ལ་ཁོ་རྒྱལ་པོ་ཡིན་མིན་བརྟག་པའི་ཕྱིར་འབྲི་གུང་དུ་ཕེབས། གུང་དུ་རིན་པོ་ཆེའི་ཁྲི་ཆེན་པོ་བརྩིགས། གོས་ཆེན་གྱི་འབོལ་མང་པོ་བརྩིགས་ཙ་ན་ཁོ་དེ་རྣམས་ཀྱི་སྟེང་དུ་ཐེ་ཚོམ་མེད་པར་སོང་ནས་སཾསྐྲྀ་ཏའི་སྐད་མང་པོ་བསྒྱུར་ཞིང་བོད་ན་དྷརྨ་རཱ་ཛ་དང་ཛོ་ཀི་རཱ་ཛ་ཞིག་དང་གཉིས་འདུག་ཟེར་སྐད། དྷརྨ་རཱ་ཛ་དེ་ནི་འཇིག་རྟེན་མགོན་པོ་ཡིན་པར་འདུག ཛོ་ཀི་རཱ་ཛ་དེ་ནི་བླ་ཆེན་པོ་སྟག་ཚལ་ཟེར་བར་འདུག ཁོ་ཕར་ལོག་ནས་ཉི་འོག་ན་སྡེ་ཆེ་བའི་དུ་རུ་ཀ་ཕལ་པའི་རྒྱལ་སྲིད་བཟུང་ནས་རྒྱ་དཀར་པོ་ཕྱོགས་རིས་དང་བཅས་པ་ཐམས་ཅད་འཇིག་རྟེན་མགོན་པོ་ལ་གསོལ་བ་མི་འདེབས་པ་མེད། དེ་གཡས་ཀྱི་དཀར་པོ་འདི་ནི་དེ་མཚོན་པར་བྱེད་པའི་རྒྱལ་པོ་པྲོག་ཞུ་ཕུད་པ་འདིའོ། ། རྒྱ་ནག་པོའི་ཡུལ་ན་མར་ལ་རྗེ་བཙུན་འཇམ་དབྱངས་དངོས་འཇིག་རྟེན་དུ་བྱོན་ནས་སེམས་ཅན་གྱི་དོན་མཛད་པ་ཡིན་ཟེར་བའི་སྙན་པ་བྱུང༌།
རྒྱ་ནག་པོའི་སྲས་རྒྱལ་བུ་བཟང་པོ་བྱ་བ་དེས་འབྲི་གུང་གི་ཕྱོགས་སུ་སྨན་དང་མཆོད་པ་ཕུལ་བས་དེའི་རྒྱབ་ལྗང་ཁུ་དེ་ནི་རྒྱ་ནག་གི་རྒྱལ་པོ་ཡིན་ནོ། ། སྟག་གཟིག་གི་རྒྱལ་ཁམས་ན་ཕར་ལ་འཇིག་རྟེན་མགོན་པོའི་བུ་སློབ་གསུམ་ཕྱིན་པ་ལ་མི་མཚོན་ཆ་ཐོགས་པ་མང་པོ་བྱུང་ནས་རྒྱལ་པོའི་དྲུང་དུ་འདོང་ཟེར། ཟངས་ཀྱི་རུས་སྦལ་གྱི་ཁ་ནས་འབབ་པའི་རྫིང་བུ་ཞིག་གི་ནང་དུ་ལུས་པོ་འཁྲུར་བཅུག དེར་གསོད་ལུགས་ལ་སོགས་པ་ཞིག་བྱེད་པ་ཡིན་སྙམ་ཙ་ན་གོས་ཆེན་གྱི་ན་བཟའ་མང་པོ་གསོལ་ནས་ཁོའི་རྒྱལ་ཕྲན་བྱེད་དུ་བཅུག གཉིས་བྲོས་ནས་ཕྱིན། གཅིག་ནི་རྒྱལ་ཕྲན་བྱས་ནས་བསྡད། སྟག་གཟིག་གི་རྒྱལ་པོ་དེ་ཡང་འབྲི་གུང་གི་ཕྱོགས་སུ་ཕྱག་འཚལ་བ་དང་བསྟོད་པ་མང་པོ་བྱེད་ཅིང་འདུག་པ་དེ་མཚོན་པར་བྱེད་པའི་གཡོན་ངོས་ཀྱི་དཀར་པོ་འདི་ནི་སྟག་གཟིག་གི་རྒྱལ་པོ་ཐལ་མོ་སྦྱར་བ་ཡིན་ནོ། ། ཁྲོམ་གེ་སར་དམག་གི་རྒྱལ་ཁམས་ན་ཕར་ལ་ཇོ་བོ་ཐུགས་རྗེ་ཆེན་པོ་དངོས་སུ་འཇིག་རྟེན་དུ་བྱོན་ནས་སེམས་ཅན་གྱི་དོན་བྱེད་པ་ཡིན་ཟེར་བའི་སྙན་པ་བྱུང༌། ཁྲོམ་གེ་སར་དམག་གི་རྒྱལ་པོ་དེས་དཀྱུས་ཁ་མཐར་ཁན་བྱ་བའི་རྙེད་པར་དཀའ་བའི་རིན་པོ་ཆེ་སྣ་བདུན་ལན་གསུམ་འབྲི་གུང་དུ་བསྐུར་ནས་བྱུང་བས་དེ་མཚོན་པར་བྱེད་པ་ལ་དེའི་རྒྱབ་ཀྱི་ལྗང་གུ་དེ་ནི་ཁྲོམ་གེ་སར་དམག་གི་རྒྱལ་པོ་ལག་ན་རིན་པོ་ཆེ་ཐོགས་ནས་འབུལ་བར་བྱེད་པ་ཡིན་ནོ། ། དེ་ལྟར་མཐའ་བཞིའི་རྒྱལ་པོ་བཞིས་ཀྱང་གསོལ་བ་འདེབས་པ་ན།
བོད་ཀྱི་རྒྱལ་པོ་ལྟ་ཅི་སྨོས། དེས་དེའི་ལིང་ཚེ་བཤད་ཟིན་ཏོ། ། དེ་དག་གིས་དོན་མདོར་བསྡུས་ནས་ཚིགས་སུ་བཅད་པ། ཐུབ་པས་རང་བསྔགས་ཁ་བ་ཅན་ལྗོངས་སུ། ། ཡུན་རིང་འཚོ་གཞེས་ཚད་མེད་ཕྲིན་ལས་ཀྱིས། ། དཔག་མེད་འགྲོ་བའི་དོན་མཛད་འཇིག་རྟེན་མགོན། ། དུས་གསུམ་འགྲན་ཟླ་བྲལ་ལ་ཕྱག་འཚལ་ལོ། ། ཞེས་བྱ་བ་ཡིན་ནོ། ། དེ་ལྟ་བུའི་མཛད་པའི་རྣམ་པར་ཐར་པ་འདི་དག་གང་གིས་བརྗོད་པ་དང༌། ཐོས་པ་དང༌།
མཐོང་བ་དང༌། དྲན་པར་གྱུར་པ་དེ་དག་ཐམས་ཅད་ཀྱང་མཚུངས་པ་མེད་པའི་མགོན་པོ་དེ་ཉིད་ཀྱི་ཕྲིན་ལས་ཀྱིས་བསྡུས་ནས་རྒྱུད་སྨིན་པ་དང་གྲོལ་བར་མཛད་ཅིང་བྱང་ཆུབ་ལ་འགོད་པར་ངེས་སོ། ། རྟག་པར་བཞུགས་པའི་ཕོ་བྲང་དུ་གཤེགས་ཡང་ཞལ་སྔ་ནས་རྒྱལ་པོ་ཟླ་འོད་ཀྱི་རྣམ་པར་ཐར་པ་ལ་བརྟེན་ནས་ཕྲིན་ལས་བསྟན་པ་འདི་དག་གང་གིས་མཐོང་བ་དང་ཐོས་པ་དང་དྲན་པས་ཡིད་སྐྱོ་བ་ཙམ་མམ་ཐ་ན་རྣ་ལམ་དུ་ཡང་གྲགས་པ་ཙམ་ཐམས་ཅད་ང་ཡི་གདུལ་བྱ་ཡིན་པས་ང་ཉིད་ཀྱིས་སྨིན་ཅིང་གྲོལ་བར་བྱེད་དེ། སངས་རྒྱས་ཀྱི་སར་འཁྲིད་པ་ཡིན་པས་འདི་རྣམས་འཁོར་བསྡུས་པའི་ཐབས་ཡིན་ཅེས་གསུངས་པས་མཛད་པ་འདི་ཐོས་པ་དེ་དག་ཀྱང་དོན་དང་ལྡན་པ་ཡིན་ནོ། ། བརྗོད་པ་དེ་དག་ཀྱང་དོན་དང་ལྡན་པ་ཡིན་ནོ། ། ཐོས་པ་དེ་དག་ཀྱང་དོན་དང་ལྡན་པ་ཡིན་ནོ། ། དྲན་པ་དེ་དག་ཀྱང་དོན་དང་ལྡན་པ་ཡིན་ནོ། ། དེ་དག་གི་དོན་མདོར་བསྡུས་ནས་ཚིགས་སུ་བཅད་པ། གུས་པས་གསོལ་བ་གང་བཏབ་ཆོས་ཀྱི་སྐུ། ། མཐར་ཐུག་མཉམ་ཉིད་བདེ་ཆེན་མཛད་པ་ཡི། །
མཚུངས་མེད་འགྲོ་མགོན་ཆོས་རྗེ་རིན་ཆེན་གྱི། ། སྐུ་གསུང་ཐུགས་ལ་ཕྱག་འཚལ་སྐྱབས་སུ་མཆི། ། ཞེས་བྱ་བ་ཡིན་དེ་ལྟ་བུའི་མཛད་པའི་རྣམ་པར་ཐར་པ་འདི་ནི་ལྷོ་བྲག་མཁར་ཆུའི་རི་ཁྲོད་དུ་གྲུབ་ཐོབ་མང་པོའི་བསྟི་གནས་ནགས་སྟོད་བྲག་རི་ཡི་དཀྱིལ་མཐོང༌། དཔལ་ལྡན་ངད་ཕུ་བའི་བཞུགས་གནས་ས་ལི་དཔལ་ཕུག་སངས་རྒྱས་ཀྱི་གླིང་དུ་བན་དྷེ་ཤེས་རབ་འབྱུང་གནས་ཀྱིས་སྦྱར་བ་ལགས་སོ། ། འདི་བྲིས་དགེ་བས་འགྲོ་བ་མ་ལུས་ཀུན། ། ཀུན་མཁྱེན་མཉམ་མེད་ཆོས་རྗེ་རིན་ཆེན་གྱི། ། མི་ཟད་རྒྱན་གྱི་འཁོར་ལོར་གྱུར་ནས་ཀྱང༌། ། བླ་མེད་ཆོས་ཀྱིས་འགྲོ་བ་འདྲེན་པར་ཤོག། །།
༠༤༽ ༄། །འཇིག་རྟེན་གསུམ་གྱི་མགོན་པོའི་རྣམ་པར་ཐར་པ་རྨ་བྱ་སེང་གེ་མ།།
ཨོཾ་སྭ་སྟི། ། གནས་འོག་མིན་འབྲི་གུང་ཕོ་བྲང་ནས། ། རྗེ་འགྲོ་མགོན་བླ་མ་རྡོ་རྗེ་འཆང༌། ། དཔལ་འཁོར་འདས་དབང་ཕྱུག་རིན་པོ་ཆེ། ། ཡབ་མཚུངས་མེད་ཆོས་རྗེའི་བཀྲ་ཤིས་ཤོག ། ཁྱེད་འདིར་ཚོགས་དད་ལྡན་སྐྱེས་བུ་རྣམས། ། རྐྱེན་རྣམ་རྟོག་མཚན་མས་མ་གཡེངས་པར། ། སེམས་དད་པའི་མོས་གུས་ཆེན་པོ་ཡིས། ། གཏམ་སྙན་པའི་དབྱངས་འདི་དེ་རིང་གསོན། ། སྤྱིར་སྟོང་གསུམ་མི་མཇེད་འཇིག་རྟེན་གྱི། །
དབུས་གླིང་བཞིའི་སྙིང་པོ་འཛམ་གླིང་འདིར། ། སྐྱབས་ཐུབ་པ་ཆེན་པོའི་བསྟན་པ་ལ། ། དུས་ངན་པ་ཐ་མའི་སྙིགས་དུས་སུ། ། ཐུགས་བརྩེ་བས་འགྲོ་བའི་དོན་གཟིགས་ནས། ། ད་རྩོད་པ་མེད་པའི་རྡོ་རྗེ་འཆང༌། ། ཕ་མཉམ་མེད་སངས་རྒྱས་ཡེ་ཤེས་སྐུ། ། དཔལ་འབྲི་གུང་བླ་མ་རིན་ཆེན་བྱོན། ། རྗེ་འགྲན་ཟླ་མེད་པའི་སྤྲུལ་སྐུ་དེ། ། འབྲི་དམ་པ་ཆོས་ཕྱུག་ཀླུང་དུ་འཁྲུངས། ། དོན་སྒྲུབ་པ་ཟླ་ཤོད་སྟོད་དུ་མཛད། །
མཐར་ཡོན་ཏན་ངམ་ཤོད་ཀླུང་དུ་རྫོགས། ། ཡུལ་དབུ་རུ་བྱང་ཕྱོགས་ས་ཡི་ཆར། ། ཁོང་འཇིག་རྟེན་ལྷ་མི་ཀུན་གྱིས་མཆོད། ། གཞོ་འབྲི་གུང་དཔལ་གྱི་ནགས་ཁྲོད་དུ། ། འཁོར་འབུམ་ཕྲག་བྱེ་བའི་ཚོགས་པ་བསྐྱངས། ། འཕྲལ་མངའ་རིས་བོད་ལ་སྤྱོད་ཡུལ་མཛད། ། སྐུ་སྙན་པས་འཇིག་རྟེན་ཡོངས་ལ་གྲགས། ། བོད་གངས་ཆེན་དབུས་སུ་དཔལ་འབར་བས། ། ཡུལ་འཛམ་གླིང་མཐའ་བཞིའི་ལོངས་སྤྱོད་འདུས། ། རྗེ་དུས་གསུམ་མཁྱེན་པའི་རིན་པོ་ཆེ། །
སྐྱབས་འགྲོ་མགོན་བླ་མ་དམ་པ་དེ། ། དུས་རྟག་ཏུ་མཉམ་ཉིད་ངང་ལ་བཞུགས། ། ལས་རྒྱུ་འབྲས་རྟེན་འབྲེལ་མངོན་དུ་གྱུར། ། ཤར་མངོན་དགར་གསུངས་པའི་དམ་ཆོས་གསན། ། ནུབ་བདེ་བ་ཅན་གྱི་ཞིང་ཁམས་གཟིགས། ། གཙོར་སངས་རྒྱས་རྣམས་དང་དགོངས་པ་བསྟུན། ། འཁོར་སེམས་དཔའ་རྣམས་ཀྱིས་གདོང་གྲོགས་མཛད། ། ཕྱོགས་ཐ་དད་སྤྲུལ་པ་དུ་མ་དང༌། ། སྐུ་རྣམ་འཕྲུལ་བཀོད་པ་དུ་མ་བསྟན། ། མ་མཁའ་འགྲོའི་ཚོགས་རྣམས་སྤྲིན་ལྟར་འདུས། །
མགོན་ཆོས་སྐྱོང་ཚོགས་རྣམས་བྲན་ལྟར་བཀོལ། ། སྡེ་ཆེན་པོའི་ལྷ་སྲིན་དམ་ལ་བཏགས། ། མཐོ་ནམ་མཁའི་ཉི་མ་རྟོད་ལ་མནན། ། གདོང་བསྟན་པའི་དགྲ་བོ་གར་ལོག་བཏུལ། ། ཤར་མི་ཉག་རྒྱལ་ཁམས་སྲོག་ལས་སྐྱབས། ། བྱ་རྒོད་པོ་གནམ་ལ་འཕུར་བ་ལ། ། སྒོམ་ཏིང་འཛིན་གཉུག་མའི་འོད་གསལ་བཏབ། ། དམའ་ན་རག་དམྱལ་བ་གཏིང་ནས་དྲངས། ། འདིར་སེམས་ཅན་སངས་རྒྱས་ས་ལ་བཀོད། ། ཁོང་འཇིག་རྟེན་སྡུག་བསྔལ་རྣམ་གཟིགས་ནས། །
ཐུགས་ཚད་མེད་སྙིང་རྗེ་ཆེན་པོ་ཡིས། ། གཞན་འགྲོ་དོན་མཛད་པར་བཞེད་དགོངས་ནས། ། ཕ་མཚུངས་མེད་ཆོས་རྗེ་རིན་ཆེན་དེ། ། ཡུལ་འཕྲང་བུའི་གནས་སུ་བྱོན་ཙམ་ན། ། ལྷ་གཉེན་པོ་བར་ལྷས་གཤེགས་སུན་བགྱིས། ། གནས་བྱང་ཕྱོགས་རྒྱུད་དུ་གཤེགས་ཙམ་ན། ། གཉན་ཆེན་པོ་ཐང་ལྷས་བསུ་བ་བྱས། ། བྱང་ནམ་རའི་རི་ལ་བཞུགས་ཙམ་ན། ། ལྷ་ཚངས་པའི་རྒྱལ་པོས་གསོལ་བ་བཏབ། ། དཔལ་ཕག་མོ་གྲུ་རུ་བྱོན་ཙམ་ན། །
ནུབ་ཨུ་རྒྱན་མཁའ་འགྲོས་སྤྱན་འདྲེན་བྱས། ། དབུས་ཡར་ལུང་མཐིལ་དུ་བྱོན་ཙམ་ན། ། ལྷ་ཡར་ལྷ་ཤམ་པོས་འབུལ་བ་བྱས། ། འཁོར་ཁྲི་ཕྲག་མང་པོས་མངོན་སུམ་དུ། ། ཀླུ་གཟི་ཆེན་གུས་པས་ཞབས་ལ་གཏུགས། ། དུས་གཉེན་པོ་ཁྱད་པར་འཕགས་པ་ལ། ། ཤར་རྨ་ཆེན་སྤོམ་རས་སྣ་དྲངས་པའི། ། བོད་མངའ་རིས་ལྷ་འདྲེ་ཐམས་ཅད་ཀྱིས། ། དོན་ཟབ་ཅིང་རྒྱ་ཆེའི་དམ་ཆོས་ཞུས། ། ཚོགས་རྒྱ་མཚོ་ལྟ་བུ་སྐྱོང་བ་ལ། །
ཀླུ་མ་དྲོས་རྒྱལ་པོས་སྦྱིན་བདག་བྱས། །

མཐོ་བཅུ་གསུམ་གུང་གི་ལྷ་རྣམས་ཀྱིས། ། ཆོས་གསུང་ཚེ་མེ་ཏོག་ཆར་པ་ཕབ། ། འོག་རྒྱ་མཚོར་གནས་པའི་ཀླུ་རྣམས་ཀྱིས། ། དོན་དགོས་འདོད་ཀུན་སྒྲུབ་བར་ཆད་བསལ། ། སྟེང་བར་སྣང་གནོད་སྦྱིན་མ་ལུས་པས། ། ཐུགས་ཅི་བཞེད་གཏེར་མཛོད་ཐམས་ཅད་ཕུལ། ། རྗེ་ལྷ་མི་ཀུན་གྱི་མཆོད་པའི་གནས། ། ཕ་མཉམ་མེད་དཔལ་ལྡན་སྤྱན་སྔ་བ། ། ཁོང་ས་སྟེང་སློབ་མའི་མཆོག་གྱུར་པ། ། ད་བསམ་གྱིས་མི་ཁྱབ་མཐའ་ཡས་འདུས། ། ལྷ་བརྒྱ་བྱིན་ཚངས་པས་སྣ་དྲངས་པའི། །
ད་ལྷ་ཀླུ་གནོད་སྦྱིན་བྱེ་བ་འདུས། ། ཁོང་དབུ་སེ་དང་ཉག་སེས་སྣ་དྲངས་པའི། ། ད་གྲུབ་ཐོབ་བརྒྱ་སྟོང་མང་པོ་འདུས། ། ཁོང་གཙག་རྩང་གཉིས་ཀྱིས་སྣ་དྲངས་པའི། ། ད་མཚན་ཉིད་ཚོགས་དཔོན་བརྒྱ་སྟོང་འདུས། ། ཁོང་ཐག་མ་དང་དྭགས་པོས་སྣ་དྲངས་པའི། ། ད་འདུལ་འཛིན་ཚོགས་དཔོན་བརྒྱ་སྟོང་འདུས། ། ཁོང་སྐྱོ་དང་དཔོན་གྱིས་སྣ་དྲངས་པའི། ། ད་བཀའ་གདམས་ཚོགས་དཔོན་བརྒྱ་སྟོང་འདུས། ། ཁོང་གནུབས་དང་འཕགས་པས་སྣ་དྲངས་པའི། །
ད་རྒྱ་བོད་ལོ་ཙཱ་བརྒྱ་སྟོང་འདུས། ། ཁོང་ཀྲེ་རྔོག་གཉིས་ཀྱིས་སྣ་དྲངས་པའི། ། ད་སྔགས་པའི་ཚོགས་དཔོན་བརྒྱ་སྟོང་འདུས། ། ཁོང་བདུད་རྩི་དང་བལ་པོས་སྣ་དྲངས་པའི། ། ད་རྣལ་འབྱོར་ཚོགས་དཔོན་བརྒྱ་སྟོང་འདུས། ། ཁོང་ལྷོ་བྱང་རྗེ་སྒོམ་བསོད་ནམས་ཅན། ། ད་ས་བདག་རྒྱལ་པོ་བརྒྱ་སྟོང་འདུས། ། ཁོང་བརྟུལ་ཞུགས་སྡོམ་པ་གསུམ་ལྡན་པའི། ། ད་སྒོམ་ཆེན་བྱེ་བ་དུང་ཕྱུར་འདུས། ། སྤྱིར་སྔ་ཕྱི་ཀུན་ཏུ་ཞབས་དྲུང་དུ། །
འཁོར་འདུས་ཤིང་ལྷགས་པ་དེ་དག་ལ། ། ལར་གྲུབ་ཐོབ་གྲགས་པ་གྲངས་ལས་འདས། ། ལར་མཁས་བཙུན་དགེ་བཤེས་གྲངས་ལས་འདས། ། ལར་ཆོས་ཉན་སྟོན་པ་གྲངས་ལས་འདས། ། ལར་མཐུ་ཆེན་སྔགས་པ་གྲངས་ལས་འདས། ། ལར་རྣལ་འབྱོར་དགེ་བསྙེན་གྲངས་ལས་འདས། ། ལར་ཕྱོགས་བཞིའི་ཡོན་བདག་གྲངས་ལས་འདས། ། སྤྱིར་སིངྒྷ་གླིང་པ་ཚུན་ཆོད་ནས། ། རྒྱ་ཁྱི་ཐན་མི་ཉག་ཡན་ཆད་ཀྱི། ། འཁོར་འདུས་པའི་སྐྱེ་བོ་མི་རྣམས་ལ། །
ལྷ་མི་མིན་འདུས་པ་གྲངས་ལས་འདས། ། ཞལ་དངོས་སུ་མཇལ་བ་མ་ཡིན་ཏེ། ། ཡུལ་ཁ་ཆེའི་བླ་མས་སྣ་དྲངས་པའི། ། རྒྱ་དཀར་ནག་པཎ་ཆེན་བརྒྱ་སྟོང་གིས། ། སྐུ་ཆེ་བའི་ཡོན་ཏན་དུ་མས་བསྟོད། ། ཕྱི་མཐའ་ཡི་རྒྱ་མཚོར་ཉེ་བ་ན། ། ཁོང་བསྐོས་པའི་རྒྱལ་པོ་བཞི་གནས་པ། ། ཤར་རྒྱ་ནག་གཙུག་གི་རྒྱལ་པོ་དེས། ། འདིར་བདུག་སྤོས་སྨན་གྱིས་མཆོད་པ་ཕུལ། ། ལྷོ་རྒྱ་གར་ཆོས་ཀྱི་རྒྱལ་པོ་དེས། །
འདིར་སྤྱི་བོ་ཐོད་ཀྱིས་ཞབས་ལ་གཏུགས། ། ནུབ་སྟག་གཟིག་ནོར་གྱི་རྒྱལ་པོ་དེས། ། འདིར་གུས་པས་གཏུགས་ཅིང་དད་པས་བསྟོད། ། བྱང་གེ་སར་དམག་གི་རྒྱལ་པོ་དེས། ། འདིར་གཡུ་དངུལ་མུ་ཏིག་མེ་ཏོག་ཕུལ། ། སྨད་མི་ཉག་འགའ་ཡི་རྒྱལ་པོ་དེས། ། འདིར་གོས་ཆེན་གསེར་སོགས་འབུལ་བ་བྱས། ། སྟོད་མངའ་རིས་ཁ་བ་ཅན་ལྗོངས་སུ། ། ཡུལ་པུར་རྒྱལ་བོད་ཀྱི་རྒྱལ་པོ་རྣམས། ། ཆོས་འབུལ་བ་ཞབས་ཏོག་དཔག་མེད་པས། །
འདིར་མཉེས་པར་བྱས་ཤིང་ཡུན་རིང་བསྟེན། ། ལར་ཞབས་ཏོག་འབུལ་བ་མཐའ་མེད་པས། ། སྤྱིར་རྒྱལ་པོའི་ཞབས་ཏོག་རྩིས་ལས་འདས། ། སྤྱིར་ཞང་བློན་ཞབས་ཏོག་རྩིས་ལས་འདས། ། སྤྱིར་ཡོན་བདག་ཞབས་ཏོག་རྩིས་ལས་འདས། ། སྤྱིར་ལྷ་འདྲེའི་ཞབས་ཏོག་རྩིས་ལས་འདས། ། སྤྱིར་བུ་སློབ་ཞབས་ཏོག་རྩིས་ལས་འདས། ། སྤྱིར་རྒྱ་བོད་ཧོར་གསུམ་མཐའ་དག་ནས། ། ད་བརྒྱ་འབུལ་སྟོང་འབུལ་རྩིས་ལས་འདས། ། མཐོ་སྤྱི་གཙུག་ནོར་བུ་འཛམ་གླིང་རྒྱན། །
ཁོང་འཇིག་རྟེན་ཆེན་པོ་ཐམས་ཅད་ཀྱིས། ། ཞབས་པདྨོའི་གདན་ལ་སྤྱི་བོས་རེག ། ཕ་སྐྱབས་མཆོག་སངས་རྒྱས་རིན་པོ་ཆེ། ། ད་དཀར་པོའི་རྒྱ་ལ་གྲགས་ཙམ་ན། ། རྗེ་འགྲོ་བའི་རེ་སྐོང་ཆོས་ཆར་འབེབས། ། ཞལ་གང་མཐོང་ལམ་ཟིན་དོན་ཆེན་གྲུབ། ། དཔལ་མཧཱ་བོ་དྷིའི་སྤྲུལ་པར་གྲགས། ། ད་ནག་པོའི་རྒྱ་ལ་གྲགས་ཙམ་ན། ། དགུང་ནམ་མཁའི་ལྷ་ཚོགས་ཐམས་ཅད་ཀྱིས། ། ལུས་གུས་པས་བཏུད་ཅིང་མཆོད་གྱུར་པའི། །
དཔལ་མཉྫུ་ཤྲཱི་ཡི་སྤྲུལ་པར་གྲགས། ། ད་ཁྱི་ཤད་ཧོར་ལ་གྲགས་ཙམ་ན། ། འཁོར་བྱེ་བ་དུང་ཕྱུར་དགེ་སྦྱོང་ཅན། ། སྐྱབས་མགོན་མེད་འགྲོ་བ་ཡོངས་ཀྱི་དཔལ། ། དཔལ་ཨཱརྻ་པ་ལོའི་སྤྲུལ་པར་གྲགས། ། ད་མངའ་རིས་བོད་ལ་གྲགས་ཙམ་ན། ། རྗེ་སངས་རྒྱས་ཀུན་གྱི་བདག་ཉིད་སྐུ། ། དཔལ་དྲུག་པ་རྡོ་རྗེ་འཆང་ཆེན་དུ། ། འདིར་རྩོད་པ་མེད་པར་ཡོངས་སུ་གྲགས། ། ལྷོ་འཛམ་བུ་གླིང་འདིར་མ་གཏོགས་པ། །
ཕྱོགས་གླིང་གསུམ་འཇིག་རྟེན་གཞན་དག་ན། ། ལྷ་གནོད་སྦྱིན་དྲི་ཟའི་ཚོགས་རྣམས་ཀྱིས། ། ཕ་འཇིག་རྟེན་མགོན་པོའི་ཡོན་ཏན་བརྗོད། ། གནས་རི་རབ་སྟེང་གི་ལྷ་རྣམས་ཀྱིས། ། སེམས་དང་བས་འདུད་ཅིང་བསྔགས་པ་སྨྲ། ། འོག་ས་བདག་ཀླུ་གཉན་ཐམས་ཅད་ཀྱིས། ། ལུས་གུས་པས་ཐལ་སྦྱར་གསོལ་བ་འདེབས། ། རྗེ་མཐོང་བ་དོན་ལྡན་རིན་པོ་ཆེ། ། རྗེ་ཐོས་པ་དོན་ལྡན་རིན་པོ་ཆེ། ། རྗེ་དྲན་པ་དོན་ལྡན་རིན་པོ་ཆེ། །
རྗེ་ཚོགས་གསོག་ཞིང་མཆོག་རིན་པོ་ཆེ། ། རྗེ་ཆེ་འབགས་ཆེ་འཚེངས་རིན་པོ་ཆེ། ། རྗེ་ཆུང་འབགས་ཆུང་འཚེངས་རིན་པོ་ཆེ། ། རྗེ་དབང་གི་རྒྱལ་པོ་རིན་པོ་ཆེ། ། རྗེ་སྒྲོ་སྐུར་མེད་པ་རིན་པོ་ཆེ། ། རྗེ་མཚན་མཆོག་དོན་ལྡན་རིན་པོ་ཆེ། ། རྗེ་སྐྱུ་ར་སངས་རྒྱས་རིན་པོ་ཆེ། ། རྗེ་མགོན་མེད་སྐྱབས་གནས་རིན་པོ་ཆེ། ། རྗེ་དུག་གསུམ་ནད་སེལ་རིན་པོ་ཆེ། ། རྗེ་འཁོར་བའི་མཚོ་སྐེམ་རིན་པོ་ཆེ། །
རྗེ་བདེ་སྐྱིད་ཡོན་ཏན་རིན་པོ་ཆེ། ། རྗེ་སངས་རྒྱས་ཐོབ་མཛད་རིན་པོ་ཆེ། ། རྗེ་རིན་ཆེན་དེ་ཡི་ཞལ་སྔ་ནས། ། ཁྱེད་དད་དང་ལྡན་པའི་སྐྱེས་བུ་རྣམས། ། འདིར་ཁོ་བོའི་ཞལ་མཐོང་གསུང་ཐོས་ཤིང༌། ། གནས་བླ་དབྱེའི་ཐང་ལ་ཕྱིན་པ་ཀུན། ། ཚེ་ཕྱི་མ་ངན་སོང་མེད་དོ་གསུངས། ། གཞན་མཚན་ཐོས་དྲན་པར་གྱུར་པ་དང༌། ། སེམས་མོས་དང་གུས་པའི་བསམ་པ་ཡིས། ། ཁོང་ང་ཕྱིར་བྱ་བ་བྱེད་པ་རྣམས། །
ད་སྲིད་པའི་མཚོ་ལས་སྒྲོལ་ལོ་གསུང༌། ། སྤྱིར་དངོས་སམ་བརྒྱུད་པ་ཐམས་ཅད་དུ། ། ལས་རྒྱུ་འབྲས་ཕྲ་བས་འབྲེལ་བ་དང༌། ། ཞྭ་སྒོམ་ཞྭ་མགོ་ལ་བཞག་ཚད་ཀྱང༌། ། མཐར་ཅིས་ཀྱང་སངས་རྒྱས་ཐོབ་པར་ངེས། ། ཁྱེད་དད་དང་ལྡན་པའི་སྐྱེས་བུ་རྣམས། ། ཕ་འགྲོ་མགོན་བླ་མ་དེ་ཕྱོགས་སུ། ། དེ་སྔོན་ཆད་བྱ་བ་ཅི་བྱས་པ། ། ཚེ་འདི་ཕྱི་གཉིས་ཀྱི་དོན་ཆེན་འགྲུབ། ། དུས་གནས་སྐབས་དེ་རིང་ཕྱིན་ཆད་ཀྱང༌། །
རྗེ་དེ་ལ་གུས་པས་གསོལ་བ་ཐོབ། ། གསུང་ཐོས་པའི་ཆོས་བཞིན་ཉམས་སུ་ལོངས། ། དུས་གཏན་གྱི་དོན་ཆེན་འགྲུབ་པར་ངེས། ། གངས་ཏི་སེ་ལྷོ་ཕྱོགས་འཕགས་པའི་ཡུལ། ། ཆབ་སིན་དྷུ་དལ་གྱི་འབབ་པའི་ཀླུང༌། ། རི་གངས་ཆེན་ལྷོ་ཕྱོགས་སི་ཏའི་འགྲམ། ། མཐའ་གར་ལོག་སོག་པོའི་ཡུལ་དབུས་སུ། ། སྟོད་མངའ་རིས་ཆོས་ཀྱི་རྒྱལ་པོ་མཆོག ། བླ་ཡ་རབས་རྗེ་འབངས་ཐམས་ཅད་དང༌། ། ད་དད་སྒོམ་གྲ་མས་སྣ་དྲངས་པའི། །
ཁྲོམ་འདུས་པའི་སྐྱེ་བོ་མི་རྣམས་ལ། ། གནས་རི་ཁྲོད་རྣལ་འབྱོར་སྒྲུབ་པ་པོ། ། དོན་སྦྱངས་སྟོབས་སྤྱོད་པ་རྒྱལ་བའི་སྲས། ། ཡབ་ཆོས་རྗེའི་ཉེར་གནས་སྤྱན་སྔ་བས། ། ཁོང་གྲོགས་མཆེད་ཀུན་ལ་དེ་སྐད་སྨྲས། ། རྒྱལ་བ་ཡབ་སྲས་ཁྱོད་སྐུ་ཅི་འདྲ་བ། ། འཁོར་དང་སྐུ་ཚེའི་ཚད་དང་ཞིང་ཁམས་སོགས། ། ཁྱོད་ཀྱི་མཚན་མཆོག་བཟང་པོ་ཅི་འདྲ་བ། ། དེ་འདྲ་ཁོ་ནར་བདག་སོགས་འགྱུར་བར་ཤོག ། ཁྱོད་ལ་བསྟོད་ཅིང་གསོལ་བ་བཏབ་པའི་མཐུས། །
བདག་སོགས་གང་དུ་གནས་པའི་ས་ཕྱོགས་དེར། ། ནད་དང་དབུལ་ཕོངས་འཐབ་རྩོད་ཞི་བ་དང༌། ། ཆོས་དང་བཀྲ་ཤིས་འཕེལ་བར་མཛད་དུ་གསོལ།། །། ༠༥༽ ༄། །འཇིག་རྟེན་གསུམ་གྱི་མགོན་པོའི་རྣམ་པར་ཐར་པ་མཐོང་བ་དོན་ཡོད་མ།། ཨོཾ་སྭ་སྟི། ། རྗེ་མཐོང་བ་དོན་ཡོད་ཀྱི་ཞབས་ལ་འདུད། ། ཁྱེད་འདིར་ཚོགས་ཀྱི་ལྷ་མི་ཐམས་ཅད་ཀུན། ། རྐྱེན་རྣམ་རྟོག་གི་སྤྲོས་པས་མ་གཡེངས་པར། ། སྙན་ལྷན་ནེ་དབང་པོ་གཏད་ནས་ཀྱང༌། །
ཚིག་སྙན་པའི་གཏམ་འདི་གསན་པར་ཞུ། ། གནས་བྱང་ཕྱོགས་ཁ་བ་ཅན་གྱི་ལྗོངས། ། ལྷོ་འཛམ་གླིང་སྙིང་པོ་ཡུལ་དབུས་འདིར། ། དཔལ་མ་ག་དྷ་རུ་གྲགས་པ་དེ། ། རྗེ་སངས་རྒྱས་འདུས་སྐུའི་བཞུགས་གནས་ཡིན། ། འཁོར་དགྲ་བཅོམ་བྱེ་བའི་ཕོ་བྲང་དེ། ། གཞོ་འབྲི་གུང་དཔལ་གྱི་ནགས་ཁྲོད་ཡིན། ། ཁོང་དེར་བཞུགས་ཀྱི་བླ་མ་རིན་ཆེན་དེ། ། སྔོན་ཐོག་མེད་དུས་ནས་སངས་རྒྱས་ཤིང༌། ། དོན་སྐུ་ཡི་རོལ་པ་བསམ་ཡས་ཀྱང༌། །
མ་མཁའ་མཉམ་སེམས་ཅན་དོན་སླད་དུ། ། ཀླུང་འབྲི་རྒྱལ་དམ་པ་ཆོས་ཕྱུག་གི། ། གནས་གྲོང་ཁྱེར་ཆེན་པོ་ཙུ་ངུར་བལྟམས། ། ཁྱོད་དགུང་ལོ་བརྒྱད་དུ་ལོན་པའི་ཚེ། ། དཔལ་བཛྲ་བྷཻ་རའི་རྣམ་ཐར་གཟིགས། ། རྩིབས་རླུང་མོ་ཆེ་ན་བཞུགས་པའི་ཚེ། ། ཞིང་འཁོར་འདས་མེ་ལོང་ལྟ་བུར་མཁྱེན། ། དཔལ་ཕག་མོ་གྲུ་རུ་བྱོན་པའི་ཚེ། ། འཁོར་ཐམས་ཅད་དེ་རིང་རྫོགས་སོ་གསུང༌། ། ནུབ་ཨེ་ཆུང་ཕུག་ན་སྒོམ་པའི་ཚེ། །
ཆོས་ཕྱི་ནང་རྟེན་འབྲེལ་མངོན་དུ་གྱུར། ། བྱང་ནམ་རའི་གླག་མོར་བཞུགས་པའི་ཚེ། ། གཉན་ཆེན་པོ་ཐང་ལྷས་བསུ་བ་བྱས། ། བྱ་ནམ་མཁའི་དབྱིངས་ལ་འཕུར་བའི་ཚེ། ། སྒོམ་ཏིང་ངེ་འཛིན་ལ་དྲན་པ་གནས། ། དཔལ་རྡོ་རྗེ་གདན་དུ་བཞུགས་པའི་ཚེ། ། དགྲ་དུ་རུ་ཀ་ཡི་དམག་ཚོགས་བཟློག ། ཆོས་ཟབ་མོ་གསུང་བར་བཞེད་པའི་ཚེ། ། སྟེང་ལྷ་ཕྲུག་རྣམས་ཀྱིས་བསྐུལ་མ་བཏབ། ། རྟ་ཅང་ཤེས་བང་སྣ་བསྐུལ་བའི་ཚེ། །
གསུང་ཚིག་གཅིག་བསྒྱུར་བས་གོ་བ་བླངས། ། རྒྱང་རིང་པོར་མཚན་ཙམ་ཐོས་པའི་ཚེ། ། བླ་མི་ཉག་རྒྱལ་པོས་མཆོད་པ་ཕུལ། ། ཡོངས་དེ་འདྲའི་བླ་མ་རིན་ཆེན་དེ། ། འདས་མ་འོངས་ད་ལྟ་དུས་གསུམ་དུ། ། སྔར་མ་བྱུང་ཕྱིས་ཀྱང་མི་འབྱུང་ཞིང༌། ། དུས་ད་ལྟ་ལྷར་བཅས་འཇིག་རྟེན་ན། ། རྗེ་དེ་འདྲ་བཞུགས་པ་མི་སྲིད་པས། ། དཔལ་ཨུ་དུམ་ཝཱ་ར་ལྟ་བུ་ཡིན། ། ཡོངས་དེ་འདྲའི་བླ་མ་རིན་པོ་ཆེ། །
ཞལ་མཐོང་བར་དཀའ་འོ་རིན་པོ་ཆེ། ། གསུང་ཐོས་པར་དཀའ་འོ་རིན་པོ་ཆེ། ། ཡོངས་བཀའ་དྲིན་ཆེ་འོ་རིན་པོ་ཆེ། ། ད་བརྗེད་ཐབས་མེད་དོ་རིན་པོ་ཆེ། ། མི་བདག་དང་འགྲོ་དྲུག་སེམས་ཅན་ལ། ། སྐྱབས་གཞན་ན་མེད་དོ་འགྲོ་བའི་མགོན། ། དེ་ལྟ་བུའི་བླ་མ་རིན་ཆེན་དེ། ། ལྷོ་འཛམ་གླིང་སྙན་པས་ཀུན་ཁྱབ་ཅིང༌། ། སྤྱིར་བོད་ཁམས་ཀྱི་སྣང་བ་དབང་དུ་བསྡུས། ། རྒྱ་དཀར་ནག་ཧོར་བོད་ལ་སོགས་ཀྱི། །
མི་ཆེ་དགུ་རིང་བཅུ་དྲུང་དུ་ཚོགས། ། རྫས་དངོས་པོ་དགོས་དགུའི་མཆོད་པར་ཕུལ། ། འཁོར་ཕྱོགས་གཅིག་འདུས་པ་བདུན་ཁྲི་ལ། ། རབ་ཚེ་འདིར་སངས་རྒྱས་ཐོབ་པ་མང༌། ། འབྲིང་ས་བཅུའི་དབང་ཕྱུག་མན་ཆད་ནས། ། དབང་སེམས་ཉིད་རྟོགས་པ་ཡན་ཆོད་ལ། ། འཁོར་ཁྲི་ཕྲག་བྱེ་བ་བསམ་ཡས་ཀྱང༌། ། ཀུན་འདུས་པའི་གཙོ་བོ་གཉོས་ཆེན་ཡིན། ། མཆེད་གུས་འབུལ་རྒྱལ་སྲས་ལྡམ་བྷི་པ། ། འཕྲིན་ལས་མཐའ་ཡས་མཁན་ཆེན་དང༌། །
མཚན་ཡོངས་གྲགས་དཔལ་ཆེན་འཛམ་གླིང་རྒྱན། ། སྲས་ཉེ་དབང་རྒྱལ་པོ་ཆེན་པོ་ནི། ། དཔོན་སྒོམ་པ་རྡོ་རྗེ་སེང་གེ་དང༌། ། རྡོ་རྗེ་གདུང་འཛིན་རྒྱལ་པོ་དང༌། ། མི་ཆེན་པོ་གྱུར་པའི་དཔལ་བཞི་དང༌། ། ཁོང་རྩོད་མེད་ཀྱི་གྲུབ་ཐོབ་ཆོས་སྡིངས་པ། ། ངག་སྨྲ་བའི་སེང་གེ་སྤྱན་སྔ་བ། ། ཐུགས་འོད་གསལ་རྩལ་ཐོན་དགོན་དཀར་བ། ། བསོད་ནམས་རྒྱ་མཚོ་རས་ཆེན་དང༌། ། ཁོང་སྐྱེས་བུ་ཆེན་པོ་སོག་པའི་མཚན། །
པྲ་ཛྙཱ་ནམ་མཁའ་ངད་ཕུ་བ། ། འཇམ་དབྱངས་ཟུང་གཅིག་རྣམ་གཉིས་དང༌། ། རིགས་མཐོན་པོ་གསེར་པ་བྲག་ཐོག་པ། ། ཁོང་དེ་ལ་སོགས་པའི་གྲུབ་ཐོབ་རྣམས། ། མཚན་ཆེ་ལོང་བརྗོད་པ་གྲངས་མི་ལང༌། ། སྤྱིར་བུ་སློབ་གནམ་གྱི་སྐར་མ་ཙམ། ། དེ་འབྱུང་གནས་ཕོ་བྲང་དམ་པ་དེ། ། ཞིང་རྒྱ་མཚོ་ཀུན་གྱི་གཙོར་གྱུར་པ། ། གནས་གཞོ་སྟོད་དཔལ་གྱི་འབྲི་གུང་ཡིན། ། རྗེ་སངས་རྒྱས་ཀྱི་རྒྱལ་པོ་དེ་ན་བཞུགས། །
སྐྱབས་དམ་པའི་ལྷ་ཆོས་དེ་ན་ཡོད། ། གྲོགས་འཕགས་པའི་དགེ་འདུན་དེ་ན་ཡོད། ། ལྷ་དཀོན་མཆོག་གི་མཆོད་པ་དེ་ན་ཡོད། ། དོན་འཁོར་འདས་ཀྱི་བདེ་སྐྱིད་དེ་ན་ཡོད། ། རྒྱུ་ཚོགས་གཉིས་ཀྱི་ཞིང་ས་དེ་ན་ཡོད། ། གང་ཡོད་པའི་འབུལ་ས་དེ་ན་ཡོད། ། སུ་མེད་པའི་ཞུ་ས་དེ་ན་ཡོད། ། རྫས་འདོད་དགུའི་ལོངས་སྤྱོད་དེ་ན་ཡོད། ། ལར་ངོ་མཚར་གྱི་ལྟད་མོ་དེ་ན་ཡོད། ། གནས་དེ་ཀུན་གྱི་ཡིན་ལུགས་བཤད་ཙམ་ན། །
གང་བསགས་པ་ཆུང་ལ་བློ་གྲོས་ཞན། ། ཁྱོད་མིག་མེད་འཇིག་རྟེན་ཕལ་པ་རྣམས། ། མི་བདེན་བརྫུན་ཡིན་མིན་ཐེ་ཚོམ་ཟ། ། སྔར་མ་མཐོང་བས་ནི་ཡུས་ཀྱང་ཡུས། ། ཁྱེད་གཉིས་འཛིན་ཐེ་ཚོམ་མ་བྱེད་དང༌། ། ཡང་ངོ་མཚར་གྱི་ལྟད་མོ་འདི་འདྲ་ཡོད། ། ཁྲོམ་ལྷ་མི་འདུས་ཤིང་ཚོགས་ནས་ཀྱང༌། ། མགྲིན་གཅིག་ཏུ་གསོལ་བ་བཏབ་པའི་ཚེ། ། རྗེ་སངས་རྒྱས་ཀུན་གྱི་རྒྱལ་པོ་དེས། ། སྐུ་གཟི་མདངས་འོད་དང་བཅས་ནས་ཀྱང༌། །
དབུས་དགེ་འདུན་རྒྱ་མཚོའི་དཀྱིལ་འཁོར་དུ། ། གདན་སེང་གེའི་ཁྲི་ལ་བཞུགས་པའི་ཚེ། ། ས་ཆེན་པོ་རབ་ཏུ་གཡོས་པ་དང༌། ། འོད་འཇའ་ཚོན་འཁྲུག་ཅིང་སྤོས་ངད་ལྡང༌། ། ལྷས་མེ་ཏོག་རྫས་ཀྱི་མཆོད་པ་ནི། ། སྟེང་མཁའ་ལ་ཆར་ཚོགས་བབས་པ་འདྲ། ། གདུགས་རྒྱལ་མཚན་བ་དན་བླ་རེ་དང༌། ། སྒྲ་སྙན་པའི་རོལ་མོ་སྣ་ཚོགས་ཡོད། ། དེ་རྨོངས་པའི་ལོངས་སྤྱོད་མ་ལགས་ཏེ། ། རྗེ་སངས་རྒྱས་ལྔ་ཡི་བདག་ཉིད་ཡིན། །
ལར་དངོས་གྲུབ་བར་ཆད་རང་དབང་ཆེ། ། རི་དེ་ལ་གནས་སམ་ཕྱིན་པ་ཡིས། ། ཁོང་སྲོག་ཆགས་གྲོག་སྦུར་ལ་སོགས་ཀྱང༌། ། གནས་ངན་སོང་གསུམ་དུ་མི་ལྟུང་བ། ། རྗེ་འགྲོ་མགོན་དེ་ཡི་ཞལ་བཞེས་ཡིན། ། རྒྱང་རིང་པོར་གནས་པའི་མོས་གུས་ཅན། ། རྒྱ་དཀར་ནག་གཏིང་དུ་ཡོད་ན་ཡང༌། ། རྗེ་ང་དང་འབྲལ་བ་མེད་པ་ཡིན། ། དུས་རྟག་ཏུ་བཀའ་སྩལ་གསུངས་པས་ན། ། ལར་བསམ་པ་དེ་དང་མ་བྲལ་ན། །
ཚེ་འཕོས་མ་ཐག་ཏུ་སངས་རྒྱས་ཀྱི། ། ཞིང་བདེ་བ་ཅན་དུ་སྐྱེ་བར་ངེས། ། བདག་རྨོངས་པའི་ཕོ་ཚོད་མ་ལགས་ཏེ། ། རྗེ་བླ་མ་དམ་པའི་བཀའ་སྩལ་གཅིག ། ལུང་བདེ་བར་གཤེགས་པའི་མདོ་རྒྱུད་གཉིས། ། ཁྱོད་རྣལ་འབྱོར་པ་ཡི་ཉམས་མྱོང་གསུམ། ། ཆོས་རྟེན་ཅིང་འབྲེལ་བའི་ལོ་རྒྱུས་བཞི། ། ཁོང་ཚད་མ་བཞི་པོས་དེ་སྐད་གསུང༌། ། རྗེ་བླ་མ་རིན་ཆེན་ཞལ་སྔ་ནས། ། སྤྱིར་མཚན་ཐོས་ངན་སོང་གསུམ་ལས་བསྒྲལ། །
སྒོས་ཞལ་མཐོང་གསུང་ཐོས་ཐར་པ་བགྲོད། ། གཞོ་འབྲི་གུང་མཐིལ་དུ་གང་ཤི་ཡང༌། ། གནས་ངན་སོང་གསུམ་དུ་གཏོང་རེ་སྐན། ། དོན་ངེས་པའི་དབུ་བསྙུང་ཆེན་པོ་བཞེས། ། ཡང་བསྟན་བཅོས་རིན་ཆེན་དབང་ཕྱུག་ནས། ། དཔལ་ནམ་མཁའ་ལྡིང་གི་རྒྱལ་པོ་ལས། ། མི་མང་ཡང་རུང་ལ་ཉུང་ཡང་རུང༌། ། ཚིག་སྨྲས་པ་ཉོན་དང་དགེ་འདུན་རྣམས། ། བློ་གཏད་ན་ཏིང་འཛིན་མི་སྐྱེ་རེ། ། མགོ་བསྐོར་ནས་ངན་པར་གཏོང་རེ་ཤི། །
དོན་ངེས་པའི་བཀའ་སྩལ་གཉིས་པ་ཡིན། ། ཡང་ང་ཡི་དྲུང་དུ་ལྷགས་པ་ཡི། ། ཁྱོད་ཕྱོགས་རིས་ཀྱི་དགེ་འདུན་བྱོན་པ་རྣམས། ། ཕྱག་སོར་བཅུ་བྲང་ལ་བཀྲམ་ནས་ཀྱང༌། ། མི་ང་འདིར་ཅི་ལ་ཡོང་བ་ཡིན། ། དོན་སྙིང་ནས་ཡང་ཡང་བསམ་པར་གྱིས། ། ཁྱེད་ང་ལ་བསམ་ནས་ཡོངས་བ་ཡི། ། མི་ཚན་སྡེ་རིགས་ཡུལ་ཕྱོགས་ཀྱི། ། འདིར་ཆགས་སྡང་ཁེ་གྲགས་མ་བྱེད་པར། ། བླ་མ་དམ་པའི་མོས་གུས་དང༌། །
དམ་པའི་ཆོས་ལ་སོ་ནམ་གྱིས། ། ང་ཡི་ཨ་ཕ་ཨ་མ་དང༌། ། ཨ་ཕོ་ཨ་ནུ་ལ་སོགས་ཀྱང༌། ། གཉེན་འབྲེལ་གྱི་གདུང་སེམས་མ་བསྐྱེད་ལ། ། ཁྱེད་ཀྱི་དོན་ཆེན་འགྲུབ་པ་ཡིན། ། ཐོག་མར་ཁྱེད་རྣམས་སྨོས་ཅི་དགོས། ། ཁྱེད་ཀྱི་ཕ་མ་ལ་སོགས་ཀྱང༌། ། མཐར་ཚེ་ཡི་འདུ་བྱེད་ཐུག་པ་ན། ། གདུང་བའི་ཤུགས་ཀྱིས་ཁྱེད་དྲན་ཅིང༌། ། དེ་ཡི་རྐྱེན་གྱིས་ང་དྲན་ནས། །
མཚམས་སྦྱོར་དེ་དང་འགྲོགས་པས་ན། ། རྣམ་ཤེས་བླ་མར་འཕོ་བ་ཡིན། ། གནས་ངན་སོང་གསུམ་དུ་མི་ལྟུང་བ། ། དེ་ཅིས་ཀྱང་ང་འབུའི་གཉེར་ཁ་ཡིན། ། དོན་ངེས་པའི་བཀའ་སྩལ་གསུམ་པའོ། ། སྤྱིར་སྡུག་བསྔལ་འཁོར་བ་མཐའ་མེད་ཀྱང༌། ། རྗེ་དེ་ཕྱིར་འབྲངས་དང་མོས་པ་རྣམས། ། ཞིང་འདི་ནས་ཚེ་འཕོས་གྱུར་པ་ན། ། རྗེ་འགྲོ་མགོན་དྲུང་དུ་ཕྱིན་པར་འགྱུར། ། ཡབ་འཇིག་རྟེན་མགོན་པོ་འབྲི་གུང་པ། །
རྗེ་སངས་རྒྱས་རྣམས་ཀྱི་རྒྱལ་པོ་དེ། ། སྔོན་འདས་དུས་བསྐལ་པ་གྲངས་མེད་ན། ། སྟོང་འཁོར་ལོས་བསྒྱུར་རྒྱལ་ཆོས་ཀྱི་གཙོ། ། མཚན་རྩིབས་ཀྱི་མུ་ཁྱུད་ཅེས་བྱ་བར། ། སྐུ་སྐྱེ་བ་བཞེས་པར་གྱུར་པའི་ཚེ། ། སྲས་སྟོང་དང་རྩ་གཅིག་བལྟམས་ནས་ཀྱང༌། ། དགུང་མཚན་མོ་གཅིག་གི་བསམ་གཏན་གྱིས། ། དོན་བྱང་ཆུབ་སྙིང་པོར་སངས་རྒྱས་པས། ། དཔལ་ཀླུ་རིགས་སྒྲོལ་མ་ཞེས་བྱ་བ། ། རྗེ་སངས་རྒྱས་རྣམས་ཀྱི་རྒྱལ་པོར་གྱུར། །
དེ་ནས་དེ་དག་འདུལ་བར་མཁྱེན་ནས། ། སྲས་དེ་དག་གི་ཚོགས་ཀྱི་དཀྱིལ་འཁོར་དེ་དག་ཐམས་ཅད་ལ། འཆི་བ་དང༌། མི་རྟག་པ་དང༌། ལས་རྒྱུ་འབྲས་དང༌། འཁོར་བའི་ཉེས་དམིགས་རྣམས་བདེན་པ་བཞིའི་ཚུལ་གྱིས་རྒྱ་ཆེར་གསུངས་ནས། སྲས་སྟོང་པོ་དེ་དག་རིམ་གྱིས་རབ་ཏུ་བྱུང་སྟེ་ངེས་པར་བྱུང་བའི་ཚུལ་ཁྲིམས་ཕུན་སུམ་ཚོགས་པ་དང་ལྡན་ཞིང༌། དེ་མ་ཐག་ལ་ལས་ནི་དགྲ་བཅོམ་པའི་འབྲས་བུ་ཐོབ། ལ་ལས་ནི་མི་སྐྱེ་བའི་ཆོས་ལ་བཟོད་པ་ཐོབ། ལ་ལས་ནི་ཆོས་ལ་ཆོས་ཀྱི་མིག་རྣམ་པར་དག་པ་ཐོབ།
ལ་ལས་ནི་རྣམ་པར་གྲོལ་བའི་འབྲས་བུ་ཐོབ་ནས། འཇིག་རྟེན་གྱི་ཁམས་མཐའ་ཡས་པ་དང༌། མུ་མེད་པ་དང༌། ཚད་མེད་པ་དང༌། གཞལ་དུ་མེད་པ་རྣམས་སུ་སེམས་ཅན་གྱི་དོན་བྱེད་དོ། ། རྒྱལ་བུ་གཞོན་ནུ་དེ་ནི་རྒྱལ་སྲིད་དང༌། བཙུན་མོ་ལ་ཆགས་ནས་རབ་ཏུ་བྱུང་མ་ནུས་ཏེ། ཡབ་ཀྱི་བཀའ་ལས་ཅུང་ཞིག་འགལ་ན་ཡང༌། དམ་པ་གཉིས་པའི་བདག་ཉིད་དུ་གྱུར་པས། ཉེས་པ་བཤགས་པར་བྱ་བའི་ཕྱིར་དུ་འཛམ་བུ་ཆུ་བོའི་གསེར་ཞུན་མ་ལས་གྲུབ་པའི་གདུགས་ཤིན་ཏུ་རྒྱ་ཆེ་ཞིང་ངོ་མཚར་བ།
བཻཌཱརྻ་ཞུན་མའི་ཤམ་བུ་བཏགས་པ། རིན་པོ་ཆེ་སྣ་ཚོགས་ཀྱི་ཕྲ་བཀོད་པ། རིན་པོ་ཆེ་པདྨ་རཱ་གའི་ཡུ་བ་ཅན། དེ་ལྟ་བུ་སྟོང་རྩ་གཅིག་བྱས་ནས་ཡབ་སྲས་སྟོང་རྩ་གཅིག་པོ་ལ་ཕུལ་ཏེ། མ་འོངས་པའི་དུས་ན་ཁྱེད་ཡབ་སྲས་ཐམས་ཅད་ཀྱི་འཁོར་དང༌། སྐུ་ཚེའི་ཚད་དང་ཞིང་ཁམས་དང༌། གདུལ་བྱ་དང༌། ཕྲིན་ལས་ཐམས་ཅད་དང་མཉམ་པར་གྱུར་ཅིག ཅེས་སྨོན་ལམ་བཏབ་བོ། ། དེའི་ཚེ་དེའི་དུས་ཀྱི་དེ་བཞིན་གཤེགས་པ་ཀླུ་རིགས་སྒྲོན་མ་གང་ཡིན་པ་དེ་ནི།
ད་ལྟ་ང་ཉིད་ཡིན་ལ། རྒྱལ་བུ་གཞོན་ནུ་གང་ཡིན་པ་དེ་ནི་ཁྱོད་ཡིན་གསུངས་པས། རྗེ་བཙུན་ཆོས་སྡིངས་པ་ཡིན་པར་གདའ་འོ། ། ད་ལྟ་གསེར་གདུགས་འདི་ལྟ་བུ་གྲུབ་པ་ཡང༌། སྔོན་གྱི་རྒྱུ་མཐུན་ཡོད་པ་ཡིན་གསུངས་སོ། ། དེ་ནས་ཁོང་རང་གིས་ཞུས་ཏེ། སྲས་སྟོང་པོ་དེ་དག་ལས་ཞབས་དྲུང་འདིར་ཅི་ཙམ་བཞུགས་ཞུས་པ་དང༌། ཉིད་ཀྱི་ཞལ་ནས་འདི་ན་གཅིག་ཀྱང་མ་བཞུགས་ཏེ། འཇིག་རྟེན་གྱི་ཁམས་མཐའ་ཡས་པ་རྣམས་ན་སེམས་ཅན་གྱི་དོན་མཛད་ཅེས་བཀའ་བསྩལ་ཏོ། ། ཡང་བླ་མ་རིན་ཆེན་ཞལ་སྔ་ནས།
སྔོན་གྱི་སློབ་དཔོན་འཕགས་པའི་སྐུ། ། ད་ལྟ་ང་ལུས་མ་ཡིན་གྱི། ། སྔོན་གྱི་སློབ་དཔོན་འཕགས་པའི་ཆོས། ། ད་ལྟ་ང་ཡི་ཐུགས་ལ་བཞུགས། ། བཀའ་སྩལ་དེ་ལྟར་གསུངས་པས་ན། ། སློབ་དཔོན་ཆེན་པོ་འཕགས་པ་ཡང༌། ། ཁོང་ཉིད་ཡིན་པར་ངེས་པའི་ཕྱིར། ། གཤིས་ཀྱི་དགེ་དང་མི་དགེ་གང༌། ། གཅིག་ལ་གཅིག་གི་གནས་མེད་ཅིང༌། ། སློབ་དཔོན་ཆེན་པོ་འཕགས་པས་ཀྱང༌། །
འདོད་ཆགས་ཞེ་སྡང་གཏི་མུག་བཅས། ། དེ་སྤྱད་ལས་ནི་མི་དགེ་ཞེས། ། དེ་ཐུགས་ཀྱི་དགོངས་པ་མཐུན་པ་ཡིན། ། འདི་ཚིག་ཏུ་བརྗོད་པ་སླ་ན་ཡང༌། ། དོན་གྱི་གོ་བ་དཀའ་བ་ཡིན། ། འཁོར་འདས་གཉིས་ཀྱི་རྩ་བ་ཡིན། ། དགག་སྒྲུབ་གཉིས་ཀྱི་སོ་མཚམས་ཡིན། ། མཁས་པའི་སྐྱེ་བོ་འཁྲུལ་ས་ཡིན། ། སྐྱོན་ཡོན་གཉིས་ཀྱི་གབ་ས་ཡིན། ། སྤྱང་པོ་མགོ་བོ་འཁོར་ས་ཡིན། །
དཔའ་བོ་གོམ་པ་འཁྱོར་ས་ཡིན། ། འདི་ལ་ཡིན་ལུགས་མང་པོ་ཡོད། ། ཆོས་འདི་ཡི་གསང་ཚིག་མ་གོ་ན། ། ཇི་ལྟར་སྐྱེས་བུའི་རྩོལ་བ་ཡིས། ། ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་ཉམས་སུ་བླངས་གྱུར་ཀྱང༌། ། ཉིན་པར་མཚན་འགྲོས་བྱེད་པ་སྟེ། ། སུ་དང་སུ་འཐབ་མི་ཤེས་པས། ། ངས་ཀྱང་རྡོ་ཞིག་འཕངས་ཟེར་ལྟར། ། དཔེར་ན་ཤར་དུ་འགྲོ་བ་ལ། །
ནུབ་ཀྱི་ཕྱོགས་སུ་ཁ་བལྟས་ནས། ། ཤར་དུ་ཕྱིན་པར་མི་འགྱུར་ཞིང༌། ། ཅི་ཙམ་བགྲོད་ཅིང་རིང་བའི་ཕྱིར། ། དེ་བས་ཉམས་ལེན་མ་ཤེས་ན། ། དམ་ཆོས་སྤྱོད་པའི་ཡུས་པོ་ཆེ། ། མ་མཐོང་གི་གཡང་ས་ཆེན་པོ་དེར། ། ལྟུང་བར་འགྱུར་བ་རྩ་ན་ཡོད། ། དེ་བས་ནོར་འཁྲུལ་མེད་པ་ཡིས། ། ཐེག་པའི་འཇུག་སྒོ་བདམ་པ་གཅེས། ། ཡང་སློབ་དཔོན་ཆེན་པོ་འཕགས་པ་ཡིས། །
བག་ཆགས་དག་ལས་བྱུང་བས་ན། ། བག་ཆགས་ས་བོན་དག་ཏུ་འདོད། ། བག་ཆགས་རྗེས་མཐུན་ཚོགས་པ་ལས། ། སྲིད་པའི་མྱུ་གུ་སྐྱེ་བར་བཞེད། ། བླ་མ་རིན་ཆེན་ཞལ་སྔ་ནས། ། འཁོར་བར་ལུས་འཁོར་སེམས་འཁོར་ལ། ། གཞན་གྱི་འདོད་ལུགས་མང་ན་ཡང༌། ། ང་འབུ་གང་ཡང་མི་བཞེད་དེ། ། རྒྱུ་རྐྱེན་ལས་སྐྱེས་རྣམ་རྟོག་གི། ། བག་ཆགས་ལུས་སུ་འཁོར་བར་བཞེད། །
དོན་དེ་གཉིས་དགོངས་པ་གཅིག་པ་ཡིན། ། དེ་སྔ་རབས་འདས་པའི་མཚོན་པ་ཙམ། ། ལར་དེ་དང་འདྲ་བ་མཐའ་ཡས་མཆོག ། མེ་ལོང་ལྟ་བུའི་ཡེ་ཤེས་ལ། ། དུས་གསུམ་ཤེས་བྱའི་དཀྱིལ་འཁོར་རྒྱས། ། འཕེལ་འགྲིབ་མེད་པའི་བསམ་པ་ཅན། ། ཕྱོགས་བཅུ་དུས་གསུམ་སངས་རྒྱས་ཀྱི། ། ཡབ་འཇིག་རྟེན་མགོན་པོའི་བཞུགས་ཚུལ་ནི། ། བསྐལ་པར་བརྗོད་ཀྱང་མི་ལང་ན། ། འཇམ་དབྱངས་མགོན་པོ་ལྟ་བུ་ཡི། །
ས་བཅུ་རྣམས་ཀྱི་སྤྱོད་ཡུལ་མིན། ། གང་གཞན་པ་རྣམས་ནི་སྨོས་ཅི་དགོས། ། མདོ་རྒྱུད་ཟབ་མོའི་རྗེས་འབྲངས་ནས། ། ལུང་དང་རིགས་པའི་གཏན་ཚིག་གིས། ། སངས་རྒྱས་ཡིན་པར་བསྒྲུབ་པར་ཡང༌། ། སློབ་མའི་མོས་གུས་མ་གཏོགས་པ། ། ཡིན་མིན་རྩོད་པ་མ་མཆིས་ཏེ། ། མི་མཆོག་སེང་གེ་དེ་ཉིད་ཀྱིས། ། འཁོར་གྱི་དཀྱིལ་འཁོར་ཐམས་ཅད་ལ། ། ང་ལས་གཞན་ན་བླ་མ་མེད། །
དུས་གསུམ་སངས་རྒྱས་ཐམས་ཅད་ཀྱང༌། ། ང་ཉིད་ཡིན་པའི་བཀའ་སྩལ་གསུང༌། ། ཡང་འཇིག་རྟེན་མགོན་པོ་རིན་ཆེན་གྱིས། ། སྐྱེས་རབས་རྣམ་ཐར་ཐམས་ཅད་ཀྱང༌། ། རྡོ་རྗེའི་གསུང་ཚིག་དེ་ལ་བྱ། ། འོན་ཀྱང་ཡབ་ཀྱི་བཞུགས་ཚུལ་ནི། ། ངས་ནི་ཤེས་པ་མ་ཡིན་ཏེ། ། མ་འོངས་དུས་ན་རྗེས་འཇུག་རྣམས། ། ལྷག་པར་སྤྲོ་བ་བསྐྱེད་པའི་ཕྱིར། ། ཇི་ལྟར་གསུངས་ཀྱང་ཕྲིན་ལས་ཡིན། །
འདས་དང་མ་བྱོན་ད་ལྟར་གྱི། ། ཕྱོགས་བཅུ་དུས་གསུམ་སངས་རྒྱས་ཀྱི། ། ཐོག་མར་བྱོན་པ་ཀུན་གྱི་གཙོ། ། དཔལ་རྡོ་རྗེ་འཆང་ཆེན་དེ་ཉིད་ནི། ། འཁོར་དང་མྱ་ངན་འདས་པ་ཡི། ། ཚེ་དང་སྲོག་དང་དབང་ཐང་དང༌། ། ལོངས་སྤྱོད་དུས་ཀྱི་གནད་རྣམས་ལ། ། དབང་བསྒྱུར་དབང་བྱེད་དབང་ཐང་ཅན། ། སྡེ་སྣོད་གསུམ་གྱི་སྙིང་འབྱིན་ཞིང༌། ། རྒྱུད་དེ་བཞི་ཡི་སྲོག་ཕྱུང་བས། །
འཁོར་འདས་ཀུན་གྱི་ཞག་ཉབ་ཀྱང༌། ། ངོམས་པ་མེད་པའི་གསོལ་དང་ཅན། ། ཕྱི་ནང་གསང་གསུམ་རྟེན་འབྲེལ་རྣམས། ། སྐྱེ་བའི་རྒྱུ་དང་གནས་པའི་གཞི། ། འཇིག་པར་བྱེད་པའི་རྐྱེན་རྣམས་ལ། ། སྣང་བ་རྒྱས་པའི་མངའ་ཐང་ཅན། ། བྱང་ཆུབ་སྙིང་པོའི་ཤིང་དྲུང་དུ། ། དུང་ཕྱུར་བྱེ་བའི་བདུད་ཚོགས་ལ། ། འཇིགས་མེད་ཡེ་ཤེས་རྡོ་རྗེ་ཡིས། ། ཉམ་ང་མེད་པའི་རང་མཐོང་ཅན། །
ལྷུན་གྲུབ་ཡེ་ཤེས་རྒྱ་མཚོ་ནས། ། དགོས་འདོད་ཡིད་བཞིན་ཆར་འབེབས་ཤིང༌། ། ཕངས་པ་མེད་པའི་སྦྱིན་པ་ཡིས། ། འཛད་པ་མེད་པའི་ལོངས་སྤྱོད་ཅན། ། ཕུན་སུམ་ཚོགས་པ་ལྔ་ཡི་བདག ། དུས་གསུམ་སངས་རྒྱས་ཐམས་ཅད་ཀྱི། ། ཡོན་ཏན་རྒྱ་མཚོ་མཐའ་མེད་ལ། ། ཅིས་ཀྱང་མགུ་བར་མི་ནུས་ཤིང༌། ། གང་ལ་དགའ་བའི་སེམས་གཅིག་ལ། ། ཤིན་ཏུ་མཉེས་པར་སླ་བ་ཡིས། །
བསྐུར་རྒྱགས་སྤངས་པའི་བདག་ཉིད་ཅན། ། སངས་རྒྱས་ཀུན་གྱི་ཡུལ་ལ་འཇུག ། སེམས་ཅན་ཀུན་གྱི་ཁམས་ལ་འཇུག ། རྟག་ཏུ་འཁོར་འདས་གཉིས་ལ་རོལ། ། གཞན་གྱི་རྐྱེན་གྱིས་མི་ཐུབ་ཅིང༌། ། རྣམ་འཕྲུལ་བཀོད་པ་མཐའ་ཡས་པ། ། རབ་འབྱམས་རྡོ་རྗེ་རྒྱལ་པོ་ཡིན། ། དེ་ལྟ་བུའི་བླ་མ་དམ་པ་དེ་ནི། འདིར་སྲོད་ཀྱི་དུས་ལ་གཤེགས་པའི་ཚུལ་བསྟན་ནས། ཐོ་རངས་ཤར་ཕྱོགས་རྡུལ་དང་བྲལ་བའི་སངས་རྒྱས་ཀྱི་ཞིང་དུ།
མགོན་པོ་ཕག་མོ་གྲུ་པའི་སྤྱན་སྔར་བྱོན་ངེས་ཏེ། སངས་རྒྱས་རྣམས་ཀྱི་མཛད་པ་ཡིན་གསུངས་སོ། ། གཞན་ཡང་དགའ་ལྡན་ན་རྗེ་བཙུན་བྱམས་པའི་བླ་མར་བཞུགས་ཀྱང་འཁོར་གྱི་ཚུལ་དུ་མཛད་ནས། ཇོ་བོ་རྗེ་དང༌། རྗེ་བཙུན་ཆེན་པོ་དང་རྣམ་གསུམ་གྱིས་མདོ་རྔ་བོ་ཆེའི་དགོངས་པ་ཞུ་ཞིང་བཞུགས་སོ། ། ཡང་རྗེ་སྒམ་པོ་པའི་ཞལ་སློབ་དགེ་བའི་བཤེས་གཉེན་མཁས་པ་སྡེངས་པ་ཞེས་བྱ་བ། གྲུབ་ཐོབ་མངོན་པར་ཤེས་པ་རྒྱ་ཆེན་པོ་མངའ་བ། ཡེ་ཤེས་ཀྱི་མཁའ་འགྲོ་མ་སྐལ་བ་བཟང་མོ་དང་དངོས་སུ་གཏམ་པ་ཞིག་གི་ཞལ་ནས། ཡེ་ཤེས་ཀྱི་མཁའ་འགྲོ་མ་ནས་རྒྱུད་དེ་འདི་སྐད་གསུང༌། བླ་མ་དེ་ལ་བསྟེན་ཡུན་ཐུང་བ་དང༌།
ཞལ་མ་མཐོང་བ་དང༌། མོས་གུས་བྱེད་པ་རྣམས། མྱ་ངན་དང་སྨེ་སྔགས་མ་བྱེད་དང༌། བླ་མ་དེས་ཁྱེད་ལ་བྱིན་གྱིས་རློབས་པ་དང༌། ཐུགས་རྗེས་བཟུང་བར་འདུག ངས་ནི་ཤེས་པ་མ་ཡིན་ཏེ། མཁའ་འགྲོ་མས་དེ་སྐད་གསུངས་གསུང༌། ད་ལྟ་ཡང་ཤར་ཕྱོགས་ཁྱབ་གདལ་ཆེན་པོ་སངས་རྒྱས་ཀྱི་ཞིང་ཞེས་བྱ་བ་ན། ས་གཞི་ཐམས་ཅད་གསེར་ཞུན་མ་ལས་གྲུབ་པ། རིན་པོ་ཆེ་སྣ་ཚོགས་ཀྱིས་སྤྲས་པའི་སེང་གེའི་ཁྲི་ཆེན་པོའི་སྟེང་དུ་རིན་པོ་ཆེ་པདྨ་རཱ་གའི་སྙིང་པོའི་དཔལ་གྱི་ཟེ་བ་ཅན་གྱི་ཅོད་པན་གྱི་རྩེ་མོ་ན།
རྡོ་རྗེའི་སྐུའི་མཆོག་བླ་ན་མེད་པ་དེ་ནི། རང་བྱུང་གི་དགེ་སློང་སྐུ་མདོག་དཀར་པོའི་ཚུལ་ཅན། སྐུ་གཟི་མདངས་དང་ལྡན་ཞིང་ཞལ་འཛུམ་བག་དང་བཅས་པས། བདག་ཅག་ཐམས་ཅད་ལ་བྱིན་གྱིས་རློབས་པའི་ཚུལ་དུ་བཞུགས་པ། འཁོར་དགེ་སློང་འབུམ་ཕྲག་མང་པོའི་ཚོགས་ཀྱིས་བསྐོར་ནས་བཞུགས་པ་ལ། ཐེག་པ་སྣ་ཚོགས་ཀྱི་ཆོས་གསུང་ཞིང་བཞུགས་སོ། ། སྐབས་སྐབས་སུ་འཁོར་གྱི་དཀྱིལ་འཁོར་ལ་བཀའ་སྩལ་པ། ད་ལྟ་འཛམ་བུའི་གླིང་ན་ངའི་རྗེས་སུ་འབྲང་ཞིང་རྗེས་སུ་ཞུགས་པ་རྣམས། ཚེའི་དུས་བྱེད་པ་ན་ང་ཡིད་ལ་བྱེད་དེ་སྐྱེས་བུ་སྟོབས་པོ་ཆེ་ལག་པ་བརྐྱང་བ་དང་སྐུམ་པའི་ཚད་ཙམ་གྱིས་ངའི་དྲུང་དུ་ཕྱིན་པར་འགྱུར་རོ། ། ཞེས་གསུངས་སོ། །
དེ་མ་ཐག་ཏུ་ཕྱག་གཡས་པ་གསེར་གྱི་ཁ་དོག་ཅན་བསོད་ནམས་བརྒྱའི་མཚན་དང་ལྡན་པ། གཟི་བརྗིད་འོད་འཕྲོ་ཞིང་དཔལ་འབར་བ། སྤྱི་བོའི་གཙུག་ཏུ་བཞག་ནས། བུ་ཁྱོད་བདེ་བར་འོངས་སམ་ཞེས་གསུངས་ཞིང་མཉེས་པར་འགྱུར་རོ། ། དེས་ན་བདག་ཅག་ཐམས་ཅད་ཀྱང༌། ། བླ་མ་དམ་པའི་མོས་གུས་ལ། ། ལྟེམ་རྐྱང་དང་བར་ཆད་མ་ཤོར་ན། ། ཚེ་འཕོས་པར་བར་དོ་མ་མཆིས་པར། ། འགྲོ་མགོན་རིན་ཆེན་ཞབས་དྲུང་དུ། ། སྐད་ཅིག་ཉིད་ལ་ཕྱིན་པར་ངེས། །
དེ་བསམ་པའི་རང་གཟུགས་འགྲོ་བ་ཡིན། ། དགེ་སློང་ཆོས་ཀྱི་འབྱུང་གནས་ལྟར། ། སྨོན་ལམ་གྱི་དབང་གིས་ཐུགས་རྗེས་འཛིན་པ་ཡིན། ། དེ་ལ་འཇམ་དཔལ་མཚན་བརྗོད་ལས། ། སེམས་ཅན་ཀུན་གྱི་ཡིད་ལྟར་མགྱོགས། ། ཞེས་པ་འདི་ལྟ་བུ་ལ་དགོངས་པ་ཡིན། བྱང་ཆུབ་སེམས་དཔའ་ཆེན་པོ་རྣམས་བསམ་ཞིང་སྲིད་པ་ལེན་པ་ཡང༌། གནད་འདི་ཡི་དོན་གོ་གཅིག་པ་ཡིན། ། རྗེ་འཇིག་རྟེན་མགོན་པོ་རིན་ཆེན་གྱི། ། དུས་ཕྱིས་བཞུགས་ཚུལ་མཐའ་ཡས་པ། །
བདག་རྨོངས་པའི་སྤྱོད་ཡུལ་མ་ཡིན་ཀྱང༌། ། ཡིད་སྤྲོ་བའི་ཆ་ཙམ་སྨོས་པ་ལ། ། ཆོས་ལུང་རིགས་རྟོགས་པར་ལྡན་པ་ཡི། ། ཁྱེད་སྐྱེས་བུ་ཆོས་ཀྱིས་སྤྱན་ཅན་ལ། ། འགལ་འཁྲུལ་སྣང་ན་བཟོད་པར་བཞེས། ། ཡབ་འཇིག་རྟེན་མགོན་པོ་འབྲི་གུང་པའི། ། ཆོས་རྣམ་ཐར་མཐོང་བ་དོན་ཡོད་འདི། ། གང་མཐོང་དང་ཐོས་པའི་སེམས་ཅན་རྣམས། ། རྗེ་དེ་དང་འབྲལ་བ་མེད་པར་ཤོག ། དོན་འདིས་མཚོན་འཁོར་འདས་དགེ་བ་ཡིས། །
མ་འགྲོ་དྲུག་འཁྲུལ་པའི་སེམས་ཅན་རྣམས། ། རྐྱེན་འཆིང་བ་ཀུན་ལས་གྲོལ་ནས་ཀྱང༌། ། དོན་མཐར་ཐུག་ཡེ་ཤེས་ཐོབ་པར་ཤོག ། རྗེ་རིན་པོ་ཆེ་འབྲི་གུང་པའི་ཐུན་མོང་མ་ཡིན་པའི་རྣམ་པར་ཐར་པ་མཐོང་བ་དོན་ཡོད་མ་ཞེས་བྱ་བ་ཤཱཀྱའི་དགེ་སློང་ཤེས་རབ་འབྱུང་གནས་ཀྱིས་སྦྱར་བ་རྫོགས་སོ། ། རྣམ་ཐར་འདི་བྲིས་བསོད་རྣམས་ཀྱིས། ། ཕ་མས་གཙོ་བྱས་སེམས་ཅན་རྣམས། ། མ་རིག་མུན་པ་རབ་སྤངས་ནས། ། ཡེ་ཤེས་སྐུ་ལྔ་རྒྱས་པར་ཤོག ། བླ་མའི་རྣམ་ཐར་སྤྱོད་པར་ཤོག ། ཆོས་རྗེའི་གོ་འཕངས་ཐོབ་པར་ཤོག། །།
༠༦༽ ༄། །འཇིག་རྟེན་གསུམ་གྱི་མགོན་པོའི་རྣམ་པར་ཐར་པ་ཟད་མི་ཤེས་པའི་ཟ་མ་ཏོག་བཀོད་པ།། ན་མོ་རཏྣ་གུ་རུ། ། བདེ་གཤེགས་དགྲ་བཅོམ་ཟླ་མེད་རྫོགས་སངས་རྒྱས། ། འཇིག་རྟེན་མཁྱེན་པའི་ཡེ་ཤེས་ཡོན་ཏན་ལྡན། ། ལྷ་མིའི་སྟོན་པ་ཁ་ལོ་རབ་བསྒྱུར་བ། ། མཚུངས་མེད་རྒྱལ་བ་རིན་ཆེན་དཔལ་ལ་འདུད། ། སེམས་ཉིད་ཉོན་མོངས་རྙོག་མ་རབ་དྭངས་ཤིང༌། ། སྣ་ཚོགས་སྣང་བའི་གཟུང་འཛིན་སྒྲིབས་པ་སྤངས། ། དབྱེར་མེད་ཤེས་རབ་ཐབས་ལ་ལོངས་སྤྱོད་པ། །
མཁས་པ་ལེགས་པར་ཞུགས་པའི་ཚུལ་འདི་མཐོང༌། ། འདི་ནི་ལྷུན་གྲུབ་སྤྲོས་བྲལ་ཆོས་ཀྱི་དབྱིངས། ། རྣམ་དག་འོད་གསལ་ངང་ལས་མི་གཡོ་ཞིང༌། ། སྐྱོན་མེད་སངས་རྒྱས་ཡོན་ཏན་ཀུན་རྫོགས་པ། ། མཉམ་མེད་འགྲོ་མགོན་ཆོས་རྗེ་བླ་མ་ལགས། ། དེ་ནི་བྱང་ཆུབ་སེམས་མཆོག་རིན་ཆེན་སྐུ། ། བསོད་ནམས་རྒྱ་མཚོའི་མཚན་རབ་དཔལ་གྱི་གཞི། ། མཁའ་མཉམ་འགྲོ་བ་མ་ལུས་རྣམས་འདྲེན་པ། ། འཇིག་རྟེན་ཕྱོགས་བཅུར་ཁྱབ་པར་བཞུགས་པ་ལགས། ། དེ་ནི་སྤྲོས་མེད་མ་སྐྱེས་མི་འགག་གསུང༌། །
ཚངས་དབྱངས་ཀུན་ནས་སྙན་པ་ཆོས་ཀྱི་སྒོ། ། སྒྲ་སྐད་རྒྱ་མཚོས་ཐེ་ཚོམ་རབ་སེལ་བ། ། ནམ་མཁའི་མཐའ་དང་མཉམ་པར་གྲགས་པ་ལགས། ། དེ་ནི་མི་གཡོ་རྟག་ཏུ་མཉམ་གཞག་ཐུགས། ། ཤེས་བྱའི་དཀྱིལ་འཁོར་མ་འདྲེས་གསལ་བར་གཟིགས། ། སྒྲིབ་བྲལ་ཡེ་ཤེས་མཁྱེན་པ་ལམ་མེ་བ། ། འཁོར་འདས་ཀུན་གྱི་ངོ་བོར་མཉམ་པ་ལགས། ། དེ་ནི་སྲིད་ཞིའི་ཡུལ་ལ་གནས་མི་མངའ། ། ཟག་མེད་ཡོན་ཏན་ཕུང་པོའི་རྒྱན་དང་ལྡན། ། དབང་བསྐུར་རྒྱལ་པོ་འབྱོར་བའི་མཆོག་སྦྱིན་པ། །
དུས་གསུམ་སེམས་ཅན་གྲོལ་བར་གཤེགས་པ་ལགས། ། དེ་ནི་ལྷུན་གྲུབ་འབད་པའི་རྩོལ་བ་བྲལ། ། བརྩེ་ཆེན་ཐུགས་རྗེ་ཆེན་པོའི་ལྕགས་ཀྱུ་ཅན། ། ལུས་ཅན་འགྲོ་བ་མི་གཏོང་སྨིན་མཛད་པ། ། འཁོར་བ་མ་སྟོངས་བར་དུ་བཞུགས་པ་ལགས། ། དེ་ནི་དུས་གསུམ་དུས་མེད་འགྱུར་བ་མེད། ། ཐོག་མཐའ་མེད་པའི་དང་པོར་བྱང་ཆུབ་པ། ། སེམས་ཅན་ཁམས་དང་མཉམ་པའི་སྐུར་སྣང་ཞིང༌། ། ཕྱི་མའི་མཐའ་ཡི་བར་དུ་རྟག་པ་ལགས། ། དེ་ནི་རབ་འབྱམས་ཆོས་དབྱིངས་རྒྱལ་བའི་ཞིང༌། །
རང་བཞིན་དག་པ་རིན་ཆེན་རྒྱུ་ལས་གྲུབ། ། ཀུན་བཟང་མཆོད་སྤྲིན་སྣ་ཚོགས་རབ་བཀྲམ་པ། ། ཡོན་ཏན་བཀོད་པའི་ཞིང་ན་སྣང་བ་ལགས། ། དེ་ནི་ཐུགས་དགོངས་ཆོས་ལས་སྐྱེས་པའི་སྲས། ། སྐྱོན་མེད་སྦྱངས་པ་ཤིན་ཏུ་དུལ་བའི་འཁོར། ། ཡོན་ཏན་ཚོགས་རྫོགས་དགོངས་པ་ཀུན་སྒྲུབ་པ། ། འདུས་པ་རྒྱ་མཚོའི་དབུས་སུ་རོལ་པ་ལགས། ། དེ་ནི་སྤྱོད་ཡུལ་སྣ་ཚོགས་མཐའ་ལ་སྤྱོད། ། སྤྱོད་པའི་ཡུལ་མཐའ་སྤྱད་པས་འཛད་པ་མེད། ། ཡུལ་དང་ཡུལ་ཅན་དབྱེར་མེད་རྣམ་པར་གྲོལ། །
ཡང་དག་མཐའ་སྟེ་མཉམ་ཉིད་སྤྱོད་པ་ལགས། ། དེ་ནི་གདུལ་བྱའི་ལས་ཀྱི་སྣང་བ་ལྟར། ། དག་དང་མ་དག་ཞིང་དང་འདུས་པའི་ཚོགས། ། སྙིང་པོ་བྱང་ཆུབ་བཀོད་པ་ཀུན་བསྟན་ཀྱང༌། ། དབྱེར་མེད་ཉེས་སྐྱོན་ནམ་ཡང་མེད་པ་ལགས། ། དེ་ནི་ཤིན་ཏུ་ཞི་ཞིང་རབ་དུལ་བ། ། མི་སྡུག་འཇིགས་སུ་རུང་བ་ཁྲོས་པའི་ཚུལ། ། ཇི་སྲིད་གཟུགས་ཀྱི་མཐར་ཐུག་དེ་དག་ཀུན། ། སོ་སོར་མཐུན་པར་ཆོས་དབྱིངས་མཉམ་པ་ལགས། ། དེ་ནི་གསུང་གཅིག་ནམ་མཁའི་མཐས་ཀླས་པའི། །
འགྲོ་བའི་མོས་པ་ཇི་བཞིན་སྟོན་པར་མཛད། ། སྟོན་པ་དེ་དག་ཆོས་ཉིད་དབྱིངས་སུ་གཞོལ། ། མཐའ་ཡས་གསུང་དབྱངས་དེ་ལྟར་སྒྲོགས་པ་ལགས། ། དེ་ནི་སེམས་ཤིང་ཕྱི་རོལ་རྒྱུ་བ་མེད། ། འཁོར་བར་འཇུག་པའི་འདུ་བྱེད་ཟད་གྱུར་ཀྱང༌། ། རྒྱུ་ལས་འབྲས་བུའི་ཕྲིན་ལས་མ་འགགས་ནས། ། ཡེ་ཤེས་རོལ་པའི་དབང་ཕྱུག་ཆེན་པོ་ལགས། ། དེ་ནི་འཁོར་འདས་ཆོས་རྣམས་མ་ལུས་པ། ། ཡོད་མེད་གཉིས་ཀ་མེད་པར་ཐུགས་སུ་ཆུད། ། སྤྲོས་པའི་མཚན་མ་རྡུལ་ཙམ་མི་མངའ་ཞིང༌། །
ཆོས་སྐུ་ཡོན་ཏན་མཛད་པར་བཅས་པ་ལགས། ། དེ་ནི་བརྟན་གཡོ་ཕྲ་བའི་རྡུལ་རྣམས་ལ། ། ནམ་མཁའ་མཉམ་པའི་རྒྱན་གྱི་བཀོད་པ་སྟོན། ། དེ་དག་ཕན་ཚུན་མ་སྒྲིབས་གོས་པ་མེད། ། བསལ་དང་བཞག་པ་མེད་པར་འདུག་པ་ལགས། ། དེ་ནི་སྐུ་གཅིག་ཁོང་དུ་མཐའ་ཡས་ཤིང༌། ། ཞིང་ཁམས་ཀུན་ཏུ་གཅིག་པའི་སྐུ་དེས་ཁྱབ། ། དེ་བཞིན་ཐུགས་གསུང་ཡོན་ཏན་ཕྲིན་ལས་རྣམས། ། རེ་རེས་མཁའ་མཉམ་མ་ལུས་སྣང་བ་ལགས། ། དེ་ནི་རྒྱལ་བ་གཅིག་པ་མཆོད་གཅིག་པ། །
སངས་རྒྱས་རྒྱ་མཚོ་སྤྲུལ་པ་མི་ཟད་མཚན། ། ཀུན་ཀྱང་མཚན་གྱི་འཁོར་ལོར་བྱིན་བརླབས་ནས། ། གང་གིས་ཐོས་པ་ཕྱིར་མི་ལྡོག་པ་ལགས། ། དེ་ནི་བདག་གིས་བདག་ཉིད་སྤྲུལ་པར་མཛད། ། བདག་གིས་རྒྱུ་དང་ལམ་དང་འབྲས་བུ་སྒྲུབ། ། སངས་རྒྱས་སྤྱན་གྱིས་གཟིགས་པའི་སངས་རྒྱས་རྣམས། ། བདག་ཉིད་བདག་ལ་མཆོད་ཅིང་བསྟོད་པ་ལགས། ། དེ་ནི་ཀུན་ནས་ཞལ་ལ་ཀུན་ནས་སྤྱན། ། ཀུན་ནས་ཕྱག་དང་ཀུན་ཏུ་གཤེགས་པའི་ཞབས། ། ཀུན་ཏུ་སྤྱོད་པ་བསམ་གྱིས་མི་ཁྱབ་སྒོ། །
ཡོན་ཏན་འོད་ཟེར་རབ་ཏུ་འགྱེད་པ་ལགས། ། དེ་ནི་སྤྱིར་ཡང་སྣང་སྟེ་དེ་བདག་ཉིད། ། ཡོད་པ་མ་ཡིན་དེ་ནི་མེད་པའང་མིན། ། གཉིས་ཀ་མ་ཡིན་གཉིས་མེད་ལས་གྲོལ་བ། ། སྨྲ་བསམ་བརྗོད་མེད་མཐའ་ལས་འདས་པ་ལགས། ། དེ་ནི་གང་ལྟར་བལྟས་ཀྱང་མི་མཐོང་ཞིང༌། ། གང་ལྟར་བལྟས་ཀྱང་དེ་མ་གཏོགས་པ་མེད། ། བློ་གྲོས་ཆེན་པོའི་སེམས་དཔའ་དེ་མཐོང་སྟེ། ། དབྱེར་མེད་མཉམ་ཉིད་བདེ་ལེགས་འབྱུང་གནས་ལགས། ། དེ་ནི་སྣོད་ཀྱི་འཇིག་རྟེན་གཞག་པར་མཛད། །
བཅུད་ཀྱི་འགྲོ་བ་དུ་མ་བཀོད་པར་མཛད། ། འཕེལ་འགྲིབ་མི་རྟག་དུས་ཀྱི་འགྱུར་བ་དང༌། ། སྣ་ཚོགས་རྐྱེན་གྱིས་བདག་མེད་སྟོན་པ་ལགས། ། དེ་ནི་གདུལ་བྱའི་བློ་གྲོས་རིམ་གྱིས་ཁྲིད། ། བློ་སྣོད་ཅི་ཙམ་དག་པའི་སྤྲུལ་པ་དང༌། ། བསོད་ནམས་རྒྱུ་དང་མཐུན་པའི་ཕྲིན་ལས་རྣམས། ། ལྷུན་གྲུབ་འབད་པ་མེད་པར་མཛད་པ་ལགས། ། དེ་ནི་ཡེ་ཤེས་སྔོན་འགྲོ་སེམས་ཅན་དོན། ། དུས་ལས་ཡོལ་བ་ནམ་ཡང་མི་སྲིད་དེ། ། ཐུགས་རྗེའི་སྤྱན་གྱིས་རྒྱུན་མི་འཆད་པར་གཟིགས། །
བསྙེལ་བ་མེད་པའི་དྲན་པས་དགོངས་པ་ལགས། ། དེ་ནི་སེམས་ཅན་གཅིག་འགའ་མ་དམིགས་ཀྱང༌། ། འགྲོ་བའི་དོན་ཕྱིར་བྱང་ཆུབ་ཐུགས་བསྐྱེད་ཅིང༌། ། ཐབས་ཚུལ་རྟེན་འབྲེལ་དུ་མའི་སྒྱུ་འཕྲུལ་གྱིས། ། སྡུག་བསྔལ་འཁོར་བའི་མཚོ་ལས་སྒྲོལ་བ་ལགས། ། དེ་ནི་འཁོར་བར་རྟག་ཏུ་བཞུགས་ན་ཡང༌། ། འཁོར་བའི་སྐྱོན་གྱི་མ་གོས་པདྨ་བཞིན། ། འདོད་པ་དག་ལས་རྣམ་པར་གྲོལ་བའི་ཐུགས། ། འཁྲུལ་པ་མེད་པར་འཇིག་རྟེན་སྐྱོང་བ་ལགས། ། དེ་ནི་འགྲོ་བའི་ཁུར་རྣམས་ཕ་རོལ་ཕྱིན། །
སྲིད་པར་ངལ་ཞིང་སྐྱོ་དང་དུབ་པ་མེད། ། ཅི་ཙམ་སྐྱེད་པའི་དོན་མཆོག་ཆེར་གྲུབ་པ། ། འདིར་ནི་ཕྱི་བཞིན་བདེ་དང་སྐྱིད་པ་ལགས། ། དེ་ནི་སེམས་ཅན་རེ་རེའི་དོན་གྱི་ཕྱིར། ། མཛད་པའི་རྣམ་འཕྲུལ་ནམ་མཁའི་མཐའ་དང་མཉམ། ། བསྐལ་པ་མང་པོར་ཕྱོགས་བཅུར་སྟོན་མཛད་ཀྱང༌། ། ཆོས་ཉིད་འཁྲུལ་པ་མེད་པར་རྒྱུ་བ་ལགས། ། དེ་ནི་མཉམ་ཉིད་དབྱིངས་ལས་མི་གཡོ་བར། ། སྲིད་གསུམ་གནས་ལ་དབང་བྱེད་བདེ་ཆེན་པོ། ། ལས་དང་ཉོན་མོངས་བདུད་ཀྱི་དཀྱིལ་འཁོར་ལས། །
རྟེན་ཅིང་འབྲེལ་འབྱུང་ཐབས་ཀྱིས་མཚོན་པ་ལགས། ། དེ་ནི་ཤེས་བྱའི་དངོས་པོ་ཇི་སྙེད་པ། ། དེ་སྙེད་རྒྱུ་དང་བཅས་པའི་སྤྲུལ་པར་མཉམ། ། དེ་ཀུན་སངས་རྒྱས་མཛད་པ་མཆོག་མཛད་ཀྱིས། ། མཛད་མེད་རྩོལ་དང་བྲལ་བའི་རང་བཞིན་ལགས། ། དེ་ནི་སེམས་ཅན་རྣམས་ཀྱི་སྤྱོད་པའི་ཚུལ། ། ཐབས་མཁས་ཀུན་ལ་མི་འཇུག་གཅིག་མ་མཆིས། ། ཐོགས་པ་མེད་པ་སྣ་ཚོགས་ཐེག་པའི་སྒོ། ། དབྱེར་མེད་ཆོས་ཚུལ་གཅིག་ཏུ་སྟོན་པ་ལགས། ། དེ་ནི་བསྐལ་པ་རྒྱ་མཚོར་རབ་ཏུ་སྟོན། །
ཞིང་ཁམས་མཐའ་ཡས་ཕྲ་བའི་རྡུལ་དུ་འཛུད། ། མི་མཚུངས་མཛད་པ་དཔག་མེད་བསྟན་གྱུར་ཀྱང༌། ། དེ་དག་མི་འཁྲུལ་གཤིས་ལ་གནས་པ་ལགས། ། དེ་ནི་འགྲོ་བའི་རྟོག་པ་མ་ལུས་པ། ། སྐད་ཅིག་ཉིད་ལ་མཁྱེན་པའི་ཡེ་ཤེས་འཇུག ། ཕན་ཚུན་མ་འདྲེས་མོས་པ་ཇི་བཞིན་དུ། ། ཆོ་འཕྲུལ་ཆེན་པོ་འཁོར་ལ་སྟོན་པ་ལགས། ། དེ་ནི་བསམ་གྱིས་མི་ཁྱབ་ཏིང་འཛིན་ལ། ། བཞེངས་དང་བཞུགས་པ་ཕུན་སུམ་ཚོགས་པ་དང༌། ། སྐུ་ཡི་སྤྱོད་པ་རྣམ་འཕྲུལ་མཐའ་ཡས་པ། །
རྒྱལ་སྲས་རྣམས་ཀྱིས་དཔག་པར་དཀའ་བ་ལགས། ། དེ་ནི་སྐུ་གསུང་ཐུགས་དང་ཕྲིན་ལས་དང༌། ། འཁོར་དང་ཞིང་དང་ཡོན་ཏན་བཀོད་པའི་ཚོགས། ། གཅིག་དང་ཐ་དད་མ་ཡིན་བློ་ལས་འདས། ། དུས་གསུམ་རྒྱལ་བའི་བསྔགས་པ་མི་ཟད་ལགས། ། དེ་ནི་ནམ་མཁའ་ལྟ་བུ་ཀུན་ལ་ཁྱབ། ། མཚོ་ལྟར་དྭངས་ཤིང་ཟབ་པའི་བདག་ཉིད་ཅན། ། རིན་ཆེན་ལྟ་བུར་དགོས་འདོད་ཀུན་འབྱུང་ཞིང༌། ། ལྷུན་པོ་ལྟ་བུར་ཀུན་ཏུ་མཛེས་པ་ལགས། ། དེ་ནི་རྒྱལ་བ་རྒྱ་མཚོ་རྣམས་ཀྱི་གཙོ། །
སེམས་དཔའ་རྒྱ་མཚོ་རྣམས་ཀྱིས་ལུང་བསྟན་པ། ། རང་རྒྱལ་རྒྱ་མཚོ་རང་བྱུང་རྟོགས་པར་བྱེད། ། ཉན་ཐོས་རྒྱ་མཚོ་འཁྲིད་པའི་དེད་དཔོན་ལགས། ། དེ་ནི་བླ་མེད་ཆོས་ཀྱི་འཁོར་ལོ་བསྒྱུར། ། གཉིས་འཛིན་སྒྲིབ་པའི་བུད་ཤིང་བསྲེག་པའི་མེ། ། ཐེག་དམན་ཁུར་གྱིས་དུབ་པའི་ལྗོན་ཤིང་དང༌། ། མི་འཇིགས་བསྙེངས་དང་བྲལ་བའི་སེང་གེ་ལགས། ། དེ་ནི་ཚངས་དབང་གཙུག་གི་རིན་པོ་ཆེ། ། ལྷ་དབང་བརྒྱ་བྱིན་ལྷ་མིན་ཕམ་པའི་དཔལ། ། ཀླུ་དབང་རྣམས་ལ་མི་འཇིགས་སྦྱིན་པའི་སྐྱབས། །
གནོད་སྦྱིན་དབང་པོ་བསྲུང་བའི་གཏེར་ཆེན་ལགས། ། དེ་ནི་མི་མཆོག་རྐང་གཉིས་སྟོན་པ་པོ། ། གདུལ་དཀའི་གདུག་པ་འདུལ་བ་ཁྲོ་བོའི་རྒྱལ། ། ངན་སོང་སྐྱེ་གནས་སྦྱོང་བ་ཐབས་ཀྱི་མཆོག ། མགོན་མེད་གཉེན་བྲལ་རྣམས་ཀྱི་རྟེན་གནས་ལགས། ། དེ་ནི་འགྲོ་བའི་གཉིད་ལོག་སད་བྱེད་རྔ། ། མྱ་ངན་ཟུག་རྔུ་འབྱིན་བྱེད་བདུད་རྩིའི་ཆུ། ། ཉོན་མོངས་གདུང་བ་སེལ་བྱེད་ཟླ་བ་དང༌། ། མི་ཤེས་མུན་སེལ་ཉི་མའི་དཀྱིལ་འཁོར་ལགས། ། དེ་ནི་དུག་གསུམ་ནད་སེལ་སྨན་གྱི་གཙོ། །
སྲིད་པའི་འཆིང་བ་གཅོད་པའི་རལ་གྲི་མཆོག ། བདག་འཛིན་འཁྲུལ་འཁོར་བཤིག་པའི་རྡོ་རྗེ་དང༌། ། ལྟ་ངན་ཐེ་ཚོམ་གཅོད་པའི་མཚོན་ཆ་ལགས། ། དེ་ནི་འཁོར་བའི་ཕ་རོལ་སྒྲོལ་བའི་གྲུ། ། སྡུག་བསྔལ་ཕ་རོལ་སྒྲོལ་བའི་ཟམ་པ་དང༌། ། ལོག་ལྟ་ངན་འགྲོ་འགོགས་པའི་སྒོ་གཏན་ཏེ། ། འཆི་བདག་གཤིན་རྗེ་འཇོམས་པའི་གཤེད་མ་ལགས། ། དེ་ནི་མི་མཐུན་བགེགས་རྣམས་བསལ་བ་དང༌། ། ཐར་པར་འགྲོ་བའི་ཐེམ་སྐས་ཉིད་ཡིན་ལ། ། བདེ་ཆེན་གླིང་དུ་འཁྲིད་པ་དགེ་བའི་བཤེས། །
མ་ནོར་ལམ་སྟོན་འཇིག་རྟེན་སྒྲོན་མེ་ལགས། ། དེ་ནི་རང་རིག་ཆོས་ཉིད་བསྐྱེད་པའི་ཕ། ། འཁོར་འདས་ཡོན་ཏན་བསྐྱེད་པའི་མ་ཡིན་ལ། ། ཕན་དང་བདེ་བ་སྟེར་བའི་གཉེན་གཅིག་པོ། ། སངས་རྒྱས་ས་ལ་འགོད་པའི་བླ་མ་ལགས། ། དེ་ནི་མཐོང་ཐོས་དྲན་པར་གྱུར་པ་ཡང༌། ། གནས་སྐབས་མཐར་ཐུག་བདེ་བ་ཀུན་ལྡན་ཞིང༌། ། སྲིད་པའི་སྡུག་བསྔལ་མ་ལུས་ཟད་པ་དང༌། ། བླ་མེད་རྫོགས་པའི་བྱང་ཆུབ་ཐོབ་པ་ལགས། ། མ་དྲོས་རྒྱ་མཚོ་དལ་གྱིས་འབབ་པའི་ཀླུང༌། །
གངས་ཆེན་རི་སུལ་འཛམ་བུ་ཏྲི་ཤའི་དྲུང༌། ། དེ་ནི་ཐུགས་དགོངས་སྒྲུབ་པའི་རྣལ་འབྱོར་པས། ། གུས་པའི་སྟོབས་ཀྱིས་ཚིག་ཏུ་དེ་ལྟར་བརྗོད། ། བཞུགས་ཚུལ་འདི་ནི་ལན་གཅིག་ཐོས་པས་ཀྱང༌། ། བསྐལ་པ་བྱེ་བ་ཁྲག་ཁྲིག་མང་པོ་ཡི། ། འཁོར་བའི་སྡུག་བསྔལ་ཕྱིར་བསྙིལ་ངེས་གྱུར་ཅིང༌། ། འཛིན་ཅིང་ཀློག་དང་སྟོན་པ་སྨོས་ཅི་དགོས། ། འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་དང༌། ། བཟང་པོ་ཇི་བཞིན་དེ་འདྲའི་ས་དག་ལ། །
ཀུན་ཀྱང་ཀུན་ཏུ་བཟང་པོ་རེག་གྱུར་ཅིག ། སྐྱབས་འགྲན་གྱི་དོ་མེད་འཛམ་གླིང་རྒྱན། ། གྲགས་པས་སྟོང་གསུམ་ཡོངས་ལ་ཁྱབ། ། རྩོད་མེད་རྒྱལ་བ་རྡོ་རྗེ་འཆང༌། ། ཕ་འཇིག་རྟེན་མགོན་པོའི་ཞབས་ལ་འདུད། ། དུས་རྟག་ཏུ་བསམ་རྒྱུ་ཁྱེད་ལས་མེད། ། བྱིན་གྱིས་རློབས་ཤིག་ཐུགས་རྗེ་ཅན། ། སྙིང་གི་མུན་པ་བསལ་ནས་ཀྱང༌། ། སེམས་སྤྲོས་བྲལ་དུ་རྟོགས་པར་བྱིན་གྱིས་རློབས། ། རྣམ་པར་ཐར་པ་ཟད་མི་ཤེས་པའི་ཟ་མ་ཏོག་བཀོད་པ་ཞེས་བྱ་བ་རིའི་རྒྱལ་པོ་གངས་ཅན་གྱི་ལྷོ་ཕྱོགས་ཀྱི་ངོས་སུ།
ཤཱཀྱའི་དགེ་སློང་ཤེས་རབ་འབྱུང་གནས་ཀྱི་ལེགས་པར་སྨྲས་པ་དབྱངས་ཀྱི་བསྟོད་པ་རྫོགས་སོ།། །། ༠༧༽ ༄། །འཇིག་རྟེན་གསུམ་མགོན་གྱི་བསྟོད་པ་བྱང་ཆུབ་རྡུལ་བྲལ་མ།། ན་མོ་གུ་རུ། བྱང་ཆུབ་སྙིང་པོ་རྡུལ་བྲལ་ཞིང་ཁམས་སུ། ། རང་བྱུང་རྒྱལ་བ་ཡང་དག་རྫོགས་སངས་རྒྱས། ། མཚུངས་མེད་ཆོས་ཀྱི་འཁོར་ལོ་རབ་བསྐོར་བ། ། ཐུབ་དབང་འབྲི་གུང་རིན་ཆེན་ཕྱག་འཚལ་ལོ། ། སྒྲིབ་གསུམ་རབ་རིབ་མཁའ་ལྟར་རྣམ་པར་དག ། མཁྱེན་གཉིས་སྤྱན་ལྡན་སྒྲིབ་མེད་ཡེ་ཤེས་ཀྱིས། །
དུས་གསུམ་ཤེས་བྱ་མ་ལུས་རྣམ་གཟིགས་པ། ། ཀུན་མཁྱེན་འབྲི་གུང་རིན་ཆེན་ཕྱག་འཚལ་ལོ། ། ཉེས་ཚོགས་མྱ་ངན་འཁོར་བའི་ཆུ་བོ་བརྒལ། ། མངོན་ཤེས་རྫུ་འཕྲུལ་རིག་པའི་ཕ་རོལ་སོན། ། མཉམ་ཉིད་མི་འཁྲུལ་ཞི་བར་རྟག་གནས་པ། ། བདེ་གཤེགས་འབྲི་གུང་རིན་ཆེན་ཕྱག་འཚལ་ལོ། ། སྲིད་པ་ཀུན་སྦྱོར་ཉོན་མོངས་འཆིང་བ་གཅོད། ། ཤེས་བྱའི་བུད་ཤིང་བསྲེགས་པ་ཆོས་ཀྱི་སྐུ། ། མི་བཟད་བདུད་དཔུང་སྡེ་བཅས་རབ་བཅོམ་པ། ། རྒྱལ་བ་འབྲི་གུང་རིན་ཆེན་ཕྱག་འཚལ་ལོ། །
སྡུག་བསྔལ་སྲིད་གསུམ་འབྲོག་དགོན་འཁྱམས་པ་ཡི། ། འཇིག་རྟེན་སྟོན་པ་ཁ་ལོ་སྒྱུར་བ་པོ། ། ཞབས་སེན་ལྷར་བཅས་ཅོད་པན་རྩེར་བླངས་པ། ། འདྲེན་པ་འབྲི་གུང་རིན་ཆེན་ཕྱག་འཚལ་ལོ། ། དགོངས་པ་རྣམ་དག་བཀའ་དང་མཐུན་པ་ཡི། ། མ་ནོར་ལམ་སྟོན་དགེ་བ་ཅི་བསྒྲུབས་པས། ། ས་བཅུའི་མགོན་པོ་འབྲི་གུང་རིན་ཆེན་གྱི། ། བསྟན་པ་དར་ཞིང་ཡུན་རིང་གནས་གྱུར་ཅིག ། མ་དྲོས་མཚོ་འགྲམ་དུ་སྤྱན་སྔ་འབྲི་གུང་གླིང་པ་ཉིད་ཀྱིས་མཛད་པའོ།། །། ༠༨༽
༄། །བརྒྱུད་འདེབས་བྱིན་རླབས་སྤྲིན་ཕུང༌།། གངས་ཏི་སེ་ཤེལ་གྱི་གཞལ་ཡས་ན། ། དཔལ་འཁོར་ལོ་སྡོམ་པ་ལ་གསོལ་བ་འདེབས། གནས་ནུབ་ཕྱོགས་ཨོ་རྒྱན་གྱི་གཞལ་ཡས་ན། ། ཡུམ་རྡོ་རྗེ་ཕག་མོ་ལ་གསོལ་བ་འདེབས། ། གནས་བྱ་རྒོད་ཕུང་པོའི་རི་བོ་ན། ། མགོན་བསྟན་པའི་བདག་པོ་ལ་གསོལ་བ་འདེབས། ། སྟེང་དགའ་ལྡན་ལྷ་ཡི་གཞལ་ཡས་ན། ། མགོན་བྱམས་ཆེན་རྒྱལ་བ་ལ་གསོལ་བ་འདེབས། ། ནུབ་བདེ་བ་ཅན་གྱི་ཞིང་ཁམས་ན། །
མགོན་ཚེ་དཔག་མེད་ལ་གསོལ་བ་འདེབས། ། གནས་པདྨ་འོད་ཀྱི་གཞལ་ཡས་ན། ། ཨོ་རྒྱན་པདྨ་འབྱུང་གནས་ལ་གསོལ་བ་འདེབས། ། ཤར་རི་བོ་ཏ་ལའི་རྩེ་མོ་ན། ། ཡི་དམ་ཐུགས་རྗེ་ཆེན་པོ་ལ་གསོལ་བ་འདེབས། ། གནས་རྒྱ་ནག་རི་བོ་རྩེ་ལྔ་ན། ། ཡི་དམ་འཕགས་པ་འཇམ་དཔལ་ལ་གསོལ་བ་འདེབས། ། གནས་ལྕང་ལོ་ཅན་གྱི་ཕོ་བྲང་ན། ། མགོན་གསང་བའི་བདག་པོ་ལ་གསོལ་བ་འདེབས། ། དབུས་སེང་ཆེན་བསྣོལ་བའི་ཁྲི་སྟེང་ན། །
བཅོམ་ལྡན་རྣམ་པར་སྣང་མཛད་ལ་གསོལ་བ་འདེབས། ། ཤར་གླང་ཆེན་བསྣོལ་བའི་ཁྲི་སྟེང་ན། ། བཅོམ་ལྡན་རྡོ་རྗེ་སེམས་དཔའ་ལ་གསོལ་བ་འདེབས། ། ལྷོ་རྟ་མཆོག་བསྣོལ་བའི་ཁྲི་སྟེང་ན། ། བཅོམ་ལྡན་རིན་ཆེན་འབྱུང་ལྡན་ལ་གསོལ་བ་འདེབས། ། ནུབ་རྨ་བྱ་བསྣོལ་བའི་ཁྲི་སྟེང་ན། ། བཅོམ་ལྡན་སྣང་བ་མཐའ་ཡས་ལ་གསོལ་བ་འདེབས། ། བྱང་མཁའ་ལྡིང་བསྣོལ་བའི་ཁྲི་སྟེང་ན། ། བཅོམ་ལྡན་དོན་ཡོད་གྲུབ་པ་ལ་གསོལ་བ་འདེབས། ། དབུས་དག་པ་བདེ་ཆེན་གྱི་གཞལ་ཡས་ན། །
ཡུམ་སངས་རྒྱས་མཁའ་འགྲོ་ལ་གསོལ་བ་འདེབས། ། ཤར་མི་འགྱུར་གནས་པའི་གཞལ་ཡས་ན། ། ཡུམ་རྡོ་རྗེ་མཁའ་འགྲོ་ལ་གསོལ་བ་འདེབས། ། ལྷོ་གཏེར་འབྱུང་ཡིད་བཞིན་གྱི་གཞལ་ཡས་ན། ། ཡུམ་རིན་ཆེན་མཁའ་འགྲོ་ལ་གསོལ་བ་འདེབས། ། ནུབ་ཤེས་རབ་བཙུན་མོའི་གཞལ་ཡས་ན། ། ཡུམ་པདྨ་མཁའ་འགྲོ་ལ་གསོལ་བ་འདེབས། ། ཡུལ་ཉི་ཤུ་རྩ་བཞིའི་གཞལ་ཡས་ན། ། མགོན་དཔའ་བོ་མཁའ་འགྲོ་ལ་གསོལ་བ་འདེབས། ། གནས་དུར་ཁྲོད་ཆེན་པོའི་གནས་བརྒྱད་ན། །
མགོན་གྲུབ་ཆེན་བརྒྱད་པོ་ལ་གསོལ་བ་འདེབས། ། གནས་ཕྱོགས་བཅུར་རི་ཁྲོད་ཀྱི་དགོན་པ་ན། ། གྲོགས་རྡོ་རྗེ་སྤུན་ཚོགས་ལ་གསོལ་བ་འདེབས། ། གནས་ཙཱ་རི་དཀྱིལ་འཁོར་གཞལ་ཡས་ན། ། ནང་གསང་སྔགས་ཀྱི་ལྷ་ཚོགས་ལ་གསོལ་བ་འདེབས། ། གངས་ཟུར་གསུམ་དུང་གི་གཞལ་ཡས་ན། ། ཡུམ་ལྷ་སྨན་མཆེད་ལྔ་ལ་གསོལ་བ་འདེབས། ། གནས་བཀའ་དང་དམ་ཚིག་གི་གཞལ་ཡས་ན། ། ཡུམ་ཨ་ཕྱི་མཆེད་གསུམ་ལ་གསོལ་བ་འདེབས། ། གནས་བསིལ་བ་ཚལ་གྱི་དུར་ཁྲོད་ན། །
དཔལ་མ་མགོན་ལྕམ་དྲལ་ལ་གསོལ་བ་འདེབས། ། ངེད་གསོལ་འདེབས་དང་འགྲོ་དྲུག་ལ་བྱིན་གྱིས་རློབས། ། རྒྱུད་ཡོངས་སུ་དག་པར་མཛད་དུ་གསོལ། ། རྐྱེན་ཕྱི་ནང་གི་བར་ཆད་མི་འབྱུང་ཞིང༌། ། མཆོག་ཐུན་མོང་གི་དངོས་གྲུབ་སྩལ་ཏུ་གསོལ། ། ཅེས་པ་འདི་ཉིད་ཡ་རྩེ་རྒྱལ་པོའི་ཕོ་བྲང་དུ། སྤྱན་སྔ་འབྲི་གུང་གླིང་པ་ཉིད་དང༌། རྒྱལ་པོ་ཡབ་ཡུམ་སྲས་གསུམ་གྱིས་མཛད་པའོ།། །། ༠༩༽ ༄། །དཔལ་ལྡན་ཕག་མོ་གྲུ་པའི་གདུང་རྟེན་བཀྲ་ཤིས་སྒོ་མང་གི་དཀར་ཆག་བསྡུས་པ་རིན་པོ་ཆེ་སྤུངས་པའི་ཕུང་པོ་དྲི་མ་མེད་པ།།
ཨོཾ་སྭ་སྟི། དུས་གསུམ་རྒྱལ་བ་ཀུན་གྱི་སྐུ་གསུང་ཐུགས། ། གཉིས་མེད་མཆོག་གྱུར་ཡེ་ཤེས་ངོ་བོ་ཉིད། ། འཇིག་རྟེན་རྣམ་འདྲེན་ཡང་དག་ལམ་སྟོན་པ། ། བཀའ་བརྒྱུད་བླ་མ་རྣམས་ལ་ཕྱག་འཚལ་ལོ། ། བདེ་ཆེན་ཟུང་འཇུག་ཤེས་རབ་ཐབས་ཀྱི་བདག ། འཁོར་འདས་དབང་ཕྱུག་བཅོམ་ལྡན་རྡོ་རྗེ་འཆང༌། ། འབར་བའི་དཀྱིལ་འཁོར་སྣ་ཚོགས་སྣང་བའི་སྐུ། ། དཔལ་ལྡན་ལྷག་པའི་ལྷ་ལ་ཕྱག་འཚལ་ལོ། ། སྐྱབས་ཆེན་ཕྱོགས་བཅུར་བཞུགས་པའི་རྫོགས་སངས་རྒྱས། །
རྣམ་དག་ལམ་མཆོག་ལེགས་པར་གསུངས་པའི་ཆོས། ། བཀའ་ལྟར་རྗེས་གྲུབ་འཕགས་པའི་དགེ་འདུན་ཚོགས། ། བླ་མེད་དཀོན་མཆོག་གསུམ་ལ་ཕྱག་འཚལ་ལོ། ། ཐུབ་པའི་སྤྱན་སྔར་ཁས་བླངས་དམ་བཅས་ཤིང༌། ། དུས་གསུམ་རྒྱལ་བའི་བསྟན་པ་སྲུང་མཛད་པ། ། ཆོས་སྐྱོང་སྲུང་མ་མཐུ་ཆེན་ཐམས་ཅད་ཀྱིས། ། དུས་རྣམས་རྟག་ཏུ་བཀྲ་ཤིས་རྒྱལ་གྱུར་ཅིག ། འདིར་སྲིད་པ་གསུམ་དུ་ཨུ་དུམ་ཝ་རའི་མེ་ཏོག་ལྟར་མཐོང་བ་དང་རྙེད་པར་དཀའ་བ། འཇིག་རྟེན་དུ་སངས་རྒྱས་རྡོ་རྗེ་འཆང་ཆེན་པོ་དངོས་སུ་བྱོན་པའི་བླ་མ་ཆོས་རྗེ་རིན་པོ་ཆེ་འབྲི་གུང་པ་ཞེས་ཡོངས་སུ་གྲགས་པ་དེ། ཨེ་ཆུང་དུ་སྒྲུབ་པ་སྙིང་པོར་མཛད་པའི་དུས་སུ།
སངས་རྒྱས་ཀྱི་ཡོན་ཏན་ཐམས་ཅད་ཀྱི་གཏེར་མཛོད་ནི་བརྙེས། བདུད་ཀྱི་དཀྱིལ་འཁོར་མི་མཐུན་པའི་ཕྱོགས་ཐམས་ཅད་ནི་ཕམ་པར་མཛད། ཤེས་བྱའི་དཀྱིལ་འཁོར་རྒྱུ་འབྲས་ཀྱི་རྟེན་འབྲེལ་ནི་མངོན་སུམ་དུ་གྱུར་ནས། ཚད་མེད་པའི་ཐུགས་རྗེ་ཆེན་པོས་འགྲོ་བ་སྨིན་གྲོལ་མཛད་པ་དང༌། རྩ་བ་དང་བརྒྱུད་པའི་བླ་མ་དམ་པ་རྣམས་ཀྱི་ཞབས་ཏོག་མཛད་པར་བཞེད་དེ། ཐུགས་དམ་ལས་བཞེངས་ཤིང་ཡུལ་དབུ་རུ་བྱང་ཕྱོགས་སུ་བྱོན་ནས། དགེ་འདུན་གྱི་ཚོགས་རྒྱ་མཚོ་ཆེན་པོ་ལྟ་བུ་བསྐྱངས་པས། སྐུའི་སྙན་པ་དང་གྲགས་པས་འཛམ་བུའི་གླིང་ཁྱབ་པར་གྱུར་ཅིང༌། ས་ཆེན་པོའི་སྟེང་འདི་ན་ཡོད་པའི་གྲུབ་ཐོབ་རྣམས་དང༌། མཁས་པ་རྣམས་དང༌།
ཆེན་པོ་རྣམས་དང༌། རྒྱལ་པོ་རྣམས་དང༌། སྐྱེ་དགུ་ཐམས་ཅད་ནི་ཞབས་དྲུང་དུ་ལྷགས། ལྷ་དང་མིའི་ལོངས་སྤྱོད། རྫས་དང་ཡོ་བྱད། ཟང་ཟིང་གི་དངོས་པོ་ཐམས་ཅད་ཀྱང་སྤྱན་སྔར་འདུས། སངས་རྒྱས་བཅོམ་ལྡན་འདས་ཀྱི་རྟེན་རྣམས་དང༌། བརྒྱུད་པའི་བླ་མ་རྣམས་ཀྱི་རྟེན་རྣམས་དང༌། སངས་རྒྱས་ཀྱི་བཀའ་གསུང་རབ་རྣམས་དང༌། རྟེན་ཁྱད་པར་དུ་འཕགས་པ་ཐམས་ཅད་ཀྱང་ཕྱག་ཏུ་བྱོན།
རྟེན་འབྲེལ་གྱི་མཐུ་སྟོབས་ཐོགས་པ་མེད་པས། རྒྱ་དཀར་པོ་དང༌། རྒྱ་ནག་པོ་དང༌། ཁྱི་ཐན་དང༌། མེ་ཉག་དང༌། སོག་པོ་ཧོར་གྱི་ཡུལ་དང༌། བོད་ཁམས་ཐམས་ཅད་བདེ་བ་ལ་བཀོད་པའི་ཕྲིན་ལས་ཀྱི་སྒང་ལ་བབ་པས་ན། སྔོན་སྒྲུབ་པ་མཛད་པའི་དུས་ཀྱི་དགོངས་པ་འཁྲུངས་པ་མངོན་དུ་གྱུར་ཅིང༌། རྗེ་ཕག་མོ་གྲུ་པའི་གདུང་རྟེན་བཀྲ་ཤིས་འོད་འབར་གྱི་ཞབས་ཏོག་དང༌། རྗེས་སུ་འབྲངས་པའི་བུ་སློབ་རྣམས་ཀྱི་མགོ་ཐོན་པའི་རྟེན་འབྲེལ་ལ་དགོངས་པས།
ཐུགས་དམ་བཀྲ་ཤིས་སྒོ་མང་མཛད་པར་བཞེད་དེ། བལ་ཡུལ་ན་མཁས་པ་སྤྲུལ་པའི་ལྷ་བཟོ་མ་ཎི་བྷ་དྲ་ཞེས་བྱ་བ་བོས་ནས། གོང་སླད་དུ་འཇིག་རྟེན་ན་འདི་འདྲ་བའི་རྟེན་མི་བཞུགས་པས། ཐམས་ཅད་ལས་ཁྱད་པར་དུ་འཕགས་པའི་མཆོད་རྟེན་ཆེན་པོ་བླ་ལྷག་ཏུ་གསང་སྔགས་རྒྱུད་སྡེ་བཞིའི་ལྷ་ཚོགས་མ་ལུས་པ་དང༌། སྤྱིར་སྔགས་མཚན་ཉིད་མེད་པ་ཐམས་ཅད་ཀྱི་ལྷའི་སྐུ་ཅན། རྣམ་པ་དཀྱིལ་འཁོར་གྱི་འཁོར་ལོ་གཅིག་ཏུ་བཞུགས་པའི་ཚུལ་དུ་བཞེངས་སོ། ། དེའི་ལྷ་རེ་རེ་ཡང་འཇིག་རྟེན་མགོན་པོ་ཉིད་ཀྱིས་བཞུགས་ཚུལ་མ་གཟིགས་པ་མི་མངའ་བ་དང༌། དེའི་མཛད་པའི་ཁྱད་པར་གྱི་ཆོས་ཟབ་མོའི་གནད་མ་གསུངས་པ་མེད་པ་དང༌། གསུངས་པ་དེ་དག་ཀྱང་བཀའ་མདོ་རྒྱུད་རྣམས་དང་མི་མཐུན་པ་མེད་པ། དགོངས་པ་ཐུན་མོང་མ་ཡིན་པར་གྱུར་པས།
ཐུགས་ཀྱི་བཞེད་པ་དང་མཐུན་པ་མ་བྱུང་ཚེ། ལན་བཅུ་གསུམ་རེ་རེ་ཙམ་གྱི་བར་དུ་བཤིག་ཅིང་བསྐྱར་ནས་ལེགས་པར་མཐར་ཐུག་པར་མཛད་པ་དང༌། དེའི་མཐུན་པའི་རྐྱེན་ཐམས་ཅད་སྤྱིར་ཆོས་སྐྱོང་བའི་སྲུང་མ་ཐམས་ཅད་དང༌། ཁྱད་པར་དུ་རྒྱལ་པོ་རྣམ་ཐོས་སྲས་ཀྱིས་དངོས་སུ་ལུང་བསྟན་ནས་མཐུན་པའི་རྐྱེན་བསྒྲུབས་པ་དང༌། ཀླུ་ཆེན་པོ་རྣམས་ཀྱིས་བར་ཆད་མེད་པར་སྲུངས་པས། ལོ་བཅུ་གཉིས་ཀྱིས་གསེར་ཕྲ་དང་བཅས་པ་མ་ལུས་པ་ཚར་རོ། ། དུས་དེར་འཛམ་བུ་གླིང་གི་བུ་སློབ། རྗེ་བཙུན་བྱམས་པའི་འཁོར་འདུས་པ་དང་མཉམ་པ་ཐམས་ཅད་དཔལ་གྱི་ཕག་མོ་གྲུར་སྡུད་ཅིང༌། བཀྲ་ཤིས་སྒོ་མང་གདན་འདྲེན་པར་དགོངས་པ་ལ། འདིར་ལམ་ལ་མི་ཤོང་ཞིང་འདེགས་པར་དཀའ་བས།
ཆུའི་ཀླུང་གནད་དྲངས་ན་ཀླུ་ཆེན་པོ་རྣམས་ཀྱིས་སྤྱན་འདྲེན་པས། མི་ཡུལ་དུ་མི་བཞུགས་པར་དོགས་ཏེ། སའི་སྟེང་ཉིད་ནས་གདན་འདྲེན་པའི་ཤོམས་མཛད་པ་ལ་ཉེ་བ་ན། ཕྱི་ནང་གི་རྟེན་འབྲེལ་སྣ་ཚོགས་པའི་སྟོབས་ཀྱིས། ངམ་ཤོད་དུ་ཆོས་རྣམས་དང་བཀྲ་ཤིས་སྒོ་མང་བཞུགས་ན། ཁ་སྨྲས་དང༌། རྩོད་པ་དང༌། འཁྲུགས་ལོང་གི་གཞིར་གྱུར་ནས། སྐྱེ་བོ་མང་པོ་ངན་འགྲོར་འགྲོ་བའི་ལས་གསོག་པར་དགོངས་ཏེ། སྣང་བ་དགེ་འདུན་གྱི་ཚོགས་ཆེན་པོ་དང༌།
མི་སྣང་བ་ཆོས་སྐྱོང་བའི་སྲུང་མ་རྣམས་དང༌། སྲིད་པའི་ལྷ་འདྲེ་ཐམས་ཅད་ལ་བཀས་གནང་ནས། གདུང་རྟེན་བཀྲ་ཤིས་འོད་འབར་དང༌། ཆོས་ཐམས་ཅད་ཕག་མོ་གྲུ་ནས་སྤྱན་དྲངས་ཤིང༌། ཆོས་རྣམས་རྗེ་ཕག་མོ་གྲུ་པའི་ཐུགས་དགོངས་རྫོགས་པའི་ཕྱིར། ཤར་དྭགས་ལྷ་སྒམ་པོར་ཕུལ་ནས་བཞུགས་སོ། ། བཀྲ་ཤིས་འོད་འབར་ནི་རྗེ་འགྲོ་བའི་མགོན་པོ་ཉིད་ཀྱིས་ཐོག་མར་མཚོན་པ་མཛད་ནས། དགེ་སློང་སྣམ་སྦྱར་བགོས་པ་དཔག་ཏུ་མེད་པས། མཆོད་པ་རྒྱ་ཆེན་པོས་མཆོད་ཅིང་གཞོའི་ལུང་པ་སྤོས་དྲིས་ཁྱབ་པར་བྱས་ནས། སྤྱན་སྔ་ཉིད་ནས་ཀྱང་ཕྱག་གིས་གདུང་རྟེན་གྱི་མདོ་ལི་མཛད་ནས།
ཐང་ལ་བསུ་བ་མཛད་དེ། མཐིལ་དུ་གདུང་རྟེན་གྱི་ཞབས་ཏོག་ཏུ་སྒོ་མང་བསྒྲིགས་ནས་སྟེང་དུ་བཞུགས་ཤིང༌། ཡུན་རིང་ཞིག་དུ་མཆོད་པ་རྒྱ་ཆེན་པོས་མཆོད་ཅིང་བཞུགས་པ་ལ། ཐུགས་ཀྱི་དགོངས་པས་རྒྱལ་བ་ཕག་མོ་གྲུ་པ་རྣམས་ཀྱི་ཆེད་དུ་གདུང་རྟེན་གྱི་བཞུགས་ས་ཞིག་གཞན་དུ་མཛད་པར་བཞེད་ཀྱང༌། ཕག་མོ་གྲུ་པ་ཉིད་དེ་མ་འདོད་ནས། བཀྲ་ཤིས་འོད་འབར་མཐའ་རྩ་ཉིད་དུ་ཕར་ལ་སྤྱན་དྲངས་ཏེ། ཐང་ལ་ཡུན་རིང་དུ་འཇིག་རྟེན་མགོན་པོ་ཉིད་ཀྱིས་གཤེགས་སྐྱེལ་རྒྱ་ཆེན་པོ་མཛད་དོ། ། དེའི་ཤོལ་དུ་སྒོ་མང་གི་སྟེང་དུ་བརྒྱུད་པའི་བླ་མ་རྣམས་དང༌། རྗེ་ཕག་མོ་གྲུ་པའི་རྟེན་ཕྱག་ན་བཞུགས་ཚད་རྣམས་ཀྱི་བཞུགས་གནས། གདུང་རྟེན་གཅིག་མཛད་པར་བཞེད་དེ།
དེ་ཡང་རྒྱུ་གསེར་དངུལ་འབའ་ཞིག་ལ་བྱས་ན་མཐར་སྡིག་རྐྱེན་དུ་འགྱུར་བར་དགོངས་ནས། དངོས་པོ་རིན་པོ་ཆེ་བཟང་པོ་མང་པོ་སོང་ཡང༌། སྡིག་རྐྱེན་དུ་མི་འགྱུར་བར་ཕྱོགས་གཅིག་ཏུ་བྱས་པའི་ཚ་གསེར་ཅན། དཔལ་བཀྲ་ཤིས་མི་འགྱུར་ལྷུན་གྱིས་གྲུབ་པའི་མཆོད་རྟེན་འདི་བཞེངས་ནས། གདུང་རྟེན་གྱི་རབ་གནས་དང་ནང་རྫོངས་གོང་དུ་མཛད་དོ། ། དེ་ནས་དུས་ཕྱིས་སྒོ་མང་གི་ནང་རྫོངས་མཛད་པ་ལ། འདི་ལ་སྔོན་ནས་དགོངས་པས། སྒོ་མང་ལ་ནི་གསོལ་བ་བཏབ་པ་ཙམ་གྱིས་དགེ་སྦྱོར་རྒྱུད་ལ་སྐྱེ་བའི་རྟེན་འབྲེལ་དང༌། ལྡུམ་རྫིངས་ཀྱི་ཆོས་སྐྱོང་སྲུང་མ་རྣམས་ལ་གསོལ་བ་བཏབ་པས་དྲག་པོའི་ལས་འགྲུབ་པ་དང༌། ཀླུ་ལ་ཆར་འབེབས་པ་དང་ར་ཧུ་ལས་སེར་བ་འབེབས་པ་དང༌།
ནོར་གྱི་ལྷས་ནོར་སྦྱིན་པ་ལ་ཚེགས་མེད་པར་འབྱུང་བའི་རྟེན་འབྲེལ་མཛད་པར་བཞེད་པ་མངའ་ཡང༌། བཀྲ་ཤིས་སྒོ་མང་ལ་གསོལ་བ་བཏབ་པས། དགེ་སྦྱོར་སྐྱེ་བ་དང༌། རྗེས་ལ་མཐིལ་འདིར་དགེ་འདུན་གྱི་ཚོགས་དང༌། རྫས་དང་ཡོ་བྱད་ཀྱི་ལོངས་སྤྱོད་དང༌། ཆོས་ཀྱི་འཁོར་ལོ་རྒྱུན་མི་འཆད་པའི་རྟེན་འབྲེལ་སྒྲིག་པ་དང༌། རབ་ཏུ་གནས་པ་ཁྱད་པར་ཅན་འདི་མཛད་དོ། ། དེ་རྣམས་ཀྱི་ཕྱག་ལེན་གྱི་ཞབས་ཏོག་ལ་བདག་རང་གིས་བགྱིས་པས། འདིར་ནང་རྫོངས་ཀྱི་བཞུགས་ཚུལ་ཅུང་ཟད་ཆེ་ལོང་ཙམ་ཞིག་ཕྱི་མའི་སྐྱེ་བོ་རྣམས་ཀྱིས་ཤེས་པར་བྱ་བའི་ཕྱིར་སྨོས་པར་བྱའོ། ། དེ་ལ་སྤྱིར་ཐུགས་དམ་བཀྲ་ཤིས་སྒོ་མང་འདི་དུམ་བུ་གསུམ་དུ་བརྫངས་པ་ལ།
ཐོག་མར་གདུང་རྟེན་གྱི་འཁོར་ལོ་ཡན་ཆད་འདི་ལ། ཕྱི་རིན་པོ་ཆེ་སྣ་ཚོགས་པའི་གཞལ་ཡས་ཁང༌། བར་དུ་རུཥྐ་བཟང་པོ་བ་གླང་གི་ཀོ་བ་མཐུག་ཤོས་ཙམ་དུ་བྱུགས་པ་ལ། དེའི་ནང་དུ་མེ་ཉག་གི་རྒྱལ་པོ་ཟླ་རྒྱས་ཀྱི་རིང་ལ། ཡུལ་དེར་དེ་བས་ལྷག་པ་བྱུང་བ་མེད་པའི་ཛྷཻ་ཀྵིམ་བཟང་པོ་གཞལ་ཡས་ཁང་གི་ཚུལ་དུ་བྱས་པའི་ནང་དུ། རྟེན་རྣམས་གདན་དང་གདུགས་དང་ན་བཟའ་དང་མཆོད་པར་བཅས་པ་བཞུགས་པ་ལ། དང་པོ་ཉི་མའི་དཀྱིལ་འཁོར་གྱི་དབུས་སུ་བཞུགས་པ་རྗེ་ཕག་མོ་གྲུ་པའི་སྐུའི་ནང་དུ། རིན་པོ་ཆེ་དང༌། སྤོས་དང༌། ཛྷཻ་ཀྵིམ་གྱི་ཕོ་བྲང་རིམ་པ་གསུམ་གྱི་དབུས་སུ།
དེ་བཞིན་གཤེགས་པ་རབས་བདུན་ནམ། བརྒྱུད་པའི་བླ་མ་བདུན་མཚོན་པའི་རྣམ་གྲངས། སངས་རྒྱས་ཀྱི་རིང་བསྲེལ་སྟ་མགོ་མ་བདུན་ཛྷཻ་ཀྵིམ་གྱི་གུར་གྱི་ནང་དུ་བཞུགས་པ་དང༌། རྗེ་མར་པའི་གདུང་ཛྷཻ་ཀྵིམ་གྱི་གུར་གྱི་ནང་དུ་བཞུགས་པ་དང༌། རྗེ་སྒམ་པོ་པའི་གདུང་དང༌། རྗེ་སྒམ་པོ་པའི་དབུ་སྐྲ་དཀར་པོ་དང༌། རྗེ་ཕག་མོ་གྲུ་པའི་དབུ་སྐྲ་ནག་པོ་དང༌། གཙོ་བོར་རྗེ་ཕག་མོ་གྲུ་པའི་ཚེམས་ཛྷཻ་ཀྵིམ་གྱི་གུར་ལ་བཞུགས་པ་དང༌། བརྒྱུད་པའི་བླ་མ་རྣམས་ཀྱི་མཚན་འབུམ་དང༌། གཟུངས་ཆེན་བཞི་ལ་སོགས་པ་གཟུངས་བྱིན་རླབས་ཅན་རྣམས་གསེར་གྱིས་བྲིས་པ།
ཛྷཻ་ཀྵིམ་གྱི་སྣལ་མའི་གུར་གྱི་ནང་དུ་བཞུགས་ཤིང༌། སྲིན་རྟེའུ་སྣ་དང་གོས་ཆེན་དང་དར་བཟང་པོའི་ན་བཟའ་ཅན་རྣམས་ཀྱི་བར་བར་དུ་གསེར་དངུལ་བཻ་ཌཱུརྻ་ལ་སོགས་པ་རིན་པོ་ཆེའི་ཕྱེ་མ་རྣམས་དང༌། ཙན་དན་གོ་ཤིརྵ་དང༌། སྦྲུལ་གྱི་སྙིང་པོ་ལ་སོགས་པའི་དྲི་རྣམས་དང༌། ག་པུར་དང་གུར་གུམ་ལ་སོགས་པའི་སྨན་བཟང་པོ་རྣམས་དང༌། བྱང་ཆུབ་ཀྱི་ཤིང་གི་ལོ་མ་དང༌། ཤིང་གི་འབྲས་བུ་ལ་སོགས་པའི་བཀྲ་ཤིས་པའི་རྫས་རྣམས་དང་རྟེན་རྣམས་བཞུགས་སོ། ། ཏོག་གི་ནང་དུ་སྔ་མ་ཁོ་ན་ལྟར། རིན་པོ་ཆེ་སྣ་ཚོགས་པ་དང༌། སྤོས་དང༌།
ཛྷཻ་ཀྵིམ་གྱི་ཕོ་བྲང་རིམ་པ་གསུམ་གྱི་ནང་དུ་ཕྱོགས་བཅུ་དུས་གསུམ་གྱི་སངས་རྒྱས་ཐམས་ཅད་མཚོན་པའི་རྣམ་གྲངས། དེ་བཞིན་གཤེགས་པའི་རིང་བསྲེལ་བཅུ་གསུམ་ཟབ་ཆེན་གྱི་གུར་དུ་བཞུགས་པ་དང༌། རྗེ་བཙུན་མར་པའི་གདུང་ཟབ་ཆེན་གྱི་གུར་ལ་བཞུགས་པ་དང༌། རྗེ་སྒམ་པོ་པའི་གདུང་ཟབ་ཆེན་གྱི་གུར་ལ་བཞུགས་པ་དང༌། རྗེ་ཕག་མོ་གྲུ་པའི་གདུང་དང་དབུ་སྐྲ་ཟ་འོག་གི་གུར་ལ་བཞུགས་པ་དང༌། གཙོ་བོར་རྗེ་སྒམ་པོ་པ་ཆེན་པོའི་ཚེམས་ཟབ་ཆེན་འབྲས་བུ་ཅན་ལ་བཞུགས་པ་དང༌། བརྒྱུད་པའི་བླ་མ་རྣམས་ཀྱི་མཚན་འབུམ་དང༌། ཏོག་གི་གཟུངས་ཐམས་ཅད་དར་ཆེན་ལ་དྲི་བཟང་པོས་བྲིས་པ། སྲིན་རྟེའུ་སྣ་དང་ཛྷཻ་ཀྵིམ་གྱི་སྣལ་མ་སྤུངས་པའི་ནང་དུ་བཞུགས་པ། བར་བར་དུ་གསེར་དངུལ་དང་བཻ་ཌཱུརྻ་ལ་སོགས་པའི་རིན་པོ་ཆེའི་ཕྱེ་མ་རྣམས་དང༌།
ཙན་དན་གོ་ཤིརྵ་དང༌། སྦྲུལ་གྱི་སྙིང་པོ་ལ་སོགས་པའི་དྲི་རྣམས་དང༌། ག་བུར་དང་གུར་གུམ་ལ་སོགས་པའི་སྨན་བཟང་པོ་རྣམས་དང་བྱང་ཆུབ་ཀྱི་ཤིང་དང༌། ལོ་མ་དང༌། འབྲས་བུ་ལ་སོགས་པ་བཀྲ་ཤིས་པའི་རྟེན་རྣམས་བཞུགས་སོ། ། འཁོར་ལོའི་ནང་དུ་སྔ་མ་བཞིན་དུ། རིན་པོ་ཆེ་སྣ་ཚོགས་པ་དང་སྤོས་དང༌། ཛྷཻ་ཀྵིམ་གྱི་གཞལ་ཡས་ཁང་རིམ་པ་གསུམ་གྱི་ནང་དུ་བསྐལ་པ་བཟང་པོའི་སངས་རྒྱས་སྟོང་མཚོན་པའི་རྣམ་གྲངས། དེ་བཞིན་གཤེགས་པའི་རིང་བསྲེལ་བརྒྱ་ཕྲག་བཅུ་སྤོས་ཀྱི་ནང་དུ་བསྡུས་པ། ཛྷཻ་ཀྵིམ་འབྲས་བུ་ཅན་ལ་བཞུགས་པ་དང༌།
བྱང་ཆུབ་ཀྱི་ཤིང་གི་ལོ་མ་བརྒྱ་སྟོང་མང་པོ་ཕྱོགས་གཅིག་ཏུ་བསྡེབས་པ་དང༌། མ་བསྡེབས་པ་ལ་སྐུ་བྲིས་པ་དང་མ་བྲིས་པ་རྣམས་ཛྷཻ་ཀྵིམ་འབྲས་བུ་ཅན་ལ་བཞུགས་པ་དང༌། བྱང་ཆུབ་ཀྱི་ཤིང་གི་འབྲས་བུ་མང་པོ་དང༌། སངས་རྒྱས་བཅོམ་ལྡན་འདས་ཀྱི་ན་བཟའ་ཛྷཻ་ཀྵིམ་འབྲས་བུ་ཅན་ལ་བཞུགས་པ་དང༌། གནས་ཆེན་པོ་བརྒྱད་ཀྱི་སའི་མཆོད་རྟེན་གོས་ཆེན་རྡོ་རྗེ་རྒྱ་གྲམ་ལ་བཞུགས་པ་ཛྷཻ་ཀྵིམ་འབྲས་བུ་ཅན་གྱི་གདན་དང༌། གདུགས་ཅན་འགའ་ཞིག་དང༌། རྗེ་བཙུན་མར་པའི་གདུང་མདོག་དཀར་པོ་ཕྱེ་མར་བཞུགས་པ་རིང་བསྲེལ་ཅན་ཛྷཻ་ཀྵིམ་འབྲས་བུ་ཅན་ལ་བཞུགས་པ་དང༌། རྗེ་བཙུན་ཆེན་པོ་མི་ལས་ཕྱག་འཇུ་བའི་ཤིང་ལ་བཞེངས་པའི་སྐུ། རྗེ་བཙུན་ཉིད་སེངྒེ་ལ་བཅིབས་པ་རས་ཀྱི་ན་བཟའ་ཅན། ཐུགས་ཁ་ན་རྗེ་བཙུན་ཉིད་ཀྱི་ཚེམས་བཞུགས་པ།
ཛྷཻ་ཀྵིམ་འབྲས་བུ་ཅན་དང༌། གོས་ཅན་ལ་སོགས་པའི་ན་བཟའ་བཞུགས་པ་དང༌། རྗེ་བཙུན་མི་ལའི་ཕྱག་ན་བསྣམས་པའི་ཌཱ་མ་རུ་དར་དཔྱངས་སྣ་ཚོགས་པ་དང་རྒྱན་དུ་མས་བརྒྱན་པ་ན་བཟའ་དང༌། རྗེ་སྒམ་པོ་པའི་གདུང་དཀར་པོ་ཛྷཻ་ཀྵིམ་འབྲས་བུ་ཅན་ལ་བཞུགས་པ་དང༌། རྗེ་སྒམ་པོ་པའི་གསོལ་ཞལ་སྤེན་རྩ་ལ་བགྱིས་པ་དྲི་བཟང་པོས་བྱུགས་ཤིང་བཀྲ་ཤིས་པའི་སྨན་དང་རྫས་ཀྱིས་བཀང་བ། ཛྷཻ་ཀྵིམ་འབྲས་བུ་ཅན་ལ་བཞུགས་པ་དང༌། རྗེ་སྒམ་པོ་པའི་དབུ་སྐྲ་དང༌། ན་བཟའི་དུམ་བུ་རྣམས་དང༌། ཆགས་སྒྲོགས་ཡུན་རིང་དུ་མཛད་པ་ཕྱུགས་གཅིག་དྲི་བཟང་པོས་བསྒོས་ཤིང་ཛྷཻ་ཀྵིམ་འབྲས་བུ་ཅན་ལ་བཞུགས་པ་དང༌། རྗེ་ཕག་མོ་གྲུ་པའི་གདུང་དང་དབུ་སྐྲ་དང༌།
ན་བཟའ་དང༌། སྐུ་མཚལ་དང༌། ཞབས་དྲེག་རྣམས་རེ་རེ་ཞིང་ཛྷཻ་ཀྵིམ་གྱི་སྣལ་མའི་གུར་དང༌། འབྲས་བུ་ཅན་གྱི་གཞི་ལ་བཞུགས་པ་ན་བཟའ་དཔག་ཏུ་མེད་པ་དང་བཅས་པ་དང༌། རྗེ་ཕག་མོ་གྲུ་པའི་རྒྱན་དྲུག་སག་ཏི་དམར་པོའི་གཞི་ལ་དུ་རུ་སྐས་བྱུགས་པ་ལ་བཞུགས་ཤིང་རིན་པོ་ཆེ་སྣ་ཚོགས་པས་བརྒྱན་པ་ཛྷཻ་ཀྵིམ་འབྲས་བུ་ཅན་ལ་བཞུགས་པ་དང༌། རྗེ་ཕག་མོ་གྲུ་པའི་སྐུ་རྐེད་ལ་བཞུགས་པའི་དྲིལ་བུ་དང༌། དེའི་ཆ་རྡོ་རྗེ་ཞིག་སྨན་དང་སྤོས་ཀྱིས་བར་བརྫངས་ཤིང་ཛྷཻ་ཀྵིམ་འབྲས་བུ་ཅན་ལ་བཞུགས་པ་དང༌། ཇོ་བོ་ཆེན་པོ་རྗེ་ལྷ་གཅིག་གི་གདུང་མང་པོ་དང༌། གདུང་ཐལ་རྣམས་ཛྷཻ་ཀྵིམ་འབྲས་བུ་ཅན་ལ་བཞུགས་པ་དང༌། ཇོ་བོ་ཆེན་པོའི་སྟག་གི་བཞུགས་གདན་དྲི་སྤོས་ཀྱིས་བསྒོས་པ་དང༌།
ཇོ་བོ་ཆེན་པོའི་ཕྱག་གི་ཌཱ་མ་རུ་གླང་པོ་ཆེའི་རུས་པ་ལས་བྱས་པ་དྲི་བཟང་པོས་བྱུགས་ཤིང་ཁ་དོག་སྣ་ཚོགས་པའི་དར་དཔྱངས་ཅན། ཟབ་ཆེན་ལ་བཞུགས་པ་དང༌། རྗེ་ཕག་མོ་གྲུ་པས་མཛད་པ་གར་གྱི་ཉམས་དགུ་ལ་སོགས་པ་གསེར་གྱིས་བཞེངས་པ་དང༌། མཚན་བརྗོད་ལ་སོགས་པ་གསེར་གྱི་པོ་ཏིར་མཛད་པ་ལས། དེའི་གླེགས་ཤིང་ཁྱི་ཐན་ནས་བྱུང་བ་ཤེལ་ལས་བགྱིས་པ། ཁྱི་ཐན་གྱི་རྒྱལ་ཁམས་ཀྱི་རིན་དུ་མི་ཆོག་པ་ལ། གཞི་གསེར་ལས་བྱས་པའི་བརྒྱུད་པའི་བླ་མ་རྣམས་དང༌། སངས་རྒྱས་དང་བྱང་ཆུབ་སེམས་དཔའི་སྐུ་བརྒྱ་བཅུ་རྩ་གསུམ་བཞེངས་པ་དང༌། ན་བཟའ་དང་གླེགས་ཐག་ཛྷཻ་ཀྵིམ་ལས་བྱས་པ་དང༌། གོས་ཆེན་བཟང་པོ་རྣམས་ལ་དྲི་བཟང་པོས་བཞེངས་པའི་སྲོག་ཤིང་རྟེན་པ་ལ་སོགས་པ་འཁོར་ལོའི་གཟུངས་དཔག་ཏུ་མེད་པ་བཞེངས་པ་རྣམས་དང༌།
གསེར་གྱི་འཕགས་པ་སྡུད་པ་དང༌། མཚན་བརྗོད་ལ་སོགས་པའི་བདེ་བར་གཤེགས་པའི་བཀའ་གསེར་གྱིས་བཞེངས་པ་རྣམས་དང༌། ཛྷཻ་ཀྵིམ་འབྲས་བུ་ཅན་ལ་བཞུགས་ཏེ། རྟེན་དང་ཆོས་ཛྷཻ་ཀྵིམ་ལ་བཞུགས་པ་དེ་རེ་རེ་ཡང་སྲིན་རྟེའུ་སྣ་འཇམ་པོས་གསོལ་བ་དང༌། དེ་དར་འཇམ་པོས་གསོལ་བ་དང༌། དེ་གོས་ཆེན་བཟང་པོ་དང༌། ཟ་འོག་རིམ་པ་དུ་མས་གསོལ་བ་དང༌། བར་བར་དུ་གསེར་དང༌། དངུལ་དང༌། མུ་ཏིག་དང༌།
མུ་མེན་དང༌། བྱུ་རུ་དང༌། ཤེལ་དང༌། པདྨ་ར་ག་དང༌། མར་གད་དང༌། ཨིནྡྲ་ནཱི་ལ་དང༌། གཡུ་དང༌། མེ་ཤེལ་དང༌། ཆུ་ཤེལ་དང༌། རིན་པོ་ཆེ་སྣ་ཚོགས་པ་གཞན་རྣམས་དང༌།
ག་པུར་དང༌། གུར་གུམ་དང༌། འབྲས་བུ་གསུམ་ལ་སོགས་པ་སྨན་དང༌། ཙན་དན་གོ་ཤིརྵ་དང༌། སྦྲུལ་གྱི་སྙིང་པོ་ལ་སོགས་པ་དྲི་སྤོས་རྣམས་ཀྱིས་བརྫངས་ནས། འཇིག་རྟེན་མགོན་པོ་ཉིད་ཀྱི་གསོལ་ཞལ་འབྲུག་རྒྱ་བ་ལེགས་པ་གཅིག་ཆབ་ཚ་ཟི་པོ་ལོས་བཀང་བ་དང༌། གསོལ་སྡེར་ཁ་འཕྱོངས་ལེགས་པ་གསོལ་ཞིབ་སྦྲང་ཀར་དང་སྦྱར་བས་བཀང་བ་དང༌། མཆོད་པའི་དངོས་པོ་ངོ་མཚར་ཅན་དཔག་ཏུ་མེད་པས་མཆོད་ནས། གསེར་གྱི་ཆོས་ཀྱི་འཁོར་ལོ་རྩིབས་སྟོང་དང་ལྡན་པའི་རྣམ་པ། པ་ཏྲ་དང་ལྡུམ་རྫིངས་དང་བཟོ་གནས་དུ་མས་བརྒྱན་པ་ཞིག་གདན་དུ་ཕུལ་ནས་བཞུགས་ཏེ།
དེ་རྣམས་ནི་དུམ་བུ་དང་པོའོ།། །། གཉིས་པ་བྲེ་མན་ཆད་ཀྱི་བུམ་སྟོད་སྨད་པདྨ་དང་བཅས་པ་དེ་ཡང་ཕྱི་རིན་པོ་ཆེ་སྣ་ཚོགས་པའི་གཞལ་ཡས་ཁང༌། བར་དུ་དུ་རུ་ཀ་བཟང་པོ་མཐུག་སྲབ་བ་གླང་གི་ཀོ་བ་ཙམ་དུ་བྱུགས་པའི་ནང་དུ། ཁྱི་ཐན་གྱི་ཡུལ་གྱི་ཟ་འོག་རྒྱལ་བུ་ལེ་ནོའི་རིང་ལ་བྱུང་བ་ལ། དེ་ལས་ལྷག་པ་མེད་པའི་ཟབ་ཆེན་རྡོ་རྗེ་མ་ཞེས་བགྱི་བ། ཁ་དོག་སྣ་ལྔ་པ་ལས་རིགས་གསུམ་བྱས་པའི་ཁ་དོག་བཅོ་ལྔ་པ་མིའི་ལས་འདས་པ་ལྷ་རྫས་སུ་གྲུབ་པ། འཇིག་རྟེན་མགོན་པོ་ཉིད་ཀྱི་ཐུགས་དགོངས་ལས་བྱུང་བའི་ན་བཟའི་ཕོ་བྲང་ཞུ་ལུབ་ཏུ་བྱས་པའི་ནང་དུ། བྲེ་དང་པདྨའི་བར་དུ། ནང་ཙན་དན་མཆོག་ཏུ་གྱུར་པ་ཕྱི་ཛྷཻ་ཀྵིམ་གྱིས་གཡོགས་པའི་སྐོར་བུ་ལ་ཟབ་ཆེན་དང༌། དར་ཆེན་གྱི་བཅུད་ཐག་གིས་མི་འཆུག་པར་ཕྱོགས་བཞིར་བསྡམས་ནས།
ཐོག་མར་བྲེའི་གདོང་གིས་ཟུར་རྣམས་ཀྱི་ནང་ན། རྗེ་ཕག་མོ་གྲུ་པའི་སྐུ་ལུགས་མ་བླ་མ་མེ་ཉག་སྒོམ་རིང་གིས་བཞེངས་པ། རྗེ་གོང་མ་ཉིད་ཀྱི་རབ་གནས་དཔག་ཏུ་མེད་པ་བཞུགས་པ། ཛྷཻ་ཀྵིམ་འབྲས་བུ་ཅན་ལ་བཞུགས་པ་དང༌། དཔལ་ནཱ་རོ་པའི་ཐུགས་དམ་མཁའ་སྤྱོད་མ་ཛྷཻ་ཀྵིམ་འབྲས་བུ་ཅན་ལ་བཞུགས་པ་དང༌། ཡང་བླ་མ་ཆེན་པོའི་ཐུགས་དམ་རྗེ་ཕག་མོ་གྲུ་པའི་སྐུ་ཛྷཻ་ཀྵིམ་འབྲས་བུ་ཅན་ལ་བཞུགས་པ་དང༌། ཡང་སྐུ་གཅིག་སྟེ་རྗེ་གོང་མ་ཉིད་ཀྱི་རབ་གནས་བདུན་བདུན་ཙམ་བཞུགས་ཛྷཻ་ཀྵིམ་འབྲས་བུ་ཅན་ལ་བཞུགས་པ་གསུམ་དང༌། བཅོམ་ལྡན་འདས་འཇམ་པའི་རྡོ་རྗེ་རྒྱ་གར་མ་བྱིན་རླབས་ཅན། མེ་ཉག་གི་རྒྱལ་ཁམས་བདེ་བའི་རྟེན་འབྲེལ་མཛད་པའི་དུས་སུ་གསོལ་བ་བཏབ་པ་ལ་ཨུཏྤ་ལའི་གདུགས་ཅན་ཛྷཻ་ཀྵིམ་འབྲས་བུ་ལ་ཅན་ལ་བཞུགས་པ་དང༌། གཞན་རྒྱ་གར་མ་ཐུབ་པ་ཆེན་པོ་དང༌།
རྗེ་བཙུན་སྤྱན་རས་གཟིགས་ལ་སོགས་པ་ངོ་མཚར་ཅན་ཟབ་ཆེན་ཀྱི་གདན་དང་ན་བཟའ་དང་གདུགས་ཅན་འགའ་ཞིག་དང་དེ་བཞིན་གཤེགས་པའི་ཚེམས་ཀྱི་དུམ་བུ་ཐེའུ་ཆུང་ཙམ་ཞིག་ཛྷཻ་ཀྵིམ་འབྲས་བུ་ཅན་གྱི་གདན་དང་གདུགས་དང་མཆོད་པས་མཆོད་པ་དང༌། རྗེ་ཕག་མོ་གྲུ་པའི་ཆོས་གོས་སྣམ་སྦྱར་སྐུ་མཚལ་དང་བཅས་པ་གུར་གུམ་གྱིས་གསོལ་ཞིང༌། ཛྷཻ་ཀྵིམ་འབྲས་བུ་ཅན་དང༌། གན་དར་འོད་དམར་པོ་ཅན་ལ་ནང་བྱས་ཤིང༌། ཕྱི་ཇུས་སྔོན་པོའི་གཡོགས་ཅན། ཟབ་ཆེན་དང་གོས་ཀྱི་ན་བཟའ་དུ་མ་གསོལ་བ་དང༌། བྲེའི་གཟུངས་དར་ཆེན་ལ་དྲི་བཟང་པོས་བྲིས་པ་དཔག་ཏུ་མེད་པ་རྣམས་ཚན་བཞིར་བྱས་ཏེ། ཛྷཻ་ཀྵིམ་དང་ན་བཟའ་དཔག་ཏུ་མེད་པ་ཅན་རྣམས་དང༌། དེ་དག་གི་བར་བར་དུ་སྤོས་རྣམས་དང༌། རིན་པོ་ཆེ་རྣམས་དང༌།
སྨན་རྣམས་དང༌། བཀྲ་ཤིས་པའི་རྫས་རྣམས་ཀྱིས་གང་བར་བྱས་ནས་བཞུགས་སོ། ། བྲེ་དེ་དང་བུམ་སྟོད་འབྲེལ་པ་ཅན་གྱི་དབུས་དྲང་པོ་དེར། ཐུགས་དམ་རིན་པོ་ཆེའི་གདུང་རྟེན་དང༌། སློབ་དཔོན་རྩི་ལུང་པའི་ཐུགས་དམ་འཇིག་རྟེན་མགོན་པོ་ཉིད་ལ་གནང་བ་དང༌། བྱང་ཆུབ་ཀྱི་ཤིང་གི་མ་ཧཱ་བོ་དྷི་དང་གསུམ་བཞུགས་པ་ལ། དང་པོ་ཐུགས་དམ་གདུང་རྟེན་རྒྱུ་རིན་པོ་ཆེ་སྣ་ཚོགས་པ་ལས་བྱས་པ་ཁྲུ་གང་མ། དུ་རུ་ཀ་ལ་སོགས་པའི་དྲི་དང༌། ཛྷཻ་ཀྵིམ་འབྲས་བུ་ཅན་གྱི་ཕོ་བྲང་རིམ་པ་གསུམ་གྱི་ནང་དུ། ཏོག་དང་འཁོར་ལོ་ལ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པ་མཚོན་པའི་རྣམ་གྲངས།
སྟ་མགོའི་དེ་བཞིན་གཤེགས་པའི་རིང་བསྲེལ་མང་པོ་དང༌། སོག་གི་ཚེམས་ཀྱི་རིང་བསྲེལ་མང་པོ་དང༌། ཚ་རོང་གི་རིང་བསྲེལ་མང་པོ་དང༌། འཇང་གི་ཚེམས་ཀྱི་རིང་བསྲེལ་མང་པོ་དང༌། ཤ་པིང་གི་ཚེམས་ཀྱི་རིང་བསྲེལ་མང་པོ་དང༌། འདན་གྱི་ཚེམས་ཀྱི་རིང་བསྲེལ་དང༌། སིང་ག་གླིང་གི་སངས་རྒྱས་ཀྱི་རིང་བསྲེལ་མང་པོ་དང༌། གཞན་ཡང་སངས་རྒྱས་ཀྱི་རིང་བསྲེལ་གཞན་དག་མང་པོ་དང༌། འཕགས་པ་དགྲ་བཅོམ་པའི་རིང་བསྲེལ་མང་པོ་དང༌། སྤྱིར་རིང་བསྲེལ་བགྲང་གིས་མི་ལང་བ་རྣམས།
ཛྷཻ་ཀྵིམ་གྱི་སྣལ་མའི་གུར་འོད་ཁ་དོག་ལྔ་པ་ཅན་ལ་བཞུགས་པ་དང༌། རྗེ་སྒམ་པོ་པའི་གདུང་དང་དབུ་སྐྲ་དང་ཕྱག་ཞབས་སེན་མོ་དང༌། སྐུ་མཚལ་དང༌། ན་བཟའི་དུམ་བུ་རྣམས་ཛྷཻ་ཀྵིམ་གྱི་སྣལ་མའི་གུར་ཁ་དོག་ལྔ་པ་ལ་བཞུགས་པ་དང༌། རྗེ་ཕག་མོ་གྲུ་པའི་དབུ་སྐྲ་དང༌། ཕྱག་ཞབས་སེན་མོ་དང༌། ན་བཟའ་དང༌། སྐུ་མཚལ་དང༌། ཞབས་དྲེག་དང༌། ཞབས་རྡེའུ་རྣམས་ན་བཟའ་ཛྷཻ་ཀྵིམ་གྱི་གུར་དང༌།
སྲིན་རྟེའུ་སྣ་འཇམ་པོ་ལ་བཞུགས་པ་དང༌། གཙོ་བོར་བུམ་སྟོད་དུ་རྒྱ་ནག་པོའི་རྒྱལ་པོའི་མཛོད་ནས་བྱུང་བའི་ཤེལ་གྱི་སྣོད་ངོ་མཚར་ཅན་དྲི་བཟང་པོས་བཀང་བའི་སྟེང་དུ་བཞུགས་པ། འཇིག་རྟེན་མགོན་པོ་ཉིད་ཀྱི་དབུ་ཞུའི་ནང་དུ་བཞུགས་པ། དངུལ་སྐུ་ཆུང་ངུ་བཞུགས་པའི་ཕོ་བྲང༌། དངུལ་གྱི་གའུ་ཡ་ཁེབས་ལ་འཁོར་ལོའི་གདུང་རྒྱན་ཐམས་ཅད་ཀྱིས་བརྒྱན་པའི་ཏོག་ཅན་ཡོད་པ། མ་ཁེབས་ལ་མུ་ཏིག་གི་དྲྭ་བ་དང་དྲྭ་བ་ཕྱེད་པ་དུ་མས་བརྒྱན་པ། ནང་ལོགས་སུ་དྲི་བཟང་པོ་ལེགས་པར་བསྒོས་པའི་ནང་ན། རྗེ་ཕག་མོ་གྲུ་པའི་དབུའི་གདུང་ཆེན་པོ་གསེར་གྱི་གླེགས་མའི་ནང་དུ་བཞུགས་པ་དང༌། རྗེ་ཕག་མོ་གྲུ་པའི་ཚེམས་བཞི་གསེར་གྱི་གླེགས་མའི་ནང་ན་བཞུགས་པ་དང༌། རྗེ་ཕག་མོ་གྲུ་པའི་འཕེལ་གདུང་ཆེན་པོ་ངོ་མཚར་ཅན་གསེར་གྱི་གླེགས་མའི་ནང་ན་བཞུགས་པ་དང༌།
རྗེ་ཕག་མོ་གྲུ་པའི་ཞབས་རྗེས་དང་དབུ་སྐྲ་དང༌། ཕྱག་ཞབས་སེན་མོ་དང༌། སྐུ་མཚལ་དང༌། ཐུགས་དམ་དང༌། ཞབས་དྲེགས་ཐམས་ཅད་ཛྷཻ་ཀྵིམ་གྱི་གུར་ལ་བཞུགས་ཤིང་མཆོད་པ་དང་བཅས་པ་དང༌། མཆོད་རྟེན་གྱི་གཟུངས་ཆོས་ཟབ་མོ་ལེགས་པ་ཚད་དང་ལྡན་པ་གྲངས་སུ་ལྡན་པ་བཞེངས་པ་རྣམས་ཛྷཻ་ཀྵིམ་གྱི་གུར་ལ་བཞུགས་པ་དང༌། དེ་དག་གི་བར་བར་དུ་ནོར་བུ་རིན་པོ་ཆེ་མེ་ཤེལ་དང༌། ཆུ་ཤེལ་དང༌། བཻ་ཌཱུརྻ་དང༌། གསེར་ལ་སོགས་པ་རིན་པོ་ཆེ་རྣམས་དང༌།
ཙན་དན་སྦྲུལ་གྱི་སྙིང་པོ་ལ་སོགས་པའི་དྲི་རྣམས་དང༌། འབྲས་བུ་གསུམ་ལ་སོགས་པའི་སྨན་རྣམས་དང༌། བྱང་ཆུབ་ཀྱི་ཤིང་གི་འབྲས་བུ་རྣམས་དང༌། མཆོད་པ་ཐམས་ཅད་ཀྱི་ནང་གང་བར་མཆོད་ནས། ཕྱིར་ཅོད་པན་དང་ཛྷཻ་ཀྵིམ་གྱི་གདན་དང༌། གདུགས་དང༌། ན་བཟའ་གོས་ཆེན་དང༌། ཟབ་ཆེན་དང༌། སྲིན་རྟེའུ་སྣ་རིམ་པ་གྲངས་མང་པོས་གསོལ་ནས་བཞུགས་སོ། ། དེ་དང་མཉམ་པར་སློབ་དཔོན་རྩི་ལུང་བའི་ཐུགས་དམ་གདུང་རྟེན་ཉི་ཟླ་ཅན་བརྒྱར་བརྐྱང་ཁྲུ་གང་ལྷག་པའི་ནང་ན།
དེ་བཞིན་གཤེགས་པའི་རིང་བསྲེལ་ལ་སོགས་པ་བརྒྱུད་པ་གོང་མ་རྣམས་ཀྱི་རྟེན་རྣམས་དང༌། ཁྱད་པར་དུ་རྗེ་སྒམ་པོ་པའི་དབུ་སྐྲ་མང་པོ་དང༌། ཕྱག་ཞབས་སེན་མོ་དང་སྐུ་གདུང་མང་པོ་དང༌། སྐུ་མཚལ་ཕུལ་གང་ཙམ་བཞུགས་པ་དང༌། རྗེ་ཕག་མོ་གྲུ་པའི་དབུ་སྐྲ་དང་ཕྱག་ཞབས་སེན་མོ་དང༌། སྐུ་མཚལ་རྣམས་དང༌། རྗེ་ཕག་མོ་གྲུ་པའི་གདུང་ཅག་གེའི་སུམ་གཉིས་ལྷག་བཞུགས་ཏེ། དེ་ཡང་བུ་སློབ་ཐམས་ཅད་འདུས་ནས་གདུང་བགོས་པའི་གྲོས་བྱས་ནས། དེ་ཐམས་ཅད་མཉམ་པོར་བགོས་ཤིག་ཟེར་བ་ལ། སློབ་དཔོན་རྩི་ལུང་བ་དེ་བུ་ཆེན་ཞབས་ཏོག་ཅན་ལགས་པས།
ཁོང་གི་ཞལ་ནས། མཉམ་པར་བགོས་པའི་སུ་དང་སུ་མཉམ་པས་སྙོམས་ཞེས་གསུང་ནས། ཕྱག་གཉིས་བསྒྲད་ནས་གདུང་སྤུངས་པ་དེ་ལ་ཆུས་ཚད་ཅིག་བསྣམས་པ་ལ། བུ་སློབ་སུས་ཀྱང་ཅང་ཟེར་བར་མ་ནུས་ནས། དེའི་ལྷག་མ་དེ་ཐམས་ཅད་ཀྱི་བགོས་པ་ལ་ཡང་སློབ་དཔོན་རྩི་ལུང་བ་དེས། འོ་ན་ལུང་པའི་མི་ཆོས་དང་ལྷ་དམ། རྗེ་གོང་མ་དེ་དང་ཆོས་འབྲེལ་ཡོད་ཚད་ཀྱི་གདུང་གི་སྐལ་བ་བཟུང་སྟེ། སོ་སོ་ལ་ངས་ཁྱེད་ཀྱི་གདུང་སྐལ་བཟུང་ནས་ཡོད། ད་ཁྱེད་རང་གདུང་རྟེན་བྱེད་དམ། ངའི་གདུང་རྟེན་དུ་བཞུགས་གསུངས་པས།
ཐམས་ཅད་ན་རེ། ངེད་ཀྱིས་མི་འགྲུབ་པས་འོ་རྒྱལ། སློབ་དཔོན་ལ་འབུལ་ཟེར་ནས་དེ་ཐམས་ཅད་གདུང་རྟེན་དེར་བཞུགས་པ་ལ་གདུང་མང་བས། གཟུངས་བྲིས་པ་ཐམས་ཅད་མ་ཤོང་བ་ལགས་པར་གདའ་བའི་གདུང་རྟེན་དེ་ལ། རིན་པོ་ཆེ་སྣ་ཚོགས་པའི་ཕྲེང་བ་དང༌། རྣམ་པར་རྒྱལ་བའི་ཕྲེང་བ་དུ་མས་སྤེལ་ཞིང་བརྒྱན་པ། ཟབ་ཆེན་གྱི་གདན་ལ་མེ་ལོང་གི་ཕྲེང་བས་བརྒྱན་པ། ཛྷཻ་ཀྵིམ་འབྲས་བུ་ཅན་གྱི་ན་བཟའ་དང༌། སྲིན་རྟེའུ་སྣ་དང༌། ཟབ་ཆེན་དང༌།
གོས་ཆེན་དང༌། དར་ཆེན་སྣ་ཚོགས་པའི་ན་བཟའ་རིམ་པ་དུ་མས་གསོལ་ཏེ། བཞུགས་པ་དང༌། དེ་གཉིས་དང་མཉམ་པར་རྡོ་རྗེའི་གདན་ནས་བྱོན་པ། བྱང་ཆུབ་ཀྱི་ཤིང་ལས་བཞེངས་པའི་མ་ཧཱ་བོ་དྷི། དེ་བཞིན་གཤེགས་པ་ཉིད་དངོས་སུ་བཞུགས་པ་དང་ཁྱད་པར་མེད་གསུངས་པའི་བཅོམ་ལྡན་འདས་ཀྱི་སྐུ་བཅག་ཁྲུ་གང་བ་ལ། ཛྷཻ་ཀྵིམ་འབྲས་བུ་ཅན་གྱི་གདན་དང༌། གདུགས་དང༌། ན་བཟའ་དང༌། སྲིན་རྟེའུ་སྣའི་ན་བཟའ་དང༌།
ཟབ་ཆེན་དང༌། གོས་ཆེན་དང༌། དར་ཆེན་ཁ་དོག་སྣ་ཚོགས་པའི་ན་བཟའ་རྣམས་གསོལ་བ་དང༌། བར་བར་དུ་མཆོད་པ་རྣམས་ཀྱིས་གང་བར་བྱས་ཏེ་བཞུགས་སོ། ། བུམ་པའི་བསྟོད་ནས་པདྨའི་བར་དུ། ཕྱོགས་བཞི་ལ། ཤར་ཕྱོགས་མདུན་ངོས་སུ་རྗེ་ཕག་མོ་གྲུ་པའི་ཕྱག་མཁར་སྦ་གུག ལེགས་པར་ཁྲུས་གསོལ་ཏེ། ཕྱག་གིས་གུར་གུམ་གྱི་ཆུ་གར་མོས་གསེར་གྱི་མདོག་ལྟར་བྱུགས་ནས་དང་པོ་ལིང་ལྕགས་ཀ་འདུལ་བྱས་པ་ལ་གསེར་གྱི་ཡན་ལག་བདུན་པ་སྨོན་ལམ་དང་བཅས་པ་ཚར་བདུན་བྲིས་པས། རིང་ནས་རིང་དུ་ན་བཟའ་ལྟར་གསོལ་ཏེ།
ཛྷཻ་ཀྵིམ་གྱིས་སྐུད་པས་མི་མངོན་བར་དཀྲིས་ནས། ཡང་སྤོས་དང་སྨན་གསོལ་ཞིང༌། ཛྷཻ་ཀྵིམ་གྱི་འབྲས་བུ་ཅན་གྱི་ན་བཟའ་རིམ་པ་གཅིག་དང༌། དེ་བཞིན་གཤེགས་པའི་བསྟོད་འབུམ་གུར་ཀུམ་ནས་དྲངས་པ། དབུ་ཞབས་སུ་ན་བཟའ་ལྟར་གསོལ་ནས། ཛྷཻ་ཀྵིམ་གྱི་སྐུད་པས་མི་མངོན་པར་དཀྲིས་ནས། ཡང་སྤོས་དང་སྨན་གསོལ་ཞིང༌། ཟབ་ཆེན་རྡོ་རྗེ་མ་དབུ་ཞབས་སུ་ན་བཟའ་རིམ་པ་གཅིག་དང༌། བཀྲ་ཤིས་ཀྱི་བེའུ་བུམ་གུར་ཀུམ་ནས་དྲངས་པ། དབུ་ཞབས་སུ་ན་བཟའ་ལྟར་གསོལ་ནས།
ཟབ་ཆེན་གྱི་སྐུད་པས་མི་མངོན་པར་དཀྲིས་ནས། ཡང་སྤོས་དང་སྨན་གསོལ་ཞིང༌། ཟབ་ཆེན་གྱི་རིམ་པ་དུ་མ་དང༌། གོས་ཆེན་རིམ་པ་དུ་མ་དང༌། སྲིན་རྟེའུ་སྣ་དང་དར་ཁ་དོག་སྣ་ཚོགས་པའི་ན་བཟའ་རིམ་པ་དུ་མས་གསོལ་ནས། ཡར་སྣ་ལ་གསེར་གྱི་རྒྱན་ལས་ཁྱད་པར་དུ་འཕགས་པའི་བཻ་ཌཱུརྻ་ཆེན་པོ་ངོ་མཚར་ཅན་མཐེབ་ཆེན་ཙམ་གཅིག་བཏགས་ནས། ཕྱག་མཁར་དེ་ཉིད་ཀྱི་རྒྱུད་བཞིན་དུ། གསེར་དང་དངུལ་དང་མུ་ཏིག་དང༌། མུ་མེན་དང༌། བྱི་རུ་དང༌།
པདྨ་ར་ག་ལ་སོགས་པའི་ཕྲེང་བས་བརྒྱན་པ་དབུ་ཡར་བསྟན་ནས་བཞུགས་པ་དང༌། བུམ་པའི་ནང་གི་ལྷོ་ངོས་སུ་རྗེ་བཙུན་ནཱ་རོ་པའི་ཕྱག་ཀ་ལི་རྗེ་བཙུན་མར་པ་ལ་གནང་བ། ཕྱི་གླང་པོ་ཆེའི་ལྤགས་པ་མདོག་དཀར་པོ་ལ། བླག་ཆུ་ཧའི་རི་མོ་ཅན། བར་སྨྱུག་མའི་ལྷས་མ་སྟེ། ནང་རས་ཆག་ཕྲན་སྔོན་པོ་ལ་བྱས་པ་ལ། ཕྱག་ཉིད་ཀྱིས་དེ་རྣམས་ཀྱི་བར་བར་དུ་དུ་རུ་ཀ་བྱུགས་ཤིང༌། ནང་ངོས་སུ་ཡང་བྱུགས་ནས་ཛྷཻ་ཀྵིམ་འབྲས་བུ་ཅན་གླན་པའི་ནང་ན། འཇིག་རྟེན་མགོན་པོ་ཉིད་ཀྱི་ཐུགས་དམ་རྒྱུད་རྒྱལ་གསང་བ་འདུས་པ་རྩ་བཤད་རྣམས་དང༌།

ཕྱག་ཡིག་འཕགས་པ་སྡུད་པ་ལ་སོགས་པ་བཀའ་ཟབ་མོ་རྣམས་བཞུགས། བར་བར་དུ་སྤོས་དང་དྲིས་མཆོད་ཅིང༌། ཛྷཻ་ཀྵིམ་གྱི་གླེགས་ཐག་དང༌། ན་བཟའ་དང༌། གཞན་ཟབ་ཆེན་དང་གོས་ཆེན་གྱི་ན་བཟའ་རིམ་པ་སུམ་ཅུ་ལྷག་ཙམ་གསོལ་བ་དང༌། བར་བར་དུ་ཆུད་ཚད་དུ་ཙན་དན་དང་རིན་པོ་ཆེ་ལ་སོགས་པས་བཀང་ནས། དབུ་ཡར་བསྟན་ནས་བཞུགས་པ་དང༌། བུམ་པའི་ནང་གི་ནུབ་ངོས་སུ། ཐུགས་དམ་ཏིང་ངེ་འཛིན་གྱི་རྒྱལ་པོ་དང༌། རྗེ་བཙུན་རྣམ་པར་རོལ་པ་ལ་སོགས་པའི་མདོ་སྡེ་ཟབ་མོ་གསེར་གྱི་གླེགས་བམ་དུ་བགྱིས་པ། གླེགས་ཐག་དང༌།
ན་བཟའ་ཐམས་ཅད་ཛྷཻ་ཀྵིམ་དང་གོས་ཆེན་ལས་བགྱིས་པའི་ན་བཟའ་རིམ་པ་མང་པོ་དང༌། བར་བར་དུ་སྤོས་དང་སྨན་གྱི་མཆོད་པ་དབུ་ཡར་བསྟན་ནས་བཞུགས་པ་དང༌། བུམ་པའི་ནང་གི་བྱང་ངོས་སུ། རྗེ་ཕག་མོ་གྲུ་པས་མཛད་པའི་རིན་ཆེན་ཐེམ་སྐས་ལ་སོགས་པའི་བཀའ་འབུམ་མ་ལུས་པ་གསེར་གྱིས་བཞེངས་པའི་པོ་ཏི་ལ། གླེགས་ཐག་དང་ན་བཟའ་རིམ་པ་དཔག་ཏུ་མེད་པ། ཕྱི་འབྲུག་ཆེན་པོའི་ན་བཟའ་ཅན། བར་བར་དུ་སྤོས་དང༌། སྨན་དང༌། རིན་པོ་ཆེ་མཆོད་ནས་དབུ་ཡར་བསྟན་ཏེ་བཞུགས་པ་དང༌། ཡང་དེ་བཞིན་གཤེགས་པ་རྣམས་ཀྱི་མཚན་མདོ་སྡེ་མཐའ་དག་ན་བཞུགས་པ་གསེར་གྱིས་བྲིས་པའི་གླེགས་བམ་ན་བཟའ་མང་པོ་དང་མཆོད་པར་བཅས་པ་དང༌།
དེ་རྣམས་ཀྱི་བར་དུ་ཇོ་བོ་ཆེན་པོ་རྗེའི་ཕྱག་མཚན་གསིལ་བྱེད། སྤོས་དང་སྨན་གྱིས་བསྒོས་པ་ཛྷཻ་ཀྵིམ་དང༌། གོས་ཆེན་གྱི་ན་བཟའ་དུ་མ་དང་བཅས་པ་དང༌། རྗེ་སྒམ་པོ་པའི་སྐུ་འབག་བཞུགས་ཚད་རྣམས་དང༌། རྗེ་སྒམ་པོ་པའི་ཞབས་རྗེས་བཀོད་པ་བྲིས་པ་དང༌། རྗེ་ཕག་མོ་གྲུ་པའི་བྲིས་སྐུ་བཞུགས་ཚད་ཐམས་ཅད་ལ་རབ་གནས་དུ་མ་བཞུགས་པ་རྣམས་ཞལ་ཁེབ་དང༌། ན་བཟའ་གསར་པ་དང༌། བར་བར་དུ་དྲིས་སྤོས་ཀྱིས་བསྒོས་ནས། ཕྱོགས་གཅིག་ཏུ་བཞུགས་ཏེ་གཡོན་ཕྱོགས་ནས་དྲིལ་ནས། ཛྷཻ་ཀྵིམ་དང༌།
གཞན་ཟབ་ཆེན་དང༌། གོས་ཆེན་དུ་མའི་ན་བཟའ་ཕུལ་ཏེ་བཞུགས་སོ།། །། བུམ་སྨད་ཀྱི་ནང་དུ་རྗེ་ཕག་མོ་གྲུ་པའི་ཆགས་ཟོན་ཕྲུགས་གཅིག་ལ། ནང་དུ་ཙན་དན་ལ་སོགས་པའི་དྲི་དང༌། གསེར་ལ་སོགས་པའི་རིན་པོ་ཆེ་རྣམས་དང༌། འབྲས་བུ་གསུམ་གུར་ཀུམ་ནས་སྟོན་པའི་སྨན་རྣམས་ཀྱིས་བརྫངས་ནས། ཛྷཻ་ཀྵིམ་འབྲས་བུ་ཅན་དང༌། གོས་ཆེན་དང་དར་ཆེན་གྱི་ན་བཟའ་དུ་མ་གསོལ་བ་དང༌། ཕྱག་མཁར་གྱི་རྟིང་པའི་སྣེ་མོ་པདྨ་ལ་རེག་ལ་ཁད་ན། དངུལ་གྱི་བུམ་པ་ཕྱི་པ་ཏྲ་དང་ལྡུམ་རྫིངས་ཀྱིས་གཡོགས་པའི་ནང་སྨན་གྱིས་བཀང་ནས་དེའི་ནང་དུ་རྟིང་པ་བཞུགས་སུ་བཅུག་ནས་བཞུགས་པ་དང༌།
གཞན་ཡང་བུམ་སྟོད་ཀྱི་གཟུངས་དར་ཆེན་ལ་དྲི་བཟང་པོས་བྲིས་པ་དཔག་ཏུ་མེད་པ་ཚན་བཞིར་བྱས་ནས། ཛྷཻ་ཀྵིམ་འབྲས་བུ་ཅན་ལ་སོགས་པའི་ན་བཟའ་ཅན་དང༌། དེ་བཞིན་དུ་བུམ་སྨད་ཀྱི་གཟུངས་དཔག་ཏུ་མེད་པ་ཚན་བཞིར་བྱས་པ་དང༌། པདྨའི་གཟུངས་མང་པོ་དར་ཆེན་ལ་བྲིས་པ་ན་བཟའ་སྣ་ཚོགས་པས་གསོལ་བ་ཚན་བཞིར་བྱས་པ་དང༌། ཡང་ཐུགས་དམ་སངས་རྒྱས་མཉམ་སྦྱོར་ཐུགས་རྩིས་ཅན་ན་བཟའ་རིམ་པ་དུ་མ་དང༌། མཆོད་པ་སྣ་ཚོགས་པས་མཆོད་པ་དང༌། དེ་བཞིན་དུ་རྒྱུད་གཞན་རྣམས་དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་ཕྲན་གཞན་དང་མདོ་སྡེ་དང༌། མཚན་ཡང་དག་པར་བརྗོད་པ་དང༌། འཕགས་པ་སྡུད་པ་ལ་སོགས་པ་གསེར་གྱིས་བཞེངས་པ་ཐམས་ཅད་ལ།
ན་བཟའ་བཟང་པོ་གསར་པ་གསར་པ་རྣམས་དང༌། གླེགས་ཐག་གསར་པ་རྣམས་གསོལ་ཞིང་མཆོད་པ་ཐམས་ཅད་ཀྱིས་ལེགས་པར་མཆོད་ཅིང་བཞུགས་པ་དང༌། དེ་ཐམས་ཅད་ཀྱི་བར་བར་ཐམས་ཅད་དུ་བཻ་ཌཱུརྻ་དང༌། གསེར་དང༌། དངུལ་དང༌། མུ་ཏིག་དང༌། མུ་མེན་དང༌། བྱི་རུ་དང༌། ཤེལ་དང༌། མེ་ཤེལ་དང༌།
ཆུ་ཤེལ་དང༌། ཨིནྡྲ་ནཱི་ལ་དང༌། པདྨ་རཱ་ག་དང༌། མརྒད་དང༌། གཡུ་ལ་སོགས་པའི་རིན་པོ་ཆེ་རྣམས་དང༌། བཀྲ་ཤིས་པའི་རྫས་རྡོ་རྗེ་གདན་དུ་སློབ་དཔོན་འཕགས་པས་བཙུགས་པའི་ཨ་རུ་རའི་འབྲས་བུ་རྣམས་དང༌། ལྷོ་དཔལ་གྱི་རིའི་ཤིང་ཐོག་འབྲས་བུ་ཅན་རྣམས་དང༌། ནུབ་ཕྱོགས་རྒྱ་མཚོའི་འགྲམ་གྱི་གདུང་དང༌། ཀརྴ་པ་ནི་རྨད་དུ་བྱུང་བ་རྣམས་དང༌། ཨ་སུ་རིའི་བྲག་ཕུག་དང༌།
རྗེ་བཙུན་མི་ལས་ཕྱག་གིས་བཙུགས་པའི་སྙིང་ཞོ་ཤ་ལ་སོགས་པའི་རྫས་ཁྱད་པར་དུ་འཕགས་པ་རྣམས་དང༌། གངས་ཏི་སེ་དང༌། མཚོ་མ་དྲོས་པའི་སྨན་དང༌། སྤོས་རྣམས་དང༌། ཙྭ་རི་གཡུ་མཚོ་ནས་བྱུང་བའི་ཁྱད་པར་དུ་འཕགས་པའི་གཡུ་ལ་སོགས་པ་རྣམས་དང༌། ག་པུར་བཟང་པོ་བྲེ་ལྔ་ལྷག གུར་ཀུམ་དང༌། གྷི་ཝཾ་དང༌། ཛཱ་ཏི་ལ་སོགས་པའི་སྨན་རྣམས་དང༌། ཙན་དན་གོ་ཤིརྵ་ཤ་དང༌།
རྒྱ་ནག་པོའི་ཡུལ་ནས་བྱུང་བའི་ཙན་དན་སྦྲུལ་གྱི་སྙིང་པོའི་ཕྱེ་མ་ཁལ་ཕྱེད་ལྷག་དང༌། ཆབ་ཚ་ཟི་པོ་ལ་སོགས་པ་ལ་ལྷ་རྫས་ཀྱི་མཆོད་པ་ཐམས་ཅད་ཕྱོགས་གཅིག་ཏུ་བྱས་ཏེ། རྒྱ་ནག་ཏོང་ཀུན་གྱི་གདན་གྱི་རྩ་བ་ལས་གྲུབ་པའི་སྣོད་རིན་པོ་ཆེ་རྣམས་གང་བ་དང༌། ཕུར་མར་བྱས་པ་དང༌། མ་བྱས་པ་དང༌། ཕྱེ་མར་བྱས་པ་དང༌། ཕྱེ་མར་མ་བྱས་པ་ལེགས་པར་གང་བར་རྫངས་ནས། དེས་གང་བ་དང༌། ཛྷཻ་ཀྵིམ་འབྲས་བུ་ཅན་རིམ་པ་གཅིག་དང༌། དེའི་བར་དུ་སྲིན་རྟེའུ་སྣ་འཇམ་པོ་རིམ་པ་གཅིག་དང༌།
སྤོས་དང་སྨན་རིམ་པ་གཅིག་དང༌། ཟབ་ཆེན་རྡོ་རྗེ་མ་རིམ་པ་གཅིག་དང༌། དེ་ནས་དར་རིམ་པ་འགའ་ཞིག་དང༌། གོས་ཆེན་ལ་དུ་ར་ཀས་བ་གླང་གི་ཀོ་བ་ཙམ་དུ་བྱུགས་པ་རིམ་པ་གཅིག་དང་བཅས་པས་ཞབས་སུ་གསོལ་ཏེ། ཞབས་བསྡོམ་ལ་གསེར་གྱི་འཁོར་ལོ་རྩིབས་སྟོང་པ་དྲྭ་བ་དང་དྲྭ་བ་ཕྱེད་པའི་བར་དུ་རྒྱལ་སྲིད་རིན་པོ་ཆེ་སྣ་བདུན་དང༌། བཀྲ་ཤིས་ཀྱི་རྫས་བརྒྱད་དང༌། གཏེར་ཆེན་པོ་བརྒྱད་དང༌། ལྷའི་གོས་དང༌། དྲིའི་ལག་རིས་བཟང་པོས་ཁྱབ་པར་བྱུགས་ནས་གདན་དུ་ཕུལ་ཏེ་བཞུགས་པ་ནི་དུམ་བུ་གཉིས་པའོ། ། གསུམ་པ་པདྨ་དང་རྡོ་རྗེ་དང་ཨུཏྤལ་གྱི་ཕྲེང་བ་གསུམ་ནས།
ལྷ་ཡོད་པའི་བང་རིམ་བདུན་རྡོ་རྗེའི་ས་གཞི་ལ་ཐུག་པའི་བར་ཕྱོགས་གཅིག་ཏུ་བྱས་པ་འདི་ལ། བང་རིམ་གྱི་ཕྱིར་ལྷའི་ཀ་བ་ཡོད་པ་བཞིན་དུ། ནང་དུ་ཙན་དན་བཟང་པོའི་དྲི་དང་ལྡན་པའི་ཀ་བ་ཕྱིའི་ཀ་བའི་གྲངས་དང་མཉམ་པ་བཙུགས་ནས། དབུས་སུ་ཙན་དན་མཆོག་ཏུ་གྱུར་པ་ལ་ནང་བྱས་ཤིང༌། ཕྱི་ཛྷཻ་ཀྵིམ་གྱི་གཡོགས་པའི་ཙན་དན་གྱི་ཀ་བ་དང་ཀ་ཞུ་རྒྱ་གྲམ་དུ་ཡོད་པ། དེའི་སྟེང་དུ་སྲིན་རྟེའུ་སྣའི་ནང་ཚངས་ཅན་གྱི་གདན་རྣམས་དང༌། སེང་གེ་དང་གླང་པོ་ཆེ་ལ་སོགས་པའི་རི་མོ་ཅན་གྱི་གོས་རྣམས་ཀྱི་གདན་དང༌། རྡོ་རྗེའི་གསང་ལམ་ལ་སོགས་པའི་གདན་དུ་མ་བཏེགས་བྱས་ནས་ཀ་བ་དབུས་མ་དེ་ལ་བསྟོད་པ་སྣ་ཚོགས་དང་དར་དཔྱངས་ཀྱི་ཅོད་པན་གྱིས་བརྒྱན་ཏེ། རྡོ་རྗེའི་ས་གཞིའི་འོག་ཏུ་ཙན་དན་གྱི་གཞི་ལ་རྡོ་རྗེ་རྒྱ་གྲམ་རིན་པོ་ཆེ་འབར་བ་བཞིས་བརྒྱན་པའི་ལྟེ་བ་ལ་མི་འཆུག་པར་བཅུགས་ནས་བཏེགས་སོ། ། དེའི་ཕྱི་རིན་པོ་ཆེའི་གཞལ་ཡས་ཁང་གྲུ་བཞི་པ།
ལོགས་ཐུང་ཉི་ཤུ་པའི་རྣམ་པ། ཕོ་བྲང་བདུན་རྩེགས་ཀྱི་ཚུལ་དུ་བཞུགས་པ་ལ། བར་བར་དུ་དུ་རུ་ཀ་བཟང་པོ་དང༌། དྲི་སྤོས་ཀྱི་མཐུག་སྲབ་གླང་གི་ཀོ་བ་ཙམ་དུ་བྱུགས་ནས་ཛྷཻ་ཀྵིམ་འབྲས་བུ་ཅན་བཟང་པོས་ཞུ་ལུབ་ཏུ་གཡོགས་པའི་ཕོ་བྲང༌། རིམ་པ་གསུམ་གྱི་ནང་དུ་འཇིག་རྟེན་མགོན་པོ་ཉིད་ཀྱི་ན་བཟའི་རྒྱུ་པོང་ཀུ་ཆེ་རྡོ་རྗེ་གསང་ལམ་ལ་སོགས་པའི་ན་བཟའ་རིམ་པ་དུ་མས་གཡོགས་པའི་ནང་ཞབས་སུ་དར་ཆེན་གྱི་གདན་རིམ་པ་མང་པོའི་སྟེང་དུ་རྟེན་བཞུགས་པ་ལ། ཐོག་མར་འཇིག་རྟེན་མགོན་པོ་ཉིད་ཀྱི་ཐུགས་དམ། རྗེ་ཕག་མོ་གྲུ་པའི་ཞབས་རྗེས་བཀོད་པ་ཅན་གསེར་གྱིས་བཞེངས་པ་ལ། ཛྷཻ་ཀྵིམ་གྱི་ན་བཟའ་དང༌། གོས་ཆེན་རྣམ་པ་དུ་མས་གསོལ་བ་མཆོད་པ་དང་བཅས་པ་དང༌། ཇོ་བོ་ཐུགས་རྗེ་ཆེན་པོ་རྗེ་ཕག་མོ་གྲུ་པའི་རབ་གནས་བརྒྱ་རྩ་བརྒྱད་བཞུགས་པ།
ཨེ་ཆུང་དུ་བསྒྲུབ་པ་ལོ་བདུན་མཛད་པའི་ཚེ་དབུ་སྔས་སུ་བཀྲམ་ཞིང༌། ལྷ་དེའི་སྤྱན་སྔར་བསྙུན་ནད་ཆེན་པོ་དྭངས་བའི་སྐུ་བྱིན་རླབས་ཅན་རས་སྔོན་པོའི་གོང་ཤམ་ཅན་ལ། ཛྷཻ་ཀྵིམ་འབྲས་བུ་ཅན། གོས་ཆེན་གྱི་ཞལ་ཁབ་དང༌། ན་བཟའི་རིམ་པ་སྣ་ཚོགས་པ་གསོལ་བ། ཆུ་སྲིན་གྱི་རུས་པའི་ཕྲེང་བ་ལ་སོགས་པའི་རྒྱན་གྱིས་བརྒྱན་པ། མཆོད་པ་དང་བཅས་པ་དང༌། དཔལ་ལྡན་ནཱ་རོ་པ་ཆེན་པོའི་བཞུགས་གདན་ཀྲིཥྞ་ས་རིའི་ལྤགས་པ་ལ་བཞུགས་ནས་ཚད་མ་གྲུབ་པ་གསུངས་པའི་གདན་ལ། ན་བཟའ་རིམ་པ་དུ་མ་དང་མཆོད་པ་དང་བཅས་པ་དང༌། རྗེ་བཙུན་ནཱ་རོ་པ་ལ་དཔལ་ལྡན་ཏིལླི་པས་གནང་བའི་ཕྱག་སྐྱོགས་ལ།
ནང་དུ་གསེར་བྱུགས་ཤིང་རྗེ་བཙུན་མ་བཞེངས་པ་དང༌། སློབ་དཔོན་སངས་རྒྱས་ཡེ་ཤེས་ཀྱི་ཕྱག་སྐྱོགས་རྗེ་བཙུན་མ་ལྷ་བདུན་གྱི་དཀྱིལ་འཁོར་དང༌། དེའི་ནང་དུ་རྗེ་ཕག་མོ་གྲུ་པའི་གདམས་ངག་སྙིང་པོར་གྱུར་པ་ཐམས་ཅད་ཕྱོགས་གཅིག་ཏུ་མཛད་པ། འཇིག་རྟེན་མགོན་པོ་ཉིད་ཀྱི་ཕྱག་ཡིག རི་ཁྲོད་དུ་སྒྲུབ་པ་སྙིང་པོར་མཛད་པ་ན། དེ་གཅིག་པུ་བསྣམས་པས་ཆོག་པར་དགོངས་པ་ཨེ་ཝཾ་མ་ཞེས་བྱ་བ་གུར་ཀུམ་ནས་དྲངས་པ་ན་བཟའ་དང་མཆོད་པས་མཆོད་ནས་བཞུགས་པ་དང༌། བརྒྱུད་པའི་བླ་མ་རྣམས་ཀྱི་དྷོ་ཧ་མགུར་འབུམ་ཐུགས་དམ་དུ་བཞུགས་པ། ན་བཟའ་དུ་མ་དང༌། མཆོད་པ་དང་བཅས་ཏེ་བཞུགས་པ་དང༌། རྗེ་ཕག་མོ་གྲུ་པའི་ཕྱག་ཡིག་མ་ཇོ་ལྷ་རྗེ་མའི་ལམ་འབྲས་དང༌།
སློབ་དཔོན་རྒྱལ་པོའི་ལམ་བསྐོར་དང༌། རྗེ་བཙུན་མ་མཁའ་སྤྱོད་མ་ལ་སོགས་པ་རེ་རེ་ནས་སྨོས་ཀྱིས་མི་ལང་བས་ཕྱག་ཡིག་བཞུགས་ཚད་དང༌། ལམ་འབྲས་དཔེ་མཛོད་མ་དང༌། དཔལ་བདེ་མཆོག་ལ་སོགས་པ་རེ་རེ་ནས་སྨོས་ཀྱིས་མི་ལང་བས། རྗེ་ཕག་མོ་གྲུ་པའི་ཕྱག་དཔེ་བཞུགས་ཚད་རྣམས་ན་བཟའ་རིམ་པ་དུ་མ་དང༌། མཆོད་པ་དང་བཅས་པ་དང༌། འཇིག་རྟེན་མགོན་པོ་ཉིད་ཀྱི་ཕྱག་ཡིག རྗེ་ཕག་མོ་གྲུ་པའི་གསུང་སྒྲོས་ཟིན་བྲིས་སུ་མཛད་པ་རྣམས་དང༌། སྒྲུབ་པ་མཛད་པ་ན་ཐུགས་ཀྱི་དགོངས་པ། མི་ཆོས་དང་ལྷ་དམ་དུ་མཛད་པ་དང༌།
གདམས་ངག་གི་གནད་ཐུགས་ལ་འཁྲུངས་པ་གཞན་བསྐུལ་དུ་མཛད་པ་ལ་སོགས་པ་འཇིག་རྟེན་མགོན་པོ་ཉིད་ཀྱི་ཕྱག་ཡིག་མ་ལུས་པ། ན་བཟའ་རིམ་པ་དུ་མ་དང་བཅས་ཤིང་མཆོད་པ་བཞུགས་སོ། ། ཡང་རྗེ་ཕག་མོ་གྲུ་པའི་དབུའི་གདུང་ལ་རྗེ་བཙུན་མའི་སྐུ་བྱོན་པ་གསེར་གྱི་གའུའི་ནང་དུ་སྤོས་དང་སྨན་གྱིས་ཕྱག་གིས་བརྫངས་ནས། ཛྷཻ་ཀྵིམ་འབྲས་བུ་ཅན་ལ་སོགས་པའི་ན་བཟའ་དུ་མ་གསོལ་ཏེ་དངུལ་གྱི་གསོལ་ཞལ་གྱི་ནང་དུ་སྤོས་དང་སྨན་སྣ་ཚོགས་དང་བཅས་པས་བཞུགས་ནས། ན་བཟའ་རིམ་པ་དུ་མ་གསོལ་བ་དང༌། རྡོ་རྗེ་གདན་ནས་བྱོན་པ་བྱང་ཆུབ་ཀྱི་ཤིང་གི་མ་ཧཱ་བོ་དྷི་དཔལ་ཆེན་ཆོས་ཡེ་ལ་གནང་བའི་ས་གནོན་ཅན་དང༌། བདག་ལ་གནང་བའི་ཆོས་ཀྱི་འཁོར་ལོ་མ་དང༌། གཞན་མ་ཧཱ་བོ་དྷི་གཅིག་དང་གསུམ། ན་བཟའ་དང་མཆོད་པར་བཅས་པ་དང༌། འཇིག་རྟེན་མགོན་པོ་ཉིད་ཀྱི་ཐུགས་དམ་རྗེ་ཕག་མོ་གྲུ་པའི་སྐུ་མཆོད་པ་དང་ན་བཟའ་ལྡན་པ་དང༌།
རྒྱ་གར་གྱི་ལྷ་ཨ་མོ་གྷ་པཱ་ཤ་ཅོད་པན་ངོ་མཚར་ཅན་ཐོགས་པ་དང༌། འཕགས་མ་སྒྲོལ་མ་ཅོད་པན་ངོ་མཚར་ཅན་ཐོགས་པ་དང༌། ཁྲོ་བོ་མི་གཡོ་བ་པུས་བཙུགས་གསེར་གྱི་མཆེ་བ་ཅན། རྟེན་འབྲེལ་ཟབ་མོ་ལ་དབང་བསྒྱུར་བ་དང༌། དངུལ་གྱི་ཐུབ་པ་ཆེན་པོའི་སྐུ་ན་བཟའ་དང་མཆོད་པར་ལྡན་པ་དང༌། བྱང་ཆུབ་ཀྱི་ཤིང་གི་འཇིག་རྟེན་དབང་ཕྱུག་ཅོད་པན་ཅན་དང༌། གསེར་གྱི་འཇིག་རྟེན་དབང་ཕྱུག་ཅོད་པན་ཅན་དང༌། དངུལ་གྱི་ཇོ་བོ་ཐུགས་རྗེ་ཆེན་པོ་ཅོད་པན་ཅན་དང༌། བཅོམ་ལྡན་འདས་རྡོ་རྗེ་སེམས་དཔའ་ཅོད་པན་ཅན་དང༌། རྗེ་བཙུན་བྱམས་མགོན་ངོ་མཚར་ཅན་གོས་ཆེན་གྱི་གདན་དང༌།
གདུགས་དང༌། ཅོད་པན་གྱིས་བརྒྱན་པ་དང༌། མཆོད་པ་དང་ན་བཟའ་དུ་མས་མཆོད་པ་དང༌། མངའ་བདག་མཻ་ཏྲི་པའི་ཐུགས་དམ་རྗེ་བཙུན་མ་ཞལ་གཉིས་མ་ཟངས་ལ་བཞེངས་པའི་བྱིན་རླབས་ཅན། མཆོད་པ་དང་ན་བཟའ་དུ་མ་དང་བཅས་པ་དང༌། དཔལ་ནཱ་རོ་པའི་ཐུགས་དམ་བྷེ་ར་པ་མཆོད་པ་དང་ན་བཟར་བཅས་པ་དང༌། དར་གྱི་རྗེ་བཙུན་མ་ལྷ་བཙུན་མ་གསེར་གྱིས་བཞེངས་པ་ཐུགས་དམ་བྱིན་རླབས་དང༌། རྒྱ་ནག་གི་བཏགས་སྐུ་དཀྱིལ་འཁོར་གཉིས་དང༌། ཞབས་སུ་དཔལ་ནག་པོ་ཆེན་པོ་ནཱ་ལེནྡྲའི་བཀོད་པ་དང༌། ཚོགས་བདག་དང༌།
འཛམ་བྷ་ལ་ལ་སོགས་པའི་ལྷ་མང་པོ་ན་བཟའ་དང༌། མཆོད་པ་ཐམས་ཅད་ཀྱི་མཆོད་པ་བཞུགས་པ་དང༌། གཞན་ཡང་དཔལ་ལྡན་ནཱ་རོ་པའི་ཕྱག་མཚན་རྡོ་རྗེ་དང་དྲིལ་བུ་ཅོད་པན་དང་ན་བཟར་ལྡན་པ་དང༌། བྲམ་ཟེ་རིན་ཆེན་རྡོ་རྗེའི་ཕྱག་མཚན་ལྕགས་ཀྱི་རྡོ་རྗེ་ཅོད་པན་དང་ན་བཟར་ལྡན་པ་དང༌། མངའ་བདག་སྲོང་བཙན་སྒམ་པོའི་ཕྱག་མཚན་རྡོ་རྗེ་དར་དཔྱངས་ན་བཟར་ལྡན་པ་དང༌། ཇོ་བོ་ཆེན་པོ་རྗེའི་ཕྱག་མཚན་མཁར་བའི་རྡོ་རྗེ་དར་དཔྱངས་དང་ན་བཟར་ལྡན་པ་དང༌། དཔལ་རྒ་ལོའི་ཚངས་སྐུད་ན་བཟའ་དང་མཆོད་པར་ལྡན་པ་དང༌། དཔལ་ཆེན་རྒ་ལོའི་ཕྱག་མཚན་ཌཱ་མ་རུ་རྒྱ་གར་ནས་བསྣམས་པ་དར་དཔྱངས་སྣ་ཚོགས་པ་དང༌། གཡས་ཕྱོགས་ན་མཚན་ཉིད་ཕ་རོལ་ཏུ་ཕྱིན་པར་གསུངས་པའི་བཀའ་དང་བསྟན་བཅོས་ཀྱི་བསྟོད་པའི་ཚོགས་གསེར་གྱིས་བཞེངས་པ། ན་བཟའ་དང་མཆོད་པར་ལྡན་པ་དང༌།
གཡོན་ཕྱོགས་ནས་གསང་སྔགས་ཀྱི་རྒྱུད་དང་བསྟན་བཅོས་ཀྱི་བསྟོད་པ་གསེར་གྱིས་བཞེངས་པའི་ཚོགས་ན་བཟའ་དང་མཆོད་པར་ལྡན་པ་དང༌། ཐུགས་དམ་རྡོ་རྗེ་མཁའ་འགྲོའི་རྒྱུད་ན་བཟའ་སྣ་ཚོགས་དང་མཆོད་པར་ལྡན་པ་དང༌། ཀ་བའི་མདུན་ཕྱི་པདྨ་སྣ་ཚོགས་འདབ་བརྒྱད་ལ། སྟེང་ཆོས་འབྱུང་ཉིས་རྩེགས་རྟེན་འབྲེལ་ཅན། ཅུང་ཟད་འགུལ་བའམ་ལྡེག་པར་ཡང་མི་བཏུབ་པ་མཆོད་པ་དང་སྨན་གྱིས་བསྒོས་པ་ན་བཟའ་རིམ་པ་དུ་མ་དང་ལྡན་པ་བཞུགས་སོ།། །། ཡང་ཆོས་རྗེ་རིན་པོ་ཆེ་གསེར་གྱིས་བཞེངས་པའི་རྒྱུད་འབུམ། འཇིག་རྟེན་ལས་འདས་པའི་རྒྱུད་ཤ་སྟག་བཅུ་གཉིས་དུམ་གོས་ཆེན་གྱི་ན་བཟའ་དུ་མ་གསར་པ་སྤོས་དང་དྲིའི་ཕུར་མ་དང་བཅས་པ་དང༌། གསེར་གྱི་མདོ་མངས་ཉི་ཤུ་རྩ་བཞི་དུམ་གོས་ཆེན་གྱི་ན་བཟའ་གསར་པ་སྤོས་དང་དྲིའི་ཕུར་མ་དང་བཅས་པ་དང༌། གསེར་གྱི་གླེགས་བམ་ངོ་མཚར་བ་རེ་རེ་ནས་སྨོས་ཀྱིས་མི་ལང་བས། བརྒྱ་ལྷག་གོས་ཆེན་གྱི་ན་བཟའ་གསར་པ་སྤོས་དང་དྲིའི་ཕུར་མ་དང་བཅས་པ་དང༌།
གསེར་གྱི་མདོ་བྲན་གཞན་དང༌། གསེར་གྱི་འཕགས་པ་སྡུད་པ་དང༌། མཚན་ཡང་དག་པར་བརྗོད་པའི་པོད་ཕྲན་རེ་རེ་ནས་སྨོས་ཀྱིས་མི་ལང་བ་གསུམ་སྟོང་ལྷག ། གསེར་དངུལ་གྱི་རྟེན་འབྲེལ་གྱིས་དབུ་ཞབས་སུ་ཕྱག་རྒྱས་བཏབ་པ། རབ་གནས་སུ་མཛད་པ། ན་བཟའ་དང་གླེགས་ཐག་རྙིང་པ་ཐམས་ཅད་བརྗེས་ནས་ཐམས་ཅད་གསར་པ་བྱས་པའི་གོས་ཆེན་དང་དར་གྱིས་སྤྲས་པ། སྤོས་དང་སྨན་གྱི་ཕུར་མ་དང་བཅས་པ་བཞུགས་པ་དང༌། ཡང་རེ་རེ་ནས་སྨོས་ཀྱིས་མི་ལང་བའི་རྒྱ་གར་གྱི་བཀའི་པོ་ཏི་མང་པོ་ན་བཟའ་དང་མཆོད་པའི་ཕུར་མ་དང་བཅས་པ་རྣམས་དང༌། གཞན་ཡང་བར་བར་དུ་རེ་རེ་ནས་སྨོས་ཀྱིས་མི་ལང་བས། གསེར་དང༌།
དངུལ་དང༌། མུ་ཏིག་དང༌། མུ་མེན་ལ་སོགས་པ་རིན་པོ་ཆེ་སྣ་ཚོགས་པའི་ཕུར་མ་རྣམས་དང༌། ཙན་དན་གོ་ཤིརྵ་དང༌། ཙན་དན་སྦྲུལ་གྱི་སྙིང་པོ་ལ་སོགས་པའི་དྲིའི་ཕྱེ་མའི་ཕུར་མ་རྣམས་དང༌། ཨ་རུ་ར་ལ་སོགས་པ་འབྲས་བུ་བཟང་པོ་ཐམས་ཅད་གུར་ཀུམ་ནས་སྟོན་པ་རྣམ་པ་མང་པོའི་ཕུར་མ་རྣམས་དང༌། ཆབ་ཚ་ཟི་པོ་ལོ་ལ་སོགས་པ་དངོས་པོ་བཟང་པོ་རྣམས་ཀྱི་ཕུར་མ་རྣམས་དང༌། ནས་དང་འབྲས་ལ་སོགས་པའི་འབྲུ་གུར་ཀུམ་ནས་བཏོན་པའི་ཕུར་མ་རྣམས་དང༌། མཎྜལ་དང༌། ཏིང་དང༌།
ཕོར་པ་ལ་སོགས་པ་དངོས་པོ་བཟང་པོའི་མཆོད་པའི་ཕུར་མས་བཀང་བ་རྣམས་ཀྱིས་གང་བར་བརྫངས་ནས་བཞུགས་སོ།། །། དེའི་ཕྱི་རོལ་དུ་བཞུགས་པའི་ལྷའི་བང་རིམ་རྣམས་ཀྱི་ལྷ་ཞབས་སྡོམ་དུ་ཉན་ཚད་རྣམས། རེ་རེའི་ནང་ན། རིན་པོ་ཆེ་དང༌། ཟབ་ཆེན་གྱི་ཕོ་བྲང་གསུམ་གསུམ་དུ་བྱས་པའི་ནང་དུ། དེ་བཞིན་གཤེགས་པའི་རིང་བསྲེལ་མདོའི་རི་བོ་མ། མང་པོ་མང་པོ་ཟབ་ཆེན་ལ་བཞུགས་པ་དང༌། རྗེ་མར་པའི་གདུང་ཟབ་ཆེན་ལ་བཞུགས་པ་དང༌། རྗེ་སྒམ་པོ་པའི་གདུང་ཟབ་ཆེན་ལ་བཞུགས་པ་དང༌། རྗེ་ཕག་མོ་གྲུ་པའི་གདུང་དང༌།
དབུ་སྐྲ་དང༌། ཐུགས་དམ་ཟབ་ཆེན་ལ་བཞུགས་པ་རྣམས་དང༌། གཟུངས་ཚད་མེད་པ་དར་ཆེན་ལ་དྲི་བཟང་པོས་བྲིས་པ་དཔག་ཏུ་མེད་པ་དང༌། སྤོས་དང༌། སྨན་དང༌། རིན་པོ་ཆེ་བསམ་གྱིས་མི་ཁྱབ་པས་མཆོད་ནས། ཟབ་ཆེན་དང་དར་གྱི་ན་བཟའ་བྱས་ཏེ། རེ་རེའི་ནང་ན་ཡང་དེ་རྣམས་ཐམས་ཅད་རེ་རེ་འདྲ་བར་སྙོམས་པར་བྱས་ནས་བཞུགས་པ་ལ། ཁྱད་པར་དུ་རྗེ་ཕག་མོ་གྲུ་པའི་སྐུ། སྐུ་ཤམ་གྱི་སྣེ་མོ་ལ་ཀ་ཡོད་པའི་ནང་དུ་རྗེ་ཕག་མོ་གྲུ་པ་ཉིད་ཀྱི་ཚེམས་གཅིག་ཛྷཻ་ཀྵིམ་འབྲས་བུ་ཅན་ལ་བཞུགས་པ་དང༌།
ཁ་ཡོད་པའི་ནང་དུ་ཚེམས་ཛྷཻ་ཀྵིམ་འབྲས་བུ་ཅན་ལ་བཞུགས་པ་དང༌། ང་ཡོད་པའི་ནང་ལ་གསེར་གྱི་རྡོ་རྗེའི་ལྟེ་བར་རིང་སྲེལ་གཅིག་ཛྷཻ་ཀྵིམ་འབྲས་བུ་ཅན་ལ་བཞུགས་པ་དང༌། རྗེ་སྒམ་པོ་པའི་སྐུའི་ནང་ན་རྗེ་སྒམ་པོ་པ་ཉིད་ཀྱི་ཚེམས་མཆོད་པ་དང་བཅས་ཏེ་བཞུགས་པ་དང༌། རྗེ་ལྷོ་བྲག་པའི་སྐུའི་ནང་དུ་ཐུགས་དམ་ཧེ་བཛྲ་ཞལ་བརྒྱད་ཕྱག་བཅུ་དྲུག་པའི་ངོ་མཚར་བ་བཞུགས་པ་དང༌། ཇོ་བོ་ཆེན་པོའི་སྐུའི་ནང་ན། ཇོ་བོ་ཉིད་ཀྱི་རྒྱན་དྲུག་ངོ་མཚར་ཅན་མཆོད་པ་དང་བཅས་ཏེ་བཞུགས་པ་དང༌། སློབ་དཔོན་པདྨ་སཾ་བྷ་བའི་ཐུགས་ཀ་ན། སློབ་དཔོན་ཉིད་ཀྱི་རྟེན་བཞུགས་པ་ལ་སོགས་པ་ཁྱད་པར་འགའ་ཞིག་ཡོད་པ་རྣམས་ཀྱང་འདིར་བརྗོད་པར་མི་ནུས་སོ།། །། འདི་རྣམས་ནི་ཆེ་ལོང་ཙམ་ཡིན་པས། རྟེན་ཕྲན་ཚེགས་རྣམས་དང༌།
དངོས་པོ་ཁྱད་པར་ཅན་གཞན་རྣམས་དང༌། མཆོད་པའི་རིམ་པ་བསམ་གྱིས་མི་ཁྱབ་པས་བགྲང་བར་མི་ནུས་ཏེ། སྤྱིར་འཇིག་རྟེན་མགོན་པོ་ཉིད་ཀྱི་ཕྱག་ཏུ་རྟེན་ངོ་མཚར་ཅན་ཆེ་རིམ་དུ་བྱོན་པ་ལ། བྱང་ཆུབ་ཀྱི་ཤིང་འདོམ་གང་བ་གཅིག་དང༌། སངས་རྒྱས་བཅོམ་ལྡན་འདས་ཀྱི་ཞབས་རྗེས་དང༌། སློབ་དཔོན་འཕགས་པའི་ཞབས་རྗེས་དང༌། འཕགས་པ་ཤཱ་རིའི་བུའི་ལྷུང་བཟེད་དང༌། དཔལ་ལྡན་ནཱ་རོ་པའི་ཐུགས་དམ་དགྱེས་མཛད་ལྷ་དགུའི་དཀྱིལ་འཁོར་རྗེ་མར་པ་ལ་གནང་བ་དང༌། དཔལ་ལྡན་ནཱ་རོ་པའི་གདུགས་དཀར་པོ་གསེར་གྱི་ཡུ་བ་ཅན་རྗེ་མར་པ་ལ་གནང་བ་རྣམས་ནི་གདན་ས་ཕག་མོ་གྲུར་བཞུགས་སུ་གསོལ། དཔལ་ལྡན་ནཱ་རོ་པའི་ཕྱག་སྐྱོགས་དང༌།
དཔལ་ལྡན་ནཱ་རོ་པའི་ཐུགས་དམ་རྗེ་བཙུན་མ་ལ་སོགས་པའི་སྐུ་འགའ་ཞིག་དང༌། བྱང་ཆུབ་ཀྱི་ཤིང་གི་ལྷ་དཔག་ཏུ་མེད་པ་དང༌། སློབ་དཔོན་རྒྱལ་པོ་ཨིནྡྲ་བོ་དྷིའི་ཐུགས་དམ་དང༌། རྗེ་ཕག་མོ་གྲུ་པའི་དབུ་ཞུ་དང༌། ཆགས་དང་གདན་ལ་སོགས་པ་དང༌། བརྒྱུད་པའི་བླ་མ་གཞན་རྣམས་ཀྱི་རྟེན་ངོ་མཚར་ཅན་རྣམས་ནི་བུ་སློབ་ཆེན་པོ་རྣམས་ལ་གནང༌། དེ་བཞིན་གཤེགས་པའི་ཚེམས་དང༌། འཕགས་པ་ཤཱ་རིའི་བུའི་གདུང་ལ་སོགས་པ་ཕྱག་ཏུ་བྱོན་པ་མང་པོ་ནི། ཡུལ་སོ་སོ་ན་ཡོད་པའི་འགྲོ་དོན་ཅན་ལ་དགོངས་ནས། ཡུལ་སོ་སོར་བཞུགས་སུ་གསོལ།
དེ་མ་གཏོགས་པ་དུས་དེར་ཕྱག་ཏུ་བཞུགས་ཚད་ལ། ཚོགས་ཀྱི་མ་ཧཱ་བོ་དྷི་དང༌། ཐུགས་དམ་དངུལ་སྐུ་དང༌། དགེ་བཤེས་ཤ་ར་བ་བའི་ཚོགས་དུང་དང༌། རྔོག་ལོ་ཙཱ་བ་ཆེན་པོའི་གསོལ་ཞལ་དང༌། མངའ་བདག་རལ་པ་ཅན་གྱི་བསང་སྡེར་དང༌། བསེ་དང༌། སྲོང་བཙན་སྒམ་པོའི་རྡོ་རྗེ་གཉིས་པ་ལ་སོགས་པ་འགའ་ཞིག་མ་གཏོགས་པ་གཞན་ཐམས་ཅད་བཀྲ་ཤིས་སྒོ་མང་དུ་བཞུགས་ནས། རབ་ཏུ་གནས་པ་ཁྱད་པར་ཅན་མཛད་དེ། འཛམ་བུ་གླིང་འདི་ན་རྟེན་ངོ་མཚར་བ་དང༌།
བྱིན་རླབས་འདི་ལས་ཆེ་བ་མེད་པས། ཐུགས་དམ་བཀྲ་ཤིས་སྒོ་མང་འདི་ལ་གསོལ་བ་བཏབ་ན། སྒོམ་རྒྱུད་ལ་སྐྱེ་བ་ཡིན་ཞེས། རྒྱུ་མཚན་མང་པོའི་བཀའ་རྩལ་རྒྱ་ཆེར་གསུངས་པས། དུས་རྒྱུན་ཆད་མེད་པར་རྟེན་ཁྱད་པར་དུ་འཕགས་པ་འདི་ལ། མཆོད་པ་དང༌། བསྟོད་པ་དང༌། གསོལ་བ་བཏབ་པ་ལ་བརྩོན་པར་བྱའོ།། །། འཇིག་རྟེན་མགོན་པོ་བླ་མ་རིན་པོ་ཆེ། ། འཁོར་དང་མྱ་ངན་འདས་པའི་ཡོན་ཏན་གྱིས། །
བདེ་ལེགས་འབྱོར་པ་ཀུན་ལ་དབང་སྐུར་བ། ། འབྲི་གུང་འགྲོ་མགོན་བྱོན་པ་ངོ་མཚར་ཆེ། ། མགོན་པོ་དེ་ཡི་ཐུགས་དགོངས་སྙིང་པོས་བསྒྲུབས། ། འཛམ་གླིང་འདིར་དཀོན་སངས་རྒྱས་དངོས་ལྟ་བུར། ། གནས་སྐབས་མཐར་ཐུག་ཡོན་ཏན་ཀུན་བསྐྱེད་པ། ། ཐུགས་དམ་བཀྲ་ཤིས་སྒོ་མང་ངོ་མཚར་ཆེ། ། གང་གིས་དགོས་འདོད་ཀུན་འབྱུང་མཆོད་སྡོང་ལ། ། མཆོད་བསྟོད་གུས་པས་གསོལ་བ་སུས་འདེབས་པ། ། དོན་མཆོག་ཡིད་བཞིན་ནོར་འདྲ་རྙེད་པ་ཡི། ། སྐལ་ལྡན་དད་པའི་སྐྱེས་བུ་ངོ་མཚར་ཆེ། །
འདི་ནི་ཐོས་པ་ཀུན་ཀྱང་དོན་ལྡན་ན། ། མཐོང་བ་དོན་རྙེད་ངན་འགྲོ་མེད་པ་ཡིན། ། གུས་པས་དྲན་པ་བདེ་བ་ཐོབ་པའི་མཆོག ། རྟག་ཏུ་མཆོད་པ་མཐར་ཕྱིན་ས་ལ་གནས། ། ཕྱི་ཡི་བཞུགས་ཚུལ་ལྷ་ཡི་རྣམ་གྲངས་རྣམས། ། སྒོ་མང་དཀར་ཆག་གོང་མ་དག་ལ་བཞུགས། ། ནང་གི་བཞུགས་ཚུལ་ཅུང་ཟད་སྨོས་པ་འདི། ། རྒྱལ་སྲས་ཤེས་རབ་འབྱུང་གནས་བདག་གིས་བྲིས།། །། འདིས་མཚོན་དགེ་བས་རྩ་བ་དྲི་མེད་པ། ། འཁོར་འདས་ཀུན་གྱིས་བསགས་དང་ཡོད་པ་ཡིས། །
བདག་དང་མཁའ་མཉམ་འགྲོ་བའི་སེམས་ཅན་རྣམས། ། མྱུར་དུ་བླ་མེད་བྱང་ཆུབ་ཐོབ་གྱུར་ཅིག ། ཐུགས་དམ་དཔལ་བཀྲ་ཤིས་སྒོ་མང་གི་ནང་རྫོངས་ཀྱི་དཀར་ཆག་བསྡུས་པ། རིན་པོ་ཆེ་ཆེན་པོ་སྤུངས་པའི་ཕུང་པོ་དྲི་མ་མེད་པ་ཞེས་བྱ་བ་རྫོགས་སོ།། །།
༡༠༽ ༄། །འཇིག་རྟེན་གསུམ་གྱི་མགོན་པོའི་གདུང་རྟེན་བཀྲ་ཤིས་སྒོ་མང་གི་དཀར་ཆག་དང་ལོ་རྒྱུས།། ཨོཾ་སྭ་སྟི། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་ངོ་བོར་གྱུར་པ་འགྲོ་བའི་བླ་མ་དཔལ་ལྡན་རིན་པོ་ཆེ་འབྲི་གུང་ན་བཞུགས་པའི་ཆོས་ཀྱི་རྒྱལ་པོ་སྐྱོབ་པ་བླ་ན་མེད་པ་ཆེན་པོ་དེ། ཆོས་ཉིད་རང་བཞིན་གྱིས་རྣམ་པར་དག་པར་བྱང་ཆུབ་པའི་ཕྱིར་ཡེ་ཤེས་དཔག་པར་དཀའ་བ་ཟབ་པ་དང་རྣམ་པར་གྲོལ་བ་ཀུན་ཏུ་ཁྱབ་པའི་བདག་ཉིད་འོད་གསལ་བའི་དཀྱིལ་འཁོར་བླ་ན་མེད་པ་རྡོ་རྗེའི་ཐུགས། ཚོགས་རྒྱ་ཆེན་པོ་ཟད་མི་ཤེས་པའི་རྒྱ་མཚོ་ལས་བྱུང་བ་ཆོས་དབྱིངས་ཞིང་ཁམས་ཐམས་ཅད་དུ་མ་ཁྱབ་པ་མེད་པ་དེ་ཉིད་ལ་སྣང་བར་མཛད་པ།
བྲལ་འབྲས་རྣམ་སྨིན་མཚན་དཔེ་ཐམས་ཅད་ཀྱིས་བརྒྱན་པ། འོད་ཀྱི་ཚོགས་བཀོད་པས་སྤྲས་ཤིང་རྫུ་འཕྲུལ་སྣ་ཚོགས་པའི་དཔུང་གིས་རྣམ་པར་མཛེས་པ་རྡོ་རྗེའི་སྐུ། ཆོས་ཀྱི་སྒོ་ཐམས་ཅད་འབྱུང་བའི་གནས། ཐེག་པ་སྣ་ཚོགས་པའི་དབྱེ་བས་ཐེ་ཚོམ་གཅོད་པ། སེངྒེའི་ང་རོ་དབྱངས་ཀྱི་ཡན་ལག་དྲུག་ཅུས་བརྒྱན་པ། ཀ་ལ་པིང་ཀའི་གདངས་སམ་ཚངས་པའི་གསུང་ལྟར་སྙན་ཅིང་དང་ལ་འཇམ་པའི་སྒྲས་འཇིག་རྟེན་གྱི་ཁམས་ཕྱོགས་བཅུ་ཀུན་ཏུ་མཐའ་མེད་ཅིང་གསལ་བར་ཆོས་ཀྱི་རྣམ་གྲངས་མཐའ་ཡས་པ་སྟོན་པར་བྱེད་པ་རྡོ་རྗེའི་གསུང༌། མཁྱེན་པའི་སྟོབས་གནས་དང་གནས་མ་ཡིན་པ་དང་དབང་པོ་དང་ཁམས་དང་མོས་པ་ཀུན་ཏུ་འགྲོ་བའི་ལམ་དང༌། བསམ་གཏན་ལ་སོགས་པ་བཅུ་དང་འཁྲུལ་བ་མེད་པ་དང་ཅ་ཅོ་མེད་པ་ལ་སོགས་པ་མ་འདྲེས་པའི་ཆོས་རྣམས་དང༌། ཟག་པ་མེད་པའི་ཡོན་ཏན་འཇིགས་པ་མེད་པ་གཟུངས་ཀྱི་སྒོ་ཆོ་འཕྲུལ་དང་རྣམ་འཕྲུལ་ཏིང་ངེ་འཛིན་གྱི་སྒོ་མཐའ་ཡས་པ་ལ་སོགས་པ་ཡོན་ཏན་གྱི་ཚོགས་སངས་རྒྱས་ཐམས་ཅད་ཀྱི་དགོངས་པ་ཐབས་ཚུལ་དཔག་ཏུ་མེད་པའི་སྒོ། བསླབ་པ་རྣམ་པ་གསུམ་གྱི་ལམ་བྱང་ཆུབ་ཀྱི་ཕྱོགས།
ཆོས་ཀྱི་དབྱེ་བ་ཐམས་ཅད་ཀྱང༌། འགྲོ་བའི་ཞིང་ས་མཐོ་དམན་ཐམས་ཅད་ལ་བློའི་འཇུག་པ་དང་བསྟུན་པའི་དགེ་བའི་ས་བོན་རིམ་པ་དག་གིས་ལམ་རིམ་གྱིས་སྦྱར་ཏེ། དོན་གྱི་སྙིང་པོ་བྱམས་པ་སྙིང་རྗེ་བྱང་ཆུབ་ཀྱི་སེམས། ཕ་རོལ་ཏུ་ཕྱིན་པ་དྲུག་བསྡུ་བའི་དངོས་པོ་བཞིའི་རྩ་བ་དང༌། སྡོང་བུ་དང༌། འདབ་མ་རྒྱས་པར་མཛད་ནས་བླ་ན་མེད་པའི་བྱང་ཆུབ་ཀྱི་འབྲས་བུ་བསྐྲུན་པས། བདེ་བ་དགེ་བའི་བསིལ་གྱིས་རང་གཞན་གྱི་དོན་བསྒྲུབ་པར་བྱེད་པ། མདོར་བསྡུས་ན་སྐུ་གསུང་ཐུགས་ཡོན་ཏན་ཕྲིན་ལས་ཀྱི་ཚོགས་རྒྱུན་ཆད་མེད་པའི་གཏེར་ལམ་གསུམ་གནས་པ་རྣམས་ཀྱིས་ཀྱང་ཕྱོགས་དང་མཐུན་པ་ལས་དཔག་པར་མི་སྤྱོད་ན། འཇིགས་པ་དང་བཅས་པ་རྣམས་ཀྱིས་ལྟ་ཅི་སྨོས་ཏེ། ཁམས་གསུམ་གྱི་དེད་དཔོན་འགྲོ་བའི་སྐྱབས།
དགོས་འདོད་ཐམས་ཅད་འབྱུང་བར་བྱེད་པའི་ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུའི་བླ་མ་རིན་པོ་ཆེ་ལ་བདག་ཅག་ཐམས་ཅད་ལུས་ངག་ཡིད་གསུམ་གུས་པས་ཕྱག་འཚལ་ཞིང་ངེས་པར་སྐྱབས་སུ་མཆིའོ།། །། གཞན་ཡང་ཡོན་ཏན་ཐམས་ཅད་བསྐྱེད་པར་བྱེད་པ་དངོས་གྲུབ་ཐམས་ཅད་ཀྱི་འབྱུང་གནས་ཡི་དམ་གྱི་ལྷ་ཚོགས་དང༌། དུས་གསུམ་གྱི་བདེ་བར་གཤེགས་པ་ཐུགས་རྗེ་ཆེན་པོ་དང་ལྡན་པ་རྣམས་དང༌། བདུད་རྩི་དྲི་མ་དང་བྲལ་བ་དམ་པའི་ཆོས་རིན་པོ་ཆེ་དང༌། གང་གིས་ཉམས་སུ་ལེན་པར་བྱེད་པ་འདུས་པ་དགེ་འདུན་གྱི་ཚོགས་ལ་ངེས་པར་སྐྱབས་སུ་འགྲོ་ཞིང་ཕྱག་འཚལ་ཏེ། བླ་མ་དམ་པ་རྣམས་དང༌། ཡི་དམ་གྱི་ལྷ་དང༌། སངས་རྒྱས་དང་བྱང་ཆུབ་སེམས་དཔའ་རྒྱལ་བ་སྲས་དང་བཅས་པའི་ཚོགས་རྣམས་དང༌། ཆོས་སྐྱོང་བའི་སྲུང་མ་ཆེན་པོ་བར་ཆད་སེལ་ཞིང་མཐུན་རྐྱེན་སྒྲུབ་པར་བྱེད་པ་ཐམས་ཅད་ཀྱི་མཚན་གང་གིས་ཐོས་པའམ། དྲན་པ་ཙམ་གྱིས་ཀྱང་ལམ་རྒྱུད་ལ་སྐྱེད་པར་བྱེད་པ།
ཡོན་ཏན་གྱི་ཚོགས་ཐམས་ཅད་འབྱུང་བར་འགྱུར་བའི་ཕྱིར་མཚན་གྱི་རྣམ་གྲངས་འདིར་རྒྱས་པར་བརྗོད་པར་བྱའོ།། །། དེ་ལ་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་སྐུ་གསུང་ཐུགས་རྡོ་རྗེའི་བདག་པོ། དབང་གི་རྒྱལ་པོ་བླ་མ་རིན་པོ་ཆེ་དུས་གསུམ་མཁྱེན་པའི་ཡེ་ཤེས་ཅན། རིགས་ཐམས་ཅད་ཀྱི་བདག་ཉིད། དཀྱིལ་འཁོར་ཐམས་ཅད་ཀྱི་གཙོ་བོ། མཁའ་འགྲོ་ཐམས་ཅད་ཀྱི་དབང་ཕྱུག ཞིང་ཁམས་ཐམས་ཅད་ཀྱི་སྟོན་པ། ཡོན་ཏན་རིན་པོ་ཆེ་མ་ལུས་པའི་གཏེར། ལུས་ཅན་ཐམས་ཅད་ཀྱི་ཡབ། སྐྱོབ་པ་མཚུངས་པ་མེད་པ།
ཆོས་ཀྱི་རྒྱལ་པོ་དཔལ་ལྡན་རིན་པོ་ཆེ་དེས། སྔོན་རྒྱུ་དགེ་ཚོགས་མཐའ་ཡས་པ་སྤྱད་པ་ལས་འཁྲུངས་ཤིང་འབྲས་བུ་དཀོན་མཆོག་རིན་པོ་ཆེ་རྣམ་པ་གསུམ་གྱི་འབྱུང་གནས། སྐུ་སྣ་ཚོགས་པ་དང་གསུང་མཐའ་ཡས་པ་དང༌། ཐུགས་ཏིང་ངེ་འཛིན་བསམ་གྱིས་མི་ཁྱབ་པ་ལྷུན་གྱིས་གྲུབ་པ་དང་རྒྱུན་ཆད་པ་མེད་པའི་བདག་ཉིད་ཅན་དུ་བཞུགས་མོད་ཀྱང༌། ཐུགས་རྗེ་ཆེན་པོ་དང་ལྡན་པས་སྙིགས་མ་དང་ལྡན་པས་ཞིང་འདིར། རྣམ་པར་འཕྲུལ་པ་དུ་མའི་སྒོ་ནས་མཛད་པ་མཐའ་ཡས་པའི་རྣམ་ཐར་བསམ་གྱིས་མི་ཁྱབ་ཅིང༌། ཁྱད་པར་དུ་ཐུབ་པ་ཆེན་པོའི་བསྟན་པ་ལྔ་བརྒྱ་ཕྲག་བཅུ་ལས། ལྷག་མཐོང་མངོན་དུ་བྱེད་པའི་དུས་འདིར། བདག་ཅག་ཚུ་རོལ་མཐོང་བའི་བསོད་ནམས་ཀྱི་འཇུག་པ་དང་སྒོ་བསྟུན་ནས་ཐོག་མར་ཤར་ཕྱོགས་འབྲི་ཀླུང་ཆོས་ཀྱི་ཞིང་ཁམས་སུ། ལུམྦི་ནིའི་ནགས་ཚལ་ལྟར་སྐུ་བལྟམས་ཞིང་ཡོན་ཏན་རིན་པོ་ཆེའི་མཛོད་ཕྱེ།
ལྷོ་ཕྱོགས་ཟླ་སྔོན་དཔལ་གྱི་ཀླུང་མོ་ཆེར་བྱིན་རླབས་དང་ནུས་པའི་སྒོ་ནས་ནཻ་རཉྫ་ནའི་འགྲམ་ལྟར་ཏིང་ངེ་འཛིན་གྱི་རྩེད་མོ་དཔག་ཏུ་མེད་པ་མཛད། དབུས་ངམ་ཤོད་དཔལ་གྱི་ཕག་མོ་གྲུར་ཇི་ལྟ་བ་མཁྱེན་པའི་ཡེ་ཤེས་མེ་ལོང་གི་དཀྱིལ་འཁོར་ལྟ་བུ་ལ་འོག་མིན་གྱི་གནས་ལྟར། དུས་གསུམ་གྱི་ཤེས་བྱ་ཇི་སྙེད་པ་མངོན་དུ་བརྙེས། ནུབ་ཨེ་ཆུང་རྡོ་རྗེའི་བྲག་ཕུག་ཏུ་བྱང་ཆུབ་ཀྱི་སྙིང་པོ་ལྟར་བདུད་ཀྱི་ཕྱོགས་ལས་རྣམ་པར་རྒྱལ་བའི་རོལ་པ་བསྟན། བྱང་དྲི་ཟའི་རྒྱལ་པོའི་གནས་སུ། སྟོང་གསུམ་འཇིག་རྟེན་གྱི་ཁམས་ལྷ་དང་བཅས་པའི་འཇིག་རྟེན་ཐམས་ཅད་ཀྱི་མཆོད་པའི་སྤྲིན་ཕུང་བཞེས། བཀོད་པ་འགྲན་ཟླ་དང་བྲལ་བ་རྒྱལ་བའི་སྤྱོད་ཡུལ་གནས་འབྲི་གུང་དཔལ་གྱི་ནགས་ཁྲོད་དུ་ཝཱ་རཱ་ཎ་སཱི་ལྟར་བདུད་རྩི་དྲི་མ་དང་བྲལ་བ་དམ་པའི་ཆོས་རིན་པོ་ཆེའི་འཁོར་ལོ། བསྡུ་བའི་དངོས་པོ་ཐམས་ཅད་ཀྱིས་ཡོངས་སུ་བསྡུས་ཤིང་ལུས་ཅན་མ་ལུས་པ་བླ་ན་མེད་པའི་ཁང་བཟང་དུ་ཁྲིད་ནས་གནས་སྐབས་ཀྱི་ཐུགས་ཀྱི་དགོངས་པ་ཁྱད་པར་ཅན། ཕྲིན་ལས་རྒྱ་ཆེ་བར་མཛད་པ་ངེས་དོན་མངོན་དུ་བསྟན་པའི་ཕྱིར། ཆོས་རྗེ་ཉི་མའི་དཀྱིལ་འཁོར་དེ་ཉིད།
མ་ལུས་པ་བླ་ན་མེད་པའི་ཁང་བཟང་དུ་ཁྲིད་ནས་གནས་སྐབས་ཀྱི་ཐུགས་ཀྱི་དགོངས་པ་ཁྱད་པར་ཅན། ཕྲིན་ལས་རྒྱ་ཆེ་བར་མཛད་པ་ངེས་དོན་མངོན་དུ་བསྟན་པའི་ཕྱིར། ཆོས་རྗེ་ཉི་མའི་དཀྱིལ་འཁོར་དེ་ཉིད། བདག་ཅག་སྤྱི་མཐུན་གྱི་བསོད་ནམས་སྤྲིན་གྱི་ཕུང་པོ་ལྟ་བུས་བསྒྲིབས་པར་གྱུར་པའི་ཚེ། སྤྱན་སྔ་ཉིད་ཀྱི་མཛད་པའི་སྒོ། ཤིང་རྟ་ཆེན་པོའི་སྲོལ་དང་འདྲ་བ་ལ་བཞུགས་ནས། རིགས་ལས་སྐྱེས་པ་རྣམས་ཀྱི་མོས་གུས་ཀྱི་སྣང་བ་འཕྲིན་ལས་ཐ་མི་དད་ཅིང་བསོད་ནམས་བསགས་པའི་རྟེན་མཆོག་ཏུ་གྱུར་པ་ལྷ་དང་བཅས་པའི་འཇིག་རྟེན་ཐམས་ཅད་ཀྱི་མགོན་དང༌། སྐྱབས་དང་གནས་དང་དཔུང་གཉེན་དུ་གྱུར་ཅིང༌། གཙུག་གི་ནོར་བུ་རིན་པོ་ཆེ་ལྟར་བཞུགས་པ་རྒྱུ་རིན་པོ་ཆེ་རྨད་དུ་བྱུང་བ་ལས་གྲུབ་ཅིང་སྤྱན་སྔ་ཉིད་དང་དབྱེ་བ་མེད་པའི་གདུང་རྟེན་ཆེན་པོ། དེ་ཉིད་ལས་མི་ཞན་པའི་བླ་མ་རྡོ་རྗེ་འཛིན་པ་རྣམས་དང༌།
ཡི་དམ་གྱི་ལྷ་དང༌། ཇོ་བོ་བླ་ན་མེད་པའི་དཀོན་མཆོག་རིན་པོ་ཆེ་རྣམ་པ་གསུམ་རྒྱལ་བ་སྲས་དང་བཅས་པའི་དཀྱིལ་འཁོར་གྱི་འཁོར་ལོ་སྒོ་ཁྱུད་དང་རྩིག་པ་དང༌། པན་ཙ་ར་ག་དང༌། ཆོས་ཀྱི་འཁོར་ལོ་གདུགས་ཀྱིས་ཕུག་པ་དང༌། རི་དྭགས་དར་དཔྱངས་ཀྱིས་མཛེས་པར་བྱས་པ་དང༌། དར་དཔྱངས་ཆེན་པོ་འཕན་རིངས་ཀྱིས་ལེགས་པར་བརྒྱན་པ་དང༌། རིགས་ཀྱི་ཕྱག་མཚན་ཐ་དད་པས་རྣམ་པར་ཕྱེ་བ་དང༌། སྡོང་བུ་ཡལ་ག་ལོ་འདབ་དང་མེ་ཏོག་སྙིང་པོ་དང་འབྲས་བུའི་ཚོགས་རྣམ་པར་བཀྲ་བ་དང༌། ཆོས་སྐྱོང་བའི་སྲུང་མ་ཆེན་པོ་ཕྲིན་ལས་རྣམ་པ་བཞིས་འགྲོ་བ་ཐམས་ཅད་སྨིན་པ་དང་གྲོལ་བར་མཛད་པ་ངོ་མཚར་ལ་རྨད་དུ་བྱུང་བའི་རྟེན་ཁྱད་པར་ཅན་གཅིག་བླ་མ་རིན་པོ་ཆེའི་སྐུ་གསུང་ཐུགས་ཀྱི་དགོངས་པ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན།
སྡུག་བསྔལ་དང་བྲལ། རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ་བའི་ཆེད་དུ། ཕྱོགས་བཅུའི་ཞིང་ནས་ལྷགས་པའི་དགེ་འདུན་གྱི་ཚོགས་རྒྱ་མཚོ་ཆེན་པོ་ལྟ་བུ་རྣམས་ཀྱི་འབད་པ་དང་རྩོལ་བ། དད་པ་དང་འདུན་པ། དགའ་བ་དང་རྒྱུ་རྐྱེན། མདོར་ན་མོས་གུས་ཀྱི་ཤུགས་མི་ཕྱེད་པའི་སྟོབས་བསྐྱེད་དུ་མེད་པས་གཞི་གཟུང༌། ཕྱོགས་གཅིག་པ་ཉི་ཚེ་བའི་སྤྱོད་པ་ལྷུར་ལེན་ཅིང་རྒྱུ་རྐྱེན་ཆེན་པོ་དང་ལྡན་པ། མཉམ་པ་ཉིད་ཀྱི་ཀུན་ཏུ་སྤྱོད་པ་ལ་གནས་པ་སྙིང་པོའི་སྲས་དཔོན་སྒོམ་པ་དང༌། ཁུར་ཆེན་པོ་བསྣམས་ཤིང་མཐོ་དམན་ཐམས་ཅད་ལ་ཐུགས་བརྩེ་བས་དོན་ཆེན་པོ་བསྒྲུབ་པར་བྱེད་པ་སྒོམ་པ་བྱང་ཆུབ་སྐུ་འཁོར་དང་བཅས་པས་བདག་མཛད། ཆེ་བའི་ཡོན་ཏན་ཚད་བཟུང་མེད་པ་བྱིན་གྱིས་བརླབས་པའི་སྲས།
མཉེས་པའི་སྒོ་མཐའ་ཡས་པས་མཉེས་པར་མཛད་པ་ཡོངས་ཀྱི་དགེ་བའི་བཤེས་གཉེན་རྣལ་འབྱོར་གྱི་དབང་ཕྱུག་ཞལ་རྣམ་པ་བདུན་ལ་སོགས་པ་བདག་ཅག་བླ་མ་དམ་པའི་ཉེ་གནས་སྐུ་གསུང་ཐུགས་ཀྱི་སྲས་སུ་གྱུར་པ་རྣམས་ཀྱི་འབད་པ་དང་གོ་ཆ། བཟོད་པ་དང་བརྟུལ་ཞུགས་ལེ་ལོས་དབེན་ཞིང་བརྩོན་འགྲུས་ཀྱིས་སྟོབས་མགོ་ལ་མེ་ཤོར་བ་གསོད་པའམ། པང་དུ་སྦྲུལ་ཞུགས་པ་སྐྱུར་བའམ། གཞུ་བདུངས་པའམ། ཁབ་མིག་ཏུ་སྐུད་པ་འཛུད་པ་ལྟར་མོས་གུས་ཀྱི་མཐུ་ཆེན་པོས་ལེགས་པར་བསྒྲུབས་པའི་དཔལ་བཀྲ་ཤིས་སྒོ་མང་ཞེས་ཡོངས་སུ་གྲགས་པ། རྒྱུ་རིན་པོ་ཆེ་གསེར་ས་ལེ་སྦྲམ་དང༌། འཛམ་བུ་ཆུ་བོའི་གསེར་དང༌། དངུལ་དང༌། ཟངས་དང༌། རིན་པོ་ཆེ་རྡོ་རྗེ་ཕ་ལམ་དང༌།
བཻ་ཌཱུརྻ་དང༌། ཤེལ་དང༌། ཤེལ་འབེ་དུལ་དང༌། མེ་ཤེལ་དང༌། མུ་ཏིག་དང༌། མུ་མེན་དང༌། མུ་ས་ར་ག་དང༌། པདྨ་ར་ག་དང༌། སོའུ་གྷནྡྷེ་མརྒད་དང༌། ཇུ་ནེ་དང༌།
གཡུ་དང༌། བྱི་རུ་དང༌། དུང་དང༌། སྦུར་སྡུད་ལ་སོགས་པ་རིན་པོ་ཆེ་རྣམ་པ་སྣ་ཚོགས་པ་ལས་གྲུབ་པ། རྒྱར་མཐོ་ལྔ་བཅུ་རྩ་ལྔ་ཡོད་པ། མཐོ་དམན་གྱི་དཔངས་སུ་མཐོ་བདུན་ཅུ་ཐམ་པ་ཡོད་པ། ནང་གི་ཁོག་པ་ཡང་རིན་པོ་ཆེ་ལས་གྲུབ་པ། བར་གྱི་ལིང་ཚེ་མཉམ་ཞིང་འཚམ་པ། ཚད་ཕུན་སུམ་ཚོགས་པ། ཕྱི་གཞལ་ཡས་ཀྱི་ཁང་མཛེས་པ།
འོག་རྡོ་རྗེའི་ས་གཞི། དཔེར་ན་དྭང་བའི་མཚོ་ཆེན་པོ་དང་འདྲ་བའི་ཕྱོགས་བཞིར་པདྨའི་སྡོང་པོ་ཆེན་པོ་བསྐྲུན་པ་ལས་ཕྱོགས་བཅུ་ཀུན་ཏུ་པདྨ་ཆེན་པོའི་འདབ་མས་ཁེབས་པ། ལོ་འབྲས་ཀྱི་ཚོགས་ཀྱི་གཡུར་ཟ་བས་སྤུད་པ། ཡལ་ག་ཀུན་ཏུ་གྱེས་པའི་འཁྱིལ་རྣམས་ལ། སངས་རྒྱས་དང་བྱང་ཆུབ་སེམས་དཔའི་ཚོགས་རྣམས་དང༌། དེའི་ཕྱི་རོལ་མཆོད་པའི་ལྷ་མོ་རྣམས་དང༌། པདྨ་དང་བུམ་པ་བཟང་པོ་དཔག་བསམ་གྱི་ཤིང་རིགས་རྣམ་པ་ལྔས་བཏབ་པའི་ཀ་བ་རྣམས་དང༌། དེའི་ཕྱི་རོལ་ཁྲོ་བོའི་རྒྱལ་པོ་རྣམ་པར་འཁྲུགས་ཤིང་རྔམས་པ་སྒོ་སྲུང་བ་དང༌། བྱང་ཆུབ་སེམས་དཔའ་ཀུན་ཏུ་བཟང་པོའི་སྤྲིན་ཕུང་གི་མཆོད་པའི་བཀོད་པས་མཆོད་པ་ལྷ་ཕྲུག་ནམ་མཁའ་ལྡིང་ཞེས་གྲགས་པ་དང༌། ཕྱི་ནང་དུ་རིམ་པ་ལྔའི་རང་བཞིན་དུ་གནས་པའི་དབུས་ནས་འོད་ཀྱི་ཚོགས་རྣམ་པར་བཀྲམ་པའི་ཚུལ་དུ་རྒྱབ་ཡོལ་ཆེན་མོ་འཇའ་འོད་ཀྱི་ཕྲེང་བས་ཡོངས་སུ་བསྐོར་བ་འོད་འབར་བ་མེ་རིའི་དྲ་བ་དང་བཅས་པ་ལས།
དབུས་རྡོ་རྗེ་རིན་པོ་ཆེའི་པདྨའི་སྡོང་པོ་ཆེན་པོ་ལ་ལྷ་བཞུགས་པའི་བང་རིམ་དྲུག་དེའི་སྟེང་དུ་ཨུཏྤ་ལ་རྒྱས་པ་དང༌། གསེར་གྱི་པདྨ་ཆེན་པོ་འདབ་མ་ལྔ་བཅུ་པའི་གདན་གྱི་སྟེང་དུ། གོང་དུ་སྨོས་པའི་ཆོས་རྗེ་རིན་པོ་ཆེའི་གདུང་རྟེན་བཞུགས་པ་དེ་ནི་རྒྱུ་རིན་པོ་ཆེ་སྣ་ཚོགས་ལས་གྲུབ་པ། བྱིན་གྱིས་བརླབས་ལས་བྱུང་ཞིང་ཆོས་ཀྱི་སྐུའི་རང་བཞིན་ལྷུན་གྱིས་གྲུབ་པའི་ངོ་བོ། ཚོགས་ཆེན་པོ་དང་ལྡན་པ་རྣམས་ཀྱི་དད་པའི་སྣང་བ། དགེ་བའི་ས་བོན་འདེབས་པའི་ཞིང་ས་བླ་ན་མེད་པ། སངས་རྒྱས་ཐམས་ཅད་ཀྱི་བཞུགས་གནས་དྲི་མ་མེད་པའི་ཕོ་བྲང༌། འཛམ་བུ་ཆུ་བོའི་གསེར་གཡའ་དང་བྲལ་བའི་ཁ་དོག་ཅན། ཉི་མའི་དཀྱིལ་འཁོར་ལྟར་འོད་ཀྱི་དྲ་བས་ཕྱོགས་ཀུན་གསལ་བར་བྱེད་པ། མཚན་མོ་རི་བོའི་སྤོ་ལ་མེ་འབར་བ་ལྟར་མ་འདྲེས་ལ་ཡོངས་སུ་རྫོགས་པ།
ཟླ་བའི་དཀྱིལ་འཁོར་ཉ་རྒྱས་པ་ལྟར་མཛེས་ཤིང་ཡིད་དུ་འོང་བ། ལྷུན་པོའི་རྒྱལ་པོ་ལྟར་བལྟ་བས་ཆོག་མི་ཤེས་པ་དེའི་ཉི་ཟླའི་དབུས་ན། ད་ལྟར་བཞུགས་པའི་སངས་རྒྱས་ཐམས་ཅད་ཀྱང་ཆོས་རྗེ་དེ་ཉིད་ཀྱི་མཚན་གྱི་རྣམ་གྲངས་ལས་མི་ཞན་ཅིང་ཉིད་ཀྱི་འཕྲུལ་བར་བསྟན་པའི་ཕྱིར་ཆོས་རྗེ་རིན་པོ་ཆེའི་སྐུ། མཚན་དཔེ་ཐམས་ཅད་ཀྱིས་སྤྲས་ཤིང་རྒྱན་རྣམ་པ་བཞི་དང་ལྡན་པ་མཛེས་ཤིང་ཡིད་དུ་འོང་བའི་དཔལ། འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་ཡོན་ཏན་མ་ལུས་པ་བསྐྱེད་པར་མཛད་པའི་གཏེར་ཆེན་པོར་གྱུར་པ་དེ་ཉིད་བཞུགས་སོ། ། གདུང་རྟེན་གྱི་བུམ་པའི་ཐད་ཀ་རྒྱབ་ཡོལ་གྱི་ལོགས་བསྟན་པའི་རྟེན་འབྲེལ་འོད་བཀྲམ་པའི་ནང་གཡས་ལོགས་ན། འདས་པའི་སངས་རྒྱས་དེ་བཞིན་གཤེགས་པ་འཁོར་བ་འཇིག་དང༌། དབང་པོའི་ཏོག་དང༌། དོན་ཐམས་ཅད་གྲུབ་པ་དང༌། མར་མེ་མཛད་ལ་སོགས་པ་ཇི་སྙེད་པ་དེ་དག་ཐམས་ཅད་ཀྱང་ཆོས་རྗེ་ཉིད་ལས་མི་གཞན་པའི་ཕྱིར།
དཔལ་ལྡན་ཕག་མོ་གྲུ་པའི་སྐུ་ངོ་མཚར་ལ་རྨད་དུ་བྱུང་བ་བཞུགས། དེ་བཞིན་དུ་བུམ་པའི་ཐད་ཀ་འོད་བཀྲམ་པའི་ནང་གཡོན་ལོགས་ན་མ་བྱོན་པའི་སངས་རྒྱས་ཇི་སྙེད་ཅིག་བྱོན་པ་དེ་ཐམས་ཅད་ཀྱང་འགྲོ་བའི་བླ་མ་དེ་ཉིད་འབྱོན་པར་བསྟན་པའི་ཕྱིར། བླ་མ་རིན་པོ་ཆེའི་སྐུ་རྒྱུ་སྣ་ཚོགས་ལས་གྲུབ་པ་གཅིག་བཞུགས་སོ།། །། གདུང་རྟེན་གྱི་དབུ་རྒྱབ་ཡོལ་གྱི་རྩེ། སྟེང་གི་དྲང་ཐད་ཀྱི་ནམ་མཁའ་ལ་གསེར་གདུགས་དགེ་བ་འཁྱིལ་བ་ཞེས་བྱ་བ་རྒྱར་མཐོ་བཞི་བཅུ་ཞེ་བརྒྱད་ཡོད་པ། མར་གྱི་ཤམ་བུ་ཕྱི་ནང་རིམ་པ་གཉིས་སུ་གནས་པ་ལས། ནང་གི་ཤམ་བུ་ལ་རིན་པོ་ཆེའི་སྦུ་གུའི་འཁྱིལ་པདྨའི་སྙིང་པོ་རྣམས་ལ་ལྷ་བཞུགས་པ་སུམ་ཅུ་རྩ་གཉིས། གཞན་ཐམས་ཅད་ཀྱང་བཟོའི་རྒྱུ་ངོ་མཚར་བས་སྤྲས་པ་སུམ་ཅུ་རྩ་གཉིས་དང་དྲུག་ཅུ་རྩ་བཞི་འཕྱང༌། ཕྱིའི་ཤམ་བུ་རིན་པོ་ཆེ་སྣ་ཚོགས་པའི་རིགས། པ་ཏྲའི་བཟོ་རྒྱུད་ལེགས་པར་སྦྱངས་པ་རྣམས་ཀྱིས་ཡིད་འཛིན་པར་བྱེད་ཅིང༌།
ལྟ་བས་མི་ངོམས་པ་དྲུག་ཅུ་རྩ་བཞི་སྟེ་སྤྱིར་རིན་པོ་ཆེའི་ཆུན་འཕྱང་ཆེ་ཆུང་སྤེལ་མ་བརྒྱ་ཉི་ཤུ་རྩ་བརྒྱད་རྣམ་པར་འཕྱང་བ། ཡར་གྱི་རིན་པོ་ཆེའི་ཟེའུ་ཧྲོག་ལྷ་བཞུགས་པ་བཅུ་གཉིས། གཞན་རིན་པོ་ཆེའི་འབར་འོད་ལ་སོགས་པའི་རིན་པོ་ཆེའི་ཧྲོག་ཆེ་ཆུང་ལྔ་བཅུ་རྩ་གཉིས་ཏེ་དྲུག་ཅུ་རྩ་བཞི་ཡོད་པ། མར་གྱི་ཤམ་དང་མར་གྱི་ཧྲོག་གཉིས་ཀྱི་བར་དུ་རྡོ་རྗེ་གདུང་རྒྱུད་ཀྱི་ཕྲེང་བས་རྣམ་པར་འཁོར་བ། འགྱོགས་ཀྱི་མཐའ་བསྐོར་དུ་མཐོ་བཅོ་བརྒྱད་ཡོད་པ། ཀུན་ཏུ་འཁྱིལ་བ་ལེགས་པར་ཕུབ་པ་ལས་བཅོམ་ལྡན་འདས་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་གྱི་འཁོར་ལོ་ལ་སོགས་པ་རྒྱས་པར་བཞུགས་པ་ནི་ཡུལ་ཉི་ཤུ་རྩ་བཞིའི་རང་བཞིན་ཅན། གནས་ལ་སོགས་པས་བཅུའི་བདག་ཉིད་དཔའ་བོ་དཔའ་མོ་རྣམས་ཀྱིས་ཡོངས་སུ་བལྟམས་པའི་ཞིང༌། སྐུ་བཞི་ཡེ་ཤེས་ལྔའི་ངོ་བོ། འཁོར་ལོ་ལྔའི་བདག་ཉིད། ཧེ་རུ་ཀའི་གྲོང་ཁྱེར་ཆེན་པོ།
བླ་ན་མེད་པའི་གཞལ་ཡས་ཁང༌། དེ་ནི་གཞི་རྡོ་རྗེ་རྒྱ་གྲམ་ལ་གནས་པའི་མཐར་མེ་འོད་ཀྱི་ར་བ་དང༌། འཁོར་ལོ་དང༌། པདྨ་དང༌། རྡོ་རྗེའི་ཕྲེང་བ་དང་དུར་ཁྲོད་བརྒྱད་ཀྱིས་རྣམ་པར་བསྐོར་བ། ཆོས་ཀྱི་འཁོར་ལོ་རི་དྭགས་ཀྱིས་མཛེས་པ། གདུགས་ཀྱི་ཕུབ་དང༌། རྟ་བབས་རིམ་པ་རྣམ་པ་བཞི་དང༌། དར་བུ་ཀད་དང༌། བ་སོ་བུམ་པ་དང༌།
དྲ་བ་ཕྱེད་པ་དང༌། རིན་ཆེན་ཕ་གུ་དང༌། འདོད་ཡོན་སྣམ་བུ་ལྷ་མོས་རྣམ་པར་སྤྲས་པ་དང༌། པཉྩ་ར་གའི་རྩིག་པ་དང༌། ཕྱོགས་བཞིར་སྒོ་བཞི་ཀ་བ་བརྒྱད་དང་ལྡན་པ། བྲལ་བ་དང་རྣམ་པར་སྨིན་པའི་རྒྱན་གྱིས་མཛེས་པ་གྲུ་བཞི་པ་སྟེ། མཚན་ཉིད་ཐམས་ཅད་ཀྱིས་ལེགས་པར་བརྒྱན་པའི་ངོ་བོ་གཞལ་ཡས་ཁང་ཆེན་པོ་དེའི་དབུས། རྣམ་པ་འགྱོགས་ཀྱི་ལྟེ་བ་ལ་བཅོམ་ལྡན་འདས་དཀྱིལ་འཁོར་གྱི་གཙོ་བོ་ཞལ་བཞི་ཕྱག་བཅུ་གཉིས་པ་ཡུམ་དང་གཉིས་སུ་མེད་པ་ལྷ་ཆེན་པོ་ཡབ་ཡུམ་གྱི་གདན་ལ་དགྱེས་པའི་གར་གྱི་རོལ་པ་བཞུགས་སོ། ། པདྨ་འདབ་མ་བརྒྱད་ལས་ཤར་ལ་སོགས་པའི་ཕྱོགས་བཞིར་མཁའ་འགྲོ་མ་ལ་སོགས་པའི་སྙིང་པོའི་རྣལ་འབྱོར་མ་བཞི་དང༌། མཚམས་བཞིར་རིགས་ཀྱི་ཡུམ་བཞི་སྦས་པའི་ཚུལ་དུ་བྱང་ཆུབ་ཀྱི་སེམས་ཀྱིས་གང་བའི་བུམ་པ་བཞི།
མུ་ཁྱུད་གྲི་གུག་གི་ཕྲེང་བ་དང་ལྡན་པའི་བདེ་བ་ཆེན་པོའི་འཁོར་ལོ་བཞུགས། དེའི་ཕྱི་རོལ་ཐུགས་གསུང་སྐུའི་འཁོར་ལོ་རིམ་པ་གསུམ་ལས་འཁོར་ལོ་རེ་རེ་ལ་ལྷ་བཞུགས་པའི་གནས་རྩིབས་བརྒྱད་བརྒྱད། རྩིབས་རེ་རེ་ལ་དཔའ་བོ་ཁཎྜ་ཀ་པཱ་ལ་དང༌། རྣལ་འབྱོར་མ་རབ་ཏུ་གཏུམ་མོ་ལ་སོགས་པ་ཡབ་ཡུམ་ཟུང་རེ་སྟེ། ཉི་ཤུ་རྩ་བཞི་མུ་ཁྱུད་རྡོ་རྗེ་དང་པདྨ་དང་འཁོར་ལོའི་ཕྲེང་བས་ཡོངས་སུ་བསྐོར་བ་བཞུགས། དེའི་ཕྱི་རོལ་གདུགས་ཀྱི་ཕིབས་དམ་ཚིག་གི་འཁོར་ལོ་ལ་ཀཱ་ཀ་སྱེ་ལ་སོགས་པ་སྒོ་མཚམས་མ་བརྒྱད་བཞུགས་ཏེ། དེ་དག་ནི་ཕོ་བྲང་ནང་གི་རྣམ་གྲངས་སོ། ། གཞལ་ཡས་ཁང་གི་ཕྱི་རོལ་འདོད་ཡོན་གྱི་སྣམ་བུ་ལ་མཆོད་པའི་ལྷ་མོ་པི་ཝང་མ་ལ་སོགས་པ་ངོས་རེ་ལ་བཅུ་གཉིས་བཅུ་གཉིས་ཏེ་བཞི་བཅུ་ཞེ་བརྒྱད་བཞུགས། དེའི་ཕྱི་རོལ་གདུགས་ཀྱི་མཐའ་བསྐོར་ལ་ཉེ་བ་ན་དུར་ཁྲོད་ཆེན་པོ་བརྒྱད་ལ། ཤར་ལ་སོགས་པ་ཕྱོགས་མཚམས་རྣམས་སུ་རིམ་པ་བཞིན་དུ།
སློབ་དཔོན་པདྨ་བཛྲ་དང༌། སློབ་དཔོན་འཕགས་པ་དང༌། སློབ་དཔོན་རྒྱལ་པོ་དང༌། སློབ་དཔོན་ལུ་ཧི་པ་དང༌། སློབ་དཔོན་ཌོཾ་བྷི་བ་དང༌། སློབ་དཔོན་རྡོ་རྗེ་དྲིལ་བུ་དང༌། སློབ་དཔོན་ཀུ་ཀུ་རི་པ་དང༌། སློབ་དཔོན་བྲམ་ཟེ་ཆེན་པོ་སྟེ་རྣལ་འབྱོར་པ་བརྒྱད་བཞུགས། ཡང་སློབ་དཔོན་ནག་པོ་སྤྱོད་པ་བ་དང༌། སློབ་དཔོན་ཀླུའི་བྱང་ཆུབ་དང༌།
སློབ་དཔོན་ལ་ཝ་པ་དང༌། སློབ་དཔོན་ནཱ་རོ་པ་དང༌། སློབ་དཔོན་བིརྺ་པ་དང༌། སློབ་དཔོན་ཞི་བ་ལྷ་དང༌། སློབ་དཔོན་ཨཱརྻ་དེ་བ་དང༌། སློབ་དཔོན་ཤ་ཝ་རི་པ་སྟེ། སྤྱིར་རྣལ་འབྱོར་པ་བཅུ་དྲུག་བཞུགས། གཞན་ཡང་བརྒྱ་བྱིན་ལ་སོགས་པ་ཕྱོགས་སྐྱོང་བ་བརྒྱད་དང༌། གླང་པོའི་གདོང་ལ་སོགས་པ་ཞིང་སྐྱོང་བརྒྱད་དང༌། ནོར་རྒྱས་ལ་སོགས་པ་ཀླུ་བརྒྱད་དང༌།
བྱང་ཆུབ་ཀྱི་ཤིང་བརྒྱད་དང༌། ཆུ་བོ་བརྒྱད་དང༌། སྤྲིན་བརྒྱད་དང༌། མེ་བརྒྱད་དང༌། མཆོད་རྟེན་བརྒྱད་དང༌། དབུགས་དང་བྲལ་བའི་དངོས་པོ་ལ་ལོངས་སྤྱོད་པ་ལ་སོགས་པ་དུར་ཁྲོད་ཀྱི་རྒྱན་ཐམས་ཅད་ཀྱིས་ཀུན་ཏུ་མཛེས་པ་རྒྱས་པར་བསྐོར་ནས་བཞུགས་ཏེ། དེ་དག་ནི་དཀྱིལ་འཁོར་གྱི་ཕྱོགས་དང་མཐུུན་པ་ལས། བཅོམ་ལྡན་འདས་ཀྱི་དབུ་གང་དུ་བསྟན་པས་ཤེས་སོ། ། ཡར་གྱི་ཧྲོག་འགའ་ཞིག་ལ་རྒྱལ་བ་སྤྲུལ་པའི་སྐུ་བཅུ་གཉིས་བཞུགས། མར་གྱི་ནང་གི་ཤམ་བུ་ལ།
ནུབ་གཟིམས་སྤྱིལ་གྱི་ཕྱོགས་ན། བཅོམ་ལྡན་འདས་རྡོ་རྗེ་འཆང་ཆེན་པོ་ལ་སློབ་དཔོན་ཏིལླི་པ་དང༌། དཔལ་ལྡན་ནཱ་རོ་པ་གཉིས་ཀྱིས་བསྐོར་བ་བཞུགས། བྱང་བྲག་གི་ཕྱོགས་ན་ཆོས་རྗེ་རིན་པོ་ཆེ་ལ་རྗེ་སྒམ་པོ་པ་དང་རྗེ་ཕག་མོ་གྲུ་པ་གཉིས་ཀྱིས་བསྐོར་བ་བཞུགས། ཤར་བླ་དབྱེའི་ཕྱོགས་ན་བསྟན་པའི་བདག་པོ་ལ་ཇོ་བོ་ཆེན་པོ་རྗེ་ལྷ་གཅིག་དང༌། སློབ་དཔོན་ཐོགས་མེད་གཉིས་ཀྱིས་བསྐོར་བ་བཞུགས། ལྷོ་སྒོའི་ཕྱོགས་སུ་རྗེ་བཙུན་འཇམ་པའི་དབྱངས་ལ་སློབ་དཔོན་ཞི་བ་ལྷ་དང་སློབ་དཔོན་ཡེ་ཤེས་ཞབས་ཀྱིས་བསྐོར་བ་བཞུགས། ནུབ་བྱང་ལ་སོགས་པ་མཚམས་རྣམས་སུ་རིམ་པ་བཞིན་དུ། རྗེ་བཙུན་མར་པ་དང༌། རྗེ་བཙུན་མི་ལ་དང༌།
རྗེ་བཙུན་སྒྲོལ་མ་དང༌། རྗེ་བཙུན་ཁ་སརྤ་ཎི་བཞུགས། བྱང་ཤར་ནས་བཟུང་སྟེ་གཡོན་བསྐོར་དུ་ཕྱི་ནང་གི་མཆོད་པའི་ལྷ་མོ་གཟུགས་རྡོ་རྗེ་མ་ལ་སོགས་པ་བཅུ་དྲུག་བཞུགས་ཏེ། དེ་དག་ནི་གླིང་བཞིའི་ཕྱོགས་དང་མཐུན་པ་ལས། ཐུགས་དམ་སྔ་མ་ལ་སོགས་པ་ནི་གྲལ་གྱི་རིམ་པ་ལ། དཔལ་རྡོ་རྗེ་འཆང་ནས་བཟུང་ནས་ནུབ་དང་པོར་སྨོས་པའོ། ། དེ་ལྟར་ན་དཀྱིལ་འཁོར་གྱི་ཤར་དང་སྒོ་མང་གི་ཤར་གཉིས་ནི་མཐུན་ལ། གླིང་བཞིའི་ཤར་དང་གཡས་བསྐོར་ཕྱོགས་གཅིག་གིས་མི་མཐུན་ནོ། ། དེ་ལྟར་ཕོ་བྲང་ནང་ན་ལྷ་དྲུག་ཅུ་རྩ་གཉིས། ཕྱི་རོལ་ན་ལྷ་བརྒྱད་ཅུ་རྩ་བརྒྱད།
ཤམ་བུ་རྣམས་ལ་ལྷ་སུམ་ཅུ་རྩ་གཉིས། ཧྲོག་རྣམས་ལ་ལྷ་བཅུ་གཉིས་ཏེ། སྤྱིར་ལྷ་བརྒྱ་དང་དགུ་བཅུ་རྩ་བཞི་བཞུགས་ཏེ། བར་སྐབས་སུ་སྟེང་གི་རྣམ་གྲངས་བརྗོད་པའོ།། །། ལྷ་བཞུགས་པའི་བང་རིམ་གོང་མའི་ཤར་ཕྱོགས་ཀྱི་དབུས་སུ་བཅོམ་ལྡན་འདས་རྡོ་རྗེ་འཆང་ཆེན་པོ་བཞུགས། དེའི་གཡས་གཡོན་ན་ཆོས་རྗེ་རིན་པོ་ཆེའི་སྐུ་རིགས་རྣམ་པ་ལྔ་རྡོ་རྗེ་འཆང་ཆེན་པོ་དང་བཅས་པའམ། ཕ་རོལ་ཏུ་ཕྱིན་པ་དྲུག་དབྱེ་བ་མེད་པས་བསྡུས་པའི་སྐུ་དྲུག་བཞུགས་པ་ལ། སྟོབས་བཅུ་མཚོན་པའི་ཕྱིར་གླང་པོ་ཆེ་མྱོས་པ་སྟོབས་ཀྱི་རྩལ་ཞེས་བྱ་བ་དང༌། གླང་པོ་ཆེའི་རྒྱལ་པོ་འབྱོར་བའི་ཡན་ལག་ཞེས་བྱ་བ་གཉིས་དང༌། སྙིང་རྗེ་ཆེན་པོ་མཚོན་པའི་ཕྱིར་བྱང་ཆུབ་སེམས་དཔའི་རི་དྭགས་ཤ་ར་བྷིའི་གཟུགས་འཛིན་པ་གཉིས་དང༌།
མ་འདྲེས་པའི་ཆོས་རྣམས་མཚོན་པའི་ཕྱིར་ཀླུའི་རྒྱལ་པོ་བརྩེ་མེད་འབར་བ་དང༌། ཀླུའི་རྒྱལ་པོ་གཏུམ་པོ་རབ་འཇིགས་གཉིས། ཀླུའི་སྲིན་པོའི་ལུས་སུ་སྤྲུལ་པ་གཉིས་དང༌། སྐུ་གསུང་ཐུགས་རྣམ་པར་དག་པ་ལ་བསྲུང་བ་མེད་པ་གསུམ་མཚོན་པའི་ཕྱིར་ནམ་མཁའ་ལྡིང་གི་རྒྱལ་པོ་སྟེང་ན་རྩེ་བ་སྟེ་རྒྱན་སྣ་བཞི་བཞི་དང༌། གཞན་ཡང་ཆགས་པ་མེད་པའི་ཕྱིར་གདན་པདྨ་དང༌། ཐབས་དང་ཤེས་རབ་གཉིས་སུ་མེད་པའི་ཕྱིར། ཉི་མ་དང་ཟླ་བའི་གདན་ལ་བཞུགས་པ། སྐུ་ལ་འོད་ཀྱི་དྲ་བ་འཕྲོས་པས་ཕྱོགས་ཀུན་ཏུ་ཁྱབ་པའི་ཚུལ་དུ་འཇའ་འོད་ཀྱི་ཕྲེང་བས་བསྐོར་བ་རྒྱན་ཐམས་ཅད་ཀྱིས་མཛེས་པ་བཞུགས་སོ། ། དེ་ནས་ལྷོ་ཕྱོགས་ཀྱི་དབུས་ན་བཅོམ་ལྡན་འདས་རྡོ་རྗེ་འཆང་ཆེན་པོ་བཞུགས། དེའི་གཡས་ན་སློབ་དཔོན་ཆེན་པོ་ཏིལླི་པ་བཞུགས།
དེའི་གཡས་ན་རྗེ་བཙུན་ཆེན་པོ་མར་པ་བཞུགས། དེའི་གཡས་ན་ཇོ་བོ་ཆེན་པོ་ལྷ་གཅིག་བཞུགས། བཅོམ་ལྡན་འདས་ལྷན་ཅིག་སྐྱེས་པའི་གཡོན་ན་རྗེ་བཙུན་ཆེན་པོ་ནཱ་རོ་པ་བཞུགས། དེའི་གཡོན་ན་རྗེ་བཙུན་ཆེན་པོ་མི་ལ་རྣལ་འབྱོར་གྱི་དབང་ཕྱུག་བཞུགས། དེའི་གཡོན་ན་རྗེ་བཙུན་སྒམ་པོ་པ་ཆེན་པོ་བཞུགས། དེ་ནས་ནུབ་ཕྱོགས་ཀྱི་དབུས་ན་བཅོམ་ལྡན་འདས་རྡོ་རྗེ་འཆང་ཆེན་པོ་བཞུགས། དེའི་གཡས་ན་སློབ་དཔོན་རྒྱལ་པོ་ཨིནྡྲ་བོ་དྷི་ཡུམ་ལྷ་ལྕམ་ལེགས་སྨིན་དང་གཉིས་སུ་མེད་པ་བཞུགས། དེའི་གཡས་ན་གཅན་གཟན་ཁྲོ་བོའི་སྟེང་ན་སློབ་དཔོན་ཌོཾ་བི་ཧེ་རུ་ཀ་བཞུགས། དེའི་གཡས་ན་སློབ་དཔོན་འཕགས་པ་ཀླུ་སྒྲུབ་མི་ཟད་གཏེར་ལ་སློབ་དཔོན་ཨཱརྻ་དེ་བ་དང་སློབ་དཔོན་ཀླུའི་བྱང་ཆུབ་གཉིས་ཀྱིས་བསྐོར་བ་བཞུགས། དཔལ་ལྷན་ཅིག་སྐྱེས་པའི་གཡོན་ན།
སློབ་དཔོན་ཆེན་པོ་བྲམ་ཟེ་ཆེན་པོ་ལ་ཡུམ་ཁཎྜ་རོ་ཧེ་གཉིས་ཀྱིས་མཐའ་བརྟེན་པ་བཞུགས། དེའི་གཡོན་ན་སློབ་དཔོན་ཀུ་ཀུ་རི་པ་ཡུམ་ཀུ་ཀུ་རི་ལ་རོལ་པ་བཞུགས། དེའི་གཡོན་ན་སློབ་དཔོན་ལུ་ཧི་པ་བཞུགས།། །། དེ་ནས་བྱང་ཕྱོགས་ཀྱི་དབུས་སུ་བཅོམ་ལྡན་འདས་རྡོ་རྗེ་འཆང་ཆེན་པོ་བཞུགས། དེའི་གཡས་ན་ནུས་པ་བསྙེམས་པའི་སློབ་དཔོན་བིརྺ་པ་མཁའ་འགྲོ་མ་གཉིས་ཀྱིས་མཐའ་བརྟེན་པ་བཞུགས། དེའི་གཡས་ན་རྒྱལ་པོའི་ཆད་པ་ལས་གྲོལ་བའི་སློབ་དཔོན་རྡོ་རྗེ་དྲིལ་བུ་པ་བཞུགས། དེའི་གཡས་ན་སྲིན་པོའི་ཁ་གནོན་མཛད་པ་སློབ་དཔོན་པདྨ་འབྱུང་གནས་བཞུགས། དཔལ་ལྷན་ཅིག་སྐྱེས་པའི་གཡོན་ན་རྒྱལ་པོ་མཆོག་གི་དངོས་གྲུབ་བརྙེས་པ་སློབ་དཔོན་ཛ་ལན་དྷ་རི་ཀ་ཡུམ་རྗེ་བཙུན་མ་དང་གཉིས་སུ་མེད་པ་བཞུགས། དེའི་གཡོན་ན་སློབ་དཔོན་མཚོ་སྐྱེས་རྡོ་རྗེ་ཡུམ་པདྨ་ནི་དང་གཉིས་སུ་མེད་པ་བཞུགས། དེའི་གཡོན་ན་མཁན་པོ་བོ་དྷི་སཏྭ་བཞུགས།
དེ་ལྟར་བླ་མ་བརྒྱུད་པའི་བང་རིམ་གྱི་ཟུར་ཆེན་བརྒྱད་དང་བཅུ་གཉིས་སུ། བླ་མ་དམ་པ་རྣམས་ཀྱི་སྐུའི་དཀྱིལ་འཁོར་ལས་བྱོན་པ་ལྟར་མདུན་གྱི་ནམ་མཁའི་ཕྱོགས་སུ། དུས་གསུམ་གྱི་སངས་རྒྱས་ཐམས་ཅད་ཀྱི་ཡུམ་དུ་གྱུར་པ་རྗེ་བཙུན་རྡོ་རྗེ་རྣལ་འབྱོར་མའི་སྐུ་བཅུ་གཉིས་བཞུགས་སོ། ། སྤྱིར་བང་རིམ་གོང་མ་ལ་ལྷ་ལྔ་བཅུ་རྩ་གསུམ་བཞུགས་ཏེ་རྣམ་གྲངས་དང་པོའོ།། །། དེ་ནས་ཡང་བང་རིམ་གཉིས་པའི་ཤར་ཕྱོགས་ཀྱི་དབུས་ཀྱི་ལིང་ཚེ་ལ། བཅོམ་ལྡན་འདས་ཞེ་སྡང་རྡོ་རྗེ་ཞལ་གསུམ་ཕྱག་དྲུག་པ་ཡུམ་རེག་བྱ་རྡོ་རྗེ་མ་དང་གཉིས་སུ་མེད་པ་ལ། སྟེང་གི་ཁྲོ་བོ་གཙུག་ཏོར་འཁོར་ལོ་སྒྱུར་བ་དང༌། འོག་གི་ཁྲོ་བོ་གནོད་མཛེས་དང༌། དེ་བཞིན་གཤེགས་པ་རིགས་བཞིས་བསྐོར་བ་གཙོ་འཁོར་བརྒྱད་རིགས་ཀྱི་བདག་པོ་དང་བཅས་པ་བཞུགས། དེའི་གཡས་ན་བཅོམ་ལྡན་འདས་དཔལ་རྣམ་པར་སྣང་མཛད་ཞལ་གསུམ་ཕྱག་དྲུག་པ་ལ།
ལྷ་མོ་སངས་རྒྱས་སྤྱན་མ་དང༌། མཆོད་པའི་ལྷ་མོ་གཟུགས་རྡོ་རྗེ་མ་དང༌། བྱང་ཆུབ་སེམས་དཔའ་བྱམས་པ་དང༌། བྱང་ཆུབ་སེམས་དཔའ་སའི་སྙིང་པོ་དང༌། ཁྲོ་བོའི་རྒྱལ་པོ་གཤིན་རྗེ་གཤེད་དང༌། ཁྲོ་བོ་མི་གཡོ་བས་བསྐོར་བ་གཙོ་འཁོར་བདུན་རིགས་ཀྱི་བདག་པོ་དང་བཅས་པ་བཞུགས། དེའི་གཡས་ན་བཅོམ་ལྡན་འདས་རིན་ཆེན་འབྱུང་ལྡན་ཞལ་གསུམ་ཕྱག་དྲུག་པ་ལ་ལྷ་མོ་མ་མཱ་ཀི་དང་མཆོད་པའི་ལྷ་མོ་སྒྲ་རྡོ་རྗེ་མ་དང༌། བྱང་ཆུབ་སེམས་དཔའ་ཕྱག་ན་རྡོ་རྗེ་དང༌། བྱང་ཆུབ་སེམས་དཔའ་ནམ་མཁའི་སྙིང་པོ་དང༌། ཁྲོ་བོ་རྒྱལ་པོ་གཞན་གྱིས་མི་ཐུབ་པ་དང༌།
ཁྲོ་བོ་འདོད་པའི་རྒྱལ་པོས་བསྐོར་བ་གཙོ་འཁོར་བདུན་རིགས་ཀྱི་བདག་པོ་དང་བཅས་པ་བཞུགས། ། གཙོ་བོའི་གཡོན་ན་བཅོམ་ལྡན་འདས་སྣང་བ་མཐའ་ཡས་ཞལ་གསུམ་ཕྱག་དྲུག་པ་ལ་ལྷ་མོ་གོས་དཀར་མོ་དང་མཆོད་པའི་ལྷ་མོ་དྲི་རྡོ་རྗེ་མ་དང༌། བྱང་ཆུབ་སེམས་དཔའ་འཇིག་རྟེན་དབང་པོ་དང༌། བྱང་ཆུབ་སེམས་དཔའ་འཇམ་དབྱངས་དང༌། ཁྲོ་བོའི་རྒྱལ་པོ་རྟ་མགྲིན་དང༌། ཁྲོ་བོ་དབྱུག་པ་སྔོན་པོས་བསྐོར་བ་གཙོ་འཁོར་བདུན་རིགས་ཀྱི་བདག་པོ་དང་བཅས་པ་བཞུགས། དེའི་གཡོན་ན་བཅོམ་ལྡན་འདས་དོན་ཡོན་གྲུབ་པ་ཞལ་གསུམ་ཕྱག་དྲུག་པ་ལ། ལྷ་མོ་སྒྲོལ་མ་དང་མཆོད་པའི་ལྷ་མོ་རོ་རྡོ་རྗེ་མ་དང༌། བྱང་ཆུབ་སེམས་དཔའ་སྒྲིབ་པ་རྣམ་སེལ་དང༌། བྱང་ཆུབ་སེམས་དཔའ་ཀུན་ཏུ་བཟང་པོ་དང༌།
ཁྲོ་བོའི་རྒྱལ་པོ་བདུད་རྩི་འཁྱིལ་པ་དང༌། ཁྲོ་བོ་སྟོབས་པོ་ཆེས་བསྐོར་བ་གཙོ་འཁོར་བདུན་རིགས་ཀྱི་བདག་པོ་དང་བཅས་པ་བཞུགས་ཏེ། སྤྱིར་ལྷ་བདུན་ཅུ་རྩ་གཉིས་ཀྱི་དཀྱིལ་འཁོར་གྱི་འཁོར་ལོ་བཞུགས། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་མ་རྒྱལ་བ་ལས་རྣམ་པར་རྒྱལ་བ་ཞེས་བྱ་བ་དང༌། དགྲ་ལས་རྣམ་པར་རྒྱལ་བ་ཞེས་བྱ་བ་ཞལ་གཅིག་ཕྱག་བཞི་ཡོད་པ་ལས་ཕྱག་དང་པོ་གཉིས་ན་རྡོ་རྗེ་དང་རིལ་བ་བྲིང་ཀ་ར་བ་བསྣམས་པ། ཕྱག་འོག་མ་གཉིས་ཀྱིས་རིན་པོ་ཆེའི་པདྨ་རྣམ་པར་འདེགས་པ་བཞི་དང༌། ནང་དུ་གཟིགས་པའི་མཆོད་པའི་ལྷ་མོ་རིན་པོ་ཆེའི་ཕྲེང་བ་ཐོགས་པ་བཞི་དང་བརྒྱད་བཞུགས། ཟུར་ཐུང་བཞི་ལ་མཆོད་པའི་ལྷ་མོ་པི་ཝང་མ་དང༌། གླིང་བུ་མ་དང༌། རྫ་རྔ་མ་དང༌།
རྫ་རྔ་ཆེན་པོ་མ་དང༌། གཟུགས་རྡོ་རྗེ་མ་དང༌། རོ་རྡོ་རྗེ་མ་དང༌། རེག་རྡོ་རྗེ་མ་དང༌། ཆོས་རྡོ་རྗེ་མ་དང་བརྒྱད་བཞུགས། ཤར་ལྷོའི་ཟུར་ལ་ཇོ་བོ་ཐུགས་རྗེ་ཆེན་པོ་ཡི་གེ་དྲུག་པ་ལ་སྲས་ནོར་བུ་འཛིན་པ་དང༌། ཡུམ་ཡིག་དྲུག་རིག་མ་དང་གཉིས་ཀྱིས་བསྐོར་བ་གཙོ་འཁོར་གསུམ་བཞུགས། སྤྱིར་ཤར་གྱི་ངོས་ལ་ལྷ་དགུ་བཅུ་རྩ་གཅིག་བཞུགས་སོ།། །། དེ་ནས་ལྷོ་ཕྱོགས་ཀྱི་དབུས་ཀྱི་ལིང་ཚེ་ལ། བཅོམ་ལྡན་འདས་དཔལ་རྡོ་རྗེ་གཞོན་ནུ་ཡུམ་འཁོར་ལོ་རྒྱས་འདེབས་མ་དང་གཉིས་སུ་མེད་པ་ལ།
སྲས་མཆོག་བཛྲ་ཀཱི་ལ་ཡ་དང༌། ཁྲོ་བོ་ཆེན་པོ་ཧཱུཾ་ཀཱ་ར་དང༌། ཡུམ་རྡོ་རྗེ་སྒྲ་འབྱིན་མ་དང༌། ཁྲོ་བོ་ཆེན་པོ་རྣམ་རྒྱལ་དང༌། ཡུམ་རྡོ་རྗེ་སྙེགས་མ་དང༌། ཁྲོ་བོ་ཆེན་པོ་དབྱུག་པ་སྔོན་པོ་དང༌། ཡུམ་རྡོ་རྗེ་སྡེར་མ་དང༌། ཁྲོ་བོ་ཆེན་པོ་གཤིན་རྗེ་གཤེད་དང༌། ཡུམ་རྡོ་རྗེ་དུར་ཁྲོད་བདག་མོ་དང༌། ཁྲོ་བོ་ཆེན་པོ་མི་གཡོ་བ་དང༌།
ཡུམ་རྡོ་རྗེ་གཏུན་ཁུང་མ་དང༌། ཁྲོ་བོ་ཆེན་པོ་རྟ་མགྲིན་དང༌། ཡུམ་རྡོ་རྗེ་གཏུམ་མོ་དང༌། ཁྲོ་བོ་གཞན་གྱིས་མི་ཐུབ་པ་དང༌། ཡུམ་རྡོ་རྗེ་རབ་བསྙེམས་མ་དང༌། ཁྲོ་བོ་བདུད་རྩི་འཁྱིལ་པ་དང༌། ཡུམ་རྡོ་རྗེ་རླུང་འཛིན་མ་དང༌། ཁྲོ་བོ་ཁམས་གསུམ་ལས་རྣམ་པར་རྒྱལ་བ་དང༌། ཡུམ་རྡོ་རྗེ་གསོད་མ་དང༌། ཁྲོ་བོ་སྟོབས་པོ་ཆེ་དང༌།
ཡུམ་རྡོ་རྗེ་བསྐྱོད་མ་དང་གཉིས་སུ་མེད་པས་བསྐོར་བ་ལྷ་ཉི་ཤུ་རྩ་གསུམ་གྱི་དཀྱིལ་འཁོར་གྱི་འཁོར་ལོ་བཞུགས། དེའི་གཡས་ན་བཅོམ་ལྡན་འདས་དཔལ་དུས་ཀྱི་འཁོར་ལོ་ཞལ་བཞི་ཕྱག་བཅུ་གཉིས་པ་ཡུམ་སྣ་ཚོགས་སྡེ་མ་དང་གཉིས་སུ་མེད་པ་ལ། བཅོམ་ལྡན་འདས་རྣམ་པར་སྣང་མཛད་དང༌། བཅོམ་ལྡན་འདས་རིན་ཆེན་འབྱུང་ལྡན་དང༌། བཅོམ་ལྡན་འདས་འོད་དཔག་ཏུ་མེད་པ་དང༌། བཅོམ་ལྡན་འདས་དོན་ཡོད་གྲུབ་པ་དང༌། ལྷ་མོ་སངས་རྒྱས་སྤྱན་མ་དང༌། ལྷ་མོ་མཱ་མ་ཀཱི་དང༌། ལྷ་མོ་གོས་དཀར་མོ་དང༌། ལྷ་མོ་སྒྲོལ་མ་སྟེ།
བརྒྱད་ཀྱིས་བསྐོར་བ་ལྷ་བཅུའི་དཀྱིལ་འཁོར་གྱི་འཁོར་ལོ་བཞུགས། དེའི་གཡས་ན་བཅོམ་ལྡན་འདས་གསང་བདག་འཁོར་ལོ་ཆེན་པོ་ཞལ་གསུམ་ཕྱག་དྲུག་པ་ལ་ཡུམ་ལྷ་མོ་མཛེས་ལྡན་མ་དང་བཅས་པ་ལ་ཡབ་ཁྲོ་བོ་བདུད་ལས་རྒྱལ་བྱེད་དང༌། ཡུམ་ལྷ་མོ་འོད་ཟེར་ཅན་དང༌། ཁྲོ་བོ་གཟི་བརྗིད་འབར་བ་དང༌། ལྷ་མོ་མདངས་ལྡན་མ་དང༌། བཅོམ་ལྡན་འདས་རྔམ་པའི་སྒྲ་སྒྲོག་དང༌། ཡུམ་སྒྲ་གཅན་མ་དང༌། བཅོམ་ལྡན་འདས་བདུད་རྩི་འཁྱིལ་བ་དང༌། ཡུམ་རླུང་འབྱིན་མ་དང༌། སྒོ་བ་རྡོ་རྗེ་ལྕགས་ཀྱུ་དང༌།
སྒོ་བ་རྡོ་རྗེ་ཞགས་པ་དང༌། སྒོ་བ་རྡོ་རྗེ་ལྕགས་སྒྲོག་དང༌། སྒོ་བ་རྡོ་རྗེ་དྲིལ་བུ་འཁྲོལ་བ་དང་བཅུ་གཉིས་ཀྱིས་བསྐོར་བ་ལྷ་བཅུ་བཞིའི་དཀྱིལ་འཁོར་གྱི་འཁོར་ལོ་བཞུགས། དེ་ནས་གཡོན་ཕྱོགས་ན་བཅོམ་ལྡན་འདས་འཇམ་དཔལ་གཤིན་རྗེ་གཤེད་ཞལ་གསུམ་ཕྱག་དྲུག་པ། ཡུམ་རོ་ལངས་ཁྲོ་མོ་དང་གཉིས་སུ་མེད་པ་ལ། བཅོམ་ལྡན་འདས་ཞེ་སྡང་གཤིན་རྗེ་གཤེད་དང༌། འདོད་ཆགས་གཤིན་རྗེ་གཤེད་དང༌། ང་རྒྱལ་གཤིན་རྗེ་གཤེད་དང༌། ཕྲག་དོག་གཤིན་རྗེ་གཤེད་དང༌། ཡུམ་ཕག་མོ་དང༌།
དབྱངས་ཅན་མ་དང༌། ཀེའུ་རི་མ་དང༌། ཙ་རྩི་ཀ་དང་བརྒྱད་ཀྱིས་བསྐོར་བ་ལྷ་བཅུའི་དཀྱིལ་འཁོར་གྱི་འཁོར་ལོ་བཞུགས། དེའི་གཡོན་ན་བཅོམ་ལྡན་འདས་དཔལ་འཇིགས་བྱེད་ཆེན་པོ་ཞལ་དགུ་ཕྱག་སུམ་བཅུ་རྩ་བཞི་པ་རིགས་ཀྱི་བདག་པོས་དབུ་བརྒྱན་པ་གཏི་མུག་དག་པའི་ཕྱིར་རྩ་ཞལ་ཕྱུགས་ཀྱི་གདོང་པ་ཅན། ཞེ་སྡང་དག་པའི་ཕྱིར་ཕྱག་རྣམས་སུ་མཚོན་ཆ་སྣ་ཚོགས། འདོད་ཆགས་དག་པའི་ཕྱིར་གསང་བ་ཆེན་པོ་ནམ་མཁར་བཞེངས་པ་སྟེ། རྔམ་པའི་ཆ་བྱད་ཅན་དཔའ་བོའི་ཐུགས་དམ་བཞུགས། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་མ་རྒྱལ་བ་ལས་རྣམ་པར་རྒྱལ་བ་ཞེས་བྱ་བ་གཉིས་དང༌། དགྲ་ལས་རྣམ་པར་རྒྱལ་བ་ཞེས་བྱ་བ་གཉིས་དང༌། ནང་དུ་གཟིགས་པའི་མཆོད་པའི་ལྷ་མོ་བཞི་དང་བརྒྱད་བཞུགས།
ཟུར་ཐུང་བཞི་ལ་ཕྱི་ནང་གི་མཆོད་པའི་ལྷ་མོ་བཞད་མ་དང༌། སྒེག་མ་དང༌། གླུ་མ་དང༌། གར་མ་དང༌། མེ་ཏོག་མ་དང༌། བདུག་སྤོས་མ་དང༌། སྣང་གསལ་མ་དང༌། དྲི་ཆབ་མ་དང་བརྒྱད་བཞུགས། ལྷོ་ནུབ་ཀྱི་ཟུར་ལ། ཇོ་བོ་ཐུགས་རྗེ་ཆེན་པོ་ཡིད་བཞིན་འཁོར་ལོ་ལ།
ཁྲོ་བོ་ཀྲི་ཏ་མགྲིན་སྔོན་དང༌། ཧ་ཡ་གྲྀ་བ་དང༌། འཕགས་མ་སྒྲོལ་མ་དང༌། ལྷ་མོ་ཁྲོ་གཉེར་ཅན་དང་བཞིས་བསྐོར་བ་གཙོ་འཁོར་ལྔ་བཞུགས། སྤྱིར་ལྷོ་ངོས་ན་ལྷ་བརྒྱད་ཅུ་ཐམ་པ་བཞུགས་སོ།། །། དེ་ནས་ནུབ་ཕྱོགས་ཀྱི་དབུས་ཀྱི་ལིང་ཚེ་ལ། བཅོམ་ལྡན་འདས་དགྱེས་མཛད་རྡོ་རྗེ་ཞལ་བརྒྱད་ཕྱག་བཅུ་དྲུག་པ། ཡུམ་བདག་མེད་རྣལ་འབྱོར་མ་དང་གཉིས་སུ་མེད་པ་ལ། གཽ་རི་མ་དང༌། ཙཽ་རི་མ་དང༌།
བཻ་ཏ་ལཱི་དང༌། པུཀྐ་སཱི་དང༌། གྷསྨ་རཱི་དང༌། ཤ་བ་རཱི་དང༌། ཙན་དྷ་ལཱི་དང༌། གཡུང་མོ་དང༌། ཌོཾ་བྷི་ནི་དང་བརྒྱད་ཀྱིས་བསྐོར་བ་ཕྱག་མཚན་གྱི་ལྷ་མོ་བརྒྱད་དང་བཅས་པ། ལྷ་བཅོ་བརྒྱད་ཀྱི་དཀྱིལ་འཁོར་གྱི་འཁོར་ལོ་བཞུགས། དེའི་གཡས་ན་བཅོམ་ལྡན་འདས་མ་ཧཱ་མ་ཡ་ཞལ་བཞི་ཕྱག་བཞི་པ་རིགས་ཀྱི་བདག་པོ་དང་བཅས་པ་ཡུམ་སངས་རྒྱས་མཁའ་འགྲོ་མ་དང་གཉིས་སུ་མེད་པ་ལ། རྡོ་རྗེ་མཁའ་འགྲོ་མ་དང༌།
རིན་ཆེན་མཁའ་འགྲོ་མ་དང༌། པདྨ་མཁའ་འགྲོ་མ་དང༌། སྣ་ཚོགས་མཁའ་འགྲོ་མ་དང་བཞིས་བསྐོར་བ་ལྷ་ལྔའི་དཀྱིལ་འཁོར་གྱི་འཁོར་ལོ་བཞུགས། དེའི་གཡས་ན་རྗེ་བཙུན་མ་རྡོ་རྗེ་རྣལ་འབྱོར་མ་ལ། མཁའ་འགྲོ་མ་དང༌། ལཱ་མ་དང༌། དུམ་སྐྱེས་མ་དང༌། གཟུགས་ཅན་མ་དང་བཞིས་བསྐོར་བ་ལྷ་ལྔའི་དཀྱིལ་འཁོར་གྱི་འཁོར་ལོ་བཞུགས། གཙོ་བོའི་གཡོན་ན་དཔལ་ལྷ་མོ་གདན་བཞི་ཡེ་ཤེས་དབང་ཕྱུག་མ་ཞལ་གསུམ་ཕྱག་དྲུག་མ་ལ་རྡོ་རྗེ་མཁའ་འགྲོ་མ་དང༌། རིན་ཆེན་མཁའ་འགྲོ་མ་དང༌།
པདྨ་མཁའ་འགྲོ་མ་དང༌། སངས་རྒྱས་མཁའ་འགྲོ་མ་དང༌། མཁའ་འགྲོ་མ་སེང་གེའི་གདོང་པ་ཅན་དང༌། སྟག་གི་གདོང་ཅན་མ་དང༌། ཁྲའི་གདོང་ཅན་མ་དང༌། ལྕེ་སྤྱང་གི་གདོང་ཅན་མ་དང༌། ཆུའི་མཁའ་འགྲོ་མ་དང༌། ཡེ་ཤེས་མཁའ་འགྲོ་མ་དང༌། དབང་ཕྱུག་མ་དང༌། དྲག་མོ་དང་བཅུ་གཉིས་ཀྱིས་བསྐོར་བ་ལྷ་བཅུ་གསུམ་གྱི་དཀྱིལ་འཁོར་གྱི་འཁོར་ལོ་བཞུགས།
དེའི་གཡོན་ན་རྗེ་བཙུན་མ་རྡོ་རྗེ་རྣལ་འབྱོར་མ་ལ། གཤིན་རྗེ་མ་དང༌། རྨོངས་བྱེད་མ་དང༌། སྲེག་བྱེད་མ་དང༌། སྐྲོད་བྱེད་མ་དང༌། གཏུམ་མོ་དང༌། ཙནྜི་ཀ་དང་དྲུག་གིས་བསྐོར་བ་ལྷ་བདུན་གྱི་འཁོར་ལོ་བཞུགས། ཀ་པ་ལ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་མ་རྒྱལ་བ་ལས་རྣམ་པར་རྒྱལ་བ་ཞེས་བྱ་བ་གཉིས་དང༌། དགྲ་ལས་རྣམ་པར་རྒྱལ་བ་ཞེས་བྱ་བ་གཉིས་དང༌། ནང་དུ་གཟིགས་པའི་མཆོད་པའི་ལྷ་མོ་བཞི་དང་བརྒྱད་བཞུགས། །
ཟུར་ཐུང་བཞི་ལ་ཕྱི་ནང་གི་མཆོད་པའི་ལྷ་མོ་པི་ཝང་མ་དང༌། གླིང་བུ་མ་དང༌། རྫ་རྔ་མ་དང༌། རྫ་རྔ་མ་ཆེན་པོ་མ་དང༌། གཟུགས་རྡོ་རྗེ་མ་དང༌། རོ་རྡོ་རྗེ་མ་དང༌། རེག་རྡོ་རྗེ་མ་དང༌། ཆོས་རྡོ་རྗེ་མ་དང་བརྒྱད་བཞུགས། ནུབ་བྱང་གི་ཟུར་ལ་ཇོ་བོ་ཐུགས་རྗེ་ཆེན་པོ་ཨ་མོ་གྷ་པཱ་ཤ་ལ། རྗེ་བཙུན་དོན་ཡོད་ཞགས་པ་དང༌།
ལྷ་མོ་ཨེ་ཀ་ཛ་ཏི་དང༌། ཁྲོ་བོའི་རྒྱལ་པོ་རྟ་མགྲིན་དང༌། རྗེ་བཙུན་མ་སྒྲོལ་མ་དང་བཞིས་བསྐོར་བ་གཙོ་འཁོར་ལྔ་བཞུགས། སྤྱིར་ནུབ་ཀྱི་ངོས་ན་ལྷ་བདུན་ཅུ་རྩ་གཅིག་བཞུགས་སོ། ། དེ་ནས་བྱང་ཕྱོགས་ཀྱི་དབུས་ཀྱི་ལིང་ཚེ་ལ། བཅོམ་ལྡན་འདས་འཁོར་ལོ་བདེ་མཆོག་ཞལ་བཞི་ཕྱག་བཅུ་གཉིས་པ། ཡུམ་རྗེ་བཙུན་མ་རྡོ་རྗེ་རྣལ་འབྱོར་མ་དང་གཉིས་སུ་མེད་པ་ལ། སྙིང་པོའི་ཡུམ་མཁའ་འགྲོ་མ་དང༌། ལཱ་མ་དང༌། དུམ་སྐྱེས་མ་དང༌།
གཟུགས་ཅན་མ་དང་བཞི། སྦས་པའི་རང་བཞིན་ཀ་པཱ་ལས་མཚན་པ་བཞི་སྟེ། གྲི་གུག་གི་ཕྲེང་བས་ཡོངས་སུ་བསྐོར་བ་བདེ་བ་ཆེན་པོའི་འཁོར་ལོ་བཞུགས། དེའི་ཕྱི་རིམ་འཁོར་ལོའི་རྩིབས་རྣམ་པ་བརྒྱད་ལ། དཔའ་བོ་ཐོད་པའི་དུམ་བུ་དང༌། རྣལ་འབྱོར་མ་རབ་གཏུམ་མ་དང༌། དཔའ་བོ་ཀེང་རུས་ཆེན་པོ་དང༌། རྣལ་འབྱོར་མ་གཏུམ་པའི་མིག་ཅན་མ་དང༌། དཔའ་བོ་ཀེང་རུས་དང༌། རྣལ་འབྱོར་མ་འོད་ལྡན་མ་དང༌།
དཔའ་བོ་མཆེ་བ་རྣམ་པར་གཙིགས་པ་དང༌། རྣལ་འབྱོར་མ་སྣ་ཆེན་མ་དང༌། དཔའ་བོ་སུ་ར་བཻ་རི་དང༌། རྣལ་འབྱོར་མ་བརྟན་པའི་བློ་ཅན་མ་དང༌། དཔའ་བོ་འོད་དཔག་མེད་དང༌། རྣལ་འབྱོར་མ་མིའུ་ཐུང་མ་དང༌། དཔའ་བོ་རྡོ་རྗེ་འོད་དང༌། རྣལ་འབྱོར་མ་ལང་ཀའི་དབང་ཕྱུག་མ་དང༌། དཔའ་བོ་རྡོ་རྗེའི་སྐུ་དང༌། རྣལ་འབྱོར་མ་ཤིང་གྲིབ་མ་སྟེ་རྡོ་རྗེའི་ཕྲེང་བས་བསྐོར་བ་ཐུགས་ཀྱི་འཁོར་ལོ་བཞུགས།
དེའི་ཕྱི་རིམ་གྱི་འཁོར་ལོའི་རྩིབས་རྣམ་པ་བརྒྱད་ལ། དཔའ་བོ་མྱུ་གུ་ཅན་དང༌། ཡུམ་ས་བསྲུང་མ་དང༌། དཔའ་བོ་རྡོ་རྗེ་རལ་པ་དང༌། ཡུམ་འཇིགས་བྱེད་ཆེན་མོ་དང༌། དཔའ་བོ་ཆེན་པོ་དང༌། ཡུམ་རླུང་གི་ཤུགས་ཅན་མ་དང༌། དཔའ་བོ་རྡོ་རྗེ་ཧཱུཾ་མཛད་དང༌། ཡུམ་ཆང་འཐུང་མ་དང༌། དཔའ་བོ་རབ་ཏུ་བཟང་པོ་དང༌།
ཡུམ་སྔོ་བསངས་མ་དང༌། དཔའ་བོ་རྡོ་རྗེ་བཟང་པོ་དང༌། ཡུམ་ཤིན་ཏུ་བཟང་མོ་དང༌། དཔའ་བོ་འཇིགས་བྱེད་ཆེན་པོ་དང༌། ཡུམ་རྟ་སྣ་མ་དང༌། དཔའ་བོ་མིག་མི་བཟང་དང༌། ཡུམ་བྱའི་གདོང་ཅན་མ་སྟེ་པདྨའི་ཕྲེང་བས་བསྐོར་བ་གསུང་གི་འཁོར་ལོ་བཞུགས། ། དེའི་ཕྱི་རོལ་འཁོར་ལོའི་རྩིབས་རྣམ་པ་བརྒྱད་ལ་དཔའ་བོ་སྟོབས་པོ་ཆེ་དང༌། མཁའ་འགྲོ་མ་འཁོར་ལོའི་ཤུགས་ཅན་མ་དང༌། དཔའ་བོ་ཆེན་པོ་རྡོ་རྗེ་རལ་པ་དང༌།
མཁའ་འགྲོ་མ་དུམ་སྐྱེས་མ་དང༌། དཔའ་བོ་རྟ་མགྲིན་དང༌། མཁའ་འགྲོ་མ་ཆང་འཚོང་མ་དང༌། དཔའ་བོ་ནམ་མཁའི་སྙིང་པོ་དང༌། མཁའ་འགྲོ་མ་འཁོར་ལོའི་གོ་ཆ་དང༌། དཔའ་བོ་ཧེ་རུ་ཀ་དང༌། མཁའ་འགྲོ་མ་ཤིན་ཏུ་དཔའ་མོ་དང༌། དཔའ་བོ་པདྨ་གར་གྱི་དབང་ཕྱུག་དང༌། མཁའ་འགྲོ་མ་སྟོབས་ཆེན་མ་དང༌། དཔའ་བོ་རྣམ་པར་སྣང་མཛད་དང༌།
མཁའ་འགྲོ་མ་འཁོར་ལོ་སྒྱུར་མ་དང༌། དཔའ་བོ་རྡོ་རྗེ་སེམས་དཔའ་དང༌། མཁའ་འགྲོ་མ་སྟོབས་ཆེན་མ་སྟེ། འཁོར་ལོའི་ཕྲེང་བས་བསྐོར་བ་སྐུའི་འཁོར་ལོ་བཞུགས། ། དེའི་ཕྱི་རོལ་དུ་སྒོ་བ་ཁྭ་གདོང་མ་དང༌། འུག་གདོང་མ་དང༌། ཁྱི་གདོང་མ་དང༌། ཕག་གདོང་མ་དང་སྒོ་བ་རྣམ་པ་བཞི། གཤིན་རྗེ་བརྟན་མ་དང༌། བསྲེག་མ་དང༌།
མཆེ་བ་མ་དང༌། འཇོམས་མ་སྟེ་མཚམས་མ་བཞི་དང་བརྒྱད། དམ་ཚིག་གི་འཁོར་ལོ་སྤྱིར་འཁོར་ལོ་རིམ་པ་ལྔའི་ཕྱི་རོལ་ཏུ། དུར་ཁྲོད་ཆེན་པོ་དྲག་ཏུ་གཏུམ་པ་དང༌། ཚང་ཚིང་འཁྲིགས་པ་དང༌། འུར་འུར་འབར་བས་ཁྱབ་པ་དང༌། འཇིགས་སུ་རུང་བ་དང༌། ཧ་ཧ་རྒོད་པ་དང༌། ནགས་ཚལ་ཕུན་སུམ་ཚོགས་པ་དང༌། མུན་པ་མི་ཟད་པ་དང༌།
ཀི་ལི་ཀི་ལ་སྒྲོགས་པ་དང༌། དུར་ཁྲོད་ཆེན་པོ་བརྒྱད་དུ་ཤི་ར་ཥའི་ཤིང་དང༌། ཨ་ཤྭཏ་ཐ་དང༌། ཀང་ཀ་ལ་དང༌། ཙུཏྟའི་ཤིང་དང༌། ནྱ་གྲོ་དྷ་དང༌། ཀ་རཉྫ་དང༌། ལ་ཏཱ་ཛ་ཏི་དང༌། བར་ཏི་བ་སྟེ་ཤིང་ཆེན་པོ་བརྒྱད་ཀྱི་གསེབ་ན། ཤིང་བདག་ཞིང་སྐྱོང་ཆེན་པོ་གླང་པོའི་གདོང་དང༌།
མ་ཧེའི་གདོང་ཅན་དང༌། རའི་མགོ་ཅན་དང༌། སེངྒེའི་གདོང་ཅན་དང༌། ཕག་གི་གདོང་ཅན་དང༌། རྟའི་གདོང་ཅན་དང༌། བྱའི་གདོང་ཅན་དང༌། སྲིན་པོའི་གདོང་ཅན་སྟེ། མགོ་བརྙན་ཅན་ལུས་ཕྱེད་ཐོན་དུ་གནས་པ་བརྒྱད་དང༌། དབང་པོ་དང༌། སྦྱིན་བདག་དང༌།
ཀླུའི་དབང་པོ་དང༌། ཡ་མ་དང༌། དབང་ལྡན་དང༌། བྱིན་ཟ་དང༌། སྲིན་པོའི་དབང་པོ་དང༌། རླུང་ལྷ་སྟེ་ཕྱོགས་སྐྱོང་བ་ཆེན་པོ་བརྒྱད་དང༌། ནོར་རྒྱས་དང༌། འཇོག་པོ་དང༌། སྟོབས་ཀྱི་རྒྱུ་དང༌། པདྨ་དང༌།
པདྨ་ཆེན་པོ་དང༌། ཧུ་ལུན་ཏ་དང༌། རིགས་ལྡན་དང༌། དུང་སྐྱོང་སྟེ་ཀླུ་ཆེན་པོ་བརྒྱད་དང༌། སྒྲ་སྒྲོགས་པ་དང༌། རྨུགས་པ་དང༌། མུན་པ་ཅན་དང༌། ཀུན་ཏུ་འཁྱིལ་པ་དང༌། འཁྲིགས་པ་དང༌། གང་བ་དང༌།
འབབ་པ་དང༌། དྲག་པོ་སྤྲིན་གྱི་བདག་པོ་སྟེ་སྤྲིན་ཆེན་པོ་བརྒྱད་དང༌། རྣལ་འབྱོར་པ་རྒྱལ་པོ་ཨིནྡྲ་བོ་དྷི་དང༌། རྣལ་འབྱོར་པ་ཀུ་ཀུ་རི་པ་དང༌། རྣལ་འབྱོར་པ་པདྨ་བཛྲ་དང༌། རྣལ་འབྱོར་པ་འཕགས་པ་ཀླུ་སྒྲུབ་དང༌། རྣལ་འབྱོར་པ་བྲམ་ཟེ་ཆེན་པོ་དང༌། རྣལ་འབྱོར་པ་ཌོཾ་བྷི་ཧེ་རུ་ཀ་དང༌། རྣལ་འབྱོར་པ་རྡོ་རྗེ་དྲིལ་བུ་པ་དང༌། རྣལ་འབྱོར་པ་ལུ་ཧི་པ་སྟེ།
རྣལ་འབྱོར་པ་ཆེན་པོ་བརྒྱད་དང༌། མ་ཧཱ་བོ་དྷི་དང༌། ཆོ་འཕྲུལ་བསྟན་པ་དང༌། ལྷ་ལས་བབས་པ་དང༌། བཀྲ་ཤིས་རྩེགས་པ་དང༌། མངོན་པར་མཐོ་བ་དང༌། བདུད་འདུལ་ཆེན་པོ་དང༌། གཙུག་ཕུད་བྲེགས་པ་དང༌། ས་འཛིན་ཆོས་ཀྱི་འཁོར་ལོ་དང་བརྒྱད་དེ། ཆོས་ཀྱི་སྐུའི་རང་བཞིན་མཆོད་རྟེན་བརྒྱད་དང༌།
འབར་བས་མཚན་པའི་མེ་བརྒྱད་དང༌། ཐུགས་རྗེའི་རང་བཞིན་ཆུ་བོ་བརྒྱད་དང༌། དངོས་གྲུབ་ཅན་གྱི་གཏེར་བརྒྱད་སྟེ། དུར་ཁྲོད་ཀྱི་མཚན་ཉིད་ཐམས་ཅད་ཀྱིས་ལེགས་པར་བརྒྱན་པ། ཕོ་བྲང་ནང་ན་ལྷ་དྲུག་ཅུ་རྩ་གཉིས། ཕྱི་རོལ་ན་ལྷ་སུམ་ཅུ་རྩ་གཉིས་ཏེ་སྤྱིར་ལྷ་དགུ་བཅུ་རྩ་བཞིའི་དཀྱིལ་འཁོར་གྱི་འཁོར་ལོ་ཤིན་ཏུ་རྒྱས་པར་བཞུགས། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་མ་རྒྱལ་བ་ལས་རྣམ་པར་རྒྱལ་བ་ཞེས་བྱ་བ་གཉིས་དང༌། དགྲ་ལས་རྣམ་པར་རྒྱལ་བ་ཞེས་བྱ་བ་གཉིས་དང༌། ནང་དུ་གཟིགས་པའི་མཆོད་པའི་ལྷ་མོ་བཞི་དང་བརྒྱད་བཞུགས། ཟུར་ཐུང་བཞི་བཞི་ལ་ཕྱི་ནང་གི་མཆོད་པའི་ལྷ་མོ་བཞད་མ་དང༌།
སྒེག་མ་དང༌། གླུ་མ་དང༌། གར་མ་དང༌། མེ་ཏོག་མ་དང༌། བདུག་སྤོས་མ་དང༌། སྣང་གསལ་མ་དང༌། དྲི་ཆབ་མ་དང་བརྒྱད་བཞུགས། བྱང་ཤར་གྱི་ཟུར་ལ་ཇོ་བོ་ཐུགས་རྗེ་ཆེན་པོ་ཞལ་བཅུ་གཉིས་པ་ལ། ཁྲོ་བོའི་རྒྱལ་པོ་རྟ་མགྲིན་དང༌། རྗེ་བཙུན་སྒྲོལ་མས་བསྐོར་བ་གཙོ་འཁོར་གསུམ་བཞུགས།
སྤྱིར་བྱང་གི་ངོས་ན་ལྷ་བརྒྱ་དང་བཅུ་གསུམ་བཞུགས་སོ། ། སྤྱིར་བང་རིམ་གཉིས་པ་ལ་ལྷ་སུམ་བརྒྱ་ལྔ་བཅུ་རྩ་དགུ་བཞུགས་ཏེ་རྣམ་གྲངས་གཉིས་པའོ།། །། དེ་ནས་བང་རིམ་གསུམ་པའི་ཤར་ཕྱོགས་ཀྱི་དབུས་ཀྱི་ལིང་ཚེ་ལ། བཅོམ་ལྡན་འདས་དཔལ་རྣམ་པར་སྣང་མཛད་ཀུན་ཏུ་ཞལ་བྱང་ཆུབ་མཆོག་གི་ཕྱག་རྒྱ་ཅན་བཞུགས་པ་ལ། འཇིག་རྟེན་ན་གྲགས་པ་བརྒྱན་བཞིས་མཛེས་ཤིང་རིགས་ཀྱི་ཡུམ་སངས་རྒྱས་སྤྱན་མ་དང༌། ལྷ་མོ་མཱ་མ་ཀཱི་དང༌། ལྷ་མོ་གོས་དཀར་མོ་དང༌། དམ་ཚིག་སྒྲོལ་མ་རྣམས་སྦས་པའི་ཚུལ་དུ་བཞུགས་པ་ལ། མཆོད་པའི་ལྷ་མོ་རྡོ་རྗེ་སྒེག་མ་དང༌། ཕྲེང་བ་མ་དང༌།
གླུ་མ་དང༌། གར་མ་དང༌། མེ་ཏོག་མ་དང༌། བདུག་སྤོས་མ་དང༌། སྣང་གསལ་མ་དང༌། དྲི་ཆབ་མ་དང་བརྒྱད་ཀྱིས་བསྐོར་བ་གཙོ་འཁོར་བཅུ་གསུམ་བཞུགས། དེའི་གཡས་ན་བཅོམ་ལྡན་འདས་མི་བསྐྱོད་པ་ལ་བྱང་ཆུབ་སེམས་དཔའ་རྡོ་རྗེ་སེམས་དཔའ་དང༌། རྡོ་རྗེ་རྒྱལ་པོ་དང༌། རྡོ་རྗེ་ཆགས་པ་དང༌། རྡོ་རྗེ་ལེགས་པ་དང༌།
བྱང་ཆུབ་སེམས་དཔའ་བྱམས་པ་དང༌། མཐོང་བ་དོན་ཡོད་དང༌། ངན་སོང་ཀུན་འདྲེན་དང༌། མྱ་ངན་དང་མུན་པ་ཐམས་ཅད་རབ་ཏུ་འཇོམས་པའི་བློ་གྲོས་དང་བརྒྱད་ཀྱིས་བསྐོར་བ་གཙོ་འཁོར་དགུ་བཞུགས། དེའི་གཡས་ན་བཅོམ་ལྡན་འདས་རིན་ཆེན་འབྱུང་ལྡན་ལ་བྱང་ཆུབ་སེམས་དཔའ་རྡོ་རྗེ་རིན་ཆེན་དང༌། རྡོ་རྗེ་གཟི་བརྗིད་དང༌། རྡོ་རྗེ་རྒྱལ་མཚན་དང༌། རྡོ་རྗེ་བཞད་པ་དང༌། བྱང་ཆུབ་སེམས་དཔའ་སྤོས་ཀྱི་གླང་པོ་དང༌། དཔའ་བར་འགྲོ་བ་དང༌།
ནམ་མཁའ་མཛོད་དང༌། ཡེ་ཤེས་ཏོག་དང་བརྒྱད་ཀྱིས་བསྐོར་བ་གཙོ་འཁོར་དགུ་བཞུགས། གཙོ་བོ་གཡོན་ན་བཅོམ་ལྡན་འདས་སྣང་བ་མཐའ་ཡས་ལ། བྱང་ཆུབ་སེམས་དཔའ་རྡོ་རྗེ་ཆོས་དང༌། རྡོ་རྗེ་རྣོན་པོ་དང༌། རྡོ་རྗེ་རྒྱུད་པ་དང༌། རྡོ་རྗེ་སྨྲ་བ་དང༌། བྱང་ཆུབ་སེམས་དཔའ་འོད་དཔག་མེད་དང༌། ཟླ་བ་ཅན་གྱི་འོད་དང༌། བཟང་སྐྱོང་དང༌།
དྲ་བ་ཅན་གྱི་འོད་དང༌། བརྒྱད་ཀྱིས་བསྐོར་བ་གཙོ་འཁོར་དགུ་བཞུགས།། །། དེའི་གཡོན་ན་བཅོམ་ལྡན་འདས་དོན་ཡོད་གྲུབ་པ་ལ་བྱང་ཆུབ་སེམས་དཔའ་རྡོ་རྗེ་ལས་དང༌། རྡོ་རྗེ་སྲུང་བ་དང༌། རྡོ་རྗེ་གནོད་སྦྱིན་དང༌། རྡོ་རྗེ་ཞི་བ་དང༌། བྱང་ཆུབ་སེམས་དཔའ་རྡོ་རྗེ་སྙིང་པོ་དང༌། སྤོབས་པ་བརྩེགས་པ་དང༌། བློ་གྲོས་མི་ཟད་པ་དང༌། ཀུན་ཏུ་བཟང་པོ་དང་བརྒྱད་ཀྱིས་བསྐོར་བ་གཙོ་འཁོར་དགུ་བཞུགས།
རྡོ་རྗེ་དབྱིངས་ཀྱི་དཀྱིལ་འཁོར་ལ་ལྷ་བཞི་བཅུ་ཞེ་དགུ་བཞུགས་སོ།། །། ཤར་ལྷོའི་ཟུར་ལ་ཁྲོ་བོའི་རྒྱལ་པོ་པུས་བཙུགས་དང༌། ལྷའི་བུ་ནམ་མཁའ་ལྡིང་ཀུན་ཏུ་བཟང་པོ་མཆོད་པའི་སྤྲིན་ཕུང་གི་ཆར་ཆེན་པོ་རབ་ཏུ་འབེབས་པར་བྱེད་པ་དང་གཉིས་བཞུགས། ཟུར་ཐུང་བཞི་ལ་མཆོད་པའི་ལྷ་མོ་པི་ཝང་མ་དང༌། གླིང་བུ་མ་དང༌། རྫ་རྔ་མ་དང༌། རྫ་རྔ་ཆེན་པོ་མ་དང༌། གཟུགས་རྡོ་རྗེ་མ་དང༌། རོ་རྡོ་རྗེ་མ་དང༌། རེག་རྡོ་རྗེ་མ་དང༌།
ཆོས་རྡོ་རྗེ་མ་དང་བརྒྱད་བཞུགས། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་མ་རྒྱལ་བ་ལས་རྣམ་པར་རྒྱལ་བ་ཞེས་བྱ་བ་གཉིས་དང༌། དགྲ་ལས་རྣམ་པར་རྒྱལ་བ་ཞེས་བྱ་བ་གཉིས་དང༌། ནང་དུ་གཟིགས་པའི་མཆོད་པའི་ལྷ་མོ་བཞི་དང་བརྒྱད་བཞུགས། སྤྱིར་ཤར་གྱི་ངོས་ལ་ལྷ་དྲུག་ཅུ་རྩ་བདུན་བཞུགས་སོ།། །། དེ་ནས་ལྷོ་ཕྱོགས་ཀྱི་དབུས་ཀྱི་ལིང་ཚེ་ལ། དཔལ་སངས་རྒྱས་བདེ་སྐྱོང་ཞལ་གཅིག་ཕྱག་བཞི་པ། ཡུམ་སྣ་ཚོགས་རྡོ་རྗེ་མ་དང་གཉིས་སུ་མེད་པ་ལ། རྡོ་རྗེ་མཆེ་བ་མ་དང༌། རྡོ་རྗེ་ཕོ་ཉ་མོ་དང༌།
རྡོ་རྗེ་གདོང་མོ་དང༌། རྡོ་རྗེ་གྲགས་ཆེན་མ་དང༌། རྡོ་རྗེ་གཟིགས་མ་དང༌། རྡོ་རྗེ་ལྟེ་བ་མ་དང༌། རྡོ་རྗེ་འཇིགས་མ་དང༌། འདོད་ཆགས་རྡོ་རྗེ་མ་དང༌། ལྷ་མོ་འདོད་ཅན་མ་དང༌། ལྷ་མོ་རབ་བཟང་མོ་དང༌། ལྷ་མོ་མདོག་སྔོན་མ་དང༌། ལྷ་མོ་གྲགས་ཆེན་མ་དང༌།
ལྷ་མོ་ཆང་འཚོང་མ་དང༌། ལྷ་མོ་འབྱུང་པོ་མ་དང༌། ལྷ་མོ་བཞིན་བཟང་མ་དང༌། ལྷ་མོ་ནམ་མཁའ་འགྲོ་མ་སྟེ་བཅུ་དྲུག་གིས་བསྐོར་བ་ལྷ་བཅོ་བརྒྱད་ཀྱི་དཀྱིལ་འཁོར་གྱི་འཁོར་ལོ་བཞུགས།། །། དེའི་གཡས་ན་བཅོམ་ལྡན་འདས་དམ་ཚིག་གསུམ་བཀོད་པའི་རྒྱལ་པོ་རྒྱལ་བ་སྤྲུལ་པའི་སྐུ་ལ། འཁོར་རྡོ་རྗེ་འཛིན་པ་དང༌། རྡོ་རྗེ་འཛིན་པ་ཆེན་པོ་དང༌། ཁྱེའུ་མཐའ་ཡས་དང༌། བུ་མོ་མཐའ་མེད་པ་དང་བཞིས་བསྐོར་བ་གཙོ་འཁོར་ལྔ་བཞུགས། དེའི་གཡས་ན་སྡིག་པ་དང་སྒྲིབ་པ་ཐམས་ཅད་དག་པར་བྱེད་པའི་བཅོམ་ལྡན་འདས་རྡོ་རྗེ་སེམས་དཔའ་ལ།
མཆོད་པའི་ལྷ་མོ་མེ་ཏོག་མ་དང༌། བདུག་སྤོས་མ་དང༌། སྣང་གསལ་མ་དང༌། དྲི་ཆབ་མ་དང༌། གཟུགས་རྡོ་རྗེ་མ་དང༌། རོ་རྡོ་རྗེ་མ་དང༌། རེག་རྡོ་རྗེ་མ་དང༌། ཆོས་དབྱིངས་རྡོ་རྗེ་མ་དང་བརྒྱད་ཀྱིས་བསྐོར་བ་ལྷ་དགུའི་དཀྱིལ་འཁོར་གྱི་འཁོར་ལོ་བཞུགས། གཙོ་བོའི་གཡོན་ན་འགྲོ་བའི་སྡུག་བསྔལ་ཐམས་ཅད་སེལ་བར་བྱེད་པ། དེ་བཞིན་གཤེགས་པ་སྨན་པའི་རྒྱལ་པོ་ལ།
དེ་བཞིན་གཤེགས་པ་མྱ་ངན་མེད་མཆོག་དཔལ་དང༌། མཚན་ལེགས་པར་ཡོངས་གྲགས་དཔལ་གྱི་རྒྱལ་པོ་དང༌། ཆོས་གྲགས་རྒྱ་མཚོའི་དབྱངས་དང༌། སྒྲ་དབྱངས་རྒྱལ་པོ་དང༌། མངོན་མཁྱེན་རྒྱལ་པོ་དང༌། གསེར་བཟང་དྲི་མེད་དང་དྲུག་གིས་བསྐོར་བ་གཙོ་འཁོར་བདུན་བཞུགས། དེའི་གཡོན་ན་བཅོམ་ལྡན་འདས་འཇམ་དཔལ་སྨྲ་བའི་སེངྒེ་ལ། བྱང་ཆུབ་སེམས་དཔའ་ཀུན་ཏུ་བཟང་པོ་དང༌། བྱང་ཆུབ་སེམས་དཔའ་སྤྱན་རས་གཟིགས་དང༌། བཅོམ་ལྡན་འདས་འཇམ་དཔལ་གཤིན་རྗེ་གཤེད་དང༌།
དེ་བཞིན་གཤེགས་པ་མེ་ཏོག་ཡང་དག་པར་སྐྱེས་པའི་དབང་པོའི་རྒྱལ་པོ་དང༌། ལྷའི་བུ་དག་པ་དང༌། རྣམ་པར་དག་པ་དང་གཉིས་དྲུག་གིས་བསྐོར་བ་གཙོ་འཁོར་བདུན་བཞུགས། ལྷོ་ནུབ་ཀྱི་ཟུར་ལ་ཁྲོ་བོའི་རྒྱལ་པོ་མི་གཡོ་བ་པུས་བཙུགས་དང༌། ལྷའི་བུ་ནམ་མཁའ་ལྡིང་ཀུན་ཏུ་བཟང་པོ་མཆོད་པའི་སྤྲིན་ཕུང་གི་ཆར་ཆེན་པོ་རབ་ཏུ་འབེབས་པར་བྱེད་པ་དང་གཉིས་བཞུགས། ཟུར་ཐུང་བཞི་ལ་མཆོད་པའི་ལྷ་མོ་བཞད་མ་དང༌། སྒེག་མ་དང༌། གླུ་མ་དང༌། གར་མ་དང༌། མེ་ཏོག་མ་དང༌།
བདུག་སྤོས་མ་དང༌། སྣང་གསལ་མ་དང༌། དྲི་ཆབ་མ་དང་བརྒྱད་བཞུགས། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་མ་རྒྱལ་བ་ལས་རྣམ་པར་རྒྱལ་བ་ཞེས་བྱ་བ་གཉིས་དང༌། དགྲ་ལས་རྣམ་པར་རྒྱལ་བ་ཞེས་བྱ་བ་གཉིས་དང༌། ནང་དུ་གཟིགས་པའི་མཆོད་པའི་ལྷ་མོ་བཞི་དང་བརྒྱད་བཞུགས། སྤྱིར་ལྷོ་ངོས་ན་ལྷ་དྲུག་ཅུ་རྩ་བཞི་བཞུགས་སོ།། །། དེ་ནས་ནུབ་ཕྱོགས་ཀྱི་དབུས་ཀྱི་ལིང་ཚེ་ལ། ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མ་རྡོ་རྗེ་དབྱིངས་ཀྱི་དབང་ཕྱུག་མ་ཞལ་གཅིག་ཕྱག་བཞི་མ། ཡོན་ཏན་བྲལ་བ་དང་རྣམ་པར་སྨིན་པའི་འབྲས་བུ་རྒྱན་སྣ་བཞི་ལ་སོགས་པས་བརྒྱན་པ་ལ།
རིགས་སྔགས་ཀྱི་རྒྱལ་མོ་སོ་སོར་འབྲང་མ་ཆེན་མོ་དང༌། བཅོམ་ལྡན་འདས་མ་རྡོ་རྗེ་མི་ཕམ་མ་དང༌། སྡིག་པ་ཐམས་ཅད་སྤོང་བ་དང༌། འདུལ་དཀའ་བ་དང༌། བདུད་ཐམས་ཅད་འཇོམས་མ་དང༌། སྒོ་མཐའ་ཡས་པ་དང༌། དཀོན་མཆོག་འབྱུང་གནས་དང༌། བསྐུལ་བྱེད་མ་དང༌། བྱང་ཆུབ་སེམས་དཔའ་བྱམས་པ་དང༌། འཇིག་རྟེན་དབང་པོ་དང༌།
ཕྱག་ན་རྡོ་རྗེ་དང༌། འཇམ་དབྱངས་དང༌། ནམ་མཁའི་སྙིང་པོ་དང༌། ཀུན་ཏུ་བཟང་པོ་དང༌། སའི་སྙིང་པོ་དང༌། སྒྲིབ་པ་རྣམ་སེལ་དང་བརྒྱད་ཀྱི་ཕྱག་མཚན་དང་བཅས་པ་ལྷ་བཅུ་བདུན་གྱི་དཀྱིལ་འཁོར་གྱི་འཁོར་ལོ་བཞུགས། ། དེའི་གཡས་ན་བཅོམ་ལྡན་འདས་ཁྲོ་བོའི་རྒྱལ་པོ་མི་གཡོ་བ་ལས་སྤྲུལ་པའི་ཁྲོ་བོ་རྡོ་རྗེ་ཤུགས་ཅན་དང༌། རྡོ་རྗེ་ཆགས་ཅན་དང༌། རྡོ་རྗེ་རྣོན་པོ་དང༌། རྡོ་རྗེ་འབར་བ་དང༌།
རྡོ་རྗེ་ཁྲོ་བོ་དང༌། རྡོ་རྗེ་གཏུམ་པོ་དང༌། རྡོ་རྗེ་ཐབས་བདག་དང༌། རྡོ་རྗེ་སྟོབས་ཆེན་དང༌། ཁྲོ་བོ་རྡོ་རྗེ་རྒྱུ་སྟོབས་པུས་བཙུགས་དང༌། ཁྲོ་བོ་རྡོ་རྗེ་འབར་བྱེད་པུས་བཙུགས་དང་བཅུས་བསྐོར་བ་ལྷ་བཅུ་གཅིག་གི་དཀྱིལ་འཁོར་གྱི་འཁོར་ལོ་བཞུགས། དེའི་གཡས་ན་བཅོམ་ལྡན་འདས་གཙུག་གཏོར་འཁོར་ལོ་བསྒྱུར་བ་ལ་འཁོར་དམ་པ་སྦྱིན་པ་དང་དྲུག་གིས་བསྐོར་བ་ལྷ་བདུན་གྱི་དཀྱིལ་འཁོར་གྱི་འཁོར་ལོ་བཞུགས། ། དེ་ནས་གཡས་ངོས་ན་མགོན་པོ་ཚེ་ཡེ་ཤེས་དཔག་ཏུ་མེད་པ་ལ་རྡོ་རྗེ་མི་བསྐྱོད་པ་དང༌། མགོན་པོ་རིན་ཆེན་འབྱུང་ལྡན་དང༌། དོན་ཐམས་ཅད་གྲུབ་པ་དང་དཔལ་རྣམ་པར་སྣང་མཛད་དང་བཞིས་བསྐོར་བ་གཙོ་འཁོར་ལྔ་བཞུགས།
དེའི་གཡས་ན་རྗེ་བཙུན་སྤྱན་རས་གཟིགས་དབང་ཕྱུག་ལ། སྲས་ནོར་བུ་འཛིན་པ་དང༌། ཡུམ་ཡིག་དྲུག་རིག་མ་དང༌། མཆོད་པའི་ལྷ་མོ་གཟུགས་རྡོ་རྗེ་མ་དང༌། རོ་རྡོ་རྗེ་མ་དང༌། རེག་རྡོ་རྗེ་མ་དང༌། ཆོས་རྡོ་རྗེ་མ་དང༌། མེ་ཏོག་མ་དང༌། བདུག་སྤོས་མ་དང༌། མར་མེ་མ་དང༌།
དྲི་ཆབ་མ་དང་བཅུས་བསྐོར་བ་གཙོ་འཁོར་བཅུ་གཅིག་བཞུགས། ནུབ་བྱང་གི་ཟུར་ལ་ཁྲོ་བོའི་རྒྱལ་པོ་མི་གཡོ་བ་པུས་བཙུགས་དང༌། ལྷའི་བུ་ནམ་མཁའ་ལྡིང་ཀུན་ཏུ་ཟང་པོ་མཆོད་པའི་སྤྲིན་ཕུང་གི་ཆར་ཆེན་པོ་རབ་ཏུ་འབེབས་པར་བྱེད་པ་དང་གཉིས་བཞུགས། ཟུར་ཐུང་བཞི་ལ་མཆོད་པའི་ལྷ་མོ་པི་ཝང་མ་དང༌། གླིང་བུ་མ་དང༌། རྫ་རྔ་མ་དང༌། རྫ་རྔ་ཆེན་པོ་མ་དང༌། གཟུགས་རྡོ་རྗེ་མ་དང༌། རོ་རྡོ་རྗེ་མ་དང༌།

རེག་རྡོ་རྗེ་མ་དང༌། ཆོས་རྡོ་རྗེ་མ་དང་བརྒྱད་བཞུགས། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་མ་རྒྱལ་བ་ལས་རྣམ་པར་རྒྱལ་བ་ཞེས་བྱ་བ་གཉིས་དང༌། དགྲ་ལས་རྣམ་པར་རྒྱལ་བ་ཞེས་བྱ་བ་གཉིས་དང༌། ནང་དུ་གཟིགས་པའི་མཆོད་པའི་ལྷ་མོ་བཞི་དང་བརྒྱད་བཞུགས། སྤྱིར་ནུབ་ཀྱི་ངོས་ལ་ལྷ་དྲུག་ཅུ་རྩ་དགུ་བཞུགས་སོ།། །། དེ་ནས་བྱང་ཕྱོགས་ཀྱི་དབུས་ཀྱི་ལིང་ཚེ་ལ། བཅོམ་ལྡན་འདས་འཁོར་ལོ་བདེ་མཆོག་གཙུག་གི་ནོར་བུ་ཞལ་བཞི་ཕྱག་བཅུ་གཉིས་པ་ཡུམ་རྗེ་བཙུན་མ་རྡོ་རྗེ་རྣལ་འབྱོར་མ་དང་གཉིས་སུ་མེད་པ་ལ། མཁའ་འགྲོ་མ་མ་ཏང་གཱི་དང༌། ཌོཾ་བི་ནཱི་དང༌། ར་ཛ་གཱི་དང༌།
པུ་ཀ་སཱི་དང༌། བ་དྷ་ཀཱི་དང༌། ས་ཧ་ཛ་རཱི་དང༌། བུདྡྷ་ཙ་རཱི་དང༌། ཤ་བ་རཱི་དང༌། ཁྲག་འཐུང་འོད་མ་དང༌། རྡོ་རྗེ་གཏུམ་མོ་དང༌། རྡོ་རྗེ་སྲིན་མོ་དང༌། རྡོ་རྗེ་འཇིགས་བྱེད་མ་དང་བཅུ་གཉིས་ཀྱིས་བསྐོར་བ་ལྷ་བཅུ་བཞིའི་དཀྱིལ་འཁོར་གྱི་འཁོར་ལོ་བཞུགས། དེའི་གཡས་ན་བཅོམ་ལྡན་འདས་ཡང་དག་ཧེ་རུ་ཀ་ཞལ་གསུམ་ཕྱག་དྲུག་པ་ཡུམ་ཀྲོ་ཏི་ཤྭ་རི་མ་དང་གཉིས་སུ་མེད་པ་ལ།
ལྷ་མོ་ཀཽ་རཱི་མ་དང༌། ཙཽ་རཱི་མ་དང༌། པྲ་མོ་ཧ་དང༌། བེ་ཏ་ལི་དང༌། པུཀྐ་སི་དང༌། གྷས་མ་རཱི་དང༌། སྨེ་ཤ་ནི་དང༌། ཙནྜ་ལཱི་དང་བརྒྱད་ཀྱིས་བསྐོར་བ་ལྷ་བཅུའི་དཀྱིལ་འཁོར་གྱི་འཁོར་ལོ་བཞུགས། ། དེའི་གཡས་ན་བཅོམ་ལྡན་འདས་ཕྱག་ན་རྡོ་རྗེ་ལ། མགོན་པོ་མི་བསྐྱོད་པ་དང༌།
བཅོམ་ལྡན་འདས་རིན་ཆེན་འབྱུང་ལྡན་དང༌། འོད་དཔག་ཏུ་མེད་པ་དང༌། དོན་ཐམས་ཅད་གྲུབ་པ་དང་བཞིས་བསྐོར་བ་ཐུགས་ཀྱི་དཀྱིལ་འཁོར་ལྷ་ལྔ་བཞུགས་སོ།། །། གཙོ་བོའི་གཡོན་ཕྱོགས་ན། དུས་གསུམ་སངས་རྒྱས་ཐམས་ཅད་ཀྱི་ཡུམ་དུ་གྱུར་པ་རྗེ་བཙུན་མ་འཕགས་མ་ཕྱག་བརྒྱད་སྒྲོལ་མ་དང༌། འཕགས་མ་མེའི་འཇིགས་པ་སྐྱོབ་པ་དང༌། ཆུའི་འཇིགས་པ་སྐྱོབ་པ་དང༌། སེང་གེའི་འཇིགས་པ་སྐྱོབ་པ་དང༌། གླང་པོ་ཆེའི་འཇིགས་པ་སྐྱོབ་པ་དང༌། རྒྱལ་པོའི་འཇིགས་པ་སྐྱོབ་པ་དང༌།
སྦྲུལ་གྱི་འཇིགས་པ་སྐྱོབ་པ་དང༌། མཁའ་འགྲོའི་འཇིགས་པ་སྐྱོབ་པ་དང༌། མི་རྒོད་ཀྱི་འཇིགས་པ་སྐྱོབ་པ་དང་བརྒྱད་ཀྱིས་བསྐོར་བ་གཙོ་འཁོར་དགུ་བཞུགས། དེའི་གཡོན་ན་བཅོམ་ལྡན་འདས་དཔལ་རྟ་མགྲིན་ཞལ་གསུམ་ཕྱག་དྲུག་པ་ལ་ལྷ་མོ་རྡོ་རྗེ་ལས་བྱེད་མ་དང༌། གཤིན་རྗེ་ལས་བྱེད་མ་དང༌། ཀླུའི་ལས་བྱེད་མ་དང༌། གནོད་སྦྱིན་ལས་བྱེད་མ་དང་བཞིས་བསྐོར་བ་ལྷ་ལྔའི་དཀྱིལ་འཁོར་གྱི་འཁོར་ལོ་བཞུགས། བྱང་ཤར་གྱི་ཟུར་ལ་ཁྲོ་བོའི་རྒྱལ་པོ་མི་གཡོ་བ་པུས་བཙུགས་དང༌། ལྷའི་བུ་ནམ་མཁའ་ལྡིང་ཀུན་ཏུ་བཟང་པོ་མཆོད་པའི་སྤྲིན་ཕུང་གི་ཆར་ཆེན་པོ་རབ་ཏུ་འབེབས་པར་བྱེད་པ་དག་གཉིས་བཞུགས། ཟུར་ཐུང་བཞི་ལ་མཆོད་པའི་ལྷ་མོ་བཞད་མ་དང༌།
སྒེག་མ་དང༌། གླུ་མ་དང༌། གར་མ་དང༌། མེ་ཏོག་མ་དང༌། བདུག་སྤོས་མ་དང༌། སྣང་གསལ་མ་དང༌། དྲི་ཆབ་མ་དང་བརྒྱད་བཞུགས། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་མ་རྒྱལ་བ་ལས་རྣམ་པར་རྒྱལ་བ་ཞེས་བྱ་བ་གཉིས་དང༌། དགྲ་ལས་རྣམ་པར་རྒྱལ་བ་ཞེས་བྱ་བ་གཉིས་དང༌། ནང་དུ་གཟིགས་པའི་མཆོད་པའི་ལྷ་མོ་བཞི་དང་བརྒྱད་བཞུགས།
སྤྱིར་བྱང་ངོས་ན་ལྷ་དྲུག་ཅུ་རེ་གཅིག་བཞུགས་སོ། ། སྤྱིར་བང་རིམ་གསུམ་པ་ལ་ལྷ་གཉིས་བརྒྱ་དྲུག་ཅུ་རེ་གཅིག་བཞུགས་ཏེ་རྣམ་གྲངས་གསུམ་པའོ།། །། དེ་ནས་བང་རིམ་བཞི་པའི་ཤར་ཕྱོགས་ཀྱི་དབུས་ཀྱི་ལིང་ཚེ་ལ། བཅོམ་ལྡན་འདས་རྒྱལ་བ་ཤཱཀྱ་ཐུབ་པ་མཚན་དང་དཔེ་བྱད་ཐམས་ཅད་ཀྱིས་རབ་ཏུ་བརྒྱན་པ་ལ། གཡས་ན་བྱང་ཆུབ་སེམས་དཔའ་བྱམས་པ་ཀླུ་ཤིང་གི་སྟེང་ན་རིལ་བ་སྤྱི་བླུགས་བསྣམས་པ་དང༌། ཁྲོ་བོ་ཆེན་པོ་གཞན་གྱིས་མི་ཐུབ་པ་ཕྱག་ན་རྡོ་རྗེས་མཚན་པ་བསྣམས་པ་དང༌། གཡོན་ན་བྱང་ཆུབ་སེམས་དཔའ་ཀུན་ཏུ་བཟང་པོ་རིན་པོ་ཆེའི་ཁང་བུ་བསྣམས་པ་དང༌། ཁྲོ་བོ་ཁམས་གསུམ་ལས་རྣམ་པར་རྒྱལ་བ་མདའ་གཞུ་བསྣམས་པ་དང་བཞིས་བསྐོར་བ་གཙོ་འཁོར་ལྔ་བཞུགས། དེའི་གཡས་གཡོན་གྱི་ལིང་ཚེ་ལ། བསྐལ་པ་བཟང་པོའི་སངས་རྒྱས་མི་བསྐྱོད་པའི་རིགས་ས་གནོན་གྱི་ཕྱག་རྒྱ་ཅན།
ཐུགས་ཕྱག་མཚན་གྱིས་ཁ་བསྐངས་པ་དང་ཉིས་བརྒྱ་ལྔ་བཅུ་ཐམ་པ་བཞུགས། ཟུར་ཐུང་བཞི་ལ་མཆོད་པའི་ལྷ་མོ་པི་ཝང་མ་དང༌། གླིང་བུ་མ་དང༌། རྫ་རྔ་མ་དང༌། རྫ་རྔ་ཆེན་པོ་མ་དང༌། གཟུགས་རྡོ་རྗེ་མ་དང༌། རོ་རྡོ་རྗེ་མ་དང༌། རེག་རྡོ་རྗེ་མ་དང༌། ཆོས་རྡོ་རྗེ་མ་དང་བརྒྱད་བཞུགས། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་བཞི་དང༌།
ནང་དུ་གཟིགས་པའི་མཆོད་པའི་ལྷ་མོ་བཞི་དང་བརྒྱད་བཞུགས་སོ།། །། ཤར་ལྷོའི་ཟུར་ལ་སྒོ་བ་རྡོ་རྗེ་ལྕགས་ཀྱུ་དང༌། ལྷའི་བུ་ནམ་མཁའ་ལྡིང་ཀུན་ཏུ་བཟང་པོ་མཆོད་པའི་སྤྲིན་ཕུང་གི་ཆར་ཆེན་པོ་རབ་ཏུ་འབེབས་པར་བྱེད་པ་དང་གཉིས་བཞུགས། སྤྱིར་ཤར་ངོས་ན་ལྷ་ཉིས་བརྒྱ་བདུན་ཅུ་རྩ་གསུམ་བཞུགས་སོ། ། དེ་ནས་ལྷོ་ཕྱོགས་ཀྱི་དབུས་ཀྱི་ལིང་ཚེ་ལ། གཙོ་བོ་བསྟན་པའི་བདག་པོ་ཤཱཀྱའི་རྒྱལ་པོ་ལ། གཡས་ན་བྱང་ཆུབ་སེམས་དཔའ་ཕྱག་ན་རྡོ་རྗེ་ཨུཏྤལ་ཤིན་ཏུ་རྒྱས་པའི་སྟེང་ན། རྡོ་རྗེ་བསྣམས་པ་དང༌། ཁྲོ་བོ་ཆེན་པོ་མི་གཡོ་བ་རལ་གྲི་བསྣམས་པ་དང༌། གཡོན་ན་བྱང་ཆུབ་སེམས་དཔའ་ནམ་མཁའི་སྙིང་པོ་རལ་གྲི་བསྣམས་པ་དང༌།
ཁྲོ་བོ་བདུད་རྩི་འཁྱིལ་བ་ལ་རྡོ་རྗེ་རྒྱ་གྲམ་བསྣམས་པ་དང་གཙོ་འཁོར་ལྔ་བཞུགས་སོ། ། དེའི་གཡས་གཡོན་གྱི་ལིང་ཚེ་རྣམས་ལ། བསྐལ་པ་བཟང་པོའི་སངས་རྒྱས་རིན་ཆེན་འབྱུང་ལྡན་གྱི་རིགས་མཆོད་སྦྱིན་གྱི་ཕྱག་རྒྱ་ཅན། ཐུགས་ཕྱག་མཚན་གྱིས་ཁ་བསྐངས་པ་དང༌། ཉིས་བརྒྱ་ལྔ་བཅུ་ཐམ་པ་བཞུགས། ཟུར་ཐུང་བཞི་ལ་མཆོད་པའི་ལྷ་མོ་བཞད་མ་དང༌། སྒེག་མ་དང༌། གླུ་མ་དང༌། གར་མ་དང༌། མེ་ཏོག་མ་དང༌།
བདུག་སྤོས་མ་དང༌། སྣང་གསལ་མ་དང༌། དྲི་ཆབ་མ་དང་བརྒྱད་བཞུགས། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་བཞི། ནང་དུ་གཟིགས་པའི་མཆོད་པའི་ལྷ་མོ་བཞི་དང་བརྒྱད་བཞུགས། ལྷོ་ནུབ་ཀྱི་ཟུར་ལ་སྒོ་བ་རྡོ་རྗེ་ཞགས་པ་དང༌། ལྷའི་བུ་ནམ་མཁའ་ལྡིང་ཀུན་ཏུ་བཟང་པོ་མཆོད་པའི་སྤྲིན་ཕུང་གི་ཆར་ཆེན་པོ་རབ་ཏུ་འབེབས་པར་བྱེད་པ་དང་གཉིས་བཞུགས། སྤྱིར་ལྷོ་ངོས་ན་ལྷ་གཉིས་བརྒྱ་བདུན་ཅུ་རྩ་གསུམ་བཞུགས་སོ།། །། དེ་ནས་ནུབ་ཕྱོགས་ཀྱི་དབུས་ཀྱི་ལིང་ཚེ་ལ། གཙོ་བོ་བསྟན་པའི་བདག་པོ་ཤཱཀྱ་སེང་གེ་ལ།
གཡས་ན་བྱང་ཆུབ་སེམས་དཔའ་འཇམ་དཔལ་ཤིན་ཏུ་རྒྱས་པའི་སྟེང་ན་རྡོ་རྗེ་བསྣམས་པ་དང༌། ཁྲོ་བོ་ཆེན་པོ་གཤིན་རྗེ་གཤེད་ཐོ་བ་བསྣམས་པ་དང༌། གཡོན་ན་བྱང་ཆུབ་སེམས་དཔའ་སྤྱན་རས་གཟིགས་ཕྱག་ན་པདྨ་བཟང་པོ་བསྣམས་པ་དང༌། ཁྲོ་བོའི་རྒྱལ་པོ་རྟ་མགྲིན་ཕྱག་ན་དབྱུག་ཏོ་བསྣམས་པ་དང་གཙོ་འཁོར་ལྔ་བཞུགས་སོ། ། དེའི་གཡས་གཡོན་གྱི་ལིང་ཚེ་རྣམས་ལ་བསྐལ་པ་བཟང་པོའི་སངས་རྒྱས་བཅོམ་ལྡན་འདས་སྣང་བ་མཐའ་ཡས་ཀྱི་རིགས་མཉམ་བཞག་གི་ཕྱག་རྒྱ་ཅན། ཐུགས་ཕྱག་མཚན་གྱི་ཁ་བསྐངས་པ་དང་ཉིས་བརྒྱ་ལྔ་བཅུ་ཐམ་པ་བཞུགས། ཟུར་ཐུང་བཞི་ལ་མཆོད་པའི་ལྷ་མོ་པི་ཝང་མ་དང༌། གླིང་བུ་མ་དང༌། རྫ་རྔ་མ་དང༌། རྫ་རྔ་ཆེན་པོ་དང༌།
གཟུགས་རྡོ་རྗེ་མ་དང༌། རོ་རྡོ་རྗེ་མ་དང༌། རེག་རྡོ་རྗེ་མ་དང༌། ཆོས་རྡོ་རྗེ་མ་དང་བརྒྱད་བཞུགས། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་བཞི། ནང་དུ་གཟིགས་པའི་མཆོད་པའི་ལྷ་མོ་བཞི་དང་བརྒྱད་བཞུགས། ནུབ་བྱང་གི་ཟུར་ལ་སྒོ་བ་རྡོ་རྗེ་ལྕགས་སྒྲོག་དང༌། ལྷའི་བུ་ནམ་མཁའ་ལྡིང་ཀུན་ཏུ་བཟང་པོ་མཆོད་པའི་སྤྲིན་ཕུང་གི་ཆར་ཆེན་པོ་རབ་ཏུ་འབེབས་པར་བྱེད་པ་དང་གཉིས་བཞུགས་སོ།། །། སྤྱིར་ནུབ་ངོས་ན་ལྷ་ཉིས་བརྒྱ་དང་བདུན་ཅུ་རྩ་གསུམ་བཞུགས་སོ།། །། དེ་ནས་བྱང་ཕྱོགས་ཀྱི་དབུས་ཀྱི་ལིང་ཚེ་ལ།
གཙོ་བོ་བསྟན་པའི་བདག་པོ་ཤཱཀྱ་སྐྱེས་མཆོག་ལ། གཡས་ན་བྱང་ཆུབ་སེམས་དཔའ་སའི་སྙིང་པོ་རིན་པོ་ཆེའི་མྱུ་གུ་བསྣམས་པ་དང༌། ཁྲོ་བོ་ཆེན་པོ་དབྱུག་པ་སྔོན་པོ་ཕྱག་ན་རྡོ་རྗེ་དབྱུག་པ་བསྣམས་པ་དང༌། གཡོན་ན་བྱང་ཆུབ་སེམས་དཔའ་སྒྲིབ་པ་རྣམ་སེལ་ཕྱག་ན་པོ་ཏི་བསྣམས་པ་དང༌། ཁྲོ་བོ་འདོད་པའི་རྒྱལ་པོ་ཕྱག་ན་ལྕགས་ཀྱུ་བསྣམས་པ་དང་གཙོ་འཁོར་ལྔ་བཞུགས་སོ། ། དེའི་གཡས་གཡོན་གྱི་ལིང་ཚེ་རྣམས་ལ། བསྐལ་པ་བཟང་པོའི་སངས་རྒྱས་དོན་ཡོད་གྲུབ་པའི་རིགས་སྐྱབས་སྦྱིན་གྱི་ཕྱག་རྒྱ་ཅན་ཐུགས་ཕྱག་མཚན་གྱིས་ཁ་བསྐངས་པ་དང༌། ཉིས་བརྒྱ་ལྔ་བཅུ་ཐམ་པ་བཞུགས། ཟུར་ཐུང་བཞི་ལ་མཆོད་པའི་ལྷ་མོ་བཞད་མ་དང་གླུ་མ་དང༌། གར་མ་དང༌།
སྒེག་མ་དང༌། མེ་ཏོག་མ་དང༌། བདུག་སྤོས་མ་དང༌། སྣང་གསལ་མ་དང༌། དྲི་ཆབ་མ་དང་བརྒྱད་བཞུགས། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་བཞི། ནང་དུ་གཟིགས་པའི་མཆོད་པའི་ལྷ་མོ་བཞི་དང་བརྒྱད་བཞུགས། བྱང་ཤར་གྱི་ཟུར་ལ་སྒོ་བ་རྡོ་རྗེ་དྲིལ་བུ་འཁྲོལ་བ་དང༌། ལྷའི་བུ་ནམ་མཁའ་ལྡིང་ཀུན་ཏུ་བཟང་པོ་མཆོད་པའི་སྤྲིན་ཕུང་གི་ཆར་ཆེན་པོ་རབ་ཏུ་འབེབས་པར་བྱེད་པ་དང་གཉིས་བཞུགས། སྤྱིར་བྱང་ངོས་ན་ལྷ་ཉིས་བརྒྱ་དང་བདུན་ཅུ་དོན་གསུམ་བཞུགས་སོ།། །།
དེ་ནས་ཕྱོགས་བཞི་ན་བཅོམ་ལྡན་འདས་བསྟན་པའི་བདག་པོ་བཞི་པོ་དེ་དག་ལ། གླང་པོ་ལ་སོགས་པས་རྒྱན་སྣ་བཞི་བཞི་དང༌། གཏེར་ཆེན་པོའི་བུམ་པ་བཟང་པོའི་ནང་ནས་དཔག་བསམ་གྱི་ཤིང་ཆེན་པོ་འཁྲུངས་པ་ལས། རིན་པོ་ཆེ་སྣ་ཚོགས་ཀྱི་ཡལ་ག་དང༌། ལོ་མ་དང༌། མེ་ཏོག་དང༌། འབྲས་བུའི་ཚོགས་ཀྱིས་ཀླུབས་པ་ངོ་མཚར་བས་སྤྲས་ཤིང༌། བྱང་ཆུབ་སེམས་དཔའ་བརྒྱད་པོ་དེ་དག་ནི། རྗེ་བཙུན་ཕྱག་ན་རྡོ་རྗེ་དང༌། རྗེ་བཙུན་སེམས་བསྐྱེད་མ་ཐག་ཏུ་ཆོས་ཀྱི་འཁོར་ལོ་བསྐོར་བར་བསྐུལ་མ་འདེབས་པའི་ཚུལ་དུ་བཞུགས་པ་ལ།
ཁྲོ་བོ་བརྒྱད་པོ་དེ་དག་ནི་གཏེར་ཆེན་པོའི་བུམ་པ་བསྲུང་བའི་ཚུལ་དུ་བཞུགས་པའོ། ། དེ་ལ་སྤྱིར་བང་རིམ་བཞི་པ་ལ་ལྷ་སྟོང་ཕྲག་གཅིག་དང་དགུ་བཅུ་གོ་གཉིས་བཞུགས་ཏེ་རྣམ་གྲངས་བཞི་པའོ།། །། དེ་ནས་བང་རིམ་ལྔ་པའི་ཤར་ཕྱོགས་ཀྱི་དབུས་ཀྱི་ལིང་ཚེ་ལ། བཅོམ་ལྡན་འདས་དུས་གསུམ་གྱི་སངས་རྒྱས་ཐམས་ཅད་ཀྱི་ཡུམ། འགྲོ་བའི་ནད་དང་གནོད་པ་སེལ་བར་བྱེད་པ་གཙོར་གྱུར་པའི་རྗེ་བཙུན་མ་ལོ་མ་ཅན་ཞལ་གསུམ་ཕྱག་དྲུག་མ་བཞུགས། དེའི་གཡས་ན་འཇིགས་པ་དང་ཉམ་ང་བ་ཐམས་ཅད་ལས་སྐྱོབ་པར་བྱེད་པ་གཙོར་གྱུར་པའི་རྗེ་བཙུན་མ་ལྷ་མོ་འོད་ཟེར་ཅན་ཞལ་གསུམ་ཕྱག་དྲུག་མ། རྒྱལ་བ་རིགས་རྣམ་པ་ལྔས་དབུ་བརྒྱན་པ་བཞུགས། གཡོན་ན་ཉོན་མོངས་པའི་དུག་ཐམས་ཅད་སེལ་བར་བྱེད་པ་གཙོར་གྱུར་པའི་ལྷ་མོ་དུག་སེལ་མ་ཞལ་གསུམ་ཕྱག་དྲུག་མ་རིགས་ཀྱི་བདག་པོས་དབུ་བརྒྱན་པ་བཞུགས། དེ་ནས་གཡས་ཕྱོགས་ན་མཆོད་པའི་ལྷ་མོ་པི་ཝང་མ་དང༌། གླིང་བུ་མ་དང༌།
རྫ་རྔ་མ་དང༌། རྫ་རྔ་ཆེན་པོ་མ་དང་བཞི་བཞུགས། དེའི་གཡས་ན་མཆོད་པའི་ལྷ་མོ་གཟུགས་རྡོ་རྗེ་མ་དང༌། རོ་རྡོ་རྗེ་མ་དང༌། རེག་རྡོ་རྗེ་མ་དང༌། ཆོས་དབྱིངས་རྡོ་རྗེ་མ་དང་བཞི་བཞུགས། གཡོན་ཕྱོགས་ན་མཆོད་པའི་ལྷ་མོ་རྡོ་རྗེ་བཞད་མ་དང༌། རྡོ་རྗེ་སྒེག་མ་དང༌། རྡོ་རྗེ་གླུ་མ་དང༌། རྡོ་རྗེ་གར་མ་དང་བཞི་བཞུགས།
དེའི་གཡོན་ན་མཆོད་པའི་ལྷ་མོ་རྡོ་རྗེ་མེ་ཏོག་མ་དང༌། རྡོ་རྗེ་བདུག་སྤོས་མ་དང༌། རྡོ་རྗེ་སྣང་གསལ་མ་དང༌། རྡོ་རྗེ་དྲི་ཆབ་མ་དང་བཞི་བཞུགས། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་བཞི། ནང་དུ་གཟིགས་པའི་མཆོད་པའི་ལྷ་མོ་བཞི་དང་བརྒྱད་བཞུགས། ཟུར་ཐུང་བཞི་ལ་ཕྱི་ནང་གི་མཆོད་པའི་ལྷ་མོ་པི་ཝང་མ་ལ་སོགས་པ་བཞི་དང༌། གཟུགས་རྡོ་རྗེ་མ་ལ་སོགས་པ་བཞི་དང་བརྒྱད་ཐུགས་ཕྱག་མཚན་གྱི་ངོ་བོར་གྱུར་པ་བཞུགས། ཤར་ལྷོའི་ཟུར་ལ་ཕྱོགས་བཅུ་དུས་བཞིའི་ཐུབ་པ་དྲང་སྲོང་ཆེན་པོ་བཞི་ལས་ལྷའི་དྲང་སྲོང་ཆེན་པོ་མེ་ཏོག་ཕྱག་ན་ཨུཏྤལ་ཤིན་ཏུ་རྒྱས་པ་བསྣམས་པ་བཞུགས་སོ། ། སྤྱིར་ཤར་ངོས་ན་ལྷ་བཞི་བཅུ་ཞེ་གཉིས་བཞུགས་སོ།། །།
དེ་ནས་ལྷོ་ཕྱོགས་ཀྱི་དབུས་ཀྱི་ལིང་ཚེ་ལ། དུས་གསུམ་གྱི་སངས་རྒྱས་ཐམས་ཅད་ཀྱི་ཡུམ་འགྲོ་བ་མ་ལུས་པ་འཇིགས་པ་བརྒྱད་ལས་སྐྱོབ་པ་གཙོར་གྱུར་པའི་རྗེ་བཙུན་མ་ཕྱག་བརྒྱད་སྒྲོལ་མ་བཞུགས། དེའི་གཡས་ན་གཞན་གྱི་རིགས་སྔགས་དང་བྱད་སྟེམས་དང་མཐུ་ཐམས་ཅད་ཕྱིར་ཟློག་པར་བྱེད་པ་གཙོར་གྱུར་པའི་རྗེ་བཙུན་མ་གདུགས་དཀར་མོ་ཅན་ཞལ་གསུམ་ཕྱག་དྲུག་མ་བཞུགས། གཡོན་ངོས་ན་དེ་བཞིན་གཤེགས་པ་ཐམས་ཅད་ཀྱི་ཐུགས་བསྐུལ་བར་བྱེད་པ་གཙོར་གྱུར་པའི་རྗེ་བཙུན་མ་བསྐུལ་བྱེད་མ་ཞལ་གཅིག་ཕྱག་བཞི་མ་བཞུགས། དེ་ནས་གཡས་གཡོན་གྱི་ལིང་ཚེ་རྣམས་ལ་མཆོད་པའི་ལྷ་མོ་པི་ཝང་མ་དང༌། གླིང་བུ་མ་དང༌། རྫ་རྔ་མ་དང༌། རྫ་རྔ་ཆེན་པོ་མ་དང༌། གཟུགས་རྡོ་རྗེ་མ་དང༌། རོ་རྡོ་རྗེ་མ་དང༌།
རེག་རྡོ་རྗེ་མ་དང༌། ཆོས་རྡོ་རྗེ་མ་དང་བཞད་མ་དང༌། སྒེག་མ་དང༌། གླུ་མ་དང༌། མེ་ཏོག་མ་དང༌། བདུག་སྤོས་མ་དང༌། སྣང་གསལ་མ་དང༌། དྲི་ཆབ་མ་དང་བཅུ་དྲུག་བཞུགས། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་བཞི་དང༌། ནང་དུ་གཟིགས་པའི་མཆོད་པའི་ལྷ་མོ་བཞི་དང་བརྒྱད་བཞུགས།
ཟུར་ཐུང་བཞི་ལ་མཆོད་པའི་ལྷ་མོ་བཞད་མ་ལ་སོགས་པ་བཞི་དང༌། མེ་ཏོག་མ་ལ་སོགས་པ་བཞི་དང་བརྒྱད་ཐུགས་ཕྱག་མཚན་གྱི་ངོ་བོར་གྱུར་པ་བཞུགས། ལྷོ་ནུབ་ཀྱི་ཟུར་ལ་ཕྱོགས་བཅུ་དུས་བཞིའི་ཐུབ་པ་དྲང་སྲོང་བཞི་ལས། གནོད་སྦྱིན་གྱི་དྲང་སྲོང་ཆེན་པོ་ལྷུན་པོ་ཕྱག་ན་ཤིང་ཐོག་བསྣམས་པ་བཞུགས་སོ། ། སྤྱིར་ལྷོ་ངོས་ན་ལྷ་སུམ་ཅུ་སོ་དྲུག་བཞུགས་སོ། ། དེ་ནས་ནུབ་ཕྱོགས་ཀྱི་དབུས་ཀྱི་ལིང་ཚེ་ལ། དགྲ་དང་ཆོམ་རྐུན་དང་དང་ཕ་རོལ་གྱི་དཔུང་ཐམས་ཅད་རབ་ཏུ་འཇོམས་པར་བྱེད་པ་གཙོར་གྱུར་པའི་རྗེ་བཙུན་མ། རྒྱལ་མཚན་རྩེ་མོའི་དཔུང་རྒྱན་ཅན་ཞལ་གཅིག་ཕྱག་བརྒྱད་མ་བཞུགས། དེའི་གཡས་ན་སྲིད་པ་གསུམ་གྱི་འཇིག་རྟེན་ལ་མངའ་བརྙེས་པས་མ་རུངས་པ་ཐམས་ཅད་ཚར་གཅོད་པར་བྱེད་ཅིང་བཀྲ་ཤིས་དང་བདེ་ལེགས་ཐམས་ཅད་འབྱུང་བ་གཙོར་གྱུར་པའི་རྗེ་བཙུན་མ་ཨེ་ཀ་ཛ་ཏི་ཞལ་གཅིག་ཕྱག་བརྒྱད་མ་བཞུགས། གཡོན་ངོས་ན་གདོན་ཆེན་པོ་དང་བགེགས་དང་ལོག་འདྲེན་ཐམས་ཅད་ཞི་བར་བྱེད་པ་གཙོར་གྱུར་པའི་རྗེ་བཙུན་མ་སྟོང་ཆེན་མོ་རབ་ཏུ་འཇོམས་མ་ཞལ་བཞི་ཕྱག་བརྒྱད་མ་བཞུགས། །
དེའི་གཡས་གཡོན་གྱི་ལིང་ཚེ་རྣམས་ལ། མཆོད་པའི་ལྷ་མོ་པི་ཝང་མ་དང༌། གླིང་བུ་མ་དང༌། རྫ་རྔ་མ་དང༌། རྫ་རྔ་ཆེན་པོ་མ་དང༌། གཟུགས་རྡོ་རྗེ་མ་དང༌། རོ་རྡོ་རྗེ་མ་དང༌། རེག་རྡོ་རྗེ་མ་དང༌། ཆོས་རྡོ་རྗེ་མ་དང༌། བཞད་མ་དང༌།
སྒེག་མ་དང༌། གླུ་མ་དང༌། གར་མ་དང༌། མེ་ཏོག་མ་དང༌། བདུག་སྤོས་མ་དང༌། སྣང་གསལ་མ་དང༌། དྲི་ཆབ་མ་དང་བཅུ་དྲུག་བཞུགས། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་བཞི་དང༌། ནང་དུ་གཟིགས་པའི་མཆོད་པའི་ལྷ་མོ་བཞི་དང་བརྒྱད་བཞུགས། ཟུར་ཐུང་བཞི་ལ་མཆོད་པའི་ལྷ་མོ་པི་ཝང་མ་ལ་སོགས་པ་བཞི་དང༌།
གཟུགས་རྡོ་རྗེ་མ་ལ་སོགས་པ་བཞི་དང་བརྒྱད་ཐུགས་ཕྱག་མཚན་གྱི་ངོ་བོར་གྱུར་པ་བཞུགས། ནུབ་བྱང་གི་ཟུར་ལ་ཕྱོགས་བཅུ་དུས་བཞིའི་ཐུབ་པ་དྲང་སྲོང་ཆེན་པོ་བཞི་ལས། ཀླུའི་དྲང་སྲོང་ཆེན་པོ་མེ་སྒྲོན་ཞེས་བྱ་བ་ཕྱག་ན་མེ་ཐབ་བསྣམས་པ་བཞུགས་སོ། ། སྤྱིར་ནུབ་ངོས་ན་ལྷ་སུམ་ཅུ་སོ་དྲུག་བཞུགས་སོ།། །། དེ་ནས་བྱང་ཕྱོགས་ཀྱི་དབུས་ཀྱི་ལིང་ཚེ་ལ། འགྲོ་བའི་དབུལ་བ་དང་ཕོངས་པ་ཐམས་ཅད་སེལ་བར་བྱེད་པ་གཙོར་གྱུར་པའི་རྗེ་བཙུན་མ་ནོར་རྒྱུན་མ་ཞལ་གཅིག་ཕྱག་དྲུག་མ་བཞུགས། དེའི་གཡས་ན་སེམས་ཅན་དམྱལ་བ་དང་ངན་སོང་དང་ངན་འགྲོ་ལོག་པར་ལྟུང་བའི་རིགས་པ་དང༌། བགེགས་དང་ལོག་འདྲེན་ཞི་བར་མཛད་པ་གཙོར་གྱུར་པའི་རྗེ་བཙུན་མ་སོ་སོར་འབྲང་མ་ཆེན་མོ་ཞལ་གཅིག་ཕྱག་བརྒྱད་མ་བཞུགས། ། གཡོན་ངོས་ན་པདྨའི་མདའ་སྟངས་ཀྱིས་འགྲོ་བ་ཐམས་ཅད་དབང་དུ་བྱེད་པ་གཙོར་གྱུར་པའི་རྗེ་བཙུན་མ་ཀུ་རུ་ཀུལླེ་ཞལ་གཅིག་ཕྱག་བཞི་མ་བཞུགས། དེ་ནས་གཡས་གཡོན་གྱི་ལིང་ཚེ་རྣམས་ལ།
མཆོད་པའི་ལྷ་མོ་པི་ཝང་མ་དང༌། གླིང་བུ་མ་དང༌། རྫ་རྔ་མ་དང༌། རྫ་རྔ་ཆེན་པོ་མ་དང༌། གཟུགས་རྡོ་རྗེ་མ་དང༌། རོ་རྡོ་རྗེ་མ་དང༌། རེག་རྡོ་རྗེ་མ་དང༌། ཆོས་རྡོ་རྗེ་མ་དང༌། བཞད་མ་དང༌། སྒེག་མ་དང༌།
གླུ་མ་དང༌། གར་མ་དང༌། མེ་ཏོག་མ་དང༌། བདུག་སྤོས་མ་དང༌། སྣང་གསལ་མ་དང༌། དྲི་ཆབ་མ་དང་བཅུ་དྲུག་བཞུགས་ཏེ། དེ་ལྟར་ཕྱོགས་གསུམ་པོ་དེའི་གཡས་གཡོན་དུ་བཞི་ཚན་གྱི་རིམ་པ་ནི་ཤར་ཕྱོགས་སུ་ཇི་ལྟ་བར་བཞུགས། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་བཞི་དང༌། ནང་དུ་གཟིགས་པའི་མཆོད་པའི་ལྷ་མོ་བཞི་དང་བརྒྱད་བཞུགས། ཟུར་ཐུང་བཞི་ལ་མཆོད་པའི་ལྷ་མོ་བཞད་མ་ལ་སོགས་པ་བཞི་དང༌།
མེ་ཏོག་མ་ལ་སོགས་པ་བཞི་དང་བརྒྱད་ཐུགས་མཚན་གྱི་ངོ་བོར་གྱུར་པ་བཞུགས། བྱང་ཤར་གྱི་ཟུར་ལ་ཕྱོགས་བཅུ་དུས་བཞིའི་ཐུབ་པ་དྲང་སྲོང་ཆེན་པོ་བཞི་ལས་མིའི་དྲང་སྲོང་ཆེན་པོ་རི་བྱི་ཕྱག་ན་རིལ་བ་སྤྱི་བླུགས་བསྣམས་པ་བཞུགས། དེ་ལ་མཆོད་པའི་ལྷ་མོ་བཅུ་གཉིས་པོ་དེ་དག་ནི་ཞལ་གསུམ་ཕྱག་དྲུག་མ་ལ་སོགས་པ་ཞལ་ཕྱག་ཐ་དད་པར་བཞུགས་ལ། འཁོར་དྲུག་ཅུ་རྩ་བཞི་པོ་དེ་དག་ནི་ངེས་པར་བརྗོད་པའི་རྒྱུད་བླ་མའི་རྗེས་སུ་འབྲངས་ནས། ཞལ་གཅིག་ཕྱག་བཞི་མར་བཞུགས་ཤིང་ཟུར་ཐུང་སྤྱི་ལ་བཞུགས་པའི་མཆོད་པའི་ལྷ་མོ་བརྒྱ་དང་ཉི་ཤུ་རྩ་བརྒྱད་པོ་དེ་དག་ནི་རྣལ་འབྱོར་མ་ཀུན་ཏུ་སྤྱོད་པའི་རྒྱུད་ཀྱི་རྗེས་སུ་འབྲངས་ནས་ཞལ་གཅིག་ཕྱག་གཉིས་མར་བཞུགས་སོ། ། དེ་ལྟར་མཆོད་ལྷའི་བང་རིམ་དང་སྟོང་སྐུའི་བང་རིམ་གཉིས་ཀྱི་ཀ་བ་རྣམས་ལ་བཞུགས་པའི་བྱང་ཆུབ་སེམས་དཔའ་དེ་དག་གི་མཚན་ནི་རྡོ་རྗེ་དབྱིངས་དང༌། གསང་འདུས་ཀྱི་བང་རིམ་གཉིས་ལས་སྨོས་པ་དང་ཁྱད་མེད་དོ། ། སྤྱིར་བྱང་ངོས་ན་ལྷ་སུམ་ཅུ་སོ་དྲུག་བཞུགས་སོ། ། སྤྱིར་བང་རིམ་ལྔ་པ་ལ་ལྷ་བརྒྱ་དང་ལྔ་བཅུ་ཐམ་པ་བཞུགས་ཏེ་རྣམ་གྲངས་ལྔ་པའོ། ། དེ་ནས་པདྨ་ཆེན་པོ་འདབ་མ་ཉིས་བརྒྱ་ལྔ་བཅུ་རྩ་དྲུག་པའི་འོག་བང་རིམ་དྲུག་པ་ཆོས་སྐྱོང་བའི་སྲུང་མ་ཆེན་པོ་རྣམས་ཀྱི་བཞུགས་གནས་ལྡུམ་རྫིངས་ཀྱི་ཡལ་ག་ཕྱོགས་ཀུན་ཏུ་འཁྱིལ་བ་རྣམས་ལ།
ཕྱོགས་བཅུ་དུས་གསུམ་གྱི་སངས་རྒྱས་ཐམས་ཅད་ཀྱི་ཚད་མེད་པའི་སྙིང་རྗེ་ཆེན་པོ་ལས་འཁྲུངས་པ། འཁོར་བའི་རྒྱ་མཚོ་མ་སྟོངས་ཀྱི་བར་དུ་ཕྲིན་ལས་མཐའ་ཡས་པས་དགོངས་པ་ཐམས་ཅད་བསྒྲུབ་པར་མཛད་པ། མཐུ་དང་ནུས་པ་དང་རྫུ་འཕྲུལ་དང་བྱིན་རླབས་བསམ་གྱིས་མི་ཁྱབ་པའི་ཆོས་སྐྱོང་བའི་སྲུང་མ་ཆེན་པོ་ཤ་སྟག་ལ། ཕྱོགས་རེ་རེ་ན་མ་མགོན་ཟུང་རེ། གནོད་སྦྱིན་རྒྱལ་པོ་ཟུང་རེ། ཀླུའི་རྒྱལ་པོ་ཟུང་རེ་སྟེ་གཙོ་བོ་ཉི་ཤུ་རྩ་བཞི་བཞུགས་པ་ལས། ཀླུའི་རྒྱལ་པོ་བརྒྱད་པོ་དེ་དག་ནི་རིན་པོ་ཆེའི་པདྨ་ལ་རྩོལ་སྒྲུབ་མེད་པའི་རྣམ་པར་བརྩེ་བས་གྱད་ཀྱི་ཚུལ་དུ་འདེགས་ཤིང་ཞལ་ནང་དུ་ལྟ་བ་ལས་ཅུང་ཟད་ཐད་ཞལ་དུ་གཟིགས་ཤིང་རྒྱན་ཐམས་ཅད་ཀྱིས་བརྒྱན་པ། ཆོས་རྗེ་རིན་པོ་ཆེའི་བཞེད་ཀྱིས། མགོ་དགུ་པ་ཞི་བའི་རྣམ་པ་ཅན་སྤྲིན་ཆེན་པོ་ཐེམ་ཉེར་དུ་འཁྲིགས་པ། འབྲུག་གི་མགོ་བོ་སྐད་འབྱིན་པའི་སྟང་ཀ་ཅན།
ཁ་ནས་གློག་གི་ཕྲེང་བས་བརྒྱན་པ། རིན་པོ་ཆེ་རྣམ་པ་སྣ་ཚོགས་ཀྱི་ཆར་འབེབས་ཤིང་བར་དུ་གཅོད་པ་ཐམས་ཅད་སེལ་བར་མཛད་པའི་ཚུལ་དུ་གནས་ཤིང༌། འཁོར་ཀླུའི་རྒྱལ་པོ་བརྒྱད་བརྒྱད་ཀྱིས་བསྐོར་བ་སྟེ་གཙོ་འཁོར་བདུན་ཅུ་རྩ་གཉིས་སོ། ། དེ་ལ་ཤར་ཕྱོགས་ཀྱི་པདྨའི་སྡོང་པོའི་གཡས་ཕྱོགས་ཀྱི་ལྡུམ་རྫིངས་ཀྱི་འཁྱིལ་ལ། དེ་བཞིན་གཤེགས་པའི་བསྟན་པ་གཉན་པོ་སྲུང་བར་མཛད་པ་ཡེ་ཤེས་ཀྱི་མགོན་པོ་དཔལ་བྱ་རོག་མིང་ཅན་ཞལ་གཅིག་ཕྱག་བཞི་པ་བཞུགས་པ་ལ། འཕགས་པ་ཕྱོགས་སྐྱོང་བ་ཆེན་པོ་བརྒྱ་བྱིན་དང༌། མེ་ལྷ་དང༌། གཤིན་རྗེ་དང༌། སྲིན་པོ་དང༌། ཆུ་ལྷ་དང༌།
རླུང་ལྷ་དང༌། གནོད་སྦྱིན་དང༌། དབང་ལྡན་དང༌། ས་བདག་དང༌། སྐར་མའི་རྒྱལ་པོ་དང་བཅུས་བསྐོར་བ་གཙོ་འཁོར་བཅུ་གཅིག་བཞུགས། དེའི་གཡས་ན་རིན་པོ་ཆེའི་གཏེར་ལ་མངའ་བརྙེས་པས་དགོས་འདོད་ཐམས་ཅད་བསྒྲུབ་པར་བྱེད་པ་གནོད་སྦྱིན་གྱི་རྒྱལ་པོ་རྣམ་ཐོས་སྲས་ཞལ་གཅིག་ཕྱག་གཉིས་པ་ལ་གནོད་སྦྱིན་གང་བ་བཟང་པོ་དང༌། ནོར་བུ་བཟང་པོ་དང༌། འཛམ་བྷ་ལ་དང༌། རྟ་བདག་ཀུ་བེ་ར་དང༌། ཡང་དག་ཤེས་དང༌།
འབྲོག་གནས་དང༌། ལྔ་རྩེན་དང༌། སྲེད་སྤོང་དང༌། རྒྱལ་བ་ཁྱུ་མཆོག་དང་དགུས་བསྐོར་བ་གཙོ་འཁོར་བཅུ་བཞུགས། དེའི་གཡས་ན་ཀླུའི་རྒྱལ་པོ་མཐའ་ཡས་ལ། ཀླུའི་རྒྱལ་པོ་རིགས་ལྡན་དང༌། དུང་སྐྱོང་དང༌། པདྨ་དང༌། པདྨ་ཆེན་པོ་དང༌། འཇོག་པ་དང༌།
སྟོབས་ཀྱི་རྒྱུ་དང༌། མ་དྲོས་པ་དང༌། ནོར་རྒྱས་དང་བརྒྱད་ཀྱིས་བསྐོར་བ་གཙོ་འཁོར་དགུ་བཞུགས། པདྨའི་སྡོང་པོའི་གཡོན་ཕྱོགས་ཀྱི་ལྡུམ་རྫིངས་ཀྱི་འཁྱིལ་ལ་དཔལ་ལྡན་ལྷ་མོ་སྲོག་སྒྲུབ་མ་ཞལ་གཅིག་ཕྱག་བཞི་མ་ལ་འཁོར་ལྷ་མོ་གྲི་ཐོད་བསྣམས་པ་རིགས་མཐུན་བརྒྱད། ཀླུ་མོ་ཆུ་སྲིན་གདོང་དང་དགུས་བསྐོར་བ་གཙོ་འཁོར་བཅུ་བཞུགས། དེའི་གཡོན་ན་རིན་པོ་ཆེའི་གཏེར་ཐམས་ཅད་ཀྱི་མངའ་བདག་ཏུ་གྱུར་པ་སའི་ལྷ་མོ་བརྟན་མ་ཞལ་གཅིག་ཕྱག་གཉིས་མ་ལ། འཁོར་བུམ་པ་དང་བུམ་པ་ཆེན་པོ་དང༌། དུང་དང་དུང་ཆེན་པོ་དང༌། པདྨ་དང་པདྨ་ཆེན་པོ་དང༌། རིན་པོ་ཆེ་དང་རིན་པོ་ཆེ་ཆེན་པོ་སྟེ་གཏེར་གྱི་ལྷ་མོ་བརྒྱད་དང༌།
ཇོ་མོ་ལྷ་སྨན་བཀྲ་ཤིས་ཚེ་རིང་མ་དང༌། མཐིང་གི་ཞལ་བཟང་མ་དང༌། མི་གཡོ་གློ་བཟང་མ་དང༌། གཏད་དཀར་འགྲོ་བཟང་མ་དང༌། གཅོད་པན་མགྲིན་བཟང་མ་དང་བཅུ་གསུམ་གྱིས་བསྐོར་བ་གཙོ་འཁོར་བཅུ་བཞི་བཞུགས། དེའི་གཡོན་ན་ཀླུའི་རྒྱལ་པོ་པདྨ་ཆེན་པོ་ལ་ཀླུའི་རྒྱལ་པོ་མཐའ་ཡས་དང༌། དུང་སྐྱོང་དང༌། པདྨ་དང༌། རིགས་ལྡན་དང༌། འཇོག་པོ་དང༌།
སྟོབས་ཀྱི་རྒྱུ་དང༌། མ་དྲོས་པ་དང༌། ནོར་རྒྱས་དང་བརྒྱད་ཀྱིས་བསྐོར་བ་གཙོ་འཁོར་དགུ་བཞུགས། སྤྱིར་ལྡུམ་རྫིངས་ཀྱི་ཤར་ངོས་ན་ལྷ་དྲུག་ཅུ་རེ་བཞི་བཞུགས་སོ།། །། དེ་ནས་ལྷོ་ཕྱོགས་ཀྱི་པདྨའི་སྡོང་པོའི་གཡས་ཕྱོགས་ཀྱི་ལྡུམ་རྫིངས་ཀྱི་འཁྱིལ་ལ་དམ་པ་ཆོས་སྐྱོང་བའི་སྲུང་མ་ཆེན་པོ་དཔལ་མགོན་པོ་གཙུག་གཏོར་རྟེན་ཞལ་གཅིག་ཕྱག་གཉིས་པ་ལ། འཁོར་ལྷའི་དབང་པོ་བརྒྱ་བྱིན་དང༌། ལྷ་མ་ཡིན་གྱི་དབང་པོ་ཐག་བཟང་རིས་དང༌། མིའམ་ཅིའི་རྒྱལ་པོ་ལྗོན་པ་དང༌། སྲིན་པོའི་རྒྱལ་པོ་ལང་ཀ་མགྲིན་བཅུ་དང༌། དྲི་ཟའི་རྒྱལ་པོ་ཟུར་ཕུད་ལྔ་པ་དང༌།
ནམ་མཁའ་ལྡིང་གི་རྒྱལ་པོ་གསེར་མིག་འཁྱིལ་བ་དང༌། ཀླུའི་རྒྱལ་པོ་རྒྱ་མཚོ་དང༌། གནོད་སྦྱིན་གྱི་རྒྱལ་པོ་འབྲོག་གནས་དང་བརྒྱད་ཀྱིས་བསྐོར་བ་གཙོ་འཁོར་དགུ་བཞུགས། དེའི་གཡས་ན་རིན་པོ་ཆེའི་གཏེར་ལ་མངའ་བརྙེས་པའི་གནོད་སྦྱིན་འབྲོག་གནས་འཇིགས་འཇིགས་ལྟ་བུ། ཞལ་གཅིག་ཕྱག་གཉིས་པ་བཅོམ་ལྡན་འདས་བསྟན་པའི་བདག་པོས་དབུ་བརྒྱན་པ་ལ་རྒྱུན་བཅད་གླང་པོ་ཆེའི་གཟུགས་དང༌། ཤེས་པའི་སྒྲོན་མ་སྤྲེའུ་ཡི་མགོ་ཅན་དང༌། སྲེད་སྤོང་རའི་མགོ་ཅན་དང༌། ཡང་དག་ཤ་བའི་མགོ་ཅན་དང༌། གང་བ་བཟང་པོ་རྟའི་མགོ་ཅན་དང༌། ནོར་བུ་བཟང་པོ་ལུག་གི་མགོ་ཅན་དང༌།
ལྔ་རྩེན་ཕྱུགས་ཀྱི་མགོ་ཅན་དང༌། ལྗོན་པ་རྟའི་མགོ་ཅན་དང་བརྒྱད་ཀྱིས་བསྐོར་བ་གཙོ་འཁོར་བཅུ་བཞུགས། དེའི་གཡས་ན་ཀླུའི་རྒྱལ་པོ་པདྨ་ལ་ཀླུའི་རྒྱལ་པོ་མཐའ་ཡས་དང༌། དུང་སྐྱོང་དང༌། རིགས་ལྡན་དང༌། པདྨ་ཆེན་པོ་དང༌། འཇོག་པོ་དང༌། སྟོབས་ཀྱི་རྒྱུ་དང༌། མ་དྲོས་པ་དང༌། ནོར་རྒྱས་དང་བརྒྱད་ཀྱིས་བསྐོར་བ་གཙོ་འཁོར་དགུ་བཞུགས།
པདྨའི་སྡོང་པོའི་གཡོན་ཕྱོགས་ཀྱི་ལྡུམ་རྫིངས་ཀྱི་འཁྱིལ་ལ། དཔལ་ལྡན་མ་ལྷ་མོ་དུད་སོལ་མ་ཞལ་གཅིག་ཕྱག་བཞི་མ་ལ་འཁོར་ལྷ་མོ་གྲི་ཐོད་བསྣམས་པ་རིགས་མཐུན་བཅུས་བསྐོར་བ་དང་གཙོ་འཁོར་བཅུ་གཅིག་བཞུགས། དེའི་གཡོན་ན་འཛམ་བུའི་གླིང་ལ་སོགས་པར་ཆར་ཆུ་དུས་སུ་འབེབས་ཤིང་འགྲོ་བའི་ལོ་ཏོག་སྨིན་པར་མཛད་པ། དྲང་སྲོང་ཆེན་པོ་ཁྱབ་འཇུག་ཞལ་དགུ་ཕྱག་བཞི་པ། བཅོམ་ལྡན་འདས་རྗེ་བཙུན་ཕྱག་ན་རྡོ་རྗེས་བརྒྱན་པ་ལ་དྲང་སྲོང་ཆེན་པོ་ཉི་མ་དང་ཟླ་བ་དང་ས་སྐྱེས་དང་ལག་པ་དང༌། བླ་མ་དང༌། པ་ཝ་སངས་ཉི་མའི་བུ་དང༌། དུ་བ་མཇུག་རིང་དང་བརྒྱད་ཀྱིས་བསྐོར་བ་གཙོ་འཁོར་བཅུ་བཞུགས། དེའི་གཡོན་ན་ཀླུའི་རྒྱལ་པོ་དུང་སྐྱོང་ལ་ཀླུའི་རྒྱལ་པོ་མཐའ་ཡས་དང༌། རིགས་ལྡན་དང༌།
པདྨ་དང༌། པདྨ་ཆེན་པོ་དང༌། འཇོག་པོ་དང༌། སྟོབས་ཀྱི་རྒྱུ་དང༌། མ་དྲོས་པ་དང༌། ནོར་རྒྱས་དང་བརྒྱད་ཀྱིས་བསྐོར་བ་གཙོ་འཁོར་དགུ་བཞུགས། སྤྱིར་ལྡུམ་རྫིངས་ཀྱི་ལྷོ་ངོས་ན་ལྔ་བཅུ་ང་དགུ་བཞུགས་སོ།། །། དེ་ནས་ནུབ་ཕྱོགས་ཀྱི་པདྨའི་སྡོང་པོའི་གཡས་ཕྱོགས་ཀྱི་ལྡུམ་རྫིངས་ཀྱི་འཁྱིལ་ལ། དཔལ་ལེགས་ལྡན་ནག་པོ་ཞལ་གཅིག་ཕྱག་གཉིས་པ་ལ་འཁོར་ལྷའི་དགྲ་ལྷ་ཆེན་པོ་ཞལ་གཅིག་ཕྱག་བཞི་པ་རིགས་མཐུན་བརྒྱད་ཀྱིས་བསྐོར་བ་གཙོ་འཁོར་དགུ་བཞུགས། དེའི་གཡས་ན་འགྲོ་བའི་དགོས་འདོད་བསྒྲུབ་པ།
དཔལ་ཚོགས་ཀྱི་བདག་པོ་ཞལ་གཅིག་ཕྱག་བཞི་པ་ལ། འཁོར་ཚོགས་བདག་རང་དང་འདྲ་བ་ཞལ་གཅིག་ཕྱག་བཞི་པ་རིགས་མཐུན་བརྒྱད་ཀྱིས་བསྐོར་བ་གཙོ་འཁོར་དགུ་བཞུགས། དེའི་གཡས་ན་ཀླུའི་རྒྱལ་པོ་འཇོག་པོ་ལ་ཀླུའི་རྒྱལ་པོ་མཐའ་ཡས་དང༌། དུང་སྐྱོང་དང༌། པདྨ་དང༌། པདྨ་ཆེན་པོ་དང༌། རིགས་ལྡན་དང༌། སྟོབས་ཀྱི་རྒྱུ་དང༌། མ་དྲོས་པ་དང༌། ནོར་རྒྱས་དང་བརྒྱད་ཀྱིས་བསྐོར་བ་གཙོ་འཁོར་དགུ་བཞུགས།
པདྨའི་སྡོང་པོའི་གཡོན་ཕྱོགས་ཀྱི་ལྡུམ་རྫིངས་ཀྱི་འཁྱིལ་ལ། དཔལ་ལྷ་མོ་གཅེར་བུ་བོང་ཞོན་མ་ཤན་པ་ནག་མོ་ཞལ་གཅིག་ཕྱག་གཉིས་མ་ལ་དབྱར་གྱི་རྒྱལ་མོ་རེ་མ་ཏི་དང༌། དགུན་གྱི་རྒྱལ་མོ་དང༌། སྟོན་གྱི་རྒྱལ་མོ་དང༌། དཔྱིད་ཀྱི་རྒྱལ་མོ་དང༌། ཀླུ་མོ་ཆུ་སྲིན་གདོང་དང་ལྔས་བསྐོར་བ་གཙོ་འཁོར་དྲུག་བཞུགས། དེའི་གཡོན་ན་སེམས་ཅན་ཐམས་ཅད་ལ་ནོར་གྱི་ཆར་པ་ཆེན་པོ་འབེབས་པར་བྱེད་པའི་མགོན་པོ་ཛམ་བྷ་ལ་ལ། གནོད་སྦྱིན་ནོར་བུ་བཟང་པོ་དང༌། གང་བ་བཟང་པོ་དང༌། གཏེར་འཛིན་དང༌།
རྣམ་ཐོས་སྲས་དང༌། ཕུར་བུའི་ཕྲེང་བ་དང༌། ལྐོག་མ་འཁྱིལ་པ་དང༌། སྦྱོར་བའི་དབང་པོ་དང༌། སྤྱོད་པའི་དབང་པོ་དང་བརྒྱད་ཀྱིས་བསྐོར་བ་གཙོ་འཁོར་དགུ་བཞུགས། དེའི་གཡོན་ན་ཀླུའི་རྒྱལ་པོ་སྟོབས་ཀྱི་རྒྱུ་ལ། ཀླུའི་རྒྱལ་པོ་མཐའ་ཡས་དང༌། དུང་སྐྱོང་དང༌། པདྨ་དང༌། པདྨ་ཆེན་པོ་དང༌།
འཇོག་པོ་དང༌། རིགས་ལྡན་དང༌། མ་དྲོས་པ་དང༌། ནོར་རྒྱས་དང༌། བརྒྱད་ཀྱིས་བསྐོར་བ་གཙོ་འཁོར་དགུ་བཞུགས། སྤྱིར་ལྡུམ་རྫིངས་ཀྱི་ནུབ་ཕྱོགས་ན་ལྷ་ལྔ་བཅུ་ང་གཉིས་བཞུགས་སོ།། །། དེ་ནས་བྱང་ཕྱོགས་ཀྱི་པདྨའི་སྡོང་པོའི་གཡས་ཕྱོགས་ཀྱི་ལྡུམ་རྫིངས་ཀྱི་འཁྱིལ་ལ། ཆོས་སྐྱོང་བའི་སྲུང་མ་ཆེན་པོ་དཔལ་མགོན་པོ་མཆོག་སྲེད་ཞལ་གཅིག་ཕྱག་གཉིས་པ་ལ། མགོན་པོ་རྟ་མང་དང༌། སྲིན་པོའི་རྒྱལ་པོ་ལང་ཀ་མགྲིན་བཅུ་དང༌།
གསུང་གི་ངོ་བོ་རྟ་མགྲིན་གྱི་རྒྱུད་བསྐུལ་སྦོ་མགོན་དང༌། སྲས་ལེགས་ལྡན་ནག་པོ་དང༌། གུར་མགོན་དང༌། ཞིང་སྐྱོང་མགོན་པོ་ཀྵེ་ཏྲ་པ་ལ་དང༌། བྱིན་རླབས་ཀྱི་མགོན་པོ་དང་བདུན་གྱིས་བསྐོར་བ་གཙོ་འཁོར་བརྒྱད་བཞུགས། དེའི་གཡས་ན་མིའམ་ཅིའི་རྒྱལ་པོ་ལྗོན་པ་ཞལ་གཅིག་ཕྱག་གཉིས་པ་ཕྱག་ན་བིརྺ་རྒྱུད་མང་སྦྲེང་བ་ལ་འཁོར་སྲས་མཛེས་པ་དང༌། བཙུན་མོ་མདངས་ལྡན་མ་དང༌། བུ་མོ་ཡིད་འཕྲོག་མ་དང༌། འབྱུང་པོའི་རྒྱལ་པོ་དགེ་བ་དང༌། རྗེའི་མགུར་ལྷ་ཆེན་པོ་བཅུ་གསུམ་ལ།
གཉན་ཆེན་པོ་ཐང་ལྷ་དང༌། ཡར་ལྷ་ཤམ་པོ་དང༌། དྭགས་ལྷ་སྒམ་པོ་དང༌། འོད་དེ་གུང་རྒྱལ་དང༌། གཉགས་ལྷ་བྱར་མ་དང༌། མཆིམས་ལྷ་ཐན་ཚོ་དང༌། སྤྱི་ལྷ་སྦྱར་མ་དང༌། སྒྱོག་ཆེན་ལྡོང་ར་དང༌། རྨ་ཆེན་སྤོམ་ར་དང༌། འཛམ་པོ་ཀླུ་བྲུག་དང༌།
ལྷ་བཙུན་མུ་ལེ་དང༌། མིང་གི་ཐ་མ་ར་དང་བརྟེན་པ་གཉིས་དང་བཅུ་བདུན་གྱིས་བསྐོར་བ་ལ་གཙོ་འཁོར་བཅོ་བརྒྱད་བཞུགས། དེའི་གཡས་ན་ཀླུའི་རྒྱལ་པོ་ནོར་རྒྱས་ལ། ཀླུའི་རྒྱལ་པོ་མཐའ་ཡས་དང༌། དུང་སྐྱོང་དང༌། པདྨ་དང༌། པདྨ་ཆེན་པོ་དང༌། འཇོག་པོ་དང༌། སྟོབས་ཀྱི་རྒྱུ་དང༌། མ་དྲོས་པ་དང༌།
རིགས་ལྡན་དང་བརྒྱད་ཀྱིས་བསྐོར་བ་གཙོ་འཁོར་དགུ་བཞུགས། པདྨའི་སྡོང་པོའི་གཡོན་ཕྱོགས་ཀྱི་ལྡུམ་རྫིངས་ཀྱི་འཁྱིལ་ལ། སྲུང་མ་ཆེན་པོ་དཔལ་ལྡན་མ་ཀེའུ་རི་མ་དང༌། ཙེའུ་རི་མ་ལ་སོགས་པ་གནས་ཀྱི་མ་མོ་བརྒྱད། སིང་ང་དང་བྱ་གྷྲི་ལ་སོགས་པ་ཡུལ་གྱི་ཕྲ་མེན་མ་བརྒྱད་དང་བཅུ་དྲུག་རྩ་བའི་ཞལ་དང་དབུ་བཅུ་བདུན་མ་ལ། རྡོ་རྗེ་ཡ་སྦྱིན་དང༌། རྡོ་རྗེ་བསེ་སྦྱིན་དང༌། རྡོ་རྗེ་སྡེ་སྦྱིན་དང༌། རྡོ་རྗེ་ཕག་སྦྱིན་དང༌། བསེའི་ལྷ་མོ་མཆེད་བཞི་དང༌།
རྡོ་རྗེ་གཡུ་བུན་མ་དང༌། རྡོ་རྗེ་གཡའ་མ་སྐྱོང་དང༌། རྡོ་རྗེ་དཔལ་གྱི་ཡུམ་དང༌། རྡོ་རྗེ་བོད་ཁམས་སྐྱོང་དང༌། རྡོ་རྗེ་འཁོར་འབུལ་མ་དང༌། རྡོ་རྗེ་དབྱར་མོ་སིལ་དང༌། རྡོ་རྗེ་སི་ལེ་མ་དང༌། རྡོ་རྗེ་ལ་རོ་སྨན་དང༌། རྡོ་རྗེ་ཡི་གེ་རི་དང༌། རྡོ་རྗེ་གཽ་ཏི་ཤག་དང༌།
རྡོ་རྗེ་ཀུན་གྲགས་མ་དང༌། རྡོ་རྗེ་ཏིང་ངེ་འཛིན་མ་དང༌། བོད་ཁམས་སྐྱོང་བའི་བརྟན་མ་བཅུ་གཉིས། ཀླུ་མོ་ཆུ་སྲིན་གདོང་དང་བཅུ་བདུན་གྱིས་བསྐོར་བ་གཙོ་འཁོར་བཅོ་བརྒྱད་བཞུགས་སོ། ། དེའི་གཡོན་ན་གནོད་སྦྱིན་རྒྱལ་པོ་ཨ་པ་ར་ཙི་ཏ་ཞལ་གཅིག་ཕྱག་གཉིས་པ་ཕྱག་ན་རིན་པོ་ཆེའི་བུམ་པ་བསྣམས་པ་ལ་གནོད་སྦྱིན་མ་ཕུག་གནས་མ་དང༌། མིའི་དཔའ་མོ་དང་གཞོན་ནུ་མ་འཇིག་རྟེན་རྣམ་པར་གྲགས་པ་དང༌། མནའ་མ་གནོད་སྦྱིན་མ་དང༌། ཡིད་དུ་འོང་མ་དང༌། ལྷ་མཛེས་མ་དང༌། ནམ་གྲུ་མ་དང༌།
མུན་ནག་ཆེན་པོ་ན་གནས་པ་ཞེས་བྱ་བའི་གནོད་སྦྱིན་མ་དང༌། གནོད་སྦྱིན་མ་བརྒྱད། རྒྱལ་མ་དང༌། རྣམ་པར་རྒྱལ་མ་དང༌། སྐྲ་ཅན་མ་དང༌། སྐྲ་མཐར་བྱེད་མ་དང་སྲིང་མོ་བཞི། རྩིའི་ལྷ་མོ་གྲུབ་པའི་བློ་གྲོས་མ་བཅུ་གསུམ་གྱིས་བསྐོར་བ་གཙོ་འཁོར་བཅུ་བཞི་བཞུགས། དེའི་གཡོན་ན་ཀླུའི་རྒྱལ་པོ་མ་དྲོས་པ་ལ་ཀླུའི་རྒྱལ་པོ་མཐའ་ཡས་དང༌། དུང་སྐྱོང་དང༌། པདྨ་དང༌།
པདྨ་ཆེན་པོ་དང༌། འཇོག་པོ་དང༌། སྟོབས་ཀྱི་རྒྱུ་དང༌། རིགས་ལྡན་དང༌། ནོར་རྒྱས་དང་བརྒྱད་ཀྱིས་བསྐོར་བ་གཙོ་འཁོར་དགུ་བཞུགས། སྤྱིར་ལྡུམ་རྫིངས་ཀྱི་བྱང་ཕྱོགས་ན་ལྷ་བདུན་ཅུ་དོན་བདུན་བཞུགས་སོ། ། སྤྱིར་ལྡུམ་རྫིངས་ལ་ལྷ་ཉིས་བརྒྱ་བཞི་བཅུ་ཞེ་བདུན་རྒྱལ་པོ་བཞི་བཅུ་ཞེ་བདུན་རྒྱལ་པོ་བཞི་ལྔ་བཅུ་ང་གཅིག་བཞུགས་ཏེ་རྣམ་གྲངས་ཐ་མའོ། ། དེ་ནས་རྡོ་རྗེ་ས་གཞིའི་སྟེང་རི་རྒྱལ་ལྷུན་པོ་ཟུར་བཞི་པའི་སྟེང་ན། ཕྱོགས་བཞིའི་རྒྱལ་པོ་ཆེན་པོ་བཞི་ལས། ཤར་ལྷོའི་མཚམས་ན་དྲི་ཟའི་རྒྱལ་པོ་ཡུལ་འཁོར་སྐྱོང་ཕྱག་ན་རིན་པོ་ཆེའི་པི་ཝང་རྒྱུད་མང་བསྣམས་པ་བཞུགས།
ལྷོ་ནུབ་ཀྱི་མཚམས་ན་གྲུལ་བུམ་གྱི་རྒྱལ་པོ་འཕགས་སྐྱེས་པོ་ཕྱག་ན་ཕས་ཀྱི་རྒོལ་བ་ཐམས་ཅད་འཇོམས་པར་བྱེད་པའི་རིན་པོ་ཆེའི་རལ་གྲི་བསྣམས་པ་བཞུགས། ནུབ་བྱང་གི་མཚམས་ན་ཀླུའི་རྒྱལ་པོ་སྤྱན་མི་བཟང་ཕྱག་ན་དེ་བཞིན་གཤེགས་པའི་རིང་སྲེལ་གྱི་སྙིང་པོ་ཅན་གྱི་མཆོད་རྟེན་དང་སྦྲུལ་ཞགས་བསྣམས་པ་བཞུགས། བྱང་ཤར་གྱི་མཚམས་ན་གནོད་སྦྱིན་གྱི་རྒྱལ་པོ་རྣམ་ཐོས་སྲས་ཕྱག་ན་རིན་པོ་ཆེ་སྣ་ཚོགས་འབྱུང་བའི་ནེའུ་ལེའི་རྐྱལ་བ་དང༌། ཕ་རོལ་གྱི་དཔུང་བཟློག་པར་བྱེད་པའི་མདུང་དར་བསྣམས་པ་བཞུགས་སོ།། །། སྤྱིར་བང་རིམ་དེ་དག་ལ་ཀ་བ་བརྒྱད་ཅུ་ཐམ་པ་ཡོད་པ་ལས། རིགས་ལྔའི་ཀ་བ་ཕྱག་མཚན་གྱིས་སྤྲས་པ་བཅུ་དྲུག ལྷ་བཞུགས་པའི་ཀ་བ་དྲུག་ཅུ་རྩ་བཞི་ཡོད་པ་ལས། ནང་དུ་གཟིགས་པའི་མཆོད་པའི་ལྷ་མོ་དྲུག་ཅུ་རྩ་བཞི་པོ་དེ་དག་ལ་མཚན་མེད་དེ་ཕྱག་ན་རིན་པོ་ཆེའི་དོ་ཤལ་ཐོགས་པ་ཤ་སྟག་གོ། ། བང་རིམ་དུ་ཕྱེ་བའི་ལྷའི་རྣམ་གྲངས་ནི་དཀྱུས་ཉིད་ན་གསལ་ལོ། ། ཕྱོགས་ཕྱོགས་སུ་རྣམ་པར་ཕྱེ་ན་ཤར་ཕྱོགས་ན་གྲངས་ལྔ་བརྒྱ་བཞི་བཅུ་ཞེ་བརྒྱད་བཞུགས་སོ།། །།
ལྷོ་ཕྱོགས་ན་ལྔ་བརྒྱ་ཉེར་གསུམ་བཞུགས་སོ། ། ནུབ་ཕྱོགས་ན་ལྔ་བརྒྱ་བཅུ་བདུན་བཞུགས་སོ། ། བྱང་ཕྱོགས་ན་ལྷ་ལྔ་བརྒྱ་བདུན་ཅུ་དོན་གསུམ་བཞུགས་སོ།། །། སྤྱིའི་རྣམ་པ་ལ་འདྲ་ཚུལ་གྱི་བྱེ་བྲག་ནི་འདི་དག་ཡོད་དེ། འོག་རྡོ་རྗེའི་ས་གཞི་དེ་ནི་གཞི་མཉམ་པ་གསེར་དྲི་མ་མེད་པའི་རང་བཞིན་ཅན་འོད་འཁྱིམས་པ་དག་ཅིང་གཙང་བ་ལ། ཕྱོགས་བཞིའི་ལྡུམ་རྫིངས་ཀྱི་འཁྱིལ་ལ་ལྕུ་གུ་གྱེས་པ་རྣམས་དང༌། འཁྱིལ་བར་རྣམས་སུ་གླང་པོ་ཆེའི་ཟུང་འཇིང་བསྣོལ་བ་དང༌། རྟ་མཆོག་རིན་པོ་ཆེ་ཟུང་རྩེ་བ་དང༌། མཛེས་པའི་རྨ་བྱ་ཟུང་དལ་གྱི་གནས་པ་དང༌། འཇོ་སྒེག་དང་བཅས་པའི་ཤང་ཤང་ཟུང་ཕན་ཚུན་དུ་རྩེ་བ་དང༌།
ཐོགས་པ་མེད་པའི་དུང་སྒྲིལ་མ་དང༌། བཀྲ་ཤིས་ཀྱི་ཉ་རྒྱུག་སྐོར་བྱེད་པ་ལ་སོགས་པ་རྣམས་ཀྱི་གཟུགས་བརྙན་སྣ་ཚོགས་པ་གསལ་བས། དང་ཞིང་རྙོག་པ་མེད་པ་རླུང་གིས་མ་སྐྱོད་པ་མཚོ་ཆེན་པོ་དང་འདྲ་བའོ། ། རྣམ་པ་གཞན་དུ་ན་དེའི་ཐ་མར་ཁ་ཁྱེར་སོར་བཞི་པ་ཐུར་དུ་འཕྱང་བས་ན་གསེར་གྱི་མཎྜལ་ཆེན་པོ་དང་ཡང་འདྲ་ལ། ཕྱོགས་བཞིར་རྡོ་རྗེའི་རྭ་བཞི་དང་ལྡན་པས་སྣ་ཚོགས་རྡོ་རྗེ་རྒྱ་གྲམ་པར་གནས་པའི་དབུས་ཀྱི་ལྟེ་བ་ལ་པདྨའི་སྡོང་པོ་ཆེན་པོ་འཁྲུངས་པའི་ཡལ་ག་ལྡུམ་རྫིངས་ཀུན་ཏུ་འཁྱིལ་བ་ཕྱོགས་བཅུར་འདབ་མ་རྒྱས་པའི་པདྨ་རྣམས་ལ་ལྷ་རྣམས་བཞུགས་ཤིང༌། དབུས་སུ་ཨུཏྤལ་ཆེན་པོའི་གེ་སར་ལས་མེ་ཏོག་བིམ་པ་ཆེན་པོ་མཐོན་པོའི་རྩེ་མོར་རིན་པོ་ཆེ་འབར་བའི་འབྲས་བུ་བསྐྲུན་པ་ལྟར་ཡོད་དེ། སྤྱིའི་རྣམ་པ་ལ་བལྟས་ན་རྡོ་རྗེ་རིན་པོ་ཆེའི་སྡོང་པོ་ཆེན་པོ་ཀུན་ཏུ་རྒྱས་པ་འོད་འབར་བ་ལས། རིན་པོ་ཆེ་སྣ་ཚོགས་པའི་ཆར་འབེབས་པ་འདྲའོ། ། དེ་ནས་བང་རིམ་རིམ་པ་དྲུག་ཏུ་ཡོད་པ་ལས། དེ་ཡང་བད་བར་རྣམས་ལ་ངོས་རེ་རེ་ལ་ལིང་རྩེ་ལྔ་ལྔ།
དེ་དག་གི་དབུས་ན་ལྷ་རྣམས་བཞུགས་ཤིང་ལིང་རྩེ་རེ་རེ་ལ་ཀ་བ་ཟུང་རེར་ལྡན་པ། བད་གདོང་ལན་ཁན་རྣམས་སུ་རྡོ་རྗེའི་གདུང་རྒྱུད་དང༌། པདྨ་དང་ནོར་བུ་མེ་ཤེལ་དུ་མ་དང༌། མཛེས་པའི་རི་དྭགས་ཆོས་ཀྱི་འཁོར་ལོ་གདུགས་ཅན་གཞལ་ཡས་ཁང་རྩེག་མ་ཁོར་ཡུག་ཏུ་ཡོད་པ་ལྟར་མངོན་ཏེ། སྤྱིའི་རྣམ་པ་ལ་བལྟས་ན་ལོགས་བཞི་ཟུར་བཞི་དང་ལྡན་པ་སྟེ་སྤྱི་བསྡུས་རིན་པོ་ཆེའི་ཟ་མ་ཏོག་ཆེན་པོས་མཛེས་པའི་གཞལ་ཡས་ཀྱི་ཁང་ཆེན་པོ་འདྲའོ། ། དེ་ནས་ཕྱོགས་རྣམས་ལ་བལྟས་པའི་ཚེ་ཕྱོགས་རེ་རེ་ལོགས་བཞི་ལོགས་ཐུང་བརྒྱད་དང་ལྡན་པ། ཡར་པདྨ་ཆེན་པོ་གྱེན་དུ་བསྐོར་བ་ལྟར་ཡོད་པའི་སྟེང་ན་ལྷ་བཞུགས་པ་དེ་རྣམས་ནི་ཟེ་ཧྲོག་གི་ཚུལ་དུ་བརྒྱན་པའི་དབུས་ན་གདུང་ཁང་ཆེན་པོ་རྒྱབ་ཡོལ་གདུགས་དང་བཅས་པས་མཛེས་ཤིང༌། ལོགས་ལ་བཞུགས་པའི་ལྷ་རྣམས་ནི་ཞལ་ཕྱག་ཐ་དད་པ། བཞུགས་ཚུལ་རིགས་མི་འདྲ་བ། གཟིགས་ཚུལ་མཐའ་ཡས་པ་རེ་རེ་ལ་ཡང་བལྟ་བས་ངོམས་མི་ཤེས་ཏེ།
སྤྱིའི་རྣམ་པ་ལ་བལྟས་ན་རིན་པོ་ཆེའི་ཁྲི་ཁྱད་པར་དུ་འཕགས་པ་རྨད་དུ་འབྱུང་བ་རྒྱན་ཐམས་ཅད་ཀྱིས་བརྒྱན་པ་ལ། ཆོས་ཀྱི་རྒྱལ་པོ་དེ་ཉིད་འཁོར་ལོས་བསྒྱུར་བའི་རྒྱལ་པོའི་ཆ་ལུགས་སུ་ཅོད་པན་སྤྱི་བོར་བཅིངས་ཏེ། རྒྱལ་བ་ལོངས་སྤྱོད་རྫོགས་པ་སྐུའི་རྣམ་པར་བཞུགས་པ་འདྲའོ། ། དེ་ནས་ཟུར་རྣམས་ལ་བལྟས་པའི་ཚེ། ཟུར་བཞི་ཟུར་ཐུང་བརྒྱད་དང་ལྡན་པ་ལས་ལོགས་དང་ཟུར་རྣམས་ཕྱེད་ཕྱེད་གོང་འོག་རིམ་པ་མ་འདྲེས་པར་གསལ་བའི་དབུས་ན་བུམ་པ་ཡན་ཆད་ཐ་ལ་མངོན་པར་འཕགས་པས་དཔལ་ལྷ་ལས་བབས་པའི་མཆོད་རྟེན་འདྲ་ལ། ཟུར་ལ་བཞུགས་པའི་ལྷ་རྣམས་ནམ་མཁའི་དབྱིངས་ནས་འགྲོ་བ་འདུལ་བའི་སྤྲུལ་པ་འགྱེད་པ་ལྟར་མངོན་ཏེ། རྗེ་བཙུན་མ་རྣམས་ནི་སྐད་ཅིག་གིས་མདུན་དུ་བྱོན་པ་དང་འདྲ་ལ། རྗེ་བཙུན་སྤྱན་རས་གཟིགས་རྣམས་ནི། སུ་ནི་སྐལ་བ་དང་ལྡན། སུ་ནི་ངན་སོང་ལས་བཏོན།
སུ་ནི་མྱ་ངན་ལས་འདས་པ་ལ་གཞོལ་སྙམ་དུ་ཉིན་མཚན་དུས་དྲུག་ཏུ་དགོངས་པ་ལྟར་བཞུགས་སོ། ། ཁྲོ་བོའི་རྒྱལ་པོ་རྣམས་ནི་བར་ཆད་བསྲུང་བའི་ཚུལ་གྱིས་ཞུམ་པ་མེད་པར་གནས་ལ། ལྷའི་བུ་རྣམས་ནི་ཚིགས་སུ་བཅད་པའི་དབྱངས་ཀྱིས་ཉེ་བར་བསྐུལ་བ་འདྲ་ཞིང༌། ཐུབ་པ་དྲང་སྲོང་ཆེན་པོ་རྣམས་ནི་ཤིས་པ་བརྗོད་པའི་ཚུལ་ཅན་དུ་བཞུགས་པ། རྒྱལ་པོ་བཞི་པོ་དེ་དག་ནི་རིན་པོ་ཆེའི་རིགས་ཐམས་ཅད་ཀྱིས་སྐུ་ལ་བརྒྱན་པ། ཕ་རོལ་གྱི་དམག་གི་དཔུང་བཟློག་པ་ལྟར་ཆས་སུ་ཞུགས་ཤིང་འགྱིང་སྟབས་དང་ལྡན་པ། དར་གྱི་གོས་རྣམ་པ་མང་པོའི་ལྷབ་ལྷུབ་ཅན་རླུང་གིས་ཅུང་ཟད་བསྐྱོད་པའི་ཚུལ་དུ་ཡོད་པ། དར་དཔྱངས་ཀྱི་ཅོད་པན་གྱིས་མཛེས་པ། སྐུ་ལ་འོད་འབར་ཞིང་གཟི་བརྗིད་ཆེན་པོ་དང་ལྡན་ཏེ་ཞུམ་པ་མེད་པའི་ཚུལ་དུ་བཞུགས་པའོ།། །། བད་གདོང་དེ་དག་ལ་རིན་པོ་ཆེ་པདྨ་རཱ་གའི་ཕྲ་བཏབ་པ་རྣམས་ནི།
མེའི་ཕུང་པོ་ཆེན་པོ་འབར་བ་དང་འདྲ་ལ། གཞན་རིན་པོ་ཆེའི་ཕྲའི་རིགས་རྣམས་ནི་བགྲང་བ་ལས་འདས་ཏེ། དཔེར་ན་ནམ་མཁའ་དག་པ་ལ་སྐར་མའི་ཚོགས་ཀྱི་སྤྲས་པ་དང་འདྲའོ། ། ལྷོ་བྱང་གི་ཚངས་ཐིག་དང་འགྲོས་གཅིག་ཏུ། འོད་འབར་བ་ལྟ་བུའི་རྒྱབ་ཡོལ་མཆིས་ཤིང༌། ཐམས་ཅད་ཀྱང་འཛམ་བུ་ཆུ་བོའི་གསེར་གྱི་ཁ་དོག་དུ་འདུག་པས། རིན་པོ་ཆེའི་རི་བོ་ཆེན་པོ་ལྟར་གསལ་ལོ།། །། བདག་དང་འཁོར་འདས་ཐམས་ཅད་ཀྱིས། དུས་གསུམ་དུ་བསགས་པ་དང་ཡོད་པའི་དགེ་བའི་རྩ་བ་འདིས། བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག
དེ་དེ་ཁོ་ན་བཞིན་དུ་གྱུར་ཅིག དེ་དེ་ཁོ་ན་བཞིན་དུ་གྱུར་ཅིག དེ་དེ་ཁོ་ན་བཞིན་དུ་གྱུར་ཅིག། །།
༡༡༽ ༄། །བྱང་ཆུབ་མཆོག་ཏུ་སེམས་བསྐྱེད་པའི་ཆོ་ག་བསིལ་བྱེད་ཙན་དན་གྱི་ཕྲེང་བ།། ན་མོ་རཏྣ་གུ་རུ། རྒྱལ་བ་འཇིག་རྟེན་རྣམ་འདྲེན་རིན་པོ་ཆེ། ། ཡོན་ཏན་རབ་རྫོགས་བསོད་ནམས་ཡེ་ཤེས་མཛོད། ། མཐའ་བྲལ་འོད་གསལ་རྣམ་དག་ཆོས་ཀྱི་སྐུ། ། མཉམ་མེད་འགྲོ་མགོན་ཞབས་ཀྱི་པདྨོར་འདུད། །
མགོན་པོ་དེས་གསུངས་བདེ་གཤེགས་དྲི་མེད་ལམ། ། བྱང་ཆུབ་སེམས་གསུམ་རྒྱལ་སྲས་ཀྱིས་བསྟེན་པ། ། འཁོར་འདས་བདེ་ལེགས་དཔག་མེད་འབྱུང་གནས་འདི། ། མི་དབང་བཀའ་བཞིན་དེང་འདིར་བྲི་བར་བྱ། ། འདི་ལྟར་བདག་གིས་མངོན་སུམ་དུ་མཐོང་ཞིང་ཐོས་པས། འཛམ་བུའི་གླིང་གི་དབུས་ཀྱི་སའི་སྒང༌། མ་ག་དྷའི་བྱང་ཕྱོགས་ཁ་བ་ཅན་གྱི་ལྗོངས། ཐུབ་པའི་འཁོར་རྣམ་པ་བཞིའི་རྟེན་གནས། རྡོ་རྗེ་གདན་གཉིས་པ། འབྲི་གུང་དཔལ་གྱི་ནགས་ཁྲོད་དུ།
འཇིག་རྟེན་དུ་སངས་རྒྱས་དངོས་སུ་བྱོན་པའི་བླ་མ་དམ་པ། ཆོས་ཀྱི་སྐུ་མཉམ་པ་ཉིད་ལ་རྟག་ཏུ་བཞུགས་པ། ཤེས་བྱའི་དཀྱིལ་འཁོར་རྒྱུ་འབྲས་ཀྱི་རྟེན་འབྲེལ་མངོན་དུ་གྱུར་པ། འཇིག་རྟེན་ཚངས་པ་དང་ལྷར་བཅས་པས་ཞབས་ལ་བཏུད་པ། ཐུབ་པའི་བསྟན་པ་འདི་ལ་ཐུགས་རྗེ་ཆེན་པོ་ཚད་མེད་པས་མ་འོངས་པ་ན་འབྱོན་པ། རྗེ་བཙུན་བྱམས་མགོན་གྱི་འཁོར་འདུས་པ་དང་པོ་དང་མཉམ་པའི་གདུལ་བྱ་སྨིན་པ་དང་གྲོལ་བར་མཛད་པ། འཇིག་རྟེན་མགོན་པོ་རིན་པོ་ཆེའི་དེའི་སྤྱན་སྔར་ཕྱོགས་ཐ་དད་པ་ནས་ལྷག་པའི་སྐྱེ་བོ་འབུམ་ཕྲག་དུ་མ་འདུས་ནས། འཛམ་བུའི་གླིང་གི་བཅུད་ཀྱི་སྙིང་པོ་རྫས་དང་ཡོ་བྱད་ཕྱི་དང་ནང་གི་མཆོད་པ་ལུས་དང་ལོངས་སྤྱོད་དགེ་བའི་རྩ་བ་དང་བཅས་པས་མཆོད་ནས། དད་པ་དང་གུས་པའི་ཤུགས་ཆེན་པོས་བྱང་ཆུབ་མཆོག་ཏུ་སེམས་བསྐྱེད་པ་ཞུས་པ་ལ། བརྩེ་བ་ཆེན་པོའི་སྤྱན་གྱིས་གཟིགས་ཏེ།
གདུལ་བྱ་དེ་དག་གི་དོན་གཉིས་འགྲུབ་པ་ལ་ཐུགས་དགྱེས་པར་གནང་ནས། ཉིད་ཀྱི་གདན་སེང་གེའི་ཁྲི་ཆེན་པོ་ཤིན་ཏུ་བརྟན་པ་བླ་རེ་དང་གདུགས་ཀྱིས་ཕུབ་ཅིང་དར་གྱི་ལྡ་ལྡི་དཔྱངས་པ། གདན་ནང་ཚངས་ཅན་རེག་ན་བདེ་བ། རྣམ་པ་དུ་མ་བཏིང་བ་ལ་སྟོན་པའི་སྐུ་མཚན་དཔེས་བརྒྱན་པ་འོད་ཀྱི་རང་བཞིན་ཅན་མངོན་དུ་མཛད་དེ། ཕྱག་དང་མཆོད་པ་སྔོན་དུ་འགྲོ་བས་སྐུ་དྲང་པོར་བསྲང་ཏེ་སྐྱིལ་མོ་ཀྲུང་གིས་བཞུགས་ནས་གདུལ་བྱ་དེ་དག་གི་ཁམས་དང་དབང་པོ་ལ་གཟིགས་ཏེ། ཞལ་གྱི་དཀྱིལ་འཁོར་དུང་གི་ཚེམས་བར་ནས་ལྗགས་ཀྱི་དབང་པོ་བཀྲམ་སྟེ་འདི་སྐད་དུ་གསུངས་སོ། ། རྟེན་གྱི་གང་ཟག་སེམས་བསྐྱེད་པར་འདོད་པས། གནས་ཁང་ཕྱག་དར་དང་བརྐྱང་ནུལ་བྱས་ལ་བླ་རེ་བྲེས། ཇོ་བོ་བྱང་ཆུབ་ཆེན་པོའི་རྟེན་བཀྲམ། མཆོད་པ་རྒྱ་ཆེན་པོ་བཤམས།
གཏོར་མ་ཆེན་པོ་དང༌། གཏོར་ཆུང་གཉིས་བཅའ། སློབ་དཔོན་གདན་མཐོན་པོ་ལ་བཞུགས་ལ། རྡོ་རྗེ་དྲིལ་བུ་དང༌། འཐོར་ནས་དང༌། ཡོན་གྱི་མེ་ཏོག་ཚགས་བྱ། སློབ་དཔོན་གྱིས་གཏོར་མ་ཆེན་པོ་དེ་ཆོས་སྐྱོང་བའི་སྲུང་མ་ཟུར་བསྔོས་ཤིག་བྱས་ལ། གཏོར་ཆུང་དེ་གནས་དེ་ལ་ཡོད་པའི་མི་མ་ཡིན་པ་དང་གནོད་བྱེད་ལ་བྱིན་ལ། གནོད་པ་མ་བྱེད་པར་སྟོང་གྲོགས་གྱིས་ཤིག་པར་བཀའ་བསྒོ། སྤྱིར་ཟབ་མོ་སྟོན་པ་ལ་སྲུང་བའི་འཁོར་ལོ་དགོས་པས་མཚན་ཉིད་པ་རྣམས་རྒྱལ་བའི་ཡུམ་རྒྱས་པར།
དེ་བཞིན་གཤེགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་གསུངས་པ་ལ། བདུད་སྡིག་ཅན་གྱིས་དཔུང་གི་ཚོགས་ཡན་ལག་བཞི་སྤྲུལ་ནས་བར་དུ་གཅོད་པའི་ཕྱིར་འོངས་པས། ལྷའི་དབང་པོ་བརྒྱ་བྱིན་གྱིས་རིག་སྟེ་ཤེས་རབ་ཀྱི་ཕ་རོལ་ཏུ་ཕྱིན་པ་ཡིད་ལ་བྱས་པས། གནོད་པ་མེད་པར་དེ་ཉིད་ནས་ཕྱིར་ལོག་པར་གསུངས་པ་དེའི་རྗེས་སུ་འབྲངས་ནས་ཆོས་ཐུན་གྱི་མགོར་ཤེས་རབ་སྙིང་པོ་ཚར་གསུམ་གསུམ་འདོན་པ་དང༌། གསང་སྔགས་སུ་ཁྲོ་བཅུ་རོལ་པའི་མཚམས་དང༌། འབྲུ་དྲུག་མཚོན་དྲུག་གི་མཚམས་དང༌། ཡུམ་ལྔ་ཁྲག་འཐུང་མ་ལྔའི་མཚམས་དང༌། རྡོ་རྗེ་གུར་དང་མེ་རི་འབར་བ་ལ་སོགས་པ་གསུངས་པ་ཡིན་མོད་ཀྱི། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ་བླ་མ་རིན་པོ་ཆེ་འཇིག་རྟེན་གསུམ་གྱི་མགོན་པོའི་ཞལ་སྔ་ནས། འདིར་བཅོམ་ལྡན་འདས་ཀྱིས་སྲུང་བའི་འཁོར་ལོ་དཔག་ཏུ་མེད་པ་གསུངས་ཀྱང༌།
རྣལ་འབྱོར་སྲུང་བ་དང༌། བར་ཆད་སྲུང་བ་གཉིས་ལས། རྣལ་འབྱོར་སྲུང་བ་ཉན་ཐོས་དང་རང་སངས་རྒྱས་ཐེག་པ་དམན་པ་ལས་སྐྱོབ་པ་དང༌། བར་ཆད་སྲུང་བ་མི་དང་མི་མ་ཡིན་པའི་གནོད་པ་འཇིགས་པ་ཆེན་པོ་བརྒྱད་དམ་བཅུ་དྲུག་ལས་བསྲུང་བ་དང་སྐྱོབ་པར་བྱེད་པ་ཡིན་ཏེ། དེ་གཉིས་ཀའི་སྲུང་བ་མཆོག་ཏུ་གྱུར་པ་བྱང་ཆུབ་ཀྱི་སེམས་ལགས་གསུངས་པས། ཡང་བྱང་ཆུབ་མཆོག་ཏུ་སེམས་བསྐྱེད་པ་ཞིག་མཛད་པར་ཞུ་འཚལ་ལགས། བདག་ཅག་ཐམས་ཅད་ལ་སྡང་བར་བྱེད་པའི་དགྲ། གནོད་པར་བྱེད་པའི་བགེགས། ཐར་པ་དང་ཐམས་ཅད་མཁྱེན་པའི་བར་དུ་གཅོད་པ་བྱེད་པ་ཐམས་ཅད་བདག་གི་མ་ཡིན། སེམས་ཅན་ཐམས་ཅད་ཀྱང་བདག་གི་མ་ཡིན།
མ་གནོད་པར་བྱེད་པ་འདི་དག་གིས་གཙོ་བོ་བྱས་པའི་མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་སྐྱིད་ཕུན་སུམ་ཚོགས་པ་དང་ལྡན། སྡུག་བསྔལ་ཐམས་ཅད་དང་བྲལ། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ། དེའི་ཆེད་དུ་བདག་གིས་སྤྱིར་སངས་མ་རྒྱས་ཀྱི་བར་དུ་ལུས་ངག་ཡིད་རྣམ་པ་གསུམ་པོ་འདི་དགེ་བ་ལ་བཀོལ། མ་ཤིའི་བར་དུ་ལུས་ངག་ཡིད་གསུམ་དགེ་བ་ལ་བཀོལ། དུས་དེ་རིང་ནས་བཟུང་སྟེ་ཉི་མ་སང་ད་ཙམ་གྱི་བར་དུ་ལུས་ངག་ཡིད་གསུམ་པོ་དགེ་བ་ལ་བཀོལ་སྙམ་པའི་དམ་བཅའ་རེ་རེ་མཛོད། དེ་ནས་ཡུལ་རིས་དང་རྒྱལ་ཁམས་འདི་ཐམས་ཅད་ཇོ་བོ་ཐུགས་རྗེ་ཆེན་པོ་རྗེ་བཙུན་སྤྱན་རས་གཟིགས་དབང་ཕྱུག་གི་སྐུ་ཤིན་ཏུ་ཆེ་བ་ཞིག་ཏུ་བསྒོམ། དེའི་ཐུགས་ཀར་རྗེ་བཙུན་ཁྲོ་བོའི་རྒྱལ་པོ་མི་གཡོ་བའི་སྐུ་ཆེ་བ་ཞིག་བསྒོམ། དེའི་ཐུགས་ཀར་རང་ཉིད་སོ་སོའི་ཡི་དམ་གྱི་ལྷར་བསྒོམ། འདིའི་མིང་ལ་གཏུམ་པོ་སུམ་བརྩེགས་ཀྱི་མན་ངག་བགྱི་བ་ལགས།
དེ་ལྟར་སྲུང་འཁོར་འདི་མ་བསྒོམས་ན་བར་གཅོད་འབྱུང་བས། སྔོན་དགེ་བའི་བཤེས་གཉེན་གླང་རི་ཐང་པས་བླ་གབ་མེད་པར་སེམས་བསྐྱེད་བྱས་པར་གྲྭ་པ་གཅེས་པ་བདུན་དུས་གཅིག་ལ་ཤི་སྐད། ང་འབུས་ཀྱང་གོང་སླད་དུ་བླ་གབ་མེད་པར་སེམས་བསྐྱེད་མ་ཕོད་ནས་ཡོལ་བས་འགེབས་པ་ཚུན་ཆད་བགྱིས་ཏེ། དུས་ཕྱིས་སྲུང་འཁོར་འདི་བྱས་ནས་བླ་གབ་མེད་པར་ཡང་བྱས་ཏེ་ལེགས་པར་བྱུང་བས་ཁྱེད་ཀྱིས་ཀྱང་དེ་བཞིན་དུ་མཛད་པར་ཞུ། དེ་ནས་སོ་སོའི་ཐུགས་དམ་ལ་མཉམ་པར་བཞག དེ་ནས་ཆོས་གསན་པར་ཞུ་འཚལ་ལགས། བུ་ཀུན་ངེད་རང་ཕ་སྤད་ཀྱི་ཤི་ཚིག་གསང་གཏམ་དུ། འཇིག་རྟེན་འདིར་ཡུན་རིང་དུ་མི་སྡོད། མྱུར་དུ་འཆི་བའི་ཆོས་ཅན་ཡིན། འོ་ན་ཤི་བ་གཅིག་པུས་ཆོག་གམ་སྙམ་ན་དེས་མི་ཆོག་སྟེ།
ཐོག་མ་མེད་པའི་དུས་ནས་ལས་ཀྱི་འབྲས་བུས་ཁམས་གསུམ་གྱི་འཁོར་བར་འཁོར་ཡང་བདེ་བ་དང་སྐྱིད་པའི་གནས་མ་རྙེད་པས་དུས་གཏན་དུ་བདེ་བ་དང་སྐྱིད་པའི་ཐབས་གཅིག་བཙལ་དགོས། གཏན་དུ་བདེ་བ་དང་སྐྱིད་པ་དེ་ཡང་སངས་རྒྱས་མ་གཏོགས་པ་གཞན་མེད་པས། ཉན་ཐོས་དང་རང་སངས་རྒྱས་ཀྱི་བྱང་ཆུབ་ཀྱང་གནས་སྐབས་ཀྱི་འབྲས་བུ་ཡིན་ཏེ། དེ་ལྟར་ཡང༌། ཐེག་པ་གསུམ་གྱི་ངེས་འབྱུང་ལ། ཐེག་པ་གཅིག་གི་འབྲས་བུར་གནས། ། ཞེས་གསུངས་པས་རྫོགས་པའི་སངས་རྒྱས་ཐོབ་པར་མི་བྱ་བའི་ཐབས་མེད། སངས་རྒྱས་ཐོབ་པར་བྱེད་པ་ལ་སངས་རྒྱས་ཐོབ་པའི་རྒྱུ་ངེས་པ་མེད་ན་མི་འབྱུང་བའི་རྒྱུ་འབྲས་བྱང་ཆུབ་ཀྱི་སེམས་ལགས་པས། འདི་ཡོད་ན་གནས་སྐབས་ཀྱི་འབྲས་བུ་འཁོར་བ་དང་མྱ་ངན་ལས་འདས་པའི་བདེ་སྐྱིད་དང་ཡོན་ཏན་ཐམས་ཅད་འབྱུང་ཞིང༌། མཐར་ཐུག་རྫོགས་པའི་བྱང་ཆུབ་ཐོབ་པར་ངེས་པ་ལགས་པས་དེ་ལྟ་བུའི་བྱང་ཆུབ་ཀྱི་སེམས་དེ་བསྐྱེད་པའི་དོན་དུ་བླ་མ་ལ་གསོལ་བ་གདབ་པས།
ཁྱེད་ཀྱིས་བླ་མ་ལ་ཡང་དག་པར་རྫོགས་པའི་སངས་རྒྱས་ཀྱི་འདུ་ཤེས་བསྐྱེད། མཆོད་པ་དཔག་ཏུ་མེད་པ་ཐམས་ཅད་ཀྱིས་མཆོད་ཅིག ཇི་སྙེད་སུ་དག་ཚར་གཅིག་དང་རོལ་ཆེན་བྱ། རང་གི་ལུས་དང་ལོངས་སྤྱོད་ཐམས་ཅད་ལྟོས་པ་མེད་པར་སིང་གིས་དབུལ། མེ་ཏོག་རེ་རེ་ཕྱག་ཏུ་སྣོམས་ལ་རྗེས་ཟློས་མཛོད་ཅིག སློབ་དཔོན་དགོངས་སུ་གསོལ། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྣམས་དང༌། ས་ཆེན་པོ་ལ་རབ་ཏུ་བཞུགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་ཇི་ལྟར་ཐུགས་རིན་པོ་ཆེ་བསྐྱེད་པར་མཛད་པ་དེ་བཞིན་དུ། སློབ་དཔོན་གྱིས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་མཛད་དུ་གསོལ། ཞེས་ལན་གསུམ་བརྗོད་ཅིང་མེ་ཏོག་གཏོར།
འཐོར་བའི་དུས་སུ་བླ་མའི་དབུ་གཙུག་གི་སྟེང་དུ་མེ་ཏོག་གི་གདུགས་ཆེན་པོར་གྱུར་པར་བསྒོམས་ཏེ། དེ་ལྟར་ཡང་མེ་ཏོག་གང་གིས་ཁྱོད་ལ་མངོན་གཏོར་བས། ། ཕྱོགས་ཀུན་ཏུ་ཡང་དེ་དག་གདུགས་གྱུར་ཏེ། ། དུས་ཀུན་བདེ་བའི་འབྱུང་གནས་ཞིང་དུ་ནི། ། རྐང་གཉིས་མཆོག་གི་དབུ་ལ་གདུགས་སུ་ཤོག ། ཅེས་གསུངས་པ་ལྟར་བསྒོམ་ལ་སོ་སོའི་སྤྱི་བོར་གཏོར། དེ་ལ་སྤྱིར་བྱང་ཆུབ་ཀྱི་སེམས་སྐྱེ་བར་བྱེད་པ་ལ་རྒྱུ་རྐྱེན་རྣམ་པ་གཉིས་འཛོམས་དགོས། སེམས་སྐྱེ་བྱེད་ཀྱི་རྒྱུ་ཐུབ་པའི་གསུང་རབ་ཏུ། རྒྱལ་དང་རྒྱལ་བའི་ཆོས་ལ་དད་གྱུར་ཅིང༌། ། སངས་རྒྱས་སྲས་ཀྱི་སྤྱོད་ལ་དད་བྱེད་ལ། །
བྱང་ཆུབ་བླ་ན་མེད་པ་དད་གྱུར་ན། ། སྐྱེས་བུ་ཆེན་པོ་རྣམས་ཀྱི་སེམས་སྐྱེའོ། ། ཞེས་གསུངས་པས་སངས་རྒྱས་ཀྱི་ཡོན་ཏན་མཐོང་བ་དང་ཐོས་པ་ལ་བསྟེན་ནས་དེ་ལྟ་བུ་ཐོབ་པར་འདོད་པས་སེམས་སྐྱེ་བ་དང༌། ཆོས་ལ་བརྟེན་པ་དང༌། དགེ་འདུན་ལ་བརྟེན་པ་སྐྱེ་བ་དང༌། སེམས་ཅན་རྣམས་ཀྱི་ཉེས་པ་དང་སྡུག་བསྔལ་མཐོང་བ་ལ་བརྟེན་ནས་བྱང་ཆུབ་སེམས་སྐྱེ་བ། སྔོན་བཅོམ་ལྡན་འདས་དམྱལ་བའི་མེའི་ཤིང་རྟ་འདྲེན་པའི་གྱད་དུ་སྐྱེ་བ་བཞེས་པ་ན། གྲོགས་པོས་ཤིང་རྟ་འདྲེན་པར་མ་ནུས་པ་ལ་སྙིང་རྗེ་ཆེན་པོ་སྐྱེས་པས་སུམ་ཅུ་རྩ་གསུམ་དུ་སྐྱེས་པ་ལྟ་བུ་དཔག་ཏུ་མེད་པ་གསུངས་ཀྱང༌། ཇོ་བོ་ཆེན་པོས་མདོར་བསྡུས་པ་རྣམ་པ་བཞིར་གསུངས་པས་དེ་ཡང་བསོད་ནམས་ཀྱི་ཚོགས་རྒྱ་ཆེན་པོ་བསགས་པ་དང༌། སྐྱབས་སུ་འགྲོ་བ་ཁྱད་པར་ཅན་བྱས་པ་དང༌།
ཚད་མེད་པ་བཞིས་བློས་སྦྱངས་པ་དང༌། རྒྱུའི་གཙོ་བོ་བླ་མ་ལ་ཡང་དག་པར་རྫོགས་པའི་སངས་རྒྱས་ཀྱི་འདུ་ཤེས་སྐྱེས་པ་དང་བཞི་ཡིན་པ་ལ། ཁྱེད་ལ་རྒྱུ་བཞི་པོ་མ་ཚང་བ་མེད་དེ། འདིར་འབྲས་བུས་རྒྱུ་དཔག་ན། བཅོམ་ལྡན་འདས་ཀྱི་ཡེ་ཤེས་ཕྱག་རྒྱའི་མདོ་ལས། སངས་རྒྱས་བརྒྱ་སྟོང་ལ་མཆོད་དང་བསྙེན་བཀུར་བ་ནི་ད་ལྟར་སེམས་བསྐྱེད་པར་མི་འགྱུར་གྱི། སངས་རྒྱས་འབུམ་ཕྲག་མང་པོ་ལ་མཆོད་པ་དང་བསྙེན་བཀུར་བས་ད་ལྟ་སེམས་བསྐྱེད་པ་ཐོབ་པར་འགྱུར་བར་གསུངས་པ་དང༌། སངས་རྒྱས་རྣམས་ལ་ལྷག་པར་བྱས། ། དེ་ལས་དགེ་བའི་རྩ་བ་བསྐྲུན། ། དགེ་བའི་བཤེས་ཀྱིས་མགོན་བྱས་པས། །
འདི་ཉན་པ་ཡི་སྣོད་ཡིན་ནོ། ། ཞེས་གསུངས་པས། ཁྱེད་གོང་དུ་བསོད་ནམས་ཀྱི་ཚོགས་རྒྱ་ཆེན་པོ་བསགས་བསགས་པ་ལགས། སྐྱབས་སུ་འགྲོ་བ་སྔོན་དུ་མ་བྱས་ན། དཀོན་མཆོག་གསུམ་གྱི་སྒྲ་ཐོས་པར་ཡང་དཀའ་བས། སངས་རྒྱས་གྲངས་མེད་སྔོན་མཆོད་པས། ། ད་ལྟར་བཅོམ་ལྡན་འདས་མཚན་ཐོས་སོ། ། ཞེས་གསུངས་པས་རྒྱུ་མཐུན་གྱི་འབྲས་བུ་སྐྱབས་སུ་འགྲོ་བ་ཁྱད་པར་ཅན་ཡང་ཇི་བཞིན་དུ་བྱས་པ་ལགས། ཚད་མེད་པ་རྣམ་པ་བཞིས་བློས་སྦྱངས་པ་འདི་ཡང༌། བོད་ཐེག་པ་ཆེན་པོའི་རིགས་ཅན་རྗེ་བཙུན་སྤྱན་རས་གཟིགས་ཀྱིས་བྱིན་གྱིས་བརླབས་པ་དང༌།
ལྷ་མོ་དྲི་མ་མེད་པའི་འོད་ཀྱིས་ཞུས་པའི་མདོར་བོད་ཡུལ་དུ་སྐྱེས་པའི་མི་ཐམས་ཅད་ཕྱིར་མི་ལྡོག་པའི་བྱང་ཆུབ་སེམས་དཔར་གསུངས་པས་འདི་ཡང་ཇི་བཞིན་དུ་ཡོད་པ་ལགས། བླ་མ་ལ་སངས་རྒྱས་ཀྱི་འདུ་ཤེས་མ་སྐྱེས་ན་ད་ལྟར་གཅེས་པར་བསྐྱངས་པའི་བུ་དང་འབད་པས་བསགས་པའི་ཟས་ནོར་ཐམས་ཅད་དུས་གཅིག་ལ་ཕུལ་ནས་བསོད་སྙོམས་བྱེད་པར་ག་ལ་ནུས་ཏེ། བླ་མ་ལ་སངས་རྒྱས་ཀྱི་འདུ་ཤེས་གཞི་བཞག་ཏུ་ཡོད་ཀྱང༌། འདིར་ཆོ་ག་ལག་ལེན་གྱི་དབང་དུ་བགྱིས་པས་བསོད་ནམས་ཀྱི་ཚོགས་བསོག་པ་ཡན་ལག་བདུན་པ་མངོན་པར་རྟོགས་པའི་རིམ་པ་ཐུན་གཅིག་བསྒོམ་ཚར་བས་ཐུགས་གཞན་དུ་མ་ཡེངས་པར་མཛོད་ལ། འདི་ལྟར་གསལ་ཐོབ་ཅིག མདུན་འདིར་མཚོ་ཤིན་ཏུ་སྔོ་བ། འཇམ་པ། འབོལ་བ་ཡིད་དུ་འོང་བ་ཞིག་བསམ། མཚོ་དེའི་ནང་ན་ཡར་ལ་པདྨའི་སྡོང་པོ་ཤིན་ཏུ་ཆེ་བ་ཞིག་སྐྱེས་པར་བསམ། པདྨ་དེ་ཡང་རྒྱུ་ཚོགས་གཉིས་ལས་གྲུབ་པའི་ནོར་བུ་རིན་པོ་ཆེ་སྡོང་པོ་དང་ཡལ་ག་དང་འདབ་མ་དང་ཟེ་འབྲུ་དང་སྙིང་པོ་ཐམས་ཅད་རྡོ་རྗེ་རིན་པོ་ཆེ་ལས་གྲུབ་པ།
རྩ་བ་ཡེ་ཤེས་ཀྱི་རྡོ་རྗེ་མཐུ་བོ་ཆེ་ཆེན་པོ་དང་ལྡན་པ། འཕགས་པ་དཀོན་མཆོག་རྩེགས་པར་རྒྱ་ཆེར་གསུངས་པ་ལྟ་བུར་བསྒོམ། དེ་ཡང་རྩ་བ་དབང་ཆེན་གསེར་གྱི་ས་གཞི་ལ་ཐུག་པར་བསྒོམས་པས་པདྨ་མི་འཇིགས་པ་ཡིན། དེ་ལྟར་མིན་ན་པདྨ་མི་རྟག་པས་མྱུར་དུ་འཇིག་སྟེ། མདོ་སྨད་དུ་གློག་སྐྱ་ཨ་རྒོད་ཀྱིས་པདྨ་རབ་ཏུ་རྒྱས་པའི་གཞལ་མེད་ཁང་ཞེས་བྱ་བའི་གཙུག་ལག་ཁང་བཞེངས་པས། རྩིས་པ་ཞིག་གིས་འདི་ལ་དར་བ་ཞིག་འོང་སྟེ་མྱུར་དུ་འཇིག་ཟེར་སྐད་པས་དེ་ཁོ་ན་བཞིན་དུ་བྱུང་བར་གདའ། དེ་ལ་དེའི་དུས་སུ་བཅོས་བྱེད་ན། མིང་དེ་རྡོ་རྗེ་རིན་པོ་ཆེའི་པདྨ་ལ་སོགས་པར་བཏགས་པས་བཅོས་སུ་འགྲོ་བ་ཡིན། དེ་ལྟ་བུའི་པདྨའི་སྡོང་པོ་དེའི་དབུས་ཀྱི་པདྨ་ཆེན་པོ་ལ་སློབ་དཔོན་བཞུགས་པར་བསམ་ན་དེ་ཅི་འདྲ་ན་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྒྱལ་བ་ཤཱཀྱ་ཐུབ་པ་མཚན་བཟང་པོ་སུམ་ཅུ་རྩ་གཉིས་དཔེ་བྱད་བཟང་པོ་བརྒྱད་ཅུ་འོད་འདོམ་གང་བ། འོད་དང་འོད་ཟེར་གྱི་ཕུང་པོ་དཔག་ཏུ་མེད་པ་དང་ལྡན་པ།
མཚན་ཐོས་པ་ཙམ་གྱིས་ཕྱིར་མི་ལྡོག་པའི་ས་ཐོབ་པར་བྱེད་པའི་སངས་རྒྱས་བཅོམ་ལྡན་འདས་སུ་བསམ། བླ་མའི་མདུན་དྲང་པོའི་པདྨ་རྣམས་ལ་ཁྱེད་རང་སོ་སོའི་ཡི་དམ་གྱི་ལྷ་བཞུགས་པར་བསམ། བླ་མའི་སྐུ་ཕྲག་པའི་གོང་ཡན་ཆོད་ཀྱི་པདྨ་རྣམས་ལ། ཁྱེད་རང་སོ་སོའི་བླ་མ་དང༌། མཁན་པོ་དང༌། སློབ་དཔོན་དུ་གྱུར་ཚད་ཐམས་ཅད་བཞུགས་པར་བསམ། བླ་མའི་སྤྱི་གཙུག་ཡན་ཆད་ཀྱི་པདྨ་རྣམས་ལ་ང་འབུའི་རྩ་བ་དང་བརྒྱུད་པའི་བླ་མ་དམ་པ་རྣམས་བཞུགས་པར་བསམ། བླ་མའི་སྐུའི་དཀྱིལ་འཁོར་གྱི་ཐད་སོའི་པདྨ་ཕྱོགས་བཅུར་རྣམ་པར་རྒྱས་པ་ཐམས་ཅད་ལ་འདས་མ་བྱོན་ད་ལྟར་ཕྱོགས་བཅུ་དུས་གསུམ་གྱི་སངས་རྒྱས་དང༌། བྱང་ཆུབ་སེམས་དཔའ་རྒྱལ་བ་རྒྱ་མཚོའི་ཚོགས་དང་བཅས་པ་ཐམས་ཅད་དང༌། འཕགས་པ་ཉན་ཐོས་དང་རང་སངས་རྒྱས་ཐམས་ཅད་བཞུགས་པར་བསམ།
མཚོ་ཆེན་པོ་ལས་སྐྱེས་པ་མཚམས་ཀྱི་པདྨ་རྣམས་ལ་ཆོས་སྐྱོང་བའི་སྲུང་མ་ཆེན་པོ་དཔལ་མགོན་པོ་དང་དཔལ་ལྷ་མོ་ལ་སོགས་པ་ཕྱོགས་སྐྱོང་བ་བཅུ་བདུན། ལྷ་ཆེན་པོ་བརྒྱད། ཀླུ་ཆེན་པོ་བརྒྱད། གནོད་སྦྱིན་གྱི་སྡེ་དཔོན་ཆེན་པོ་བརྒྱད། གཟའ་ཆེན་པོ་བརྒྱད། རྒྱུ་སྐར་ཉི་ཤུ་རྩ་བརྒྱད། འཕྲོག་མ་མ་བུའི་ཚོགས་དང་བཅས་པ། མདོར་ན་ཐུབ་པའི་བསྟན་པ་རིན་པོ་ཆེ་སྲུང་བར་ཞལ་གྱིས་བཞེས་པ་ཐམས་ཅད་བཞུགས་པར་བསམ། དེ་ལྟར་བཞུགས་པ་དེ་རྣམས་ཐམས་ཅད་ལ་རྒྱལ་བ་ཐམས་ཅད་ཡིད་ཀྱིས་མངོན་སུམ་དུ་ཞེས་པས་ཡིད་ཀྱིས་གཅེར་གྱིས་བལྟས་ལ། བདག་བླ་མ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་འདི་དང༌།
ཡི་དམ་གྱི་ལྷ་དང༌། ཕྱོགས་བཅུ་དུས་གསུམ་གྱི་རྒྱལ་བ་སྲས་དང་བཅས་པ་ཐམས་ཅད་དང་ཞལ་མཇལ་བ་རེ་དགའ་སྙམ་པའི་དགའ་བ་རེ་རེ་བསྒོམ། དེ་སྐུ་ལྟ་བའི་མཆོད་པ་ལགས། དེ་ནས། ཞིང་གི་རྡུལ་སྙེད་ལུས་རབ་བཏུད་པ་ཡིས། ། རྒྱལ་བ་ཀུན་ལ་རབ་ཏུ་ཕྱག་འཚལ་ལོ། ། ཞེས་པས་རང་གི་ལུས་ཞིང་གི་རྡུལ་སྙེད་དུ་སྤྲུལ་ལ། ལུས་དེ་དག་གིས་བླ་མ་དང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཞབས་ལ་གཏུག་གཏུག་གཏུགས་ནས་ཕྱག་དཔག་ཏུ་མེད་པ་འཚལ་བར་བསམ། དེ་ཕྱག་འཚལ་བའི་མཆོད་པ་ལགས། དེ་ནས།
དབྱངས་ཀྱི་ཡན་ལག་རྒྱ་མཚོའི་སྒྲ་ཀུན་གྱིས། ། ཞེས་པས་ངག་ཏུ། རྣམ་དག་སྐུ་མངའ་མཆོག་ཏུ་གཟུགས་བཟང་བ། ། ཡེ་ཤེས་རྒྱ་མཚོ་གསེར་གྱི་ལྷུན་པོ་འདྲ། ། གྲགས་པ་འཇིག་རྟེན་གསུམ་ན་ལྷང་ངེ་བ། ། མགོན་པོ་མཆོག་ཉིད་ལ་ནི་སྐྱབས་སུ་མཆི། ། ཞེས་བགྱི་ལ་སོགས་པ་བསྟོད་པ་དཔག་ཏུ་མེད་པས་བསྟོད་པ་བྱས་པར་བསམ། དེ་བསྟོད་པའི་མཆོད་པ་ལགས། འདི་མན་ཆད་ཀྱི་མཆོད་པ་འདི་རྣམས་ཐམས་ཅད་རྒྱ་ནམ་མཁའི་མཐའ་དང་མཉམ་པ་ཞིང་ཆོས་ཀྱི་དབྱིངས་དང་མཉམ་པ། ཡུན་འཁོར་བའི་རྒྱ་མཚོ་ཆེན་པོ་མ་སྟོངས་ཀྱི་བར་དུ་འབྱུང་བ།
བྱེད་པའི་ལས་དུས་གསུམ་གྱི་འཕགས་པ་ཐམས་ཅད་མཆོད་པ་དང༌། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། རྫོགས་པའི་སངས་རྒྱས་ཐོབ་པར་བྱེད་པའི་ཡོན་ཆབ་ཀྱི་ཚོགས་དཔག་ཏུ་མེད་པས་མཆོད་གསོལ་ཅིག དེ་བཞིན་དུ་མེ་ཏོག་དང་བདུག་པ་དང་མར་མེ་དང་དྲི་དང་ཞལ་ཟས་ཀྱི་ཚོགས་དཔག་ཏུ་མེད་པས་མཆོད་གསོལ་ཅིག གཞན་ཡང་གདུགས་དང་རྒྱལ་མཚན་དང་བ་དན་དང་བླ་རེ་དང་རོལ་མོའི་ཚོགས་དཔག་ཏུ་མེད་པས་ཀྱང་མཆོད་གསོལ་ཅིག གཞན་ཡང་སངས་རྒྱས་ཀྱི་ཞིང་ཁམས་རྣམ་པར་དག་པ། ཉེས་པའི་སྐྱོན་མེད་ཅིང་ལེགས་པའི་ཡོན་ཏན་ཐམས་ཅད་ཀྱིས་བརྒྱན་པ། ས་བཅུའི་བྱང་ཆུབ་སེམས་དཔའ་ཐམས་ཅད་ཀྱིས་གང་བས་ཀྱང་མཆོད་གསོལ་ཅིག གཞན་ཡང་ལྷའི་གཞལ་མེད་ཀྱི་ཁང་གི་ནང་ན་ལྷའི་བུ་དང་བུ་མོ་མང་པོ་ལ་ལ་ནི་གླུ་ལེན།
ལ་ལ་ནི་གར་བྱེད། ལ་ལ་ནི་ཁྲུས་ཀྱི་བུམ་པས་ཕྱག་ཞབས་བཀྲུ་བ་དང་བསྟོད་པ་དང་རོལ་མོ་དཀྲོལ་བ་མང་པོས་གང་བས་ཀྱང་མཆོད་གསོལ་ཅིག དེ་བཞིན་དུ་ཚེ་རིང་ཞིང་མི་འགྱུར་བར་བྱ་བའི་ཕྱིར་འཆི་བ་མེད་པའི་ཞལ་ཟས་ཀྱི་བདུད་རྩི་དང༌། ནད་ཐམས་ཅད་ལས་རབ་ཏུ་ཐར་བར་བྱ་བའི་ཕྱིར་སྨན་གྱི་ཚོགས་དཔག་ཏུ་མེད་པ་དང༌། དབུལ་བ་སེལ་བ་ནམ་མཁའ་མཛོད་ཐོབ་པར་བྱ་བའི་ཕྱིར་ནོར་བུ་རིན་པོ་ཆེ་དབང་གི་རྒྱལ་པོ་དང༌། ཕས་ཀྱི་རྒོལ་བ་འཇོམས་པའི་ཕྱིར་རྡོ་རྗེ་མཐུ་བོ་ཆེ་དང༌། དངོས་གྲུབ་ཐམས་ཅད་ཐོབ་པར་བྱ་བའི་ཕྱིར་དངོས་གྲུབ་ཀྱི་རྫས་རྣམས་དང༌། གཏི་མུག་གི་མུན་པ་ཐམས་ཅད་སེལ་བའི་ཕྱིར་འོད་ཟེར་གྱི་ཚོགས་དཔག་ཏུ་མེད་པས་ཀྱང་མཆོད་དེ། དེ་ལྟ་བུ་རེ་རེ་ཡང་སེམས་བསྐྱེད་པའི་ཡོན་དུ་ཕུལ་བས་སེམས་བསྐྱེད་པ་དེའི་ཁྱད་པར་གྱི་ཆོས་སུ་འགྱུར་བས། ལམ་གྱི་གནས་སྐབས་སུ་ཡང་རྒྱལ་པོ་བསོད་ནམས་སྟོབས་ལྟར་ཡོན་ཕུལ་བ་དེ་ཆོས་དེའི་ཁྱད་པར་གྱི་ཆོས་སུ་འོང་ལ།
འབྲས་བུ་སངས་རྒྱས་པའི་དུས་སུ་ཡང་དེ་རེ་རེའི་སངས་རྒྱས་སུ་འགྱུར་ཏེ་དཔེར་བགྱིས་ན། རྒྱལ་པོ་རྩིབས་ཀྱི་མུ་ཁྱུད་ཀྱིས་འོད་ཟེར་གྱི་ཚོགས་དཔག་ཏུ་མེད་པས་དེ་བཞིན་གཤེགས་པ་རིན་ཆེན་སྙིང་པོ་ལ་ཕུལ་ནས་སེམས་བསྐྱེད་པས་དེ་བཞིན་གཤེགས་པ་འོད་དཔག་མེད་པ་གྱུར་པ་ལྟ་བུ་ཡིན། ཤིན་ཏུ་རྒྱས་པར་བྱེད་ན་རང་གི་སྙིང་ག་ནས་ཡོན་ཆབ་ཀྱི་ལྷ་མོ་དཀར་མོ་ཕྱག་ན་རིན་པོ་ཆེའི་གཞོང་པ་ཡོན་ཆབ་ཀྱིས་བཀང་བ་ཐོགས་པ་ཆོས་ཀྱི་དབྱིངས་དང་མཉམ་པ། དེ་རེ་རེ་ཡང་ཆོས་ཀྱི་དབྱིངས་དང་མཉམ་པའི་ཡོན་ཆབ་ཀྱི་ཆར་རྒྱུན་འབེབས་པར་བསམ་ལ་མཆོད་དེ། ཚུལ་དེ་དང་འདྲ་བར་མཆོད་པ་ཐམས་ཅད་ལ་སྦྱར་ལ། ཕྱིའི་མཆོད་པ་ལྔ་དང༌། གཟུགས་རྡོ་རྗེ་མ་ལ་སོགས་པ་ནང་གི་མཆོད་པ་ལྔ་དང༌། གསང་བའི་མཆོད་པ་བདེ་བ་དང་སྟོང་པ་དང༌། དེ་ཁོ་ན་ཉིད་ཀྱི་མཆོད་པ་སྐྱེ་བ་མེད་པའི་དོན་གྱིས་མཆོད་དོ། ། དེ་ཀུན་ཏུ་བཟང་པོའི་རྣམ་འཕྲུལ་ལམ་སྤྲིན་ཕུང་གི་མཆོད་པ་ལགས།
དེ་ལ་སྤྲིན་ཕུང་ནི། མེ་ཏོག་ལ་སོགས་པ་དངོས་པོ་གཅིག་ལ་ཡང་དེ་ཁོ་ནའི་སྤྲིན་ཕུང་དུ་བསམ་པ་ཡིན་ལ། རྣམ་འཕྲུལ་ནི་དངོས་པོ་དེ་ལྟ་བུ་གཅིག་ལ་ཡང༌། རིགས་ཐ་དད་པ་ཆོས་ཀྱི་དབྱིངས་དང་མཉམ་པར་དབུལ་བ་ཡིན་ཏེ། དེ་ལ་ཀུན་ཏུ་བཟང་པོ་ཞེས་ཟེར་བས། དེ་ལྟར་ཡང༌། ཀུན་ཏུ་བཟང་པོའི་ལུས་ནི་ནམ་མཁའི་རང་བཞིན་ཏེ། ། ཐམས་ཅད་ཞིང་ལ་མི་གནས་དེ་བཞིན་ཉིད་ལ་གནས། ། ཞེས་གསུངས། གང་ཡང་འཇིག་རྟེན་གྱི་ཁམས་འདིའམ་གང་ཡང་ཕྱོགས་བཅུའི་འཇིག་རྟེན་གྱི་ཁམས་རབ་འབྱམས་ཆོས་ཀྱིས་ཀླས་པ་ནམ་མཁའི་མཐའ་དང་མཉམ་པའི་སངས་རྒྱས་ཀྱི་ཞིང་ཁམས་ཐམས་ཅད་ན།
བདག་པོས་ཡོངས་སུ་བཟུང་བ་མེད་པའི་ཆུ་གཙང་གི་རྣམ་པ་ཇི་སྙེད་ཅིག་ཡོད་པ་དང༌། དེ་བཞིན་དུ་མེ་ཏོག་དང་བདུག་པ་དང་མར་མེ་དང་དྲི་དང་ཞལ་ཟས་ཀྱི་ཚོགས་དཔག་ཏུ་མེད་པ་ཐམས་ཅད་འདི་རང་ཉིད་ཀྱིས་བདག་ཏུ་ཅག་གིས་བཟུང་ལ་ཕུལ་གསོལ་ཅིག གཞན་ཡང་རིན་པོ་ཆེའི་རི་བོ། མ་རྨོས་པའི་ལོ་ཏོག ཕུ་ཆུའི་རྒྱུན་སྒྲ། ཨར་མོ་ལི་ཀའི་རྡོ་ལེབ། དཔག་བསམ་གྱི་ཤིང་ལྗོན་པ་ཆེན་པོ། ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་ལ་སོགས་པ་མཆོད་པར་འོས་པ་མཆོད་པའི་བཀོད་པ་ཐམས་ཅད་བདག་ཏུ་ཅག་གིས་བཟུང་ལ་བྱང་ཆུབ་མཆོག་ཏུ་སེམས་བསྐྱེད་པའི་ཡོན་དུ་ཕུལ་གསོལ་ཅིག གཞན་ཡང་རྒྱལ་སྲིད་རིན་པོ་ཆེ་སྣ་བདུན་དང༌། དེ་དང་ཉེ་བའི་རིན་པོ་ཆེ་བདུན་ཡང་དབུལ།
འགྲོ་བའི་མགོན་པོ་ཕག་མོ་གྲུ་པའི་ཞལ་ནས། དང་པོ་གསང་སྔགས་ཀྱི་མཆོད་པ་ལྟར་མ་བྱེད་གསུང་བའི་བཀའ་རྒྱ་བྱུང༌། དེའི་རྗེས་ལ་བྱས་ཀྱང་གཏུབ་གསུང་བའི་བཀའ་རྒྱ་གློད་པ་དང༌། དེའི་རྗེས་ལ་ཅིས་ཀྱང་གྱིས་གསུང་བའི་བཀའ་གནང་བྱུང་བས། ང་འབུས་ཀྱང་དེ་ལྟར་བྱས་པས། འདིར་རྣལ་འབྱོར་གྱི་རྒྱུད་ཡོ་གའི་རྗེས་སུ་འབྲངས་ནས། གང་ཡང་འཇིག་རྟེན་གྱི་ཁམས་འདིའམ་གང་ཡང་ཕྱོགས་བཅུའི་འཇིག་རྟེན་གྱི་ཁམས་རབ་འབྱམས་ཆོས་ཀྱི་དབྱིངས་ཀྱི་ཀླས་པར་ཐམས་ཅད་ན་ལྷ་དང་མི་ཐམས་ཅད་ཀྱི་དགའ་བ་དང་དགོད་པ་དང༌། རྩེད་འཇོའི་བདེ་བའི་བྱེ་བྲག་ཇི་སྙེད་ཅིག་ཡོད་པ་ཐམས་ཅད་ཀྱང་བདག་ཏུ་བཟུང་ལ་དབུལ། གཞན་ཡང་གཟུགས་སྡུག་གུ། སྒྲ་སྙན་པ།
དྲི་ཞིམ་པ། རོ་མངར་བ། རེག་བྱ་འཇམ་པ། མདོར་ན་མཆོད་པར་འོས་པ་མཆོད་པའི་བཀོད་པ་ཇི་སྙེད་ཅིག་ཡོད་པ་ཐམས་ཅད་རང་ཉིད་ཀྱིས་བདག་ཏུ་བཟུང་ལ་སེམས་བསྐྱེད་པའི་ཡོན་དུ་དབུལ། དེ་ལ་ཡོངས་སུ་བཟུང་བ་མེད་པ་འདི་ལ། ཁ་ཅིག་ཤིང་བྱས་བཟུང༌། ཆུ་ཉས་བཟུང་བ་ལ་སོགས་བརྟག་དཔྱད་བྱེད་དེ། དེ་ལྟར་བྱས་ན་དབུལ་རྒྱུའི་དངོས་པོ་མི་རྙེད་པས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་ཡོངས་སུ་བཟུང་བ་མེད་པས་ཐམས་ཅད་དབུལ་དུ་གཏུབ་པ་ཡིན། གཞན་ཡང་མཆོད་ཁང་གོང་འོག་འདི་དག་ཐམས་ཅད་ན་ཇི་ལྟར་བཤམས་པའི་མཆོད་པ་ཁ་ཆེ་གུར་གུམ་གྱི་ཡོན་ཆབ་དང་མེ་ཏོག་བདུག་པ།
མར་མེ་དྲི་དང་ཞལ་ཟས་གདུགས་རྒྱལ་མཚན་བ་དན་བླ་རེ་ལ་སོགས་པ་མཆོད་པའི་བཀོད་པ་ཐམས་ཅད་དང་སྐུ་གསུང་ཐུགས་ཀྱི་རྟེན་ཇི་སྙེད་ཅིག་བཞུགས་པ་ཐམས་ཅད་ང་འབུས་ཁྱེད་ལ་བྱིན་པ་ཡིན་པས། དེ་ཐམས་ཅད་བདག་ཏུ་གཟུང་ལ་བྱང་ཆུབ་མཆོག་ཏུ་སེམས་བསྐྱེད་པའི་ཡོན་དུ་ཕུལ་གསོལ་ཞིག གཏོར་མ་འདི་ཡང་ཆོས་སྐྱོང་བའི་སྲུང་མ་ཆེན་པོ་རྣམས་ལ་དབུལ། གཞན་ཡང་ཁྱེད་རང་ཐམས་ཅད་ཀྱིས་ཐོག་མཐའ་བར་གསུམ་དུ་བླ་མ་དམ་པ་རྣམས་དང༌། བླ་ན་མེད་པའི་དཀོན་མཆོག་རིན་པོ་ཆེ་རྣམ་པ་གསུམ་གྱི་ཕྱོགས་སུ་ཞབས་འབྲིང་དང་ཞབས་ཏོག་བསྙེན་བཀུར་བ་ཇི་ལྟར་བྱས་པ་ཐམས་ཅད་དྲན་པར་མཛོད་ལ་སོ་སོར་ཕུལ་གསོལ་ཅིག གཞན་ཡང་ང་འབུ་འབྲི་གུང་འདིར་ཕྱིན་ནས་དེ་སྔོན་ཕན་ཆད་འབུལ་བ་དང་ཞབས་འབྲིང་དང་ཞབས་ཏོག་ཇི་སྙེད་ཅིག་ཕུལ་བ་དང༌། ཕྱིན་ཆད་ཇི་སྙེད་ཅིག་འབུལ་བ་དང༌། ད་ལྟར་ཁྱེད་རང་གིས་ཇི་ལྟར་ཕུལ་བ་ཐམས་ཅད་བློས་ཕྱོགས་གཅིག་ཏུ་བསྡུས་ལ་ཕུལ་གསོལ་ཅིག ། དེ་རྫས་རིམ་པར་བཤམས་པའི་མཆོད་པ་ལགས། གཞན་ཡང་རང་གི་ལུས་འབུལ་བ་འདི་གལ་ཆེ་སྟེ།
ལུས་མ་ཕུལ་ཀྱང་མྱུར་དུ་འཇིག་པ་ཡིན་པས་ཕུལ་ན་བསོད་ནམས་དཔག་ཏུ་མེད་པ་འབྱུང་ལ། དེ་ཡང་བྲན་གཡོག་ཏུ་ཕུལ་ན་རྗེ་དཔོན་ལ་སོགས་ཐོབ་པར་འགྱུར། ཞེས་གསུངས་པ་དང༌། སངས་རྒྱས་དང་བྱང་ཆུབ་སེམས་དཔའ་རྣམས་ནི་རང་གི་ལུས་ཕུལ་ན་མཉེས། ཞེས་གསུངས་པས། རང་གི་ལུས་པོ་འདི་བླ་མ་དམ་པ་དང་བླ་ན་མེད་པའི་དཀོན་མཆོག་གི་བྲན་དང་གཡོག་ཏུ་འབུལ། ལུས་དེ་ལ་ཉེ་བར་མཁོ་བའི་རྫས་ཡོ་བྱད་ཁར་རྗེ་དབང་ཐང་མཐུ་དང་ནུས་པ་དང་མངའ་རིས་དང་ཕྱོགས་རིས་བསོད་ནམས་ཇི་སྙེད་ཅིག་ཡོད་པ་ཐམས་ཅད་ཀྱང་སེམས་བསྐྱེད་པའི་ཡོན་དུ་དབུལ། གཞན་ཡང་ཡུལ་རིས་དང་རྒྱལ་ཁམས་སོ་སོ་རང་ཉིད་ཀྱིས་བདག་ཏུ་བཟུང་བ་གང་ཡིན་པ་དེ་ཡང་དབུལ། འདི་ཤིན་ཏུ་གལ་ཆེ་བས་ངེད་ཕ་སྤད་ལ་ཕུན་སུམ་ཚོགས་པ་འདི་སྙེད་ཅིག་ཡོད་ཀྱང་གནས་འདི་དོག་པོས་སུན་པས་འདི་ཡང་སྔོན་ཡུལ་མ་ཕུལ་བའི་སྐྱོན་ཡིན། ཡུལ་རིས་དང་རྒྱལ་ཁམས་ཕུལ་ན་ཕུལ་བ་དང་ལོངས་སྤྱོད་པའི་བསོད་ནམས་གཉིས་ཀ་ཐོབ་སྟེ།
དེ་ཡང་སྔོན་རྒྱལ་པོ་ལུས་མི་བདེ་བས་མཚམས་མེད་པའི་ལས་བྱས་པས། འཆི་ཀའི་དུས་སུ་དྲང་སྲོང་དགོས་པ་མེད་པར་བྱམས་པ་ལ་ངའི་ཡུལ་རིས་དང་རྒྱལ་ཁམས་ཐམས་ཅད་ཁྱོད་ལ་དབུལ། ཁྱོད་ཀྱི་ཆོས་གང་ཡིན་པ་དེ་ལ་སྐྱབས་སུ་མཆིའོ་བྱས་པས། ལྷའི་བུ་ནོར་བུ་སྙིང་པོ་དྲི་མ་མེད་པར་སྐྱེས་པ། ངན་སོང་སྦྱོང་བའི་རྒྱུད་དུ་གསུངས་པ་ལྟ་བུ་ཡིན་པས་འདི་བསོད་ནམས་ཤིན་ཏུ་ཆེ་བ་ཡིན་པས་བསམ་པ་རྒྱ་ཆེ་བ་ཡུལ་འཁོར་རྒྱ་ཆེན་པོ་ཕུལ་ན་འཁོར་ལོ་བསྒྱུར་བའི་རྒྱལ་པོའམ་སྤྲུལ་པའི་སྐུའི་ཞིང་ཁམས་སམ། ལོངས་སྤྱོད་རྫོགས་པ་སྐུའི་ཞིང་ཁམས་འཐོབ་པའི་རྒྱུ་ཡིན། དེ་ལུས་འབུལ་བའི་མཆོད་པ་བགྱི་བ་ལགས་ཏེ། ཀུན་བཟང་སྤྱོད་ལས་གསུངས་པ་ཡི། ། མཆོད་པ་རྣམ་པ་བདུན་དག་བྱ། ཞེས་གསུངས་པའི་དོན་ལགས།
ད་ནི་སྡིག་པ་བཤགས་པ་ཞིག་བགྱི་བས། དེ་ཡང་ཐར་པ་ཆེན་པོ་ལས། རྒྱལ་བུ་དགེ་མཐོང་ཞེས་བྱ་བས་མི་སུམ་སྟོང་གི་སྡིག་པ་ཡང་ཕྱོགས་གཅིག་ཏུ་བཤགས་པ་བྱས་པས། བཅོམ་ལྡན་འདས་ཀྱིས་རྒྱལ་རིགས་དྲ་མ་ཆེན་མོ་ལེགས་སོ་ལེགས་སོ། ། ཁྱོད་བདག་ཉིད་ཀྱི་སྡིག་པ་བཤགས་པའི་སྟེང་དུ་སེམས་ཅན་ཐམས་ཅད་ཀྱང་སྡིག་པ་དང་བྲལ་བར་བྱས་པ་རྒྱལ་རིགས་དྲ་མ་ཆེན་པོ་ཁྱོད་ཀྱང་ལེགས་སོ། ། ད་ནི་ཁྱོད་རྣམས་བྱང་ཆུབ་སེམས་དཔར་གྱུར་ཏེ། མཐར་རྫོགས་པའི་བྱང་ཆུབ་ཏུ་འཚང་རྒྱའོ། ། ཞེས་གསུངས་པས་འདི་ལག་ལེན་དུ་བགྱི་བས། རང་ཉིད་དང་སེམས་ཅན་ཐམས་ཅད་ཀྱིས་ཚེ་ཐོག་མ་མེད་པ་ནས་ཐ་མ་ད་ལྟ་ལ་ཐུག་གི་བར་དུ་ཉོན་མོངས་པ་འདོད་ཆགས་དང་ཞེ་སྡང་དང་གཏི་མུག་གི་དབང་གིས་ལུས་ངག་ཡིད་གསུམ་ལ་བརྟེན་ཏེ་སྡིག་པ་མི་དགེ་བ་བགྱིས་པ་ཐམས་ཅད་ཤིན་ཏུ་མ་ལེགས་སོ་སྙམ་དུ་འགྱོད་པ་དྲག་པོ་རེ་རེ་བསྐྱེད། སྡིག་པ་མི་དགེ་བ་དེ་དག་ཐམས་ཅད་བླ་མ་དང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་སྔར་སོ་སོར་བཤགས་པས་སོ་སོར་བཤགས་སོ་སྙམ་དུ་བཤགས་པ་རེ་རེ་བྱ།
ད་ཕྱིན་ཆད་སྲོག་ལ་བབ་ཀྱང་སྡིག་པ་མི་དགེ་བ་གཏན་དུ་མི་བྱའོ་སྙམ་དུ་ཤེས་པ་ལ་གནག སྡིག་པ་མི་དགེ་བ་མི་བྱེད་པ་ལ་བསྟེན་པ་བླ་མ་དམ་པ་དང༌། ཇོ་བོ་བླ་ན་མེད་པའི་དཀོན་མཆོག་གསུམ་ལ་བསྟེན་པར་བྱའོ་སྙམ་དུ་དམ་བཅའོ། ། དེ་ལྟར་སྟོབས་བཞིའི་སྒོ་ནས་སྡིག་པ་བཤགས་པས་རྩ་བ་ནས་འདག་པར་གསུངས་པ་ལ། གཉེན་པོ་ལ་ཐེ་ཚོམ་ཟོས་པས་མ་དག་སྙམ་ན་དེ་ཉིད་ཉེས་པ་ཆེ་བ་ཡིན། སྤྱིར་བཤགས་པ་འདི་ལ་ཡང༌། འདུལ་བ་ལ་དགེ་འདུན་གཙོ་བོར་གྱུར་པས་བཤགས་པ་དང་ལས་ཐམས་ཅད་དགེ་འདུན་གྱིས་བྱེད། གསང་སྔགས་ལ་སངས་རྒྱས་གཙོ་བོར་གྱུར་པས་ཞིང་དང་བསམ་པ་དངོས་པོ་གསུམ་སངས་རྒྱས་གཅིག་ཏུ་བྱས་པས་འདག འདིར་བྱང་ཆུབ་སེམས་དཔའི་བསླབ་པ་ཆོས་གཙོ་བོར་གྱུར་པས། སྙིང་བརྩེར་ལྡན་ཞིང་བྱམས་ཕྱིར་དང༌། །
སེམས་དགེ་བ་ལ་ཉེས་པ་མེད། ། ཅེས་པས་བྱམས་སྙིང་རྗེ་དང་མ་བྲལ་ན་ཉེས་ལྟུང་གིས་མ་གོས་པ་དང༌། ཉེས་ལྟུང་བྱུང་ཡང་བྱང་ཆུབ་ཀྱི་སེམས་གཅིག་པུས་འཇོམས་ཏེ། དེས་ནི་དུས་མཐའི་མེ་བཞིན་སྡིག་པ་རྣམས། ། སྐད་ཅིག་གཅིག་གིས་ངེས་པར་བསྲེག་པར་བྱེད། ། ཅེས་གསུངས་སོ། ། ཡང་རྗེས་སུ་ཡི་རང་བ་འདི་བསོད་ནམས་ཆེ་སྟེ་ཕྲག་དོག་མེད་པའི་དགེ་བའི་རྩ་བ་གཞན་གྱིས་བྱས་པའི་བསོད་ནམས་དང་མཉམ་པ་དང་ལྷག་པར་འཐོབ་པ་རྒྱལ་པོ་གསལ་རྒྱལ་ལ་མུ་ཏོ་བ་རྗེས་སུ་ཡི་རང་བ་ཐོབ་པ་དང་འདྲ་སྟེ་འདི་གལ་ཆེ་བས་འདི་ལྟར་དུས་གསུམ་གྱི་འཕགས་པ་ཐམས་ཅད་ཀྱི་བསོད་ནམས་དང་ཡེ་ཤེས་ཀྱི་ཚོགས་དང༌། རང་གཞན་ཐམས་ཅད་ཀྱིས་དུས་གསུམ་དུ་བསགས་པ་དང༌། ཡོད་པའི་དགེ་བའི་རྩ་བ་མདོར་ན་འཇིག་རྟེན་དང་འཇིག་རྟེན་ལས་འདས་པའི་བསོད་ནམས་ཐམས་ཅད་ལ་བདག་དགའ་ཞིང་རྗེས་སུ་ཡི་རང་ངོ་སྙམ་དུ་རྗེས་སུ་ཡི་རང་བ་རེ་རེ་དབུལ། རབ་འབྱམས་ཆོས་ཀྱི་དབྱིངས་ཀྱིས་ཀླས་པ་ནམ་མཁའི་མཐས་བཏུགས་པའི་སངས་རྒྱས་ཀྱི་ཞིང་ཁམས་ཐམས་ཅད་ན།
སངས་རྒྱས་བཅོམ་ལྡན་འདས་རྫོགས་པའི་བྱང་ཆུབ་ཏུ་སངས་རྒྱས་པ་རྣམས་ཀྱི་སྤྱན་སྔར་རང་ཉིད་ཚངས་པའི་རྒྱལ་པོ་ཆེན་པོ་ནི་བྱས། ཁམས་གསུམ་གྱི་སེམས་ཅན་ཐམས་ཅད་ནི་ཁྲིད། མཆོད་པའི་སྤྲིན་ཕུང་དཔག་ཏུ་མེད་པས་མཆོད་ནས་སངས་རྒྱས་བཅོམ་ལྡན་འདས་རྣམས་ཆོས་ཀྱི་འཁོར་ལོ་བླ་ན་མེད་པ་བསྐོར་བར་མཛད་དུ་གསོལ་ཞེས་བསྐུལ་མ་གདབ། སངས་རྒྱས་ནས་ཆོས་མི་གསུང་བ་ལ་བསྐུལ་མ་གདབ་ཟེར་ཏེ། སེམས་ཅན་གྱི་དོན་དུ་སངས་རྒྱས་ནས་ཆོས་མི་གསུང་བ་ནི་མི་སྲིད་མོད་ཀྱི། འོན་ཀྱང་བསྐུལ་མ་དང་གསོལ་བ་བཏབ་ནས་ཇི་སྲིད་དུ་ཆོས་ཀྱི་འཁོར་ལོ་བསྐོར་བ་དང༌། འགྲོ་བའི་དོན་མཛད་པའི་བསོད་ནམས་འཐོབ་པ་དང༌། དངོས་སུ་ཚངས་པའི་རྒྱལ་པོར་གྱུར་ནས་གསོལ་བ་འདེབས་པ་དང༌། རང་ཉིད་ཀྱིས་འཆི་བ་མེད་པའི་བདུད་རྩི་ཐོབ་པའི་རྒྱུ་ཡང་ད་ལྟར་གྱི་སྐུལ་མ་འདེབས་པ་དང༌། གསོལ་བ་འདེབས་པ་འདི་ཡིན་པས།
དུས་གསུམ་གྱི་སངས་རྒྱས་ཐམས་ཅད་ལ་བསྐུལ་མ་དང་གསོལ་བ་གདབ། སངས་རྒྱས་བཅོམ་ལྡན་འདས་མྱ་ངན་ལས་འདའ་བར་བཞེད་པ་རྣམས་ཀྱི་སྤྱན་སྔར། རང་ཉིད་འཆི་བ་མེད་པའི་ཞལ་ཟས་བདུད་རྩི་ནི་ཐོགས། ཁམས་གསུམ་གྱི་སེམས་ཅན་ཐམས་ཅད་ནི་ཁྲིད། མཆོད་པའི་སྤྲིན་ཕུང་དཔག་ཏུ་མེད་པས་མཆོད་ནས། སངས་རྒྱས་བཅོམ་ལྡན་འདས་རྣམས་ཇི་སྲིད་འཁོར་བའི་རྒྱ་མཚོ་ཆེན་པོ་མ་སྟོངས་ཀྱི་བར་དུ་མྱ་ངན་ལས་མི་འདའ་བར་སེམས་ཅན་ཐམས་ཅད་ཀྱི་དོན་མཛད་དུ་གསོལ། ཞེས་གསོལ་བ་གདབ། དེ་ལྟར་རང་ཉིད་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང་ཡོད་པའི་དགེ་བའི་རྩ་བ་འདིས། བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག་ཅེས་བསྔོ་བར་མཛད། དེ་བསོད་ནམས་ཀྱི་ཚོགས་རྒྱ་ཆེན་པོ་བསགས་པ་ལས་བྱང་ཆུབ་ཀྱི་སེམས་སྐྱེ་བགྱི་བ་ལགས་པས་ཡན་ལག་བདུན་པ་འདི་ཚར་གསུམ་གསུང་བར་ཞུ།
ཇི་སྙེད་སུ་དག་སོགས་ཚར་རེ་རེ་ལ་རོལ་མོ་རེ་བྱ། གཉིས་པ་སྐྱབས་སུ་འགྲོ་བ་ཁྱད་པར་ཅན་བགྱི་བས། ཡང་འདི་ལྟར་སེམས་ཅན་ཐམས་ཅད་བདག་གི་མ་ཡིན་སྙམ་དུ་བསམ། བདག་གི་མ་ནམ་མཁའ་དང་མཉམ་པའི་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་འཁྱམས་པ་སྙིང་རེ་རྗེ་སྙམ་དུ་བསམ། སྙིང་རྗེ་བར་གྱུར་པའི་མ་འདི་དག་ཐམས་ཅད་བདག་གི་བདེ་སྐྱིད་ཕུན་སུམ་ཚོགས་པ་དང་ལྡན། སྡུག་བསྔལ་ཐམས་ཅད་དང་བྲལ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ། དེའི་ཆེད་དུ་བདག་གིས་སངས་རྒྱས་ལ་སྟོན་པར་བྱ། ཐེག་པ་ཆེན་པོ་དམ་པའི་ཆོས་ལ་ལམ་དུ་བྱ། ས་ཆེན་པོ་ལ་བཞུགས་པའི་འཕགས་པའི་དགེ་འདུན་ལ་ལམ་བསྒྲུབ་པའི་གྲོགས་སུ་བྱ།
བདག་ངེས་པར་ཇོ་བོ་བླ་ན་མེད་པའི་དཀོན་མཆོག་གསུམ་ལ་སྐྱབས་སུ་མཆིའོ་སྙམ་དུ་བསམ་ལ། བླ་མ་ལ་སངས་རྒྱས་ཀྱི་འདུ་ཤེས་བསྐྱེད། མཆོད་པ་དཔག་ཏུ་མེད་པ་ཐམས་ཅད་ཀྱིས་མཆོད་ཅིག མེ་ཏོག་འབྲས་བུ་ཇི་སྙེད་ཡོད་པ་དང་སོགས་རོལ་ཆེན། རང་གི་ལུས་དང་ལོངས་སྤྱོད་ཐམས་ཅད་ལྟོས་པ་མེད་པར་ཕུལ་ལ། མེ་ཏོག་རེ་རེ་ཕྱག་ཏུ་སྣོམས་ལ་རྗེས་ཟློས་མཛོད་ཅིག ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། སློབ་དཔོན་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་གཟུང་ནས་ཇི་སྲིད་སྙིང་པོ་བྱང་ཆུབ་ལ་མཆིས་ཀྱི་བར་དུ། རྐང་གཉིས་རྣམས་ཀྱི་མཆོག
སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། འདོད་ཆགས་དང་བྲལ་བ་རྣམས་ཀྱི་མཆོག ཞི་བ་དོན་དམ་པ་མྱ་ངན་ལས་འདས་པའི་ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག བྱང་ཆུབ་སེམས་དཔའ་སེམས་དཔའ་ཆེན་པོ་ཕྱིར་མི་ལྡོག་པའི་འཕགས་པའི་དགེ་འདུན་ལ་སྐྱབས་སུ་མཆིའོ། ། ལན་གསུམ་བརྗོད་ཅིང་མེ་ཏོག་གཏོར། སློབ་དཔོན་གྱིས། ཐབས་ཡིན་ནོ། ། སློབ་མས། ལེགས་སོ། །
ཞེས་བརྗོད། དེ་སྐྱབས་སུ་འགྲོ་བ་ཁྱད་པར་ཅན་ལགས་ཏེ། དེའི་ཕན་ཡོན་དང་བསླབ་བྱ་ཐམས་ཅད་རྒྱས་པར་གཞན་དུ་ཤེས་པར་མཛོད། བསྡུས་ན་སྐྱབས་སུ་འགྲོ་བ་ཐུན་མོང་བ་དང་ཁྱད་པར་བའི་ཁྱད་པར། ཡུལ་དང༌། དུས་དང༌། བསམ་པའི་ཆེད་དུ་བྱ་བ་གསུམ་ལས། དང་པོ་ཐུན་མོང་བའི་སྐྱབས་གནས་ཡུལ་དཀོན་མཆོག་གསུམ་ནི། ཆོས་ཀྱི་སྐུ་ལས་དང་ཉོན་མོངས་པ་དང་བྲལ་ཙམ་གྱིས་འགོག་པའི་བདེན་པ། ལོངས་སྤྱོད་རྫོགས་པའི་སྐུ་བཅོམ་ལྡན་འདས་བསྟན་པའི་བདག་པོ་མཆོག་གི་སྤྲུལ་པ་ཉན་ཐོས་མཆོག་བརྒྱད།
དམན་པའི་སྤྲུལ་པ་སྟག་དང་རི་བོང་ལ་སོགས་པ་སྟེ་དེ་ལྟར་སྐུ་གསུམ་མོ། ། ལུང་གི་ཆོས་གསུང་རབ་ཡན་ལག་བཅུ་གཉིས། རྟོགས་པའི་ཆོས་འགོག་པ་དང་ལམ་གྱི་བདེན་པ། དགེ་འདུན་གསོལ་བ་དང་གཞིའི་ལས་ཀྱིས་བསྙེན་པར་རྫོགས་པ་ཡན་ཆད་ནས། སྐྱེས་བུ་ཟུང་བཞི། གང་ཟག་ཡ་བརྒྱད་མན་ཆད། དུས་ཇི་སྲིད་འཚོ། བསམ་པ་ཆེད་དུ་བྱ་བ་རང་ཉིད་ཞི་བདེའི་ཐར་པ་ཐོབ་པར་འདོད་པའོ། ། ཁྱད་པར་སྐྱབས་གནས་དཀོན་མཆོག་གསུམ་ལ། ཆོས་སྐུ་ནི་ཁམས་རང་བཞིན་གྱིས་དག་པ་དང༌།
གློ་བུར་གྱི་དྲི་མ་དག་པ། དག་པ་གཉིས་ལྡན་དྲི་མ་མེད་པ་ཆོས་ཀྱི་སྐུ།

ལོངས་སྤྱོད་རྫོགས་པའི་སྐུ་ཡེ་ཤེས་ཀྱི་སྐུ་ཅན། སྐུ་ལ་ཞིང་ཁམས་ཐམས་ཅད་སྣང་ཞིང༌། ཞིང་ཁམས་ཐམས་ཅད་དུ་སྐུས་ཁྱབ་པའི་བཅོམ་ལྡན་འདས་རྣམ་པར་སྣང་མཛད། མཆོག་གི་སྤྲུལ་པ་བཅོམ་ལྡན་འདས་བསྟན་པའི་བདག་པོ། དམན་པའི་སྤྲུལ་པ་ཉན་ཐོས་མཆོག་བརྒྱད། སྐྱེ་བའི་སྤྲུལ་པ་སྟག་དང་རི་བོང་ལ་སོགས་པས་སེམས་ཅན་གྱི་དོན་བྱེད་པའོ། ། དམ་པའི་ཆོས་ཞེས་དོན་དམ་པ་བྱང་ཆུབ་ཀྱི་སེམས། དགེ་འདུན་དག་པའི་ས་ལ་གནས་པའི་བྱང་ཆུབ་སེམས་དཔའ། དུས་སྙིང་པོ་བྱང་ཆུབ་ལ་མཆིས་ཀྱི་བར། བསམ་པ་ཆེད་དུ་བྱ་བ་བྱང་ཆུབ་ཀྱི་སེམས་ཀྱིས་འགྲོ་བ་ཐམས་ཅད་བྱང་ཆུབ་ལ་འགོད་པའོ། ། ཕན་ཡོན་དང་བསླབ་བྱ་ནི་ཐུན་མོང་དང་གཞན་འདྲ་བ་ལས།
ཁྱད་པར་ནི་ཐུན་མོང་བ་རང་ཉིད་གཅིག་པུ་ནང་པ་སངས་རྒྱས་པར་ཚུད་པས། འདིར་ཁྱད་པར་བས། རང་ཉིད་ནང་པ་སངས་རྒྱས་པར་ཚུད་པར་མི་ཚད། འགྲོ་བ་གཞན་ཐམས་ཅད་ཀྱང་སངས་རྒྱས་པར་འཛུད་པ་དང༌། ཐེག་པ་ཆེན་པོ་ལ་སོགས་པ་སྡོམ་པ་ཐམས་ཅད་ཀྱི་རྟེན་དུ་འགྱུར་བ་དང༌། མི་དང་མི་མ་ཡིན་པའི་གནོད་པས་མི་ཚུགས་པ་དང༌། སྡིག་པ་ཐམས་ཅད་ཟད་ཅིང་སྲབ་པར་འགྱུར་བ་དང༌། རྒྱུད་ལ་བསོད་ནམས་ཀྱི་ཚོགས་རྒྱ་ཆེན་པོ་འཕེལ་བར་འགྱུར་བ་དང༌། ཤི་ནས་ངན་སོང་ངན་འགྲོ་ལོག་པར་མི་ལྟུང་བ་དང༌། ལམ་ཁྱད་པར་དུ་འཕགས་པ་རྒྱུད་ལ་སྐྱེ་བ་དང༌།
མཐར་རང་གཞན་ཐམས་ཅད་བྱང་ཆུབ་འཐོབ་པར་འགྱུར་བའི་ཕན་ཡོན་དང་བརྒྱད་དོ། ། བསླབ་བྱ་ནི། དང་པོ་ཐུན་མོང་གི་བསླབ་བྱ་སྲོག་དང་བྱ་དགའི་ཆེད་དུ་ཡང་ལྷ་དཀོན་མཆོག་གསུམ་མི་སྤང་བ་དང༌། དགོས་པ་གལ་ཆེན་པོ་ལ་ཐབས་གཞན་མི་བཙལ་བ་དང༌། དུས་དང་དུས་ཀྱི་མཆོད་པ་ལ་བསླབ་པར་བྱ་བ་དང༌། ཕྱོགས་གང་དང་གང་དུ་འགྲོ་བ་དེའི་ལྷ་ལ་སྐྱབས་སུ་འགྲོ་བ་དང༌། སྐྱབས་སུ་འགྲོ་བ་སྤེལ་ཞིང་སྦྱང་བ་ལ་བསླབ་པ་ལྔའོ། ། བྱེ་བྲག་སོ་སོའི་བསླབ་བྱ་དྲུག་ནི། སངས་རྒྱས་ལ་སྐྱབས་སུ་སོང་ནས་ལྷ་གཞན་ལ་ཕྱག་མི་འཚལ་བ་དང༌། ཆོས་ལ་སྐྱབས་སུ་སོང་ནས་སེམས་ཅན་ལ་འཚེ་བ་སྤང་བ་དང༌།
དགེ་འདུན་ལ་སྐྱབས་སུ་སོང་ནས་མི་མུ་སྟེགས་ཅན་མི་བསྟེན་པ་དང༌། སངས་རྒྱས་དང་ཆོས་དང་དགེ་འདུན་ལ་མ་གུས་པ་སྤང་ཞིང་གུས་པ་བསྒྲུབ་པ་གསུམ་དང་དྲུག་གོ། ། ཡང་སྐྱབས་འགྲོ་ཁྱད་པར་ཅན་བྱང་ཆུབ་ཀྱི་སེམས་དང་ལྡན་པས། སེམས་བསྐྱེད་དང་རྒྱུ་དང་འབྲས་བུའི་ཁྱད་པར་གང་གིས་འབྱེད་ན། སེམས་ཅན་གྱི་དོན་དུ་སྐྱབས་སུ་འགྲོ་བ་དང་སེམས་བསྐྱེད་པས་འབྱེད་པས། གནད་འདིས་རྒྱུ་དང་འབྲས་བུར་འོང་བ་ཡིན་ནོ། ། གསུམ་པ་ཚད་མེད་པ་བཞིས་བློ་སྦྱང་བ་བགྱི་བས། ཡང་འདི་ལྟར་སེམས་ཅན་ཐམས་ཅད་བདག་གི་མ་ཡིན་སྙམ་དུ་བསམ། དེ་བྱམས་པ་ཡིན། བདག་གི་མ་ནམ་མཁའ་དང་མཉམ་པའི་སེམས་ཅན་ཐམས་ཅད་སྐྱེ་བ་གནས་བཞི་འགྲོ་བ་རིགས་དྲུག་ལམ་རྒྱུད་ལྔ་ཁམས་གསུམ་གྱི་འཁོར་བ་སྡུག་བསྔལ་གྱི་རྒྱ་མཚོ་ཆེན་པོར་འཁྱམས་པ་འདི་རྣམས་སྙིང་རེ་རྗེ་སྙམ་དུ་བསམ།
དེ་སྙིང་རྗེ་ཡིན། སྙིང་རྗེ་བར་གྱུར་པའི་མ་འདི་རྣམས་བདེ་བ་དང་ལྡན་ན་ཅི་མ་རུང༌། སྡུག་བསྔལ་དང་བྲལ་ན་ཅི་མ་རུང་སྙམ་དུ་བདེ་བ་ལྡན་པར་དགའ་བ་དང༌། སྡུག་བསྔལ་དང་བྲལ་བར་དགའ་བ་བསྒོམ། དེ་དགའ་བ་ཡིན། དེ་བདེ་བ་དང་ལྡན་པར་དགའ། སྡུག་བསྔལ་དང་བྲལ་བར་དགའ་ཡང་བདེ་བ་ནི་མེད། སྡུག་བསྔལ་གྱི་རྒྱ་མཚོ་ཆེན་པོར་འཁྱམས་པའི་མ་འདི་རྣམས་བདག་གིས་བདེ་སྐྱིད་ཕུན་སུམ་ཚོགས་པ་དང་ལྡན་པར་བྱ། སྡུག་བསྔལ་ཐམས་ཅད་དང་བྲལ་བར་བྱ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱའོ་སྙམ་དུ་བསམ།
དེ་ཆགས་པ་མེད་པར་གཞན་རྗེས་སུ་འཛིན་པ་བྱང་ཆུབ་ཀྱི་སེམས་བཏང་སྙོམས་བྱ་བ་ཡིན། རྫོགས་པའི་སངས་རྒྱས་ཐོབ་པར་བྱེད་པ་ལ། སངས་རྒྱས་ཐོབ་པའི་རྒྱུ་ངེས་པ་བྱང་ཆུབ་ཀྱི་སེམས་ཡིན་པས། བདག་གི་བླ་མ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་འདི་ལ་བྱང་ཆུབ་མཆོག་ཏུ་སེམས་བསྐྱེད་པར་བྱའོ་སྙམ་དུ་བསམ་ལ། རྒྱུའི་གཙོ་བོ་བླ་མ་ལ་སངས་རྒྱས་ཀྱི་འདུ་ཤེས་བསྐྱེད་པས། ཁྱོད་ཀྱིས་བླ་མ་ལ་བདག་གི་བླ་མ་འདི་ཡང་དག་པར་རྫོགས་པའི་སངས་རྒྱས་ཡིན་ངེས་སྙམ་དུ་ཡང་དང་ཡང་དུ་འདུ་ཤེས་བསྐྱེད། བླ་མ་ལ་སོ་སོ་སྐྱེ་བོའི་འདུ་ཤེས་སྐྱེས་ན་བྱང་ཆུབ་ཀྱི་སེམས་གཏན་དུ་མི་སྐྱེ། བྱང་ཆུབ་སེམས་དཔའི་འདུ་ཤེས་སྐྱེས་ན་སྐྱེའམ་མི་སྐྱེ་ཐེ་ཚོམ་ཟ་སྟེ་མི་སྐྱེ། བླ་མ་ལ་སངས་རྒྱས་ཀྱི་འདུ་ཤེས་སྐྱེས་ན་བྱང་ཆུབ་ཀྱི་སེམས་སྐྱེ་བར་ཇོ་བོ་ཆེན་པོས་གསུངས་པས། བླ་མ་ལ་ཡང་དག་པར་རྫོགས་པའི་སངས་རྒྱས་ཀྱི་འདུ་ཤེས་བསྐྱེད།
མཆོད་པ་དཔག་ཏུ་མེད་པ་ཐམས་ཅད་ཀྱིས་མཆོད་ཅིག མེ་ཏོག་འབྲས་བུ་དང་རོལ་ཆེན། སྐབས་འདིར་ཇི་ལྟར་འབྱོར་བའི་སེམས་བསྐྱེད་ཡོན་མེ་ཏོག་ཕུལ་ནས། འདིར་ང་འབུས་ཤིན་ཏུ་ཟབ་པའི་ཆོས་ཐུན་གཅིག་བཤད་པས་ཁྱེད་ཐམས་ཅད་ཀྱིས་དེ་གོ། ། དེ་གོ་བས་རྫས་དང་ཡོ་བྱད་རང་གི་གཅེས་པའི་བུ་ཚུན་ཆད་སློབ་དཔོན་ལ་ཕུལ་བས། ཆོས་འདིས་མི་སྙིང་ཡང་འཁྲུལ། སྣུམ་སྙིང་ཡང་ཐོན། འཇིག་རྟེན་གྱི་ཕུན་སུམ་ཚོགས་པ་ཐམས་ཅད་འབྱུང༌། རྩ་བའི་ཆོས་འདི་གོ་བའི་དུས་སུ་ཐུབ་པའི་ཆོས་མ་ལུས་པ་ཐམས་ཅད་ཀྱང་ལག་པའི་མཐིལ་དུ་སྐྱུ་རུ་ར་བཞག་པ་ལྟར་མངོན་དུ་གྱུར་ནས། སྦྲུལ་ལ་མདུད་པ་བོར་བ་བཞིན་དུ་རང་གྲོལ་དུ་འགྲོ་བས་སྤྱིར་ཆོས་འདི་གོ་དགོས།
གོ་རྒྱུའི་ཆོས་དེ་གང་ཡིན་ན། འདི་ལྟར་ངེད་རང་ཐམས་ཅད་སྐྱེས་ཟིན། སླན་ཆད་འཆི་འམ་མི་འཆི་སྙམ་དུ་བསམ། དེ་འཆི་བར་ངེས་སོ། ། ཤི་ནས་ཕ་རོལ་ཏུ་སྐྱེའམ་མི་སྐྱེ་སྙམ་དུ་བརྟག་པར་བྱ་སྟེ་སྐྱེ་བར་ངེས་སོ། ། སྐྱེ་ན་ལུས་འདི་ཕ་རོལ་ཏུ་སྐྱེའམ་སེམས་སྐྱེ་སྙམ་དུ་བསམ། དེ་ལུས་འབྱུང་བ་བཞིས་བསྡུས་པ་འདི་མི་སྐྱེ་སྟེ། འདིར་འཇོག་པས་རོ་ཞེས་ཟེར་བ་ཡིན། སེམས་དུས་གསུམ་གྱི་སངས་རྒྱས་རྣམས་ཀྱིས་མ་གཟིགས་མི་གཟིགས་གཟིགས་པར་མི་འགྱུར་བས་དེ་ཡང་མི་སྐྱེ། འོ་ན་གང་སྐྱེ་ན།
རྒྱུ་རྐྱེན་ལས་སྐྱེས་པའི་རྣམ་པར་རྟོག་པ་འདི་སྐྱེ་བས། འདིར་ཞེ་སྡང་ལ་མཚོན་ན། རྒྱུ་རང་ལ་ཞེ་སྡང་གི་བག་ཆགས་ཀྱི་ས་བོན་ཡོད་པ། དེ་རྐྱེན་ཕ་བསད་པའི་ལག་དམར་བ་མཐོང་ན་ཞེ་སྡང་གི་རྟོག་པ་ཐོལ་གྱིས་སྐྱེ། དེ་ལ་གོམས་ཤིང་འདྲིས་པར་བྱས་པས་ཤི་ཁར་ཞེ་སྡང་གི་མཚམས་སྦྱར་ན་དམྱལ་བར་སྐྱེ་སྟེ། དེ་ཡང་ཞེ་སྡང་དེ་ཤི་བས་དམྱལ་བར་སྐྱེས་པ་མིན། ཞེ་སྡང་དེ་ཉིད་ཀྱི་རང་གཟུགས་དམྱལ་བ་ཡིན། དེ་ལྟར་ཡང༌། ལྕགས་བསྲེགས་ས་གཞི་སུ་ཡིས་བྱས། ། མོ་ཚོགས་དེ་དག་གང་ལས་བྱུང༌། །
དེ་འདྲ་དེ་དག་ཐམས་ཅད་ནི། ། སྡིག་སེམས་བྱུང་བར་ཐུབ་པས་གསུངས། ། ཞེས་གསུངས་པས་དེས་ན་འཆི་ཁའི་བསམ་སྦྱོར་གང་སྐྱེས་པ་དེ་ཉིད་ཀྱི་ལུས་སུ་གྱུར་པ་ལ་ཐོགས་པ་མེད་དེ། ཆོས་ཀྱི་རྒྱལ་པོ་མྱ་ངན་མེད་ཀྱང་ཤི་ཁར་གཡོག་མོས་ནོར་བུའི་ཡུ་བ་ཅན་གྱི་བསིལ་ཡབ་ཀྱིས་བྲང་དུ་ཕོག་པས། དེ་ལ་ཞེ་སྡང་ཕྲ་མོ་བྱུང་བས་སྦྲུལ་དུ་སྐྱེས་པ་ལྟ་བུ་ཡིན། དེ་དང་འདྲ་བར་ཆགས་པས་ཡི་དྭགས་དང༌། རྨོངས་པས་དུད་འགྲོའི་རང་གཟུགས་སུ་འགྱུར་བ་ལགས། དེ་བཞིན་དུ་ད་ལྟ་ཁྱེད་ཀྱི་རྒྱུད་ལ་བྱང་ཆུབ་ཀྱི་སེམས་སྐྱེ་བྱེད་ཀྱི་རྒྱུ་བཞི་མ་ཚང་བ་མེད་པ་དང༌། རྐྱེན་བླ་མ་དམ་པས་བྱས་ནས། རྒྱུ་རྐྱེན་འཛོམས་པ་ལས་བྱང་ཆུབ་ཀྱི་སེམས་སྐྱེ།
སྐྱེས་པ་དེ་ལ་གོམས་ཤིང་འདྲིས་པར་བྱས་པས། ཤི་ཁར་བྱང་ཆུབ་ཀྱི་སེམས་ཀྱིས་མཚམས་སྦྱར་ན། ཕ་རོལ་ཏུ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། བྱང་ཆུབ་ཐོབ་པར་བྱེད་པའི་ལུས་སུ་འགྲུབ་སྟེ། དེ་ཡང་བྱང་ཆུབ་ཀྱི་སེམས་ཤི་བས་སངས་རྒྱས་སུ་སྐྱེས་པ་མིན། བྱང་ཆུབ་ཀྱི་སེམས་དེའི་རང་གཟུགས་ལ་སངས་རྒྱས་ཟེར་བས། དེ་ལྟར་ཡང༌། བྱང་ཆུབ་སེམས་ཀྱི་རང་བཞིན་སྐུ། ། དཔལ་ལྡན་རྡོ་རྗེ་འཆང༌། །
ཞེས་གསུངས་པ་ཡིན། དེས་ན་བྱང་ཆུབ་ཀྱི་སེམས་ཅི་ཙམ་སྐྱེས་པའི་ཁ་ཚོན་དུ། རབ་སངས་རྒྱས། འབྲིང་བྱང་ཆུབ་སེམས་དཔའ། ཐ་མ་ཡང་དཀོན་མཆོག་གསུམ་དང་མི་འབྲལ་བ་ཞིག་འོང་སྟེ། འདིར་བྱམས་པ་གཅིག་པུ་ལ་མཚོན་ན། ཝཱ་རཱ་ཎ་སཱིར་རྒྱལ་པོ་ཚངས་བྱིན་གྱི་བྲན་མོའི་བུ་ཆུང་ངུ་ཆུས་ཁྱེར་བ་ལ་བྱམས་པ་སྐྱེས་པས་ཚངས་པའི་འཇིག་རྟེན་དུ་སྐྱེས་པ་ལྟ་བུ་ཡིན། དེ་དང་འདྲ་བར་བྱང་ཆུབ་ཀྱི་སེམས་ལས་སངས་རྒྱས་འབྱུང་བར་ངེས་ཏེ། དེ་མི་འོང་ན་ཞེ་སྡང་ལས་ཀྱང་དམྱལ་བ་མི་འབྱུང་བར་རིགས་པས། འདི་མཚུངས་པར་འགྲེལ་བ་ལགས།
དེ་ལྟ་བུའི་རྒྱུ་རྐྱེན་ལས་སྐྱེས་པའི་རྣམ་པར་རྟོག་པ་ས་བོན་རྣམ་པར་ཤེས་པ་རེ་རེས་ལུས་འགྲུབ་པ་འདི་ལ་རྟེན་འབྲེལ་ཟེར་བས། བཅོམ་ལྡན་འདས་ཀྱིས་སཱ་ལུ་ལྗང་པའི་མདོར། རྟེན་ཅིང་འབྲེལ་བར་འབྱུང་བ་འདི་རྟག་པ་མ་ཡིན། ཆད་པ་མ་ཡིན། འཕོ་བ་མ་ཡིན། རྒྱུ་ཆུང་ངུ་ལས་འབྲས་བུ་ཆེན་པོ་འབྱུང་བ། དེ་དང་འདྲ་བའི་རྒྱུད་དུ་གཏོགས་པ། ཞེས་གསུངས། རྒྱུ་མཚན་དེས་སེམས་རྟག་པ་མེད། དེ་རྟག་ན་སྐྱེར་མི་གཏུབ།
དེས་ན་རྟག་པ་མ་ཡིན། སེམས་ཆད་པ་མེད་དེ་ཆད་ན་སྐྱེ་བའི་རྒྱུ་མེད། དེས་ན་ཆད་པ་མ་ཡིན། སེམས་ཚུར་རོལ་ན་ཡོད་པ་ཞིག་ཕ་རོལ་ཏུ་འཕོས་པ་མ་ཡིན། རྒྱུ་ཆུང་ངུ་ལས་ཀྱང་འབྲས་བུ་ཆེན་པོ་འབྱུང༌། བྱུང་བ་དེ་ཡང་དེ་དང་འདྲ་བའི་རྒྱུད་དུ་གཏོགས་པ་ཡིན་པས་དེ་ཚོགས་པ་ལས་བྱུང་བ་རྒྱུ་འབྲས་ཀྱི་རྟེན་འབྲེལ་ཡིན། རྒྱུ་འབྲས་དེ་ཉིད་སྤྲོས་པའི་མཐའ་བརྒྱད་དང་བྲལ་བའི་སྟོང་ཉིད་དུ་གནས་ཏེ། དེ་ལྟར་ཡང༌། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། །
རྐྱེན་ལས་གང་སྐྱེས་དེ་ནི་སྟོང་ཉིད་གསུངས། ། སྟོང་ཉིད་ཤེས་ཏེ་རབ་ཏུ་བག་ཡོད་པའོ། ། ཞེས་གསུངས་པས་དེ་རྟོགས་ཤིང་མངོན་དུ་བྱས་པའང་སངས་རྒྱས་ཡིན། དེས་ན་ཐུབ་པའི་ཆོས་རྣམས་ཀྱི་རྟེན་འབྲེལ་འདི་ཁོ་ན་ཡིན་པས། སློབ་དཔོན་འཕགས་པས་ཀྱང༌། རྟེན་ཅིང་འབྲེལ་བར་འབྱུང་འདི་རྒྱལ་བ་ཡི། ། གསུང་གི་མཛོད་ཀྱི་གཅེས་པ་ཟབ་མོ་སྟེ། ། འདི་ནི་གང་གིས་ཡང་དག་མཐོང་བ་དེས། ། སངས་རྒྱས་དེ་ཉིད་རིག་པ་རྣམ་མཆོག་མཐོང༌། ། ཞེས་གསུངས་པས།
སངས་རྒྱས་ཀྱི་ཆོས་རྟེན་འབྲེལ་དུ་གོ་དགོས་རྟེན་འབྲེལ་འདི་ལས་འདས་ནས་ནམ་མཐར་ལྷུང་བ་ན་མུ་སྟེགས་བྱེད་ཡིན་ཏེ་རྟག་ཆད་དུ་ལྟ་བ་ལ་སོགས་པ་ལྟ་ལོག་སུམ་བརྒྱ་དྲུག་ཅུ་རྒྱ་གར་ལ་ཡོད། བོད་ལ་མུ་སྟེགས་བྱེད་མེད་ཟེར་ཡང་བོན་པོ་འདི་ནི་མུ་སྟེགས་བྱེད་ཀྱི་བྱེ་བྲག་ཡིན་པས། དང་པོ་ཡེ་མེད་སྟོང་པ་ལས། དེ་ལས་ཡེ་ཡོད་ཅུང་ཟད་ཙམ་སྲིད། ཟེར་བ་ཆད་ལྟ་ཡིན། མི་ཤི་བ་མིར་སྐྱེ། རྟ་ཤི་བ་རྟར་སྐྱེ་ཟེར་ནས། རྟ་གསོད་པ་དང༌། ལུག་གསོད་པ་ལ་སོགས་པ་འདི་རྣམས་རྟག་ལྟ་ཡིན་ཏེ་ལོག་པར་ལྟ་བ་ཡིན། དེ་ཡང་སྔོན་མངའ་བདག་ཁྲི་སྲོང་ལྡེ་བཙན་གྱི་བློན་པོ་ངན་ལམ་རྟ་ར་གླུ་གོང་ཤི་བས།
བོན་པོས་ཤིད་བྱས་ཤིང༌། རྟག་པར་ལྟ་བ་བཟུང་བ་ལ། སློབ་དཔོན་པདྨ་འབྱུང་གནས་ཀྱིས་ལྟ་བ་ལོག་པ་ཐམས་ཅད་བཤིག་སྟེ་དཀོན་མཆོག་གི་ཞབས་ཏོག་ཏུ་བསྒྱུར་བས། དེ་ལྟ་བུ་ཡང་བསམ་པ་སྐད་ཅིག་མའི་རྟེན་འབྲེལ་ཚོགས་པ་ལས་འགྲུབ་པ་འདི་མ་གོ་བ་བསྟན་པ་ཡིན། དེ་ལྟར་རྟེན་འབྲེལ་བཟང་ངན་བདེ་སྡུག་ཐམས་ཅད་བསམ་པའི་རང་གཟུགས་སུ་མཐོང་བའི་དུས་སུ་རྒྱུ་རྐྱེན་ལས་སྐྱེས་པའི་བྱང་ཆུབ་ཀྱི་སེམས་ཀྱིས་སངས་རྒྱས་འགྲུབ་པར་མངོན་སུམ་དུ་མཐོང་སྟེ། བསྐལ་པ་བགྲང་མི་དགོས། ཤིན་ཏུ་ཞན་པ་ལ་བཞད་གད་དམ་གཡོ་སྒྱུས་ཀྱང་བྱང་ཆུབ་མཆོག་ཏུ་སེམས་བསྐྱེད་པ་སངས་རྒྱ་བར་ངེས་པ་ལགས། དེ་ཡང་བཅོམ་ལྡན་འདས་ཀྱིས་དཔའ་བར་འགྲོ་བའི་ཏིང་ངེ་འཛིན་གྱི་མདོ་གསུངས་པའི་ཚེ་བདུད་སྡིག་ཅན་གྱིས་བར་ཆད་བརྩམས་པས། བཅོམ་ལྡན་འདས་ཀྱིས་ཞགས་པའི་བཅིང་བ་རྣམ་པ་ལྔ་བཅིངས་པ་ལ། བྱང་ཆུབ་སེམས་དཔའ་བདུད་ཀྱི་སྤྱོད་ཡུལ་ལས་ཡང་དག་པར་འདས་པས།
སྡིག་ཅན་ཁྱོད་བྱང་ཆུབ་སེམས་བསྐྱེད་ཅིག་དང༌། ཞགས་པའི་འཆིང་བ་ལས་གྲོལ་བར་འགྱུར་རོ་ཞེས་གསུངས་པས། ཁོས་སེམས་བསྐྱེད་པས་ཞགས་པའི་འཆིང་བ་ལས་གྲོལ་བ་དང་བཅོམ་ལྡན་འདས་ཀྱིས། སྡིག་ཅན་ཁྱོད་མ་འོངས་པའི་དུས་རྫོགས་པའི་བྱང་ཆུབ་ཏུ་འཚང་རྒྱ་བར་འགྱུར་རོ་ཞེས་ལུང་བསྟན་པས། བདུད་ཀྱིས། བཅོམ་ལྡན་འདས་ཀྱིས་ནི་སེམས་ལས་ནི་ལས། ལས་ལས་ལས་ཀྱི་འབྲས་བུ་རྣམ་པར་སྨིན་པ་ཞེས་མ་བཤད་དམ། ང་ལ་བྱང་ཆུབ་འདོད་པའི་བསམ་པ་མེད་པས་ལུང་སྟོན་པ་མི་རིགས་སོ་ཞེས་ཞུས་པས། སྡིག་ཅན་ཁྱོད་དུ་མ་ཟད་མ་འོངས་པ་ན་ཁྱོད་འདྲ་བ་སེམས་བསྐྱེད་པ་མང་པོ་འབྱུང་སྟེ་དེ་དག་ཀྱང་འཚང་རྒྱ་བར་དེ་ཉིད་ལུང་སྟོན་ཏོ་ཞེས་གསུངས་པས། གཡོ་དང་སྒྱུས་སེམས་བསྐྱེད་པ་ཡང་སངས་རྒྱ་ན།
ཁྱེད་ཞེ་ཐག་པ་ནས་བྱང་ཆུབ་འདོད་པ་ཅིའི་ཕྱིར་སངས་མི་རྒྱ། འདི་ལྟ་བུའི་ཕན་ཡོན་མཐོང་ནས་སེམས་བསྐྱེད་ཀྱིས་བྱས་པ་ལ། ཁ་ཅིག་ན་རེ་སེམས་ལྟ་ངས་བསྐྱེད་ན་བསླབ་པ་སུས་བསྲུང་ཟེར་བར་གདའ་སྟེ། སེམས་བསྐྱེད་པ་པོ་བདག་རྟག་པ་ཅིག་ཡོད་ནས། སེམས་དེ་དེའི་ཁྱད་པར་གྱི་ཆོས་བདག་གི་རྒྱན་ནམ་ཐོད་བཞིན་དུ་འོང་བ་མིན། བསླབ་བྱ་ཡང་སེམས་བསྐྱེད་པ་དེ་ཉིད་ཀྱིས་བསྲུང་བ་མ་གཏོགས་པ་བདག་བསྲུང་མཁན་ཅིག་ཡོད་པ་མ་ལགས། དེས་ན་བདག་མེད་པས་ན་རྟེན་འབྲེལ་རྒྱུ་རྐྱེན་ལས་སྐྱེས་པ། སྐད་ཅིག་མ་བསམ་པའི་རང་གཟུགས་འདི་ལས་མེད། རྒྱུ་མཚན་དེས་བྱང་ཆུབ་ཀྱི་སེམས་སངས་རྒྱས་ཀྱི་རྒྱུ་ངེས་པ་ལགས་པས། ཁྱེད་ཀྱིས་བླ་མ་ལ་སངས་རྒྱས་ཀྱི་འདུ་ཤེས་བསྐྱེད།
མཆོད་པ་དཔག་ཏུ་མེད་པ་ཐམས་ཅད་ཀྱིས་མཆོད་ཅིག མེ་ཏོག་འབྲས་བུ་ཇི་སྙེད་སོགས་ཚར་གཅིག་དང་རོལ་ཆེན་བྱ། ལུས་ལོངས་སྤྱོད་ཐམས་ཅད་ལྟོས་པ་མེད་པར་ཕུལ་ལ། དང་པོར་རང་ཉིད་བྱང་ཆུབ་སེམས་དཔའ་པར་ཁས་བླང་བར་བགྱི་བས་མེ་ཏོག་རེ་རེ་ཕྱག་ཏུ་སྣོམས་ལ་རྗེས་ཟློས་མཛོད་ཅིག སློབ་དཔོན་དགོངས་སུ་གསོལ། སློབ་དཔོན་བྱང་ཆུབ་སེམས་དཔའ། བདག་བྱང་ཆུབ་སེམས་དཔར་གཟུང་དུ་གསོལ། ཞེས་ལན་གསུམ་བརྗོད་ཅིང་མེ་ཏོག་གཏོར། ཐབས་ཡིན་ནོ། ། ལེགས་སོ། །
ཞེས་བརྗོད། དེས་བྱང་ཆུབ་སེམས་དཔར་ཁས་བླངས་ནས། ད་བྱང་ཆུབ་ཀྱི་སེམས་ལ་དམ་བཅའ་བ་བགྱི་བས། ཡང་སྔ་མ་རྟེན་སྤྲུལ་པ་བཞིན་དུ། བླ་མ་སངས་རྒྱས་དང་བྱང་ཆུབ་སེམས་དཔའ་ཆོས་སྐྱོང་བའི་སྲུང་མ་དང་བཅས་པ་ཐམས་ཅད་མངོན་སུམ་དུ་བཞུགས་པར་བསམ། མཆོད་པའི་སྤྲིན་ཕུང་དཔག་ཏུ་མེད་པས་ཐམས་ཅད་ཀྱིས་མཆོད་ཅིག མེ་ཏོག་འབྲས་བུ་སོགས་དང་རོལ་ཆེན། རང་གི་ལུས་དང་ལོངས་སྤྱོད་ཐམས་ཅད་ལྟོས་པ་མེད་པར་སིང་གིས་དབུལ། དེ་ནས་དེ་རྣམས་དཔང་པོར་བཞག་ནས་བདག་གི་ཕུང་པོ་བཞིས་བསྡུས་པའི་སེམས་ཅན་ཁམས་གསུམ་གྱི་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་མ་བརྒལ་བ་རྣམས་བསྒྲལ་བར་བྱ་བ་དང་ཉོན་མོངས་པའི་འཆིང་བ་ལས་མ་དགྲོལ་བ་རྣམས་དགྲོལ་བར་བྱ་བ་དང༌། ཉན་ཐོས་དང་རང་སངས་རྒྱས་ཀྱི་ཐེག་པ་དང་འཁོར་བའི་འཇིགས་པ་ལས་དབུགས་མ་ཕྱུང་བ་རྣམས་དབུགས་དབྱུང་བར་བྱ་བ་དང༌།
ཡོངས་སུ་མྱ་ངན་ལས་མ་འདས་པའི་སེམས་ཅན་ཐམས་ཅད་མྱ་ངན་ལས་འདས་པ་ཆེན་པོས་ཡོངས་སུ་མྱ་ངན་ལས་འདའ་བར་བྱའོ་སྙམ་དུ་དམ་བཅའ་མཛོད་ལ། མེ་ཏོག་རེ་རེ་ཕྱག་ཏུ་སྣོམས་ལ་རྗེས་ཟློས་མཛོད་ཅིག ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། སློབ་དཔོན་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བས་ཚེ་ཐོག་མ་མེད་པ་ནས་ཐ་མ་ད་ལྟ་ལ་ཐུག་གི་བར་དུ་སྦྱིན་པའི་རང་བཞིན་དང༌། ཚུལ་ཁྲིམས་ཀྱི་རང་བཞིན་དང༌། སྒོམ་པའི་རང་བཞིན་གྱི་དགེ་བའི་རྩ་བ་དེས་ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྣམས་དང་ས་ཆེན་པོ་ལ་རབ་ཏུ་བཞུགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས། ཇི་ལྟར་ཐུགས་རིན་པོ་ཆེ་བསྐྱེད་པར་མཛད་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་སེམས་བསྐྱེད་པར་བགྱི་སྟེ། སེམས་ཅན་མ་བསྒྲལ་བ་རྣམས་བསྒྲལ་བར་བགྱིའོ། །
མ་དགྲོལ་བ་རྣམས་དགྲོལ་བ་བགྱིའོ། ། དབུགས་མ་ཕྱུང་བ་རྣམས་དབུགས་དབྱུང་བར་བགྱིའོ། ། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའ་བར་བགྱིའོ། ། ཞེས་ལན་གསུམ་བརྗོད་ཅིང་མེ་ཏོག་གཏོར། ཐབས་ཡིན་ནོ། ། ལེགས་སོ། ། ཞེས་བརྗོད། དེས་ཁྱེད་ཀྱིས་བྱང་ཆུབ་མཆོག་ཏུ་སེམས་བསྐྱེད་པ་ཐོབ་པ་ལགས། ཐོབ་པའི་སེམས་དེ་གང་ཡིན་ན། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན།
སྡུག་བསྔལ་དང་བྲལ། བླ་ན་མེད་པའི་བྱང་ཆུབ་ཐོབ་པར་བྱ་སྙམ་པ་དེ་ལགས། བྱང་ཆུབ་ཀྱི་སེམས་དེ་རྫོགས་པར་བྱེད་པ་ལ་བསླབ་བྱ་འདི་རྣམས་ལ་སློབ་དགོས་པས། བསོད་ནམས་ཀྱི་ཚོགས་རྒྱ་ཆེན་པོ་བསགས་པ་ལ་བསླབ། ཕན་ཡོན་མཐོང་ཞིང་རྗེས་སུ་དྲན་པར་བྱ་བ་ལ་བསླབ། སྤེལ་ཞིང་སྦྱང་བ་ལ་བསླབ། སེམས་ཅན་བློས་མི་སྤང་བ་ལ་བསླབ། ནག་པོའི་ཆོས་བཞི་སྤང་ཞིང་དཀར་པོའི་ཆོས་རྣམ་པ་བཞི་ལ་བསླབ་པར་བྱ་སྟེ། རྒྱས་པར་གཞན་དུ་ཤེས་པར་མཛོད། དེ་ལ་མདོར་བསྡུ་ན་བསོད་ནམས་ཀྱི་ཚོགས་གསོག་པ་འདི་སྨོན་པ་སྐྱེད་བྱེད་ཀྱི་རྒྱུ།
སྨོན་པའི་སེམས་བསྐྱེད་ནས་བསླབ་བྱ། འཇུག་པའི་སྡོམ་པའི་ངོ་བོ། ཐེག་པ་ཆེན་པོ་གསང་སྔགས་ཀྱི་དམ་ཚིག སངས་རྒྱས་པའི་དུས་སུ་སྐུ་གསུམ་དབྱེ་བ་མེད་པ། འཁོར་བ་མ་སྟོངས་ཀྱི་བར་དུ་རྒྱུན་ཆད་མེད་པར་སེམས་ཅན་ཐམས་ཅད་བྱང་ཆུབ་ལ་འགོད་པར་འགྱུར་བས་བསོད་ནམས་ཀྱི་ཚོགས་ཕ་རོལ་ཏུ་ཕྱིན་པ་དྲུག་ཉམས་སུ་བླང་སྟེ། དེ་ཡང་སྦྱིན་པའི་དངོས་པོ་ཤིན་ཏུ་ཕྲ་བ་ཞིག་ཀྱང་བྱང་ཆུབ་ཀྱི་སེམས་ཀྱི་དབང་བྱས་པས། འབྲས་བུ་ནམ་མཁའ་དང་མཉམ་པར་སེམས་ཅན་མ་ཟད་ཀྱི་བར་དུ་འབྱུང༌། ཚུལ་དེ་དང་འདྲ་བར་ཚུལ་ཁྲིམས་ནས་ཤེས་རབ་ཀྱི་བར་དུ་ཐམས་ཅད་ཀྱང་རྒྱ་ཆེན་པོར་འགྱུར་བས་དེ་ལྟར་བསླབ། དེ་ཡང་ཐམས་ཅད་མཁྱེན་པ་ནི་རྒྱུ་གཅིག་གིས་མ་ཡིན། རྐྱེན་གཅིག་གིས་མ་ཡིན།
དགེ་བའི་རྩ་བ་གཅིག་གིས་མ་ཡིན་ཞེས་གསུངས་པས་དགེ་བའི་རྩ་བ་མཐའ་དག་ལ་ཆོག་ཤེས་པ་མེད་པར་འབད་པ་ཆེན་པོ་གལ་ཆེ། གཉིས་པ་ཕན་ཡོན་ནི། སྤྱིར་བྱང་ཆུབ་ཀྱི་སེམས་ལ་ཕན་ཡོན་དཔག་ཏུ་མེད་ཀྱང༌། མདོར་བསྡུས་ན་ཐོག་མ་དང་བར་དང་ཐ་མར་དགེ་བ་གསུམ་ཡིན་ཏེ། ཐོག་མར་དགེ་བ་ཚེ་འདིའི་བདེ་བ་དང་སྐྱིད་པའི་དཔལ་ཕུན་སུམ་ཚོགས་པ་ཐམས་ཅད་ཀྱང་འབྱུང་བས། དེ་ལྟར་ཡང་བྱང་ཆུབ་སེམས་དཔའ་འཇིག་རྟེན་ན་ཡོད་ན། རྒྱལ་རིགས་ཆེ་ཞིང་མཐོ་བ་ནས། འཇིག་རྟེན་གྱི་ཕུན་སུམ་ཚོགས་པ་ཐམས་ཅད་ཡོད་པར་གསུངས་ཏེ། ཐོག་མར་དགེ་བ་ང་འབུ་ལྟ་བུ་ཡིན་པས་ངས་བྱང་ཆུབ་ཀྱི་སེམས་བསྒོམས་པ་ལས། འཁོར་འདི་སྙེད་དང་གྲགས་པ་དང་སྙན་པ་འདི་ཙམ་པ་བྱུང་བ་ཡིན།
བར་དུ་དགེ་བ་ངན་སོང་གསུམ་དུ་མི་འགྲོ་ཞིང༌། ས་དང་ལམ་གྱི་ཡོན་ཏན་ཐམས་ཅད་འབྱུང་སྟེ། བྱང་ཆུབ་སེམས་དཔའ་ནོར་བཟང་གིས་བླ་མ་རྣམས་ཀྱི་རྣམ་པར་ཐར་པ་ལྟར་ཁ་ཟས་ཕྲུ་བ་རེ་རེས་ཀྱང་མྱ་ངན་ལས་འདས་པ་ཐམས་ཅད་མཆོད་པ་དང༌། སེམས་ཅན་ཐམས་ཅད་སྨིན་པར་ནུས་པས་དགེ་བསྙེན་མ་ཕུལ་དུ་ཕྱིན་པ་ལྟ་བུ་ལགས། ཐ་མར་དགེ་བ་རྫོགས་པའི་བྱང་ཆུབ་ཀྱང་འཐོབ་སྟེ། དེ་ལྟར་ཡང་བྱང་ཆུབ་སེམས་མེད་རྒྱལ་འབྱུང་འཇིག་རྟེན་ཡོད་མེད་ན། ། འབྲས་བུ་བརྒྱ་བྱིན་ཚངས་པ་ཉན་ཐོས་ག་ལ་འབྱུང༌། ། ཞེས་གསུངས་པས་བྱང་ཆུབ་ཀྱི་སེམས་མེད་ན་སངས་རྒྱས་མི་འབྱུང་བ་ཡིན། མདོར་ན་འཁོར་འདས་ཀྱི་བདེ་ལེགས་ཇི་སྙེད་པ་བྱང་ཆུབ་ཀྱི་སེམས་ལས་འབྱུང་བས། རྒྱ་ཆེར་སྟུག་པོ་བཀོད་པ་དང༌།
དགེ་བའི་རྩ་བ་ཡོངས་སུ་འཛིན་པ་དང༌། དཀོན་མཆོག་བརྩེགས་པ་ལ་སོགས་པ་ཇི་ལྟར་གསུངས་པ་ཐམས་ཅད་དྲན་པར་བྱ། སྤེལ་ཞིང་སྦྱང་བ་ནི། ཉིན་ལན་གསུམ་མཚན་ལན་གསུམ་དུ། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། བྱང་ཆུབ་བར་དུ་བདག་ནི་སྐྱབས་སུ་མཆི། ། བདག་གིས་སྦྱིན་སོགས་བགྱིས་པའི་བསོད་ནམས་ཀྱིས། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ཡང་དང་ཡང་དུ་སྦྱང༌། གོང་མ་རྣམས་གསུང༌།
ང་འབུ་ལྟར་ན་དེ་བཞིན་གཤེགས་པ་མི་འཁྲུགས་པའི་སྨོན་ལམ་བཞིན་དུ། གོམ་པ་འདེགས་འཇོག་གི་བར་དུ་ཡང་བྱང་ཆུབ་ཀྱི་སེམས་མི་བརྗེད་པར། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། བླ་ན་མེད་པའི་བྱང་ཆུབ་དམ་པ་ཐོབ་པར་གྱུར་ཅིག་ཅེས། དཀར་པོ་དགེ་བའི་རྩ་བ་ཐམས་ཅད་བྱང་ཆུབ་ཀྱི་སེམས་ཀྱིས་སྤེལ། སྡིག་པ་མི་དགེ་བ་དང་ཉེས་པ་ཐམས་ཅད་བྱང་ཆུབ་ཀྱི་སེམས་ཀྱིས་སྦྱང་བར་བྱ། མདོར་ན་བྱ་བྱེད་ཅི་བྱེད་པ་ཐམས་ཅད་བྱང་ཆུབ་ཀྱི་སེམས་དང་མ་བྲལ་བས་ཆོག་པས། བཅོམ་ལྡན་འདས་ཀྱིས་ཀྱང༌། སེམས་བསྐྱེད་པ་ཐམས་ཅད་ལ་བྱང་ཆུབ་ཀྱི་སེམས་སྔོན་དུ་འགྲོ་སྟེ་ཐ་ན་ཉོན་མོངས་པའི་སེམས་ལ་ཡང་རུང་ན་དགེ་བའི་སེམས་ལ་ལྟ་སྨོས་ཀྱང་ཅི་དགོས།
ཞེས་གསུངས་པ་དང༌། བསྐལ་པའི་མེའི་དཔེས་སྡིག་པ་ཟད་ཅིང༌། བྱང་ཆུབ་སེམས་ཀྱི་ལྗོན་ཤིང་རྟག་པར་ཡང༌། ། འབྲས་བུ་འབྱིན་པར་མི་ཟད་འཕེལ་བར་འགྱུར། ། ཞེས་གསུངས་པས། དགེ་བའི་རྩ་བ་རྒྱ་ཆེན་པོར་དེ་ཉིད་ཀྱིས་འགྱུར་ཏེ། དེང་སང་རྔོན་པ་ཐམས་ཅད་ཀྱང་སེམས་ཅན་བསད་པའི་རྒྱུ་ལྟོ་དང༌། ཟར་མི་རུང་བ་བྱ་ཁྱི་ལ་བྱིན་ནས་སངས་རྒྱས་ཐོབ་གིས་ཚིགས་སུ་བཅད་པ་མ་ཡིན་པ་བརྗོད་ན་ནག་པོའི་ཆོས་ཡིན་ཏེ། དེ་ལྟར་ཡང་བསྐལ་པ་སྟོང་དུ་བསགས་པ་ཡི། ། སྦྱིན་དང་བདེ་གཤེགས་མཆོད་ལ་སོགས། །
ལེགས་སྤྱད་གང་ཡིན་དེ་ཀུན་ཡང༌། ། ཁོང་ཁྲོ་གཅིག་གིས་འཇོམས་པར་བྱེད། ། ཅེས་གསུངས་པས་ཚིག་གི་རྐང་པ་ལ་རིང་ཐུང་མེད། ཚིག་ལྷུག་པ་ཡིན་ཀྱང་སྤང༌། དེའི་སྟེང་དུ་བྱང་ཆུབ་སེམས་དཔའི་ཡོན་ཏན་དང་བསྔགས་པ་བརྗོད་དེ་དཀར་པོའི་ཆོས་ཡིན་པས་ཉམས་སུ་བླངས། གཞན་འགྱོད་པའི་གནས་མ་ཡིན་པ་རང་གཞན་གྱི་དགེ་བའི་རྩ་བ་ལ་ཁྱོད་ཀྱིས་འདི་མ་ལེགས་ཞེས་ཞེས་འགྱོད་པ་བསྐྱེད་ན་ནག་པོའི་ཆོས་ཡིན་ཏེ། དེ་ལྟར་ཡང༌། གང་ཞིག་དགེ་བ་བྱེད་མཐོང་ནས། ། འཕྱ་ཞིང་བཀུར་ཏེ་མ་མོས་ན། དཀོན་མཆོག་གསུམ་གྱི་རིགས་ཀྱང་གཅོད། །
མཚམས་མེད་པས་ཀྱང་དམྱལ་བར་འགྲོ། ། ཞེས་གསུངས་པས་འགྱོད་པའི་གནས་མ་ཡིན་པ་ལ་འགྱོད་པ་བསྐྱེད་པ་སྤང༌། དེའི་སྟེང་དུ་དགེ་བའི་རྩ་བ་ལ་རྗེས་སུ་ཡི་རང་བ་བསྒོམ། དེ་དཀར་པོའི་ཆོས་ཡིན་པས་ཉམས་སུ་བླངས། སེམས་ཅན་ལ་གཡོ་སྒྱུ་དང་བསླུ་བྲིད་ཀྱིས་གནོད་པ་བྱེད་ན་ནག་པོའི་ཆོས་ཡིན་ཏེ། དེ་ལྟར་ཡང༌། དྲང་པོའི་ཆོས་ཀྱིས་འཇིག་རྟེན་ཀུན་ཏུ་བདེ། ། གཡོ་སྒྱུ་གྱ་གྱུས་མཛའ་བཤེས་སུན་པར་བྱེད། ། ཕྲད་ན་ལྷ་འདྲ་འགྲོགས་ན་ཤ་ཟ་འདྲ། ། གཡོ་དང་སྒྱུས་ནི་སྲིད་པ་གསུམ་ཡང་ཕུང༌། །
ཞེས་པས་སེམས་ཅན་ལ་གཡོ་སྒྱུས་སྤྱོད་པ་སྤང༌། དེའི་སྟེང་དུ་ཕན་པ་དང་བདེ་བ་རྒྱ་ཆེན་པོ་བསྒྲུབ་པ་དེ་དཀར་པོའི་ཆོས་ཡིན་པས་ཉམས་སུ་བླང༌། དེ་ནག་པོའི་ཆོས་བཞི་སྤང་ཞིང་དཀར་པོའི་ཆོས་རྣམ་པ་བཞི་ལ་བསླབ་པ་ལགས། དེ་ལ་ནག་པོའི་ཆོས་བཞི་པོ་འདི་སྤྱད་ནས་ཐུན་ཚོད་ལས་འདས་ན་སྡོམ་པ་འཆོར་བར་འདོད་དེ། བཅོམ་ལྡན་འདས་ཀྱིས་འཕགས་པ་དཀོན་མཆོག་རྩེགས་པ་ལ་སོགས་པར་བརྗེད་པའི་རྒྱུར་གསུངས་པ་དང༌། བསོད་ནམས་ཐམས་ཅད་བསྡུས་པའི་ཏིང་ངེ་འཛིན་གྱི་མདོ་ལས། ཚན་པོ་ཆེ་དྲི་མ་མེད་པའི་གཏམ་རྒྱུད་ལས་ཀྱང་བརྗེད་པའི་རྒྱུར་གསུངས་པས་དེ་ལྟར་ཤེས་པར་བྱ། བྱང་ཆུབ་ཀྱི་སེམས་ལན་ཅིག་བསྐྱེད་པ་དེ་ཡང༌། རྡོ་རྗེ་རིན་པོ་ཆེ་འདྲ་བ་ལས་དང་ཉོན་མོངས་པའི་མེས་ཞུ་བར་མི་ནུས་ཏེ། མཐར་སངས་རྒྱས་ཀྱི་སར་འབྱུང་བར་གསུངས་པས་རྩ་བ་ནས་འཆོར་བར་མི་ནུས་པ་ཡིན།
དེས་ཁྱེད་ཀྱི་སྨོན་པ་སེམས་བསྐྱེད་པའི་ཆོ་ག་ཕན་ཡོན་བསླབ་བྱ་དང་བཅས་པ་ཚར་བར་ལགས།། །། ད་འཇུག་པ་བྱང་ཆུབ་མཆོག་ཏུ་སེམས་བསྐྱེད་པ་ཞུ་བ་ལ་མཎྜལ། ས་གཞི་སྤོས་བྱུག་ཇི་སྙེད་སུ་དག་སོགས་རོལ་ཆེན། ཡང་ཁྱེད་ལ་འཇུག་པ་བྱང་ཆུབ་མཆོག་ཏུ་སེམས་བསྐྱེད་པ་ཡང་བགྱི་བས། འཇུག་པ་འདི་ལ་དཔོན་སློབ་ཕྱོགས་གཅིག་ཏུ་སྨོན་ལམ་བཏབ་པས། སློབ་མས་ཁས་བླངས་ནི་ཆེ། ཉམས་བླངས་ནི་ཆུང་བས་ཉེས་པ་སྤྱད་ན་བེའུ་སྦྲེལ་གཡང་ལ་ལྷུང་བ་བཞིན་དུ་དཔོན་སློབ་གཉིས་ཀ་དམྱལ་བར་འགྲོ་ཟེར་ནས་མཁས་པ་ཆེན་པོ་རྣམས་རྩག་པར་གདའ། འོན་ཀྱང་འདི་ལྟར་མཆི་བས། སྡིག་པ་མི་དགེ་བ་བགྱིས་པ་དང༌། བགྱིད་དུ་སྩལ་བ་དང༌།
བགྱིས་པ་ལ་རྗེས་སུ་ཡི་རང་བ་གསུམ་གྱིས་སྦྲེལ་ན་ངན་སོང་དུ་འབྲེལ་བས་འགྲོ་ལ། འདིར་བྱང་ཆུབ་མཆོག་ཏུ་སེམས་བསྐྱེད་པ་དགེ་བའི་རྩ་བ་དང་སྦྲེལ་བས་བྱ་རྒོད་ཀྱི་སྦུ་གསེབ་ཏུ་ཕ་ཝང་ཉལ་བ་དང་འདྲ་བས། དགུང་ཏུད་དང་ཡང་ཏུད་དུ་འོང་བས། བྱང་ཆུབ་མཆོག་ཏུ་སེམས་བསྐྱེད་པས་ཆོག་པ་ཡིན། དེ་ཡང་དགེ་བའི་བཤེས་གཉེན་ཆེན་པོ་དོན་སྟེངས་པ་དེ་མཐོ་དམན་མེད་པ་ཐམས་ཅད་ལ་འཇུག་པ་སེམས་བསྐྱེད་མཛད་པ་ལ། ཁོང་གི་སློབ་དཔོན་དགེ་བའི་བཤེས་གཉེན་ཡ་གད་པ་བྱ་བ་དེས། ཁྱོད་སུ་སྣང་སྣང་ལ་འཇུག་པ་སེམས་བསྐྱེད་མ་བྱེད་གསུངས་པས། འདི་མི་བྱེད་ཁ་མེད་པ་ཅིག་བྱུང་བས་རྨི་ལམ་ན་རྗེ་བཙུན་བྱམས་པ་སྲིད་པའི་འཁོར་ལྷ་མ་སྲིན་སྡེ་བརྒྱད་ལ་སོགས་པ་འཁོར་དཔག་ཏུ་མེད་པ་ལ་སེམས་བསྐྱེད་མཛད་པ་ལ། ཁོང་གི་ལག་ན་ལྕམ་པའི་མེ་ཏོག་ངན་ནེ་བ་ཚན་ཅིག་འདུག་པ་གཏོར་ནས་སེམས་བསྐྱེད་ཞུས་པས། མེ་ཏོག་དེ་དག་དབུ་གཙུག་གི་དྲང་ཐད་ཀྱི་ནམ་མཁའ་ལ་གདུགས་ཆེན་པོ་ཞིག་ཏུ་གྱུར་པས་དེ་ལ་དགའ་བ་སྐྱེས།
དེའི་དུས་སུ་རྗེ་བཙུན་གྱི་ཞལ་ནས། རིགས་ཀྱི་བུ་ཁྱོད་ཀྱིས་ཐམས་ཅད་ལ་སེམས་བསྐྱེད་གྱིས་ཤིག་དང༌། ཐམས་ཅད་རྫོགས་པའི་བྱང་ཆུབ་ཏུ་འཚང་རྒྱ་བར་འགྱུར་རོ་ཞེས་གསུངས་ནས། དེ་ལྟར་བགྱིས་པ་ལགས་ཞེས་ཞུས་པས། འོ་ན་ཁྱེད་རང་གི་ཨ་ཀ་མ་རྣམས་ཀྱང་བོས། ང་ཡང་ཞུ་གསུང་ནས་ཁོང་གིས་ཀྱང་ཞུས་པ་ཡིན། དེ་ལྟར་དགེ་བའི་བཤེས་གཉེན་དོན་སྟེངས་པ་དེ་ལ། དཔལ་ལྡན་ཕག་མོ་གྲུ་པས་ཞུས་པ་ལགས། གཉིས་པར་ན་སེམས་བསྐྱེད་ནས་ཉེས་པ་སྤྱད་པས་ངན་འགྲོར་ལྟུང་ཡང༌། མཚན་ཉིད་དང་ལྡན་པའི་བླ་མ་དེས།
དེ་ཉིད་ལ་བརྟེན་ནས་ངན་འགྲོའི་སྡུག་བསྔལ་ཐམས་ཅད་སྦྱང་ཞིང༌། ཡོན་ཏན་རྒྱ་ཆེན་པོ་ཐོབ་པར་བྱེད་པས། བྱང་ཆུབ་སེམས་དཔའ་ཉི་མའི་སྙིང་པོས་འཁོར་ལྔ་བརྒྱ་སེམས་བསྐྱེད་ལ་བཀོད་པས། དེ་དག་གི་ཉེས་པ་སྤྱད་པས་རྟ་ལྔ་བརྒྱར་སྐྱེས་པ་ལ། བྱང་ཆུབ་སེམས་དཔའ་ཉི་མའི་སྙིང་པོས་རྟའི་རྒྱལ་པོ་ཅང་ཤེས་སུ་སྐྱེ་བ་བཞེས་ཏེ། ཡུལ་སྒྲ་མཐར་བཅོམ་ལྡན་འདས་འཁོར་དང་བཅས་པ་རང་རང་གི་ཕྱག་གི་སྐལ་པ་ཕྱེད་ཕྱེད་ཕུལ་ནས་བཤགས་པ་བྱས་པས་ཉེས་པ་དག་ནས་ཚེ་འཕོས་ཏེ་བྱང་ཆུབ་ཏུ་ལུང་བསྟན་པ་ཐོབ་པ་ལྟ་བུར་འོང་བས། ང་འབུ་ཡང་རང་ཉིད་བདེ་བ་དང་སྐྱིད་པའི་སར་བསྡད་སྙམ་པ་མེད། དགེ་བའི་རྩ་བ་ཅི་བྱས་པ་ཡང་སེམས་ཅན་ལ་བསྔོས་ཤིང་འགྲོ་བའི་དོན་དུ་དམྱལ་བར་འཇུག་པར་ཡང་སྤྲོ་བས། ད་ལྟ་ངའི་དྲུང་དུ་སེམས་བསྐྱེད་བྱེད་དགོས་པ་ཡིན། གསུམ་པ་རང་ཉིད་ཀྱིས་འདྲེན་པར་མི་ནུས་ན་ཡང༌།
བརྒྱུད་པའི་བླ་མ་དམ་པ་རྣམས་དང་ཕྱོགས་བཅུ་དུས་གསུམ་གྱི་སངས་རྒྱས་ཐམས་ཅད་མངོན་དུ་བྱས་ནས། མཆོད་པ་རྒྱ་ཆེན་པོ་ཕུལ་ཞིང་སེམས་བསྐྱེད་ནས་སྨོན་ལམ་བཏབ་པས། སངས་རྒྱས་ཐམས་ཅད་ཀྱིས་འོད་ཟེར་བཀྱེ་བས་ངན་འགྲོའི་གནས་སྟོངས་པར་མཛད་པར་འོང་སྟེ། དེའི་རྒྱུད་ལྟ་སེམས་བསྐྱེད་པ་ལ་སོགས་པ་དགེ་བའི་ས་བོན་མེད་ན་འོད་ཟེར་གྱིས་སྨིན་པར་མི་ནུས་པས། རྒྱུ་འདི་ལྟ་བུ་ལ་བསྟེན་ནས་སངས་རྒྱས་ཀྱི་འཕྲིན་ལས་འཇུག་པ། ཐུབ་པ་ཆེན་པོ་དགའ་ལྡན་ནས་ལྷུམས་སུ་འཇུག་པའི་དུས་སུ་འོད་ཟེར་བཀྱེ་བས། བསམ་པ་བཟང་པོ་སད་པར་གྱུར་ཏེ་ངན་འགྲོའི་གནས་སྟོངས་པར་བྱས་ནས་ལམ་གྱི་རྟེན་ལ་བཀོད་པར་གསུངས་པ་ལྟ་བུ་ཡིན། དེ་ལྟ་བུའི་འཇུག་པ་སེམས་བསྐྱེད་པ་འདི་ཡང་རྒྱུ་རྐྱེན་རྣམ་པ་གཉིས་ལས་སྐྱེ་བས། རྐྱེན་བླ་མ་དམ་པས་བྱས་ནས་རྒྱུ་སྨོན་པ་བརྟན་པ་དང་བླ་མ་ལ་སངས་རྒྱས་ཀྱི་འདུ་ཤེས་སྐྱེས་པ་གཉིས་ཡིན། སྨོན་པ་བརྟན་པ་ལགས་ཏེ་གོང་དུ་བགྱིས་ནས་ཉེས་པས་མ་གོས།
བླ་མ་ཡང་དག་པར་རྫོགས་པའི་སངས་རྒྱས་ཀྱི་འདུ་ཤེས་བསྐྱེད་པ་གལ་ཆེ་བས། ཡང་བླ་མ་ལ་སངས་རྒྱས་ཀྱི་འདུ་ཤེས་བསྐྱེད། མཆོད་པའི་སྤྲིན་ཕུང་དཔག་ཏུ་མེད་པས་མཆོད་ཅིག མེ་ཏོག་འབྲས་བུ་ཇི་སྙེད་སོགས་རོལ་ཆེན། ལུས་ལོངས་སྤྱོད་ཐམས་ཅད་ལྟོས་པ་མེད་པར་དབུལ་ལ། འཇུག་པའི་ཆོས་བཅུ་ཡིན་པས། སྦྱོར་བ་གསོལ་བ་གདབ་པ། བསྐུལ་བ། བར་ཆད་དྲི་བ། སྤྲོ་བ་བསྐྱེད་པ།
བསླབ་པའི་གཞི་མདོརབསྡུས་བརྗོད་པ་དང་ལྔ། དངོས་གཞི་སྡོམ་པ་སྦྱིན་པ་དང་དྲུག རྗེས་མཁྱེན་པར་གསོལ་བ། ཕན་ཡོན་བཤད་པ། བསླབ་བྱ་བསྟན་པ། གྱ་ཚོམ་དུ་མི་བརྗོད་པ་དང་བཞི་སྟེ་བཅུ་ཡིན་པ་ལས་ཐོག་མར་གསོལ་བ་གདབ་པས་རྗེས་ཟློས་མཛོད་ཅིག སློབ་དཔོན་དགོངས་སུ་གསོལ། སློབ་དཔོན་ཁྱེད་ལས་བདག་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་ལེན་པར་འཚལ་གྱིས། གནོད་པ་མ་མཆིས་ན་མྱུར་དུ་སྩལ་ཅིང་གནང་བར་རིགས་སོ། ། ཞེས་ལན་གསུམ་བརྗོད་ཅིང་མེ་ཏོག་གཏོར།
ཐབས་ཡིན་ནོ། ། ལེགས་སོ། ། ཞེས་བརྗོད། དེ་ལྟར་གསོལ་བ་བཏབ་ཀྱང་མ་བསྐུལ་ན། བྱང་ཆུབ་སེམས་དཔའི་སྡོམ་པ་མྱུར་དུ་མི་འཐོབ་པས། ཡང་མྱུར་དུ་གནང་བའི་ཕྱིར་སྡོམ་པ་བསྐུལ་བས། བླ་མ་ལ་སངས་རྒྱས་ཀྱི་འདུ་ཤེས་བསྐྱེད། མཆོད་པ་དཔག་ཏུ་མེད་པ་ཐམས་ཅད་ཀྱིས་མཆོད་ཅིག མེ་ཏོག་འབྲས་བུ་སོགས་དང་རོལ་ཆེན། ལུས་ལོངས་སྤྱོད་ཐམས་ཅད་ཀྱང་དབུལ།
མེ་ཏོག་རེ་རེ་ཕྱག་ཏུ་སྣོམས་ལ་རྗེས་ཟློས་མཛོད་ཅིག སློབ་དཔོན་གྱིས་བདག་ལ་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླང་བ་མྱུར་དུ་སྩལ་དུ་གསོལ། ཞེས་ལན་གསུམ་བརྗོད་ཅིང་མེ་ཏོག་གཏོར། ཐབས་ཡིན་ནོ། ། ལེགས་སོ། ། ཞེས་བརྗོད། དེ་ལྟར་མྱུར་དུ་བསྐུལ་ཡང་བར་ཆད་དང་བཅས་ན་མི་འོང་བས་བར་ཆད་དྲི་བས། རིགས་ཀྱི་བུ། ཁྱེད་བྱང་ཆུབ་སེམས་དཔའ་ཡིན་ནམ་ཡིན་ལགས་བྱ། བྱང་ཆུབ་ཏུ་སྨོན་ལམ་བཏབ་བམ།
བཏབ་ལགས་བྱ། བྱང་ཆུབ་སེམས་དཔའི་སྡེ་སྣོད་ལ་བསླབས་སམ། བསླབས་ལགས་བྱ། བྱང་ཆུབ་སེམས་དཔའི་སྤྱོད་པ་ལ་སློབ་བམ། སློབ་ལགས་བྱ། དེས་བར་ཆད་མེད་པ་ཡིན། དེ་ཡང་ཁྱེད་བྱང་ཆུབ་སེམས་དཔའ་ཡིན་ནམ་བྱ་བ་དེ། གོང་དུ་སྨོན་པའི་སེམས་ཐོབ་བམ་བྱ་བ་ཡིན། སྨོན་ལམ་བཏབ་བམ་བྱ་བ་དེ་དགེ་བའི་རྩ་བ་ཐམས་ཅད་དུ་བྱང་ཆུབ་ཏུ་བསྔོས་སམ་བྱ་བ་ཡིན། བྱང་ཆུབ་སེམས་དཔའི་སྡེ་སྣོད་ལ་བསླབས་སམ་བྱ་བ་གོང་དུ་བསླབས་པ་དང༌།
མ་བསླབས་སུ་ཟིན་ཀྱང་ཕྱིན་ཆད་སློབ་པར་ཁས་བླངས་པས་བར་ཆད་དང་བྲལ་བ་ཡིན་ནོ། ། དེ་ལྟར་བར་ཆད་དང་བྲལ་བ་དེ་ལ་སློབ་དཔོན་གྱིས་སྤྲོ་བ་བསྐྱེད་པས། དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱིས་མི་ཟད་པའི་གཏེར་མཛོད་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་དེ། བདག་གི་བླ་མ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་འདི་ལས་རིང་པོར་མི་ཐོགས་པར་ཐོབ་པར་འདུག་ཨང་སྙམ་པའི་དགའ་བ་རེ་རེ་བསྒོམ། དགའ་བ་དང་བཅས་པ་དེ་ལ་སྡོམ་པ་ཐོབ་པར་འདོད་དམ་ཞེས་དྲི་བས་ཡང་བླ་མ་ལ་སངས་རྒྱས་ཀྱི་འདུ་ཤེས་བསྐྱེད། མཆོད་པ་དཔག་ཏུ་མེད་པ་ཐམས་ཅད་ཀྱིས་མཆོད་ཅིག མེ་ཏོག་འབྲས་བུ་ཇི་སྙེད་སོགས་དང་རོལ་ཆེན། ལུས་ལོངས་སྤྱོད་ཐམས་ཅད་དབུལ། མེ་ཏོག་རེ་རེ་ཕྱག་ཏུ་སྣོམས་ལ་ཐུགས་མ་ཡེངས་བར་དུང་ངེ་མཛོད། རྗེས་ཟློས་བྱ་མི་དགོས།
རིགས་ཀྱི་བུ་ཁྱེད་བདག་བྱང་ཆུབ་སེམས་དཔའ་མིང་འདི་ཞེས་བགྱི་བ་ལ་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ལེན་པར་འདོད་དམ་ཞེས་ལན་གསུམ་དང༌། སློབ་མས། འདོད་ལགས། ཞེས་ལན་གསུམ་བརྗོད་ཅིང་མེ་ཏོག་གཏོར། ཐབས་ཡིན་ནོ། ། ལེགས་སོ། ། ཞེས་བརྗོད། དེ་ལྟར་དྲིས་ནས་བྱང་ཆུབ་སེམས་དཔའི་སྡོམ་པ་ལེན་པར་འདོད་པ་དེ་ལ་བསླབ་པའི་གཞི་མདོར་བསྡུས་པ་བརྗོད་པས། འདུལ་བར་ནི་སྡོམ་པ་སྔོན་ལ་ཕོག་ནས་བསླབ་བྱ་རྗེས་ལ་སྟོན་པར་གསུངས་ལ་བྱང་ཆུབ་སེམས་དཔའི་བསླབ་པ་ལ་ནི་བསླབ་པར་བྱ་བ་སྔོན་དུ་བཏང་ནས། རྗེས་ལ་སྡོམ་པ་སྦྱིན་པར་གསུངས་པས།
འདིར་དེ་ལ་ཐོབ་རྒྱུའི་སྡོམ་པ་དེ་གང་ཡིན་སྙམ་ན། དགེ་བ་ཆོས་སྡུད་ཀྱི་ཚུལ་ཁྲིམས་དཀར་པོ་ཕྱོགས་ཀྱི་དགེ་བའི་རྩ་བ་མཐའ་དག་བྱེད་པའི་སྡོམ་པ་དང༌། སེམས་ཅན་དོན་བྱེད་ཀྱི་ཚུལ་ཁྲིམས་སེམས་ཅན་ཐམས་ཅད་ཀྱི་དོན་བྱེད་པའི་སྡོམ་པ་དང༌། སྡོམ་པའི་ཚུལ་ཁྲིམས་སོ་སོར་ཐར་པ་རིས་བདུན་གྱི་སྡོམ་པ་དང༌། ཉན་ཐོས་དང་རང་སངས་རྒྱས་ཀྱི་བསམ་པ་སྡོམ་པ་དམ་འཆའ་བ་ལགས་པས། ཡང་ཁྱེད་ཀྱིས་བླ་མ་ལ་ཡང་དག་པར་རྫོགས་པའི་སངས་རྒྱས་ཀྱི་འདུ་ཤེས་བསྐྱེད། མཆོད་པའི་སྤྲིན་ཕུང་དཔག་ཏུ་མེད་པ་ཐམས་ཅད་ཀྱིས་མཆོད་ཅིག མེ་ཏོག་འབྲས་བུ་སོགས་དང་རོལ་ཆེན། ལུས་ལོངས་སྤྱོད་ཐམས་ཅད་ལྟོས་པ་མེད་པར་སིང་གིས་དབུལ། སྐབས་འདིར་ཡོན་ཅི་འབྱོར་པ་དབུལ།
མེ་ཏོག་རེ་རེ་ཕྱག་ཏུ་སྣོམས་ལ་ཡིད་དུང་ངེ་མཛོད། རྗེས་ཟློས་བྱ་མི་དགོས། ང་འབུས་ལན་གསུམ་བརྗོད་ཅིང་ཁྱེད་ཀྱིས་ལན་གསུམ་དམ་བཅའ་བའི་ཆ་ཐ་མ་ལ་ཁྱེད་ཀྱིས་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཐོབ་པ་ལགས། རིགས་ཀྱི་བུ་ཁྱེད་བདག་བྱང་ཆུབ་སེམས་དཔའ་མིང་འདི་ཞེས་བགྱི་བ་ལ། འདས་པའི་བྱང་ཆུབ་སེམས་དཔའ་རྣམས་ཀྱི་བསླབ་པའི་གཞིར་གྱུར་པ་གང་ཡིན་པ་དང༌། ཚུལ་ཁྲིམས་གང་ཡིན་པ་དང༌། མ་བྱོན་པའི་བྱང་ཆུབ་སེམས་དཔའ་རྣམས་ཀྱི་བསླབ་པའི་གཞིར་གྱུར་པ་གང་ཡིན་པ་དང༌། ཚུལ་ཁྲིམས་གང་ཡིན་པ་དང༌། ད་ལྟར་ཕྱོགས་བཅུའི་བྱང་ཆུབ་སེམས་དཔའ་རྣམས་ཀྱི་བསླབ་པའི་གཞིར་གྱུར་པ་གང་ཡིན་པ་དང༌། ཚུལ་ཁྲིམས་གང་ཡིན་པའི་བསླབ་པའི་གཞི་གང་དག་དང༌།
ཚུལ་ཁྲིམས་གང་དག་ལ་འདས་པའི་བྱང་ཆུབ་སེམས་དཔའ་རྣམས་ཀྱིས་བསླབས་པ་དང༌། མ་བྱོན་པའི་བྱང་ཆུབ་སེམས་དཔའ་རྣམས་ཀྱིས་སློབ་པ་དང༌། ད་ལྟར་བཞུགས་པའི་བྱང་ཆུབ་སེམས་དཔའ་རྣམས་ཀྱིས་སློབ་པར་མཛད་པའི་བསླབ་པའི་གཞི་རྣམས་དང༌། སྡོམ་པའི་ཚུལ་ཁྲིམས་དང༌། དགེ་བ་ཆོས་སྡུད་ཀྱི་ཚུལ་ཁྲིམས་དང༌། སེམས་ཅན་དོན་བྱེད་ཀྱི་ཚུལ་ཁྲིམས་རྣམས་ལེན་པར་འདོད་དམ། ཞེས་ལན་གསུམ་དང༌། འདོད་ལགས་ཞེས་ལན་གསུམ་བརྗོད་ཅིང་མེ་ཏོག་གཏོར། ཐབས་ཡིན་ནོ། ། ལེགས་སོ། །
ཞེས་བརྗོད། དེས་ཁྱེད་ཀྱིས་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཐོབ་པ་ལགས་པས། ཐོབ་པ་ལ་ཐོབ་པར་ཤེས་པར་མཛོད། བར་འདིར་སྨོན་ལམ་གདབ་ཅིང་མཁྱེན་པར་གསོལ་བ་བགྱི་བས། ཡང་མདུན་གྱི་ནམ་མཁའ་འདི་ལ་རྩ་བ་དང་བརྒྱུད་པའི་བླ་མ་དམ་པ་རྣམས་དང༌། སངས་རྒྱས་དང་བྱང་ཆུབ་སེམས་དཔའ་རྒྱལ་བ་རྒྱ་མཚོའི་ཚོགས་དང་བཅས་པ་ཐམས་ཅད་བཞུགས་པར་བསམ། མཆོད་པའི་སྤྲིན་ཕུང་དཔག་ཏུ་མེད་པ་ཐམས་ཅད་ཀྱིས་མཆོད་ཅིག མེ་ཏོག་འབྲས་བུ་སོགས་དང་རོལ་ཆེན། ལུས་ལོངས་སྤྱོད་ལྟོས་པ་མེད་པར་སིང་གིས་དབུལ། དེ་ནས་བླ་མ་དང་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཕྱག་བརྐྱང་ནས།
ཁྱེད་རང་གི་སྲིན་ལག་དང་ཕྱོགས་གཅིག་ཏུ་སྦྲེལ་ནས། དུས་ད་ནས་འཁོར་བའི་རྒྱ་མཚོ་ཆེན་པོ་མ་སྟོངས་ཀྱི་བར་དུ་བྱང་ཆུབ་ཀྱི་སེམས་དང་སྐད་ཅིག་ཀྱང་མི་འབྲལ་བ་དང་ཁམས་གསུམ་གྱི་འཁོར་བ་སྡུག་བསྔལ་གྱི་རྒྱལ་མཚོ་ལས་དབུགས་འབྱིན་པའི་སྨོན་ལམ་གདབ་པས་རྗེས་ཟློས་མཛོད་ཅིག ཇི་སྲིད་འཁོར་བའི་རྒྱ་མཚོ་ཆེན་པོ་མ་སྟོངས་ཀྱི་བར་དུ་བྱང་ཆུབ་ཀྱི་སེམས་དང་དེ་སྟོན་པའི་བླ་མ་དང་ནམ་དུ་ཡང་མི་འབྲལ་བར་གྱུར་ཅིག ཁམས་གསུམ་གྱི་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་དབུགས་འབྱིན་པར་གྱུར་ཅིག ཅེས་བརྗོད་ཅིང་འཁོར་བའི་རྒྱ་མཚོ་ནས་ཐེན་པར་བསྒོམ་ཞིང་ལངས། ཉུང་ན་སློབ་དཔོན་གྱིས་རེ་རེ་ནས་སྨོན་ལམ་གདབ་ཅིང་ཐེན་ལ་བསླང་ལ་སྙིམ་པ་ནས་ཀྱི་བཀང་ཐལ་མོ་སྤྱི་བོར་སྦྱར་ལ། སློབ་དཔོན་གྱིས། འདི་ལྟར་བྱང་ཆུབ་སེམས་དཔའ་འདི་རྣམས་ཀྱིས་བདག་བྱང་ཆུབ་སེམས་དཔའ་མིང་འདི་ཞེས་བགྱི་བ་ལ། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་བླངས་པ་ཡང་དག་པར་བླངས་པ་ལན་གསུམ་གྱི་བར་དུ་བླངས་པ་ལས། འཕགས་པའི་ཆོས་ལྐོག་ཏུ་གྱུར་ཀྱང་ཕྱོགས་བཅུ་འཇིག་རྟེན་གྱི་ཁམས་རབ་འབྱམས་ནམ་མཁའི་མཐས་གཏུགས་པ།
ཐམས་ཅད་ན་ཆེས་ལྐོག་ཏུ་མ་གྱུར་པའི་ཐུགས་མངའ་བ་ཐམས་ཅད་ལ་མཁྱེན་པར་གསོལ་ལོ། ། ཞེས་ལན་གསུམ་བརྗོད་ཅིང་ཕྱོགས་བཅུར་མེ་ཏོག་གཏོར་ཞིང་ཕྱག་འཚལ་ལོ། ། ད་ནི་ཕན་ཡོན་བཤད་པས། དེ་ལྟར་ཁྱེད་ཀྱིས་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་བླངས། ང་འབུས་ཕོག་པའི་བར་དེར་སངས་རྒྱས་ཐམས་ཅད་དང་ཆོས་ཉིད་གཅིག་པས་རབ་འབྱམས་ཆོས་ཀྱི་དབྱིངས་དང་མཉམ་པའི་སངས་རྒྱས་ཀྱི་ཞིང་ཁམས་ཐམས་ཅད་དུ་ས་ཆེན་པོ་རྣམ་པ་དྲུག་ཏུ་གཡོ་བ་དང༌། འཇའི་ཚོགས་འཁྲུགས་པ་དང༌། སྤོས་ཀྱི་ངད་ལྡང་བ་དང༌། མེ་ཏོག་གི་ཆར་འབབ་པ་ལ་སོགས་པ་འབྱུང་བ་ལགས་པར་གདའ། ད་ལྟ་འདིར་ཁྱེད་ཀྱིས་མཆོད་པ་ཇི་ལྟར་ཕུལ་བ་འདི་ཐམས་ཅད་དབྲི་བསྐྱེད་མེད་པར་འབྱུང་གཞན་དག་ཟེར་ཏེ། རས་ཡུག་དང་དཔག་ཏུ་མེད་པར་འཕེལ་ནས་སངས་རྒྱས་ཐམས་ཅད་ཀྱི་སྤྱན་སྔར་འབྱུང་བས།
བདུད་ཀྱི་གནས་ནས་བདུད་ཀྱི་བུ་མོ་ལྔ་སངས་རྒྱས་འོད་མའི་ཚལ་ན་བཞུགས་པའི་དུས་སུ་མེ་ཏོག་གཏོར་བས་དེ་བཞིན་གཤེགས་པའི་དབུ་ལ་གདུགས་སུ་གྱུར་པ་དང༌། གྲོང་ཁྱེར་ཆེན་པོ་དགེ་བར་ཕ་རོལ་ཏུ་འགྲོ་བར་ཁྱིམ་བདག་ཕྱ་མཁན་གཟའ་མི་གཉིས་ཀྱིས་བཅོམ་ལྡན་འདས་སྤྱན་དྲངས་པའི་ཕྱིར། སྤོས་བསྲེགས་པས་རྒྱལ་བྱེད་ཀྱི་ཚུལ་དུ་སྤྲིན་གྱི་ཕུང་པོ་ལྟ་བུར་གྱུར་པ་དང༌། མེ་ཏོག་གཏོར་བས་མེ་ཏོག་གི་ཆར་དང་ཆུ་སྦྲེངས་པ་བཻ་ཌཱུརྻའི་ཕུར་མ་ལྟ་བུར་གྱུར་པ་དང་འདྲ་བར་ཁྱེད་ཀྱི་མཆོད་པ་ཐམས་ཅད་འབྱུང་བ་ཡིན། དེ་ལྟ་བུ་བྱུང་བའི་དུས་སུ་སོ་སོ་སངས་རྒྱས་ཀྱི་ཞིང་དེ་ན་དབང་ཐོབ་པའི་བྱང་ཆུབ་སེམས་དཔའ་རེ་རེས་བླ་གོས་ཕྲག་པ་གཅིག་ཏུ་གཟར་པུས་མོ་གཡས་པའི་ལྷ་ང་ས་ལ་བཙུགས་ནས། བཅོམ་ལྡན་འདས་སྔར་མ་མཐོང་བའི་རྟགས་དང་མཚན་མ་འདི་དག་འབྱུང་བའི་རྒྱུ་གང་ལགས། རྐྱེན་གང་ལགས་ཞུ་བ་ཞུས་པས། རིགས་ཀྱི་བུ་ད་ལྟར་མི་མཇེད་ཀྱི་འཇིག་རྟེན་གྱི་ཁམས་ན་བཅོམ་ལྡན་འདས་ཤཱཀྱ་ཐུབ་པའི་བསྟན་པ་ལ། བྱང་ཆུབ་སེམས་དཔའ་འདི་ཞེས་བྱ་བ་ལ། བྱང་ཆུབ་སེམས་དཔའ་འདི་དང་འདི་རྣམས་ཀྱིས་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་བླངས་སོ་ཞེས་མཁྱེན་པར་འགྱུར་ཏེ།
དེ་ལྟར་ཡང༌། དེང་འདིར་བདག་ཚེ་འབྲས་བུ་ཡོད། ། མི་ཡི་སྲིད་པ་ལེགས་པར་ཐོབ། ། དེ་རིང་སངས་རྒྱས་རིགས་སུ་སྐྱེས། ། སངས་རྒྱས་སྲས་སུ་ད་གྱུར་ཏོ། ། ཞེས་གསུངས་པས་སངས་རྒྱས་བཅོམ་ལྡན་འདས་ཀྱི་སྲས་དམ་པར་དགོངས། བྱང་ཆུབ་སེམས་དཔའ་རྣམས་ཀྱིས་ནི་སྤུན་དྲུང་པོར་དགོངས་ཏེ་དེ་ལྟར་ཡང༌། དེ་ཚེ་དེ་ལ་དགེ་བའི་ཕྱིར། ། རྒྱལ་བ་སྲས་དང་བཅས་རྣམས་ཀྱིས། ། དགེ་བའི་ཐུགས་ཀྱིས་རྟག་པར་ཡང༌། །
བུ་སྡུག་འདྲ་བར་དགོངས་པར་འགྱུར། ། ཞེས་གསུངས་པས་ཁྱེད་ཀྱིས་སངས་རྒྱས་བཅོམ་ལྡན་འདས་རྣམས་ནི་ཕའི་འདུ་ཤེས་བཞག བྱང་ཆུབ་སེམས་དཔའ་རྣམས་ལ་ནི་སྤུན་དྲུང་པོའི་འདུ་ཤེས་བཞག བྱང་ཆུབ་ཀྱི་སེམས་ལ་ནི་མི་ཟད་པའི་གཏེར་མཛོད་ཀྱི་འདུ་ཤེས་བཞག་སྟེ། དེ་རིང་ནས་གསུང་རབ་ཐམས་ཅད་དུ་ཀྱེ་རྒྱལ་བའི་སྲས་དག་བྱ་བ་དེ་ཡང་ཁྱེད་རང་རྣམས་ལ་ཟེར་བ་ཡིན། རིགས་ཀྱི་བུའམ་རིགས་ཀྱི་བུ་མོ་བྱ་བ་དེ་ཡང་ཁྱེད་རང་རྣམས་ལ་ཟེར་བ་ཡིན། བྱང་ཆུབ་སེམས་དཔའ་ཁྱིམ་པ་དང༌། རབ་ཏུ་བྱུང་བ་དང༌། ཁྱེའུ་དང་བུ་མོའི་གཟུགས་སུ་འདུག་པ་བྱ་བ་དེ་ཡང་ཁྱེད་རང་རྣམས་ལ་ཟེར་བ་ཡིན་པས། བྱང་ཆུབ་ཀྱི་སེམས་ཡོད་མེད་མ་གཏོགས་པ་མེད།
དེ་ཡང་སློང་མོ་བ་རྒྱལ་བ་སྲུང་དང་ཁྱེའུ་པ་རྒྱལ་བ་སྲུང་ལྟར་བྱིས་པ་དང་སྤྲང་པོར་གྱུར་ཀྱང་བྱང་ཆུབ་ཏུ་སེམས་བསྐྱེད་པས་བྱང་ཆུབ་སེམས་དཔར་གྱུར་པ་དང་འདྲ་བས། ཁྱེད་ཀྱིས་བྱང་ཆུབ་སེམས་དཔའི་བརྟུལ་ཞུགས་ཀྱི་ཁུར་ཁུར་ལ་འབད་པ་ཆེན་པོ་བྱ། བསླབ་བྱ་ཇི་ལྟ་བུ་ལ་བསླབས་ན། དེ་བཞིན་གཤེགས་པའི་གསུང་རབ་བྱང་ཆུབ་སེམས་དཔའི་སྡེ་སྣོད་མཐའ་དག་དང༌། བྱང་ཆུབ་སེམས་དཔའི་སྡེ་སྣོད་ཀྱི་དོན་བསྡུས་པ་སློབ་དཔོན་ཆེན་པོ་ཐོགས་མེད་ཀྱི་བྱང་ཆུབ་སེམས་དཔའི་ས་དང༌། དེ་བསྡུས་པ་སྡོམ་པ་ཉི་ཤུ་པར་གསུངས་པའི་ཕམ་པ་དང་འདྲ་བའི་ལྟུང་བ་བཞི་དང་ཉེས་བྱས་བཞི་བཅུ་རྩ་དྲུག་ལ་སོགས་པ་དང༌། སློབ་དཔོན་ཤནྟ་དེ་ཝའི་རྗེས་སུ་འབྲངས་པ་བྱང་ཆུབ་སེམས་དཔའི་སྤྱོད་པའི་ཕྱོགས་བསྟན་པ་མཐའ་དག་གསུངས་པ་དེ་དག་ཐམས་ཅད་ལ་བསླབ་པར་བྱ། འདིར་གདམས་ངག་མདོར་བསྡུས་ན། དགེ་བ་ཆོས་སྡུད་ཀྱི་ཚུལ་ཁྲིམས་དཀར་པོ་ཕྱོགས་ཀྱི་དགེ་བའི་རྩ་བ་ཕ་རོལ་ཏུ་ཕྱིན་པ་དྲུག་ལ་སོགས་པ་མཐའ་དག་ཐམས་ཅད་ལ་དམ་བཅས་པས་ནུས་ཚད་ལྕོགས་ཚད་ལ་འབད། སེམས་ཅན་དོན་བྱེད་ཀྱི་ཚུལ་ཁྲིམས་བསྡུ་བའི་དངོས་པོ་བཞིས་སེམས་ཅན་གྱི་དོན་ལྕོགས་ཚད་དུ་བྱས།
དེ་ཡང་འཚམས་པོ་ལ་འཚམས་པོ། རྒྱལ་པོ་ལ་དཀར་ཡོལ། སྤྲང་པོ་ལ་ཕ་འབབ། ལོང་སྤྲང་ལ་ཡོན། ཁྱི་ལ་ཁྲུད་མ། བ་ལང་ལ་གཟར་རྩྭ། བུ་སྤད་ལ་བཟའ་བཏུང་སྟེ་སེམས་ཅན་གྱི་དོན་དུ་འགྱུར་ཚད་བྱ། སྡོམ་པའི་ཚུལ་ཁྲིམས་ཉན་ཐོས་དང་རང་སངས་རྒྱས་ཀྱི་སེམས་སྡོམ་པ་དང༌། སོ་སོ་ཐར་པ་རིས་བདུན་གང་ཡང་རུང་བ་འདིར་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པར་འགྱུར་བས། ཁྱེད་རབ་ཏུ་བྱུང་བ་སྡོམ་པ་ལ་ཉམས་ཆགས་ཡོད་པ་ཡོད་ན།
དེ་རིང་ང་ལ་འཇུག་པའི་སྡོམ་པ་བླངས་པས་ཁྱེད་ཀྱི་སྡོམ་པ་སོར་ཆུད་པ་ཡིན་པས་ང་འབུ་མཁན་པོར་ཡང་འོས། དེས་ན་སོ་སོ་ཐར་པའི་སྡོམ་པ་ཇི་ལྟར་ཁས་བླངས་ཤིང་བསྲུང་བ་དང༌། སྡིག་པ་མི་དགེ་བ་མཐའ་དག་ནུས་ཚད་དང་ལྕོགས་ཚད་དུ་བསྲུང་བ་བསླབ་བྱ་ལགས། དེ་ལ་འགའ་ཞིག་གི་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་གསུམ་པོ་མཐའ་དག་བསྲུང་བར་བཅས་པས་གཅིག་ཙམ་མ་ཐུབ་ན་སྡོམ་པ་འཆོར་བར་འདོད་པ་ཡང་ཡོད་དེ། དེ་ལྟར་ཐམས་ཅད་ནི་ས་བཅུའི་བྱང་ཆུབ་སེམས་དཔས་ཀྱང་བསྲུང་བར་མི་ནུས་པས། ནོར་བཟང་གི་བླ་མ་དམ་པ་རྣམས་ཀྱི་རྣམ་པར་ཐར་པ་སོ་སོ་རེ་རེ་བསྟན་ནས། གཞན་ཤེས་པར་ནུས་རེ་སྐན། ཞེས་གསུངས་པ་དང༌། དཔལ་དབྱིག་གིས་ཞུས་པ་ལས་ཀྱང༌། སེམས་བསྐྱེད་པས་མི་དགེ་བ་བཅུ་སྤོང་བ་དང༌།
དེ་མི་ནུས་ན་ཡང་བསླབ་བྱའི་གཞི་ལྔ་བསྲུང་བ་དང༌། དེ་ཙམ་མི་ནུས་ན་ཡང་གཅིག་བསྲུང་བ་དང༌། དེ་མི་ནུས་ན་ཡང་ནམ་ཞིག་ན་བསྲུང་ངོ་སྙམ་དུ་དམ་བཅའ། ཞེས་གསུངས་པ་དང༌། བྱང་ཆུབ་སེམས་དཔའི་སྡེ་སྣོད་དུ། ཚོང་དཔོན་མེས་སྦྱིན་ཞེས་བྱ་བས། བུ་དང་ཆུང་མ་དང་འཁོར་དང་བཅས་པས་བྱང་ཆུབ་ཏུ་སེམས་བསྐྱེད་ཅིང་ཕྱིར་མི་ལྡོག་པ་ཐོབ་ནས་བཅོམ་ལྡན་འདས་བདག་གིས་བྱང་ཆུབ་ཏུ་སེམས་བསྐྱེད་པའི་བསླབ་པ་སྲོག་གཅོད་པ་སྤོང་ངོ་ཞེས་གསུངས་པས། སྡོམ་པ་གསུམ་པོ་མཐའ་དག་ལ་སྤྱིར་དམ་བཅས་ནས་ནུས་ཚད་དང་ལྕོགས་ཚད་བསྲུང་བ་འདིས་འཇུག་པའི་སྡོམ་པར་འོང་བ་ཡིན། དེ་ཡང་ཁྱེད་ཡོན་བདག་ཕོ་མོ་ལ་མཚོན་ན་ཁྱི་ལ་ཁྲུད་མ་ལྷུད་པ་གཅིག་པུ་ལ་ཡང་སྡོམ་པ་གསུམ་པོ་མ་ཚང་བ་མེད་དེ། ཁྱི་སེམས་ཅན་ཡིན་པས་དེའི་དོན་དུ་འགྱུར་བས་སེམས་ཅན་དོན་བྱེད་ཀྱི་ཚུལ་ཁྲིམས།
ཁྲུད་མ་སྟེར་བ་དེ་སྦྱིན་པ་ཡིན་པས་དགེ་བ་ཆོས་སྡུད་ཀྱི་ཚུལ་ཁྲིམས། ཁྲུད་མ་ལ་སེར་སྣ་དང་ཆགས་པ་མེད་པ་སྡོམ་པའི་ཚུལ་ཁྲིམས་ཡིན་ཏེ། དེ་ལྟར་གྱུར་པས་དུས་སུ་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པར་མ་སོང་བ་མེད་པས་ཁྱིམ་པ་རྣམས་ཀྱང་རང་གི་རྒྱབ་ལེབ་ཅིག་དང་ལྟོ་འགྲངས་ཅིག་མ་གཏོགས་པ་ཐམས་ཅད་འགྲོ་བ་གཞན་གྱི་དོན་བྱེད་པ་ཡིན། རང་ཉིད་ལྟོ་འགྲངས་གཅིག་ཟ་བ་དེ་ཡང༌། འདུལ་བ་ལྟར་ན། བཟའོ་སྙམ་པའི་སེམས་ཀྱིས་བཟའ། ཞེས་གསུངས་པས་རྟེན་ལུས་འདི་གནས་པའི་ཕྱིར་བཟའ་བར་གསུངས། བྱང་ཆུབ་སེམས་དཔའི་བསླབ་པའི་དབང་དུ་བྱས་ན། ལུས་ལ་སྲིན་བུའི་རིགས་བསམ་གྱིས་མི་ཁྱབ་པ་ཡོད་པ་དེ་དག་ཟས་མ་ཟོས་ན་འཆི་བར་འགྱུར་བས་དེ་རྣམས་བདེ་བར་གནས་པའི་ཕྱིར་ཟ་སྟེ་སྦྱིན་པ་ཡིན། གསང་སྔགས་ལྟར་ན་ལུས་ཇོ་བོ་ཐུགས་རྗེ་ཆེན་པོར་བསྒོམས་ནས་མཆོད་པ་ཕུལ་བས་བསོད་ནམས་ཀྱི་ཚོགས་རྒྱ་ཆེན་པོ་རྫོགས་ཏེ།
དེ་དགེ་བ་ཆོས་སྡུད་ཀྱི་ཚུལ་ཁྲིམས། དེའི་ཉེས་པ་མི་མཐུན་པའི་ཕྱོགས་སྤངས་པ་སྡོམ་པའི་ཚུལ་ཁྲིམས། དེ་སེམས་ཅན་གྱི་དོན་དུ་སྤྱོད་པ་སེམས་ཅན་དོན་བྱེད་ཀྱི་ཚུལ་ཁྲིམས་ཡིན་པས། དེ་ལྟར་གྱུར་པའི་དུས་སུ་ལུས་ངག་ཡིད་གསུམ་གྱི་བྱ་བྱེད་ཐམས་ཅད་འཇུག་པའི་སྡོམ་པར་འོང་བས་བསོད་ནམས་རྒྱུན་ཆགས་སུ་འབྱུང་བའི་རྒྱུ་ཡང་དེ་ཡིན། འདི་ལྟ་བུ་དོན་གོ་བའི་དུས་སུ་ཤིན་ཏུ་སླ་ལ་ཕན་ཡོན་ཆེ་བས། ཇོ་བོ་ཆེན་པོའི་ཞལ་ནས། སོ་སོ་ཐར་པའི་སྡོམ་པ་ནི་ཕན་ཡོན་ཆུང་ལ་ཉེས་དམིགས་ཆེ། གསང་སྔགས་ནི་ཕན་ཡོན་ཡང་ཆེ་ཉེས་དམིགས་ཀྱང་ཆེ། བྱང་ཆུབ་སེམས་དཔའི་བསླབ་པ་ནི་ཕན་ཡོན་ཆེ་ལ་ཉེས་དམིགས་ཆུང་གསུང༌། སོ་སོ་ཐར་པ་ནི་རྫ་ཆག་པ་དང་འདྲ་སྟེ་ཉམས་ན་བཅོས་སུ་མེད་ལ།
བྱང་ཆུབ་སེམས་དཔའི་བསླབ་པ་ནི་རིན་པོ་ཆེའི་སྣོད་ཞོམ་པ་དང་འདྲ་བར་ཉམས་ན་བཅོས་པས་བཟང་དུ་འགྲོ་བར་གསུངས་པས་བསླབ་པ་འདི་ལ་འབད་པར་བྱ། ཡང་འཇུག་པ་བྱང་ཆུབ་མཆོག་ཏུ་སེམས་བསྐྱེད་པ་འདི་གྱ་ཚོམ་དུ་མི་བརྗོད་པ་གལ་ཆེ་ཏེ། ཁ་ཅིག་ན་རེ། སེམས་བསྐྱེད་ནས་སྦྱིན་པ་གཏོང་དགོས་པས། གཞན་དག་མགོ་དང་ལག་པ་དང་སྙིང་དང་མིག་ལ་སོགས་པ་མི་འཚམས་པ་སློང་དུ་འོང་བས། དེ་མ་བྱིན་ན་བྱང་ཆུབ་སེམས་དཔའི་བསླབ་པ་དང་འགལ་བས་དེའི་ཕྱིར་གསང་ཟེར་ཏེ། དེ་ནི་དུས་ལ་མ་བབ་པར་སྦྱིན་པར་བཅོམ་ལྡན་འདས་ཀྱིས་མ་གནང་བས། ནམ་མཁའ་མཛོད་ཀྱིས་ཞུས་པ་ལས། ཇི་ལྟར་སྨན་ཤིང་ལྗོན་པ་ལྟ་སྡུག་པ། ། རྩ་བ་ལ་སོགས་ས་བོན་སྤྱད་འོས་ནི། །
བྱིན་ཡང་དུས་མིན་སྤྱད་ལས་བསྲུང་བྱ་བ། ། རྫོགས་པའི་སངས་རྒྱས་སྨན་ཤིང་དེ་བཞིན་ནོ། ། ཞེས་པ་དང༌། བདག་གི་ལུས་དང་ལོངས་སྤྱོད་དང༌། ། དགེ་བ་དུས་གསུམ་སྐྱེས་པ་རྣམས། ། སེམས་ཅན་ཀུན་ལ་བཏང་བ་དང༌། ། དེ་བསྲུང་དག་པ་སྤེལ་བའོ། ། ཞེས་གསུངས་པས་ནམ་དགའ་དགར་སྦྱིན་པར་མ་གནང་ངོ༌། ། དུས་ནམ་མཁའ་མཛོད་ཐོབ་ནས་མགོ་གཅིག་བྱིན་ཏེ། ཡང་སྐྱེ་བར་གྱུར་ཅིག་ཅེས་སྨོན་པ་ཙམ་གྱིས་འབྱུང་བའི་དུས་སུ་འགྲོ་བའི་དོན་རྒྱ་ཆེན་པོར་འགྱུར་བས་སྦྱིན་པ་ཡིན་ནོ། །
དེས་ན་འདིར་ནི་འགྲོ་བ་མ་དད་པ་གཞན་གྱིས་ཐོས་ན་བྱང་ཆུབ་ཀྱི་སེམས་ལ་མ་དད་པས་སྤོང་སྟེ། ཁྱེད་ཀྱི་བླ་མ་ལ་ཡང་བྱང་ཆུབ་ཀྱི་སེམས་མེད་ན་ཁྱོད་ལ་ལྟ་སྨོས་ཀྱང་ཅི་དགོས་ཟེར་ནས་ཆོས་དང་གང་ཟག་གཉིས་ཀ་ལ་སྨད་པས་ངན་འགྲོའི་སྐྱེ་གནས་སུ་འགྲོ་བས་གཞན་བསྲུང་བའི་ཕྱིར་གསང་བར་བྱ། དེས་འཇུག་པ་སེམས་བསྐྱེད་པའི་ཆོ་ག་ཕན་ཡོན་བསླབ་བྱ་དང་བཅས་པ་ཐལ་བ་ལགས། ད་དོན་དམ་བྱང་ཆུབ་མཆོག་ཏུ་སེམས་བསྐྱེད་པ་ཞུ་བའི་ཡོན་དུ་མཎྜལ། ས་གཞི་སྤོས་བྱུག་སོགས་དང༌། དུས་གསུམ་རྒྱལ་བ་ཀུན་གྱི་ཕོ་བྲང་མཆོག་སོགས་གསེར་ཁང་མ་དང་རོལ་ཆེན། ཡང་དོན་དམ་པ་བྱང་ཆུབ་མཆོག་ཏུ་སེམས་བསྐྱེད་པ་ཡང་བགྱི་བས། འདིར་ཐེག་པ་ཆེན་པོ་གསང་གསང་སྔགས་ཀྱི་དབང་བཞི་པ་ཡིན། ཡོན་དུ་གསེར་འབུལ་དགོས། ཕྱག་མར་མེ་མཛད་ཀྱི་བརྐྱང་ཕྱག་འཚལ་དགོས།
བླ་མ་ལ་སངས་རྒྱས་ཆོས་ཀྱི་སྐུའི་འདུ་ཤེས་བསྐྱེད་དགོས་ཏེ། དེ་ཡང་སྔོན་བཅོམ་ལྡན་འདས་བྲམ་ཟེའི་ཁྱེའུ་སྤྲིན་དུ་སྐྱེ་བ་བཞེས་པ་ན། མགོན་པོ་མར་མེ་མཛད་ལ་ཆོས་ཀྱི་སྐུར་མཐོང་ནས། མར་མེ་མཛད་ཀྱི་བརྐྱང་ཕྱག་འཚལ་ཞིང༌། རལ་པ་གསེར་བཙོ་མའི་ཁ་དོག་ལྟ་བུ་ལ་ཞབས་བཞག་པས། དུས་དེར་དོན་དམ་པ་བྱང་ཆུབ་མཆོག་ཏུ་ཐུགས་བསྐྱེད་པས་མི་སྐྱེ་བའི་ཆོས་ལ་བཟོད་པ་ཐོབ་ནས་ལུང་བསྟན་པ་ཐོབ་པ་ལགས། དེ་ལ་དོན་དམ་པ་སེམས་བསྐྱེད་པ་འདི་བསྐྱེད་དུ་ཡོད་པ་དང༌། བསྐྱེད་དུ་མེད་པའི་བརྟགས་པ་ཡོད་ཀྱང༌། དེ་བཞིན་གཤེགས་པས་ཆོས་རྣམས་ཀྱི་དེ་བཞིན་ཉིད་སྐྱེ་བ་མེད་པ། སུས་ཀྱང་བྱས་པ་མ་ཡིན་པར་ལྷུན་གྱིས་གྲུབ་པར་གསུངས་པ་ལ་དགོངས་ནས།
གཞན་གྱི་རྐྱེན་གྱིས་རྟོག་མིན་པ། ཞེས་གསུངས་པས་བསྐྱེད་དུ་མེད་ལ་ལྷུན་གྱི་གྲུབ་པ་དེ་ཐབས་མཁས་པའི་རྒྱུ་རྐྱེན་གྱིས་རྟོགས་ཤིང་ཁོང་དུ་ཆུད་པས། རང་བྱུང་རྣམས་ཀྱི་དོན་དམ་ནི། དད་པ་ཉིད་ཀྱིས་རྟོགས་བྱ་ཡིན། ཞེས་གསུངས་པས་བསྐྱེད་དུ་ཡོད་པས་མི་འགལ་བ་ཡིན། འོ་ན་བསྐྱེད་པའི་ཆོ་ག་འདི་གར་བཞུགས་སྙམ་ན། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་དང༌། སྤང་ཀོང་ཕྱག་རྒྱ་པ་ནས་འབྱུང་སྟེ། དེ་ཡང་ལྷ་ཐོ་ཐོ་རི་སྙན་ཤལ་མཁར་ཡུམ་བུ་བླ་མཁར་ན་བཞུགས་པའི་དུས་སུ། ཤེལ་གྱི་མཚོད་རྟེན་ཁྲུ་གང་པ་ཅིག
མུ་དྲའི་ཕྱག་རྒྱ་སླ་ང་ཙམ་ཅིག སྤང་ཀོང་ཕྱག་རྒྱ་པ་དང་གསུམ་བྱོན་ཏེ། བོད་ཡུལ་དུ་དམ་པ་ཆོས་ཀྱི་དབུ་བརྙེས་པ་དེ་ཡང་དོན་དམ་པ་སེམས་བསྐྱེད་པ་འདི་ཉིད་བསྟེན་པས། རང་གི་སེམས་ཉིད་འོད་གསལ་དྲི་མ་མེད་པའི་བརྡར་ཤེལ་གྱི་མཆོད་རྟེན། དེ་བསྒོམས་པས་རྟོགས་པར་འགྱུར་བས་མུ་དྲའི་ཕྱག་རྒྱ། དེ་བསྒོམས་པའི་ཐབས་སམ་ཆོ་ག་སྤང་ཀོང་ཕྱག་རྒྱ་པ་དང་གསུམ་ཡིན་པས། དོན་དམ་སེམས་བསྐྱེད་པ་འདི་བྱས་ན་གང་ཟག་དབང་པོ་རབ་དེ་ཉིད་དུ་སེམས་ཀྱི་འོད་གསལ་རྟོགས་ནས་སྐད་ཅིག་གིས་སངས་རྒྱ་བ་ཡང་ཡོད་དེ། དེ་ལྟར་ཡང༌། སྐད་ཅིག་གཅིག་གིས་རྫོགས་སངས་རྒྱས། ཞེས་གསུངས།
འབྲིང་ལ་རྟོགས་པ་སྐྱེ་བའི་ནུས་པ་བཞག ཐ་མ་སྟོང་ཉིད་ཟབ་མོ་རྣ་བར་ཐོས་པས། རྗེ་བཙུན་འཇམ་དབྱངས་སྟོང་ཉིད་སྟོན་པའི་མཁས་པ། སྔོན་ཆོས་སྨྲ་བ་རྒྱལ་བའི་བློ་གྲོས་སུ་གྱུར་པ་ན། སྟོང་པ་ཉིད་ཐོས་པའི་རྒྱུ་ལས་བྱུང་བ་དང་འདྲ་སྟེ། ཕན་ཡོན་དཔག་ཏུ་མེད་པས་འདི་ལ་ཐེ་ཚོམ་སྐྱེ་བ་ནི་ཤིན་ཏུ་དཀའ་བ་བྱེད་པས་ཏེ། ལན་ཅིག་ཐེ་ཚོམ་སྐྱེས་པས་ཀྱང༌། ། སྲིད་པ་ཧྲུལ་པོར་བཏང་བ་ཡིན། ། ཞེས་གསུངས་པས་དེས་ན་ཁྱེད་ཀྱིས་དོན་དམ་པ་བྱང་ཆུབ་མཆོག་ཏུ་སེམས་བསྐྱེད་པ་བགྱི་བས། བླ་མ་ལ་ཡང་དག་པར་རྫོགས་པའི་སངས་རྒྱས་ཆོས་ཀྱི་སྐུའི་འདུ་ཤེས་བསྐྱེད།
མཆོད་པའི་སྤྲིན་ཕུང་དཔག་ཏུ་མེད་པས་མཆོད། ལུས་ལོངས་སྤྱོད་ཐམས་ཅད་ལྟོས་པ་མེད་པར་དབུལ། དུས་གསུམ་རྒྱལ་བ་ཀུན་གྱི་ཕོ་བྲང་སོགས་གསེར་ཁང་མ་དང་རོལ་ཆེན། ཡང་ན་སྐུ་གསུམ་ཡོངས་རྫོགས་དང་རོལ་ཆེན་བྱ། བརྐྱང་ཕྱག་འཚལ་བཅུག མར་མེ་མཛད་ཀྱི་བརྐྱང་ཕྱག་འཚལ། མེ་ཏོག་རེ་རེ་ཕྱག་ཏུ་སྣོམས་ལ་མཆོག་གི་སྐྱབས་སུ་འགྲོ་བ་བགྱི་བས། མཆོག་བྱ་བ་ཚེ་འདིར་རང་བྱུང་ལྷན་ཅིག་སྐྱེས་པའི་ཡེ་ཤེས་དོན་དམ་པའི་བདེན་པ་རྟོགས་པར་བྱེད་པ་བླ་མ་ཡིན་ཏེ། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མ་རྙེད་དེ། །
བླ་མའི་དུས་མཐའ་བརྟེན་པ་དང༌། ། རང་གི་བསོད་ནམས་ལས་ཤེས་བྱ། ། ཞེས་གསུངས་པ་དང༌། ། གང་གི་དྲིན་གྱི་བདེ་ཆེན་ནི། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུ་ཡི། ། རྡོ་རྗེ་ཅན་ཞབས་པདྨོར་འདུད། ། ཅེས་གསུངས་པས་བླ་མ་དམ་པའི་སྐུ་གསུང་ཐུགས་སངས་རྒྱས་ཐམས་ཅད་ཀྱི་ངོ་བོ་ལ་འཁོར་བ་མ་སྟོངས་ཀྱི་བར་དུ་སྐྱབས་སུ་མཆིའོ་སྙམ་དུ་སེམས་ལ་རྗེས་ཟློས་མཛོད་ཅིག སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་ནས་ཇི་སྲིད་འཁོར་བའི་རྒྱ་མཚོ་ཆེན་པོ་སྟོངས་པར་མ་གྱུར་གྱི་བར་དུ།
དུས་གསུམ་གྱི་སངས་རྒྱས་ཐམས་ཅད་ཀྱི་སྐུའི་ངོ་བོར་གྱུར་པ་བླ་མ་དམ་པའི་སྐུ་ལ་སྐྱབས་སུ་མཆིའོ། ། དུས་གསུམ་གྱི་སངས་རྒྱས་ཐམས་ཅད་ཀྱི་གསུང་གི་ངོ་བོ་གྱུར་པ་བླ་མ་དམ་པའི་གསུང་ལ་སྐྱབས་སུ་མཆིའོ། ། དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་ཀྱི་ངོ་བོར་གྱུར་པ་བླ་མ་དམ་པའི་ཐུགས་ལ་སྐྱབས་སུ་མཆིའོ། ། ཞེས་ལན་གསུམ་བརྗོད་ཅིང་མེ་ཏོག་གཏོར། ། ཐབས་ཡིན་ནོ། ། ལེགས་སོ། ། ཞེས་བརྗོད། དེ་ལྟར་མཆོག་གི་སྐྱབས་སུ་འགྲོ་བ་བགྱིས་ནས། དེ་སྣང་བ་འདི་ཐམས་ཅད་སེམས་སུ་ངོ་སྤྲད་འཚལ་བས། ཡང་ཁྱེད་ཀྱིས་བླ་མ་ལ་ཆོས་ཀྱི་སྐུའི་འདུ་ཤེས་བསྐྱེད།
མཆོད་པ་དཔག་ཏུ་མེད་པ་ཐམས་ཅད་ཀྱིས་མཆོད། ལུས་ལོངས་སྤྱོད་ཐམས་ཅད་དབུལ། གསེར་ཁང་མའམ། སྐུ་གསུམ་ཡོངས་རྫོགས། རོལ་ཆེན་བརྐྱང་ཕྱག་འཚལ་བཅུག ། མར་མེ་མཛད་ཀྱི་བརྐྱང་ཕྱག་འཚལ། དེ་ནས་རང་གི་ལུས་ཡི་དམ་གྱི་ལྷར་བསྒོམ། སྣང་བ་ཐམས་ཅད་ཀྱང་ཡི་དམ་གྱི་ལྷ་བསྒོམ། ཡི་དམ་གྱི་ལྷ་ངོས་བཟུང་མེད་པ་རྣམས་ངའི་ཡི་དམ་གྱི་ལྷ་རྗེ་བཙུན་སྤྱན་རས་གཟིགས་དབང་ཕྱུག་ཏུ་བསྒོམ། དེ་ལྟར་ལུས་ཡི་དམ་གྱི་ལྷར་བསྒོམ་པའི་དུས་སུ་ཡི་དམ་གྱི་ལྷར་སྣང༌།
དེའི་དུས་སུ་ཐ་མལ་གྱི་ལུས་གར་ཡང་སོང་བ་མེད། ཡི་དམ་གྱི་ལྷ་གང་ནས་ཀྱང་འོང་བ་མེད། ཐ་མལ་གྱི་ལུས་སུ་བལྟས་པའི་དུས་སུ་ཡི་དམ་གྱི་ལྷ་གར་ཡང་སོང་བ་མེད། ཐ་མལ་གྱི་ལུས་གང་ནས་ཀྱང་འོང་བ་མེད། དེ་བཞིན་དུ་སྣང་བ་འདི་ཐམས་ཅད་ཀྱང་འགྲོ་འོང་མེད་དེ། རང་གིས་ཇི་ལྟར་བལྟས་པ་དེ་ལྟར་སྣང་བ། དེ་ལྟར་ཡང༌། རང་བཞིན་གཅིག་ཏུ་མ་ངེས་པས། ། གང་ལྟར་བལྟས་པ་དེ་ལྟར་སྣང༌། ། ཞེས་གསུངས་པས་ཕྱི་རོལ་གྱི་སྣང་བ་དགྲ་དང་གཉེན། །
འཁོར་འདས་ཐམས་ཅད་དེ་ལྟར་རང་གི་སེམས་སུ་གོ་བར་བྱ། དེ་ཡང་སྔོན་འདིར་ང་འབུ་མཚམས་བྱས་ནས་འདུག་པའི་དུས་སུ། འདམ་པའི་ནད་པ་གཅོང་ཅན་ལོ་དུ་མར་ན་བ་ཞིག་ཕྱིན་པས། ཞག་བདུན་ཇོ་བོ་ཐུགས་རྗེ་ཆེན་པོ་བསྒོམས་པས། ཁོའི་ནད་འདྲེ་དེ་མངོན་སུམ་དུ་འོང་ནས། ཁྱོད་ཇོ་བོ་ཐུགས་རྗེ་ཆེན་པོ་མ་བསྒོམ། གཤིན་རྗེ་བེ་ཝ་ས་ཏ་བསྒོམས་ཟེར་ནས་ངུ་ཞིང་ལྟ་བར་མི་ཕོད། མཐར་ཇེ་རིང་ཇེ་རིང་ལ་སོང་ནས་ཕན་པ་ལྟ་བུ་ཡིན་ཏེ། སེམས་ཡི་དམ་གྱི་ལྷར་གྱུར་པའི་དུས་སུ། ། སེམས་དེའི་ལུས་སུ་གྱུར་ནས་ཐ་མལ་པའི་ལུས་ཀྱང་འདག་ན།
དེའི་ཁྱད་པར་གྱི་ཆོས་ནད་དང་སྡུག་བསྔལ་འདག་པ་ལྟ་སྨོས་ཀྱང་ཅི་དགོས་ཏེ། ངའི་མཛེ་འུར་འདེད་ཀྱི་གདམས་ངག་ཀྱང་འདི་ཡིན། དེ་བཞིན་དུ་སྣང་ཐམས་ཅད་ཀྱང་གོ་བར་བྱ། དེ་སྣང་བ་སེམས་ཀྱི་ངོ་སྤྲོད་བགྱི་བ་ལགས། འོ་ན་སེམས་དེ་ཉིད་ཇི་ལྟ་བུ་ཡིན་སྙམ་ན། ཡང་ཁྱེད་ཀྱིས་བླ་མ་ལ་ཆོས་ཀྱི་སྐུའི་འདུ་ཤེས་བསྐྱེད། མཆོད་པའི་སྤྲིན་ཕུང་དཔག་ཏུ་མེད་པ་ཐམས་ཅད་ཀྱིས་མཆོད། ལུས་ལོངས་སྤྱོད་ཐམས་ཅད་ལྟོས་པ་མེད་པར་དབུལ། གསེར་ཁང་མའམ་བསྡུ་ན་སྐུ་གསུམ་ཡོངས་རྫོགས་དང་རོལ་ཆེན། བརྐྱང་ཕྱག་གསུམ།
སྐབས་འདི་ཡོན་མེ་ཏོག་ཀྱང་དབུལ། མེ་ཏོག་རེ་རེ་ཕྱག་ཏུ་སྣོམས་ལ་རྗེས་ཟློས་མཛོད་ཅིག སློབ་དཔོན་དགོངས་སུ་གསོལ། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྣམས་ཀྱིས་ཕུང་པོ་དང་ཁམས་དང་སྐྱེ་མཆེད་དང་གཟུང་བ་དང་འཛིན་པ་ཐམས་ཅད་རྣམ་པར་སྤངས་པ་ཆོས་བདག་མེད་པ། མཉམ་པ་ཉིད་རང་གི་སེམས་གདོད་མ་ནས་མ་སྐྱེས་པ། སྟོང་པ་ཉིད་ཀྱི་ངོ་བོ་ཉིད་དུ་ཐུགས་བསྐྱེད་པར་མཛད་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་སེམས་བསྐྱེད་པར་བགྱིའོ། ། ཞེས་ལན་གསུམ་བརྗོད་ཅིང་མེ་ཏོག་གཏོར་རོ། ། ཐབས་ཡིན་ནོ། ། ལེགས་སོ། །
ཞེས་བརྗོད། དེས་དོན་དམ་པ་བྱང་ཆུབ་མཆོག་ཏུ་སེམས་བསྐྱེད་པ་ཐོབ་པ་ལགས། ཐོབ་པའི་སེམས་དེ་ཅི་འདྲ་ན། རང་གི་སེམས་འདི་ལ་ཕུང་པོར་གྲུབ་པ་མེད། དེ་བཞིན་དུ་ཁམས་དང་སྐྱེ་མཆེད་དང་གཟུང་བ་དང་འཛིན་པར་གྲུབ་པ་མེད་པ་ཡིན་ཏེ། དེ་ལྟར་ཡང་དངོས་པོ་ཐམས་ཅད་དང་བྲལ་ཞིང༌། ཕུང་པོ་ཁམས་དང་སྐྱེ་མཆེད་དང༌། གཟུང་དང་འཛིན་པ་རྣམ་སྤངས་པ། ། ཆོས་བདག་མེད་པས་མཉམ་པ་ཉིད། ། རང་སེམས་གདོད་ནས་མ་སྐྱེས་པ། །
སྟོང་པ་ཉིད་ཀྱི་རང་བཞིན་ནོ། ། ཞེས་གསུངས་པས་ཆོས་ཐམས་ཅད་གདོད་ནས་གང་དུ་ཡང་གྲུབ་པ་མེད་པའི་སེམས་དེ་དོན་དམ་པ་ཡིན་པས། འདི་བླ་མ་བྱིན་རླབས་ཆེ་བས་སྟོང་པར་གཏང་བ་མིན། སློབ་མ་མོས་གུས་ཆེ་བས་ཀྱང་སྟོང་པར་བྱས་པ་མིན་ཏེ། གཤིས་གྲུབ་པ་མེད་པ་ལགས་པས། དེ་མཚན་ཉིད་དང་ལྡན་པའི་བླ་མའི་བྱིན་རླབས་ཀྱིས་རྟོགས་པ་དེ་ལ་དོན་དམ་པ་བྱང་ཆུབ་ཀྱི་སེམས་ཟེར་བ་ལགས། དེ་ལྟ་བུའི་བྱང་ཆུབ་ཀྱི་སེམས་རྣམ་པ་གཉིས་པོ་དེ་དང༌། སེམས་བསྐྱེད་པའི་བླ་མ་དམ་པ་འཇིག་རྟེན་མགོན་པོ་རིན་པོ་ཆེ་དང་མི་འབྲལ་པའི་སྨོན་ལམ་གདབ་པས། བླ་མ་ལ་སངས་རྒྱས་ཀྱི་འདུ་ཤེས་བསྐྱེད། མཆོད་པའི་སྤྲིན་ཕུང་དཔག་ཏུ་མེད་པ་ཐམས་ཅད་ཀྱིས་མཆོད།
གསེར་ཁང་མའམ། སྐུ་གསུམ་ཡོངས་རྫོགས་དང་རོལ་ཆེན། ལུས་ལོངས་སྤྱོད་ཐམས་ཅད་ལྟོས་པ་མེད་པར་ཕུལ་ལ། རྗེས་ཟློས་མཛོད་ཅིག སློབ་དཔོན་དགོངས་སུ་གསོལ། ནམ་ཞིག་ཚེ་རབས་ཐམས་ཅད་དུ་བྱང་ཆུབ་ཀྱི་སེམས་མི་གཏོང་ཞིང༌། བྱང་ཆུབ་ཏུ་སེམས་བསྐྱེད་པའི་དགེ་བའི་བཤེས་གཉེན་བླ་མ་རིན་པོ་ཆེ་དང་ནམ་དུ་ཡང་མི་འབྲལ་བར་གྱུར་ཅིག ཅེས་ལན་གསུམ་བརྗོད་ཅིང་མེ་ཏོག་གཏོར། ཐབས་ཡིན་ནོ། ། ལེགས་སོ། །
ཞེས་བརྗོད། དེས་སེམས་བསྐྱེད་པའི་ཆོ་ག་གདམས་ངག་དང་བཅས་པ་ཐལ་བ་ལགས། ད་བྱང་ཆུབ་ཀྱི་སེམས་རྣམ་པ་གསུམ་གྱི་དུས་རྒྱུན་གྱི་ཉམས་ལེན་ཇི་ལྟར་བྱ་ན། འདི་ལྟར་དུ་བསྒོམ་པས། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ་སྙམ་དུ་བསམ། དེ་སྨོན་པ་བྱང་ཆུབ་ཀྱི་སེམས་ཡིན། དེའི་ཆེད་དུ་བདག་གིས་སྤྱིར་སངས་མ་རྒྱས་ཀྱི་བར་དུ་ལུས་ངག་ཡིད་རྣམ་པ་གསུམ་པོ་འདི་དགེ་བ་ལ་བཀོལ། མ་ཤིའི་བར་དུ་ལུས་ངག་ཡིད་གསུམ་དགེ་བ་ལ་བཀོལ། དུས་དེ་རིང་ནས་བཟུང་སྟེ་སང་ཉི་མ་ད་ཙམ་གྱི་བར་དུ་ལུས་ངག་ཡིད་གསུམ་དགེ་བ་ལ་བཀོལ་སྙམ་དུ་བསམ།
དེ་འཇུག་པ་བྱང་ཆུབ་ཀྱི་སེམས་ཡིན། དེ་ནས་རང་གི་ལུས་ཡི་དམ་གྱི་ལྷར་བསྒོམ། ཡི་དམ་གྱི་ལྷ་ངོས་བཟུང་མེད་ན། ངའི་ཡི་དམ་གྱི་ལྷ་ཇོ་བོ་ཐུགས་རྗེ་ཆེན་པོ་རྗེ་བཙུན་སྤྱན་རས་གཟིགས་དབང་ཕྱུག་ཏུ་བསྒོམ། བླ་མ་དམ་པ་ཐུགས་ཀར་བསྒོམ། དེ་ཐེག་པ་ཆེན་པོ་གསང་སྔགས་ཡིན། དེ་ནས་རང་གི་རིག་པ་རིག་རིག་པོ་ཏུར་ཏུར་པོ་སློབ་དཔོན་ལ་ཉན་མཁན་གྱི་སེམས་འདི་ལ་ཅེར་གྱིས་བལྟས་པས། རང་གི་སེམས་འདི་ཅིར་ཡང་གྲུབ་པ་མེད་པ་ཡིན་ཏེ། དེ་ལྟར་ཡང༌། སེམས་འདི་འདས་པ་དང༌།
མ་བྱོན་པ་དང༌། ད་ལྟར་བྱུང་བའི་སངས་རྒྱས་རྣམས་ཀྱིས་ཀྱང་མ་གཟིགས་མི་གཟིགས། གཟིགས་པར་མི་འགྱུར་རོ། ། ཞེས་གསུངས་པས་སེམས་མ་གྲུབ་པ་དེ་ཉིད་ཀྱི་ངང་ལ་བཟང་བ་དང་ངན་པའི་རྣམ་པར་རྟོག་པ་ཅི་ཡང་ཡིད་ལ་མི་བྱེད་པར་བཞག ཡིད་ལ་མི་བྱེད་པ་འདི་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་བའམ། དོན་དམ་པ་བྱང་ཆུབ་ཀྱི་སེམས་སམ་ཕྱག་རྒྱ་ཆེན་པོ་བྱ་བ་ཟེར་བས། དེ་ལྟར་ཡང་སློབ་དཔོན་བྲམ་ཟེ་ཆེན་པོའི་ཞལ་སྔ་ནས། ཡིད་ལ་མི་བྱེད་ཕྱག་རྒྱ་ཆེན་པོའི་སྐུ། འབྲས་བུ་གང་ལའང་རེ་བ་མ་བྱེད་རྣལ་འབྱོར་པ། ཞེས་གསུངས་པས།
ཡིད་ལ་མ་བྱེད་པ་དེ། ཁྱེད་ཀྱིས་དེ་ཁོ་ན་བཞིན་དུ་སྐྱོང་གསོལ་ཅིག ང་འབུས་གཏོར་མ་ཆེན་པོ་འདི་ཆོས་སྐྱོང་བའི་སྲུང་མ་ཆེན་པོ་རྣམས་ལ་ཕུལ་ལ། ཁྱེད་བྱང་ཆུབ་ཀྱི་སེམས་བསྒོམ་པ་རྣམས་ཀྱི་སྟོང་གྲོགས་གྱིས་ཤིག་ཅེས་བཀའ་བསྒོ་བྱ་སྟེ་ཞེས་མཚམས་སྦྱར་བ། དེ་ནས་གཏོར་མ་གཏང་དྲིལ་བུ་བསིལ་ཡི་གེ་བརྒྱ་པ་ཚར་བདུན་བདུན་བརྗོད་ལ་བསྔོ་བ་བྱ། ཕྱག་གསུམ་གསུམ་བཙལ་ལ་མེ་ཏོག་གཏོར་ཞིང་བཀའ་དྲིན་ཆེ་ཞེས་བརྗོད་གསུང༌། དེ་ལ་འདི་ནི་ཕལ་ཆེར་གསུང་སྒྲོས་སྐྱུས་མ་ཡིན་ལ། བྱེ་བྲག་ཐ་དད་པ་གདུལ་བྱའི་རིགས་ཀྱི་དབང་གིས་རྒྱས་པར་བྱེད་པའི་མཐའ་བསམ་གྱིས་མི་ཁྱབ་སྟེ། འདི་ལ་ཡང་གསུང་སྒྲོས་རྒྱས་འབྲིང་གསུམ་དུ་དབྱེར་རུང་ངོ༌། ། དེ་ལྟ་བུའི་སེམས་བསྐྱེད་པ་རེ་རེ་མཛད་པས་ཀྱང༌།
འཁོར་གྱི་དཀྱིལ་འཁོར་དེ་རྣམས་ཐམས་ཅད་ཕལ་ཆེར་ཟབ་མོ་སེམས་ཉིད་ཀྱི་དོན་རྟོགས་པ་དང༌། ཀུན་ཀྱང་བྱང་ཆུབ་ལས་ཕྱིར་མི་ལྡོག་པར་གྱུར་ནས། སེམས་དགའ་བ་དང༌། རྗེས་སུ་ཡི་རང་སྟེ་འཇིག་རྟེན་མགོན་པོ་དེ་ཉིད་ལ་མཆོད་ཅིང་མངོན་པར་བསྟོད་པ་ལགས་སོ། ། བྱང་ཆུབ་སེམས་བསྐྱེད་ཆོ་ག་གདམས་པར་བཅས། ། གསུང་སྒྲོས་ཕྱོགས་གཅིག་བཀོད་པའི་ཡི་གེ་ལ། ། ལྷག་ཅིང་མ་ཚང་འཁྲུལ་པ་མཆིས་གྱུར་ན། ། སྐྱེས་མཆོག་གོང་མ་རྣམས་ལ་བཟོད་པར་གསོལ། ། དྲི་མེད་དགེ་བའི་རྩ་བ་རྒྱ་ཆེན་འདིས། ། མཁའ་མཉམ་འགྲོ་ཀུན་ལམ་མཆོག་འདིར་ཞུགས་ནས། །
སྒྲིབ་གསུམ་རྣམ་དག་སྐུ་གསུམ་མཐར་ཕྱིན་པ། ། བླ་མེད་རྫོགས་པའི་བྱང་ཆུབ་ཐོབ་པར་ཤོག འཛམ་བུ་གླིང་གི་ལྟེ་བ། མཚོ་ཆེན་པོ་མ་དྲོས་པའི་འགྲམ་སྲིན་པོའི་རྒྱལ་པོ་ལང་ཀ་མགྲིན་བཅུ་བཏུལ་བའི་ཡུལ། མདོ་སྡེ་ལང་ཀར་གཤེགས་པ་གསུངས་པའི་གནས། ཐུབ་པས་ཞབས་ཀྱིས་བཅགས་པའི་གདན་ས་དེར། ཆོས་ཀྱི་རྒྱལ་པོ་ཇོ་བོའི་བཀས་བསྐུལ་ནས། དགེ་སྦྱོང་རི་ཁྲོད་པ་ཤེས་རབ་འབྱུང་གནས་ཀྱིས། སེམས་བསྐྱེད་པའི་ཆོ་ག་ལེགས་པར་བྲིས་པ་ཉོན་མོངས་འཁོར་བའི་གདུང་བ་སེལ་ཞིང༌། སྲིད་པ་གསུམ་དུ་གྲགས་ཤིང་མཐོང་བར་དཀའ་བ་གངས་དཀར་ཏི་སེ་ལྟ་བུ་བསིལ་བྱེད་ཙན་དན་གྱི་གཏེར་ཞེས་བྱ་བ་རྫོགས་སོ།། །།
ཐུགས་བསྐྱེད་ཆེན་མོའི་བརྒྱུད་པ་ནི། སྟོན་པ་ཐུབ་པའི་དབང་པོ། རྒྱལ་ཚབ་མགོན་པོ་མ་ཕམ། དགེ་བའི་བཤེས་གཉེན་དོན་སྟེངས་པ། དཔལ་ལྡན་ཕག་མོ་གྲུ་པ། རྗེ་འཇིག་རྟེན་གསུམ་གྱི་མགོན་པོ། སྣུབས་སྟོན་ཆེན་པོ། བླ་མ་རིན་ཆེན། བླ་མ་བློ་གྲོས་རིན་ཆེན། དབོན་པོ་ཆོས་ཡེས།
དབོན་པོ་བྱང་བརྩོན། དེ་གཉིས་ཀ་ལ་བླ་མ་ཀུན་དགའ་རིན་ཆེན། སློབ་དཔོན་སངས་རྒྱས་རྒྱ་མཚོ། སློབ་དཔོན་ཚུལ་རྒྱལ་བ། ཆོས་རྗེ་གྲགས་པ་བྱང་ཆུབ། ཆོས་སྒོ་བ་ཆོས་དཔལ་ཤེས་རབ། མཁན་ཆེན་གྲགས་པ་རྡོ་རྗེ། མཁན་ཆེན་བློ་བཟང་པ། དགེ་བའི་བཤེས་གཉེན་རིན་ཆེན་བཟང་པོ། བླ་མ་བསོད་ནམས་མཚན་ཅན།
རྗེ་བཙུན་དམ་པ་རཏྣའི་མཚན་ཅན། མཚུངས་མེད་ཆོས་རྒྱལ་ཕུན་ཚོགས། མཁན་ཆེན་རྣམ་འཇོམས་ཕུན་ཚོགས། ཀུན་མཁྱེན་ཆོས་ཀྱི་གྲགས་པ། ལྷོ་ཕྲིན་ལས་རྣམ་རྒྱལ། དཀོན་མཆོག་ཕྲིན་ལས་བཟང་པོ། དོན་གྲུབ་ཆོས་ཀྱི་རྒྱལ་པོ། དཀོན་མཆོག་བསྟན་འཛིན་འགྲོ་འདུལ། ལྷོ་ཆོས་ཀྱི་རྒྱལ་མཚན། རྗེ་བཙུན་ཆོས་ཀྱི་ཉི་མ།
བསྟན་འཛིན་པདྨའི་རྒྱལ་མཚན། བསྟན་འཛིན་ཆོས་ཀྱི་རྒྱལ་མཚན། མགར་ཆེན་བྱང་ཆུབ་དབང་པོ། རྗེ་བཙུན་ཆོས་ཉིད་ནོར་བུ། དཀོན་མཆོག་ཐུགས་རྗེའི་ཉི་མ། རྗེ་ཆོས་ཀྱི་བློ་གྲོས། མཚུངས་མེད་ཞི་བའི་བློ་གྲོས། དམ་པ་གཉིས་ལས་ད་ལྟའི་བར་རིམ་པར་བརྒྱུད་པ་ཡིན་ནོ།། །། ༡༢༽ ༄། །དམ་ཆོས་དགོངས་པ་གཅིག་པའི་རྩ་ཚིག་རྡོ་རྗེའི་གསུང་བརྒྱ་ལྔ་བཅུ་པའི་བསྡུས་དོན།།
ན་མོ་རཏྣ་གུ་རུ། དྲི་མེད་འོད་གསལ་ཐུགས་ཀྱི་དཀྱིལ་འཁོར་དུ། ། མ་འདྲེས་ཤེས་བྱའི་དངོས་པོ་ཇི་ལྟ་བར། ། ཐམས་ཅད་གཟིགས་པ་ཀུན་མཁྱེན་ཆོས་ཀྱི་རྗེ། ། མཉམ་མེད་འབྲི་གུང་རིན་ཆེན་ཕྱག་འཚལ་ལོ། ། རྒྱལ་བ་མཆོག་གི་ཞལ་ནས་གསུངས་པ་ཡི། ། དམ་ཆོས་ཁྱད་འཕགས་ཐུན་མོང་མ་ཡིན་པ། ། མངོན་དུ་མཛད་པའི་བཞེད་ལུགས་དཔག་མེད་ཀྱང༌། ། རྨོངས་པས་དྲན་པ་ཅུང་ཟད་ཙམ་ཞིག་བྲི། ། སྤྱིར་དེ་བཞིན་གཤེགས་པ་ནི་ཆོས་ཀྱི་དབང་ཕྱུག་ཡིན།
དེས་སྡེ་སྣོད་དང་རྒྱུད་སྡེ་སྒྲུབ་ཐབས་ལ་སོགས་པ་མང་པོ་དཔག་ཏུ་མེད་པ་གསུངས་པས་གོ་ལུགས་རྟོགས་ལུགས་སོ་སོར་བྱུང་ཞིང་ཐམས་ཅད་ཀྱང་ཟབ་ཅིང་ངོ་མཚར་ཆེ་བ་འབའ་ཞིག་ཡིན་ནོ། ། དེ་ལ་འདིར་ནི་རང་གཞན་གྱི་བཞེད་པའི་ཁྱད་པར་བག་ཙམ་མི་འདྲ་བ་འགའ་ཞིག་སྣང་བས། དེ་རྣམས་ལེགས་པར་ཕྱེ་བ་ཡིན་ནོ། ། འདི་ནི་རྒྱལ་བའི་དགོངས་པ་གཅིག་པ་ཞེས་བྱ་བ་ཁྱད་པར་གྱི་གནད་བརྒྱ་ལྔ་བཅུ་ཡོད་པ་ལས། དེ་ཡང་ཚོམས་བདུན་གྱི་ས་བཅད་ཀྱི་དམིགས་འབྱེད་པ་དང་པོ་ནི་འདི་ཡིན་ཏེ། ༡ སྤྱིར་དེ་བཞིན་གཤེགས་པ་ནི་ཆོས་ཀྱི་དབང་ཕྱུག་ཡིན་པས་དེས་གང་ལྟར་བཞེད་པ་དེ་ལྟར་གསུངས་པས་དེ་ཉིད་དུ་འགྱུར་བར་འདོད་པ་ཡིན་མོད་ཀྱི། འདིར་ནི་སངས་རྒྱས་ཀྱི་ཆོས་ཐམས་ཅད་གཤིས་སམ་བབས་ཀྱི་གནས་ལུགས་ཁོ་ན་བསྟན་པར་བཞེད་དོ། ༢ ། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་པས་དེ་དག་གི་འཇུག་སྒོ་ཡང་གང་རུང་བ་ལ་ཞུགས་པས་ཀྱང་བྱང་ཆུབ་ཆེན་པོ་ཐོབ་པར་འདོད་པ་ཡིན་མོད་ཀྱི། འདིར་ནི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་སངས་རྒྱས་སྒྲུབ་པའི་ཐབས་གཅིག་ཏུ་བཞེད་དོ།
༣ ། སྡེ་སྣོད་གསུམ་དང་རྒྱུད་སྡེ་བཞི་གདུལ་བྱ་གང་མོས་པའི་ལམ་དུ་འདོད་པ་ཡིན་མོད་ཀྱི། འདིར་ནི་སྡེ་སྣོད་གསུམ་དང་རྒྱུད་སྡེ་བཞི་ལམ་སྐྱེ་བའི་རིམ་པར་བཞེད་དོ། ༤ ། ཆོས་ཀྱི་འཁོར་ལོ་གསུམ་ཡང་རིགས་ཅན་ཐ་དད་པ་ལ་གསུངས་པ་ཡིན་མོད་ཀྱི། འདིར་ནི་ཆོས་ཀྱི་འཁོར་ལོ་གསུམ་འཁོར་གྱི་རྟོགས་པའི་ཁྱད་པར་བསྟན་པར་བཞེད་དོ། ༥ ། ཆོས་ཀྱི་འཁོར་ལོ་གསུམ་པོ་བརྗོད་བྱ་ཐ་དད་པས་སོ་སོར་མ་འདྲེས་པར་འདོད་པ་ཡིན་མོད་ཀྱི། འདིར་ནི་ཆོས་ཀྱི་འཁོར་ལོ་རེ་རེ་ལ་ཡང་གསུང་ག་ཚང་བར་བཞེད་དོ། ༦ །
ཆོས་ཀྱི་འཁོར་ལོ་དེ་དག་གི་དོན་འབྲེལ་དེ་ལྟར་གནས་ཀྱང་ཚིག་གིས་མཚོན་པ་མི་གསལ་བར་འདོད་པ་ཡིན་མོད་ཀྱི། འདིར་ནི་ཆོས་ཀྱི་འཁོར་ལོ་ཕྱི་མ་ཕྱི་མའི་ས་བོན་སྔ་མ་སྔ་མ་ལ་གནས་པར་བཞེད་དོ། ༧ ། འཁོར་ལོ་གསུམ་ནི་གནས་དང་དུས་ལ་སོགས་པའི་ཁྱད་པར་གྱིས་འབྱེད་པར་འདོད་པ་ཡིན་མོད་ཀྱི། འདིར་ནི་མདོ་དང་དོན་གྱི་གནད་ཀྱིས་འཁོར་ལོ་གསུམ་དུ་ངེས་པར་བཞེད་དོ། ༨ ། བདེན་པ་བཞིའི་ཆོས་ཀྱི་འཁོར་ལོ་ནི་མངོན་པ་ཡིན་ཏེ། འདུལ་བའི་སྡེ་སྣོད་མ་ཡིན་པར་འདོད་པ་ཡིན་མོད་ཀྱི། འདིར་ནི་འདུལ་བའི་སྡེ་སྣོད་ནི་བདེན་བཞི་ཆོས་ཀྱི་འཁོར་ལོར་བཞེད་དོ། ༩ །
ཐེག་པ་སྣ་ཚོགས་སྟོན་པ་ནི་ཆོས་ཀྱི་འཁོར་ལོ་བར་པ་ཡིན་ལ། མཚན་ཉིད་མེད་པ་ནི་ངེས་དོན་དུ་སྟོན་པ་མང་མོད་ཀྱི། འདིར་ནི་ཐེག་པ་སྣ་ཚོགས་སྟོན་པ་ཉིད་ངེས་དོན་ཆོས་ཀྱི་འཁོར་ལོར་བཞེད་དོ། ༡༠ ། བཀའ་ཐམས་ཅད་དྲང་བའི་དོན་དང་ངེས་པའི་དོན་ལ་སོགས་པར་བསྟན་པས་འགའ་ཞིག་དེ་བཞིན་གཤེགས་པས་ཐབས་ཀྱིས་བརྫུན་གསུངས་པར་འདོད་པ་ཡིན་མོད་ཀྱི། འདིར་ནི་མཐའ་དྲུག་ཏུ་གསུངས་པ་ཐམས་ཅད་ཀྱང་ངེས་དོན་འབའ་ཞིག་ཏུ་བཞེད་དོ། ༡༡ ། དབུ་མའི་བཀའ་དང་སེམས་ཙམ་པའི་བཀའ་ཐ་དད་པར་འདོད་དེ། རྡོ་རྗེའི་གསུང༌།། སེམས་ཙམ་སྟོན་པའི་བཀའ་ཉིད་དབུ་མ་སྟོན་པར་བཞེད།
༡༢ ལོག་པའི་ཀུན་རྫོབ་ཀྱིས་དོན་བྱེད་མི་ནུས་པར་འདོད་དེ། རྡོ་རྗེའི་གསུང༌། ལོག་པའི་ཀུན་རྫོབ་ཀྱིས་ཀྱང་དོན་བྱེད་ནུས་པར་བཞེད་དོ། ༡༣ ། མཚན་ཉིད་ཕ་རོལ་ཏུ་ཕྱིན་པའི་ཐེག་པའི་ལམ་ནི་ས་བཅུས་བགྲོད་ལ། ཅིག་ཅར་འཇུག་པ་རྣམས་ལ་དེ་ལྟར་མ་ཡིན་པར་འདོད་པ་ཡིན་མོད་ཀྱི། འདིར་ནི་ལམ་ཐམས་ཅད་ས་བཅུས་བགྲོད་པར་བཞེད་དོ། ༡༤ ། རིམ་གྱིས་འཇུག་པ་དང་ཅིག་ཅར་འཇུག་པ་གཉིས་སུ་འདོད་པ་ཡིན་མོད་ཀྱི། འདིར་ནི་ལམ་ཐམས་ཅད་རིམ་གྱིས་འཇུག་པར་བཞེད་པར་བཞེད་དོ།
༡༥ ། སྒྲིབ་པ་ཐམས་ཅད་ནི་ཐོག་མར་ལས་ཀྱི་སྒྲིབ་པ། དེ་ནས་ཉོན་མོངས་པའི་སྒྲིབ་པ་དང༌། མཐར་ཤེས་བྱའི་སྒྲིབ་པ་སྤོང་བར་འདོད་པ་ཡིན་མོད་ཀྱི། འདིར་ནི་ཤེས་བྱའི་སྒྲིབ་པ་སྔོན་ལ་སྤོང་བའང་ཡོད་པར་བཞེད་དོ། ༡༦ ། ཚད་མ་ནི་མུ་སྟེགས་ཀྱི་རིགས་བྱེད་དང་ཐུན་མོང་དུ་གྱུར་པས་སངས་རྒྱས་ཀྱི་ཆོས་སུ་མི་འགྱུར་བར་འདོད་པ་ཡོད་མོད་ཀྱི། འདིར་ནི་ཚད་མ་སངས་རྒྱས་ཀྱི་མཁྱེན་པའི་ཡེ་ཤེས་སུ་བཞེད་དོ། ༡༧ ། ཚད་མ་ནི་གྲུབ་མཐའ་ངན་པ་སུན་འདོན་པ་ཉིད་ཡིན་པ་ལས་ཚད་མའི་འབྲས་བུ་མེད་པར་འདོད་པ་ཡིན་མོད་ཀྱི།
འདིར་ནི་ཚད་མའི་འབྲས་བུ་ཆོས་ཉིད་སྟོང་པ་ཉིད་སྟོན་པར་བཞེད་དོ། ༡༨ ། གྲུབ་མཐའ་སྣ་ཚོགས་སུན་འདོན་པར་བྱེད་པ་རྒྱ་གར་གྱི་མུ་སྟེགས་ལ་སོགས་པ་ལ་དགོས་པས་འདོད་པ་ཡིན་མོད་ཀྱི། འདིར་ནི་གྲུབ་མཐའ་འཛིན་པ་ཐམས་ཅད་རང་རྒྱུད་པར་བཞེད་དོ། ༡༩ ། མུ་སྟེགས་ཀྱི་ལྟ་སྤྱོད་སྒྲུབ་པ་ཐམས་ཅད་སྤང་བྱ་འབའ་ཞིག་ཏུ་འདོད་པ་ཡོད་མོད་ཀྱི། འདིར་ནི་མུ་སྟེགས་པ་ལ་ཡང་གཤིས་ཀྱི་དགེ་བའི་སྒྲུབ་བྱ་མང་པོ་ཡོད་པར་བཞེད་དོ། ༢༠ ། ཕྱི་རོལ་མུ་སྟེགས་པ་དང་ནང་པ་སངས་རྒྱས་པའི་ཁྱད་པར་ཆོས་རྟགས་ཀྱི་ཕྱག་རྒྱ་བཞི་ལ་སོགས་པ་ཁྱད་པར་སྣ་ཚོགས་སུ་འདོད་པ་ཡིན་མོད་ཀྱི། འདིར་ནི་ཕྱི་ནང་གི་ཁྱད་པར་སྐྱབས་སུ་འགྲོ་བར་བཞེད་དོ།
༢༡ ། ཐེག་པ་ཆེ་ཆུང་གི་ཁྱད་པར་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང༌། ཕ་རོལ་ཏུ་ཕྱིན་པ་དྲུག་ལ་སོགས་པས་ལམ་བགྲོད་པའི་ཁྱད་པར་དུ་འདོད་པ་ཡིན་མོད་ཀྱི། འདིར་ནི་ཐེག་པ་ཆེ་ཆུང་གི་ཁྱད་པར་སེམས་བསྐྱེད་དུ་བཞེད་དོ། ༢༢ ། མཚན་ཉིད་ཕ་རོལ་ཏུ་ཕྱིན་པའི་ཐེག་པ་དང་གསང་སྔགས་ཀྱི་ཁྱད་པར་རྒྱུ་དང་འབྲས་བུ་ལམ་དུ་བྱེད་པ་ལ་སོགས་པ་ཐ་དད་པར་འདོད་པ་ཡིན་མོད་ཀྱི། འདིར་ནི་སྔགས་མཚན་ཉིད་ཀྱི་ཁྱད་པར་དབང་དུ་བཞེད་དོ། ༢༣ ། ཕ་རོལ་ཏུ་ཕྱིན་པའི་ཐེག་པ་དང་སྔགས་གཉིས་གང་རུང་རེས་བྱང་ཆུབ་ཐོབ་པར་འདོད་པ་ཡིན་མོད་ཀྱི། འདིར་ནི་སྔགས་མཚན་ཉིད་གང་མེད་ཀྱང་རྫོགས་པའི་བྱང་ཆུབ་མི་འཐོབ་པར་བཞེད་དོ།
༢༤ ། སྡོམ་པ་གསུམ་པོ་དགེ་བ་དང་མི་དགེ་བ་སོ་སོར་ཉམས་སུ་ལེན་པར་འདོད་པ་མང་མོད་ཀྱི། འདིར་ནི་སྡོམ་པ་གསུམ་སྤང་བྱ་མི་དགེ་བའི་ཕྱོགས་སྤོང་བར་གནད་གཅིག་ཏུ་བཞེད་དོ། ༢༥ ། བསྲུང་རྒྱུ་མི་མཐུན་པ་ཉིད་ཀྱིས་སྡོམ་པ་གསུམ་གྱི་ཁྱད་པར་དུ་འགྲོ་བར་འདོད་པ་ཡིན་མོད་ཀྱི། འདིར་ནི་བདག་པོ་འཕོས་པས་སྡོམ་པ་གསུམ་དུ་འོང་བར་བཞེད་དོ། ༢༦ ། བདེ་བར་གཤེགས་པའི་སྙིང་པོ་ཁམས་རང་བཞིན་རྣམ་དག་ནི་སྟོང་པ་ཉིད་དུ་བསྟན་པ་ཡིན་མོད་ཀྱི། འདིར་ནི་ཁམས་རང་བཞིན་ཀྱིས་རྣམ་པར་དག་པ་བྲལ་འབྲས་ཡོན་ཏན་ལྷག་པར་བཞེད་དོ། ༢༧ །
བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ནི་ཐེག་པ་གསུམ་གྱི་ལམ་ཁོ་ནར་སྟོན་པ་ཡིན་མོད་ཀྱི། འདིར་ནི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་བདེ་བར་གཤེགས་པའི་སྙིང་པོར་ཡོད་པར་བཞེད་དོ། ༢༨ ། ཚད་མེད་པ་བཞི་འཇིག་རྟེན་པའི་ཏིང་ངེ་འཛིན་ཁོ་ནར་འདོད་པ་ཡིན་མོད་ཀྱི། འདིར་ནི་ཚད་མེད་པ་བཞི་དེ་བཞིན་གཤེགས་པའི་སྙིང་པོ་དེ་སངས་རྒྱས་ཀྱི་ངོ་བོ་ཡིན་པར་བཞེད་དོ། ༢༩ ། ཐེག་པ་རྣམ་པ་གསུམ་ནི་རྒྱུ་དང་ལམ་ཐ་དད་ཅིང་འབྲས་བུ་ཐ་དད་གསུམ་དུ་ངེས་པར་འདོད་པ་ཡིན་མོད་ཀྱི། འདིར་ནི་ཐེག་པ་ཐམས་ཅད་རིགས་གཅིག་ཐེག་པ་གཅིག་ཏུ་བཞེད་དོ། ༣༠ ། ཉན་ཐོས་དང་ལོག་སྲེད་ཅན་སངས་རྒྱས་མི་ཐོབ་པ་དང་ཉན་ཐོས་གཏན་གྱི་གེགས་སུ་གསུངས་པ་ཡོད་མོད་ཀྱི།
འདིར་ནི་ཐུབ་པའི་དགོངས་པས་ལོག་སྲེད་ཅན་དང་ཉན་ཐོས་ཀྱང་མཐར་བྱང་ཆུབ་ཆེན་པོ་འགྱུར་བར་བཞེད་དོ། ། ཆོས་ཀྱི་འཁོར་ལོ་སྤྱིའི་གནད་བསྡུས་ཀྱི་ཚོམས་རྡོ་རྗེའི་གསུང་སུམ་ཅུ་པ་སྟེ་སྐབས་དང་པོའོ།། ༡ །། དགེ་བ་དང་མི་དགེ་བ་ལུང་མ་བསྟན་གསུམ་དུ་བཤད་མོད་ཀྱི། འདིར་ནི་དགེ་མི་དགེ་གཉིས་སུ་ཐག་བཅད་ན་ལུང་མ་བསྟན་མེད་པར་བཞེད་དོ། ༢ ། རྟོག་པ་མང་པོའམ་ཆོས་ཐ་དད་ཅིག་ཅར་འབྱུང་བར་འདོད་དོ་ཞེས་སྨྲ་བ་མང་མོད་ཀྱི། འདིར་ནི་རྟོག་གཉིས་ཅིག་ཅར་མི་འཇུག་ཅིང་སེམས་པར་འགྲོགས་ནས་མི་སྐྱེ་བར་བཞེད་དོ། ༣ ། སེམས་གཞིར་གྱུར་པ་ལ་ཁྱད་པར་གྱི་ཆོས་སེམས་ལས་བྱུང་བར་འདོད་པ་ཡིན་མོད་ཀྱི།
འདིར་ནི་སེམས་ལས་བྱུང་བ་ལས་སེམས་འབྱུང་བར་བཞེད་དོ། ༤ ། འཁོར་བར་འཁོར་བ་ནི་སེམས་ཁོ་ན་ཡིན་པར་འདོད་མོད་ཀྱི། འདིར་ནི་འཁོར་བར་ལུས་འཁོར་བར་བཞེད་དོ། ༥ ། རྟེན་འབྲེལ་བཅུ་གཉིས་ལ་མ་རིག་པ་ཆ་གཅིག་ཏུ་འདོད་པ་ཡིན་མོད་ཀྱི། འདིར་ནི་རྟེན་འབྲེལ་བཅུ་གཉིས་མ་རིག་པའི་གཡོས་སུ་བཞེད་དོ། ༦ ། རྟེན་འབྲེལ་བཅུ་གཉིས་ནི་ཆ་གསུམ་དུམ་བུ་གསུམ་དུ་རྫོགས་པར་འདོད་མོད་ཀྱི། འདིར་ནི་རྟེན་འབྲེལ་བཅུ་གཉིས་སྐད་ཅིག་མ་གཅིག་ལ་ཚང་བར་བཞེད་དོ།

༧ ། ལོ་ཀའི་ཁམས་ཀྱི་ཚད་སྣ་ཚོགས་དང་བྱུང་ཚུལ་མི་འདྲ་བ་དག་ནི་ངེས་པ་མེད་པར་གསུངས་པར་འདོད་པ་ཡིན་མོད་ཀྱི། འདིར་ནི་སེམས་ཐ་དད་པའི་དབང་གིས་སྣང་བ་ཡང་ཐ་དད་པར་བཞེད་དོ། ༨ ། བདེ་སྡུག་ཐམས་ཅད་ནི་སྔོན་གྱི་ལས་ཁོ་ན་ལ་རག་ལས་པར་འདོད་པ་ཡིན་མོད་ཀྱི། འདིར་ནི་ད་ལྟ་ཉིད་དུ་གང་བསྒྲུབས་པའི་འབྲས་བུ་ལ་ལོངས་སྤྱོད་པར་བཞེད་དོ། ༩ ། འཕེལ་འགྲིབ་ཀྱི་དུས་ནི་རང་བཞིན་གྱིས་བྱུང་བ་ལ་ཐབས་ཀྱིས་མི་ཕན་པར་འདོད་མོད་ཀྱི། འདིར་ནི་དུས་ཀྱི་འཕེལ་བ་དང་འགྲིབ་པ་ད་ལྟ་རང་ཡང་བྱར་ཡོད་པར་བཞེད་དོ། ༡༠ ། ད་ལྟར་གྱི་དུས་སུ་སྐྱེས་ནས་མྱོང་འགྱུར་དང་ལན་གྲངས་གཞན་ལ་མྱོང་བ་མ་གཏོགས་པ་མཐོང་ཆོས་མི་འབྱུང་བར་འདོད་པ་ཡིན་མོད་ཀྱི།
འདིར་ནི་ཚེ་འདི་རང་ལ་མཐོང་ཆོས་གཙོར་འབྱུང་བར་བཞེད་དོ། ༡༡ ། མི་ཆོས་བཅུ་དྲུག་ལ་སོགས་པ་ནི་མི་ཆོས་ཡིན་ལ། ལྷ་ཆོས་དེ་ལས་གཞན་པར་འདོད་པ་ཡིན་མོད་ཀྱི། འདིར་ནི་མི་ཆོས་བཅུ་དྲུག་ལ་སོགས་པ་ཡང་ལྷ་ཆོས་དང་གཅིག་ཡིན་པར་བཞེད་དོ། ༡༢ ། བསྟན་པ་ལྔ་བརྒྱ་ཕྲག་བཅུ་ལས་འབྲས་བུའི་དུས་སྔོན་དུ་སོང་བས་ཕྱི་ནས་འབྲས་བུ་ཐོབ་པ་མི་འབྱུང་བར་འདོད་པ་ཡིན་མོད་ཀྱི། འདིར་ནི་ཕལ་ཆེ་ཆུང་ལས་འབྲས་བུ་ཐོབ་པ་རྒྱུན་མ་ཆད་པར་འབྱུང་བར་བཞེད་དོ། ༡༣ ། བསླབ་པ་གསུམ་ལ་ལྷག་པ་ཚུལ་ཁྲིམས་ཀྱི་བསླབ་པ་སྔོན་དུ་འགྲོ་བར་འདོད་པ་ཡིན་མོད་ཀྱི།
འདིར་ནི་ལྷག་པ་ཤེས་རབ་ཀྱི་བསླབ་པ་སྔོན་དུ་འགྲོ་བའང་ཡོད་པར་བཞེད་དོ། ༡༤ ། བསྟན་པ་དང་ལམ་གྱི་རིམ་པ་ཐམས་ཅད་རིམ་གྱིས་ཉམས་སུ་བླང་བར་འདོད་པ་ཡིན་མོད་ཀྱི། འདིར་ནི་ལམ་རིམ་ཐམས་ཅད་ཐུན་གཅིག་གི་ནང་དུ་ཉམས་སུ་བླང་བར་བཞེད་དོ། ༡༥ ། ཞིང་གཅིག་ཏུ་སངས་རྒྱས་གཅིག་ལས་མི་འབྱུང་བར་འདོད་པ་ཡིན་མོད་ཀྱི། འདིར་ནི་སངས་རྒྱས་མང་པོ་ཞིང་གཅིག་ཏུ་རྒྱུན་མི་འཆད་པར་འབྱུང་བར་བཞེད་དོ། ། རྟེན་འབྲེལ་ཀུན་ལ་ཕན་པ་ལས་རྡོ་རྗེའི་གསུང་བཅོ་ལྔ་པ་སྟེ་སྐབས་གཉིས་པའོ།། ༡ །། འགའ་ཞིག་གི་ལུགས་ཀྱི་དམ་པའི་ཆོས་འདུལ་བའི་སྡེ་འདི་ཐེག་པ་ཆུང་ངུར་འདོད་པ་མང་མོད་ཀྱི།
འདིར་ནི་འདུལ་བ་ཐེག་པ་ཐུན་མོང་ཡིན་པར་བཞེད་དོ། ༢ ། འདུལ་བ་ནི་ཐེག་པ་ཆུང་ངུ་འབའ་ཞིག་ཏུ་ངེས་པས་ཐེག་པ་ཆེན་པོ་མ་ཡིན་པར་འདོད་པ་མང་མོད་ཀྱི། ། འདིར་ནི་ལྷག་པར་ཐེག་པ་ཆེན་པོར་བཞུགས་པ་གསལ་བར་བཞེད་དོ། ༣ ། དགག་སྒྲུབ་ཀྱི་བསླབ་པའི་ཚུལ་ཁྲིམས་ནི་ཉན་ཐོས་ཀྱི་ཆོས་སུ་འདོད་པ་ཡིན་མོད་ཀྱི། འདིར་ནི་ཚུལ་ཁྲིམས་རིན་པོ་ཆེ་ཐམས་ཅད་མཁྱེན་པའི་ཡེ་ཤེས་ཁོ་ནར་བཞེད་དོ། ༤ ། བར་དུ་གཅོད་པའི་ཆོས་དང་ལྡན་པ་རྣམས་ལ་སྡོམ་པ་སྐྱེ་བར་མི་འགྱུར་བར་འདོད་པ་ཡིན་མོད་ཀྱི། འདིར་ནི་དགེ་སྦྱོང་གི་འབྲས་བུ་ཐོབ་པའི་བར་ཆད་ལས་སྡོམ་པ་སྐྱེ་བའི་བར་ཆད་མ་ཡིན་པར་བཞེད་དོ།
༥ ། སྡོམ་པའི་ངོ་བོ་ནི་སྤོང་བའི་སེམས་པ་ས་བོན་དང་བཅས་པ་ལ་སོགས་པ་འདོད་ལུགས་ལེགས་པར་འདོད་པ་མང་མོད་ཀྱི། འདིར་ནི་སྡོམ་པའི་ངོ་བོ་རྣམ་པར་རིག་བྱེད་མ་ཡིན་པའི་གཟུགས་སུ་བཞེད་དོ། ༦ ། ལྟུང་བ་ཐམས་ཅད་ལ་འདུ་ཤེས་གཙོ་བོ་དང་དངོས་པོ་གཙོ་བོ་གཉིས་སུ་འདོད་མོད་ཀྱི། འདིར་ནི་ལྟུང་བ་མཐའ་དག་ལ་བཅས་པ་བས་འདུ་ཤེས་གཙོ་བར་འགྱུར་བར་བཞེད་དོ། ༧ ། སོ་སོ་ཐར་པའི་སྡོམ་པ་ནི་སྤོང་བ་བདུན་འཁོར་དང་བཅས་པར་འདོད་མོད་ཀྱི། འདིར་ནི་ཡིད་ཀྱི་རྣམ་པ་གསུམ་གཙོ་བོར་སྤོང་དགོས་པར་བཞེད་དོ། ༨ །
འཆི་འཕོ་ལ་སོགས་པས་སྡོམ་པ་གཏོང་བར་འདོད་པ་ཡིན་མོད་ཀྱི། འདིར་ནི་གཏོང་བའི་རྒྱུ་དེ་དག་གིས་མི་གཏོང་བ་ཡང་ཡོད་པར་བཞེད་དོ། ༩ ། ཕམ་པ་གཅིག་བྱུང་ན་སྡོམ་པ་ཐམས་ཅད་འཇིག་སྟེ། དགེ་སྦྱོང་དུ་མི་རུང་བར་འདོད་པ་ཡིན་མོད་ཀྱི། འདིར་ནི་བུ་ལོན་ནོར་ཅན་གྱི་འདོད་པ་ལྟར་བཞེད་དོ། ༡༠ ། ལྟུང་བ་གཅིག་བྱུང་ན་དེའི་ཉེས་པས་ངན་འགྲོར་ལྟུང་བ་ལས་གཞན་དུ་མི་འགྱུར་རོ་ཞེས་འཆད་མོད་ཀྱི། འདིར་ནི་སྣ་གཅིག་བསྲུངས་པའི་འབྲས་བུས་ཀྱང་མྱ་ངན་ལས་འདའ་བ་ཡིན་པར་བཞེད་དོ། ༡༡ །
རང་བཞིན་མི་གནང་བཀག་པ་ཡིན་ཞིང་བཅས་པ་ལ་ནི་གནང་བཀག་གི་སྐབས་ཡོད་པར་འདོད་པ་མང་མོད་ཀྱི། འདིར་ནི་བཅས་པ་དང་རང་བཞིན་གྱི་ཁ་ན་མ་ཐོ་བ་གཅིག་པར་བཞེད་དོ། ༡༢ ། རང་བཞིན་ཡོད་མེད་ཀྱི་སྡིག་པ་དང་ལྟུང་བ་ཐ་དད་པར་འདོད་པ་ཡིན་མོད་ཀྱི། འདིར་ནི་སྡིག་པ་དང་ལྟུང་བ་ཐ་དད་མེད་ཅིང་གཅིག་པར་བཞེད་དོ། ༡༣ ། བཅས་པ་ནི་བཅས་པའི་རྟེན་ཅན་དགེ་སློང་དགེ་བསྙེན་ཁོ་ན་ལ་བཅས་པར་འདོད་པ་ཡིན་མོད་ཀྱི། འདིར་ནི་བཅས་པ་ཐམས་ཅད་འགྲོ་དྲུག་སྤྱི་ལ་བཅས་པར་བཞེད་དོ། ༡༤ ། འགྲོ་བ་གཞན་དག་ལ་བཅས་པ་ལས་འདས་ཀྱང་ཉེས་པ་མེད་པར་འདོད་པ་ཡིན་མོད་ཀྱི།
འདིར་ནི་འགྲོ་དྲུག་གང་གིས་བཅས་པ་ལས་འདས་ཀྱང་ཉེས་དམིགས་འབྱུང་བར་བཞེད་དོ། ༡༥ ། བསླབ་པ་བླངས་པས་བཅས་པ་བསྲུངས་ན་ཕན་ཡོན་དུ་འགྱུར་ལ། གཞན་ལ་མ་ཡིན་པར་འདོད་པ་ཡིན་མོད་ཀྱི། འདིར་ནི་འགྲོ་དྲུག་གང་གིས་བསྲུངས་ཀྱང་ཕན་ཡོན་ཆེ་བར་བཞེད་དོ། ༡༦ ། བཅས་པ་ནི་རྐྱེན་ལས་ལྟོས་པས་དགག་བཅས་ནི་གནང་བའི་ཚེ་ན་ཉེས་མེད་དུ་འགྱུར་བར་འདོད་པ་ཡོད་མོད་ཀྱི། འདིར་ནི་བཀག་པ་ཉེས་མེད་དུ་འགྱུར་མི་སྲིད་པས་སྤྱིར་བཀག་པ་ཐམས་ཅད་ཡེ་བཀག་ལ་གནང་བ་ཡེ་གནང་དུ་བཞེད་དོ། ༡༧ ། ཆོ་ག་མེད་པར་བསྲུངས་ཀྱང་ཆོག་པར་འདོད་པ་འགའ་ཞིག་འབྱུང་ངོ་ཞེས་གྲགས་མོད་ཀྱི།
འདིར་ནི་བསྟན་པ་ལ་ཐབས་ལ་མཁས་པའི་ཆོ་ག་ལྷག་པར་གལ་ཆེ་བར་བཞེད་དོ། ༡༨ ། ཉེས་པ་ཐམས་ཅད་ནི་ཆགས་པ་དང་ཁྱད་པར་དུ་ཞེ་སྡང་ཆེ་བར་འདོད་ལ་མི་ཤེས་པ་ཆུང་ངུར་བཤད་མོད་ཀྱི། འདིར་ནི་མི་ཤེས་པ་གཏི་མུག་ལྷག་པར་ཉེས་པ་ཆེ་བར་བཞེད་དོ། ༡༩ ། ངན་འགྲོའི་གནས་ནི་དམྱལ་བ་དམན་ལ་དུད་འགྲོ་མཐོ་བར་འདོད་པ་ཡིན་མོད་ཀྱི། འདིར་ནི་དུད་འགྲོ་གཏི་མུག་ཆེ་བས་དམན་པར་འགྱུར་བར་བཞེད་དོ། ༢༠ ། བསླབ་པ་བླངས་པས་ཉེས་པ་སྤྱད་པ་ནི་ལྕི་ལ། གདོད་ནས་མ་ཐོབ་པ་ནི་ཉེས་པ་མེད་པར་འདོད་པ་ཡིན་མོད་ཀྱི།
འདིར་ནི་ཉམས་པའི་ཉེས་པ་བས་མ་ཐོབ་པ་ཉེས་པ་ཆེ་ཞིང་ལྕི་བར་བཞེད་དོ། ། འདུལ་བ་སོ་སོ་ཐར་པའི་གནད་བསྡུས་ལས་རྡོ་རྗེའི་ཚིག་ཉི་ཤུ་ཐམ་པ་སྟེ། ཚོམས་སམ་སྐབས་གསུམ་པའོ།། ༡ །། ཐེག་པ་ཆེན་པོ་ནི་སྙིང་རྗེས་ཁྱད་པར་དུ་བྱས་པས་སྙིང་རྗེ་ལ་བྱང་ཆུབ་ཀྱི་སེམས་སུ་འདོད་པ་མང་མོད་ཀྱི། འདིར་ནི་སྙིང་རྗེ་དང་བྱང་ཆུབ་ཀྱི་སེམས་ཐ་དད་པ་ཡིན་པར་བཞེད་དོ། ༢ ། བྱང་ཆུབ་ཀྱི་སེམས་ནི་སྐྱེ་བའི་ངེས་པ་མེད་པས་སྡོམ་པ་རྟེན་ཅན་མ་ཡིན་པར་འདོད་པ་ཡོད་མོད་ཀྱི། འདིར་ནི་ཐུགས་ཉམས་སུ་མྱོང་བས་བྱང་ཆུབ་སེམས་པའི་ཚུལ་ཁྲིམས་ཀྱི་སྡོམ་པ་རྟེན་ཅན་དུ་བཞེད་དོ། ༣ །
འཇུག་པའི་སྡོམ་པ་ནི་ས་ཐོབ་ནས་སྐྱེ་བར་འདོད་པ་ཡིན་མོད་ཀྱི། འདིར་ནི་སོ་སོ་སྐྱེ་བོ་ལ་ཡང་འཇུག་པ་སྐྱེ་བར་བཞེད་དོ། ༤ ། སྡོམ་པ་གསུམ་པོ་མཐའ་དག་མ་ཐུབ་ན་འཇུག་སྡོམ་དུ་མི་འགྱུར་བར་འདོད་པ་ཡིན་མོད་ཀྱི། འདིར་ནི་ཅི་རིགས་ཀྱི་ཚུལ་ཁྲིམས་ཀྱིས་ཀྱང་སྡོམ་པ་འགྱུར་བར་བཞེད་དོ། ༥ ། བྱང་ཆུབ་སེམས་པའི་ལྟུང་བ་ཉོན་མོངས་པ་ཅན་དང༌། ཉོན་མོངས་པ་མ་ཡིན་པ་གཉིས་སུ་འདོད་པ་ཡིན་མོད་ཀྱི། འདིར་ནི་ཉོན་མོངས་པ་ཅན་མ་ཡིན་པའི་ལྟུང་བ་མེད་པར་བཞེད་དོ། ༦ །
བྱང་ཆུབ་སེམས་དཔའ་ཆེན་པོ་རྣམས་ལ་དགེ་བར་འགྱུར་བས་མི་དགེ་བ་རྣམས་གནང་བར་འདོད་པ་ཡིན་མོད་ཀྱི། འདིར་ནི་ཉེས་པར་མི་འགྱུར་བའི་མི་དགེ་བ་གནང་བ་མེད་པར་བཞེད་དོ། ༧ ། བྱང་ཆུབ་སེམས་དཔའ་རྣམས་ཀྱི་ཐབས་ལ་མཁས་པ་ནི་མི་དགེ་བ་སྤྱོད་པ་ལ་ཟེར་བར་འདོད་པ་ཡིན་མོད་ཀྱི། འདིར་ནི་ཐབས་ལ་མཁས་པའི་སྤྱོད་པ་ལ་མི་དགེ་བ་མེད། ཡོད་ན་མི་དགེ་བ་དེའི་འབྲས་བུ་དེ་ཉིད་དུ་འབྱུང་བར་འགྱུར་བར་བཞེད་དོ། ༨ ། སྙིང་རྗེས་ཆེན་པོས་གཞན་དོན་དུ་སྨོན་ལམ་འདེབས་པ་དང༌། རང་གཞན་གྱི་སྡུག་བསྔལ་བརྗེ་བར་གསུངས་པ་ཡིན་མོད་ཀྱི། འདིར་ནི་ཐབས་ལ་མ་མཁས་ན་རང་གཞན་བརྗེ་བ་དེ་ཉིད་ཉེས་པར་འགྱུར་བའི་སྐབས་ཡོད་པར་ཡང་བཞེད་དོ།
༩ ། ཡུལ་བྱང་ཆུབ་སེམས་དཔའ་ལ་གནོད་པ་བྱས་པའི་རྒྱུ་འབྲས་བུ་བདེ་བར་འབྲེལ་བར་འདོད་པ་ཡིན་མོད་ཀྱི། འདིར་ནི་གནོད་པའི་རྒྱུས་བྱང་ཆུབ་སེམས་དཔའི་གནོད་པ་ལ་བདེ་བ་འབྲེལ་མི་སྲིད་པར་བཞེད་དོ། ༡༠ ། འཕེན་བྱེད་དགེ་བས་འཕངས་ནས་རྫོགས་བྱེད་མི་དགེ་བས་རྫོགས་པས་རྒྱུ་འབྲས་ཐ་དད་དུ་འདོད་པ་ཡོད་མོད་ཀྱི། ། འདིར་ནི་རྒྱུ་འབྲས་མི་འདྲེ་བར་དགེ་མི་དགེའི་འབྲས་བུ་ངེས་པར་སོ་སོར་འབྱུང་བར་བཞེད་དོ། ༡༡ ། ནག་པོའི་ཆོས་བཞི་ལ་སོགས་པ་ཕམ་པ་དང་འདྲ་བའི་ཉེས་པ་རྣམས་ཀྱིས་བྱང་ཆུབ་ཀྱི་སེམས་འཆོར་བར་འདོད་པ་ཡིན་མོད་ཀྱི། འདིར་ནི་བརྗེད་པར་འགྱུར་བ་ལས་བྱང་ཆུབ་ཀྱི་སེམས་འཆོར་མི་སྲིད་པར་བཞེད་དོ། ༡༢ །
སྒྲིབ་པ་གསུམ་ཐ་དད་པར་འདོད་པ་ཡིན་མོད་ཀྱི། འདིར་ནི་སྒྲིབ་པ་གསུམ་ཉོན་མོངས་ཀྱི་སྒྲིབ་པ་འབའ་ཞིག་ཏུ་གཅིག་པར་བཞེད་དོ། ༡༣ ། ཆོས་ཉིད་ཀྱི་བདེན་པ་ནི་གྲུབ་མཐའ་ངན་པ་བཀག་ནས་བཟང་པོ་ཁོང་དུ་ཆུད་པས་རྟོགས་པར་འདོད་པ་ཡིན་མོད་ཀྱི། འདིར་ནི་བདེན་པ་ནི་གྲུབ་པའི་མཐའ་ཇི་སྙེད་པ་ཐམས་ཅད་ཀྱིས་སྒྲིབ་པར་བཞེད་དོ། ༡༤ ། ཉན་ཐོས་ཀྱི་གྲུབ་མཐའ་ནི་བདེན་པར་མ་ཡིན་པར་འདོད་མོད་ཀྱི། འདིར་ནི་ཉན་ཐོས་ཀྱི་གྲུབ་མཐའ་ཡང་ཕྱོགས་གཅིག་བབས་ཀྱི་གནས་ལུགས་རྟོགས་པར་བཞེད་དོ། ༡༥ ། སེམས་ཙམ་གྱིས་ནི་ཆོས་ཉིད་རྟོགས་པར་མི་ནུས་པར་འདོད་པ་ཡིན་མོད་ཀྱི།
འདིར་ནི་སེམས་ཙམ་པ་ནི་ས་བདུན་གྱི་མངོན་རྟོགས་རིང་དུ་སོང་བར་བཞེད་དོ། ༡༦ ། ས་དང་པོ་ནས་བདག་མེད་གཉིས་རྟོགས་པར་འདོད་པ་ཡིན་མོད་ཀྱི། འདིར་ནི་ཆོས་ཀྱི་བདག་མེད་པ་ས་བརྒྱད་པ་ལ་མངོན་དུ་བྱས་ཏེ་མི་འགལ་བར་བཞེད་དོ། ༡༧ ། མངོན་པར་རྟོགས་པ་མཐོང་ལམ་དང་དཔའ་བར་འགྲོ་བ་ལ་སོགས་པའི་རིམ་པ་ཐ་དད་ཀྱིས་ལམ་བགྲོད་པར་འདོད་པ་ཡིན་མོད་ཀྱི། འདིར་ནི་རྟོགས་པ་གཅིག་གིས་ས་ལམ་མ་ལུས་བགྲོད་པར་བཞེད་དོ། ༡༨ ། ས་ཐོབ་མ་ཐག་ཏུ་ཡོན་ཏན་བརྒྱ་ཕྲག་བཅུ་གཉིས་ལ་སོགས་པ་འབྱུང་བར་འདོད་པ་ཡིན་མོད་ཀྱི། འདིར་ནི་ས་སྦྱངས་པའི་ཡོན་ཏན་འབྱུང་བའི་ཚུལ་མུ་དྲུག་ལ་སོགས་པར་བཞེད་དོ།
༡༩ ། རྒྱུ་བསོད་ནམས་ཀྱི་ཚོགས་བསགས་པ་ལས་འབྲས་བུ་ཡེ་ཤེས་ཀྱི་ཚོགས་འབྱུང་བར་འདོད་པ་ཡིན་མོད་ཀྱི། འདིར་ནི་རྒྱུ་ལམ་འབྲས་བུ་ཐམས་ཅད་དུ་ཚོགས་གཉིས་ཟུང་དུ་འཇུག་པར་བཞེད་དོ། ༢༠ ། ས་དང་པོ་ཡང་ཉན་ཐོས་དང་རང་སངས་རྒྱས་ཀྱིས་མ་མཐོང་བར་འདོད་པ་ཡིན་མོད་ཀྱི། འདིར་ནི་ས་དྲུག་མན་ཆད་ཉན་ཐོས་དང་རང་སངས་རྒྱས་དང་མངོན་རྟོགས་ཐུན་མོང་དུ་བཞེད་དོ། ༢༡ ། ཐེག་པ་ཆེ་ཆུང་གི་བྱེ་བྲག་གིས་ཚོགས་གསོག་པའི་ཞིང་ལ་ཁྱད་པར་ཡོད་པར་འདོད་པ་ཡིན་མོད་ཀྱི། འདིར་ནི་མཐོ་དམན་གང་དུ་ཡང་ཞིང་ཡར་གདམ་པ་གནད་ཟབ་པར་བཞེད་དོ། ༢༢ །
བདག་འཛིན་མེད་པས་འཁོར་བ་ལས་འདའ་བས་བདག་འཛིན་སྤོང་བར་འདོད་པ་ཡིན་མོད་ཀྱི། འདིར་ནི་བསོད་ནམས་ཀྱི་ཚོགས་གསོག་པ་ལ་ཆེད་དུ་བདག་ཏུ་བཟུང་ནས་ཚོགས་བསགས་ན་ཐབས་མཁས་པར་བཞེད་དོ། ༢༣ ། དགེ་བའི་རྩ་བ་རང་གིས་ཇི་ལྟར་བྱས་པའི་བསྔོ་བ་བྱེད་པར་འདོད་པ་ཡིན་མོད་ཀྱི། འདིར་ནི་འཁོར་འདས་ཐམས་ཅད་ཀྱི་དགེ་བའི་རྩ་བ་བསྔོ་བར་བཞེད་དོ། ༢༤ ། སངས་རྒྱས་དང་བླ་མ་དམ་པ་ལ་བསྔོ་བ་མི་དགོས་པར་འདོད་པ་ཡིན་མོད་ཀྱི། འདིར་ནི་ཕྲིན་ལས་རྫོགས་པར་འགྲོ་བས། སངས་རྒྱས་དང་བླ་མ་ལ་ཡང་བསྔོ་བ་དགོས་པར་བཞེད་དོ། ། བསླབ་པ་བྱང་ཆུབ་སེམས་དཔའི་གནད་བསྡུས་ཀྱི་ཚོམས་རྡོ་རྗེའི་ཚིག་རྐང་ཉེར་བཞི་པ་སྟེ་སྐབས་བཞི་པའོ།།
༡ །། སྔགས་ནི་བསྟན་པ་གཞན་ལ་མི་འབྱུང་བར་གསུང་མོད་ཀྱི། འདིར་ནི་གདུལ་བྱའི་ཁྱད་པར་ལས་སྔགས་ནི་བསྟན་པ་གཞན་ལ་ཡང་འབྱུང་བར་བཞེད་དོ། ༢ ། གསང་སྔགས་ཀྱི་དབང་ཐོབ་པའི་གོ་བ་ཆོ་གས་བསྐུར་བ་ལ་བྱེད་མོད་ཀྱི། འདིར་མི་མཚན་ཉིད་ལྡན་པའི་བླ་མས་བསྐུར་བའི་དབང་གི་དོན་རྒྱུད་ལ་སྐྱེས་ན་ཐོབ་པར་བཞེད་དོ། ༣ ། དཀྱིལ་འཁོར་གྱི་འཁོར་ལོ་རིགས་ཐ་དད་མ་ཚང་ན་དབང་བསྐུར་དུ་མི་འགྲོ་བར་འདོད་པ་ཡོད་མོད་ཀྱི། འདིར་ནི་ལྷ་ཕྱོགས་གཅིག་པས་ཀྱང་དབང་བསྐུར་དུ་འགྲོ་བར་བཞེད་དོ། ༤ །
དབང་གསུམ་པ་དཔེ་དོན་མི་མཐུན་པར་བསྟན་པ་མང་མོད་ཀྱི། ། འདིར་ནི་དཔེ་དོན་རྟོགས་པ་མ་སྐྱེས་ན་དོན་ཁོང་དུ་མི་ཆུད་པར་བཞེད་དོ། ༥ ། བསྐྱེད་རིམ་མ་ཡིན་པ་ལ་བརྟགས་པས་ཀུན་བཏགས་སུ་འདོད་པ་ཡིན་མོད་ཀྱི། འདིར་ནི་བསྐྱེད་རིམ་ནི་ཡོངས་སུ་གྲུབ་པར་བཞེད་དོ། ༦ ། སྔ་མའི་ལས་འཕྲོ་སད་པའི་ཏིང་ངེ་འཛིན་རང་བྱུང་དུ་འབྱུང་བ་ལ་སོགས་པ་ལ་འཇུག་པའི་ཆོ་ག་མི་དགོས་པས་དེ་ཉིད་ཉམས་སུ་བླངས་པས་ཆོག་པར་འདོད་པ་ཡིན་མོད་ཀྱི། འདིར་ནི་རང་བྱུང་རྣམས་ལ་འཇུག་པའི་ཆོ་ག་གལ་ཆེ་བར་བཞེད་དོ། ༧ ། སྔགས་ཀྱི་ལྷ་རྣམས་ཞལ་ཕྱག་ཐ་དད་པ་གདུལ་བྱ་དང་འདྲ་བར་འདོད་མོད་ཀྱི།
འདིར་ནི་ལྷ་ཐམས་ཅད་མཚན་དཔེའི་ཡོན་ཏན་དང་ལྡན་པར་བཞེད་དོ། ༨ ། དེ་བཞིན་གཤེགས་པ་དང་བྱང་ཆུབ་སེམས་དཔའ་ལ་སོགས་པའི་སྐུ་མཐོང་བ་གཙོ་བོར་བྱེད་པ་མང་མོད་ཀྱི། འདིར་ནི་ལྷ་ལ་སོགས་པ་མདོ་རྒྱུད་དུ་གསུངས་པ་གཙོར་བྱ་དགོས་པར་བཞེད་དོ། ༩ ། སྐད་ཅིག་དྲན་རྫོགས་བསྒོམ་པ་ནི་དབང་པོ་རབ་ཡིན་ལ། ཆོ་ག་མང་པོ་ནི་ཐ་མ་ཡིན་པས་ཆེད་མི་ཆེ་བར་འདོད་པ་ཡིན་མོད་ཀྱི། འདིར་ནི་དབང་པོ་རབ་ལ་ཆོ་ག་རྒྱས་པ་ཐམས་ཅད་ལྷག་པར་དགོས་ཤིང་གལ་ཆེ་བར་བཞེད་དོ། ༡༠ ། ཆོ་ག་རྒྱས་པ་ཐམས་ཅད་ནི་དྲང་དོན་དུ་སྤྲོས་པ་ལ་དགའ་བ་ལ་གསུངས་པ་ཡིན་མོད་ཀྱི།
འདིར་ནི་སྤྲོས་པ་ཐམས་ཅད་བབས་ཀྱི་རྟེན་འབྲེལ་འབྱུང་བར་བཞེད་དོ། ༡༡ ། རྡོ་རྗེ་ལུས་ཀྱི་གནས་ལུགས་ནི་རྩ་རླུང་ཐིག་ལེ་བྱང་ཆུབ་སེམས་ལ་འདོད་མོད་ཀྱི། འདིར་ནི་རྡོ་རྗེ་ལུས་ཀྱི་གནས་ལུགས་ནི་ཟབ་མོའི་འཁོར་ལོར་བཞེད་དོ། ༡༢ ། རྩ་རླུང་བྱང་ཆུབ་སེམས་ཀྱི་གནས་ལུགས་ཀྱང་གཞུང་དུ་བཤད་ལྟར་འདོད་མོད་ཀྱི། འདིར་ནི་གནས་ལུགས་འགའ་ཞིག་རྡོ་རྗེ་འཆང་གིས་སྦས་པར་བཞེད་དོ། ༡༣ ། ཁྱད་པར་དུ་རྩ་རླུང་ནི་གསང་སྔགས་ཁོ་ན་ཟབ་པ་ཡིན་མོད་ཀྱི། འདིར་ནི་འདུག་ཚུལ་དང་ལས་འགའ་ཞིག་སྨན་ཟབ་པར་བཞེད་དོ།
༡༤ ། སྡོམ་པ་གསུམ་ལ་སོགས་པ་བས་རྩ་རླུང་གི་མན་ངག་དང་གདམས་ཆུང་ཟབ་པར་འདོད་མོད་ཀྱི། འདིར་ནི་གཞན་གྱི་མི་ཟབ་པ་ཟབ་པར་བཞེད་དོ། ༡༥ ། ཟབ་མོ་རྩ་རླུང་གིས་བསྒྲུབས་པའི་འབྲས་བུ་སྐུ་དེ་ཡོངས་སུ་འགྱུར་བར་འདོད་པ་ཡིན་མོད་ཀྱི། འདིར་ནི་མི་ཟབ་པའི་གདམས་ངག་མེད་ན་ཟབ་མོ་རྩ་རླུང་གིས་སངས་མི་རྒྱ་བར་བཞེད་དོ། ༡༦ ། བཀའ་དང་བསྟན་བཅོས་རྣམས་ལས་མ་བཤད་པ་ཞིག་མྱོང་ངམ་རྟོགས་ན་ཁྱད་ཆོས་སུ་འདོད་པ་ཡོད་མོད་ཀྱི། འདིར་ནི་བདེ་བར་གཤེགས་པའི་བཀའ་དང་འགལ་བའི་ཉམས་མྱོང་ནི་ལོག་རྟོགས་སུ་བཞེད་དོ། ༡༧ །
དྲང་དོན་དང་ངེས་དོན་ཐ་དད་དུ་རྟོགས་པས་ཕྱོགས་རེ་རེ་མཐུན་པས་ཆོག་པར་འདོད་པ་ཡིན་མོད་ཀྱི། འདིར་ནི་བཀའི་དགོངས་པ་ཐམས་ཅད་དང་འགལ་མེད་དུ་འགྲོ་དགོས་པར་བཞེད་དོ། ༡༨ ། ཉམས་སུ་བླངས་པའི་སྐྱོན་ཡོན་ནི་གདམས་ངག་ཟབ་མོ་རྣམས་ཁོ་ན་ལྟར་འབྱུང་བར་འདོད་པ་ཡིན་མོད་ཀྱི། འདིར་ནི་གདམས་ངག་ལྟར་མི་འོང་བཀའ་ལྟར་འོང་བར་བཞེད་དོ། ༡༩ ། སྐུ་གསུམ་གྱི་རྒྱུ་ནི་སྐྱོན་མེད་པའི་ཏིང་ངེ་འཛིན་དུ་འདོད་མོད་ཀྱི། འདིར་ནི་སྐྱོན་མེད་ཀྱི་ཏིང་ངེ་འཛིན་གསུམ་ཁམས་གསུམ་འཁོར་བའི་རྒྱུར་བཞེད་དོ། ༢༠ ། ཡུལ་ཉི་ཤུ་རྩ་བཞི་ལ་སོགས་པར་སྤྲུལ་པའི་སྐུ་དང་ལོངས་སྐུ་ལ་སོགས་པ་སྐུ་གསུམ་ཐ་དད་པར་བཤད་མོད་ཀྱི།
འདིར་ནི་སྐུ་གསུམ་རེ་རེ་ཡང་སྐུ་གསུམ་གའི་བདག་ཉིད་དུ་བཞེད་དོ། ༢༡ ། སྔགས་ནི་རྡོ་རྗེ་འཆང་གི་དགོངས་པ་ཡིན་པས་ཐུབ་པའི་དགོངས་པ་འདུལ་བ་མི་དགོས་པར་འདོད་པ་མང་མོད་ཀྱི། འདིར་ནི་སྔགས་ལ་ཚུལ་ཁྲིམས་མེད་ཁ་མེད་དུ་བཞེད་དོ། ༢༢ ། གསང་སྔགས་ནི་འདོད་པ་སྤྱོད་པས་གྲུབ་པར་གསུངས་པ་ཡོད་མོད་ཀྱི། འདིར་ནི་འདོད་པས་བར་དུ་གཅོད་པར་གསུངས་པའི་སྟེང་དུ་གཅིག་པར་བཞེད་དོ། ༢༣ ། གསང་སྔགས་ནི་གཞི་ཉོན་མོངས་པ་དུག་གསུམ་བསྒྱུར་བའི་ལམ་པར་འདོད་པ་ཡིན་མོད་ཀྱི། འདིར་ནི་སྔགས་ཀྱི་མི་དགེ་བ་དགེ་བར་འགྱུར་བའི་གནས་མེད་པར་བཞེད་དོ།
༢༤ ། གསང་སྔགས་ནི་མི་དགེ་བ་ཡང་ཐབས་མཁས་པས་སྤྱད་པས་དགེ་བར་འདོད་པ་ཡིན་མོད་ཀྱི། འདིར་ནི་འདུལ་བར་དགེ་བ་དེ་སྔགས་སུ་ཡང་དགེ་ལ་འདུལ་བར་མི་དགེ་བ་དེ་སྔགས་སུ་ཡང་མི་དགེ་བར་འགྱུར་བར་བཞེད་དོ། ༢༥ ། ཉོན་མོངས་པ་ནི་སངས་རྒྱས་ཀྱི་རིགས་དང་གདུང་དུ་བཞེད་པ་ཡིན་མོད་ཀྱི། འདིར་ནི་ཉོན་མོངས་པ་དག་པའི་འབྲས་བུ་བདེ་བར་གཤེགས་པ་ཡིན་པར་བཞེད་དོ། ༢༦ ། གསང་སྔགས་མངོན་སྤྱོད་ཀྱི་ཕྲིན་ལས་སྡིག་ཏུ་མི་འགྱུར་ཏེ་དགེ་བར་འགྱུར་བས་གནང་བར་འདོད་པ་ཡིན་མོད་ཀྱི། འདིར་ནི་སྔགས་ཀྱི་མཐུ་བསྟན་པ་ལས་མངོན་སྤྱོད་མ་གནང་བར་བཞེད་དོ། ༢༧ །
རྡོ་རྗེ་དམྱལ་བ་ནི་དམྱལ་བ་གཞན་བས་ལྷག་པར་འདོད་པ་ཡིན་མོད་ཀྱི། འདིར་ནི་རྡོ་རྗེ་དམྱལ་བ་ནི་མནར་མེད་ལ་སོགས་ཉིད་ཡིན་པར་བཞེད་དོ། ༢༨ ། ནམ་མཁའ་མ་ཞིག་གི་བར་དུ་མི་ཐོན་པར་འདོད་ཡིན་མོད་ཀྱི། ། འདིར་ནི་རྡོ་རྗེ་སློབ་དཔོན་རྒྱུད་ཚོད་མཐོ་ན་དེ་ཉིད་ཀྱིས་འདྲོངས་བར་བཞེད་དོ། ། གསང་སྔགས་རིག་འཛིན་སྡོམ་པའི་གནད་བསྡུས་ཀྱི་ཚོམས་ལས་རྡོ་རྗེའི་གསུང་ཉེར་བརྒྱད་པ་སྟེ་སྐབས་ལྔ་པའོ།། ༡ །། འགའ་ཞིག་ནི་ཆོས་རྒྱུད་པ་མེད་པར་འབྱུང་བ་དང༌། ས་ཆོས། གནམ་ཆོས།
གཏེར་མ་ལ་སོགས་པ་ཟབ་ཅིང་ངོ་མཚར་བར་འདོད་པ་ཡིན་མོད་ཀྱི། འདིར་ནི་རྒྱུད་པ་ལས་བརྒྱུད་པའི་ཆོས་ཟབ་ཅིང་ངོ་མཚར་བར་བཞེད་དོ། ༢ ། སྣང་བ་སྣ་ཚོགས་སུ་སྣང་བ་རྣམས་ནི། ནང་གི་བློ་དང་མ་འབྲེལ་བར་འདོད་པ་ཡོད་མོད་ཀྱི། འདིར་ནི་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་གི་སེམས་སུ་བཞེད་དོ། ༣ ། འཁོར་འདས་ཀྱི་རྒྱུ་འབྲས་ཐམས་ཅད་ནི་དུས་ཡུན་རིང་པོ་ལ་ལྟོས་པར་འདོད་པ་ཡིན་མོད་ཀྱི། འདིར་ནི་ཆོས་ཐམས་ཅད་བསམ་པ་སྐད་ཅིག་མའི་རང་གཟུགས་སུ་བཞེད་དོ། ༤ །
རང་བཞིན་གཅིག་དུ་མ་ངེས་པས་གང་ལྟར་བལྟས་པ་དེ་ལྟར་འགྱུར་བར་འདོད་པ་ཡིན་མོད་ཀྱི། འདིར་ནི་གཤིས་ལ་མི་གནས་ན་བལྟས་པས་མི་འགྱུར་པར་བཞེད་དོ། ༥ ། མཚན་ཉིད་དང་མི་ལྡན་པའི་བླ་མས་ཀྱང་ཡོན་ཏན་བསྐྱེད་ནུས་པར་འདོད་མོད་ཀྱི། འདིར་ནི་མཚན་ཉིད་དང་མི་ལྡན་པའི་བླ་མས་ཡོན་ཏན་བསྐྱེད་མི་ནུས་པར་བཞེད་དོ། ༦ ། རྟོགས་པ་སྐྱེ་བའི་ཐབས་མ་ངེས་པ་སྣ་ཚོགས་སུ་འབྱུང་བ་ཡིན་མོད་ཀྱི། འདིར་ནི་རྟོགས་པ་སྐྱེ་བར་བྱེད་པའི་ཐབས་མོས་གུས་ཁོ་ནར་ངེས་པར་བཞེད་དོ། ༧ ། དབུ་མ་ཆེན་པོ་ལ་སོགས་པ་ནི་ལྟ་བ་མཐར་ཐུག་ཏུ་འདོད་པ་ཡིན་མོད་ཀྱི།
འདིར་ནི་རྟོགས་པ་ཕུལ་དུ་ཕྱིན་པ་ལ་ལྟ་བ་རྟོགས་པ་དང་ལྡན་པར་བཞེད་དོ། ༨ ། ཆོས་ཉིད་སྟོང་པ་ཉིད་རྟོགས་པ་ནི་ཆེན་པོ་གསུམ་ཁོ་ན་མཐོ་བར་འདོད་པ་ཡིན་མོད་ཀྱི། འདིར་ནི་ཆེན་པོ་གསུམ་གྱིས་མ་རིག་པའི་རྟོགས་པར་བཞེད་དོ། ༩ ། ཐོས་བསམ་སྒོམ་གསུམ་ལས་བྱུང་བའི་རྟོགས་པ་རྣམས་ནི་རྟོགས་པར་འདོད་པ་ཡིན་མོད་ཀྱི། འདིར་ནི་ཐོས་བསམ་སྒོམ་གསུམ་གྱི་སྟོང་ཉིད་དེ་དག་ཐམས་ཅད་ནི་ཤོར་ས་དང་གོལ་སར་བཞེད་དོ། ༡༠ ། སྒོམ་པ་ནི་བདེ་གསལ་མི་རྟོག་པ་ལ་སོགས་པ་ཞི་གནས་ཀྱི་ཏིང་ངེ་འཛིན་ལ་བྱེད་མོད་ཀྱི། འདིར་ནི་རྟོགས་པའི་ལམ་གོམས་པར་བྱེད་པ་བསྒོམ་པར་བཞེད་དོ།
༡༡ ། ལྟ་བ་ནི་ཆོས་ཉིད་སྟོང་པ་ཉིད་ཕྱག་རྒྱ་ཆེན་པོ་ཡིན་ལ། སྤྱོད་པ་ནི་དགེ་སྡིག་གི་བླང་དོར་དང་བྲལ་བར་འདོད་མོད་ཀྱི། འདིར་ནི་སྤྱོད་པ་བླང་དོར་དང་བྲལ་བ་ཚུལ་ཁྲིམས་རིན་པོ་ཆེར་བཞེད་དོ། ༡༢ ། མཐར་ཐུག་ཕྱག་རྒྱ་ཆེན་པོ་དང༌། ཚུལ་ཁྲིམས་གཉིས་ནི་འགལ་བའི་ཆོས་སུ་འདོད་མོད་ཀྱི། འདིར་ནི་ཕྱག་རྒྱ་ཆེན་པོ་ཚུལ་ཁྲིམས་རིན་པོ་ཆེ་གཅིག་པ་མགོན་པོའི་ཁྱད་ཆོས་བླ་ན་མེད་པར་བཞེད་དོ། ༡༣ ། ལྟ་བ་དང་སྒོམ་པ་སྤྱོད་པ་གསུམ་ཐ་དད་པར་འདོད་པར་མང་མོད་ཀྱི།
འདིར་ནི་ལྟ་སྒོམ་སྤྱོད་པ་གསུམ་གཅིག་པར་བཞེད་དོ། ༡༤ ། ཕྱག་རྒྱ་ཆེན་པོ་ལ་སྐྱོན་ཡོན་གང་ཡང་མེད་པར་འདོད་པ་ཡིན་མོད་ཀྱི། འདིར་ནི་ཕྱག་རྒྱ་ཆེན་པོ་ཡོན་ཏན་གྱི་བདག་ཉིད་དུ་བཞེད་དོ། ༡༥ ། མཉམ་བཞག་ལ་ནི་ཡོན་ཏན་མི་འབྱུང་ལ་རྗེས་ལ་འབྱུང་བར་འདོད་མོད་ཀྱི། འདིར་ནི་མཉམ་བཞག་ཉིད་ལས་ཡོན་ཏན་ཐམས་ཅད་འབྱུང་བཞེད་དོ། ༡༦ ། རྒྱུ་མ་བསྒྲུབས་ཀྱང་ཡོན་ཏན་ཐམས་ཅད་འབྱུང་བར་འདོད་པ་ཡོད་མོད་ཀྱི། འདིར་ནི་རྒྱུ་མ་བསྒྲུབས་ན་ནི་ཐམས་ཅད་མི་འབྱུང་བར་བཞེད་དོ།
༡༧ ། སྟོང་ཉིད་རྟོགས་ནས་རྒྱུ་འབྲས་ཟད་པས་ཟད་སར་སྐྱོལ་བར་འདོད་པ་ཡིན་མོད་ཀྱི། འདིར་ནི་སྟོང་ཉིད་རྟོགས་ནས་སྟོང་པ་ཉིད་རྒྱུ་འབྲས་སུ་འབྱུང་བར་བཞེད་དོ། ༡༨ ། རྟོགས་པ་ཡོད་ཕྱིན་ཐབས་ལམ་ལ་སོགས་པ་ལ་དགོས་པ་མེད་པར་འདོད་པ་ཡིན་མོད་ཀྱི། འདིར་ནི་རྟོགས་པ་དང་ལྡན་པ་ལ་ཐབས་ལམ་ལ་སོགས་པ་ཤིན་ཏུ་ཡང་དགོས་པར་བཞེད་དོ། ༡༩ ། རྟོགས་པའི་བོགས་འདོན་པ་ལ་རིག་པ་བརྟུལ་ཞུགས་ཀྱི་སྤྱོད་པ་སྣ་ཚོགས་པ་རྣལ་འབྱོར་པའི་ཆ་ལུགས་ཀྱིས་དུར་ཁྲོད་དུ་རོལ་བར་འདོད་པ་ཡིན་མོད་ཀྱི། འདིར་ནི་ཚུལ་ཁྲིམས་ཀྱི་བསླབ་པ་ལ་ལྷག་པར་གཅེས་སྤྲས་སུ་བྱེད་པ་རིགས་སྤྱོད་ཁྱད་པར་དུ་འཕགས་པར་བཞེད་དོ། ༢༠ །
མཉམ་བཞག་ཆེན་པོ་བྷུ་སུ་ཀུ་ནི་མཐར་ཐུག་པའི་སྤྱོད་པ་ཡིན་པར་འདོད་མོད་ཀྱི། འདིར་ནི་བྷུ་སུ་ཀུ་ཆོས་གསུམ་མེད་ན་ཞི་བའི་སྤྱོད་པ་དང་ཁྱད་པར་མེད་པར་བཞེད་དོ། ། ཁྱད་པར་ལྟ་སྤྱོད་སྒོམ་པའི་གནད་བསྡུས་ཀྱི་ཚོམས་རྡོ་རྗེའི་གསུང་ཉི་ཤུ་ཐམ་པ་སྟེ་སྐབས་དྲུག་པའོ།། ༡ །། སངས་རྒྱས་ཀྱི་སར་བདེན་པ་གཉིས་ཡོད་པར་འདོད་པ་ཡིན་ཏེ། འདིར་ནི་སངས་རྒྱས་ཀྱི་སར་བདེན་པ་གཉིས་སུ་མེད་པར་བཞེད་དོ། ༢ ། སངས་རྒྱས་ཀྱི་ཡེ་ཤེས་ནི་ཡོད་པར་འདོད་པ་དང་མེད་པར་འདོད་པ་གཉིས་ཁོ་ན་ཡིན་མོད་ཀྱི། འདིར་ནི་ཡེ་ཤེས་ནི་གཉིས་སུ་མེད་པའི་ཡེ་ཤེས་ཁོ་ནར་བཞེད་དོ། ༣ །
མྱ་ངན་ལས་འདས་པ་ལས་ཆོས་ལྷག་པའི་ཆོས་ཅིག་ཡོད་ན་ཡང་སྒྱུ་མ་ལྟ་བུ་ཡིན་པས་སྒྱུ་མ་ཡོད་པར་འདོད་པ་ཡིན་མོད་ཀྱི། ། འདིར་ནི་སྒྱུ་མ་ལྟ་བུ་ཆོས་ལས་ཡང་དག་པར་འདས་པར་བཞེད་དོ། ༤ ། སངས་རྒྱས་ཀྱི་ཐུགས་སྐད་ཅིག་གཉིས་ལས་ཕན་ཆད་ནི་ཚད་མར་འགྱུར་བར་འདོད་པ་ཡིན་མོད་ཀྱི། ། འདིར་ནི་སངས་རྒྱས་དུས་རྟག་ཏུ་ཚད་མར་བཞུགས་པར་བཞེད་དོ། ༥ ། སངས་རྒྱས་ལ་ནི་ཤེས་བྱའི་སྒྲིབ་པ་སྤངས་ན་ཐུགས་ཀྱི་འཇུག་པ་ཆད་པར་འདོད་པ་ཡིན་མོད་ཀྱི། འདིར་ནི་བྲལ་བའི་འབྲས་བུ་ཡེ་ཤེས་ཀྱི་ཐུགས་ཅན་དུ་བཞེད་དོ། ༦ ། ཆོས་སྐུ་ནི་གཉིས་ཀྱིས་བསྡུས་པ་ལས་འདས་པས་རྒྱུ་རྐྱེན་ཟད་པར་འདོད་པ་ཡོད་མོད་ཀྱི།
འདིར་ནི་ཆོས་ཀྱི་སྐུའི་ཡོན་ཏན་ཕྲིན་ལས་མཛད་པ་དང་བཅས་པར་བཞེད་དོ། ༧ ། སངས་རྒྱས་ནི་འབྲས་བུ་མཐར་ཕྱིན་པས་རྒྱུ་ལ་མི་འཇུག་པར་འདོད་པ་ཡིན་མོད་ཀྱི། འདིར་ནི་སངས་རྒྱས་ཀྱི་སར་ཡང་ཐུགས་བསྐྱེད་ཡོད་པར་བཞེད་དོ། ༨ ། སངས་རྒྱས་ཀྱི་སྐུ་གསུང་ཐུགས་མི་ཟད་རྒྱན་གྱི་འཁོར་ལོ་ནི་རྣམ་འཕྲུལ་ཙམ་དུ་འདོད་པ་ཡིན་མོད་ཀྱི། འདིར་ནི་ཐུགས་གཅིག་པུ་ཡང་རྟག་ཆད་ཀྱི་ལྟ་བ་ཚུན་ཆད་དུ་འབྱུང་བར་བཞེད་དོ། ༩ ། སངས་རྒྱས་ནི་གཞན་གྱིས་མ་ཡིན་ཏེ་སངས་རྒྱས་ཀྱི་སྤྲུལ་པས་འགྲོ་དོན་བྱེད་པར་འདོད་པ་ཡིན་མོད་ཀྱི། འདིར་ནི་ཤེས་བྱ་ལ་སྲིད་ཚད་ཀྱིས་སངས་རྒྱས་ཀྱི་བྱ་བ་བྱེད་པར་བཞེད་དོ།
༡༠ ། སངས་རྒྱས་ན་ཞིང་ཐ་དད་པ་རེ་རེར་སངས་རྒྱས་པར་འདོད་པ་ཡིན་མོད་ཀྱི། འདིར་ནི་ཆོས་ཀྱི་དབྱིངས་ཐམས་ཅད་དུ་སངས་རྒྱས་ན་སངས་རྒྱས་སུ་མི་འགྱུར་བར་བཞེད་དོ། ༡༡ ། སངས་རྒྱས་ཀྱི་སྤྲུལ་པ་མཐའ་ཡས་པ་འགྱེད་པ་ལ་རྒྱུ་མེད་ཀྱང་སྤྲུལ་པས་ཆོག་པར་འདོད་པ་ཡིན་མོད་ཀྱི། འདིར་ནི་རྒྱུ་མེད་ཀྱི་སྤྲུལ་པ་མི་སྲིད་པས་རང་རྒྱུད་པར་བཞེད་དོ། ༡༢ ། སྐུ་གཉིས་དང་ཡེ་ཤེས་ནི་གཞན་སྣང་དུ་འདོད་པ་ཡིན་མོད་ཀྱི། འདིར་ནི་སངས་རྒྱས་རྟེན་འབྲེལ་གྱི་སྐུ་ཡིན་པར་བཞེད་དོ། ༡༣ །
སྨོན་པའི་འབྲས་བུ་ནི་སྤྲུལ་སྐུ་ལ་འཇུག་པ་ལ་ལོངས་སྐུ་འབྱུང་བར་འདོད་པ་ཡིན་མོད་ཀྱི། འདིར་ནི་སྨོན་པ་ལས་ལོངས་སྐུ་དང་འཇུག་པ་ལས་སྤྲུལ་སྐུ་འབྱུང་བར་གསུངས་སོ། ༡༤ ། སྐུ་གསུམ་ནི་གནས་ཐ་དད་ན་འཁོར་ཐ་དད་ལ་ཆོས་ཐ་དད་པར་སྟོན་པ་ཡིན་མོད་ཀྱི། འདིར་ནི་སྐུ་གསུམ་ཐ་དད་མེད་པར་བཞུགས་པར་བཞེད་དོ། ༡༥ ། སངས་རྒྱས་ཐམས་ཅད་ནི་འོག་མིན་ནམ་དེ་ལྟ་བུའི་གནས་ན་བཞུགས་པར་འདོད་པ་ཡིན་མོད་ཀྱི། འདིར་ནི་སངས་རྒྱས་ཐམས་ཅད་སེམས་ཅན་གྱི་ཁམས་རྒྱུད་ལ་བཞུགས་པར་བཞེད་དོ། ། འབྲས་བུ་སངས་རྒྱས་པའི་གནད་བསྡུས་ལས་རྡོ་རྗེའི་གསུང་བཅོ་ལྔ་པ་སྟེ་སྐབས་བདུན་པའོ། ། འདི་རྣམས་ནི་བཞེད་པ་ཆེན་པོར་གྲགས་པ་ཡིན་ཏེ།
དེ་རེ་རེ་ལ་ཡང་བྱེ་བྲག་གི་བཞེད་ལུགས་མཐའ་ཡས་པར་འགྲོ་བས། བཞེད་པ་འདི་དག་གི་ཕྱག་རྒྱས་ཐེབས་ཤིང་གཞིག་འཕྲིག་ཚུད་པ་ལ་ཐུབ་པའི་བཀའ་མཐའ་དག་གི་དགོངས་པ་དང་མཐུན་པར་རང་ཉིད་རྒྱུད་ཐོག་དུ་སྦྱོར་ཤེས་ཤིང་གོ་བར་གྱུར་པ་དེ་དག་གིས། ཕ་མཉམ་པ་མེད་པའི་མགོན་པོ་འབྲི་གུང་པ་དེའི་ཐུགས་ལས་སྐྱེས་པའི་སྲས། ཆོས་ཀྱི་བགོ་སྐལ་ལ་ལོངས་སྤྱོད་པ་བསམ་གྱིས་མི་ཁྱབ་ཅིང་རྨད་དུ་བྱུང་བའོ། ། དེ་རྣམས་ནི་བཞེད་པའི་ཞལ་གདམས་ཀྱི་ཚོམས་ཏེ་སྐབས་བརྒྱད་པའོ། ། ཇི་ལྟར་འཇིག་རྟེན་འདི་ན་ཕ་ཡི་བུ། ། ལོངས་སྤྱོད་ཕལ་པའི་འབྱོར་པ་ལྡན་གྱུར་ཀྱང༌། ། ཕ་ཡི་ཁྱད་ནོར་གཞན་ལ་མེད་པ་དག ། མ་ཐོས་མི་འཛིན་དེ་ནི་སྨད་པ་ལྟར། ། དེ་བཞིན་མཚུངས་མེད་འཇིག་རྟེན་མགོན་པོ་ཡིས། །
མངོན་དུ་མཛད་པའི་ཁྱད་པར་ཆོས་འདི་དག ། སྔོན་ཆད་མ་གྲགས་ཕྱི་དུས་འཇིག་རྟེན་འདིར། ། རྗེས་འབྲངས་སྲས་ཀྱིས་མི་འཛིན་དེ་དང་མཚུངས། ། དེ་ཕྱིར་རིགས་ལྡན་ཕ་ཡི་གདུང་འཚོབ་པ། ། རིགས་འཆོལ་གཞན་ལ་སྨོད་པར་མི་བྱེད་ཅིང༌། ། གྲགས་ལྡན་དེ་ཡི་བཞེད་པའི་ཐུགས་དགོངས་རྣམས། ། ནན་ཏན་ཆེན་པོས་འཛིན་པ་ངོ་མཚར་ཆེ། ། བསྟན་འཛིན་ཆོས་མཛད་སྐྱེས་བུ་དམ་པ་རྣམས། ། བུ་སྟོང་ནང་དུ་འཁོར་ལོས་བསྒྱུར་རྒྱལ་གྱི། ། མཚན་ལྡན་སྲས་ནི་ཁྱད་པར་འཕགས་པ་བཞིན། །
བསྟན་པའི་སྒོར་ཞུགས་ཀུན་གྱི་ནང་ན་མཛེས། ། ཐུན་མོང་མ་ཡིན་གདམས་པའི་སྙིང་པོ་དང༌། ། རབ་འབྱམས་ཐུབ་པའི་བཀའ་ལ་མ་རྨོངས་པས། ། ཕྱིར་རོལ་རྒོལ་བ་ངན་པའི་ཝ་ཚོགས་ཀྱིས། ། གངས་ཅན་སེང་གེ་ལྟ་བུར་ཉམ་ང་མེད། ། རིགས་མཐུན་འཁོར་དང་སྣ་ཚོགས་གདུལ་བྱ་ལ། ། མ་འདྲེས་ཆོས་ཀྱི་ཁྱད་པར་ལེགས་བསྟན་པ། ། དམན་དང་མཆོག་གི་བྱེ་བྲག་རབ་ཕྱེ་སྟེ། ། སྙན་པའི་སྒྲ་ཆེན་འབྲུག་སྒྲ་ཕྱོགས་བཅུར་སྒྲོགས། ། དེ་ལྟར་ཟབ་ཅིང་རྒྱ་ཆེན་བླ་མེད་པའི། །
དགོངས་པ་རྒྱ་མཚོ་ཆེ་ལྟར་ཡངས་པ་ལས། ། སྐྲ་རྩེས་ཆུ་ཐིགས་ཙམ་ཞིག་སྨོས་པ་འདི། ། བན་ལྡོམ་ཤེས་རབ་འབྱུང་གནས་བདག་གིས་བྲིས། ། རྣམ་དག་གངས་རི་ལྟར་དཀར་དགེ་བ་དེས། ། རིན་ཆེན་བསྟན་པ་ཕྱོགས་བཅུར་རྒྱས་པ་དང༌། ། འཇིག་རྟེན་མི་ཤེས་གཏི་མུག་རྣམ་བྲལ་ཞིང༌། ། མཐར་ཕྱིན་སངས་རྒྱས་ཡེ་ཤེས་ཐོབ་པར་ཤོག ། ཕས་བྱས་བསགས་པ་མཐར་ཕྱིན་གྱི་ཁྱད་ནོར་བརྒྱ་ལྔ་བཅུ་པ་ཞེས་བྱ་བ། དཔལ་གྱི་འབྲི་གུང་འོག་མིན་གྱི་གནས་ནས་བྱུང་བ་རྫོགས་སོ།། །། ༡༣༽
༄། །དམ་ཆོས་དགོངས་པ་གཅིག་པ་ལས་འདུལ་བའི་ཚོམས་གསལ་བྱེད་སྒྲོན་མེ།། ན་མོ་རཏྣ་གུ་རུ། རྒྱལ་བའི་ཞིང་འདིར་སྙིང་པོའི་དོན། ། སྟོན་མཛད་ཡོན་ཏན་ཕྲིན་ལས་དང༌། ། དགོངས་པ་དུས་གསུམ་མཉམ་མེད་པ། ། འབྲི་གུང་བཞུགས་ལ་སྤྱིས་བཏུད་དེ། ། རྗེ་ལ་གསོལ་འདེབས་སྐལ་ལྡན་དག ། ནོར་འཁྲུལ་མེད་པའི་བློ་གྲོས་ཀྱིས། ། རྣམ་ཐར་མཛད་པའི་རྗེས་འབྲང་བར། ། འདོད་པའི་བསམ་པས་བྲི་བར་བྱ། །
ཨེ་མ་ཧོ། ། བཤེས་གཉེན་དམ་པས་ལེགས་པར་དགོངས་དང༌། བདག་གིས་སྔོན་ཐོས་པའི་དོན་མ་བརྗེད་པར་སྣང་བ་ལྟར་ན། རྗེ་འཇིག་རྟེན་གསུམ་གྱི་བླ་མ་དེ་འཁྲུངས་ནས། དགུང་ལོ་བཞི་བཞེས་པ་གཅིག་ཡབ་ཀྱི་དྲུང་ན་བཞུགས་པ་ལ། ཚེ་མི་རྟག་པའི་འཇིག་པ་ཆེན་པོ་བྱུང་ནས། བཤུམ་པ་དྲག་པོ་ཤོར་བ་ན། འདི་ལ་ཅི་བྱུང་བ་ཡིན་ཟེར་ནས་ཡབ་ཀྱིས་བཀྱོན་སྐད་དེ། དུས་དེ་ནས་སྐྱོ་ཤས་ཆེན་པོ་སྐྱེས་ནས་ཆོས་གཤའ་མ་ཅིག་མཛད་པའི་བློ་སྐྱེས་སོ། ། དྲུག་བཞེས་པ་ན་ཀློག་མཁས་པའི་ཕུལ་དུ་ཕྱིན་པས་ཡོན་ཏན་གྱི་ཟས་གསོལ་ལོ། །
དགུ་བཞེས་པ་ན་སྟོན་ཆུང་ལྷ་དགོས་བྱ་བར་གསུངས་ཏེ། གཞན་ལ་སྒོམ་བཏབ་པ་དང༌། ཆོས་བསྟན་པའི་སློབ་མ་ཡང་བདོག་གོ། ། ལར་རྒྱུན་ཆད་མེད་པར་སྒོམ་པར་བཞེད་ནས། ཐུགས་དམ་རང་གཙོ་བོར་མཛད་པ་ཡིན་ནོ། ། ངས་ལོ་དགུ་ནས་བདུན་ཅུ་རྩ་ལྔའི་བར་དུ་བརྩོན་འགྲུས་མེ་འདྲ་བ་བྱས་ནས་བསྒོམས་པས་སྒོམ་ཡུན་རིང་བ་ཡིན་གསུང་ངོ༌། ། དེ་ལྟ་བུར་བཞུགས་པའི་གཞོན་ནུའི་དུས་དེར། སློབ་དཔོན་སྐྱེས་བུ་པ་དང༌། རྭ་སྒྲེང་སྒོམ་ཆེན་པ་རྣམ་པ་གཉིས་ལ་ལམ་རིམ་གྱི་ཁྲིད་བསྐྱངས་ཤིང༌། དམ་པའི་ཆོས་བསྟན་པ་རྣམས་གསན་པས།
ཁོང་རྣམ་པའི་གསུང་དང༌། ཆོས་པ་ཀུན་གྱི་ཚིག་གིས། གཤིས་ཀྱི་མི་དགེ་བའི་རང་བཞིན་གྱི་ཁ་ན་མ་ཐོ་བ་སེམས་ཅན་ཀུན་ལ་འབྱུང་བ་གཅིག་དང༌། བསྟན་པ་ལ་ཞུགས་ཞིང་སྡོམ་པ་བླངས་ནས་དེ་ལ་ཉམས་ན་ཉེས་པར་འགྱུར་གྱི། མ་བླངས་ན་ཉེས་པ་མེད་པ་བཅས་པའི་ཁ་ན་མ་ཐོ་བ་དང་གཉིས་ཡོད་པར་གསན་ནོ། ། དེ་ལ་ཐུགས་དགོངས་བཏང་བས། ལར་ཁམས་གསུམ་གྱི་འཁོར་བ་མཐའ་རིང༌། ངན་སོང་གི་སྡུག་བསྔལ་བཟོད་དཀའ། ད་རེས་མི་ལུས་ཐོབ་པ་འདི་དོན་ཡོད་པའི་ཆོས་ཞིག་བྱེད་དགོས། དེ་ལ་རབ་བྱུང་འདི་བྱས་ན་བཅས་པའི་ཁ་ན་མ་ཐོ་བའི་ཉེས་པ་འདི་གོས་པའི་ཉེན་ཆེན་པོ་འདུག
ཉེས་པ་དེས་གོས་ནས། རང་བཞིན་བརྒྱད་ཁལ་གྱི་ཐོག་ཏུ་བཅས་པའི་གོང་ཚ་འདི་བསྣན་ནས་ཁུར་ཆེ་དྲགས་ན། མཛོ་རྒན་གྱི་རྐེད་པ་ཆག་སྟེ་ཤི་བ་དང་འདྲ་བ་ཅིག་འོང་བའི་དོགས་ཡོད་པས། མི་ཐུབ་པའི་བཅས་པའི་སྡོམ་པ་འདི་མི་བླང༌། རང་བཞིན་གྱི་ཁ་ན་མ་ཐོ་བ་འདིས་མ་གོས་པ་ཞིག་བྱས་ལ། སྒྲུབ་པ་སྙིང་པོར་བྱའོ་སྙམ་དུ་དགོངས་སོ། ། དེ་ནས་རྟེན་དགེ་བསྙེན་ཡིན་བྱས་ཀྱང་སྡོམ་པ་ནི་ཉ་སྡོམ་གཅིག་ལས་མ་བླངས་པས། ཉ་སྡོམ་དེ་ནི་རབ་ཏུ་མ་གཤེགས་ཀྱི་བར་དུ། གསང་སྔགས་དང༌། གྲོགས་རྟོགས་ལྡན་རྣམས་ཀྱི་སྤྱོད་པའི་རྐྱེན་སྣ་ཚོགས་བྱུང་ཡང་མ་ཤོར་བར་གཙང་སིང་ངེ་བསྲུངས་ཏེ།
བཅས་པ་ལ་གུས་པ་ཆེན་པོ་མཛད་པས་སོ། ། རང་བཞིན་གྱི་ཁ་ན་མ་ཐོ་བ་མི་དགེ་བ་ནི་ཚུར་ལ་གནོད་པ་བསྒྲུབ་པ་ལ་ཡང༌། བསམས་བཞིན་དུ་ལན་དུ་གནོད་པ་མ་བྱས་ཏེ། ལན་ཅིག་དྲན་པ་ཡེངས་ནས་ཆོས་སྐྱོང་སྲུང་མ་ར་མདའ་ལོག་ཅེས་པ་ཞིག་ཤོར་གསུངས་སོ། ། གཞན་གྱི་རྫས་མ་བྱིན་པར་ལེན་མ་མྱོང་ཏེ། ནོར་ཕྲེང་མི་མེད་པ་ལམ་དུ་རྙེད་པ་ཡང་བདག་པོ་བཙལ་ནས་དེ་ལ་ཕར་གཏད་དོ། ། དགུང་ལོ་སུམ་ཅུ་རྩ་ལྔའི་བར་རྟེན་དཀར་པོར་བཞུགས་ཀྱང༌། ཡུམ་མ་གཏོགས་པ་བུད་མེད་ཀྱིས་ལུས་ལ་རེག་མ་མྱོང་ངོ༌། ། སྒྲུབ་པ་མཛད་པའི་བཞུགས་གནས་ཀྱི་ཐེམ་པ་ལ་བུད་མེད་ཀྱིས་འགོང་དུ་མ་བཅུག་གོ། ། སྐྱེས་པས་དྲངས་པ་མ་གཏོགས་པ།
བུད་མེད་ཀྱིས་དྲངས་པའི་ཟན་ཀྱང་མ་གསོལ་ལོ། ། གཏོར་མ་དང༌། བྱིན་རླབས་དང༌། དབང་བསྐུར་དང༌། ཆོས་བཤད་དང༌། སྲུང་བ་ལ་སོགས་པ་གྲོང་ཆོག་ཐམས་ཅད་ཀྱང་སྤངས་སོ། ། གྲོང་དུ་ཞག་ཏུ་མ་གཟིམས་སོ། ། ཆང་བཅས་པ་ཡིན་ཟེར་བ་དང༌། གསང་སྔགས་ཀྱི་སྒྲུབ་པའི་དམ་ཚིག་ཏུ་དགོས་ཅེས་གསང་སྔགས་ཀྱི་བླ་མ་དག་གསུངས་པས་བཅད་པ་ཡང་མེད་ལ། དེ་ཡང་བག་མེད་པ་དང༌།
ཆོ་ག་དང་མི་ལྡན་པ་དང༌། རོ་ལ་སྲེད་པའི་ཉེས་པ་འབྱུང་བ་ནི་མ་བསྟེན་ནོ། ། ཤ་འདི་དངོས་སུ་སེམས་ཅན་གྱི་སྲོག་ལ་གནོད་པ་དང༌། རོ་ལ་སྲེད་པའི་ཉེས་པ་སྤང་དཀའ་བར་གོ་ནས་ཀྲུམ་བཅད་ནས་སྒྲུབ་པ་མཛད་པ་ལ། ཡོན་བདག་མོ་དག་ན་རེ། ཁྱོད་ཀྱི་བླ་མ་དེ་ལ་ཨ་མ་ཡོད་དམ་མེད་ཟེར་བ་བྱུང་བ་དང༌། བརྟུལ་ཞུགས་ཆེན་པོས་རྒྱུད་གཙང་ཞིང་དག་པས་ཐུགས་ཁེངས་ནས། ད་ལྟའི་རབ་བྱུང་འདི་རྣམས་ཐམས་ཅད་བས་ནི་ང་རང་བཙུན་པར་འདུག་སྙམ་གསུངས་སོ། ། དེ་ལྟ་བུའི་ཐུགས་བཅད་ཆེན་པོས་སྤྱིར་བསྟན་པ་ལ་གཅེས་སྤྲས་དང༌། བསླབ་པ་ལ་གུས་པ་དང༌།
ཉེས་ལྟུང་ལ་འཛེམ་བག་ཁྱད་པར་དུ་འཕགས་པས། མི་ལུས་ཐོབ་པ་ཆུད་མ་ཟོས་པའི་སྒྲུབ་པ་ཇི་སྲིད་འཚོའི་བར་དུ་ཡུན་རིང་དར་དྲག་པའི་གོ་ཆ་ཆེན་པོ་མཛད་པའི་ཤུགས་ཀྱིས། རྗེ་ཕག་མོ་གྲུ་པའི་ཞལ་ནས་ལན་གཉིས་སུ་རབ་ཏུ་བྱུང་གསུངས་པ་ལ། ཐུགས་དགོངས་བཏང་བས། ལར་གྲུབ་ཐོབ་ཡ་ཀི་ན་ཟེར་བ་ཞིག་བྱེད། སྒྲུབ་པ་བྱེད་པ་ལ་རྟེན་དགེ་བསྙེན་དགའ། བཟའ་བ་ཅི་རྙེད་ཀྱིས་ནི་འཚོ། བགོ་བ་ཅི་རྙེད་ནི་གོན། གནས་མལ་གར་དགར་ནི་སྡོད། རབ་ཏུ་བྱུང་ནས་བསླབ་པ་ཁྱད་དུ་གསོད་པ་ནི་མི་འོང་སྙམ་དུ་དགོངས་སོ། །
ཐུགས་ཀྱི་གོ་ཆ་དེ་ལྟ་བུས་ཨེ་ཆུང་སྒོམ་ཕུག་ཏུ་སྔ་ཕྱི་གཉིས་སུ་ལོ་བདུན་བཞུགས་ནས། བསྙུན་མཛེ་ནད་འཇིགས་སུ་རུང་བ་ལ་ནི་འུར་དེད་དུ་མཛད་ཅིང༌། རྒྱུ་འབྲས་ཀྱི་རྟེན་འབྲེལ་མངོན་འགྱུར་གྱིས་གཟིགས་པ་བྱུང་ངོ༌། ། དེའི་དུས་སུ་དེ་བཞིན་གཤེགས་པའི་རྗེས་སུ་འབྲང་བའི་སྲས་རྣམས་ལ་བསླབ་པ་བཅས་པ་རྣམས་ནི་སེམས་ཅན་གྱི་རྒྱུད་ལ་དགེ་མི་དགེའི་རྒྱུ་ལས་འབྲས་བུ་བདེ་སྡུག་འབྱུང་བ་དེ་ཡེ་ཤེས་མཁྱེན་པའི་སྤྱན་གྱིས་གཟིགས་ནས། བརྩེ་བ་ཆེན་པོས་མི་ཤེས་པའི་སེམས་ཅན་རྣམས་ལ་དེ་བསྟན་པ་ཡིན་པར་འདུག་པས། བཅས་རང་བཞིན་གཅིག་པར་ཐུགས་སུ་ཆུད་དོ། ། དེའི་ཚེ་ན་དེ་བཞིན་གཤེགས་པ་ནི་ཐུགས་རྗེ་ཆེ་ཞིང་ཐབས་མཁས་པ་དང་མཁྱེན་པ་མཐའ་ཡས་པ་དང་ལྡན་པས་སེམས་ཅན་ཀུན་ལ་བཀའ་དྲིན་ཆེ་བའི་ངེས་ཤེས་སྐྱེས། རྗེ་ཕག་མོ་གྲུ་པའི་གསུང་ལན་གཉིས་སུ་བྱོན་པ་སྒྲུབ་པར་མ་ནུས་པ་དེ་ལ་ཐུགས་འགྱོད་ནས། ད་ནི་ཅི་ནས་ཀྱང་བསྟན་པ་ལ་རབ་ཏུ་འབྱུང་བར་བྱ་དགོས་སྙམ་དུ་དགོངས་ནས་སྐུ་རབ་ཏུ་གཤེགས་སོ། ། དེ་ནས་འཇང་གི་ཀྱུང་ཀ་ཕུག་ཏུ་སློབ་དཔོན་དམྱལ་བ་འདུལ་འཛིན་པ་ལ།
འདུལ་བ་མདོ་རྩ་ཉིས་ཁྲིད་ཚར་ཅིག་གསན་ཅིང་གསུངས་པའི་དུས་དེ་ཐམས་ཅད་དུ་མཎྜལ་དང་མཆོད་པ་རྣམ་ལྔ་རེ་རེ་བཤམས་ཤིང་ཕུལ་ནས་གུས་པས་གསན་པ་ལ། གཞུང་དངོས་བཤད་པ་དགེ་བཤེས་པ་རྣམས་ཀྱི་འདོད་ལུགས་ཐ་དད་པ་རྣམས་ལ། ཐུགས་ཉམས་སུ་མྱོང་བ་བཅས་པ་དང་རང་བཞིན་གཅིག་པ་དང་མཐུན་པ་ནི། ལྟུང་བ་སྡེ་ལྔ་ཉོན་མོངས་པ་ཆེ་འབྲིང་གི་བྱེ་བྲག་ཡིན་བྱ་བ་འདི་གཅིག་པུ་བྱུང་གསུངས་སོ། ། དེ་ལ་བཅས་པ་དང་རང་བཞིན་གཅིག་པའི་དགོངས་པ་ཐུགས་ལ་འཁྲུངས་ལུགས་དེ་ལྟ་བུ་ཡིན་ནོ། ། དེ་དང་མི་མཐུན་པའི་དང་པོ་བཅས་རང་བཞིན་ཐ་དད་དུ་འདོད་པའི་ལུགས་དེ་ཇི་ལྟ་བུ་ཅིག་སྙམ་ན། འདི་ལ་ཆོས་འདུལ་བའི་བརྗོད་བྱ་ནི་ཚུལ་ཁྲིམས་ཡིན་ཏེ། དགག་སྒྲུབ་གཉིས་སུ་འདུས་པ་ལས། དེ་ཡང་འཇུག་པའི་ཚུལ་ཁྲིམས་གཞིས་བསྡུས་པ་དང༌། ལྡོག་པའི་ཚུལ་ཁྲིམས་སྡོམ་གྱིས་བསྡུས་པ་གཉིས་ཡིན་ལ།
འདིར་སྡོམ་གྱིས་བསྡུས་པ་ལ་སྤྱི་དོན་དགུས་བཅིངས་ཏེ། བཤད་པའི་དབྱེ་བ་དང༌། བསྡུ་བ་གཉིས་ལས། དབྱེ་བ་ནི་ལྟུང་བ་སྡེ་ལྔ་སྟེ། ཕམ་པའི་སྡེ་ལ་བཞི་དང༌། ལྷག་མའི་སྡེ་ལ་བཅུ་གསུམ་དང༌། སྤང་ལྟུང་སུམ་ཅུ། འབའ་ཞིག་པ་དགུ་བཅུ་སྟེ་གཉིས་ཀྱིས་ལྟུང་བྱེད་ཀྱི་སྡེ་དང༌། སོ་སོར་བཤགས་པའི་སྡེ་ལ་བཞི་དང༌། ཉེས་བྱས་ཀྱི་སྡེ་ལ་བརྒྱ་རྩ་བཅུ་གཉིས་ཏེ།
དེ་ལྟར་ཉིས་བརྒྱ་ལྔ་བཅུའོ། ། བསྡུས་ན་ཉིས་བརྒྱ་ལྔ་བཅུ་པོ་དེ་དག་ཐམས་ཅད་སྦྱོར་བའི་ཆ་དང༌། འདུ་ཤེས་ཀྱི་ཆ་དང་ངོ་བོའི་ཆ་ལ་སོགས་པ་སྒོ་དུ་མ་ཡོད་ཀྱང༌། ལྟུང་བ་རང་གི་ངོ་བོའི་ཆ་ནས་བསྡུས་ན་བཅས་རང་བཞིན་གཉིས་སོ། ། དེ་ལ་རང་བཞིན་ནི་སྡིག་ཏུ་འགྱུར་བས་སེམས་ཅན་ཀུན་ལ་ཉེས་པར་འགྱུར་བ་རྣམས་སོ། ། བཅས་པ་ནི་རྟེན་དགེ་སློང་ལྟ་བུས་བྱས་ན་དེ་ལ་ལྟུང་བར་འགྱུར་གྱིས། མ་བླངས་པ་རྣམས་ལ་ཉེས་པ་མེད་པར་འགྱུར་བས་ན། དེས་ན་སྡིག་པ་དང་ལྟུང་བ་ཐ་དད་ཅིང་བཅས་རང་བཞིན་ཡང་ཐ་དད་དོ་ཞེས་བཤད་དོ། ། རྒྱལ་བའི་བསྟན་པ་སྤྱི་ལ་ཁྱབ་ཕྱོགས། ། ཡང་འོ་ན་བཅས་རང་བཞིན་གཅིག་པའི་དོན་དེ་ནི།
ཇི་ལྟ་བུ་ཞིག་ཡིན་སྙམ་ན། འདིར་ཧྲིལ་གྱིས་དྲིལ་ན། སེམས་ཅན་གྱི་རྒྱུད་ལ་གཤིས་ཀྱིས་དགེ་བ་དང༌། མི་དགེ་བ་གཉིས་སུ་གནས་པ་དེ། དེ་བཞིན་གཤེགས་པའི་མཁྱེན་པའི་ཡེ་ཤེས་ཀྱིས་མཁྱེན་ཏེ། དགག་སྒྲུབ་ཏུ་བཅས་པའི་དེ་ཁོ་ན་ཡིན་ནོ། ། དེ་ཡང་ཚུལ་ཇི་ལྟར་བཅས་སྙམ་ན། བཅོམ་ལྡན་འདས་དེ་བཞིན་གཤེགས་པ་དེ་ནི་བྱང་ཆུབ་ཏུ་སངས་རྒྱས་ཤིང༌། ཆོས་ཀྱི་འཁོར་ལོ་སྐོར་བའི་དུས་སུ། འཕགས་པའི་དགེ་འདུན་གྱི་ཚོགས་དུལ་བ་མཐའ་ཡས་པ་བྱུང་བ་དང༌།
བཅོམ་ལྡན་འདས་ཀྱི་བསྟན་པ་ལོ་བཅུ་གཉིས་སུ་སྐྱོན་མ་བྱུང་ཞིང་ཆུ་བུར་མེད་པས། དེ་བཞིན་གཤེགས་པའི་མདོ་འདོན་པ་ན་ཡང་འདི་སྐད་དུ། སྡིག་པ་ཅི་ཡང་མི་བྱ་སྟེ། ། དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་འདུལ། ། འདི་ནི་སངས་རྒྱས་བསྟན་པ་ཡིན། ། ལུས་ཀྱི་སྡོམ་པ་ལེགས་པ་སྟེ། ། ངག་གི་སྡོམ་པ་ལེགས་པ་ཡིན། ། ཡིད་ཀྱི་སྡོམ་པ་ལེགས་པ་སྟེ། ། ཐམས་ཅད་དུ་ནི་སྡོམ་པ་ལེགས། །
ཀུན་ཏུ་བསྡམས་པའི་དགེ་སློང་ནི། ། སྡིག་པ་ཀུན་ལས་ཡོངས་སུ་གྲོལ། ། ངག་རྣམས་བསྲུང་ཞིང་ཡིད་ཀྱིས་རབ་བསྡམས་ཏེ། ། ལུས་ཀྱིས་མི་དགེ་བ་དག་མི་བྱེད་ཅིང༌། ། ལས་ལམ་གསུམ་པོ་འདི་དག་རབ་སྦྱང་ན། ། དྲང་སྲོང་གསུངས་པའི་ལམ་ནི་ཐོབ་པར་འགྱུར། ། ཞེས་སྟོན་པར་གྱུར་ཏོ། ། ཞེས་གསུངས་པས། འདི་ལ་བླ་མ་གོང་མ་རྣམས་གསུང་ཚིག་བཞི་པོ་འདིར་སྡེ་སྣོད་གསུམ་ག་འདུས་པར་གསུངས་ལ། རྗེ་རིན་པོ་ཆེ་ཉིད་ནི་དེ་བས་ཀྱང་རྒྱ་ཆེ་སྟེ།
ཐེག་པ་ཆེ་ཆུང་ངམ། སྔགས་མཚན་ཉིད་མེད་པ། རྒྱལ་བའི་བསྟན་པ་འཇིག་རྟེན་ན་བཞུགས་ཚད་ཐམས་ཅད་འདུས་པར་བཞེད་དོ། ། ཁྱད་པར་དུ་ཆོས་འདུལ་བ་རྒྱ་མཚོ་ལྟ་བུའི་ཚོགས་ཐམས་ཅད་བསྡུས་པའི་སྙིང་པོ་ནི་སོ་སོར་ཐར་པ། དེ་བསྡུས་པའི་སྙིང་པོ་ནི། ཚིགས་སུ་བཅད་པ་འདི་ཉིད་ཡིན་པར་བཞེད་དོ། ། དེ་ལྟར་ཡང༌། འདི་ནི་སངས་རྒྱས་ཐམས་ཅད་ཀྱི། ། འདུལ་བ་བསྡུས་པ་བསྟན་པ་ཡིན། ། ཞེས་པས་སོ། །
འོ་ན་འདིར་འདུལ་བ་ཇི་ལྟར་འདུས་སྙམ་ན། ཚིག་དང་པོ་ནི་དགག་བཅས་ཐམས་ཅད་ཧྲིལ་གྱིས་བསྡུས་ཏེ། མི་བྱ་བར་བཅས་པ་ཡིན་ལ། གཉིས་པ་ནི་སྒྲུབ་བཅས་ཐམས་ཅད་བསྡུས་ཏེ་ཕུན་སུམ་ཚོགས་པའི་དགེ་བ་ཐམས་ཅད་སྤྱད་པར་བྱ་བ་ཡིན་ནོ། ། གསུམ་པ་ནི་དགག་སྒྲུབ་ཀྱི་ཚུལ་ཁྲིམས་རྣམ་དག་གི་གཞི་དེ་ལ་བརྟེན་ནས། ཏིང་ངེ་འཛིན་དང་ཤེས་རབ་བསྐྱེད་པས་སེམས་དུལ་ཞིང་ཞི་བའམ། སེམས་དུལ་བས་ཏིང་ངེ་འཛིན་དང་ཤེས་རབ་སྐྱེ་ཞིང༌། རྣམ་གྲོལ་འཕགས་པ་རྣམས་ཀྱི་མྱ་ངན་ལས་འདས་པ་ཐོབ་པར་འགྱུར་བས་ན། འདི་ནི་སངས་རྒྱས་བསྟན་པ་ཡིན་ཞེས་པའོ། ། ཡང་ཚིགས་སུ་བཅད་པ་འདི་ནི་དེ་བཞིན་གཤེགས་པ་ཉིད་ཀྱི་གསོ་སྦྱོང་ཡིན་པར་གསུངས་པས་ན།
དེ་ལ་གསོ་སྦྱོང་ནི་དགེ་བ་གསོ་ཞིང་སྡིག་པ་སྦྱོང་སྟེ། དེ་ལ་ཡང་དབྱེ་བ་དང༌། བསྡུ་བ་གཉིས་ལས། བསྡུ་ན་ཞི་གནས་ཀྱི་གསོ་སྦྱོང་དང༌། མཐུན་པའི་གསོ་སྦྱོང་གཉིས་ཡིན་པ་ལས། འདིར་ནི་ཚིག་དང་པོ་གཉིས་ཀྱི་དོན་ནི་མཐུན་པའི་གསོ་སྦྱོང་གི་དོན་ནོ། ། གསུམ་པ་ནི་ཞི་གནས་ཀྱི་གསོ་སྦྱོང་གི་དོན་དེ། འབྲས་བུ་ཟག་མེད་ཤེས་རབ་ཀྱིས་ཐོབ་པ་ཞི་དུལ་མཐར་ཐུག་པ་མྱ་ངན་ལས་འདས་པ་ཡིན་པས་ན། སངས་རྒྱས་ཀྱི་བསྟན་པའོ། ། དེ་ལྟར་ཡང༌།
རྟག་ཏུ་དག་པ་སྙིང་པོ་སྟེ། ། རྟག་ཏུ་དག་པ་གསོ་སྦྱོང་ཡིན། ། གཙང་མའི་ལས་ནི་དག་གྱུར་པས། ། དེ་ཡིས་བརྟུལ་ཞུགས་འགྲུབ་པར་འགྱུར། ། ཞེས་སོ། ། དེ་ལྟ་བུ་བཅོམ་ལྡན་འདས་ཀྱི་བསྟན་པ་ལ་བསླབ་པ་གསུམ་ལྡན་གྱི་དོན་དེ་ཉིད་དགེ་འདུན་གྱི་རྒྱུད་ལ་ཉམས་པ་མེད་པར་ལོ་བཅུ་གཉིས་སུ་བྱུང་བ་ན། བསྟན་པ་ལ་ལྟ་སྤྱོད་སྐྱོན་མེད་ཅིང་ཆུ་བུར་མེད་པ་ཞེས་བྱའོ། ། བསླབ་པ་གསུམ་ལྟ་སྤྱོད་གཉིས་སུ་འདུས་པ་དེ་ལས་ཕྱིར་བཟློག་པའི་ཉེས་པའི་སྐྱོན་ནི། ཚིགས་སུ་བཅད་པ་བསྟན་པ་དེ་ལས་ཕྱི་རོལ་ཏུ་གྱུར་པ། མཐོ་རིས་དང་ཐར་པའི་གེགས་དང༌།
འཁོར་བ་དང་ངན་སོང་གི་རྒྱུ་སྟེ་སེམས་ཅན་གྱི་རྒྱུད་ལ་འབྱུང་བའི་རང་བཞིན་གྱིས་མི་དགེ་བའི་ལས་འབྲས་བུ་ཕྲ་བ་དང་རགས་པའི་ཚོགས་རྣམས་ཡིན་ཏེ། དེ་དག་ཀྱང་དགག་བཅས་རིམ་པར་ཕྱེ་ནས་སྡེ་ལྔར་བཅས་པ་ནི། ལོ་བཅུ་གཉིས་འདས་པ་ན། དུས་དང་པོ་ཀ་ལན་ད་ཀའི་བུ་བཟང་སྦྱིན་གྱིས། བསྟན་པ་ལ་སྤྱོད་པའི་སྒོ་ནས་ཆུ་བུར་ཕྱུང་བ་ན། དེ་ལ་བཅོམ་ལྡན་འདས་ཀྱིས། བཟང་སྦྱིན་ངས། འདོད་ཆགས་འདོད་ཆགས་དང་བྲལ་བའི་སེམས་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བའི་ཕྱིར་ཆོས་བསྟན། ཞེ་སྡང་འདོད་ཆགས་དང་བྲལ་བའི་སེམས་རྣམ་པར་གྲོལ་བ་དང༌།
ཤེས་རབ་རྣམ་པར་གྲོལ་པའི་ཕྱིར་ཆོས་བསྟན། གཏི་མུག་འདོད་ཆགས་དང་བྲལ་བའི་སེམས་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བའི་ཕྱིར་ཆོས་བསྟན་ན། ཁྱོད་ཀྱིས་ཅིའི་ཕྱིར་མི་མཛེས་པ་དེ་ལྟ་བུ་དེ་བྱས་པར་གྱུར་ཞེས་རྣམ་པར་སྨད་པར་མཛད་དོ། ། ཞེས་པས། འདིར་སངས་རྒྱས་བཅོམ་ལྡན་འདས་ཀྱིས་བསྔགས་པ་མ་ཡིན་པའི་རྣམ་གྲངས་དུ་མས་སྨད་པའི་གནས་སུ་གྱུར་པ། རང་བཞིན་གྱིས་མི་དགེ་བ་ཐམས་ཅད་ནི་སྡེ་ལྔའི་ལྟུང་བ་འདིས་བསྡུས་པའི་དོན་དུ་དགོངས་ལ། དེ་ལས་བཟློག་པ་བསྟོད་ཅིང་བསྔགས་པའི་གནས་སུ་གྱུར་པ་ཐམས་ཅད་ནི་བསྒྲུབ་པའི་དོན་དུ་དགོངས་ལ། དེས་ན་བཅས་རང་བཞིན་གཅིག་ཅེས་པ་དང༌། སྡིག་ལྟུང་གཅིག་ཅེས་པ་དང༌།
བཀག་པ་ཡེ་བཀག་གནང་བ་ཡེ་གནང་ཞེས་པ་དང༌། གཙོ་བོར་ཡིད་ཀྱི་གསུམ་སྤོང་དགོས་ཞེས་པ་ལ་སོགས་པ་རྣམས་ནི། དགོངས་པའི་གནད་གཅིག་པོ་འདི་ཉིད་ཀྱིས་ཐམས་ཅད་དུ་འབྱུང་བའམ་ཐམས་ཅད་དུ་འགྲོ་བ་ཡིན་ནོ། ། ཡང་གལ་ཏེ་དེ་ལྟར་ན་ཡང༌། འདིར་བཅས་པ་དང་རང་བཞིན་ནི་ཐ་དད་པ་ཡིན་ཏེ། རང་བཞིན་གྱིས་མི་དགེ་བ་ཨ་མྲའི་ཚལ་ལྟ་བུ་ལ། བཅས་པའི་ར་བ་སྨྱིག་མའི་ཚལ་ལྟ་བུས་རང་བཞིན་དེ་མི་ཉམས་པའི་དོན་དུ་བསྐོར་བ་ཡིན་པས། སེམས་ཅན་གཞན་ལ་ནི་རང་བཞིན་ཡོད་ཀྱང་བཅས་པའི་ར་བ་མེད་ལ། རབ་ཏུ་བྱུང་བ་རྣམས་ལ་ནི་བཅས་པའི་ར་བའི་རིམ་པ་ཡོད་པས། སྡིག་ལྟུང་དང་བཅས་རང་བཞིན་ཡང་ཐ་དད་དེ།
དེ་ལྟར་ཡང༌། གང་ཞིག་སྟོན་པ་ཐུགས་རྗེའི་བསྟན་པ་ལ། ། ཡང་བར་སེམས་ཞིང་ཅུང་ཟད་འདའ་བྱེད་པ། ། དེས་ན་དེ་ལས་སྡུག་བསྔལ་གཞན་དབང་ཐོབ། ། སྨྱུག་ཚལ་བྲེགས་པས་ཨ་མྲའི་ཚལ་ཉམས་བཞིན། ། ཞེས་གསུངས་པས་སོ་སྙམ་དུ་སེམས་ན། ཚིགས་སུ་བཅད་པ་འདིའི་དོན་ནི། དེ་ལྟར་མ་ཡིན་ཏེ། འདིར་སྟོན་པ་ཐུགས་རྗེ་ཆེན་པོ་དང་ལྡན་པ་དེའི་བསྟན་པ་ནི། སྔར་འདི་ནི་སངས་རྒྱས་བསྟན་པ་ཡིན་བྱ་བར་གསུངས་པའི་དགག་སྒྲུབ་ཀྱིས་བསྡུས་པའི་བསྟན་པ་དེའོ། །
ཡང་བར་སེམས་ཤིང་ཅུང་ཟད་འདའ་ཞེས་པ་ནི། འདི་འམ་འདི་དག་གམ་འདི་ཚོད་ཀྱི་ནི་གནོད་པར་མི་འགྱུར་རོ། ། ཞེས་ཚོད་ཡོད་དུ་བྱས་ནས། བྱ་བ་མི་སྒྲུབ་ཅིང་མི་བྱ་བ་བྱེད་ཅིང་བསླབ་པ་ལས་འདའ་བའོ། ། དེས་ནི་དེ་ལས་སྡུག་བསྔལ་གཞན་དབང་འཐོབ། ། ཅེས་པ། འདས་པའི་ཉེས་པ་དེས་འཁོར་བ་དང་ངན་སོང་གི་རྒྱུར་འགྱུར་ཏེ། མི་འདོད་བཞིན་དུ་སྡུག་བསྔལ་གཞན་དབང་དུ་འགྲོ་བའོ། སྨྱིག་ཚལ་བྲེགས་པས་ཨ་མྲའི་ཚལ་ཉམས་བཞིན། ། ཞེས་པས།
སྨྱིག་ཚལ་ལྟ་བུ་ནི་དགག་སྒྲུབ་ཀྱི་བསླབ་པ་སྟེ། བྲེགས་པ་ནི་བསླབ་པ་དེ་ལས་འདས་པའོ། ། ཨ་མྲའི་ལྟ་བུ་ནི་བཅས་པའི་ར་བས་བསྲུངས་པས་ཐོབ་པའི་འབྲས་བུ་མཐོ་རིས་དང་ཐར་པའི་བདེ་ལེགས་སོ། ། ཉམས་པ་ནི་བསླབ་པའི་ར་བ་ལས་ཉམས་ན་བདེ་ལེགས་ཀྱི་འབྲས་བུ་རྣམས་ཉམས་ཏེ། ། གོང་དུ་བསྟན་པའི་སྡུག་བསྔལ་འཐོབ་པའོ། ། དེ་ལྟར་ན་འདིར་སངས་རྒྱས་ཀྱི་བཀའ་ཚིགས་སུ་བཅད་པ་འདིས་ནི་བཅས་རང་བཞིན་ཐ་དད་དུ་མ་བསྟན་ཏེ། ། བཅས་རང་བཞིན་གཅིག་པའི་གནད་དེ་ཁོ་ན་གསུངས་པ་ཡིན་ནོ།། །། བླངས་དང་མ་བླངས་རྒྱུ་འབྲས་མཉམ་ཕྱོགས། འོ་ན་དེ་ལྟར་བཅས་རང་བཞིན་གཅིག་པའི་ཕྱིར་བསྟན་པ་དེ་ཡིན་ན། འདི་ན་བཅས་པའི་ལྟུང་བར་འདོད་པ།
དགེ་སློང་རྣམས་ལ་ཟས་དང་གོས་དང་སྣོད་སྤྱད་དང༌། གནས་མལ་ལ་སོགས་པ་རྣམས་ལས་གྱུར་པའི་ཉེས་པ་བཀག་པ་འདི་རྣམས། ཁྱིམ་པ་ལ་སོགས་པའི་བསྙེན་པར་མ་རྫོགས་པ་རྣམས་ལ་ཡང་ཉེས་པར་འགྱུར་བར་བྱེ་བྲག་གི་ངོ་སྤྲོད་དགོས་སོ་སྙམ་ན། འདི་ལ་རྗེ་རིན་པོ་ཆེ་ཉིད་ཀྱི་གསུང་གིས། བཀའ་ལུང་དབྱེན་གྱི་གཞི་ནས། སྔོན་འཇིག་རྟེན་ཆགས་པའི་དུས་ན། བསྐལ་པ་དང་པོའི་མི་རྣམས་ལ། འབྲས་ས་ལུ་ཁ་དོག་དང་དྲི་དང་རོ་ཕུན་སུམ་ཚོགས་པ་ལོངས་སྤྱོད་པ་ན། ལེ་ལོ་ཅན་ཞིག་གིས་སང་ཉིན་གྱི་ས་ལུ་གསོག་འཇོག་ཏུ་ལོངས་སྤྱད་པས། དེ་ཉིད་ལ་བརྟེན་ནས་ཕྱི་མའི་ཉེས་པ་དཔག་ཏུ་མེད་པ་བྱུང་བར་གསུངས་པ་དང༌།
ལུང་རྣམ་པར་འབྱེད་པ་ནས། སྔོན་ཕྱི་རོལ་པའི་དྲང་སྲོང་ལྔ་བརྒྱས་གཡང་གཞི་དང༌། ཤིང་ཤུན་ལ་སོགས་པ་ལྷག་པའི་ཡོ་བྱད་བཅངས་པས། མངོན་པར་ཤེས་པ་ལྔ་འཐོབ་པ་ལ་སྒྲིབ་པར་གྱུར་པར་གསུངས་པ་དང༌། གནད་གཉིས་པོ་འདི་ལ་ངོ་སྤྲོད་དུ་མཛད་ནས། དེ་དང་འདྲ་བར་འཚར་བུ་དང་འདམ་བུའི་དཔེས་རྣམ་དག་གི་འགྲེས་དང་འདྲ་བར་གྱིས་གསུངས་སོ། ། དེ་བས་ན་འདིར་བཅུད་ཀྱི་རོ་ལ་སྲེད་པ་ནི་ཚེ་འདི་ཕྱིར་མྱ་ངན་དང་སྡུག་བསྔལ་གྱི་རྒྱུ་སྟེ། དེ་ཡང་སའི་བཅུད་དང༌། སའི་ཞག་དང༌། མྱུག་གུའི་ཚལ་ལ་བརྟེན་པ་ལྟ་བུའི་རགས་པའི་ཟས་ལ་སྲེད་པ་ནི་ཚེ་འདི་ཕྱིར་མྱ་ངན་དང་སྡུག་བསྔལ་གྱི་རྒྱུ་སྟེ།
དེ་ཡང་འབྲས་ས་ལུ་ལ་བརྟེན་ནས་དབང་པོ་ཐ་དད་པ་དང༌། འབྱུང་བའི་རྒྱུ་དང༌། ཉོན་མོངས་པ་ལ་སོགས་པ་བྱུང་བ་ལྟ་བུའོ། ། གང་ཆོག་མི་ཤེས་ཞིང་ལྷག་པར་མང་དུ་བརྟེན་པ་ནི་ཚེ་འདི་ཕྱིར་མྱ་ངན་དང་སྡུག་བསྔལ་གྱི་རྒྱུ་སྟེ། དེ་ཡང་གང་མང་དུ་ཟ་བའམ་མྱང་བ་དེ་ནི་ལུས་ལྕི་བ་དང༌། མདོག་ངན་པ་དང༌། འོད་ཆུང་བ་དང༌། གཞན་གྱིས་སྨོད་པ་ལྟ་བུའོ། ། གང་གསོག་འཇོག་དུ་ལོངས་སྤྱོད་པ་ནི་ཚེ་འདི་ཕྱིར་མྱ་ངན་དང་སྡུག་བསྔལ་གྱི་རྒྱུ་སྟེ། དེ་ཡང་འབྲས་སོག་མའི་སྦུབས་སུ་གནས་པར་གྱུར་པ་དང༌། །
བརྔས་པ་ན་བརྔས་སོ་ཅོག་མི་སྐྱེ་བ་ལ་སོགས་པ་ལྟ་བུའོ། ། གང་བདག་གིར་འཛིན་པ་ནི། ཚེ་འདི་ཕྱིར་མྱ་ངན་དང་སྡུག་བསྔལ་གྱི་རྒྱུ་སྟེ། དེ་ཡང་མུ་ཐུག་བྲེ་བ་ལ་སོགས་པ་ནས་རྐུ་བ་ལ་སོགས་པའོ། ། རྐུས་པ་ལ་ཆད་པ་དང་བསད་པའི་བར་དུའོ། ། བསད་པ་ལ་སོགས་པས་ནི་ཚེ་ཐུང་བ་དང་སྲོག་ཆད་པའི་སྡུག་བསྔལ་ལ་སོགས་པ་ཕྱི་མའི་བར་ཐམས་ཅད་དོ། ། གནས་མལ་ཁང་ཁྱིམ་ལ་སོགས་པ་ནི་བྱ་བ་མ་ཡིན་པ་ལ་སོགས་པའོ། ། དེ་བཞིན་དུ་ཉེས་པ་ཆེན་པོ་དང༌། འབྲིང་དང༌། ཆུང་ངུ་དང༌།
ཕྲ་བ་དང༌། རགས་པ་དང༌། ཕྲ་བ་ཕྲ་བས་བསྡུས་པ་རྣམས་དང༌། དེ་ལས་བཟློག་པ་དགེ་བའི་ཆོས་རྣམས་ཀྱང་དེ་དང་འདྲ་སྟེ། འདི་ནི་ཀུ་སཱ་ལིའི་ཆོས་འདུལ་བའི་ངོ་སྤྲོད་མན་ངག་གི་གནད་དོ། ། བསླབ་པ་དྲལ་བ་ཉེས་པ་ཆེ་ཕྱོགས། ཡང་དེ་ལྟར་བཅས་རང་བཞིན་ཐ་དད་མེད་པར་བཞེད་ན། རྒྱལ་བའི་ལུང་ལས། བཅས་རང་བཞིན་ཅེས་པའི་མིང་དུ་བསྟན་པ་འདི་ཡང་མེད་པར་འདོད་དམ། མིང་དུ་བཏགས་པ་འདི་ནི་ཡོད་ན་དེའི་དོན་ཇི་ལྟར་བཞེད་སྙམ་ན།
མིང་དུ་བཏགས་པ་འདི་ཡང་མེད་དོ་ཞེས་བྱ་བར་བཞེད་པ་ནི་མ་ཡིན་ནོ། ། གསུང་རབ་ཐམས་ཅད་ན་མིང་དང་བརྡ་དང་ཐ་སྙད་དུ་བཏགས་པ་དག་ནི་ཡོད་པ་ཉིད་དུ་བཞེད་པས། དེ་ལྟར་ཡང༌། བཅས་པ་དང་ནི་རང་བཞིན་གྱི། ། ཁ་ན་མ་ཐོ་ཕྲ་རྣམས་ལ། ། ཕྲ་བའི་ཚུལ་གྱིས་མི་སྲུང་ན། ། དབེན་པའི་གནས་སུ་བརྟེན་བཅས་ན། ། ཤཱཀྱའི་བསྟན་པ་འཇིག་པར་བྱེད། ། རྒྱལ་བའི་བསྟན་པ་བཤིགས་པ་ཡི། ། ལྟ་སྒོམ་བཟང་པོ་དེ་དག་གིས། །
རང་ལ་ཕན་ནམ་གཞན་ལ་ཕན། ། ཞེས་གསུངས་པ་ཡིན་ནོ། ། མིང་དེས་མཚོན་པའི་དོན་ནི། གཤིས་ཀྱི་རང་བཞིན་དགེ་བ་དང་མི་དགེ་བ་སེམས་ཅན་གྱི་རྒྱུད་ལ་ཡོད་པ་དེ་ཉིད་མི་ཤེས་པའི་སེམས་ཅན་རྣམས་ལ། བཅོམ་ལྡན་འདས་ཀྱིས་དེ་བསྟན་ཏེ། མི་འདའ་བར་བྱ་བའི་དོན་དུ་དགག་བཅས་ཀྱི་བསླབ་པར་བཅས་པ་དེའོ། བྱེ་བྲག་ཏུ་དགག་བཅས་ལྟུང་བ་སྡེ་ལྔ་པོ་དེ་དག་རང་བཞིན་གྱིས་མི་དགེ་བ་ཅིག་ཏུ་འགྱུར་བ་ནི་གཞི་ཆུ་ཀླུང་གི་རྒྱུན་ལྟ་བུ་ཡིན་ལ། དེ་ཤེས་ཞིང་སྤོང་སྟེ་མི་འདའ་བའི་དོན་དྲན་པར་བྱ་བའི་ཕྱིར་བསླབ་པའི་གཞི་སྡེ་ལྔར་བཅས་པ་མཛད་པ་ནི། མི་དགེ་བའི་རྒྱུན་དེ་གཅོད་པར་བྱེད་པ་ཆུ་ལོན་ལྟ་བུ་སྟེ་བཅས་པ་ཡིན་ནོ། ། འོ་ན་བཅས་པ་སངས་རྒྱས་ཀྱི་གསུང་དེ་དགེ་བ་ཡིན་ལ།
དགག་པའི་དོན་དེ་མི་དགེ་བར་འདུག་པས། བཅས་རང་བཞིན་གཅིག་ཅེས་སྨྲས་པ་ལྟར་ན། དགེ་མི་དགེ་གཅིག་པར་འགྱུར་རོ་སྙམ་ན། དེ་ལ་བཅས་རང་བཞིན་ཐ་དད་པར་འདོད་པའི་ལུགས་དང༌། རྗེ་མཉམ་མེད་ཀྱི་དགོངས་པ་ཐ་དད་མེད་པར་གཅིག་པའི་ཁྱད་པར་གོང་དུ་ཕྱེ་སྟེ་བསྟན་ཟིན་ཏོ། ། དེ་ཡང་འདིར་དགེ་མི་དགེ་གཅིག་པར་ཁས་མི་ལེན་ཏེ་སྔར་ཡང་མ་བླངས་སོ། ། ཁས་བླངས་པ་མེད་ཀྱང་སྔར་བཅས་རང་བཞིན་གཉིས་མེད་ཅེས་པའི་ཚིག་དེ་ལ། འདི་ན་ཡང་བཅས་རང་བཞིན་བྱ་བར་བཞེད་པའི་དོན་དུ་འབྱུང་བས། གཅིག་པའི་དོན་གཅིག་ཅིས་ཀྱང་དགོས་སོ་སྙམ་ན། འདི་ལ་སེམས་ཅན་གྱི་རྒྱུད་ལ་མི་དགེ་བ་འབྱུང་བ་དེ་དང༌།
སངས་རྒྱས་ཀྱིས་བཅས་པ་ལས་འདས་པའི་ཉེས་པ་དེ་ལས་ཐ་དད་པའི་ཉེས་པ་མེད་དོ། ། སེམས་ཅན་གྱི་རྒྱུད་ལས་བྱུང་བའི་རང་བཞིན་དུ་གཅིག་ཅེས་བྱ། ཁ་ན་མ་ཐོ་བར་གཅིག་ཅེས་བྱའོ། སྡིག་པ་མི་དགེ་བར་གཅིག་ཅེས་བྱའོ། ། དེ་ལྟ་བུའི་དོན་རང་བཞིན་དགེ་བ་དང་མི་དགེ་བའི་གནད་འདི་གོ་ན་ནི། ས་བོན་ཚ་བ་རྣམས་ལ་ནི་འབྲས་བུ་ཚ་བ་རྣམས་སུ་འགྱུར། ས་བོན་མངར་བ་རྣམས་ལ་ནི། འབྲས་བུ་དེ་བཞིན་མངར་བར་འགྱུར། ཞེས་པའི་དོན་གྱིས། དགེ་བ་དང་མི་དགེ་བ་འདྲེས་པ་དང༌།
མ་འདྲེས་པའི་ལས་ཀྱི་འབྲས་བུ་མི་བསླུ་བར་བསླབ་པ་བཅས་རུང་ས་བོན་ཡོད་ན་འབྲས་བུ་འབྱུང་བ་བཞིན་དུ་ཕྱི་རོལ་པའི་དྲང་སྲོང་ལྔ་བརྒྱ་དང༌། སངས་རྒྱས་པའི་ཤཱཀྱ་ལྔ་བརྒྱ་འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་དོན་དུ་གཉེར་བའི་ཕྱིར། འབད་རྩོལ་གྱི་བརྩོན་འགྲུས་བརྩམས་ཀྱང་ལྷག་པའི་ཡོ་བྱད་གཅིག་པུས་བསྒྲིབས་པ་མཉམ་པར་འགྱུར་བ་བཞིན་དུ། རྒྱུ་རྐྱེན་མཉམ་པ་རྣམས་ཀྱི་འབྲས་བུ་མཉམ་ལ། སངས་རྒྱས་ཀྱིས་ཀྱང་དབྲི་བསྐྱེད་མི་རུང་སྟེ། ཕྱ་དང་དབང་ཕྱུག་བྱེད་པ་པོས་ཀྱང་མ་ཡིན་ནོ། ། འོ་ན་སྡེ་ལྔའི་ལྟུང་བ་ཐམས་ཅད་མི་དགེ་བར་གཅིག་པའི་གནད་དེ་ལགས་ན། མི་དགེ་བའི་བྱེ་བྲག་ལ། བཅས་རང་བཞིན་ཞེས་གདགས་སུ་རུང་ངམ་སྙམ་ན། དེ་ལ་མི་རུང་བ་མེད་དེ།
སངས་རྒྱས་མ་བྱོན་ཡང་འཇིག་རྟེན་དུ་འཁོར་ལོ་སྒྱུར་བའི་རྒྱལ་པོས་ཁྲིམས་དགེ་བ་བཅུ་ལ་འགོད་པ་འབྱུང་བ་དང༌། སངས་རྒྱས་བྱོན་ནས་དེ་གཞིར་གྱུར་པ་ལས་མངོན་པར་བྱུང་བ་རྣམས་ལ། བསླབ་གཞི་ཁྱད་པར་དུ་འཕགས་པའི་བཅས་པ་འབྱུང་བས། འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་སྒྲུབ་པའི་བྱེ་བྲག་གིས་བཅས་དང་རང་བཞིན་གཅིག་ཅེས་པའི་མིང་དེས་མཚོན་པའི་དོན་དུ་ཡང་འགྱུར་རོ། ། ཡང་བཅོམ་ལྡན་འདས་ཀྱིས་ནད་པ་ལ་ནི་ཆང་མ་གཏོགས་པ་གང་ཕན་པར་འགྱུར་བ་དེ་བྱིན་ཅིག་ཅེས་གསུངས་པས། གང་ལ་ནད་པ་རྣམས་ལ་གནང་བའི་སྐབས་ཕྱེ་བ་གང་ཡིན་པ་དེ་དག་ལ་ནི་བཅས་པ་ཞེས་བྱ་ལ། གང་སྲོག་གི་ཕྱིར་ཡང་མ་གནང་བ་གང་ཡིན་པ་དེ་དག་ལ་ནི་རང་བཞིན་ཞེས་གདགས་སུ་རུང་སྟེ། རྒྱལ་བའི་གསུང་ཉིད་དེ་དག་ཀུན་གྱི་གཞི་གནང་བ་ཡིན་ནོ། ། དེ་ལྟར་ཕྱོགས་རེ་ནས་མཚོན་ཅིང་གདགས་སུ་རུང་བའི་གནད་ཀས་དགོངས་པའི་གསུང༌། དགེ་བ་གཤིས་ཀྱིས་དགེ།
མི་དགེ་བ་གཤིས་ཀྱིས་མི་དགེ་རང་བཞིན་གང་ན་ཡོད་པ་ན་བཅས་པ་ཡོད། བཅས་པ་གང་ན་ཡོད་པ་ན་རང་བཞིན་ཡོད། ཅེས་འབྱུང་བས། སྡེ་ལྔའི་ལྟུང་བ་ཐམས་ཅད་རང་བཞིན་ཡིན་པའི་ངོས་ནས་ཐམས་ཅད་རང་བཞིན་ཡིན་བྱར་རུང་ངོ༌། ། རང་བཞིན་གྱི་མི་དགེ་དེ་དག་སྡེ་ལྔར་ཕྱེ་སྟེ་དགག་པར་བྱས་པའི་ངོས་ནས་ཐམས་ཅད་བཅས་པ་ཡིན་བྱར་རུང་ངོ༌། ། རང་བཞིན་གང་ཡོད་པ་དེ་དག་ཏུ་བཅས་པ། བཅས་པ་གར་བྱུང་བ་དེ་དག་ཏུ་རང་བཞིན་ཡོད་དེ། དེའི་ངོས་ནས་བཅས་རང་བཞིན་གཉིས་ཀ་ཡིན་ཞེས་བྱར་རུང་ངོ༌། ། མི་དགེ་བའི་རང་བཞིན་གྱི་བྱེ་བྲག་དག་ལས། སངས་རྒྱས་བྱོན་པ་དང་མ་བྱོན་པ་ལ་སོགས་པའི་རྒྱུ་མཚན་གྱིས་མིང་ཐ་དད་དུ་བཏགས་པའི་གནད་ཀས།
སྡེ་ལྔ་དག་ལྡེ་ཚན་གཉིས་སུ་འདུ་བ་ཡིན་ཞེས་བྱར་རུང་སྟེ། དེ་ལྟར་གང་དུ་བྱས་ཀྱང་དགོངས་པའི་བཅས་རང་བཞིན་གཅིག་པ་ལ་ཉམས་པ་དང་གནོད་པར་འགྱུར་བ་མེད་དོ། ། ཡང་དེ་ལྟར་བཅས་རང་བཞིན་གཅིག་པའི་གནད་ཀས། ། བསླབ་པ་བླངས་རུང་མ་བླངས་རུང༌། ས་བོན་ཚ་བ་དང་འབྲས་བུ་ཚ་བའི་དཔེས་རང་བཞིན་གཤིས་ཀྱི་དགེ་མི་དགེའི་རྒྱུ་འབྲས་མཉམ་པར་འབྱུང་ན། འདི་ན་བཅོམ་ལྡན་འདས་ཀྱིས་བསླབ་པ་བླངས་ཞིང་ཉམས་པའི་ཉེས་པ་ཆེན་པོ་གསུངས་པ་སྲོག་དང་བྲལ་ཞིང་ཤི་བ་ནི་སླའི། ཚུལ་ཁྲིམས་ཉམས་ཤིང་ཞིག་པ་ནི་དེ་ལྟ་མ་ཡིན་ནོ། ། དེ་ཅིའི་ཕྱིར་ཞེ་ན། སྲོག་དང་བྲལ་ཞིང་ཤི་བས་ནི་ཚེ་འདི་ཉིད་ཀྱི་སྐྱེ་བ་ཟད་པར་འགྱུར་གྱི། ཚུལ་ཁྲིམས་ཉམས་ཤིང་ཞིག་པས་ནི་སྐྱེ་བ་འབུམ་ཕྲག་བརྒྱའི་བར་དུ་རིགས་དང་བྲལ་ཞིང་བདེ་བ་སྤངས་ཏེ།
རྣམ་པར་ལྟུང་བ་ཆེན་པོ་ཉམས་སུ་མྱོང་བར་འགྱུར་རོ། ། ཞེས་པ་ལ་སོགས་པ་དཔག་ཏུ་མེད་པ་གསུངས་པ་དག་རྫུན་ནམ། གལ་ཏེ་བདེན་ན་དེ་དག་དང་འགལ་བར་མི་འགྱུར་རམ་སྙམ་དུ་སེམས་ན། དེ་ནི་ཇི་ལྟར་གསུངས་པ་བཞིན་དུ་བདེན་ནོ། ། དེ་བཞིན་གཤེགས་པ་རྫུན་མི་གསུང་བའི་གནད་ཀས་སོ། ། གསུང་དེ་དག་དང་འགལ་བར་ནི་མི་འགྱུར་ཏེ། རང་བཞིན་གཤིས་ཀྱིས་དགེ་མི་དགེའི་རྒྱུ་རྐྱེན་གྱི་བྱེ་བྲག་ཆེ་འབྲིང་གི་རྒྱུ་ལས་འབྲས་བུ་ཆེ་འབྲིང་ནི་འཇིག་རྟེན་ཀུན་ལ་སྣང་བ་ཡིན་ནོ། ། དཔེར་ན་དེ་བཞིན་གཤེགས་པ་འཇིག་རྟེན་ཏུ་མ་བྱོན་ཡང་མི་བསད་པ་ཡིན་དུ་འདྲ་བ་ལ། ཕ་མ་བསད་པས་འབྲས་བུ་མནར་མེད་ཀྱི་དམྱལ་བའི་སྡུག་བསྔལ་མྱོང་བར་འགྱུར་ལ། དེ་མ་ཡིན་པ་བསད་པས་འབྲས་བུ་ཡང་སོས་ཀྱི་སྡུག་བསྔལ་མྱོང་བ་དང་འདྲ་བར།
རྐྱེན་གྱི་བྱེ་བྲག་གི་སྟོབས་ཀྱིས་འབྲས་བུ་ཆེ་འབྲིང་དུ་གྱུར་པ་འབྱུང་ངོ༌། ། དེ་བས་ན་འཇིག་རྟེན་པ་ལ་ཕ་མ་བས་དྲིན་ཆེ་བ་མེད་དེ། དེ་ནི་ལྷག་པར་བུ་ལ་སྙིང་རྩེ་བ། བྱམས་པའི་བདག་ཉིད་ཅན། འཛམ་བུའི་གླིང་བཀྲ་བར་སྟོན་པ། ཕན་པ་དང་བདེ་བ་རྒྱ་ཆེན་པོ་སྒྲུབ་པའི་དབང་གིས་ཕན་གནོད་ཀྱི་འབྲས་བུ་རྒྱ་ཆེན་པོར་འགྱུར་རོ། ། འདིར་འཇིག་རྟེན་གྱི་ཁམས་མ་ལུས་པ་ཐམས་ཅད་ན་ཡོད་པའི་སེམས་ཅན་ཐམས་ཅད་ཕ་མ་དྲིན་ཅན་དེ་ལྟར་གྱུར་པ། བྱེ་བ་ཁྲག་ཁྲིག་བརྒྱ་སྟོང་གི་ཆ་ཙམ་དུ་ཡང་མི་འགྱུར་པ་ནི་སངས་རྒྱས་ཡིན་ཏེ། དེ་ནི་སེམས་ཅན་ཀུན་ལ་ཐུགས་བརྩེ་བ་བྱམས་པ་ཆེན་པོའི་བདག་ཉིད་ཅན། མཐར་ཐུག་པའི་མྱ་ངན་ལས་འདས་པའི་ས་ལ་འགོད་པར་མཛད་པ།
འཇིག་རྟེན་དང་འཇིག་རྟེན་ལས་འདས་པའི་བདེ་བ་དང་ལེགས་པའི་དཔལ་ཕུན་སུམ་ཚོགས་པ་ཐམས་ཅད་སྦྱིན་པར་མཛད་པ་དེ་དང༌། དེའི་ཞལ་ནས་བྱུང་བའི་ཆོས་དང༌། དེའི་རྗེས་སུ་འབྲང་བའི་དགེ་འདུན་མཁན་པོ་དང་སློབ་དཔོན། ཚངས་པར་མཚུངས་པར་སྤྱོད་པའི་གྲོགས་པོ་རྣམས་ཀྱིས་ཕན་བདེ་བསྒྲུབ་པ་དེ་ཁྱད་དུ་བསད་པར་གྱུར་ན། དེའི་འབྲས་བུ་རྣམ་པར་སྨིན་པ་དེ་ཡང་འཇིགས་སུ་རུང་བ་ཕ་མས་དཔེ་བྱར་མི་རུང་བར་ཅིའི་ཕྱིར་མི་འགྱུར་ཏེ། དེ་ལྟ་བུར་གྱུར་པ་ན་དེ་བཞིན་གཤེགས་པ་ཉིད་ཀྱིས་ཀྱང་གང་ལ་ཆོས་ཟབ་མོ་བསྟན་པའི་ཆོས་ཟད་དེ། གང་གིས་སྤངས་པའི་ཉེས་དམིགས་འཇིགས་སུ་རུང་བ་རྒྱ་ཆེར་གསུངས་ནས། ཡང་འདི་སྐད་ཅེས། ང་ཡི་ཆོས་ལ་བྱིས་པའི་བློ་ཅན་བསྐུར། ། དེ་ལྟར་བསྐུར་བས་ངན་སོང་གནས་སུ་འགྲོ། །
ངས་ནི་ཡོངས་མ་བསྟན་ན་དགེ་འགྱུར་གྱི། ། ང་དེང་ཞི་བར་མྱ་ངན་ལས་འདའ་སྙམ། ། ཞེས་པ་ལ་སོགས་པ་དཔག་ཏུ་མེད་པ་གསུངས་པ་རྣམས་ནི། ཡུལ་དག་པའི་ཞིང་དཀོན་མཆོག་དང་ཆོས་ལ་བརྟེན་པའི་ཉེས་པ་ཆེ་བའི་ངོས་ནས་གསུངས་པས། བཞེད་པ་འདི་དང་མི་འགལ་ཏེ་ལྷག་པར་ཡང་མཐུན་ནོ།་་༌། མ་ཐོབ་ལྷག་པར་ཉེས་པ་ཆེ་ཕྱོགས། ། ཡང་འོ་ན་དེ་བཞིན་གཤེགས་པ་ཞིང་དག་དེའི་བསླབ་པ་ཁྱད་དུ་བསད་ན་ཉེས་པ་ཆེན་པོ་དེ་འདྲ་བ་འབྱུང་བས། བསླབ་པ་བླངས་པ་ཉེས་པ་ཆེ་བའི་ཕྱིར། བསླབ་པ་བླང་བར་ནི་མི་བྱ་ལ། བཅས་རང་བཞིན་གྱི་ཉེས་པས་མ་གོས་པར་བྱས་ན།
ཉེས་དམིགས་ཆུང་ལ་ཕན་ཡོན་ཆེ་བར་འགྱུར་རོ་སྙམ་ན། འདིར་དེ་བཞིན་གཤེགས་པ་དང་དེས་བསྟན་པའི་ཆོས་ལ་མ་བརྟེན་པར། བསྐལ་པ་བརྒྱ་སྟོང་དཔག་ཏུ་མེད་པར་བཅས་དང་རང་བཞིན་གྱི་ཉེས་པས་མ་གོས་སུ་ཟིན་ཀྱང༌། དེ་ལ་འཁོར་བའི་འབྲས་བུའི་བདེ་རྒྱས་ནི་འབྱུང་བར་འགྱུར་གྱི། ཐར་པ་མྱ་ངན་ལས་འདས་པ་ཐོབ་པའི་ཕན་ཡོན་ནི་མི་འབྱུང་སྟེ། དཔེར་ན་བསྐལ་པ་དང་པོའི་དུས་སུ་བཅས་པ་དང་རང་བཞིན་གྱིས་མ་གོས་པའི་མི་རྣམས་ལྟ་བུའོ། ། རྒྱུ་མཚན་དེས་ན་ཐར་པ་འདོད་པའི་གང་ཟག་རྣམས་ཀྱིས་ཐར་པར་འཁྲིད་པའི་དེད་དཔོན་སངས་རྒྱས་ལ་མ་བརྟེན་པར་འཁོར་བ་ལས་མི་བརྒལ་བ་དང༌། མྱ་ངན་ལས་འདས་པའི་གྲོང་ཁྱེར་ཆེན་པོར་ཕྱིན་པར་མི་འགྱུར་བ་དང༌། དེ་བཞིན་གཤེགས་པ་མཁྱེན་པ་དང༌། ཐུགས་རྗེ་ཆེན་པོ་དང་ལྡན་པ་དེ་ལ་བརྟེན་ནས་དེ་ཐོབ་པར་འགྱུར་བས་ན།
འཇིག་རྟེན་དུ་སངས་རྒྱས་བྱོན་པའི་དགོངས་པ་དེ་ཡིན་ཏེ། དེ་ལྟར་ ཡང༌། འཇིག་རྟེན་འདི་ནི་འདོད་པས་བྱིང་གྱུར་ཅིང༌། ། འཁོར་བའི་འཁོར་ལོ་ཡོངས་སུ་འཁྱམས་པ་ལ། ། མི་དབང་སྐྱབས་ཡིན་དེ་ལས་གཞན་མེད་པས། ། འཇིགས་པ་ཆེ་ལས་དེང་འདིར་ཐར་བར་བྱ། ། ཅེས་པས། འཇིག་རྟེན་དུ་སངས་རྒྱས་བྱོན་པ་དང༌། དེས་ཆོས་གསུངས་པ་དང༌། དེའི་བསྟན་པ་ལ་ཞུགས་ནས་ཚུལ་བཞིན་དུ་བསྒྲུབས་པའི་འབྲས་བུ་ཐར་པ་ཡིན་པས་ན།
བསྟན་པ་ལ་ཆོ་ག་ལྷག་པར་གལ་ཆེ་བར་དགོངས་པ་ཡིན་ནོ། ། ལན་གཅིག་བླངས་པ་ཕན་ཡོན་ཆེ་ཕྱོགས། འོ་ན་བསྟན་པ་ལ་ཞུགས་ནས་ཉམས་པ་དང༌། དང་པོ་ནས་མ་ཞུགས་ཏེ་མ་ཉམས་པ་གཉིས་ལ། ཉེས་དམིགས་སམ་ཕན་ཡོན་གྱི་ཆེ་ཆུང་ཇི་ལྟར་རྩི་སྙམ་ན། བསྟན་པ་ལ་ཞུགས་ནས་ཉམས་པ་ནི་གནས་སྐབས་སུ་ཉེས་པའི་འབྲས་བུ་སྡུག་བསྔལ་གསུངས་པ་ལྟར་མྱོང་ཡང༌། འབྲེལ་བའི་རྒྱུ་མཚན་གྱིས་རྒྱུ་དེ་ལ་བརྟེན་ནས། ཐར་པ་ཐོབ་པ་མྱུར་བར་འགྱུར་ལ། མ་ཞུགས་ཏེ་མ་ཉམས་ཀྱང་སངས་རྒྱས་དང་འབྲེལ་པའི་རྒྱུ་མཚན་མེད་པ་ནི། སྡིག་པས་མ་གོས་ཀྱང་ཐར་པ་ཐོབ་པ་སྲིད་པ་མ་ཡིན་པས།
དེའི་འཁོར་བའི་ཕྱི་མའི་མཐའ་མངོན་པར་མི་འགྱུར་བས་ན། འདི་ལ་དགོངས་ནས་ཉམས་པའི་ཉེས་པ་བས་མ་ཐོབ་པའི་ཉེས་པ་ལྕི་ཞེས་བཞེད་དེ། མདོ་ལས་ཀྱང༌། གང་ཟབ་མོའི་ཆོས་ཐོས་ནས་མ་དད་དེ་སྤངས་ནས། ངན་སོང་དུ་ལྟུང་བ་ནི་རྣམ་པར་ཐར་བ་མྱུར་གྱིས། གང་ཆོས་ཟབ་མོ་དེ་མ་ཐོས་པས་བདེ་འགྲོར་སྐྱེ་བའི་ལས་བསགས་པ་རྣམས་ནི་དེ་ལྟ་མ་ཡིན་ནོ། ། ཞེས་འཕགས་པ་འཇལ་དཔལ་གྱིས་བཤད་པ་ཟབ་མོའི་དོན་ཐོས་པ་ལ། མ་དད་པའི་དགེ་སློང་ལྔ་བརྒྱ་གནས་དེ་ཉིད་དུ་དམྱལ་བར་ལྷུང་བ་ལ། དེ་བཞིན་གཤེགས་པས་དེ་སྐད་གསུངས་སོ། ། དེ་ལྟར་ན་སྤྱིར་འཁོར་བ་རང་ལོག་ཏུ་མི་འགྲོ་ཞིང༌།
འཇིག་རྟེན་དུ་འདྲེན་པ་སངས་རྒྱས་ལ་མ་བརྟེན་པའི་ཐར་པ་མི་སྲིད་པས་ན། སངས་རྒྱས་དང་དེའི་ཆོས་ལ་བརྟེན་པའི་ཕན་ཡོན་ལས་ཆེ་བ་མེད་དེ། མཚན་ཐོས་པའམ་བསླབ་གཞི་སྣ་གཅིག་ཙམ་བསྲུང་བའམ། བླངས་ཏེ་ཉམས་པར་གྱུར་ཀྱང༌། སངས་རྒྱས་ལ་སྟོན་པའོ་སྙམ་དུ་སེམས་པ་ཡན་ཆད་ཀྱང༌། མྱ་ངན་ལས་འདས་པའི་རྒྱུར་འགྱུར་ཞིང༌། དེ་དག་གིས་འཁོར་བ་མཐའ་ཅན་དུ་བྱས་པ་ལ་དགོངས་ནས། སྣ་ཅིག་ཙམ་བསྲུངས་པའི་འབྲས་བུ་ཡང་མྱ་ངན་ལས་འདའ་ཞེས་པ་དང༌། ཡང༌། སྟོན་པའི་མ་འདྲེས་དམ་པའི་ཆོས། །
དགག་དང་སྒྲུབ་པའི་བསླབ་པ་ལ། ། སྣ་ཅིག་ཙམ་ཞིག་བསྲུངས་ན་ཡང༌། ། མྱ་ངན་འདའ་བས་ང་རེ་སྐྱིད། ། ཅེས་གསུངས་པ་ཡིན་ནོ། ། འཇིག་རྟེན་མགོན་པོ་རིན་ཆེན་གྱི། ། དྲི་མེད་ཆོས་ཀྱི་སྒྲ་ཆེན་པོ། ། ཁྲི་ཚོ་བཅོ་བརྒྱད་ཚོགས་པ་ལ། ། འབྲི་གུང་བླ་དབྱེར་ཐང་ལ་བསྒྲགས། ། དགོངས་པ་འཛམ་གླིང་བོད་ལ་དར། ། རྗེས་འབྲངས་སྲས་ཀྱིས་ས་སྟེང་ཁེངས། །
ཚུལ་བཞིན་བསྒྲུབས་རྣམས་གྲུབ་པ་ཐོབ། ། སྐྱེ་འགྲོ་མང་པོའི་དོན་ཆེན་གྲུབ། ། ཁ་བ་ཅན་ལྗོངས་བྱང་གི་ཕྱོགས། ། དག་པའི་ཞིང་འདི་ཡུན་རིང་བདེ། ། ད་ལོ་དབུས་གཙང་རྒྱལ་ཁམས་སུ། ། ཧོར་དམག་བྱུང་བ་ཐུར་ལ་ལོག ། དེ་སྔོན་མི་ལུས་ཆུད་མ་ཟོས། ། ད་རུང་བསྟན་པའི་སྒྲོན་མེ་འབར། ། བདག་ཀྱང་སྒམ་པོའི་རི་བོ་ལ། ། དེ་རིང་བློ་བདེར་གསོལ་བ་འདེབས། །
མཚུངས་མེད་རྗེ་ཡི་གསུང་ཐོས་ནས། ། ལོ་གྲངས་ཉི་ཤུ་རྩ་བཞི་ཐལ། ། བྲོ་འཚལ་བསེར་མས་གློ་བ་རྨོངས། ། ནོར་འཁྲུལ་བྱུང་ན་བཟོད་པར་གསོལ། ། དགེ་བས་དགོངས་པ་ཀུན་རྫོགས་ཤིང༌། ། རང་གཞན་འགྲོ་དྲུག་སེམས་ཅན་གྱི། ། མི་ཤེས་འཁོར་བའི་མུན་བསལ་ནས། ། ཡེ་ཤེས་མཁྱེན་པ་རྒྱས་གྱུར་ཅིག ། འཇིག་རྟེན་གསུམ་གྱི་མགོན་པོ་བླ་མའི་ཐུགས་དགོངས། དྲི་མེད་སྤྱན་མཆོག་བཟང་པོ་འཁྲུངས་པའི་ཚུལ་ལུགས།
རྒྱལ་བ་རྣམས་ཀྱི་དགོངས་པ་བསྡུས་ཚུལ་གསལ་བྱེད་ཡེ་ཤེས་ཀྱི་སྒྲོན་མེ་ཞེས་བྱ་བ་རེ་ཤིག་རྫོགས་སོ།། །། ༡༤༽ ༄། །དམ་ཆོས་དགོངས་པ་གཅིག་པའི་ས་བཅད།། དགོངས་པ་གཅིག་པ་ལ་དོན་གཉིས་ཏེ། བསྟན་པ་རྣམ་པར་བཞག་པ་དང༌། དགོངས་པའི་ཆོས་དངོས་སོ། ། བསྟན་པ་རྣམ་པར་བཞག་པ་ལ་གཉིས། སྟོན་པའི་མཛད་པ་དང༌། བསྟན་པའི་དར་ཚུལ་ལོ། ། དང་པོ་ནི།
མཛད་པ་བཅུ་གཉིས་ཏེ་གོ་བར་ཟད། གཉིས་པ་ཞི་བར་གཤེགས་ནས་རྒྱ་གར་དུ་དར་ཚུལ་དང༌། བོད་དུ་དར་ཚུལ་ལོ། ། དེ་ལ་གསུམ་སྟེ། དང་པོ་ཅི་ལྟར་བསྒྱུར་བ་དང༌། བར་དུ་དགེ་བའི་བཤེས་གཉེན་རྣམས་ཀྱིས་བསྐྱངས་ཚུལ་དང༌། རང་གི་བླ་མ་ཁྱད་དུ་འཕགས་ཚུལ་ལོ། ། དགོངས་པ་ལ་གཉིས། བརྒྱུད་པ་དང༌། དེ་ལས་བྱུང་བའི་ཆོས་སོ། །
དང་པོ་ལ་ལྟ་བ་དང༌། སྒོམ་པ་དང༌། སྤྱོད་པའི་བརྒྱུད་དོ། ། དེ་ལས་བྱུང་བ་ལ་གསུམ་སྟེ། གཞི་ལྟ་སྒོམ་སྤྱོད་གསུམ་བསྟན་པ་དང༌། ལམ་ཉམས་ལེན་བསླབ་གསུམ་བྱེ་བྲག་ཏུ་བཤད་པ་དང༌། ཕྲིན་ལས་ཡོན་ཏན་འབྲས་བུ་རྫོགས་པར་བསྟན་པའོ། ། དང་པོ་ལ་གཉིས་ཏེ། སྣང་སེམས་གཏན་ལ་དབབ་པ་དང༌། ལྟ་སྒོམ་སྤྱོད་པ་བསྟན་པའོ། །
དེ་ལ་གཉིས་ཏེ། རྟོགས་པའི་ཐབས་བསྟན་པ་དང༌། དེ་ཉིད་གཏན་ལ་དབབ་པའོ། ། དེ་ལ་བཞི་སྟེ། ལྟ་སྒོམ་གཏན་ལ་དབབ་པ་དང༌། ཁྱད་པར་ཅན་གྱི་སྤྱོད་པ་དང་རྟོགས་པ་ལ་ཡོན་ཏན་ཐམས་ཅད་ཚང་བར་བསྟན་པ་དང༌། རྒྱུ་འབྲས་མི་འདོར་བའི་ཚུལ་གྱིས་ཐབས་ཁྱད་པར་ཅན་བསྟན་པའོ། ། བྱེ་བྲག་ཏུ་བསླབ་པ་གསུམ་ལས། དང་པོ་འདུལ་བའི་གནད་བསྡུས་ལ་གསུམ་ལས། འདུལ་བའི་ཐེག་པ་བསྟན་པ་དང༌།
སྡོམ་པ་བསྟན་པ་དང༌། དགག་སྒྲུབ་ཀྱི་རང་བཞིན་བསྟན་པའོ། ། བར་མ་ལ་གསུམ། བར་ཆད་ཅན་ལ་ཡང་སྐྱེ་བར་བསྟན་པ་དང༌། སྡོམ་པའི་ངོ་བོ་བསྟན་པ་དང༌། འདུ་ཤེས་གཙོ་བོར་བསྟན་པའོ། ། དགག་སྒྲུབ་ལ་གསུམ་སྟེ། བཅས་མ་བཅས་གང་ལ་ཡང་དགེ་སྡིག་འབྲས་བུ་མཉམ་པ་དང༌། བསྟན་པ་ལ་ཆོ་ག་གཅེས་པ་དང༌། གཏི་མུག་ཉེས་པ་ལྕི་བར་བསྟན་པའོ། །
བྱང་ཆུབ་སེམས་ཀྱི་གནད་བསྡུས་ལ་གསུམ་སྟེ། སྙིང་རྗེ་དང་བྱང་ཆུབ་སེམས་ཀྱི་ཁྱད་བསྟན་པ་དང༌། སོ་སོ་སྐྱེ་བོ་ལ་རྟེན་ཅི་རིགས་ཀྱིས་འཇུག་སྡོམ་སྐྱེ་བ་དང༌། སྤངས་རྟོགས་བསྟན་པའོ། ། དེ་ལ་གཉིས་རྒྱུ་འབྲས་སྟོན་པ་དང༌། སའི་བགྲོད་ཚུལ་བསྟན་པའོ། ། དང་པོ་ལ་བཞི་སྟེ། བྱང་ཆུབ་སེམས་ཀྱིས་ཉོན་མོངས་པའི་འབྲས་བུ་མི་ཁེགས་པར་བསྟན་པ་དང༌། རང་སྟོབས་ཆུང་བ་ལ་སྤྱོད་པ་ཁམ་ཆེས་བའི་ཉེས་པ་དང༌། བྱང་ཆུབ་སེམས་ཀྱི་ནུས་པ་བསྟན་པ་དང༌།
རྒྱུ་འབྲས་མ་འདྲེས་པར་བསྟན་པའོ། ། གཉིས་པ་བགྲོད་ཚུལ་ལ་གསུམ། སྤངས་རྟོགས་དང་ཡོན་ཏན་དང་གྲུབ་མཐའ་བྱེ་བྲག་གསུམ་གྱིས་ས་ལམ་བསྟན་པ་དང༌། ཀུན་རྫོབ་ཀྱིས་ཡང་དགེ་ལ་སྒྲིབ་པའི་དོན་བྱེད་པ་དང༌། ཐབས་ཁྱད་པར་ཅན་གྱིས་ཚོགས་བསག་ཐབས་སོ། ། སྔགས་ལ་གཉིས། ལམ་དང་འབྲས་བུའོ། ། ལམ་ལ་གཉིས། རྟོགས་ལམ་དང༌། གྲོལ་ལམ་མོ། །
དེ་ལ་གཉིས། རྫོགས་རིམ་དང་བསྐྱེད་རིམ་མོ། ། དེ་ལ་གཉིས། གནས་ཚུལ་དང་མཚན་ཉིད་དོ། ། དེ་ལ་གསུམ། ལྷ་དངོས་ཀྱི་མཚན་ཉིད་དང་ཉམས་ལེན་གྱི་ཆོ་ག་དང་ཐེག་པ་འོག་མ་ཟབ་པའོ། ། གནས་སྐབས་འབྲས་བུ་ལ་གསུམ། གནས་སྐབས་ཀྱི་སྐྱོན་ཡོན་དང༌། དགེ་སྡིག་རིགས་མི་འདོར་བ་དང༌། མཐར་ཐུག་གི་འབྲས་བུའོ། །
དེ་ལ་གསུམ། ནུས་པ་སྤང་བྱར་བསྟན་པ་དང༌། འབྲས་བུ་ངན་པའི་གནས་ཚུལ་དང༌། མཐར་ཐུག་གི་འབྲས་བུའི་འཆར་ཚུལ་ལོ། ། ཕྲིན་ལས་འབྲས་བུ་ལ་གསུམ། འཁོར་ལོའི་གནད་དང༌། རྟེན་འབྲེལ་གྱི་གནད་དང༌། འབྲས་བུའི་འཆར་ཚུལ་ལོ། ། དང་པོ་ལ་གསུམ། ཆོས་དང༌།
དེ་ཉམས་སུ་བླང་བའི་ལམ་རིམ་དང༌། འབྲས་བུའོ། ། དང་པོ་ལ་གཉིས་གྲུབ་མཐའ་རང་རྒྱུད་དུ་བསྟན་པ་དང༌། ཐེག་པའི་དབྱེ་བའོ། ། དེ་ལ་གཉིས། ཐེག་པའི་ཁྱད་བསྟན་པ་དང༌། གནད་གཅིག་ཏུ་བསྟན་པའོ། ། འབྲས་བུ་ལ་གཉིས། གཞི་ལམ་འབྲས་བུའི་ཡོན་ཏན་རང་ཆས་སུ་ཡོད་པ་དང༌། མཐར་ལམ་ཐམས་ཅད་གཅིག་པའོ། །
རྟེན་འབྲེལ་གྱི་གནད་བསྡུས་ལ་གཉིས་ཏེ། ལུགས་འབྱུང་དང༌། ལུགས་བཟློག་གོ། ། དང་པོ་ལ་བཞི་སྟེ་ལུང་མ་བསྟན་མི་དགེ་བར་བསྟན་པ་དང༌། སེམས་བྱུང་སྐད་ཅིག་མར་བསྟན་པ་དང༌། བག་ཆགས་ལུས་སུ་བསྟན་པ་དང༌། མ་རིག་པ་ལས། བཅུ་གཉིས་པོ་སྐད་ཅིག་ལ་རྫོགས་པའོ། ། ལུགས་བཟློག་ལ་གསུམ། ནང་དུ་སེམས་ཇི་ལྟར་སྐྱེས་པའི་ཕྱི་རོལ་དུ་སྣང་བ་གྲུབ་ཚུལ་དང༌།
ཉམས་ལེན་དང༌། འབྲས་བུའོ། ། འབྲས་བུ་སངས་རྒྱས་སའི་གནད་བསྡུས་ལ་གསུམ་སྟེ། གཉིས་སུ་མེད་པར་བློ་ལས་འདས་པ་དང༌། ཡོན་ཏན་ཐམས་ཅད་ཀྱི་ཕུང་པོར་གནས་དང༌། བསྙེལ་བ་དང༌། ཞི་བ་སྤངས་ནས་རྟག་པར་སེམས་ཅན་གྱི་དོན་ལ་བརྩོན་པའོ། ། སངས་རྒྱས་དུས་ཐམས་ཅད་དུ་དགོངས་པ་གཅིག་པའི་ས་བཅད་ལགས་སོ། ། རྒྱུ་མེད་ཀྱི་སྤྲུལ་པ་ཀྱེ་མ་ཧོ། ། ཕ་ཅིག་ཆོས་རྗེ་རིན་ཆེན་ཡིན། །
ཕ་བཞག་ནས་ཞང་གཉེན་གྱི་རྗེས་ཕྱི་མི་འབྲང་འཚལ། ། ཕ་སྐད་སྟོང་ཉིད་རྒྱུ་འབྲས་ཡིན། ། སེང་གེས་ཝ་སྐད་མི་འདོན་འཚལ། ། ཕ་ཡུལ་རི་ཁྲོད་དབེན་གནས་ཡིན། ། ཡུལ་ཤོར་གྲོང་དུ་མི་འཁྱམ་འཚལ། ། ཕ་མཁར་སྡོམ་གསུམ་གནད་གཅིག་ཡིན། ། མཁར་མི་མེད་ཡན་པར་མི་བཞག་འཚལ། ། ཕ་ཞིང་ཕྱག་རྒྱ་རྣམ་བཞི་ཡིན། ། བུ་སོ་ནམ་འབད་རྩོལ་མི་བཞག་འཚལ། ། ཕ་གོས་བསླབ་གསུམ་རིན་ཆེན་ཡིན། །
བུ་གོས་མེད་གཅེར་ཉལ་མི་བྱེད་འཚལ། ། ཕ་ནོར་ཚོགས་གཉིས་ནོར་བུ་ཡིན། ། ནོར་བུའི་བྱི་དོར་མི་བཞག་འཚལ། ། ཕ་གཉེན་འགྲོ་དྲུག་སེམས་ཅན་ཡིན། ། འགྲོ་དྲུག་བློ་ཡིས་མི་གཏང་འཚལ། ། ཕ་དགྲ་ཉོན་མོངས་ཉེས་ཚོགས་ཡིན། ། དགྲ་བོ་མགོ་ཡན་དུ་མི་བཏང་འཚལ། ། ཕ་མཚོན་བཅུ་ཆོས་གསུམ་ཆོས་ཡིན། ། མཚོན་ཤུབས་མེད་ཡན་པར་མི་བཞག་འཚལ། ། ཕ་སྤྱོད་དམ་ཆོས་ལྔ་པོ་ཡིན། །
བུ་ཕ་སྤྱོད་འདི་དང་བྲལ་གྱུར་ན། ། སང་བུ་ཕོ་བག་མར་འགྲོ་ཉེན་ཡོད། ། ཅེས་བྱ་བའི་སྤྲིང་ཡིག་འདི། ཤེས་རབ་འབྱུང་གནས་སྒམ་པོ་ན་བཞུགས་པའི་དུས་སུ། འཇིགས་རྟེན་མགོན་པོ་མྱ་ངན་ལས་འདས་ནས་ཅུང་ཞིག་ལོན་པའི་རྟིང་དུ་འབྲི་གུང་པ་རྣམས་སྤྱོད་པ་ཅ་ལེ་ཅོ་ལེ་འདུག་པར་གསན་ནས་ཞུ་ཡིག་སྙན་དུ་གསོལ་བ་ལགས་པར་གདའོ། ། སྤྱན་སྔ་འབྲི་གུང་གླིང་པ་དེ་ལྷོ་བྲག་མོན་ན་བཞུགས་པའི་དུས་སུ། དཔོན་སློབ་བརྒྱ་མཛད་ནས། མཁར་ཆུ་ནས་ལྗགས་དཀར་དུ་བྱོན་པའི་ལམ་དུ། མཚན་ཉིད་པའི་སྟོན་པས་སེང་གེ་ཡེ་ཤེས་བྱ་བ་ཞིག་གིས། སྔ་མ་རྣམས་ཀྱི་མདུན་དུ་བྱུང་ནས།
ཁྱོད་སྒོམ་ཆེན་པ་ལ་སེང་གེ་འདྲ་ཟེར་བ་ལ། སེང་གེ་འདྲ་བའི་རྒྱུ་མཚན་ཤོད་ཟེར་ནས། རྒོལ་བ་འཛུགས་སུ་བྱུང་བ་ལ། སྔ་མ་རྣམས་ཀྱིས་ངེད་ཀྱི་བླ་མ་རང་ལྔ་བཅུའི་རྟིང་ལ་འབྱོན་གིན་ཡོད་པ་ལ་ཞུས་ཤིག་བྱས་པས། ཁོ་དྲེགས་པ་དང་བཅས་ན། སྤྱན་སྔ་འབྲི་གུང་གླིང་པ་དེ་ལྔ་བཅུ་འགྲིམས་རྟིང་ལ་བྱོན་ནས་བྱུང་བ་ལ། སྔ་མ་བཞིན་ཞུས་པས། འབྲི་གུང་གླིང་པས་སྦ་བེར་ས་ལ་བཙུགས་ནས། ཞལ་ནས་སེང་གེའི་འདྲ་ཆོས་གསུངས་པ་ནི། ཕ་མཚུངས་མེད་སེང་གེའི་རྒྱལ་པོ་ཆོས་རྗེ་རིན་པོ་ཆེ། །
མཐའ་བྲལ་གངས་རིའི་ཁྲོད་གནས་པ་ལགས། ། ཏིང་འཛིན་ཟབ་མོའི་ཕུག་ན་བཞུགས་པ་ལགས། ། བསྡུ་བ་རྣམ་བཞིའི་རྐང་ལག་བརྟན་པ་ལགས། ། ཚད་མེད་བཞི་ཡི་སྡེར་མོ་རྣོ་བ་ལགས། ། ཉམས་ལེན་གྱི་རུས་མགོ་མཐོ་བ་ལགས། ། ཉམས་མྱོང་གི་ཤ་ཆེན་རྒྱས་པ་ལགས། ། ཚུལ་ཁྲིམས་ཀྱི་ལྤགས་པ་མ་རལ་ལགས། ། རྟེན་འབྲེལ་མངོན་གྱུར་གྱི་གཡུ་རལ་སིག་ཅིང༌། ། སྟོང་ཉིད་རྒྱུ་འབྲས་ཀྱི་སེང་སྐད་སྒྲོག་པ་ལགས། ། ལུས་བྱ་བྱེད་དང་བྲལ་བས་སྐྱིད་པ་ཡིན། །
སེམས་འཛིན་པ་དང་བྲལ་བས་བདེ་བ་ཡིན། ། སེམས་ཉིད་འདྲེས་པས་མཁས་པ་ཡིན། ། གནས་ལུགས་རྟོགས་པས་དགའ་བ་ཡིན། ། གནས་ཕྱོགས་རིས་མེད་པ་གངས་དཀར་རྩེ། ། ཉམས་རྟོགས་པའི་སེང་ཆེན་རྩལ་ཆེན་རྫོགས། ། ཟུང་འཇུག་ཡངས་པའི་སེང་སྒྲ་སྒྲོག ། གཟུང་འཛིན་གྱི་རི་དྭགས་སྐྲག་པར་མཛད། ། རྒོལ་ངན་གྱི་ཝ་ཚོགས་ཆམ་ལ་འབེབས། ། རྣམ་རྟོག་གི་རྟ་རྒོད་ཕུར་ལ་གནོན། ། ཞེན་པའི་གླང་ཆེན་གླད་པ་འགེམས། །
དེ་སྟོང་ཉིད་རྒྱུ་འབྲས་ཀྱི་སེང་སྐད་ལགས། ། གསུངས་པ་དང༌། སྟོན་པ་དེ་ཡང་མོས་གུས་དཔག་ཏུ་མེད་པ་སྐྱེས་ནས། ཞབས་སྤྱི་བོར་བླངས་ཏེ་ཕྱག་ཕྱི་ལ་འབྲངས་པས་སྟོན་སྒོམ་ཁྱད་དུ་འཕགས་པ་ཞིག་བྱུང་བ་ལགས་པར་གདའ། ཆོས་རྗེའི་གོ་འཕང་ཐོབ་གྱུར་ཅིག། །།
༡༥༽ ༄། །སྤྱན་སྔ་འབྲི་གུང་གླིང་པའི་གསུང་འཐོར་བུ་འགའ་ཞིག་ཕྱོགས་གཅིག་ཏུ་བཀོད་པ།། སྔོན་ཚེ་བསོད་ནམས་ཚོགས་བསགས་པས། ། ད་ལྟ་འཇིག་རྟེན་གསུམ་གྱི་མགོན། ། བླ་མ་རིན་ཆེན་སྤྱན་སྔར་ཕྱིན། །
ཐུགས་རྗེ་ཆེན་པོའི་ལྕགས་ཀྱུས་བཟུང༌། ། མཐར་ཐུག་མཆོག་གི་མོས་གུས་ཕུལ། ། གཉིས་མེད་རྟོགས་པའི་ཕ་ཕོགས་ཐོབ། ། འདུས་པ་རྒྱ་མཚོའི་གྲོགས་དང་འགྲོགས། ། ཆོས་དང་ཟང་ཟིང་བདེ་སྐྱིད་སྤྱད། ། ཅེས་དང༌། སྐུ་གསུང་ཐུགས་ཀྱི་རྣམ་ཐར་ལ། ། རང་འདོད་ལོག་ལྟས་མ་བཀབ་སྟེ། ། གསུངས་པའི་བཀའ་ལ་ཚད་མར་བཟུང༌། ། མཉེས་པའི་ཐུགས་ཀྱིས་དགོངས་གྱུར་པས། །
བདུད་རྩིའི་ཆོས་མཛོད་ཆེན་པོ་གཏད། ། ཅེས་དང༌། མཉམ་མེད་བླ་མ་དམ་པ་ཡི། ། སྐུ་གསུང་ཐུགས་ཀྱི་ཕྲིན་ལས་ལ། ། ཞག་འགའ་ཆ་ཙམ་གནང་བའི་ཚེ། ། གྱོང་ངེ་བྱེད་པའི་འོས་མ་ཡིན། ། ཅི་མཉེས་བསྒྲུབས་ཤིང་མི་མཉེས་རྣམ་སྤངས་པས། ། དཔལ་ལྡན་བླ་མ་ལྷག་པར་དགྱེས་པ་མཚར། ། ཞེས་དང༌། ཐ་མར་བཞུགས་པའི་སྐུ་དེ་ལ། །
དེང་སང་བསམས་ཀྱང་དེ་དག་ལས། ། ལྷག་པའི་བྱ་རྒྱུ་མ་རྙེད་པས། ། སྙིང་ཚིམ་ཞབས་ཏོག་དུས་དེར་ཕུལ། ། ཞེས་དང༌། ། བཟང་ལ་ཕྲག་དོག་བསམ་པ་ཡིས། ། སྨད་ཅིང་བསྐུར་པ་མ་གཏབ་སྟེ། ། ངན་མཐུན་ཕྱོགས་སྐྱོང་བྱེད་པ་ལ། ། དམན་ལ་བརྙས་པའི་འདུ་ཤེས་སྤངས། ། ཞེས་དང༌། ཆོས་དང་དཔེ་ལ་འདོད་པ་མ་བྱས་ཤིང༌། །
རྫས་དང་ནོར་ལ་འདོད་པ་ངས་མ་བྱས། ། ལྷ་དང་རྟེན་ལ་འདོད་པ་མ་བྱས་ཏེ། ། འབྲི་གུང་མཐིལ་དུ་བཞུགས་པ་ཉིད་ལ་བསམ། ། ཞེས་དང༌། ཕྱོགས་ཆ་ཅན་གྱི་སྐྱེ་བོ་ཡིས། ། ཁ་ངན་སྨྲས་པ་རྒྱབ་ཏུ་སྐྱུར། ། ཆོག་ཚད་གསོག་འཇོག་མ་བྱས་པར། ། བློ་ཕུགས་སྤྲང་པོ་ཞིག་ལ་གཏད། ། རང་ཡུལ་གནས་གཞི་དགོན་པ་ལ། ། གཏན་ཁང་གི་འདུ་ཤེས་མ་སྐྱེས་པར། །
ཁེ་ཕོགས་རྩོལ་སྒྲུབ་མ་བྱས་ཏེ། ། རི་ཁྲོད་གངས་ཁྲོད་འགྲིམ་པར་བསམ། ། ཞེས་དང༌། ད་ལྟར་བསྟན་བཅོས་དགོངས་པ་གཅིག་པ་སོགས། ཁྱད་ཆོས་སུ་གྲགས་པ་འདི་རྣམས་ཀྱང༌། ཚོགས་སུ་ནི་མ་གསུངས་ཀྱང༌། སྐབས་གཞོས་ནས་ཞུ་བ་ཕུལ་བའི་ལན་དང༌། བཞུགས་མེ་འགྲམ་དང་གདུགས་ལ་བཞུགས་པའི་སྐབས་སུ་ཞུས་པ་ལ་བརྟེན་ཏེ་གཞན་ལ་མ་གྲགས་པ་དེ་ཡིན། ། ཞེས་དང༌། གཞན་ཡང༌།
བླ་མ་དགེ་འདུན་ཞབས་ཏོག་ལ། ། ལུས་ངག་ཡིད་གསུམ་གང་གིས་ཀྱང༌། ། བར་ཆོད་ཕྱི་བཤོལ་མ་བགྱིས་ཏེ། ། འགྲུབ་ཚད་ལུས་པ་མེད་པར་བསྒྲུབས། །

ཆེ་འདོད་འགྱིང་ར་མ་བགྱིས་ཤིང༌། ། རང་འདོད་ངོམ་སྤྱོད་མ་བྱས་སོ། ། འཆོར་འདོད་སྒེག་ཆོས་མ་བགྱིས་ལ། ། ཤེས་འདོད་ཆོས་ལྡན་སུན་མ་ཕྱུང༌། ། ཟབ་ཅིང་རྒྱ་ཆེ་དམ་པའི་ཆོས། ། བེ་བུམ་པོ་ཏིར་ལེགས་བྲིས་ཏེ། ། སེམས་རྟེན་ཕུགས་སུ་མ་བཞག་པར། ། སེམས་དང་ཆོས་སུ་འདྲེས་པར་བྱས། ། མཉམ་མེད་ལྷུན་གྲུབ་དགོན་པ་དེར། ། དྲི་མེད་ཆོས་སྐུའི་སྤྱན་སྔ་རུ། ། འོད་གསལ་རྟོགས་པའི་ཤེས་རབ་ཀྱིས། །
འཁོར་འདས་གཉིས་སུ་མེད་པར་བགྱིས། ། རྗེ་བླ་མའི་ཐུགས་དང་སེམས་སུ་འདྲེས། ། དོན་ཉམས་རྟོགས་ཀུན་གཅིག་ཏུ་གྱུར་པ་ཡི། ། སེམས་གཉིས་མེད་ཀྱི་རྟོགས་པ་ནང་ནས་ཤར། ། ཡུལ་མཚན་མའི་རྣམ་རྟོག་རང་སར་གྲོལ། ། བློ་མཉམ་བྱེད་ཀྱི་འཛིན་པ་མཁའ་ལ་དྭངས། ། ངས་སྒོམ་ཡུལ་གྱི་རྗེས་སུ་མ་འབྲངས་ཀྱང༌། ། སྒོམ་འདི་ཡི་གར་འདུག་ཏུ་མ་བཅགས་པས། ། དུས་ད་ལྟ་རང་གཞན་སྣང་སྲིད་འདི། ། སེམས་སྐྱེ་མེད་ཆོས་སྐུའི་དབྱིངས་སུ་ཐལ། །
འདི་གཞན་སུས་ཀྱང་ལན་པ་མ་ཡིན་ཏེ། ། དཔལ་འབྲི་གུང་པ་དང་མཇལ་བས་ལན། ། ཞེས་དང༌། ། དབང་ཆེ་གཟི་ཆེ་མཐུ་ཆེ་བའི། ། གཉེན་པོ་རིན་ཆེན་མི་བཞུགས་པས། ། ཀླད་པ་རྡོ་ལེབ་བསལ་བ་བཞིན། ། ངན་སྤྱོད་ལྷུག་པར་མ་སྤྱད་ཅིང༌། ། དངོས་སུ་བཞུགས་པའི་དུས་ཚོད་པས། ། བརྩོན་འགྲུས་འབད་པའི་མེ་ཆེན་སྦར། ། གཉེན་པོ་མཐུ་དཔུང་ཆེར་བསྐྱེད་ནས། །
བརྟུལ་ཞུགས་གོ་ཆ་སྟབས་སུ་གྱོན། ། ཞེས་དང༌། འཇིག་རྟེན་མགོན་པོ་རྒྱལ་བ་ལས། ། ཆེན་པོ་གཞན་དྲིང་མ་བཞག་ཅིང༌། ། གདམས་ཆུང་ཟེར་མཆུ་མ་བཙལ་བས། ། ཅི་བྱེད་མདུན་གྲོས་སེམས་ལ་དྲིས། ། ཞེས་དང༌། མི་མཐུན་བསྒྲུབ་པའི་དགྲ་བོ་ལ། ། བསམ་ངན་དུག་མདའ་མ་བཏང་སྟེ། ། གང་ལའམ་ངན་ལན་མ་བསྒྲུབས་པར། །
མཉམ་ཉིད་ངང་དུ་གོམས་པར་བྱས། ། རང་གཞན་ཕྱོགས་རིས་སྡེར་བཅས་ནས། ། ཁ་སྨྲས་རྩོད་པའི་འཁྲུག་ལོང་གིས། ། རྒྱ་མཚོའི་དགེ་འདུན་མ་དཀྲུགས་ཏེ། ། སངས་རྒྱས་ཀྱི་འདུ་ཤེས་ཅི་སྐྱེ་བྱས། ། ཞེས་དང༌། ཟུང་འཇུག་བདེ་ཆེན་དགོན་པ་དེར། ། མཁྱེན་གཉིས་ཡེ་ཤེས་སྤྱན་སྔ་རུ། ། འཛིན་པའི་དྲི་མ་རྣམ་སྤངས་པས། ། རྒྱུ་འབྲས་མངོན་དུ་གྱུར་བར་བྱས། །
ཞེས་དང༌། ཆོས་དབྱིངས་རྣམ་དག་དགོན་པ་དེར། ། མི་ཟད་འཁོར་ལོའི་སྤྱན་སྔ་རུ། ། བྱང་ཆུབ་སེམས་གཉིས་མཐར་ཐུག་པས། ། སངས་རྒྱས་བྱང་ཆུབ་ཐོབ་པར་བྱས། ། ཅེས་དང༌། གངས་ཁྲོད་རི་ཁྲོད་ནགས་ཁྲོད་དུ། ། འཇིག་རྟེན་བྱ་བ་བློས་བཏང་ནས། ། སྒྲུབ་པའི་རྒྱལ་མཚན་བཙུགས་གྱུར་པས། ། ཉམས་མྱོང་དང་མངོན་པར་རྟོགས་པ་དང༌། །
ཡོན་ཏན་གྱི་བང་མཛོད་གཏེར་ཁ་ཕྱེ། ། དུས་དེང་སང་ཕྱོགས་ལྷུང་སྐྱེ་བོ་རྣམས། ། ཁ་གཉེར་དང་སྣ་གཉེར་ཞེ་གཉེར་གྱིས། ། གདུག་པའི་ཚིག་ངན་སྨྲ་ན་ཡང༌། ། གཏུགས་ཀྱིས་ཐུག་པའི་དུས་ཚོད་དེར། ། ཟང་ཟིང་གི་ནོར་གྱི་སྟོང་འབུལ་དང༌། ། ཅལ་ཅོལ་སྟོང་ཚོ་བསྐྱངས་པ་ལས། ། ལྷག་བསམ་རྣམ་དག་སྤྱོད་པ་དེས། ། ཕ་མཉམ་མེད་རིན་ཆེན་དགྱེས་སམ་སྙམ། ། གྲོགས་དགེ་འདུན་དབུ་འཕངས་བསྟོད་དམ་སྙམ། །
དཔལ་འབྲི་གུང་གི་ཞབས་ཏོག་ཆེའམ་སྙམ། ། ཕྱོགས་བཅུར་འགྲོ་དོན་ཡང་འགྲུབ་བམ་སྙམ། ། བདག་ཅག་གི་སྤྱོད་པ་འདི་འདྲ་བ། ། དུས་དེང་སང་ཕྱིན་ཆད་དགའ་འམ་སྙམ། ། ད་སྙམ་ཙམ་འདི་བདེན་ནམ་མི་བདེན་པ། ། ཁྱེད་སྐྱེ་བོ་ཕྱི་མས་སྙན་གྱིས་གསོན། ། ཞེས་དང༌། བཀྲ་ཤིས་བྱམས་ཁང་བསོད་ནམས་གཏེར། ། གྲོགས་གཞི་བྱེས་འཛོམ་པ་ངོ་མཚར་ཆེ། ། ཕ་ཕོགས་ཟབ་མོའི་ཕྱག་རྒྱ་ཆེ་བཞི། །
བུ་ངན་ཡང་སྨྲ་བ་ངོ་མཚར་ཆེ། ། ཞེས་དང༌། སྙིགས་མའི་མཆོད་འོས་སྐྱེས་བུ་རྣམས། ། གཏོང་ཕོད་ཐབས་མཁས་མ་བསྡུས་ཤིང༌། ། ཆོས་མིན་མཐུ་རྟེན་མ་བྱས་པར། ། རྟག་ཏུ་གོ་འཕང་བར་མ་བརྟེན། ། ཞེས་དང༌། དབྱེར་མེད་བྱང་ཆུབ་སེམས་གཉིས་ཀྱིས། ། ཅི་བྱེད་འགྲོ་བའི་དོན་དུ་བསྒྲུབས། ། ད་སྡུག་བསྔལ་དུག་ལས་སྐྱེས་པ་ཡི། །
འཁོར་ཚོགས་བསྐྱངས་པར་མི་གདའོ། ། ཞེས་དང༌། ངའི་ཆོས་འདི་ལྷོ་བྲག་ཏུ་བཤད་པའི་དུས་ནི་ཕྱོགས་སྔ་རྒྱས་པར་བསྟན་པས། གསེར་གྱི་རི་བདུན་ཁ་ནས་བལྟས་པ་དང་འདྲ། ད་རེས་ནི་རང་བཞེད་རྒྱས་པར་ཕྱེ་བས་རི་ཡི་རྒྱལ་པོ་རི་རབ་ཀྱི་རྩེ་ནས་བལྟས་པ་དང་འདྲ་སྟེ། ང་འབུས་གདུགས་ཀྱི་དཀྱིལ་དུ་བསྡད་ནས་རྩིབས་མ་བཀྱེ་བ་ལྟ་བུ་ཡིན་པས། ཁྱེད་ཚོས་བཟུང་ཤིག ཕྱིན་ཆད་འདི་འདྲ་འབྱོན་པར་དཀའོ། ། ཞེས་དང༌། ཨ་མ་མ་ཤི་ཨ་མ་འཕུར། །
ཨ་མ་སངས་རྒྱས་ཀུན་གྱི་ཡུམ། ། ཨ་མ་ཤེས་རབ་ཕ་རོལ་ཕྱིན། ། ཨ་མ་འཁོར་འདས་ཡོན་ཏན་གཏེར། ། ཞེས་དང༌། ང་འབུ་ལ་གཞན་གྱི་གཉེར་མེད། འོན་ཀྱང་ང་རང་གི་ངོ་སྐལ་དྭགས་པོ་ལུང་པ་འདིར། ཧོར་གྱི་གནོད་པ་ལོ་སྐོར་གཅིག་ཏུ་མི་འོང་བའི་རྟེན་འབྲེལ་བྱེད། ཅེས་དང༌། སྐུ་གཤེགས་ཁར་ཁམས་ནས་དར་དཀར་པོ་ཁ་གང་ལ་ཉིད་ཀྱི་མཚན་བྲིས་པ་ཞིག་ཕུལ་བྱུང་བ་ལ། ཞལ་སྔ་ནས།
འབུལ་བའི་ཕྱི་མ་བཞེས་པ་འདི་ལ་རྟེན་འབྲེལ་ཡོད་པས། ངའི་རྒྱུད་འདི་དར་དཀར་པོ་འདིས་མཚོན། ཡི་གེ་ནག་པོའི་མིང་དུ་ཡོད་པ་འདི་ད་དུང་ངའི་རྒྱུད་ལ་སྒྲིབ་པ་འདི་ཙམ་ཞིག་ཡོད་བྱ་བ་ཡིན། སྐྱེ་བ་ཕྱི་མ་འདི་ལ་དེ་སངས་ཀྱིས་དག་ནས་འཇིག་རྟེན་མགོན་པོ་དང་དབྱེར་མེད་དུ་འགྲོ་བར་འདུག གཞན་དོན་ཕྲིན་ལས་ནི་འགྲོ་བ་རྣམས་ཀྱི་མཐོང་སྣང་དུ་འོང་བ་ཡིན། གཞན་ཡང་བདག་གིས་ཁྱེད་རྣམས་ལ་སྙིང་གཏམ་ཁ་ཆེམས་སུ་སྨྲ་བ་ཡིན་པས་ཟུང་ཞིག དེ་ལ་སྤྱིར་འཇིག་རྟེན་མགོན་པོས་ཆོས་ཇི་སྙེད་ཅིག་གསུངས་པ་དེ་ཐམས་ཅད་ཀྱི་དོན་ཧྲིལ་གྱིས་དྲིལ་ནས་ཉམས་ལེན་དུ་བྱེད་ན། བྱང་ཆུབ་ཀྱི་སེམས་རྣམ་པ་གཉིས་མ་གཏོགས་པ་གཅིག་ཀྱང་མེད་པས་འདི་ཁོ་ན་གདམས་པ་ཡིན། འོ་ན་ཚུལ་ཁྲིམས་མ་གདམས་སམ་སྙམ་ན། ཚུལ་ཁྲིམས་དེ་གཉིས་ཀྱི་གེགས་སེལ་དང་བོགས་འདོན་ཡིན་པས་ལོགས་སུ་མེད་དེ།
དེ་སྐད་དུ་ཡང༌། བྱང་ཆུབ་སེམས་ཀྱི་མི་མཐུན་ཕྱོགས། ། འགལ་རྐྱེན་སྤོང་ཞིང་མཐུན་རྐྱེན་བསྒྲུབ། ། འབྲས་བུ་སྟོབས་བཅུ་ཐོབ་པར་ངེས། ། ཚུལ་ཁྲིམས་རྣམ་པར་དག་པ་ཡིན།། །། སརྦ་མངྒ་ལཾ།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
