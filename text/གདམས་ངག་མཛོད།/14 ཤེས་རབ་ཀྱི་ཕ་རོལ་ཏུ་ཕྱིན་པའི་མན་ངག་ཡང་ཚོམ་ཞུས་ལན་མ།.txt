གདམས་ངག་མཛོད།
པོད ༡༤
ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་ཡང་ཚོམ་ཞུས་ལན་མ།
"$ ༼༡༠༡༽ ༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་ཡང་ཚོམ་ཞུས་ལན་མ་བཞུགས་སོ། ། ༼༡༠༢༽ཨེ་མ་ཧོ། ། མ་མི་མིན་ཡེ་ཤེས་མཁའ་འགྲོ་མ། ། རྡོ་རྗེ་དབྱིངས་ལ་ཕྱག་འཚལ་ལོ། ། མི་ལུས་ཐོབ་པ་ཇི་ལྟར་དཀོན། ཞུས་པས། ། སེམས་ཅན་གཞན་གྱི་ལུས་མཐོང་ན། ། མི་ལུས་ཐོབ་པ་མེད་པ་ཙམ། ། ཁ་འཐོར་ཙམ་གྱི་ལུས་མཐོང་ན། །
མི་ལུས་ཐོབ་པ་སྲིད་པ་ཙམ། ། སེམས་ཅན་གཞན་ལ་ལྟས་པ་ན། ། འཁོར་ལོས་སྒྱུར་རྒྱལ་ལས་ཀྱང་དཀོན། གསུང༌། དམ་ཆོས་བྱེད་པ་ཇི་ལྟར་དཀོན། ཞུས་པས། མཐའ་འཁོབ་ཡུལ་གྱི་མི་རྣམས་དང༌། ། ཆོས་མ་དྲན་ལ་ཚད་བཙུག་ན། ། དམ་ཆོས་བྱེད་པའི་མི་རྣམས་ནི། ། ཨུ་དུམ་བ་ར་ལས་ཀྱང་དཀོན།
གསུང༌། སྡིག་པ་བྱེད་པ་ཇི་ལྟར་ལགས། ཞུས་པས། སྡིག་ལ་སྤྱོད་པའི་མི་རྣམས་ནི། ། བུ་ཆུང་མེ་ལ་འཇུ་བ་དང༌། ། གླེན་པ་བཙན་དུག་ཟ་བ་དང༌། ། སྨྱོན་པ་གཡང་ལ་མཆོང་བ་དང༌། ། འདྲེ་ཅན་རང་སྲོག་གཅོད་པ་འདྲ། ། རང་སྡུག་རང་གིས་ཉོས་པ་ཡིན། ། བསྐལ་པར་བདེ་བ་ཐོབ་མི་འགྱུར། །
གཏན་དུ་སྐྱེ་ཤིའི་འདམ་ན་གནས། ། ལས་སུ་སྡུག་བསྔལ་ལས་ལ་སྤྱོད། ། ཟོ་ཆུན་ཁྱུད་མོ་ཇི་བཞིན་འཁོར། ། སྔ་མའི་རྣམ་སྨིན་མ་ཟད་པར། ། ཕྱི་མའི་ལས་ངན་སྒྲིབ་༼༡༠༣༽པ་སོགས། ། དེ་བས་སྡིག་པ་བྱེད་པ་ནི། ། ཤིན་ཏུ་བླུན་པ་ཡིན་པར་གསུངས། གསུང༌། དད་པའི་ཡོན་ཏན་ཇི་ལྟར་ལགས། ཞུས་པས།
དད་པ་ཞིང་ས་གཤིན་པོ་འདྲ། ། དད་པ་འཚོ་བྱེད་མཁས་པ་འདྲ། ། དད་པ་བུད་མེད་འཛངས་དང་འདྲ། ། དད་པ་འབྲི་མོ་བཟང་དང་འདྲ། ། དད་པ་གཡང་མོ་ལུག་དང་འདྲ། ། དེ་རྣམས་ཡོད་པའི་མི་རྣམས་ལ། ། དགོས་འདོད་ཐམས་ཅད་འབྱུང་བ་བཞིན། ། དད་དང་ལྡན་པས་དེ་བཞིན་འབྱུང༌། གསུང༌། དད་པ་ཆེ་བ་བརྩོན་འགྲུས་ཆུང་ན་ཇི་ལྟར་ལགས།
ཞུས་པས། དད་ལྡན་བརྩོན་འགྲུས་ཆུང་བ་ནི། ། གྱི་ལིང་སྒྲོག་ཏུ་ཆུད་པ་འདྲ། ། ཞིང་བཟང་སོ་ནམ་ཆགས་པ་འདྲ། ། ཆང་ལ་ཕབ་འདེགས་བརྗེད་པ་འདྲ། ། རྒྱུ་ལ་ཡོད་ཀྱང་རྐྱེན་མེད་པས། ། དད་པ་ཆེ་ཡང་ཐ་མལ་ལས། ། འཕགས་པར་མི་ནུས་དོན་ཆུང་འགྱུར། གསུང༌། དད་པ་དང་བརྩོན་འགྲུས་འཛོམ་ན་ཇི་ལྟར་ལགས།
ཞུས་པས། ། དད་པ་ཞིང་ས་གཤིན་པོ་ལ། ། བརྩོན་འགྲུས་སོ་ནམ་བྱས་གྱུར་ན། ། བླ་མེད་བྱང་ཆུབ་ཐོབ་པར་འགྱུར། ། མི་ལུས་དོན་དང་ལྡན་པར་འགྱུར། ། རང་ལ་རང་དྲིན་ཆེ་བར་འགྱུར། ། གཏན་གྱི་སོ་ནམ་ཟིན་པར་འགྱུར། ། ༼༡༠༤༽གསུང༌། ཆོས་ཐམས་ཅད་ཀྱི་མཆོག་ཏུ་གྱུར་པ་གང་ལགས། ཞུས་པས།
རྫོགས་པའི་སངས་རྒྱས་ཐམས་ཅད་ཀྱིས་གསུངས་པའི་བཀའ་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མ་འདི། ཆོས་ཐམས་ཅད་ཀྱི་ནང་ནས་མཆོག་ཏུ་གསུངས། གསུང༌། དེ་ཉམས་སུ་བླངས་པ་ལ་ཡོན་ཏན་ཇི་ལྟ་བུ་ལགས། ཞུས་པས། ས་དང་ལམ་ལ་མ་བགྲངས་པར། ། དམིགས་མེད་དོན་ལ་གང་འཇོག་པ། ། བདུད་རྣམས་ཟིལ་གྱིས་ནོན་པར་འགྱུར། ། མཚན་མ་ཡིད་ལ་མ་བྱས་ན། ། ས་ལམ་རིམ་གྱིས་མ་སྦྱངས་ཀྱང༌། །
ཡུམ་ཆེན་ཀློང་ན་གནས་པར་འགྱུར། ། ཡུམ་ཆེན་དེ་ཡི་དོན་རྟོགས་ནས། ། རྩོལ་བའི་ནད་རྣམས་ཞི་བར་འགྱུར། ། རྩོལ་བ་བྲལ་བ་དེ་ཡིས་ནི། ། དུས་གསུམ་སངས་རྒྱས་གདུང་ཟིན་ནས། ། སྐྱེ་མེད་ས་ལ་གནས་པར་འགྱུར། ། དམིགས་མེད་བསམ་མེད་བརྗོད་དང་བྲལ། ། མ་བཅོས་སྐྱེ་མེད་འགག་མེད་ལ། ། རང་བཞིན་གྱིས་ནི་འོད་གསལ་བ། ། དུས་གསུམ་སངས་རྒྱས་འབྱུང་བའི་ཡུམ། །
དེ་ཉིད་ཡིན་ནོ་གཞན་ན་མེད། ། དེ་ཡི་ངང་ལ་གནས་པ་ནི། ། ཡུམ་ཆེན་ཀློང་ན་གནས་པ་ཡིན། ། མཚན་མའི་དགེ་བ་ཅི་བྱས་ཀྱང༌། ། འཁོར་བར་ཡུན་རིང་གནས་པ་ཡིན། ། སྐྱེ་འཆི་མེད་པའི་ས་མི་ཐོབ། ། ཅེས་གསུངས་སོ། ། དམིགས་མེད་ངང་ལ་ཇི་ལྟར་བཞག། བདུད་ཅེས་བྱ་བ་ཇི་ལྟ་བུ། ། ཞུས་པས།
ཅི་ཡང་ཡིད་ལ་མི་བྱེད་ན། ། དམིགས་མེད་ངང་ལ་བཞག་པ་ཡིན། ། ཡིད་བྱེད་བྲལ་བའི་དོན་དེ་ལ། ། ཞེ་འདོད་དམིགས་པས་མ་བཅོས་ན། ། ངེས་པར་དམིགས་མེད་བསྒོམ་པ་ཡིན། ། ཞེས་གསུངས་སོ། ། བདུད་ཀྱི་བྱེ་བྲག་བསྟན་པ་ནི། ། ཐོགས་བཅས་བདུད་དང་ཐོགས་མེད་བདུད། ། དགའ་བྲོད་བདུད་དང་སྙེམས་བྱེད་བདུད། ། རང་ལས་བྱུང་ནས་རང་ལ་གནོད། །
དཔེར་ན་སྲིན་གྱི་ཁ་ཆུ་བཞིན། ། གསུངས། ཐོགས་བཅས་བདུད་དེ་གང་ལ་བགྱི། ཞུས་པས། མིག་གི་དབང་པོ་གཟུགས་ལ་ཐོགས། ། གཟུགས་སྡུག་མི་སྡུག་རང་བཞིན་གྱིས། ། ཆགས་སྡང་གཉིས་སུ་བཟུང་བས་༼༡༠༥༽བདུད། ། གཉིས་སུ་འཛིན་པའི་སེམས་ཉིད་ལ། ། གཞི་རྩའི་ངོ་བོ་མ་གྲུབ་པས། ། རྩ་བྲལ་ངང་དུ་རང་བཞག་ན། །
གཟུགས་ལ་ཐོགས་པ་ཟིལ་གནོན་པས། ། སླར་ཡང་ཡེ་ཤེས་ཉིད་དུ་འགྱུར། ། གཟུགས་ནི་མ་བཅིངས་མ་གྲོལ་བཀའ་དང་མཐུན། ། རྣ་བའི་དབང་པོ་ལ་སོགས་པ། ། གོང་དུ་བསྟན་པ་བཞིན་དུ་འོང༌། ། ཐོགས་བཅས་བདུད་དུ་བསྟན་པ་ཡིན། ། ཕྱི་ཡི་བདུད་དུ་ཤེས་པར་བྱ། ། དངོས་པོའི་ཡུལ་དུ་མི་སྣང་བར། ། ཞེ་ལ་གནག་པ་འཆང་བ་དང༌། ། ཡུལ་མེད་ཡིད་ལ་འདོད་པ་དང༌། །
གདམས་ངག་མེད་པར་རྨུགས་པ་དང༌། ། ཞར་ལ་རང་རེ་མཐོང་བ་དང༌། ། ཕྲག་དོག་ཞེ་ལ་འཇོག་པ་དང༌། ། ལྷ་འདྲེ་ཡིད་ལ་བྱེད་པ་དང༌། ། ཐོགས་པ་དངོས་སུ་མི་སྣང་ཡང༌། ། ཡིད་ལ་གནོད་པ་བསྐལ་བས་ན། ། ཐོགས་མེད་བཞིན་དུ་བདུད་དུ་འབྱུང༌། གསུང༌། བདུད་རྣམས་ཟིལ་གྱིས་གནོན་ན་ཉམས་སུ་ཇི་ལྟར་བླང༌། ། ཞུས་པས།
ཨེ་མ་ཧོ། ། ང་ཡི་གདམས་པའི་གནད་འདི་ཡང༌། ། འགྱུ་བ་ཅི་བྱུང་ཅི་ཤར་ཡང༌། ། ཆེད་དུ་གང་ཡང་མ་བྱས་ན། ། ཐོགས་མེད་བདུད་རྣམས་ཟིལ་གྱིས་གནོན། ། ཡིད་ཡུལ་བྱུང་བ་བདུད་ཡིན་ཏེ། ། གཟུང་དུ་འཛིན་པ་སྣ་ལེན་ཡིན། ། གཟུང་དུ་མ་འཛིན་རིགས་ཀྱི་བུ། ། བྱུང་ཚོར་མ་འགེགས་རིགས་ཀྱི་བུ། ། ལུས་སེམས་མ་བཅོས་རིགས་ཀྱི་བུ། །
འདུ་ཤེས་མ་འཇུག་རིགས་ཀྱི་བུ། ། དེ་ལྟར་ཁྱོད་ཀྱིས་ཉམས་བསྐྱངས་ན། ། བདུད་རྣམས་ཟིལ་གྱིས་གནོན་པར་འགྱུར། གསུང༌། ། བདུད་ཀྱི་རྟོག་པ་ཇི་ལྟར་འཇོམས། ། སྙེམས་ཀྱི་ཐག་པ་ཇི་ལྟར་བཅད། ཞུས་པས། ། གང་ལ་དགའ་ཞིང་བྲོད་པ་དེ། ། དམིགས་སུ་མེད་པས་མ་ཟིན་ན། ། ཕ་རོལ་ཕྱིན་པའི་དོན་མིན་པས། །
བདུད་ཀྱི་དབང་དུ་སོང་བ་ཡིན། ། ད་ལྟ་རང་རེ་བདུད་ཡིན་ཏེ། ། རང་ཞིན་ཙམ་ན་བདུད་ཀྱང་གནས། ། རང་ལ་རང་བཞིན་མ་གྲུབ་པས། ། དེ་བཞིན་བདུད་ཀྱང་འགྲུབ་མི་འགྱུར། ། གཞི་རྩ་མེད་པའི་ཆོས་ཉིད་ཀྱིས། ། རང་༼༡༠༦༽གི་འཛིན་པ་ཟིལ་མནན་ན། ། བདུད་རྣམས་ཐམས་ཅད་ཟིལ་གནོན་ཏེ། ། མྱ་ངན་ཀུན་ལས་འདའ་བར་འགྱུར། ། དགའ་བྲོད་སྐྱེ་མེད་རང་སར་དག །
ངར་འཛིན་ཞེན་མེད་རང་སར་གྲོལ། ། རྣམ་རྟོག་རང་བཞིན་ཉིད་ཀྱིས་སྟོང༌། ། དེ་ལྟར་དགོངས་ཤིག་རིགས་ཀྱི་བུ། ། བདག་ཉིད་ཆོས་སྐུ་ཡིན་ཤེས་ན། ། བདུད་ཀྱི་རྟོག་པ་ཆོམ་པ་ཡིན། ། སྙེམས་བྱེད་སྙེམས་བྱ་ཞེས་བྱ་བ། ། ཕྱི་ནང་ཐམས་ཅད་རང་སྙེམས་ཡིན། ། སྣང་སྲིད་འཁོར་འདས་རང་སེམས་ཡིན། ། ལྷ་དང་འདྲེ་ལ་སོགས་པ་ཡང༌། ། དེ་ཡང་རང་གི་སྙེམས་བྱེད་ཡིན། །
སྙེམས་ཀྱི་རྒྱུ་འགྲུལ་ཆད་ཙམ་ན། ། བླ་ན་མེད་པའི་བྱང་ཆུབ་ཡིན། ། དྲན་པ་འགེགས་པ་མ་ཡིན་གྱི། ། ཐམས་ཅད་སྙེམས་ཙམ་ཡིན་ཤེས་ན། ། སྙེམས་ཆས་ཆོས་ཀྱི་ཟུང་མི་ཐུབ། ། མ་ཐུབ་པ་རུ་བཞག་ཙམ་ན། ། བདུད་རྣམས་ཟིལ་གྱིས་གནོན་པར་འགྱུར། ། འཇིག་རྟེན་ཆོས་རྣམས་ཐམས་ཅད་ལ། ། ཡིད་ཀྱི་རྟོག་པ་མ་འགྱུས་ན། ། སེམས་ཀྱི་ཐག་པ་ཆོད་པ་ཡིན། །
རིགས་ཀྱི་བུ་ཡིས་དེ་དགོངས་ན། ། བདུད་རྣམས་ཟིལ་གྱིས་གནོན་པར་འགྱུར། ། རྩོལ་བ་མ་ལུས་སྤང་བར་འགྱུར། ། རྩོལ་བྲལ་ངང་ལ་གནས་པར་འགྱུར། ། ཇི་བཞིན་དགོངས་ལ་གནས་པར་འགྱུར། ཞེས་གསུངས་སོ། ། གཉན་སར་འགྲིམ་པ་ཇི་ལྟར་ལགས། ཞུས་པས། ཨེ་མ་ཧོ། ། ཐོག་ཏུ་བྱུང་བའི་རྐྱེན་ངན་དེ། །
ཆོས་ཀྱི་གྲོགས་སུ་འགྲོ་བ་དཀའ། ། དང་པོ་གདམས་ངག་རློམས་སེམས་ཀྱིས། ། གཉན་ས་ལ་སོགས་འགྲིམ་ཙམ་ན། ། རྐྱེན་གྱི་དབང་དུ་མི་འགྱུར་བ། ། གདམས་ངག་གྲོགས་སུ་འགྱུར་བར་ངེས། ། སེམས་དང་ལུས་ལ་འཕོངས་པ་དང༌། ། སྲོག་ལ་བར་ཆད་བྱུང་དོགས་ན། ། ཉམས་སུ་བླངས་པས་རིག་པ་ཆུན། ། རིག་པ་ཆུན་པས་ཉམས་མྱོང་སྐྱེ། ། དེ་ལྟར་ཉམས་དང་ལྡན་ཙ་ན། །
ཐོག་ཏུ་བྱུང་བའི་རྐྱེན་ལ་ཡང༌། ། ཤུགས་ཀྱིས་རང་དབང་ཐོབ་པར་འགྱུར། ། རྐྱེན་གྱིས་ཆོས་ཀྱི་བསྐུལ་འདེབས་བྱེད། ། དེ་བས་གཉན་ས་འགྲིམ་པ་གཅེས། ། གཉན་ས་༼༡༠༧༽འགྲིམ་ཞིག་རིགས་ཀྱི་བུ། ། དེ་ལྟར་རྟོག་པ་ཁལ་བཀལ་བས། ། བདག་ལ་འདྲེ་བདུད་བྱུང་དོགས་པའི། ། རྟོག་པ་ངང་གིས་འགགས་པར་འགྱུར། ། དོགས་པ་མེད་པའི་སེམས་ཉིད་ལ། ། སྣ་སུན་མེད་པར་འདྲེ་མི་འབྱུང༌། །
དེ་བཞིན་རྟོག་པ་ཐམས་ཅད་འགགས། ། བརྒྱ་ལ་སྐྱེས་ཀྱང་ཉམས་ལེན་གྲོགས། གསུངས། ལྟ་བའི་བལྟ་ཚུལ་ཇི་ལྟར་ལགས། ཞུས་པས། སེམས་ལ་གཉིས་སུ་མ་མཆིས་པས། ། བལྟ་རུ་མེད་པའི་ཚུལ་གྱིས་བལྟ། ། བལྟས་པས་རང་གི་སེམས་མི་མཐོང༌། ། མ་མཐོང་བ་ཉིད་ཆོས་ཉིད་ཡིན། ། མཐོང་བས་ཆོས་ཉིད་དོན་མ་ཡིན། །
དེ་བས་བལྟ་བར་བྱ་བ་ནི། ། རྡུལ་ཙམ་ཡོད་པ་མ་ཡིན་ནོ། ། གསུངས། གཉན་ས་འགྲིམ་པའི་དུས་སུ་ནི། ། སེམས་ཉིད་བཞག་ཐབས་ཇི་ལྟར་བཞག ། ཞུས་པས། ཨེ་མ་ཧོ། ། རིགས་ཀྱི་བུ། ལུས་ནི་རོ་ཡི་ཚུལ་དུ་བཞག ། བདག་པོ་མེད་པའི་ཚུལ་དུ་བཞག །
སེམས་ནི་ནམ་མཁའི་ཚུལ་དུ་བཞག ། མར་མེ་རླུང་གིས་མ་བསྐྱོད་བཞིན། ། གསལ་ལ་མི་རྟོག་ཚུལ་དུ་བཞག ། རྒྱ་མཚོ་རླུང་གིས་མ་བསྐྱོད་བཞིན། ། མེར་རེ་དྭངས་པ་བཞིན་དུ་བཞག ། ཀྱེ་རིགས་ཀྱི་བུ། ཤེས་པ་བརླིང་བར་བཞག་པ་ཡིན་ནོ། ། རྩོལ་བའི་བྱ་བྱེད་མེད་པར་རང་ལུགས་སུ་བཞག་པ་ཡིན་ནོ། ། སེམས་ཉིད་རང་བཞིན་མེད་པས་བསྒོམ་མི་བསྒོམ་གྱི་འཛིན་པ་མ་ཞུགས་པར་བཞག་པ། སྐྱེ་མེད་བྱ་བ་དང་བྲལ་བ་ཡིན་པས་ལྷོད་ཀྱིས་ཀློད་ནས༴
ཁོངས་ཤིགས་ཀྱིས་བཤིགས་ལ༴ ཆོས་ཉིད་རྟོག་པ་དང་བྲལ་བ་ཡིན་པས་རྩིས་གདབ་གང་ཡང་མ་ཞུགས་པར༴ ཆོས་ཉིད་སྐྱོན་ཡོན་གཉིས་ལས་འདས་པ་ཡིན་པས། སྐྱོན་ཡོན་གང་ལ་མི་བསམ་པར༴་ རེས་འགའ་མི་མགོ་སྐམ་པོ་ལྟར་དབང་པོ་སྒོ་ལྔ་ཧར་བར་བཞག་པ་ཡིན་ནོ། ། ཡང་ན་བུ་ཆུང་གཉིད་ལོག་པ་བཞིན་དུ་ལྷན་ནེ་ཉལ་ལེར་བཞག་གོ ། ཆོས་ཉིད་ཆགས་པ་དང་བྲལ་བ་ཡིན་པས། སྐར་མདའ་འམ་སྐྱེས་པས་མདའ་༼༡༠༨༽འཕངས་པ་བཞིན་དུ་ཤེས་པ་རྒྱང་ཙེར་གཏད་ལ་བཞག་པ་ཡིན་ནོ། ། འཁོར་བ་ལས་གྲོལ་བར་ཙམ་ལས་སངས་རྒྱས་དོན་ལ་མེད་པས་གཡས་མེད་དུ་བཞག་པ་ཡིན་ནོ། ། དོན་མེད་དུ་བཞག་པ་ཡིན་ནོ། །
ཞིག་པོའི་ཚུལ་དུ་བཞག་པ་ཡིན་ནོ། ། དགའ་དང་མི་དགའི་གཟའ་གཏད་མེད་པའི་ཚུལ་དུ་བཞག་པ་ཡིན་ནོ། ། གླེན་ཐོམ་མེ་བཞག་པ་ཡིན་ནོ། ། ལར་བཞག་ཅེས་ཏེ་ཆེད་དུ་མི་རྟོག ། གདམས་ངག་གི་གནད་ཀྱིས་ཟིན་ན། གང་ལྟར་བཞག ། ཇི་ལྟར་བྱས་ཀྱང་ཡིན། ཡང་ནི་དོན་རྩ་བ་དང་བྲལ་བའི་གོ་བས་མ་ཟིན་ན་ཇི་ལྟར་བཞག་ཀྱང་མ་ཡིན་ནོ། ། འོན་ཀྱང་དེ་ལྟར་བསླབ་བོ། ། རིགས་ཀྱི་བུ་དེ་ལྟར་དུ་གོ་བར་གྱིས་ཤིག་གསུངས།
སྤྱོད་པའི་སྤྱད་ཐབས་ཇི་ལྟར་སྤྱད། ། ཞུས་པས། དོན་ལ་སྤྱོད་རྒྱུ་མི་དམིགས་ཏེ། ། རྐྱེན་སྣང་འཁོར་བའི་རང་སྤྱོད་ནི། ། རྟོག་མེད་ཕག་པ་བཞིན་དུ་སྤྱད། ། རྩིས་མེད་སྨྱོན་པ་བཞིན་དུ་སྤྱད། ། སྙེམས་བྱེད་རྟོག་པ་བྱུང་བ་ན། ། བྱིས་པ་མགོ་ཐུག་བྱེད་པ་བཞིན། ། སླར་ཡང་དེ་ཡི་ཐོག་ཏུ་སྐྱུར། ། རྐྱེན་སྣང་རྩལ་ཤར་ཅི་བྱུང་ཡང༌། །
རང་གྲོལ་དགོངས་པས་ཟིན་པར་སྤྱད། ། འདི་སྤྱད་ཁོ་ནའི་ཕྱོགས་མ་བཙལ། ། འདི་ཀ་ཡིན་གྱི་གདམས་ཁ་མེད། ། འོན་ཀྱང་འདི་ལ་སྤྲོས་པའི་གཏམ་མི་གཏད། ། སེམས་ལ་ས་ཟིན་མི་བདོག་པས། ། འཇིག་རྟེན་དགའ་བྲོད་བདུད་ཀྱིས་ཁྱེར། ། སྤྲོ་བ་སྐྱེད་པའི་ཆོས་གཏམ་བཏང༌། ། ཉམས་དང་སྦྱར་བའི་གླུ་ཆུང་བླང༌། ། ཅི་བྱ་སྙམ་པའི་སྐྱོ་བ་བསྐྱེད། ། ག་ན་འདུག་ཀྱང་འབོལ་ལེ་བ། །
ཡིད་ལ་མི་བྱེད་པ་ལ་གཞོག ། ཡི་མུག་པ་ཡི་སེམས་བཞིན་དུ། ། ང་ལ་ཅིས་ཀྱང་བྱ་རྒྱུ་མེད། ། ང་ལ་སུས་ཀྱང་དགོས་པ་མེད། ། ཆེད་དུ་བྱ་བ་ཀུན་བཞག་ནས། ། བག་ཆགས་ཀུན་ལས་གྲོལ་བར་འགྱུར། ། ཞེས་གསུངས་སོ། ། གཅོད་ཅེས་བྱ་བ་ཇི་ལྟ་བུ། ། ཞེས་ཞུས་པས། ཀྱེ་རིགས་ཀྱི་བུ།
ཐམས་ཅད་སེམས་སུ་གཅོད་པ་ཡིན། ། སེམས་ནི་སྙེམས་སུ་གཅོད་པ་ཡིན། ། སྙེམས་སུ་མ་འདུས་གང་ཡང་མེད། ། ༼༡༠༩༽སྙེམས་བྱེད་ཙམ་དུ་གོ་ཙམ་ན། ། དཔེར་ན་ཁང་སྟོང་རྐུན་མ་བཞིན། ། ངོ་ཤེས་ཙམ་གྱིས་ཟུངས་མ་ཐུབ། ། གོ་བ་ལོང་པར་བྱ་བ་ལས། ། ཆེད་དུ་དོན་ལ་སྤྱད་དུ་མེད། ། མི་ཕོད་བརྫི་བས་གཅོད་དུ་གསུངས། ། ཞེས་གསུངས་སོ། །
མི་ཕོད་བརྫི་བ་ལ་དོན་མཆིས་སམ། ཞེས་ཞུས་པས། སྐྱིད་ལ་འབྲལ་བར་མི་ཕོད་དང༌། ། སྡུག་ལ་སྤྱོད་པར་མི་ཕོད་དང༌། ། ལྷ་ལ་མི་ཕོད་མི་ཕོད་དང༌། ། འདྲེ་ལ་ལུས་སྐྱུར་མི་ཕོད་དང༌། ། རང་ཁྱིམ་སྤོང་བར་མི་ཕོད་དང༌། ། གཉན་ས་འགྲིམ་པར་མི་ཕོད་དང༌། ། ནད་དང་རིམས་ལ་སོགས་པ་ལ། ། མི་ཕོད་བཞིན་དུ་ཐོག་བརྫིས་ན། །
རོ་སྙོམས་སྤྱོད་པ་ཁྱད་པར་འཕགས། ། ཀུན་ཀྱང་ཡོན་ཏན་མཉམ་པར་འགྱུར། ། དགག་སྒྲུབ་རྟོག་པ་ཆུང་བར་འགྱུར། ། དགག་སྒྲུབ་མེད་པའི་དོན་རྟོགས་ན། ། བཏང་སྙོམས་ཆེན་པོའི་ངང་བཞག་གོ ། ཅེས་གསུངས་སོ། ། གཞན་ལ་བྱིན་བརླབ་ཇི་ལྟར་བགྱིད། ། ཅེས་ཞུས་པས། དང་པོ་ཕྱི་ཡི་བྱིན་རླབས་ནི། ། ཉམས་དབྱངས་གླུ་ཆུང་བླང་བ་དང༌། །
སྤྱོད་ལམ་བརླིང་བར་བྱས་པ་ཡིས། ། གཞན་མོས་སྐྱེས་ལ་བྱིན་རླབས་འབྱུང༌། ། ནང་གི་བྱིན་རླབས་བྱ་བ་ནི། ། འདྲེ་དང་ནད་པ་རང་གི་སེམས། ། གཉིས་མེད་གཅིག་གི་ངང་བཞག་པས། ། སྡུག་བསྔལ་ཞི་བའི་བྱིན་རླབས་འབྱུང༌། ། གསང་བའི་བྱིན་བརླབས་བྱ་བ་ནི། ། བྱིན་ནི་འགྱུར་བ་མེད་པ་ཡིན། ། རླབས་ནི་འགགས་མེད་ཤུགས་ལས་བྱུང༌། ། ཆོས་ཉིད་སྙེམས་དང་བྲལ་ནས་ནི། །
རྩོལ་བྲལ་ཆེན་པོའི་ངང་བཞག་ན། ། བྱིན་རླབས་འབད་པ་མེད་པར་འབྱུང༌། ། འབད་པ་དང་བཅས་བྱིན་རླབས་ནི། ། བྱིན་དང་མི་ལྡན་ནུས་པ་ཆུང༌། ། གཞན་དོན་བྱས་ཀྱང་སྒྲིབ་པ་འབྱུང༌། ། ཞེས་གསུངས་སོ། ། རང་ན་ཚ་བྱུང་ན་ཇི་ལྟར་བགྱི། ། ཞུས་པས། ལུས་པོ་གཏུབས་ལ་ཚོགས་སུ་འབུལ། ། རྣམ་རྟོག་ཆོས་ཉིད་གཏེར་དུ་སྦ། །
དེ་ཡང་ལན་གྲངས་མང་དུ་བྱ། ། སོས་ན་དགའ་བའི་སེམས་མི་བསྐྱེད། ། རྐྱེན་སྣང་ན་ཚ་ཅི་བྱུང་ཡང༌། ། རྩལ་སྦྱོང་རེ་རེ་ཤེས་པར་༼༡༡༠༽བྱ། ། རྐྱེན་བྱང་གྲོགས་སུ་མ་གོ་ན། ། ལྟ་བ་མཐོ་ཡང་དབྱིངས་གོལ་ཡིན། ། སེམས་སྟོང་ཙམ་ལ་རློམ་པ་དེ། ། དེ་ནི་གསང་བའི་བདུད་ཀྱིས་ཟིན། ། ཞེས་གསུངས་སོ། ། གདམས་ངག་འདེབས་པ་ལན་རེས་འོང་ངམ་མི་འོང་ཞུས་པས།
ལན་ཅིག་སྐལ་ལྡན་བློ་རྣོན་འགའ། ། སྔོན་གྱི་སྦྱངས་པའི་ལས་ཅན་ཡིན། ། དེ་མིན་ནན་ཏན་བྱ་བ་གཅེས། ། དམ་པའི་ཆགས་ཕྱིར་འབྲེང་བ་གཅེས། ། གདམས་ངག་ཁོང་དུ་ཆུད་པར་གྱིས། ། གོ་བ་གདིང་དུ་མ་ལོན་པར། ། ཚིག་ཉན་ཙམ་ལ་ཐག་མ་བཅད། ། དེ་ལྟར་དགོངས་ཤིག་རིགས་ཀྱི་བུ། ། གསུངས་མི་མིན་ཡེ་ཤེས་མཁའ་འགྲོ་མ། ། སངས་རྒྱས་བྱ་བ་ཇི་ལྟར་ལགས། །
དེ་རུ་འགྲོ་ལུགས་ཇི་ལྟར་འགྲོ། ། ཞེས་ཞུས་པས། སངས་རྒྱས་བྱ་བའི་ཡིན་ཚུལ་ནི། ། རྣམ་རྟོག་འཛིན་པ་ཀུན་སྤངས་ནས། ། སྐྱེ་མེད་རང་བཞིན་ཡེ་སངས་རྒྱས། ། སངས་རྒྱས་ཞེས་ནི་དེ་ལ་བཏགས། ། དེ་རུ་འགྲོ་ལུགས་བསྟན་པ་ནི། ། སངས་རྒྱས་བྱ་བའི་མཚོན་པ་ནི། ། འཁོར་བ་འཇིག་པའི་ཐབས་སུ་བསྟན། ། སངས་རྒྱས་སྐྱེ་མེད་བླ་དྭགས་ཡིན། །
སྔ་རབས་འདས་པ་རྣམས་ཀྱིས་ཀྱང༌། ། འཛིན་པ་རང་སར་གྲོལ་བ་ལས། ། སངས་རྒྱས་ས་ལ་ཕྱིན་པ་མེད། ། ད་ལྟར་བཞུགས་པ་རྣམས་ཀྱིས་ཀྱང༌། ། འཛིན་པ་རང་སར་གྲོལ་བ་ལས། ། སངས་རྒྱས་ས་ལ་འགྲོ་རྒྱུ་མེད། ། སླད་ནས་འབྱོན་པ་རྣམས་ཀྱིས་ཀྱང༌། ། སངས་རྒྱས་ས་ལ་འགྲོ་མ་མནོས། ། བྱིས་པའི་བློ་ཕྱིར་མ་འབྲེང་ཞིག ། སངས་རྒྱས་ཐོབ་ཕྱིར་མ་བྱེད་ཅིག །
སྐྱེ་མེད་དམིགས་པར་མ་བྱེད་ཅིང༌། ། འཁོར་བར་དོགས་པ་མ་བྱེད་ཅིག ། རྣམ་རྟོག་ཟུངས་སུ་མ་འཛིན་ཅིག ། མི་རྟོག་བསྒོམ་པར་མ་བྱེད་ཅིག ། ཡེ་ནས་སེམས་ཉིད་སྐྱེ་མེད་ལ། ། སྐྱེ་མེད་དོགས་པར་མ་བྱེད་ཅིག ། མི་སྐྱེ་རེ་བར་མ་བྱེད་ཅིག ། ཡེ་ནས་ཆོས་ཉིད་བྱར་མེད་ལ། ། རྩོལ་བས་ཉམས་སུ་མ་ལེན་ཞིག ། ཆོས་ཉིད་གདལ་པ་ཆེན་པོ་ལ། །
དམིགས་པས་བསྡུད་པར་མ་བྱེད་ཅིག ། འཁོར་འདས་གཉིས་སུ་༼༡༡༡༽མེད་པ་ལ། ། རེ་དོགས་བསམ་པ་མ་འཆའ་ཞིག ། འཁོར་བ་འཛིན་མེད་མྱང་འདས་ཡིན། ། མྱང་འདས་འདོད་པ་འཁོར་བ་ཡིན། ། མ་རེ་མ་དོགས་རིགས་ཀྱི་བུ། ། མ་སྒོམས་མ་འཛིན་རིགས་ཀྱི་བུ། ། མ་དགག་མ་སྤྱོད་རིགས་ཀྱི་བུ། ། མདོ་ལས་ཀྱང༌། སངས་རྒྱས་མེད་པས་སངས་རྒྱས་མིང་ཡང་མེད། །
བྱང་ཆུབ་སེམས་དཔའི་མིང་ཡང་མེད། ། ཅེས་གསུངས་སོ། ། ཡང་ཞུས་པ། མི་བལྟ་མི་བསྒོམ་མི་སྤྱོད་མི་བསྒྲུབ་བམ། ། ཞུས་པས། དོན་ལ་བལྟ་རུ་མ་མཆིས་པས། ། ལྟ་བྱེད་གྲོལ་བའི་སྐྱེས་བུ་དེ། ། མ་ནོར་ལྟ་བ་ཡིན་པར་གསུངས། ། དོན་ལ་བསྒོམ་ཡུལ་མ་མཆིས་པས། ། སྒོམ་བྱེད་གྲོལ་བའི་གང་ཟག་དེ། །
མ་ནོར་བསྒོམ་པ་ཡིན་པར་གསུངས། ། དོན་ལ་སྤྱོད་པའི་ཡུལ་མེད་པ། ། སྤྱོད་བྱེད་མཁན་པོ་གྲོལ་བ་དེ། ། མ་ནོར་སྤྱོད་པ་ཡིན་པར་གསུངས། ། ཕ་རོལ་ཕྱིན་པའི་འབྲས་བུ་ལ། ། བསྒྲུབ་རྒྱུ་རྡུལ་ཙམ་ཡོད་མིན་པས། ། སྒྲུབ་བྱེད་གྲོལ་བའི་གང་ཟག་དེ། ། མ་ནོར་འབྲས་བུ་ཡིན་པར་གསུངས། ། དེ་ལྟ་བུ་ཡི་དོན་རྙེད་ནས། ། རེ་དོགས་འཆིང་བས་འཆིང་མི་འགྱུར། །
འཁོར་བ་གྲོལ་བར་ཐེ་ཚོམ་མེད། ། དཔེར་ན་སོས་ཀའི་ཆབ་རོམ་བཞིན། ། བློ་སྣང་འཁོར་བའི་རང་བཞིན་ཡང༌། ། སྐད་ཅིག་ཙམ་གྱིས་གྲོལ་བར་འགྱུར། ། ཞེས་གསུངས་སོ། ། འོ་ན་སངས་རྒྱས་ལ་གཞན་དོན་ནམ་ཡོན་ཏན་མི་འབྱུང་ངམ། ཞུས་པས། རྟོག་དང་བཅས་པའི་གཞན་དོན་དེ། ། སེམས་ཀྱི་ནུས་པའི་སྟོབས་སུ་གསུངས། ། སངས་རྒྱས་སེམས་ཅན་དོན་བྱེད་པ། །
དཔེར་ན་ནོར་བུ་རིན་ཆེན་བཞིན། ། རྟོག་པ་མེད་བཞིན་གཞན་དོན་འབྱུང༌། ། རང་རྟོག་འཛིན་པ་མེད་པ་ལ། ། སངས་རྒྱས་ཡོན་ཏན་བསམ་མི་ཁྱབ། ། ད་ལྟ་སེམས་ཅན་བདེ་སྐྱིད་དང༌། ། དམ་པའི་ཆོས་ལ་སྤྱོད་པ་དང༌། ། གྲུབ་པ་ཐོབ་པའི་དངོས་གྲུབ་དང༌། ། རྟོགས་ལྡན་རྣམས་ཀྱི་ཉམས་མྱོང་དང༌། ། ལོ་ཏོག་ཆར་ཆུ་དུས་འབྱུང་དང༌། ། མདོར་ན་ལོངས་སྤྱོད་ཐམས་ཅད་ནི། །
སངས་རྒྱས་༼༡༡༢༽ཀུན་གྱི་ཡོན་ཏན་ཡིན། ། ཞེས་གསུངས་སོ། ། རང་ལ་སངས་རྒྱས་ཀྱི་བྱིན་རླབས་འབྱུང་བར་བགྱི་ན་ཇི་ལྟར་བགྱི། ཞུས་པས། སངས་རྒྱས་ཀུན་གྱིས་གསུངས་བཞིན་དུ། ། དོན་ཉམས་སུ་བླངས་ན་བྱིན་རླབས་འབྱུང༌། ། ཚིག་ལ་སྒྲོ་འདོགས་མ་སེམས་པར། ། དོན་ཉམས་སུ་ལོངས་ཤིག་རིགས་ཀྱི་བུ། ། དུས་གསུམ་སངས་རྒྱས་སྐུ་གཟུགས་ལ། ། མོས་པ་བྱས་ནས་དོན་འབྱུང་ན། །
དོན་ཉམས་སུ་བླངས་ན་ལྟ་ཅི་སྨོས། ། གསུང་མདོ་སྡེ་ཙམ་ལ་རྟགས་འབྱུང་ན། ། དོན་ཉམས་སུ་བླངས་ན་དེ་དང་མཚུངས། ། ཉམས་སུ་ལོངས་ཤིག་རིགས་ཀྱི་བུ། ། ཚིག་ལ་མཁས་པ་མཁས་པ་མིན། ། དོན་ལ་མཁས་ན་མཁས་པ་ཡིན། ། དོན་ལ་བསམ་ཞིང་རང་རིག་སྐྱེ། ། དོན་ནི་སྟོང་ཉིད་སྐྱེ་མེད་དབྱིངས། ། ཚིག་གིས་རང་ཉིད་མཚོན་པའི་ཐབས། ། དོན་ལ་ཞོག་ཅིག་རིགས་ཀྱི་བུ། །
ཉམས་སུ་ལོངས་ཤིག་རིགས་ཀྱི་བུ། ། ལམ་ལ་བགྲོད་རྒྱུ་མ་མཆིས་པས། ། གཞི་ལ་ཞོག་ཅིག་རིགས་ཀྱི་བུ། ། འབྲས་བུ་ཐོབ་རྒྱུ་མ་མཆིས་པས། ། རེ་བ་མ་བྱེད་རིགས་ཀྱི་བུ། ། འཁོར་བར་ལྟུང་རྒྱུ་མ་མཆིས་པས། ། དགོས་པར་མ་བྱེད་རིགས་ཀྱི་བུ། ། སྤྱོད་པ་སྤྱད་རྒྱུ་མ་མཆིས་པས། ། དུས་གསུམ་རྒྱུན་དུ་ལྷུག་པར་ཞོག ། དེ་ལྟར་རྩོལ་མེད་ངང་བཞག་ན། །
ཆོས་རྣམས་ཀུན་གྱི་རྩ་བ་ཆོད། ། ཉོན་མོངས་རྣམ་རྟོག་ངང་གིས་འགགས། ། བདུད་རྣམས་སྐྱེ་མེད་རང་སར་གྲོལ། ། འཁོར་བ་མྱང་འདས་གཉིས་སུ་མེད། ། གཅིག་ཏུ་གྱུར་པ་ཆོས་ཉིད་དབྱིངས། ། སངས་རྒྱས་ཐམས་ཅད་དགྱེས་པ་ན། ། བྱིན་རླབས་འབྱུང་གི་རིགས་ཀྱི་བུ། ། བརྒྱུད་པ་ཟུང་ཞིག་རིགས་ཀྱི་བུ། ། སྐལ་ལྡན་སྐྱོངས་ཤིག་རིགས་ཀྱི་བུ། ། ཞེས་གསུངས་སོ། །
བདུད་ཀྱི་གཅོད་ཡུལ་འདི་ཇི་ལྟར་ལགས། ། ཞེས་ཞུས་པས། ། བདུད་ཉིད་ཆོས་སྐུ་ཡིན་པས་ན། ། དེ་ཉིད་སེམས་སུ་ངོ་ཤེས་ཀྱིས། ། སེམས་ལ་བཅས་བཅོས་མ་བྱེད་པར། ། མ་བཅོས་པ་ལ་བཞག་པ་ནི། ། བདུད་ཀྱི་ཆོ་༼༡༡༣༽འཕྲུལ་ཅི་བྱུང་ཡང༌། ། སྐྱེ་མེད་ངང་ལ་སྤྱོད་ཅིང་སྤྱོད། ། བདུད་ཀྱི་གཅོད་ཡུལ་ཞེས་སུ་གསུངས། ། དོན་གྱི་མན་ངག་དེ་ཉིད་ཡིན། །
ཞེས་གསུངས་སོ། ། གཅོད་འདི་མི་གཞན་ལ་སྤེལ་ལམ་མི་སྤེལ། ། ཞུས་པས། ། ཁྱོད་ཀྱིས་སྤེལ་བས་མི་འཕེལ་གྱི། ། དད་ལྡན་སྐལ་པ་ལྡན་པ་རྣམས། ། དད་ཅིང་འདུག་ན་བསྟན་པར་མཛོད། ། རྐྱེན་གྱིས་དད་པའི་གང་ཟག་ལ། ། ཞལ་གྱི་གདམས་པ་ནན་ཆེར་ཐོབ། ། ནད་སོས་ཅི་འགྱུར་ཆ་མེད་པས། ། ཡིག་སྣ་སྦྱིན་པར་མི་འགྱུར་རོ། །
གང་ཟག་སྣོད་ལ་བརྟགས་པ་གཅེས། ། ནོར་གྱི་ཕྱི་རུ་བཀའ་དོགས་ཡིན། ། འོན་ཀྱང་ནོར་ལ་བརྟག་ཏུ་བཏུབས། ། འདི་ལ་ཆུད་གསོན་མི་བཏུབ་ན། ། ངེས་པར་སྐལ་ལྡན་ལས་ཅན་ཡིན། ། རྟོགས་པར་གྱིས་ལ་ཆོས་འབྲེལ་གྱིས། ། སྣོད་མི་ལྡན་ལ་བསྟན་མི་རུང༌། ། ཞེས་གསུངས་སོ། ། མ་གཅིག་མི་རྟག་འགྱུར་དུས་སུ། ། དགོངས་པ་ཇི་ལྟར་གཤེགས། །
ཞེས་ཞུས་པས། སྐྱེ་མེད་ངང་ལ་དགོངས་པ་མེད། ། འགག་མེད་ངང་ལ་གཤེགས་ཡུལ་མེད། ། འོན་ཀྱང་དམིགས་མེད་རང་གྲོལ་ནས། ། ལྷང་ངེ་ལྷན་ནེ་ལྷམ་མེ་བ། ། ཞེས་གསུངས་སོ། ། ཞུས་ལན་གྱི་གདམས་པ་ཡང་ཚོམས་ཉི་ཤུ་རྩ་ལྔ་པ་ཞེས་བྱ་བ་ཨི་ཏི། ། བདུད་ཀྱི་སྟོབས་རབ་ཏུ་འཇོམས་པ་ལ་ཕྱག་འཚལ་ལོ། ། ཨ་མ་ཇོ་མོའི་བདུད་ཀྱི་གཅོད་ཡུལ་འདི་ཧྲིལ་གྱིས་དྲིལ་ན་ཇི་ལྟར་བགྱི། ཞུས་པས།
གཅོད་ཡུལ་འདི་ལ་གཉིས་སུ་གསུངས། ། དེ་ཡང་དད་པ་ཅན་ངན་སོང་གི་གཡང་ལ་མི་བསྐྱུར་བ་དང༌། ཤེས་རབ་ཅན་འཁོར་བའི་སྒྲོག་ཏུ་མི་འཇུག་པའོ། ། དད་པ་ཅན་ཆོས་སྤྱོད་དུས་གདབ་མེད་པར་བྱ། ། རང་སེམས་གཡོ་སྒྱུ་མེད་པར་བྱེད། ། དམ་ཚིག་ངོ་ལྐོག་མེད་པར་བསྲུང་བས། འཁོར་བ་དང་ངན་སོང་ལས་ཐར་རོ། ། ཤེས་རབ་ཅན་འཇུག་སྒོ་ངན་པ་གྲུབ་མཐའི་སྒོར་མི་འཇུག ། རྣམ་རྟོག་ངན་པ་གྲལ་མི་སྒྲིག ། བསྒོམ་ཉམས་བདེ་གསལ་གསེར་གྱི་༼༡༡༤༽སྒྲོག་ཏུ་མི་གཞུགས།
ཤེས་རབ་ཅན་ཡིན་ན་འཇུག་སྒོ་མ་ནོར་བ་གཅོད་ཀྱི་སྒོར་ཞུགས་ནས། སྒོམ་དྲན་པ་མེད་ཅིང་ཡིད་ལ་བྱར་མེད་པ་ཉམས་སུ་ལེན་པའོ། ། གསུངས། ཉམས་སུ་ལེན་ན་ཇི་ལྟར་བགྱིད། ། ཞུས་པས། དང་པོ་ལྟ་བས་ཐག་བཅད་པ་དང༌། ། བར་དུ་སེམས་མཉམ་པར་བཞག་རག་པ་ལ་ཡིད་ཆེས་པས། ཐ་མར་ཆོས་ཐམས་ཅད་སེམས་སུ་འཁྱེར་ཤེས་པ་གཅིག་དགོས་གསུངས། འདིའི་དྲུང་ན་ཆོས་ཐམས་ཅད་གློར་འདུག་ཞུས་པས། བཤད་པས་འཆལ།
བསྒོམ་པས་གོལ། འདོད་པས་ཕུང་གསུངས། འོ་ན་ཇི་ལྟར་བསྒོམ་ཞུས་པས། ། གཉིས་འཛིན་གྱི་ཤེས་པ་དགའ་མི་དགའ་དང་བྲལ་བ་ལ་སེམས་སྙེམས་མེད་འགྱུར་མེད་དུ་བཞག་གསུངས། དམིགས་པ་གཅིག་ཞུས་པས། གཏད་སོ་མ་བྱས་པས་གོལ་ས་ཆོད། དམིགས་མེད་ཙམ་གྱིས་འཛིན་པ་གྲོལ། ང་ལ་གདམས་ངག་གཡས་མེད་ཅིག་ལས་མེད་གསུངས། ཉོན་མོངས་པ་སྐྱེས་ནས་གཉེན་པོ་ཇི་ཙུག་ཏུ་བཏང་ཞུས་པས། གསལ་ཆ་མ་འགག་སྟེ་འཛིན་ཆ་མ་གྲུབ།
བདུད་ཤར་ཙམ་ན་དགོས་པའི་གཅོད་ཀྱིས་སླེབ་པར་བྱ་གསུངས། ཆོས་འདི་ལ་ཚིག་བྲལ་གོ་དགོས་པར་འདུག་ཞུས་པས། གཅོད་ཡུལ་འདི་ཚིག་ཉུང་ལ་དོན་ཆེ་སློབ་པར་སླ་ལ་རྟོགས་པར་དཀའ། རྟོག་པའི་སྤྱོད་ཡུལ་མིན་གསུངས། གཉེན་པོ་ཐུབ་ཀྱང་སྣང་བ་འདི་ལ་འཁྲི་ཤིང་གདའ། ཞུས་པས། ལར་ཞེན་པ་རང་ལོག་ཅིག་ནང་ནས་འཆར་དགོས། ཞེན་པ་ནང་ནས་མ་ལོག་ན་ཆོས་ལས་སུ་ཆེ་སྟེ་གཅོད་བྱ་སྙམས་པ་རང་ཡང་བདུད་ཡིན་གསུངས། གཅོད་རང་ཇི་ལྟར་བགྱི་ཞུས་པས། ། གཅོད་ཀྱང་བྱའོ་བྱེད་དོ་སྙམ་པའི་རྟོག་པ་མེད་པར་དགའ་ལ་རེ་ཙམ་གཡས་མེད་དུ་བྱེད་པ་ཡིན་གསུངས།
གཅོད་ཡུལ་རྟོགས་ཚད་གང་ལགས། ཞུས་པས། སྙེམས་དང་བྲལ་བ་ཡིན་གསུངས། སྙེམས་དང་བྲལ་བའི་ཚད་གང་ལགས། ཞུས་པས། སྙེམས་དང་བྲལ་བའི་ཚད་ཉམ་ང་མེད་༼༡༡༥༽པ་ཡིན་གསུངས། ཉམས་སུ་མྱོང་པའི་རྟགས་ཇི་ལྟ་བུ་མཆི་ཞུས་པས། ཕྱི་སྣང་བ་ལ་ཞེན་པ་མེད་པ། ནང་སེམས་ཉིད་ལ་འཁྲི་བ་མེད་པ། གསང་བ་ཉོན་མོངས་ལ་དམིགས་པ་མེད་པ་ཡོང་གསུངས།
གཞི་སྟོང་པ་ཉིད་ལ་ཅི་འཁྲུལ་ཞུས་པས། སྟོང་པ་ཉིད་དུ་མ་ཤེས་པས་མ་རིག་པའི་འཛིན་པ་བྱུང༌། དེས་ཁམས་གསུམ་དུ་འཁོར་ཞིང་རྒྱུད་དྲུག་ཏུ་འཁྱམས་པ་ཡིན། ཆོས་ཉིད་ཀྱི་ངོ་བོ་ལ་ངོས་བཟུང་རྒྱུ་མེད། འཛིན་འཛིན་པོ་འདོད་འདོད་པོས་འཁྲུགས་པ་ཡིན་གསུང༌། ། འཛིན་མེད་དུ་རྟོགས་པ་ལ་སངས་རྒྱས་ཟེར་བ་ལགས་སམ་ཞུས་པས། སངས་རྒྱས་ལ་རང་བཞིན་གྱི་བདེ་བ་ཡོད་ལ། འཛིན་པའི་རྟོག་པ་མེད་པ་ཡིན། ། སེམས་ལ་ཅི་ཡང་མེད་བསམ་པར་ཞོག ། ང་སྒོམ་པ་མ་ཡིན་གསུང༌།
མ་བསམ་བྱ་བ་ཅི་ཙམ་གཅིག་ལ་ཟེར་ཞུས་པས། ཡིད་ལ་མི་བྱེད་པ་ལ་ཟེར་བ་ཡིན། རིག་པ་འདི་ལ་འཛིན་པ་མེད་པ་ལ་སངས་རྒྱས་ཟེར་བ་ཡིན་པས། སེམས་འདི་ཆུད་མ་གསོན་པར་སྒོམས་ཤིག་གསུང༌། རྣལ་འབྱོར་པ་བྱ་བ་ཅི་ལ་ཟེར་ཞུས་པས། རྟོག་པ་དང་བྲལ་པ་ལ་ཟེར་བ་ཡིན། བདག་ཏུ་འཛིན་པའི་འདུ་ཤེས་དང་བྲལ་ནས་ཞེན་པ་རང་ལོག་ཏུ་འགྲོ་དགོས། དེ་ལྟར་རྒྱུད་ལ་མ་སྐྱེས་ན་ཆོས་བྱེད་པ་སྐད་བྱས་ཀྱང་ཕན་མེད་གསུང༌། དང་པོའང་གཅིག་པུར་འོངས། ཐ་མའང་གཅིག་པུར་འགྲོ་བས་ད་ལྟ་ཡང་གཅིག་པུ་ལ་སློབ་དགོས་གསུང༌།
གཅོད་འདི་གོ་ནས་ཆོས་ཀུན་གཏན་ལ་ཕེབས་པར་འདུག་ཞུས་པས། ཆོས་སྤྱི་དང་མཐུན་གདམས་ངག་ཁྱད་པར་འཕགས། གཅོད་གོང་ཁལ་ཡིན་གསུངས། ཆོས་སྤྱི་དང་འབྲེལ་ཕྱིན་དེ་ཙམ་འོང་བ་ཅི་ལགས་ཞུས་པས། ། དོན་ལ་འཁྲུལ་པ་འཇིག་པ་ཡིན། ། རེ་བ་བཤིག་ན་ལྷ་དང་འབྲལ། ། དོགས་པ་བཤིགས་ན་འདྲེ་དང་འབྲལ། ། འཁྲུལ་པ་བཤིགས་ན་འདྲེ་དང་འབྲལ། ། གསུངས་སོ། ། ཞུས་ལེན་རྡོ་རྗེ་རོལ་པ་ཞེས་བྱ་བ་འདི་ནི་ཡོངས་སུ་རྫོགས་སོ།། །།
༼༡༡༦༽ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་བདུད་ཀྱི་གཅོད་ཡུལ་ལས་ཉིང་ཚོམ་བཞུགས། ། རྒྱལ་བ་ཀུན་གྱི་ཡུམ་ལ་ཕྱག་འཚལ་སྐྱབས་སུ་མཆི། ཤེས་རབ་ཀྱི་ཕ་རོལ་ཏུ་ཕྱིན་པའི་དགོངས་པ་འགྲོལ་བའི་སྤྲུལ་པའི་སྐུ་མ་ཇོ་མོ་ལབ་ཀྱི་སྒྲོལ་མས་གསུངས་པ་འདི་ལ་དོན་རྣམ་པ་ལྔ་སྟེ། སྔོན་དུ་འགྲོ་བའི་གདམས་ངག་དང༌། ། སེམས་ངོས་བཟུང་བའི་གདམས་ངག་དང༌། བྱིན་རླབས་ལུས་སེམས་ཕྲལ་བའི་གདམས་ངག་དང༌། ། སྒོམ་པ་གནས་ལུགས་ལ་བཞག་པ་དང༌། ལྟ་བ་བདུད་ཀྱི་སྤྱོད་ཡུལ་དུ་མ་ཤོར་བ་དང་ལྔའོ། ། དང་པོ་ལ་བཅུ་སྟེ། སྐྱབས་སུ་འགྲོ་བ་དང༌།
སེམས་བསྐྱེད་པ་དང༌། སྡོམ་པ་བཟུང་བ་དང༌། གསོལ་བ་གདབ་པ་དང༌། ཕྱག་འཚལ་བ་དང༌། མཆོད་པ་རྒྱ་ཆེན་པོ་འབུལ་བ་དང༌། ཁྱད་པར་གྱི་སྐྱབས་འགྲོ་སྨོན་ལམ་དང་བཅས་པ་དང༌། སྡིག་པ་བཤགས་པ་དང༌། རྗེས་སུ་ཡི་རང་བ་དང༌། དེ་དག་བླ་ན་མེད་པའི་བྱང་ཆུབ་ཏུ་བསྔོ་བའོ། ། གཉིས་པ་སེམས་ངོས་བཟུང་བ་ནི།
དེའང་ཚེ་ཆེ་འཁོར་བ་ཐོག་མ་མེད་པ་ནས། དུས་ད་ལྟ་ཡན་ཆད་དུ་ཁམས་གསུམ་དུ་འཁོར་ཞིང་རྒྱུད་དྲུག་ཏུ་འཁྱམས་པ་འདི་ཅི་ལས་བྱུང་ན། རང་གིས་རང་ངོ་མ་ཤེས། བླ་མའི་གདམས་ངག་གིས་མ་ཟིན། རང་བརྩོན་འགྲུས་ཀྱི་འབད་རྩོལ་ཆུང་བ་དང་གསུམ་ལས་བྱུང་བ་ཡིན་ནོ། ། ད་ཕན་ཆད་ཀྱང་ཤེས་རིག་ཡན་པར་བཏང་ནས་བླ་མའི་གདམས་ངག་ལ་ནན་ཏན་མ་བྱས་ན། འཁོར་བའི་སྡུག་བསྔལ་ཆེན་པོ་ལས་མི་ཐར་བས། རང་དད་པ་དང་ཤེས་བཞིན་གྱིས་ཟིན་པར་བྱས་ལ། དད་པ་དང་བརྩོན་འགྲུས་ཀྱིས་བསྐུལ་ནས། བཏང་སྙོམས་དང་ལེ་ལོའི་དབང་དུ་སྐད་ཅིག་ཀྱང་མི་གཏང་བར་བླ་མ་དམ་པའི་གདམས་ངག་དང༌།
རྒྱལ་བའི་ལུང་ཟབ་མོ་ཀུན་ཐོས་ཤིང་ཁོང་དུ་ཆུད་པར་བྱས་ནས་ཉམས་སུ་ལེན་དགོས། ཉམས་སུ་ལེན་པ་ལ་བྱང་ཆུབ་ཀྱི་༼༡༡༧༽སེམས་རིན་པོ་ཆེ་བསྒོམ་དགོས། དེ་ལ་དང་པོ་སེམས་ཇི་ལྟ་བུ་ཞིག་ཡིན་ངོས་ཟིན་དགོས། དེ་ལ་གཉིས་ཏེ། སེམས་ངོས་འཛིན་པ་དང༌། བཞག་ཐབས་བསྟན་པའོ། ། དེ་ལ་ངོས་བཟུང་བ་ནི། བྱང་ཆུབ་ཀྱི་སེམས་དེ་དང་པོ་རྒྱུ་ལས་མ་བྱུང༌། བར་དུ་རྐྱེན་གྱིས་མ་བསྐྱེད། ཐ་མ་སྐྱེ་འཇིག་དང་འཕོ་འགྱུར་མེད་དེ།
ངོ་བོ་ངོས་བཟུང་ཐམས་ཅད་དང་བྲལ་བ། མཚན་ཉིད་འདི་ཡིན་བསྟན་དུ་མེད་པ། རང་བཞིན་གསལ་ཞིང་གསལ་ལ་རྟོག་པ་མེད་པ་དོན་འདུས་མ་བྱས་པ། ། དེ་ཉིད་ཁོ་ན་ཡིན་པར་ཤེས་པར་བྱའོ། ། དེ་ཡང་ཡུམ་ཆེན་ལས། སེམས་ནི་འགྱུར་བ་མེད་ཅིང་རྣམ་པར་རྟོག་པ་མེད་པའོ། ། ཞེས་པ་དང༌། སེམས་ནི་སེམས་མ་མཆིས་པ་སྟེ། སེམས་ཀྱི་རང་བཞིན་ནི་འོད་གསལ་བའོ། ། ཞེས་སོ། །
གཉིས་པ་བཞག་ཐབས་བསྟན་པ་ལ་བདུན་ཏེ། མ་བཅོས་པར་བཞག་པ། མ་བསླད་པར། མ་བསྐྱུར་བར། མ་ཡེངས་པར། རང་ལུགས་སུ། རང་སོར། གཉུག་མར་བཞག་པའོ། ། དང་པོ་ནི། རིག་པ་བྱང་ཆུབ་ཀྱི་སེམས་ཡེ་ནས་གནས་པའི་དོན་ཆོས་ཉིད་ཀྱི་སྟེང་དུ་ཤེས་པ་རང་ལུགས་སུ་ལྷོད་ཀྱིས་གློད་ལ།
འབོལ་ལེ། ཤིག་གེ། སིང་ངེ༌། གསལ་ལེ། ཡེར་རེ། ཕྱོགས་མེད་དུ་གདལ་ལེ། རིག་མེད་དུ་ཁྱབ་བེ། སིང་ངེ༌། ཕྱལ་ལེ། དགའ་ཡལ་ལེ་རྣམ་པར་རྟོག་པ་གང་ལ་ཡང་སེམས་མ་ཤོར་བར་བདེ་སང་ངེ་བ་ལ་འཇོག་པ་ཡིན་ནོ། །
གཉིས་པ་རྣམ་རྟོག་གིས་མ་བསླད་པར་བཞག་པ་ནི། རང་གི་སེམས་མ་བཅོས་པའི་ངང་ལ་ཅི་ཡང་ཡིད་ལ་མི་བྱེད་པར་འཇོག་པ་ཡིན་ཏེ། དགའ་མི་དགའ་དང༌། བདེ་སྡུག་དང༌། ཚ་གྲང་དང༌། བཟའ་བཏུང་དང༌། དགྲ་གཉེན་དང༌། བདག་གཞན་དང༌། འདོད་ཡོན་གྱི་ཞེན་པ་དང༌། འཁོར་འདས་གང་ཡང་ཡིད་ལ་མི་བྱེད་པར་འཇོག་པ་ཡིན། །
དེ་ཡང་ཡུམ་ལས། གཟུགས་ཡིད་ལ་མི་བྱེད་པ་ལས་རྣམ་༼༡༡༨༽པ་ཐམས་ཅད་མཁྱེན་པ་ཉིད་ཀྱི་བར་དུ་ཡིད་ལ་མི་བྱེད་པས་འདོད་པའི་ཁམས་སུ་འདྲེ་བར་མི་འགྱུར། གཟུགས་ཀྱི་ཁམས་སུ་འདྲེ་བར་མི་འགྱུར། གཟུགས་མེད་པའི་ཁམས་སུ་འདྲེ་བར་མི་འགྱུར་རོ། ། ཞེས་སོ། ། གསུམ་པ་དམིགས་པས་མ་བསྒྱུར་པ་བཞག་པ་ནི། རང་གི་སེམས་གང་གིས་ཀྱང་མ་གཡོས་པར་སྙེམས་མེད་དུ་ཁྲེས་སེ་འཇོག་པ་ཡིན། དེ་ཡང་སེམས་ལ་སྒྲིབ་པ་མེད་པས་སྐྲག་པ་མེད་དེ། ཕྱིན་ཅི་ལོག་ལས་ཤིན་ཏུ་འདས་ནས་མྱ་ངན་ལས་འདས་པའི་མཐར་ཕྱིན་ཏོ། ། ཞེས་སོ། །
བཞི་པ་ཚོགས་དྲུག་གི་ཡུལ་ལ་མ་ཡེངས་པར་འཇོག་པ་ནི། སེམས་བསམ་དུ་མེད་པའི་ངང་ལ་རང་བཞིན་གྱིས་གསལ་བ། དངས་པ། བདེ་བ། ཡུལ་བཟང་ངན་གྱི་རྟོག་པ་གང་ལ་ཡང་མ་ཡེངས་པར། ནམ་མཁའ་ལྟ་བུའི་དོན་ལ་རྒྱུན་ཆད་མེད་པར་བཞག་གོ ། དེ་ཡང་ཡུམ་ལས། ཆོས་ཐམས་ཅད་ནི་ནམ་མཁའི་རྟེན་ཅན་ཏེ། དེ་དག་རྟེན་དེ་ལས་མི་འདའ་འོ། ། ཞེས་སོ། །
ལྔ་པ་རང་ལུགས་དེ་བཞིན་ཉིད་དུ་བཞག་བྱ་ནི། སེམས་ཀྱི་དྲན་པ་རྣམ་རྟོག་གང་ལ་ཡང་མ་ཤོར་བ་བདེ། སྟོང༌། གསལ་བའི་ངང་ལ་ཤེས་པ་རྟེན་མེད་དུ་འཇོག་པ་ཡིན་ནོ། ། དེ་ཡང་ཡུམ་ལས། ཤེས་རབ་ཀྱི་ཕ་རོལ་ཏུ་ཕྱིན་པ་མཉམ་པ་ཉིད་པས་ཆོས་ཐམས་ཅད་མཉམ་པ་ཉིད་དོ། ། ཞེས་སོ། ། དྲུག་པ་འདུ་ཤེས་མི་འཇུག་པར་རང་སོར་འཇུག་པ་ནི། སེམས་ཉིད་ཡེ་ནས་ཆོས་ཉིད་ཇི་བཞིན་པར་གནས་པའི་ངང་ལ་ཧྲིག་གེ་ཡེ་རེ་ཅི་ཡང་ཡིད་ལ་མི་དམིགས་པའི་དོན་ལ་འཇོག་པ་ཡིན་ནོ། ། བདུན་པ་གཉུག་མ་ཇི་བཞིན་པར་བཞག་པ་ནི།
ཆོས་ཉིད་ཡེ་ནས་གནས་པ་ཆོས་ཀྱི་དབྱིངས་དེ་ལ་བློ་གྱ་གྱུར་མེད་པས་ཁྱབ་བདལ་ཆེན་པོའི་ངང་ལ་རྩོལ་སྒྲུབ་མེད་པར་རང་ལུགས་སུ་ལྷན་ནེ་འཇོག་པ་ཡིན་ནོ། ། དེ་ཡང་སྡུད་པ་ལས། ། འདི་ནི་ནམ་མཁའི་ཁམས་དང་དབྱེར་མེད་བཅད་དུ་མེད། ། ཅེས་སོ། ། དེ་ལྟར་སེམས་ངོས་ཟིན་པའི་ངང་ལ་འཇོག་ཤེས་ན། ། ཡོན་ཏན་གྱི་རྩལ། ཉམས་༼༡༡༩༽དང་དྲོད་རྟགས་ལ་སོགས་པ་ཤུགས་ལ་འབྱུང་ངོ༌། ། གསུམ་པ་བྱིན་བརླབས་ལུས་སེམས་དང་ཕྲལ་བའི་གདམས་ངག་ནི། དང་པོ་སྐྱབས་འགྲོ་སེམས་བསྐྱེད། མཆོད་པ་རྒྱ་ཆེན་པོ་འབུལ།
བླ་མ་ལ་གསོལ་བ་གདབ། དེ་ནས་ཀག་གིས་ལངས་ལ། རྐང་པ་གཉིས་གཤིབ་སྟེ་ལག་པ་གཉིས་ཐལ་མོ་སྦྱར་ནས། ལུས་ཀྲིམ་གྱིས་བསྒྲིམ་ཏེ། ཤེས་པ་གཞན་དུ་ཡེངས་སུ་མི་གཞུག་པར། ལུས་སེམས་ལ་གཞིག་འབྲེལ་འདི་ལྟར་བཏང་སྟེ། ལུས་འདི་གཟུགས་ལྦུ་བ་ལྟ་བུ་ཚོར་བ་སྒྱུ་མ་ལྟ་བུ། འདུ་ཤེས་ཆུ་ཟླ་ལྟ་བུ། འདུ་བྱེད་སྨིག་སྒྱུ་ལྟ་བུ། རྣམ་པར་ཤེས་པ་ཆུ་ཤིང་ལྟ་བུ།
མི་རྟག་པ། སྡུག་བསྔལ་བ། མི་གཙང་བ། ཆུ་སེར་རྣག་ཁྲག་གི་རྐྱལ་པ། རུས་པའི་དུམ་བུ། རྩ་དང་ཆུ་རྒྱུས་ཀྱི་དྲྭ་བ་ལྟ་བུ་ལ་སོགས་པ་མི་རྟག་འགྱུར་བའི་མཚན་ཉིད་མ་གཏོགས་པ་ལས། བརྟན་ཞིང་ཐེར་ཟུག་པ། ཡིད་བརྟན་དུ་རུང་བ་གང་ཡང་མི་འདུག ། སེམས་ནི་རང་བཞིན་གྱིས་མྱ་ངན་ལས་འདས་པའི་ཆོས་ཉིད་འོད་གསལ་བར་འདུག་པས། ། ལུས་སེམས་ཕྲལ་ལ་སྐྱེ་བ་མེད་པའི་ངང་དུ་བཞག་དགོས་སྙམ་དུ་བསམ་ལ།
རང་གི་སེམས་འདི་རྐང་མཐིལ་གཉིས་སུ་ཐིག་ལེ་ལ་ཧྲིལ་བསྡུས་ལ། དེ་ནས་མས་ཡར་ཧྲིལ་ལི་ལི་དྲངས་ལ། ལྟེ་བར་དར་གཅིག་བཟུང༌། དེ་ནས་སྙིང་གར་དྲངས། ། དེ་ནས་ལྕེ་སྟེང་དུ་དྲངས་ལ་དར་གཅིག་བཟུང༌། དེ་ནས་སྤྱི་བོ་ཚངས་པའི་བུ་ག་ཕྱེ་བའི་ནང་ན་ཡར་རླུང་སེམས་འདྲེས་པ་དེ། མདའ་རྒྱངས་གང་ཙམ་དུ་རྒྱང་འཕགས་ལ་ནམ་མཁའི་མཐོངས་སུ་ཕྱལ་གྱིས་བཏང༌། ཞེན་མེད་དུ་བཏང༌། ཡན་པར་ཐོང༌། ལྷུག་པར་ཐོང༌།
རང་དགར་ཁྱབ་བདལ་དུ་སྟོང་སང༌། རིག་པ་ཐོད་རྒལ་རྟེན་མེད་དུ་ཐོང༌། འབྲེལ་མེད་དུ་ཐོང༌། ཤེས་པ་བདེ་ཕྲིལ་ཕྲིལ་བཤིག ། དགའ་ཡལ་ཡལ། བག་དྲོ་འུར་འུར། ནམ་མཁའ་དང་ཤེས་པ་ཀྲུག་༼༡༢༠༽འདྲེས་པའི་ངང་ལ་རིག་པ་སྟོང་སང་ངེ༌། ཤེས་པ་གསལ་སེང་ངེ་བཞག་གོ ། དེ་ལྟར་བཞག་པས་རིག་པ་ཟིན་པའི་རྟགས་སུ། འཕར་བ་དང༌།
འདར་བ་དང༌། དངང་པ་དང༌། རྒོད་པ་དང༌། འཕྱོང་བ་དང༌། འདྲོག་པ་དང༌། ། སྐད་སྣ་ཚོགས་འདོན་ཞིང་བླ་མའི་དྲུང་དུ་ཅི་མཉེས་འབྱུང་སྟེ་ཉམས་སྐྱེས་པའོ། ། ཉམས་སྐྱེས་ན་སྤྱོད་ལམ་རྣམ་བཞི་གང་ལ་ཡང་དེ་ཉིད་ངང་ལ་རྒྱུན་དུ་འཇོག་པ་ཡིན་ནོ། ། དེ་ཉིད་ཆོས་ཉིད་དུ་ཐག་ཆོད་པ་ལྟ་བའོ། ། དེའི་ངང་ལ་མ་ཡེངས་པ་བསྒོམ་པའོ། ། དེའི་ངང་ལས་ཐམས་ཅད་ཆོས་ཉིད་དུ་འཁྱེར་ཤེས་པ་སྤྱོད་པའོ། །
ཆོས་ཐམས་ཅད་གཅིག་ཏུ་རྟོགས་ཤིང་མཉམ་པར་གྱུར་པ་འབྲས་བུའོ། ། དེ་ལྟར་ལུས་ལ་ན་ཚ་དང་སྡུག་བསྔལ་ཆགས་སེམས་གང་བྱུང་ཡང་དེ་ལྟར་ལམ་དུ་འཁྱེར་ཤེས་པར་བྱའོ། ། བཞི་པ་སྒོམ་པ་གནས་ལུགས་ལ་བཞག་པ་ནི། དང་པོ་བླ་མའི་གདམས་ངག་ཐོབ་ཅིང་བྱིན་རླབས་ཞུགས་པར་བྱས་ནས། བསྒོམ་པའི་གནས་ནི། དུར་ཁྲོད་དམ། ནགས་ཚལ་ཆེན་པོའམ། འཆད་གསེབ་བམ། ཤིང་གཅིག་གམ། རེ་རུལ་ལམ།
ལྷ་ཁང་རྙིང་པའམ། མཚོ་དབུས་སམ། གངས་སམ། ལྷ་འདྲེ་ཆེ་བའི་སར་ཕྱིན་ནས། བསྒོམ་པ་ནི། ཤེས་པ་སྔར་གྱི་བསྒྲིམ་པ་དེ་ལྷོད་ཀྱིས་གློད་ལ། ཅོག་གིས་བཞག་གོ ། དེ་ཡང་མ་ཇོ་མོའི་ཞལ་ནས། ཀྲིམ་གྱིས་བསྒྲིམ་ལ་ལྷོད་ཀྱིས་གློད། ཤིགས་ཀྱིས་བཤིགས་ལ་ཕྱལ་གྱིས་ཐོང༌།
ལྷུགས་ཀྱིས་ཀླུག་ལ་ཅོག་གིས་ཞོག ། བསྒོམ་པའི་བཞག་ས་དེ་ན་ཡོད། ། ཅེས་གསུངས་པས། ལུས་ལ་ལུས་སུ་མི་བཟུང་བར་སོག་ཕོན་ཐག་པ་ཆད་པ་ལྟར། འབོལ་ལེ། ཤིག་གེ ། རེ་དོགས་མེད་པར་བཞག ། སེམས་རང་ལུགས་སུ་ཉམ་ང་དང་བག་ཚ་བ་མེད་པར་བཞག་གོ ། ཚོགས་དྲུག་གི་ངང་ལ་ཇི་ལྟར་སྣང་ཡང་སྙེམ་མེད་རྟོག་པ་མེད་པར་བཞག་གོ ། ཡིད་༼༡༢༡༽གཉིས་ཐེ་ཚོམ་མེད་པར་བཞག །
ཤེས་པ་བདེ་ལྷན་ནེ། གསལ་སིང་ངེ་འཇོག་པ་ཡིན་ནོ། ། དེ་ལྟར་བཞག་པའི་བྱིན་རླབས་ཀྱིས། ལྷ་འདྲེ་གདུག་པ་ཅན་མ་བཟོད་པར་ཆོ་འཕྲུལ་སྣ་ཚོགས་འབྱུང་སྟེ། དེ་ལྟར་བྱུང་ན་སེམས་ཟིན་ནས་བྱིན་བརླབས་ཡོད་པའི་རྟགས་ཡིན་ནོ། ། གལ་ཏེ་ཆོ་འཕྲུལ་བྱུང་བ་ལ། ། འདར་ཡེད་བྱུང་ན་སེམས་ཡེངས་བའི་རྟགས་ཡིན་པས། དེ་མ་ཐག་ཏུ་ལུས་ལྷ་འདྲེ་ལ་ལྟོས་པ་མེད་པར་བྱིན་ལ། ། སེམས་ལྷོད་ཀྱིས་ལྷོད་ལ། ཨ་མ་རྩིར་ཤེས་པ་རྒྱ་བསྐྱེད་ལ་བཞག་གོ །
ཉམ་ང་བག་ཚ་མེད་པར་བཞག ། སྙེམས་དང་རྟོག་པ་མེད་པར་བཞག ། རེ་བ་དང་དོགས་པ་མེད་པར་བཞག་གོ ། ཡང་ན་སེམས་ངོས་འཛིན་གྱི་བཞག་ཐབས་བདུན་ཤེས་པར་བྱས་ལ་བཞག་གོ ། དེ་ལྟར་བཞག་པས་ཉམས་དགའ་ཡལ། སེམས་བདེ་ལྷོད། ། བག་དྲོ་འུར། ཤེས་པ་བདེ་སིང༌། བློ་བདེ་འབོལ་གྱིས་འགྲོའོ། ། ངེས་པའི་ཤེས་པ་ལྷག་གིས་སྐྱེའོ། །
དེ་ཙམ་ན་བདུད་ཆོས་ཉིད་དུ་ཆོད། ། རྣམ་རྟོག་ཡེ་ཤེས་སུ་འཆར། དུག་ལྔ་སྨན་དུ་འགྱུར། ལྟས་ངན་གཡང་དུ་ལེན་པ་ཞེས་བྱའོ། ། ཡང་བསྒོམ་པའི་དུས་སུ་ཉམ་ང་དང་བག་ཚ་མེད་པར་ཆོས་ཉིད་ཀྱི་ངང་ལ་བཞག་པར། ལྷ་འདྲེའི་ཐུག་ཆོམ་དང༌། འུར་སྒྲ་དང༌། རྡེགས་པ་དང༌། འཐེན་པ་དང༌། སྡིགས་པ་དང༌། །
སྐད་སྣ་ཚོགས་འདོན་པ་དང༌། གཟུགས་སྣ་ཚོགས་སྟོན་པ་དང༌། རི་བསྙིལ་བ་དང༌། དེ་ལྟར་ཆོ་འཕྲུལ་སྣ་ཚོགས་སྟོན་པ་འོང་སྟེ། དེ་ཙ་ན་ཆོ་འཕྲུལ་སྣ་ཚོགས་ཇི་ལྟར་སྣང་ཡང་སེམས་ཉིད་རང་སྣང་དུ་ཤེས་པར་བྱའོ། ། དེ་ཉིད་དགེ་སྦྱོར་གྱི་བསྐུལ་འདེབས་པ་ཡིན་པས། ལུས་ལ་ལུས་སུ་མི་བཟུང༌། ལྷ་ལ་ལྷར་མི་བཟུང༌། ཆོ་འཕྲུལ་ལ་ཆོ་འཕྲུལ་དུ་མི་བཟུང༌། དོན་ཆོས་ཉིད་ལ་ཤེས་པ་གཏད་ལ་ཉམ་ང་བ་དང་བག་ཚ་མེད་པ།
སྙེམས་དང་རྟོག་པ་མེད་པར་སེམས་རང་ལུགས་སུ་ཤིག་༼༡༢༢༽བཤིགས་ལ། བློ་བདེ་འབོལ་ལེ། ཤིག་གེ ། ས་ལེ། སིང་ངེ་བ་ལས་ཡིད་རྟེན་མེད། འབྲེལ་མེད། སྤྱོད་ལམ་གཡས་མེད་དེས་མེད་དུ་ལྷོད་དེ་བཞག་གོ ། དེ་ལྟར་བཞག་པས་ཉམས་དང་རྟོགས་པ་ལྷན་ཅིག་སྐྱེས་པའི་རྟགས་སུ། བློ་བདེ་འབོལ། ཤེས་པ་བདེ་ཕྲིལ།
ཉམས་དགའ་ཡལ། ལུས་སེམས་བདེ་སེང༌། བག་དྲོ་འུར་སོང་སྟེ། བྲོ་རྡུང་སྙིང་འདོད། གླུ་ལེན་སྙིང་འདོད། དཀྱུ་མེད་དཀྱུ་སྙིང་འདོད། སྔར་མ་བྱས་པའི་སྤྱོད་པ་བྱེད་སྙིང་འདོད། སྔར་འགྲོ་བར་མ་འདོད་པའི་ལྷ་འདྲེ་འོར་ཆེ་སར་འགྲོ་སྙིང་འདོད་པ་བྱུང་ན། ཤེས་པ་མི་འགེགས་པར་ཤུགས་འབྱུང་ལ་གཏོང་བ་ཡིན་ནོ། ། རྗེས་ལ་རྣལ་དུ་ལྷན་གྱིས་ཕབ་ལ།
ལྷོད་ཀྱིས་ཀློད་ལ་མ་ཡེངས་པར་གོང་བཞིན་འཇོག་པ་ཡིན་ནོ། དེ་ཙམ་ན་འདྲེ་ལྷར་ཆོད་པ་མངོན་ནོ། ། ཡང་རང་གི་སྙིང་འབྱིན་པ་དང༌། ཁྱོད་ཀྱི་ཆོས་དང་བསྒོམ་འདི་ཚུག་མིན་ཟེར་བ་དང༌། ཁྱོད་དུས་འདི་ཙ་ན་འཆི་ཟེར་བ་དང༌། དེ་ལ་སོགས་པ་མི་སྙན་པ་སྣ་ཚོགས་བྱུང་ཡང་བདེན་སྙམ་པར་མི་བྱ་བར་ཤེས་པ་འབོལ་ལེ་ཤིག་གེ་བཏང་ལ། ཨ་མ་རྩིར། བློ་རྒྱར་བསྐྱེད་ལ་བཞག་གོ ། ཉམ་ང་དང་བག་ཚ་མེད་ཅིང་སྙེམས་དང་རྟོག་པ་མེད་པར་བཞག་གོ ། ལོག་ལྟ་ཡང་དག་ཏུ་ཆོད་པའི་དུས་སོ། །
ཡང་རྨི་ལམ་དུ་ཆོ་འཕྲུལ་སྣ་ཚོགས་སྟོན་པ་འོང་སྟེ། བྲག་གཡང་གི་ཁ་ནས་རྦབ་ལ་འདྲིལ་ལ་ཁད་པ་དང༌། གཅོང་རོང་དང༌། ནགས་འདབ་དང༌། མཚོར་ཆུང་པ་དང༌། ཆུ་ཆེན་པོ་དང༌། མེ་ལྕེ་ཆེན་པོ་དང༌། རླུང་ནག་འཚུབ་མ་དང༌། རི་ཉིལ་བ་དང༌། རྦབ་མང་པོ་དང༌།
དོང་དུ་བཅུག་པ་དང༌། ཤྭ་འུད་ཀྱིས་ཁྱེར་བ་ལ་སོགས་པ་ཆོ་འཕྲུལ་སྣ་ཚོགས་པའོ། ། ཡང་མི་མང་པོས་དེད་པ་དང༌། མཚོན་ཐོགས་པས་གསོད་པ་དང༌། གཅན་ཟན་མང་པོས་རྨུགས་པ་དང༌། བྱོལ་སོང་མང་པོས་བརྡུང་བ་དང༌། རི་དྭགས་ཀྱི་ཚོགས་མང་པོ་དང༌། བྱ་དང༌། ཤ་སྦྲང་དང༌། ཉ་དང༌།
སྦལ་ལྕོངས་དང༌། ༼༡༢༣༽སྡོམ་དང༌། རྩང་པ་དང༌། རྟ་དང༌། བ་ལང་ལ་སོགས་པས་ལུས་ལ་གནོད་པ་བསྐྱལ་བ་རྨི་ནས། རྨི་ལམ་བཟང་ངན་ཅི་ཡང་འོང་བས་གང་ལའང་རྙོག་པར་མི་བཟུང་སེམས་ཀྱི་འཁྲུལ་སྣང༌། སྒོམ་གྱི་བསྐུལ་མར་ཤེས་པར་བྱས་ལ། ཉམ་ང་བ་དང་བག་ཚ་བ་མེད་པར་ཆོས་ཉིད་ཀྱི་ངང་དུ་སྙེམ་མེད་རྟོག་མེད་དུ་ཅི་ཡང་དྲན་པས་མ་བཟུང་བར་ལྷོད་ཀྱིས་གློད་ལ་བཞག ། རྨི་ལམ་བཟང་ངན་ཅི་བྱུང་ཡང༌། རང་གི་སེམས་ཀྱི་ཆོ་འཕྲུལ།
བག་ཆགས་ཀྱི་གཟུགས་བརྙན་ཡིན། ཡང་དག་པར་གང་ཡང་གྲུབ་པ་མེད་པས་ཇི་ལྟར་ཡང་སེམས་རྟོག་མེད་ཀྱི་ངང་དུ་ཆོ་འཕྲུལ་རང་ཞི་རང་དག་རང་གྲོལ་དུ་བློའི་སྙེམས་ཤིགས་ཀྱིས་བཤེགས་ལ་རིག་པ་སྟོང་གསལ་དུ་བཞག་གོ ། དེས་སེམས་བདེ་ལྷན། ཤེས་པ་དགའ་ཡལ། བག་དྲོ་འུར་འགྲོ། དེ་ལྟར་རིག་པ་ནམ་མཁའ་དག་པའི་དཀྱིལ་བཞིན་སྟོང་སངས་ཀྱིས་སོང་བའི་དུས་སུ། སྣང་བ་འཛིན་མེད་དུ་འཆར་བ་ཡིན་ནོ། ། རྨི་ལམ་གྱི་རྟོག་པ་ཆོས་ཉིད་དུ་འཆར་བའོ། ། ཡང་སྙིང་མི་དགའ་བ་དང༌། འགྲོ་འདོད་པ་དང༌། །
ཚིག་པ་ཟ་བ་དང༌། རྣལ་མར་སྡོད་སྙིང་མི་འདོད་པ་དང༌། དགེ་སྦྱོར་བྱེད་སྙིང་མི་འདོད་པ་དང༌། སེམས་རྟོག་པ་དུ་མ་ལ་འཕྲོ་ཞིང་རང་ལུགས་སུ་མི་གནས་པ་བྱུང་ན། ཤེས་པ་ཡེངས། སེམས་ལ་བདུད་ཞུགས་པ་ཡིན་པས། དེ་ཟློག་པ་ནི། ། སེམས་ཉིད་རང་ཡིན་པས་བདུད་ལོག་ན་གྲུབ་པ་མེད་པར་ཤེས་པར་བྱས་ལ། སེམས་གནས་ལུགས་ཀྱི་ངང་ལ་ཤེས་པ་རང་ལུགས་སུ་ལྷན་གྱིས་བཞག ། དེ་ལྟར་བཞག་པས་སེམས་རྟོག་མེད་མཉམ་པ་ཉིད་ཀྱི་ངང་དུ་རང་གྲོལ་སོང་ནས་ཤེས་པ་བདེ་སེང༌།
བག་དྲོ་འུར། ཉམས་དགའ་ཡལ་འགྲོ། ། དེའི་དུས་སུ་རྣམ་རྟོག་ཡེ་ཤེས་སུ་འཆར་བའོ། ། རང་གི་ཡིད་ལ་འདོད་ཡོན་གྱི་སྣང་བ་དགའ་མི་དགའ་དང༌། ལེགས་ཉེས་དང༌། བསྟོད་སྨད་དང༌། བཟང་ངན་དང༌། ཡིན་མིན་དང༌། བདེ་༼༡༢༤༽སྡུག་དང༌། དགྲ་གཉེན་དང༌།
ནོར་རྫས་དང༌། བདག་གཞན་དང༌། རེ་དོགས་དང༌། གཙང་རྨེ་དང༌། ཉམ་ང་བག་ཚ་ཇི་བྱུང་ཡང་ཐམས་ཅད་རང་གི་སེམས་སུ་ཤེས་པར་བྱས་ལ། སེམས་རྟེན་མེད་རང་གྲོལ་ཆེན་པོའི་ངང་དུ་ཅོག་བཞག་པས་ཐམས་ཅད་དབྱེར་མེད་དུ་ཁྲོལ་གྱིས་འགྲོ། དེ་ཙམ་ན་གཉིས་སྣང་ཐམས་ཅད་གཉིས་མེད་དུ་ཆོད་པ་འོང༌། ཡང་གོང་བཞིན་བསྒོམས་པས་ཡི་དམ་ལྷས་ལུང་སྟོན་པ་དང༌། ལྷ་དང་ལྷ་མའི་ཚོགས་ཀྱིས་མཆོད་པ་འབུལ་བ་དང༌། འདོད་ཡོན་གྱི་རྣམ་པ་ལེགས་པ་ཐམས་ཅད་སྟོན་པ་དང༌།
དངོས་དང་རྨི་ལམ་དུ་ཡིད་དུ་འོང་བ་ཐམས་ཅད་སྟོན་པ་དང༌། ཉམས་དང་དྲོད་རྟགས་སྣ་ཚོགས་སུ་སྟོན་པ་བྱུང་ཡང་དགའ་བའི་སེམས་མི་བྱ་བར་ཐམས་ཅད་ཆོས་ཉིད་ཀྱི་རོལ་བར་ཤེས་པར་བྱ། ། ཉམས་སུ་ལེན་པ་ལ་ཡོན་ཏན་གྱི་སྐུལ་འདེབས་ཙམ་དུ་ཤེས་པར་བྱས་ལ། ཆོས་ཉིད་གསལ་བ་ཆེན་པོར་བློ་རྒྱ་བསྐྱེད་ནས། རིག་པ་སྟོང་གསལ་གྱི་ངང་དུ་སེམས་མ་གཡོས་པར་སལ་ལེ་སིང་ངེ་བཞག་གོ ། དེས་ཉམས་ལ་བོག་ཐོན་ནས་བདེ་སྟོང་གི་ངང་ལ་རིག་པ་རྩ་བྲལ་དུ་གནས་པ་དང༌། དེ་ཙ་ན་དགའ་བྲོད་ཀྱི་བདུད་སྐྱེ་མེད་དུ་ཆོད་པའོ། ། ཡང་རིགས་དྲུག་གི་སྣང་བ་སྣ་ཚོགས་ལ་མཐོ་རིས་གསུམ་བདེ་སྡུག་གི་ཆོ་འཕྲུལ་སྣ་ཚོགས་པ་དང༌། ངན་སོང་གསུམ་གྱི་དུཿཁའི་ཆོ་འཕྲུལ་སྣ་ཚོགས་སུ་སྣང་བའི་ཚེ་ཐམས་ཅད་རང་གི་སེམས་ཀྱི་ཆོ་འཕྲུལ་དུ་ཤེས་པར་བྱས་ལ། ཡེ་གདོད་མ་ནས་མ་བྱུང༌།
མ་སྐྱེས་པའི་སྙིང་པོ་རང་བཞིན་གྱིས་འོད་གསལ་བར་ཤེས་པར་བྱས་ལ། ཉམ་ང་དང༌། བག་ཚ་དང༌། སྙེམས་དང༌། རྟོག་པ་མེད་པར་སེམས་རང་ལུགས་སུ་རྣལ་མའི་སྟེང་དུ་བཞག་པས། ། ཤེས་པ་བདེ་སྟོང་གསལ་བའི་རང་བཞིན་དུ་གནས་པའི་ཚེ་ཉོན་མོངས་པའི་བདུད་རང་གྲོལ་དུ་ཆོད་དོ། ། དེ་ཡང་ཡུམ་ཆེན་ལས། རིགས་ཀྱི་བུའམ་རིགས་ཀྱི་བུ་མོ་གང་ཞིག་གིས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་འཛིན་པ་དང༌། འཆང་པ་དང༌། ཀློག་༼༡༢༥༽པ་དང༌།
ཀུན་ཆུབ་པར་བྱེད་པ་དང༌། ཚུལ་བཞིན་དུ་ཡིད་ལ་བྱེད་པ་དེ་ནི། དམ་གྲོག་ན་འདུག་གམ། གཡང་ས་དང༌། བྱ་སྐྱིབས་དང༌། གཅོང་རོང་དུ་འདུག་ཀྱང་རུང་སྟེ། བདུད་ཀྱི་ཕྱོགས་ལ་ཉམ་ང་བ་དང་བག་ཚ་བ་མེད་དོ། ། དེ་ཅིའི་ཕྱིར་ཞེ་ན། སྙེམས་མེད་པའི་ཕྱིར་རོ། ཞེས་པ་དང༌།
ཡང་ཕྱི་སྟོང་པ་ཉིད་མི་དམིགས་པའི་ཚུལ་དུ་བསྒོམ་པར་བྱའོ། ། ཞེས་སོ། ། དེ་ལྟར་སྣང་བ་མ་འགག་པའི་ཆ་ནས་བདེ་སྡུག་དང་ཆོ་འཕྲུལ་ཅི་བྱུང་བ་ཐམས་ཅད་ལ། ཉམ་ང་བ་དང་བག་ཚ་བ་མེད་པར་བསྒོམ་པ་གནས་ལུགས་ལ་བཞག་ནས་ཉམས་སུ་བླངས་པས། སྣང་བ་ཐམས་ཅད་ཆོས་ཉིད་ཀྱི་གྲོགས་དང་རྩལ་དུ་འཆར་བའོ། ། གལ་ཏེ་བསྒོམས་པས་སྐྱོན་བྱུང་ན། སྒོམ་གྱི་སྐྱོན་བྱིང་རྒོད་གཉིས་ཡིན་ཏེ། དེའང་བྱིང་བ་ནི། འབྱུང་བའི་བྱིང་རྟགས། བར་ཆད་ཀྱི་བྱིང་རྟགས་སོ།
དེ་ལ་འབྱུང་པའི་བྱིང་རྟགས། ལུས་ལྕི་ལ་ཤེས་པ་མི་གསལ་ན་སའི་བྱིང་རྟགས་ཡིན། ཤེས་པ་མི་གསལ་ལ་གྲང་ཤུམ་བྱེད་ན་ཆུའི་བྱིང་རྟགས་ཡིན། ཤེས་པ་མི་གསལ་ལ་རྔམ་ཞིང་འགྲོ་འདོད་ན་རླུང་གི་བྱིང་རྟགས་ཡིན། སེམས་ཉོག་ལ་མ་གོ་ན། དྲོད་ཆེ་རྡུལ་བྱུང་ན་མེ་ཡི་བྱིང་རྟགས་ཡིན། དེ་ལྟར་འབྱུང་བ་བཞི་གང་གིས་བྱིང་ཡང༌། ཀོག་གིས་ལངས་ལ། ལུས་བསྲང༌། རྐང་པ་གཤིབ།
ལག་པ་སྤྱི་བོར་ཐལ་མོ་སྦྱར་ཏེ། ཕྱི་ལུས་ཀྱི་འབྱུང་བ་བཞི་ནང་གི་འབྱུང་བ་བཞི་ལ་བསྟིམ། ཕྱི་ནང་གི་འབྱུང་བ་བཞི་གཉིས་སུ་མེད་པར་བསྟིམ། སེམས་ནམ་མཁའ་ལ་ཕྱད་ཀྱིས་བཏང་ལ། ཤེས་པ་རྟེན་མེད་རིག་པ་ཡུལ་མེད། རྟོག་མེད་རང་གསལ་ཆེན་པོའི་ཀློང་དུ་གསལ་སིང་ངེ་བཞག་པས་བྱིང་བ་སངས་ཀྱིས་འགྲོ་བ་ཡིན། དེ་ཡང་ཡུམ་ལས། ས་ནི་ཆུ་ལ་མེད་ཅིང་མི་དམིགས་སོ། ། ས་ནི་གཟུགས་ཀྱི་ནང་ན་མེད་ཅིང་མི་དམིགས་སོ། ། ས་ནི་གཟུགས་ཀྱི་བར་ན་མེད་ཅིང་མི་དམིགས་སོ། །
ཞེས་པ་དང༌། ཡང༌། ཆོས་ཉིད་ནི་སེམས་ལ་གནས་སོ། ། ༼༡༢༦༽ནམ་མཁའ་ནི་ཅི་ལ་ཡང་མི་གནས་སོ། ། སེམས་ཉིད་ནི་ནམ་མཁའ་ལ་གནས་སོ། ། ཞེས་པ་དང༌། ནམ་མཁའ་རྣམ་པར་བསྒོམ་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པའོ། ། ཞེས་སོ། ། དེ་ལྟར་བྱིང་བ་ལས་བསལ་ནས་ཤེས་པ་རང་ལུགས་སུ་ཕབ་ལ་ལྷན་གྱིས་བཞག་གོ ། གཉིས་པ་ཡི་དྭགས་ཀྱི་བྱིངས་རྟགས་ནི། །
གཉིད་ཆེ། ཤེས་པ་ཉོག ། ཡང་ན་སྙིང་མི་དགའ་སེམས་རང་བཞིན་དུ་མི་གནས། དབུགས་རྔམས་པ་འབྱུང་ངོ༌། ། དེ་ལ་བླ་མ་ལ་གསོལ་བ་གདབ། སྐྱབས་སུ་འགྲོ་བ་བྱ། ལུས་དང༌། ནད་དང༌། རྟོག་པ་ཐམས་ཅད་འདྲེ་ལ་བྱིན་ལ། ཡ་ང་བའི་སར་ལུས་གཅེར་བུར་ཕྱུང་སྟེ་མཆོང་རྒྱུག་བྱ།
ལུས་གཅུ། སྨྱེད། བསྐུམ། ཟློག་སྤྱོད་དྲན་ཚད་བྱས་པའི་རྗེས་ལ་ལུས་སེམས་དད་དལ་བྱས་པས་ཤེས་པ་ལྷན་གྱིས་འགྲོ། དེ་ནི་བྱིང་བ་བཅོས་པའོ། ། བསྒོམ་སྐྱོན་གཉིས་པ་རྒོད་པ་ནི། སེམས་རང་ལུགས་སུ་མི་གནས་པར་ཤེས་པ་འཕྲོར་འོང༌། དེ་ལ་གཉེན་པོ་ཤེས་བཞིན་གྱི་བྱ་ར་བཏང་སྟེ། འཕྲོ་བའི་མཁན་པོ་ལ་བལྟས་པས། མཁན་པོ་རང་གི་སེམས་སུ་འདུག་པ་རང་གིས་ངོས་ཟིན་པ་དང༌།
ཏུར་གྱིས་དྲན་པ་ཐམས་ཅད་ཕྱལ་གྱིས་བཏང༌། ལྷུག་གིས་ཀླུགས་ལ་ཅོག་གིས་བཞག ། ཤེས་པ་ཁ་ནང་དུ་བལྟས་ལ། ཡིད་དྲན་མེད་ཀྱི་ངང་ལ་ལྷན་གྱིས་བཞག ། དེས་མ་ཞི་ན་ཇི་ཙམ་འབྲོ་ནུས་པ་ལྟ་སྟེ། ཕྱི་ནང་ཐམས་ཅད་ལ་འཕྲོར་གཞུག་གོ ། དེ་ལྟར་བཏང་བས་སླར་འགྲོ་ས་མ་རྙེད་པར་ཤེས་པ་ལྷན་གྱིས་འགྲོ་བ་ཡིན་ནོ། བྱིང་རྒོད་གཉིས་སྐྱོན་གང་ཆེ་ན་བྱིང་བ་སྐྱོན་ཆེ། ཅིའི་ཕྱིར་ན། བྱིང་བ་གཏི་མུག་ཤས་ཆེ།
རྒོད་པ་ཡེ་ཤེས་ཤས་ཆེ་བས་སོ། ། དེས་ན་གནས་ལུགས་ངོ་སྤྲོད་ཀྱི་སྟེང་དུ་ལྷན་གྱིས་བཞག་པའི་ཆེ་བས་སྐྱོན་ཐམས་ཅད་ཡོན་ཏན་དུ་ཆོད་པའོ། ། གལ་ཏེ་ཡུལ་ལ་ཤེས་པ་འཕྲོ་བ་ཐམས་ཅད་རྒོད་པའི་ཆ་ཡིན་པས། དྲན་པས་འཛིན་པ་གལ་ཆེ་བས། སེམས་སྤྲོས་པ་མེད་༼༡༢༧༽པའི་ངང་དུ་གནས་པར་བྱའོ། ། དེ་ཡང་གཟུགས་སྟོང་པའོ་ཞེས་པའམ་མི་སྟོང་ངོ་ཞེས་སྤྱོད་པ་ནི་བྱང་ཆུབ་སེམས་དཔའི་སྤྲོས་པའོ། ། ཞེས་སོ། ། དེ་ནས་གནས་ལུགས་སྤྲོས་པ་མེད་པའི་དོན་ལ་ཡེངས་མེད་དུ་ཉམས་སུ་བླང་ངོ༌། ། ལར་འགལ་རྐྱེན་གང་བྱུང་བའི་དུས་སུ། ཆོས་ཐམས་ཅད་རང་གི་ལུས་ལ་བསྡུ།
ལུས་སེམས་ལ་བསྡུ། སེམས་ཆོས་ཀྱི་དབྱིངས་སུ་བཏང་བ་ནི་གདམས་ངག་ཡིན་ནོ། ། དེ་ལྟར་ཆོས་ཀྱི་དབྱིངས་ལས་མ་གཡོས་པའི་ངང་ལ་བཞག་པས། རིག་པ་ཟིན་ནས་བདེ་ལྷན་གྱིས་འགྲོ། ། ཉམས་མྱོང་ཐུན་མོང་མ་ཡིན་པ་སྐྱེའོ། དེ་ནི་སྡུག་བསྔལ་བདེ་བར་ཆོད་པའོ། ། དེ་ལྟར་བདུད་ཐམས་ཅད་ཆོས་ཉིད་དུ་བཅད་ཅིང་བསྒོམས་པས། ། དྲོད་རྣམ་པ་གསུམ་འབྱུང་སྟེ། སྦྱོར་བ་ཕྱིའི་དྲོད་ལུས་ཡོད་དུ་མི་ཚོར་བ་དང་ན་ཚ་དང་བྲལ་པ་འབྱུང༌། མཚན་མ་ནང་གི་དྲོད་དབུགས་ཕྱི་ནང་དུ་རྒྱུ་བ་མི་ཚོར་བ་དང་རྣམ་རྟོག་མི་སྐྱེ་བར་འགྱུར།
གསང་བ་བྱང་ཆུབ་སེམས་ཀྱི་དྲོད་སེམས་ཉིད་དེ་བཞིན་ཉིད་དེ་བཞིན་ཉིད་ཀྱི་ངང་དུ་ལྷན་ནེ་སོང་ནས་བདེ་བ་ཆེན་པོ་རྒྱུན་ཆད་མེད་པར་སྐྱེའོ། ། དེ་ནས་གསལ་སྟོང་གི་དོན་ཕྱིན་ཅི་མ་ལོག་པ་རྒྱུད་ལ་སྐྱེས་ནས། རྣམ་པ་ཐམས་ཅད་མཁྱེན་པ་ཉིད་ཀྱི་འབྲས་བུ་ཐོབ་པ་ལ་ཚེགས་མེད་པའོ། ། དེ་ལྟར་ཉམས་སུ་བླངས་པས་བར་དོ་ངང་གིས་འབྱོངས་ཏེ། དེ་ཡང་རང་བཞིན་གནས་པའི་བར་དོ་ད་ལྟ་ཡིན་པས། དུས་འདི་ཉིད་དུ་གོམས་པར་བྱས་ནས། བདུད་ཀྱི་བར་ཆད་ཐམས་ཅད་ཉམས་ལེན་གྱི་བསྐུལ་མའམ། ། ཆོས་ཉིད་ཀྱི་གྲོགས་སུ་ཤེས་ཏེ། རྒྱུན་ཆད་མེད་པར་ཉམས་སུ་བླངས་པས། སེམས་ལ་རྟོག་པ་བཟང་ངན་གང་ཡང་མེད་པར་ཆོས་ཉིད་ཀྱི་ངང་ལས་མི་གཡོ་བར་འདུག་ཙམ་ན་ད་ལྟའི་བར་དེ་འབྱོངས་པ་ཡིན་ནོ། །
དོན་དེ་ལྟར་ཉམས་སུ་བླངས་ཙ་ན། ། དེས་རྨི་ལམ་གྱི་དུས་ན་རྨི་ལམ་ཆོས་ཉིད་དུ་ཤེས་ནས། གཉིད་སད་པ་མ་ཚོར་བ་ཆོས་ཉིད་སྤྲོས་བྲལ་གྱི་ངང་ལ་གསལ་༼༡༢༨༽སིང་ངེ་བ་འདུག་ན་རྨི་ལམ་གྱི་བར་དོ་འབྱོང་བ་ཡིན་ནོ། ། དེ་ལྟར་གོམས་པས་འགྲོ་མཐུད་ནས་ཉམས་སུ་བླངས་པས་འཆི་ཁའི་དུས་སུ་ནད་དམ་པོས་ཟིན་ནས་ལངས་འདུག་མི་ཤེས། སྣང་བ་ནི་མ་ནུབ། འཆི་བར་ནི་ཤེས་ཙམ་ན་ཆོད་དགོས་པ་ཡིན་པས། ཉམས་ཀྱི་སྟེང་ནས་ལྕོགས་ན་དངོས་སུ་བྱ། མ་ལྕོགས་ན་ཡིད་ཀྱིས་སྐྱབས་འགྲོ་སེམས་བསྐྱེད་བྱ། གསོལ་བ་བཏབ་ལ་ལུས་མཆོད་པར་འབུལ། ། སེམས་ཆོས་ཉིད་ཀྱི་ངང་ནས་ཆགས་མེད་ཞེན་མེད་དུ།
ཉམ་ང་བག་ཚ་དང༌། ཐེ་ཚོམ་ཡིད་གཉིས་མེད་པར། སྒོམ་ལ་ཉམས་མྱོང༌། ཆོས་ཉིད་རང་ལུགས་ཀྱི་ངང་ལ་བློ་མ་ཡེངས་པར་བཞག ། གང་ལ་ཡང་སྙེམས་དང་ཆགས་ཞེན་མེད་པར་ཆོས་ཉིད་མི་འགྱུར་བའི་ངང་ལ་བློ་ལྷན་ནེ་གནས་པ་ལ་དབུགས་ཆད་ན་འཆི་ཁའི་བར་དོ་འབྱོངས་པ་ཡིན་ནོ། ། དེ་ནས་དབུགས་ཆད་མ་ཐག་ཏུ་རང་བཞིན་གྱི་གནས་ལུགས་ཀྱི་དོན་སྐྱེ་བ་མེད་པའི་ངོ་བོ། ། སེམས་ཅན་ཐམས་ཅད་ལ་འཆར་བ་དེ་ངོས་ཟིན་ནས་ཆོས་ཉིད་ཀྱི་ངང་ལ་གནས། དེ་ལ་བརྟན་པ་ཐོབ་ཙམ་ན། རང་བཞིན་སྐྱེ་འགགས་མེད་པའི་དབྱིངས་ནམ་མཁའ་ལྟ་བུའི་ངང་ལ་སེམས་རང་ས་ཟིན་པར་བྱའོ། ། དེའི་ངང་ནས་གཟུགས་སྐུ་གཉིས་ཀྱིས་གང་ལ་གང་འདུལ་དུ་དོན་མཛད་པའོ། །
དེས་ན་སྲིད་པའི་བར་དོ་འབྱོངས་པ་ཡིན་ཏེ། མངལ་གྱི་གྲོང་ཁྱེར་རྒྱུན་ཆད། འཁོར་བ་ཆོས་ཉིད་དུ་ལ་ཟློས་པའོ། ། དེ་ལ་མིང་བཏགས་ན། ངལ་སོས། ཆད་པ་བཏང༌། དབུགས་ཕྱིན། བྱ་བ་བྱས། བྱེད་པ་བྱས། ཟག་པ་ཟད།
ཁུར་བོར། ། རང་གཞན་གྱི་དོན་རྗེས་སུ་ཐོབ། ། ཨར་ཧན་ཞེས་བྱའོ། ། དེ་རྣམས་བསྒོམ་པ་གནས་ལུགས་ལ་བཞག་པའི་གདམས་པའོ། ། ལྔ་པ་ལྟ་བ་བདུད་ཀྱི་སྤྱོད་ཡུལ་དུ་མ་ཤོར་བའི་གདམས་པ་ལ་གཉིས་ཏེ། བདུད་ངོས་བཟུང་བ་དང༌། བདུད་ཆོས་ཉིད་དུ་བཅད་ནས་ལམ་དུ་ཁྱེར་བའོ། ། དང་པོ་ལ་གཉིས་ཏེ། རྩ་བའི་༼༡༢༩༽བདུད་དང༌། ཡན་ལག་གི་བདུད་དང༌། །
རྩ་བའི་བདུད་ལ་བཞི། ཕུང་པོ་དང༌། ལྷའི་བུ་དང༌། ཉོན་མོངས་པ་དང༌། འཆི་བདག་གི་བདུད་དོ། ། ཡན་ལག་གི་བདུད་ལ་བཅོ་བརྒྱད་ཡོད་དེ། བྱང་ཆུབ་བསྒྲུབ་པ་ལ་མངོན་ཞེན་གྱི་བདུད། ། བར་ཆད་བཏང་བ་ལ་ཆོ་འཕྲུལ་གྱི་བདུད། ཐོགས་བཅས་དངོས་ཀྱི་བདུད། ། ཐོགས་མེད་ཡིད་ཀྱི་བདུད།
ཡོན་ཏན་གཡེང་བའི་བདུད། ཉམས་མྱོང་རློམས་སེམས་ཀྱི་བདུད། རིག་པ་ཁུ་འཕྲིག་གི་བདུད། རྣམ་རྟོག་ཕྲ་བའི་བདུད། ང་རྒྱལ་རློམས་སེམས་ཀྱི་བདུད། ཕྲག་དོག་གཞན་སྨོད་ཀྱི་བདུད། ཤེས་པ་བྱིང་རྒོད་ཀྱི་བདུད། བཏང་སྙོམས་ལེ་ལོའི་བདུད། ཞེ་སྡང་ཁོང་ཁྲོའི་བདུད། འདོད་ཆགས་ལོག་འཚོའི་བདུད།
ཤེས་པ་གཡམ་ཁྱེར་གྱི་བདུད། ཡི་མུག་གཉའ་གཅོག་གི་བདུད། ཁོལ་ཙེ་ཨ་འཐས་ཀྱི་བདུད། ཁ་གཏོགས་འབྱུང་པོའི་བདུད་དོ། ། གཉིས་པ་བདུད་དེ་དག་ཆོས་ཉིད་ཀྱིས་ལམ་དུ་འཁྱེར་བ་ནི། དབང་པོ་རབ་ཀྱིས་བདུད་གང་བྱུང་ཉམ་ང་བག་ཚ་མེད་པར་རྟོག་མེད་མཉམ་པའི་ངང་ལ་བཞག་གོ ། འབྲིང་གིས་ཚོར་བ་པོས་བཙལ་ཏེ། བདུད་རང་གི་སེམས་སུ་ཤེས། སེམས་རང་བཞིན་སྐྱེ་བ་མེད་པ་དེ་ཉིད་ཀྱི་ངང་དུ་བཞག་གོ ། དབང་པོ་ཐ་མས།
ལུས་ལ་གནོད་པའི་བགེགས་ལ་ལིང་གིས་བྱིན་ལ། སེམས་དྲན་མེད་ཀྱི་ངང་ལ་ཡིད་ལ་བྱར་མེད་པར་བཞག་གོ ། དེ་ཡང་ལུས་ལ་ལུས་སུ་མི་བཟུང༌། ནད་ལ་ནད་དུ་མི་བཟུང༌། འདྲེ་ལ་འདྲེར་མི་བཟུང༌། བར་གཅོད་ཐམས་ཅད་ཆོས་ཉིད་ཀྱི་ངང་དུ་ཕྱལ་གྱིས་བཏང༌། ཅོག་གིས་གཞོག ། ཤིགས་ཀྱིས་བཤིག ། འབོལ་གྱིས་གཞོག ། ལྷོད་ཀྱིས་གློད།
ལྷུགས་ཀྱིས་ཀླུག ། སྟོང་སང་ངེ། བདེ་འབོལ་ལེ། གསལ་སིང་ངེ། ཅི་ཡང་ཡིད་ལ་བྱར་མེད་པའི་ངང་ལ་བཞག་གོ ། དེ་ཡང་སྡུད་པ་ལས། ཤེས་རབ་ལྡན་པས་མཉམ་ཉིད་གནས་པར་ཤེས་པར་བྱ། ཞེས་སོ། ། དེས་ན་སེམས་ཉིད་མཉམ་པ་ཉིད་ཀྱི་དོན་༼༡༣༠༽ལ་མ་ཡེངས་པར་གནས་པར་བྱའོ། ། དེ་ལྟར་གནས་ལུགས་ཀྱི་དོན་ལ་མ་ཡེངས་པར་བྱས་པས་བྱིན་རླབས་ཀྱི་རྩལ་དང་ནུས་པ་འབྱུང་སྟེ།
ནད་པ་ལྟ་བུ་ལ་བྱིན་རླབས་བྱེད་ན། འདྲེ་དང་ནད་པ་མི་དམིགས་པར་བསྒོམས་ལ། གང་ན་སར་ཕྱག་གིས་བྱབས། ཕུ་བཏབ། མཆིལ་མ་གདབ། ནད་ཐམས་ཅད་སྟོང་པར་བསམ་ལ། གང་ལ་ཡང་མ་གྲུབ་ཅིང་དངོས་པོ་མེད་པའི་ངང་ལ་སེམས་བཞག་ལ། སྐྱབས་འགྲོ་བྱ། གསོལ་བ་གདབ། གནས་ལུགས་ཀྱི་ངང་ཚུལ་དུ་ཤེས་པར་བྱའོ། །
དེ་ལྟར་བདུད་ཆོས་ཉིད་ཀྱི་ངང་དུ་བཅད་ནས་ལམ་དུ་ཁྱེར་བ་ལ། ལྟ་བ་བདུད་ཀྱི་སྤྱོད་ཡུལ་དུ་མ་ཤོར་བར་དོན་ཆོས་ཉིད་ཀྱི་སྤྱོད་ཡུལ་དུ་གྱུར་པ་ཡིན་ནོ། ། ཤེས་རབ་ཀྱི་ཕ་རོལ་ཏུ་ཕྱིན་པ་བདུད་ཀྱི་གཅོད་ཡུལ་ལས། ཉིང་ཚོམས་ཆོས་ཀྱི་རྩ་བ་ཞེས་བྱ་བ། བཀའ་ཤེས་རབ་ཀྱི་ཕ་རོལ་ཕྱིན་པས་དགོངས་པ་གྲོལ་བ་སྤྲུལ་པའི་སྐུ་ཇོ་མོ་ལབ་ཀྱི་སྒྲོན་མས་གསུངས་པ་རྫོགས་སོ།། །། ༈ ཐུན་མོང་གི་ལེ་ལག་བརྒྱད་པ་བཞུགས་སོ། ། བླ་མ་དམ་པ་རྣམས་ལ་ཕྱག་འཚལ་ལོ། ། སྐྱབས་སུ་འགྲོ་དང་མཆོད་པ་རྒྱ་ཆེན་དང༌། ། བེམ་རིག་བྲལ་དང་གདམས་ངག་གདབ་པ་དང༌། ། དམ་པའི་ཞལ་གྱི་བདུད་རྩི་འདི། །
སེམས་ཅན་རྣམས་ལ་ཕན་པ་སྲིད། ། འོན་ཀྱང་སྐལ་ལྡན་སྤྱོད་ཡུལ་ཡིན། ། སྐལ་དམན་རྣམས་ལ་བསྡིགས་མོར་ཆེ། ། དང་པོར་བླ་མ་མཉེས་བྱེད་ཅིང༌། ། དམ་ཚིག་སྲུང་ཞིང་སྒྲུབ་བརྩོན་ལ། ། ཐོག་བབ་གདམས་ངག་བསྟན་པར་བྱ། ། བདུད་ལ་རྣམ་པ་གཉིས་སུ་འབྱེད། ། ཐོགས་བཅས་བདུད་དང་ཐོགས་མེད་བདུད། ། འོན་ཀྱང་སྙེམས་བྱེད་བདུད་ལས་མེད། ། སྣང་དང་དེ་ནི་སྟོང་པ་ལ། །
ཡིད་ཀྱི་སྙེམས་བྱེད་མ་ཞུགས་ན། ། བདུད་རྣམས་མ་ལུས་སེམས་སུ་བཅད། ། སེམས་ནི་སྐྱེ་མེད་དབྱིངས་སུ་ཡལ། ། བདུད་རྣམས་ཐམས་ཅད་སེམས་ལས་བྱུང༌། ། སེམས་ནི་ངོ་བོ་མ་གྲུབ་པ། ། སྣང་དང་སྲིད་དང་ལྷ་དང་འདྲེ། ༼༡༣༡༽ངོ་བོ་མ་གྲུབ་རང་སར་གྲོལ། ། སེམས་ཀྱི་ངོ་བོ་དེར་རྟོགས་ན། ། ཐོག་ཏུ་སྐྱུར་བ་མན་ངག་ཡིན། ། བླ་མའི་ཞལ་ལས་ཤེས་པར་བྱ། །
སྣང་དང་དེ་ནི་སྟོང་པ་ལ། ། ཤེས་པ་འཁྲིས་མེད་ཡན་པར་བྱེད། ། ཐད་ཀར་མ་བསྒོམ་སེམས་མ་འཛིན། ། དབང་པོ་རྒྱ་ཡན་ལྷུག་པར་བཞག ། རང་ལ་རང་ཆས་ཡིན་པ་ལ། ། རང་ངོ་ཤེས་པས་སྣང་སྲིད་རང༌། ། དཔེར་ན་སྨིག་རྒྱུ་ཆུར་མཐོང་བ། ། ཐོག་ཏུ་ཕྱིན་པས་ཆུ་མེད་བཞིན། ། ལྷ་དང་ཀླུ་དང་ཉམས་གྲིབ་སོགས། ། དེ་ཐོག་བསྐྱུར་བས་ཡོད་མི་སྲིད། །
ཅི་ཕྱིར་རང་གི་སེམས་ཡིན་པས། ། དེ་ན་སྙེམ་མེད་ལྷུག་པར་ཞོག ། ཆོས་ཀྱིས་ཆོས་འཚོལ་ག་ལ་རྙེད། ། ཇི་སྟེ་འཚོལ་མཁན་དངོས་མ་གྲུབ། ། ཨེ་མ་ཧོ། རང་ལས་བྱུང་བའི་ཆོས་རྣམས་ལ། ། ཆགས་དང་འཛིན་པ་ངོ་མཚར་ཆེ། ། རང་ལ་གྲུབ་པས་ཀུན་མ་གྲུབ། ། བདག་སྣང་བར་དུ་ཀུན་ཀྱང་སྣང༌། ། སྣ་ཚོགས་བཀག་པས་མི་ཁེགས་སོ། །
དཔེར་ན་རྨི་ལམ་ཡུལ་བཞིན་ནོ། ། སད་པའི་དུས་ན་མི་སྣང་བཞིན། ། སྙེམས་དང་བྲལ་བས་གཉིད་སད་འདྲ། ། མ་རིག་པ་དང་གྲུབ་མཐའི་བློ། ། རང་ལ་བཞག་ནས་གཞན་དུ་ཚོལ། ། རང་སེམས་འདྲེ་རུ་བཟུང་ནས་ནི། ། རང་ལ་རང་འཇིགས་རང་སྡུག་པས། ། སེམས་ལ་ཡུལ་དུ་བཏགས་དེ་འཁྲུལ། ། རང་སར་བཞག་པས་གྲོལ་བར་ངེས། ། མ་བཅོས་བཞག་པ་དེ་བཞིན་ཉིད་ཀྱི་ལེ་ལག་སྟེ་དང་པོའོ། །
ཡུམ་སྲས་གཉིས་ལ་གདམས་པ་ཞུས། ། ཞུས་ནས་བདུད་ལ་ཐོགས་རྫིས་བྱས། ། བདུད་དང་ལྷ་གཉིས་གཞི་གཅིག་པས། ། མཆོད་དང་སྤོང་བ་ག་ལ་སྲིད། ། མི་སྲིད་པ་ཡི་ཆོས་འདི་ཡང༌། ། མི་ཤེས་པ་ཡི་རང་ངོ་ཤེས། ། སེམས་ཅན་སེམས་ལ་སངས་རྒྱས་ཐུགས། ། མི་སྲིད་སྙམ་པ་ཡེ་སྲིད་དེ། ། ད་ལྟ་ཉིད་དུ་གཏན་ལ་དབབ། ། ནག་པོ་དང་ནི་སོལ་བ་གཉིས། །
གཅིག་ཡིན་ཐ་༼༡༣༢༽དད་མ་ཡིན་ནོ། ། དེ་ལྟར་རིག་པའི་རྣལ་འབྱོར་པ། ། སངས་རྒྱས་སེམས་ཅན་དེ་དང་མཚུངས། ། སྙེམས་མེད་ཆོས་སྐུ་རྒྱ་མཚོ་འདྲ། ། སྙེམས་ནི་དེ་ཡི་རླབས་བཞིན་ན། ། དེ་ལྟར་རིག་པའི་རྣལ་འབྱོར་པས། ། སྙེམས་དང་སྙེམས་བྱེད་ཐ་མི་དད། ། བརྒྱད་ཁྲི་བཞི་སྟོང་ཆོས་རྣམས་ཀྱང༌། ། སེམས་ཀྱི་བཀྲ་ལག་བགྱི་བ་ལས། ། བློ་ཡི་ཁྱད་ཀྱིས་ཟབ་མི་ཟབ། །
འབྱུང་བ་ཐེག་པ་རིམ་དགུའོ། ། དགུ་རུ་ཕྱེ་ཡང་སེམས་ཡིན་པས། ། སེམས་ལས་མ་གཏོགས་ཆོས་མེད་པས། ། ཆོས་ནི་བློ་ཡི་བསམ་དེ་ཡིན། ། ཆོས་ལ་སངས་རྒྱས་རེ་ན་འཆིངས། ། ཅི་སྟེ་ཡེ་སངས་རྒྱས་ཕྱིར་རོ། ། དཔེར་ན་ཕྱིན་ཟིན་ལམ་མི་དགོས། ། སེམས་ཉིད་གདོད་ནས་དག་པ་ལ། ། སྟོང་དང་ཞི་གནས་བསྒོམ་མི་དགོས། ། ཞི་ནི་ཡེ་ནས་རང་བཞིན་ཞི། །
སྟོང་ནི་སྟོང་པས་སྟོང་མི་བསྒོམ། ། སྣང་དང་སྟོང་དུ་འཛིན་པ་ཡི། ། ཕུར་པ་བཏོན་པས་དབྱིངས་སུ་སླེབ། ། མེ་ཡིས་མེ་སོད་མི་སྲིད་པས། ། རྟོག་པ་གཉེན་པོས་མ་གཞོམ་པར། ། བཞག་པས་གྲོལ་བར་ཐེ་ཚོམ་མེད། ། དཔེར་ན་རྔ་མའི་མདུད་པ་བཞིན། ། ངེས་པར་སྣང་བ་དངོས་ཡོད་ན། ། ཤེ་བ་སྣང་ལོག་མི་སྲིད་དོ། ། ངེས་པར་སེམས་འདི་ཡོད་བདེན་ན། །
བདེ་གཤེགས་ཀུན་དང་རང་རང་གིས། ། ཅི་སྟེ་མཐོང་བར་རིགས་པ་ལ། ། སེམས་ཀྱི་རང་བཞིན་འདི་འདྲ་ཞེས། ། སངས་རྒྱས་མཐོང་བར་མི་སྲིད་དོ། ། དཔེར་ན་རི་བོང་རྭ་བཞིན་ནོ། ། བཏགས་པ་ཙམ་ལ་ཆགས་པས་འཆིང༌། ། སྔར་ཡང་བཅིངས་པས་ད་དུང་འཆིངས། ། ཐར་པ་མི་ཐོབ་བར་དོར་འཆིངས། ། དེ་བས་སྣང་སྲིད་བཏགས་པ་ཙམ། ། བཏགས་པའི་ཆོས་ལ་ཡིད་མ་ཆགས། །
སྣང་ལ་མ་ཆགས་རྟག་མཐའ་སོལ། ། སྟོང་པ་ཡིད་ལ་མ་བྱས་པས། ། ཆད་པའི་མཐའ་བསལ་རེ་དོགས་བྲལ། ། ཨེ་མ་ཧོ། ། རྟག་ཏུ་མ་བཏུབ་དངོས་པོ་མེད། ། ཆད་དུ་མ་བཏུབ་ཅིར་ཡང་གསལ། ། རང་སྟོང་རང་གསལ་མཁན་པོ་མེད་པར་ངེས། ། གཉེན་པོས་བཟུང་དུ་མེད་པའི་༼༡༣༣༽ལེ་ལག་སྟེ་གཉིས་པའོ། ། ཡུམ་སྲས་གཉིས་ཀྱི་གདམས་ངག་འདི། ། བདུད་ཀྱི་གཅོད་ཡུལ་ཞེས་པ་འདི། །
མཁས་པ་རྣམས་ཀྱི་སྙིང་ཁྲག་ཡིན། ། སྐལ་ལྡན་རྣམས་ཀྱི་རྒྱུད་འགྲོལ་ཡིན། ། ཉེན་ནི་ལྟ་བ་ལོག་པ་ཆེ། ། དགྲ་ནི་དམ་ཚིག་ཉམས་པ་གནོད། ། དུག་ནི་བདག་འཛིན་རྟོག་པ་ཆེ། ། དེས་ན་གདམས་ངག་དོན་ལ་ལྟོས། ། སངས་རྒྱས་དོན་ལ་བལྟ་རྒྱུ་མེད། ། སེམས་ཅན་དོན་ལ་རྟོག་པར་མཛོད། ། མི་རྟོག་པ་ལ་བསྒོམ་རྒྱུ་མེད། ། རྟོག་པའི་རྩ་བ་ཆོད་པར་མཛོད། །
འདི་ཀ་ཡིན་ནོ་བྱ་བ་མེད། ། གྱི་ན་ཙམ་ལ་བཞག་པར་བྱ། ། སྣང་བའི་ཆོས་འདི་རེ་ཞིག་ཙམ། ། ཡང་དག་ཆོས་འདི་བློ་ལས་འདས། ། སྙེམས་ཐག་བཅད་པས་སླར་ལ་སྙེམས། ། དེ་བས་སྙེམས་བྱུང་མ་གཙེ་ཞོག ། གཅེས་ན་དུག་སྦྲུལ་ཇི་བཞིན་ནོ། ། ཕྱལ་ས་ཡན་པར་ལྷུག་པ་ལ། ། རྩིས་མེད་པ་ནི་སྤྱོད་པའི་མཆོག ། སྣང་བ་རྩིས་གདབ་མ་བྱས་ན། །
དེ་ནི་ཡང་དག་རྩི་ཡིས་ཟིན། ། བརྩི་བྱ་ཅི་ཤོར་མ་ཚོར་བ། ། དེས་ན་ཞལ་གྱི་གདམས་ངག་གཅེས། ། ཡང་དག་ཉིད་ལ་ཆེད་རྩོལ་བ། ། དཔེར་ན་ལམ་འགྲུལ་རྒྱབ་གྱེས་བཞིན། ། སྣང་བའི་ཆོས་ལ་མངོན་ཞེན་པ། ། སེམས་སྟོང་ཙམ་ལ་རློམས་སེམས་བྱེད། ། དེ་ནི་ཐོགས་མེད་བདུད་ཀྱིས་ཟིན། ། རང་བདུད་རང་ལས་བྱུང་བར་དགོངས་ལགས་སམ། ། སྣང་ལ་མ་ཆགས་སྟོང་མ་བསྒོམ། །
ཟླ་ལ་མ་དགའ་གཅིག་པུར་སྡོད། ། རང་གི་ཡོན་ཏན་བརྟགས་ན་སྐྱོན། ། དྲན་པ་སྣ་ཚོགས་གསོབ་ཡིན་པས། ། ཡིད་ཆེས་མ་བཅའ་རྣལ་འབྱོར་ཀུན། ། དྲན་པ་ཡིད་ཆེས་མ་བྱས་ན། ། སྙེམས་མེད་ཆོས་སྐུ་ཤུགས་ལས་འབྱུང༌། ། བྱས་པའི་ཆོས་དང་བསགས་པའི་ནོར། ། ཤི་ནས་འགྲོགས་པ་ཁ་རྗེ་ཁ། ། དེས་ན་ད་ལྟ་གཏན་ལ་དབབ་པར་རིག ། མི་འཆི་སྙམ་པ་ཅད་གདའ་ཡི། །
མེད་ན་ཅི་སྟེ་འབད་མི་མཛད། རྩོལ་བ་དང་བཅས་པའི་ལེ་ལག་སྟེ་གསུམ་པའོ། ། ༼༡༣༤༽ཡུམ་སྲས་གཉིས་ཀྱི་གདམས་པ་འདི། ། ཚིག་ཏུ་བརྗོད་ན་ཚིག་རང་ཡིན། ། ཉམས་སུ་བླངས་ན་བདུད་རྣམས་གཅོད། ། འཕྲིག་པ་ལྷ་འདྲེ་ཡོངས་ཀྱིས་འཕྲིག ། དངོས་གྲུབ་བདུད་དང་ཀླུ་ལས་འབྱུང༌། ། ཡོན་བདག་བདུད་དང་རྒྱལ་པོས་བྱས། ། རྐྱེན་ངན་སྣ་ཚོགས་ཅི་བྱུང་ཡང༌། ། གྲོགས་སུ་འཁྱེར་བ་གདམས་ངག་མཆོག །
སེམས་ཀྱི་རྒྱུ་ནི་གཉིས་མ་མཆིས། ། དགེ་དང་སྡིག་པ་གཉིས་རྟོག་པ། ། དེ་ཡིས་ཡང་དག་དོན་མ་རིག ། གཅིག་ལ་གཉིས་སུ་ཕྱེ་བས་འཁྲུལ། ། དགེ་སྡིག་གཉིས་ཀ་རང་བཞིན་སྟོང༌། ། ཡེ་སྟོང་པ་ལ་དེ་སྟོང་བསྒོམ། ། དེ་ནི་དོན་མེད་བསྒོམ་པས་སྟོང༌། ། ཅི་སྟེ་སྙེམས་ལས་བྱུང་བས་ན། ། དེས་ན་གདམས་ངག་སྲོག་གིས་བསླུ། ། སྟོང་པ་མི་བསྒོམ་དངོས་འཛིན་བྲལ། །
དེ་ནི་མ་བཅོས་བདེ་བ་ཆེ། ། རང་རིག་ཟེར་གྱིན་གཞན་ལ་སེམས། ། བསམ་པས་རང་གྲོལ་ག་ལ་འབྱུང༌། ། ཅི་སྟེ་དོན་ལ་བསམ་མེད་དོ། ། རིག་པ་རྟེན་མེད་སྙེམས་དང་བྲལ། ། རྟེན་རང་ངོ་བོས་སྟོང་ཤེས་ན། ། རྟེན་དང་བརྟེན་པ་གཉིས་མེད་མཚུངས། ། ལྷ་ཡང་སེམས་ལ་འདྲེ་ཡང་སེམས། ། ངོ་བོ་མ་གྲུབ་སེམས་ལས་འདས། ། རང་གིས་རང་བྱད་མི་མཐོང་བཞིན། །
སེམས་ཀྱིས་སེམས་བལྟས་ག་ལ་མཐོང༌། ། དབྱེར་མེད་གཏི་མུག་སྙེམས་མེད་ལ། ། སངས་རྒྱས་ཙམ་དུ་བཏགས་པ་ཡིན། ། སེམས་ཅན་མི་དམིགས་སངས་རྒྱས་སུ་ཡིས་འདོགས། ། སེམས་ཅན་སེམས་ལ་བལྟ་རྒྱུ་མེད། ། བལྟ་རུ་མེད་པས་སངས་རྒྱས་ཙམ། ། དུག་ལྔ་རང་བཞིན་མེད་པ་ལ། ། ཡེ་ཤེས་ཙམ་དུ་བཏགས་པ་ཡིན། ། བཏགས་པར་ཤེས་པས་རྟོགས་འགྱུར་བསྒོམ། ། བསམ་ཞིང་བརྗོད་ལ་རེ་མ་ཆེ། །
བསམ་མེད་རེ་མེད་སྙེམས་བྲལ་ན། ། དེས་ནི་སངས་རྒྱས་ཐེ་ཚོམ་མེད། ། དངོས་པོ་སྤངས་ཀྱིན་སྟོང་པ་འདོད། ། མ་རྟོགས་པ་ནི་སྙིང་རེ་རྗེ། ། སྟོང་པ་ཙམ་ཡང་མི་དམིགས་ན། ། དངོས་པོར་འཛིན་པ་སྨོས་ཅི་དགོས། ༼༡༣༥༽ཨེ་མ་ཧོ། ། གཉེན་སར་སོང་ལ་ཤེས་པ་དོལ། ། མ་ཡེངས་གློད་ན་གྲོལ་བར་ངེས། ། འཇིགས་སོ་སྙམས་པའི་སེམས་བྱུང་ན། །
སྙེམས་དེ་འདྲེ་ཡིན་གློད་ལ་ཞོག ། གློད་ཀྱང་འཇིགས་པའི་སེམས་བྱུང་ན། ། སེམས་ནི་རང་བཞིན་མེད་པ་ལ། ། ལུས་འདི་ས་དང་རྡོ་བཞིན་གནས། ། དེ་ལྟར་བརྟགས་ལ་མ་བཅོས་བཞག ། ཡང་ཡང་བསྒོམ་པས་ཀློང་དུ་འགྱུར། ། རྩོལ་བ་མེད་པར་ལྷུན་གྱིས་གྲུབ། ། སེམས་རྟོག་བཟང་ངན་ཅི་བྱུང་ཡང༌། ། མ་བཅོས་རང་སར་གྲོལ་བར་ངེས། ། ཟུངས་སུ་མ་འཛིན་མན་ངག་ཡིན། །
སྙེམས་ནི་འཁོར་བའི་ས་བོན་ཡིན། ། སྙེམས་མེད་རང་ངོ་རང་གིས་དག ། སངས་རྒྱས་ཙམ་དུ་རེ་ཞིག་བརྟགས། ཉམས་སུ་བླངས་པས་དངོས་གྲུབ་འབྱུང་བའི་ལེ་ལག་སྟེ་བཞི་པའོ། ། ཡུམ་སྲས་གཉིས་ལ་གདམས་པ་ཞུས། ། དམ་ཆོས་བདུད་ཀྱི་གཅོད་ཡུལ་འདི། ། གདམས་ངག་གཞན་དང་འདི་མི་འདྲ། ། གཞན་ནི་ཕྱི་དུས་འདེབས་པ་ཡིན། ། འདི་ནི་ད་ལྟ་ཉིད་དུ་གཅོད། ། ཆོད་དམ་མ་ཆོད་གཉན་སར་བལྟ། །
གཞན་ནི་རྣམ་རྟོག་རིམ་གྱིས་སྤང༌། ། འདི་ནི་ད་ལྟ་ཉིད་དུ་བསྲེ། ། ལུས་ནི་ཏིང་འཛིན་བྱིན་བརླབས་ནས། ། ལྷོག་པ་ལ་སོགས་འགོ་བའི་ནད། ། ཀླུ་ལ་སོགས་པ་གནོད་པའི་གདོན། ། གཅོད་ཀྱང་དེ་ཡི་ཐོག་ཏུ་བྱ། ། ཐམས་ཅད་སྙེམས་ལས་བྱུང་བ་ཡིན། ། སྙེམས་མེད་གདིང་དུ་འཁྱེར་བ་གཅེས། ། དང་པོ་སྙིང་ཁམས་ཆེ་ཡང་དགོས། ། བདུད་ཀྱི་གཅོད་ཡུལ་གདམས་ངག་འདི། །
སྙེམས་མེད་བློ་བདེར་བཞུགས་པ་དེས། ། གཉན་སར་སོང་ལ་རྣལ་འབྱོར་ཀུན། ། བསྒོམ་བསྒོམ་པོ་ཡིས་མ་ཐེབ་པར། ། སེམས་གློད་ལུས་དོལ་ཉམ་ང་ཐོང༌། ། འདོད་དང་བསྒྲུབ་པའི་ཡིད་མ་འཆའ། ། བག་དྲོ་ཉམས་དགའ་ཤེས་པ་བདེ། ། རང་བག་རང་གིས་བསྲེ་བ་ལས། ། གཞན་ལ་ལྟོས་ན་རྣལ་འབྱོར་མིན། ། སངས་རྒྱས་སྙེམས་དང་བྲལ་༼༡༣༦༽བ་ཙམ། ། སྙེམས་སེམས་པ་ནི་སེམས་ཅན་ཏེ། །
དེས་ན་རང་ལས་གཞན་ན་མེད། ། དེ་བས་རང་དོན་རང་ལ་བསྒྲུབས། ། དོན་མ་རིག་པའི་རྣལ་འབྱོར་པ། ། གཅོད་པར་འདོད་པ་དེ་རང་བདུད། ། དོན་གྱི་གོ་བ་བླང་བར་རིགས། ཆོས་སྒོ་མཐོབ་པའི་མི་རྣམས་ཀུན། ། རྟག་ཏུ་རིག་པ་ཆུད་མ་གསོན། ། གང་དུ་ཆུད་ཟོས་རྣལ་མ་འབྱོར། ཨེ་མ་ཧོ། ། ཚེ་གཅིག་ལ་སངས་རྒྱས་སུ་ངོ་སྤྲོད་པའི་ལེ་ལག་སྟེ་ལྔ་པའོ།། །།
གཉིས་མེད་གཅིག་ལ་ཐབས་མཁས་ཀྱིས། ། ཆོས་རྣམས་སྣ་ཚོགས་གསུངས་པ་ཡང༌། ། སེམས་ཅན་རང་གིས་བློ་སྐྱོན་གྱིས། ། སྦུར་བ་བལ་དུ་བཏུམས་པ་བཞིན། ། རྒན་མོ་ང་ཡིས་བརྟགས་པ་ལ། ། ཆོས་པ་རྣམས་ཀྱང་ཆོས་ཀྱིས་བཅིངས། ། གྲོལ་བར་འདོད་ཀྱང་སླར་ལ་བཅིངས། ། གཅོད་ཡུལ་འདོད་ཀྱང་སླར་ལ་བཅིངས། ། གཅོད་ཡུལ་འདོད་པ་མང་ལགས་ཀྱང༌། ། འདི་ཡི་གྲགས་པ་འདོད་པ་ལས། །
སྐྱེ་ཤིའི་འཇིགས་པ་མ་བྱུང་ན། ། གཉན་སར་འགྲོ་བ་མང་གདའ་ཡང༌། ། ང་རྒྱལ་ཆགས་པ་མ་བྱུང་ན། ། སྙེམས་རྟོག་ཆོད་པ་མང་ལགས་ཀྱང༌། ། ངང་ལ་གདོད་པ་མི་གདའ་ན། ། འཁོར་བས་འཇིགས་པ་སྲིད་པ་ཙམ། ། འཁོར་བ་སྤངས་བ་འགའ་བྱུང་ཡང༌། ། མྱང་འདས་ཐོབ་པ་སྲིད་པ་ཙམ། ། སྡུག་བསྔལ་སྤངས་པ་མང་ལགས་ཀྱང༌། ། བདེ་བ་སྤངས་པ་སྲིད་པ་ཙམ། །
མི་དགེ་སྤངས་པ་མང་ལགས་ཀྱང༌། ། དགེ་བ་སྤེལ་བ་སྲིད་པ་ཙམ། ། ཞེན་པ་ལོག་པ་མང་ལགས་ཀྱང༌། ། གཟུང་འཛིན་སྤངས་པ་སྲིད་པ་ཙམ། ། ལྟ་བ་རྟོགས་པ་མང་ལགས་ཀྱང༌། ། མཐའ་དང་བྲལ་བ་སྲིད་པ་ཙམ། ། མི་རྟོག་བསྒོམ་པ་མང་ལགས་ཀྱང༌། ། ཡིད་བྱེད་མེད་པ་སྲིད་པ་ཙམ། ། སྤྱོད་པ་བཟང་པོ་མང་ལགས་ཀྱང༌། ། འཕྲད་འཇོམས་བྱེད་པ་སྲིད་པ་ཙམ། །
ཉམས་ལེན་བཟང་བ་མང་ལགས་ཀྱང༌། ། རྒྱུན་ཆད་མེད་པར་སྲིད་པ་ཙམ། ། ཐོས་པ་ཆེ་བ་མང་ལགས་ཏེ། ༼༡༣༧༽སྒྲོ་འདོགས་ཆོད་པ་སྲིད་པ་ཙམ། ། གདམས་པ་ཆེ་བ་མང་ལགས་ཏེ། ། ཉམས་སུ་ལེན་པ་སྲིད་པ་ཙམ། ། མི་ཆོས་སྤངས་པ་མང་ལགས་ཀྱང༌། ། ལྷ་ཆོས་སྤངས་པ་སྲིད་པ་ཙམ། ། འདྲེ་བདུད་ཆོམ་པ་འགའ་བྱུང་སྟེ། ། དངོས་འཛིན་ཐོང་བ་སྲིད་པ་ཙམ། །
ངན་རྟོག་ཆོམ་པ་འགའ་བྱུང་ཡང༌། ། བཟང་རྟོག་ཆོམ་པ་སྲིད་པ་ཙམ། ། མཛེ་པོ་གསོས་པ་མང་བྱུང་ཡང༌། ། དུག་ལྔའི་ནད་སོས་སྲིད་པ་ཙམ། ། ཡུལ་གྱི་ཕ་ཡུལ་སྤངས་ལགས་ཀྱང༌། ། གཟུང་འཛིན་ཕ་ཡུལ་མ་ཐོན་པས། ། གང་ལྟར་བསྡད་ཀྱང་འོལ་འདྲར་གདའ། ། རྒན་མོ་ང་ཡིས་ཆོས་བཤད་ཀྱང༌། ། ཉལ་དུ་མ་བཏུབ་ཉལ་མ་ནུས། ། བློ་བདེར་ཉལ་བའི་ཆོས་ལགས་ཏེ། །
སློབ་མ་རྣམས་ལ་ཡིད་མ་ཆེས། ། མི་ཚེ་འདི་ལ་མངོན་ཞེན་ནས། ། འཇིག་རྟེན་ཕྱི་མའི་ཆོས་གཏམ་གཏོང༌། ། ཕྱི་མའི་དོན་ལ་དགོངས་ཟེར་ནས། ། ད་ལྟ་ཆགས་སྡང་ངེས་པར་ཆེ། ། དེས་ན་རྒན་མོ་ཡིད་མ་ཆེས། ། གཅིག་པུར་འདུག་པའི་དུས་ལ་བབ། ། འདི་པ་ཡིན་ན་ཕྱི་མའི་གདམས་པ་ཚོལ། ། ཕྱི་མ་ཡིན་ན་ད་ལྟ་ཆགས་སྡང་ཆེ། ། ཡིད་མ་ཆེས་པས་གཅིག་པུར་བསྡད་པར་བྱའོ། །
ཨེ་མ་ཧོ། གོལ་ས་བཅད་པ་རྒྱ་གད་ཀྱི་ལེ་ལག་སྟེ་དྲུག་པའོ། ། ཡུམ་སྲས་གཉིས་ཀྱི་གདམས་པ་འདི། ། འགའ་ལ་ཕན་སྲིད་བརྗེད་ཐོར་བྲིས། ། ཕོ་ལ་མོ་བདུད་གནོད་ཀྱིས་མོར་འཛིན་སྙེམས་བྱེད་ཐོང༌། ། མོ་ལ་ཕོ་བདུད་གནོད་ཀྱིས་ཕོ་ཡི་སྙེམས་ཐག་ཆོད། ། ཕོ་མོ་གཉིས་སུ་མེད་ཀྱིས་སེམས་ཀྱི་ངང་ལ་ལྟོས། ། ཡིན་པ་ཡེ་ནས་ཡིན་གྱིས་ཡེ་ཡིན་རྟོགས་པར་མཛོད། ། བརྟགས་པས་རྟོགས་པ་ཡིན་གྱིས་མཁན་པོ་ཞི་བར་མཛོད། ། བྱས་པ་ལས་རོ་ཡིན་གྱིས་བྱར་མེད་ལྷུག་པར་ཞོག །
ངང་ནས་ཅི་ཡང་འཆར་གྱིས་ཆགས་སྡང་མེད་པར་མཛོད། ། ཆགས་སྡང་རང་སར་གྲོལ་བས་སྒོ་ལྔ་བསྒོམ་པའི་གྲོགས། ། སྙེམས་ནི་དུམ་བུ་སྐད་ཅིག་མ། ། ཡིན་པར་རྟོགས་ནས་ཆགས་མ་མྱོང༌། ། དེ་ལྟར་༼༡༣༨༽རིག་ན་ནམ་ཡང་བདེ། ཨེ་མ་ཧོ། གློད་དང་ཡིན་གྱིས་ཞོག་དང་གསལ། གྱིས། དོལ་དང་བདེ་ཡིས། ཨེ་མ་ཧོ།
བརྒྱད་ཁྲི་བཞི་སྟོང་གསུངས་པ་ཡང༌། ། མཚོན་པ་ཡིན་པར་མ་རྟོགས་ན། ། ཚིག་ལ་ཞེན་ན་ཆགས་པས་འཆིང༌། ། བཀའ་ནི་གྱིན་འདའ་རེ་ཞིག་ཙམ། ། ལུང་ཡང་དེ་བཞིན་ཤེས་པར་གྱིས། ། མན་ངག་སྙིང་པོ་རྩོལ་བྲལ་ཡང༌། ། དོན་མ་མཐོང་བར་ཞི་གནས་བསྒོམ། ། མེ་འདག་ཐལ་བས་བྱིས་པ་འདྲ། ། རྟོགས་པས་ཆོག་ཟེར་བྱ་བྱེད་མང༌། ། རྟ་རྒོད་སྲབ་སྐྱོར་ཆད་པ་འདྲ། །
མཐོང་ནས་མ་ཡེངས་འཇོག་ལེགས་ན། ། བླ་མེད་བྱང་ཆུབ་རིང་པོ་མེད། ། སེམས་ཀྱི་ངོ་བོ་རྟོགས་གྱུར་ན། ། རྒྱུད་དྲུག་འཁོར་བ་སྤང་བྱ་མིན། ། དེས་ན་རྟོག་དཔྱོད་མ་བྱེད་ཞོག ། བརྟགས་པ་ཡུལ་མིན་དོན་མ་ཡིན། ། བསམ་པའི་ཡུལ་ལས་སངས་རྒྱས་མེད། ། མེད་པར་བསམ་པས་ཚི་རེ་ཆད། ། ཉོན་མོངས་ལྔ་དང་ཡེ་ཤེས་ལྔ། ། གཞི་རྩ་ངོ་བོ་གཅིག་པ་ལ། །
ཉོན་མོངས་མ་བཅིངས་ཡེ་ཤེས་གྲོལ་བ་མེད། ། གཅིག་ཡིན་གཉེན་པོས་བཅོས་སུ་མེད། ། བཅོས་མེད་རང་ལུགས་སངས་རྒྱས་ལམ། ། བཅོས་མེད་རང་ལུགས་སངས་རྒྱས་གནས། ། འདས་དང་མ་བྱོན་ད་ལྟ་ཀུན། ། མ་བཅོས་ཞེ་འདོད་བྲལ་ལས་བྱུང༌། ། རྟོག་པ་མེད་པར་ཆོས་སྤྱོད་ཙམ། ། རེ་བ་དང་བཅས་དོན་ལ་བསྒྲིབ། ། བདེ་འདོད་བསྒོམས་པས་སྙེམས་མ་ཆོད། ། རེ་ན་སངས་རྒྱས་རེ་ཡང་བདུད། །
དོགས་ན་དམྱལ་བར་དོགས་ཀྱང་བདུད། ། རང་ལ་མ་འཕོངས་རང་ནི་འཁྲུལ་པ་ཡིན། ། གཞན་ལ་མ་སྡང་གཞན་ནི་རང་སེམས་དུ། ། ཨེ་མ་ཧོ། ། ནད་པ་འདྲི་ལ་གཏད་པས་གཉིས་མེད་རང་སར་གྲོལ། ། སྐྱེལ་མེད་དགྲ་ལ་གཏད་པས་འཇིགས་མེད་མཐའ་རུ་བསྐྱལ། ། ལམ་ཁྱེར་རྐྱེན་ལ་བྱས་པས་མི་མཐུན་འགལ་རྐྱེན་མེད། ། རྐྱེན་ངན་སྲིད་དུ་ཆོད་པས་ཡུལ་ན་དགྲ་མེད་འདྲ། འཛིན་པ་བདུད་ཡིན། རྩོལ་བ་ནང་ཡིན།
༼༡༣༩༽དོགས་པ་འདྲེ་ཡིན། བཞག་པ་གཞི་ཡིན། ཅིར་སྣང་གྲོགས་ཡིན། ། སངས་རྒྱས་སེམས་ཅན་ཡིན། སེམས་ཉིད་ནམ་མཁའ་ཡིན། ། ལུས་ནི་རོ་ཡིན་གཟན་དུ་བསྐྱུར། ། བསྐྱུར་མཁན་སེམས་ཡིན་གློད་ལ་ཞོག ། ཐུགས་ཀྱི་སྙིང་པོའི་ལེ་ལག་སྟེ་བདུན་པའོ།། །། འདི་དོན་ཉམས་སུ་ལེན་པ་ནི། ། དད་པ་བརྩོན་འགྲུས་ཤེས་རབ་ལྡན། །
བྱམས་དང་སྙིང་རྗེ་རྒྱུན་ཐག་རིང༌། ། ཞེན་པ་ཆུང་ཞིང་བསྟན་ལ་མོས། ། བླ་མ་ལ་གུས་ལྡན་པ་ལ། ། དང་པོ་ངོ་སྤྲོད་གདམས་པ་ནི། ། ཡང་དང་ཡང་དུ་གདབ་པར་བྱ། ། སྔོན་འགྲོ་ཐབས་ཀྱི་རིམ་པ་དང༌། ། དངོས་གཞི་ཤེས་རབ་རང་བཞིན་དང༌། རྗེས་ཟུང་འཇུག་ཐབས་ལ་མཁས་པའི་སྤྱོད་པའོ། ། དེ་ནས་ལག་ཏུ་ལེན་པ་ལ། ། སྐྱབས་སུ་འགྲོ་ཞིང་སེམས་བསྐྱེད་ལ། །
བླ་མ་བསྒོམ་ལ་གསོལ་བ་གདབ། ། ཅེས་སོ། ། དེ་ནས་སྨྲ་བསམ་བརྗོད་མེད་འདས། ། ཡང་ན་བེམ་རིག་ཕྲལ་ལ་བཞག ། ཡང་ན་ཕུང་པོ་གཟན་བསྐྱུར་ལ། ། མཉམ་ཉིད་ངང་དུ་བཞག་པར་བྱ། ། ཆོ་འཕྲུལ་ལ་སོགས་བྱུང་བ་ལ། ། འཇིགས་དང་དྲན་རྟོག་སྐྱེས་པ་ན། ། རིག་པ་ངར་དང་ལྡན་བྱས་ལ། ། ཕཊ་ལ་སོགས་པས་ཧུར་ཕྱུང་ལ། །
རྗེས་ལ་དྲན་མེད་ངང་དུ་བཞག ། འཁྲུལ་རྟོག་རང་གྲོལ་ཆོས་སྐུ་ཡིན། ། རྗེས་ལ་སྒྱུ་མ་ལྟ་བུའི་བློས། ། དགེ་བ་བསྔོ་ཞིང་སྨོན་ལམ་གདབ། ། ཐུན་མཚམས་སུ་ཡང་གནས་ལུགས་ཀྱི། ། ངང་ནས་སྙིང་རྗེ་ཆེན་པོ་དང༌། ། སྐྱབས་སུ་འགྲོ་བ་ལ་སོགས་ཏེ། ། ཚོགས་གཉིས་བསགས་ལ་འབད་པར་བྱ། ། གཞན་ཡང་རང་ལ་བརྟེན་པ་ཡི། ། ཆགས་སྡང་རྣམ་རྟོག་སྐྱེས་པ་ན། །
ངོ་སྤྲོད་དྲན་བྱས་ལྷོད་ཀྱིས་གློད། ། རང་གྲོལ་བདེ་བ་ཆེན་པོ་ཡིན། ། ཐུན་དུ་བཅད་ནས་བསྒོམ་མི་དགོས། ། མ་ཡེངས་དྲན་པའི་རྩི་ཡིས་བཟུང༌། ། འཐས་ན་རྐྱེན་སྣང་སྣ་ཚོགས་ལ། ། བརྟེན་ནས་ཉམས་ལ་བོག་དབྱུང་བྱ། ། ལོག་ན་ལོག་གནོན་ཡིན་ཏེ་༼༡༤༠༽བསྲེ། ། མི་འདོད་སྣ་ཚོགས་རྩལ་སྦྱང་བྱ། ། སྙེམས་མེད་གདིང་ལྡན་རེ་དོགས་མེད། ། ཚེ་འདི་ཉིད་ལ་མངོན་སངས་རྒྱས། །
ཉམས་སུ་བླང་བ་ལག་ཁྲིད་ཀྱི་ལེ་ལག་སྟེ་བརྒྱད་པའོ།། །། ཐུན་མོང་གི་ལེ་ལག་བརྒྱད་པ་ཞེས་བྱ་བ་རྫོགས་སོ། ། ཐུན་མོང་མ་ཡིན་པའི་ལེའུ་ལག་བརྒྱད་པ་བཞུགས་སོ། ། བདུད་ཀྱི་སྟོབས་རབ་ཏུ་འཇོམས་པ་ལ་ཕྱག་འཚལ་ལོ། ། ཨ་མ་ཇོ་མོའི་གདམས་པ་ཐུན་མོང་མ་ཡིན་པའི་ལེ་ལག་འདི་ལ་བརྒྱད་དེ། ། མཚན་དོན་གྱི་ལེ་ལག་དང་གཅིག ། གནད་བསྟན་པའི་ལེ་ལག་དང་གཉིས། དབང་པོ་དང་སྦྱར་བའི་ཉམས་བསྟན་པའི་ལེ་ལག་དང་གསུམ། གེགས་སེལ་བསྟན་པའི་ལེ་ལག་དང་བཞི། གོལ་ས་བསྟན་པའི་ལེ་ལག་དང་ལྔ།
གཡེལ་བ་ཁ་བསྡུས་པའི་ལེ་ལག་དང་དྲུག ། ན་ཚ་བྱུང་ན་ཉམས་སུ་ཇི་ལྟར་བླང་བའི་ལེ་ལག་དང་བདུན། འཐས་ན་བོགས་དབྱུང་བའི་ལེ་ལག་དང་བརྒྱད་དོ། ། དང་པོ་མཚན་དོན་གྱི་ལེ་ལག་ལ། གཅོད་ཞེས་པ་ཅི་གཅོད་ཞེ་ན། ལུས་ཀྱི་ཞེན་པ་གཅོད་པས་གཅོད། ། སེམས་ཀྱི་རྩ་བ་གཅོད་པས་གཅོད། ། གཞི་ལ་ཕྱོགས་ཆ་གཅོད་པས་གཅོད། ། ལམ་ལ་བླང་དོར་གཅོད་པས་གཅོད། ། འབྲས་བུ་རེ་དོགས་གཅོད་པས་གཅོད།
ཐམས་ཅད་ནས་ཐམས་ཅད་དུ་རྣམ་རྟོག་རང་སར་གཅོད་པས་ན་གཅོད་ཅེས་བྱའོ། ། གཉིས་པ་གནད་བསྟན་པའི་ལེ་ལག་ལ་བཞི་སྟེ། གཉན་ཐོག་ཏུ་གཉན་དབབ་པ་མེ་བཙའ་ལྟ་བུའི་གནད་དང༌། ལྷ་འདྲེ་ཟིལ་གྱིས་མནན་པ་ཉི་མ་ལྟ་བུའི་གནད་དང༌། ལྷ་འདྲེ་ལ་ཉེ་རིང་སྤང་པ་ཕ་མ་ལྟ་བུའི་གནད་དང༌།

ཇི་ལྟར་བྱས་ཀྱང་བར་ཆད་རྩོམ་ན་རི་དྭགས་མཐའ་ལ་གཏད་པ་ལྟ་བུའི་གནད་དང་བཞིའོ། ། གཉན་ཐོག་ཏུ་གཉན་དབབ་པ་མེ་བཙའ་ལྟ་བུའི་གནད་ནི། དཔེར་ན་ལུས་ཀྱི་ཆ་ཤས་འགའ་ཞིག་ཏུ་རྩ་འབྲུམ་ལྟ་བུའི་ནད་གཅིག་བྱུང་ན་བྱུང་ས་དེ་ཉིད་དུ་མེ་བཙའ་བྱས་པས་ནད་དེ་རང་ཞིར་འགྲོ་བ་ལྟར། ༼༡༤༡༽རྣལ་འབྱོར་པ་ཉམས་སྐྱོང་བར་བྱེད་པ་ལ་གཉན་ཁྲོད་འགྲིམ་དགོས། དེ་ལ་གང་གཉན་ན་འཇིག་རྟེན་ན་ཀླུའི་ཕོ་བྲང་གཉན་པས་གང་གཉན་སར་བྱེད་པ་དེ་ཉིད་དུ་ཕྱིན་ལ། རྣལ་འབྱོར་པའི་རང་སེམས་སྟོང་ཉིད་དུ་ལྷན་གྱིས་ཕེབ་པའོ། ། ཡང་ན་འདི་ལྟར་བྱ་སྟེ། གང་གཉན་སར་བྱེད་པ་དེ་ཉིད་དུ་ལྷན་ཏེ་བསྡད་ལ། ། སྤྱིར་མི་མ་ཡིན་པ་ཐམས་ཅད་གཉན་ཞིང་ནུས་པ་ཆེ་ཡང༌། དེ་བས་དཀོན་མཆོག་གསུམ་གཉན་ཞིང་ནུས་པ་ཆེ་ལ། དཀོན་མཆོག་གསུམ་གྱི་ངོ་བོ་རང་གི་རྩ་བའི་བླ་མ་ཡིན་ཞིང༌།
དེ་དུས་གསུམ་སངས་རྒྱས་བས་གཉན་ཏེ། སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཆང་གི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ཞེས་པ་དང༌། བསལ་པ་འབུམ་གྱི་སངས་རྒྱས་བས། བླ་མ་གཉེན་སར་ཤེས་པར་བྱ། ། ཅི་ཕྱིར་བསྐལ་པའི་སངས་རྒྱས་རྣམས། ། བླ་མ་དག་ལ་བརྟེན་ནས་བྱོན། ཞེས་བཤད་པས།
རང་གི་སྤྱི་བོར་ཉི་ཟླ་པདྨའི་གདན་ལ་རྩ་བའི་བླ་མ་ལ་བརྒྱུད་པའི་བླ་མ་རྣམས་བསྟིམས་ལ། བླ་མ་དེ་བླ་མ་ཐམས་ཅད་ཀྱི་ངོ་བོར་བཞུགས་པ། གྲུབ་པ་ཐོབ་པའི་ཆ་བྱད་ཅན། གཡས་ཌཱ་མ་རུ། གཡོན་ཁ་ཊྭཱཾ་ག་བསྣམས་པ། སྐུ་གཅེར་བུ་ལ་རུས་པའི་རྒྱན་དྲུག་གསོལ་བ། སྣང་སྲིད་འདི་མནན་ན་ནེམ་པ། བཏེགས་ན་ཐེག་པ། བར་ཆད་ཐམས་ཅད་སེལ་ཞིང་དངོས་གྲུབ་ཐམས་ཅད་སྟེར་ནུས་པ། གཟི་བརྗིད་དང་ལྡན་པ་ཞིག་བསྒོམ།
དེ་ནས་བླ་མ་དེ་ལ་སེམས་མ་ཡེངས་པར་བྱས་ལ། བླ་མ་རིན་པོ་ཆེ་སེམས་ཅན་ཐམས་ཅད་ཀྱི་དོན་དུ་བདག་ལ་བྱིན་གྱིས་བརླབ་ཏུ་གསོལ། ། ཉམས་མྱོང་དང་རྟོགས་པ་ཁྱད་པར་ཅན་རྒྱུད་ལ་སྐྱེ་བར་མཛད་དུ་གསོལ། བདག་གི་སྡིག་སྒྲིབ་དང་སྡུག་བསྔལ་དང་བར་ཆད་ཐམས་ཅད་ཞི་བར་མཛད་དུ་གསོལ་བྱས་ལ། རིག་པ་ཁྱབ་བདལ་ཆེན་པོའི་ངང་ལ་གློད་ལ་བསྡད་དོ། ། གཉིས་པ་ལྷ་༼༡༤༢༽འདྲེ་ཟིལ་གྱིས་མནན་པ་ཉི་མ་ལྟ་བུའི་གནད་ནི། དཔེར་ན་ཐོ་རངས་ཀྱི་སྐར་ཆེན་ཐམས་ཅད་ནམ་ལངས་པ་དང་འདི་ཇེ་ཆུང་ལ་འགྲོ། ཉི་མ་ཤར་བ་དང་ཉི་མའི་འོད་ཀྱིས་ཟིལ་གྱིས་མནན་ཏེ་མི་སྣང་བ་བཞིན་དུ། རྣལ་འབྱོར་པས་རང་སེམས་ཁྱབ་བདལ་ཆེན་པོའི་ངང་དུ་བཞག་པས། གདོན་སྣང་སྲིད་ཀྱི་ལྷ་འདྲེ་ཐམས་ཅད་ཆོས་ཉིད་ཀྱི་ཟིལ་གྱིས་ནོན་ནས་ལྡང་མི་ནུས་པའོ། །
གསུམ་པ་ལྷ་འདྲེ་ལ་ཉེ་རིང་མེད་པ་ཕ་མ་ལྟ་བུའི་གནད་ནི། དཔེར་ན་རང་གི་ཕ་མ་གཉིས་པོ་བདེ་བར་འདོད་ཅིང་སྡུག་བསྔལ་བར་མི་འདོད་པ་བཞིན་དུ་ལྷ་འདྲེ་གཉིས་ལ་ཉེ་རིང་མི་བྱ་སྟེ། ལྷ་བཟང་པོ་ལོགས་ན་མཆོད་དུ་མེད་ཅིང༌། འདྲེ་ངན་པ་ལོགས་ན་བརྡུང་དུ་མེད། འཁོར་འདས་ཐམས་ཅད་ལོགས་ན་སྤང་བླང་མེད་པར་རང་གྲོལ་དུ་རྟོགས་པས། དེ་ལ་ལྷས་ཕན་བཏགས་པ་མེད་ཅིང་འདྲེས་གནོད་པ་བསྐྱལ་བ་མེད་དེ། གཉིས་ཀ་སེམས་ཉིད་དུ་གཅིག་པས་མཉམ་པ་ཉིད་ཡིན་ནོ། ། དེ་ལྟར་ཡང་མདོ་ལས། ཆོས་ཐམས་ཅད་མཉམ་པ་ཉིད་པས་ཤེས་རབ་ཀྱི་ཕ་རོལ་ཏུ་ཕྱིན་པ་མཉམ་པ་ཉིད་དོ། ། ཞེས་བཤད་དོ། །
བཞི་པ་ཇི་ལྟར་བྱས་ཀྱང་བར་ཆད་རྩོམ་ན་རི་དྭགས་མཐའ་ལ་གཏད་པ་ལྟ་བུའི་གནད་ནི། དཔེར་ན་རི་དྭགས་བཤོར་བའི་རྔོན་པ་དག་གིས། ཐང་ལྟ་བུ་ལ་རི་དྭགས་ཇི་ལྟར་བྱས་ཀྱང་མ་ཟིན་པ་ལ་བྲག་ལ་སོགས་པའི་མཐའ་གཅིག་ལ་གཏད་ནས་དེད་པས། ། མཐའ་དེར་ཚུད་པས་གང་དུ་ཡང་འགྲོ་ས་མེད་པས་ཟིན་པ་བཞིན། གཉན་ཁྲོད་དུ་རྣལ་འབྱོར་པ་ལ་གནོད་པ་ཅུང་ཟད་བྱས་ཏེ། ན་ཚ་བག་རེ་བྱུང་ན། དེ་ནས་བྱོལ་བ་དང༌། ཡས་སྟགས་བྱིན་པས་མི་ཕན་པས། སླར་ཁོ་གནས་པའི་ས་གཉན་བརྐོ། ཆུ་གཉན་དཀྲུགས།
ཤིང་གཉན་བཅད། ཐབ་གཞོབ་ཆེན་པོ་བཏང་ལ། དེ་ཉིད་དུ་གློད་ལ་བསྡད་པས། སླར་གདོན་དེ་ཉིད་འབྱེར་ནས་གནོད་མི་ནུས་སོ། ། གསུམ་པ་དབང་པོ་དང་སྦྱར་བའི་ཉམས་ལེན་བསྟན་པའི་ལེ་ལག་ལ། གང་༼༡༤༣༽ཟག་དབང་པོ་རབ་ཀྱིས་ལུས་རོ་ལྟ་བུ། ངག་ལྐུགས་པ་ལྟ་བུ། སེམས་ཆུ་རྡོ་ལྟ་བུར་སྨྲ་བསམ་བརྗོད་མེད་དུ་བཞག་པས། ཆོ་འཕྲུལ་རང་ཞི་རང་དག་ལ་གྲོལ་ནས་བློ་བདེ་འབོལ་གྱིས་འགྲོ། ། བག་དྲོ་འུར་གྱིས་འགྲོ། །
ཉམས་དགའ་ཡལ་གྱིས་འགྲོ་བས་རྗེས་ལ་ཉམས་རྟོགས་ཁྱད་པར་ཅན་འབྱུང་བའོ། ། འབྲིང་གིས་གཉན་སར་ཆོ་འཕྲུལ་དེ་རྣམས་རང་གི་སེམས་ཀྱི་སྣང་བ་ཡིན་ཞིང༌། སེམས་སྐྱེ་བ་མེད་པ་ཆོས་སྐུ་ཡིན་པས། ཆོ་འཕྲུལ་དེ་དག་སེམས་ཀྱི་རྩལ་ལམ་རོལ་པ་རྒྱན་དུ་ཤེས་པས་བྱུང་ཡང་སེམས་ཀྱི་ཆོ་འཕྲུལ་དུ་བྱུང་སྣང་ཡང་སེམས་ཀྱི་ཆོ་འཕྲུལ་དུ་སྣང༌། ཡིན་ཡང་སེམས་ཀྱི་ཆོ་འཕྲུལ་ཡིན། ཞི་ཡང་སེམས་སུ་ཞི་བས། སེམས་ལས་ཐ་དད་པའི་དོན་མེད་ལ། སེམས་སྐྱེ་མེད་ཡིན་པས་དེའི་ངང་ལ་གློད་ལ་བཞག་གོ ། དབང་པོ་ཐ་མས་ལུས་སེམས་ཕྲལ་ལ་ལུས་བློས་ལིངས་ཀྱིས་བཏང་ལ། རིག་པ་རྟེན་མེད་རྗེན་པར་ཉམས་སུ་བླངས་པས།
ཆོ་འཕྲུལ་ཞི་ནས་ཤེས་པ་བདེ་སངས་པའམ། ཉམས་དགའ་ཡལ་གྱིས་འོང་ཞེད་རྗེས་ལ་ཉམས་རྟོགས་འཕེལ་བར་འགྱུར་རོ། ། དེ་ལྟར་དབང་པོ་རབ་འབྲིང་ཐ་མ་གསུམ་གྱི་ཉམས་ལེན་བསྐྱངས་པས། མི་མ་ཡིན་གྱིས་སྟོང་གྲོགས་ལ་སོགས་བྱུང་ཡང་དགའ་བའི་བློ་མི་སྐྱེ། ། དགའ་བྲོད་ཀྱི་བདུད་འཇུག་པ་ལ་ཚེགས་མེད་པ་ཡིན། ལར་དབེན་པ་བསྟེན་ནམ། ཚོགས་པ་སྐྱོང་ངམ། གྲོང་ཡུལ་དུ་སྡོད་དམ། མི་གསེབ་ཏུ་འགྲོ་བ་ལ་སོགས་པ་གང་ལ་ཡང་ཚུལ་འཆོས་དང་ཁེ་རྔམ་ལ་སོགས་བདུད་འཇུག་པའི་རྒྱུ་ཡིན་པས་མི་བྱའོ། ། སྟོང་ཉིད་སྙིང་རྗེ་བླ་མའི་མོས་གུས་གསུམ་ནམ་དུའང་མི་འབྲལ་བར་བྱ།
གྲོང་ཡུལ་ལ་སོགས་པར་ཡུན་རིང་ན་ཉམས་ཡལ་འགྲོ་བས། གྲོང་ཡུལ་དུ་ཡུན་རིང་བར་མི་བསྡད། ། རོ་སྙོམས་ལྡོམ་བུ་ཡང་ཡུན་རིང་དུ་མི་བྱ། ལྟོ་ཕྱིར་འཆོར། ཚོགས་པའང་༼༡༤༤༽ཡུན་རིང་དུ་མི་བསྐྱང༌། ཚིག་དང་ལོང་གཏམ་དང་ཡེངས་མ་ལམ་ལ་ཡན་ནས་འགྲོ་བས་རྟག་ཏུ་དབེན་པ་རི་ཁྲོད་དུ་ཉམས་བསྐྱང་ངོ༌། རི་ཁྲོད་དུ་སྡོད་པའི་དུས་སུའང༌། རི་དྭགས་ཀྱི་ཐེད་ལ་སོགས་པ་ལའང་གདུང་སེམས་དང་རྔམས་སེམས་མི་བྱ། དེ་ཀུན་མི་མ་ཡིན་གྱིས་བྱེད་པ་ཡིན་ཏེ། བྱམས་དང་སྙིང་རྗེ་ལ་ཚོད་ལེན་བྱེད་པ་ཡིན།
ཡུལ་པའི་དད་ཟས་ལའང་གདུང་བའི་སེམས་མི་བསྐྱེད། བྱུང་ཡང་ཚོགས་འཁོར་དང་བླ་མའི་ཕྱོགས་སུ་མ་ལུས་པར་གཏོང༌། དབེན་པ་བརྟེན་འདོད་པས་ཀྱང༌། ། དང་པོར་གནས་དེར་ཕྱིན་པ་དང༌། དང་པོ་ནས་སྤྲོ་ཞིང་དགའ་བར་བྱུང་ནས། འདྲིས་ཤིང་དང་མི་སྤྲོ་བར་སོང་ན། བར་ཆད་འོང་བས་གཞན་དུ་འཕོ། དང་པོ་ནས་འཇིགས་ཤིང་ཉམ་ང་བར་བྱུང་ནས། བསྡད་ཅིང་དང་སྤྲོར་སོང་ན་དགེ་སྦྱོར་འཕེལ་བའི་གནས་ཡིན་ནོ། ། དེ་ལྟ་བུའི་གནས་དབེན་པར་མི་མ་ཡིན་གྱིས་ཉམས་ཚད་བྱུང་ནའང་བྱམས་པ་དང་སྙིང་རྗེ་བསྒོམས་པས་ཞི་ནས་འགྲོ་བ་ཡིན།
དེས་མ་ཞི་ན་ཕུང་པོ་གཟན་དུ་བསྐྱུར་བས་ཞི་བ་ཡིན། འཇམ་པོར་གཅོད་པ་ལས་དྲག་རྩུབ་བྱ་བ་མ་ཡིན་ནོ། ། སྙིང་རྗེ་དང་བྱམས་པ་བྱང་ཆུབ་ཀྱི་སེམས་ཀྱིས་བདག་གཞན་ཐམས་ཅད་ཐར་པའི་ལམ་ལ་འགོད་པར་བྱའོ། ། བཞི་པ་གེགས་སེལ་བསྟན་པའི་ལེ་ལག་ལ། ། འགོ་བའི་ནད་དང་ལྷོག་པའམ། མཛེ་པོ་དང༌། དམེ་པོ་དང༌། ཉམས་བག་ཅན་ལ་སོགས་པ་རྣམས་ལ་བཅད་པས་སྙེམས་ཞུགས་པའམ། སྔར་གྱི་ཉམས་ཤོར་ནས་སྔར་མི་གཙང་བ་ལ་སྙད་བཏགས་ནས་ཤེས་པ་བྱིང་རྨུགས་སམ། ལུས་སྐྲངས་པ་དང་ནད་འགོས་པ་ལ་སོགས་པ་བྱུང་ན།
ཉམས་ལེན་གྱི་གེགས་ཡིན་པས། ། སྔར་བསྟན་པའི་གཉེན་པོ་དང་ལྡན་པས་གང་གིས་ལེན་པ་དེ་ཀ་དང་སྤྱོད་ལམ་བསྲེས་པས་མྱུར་དུ་ཞི་ནས་འགྲོ་བའོ། ། མི་གཙང་བ་ལ་སོགས་པ་བྱུང་ན། ཁྲུས་ཀྱི་དོད་པོར་རོ་བག་དང་མཛེ་ཅན་ལ་སོགས་དང་ཁ་བསྲེས་ལ་ཐོག་བརྫིས་བྱ། ཕྱོགས་༼༡༤༥༽ངན་དང་གཟའ་སྐར་ངན་པ་ལ་སོགས་པ་ལ་དོན་ཆེད་ཀྱིས་ཕྱིན་ལ་ཐོག་བརྫིས་བྱ། ཡེ་ནས་སྐྱེ་མེད་ཡིན་པས་བྱ་རྩོལ་དང་བྲལ་སྙམ་དུ་བསམ་ཏེ་དབྱིངས་རིག་པ་འདྲེས་པར་བསྲེས། དབྱིངས་དང་རིག་པ་མ་བསྲེས་པར་ཁྱད་དུ་གསོད་ན་ལྟ་བའི་གེགས་ཡིན་པས། ཆོས་སྤྱོད་ཡན་ལག་བདུན་པ་ལ་སོགས་པ་སྔོན་དུ་འགྲོ་བས་ཡང་དང་ཡང་དུ་དབྱིངས་དང་རིག་པ་བསྲེ་ཞིང་རྐྱེན་ཐོག་ཏུ་རྩལ་སྦྱང་ངོ༌། ། ཡང་འདྲེ་གཅོད་ལྟ་བུ་ལ་བཅད་སླ་བར་ཆོད་པ་དང༌། དེ་ཉིད་ཀྱིས་གོ་ཆོད་པར་བྱས་ན་རྩལ་ཕྱོགས་མེད་དུ་མི་འབྱོང་སྟེ།
དེ་ཉིད་སྤྱོད་པའི་གེགས་ཡིན་པས། དེ་ལ་བརྟེན་ནས་རྟོག་པ་ཆེར་སྐྱེ་ཞིང་བཅད་དཀའ་བ་དེ་དག་ལ་བརྟེན་ལ། ཡང་དང་ཡང་དུ་རྩལ་སྦྱང་ཞིང་བོག་དབྱུང་ངོ༌། ། དེ་ཡང་ལན་ཅིག་ངོ་འཕྲོད་ཙམ་གྱིས་སངས་རྒྱས་འདི་ཀ་ཡིན། ཐོབ་བྱ་འདི་ཀ་ཡིན་སྙམ་ན། འབྲས་བུའི་གེགས་ཡིན་པས། ཆོས་ཉིད་ངང་ནས་རེ་དོགས་མེད་པའི་བློ་ཡིས་ཕྲིན་ལས་ཕུན་སུམ་ཚོགས་པའི་རྐྱེན་ཐེག་པ་ཆེན་པོའི་སྨོན་ལམ་རྒྱ་ཆེན་པོ་གདབ་བོ། ། ལྔ་པ་གོལ་ས་བསྟན་པའི་ལེ་ལག་ལ་གསུམ་སྟེ། གཅོད་མོ་སྨན་དུ་ཤོར་བ་དང༌། གཅོད་འདོད་ཡོན་དུ་ཤོར་བ་དང༌།
གཅོད་དྲག་སྔགས་སུ་ཤོར་བའོ། ། གཅོད་མོ་སྨན་དུ་ཤོར་བ་ནི། གཉན་ཁྲོད་འགྲིམ་ཞིང་ཉམས་ལེན་བསྐྱངས་པས། རིག་པ་དྭངས་སྙིགས་ཕྱེད་པས་གསལ་སྣང་ཅུང་ཟད་སྐྱེས་པས། ། འདྲེ་གནོད་མི་གནོད་དང༌། ནད་ལྟ་བུ་ལ་ཕན་མི་ཕན་ཤར་ཏེ་གཞན་ལ་བཟླས་པས། ཐམས་ཅད་ཀྱིས་ཚོར་ནས་ཡང་དང་ཡང་དུ་འདྲིར་འོང་བ་དེ་ནི་གཅོད་མོ་སྨན་དུ་ཤོར་བའོ། ། གཅོད་འདོད་ཡོན་དུ་ཤོར་བ་ནི། དགའ་བྲོད་དམ། གཡེང་བའམ།
བསོད་ནམས་སྣ་ཚོགས་བྱུང་བས། གཉན་ཁྲོད་ལ་སོགས་ཕན་ཚུན་དུ་འཕོ་མི་སྲིད་པར་ཟང་ཟིང་དང་གཡོག་འཁོར་དང་སྙན་གྲགས་ལ་སེམས་ཡེངས་ནས། རང་གི་ཉམས་མྱོང་ཤོར་ཏེ་འདོད་ཡོན་རང་གར་སྤྱོད་པ་ནི་གཅོད་འདོད་ཡོན་དུ་ཤོར་བ་ཞེས་བྱའོ། ། གཅོད་དྲག་༼༡༤༦༽སྔགས་སུ་ཤོར་བ་ནི། ཉམས་མྱོང་བསྐྱངས་པས་ཆོས་ཉིད་བདེན་པའི་བྱིན་རླབས་ཀྱིས་ནད་གདོན་གྱིས་ཟིན་པའི་སར་ཕྱིན་ནས་བྱིན་རླབས་བྱས་པས། སངས་སོང་པ་ཐམས་ཅད་ཀྱིས་བོས་ཤིང་གྲོང་ཁ་འགྲིམ་པས་ཉམས་རྟོགས་འགྲིབ་པས་བྱིན་རླབས་ཤོར་ཏེ། དྲག་སྔགས་ཀྱིས་འདྲེ་ནད་འདུལ་དགོས་པ་འོང་བས། དེ་ནི་གཅོད་དྲག་སྔགས་སུ་ཤོར་བ་ཞེས་བྱ་བ་ཡིན་ནོ། ། དྲུག་པ་གཡེལ་བ་ཁ་བསྡུ་བའི་ལེ་ལག་ལ་གསུམ་སྟེ། ཉམས་ལྟེངས་པ་སྤང་བ་དང༌།
འཐོར་བ་སྡུད་པ་དང༌། ། གྲིམ་པ་གློད་པ་དང་གསུམ་མོ། ། ལྟེངས་པ་སྤང་བ་ནི། གཉན་ཁྲོད་ལ་སོགས་པར་ཕྱིན་པའི་དུས་སུ་ཆོ་འཕྲུལ་དང་དྲོད་རྟགས་གང་ཡང་མེད་ན། རང་གི་ཉམས་ལེན་གྱི་སྟོབས་ཆུང་བས་གདོན་མ་སློངས་ཏེ་གཅོད་ལྟེ་བས་ཡིན་པས། དེ་སློང་བའི་ཐབས་ལ་ཏིང་ངེ་འཛིན་གྱིས་མཐའ་གཏང་བྱ། དེས་མ་སློང་ན་གཅེར་བུར་བུད་ལ། མི་ལྤགས་ཀྱི་གཡང་གཞི་གོན། མི་རྐང་གི་གླིང་བུ་འབུད། ཌཱ་མ་རུ་དཀྲོལ་ཞིང༌།
རྒྱ་དཀར་ནག་བལ་པོ་ལ་སོགས་པའི་ལྷ་འདྲེའི་མིང་ནས་ཐོན་ཚད་བོས་ལ། ངས་གཅོད་བྱེད་པ་ཡིན་པས་ཐམས་ཅད་འདིར་འདུས་ཤིག་པས་ལ། སྔོན་དུ་དཀར་གཏོར་ཅིག་བྱིན། དེ་ནས་དམར་གཏོར་བྱིན་ཏེ། རང་གི་ལུས་སེམས་ཕྲལ་ལ་ལུས་ཤ་ཁྱེར་ཁྲག་ཁྱེར་དུ་བྱིན་པས་བསོད་ནམས་ཀྱི་ཚོགས་རྫོགས། སེམས་ནམ་མཁའི་ཚུལ་དུ་རྟེན་མེད་དུ་བཞག་པས་ཡེ་ཤེས་ཀྱི་ཚོགས་རྫོགས། ལན་ཅིག་ཆོ་འཕྲུལ་ཟིང་ཟིང་པ་གཅིག་བྱུང་ནའང་གནས་ལུགས་ཀྱི་ངང་ལ་སྙེམས་ཐག་རྦད་ཀྱིས་ཆོད་པས་ཉམས་རྟོགས་ལྷག་པར་འཆར་བར་འགྱུར་རོ། ། འཐོར་བ་བསྡུ་བ་ནི། བློ་རྩེ་གཉིས་སུ་མི་བཏང༌། ཤེས་པ་ཁ་འཚམས་སུ་མི་གཞུག །
ཤེས་པ་ཡབ་ཡོབ་ཏུ་མི་བཏང་བས། ཤེས་པ་བག་ཕེབ་པར་བྱས་ལ། ཤེས་པ་བདལ་ལ་བཞག་༼༡༤༧༽གོ ། བསྒྲིམ་པ་གློད་པ་ནི། སྒོམ་སྒོམ་པོ་དང་འདོད་འདོད་པོར་མ་སོང་བར་ཤེས་པ་ལྷོད་ཀྱིས་གློད་ནས་ཡེངས་ཐབས་སུ་འཇོག་གོ ། བདུན་པ་ན་ཚ་བྱུང་ན་ཇི་ལྟར་ཉམས་སུ་བླངས་པའི་ལེ་ལག་ལ་བཞི་སྟེ། གཉན་ཁྲོད་འགྲིམ་ལ་བཅད་པ་དང༌། འབྱུང་བཞི་ཆ་སྙོམས་པ་དང༌། ནད་ཐོག་ཏུ་ནད་དབབ་པ་དང༌། ལས་ཀྱི་མཐའ་བསྟན་པའོ། །
གཉན་ཁྲོད་འགྲིམ་ལ་བཅད་པ་ནི། རང་ལ་ན་ཚ་བྱུང་ན་ཐབས་གཞན་མི་བཙལ་བར་གཉན་ཁྲོད་གཅིག་ཏུ་ཕྱིན་ལ། ། ལུས་འདི་ལ་ཞེན་པའི་རྟོག་པ་བཅད་ལ། གདོན་དེ་ལ་ལིངས་ཀྱིས་བྱིན་ལ་འདི་སྐད་བྱ། ཁྱོད་དང་བདག་གཉིས་སྨོན་ལམ་གཅིག་པས་ད་ལྟ་འབྲེལ་བ་ཡིན། དེ་བས་ཀྱང་བདག་གི་ལུས་འདི་ཁྱོད་ལ་འབུལ་གྱིས། ཁྱོད་འདིར་སྡོད་ཅིག ། ང་ལ་སྙན་བརྒྱུད་ཟབ་མོ་ཡོད་པས་རང་ཅག་གཉིས་ཀའི་སྡིག་པ་སྦྱོང་བའི་དོན་དུ་ཡང་དག་པའི་དོན་བསྒོམ་གྱི་བྱས་ལ། ལུས་སེམས་ཕྲལ་གནས་ལུགས་དོན་ལ་བློ་ལྷོད་ཀྱིས་བཞག་པས་ནད་གང་ཡིན་པ་རང་ཞིར་འགྲོའོ། ། ནད་པ་གསོ་ན།
དེའི་ལུས་རི་རབ་ཙམ་དུ་བསམས་ལ། ཡུའུ་ཅག་གསུམ་གནས་སྐབས་ཀྱི་སྨོན་ལམ་གཅིག་ཡིན་པས། ཁྱོད་གཞན་དུ་མ་འགྲོ་བར་འདིར་སྡོད་ཅིག ། འོ་ཅག་གསུམ་གྱི་སྡིག་སྒྲིབ་སྦྱང་བར་བྱ་བའི་ཕྱིར་ངས་ཡང་དག་པའི་དོན་བསྒོམ་གྱི་བྱས་ནས། ནད་པའི་ལུས་ཁོ་ལ་ལྟོས་མེད་དུ་བྱིན་ལ་གནས་ལུགས་ཀྱི་ངང་ལ་ལྷན་གྱིས་བཞག་གོ ། ཡང་གང་ན་སར་སྟོང་ཉིད་ཀྱི་ངང་ནས་བྱབ་བྱབ་བྱ་ཞིང༌། བདེན་པའི་ཚིག་བརྗོད། རང་གི་རིག་པ་ཡང་སྟོང་པ། ནད་དང་གདོན་ཡང་སྟོང་པ། ནད་པའི་ལུས་དང་སེམས་ཡང་སྟོང་པ།
སྟོང་པ་ལ་སྟོང་པས་གླགས་མི་རྙེད་པས་སྟོང་སངས་སངས་སོང་བར་བསམས་ལ། གནས་ལུགས་ཀྱི་སྟེང་དུ་ལྷན་གྱིས་བཞག་གོ ། འབྱུང་བཞི་ཆ་མཉམ་པ་ནི། སྤྱིར་རྣལ་འབྱོར་པ་ལ་ན་ཚ་ཅི་ཡོད་ཀྱང་ཉམས་ལེན་གྱི་སྟེང་༼༡༤༨༽དུ་བཞག་ནས་ལུས་ལ་ལུས་སུ་མི་བཟུང་བར་གང་དགར་བཞག་པས་གྲོལ་ནས་འགྲོ་བ་ཡིན་པ་ལ། དེ་ལྟར་བྱས་ཀྱང་དྲག་ཏུ་མི་འདོད་ན། ། ལུས་འདི་ཡང་འབྱུང་བ་བཞི་ལས་གྲུབ་པ་ཡིན་ལ་ནད་ཀྱང་འབྱུང་བ་བཞིས་བསྐྱེད་པ་ཡིན་ཀྱང༌། ། ལུས་ཕྱི་ན་ན། ཕྱིའི་འབྱུང་བ་ཆེན་པོ་བཞི་ནང་གི་འབྱུང་བ་ཆེན་པོ་བཞི་ལ་བསྟིམས་ལ། གང་ན་བ་དེ་འོག་ཏུ་བཅུག་ལ་ལུས་ཁང་སྟོང་ལྟར་དུ་ཁྲེས་ཀྱིས་བསྐྱུར་ལ། སེམས་ནམ་མཁའི་ངང་དུ་རྟེན་མེད་དུ་ཁྲེས་སེ་བཞག་གོ །
ལུས་ཀྱི་ནང་དུ་ན་ན། ། ནང་གི་ལུས་འབྱུང་བ་བཞི་པོ་འདི་ཕྱིའི་འབྱུང་བ་བཞི་ལ་ཕར་བསྟིམས་ལ། སེམས་ན་བུན་ཡལ་བ་ལྟར་ཡལ་དུ་བཅུག་སྟེ། གློད་པས་ཞི་ནས་འགྲོ་བ་ཡིན་ནོ། ། ཡང་ན་ཕྱིའི་འབྱུང་བ་བཞི་ནང་གི་འབྱུང་བ་བཞི་ལ་བསྟིམ། ནང་གི་འབྱུང་བ་བཞི་གསང་བ་བྱང་ཆུབ་སེམས་ལ་བསྟིམས་ལ། སེམས་སྐྱེ་མེད་སྟོང་པའི་ངང་ལ་ཁྲེས་སེ་བཞག་གོ ། ནད་ཐོག་ཏུ་ནད་དབབ་པ་ལ། ནད་ཚད་པར་འདུག་ན། ཚད་པ་མེ་ནང་དུ་ཞི་བར་བྱ་བ་དང༌།
ནད་གྲང་བར་འདུག་ན་སྐོམ་ཐག་ཆུ་ནང་དུ་བཅད་པའོ། ། དེ་ལ་ནད་ཚད་པར་འདུག་ན། ཚད་པ་ལ་གང་གནོད་པའི་ཟས་དང་སྤྱོད་ལམ་བསྟེན་ལ། ད་བདག་ཤི་ན་རེ་དགའ། ད་ལྟ་ཉིད་དུ་འཆི་བ་དོན་དམ་པའི་བདེན་པ། ཤེས་རབ་ཀྱི་ཕ་རོལ་ཏུ་ཕྱིན་པའི་ངང་དུ་སངས་རྒྱས་ཡོད་པས། དེ་ངོས་བཟུང་དགོས་སྙམ་དུ་བསམ་ཞིང༌། ཚེ་འདི་ལ་མ་ཆགས་པར། ཕཊ་བྱས་ལ་བེམ་རིག་ཤག་གིས་ཕྲལ་ལ་བློ་རེ་དོགས་མེད་པར་ལྷོད་ཀྱིས་གློད་ལ། བློ་རྒྱ་བསྐྱེད་ལ།
རིག་པ་ཁྱབ་བདལ་ཆེན་པོའི་ངང་དུ་ཡིད་ལ་མི་བྱེད་པར་བཞག་གོ ། ཨ་མ་རྩིར་བཞག ། ནམ་ཀྱང་མེད་དུ་བཞག ། གར་སོང་གར་ལེགས་ཏུ་བཞག་གོ ། དེ་ལྟར་བཞག་པས་ནད་འཛིན་དང་ནམ་བྲལ་ཚེ་སོས་ནས་འོང༌། སོས་ཀྱང་དགའ་བའི་སེམས་མེད་པར་གཏད་མེད་དུ་བཞག་གོ ། གྲང་བའི་ནད་དེ་ལ་གང་༼༡༤༩༽གནོད་པའི་ཟས་དང་སྤྱོད་ལམ་བྱས་ལ། ལྷོད་ཀྱིས་གློད་ལ་འཛིན་མེད་ཀྱི་ངང་དུ་ཕཊ་བྱས་ལ་ཉལ་བསྡད་དོ། ། དེ་ལྟར་སྙེམས་དང་ཕྲལ་ནས་འཇོག་པ་ལས་བསྒོམ་དུ་ཅི་ཡང་མེད་དོ། ། མི་བསྒོམ་པ་དེ་ཀ་བསྒོམ་པ་ཡིན། །
དེས་ཤི་ཡང་ལེགས་ཏེ་ཆོས་དབྱིངས་སུ་གྲོལ་བ་ཡིན། མ་ཤི་ན་ཡང་གལ་མེད་དོ། ། རང་རིག་པའི་ཡེ་ཤེས་འགག་པ་མེད་པས་སོ། ། དོན་གོ་སེམས་ལ་འཆི་རྒྱུ་མི་འདུག་པས་གར་སོང་གར་ལེགས་སུ་འཇོག་པ་ཡིན། གཞན་ཡང་ཤེས་པ་མི་དགའ་འམ། འགྲོ་འདོད། ངུ་འདོད། ། ཚིག་པ་ཟ་བ་སོགས་བྱུང་ན། ཤེས་པ་རང་རྒྱུད་པར་མི་བཏང་བར། མཁན་པོ་རྩད་བཅད་ཅིང་རྩ་བྲལ་ངོས་ཟིན་པར་བྱས་ལ་གློད་ལ་བཞག་གོ །
ལས་ཀྱི་མཐའ་བསྟན་པ་ལ། གཞན་ལ་བྱིན་རླབས་ལ་སོགས་བྱེད་ན། ཀུན་རྫོབ་ཀྱི་བདེན་པ་ལ་མི་འགེགས་པས། སེམས་ཅན་སྡུག་བསྔལ་གྱི་ནད་པ་རྣམས་ལ་བྱམས་པ་དང་སྙིང་རྗེ་བསྒོམ། ། སྐྱབས་འགྲོ་དང་བྱང་ཆུབ་ཏུ་སེམས་བསྐྱེད། བརྒྱུད་པའི་བླ་མ་ལ་གསོལ་བ་གདབ། ཡི་དམ་ལ་བདེན་པ་བདར། ནད་གདོན་ཐམས་ཅད་ཞི་བར་བྱིན་གྱིས་བརླབ། དོན་དམ་པར་ན་བདག་དང་ནད་པ་དང་ཡི་དམ་གསུམ་ཆོས་ཉིད་སྟོང་པའི་དབྱིངས་སུ་ངོ་བོ་གཅིག་ཏུ་ཀྲུག་གིས་བསྲེས་ལ་ལྷོད་ཀྱིས་གློད་ནས་མི་གཡོ་བར་འཇོག་པ་ཡིན། དེ་ཙམ་སྔོན་ལ་བསྒོམ་མ་སྙམ།
ཤེས་པ་སྡུག་ཐུམ་མ་བྱེད། དམིགས་པ་ཕྱོགས་གཅིག་ཏུ་མ་གཏད། དམིགས་མེད་བསམ་བྲལ་གྱི་ངང་ལ་བསྲན་བསྐྱེད། ཕན་དུ་རེ་བ་དང་མ་ཐུང༌། སོས་ཀྱང་རློམས་སེམས་མ་བྱེད། ཉམས་དང་བྱིན་རླབས་ཡེངས་སུ་ཆུག ། དེ་ནི་ཆོས་ཉིད་དོན་དམ་པའི་བདེན་པ་ཡིན་པས་ནད་ཐམས་ཅད་སྒྲོན་མེ་བཏེགས་པས་མུན་པ་སངས་པ་བཞིན་རང་དེངས་སུ་འགྲོ་བ་ཡིན། སྡུད་པ་ལས། བདེན་པའི་བྱིན་རླབས་ཀྱིས་མེ་ཡི་ཕུང་པོ་ཞི། ཞེས་སོ། །
སྲིའུ་གསོན། ། གཉན་སར་ཁྱེར་ལ་ཤ་ཁྲག་གནོད་༼༡༥༠༽བྱེད་ལ་ལིངས་ཀྱིས་བྱིན་ལ། སེམས་སྟོང་པ་ཉིད་དུ་བྱིན་གྱིས་བརླབ་བོ། ན་ན་ཏིང་ངེ་འཛིན་གྱི་མཐའ་གཏད་བྱ། གོས་ཚུལ་བཀྲུས་ལ་བྲག་ཤིང་ལ་སོགས་པ་ལ་གཏོར། བུ་ཆུང་གི་རི་ལ་མེ་བསྲེག་ལ་དུད་པ་བཏང་ལ་མེ་དེ་ལ་བུ་ཆུང་བསྲོ། མཛེ་ཀླད་བྱུག ། མཛེ་ཅན་གྱི་ཁ་འཕྲོ་བླུད་སྣམ་ཕྱིན་ལྟ་བུ་ལ་མཛེ་ཅན་གྱི་དྲོད་ལ་ཕབ་ནས་བཀོན་པས་འཚོ་ངེས་སོ། ། གཉན་སར་ཁྱེར་བ་མ་གྲུབ་ན། གཉན་སའི་ཤིང་དང་རྡེའུ་ལ་སོགས་བཏགས་བས་འགྲུབ་བོ། །
ཆར་པ་འབེབས་ན། ཀླུ་ཡོད་ངེས་པའི་ཆུ་མིག་ཏུ། བ་སུ་ཀི་དང༌། ། དཀར་གསུམ་མངར་གསུམ་གྱི་གཏོར་མ་བྱིན་ལ་ཆར་པ་བསླང་ངོ༌། དེས་མ་ཕེབས་ན། མཛེ་ཁྲག ། མཛེ་ཀླད། དོར་རྟ་ལ་སོགས་པ་བསྲེགས་ནས་ཆུ་མིག་ཏུ་བླུགས་པས་ཕེབ་པར་འགྱུར་རོ། ། བསྟན་པ་འཇིགས་པའི་དགྲ་བྱུང་ན། དེའི་དྲི་མ་མིང་རུས་བྲིས་ལ་གླང་རུར་བཅུག་ནས་གཉན་སར་བྲས་ལ་སྦ།
གཟུ་དཔང་གསོལ་ཞིང་ལས་འདི་གྱིས་ཤིག་བྱའོ། ། སེར་བ་འབེབས་ན། དུག་ཁྲག་སྣ་ཚོགས་ཡུགས་སའི་དོར་རྟར་བཏུམ་ལ་གཉན་སར་སྦས་ནས། ཏིང་ངེ་འཛིན་གྱིས་མཐའ་གཏད་དྲག་པོ་བྱས་པས་འོངས་ངེས་སོ། སེར་སྲུང་བྱེད་ཀྱང་སྟོང་པའི་ངང་ལ་དམིགས་ལ་བྱའོ། ། བརྒྱད་པ་འཐས་ན་བོགས་དབྱུང་བའི་ལེ་ལག་ལ། རྩོལ་བ་དྲག་ཏུ་བྱས་ཀྱང་ཉམས་ལ་ཡར་སྐྱེད་མེད་ན་འཐས་པ་ཡིན་པས་བོགས་དབྱུང་བ་ལ་གསུམ་སྟེ། སེམས་ཅན་ལ་སྙིང་རྗེ་བསྒོམ་ལ་བོགས་བྱུང་བ་དང༌། བླ་མ་ལ་མོས་གུས་བསྒོམ་ལ་བོགས་དབྱུང་བ་དང༌། རྐྱེན་དྲག་པོ་ལ་ཐོག་འགེལ་བྱས་ལ་བོགས་དབྱུང་བའོ། །
ཡོད་ན་སྔོན་དུ་མཁའ་འགྲོ་དང་ཆོས་སྐྱོང་རྣམས་ལ་གཏོར་ཚོགས་བཏང་ལ། དེ་ནས་འདི་བཞིན་བསམ་པར་བྱ། སྤྱིར་ཁམས་གསུམ་འཁོར་བའི་སེམས་ཅན་སྙིང་རེ་རྗེ། ཁྱད་པར་དུའང་ད་ལྟར་བདག་ལ་གནོད་པར་བྱེད་པའི་དགྲ་འདྲེ་འདི་རྣམས་སྙིང་རེ་རྗེ། སེམས་ཅན་འདི་རྣམས་ཀྱིས་བདག་གི་ཕ་དང་མ་ལན་གྲངས་དཔག་ཏུ་མེད་པ་ཞིག་བྱས་ཤིང་ཕན་མེད་༼༡༥༡༽པོ་བཏགས་གནོད་པ་མང་པོ་བསལ་ཞིང༌། རང་གི་སྲོག་བསྐྱེད། བུ་ཚ་ལ་གཅེས་པར་བྱས་ཤིང་བསྐྱངས་པ་ཡིན་པས། ཤིན་ཏུ་དྲིན་ཆེ་བར་འདུག་ཨང་སྙམ་དུ་ཡང་ཡང་བསམ། བདག་གི་ཕ་མ་དྲིན་ཅན་འདི་རྣམས་བདེ་བར་འདོད་ཀྱང་བདེ་བ་མ་མྱོང་གི་སྟེང་དུ་སྡུག་བསྔལ་འབའ་ཞིག་མི་འདོད་བཞིན་དུ་དབང་མེད་པར་མྱོང་བ་འདི་རྣམས་སྙིང་རེ་རྗེ་ན་སྙམ་དུ་བསམ། དེ་ཡང་དང་པོ་སྡུག་བསྔལ་དངོས་ལ་གནས་པ་ལ་བསྒོམ།
དེ་བས་སྡུག་བསྔལ་གྱི་རྒྱུ་ཚབ་ཆེན་པོ་སྤྱོད་པ་རྣམས་མཆི་མ་ཀོ་ཐུལ་བྱུང་དུ་བསྒོམ། དེ་ཡང་སྡུག་བསྔལ་བ་རྣམས་བསམ་ཞིང་ཕྲེང་བ་བགྲངས་ལ། སྙིང་རེ་རྗེ་ན་ཞེས་པ་ལ་སོགས་པ་བརྒྱ་རྩ་བརྒྱད་ལ་སོགས་པ་བསྒོམ། དེ་ལྟར་ངལ་གསོ་ཞིང་ཐུན་བཞིར་བསྒོམས་པས། མཇུག་ཏུ་སྙིང་རྗེ་རང་བབས་སུ་སྐྱེ་བ་འབྱུང་ལ། ། དེ་སྐྱེས་པ་དེའི་དབང་གིས་སྡིག་སྒྲིབ་ཐམས་ཅད་དག་ནས་དགེ་སྦྱོར་གྱི་བོགས་རང་བཞིན་གྱིས་འབྱུང་བས། གནས་ལུགས་སྟོང་པ་ཉིད་རྒྱུད་ལ་སྐྱེ། དེ་རྒྱུད་ལ་སྐྱེས་ཙ་ན་བསྒོམ་མི་དགོས་པར་རང་ཤུགས་ཀྱིས་སེམས་ཅན་ལ་སྙིང་རྗེ་སྐྱེ་བའོ། ། གཉིས་པ་བླ་མའི་མོས་གུས་བསྒོམ་པས་བོགས་དབྱུང་བ་ནི། ལམ་ལ་འབད་རྩོལ་དྲག་ཏུ་བྱས་ཀྱང་བློ་ལ་ཡར་སྐྱེད་མེད་ན་བླ་མའི་བྱིན་རླབས་མ་ཞུགས་པས་ལན་ལ།
བྱིན་རླབས་མི་འཇུག་པ་དེ་ཅིས་ལན་ན། གསོལ་བ་བཏབ་ཀྱང་མོས་གུས་དྲག་པོ་མ་སྐྱེས་པས་ལན། ། དེ་ལ་སྡུག་བཙིར་གྱིས་བསྒོམ་ཀྱང་མི་ཕན་པས། ཆོས་ཀྱི་བྱ་བ་གཞན་ཐམས་ཅད་ལིངས་ཀྱིས་བཞག་ལ། ཉིན་མཚན་ཐུན་བཞིར་བཅད་ལ། གདམས་པ་དང་བྱིན་རླབས་ཀྱིས་རང་ལ་ཕན་གདགས་པའི་རྩ་བའི་བླ་མ་བཀའ་དྲིན་ཅན་གང་ཡིན་པ་དེ་ལ་སངས་རྒྱས་ཀྱི་འདུ་ཤེས་བསྐྱེད་ལ། བླ་མའི་རྣལ་འབྱོར་དང་ལྡན་པས་གསོལ་བ་དྲག་པོ་ཡང་ནས་ཡང་དུ་བཏབ་པས། མོས་གུས་ནམ་ཆུད་པ་དང་བྱིན་རླབས་ཞུགས་ཏེ། ཉམས་རྟོགས་གོང་ནས་གོང་དུ་འཕེལ་བར་འགྱུར་བ་ཡིན་པས། རང་༼༡༥༢༽སྟན་བདེ་བ་ལ་སྤྱོད་ལམ་བདེ་བར་བསྡད་ལ།
སྔོན་ལ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་བརྟན་པར་བསྒོམས་ལ། དེ་ནས་རང་ཐ་མལ་དུ་ཡོད་པའི་སྤྱི་བོའི་སྟེང་དུ་ཉི་ཟླ་པདྨའི་གདན་ལ་གདམས་པ་དང་བྱིན་རླབས་ཀྱིས་རང་ལ་ཕན་ཐོགས་པའི་རྩ་བའི་བླ་མ་བཀའ་དྲིན་ཅན་གང་ཡིན་པ་དེ་ཤིན་ཏུ་གསལ་བར་བསྒོམ་ལ། གདུང་སེམས་དུང་བ་གཅིག་བསྐྱེད་དེ། དེ་ནས་བླ་མའི་ཐུགས་ཀ་ནས་འོད་ཟེར་དཔག་ཏུ་མེད་པ་ཕྱོགས་བཅུར་འཕྲོས་པས། ཕྱོགས་བཅུ་དུས་གསུམ་རྣམས་ན་བཞུགས་པའི་རྩ་བ་དང་བརྒྱུད་པའི་བླ་མ་རྣམས་དང་ཡི་དམ་དཀྱིལ་འཁོར་གྱི་ལྷ་ཚོགས་མཁའ་འགྲོ་མ་དང་བཅས་པ་རྣམས་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་འོད་ཀྱི་རྣམ་པར་བྱོན་ནས་བླ་མ་དང་གཉིས་སུ་མེད་པར་ཐིམ་པས། འོད་དང་གཟི་བརྗིད་དང་བཅས་ཏེ་མངོན་སུམ་བཞིན་བཀྲ་ལམ་མེ་བཞུགས་པར་བསམ། ཆོས་སྐྱོང་བའི་སྲུང་མ་ཐམས་ཅད་བར་སྣང་དང་ས་གཞི་ཐམས་ཅད་ཁེངས་ཏེ་བར་ཆད་ཐམས་ཅད་སེལ་བར་བསམས་ལ། མོས་གུས་དྲག་པོ་དང་བཅས་ཏེ་ཡིད་ཀྱིས་ཕྱག་འཚལ་ཞིང༌། རེ་ས་གཞན་ན་མེད་སྙམ་དུ་ཞེ་མནའ་བསྐྱལ།
ལུས་དང་ལོངས་སྤྱོད་ཐམས་ཅད་ལིངས་ཀྱིས་མཆོད་པར་ཕུལ་ལ་གསོལ་བ་གདབ་སྟེ། བླ་མ་རིན་པོ་ཆེ་སེམས་ཅན་ཐམས་ཅད་ཀྱི་དོན་དུ་བདག་ལ་བྱིན་གྱིས་བརླབ་པར་མཛད་དུ་གསོལ། ། ཉམས་མྱོང་དང་རྟོགས་པ་ཁྱད་པར་དུ་འཕགས་པ་བདག་གི་རྒྱུད་ལ་སྐྱེ་བར་མཛད་དུ་གསོལ། བདག་གི་སྡིག་སྒྲིབ་དང་སྡུག་བསྔལ་དང་བར་ཆད་ཐམས་ཅད་ཞི་བར་མཛད་དུ་གསོལ། ཞེས་ཡང་དང་ཡང་དུ་འབོད་དོ། ། གདུང་སེམས་གཏིང་ནས་སྐྱེས་ན་ཚིག་ཏུ་མ་བཏོན་ཡང་འགལ་བ་མེད་དོ། ། བླ་མའི་ཐུགས་ཉིད་ནམ་མཁའ་ལྟ་བུའི་ཀློང་ནས་བྱིན་རླབས་ནམ་མཁའ་ལྟ་བུ་དེ། རང་གི་སེམས་ཉིད་ནམ་མཁའ་ལྟ་བུ་ལ་འཇུག་པ་ལ་ཐེ་ཚོམ་ག་ལ་སྲིད་སྙམ་དུ་གཤའ་མར་ཡིད་ཆེས་པར་བྱ་ཞིང༌། ༼༡༥༣༽གསོལ་བ་རུས་པའི་གཏིང་ནས་གདབ་པར་བྱའོ། ། དེ་ལྟར་བྱས་ན་བྱིན་རླབས་མི་འཇུག་མི་སྲིད་པ་ཡིན་ནོ། །
དེ་ལྟར་ཉིན་མཚན་ཐུན་བཞིར་ལོང་པར་གསོལ་བ་བཏབ་ལ། ཐུན་འཇོག་ཁར་བླ་མ་འོད་དུ་ཞུ་ནས་རང་གི་སྤྱི་བོ་ནས་མར་ཐིམ་པས་རང་སེམས་དང་དབྱེར་མེད་དུ་འདྲེས་པར་བསམ་ལ་རིག་པ་ཁྱབ་བདལ་ཆེན་པོའི་ངང་ལ་ལྷུག་གེ་བཞག་གོ ། རྗེས་སྤྱོད་ལམ་རྣམ་བཞིའི་དུས་སུ་དུང་ཙམ་དྲན་པར་བྱ། མོས་གུས་དུང་པ་རེ་བྱའོ། ། དེ་ཀ་ལྟར་ཡང་ནས་ཡང་དུ་བསྐྱངས་པས་མོས་གུས་ཆུད་པ་དང་བྱིན་རླབས་ཞུགས་ཏེ་ཉམས་མྱོང་དང་རྟོགས་པ་འཆར་བར་འགྱུར་བ་ཡིན་ནོ། ། གསུམ་པ་རྐྱེན་དྲག་པོ་ལ་ཐོག་འགེལ་བྱས་ལ་བོགས་དབྱུང་བ་ནི། སྤྱིར་ཡིད་ཡུལ་ན་གོ་བ་ཡོད་པ་ཙམ་གྱིས་མི་ཆོག་སྟེ། དགག་སྒྲུབ་ཀྱི་གནས་ལ་ཡང་ནས་ཡང་དུ་བསྲེ་ཞིང་རྩལ་ཕྱོགས་མེད་དུ་སྦྱང་དགོས། དེ་ལྟར་མ་སྦྱངས་ན་རྐྱེན་དྲག་པོ་དང་འཕྲད་ཙམ་ན། དགྲ་བྱུང་དུས་སྐྱེལ་མས་བོར་བ་ལྟར་བློ་ཐ་མལ་དུ་ལུས་པས།
འགལ་རྐྱེན་བྱུང་དུས་ཉིད་དུ་ཐོག་འགེལ་བྱས་ལ་སེམས་དང་ཆོས་སུ་བསྲེ་དགོས་སོ། ། འདྲེས་པ་ཙམ་གྱིས་ཀྱང་མི་ཆོག་སྟེ། རྩལ་ཕྱོགས་མེད་དུ་མ་སྦྱངས་ན། ཟག་མེད་ཀྱི་ཡོན་ཏན་ཕྱོགས་མེད་དུ་མི་འཆར་བས། འགལ་རྐྱེན་སྣ་ཚོགས་ཐོག་འགེལ་བྱས་ཤིང་ཕྱོགས་མེད་དུ་རྩལ་སྦྱང། རྩལ་སྦྱོང་བ་ལ་ཁྲིག་ཁམ་བཤིགས་ན་ཚུལ་འཆོས་ཀྱིས་འཆིང་བས་གང་བྱུང་གི་སྣང་བ་ཐད་ཀར་གཅོད་ཅིང་སྤྱོད་པ་ཅི་ཐོད་ཐོད་དུ་སྤྱད་དགོས་པས། འདི་ལྟར་བསམ་པར་བྱ། བདག་སངས་རྒྱར་མ་འདོད་པ་འདི་འཁོར་བ་ཐོག་མ་མེད་པ་ནས་སྣང་བ་ལ་བདེན་པར་ཞེན་ནས། བླང་དོར་འགའ་ཞིག་བྱས་ཏེ་རོ་མ་སྙོམས་པས་ལེན་འདུག ། སེམས་ཉིད་གནས་ལུགས་ལ་སྐྱེ་འཆི་དང༌།
གཙང་བཙོག་དང༌། དགྲ་གཉེན་ལ་སོགས་པ་གང་ཡང་གྲུབ་པ་མི་འདུག་པ་ལ་༼༡༥༤༽ངས་གྲུབ་གྲུབ་པོར་བཟུང་ནས། བསྐྱུར་མ་ནུས། བསྲེ་མ་ནུས་པས་ལེན་འདུག ། ད་ཁྱེར་རང་ཇི་ལྟར་སོང་བར་སོང་སྙམ་དུ་བསམ་ཞིང༌། གཉིས་སུ་འཛིན་པའི་རྟོག་པ་རྒྱངས་ཀྱིས་བསྐྱུར་ཏེ། ཕཊ་ཕཊ་བྱས་ལ། གང་ལ་ཡང་ཉམ་ང་ཞིང་བག་ཚ་བ་དེ་དང་བསྲེས་ལ་སྙེམས་དང་མ་བྲལ་གྱི་བར་དུ་ཡང་དང་ཡང་དུ་རྩལ་སྦྱང་ངོ༌། ། དེ་ཡང་དང་པོ་རིག་པ་ལ་ངར་བཏགས་ལ་ལྟ་བའི་རྦད་ཁམས་བསྐྱེད་ལ། དགྲ་སྡང་བ་དང༌།
བུ་གཉེན་དང༌། ཟས་སྐོམ་ཞིམ་མི་ཞིམ། མཛེ་ཅན་དང༌། ནད་རིམས་དང༌། རོ་བག་དང༌། རྣམ་སྣང་ལྟ་བུ་སྐྱུག་བྲོ་བ་དང༌། ཉམ་ང་བ་དང༌། སྐྱོ་འཇིགས་ཐམས་ཅད་ལ་རྩིས་གདབ་མེད་པར་མི་ཕོད་བརྫི། འཁྲི་བ་བཅད། སྐྱོན་ངོས་བཟུང༌།
མཚངས་ཡུལ་ནས་བཏོན་ལ། བློས་རྩིས་གདབ་མེད་པར་བསྲེས་ལ་གློད་ནས་བཞག་གོ ངུ་བ་དང༌། རྒོད་པ་དང༌། འོ་དོད་འབོད་པ་ལ་སོགས་པ་སྨྱོན་པའི་སྤྱོད་པ་བྱས་ལ། ཁྲིག་ཁ་བསྒྱུར་ཏེ། མི་ཁྱུ་ནས་ཕུད་ལ་བཞག་གོ ། དེ་ལྟར་བྱས་ཤིང་འདོད་པའི་བློ་གང་ཡང་ཕུགས་སུ་མི་གཞུག་པར། རྐྱག་གཏད་མེད་པར་གཡས་མེད་དུ་བཞག་གོ དེ་ལྟར་ཡང་དང་ཡང་དུ་རྩལ་སྦྱངས་པས། །
འཁྲུལ་པ་བཙན་ཐབས་སུ་འཇིག ། ཞེན་པ་རང་ལོགས་སུ་འགྲོ། ། མོས་གུས་ཤུགས་འབྱུང་དུ་སྐྱེ། མཚན་མ་རང་གྲོལ་དུ་འགྲོའོ། ། དེས་འབྲས་བུ་སྐུ་གསུམ་ཐོབ་བམ་ཞེ་ན། ཆོས་ཐམས་ཅད་སྟོང་པ་ཉིད་དུ་རྟོགས་ཤིང་མངོན་དུ་གྱུར་པ་ནི་ཆོས་ཀྱི་སྐུའོ། ། དེའི་ངང་ནས་སྨོན་ལམ་གྱི་སྟོབས་ཀྱིས་འགྲོ་དོན་ཅི་ཡང་འབྱུང་བ་ནི་སྤྲུལ་པའི་སྐུའོ། ། འགྲོ་དོན་ཕྱོགས་བཞིན་དུ་རྟོགས་པ་མེད་པ། རྟོག་པ་མེད་བཞིན་དུ་འགྲོ་དོན་འབྱུང༌། དེ་གཉིས་སུ་མེད་པར་ལོངས་སྤྱོད་པ་ནི།
ལོངས་སྤྱོད་རྫོགས་པའི་སྐུའོ། ། སྐུ་གསུམ་པོ་དེ་དབྱེར་མེད། ངོ་བོ་བསམ་བརྗོད་ལས་འདས་པ་གཅིག་ཏུ་རྟོགས་པ་ནི་ངོ་བོ་ཉིད་ཆོས་ཀྱི་སྐུའོ། ། ཐུན་མོང་མ་༼༡༥༥༽མ་ཡིན་པའི་ལེ་ལག་བརྒྱད་པ་རྫོགས་སོ།། །། ཁྱད་པར་གྱི་ལེ་ལག་བརྒྱད་པ་བཞུགས། རྒྱལ་བའི་ཡུམ་ལ་ཕྱག་འཚལ་ལོ། ། ཨ་མ་ཇོ་མོའི་གདམས་པ་ཤེས་རབ་ཀྱི་ཕ་རོལ་ཏུ་ཕྱིན་པ་བདུད་ཀྱི་གཅོད་ཡུལ་ཁྱད་པར་གྱི་ལེ་ལག་འདི་ལ་བརྒྱད་དེ། འཇུག་པ་སྐྱབས་འགྲོ་སེམས་བསྐྱེད་དང༌། བྱིན་རླབས་ལུས་སེམས་བྲལ་བ་དང༌། སྒོམ་དྲན་པ་མེད་ཅིང་ཡིད་ལ་བྱར་མེད་པ་དང༌།
ཉམས་ལེན་ཕུང་པོ་གཟན་ལ་བསྐྱུར་བ་དང༌། ལྟ་བ་བདུད་ཀྱི་སྤྱོད་ཡུལ་དུ་མ་སོང་བ་དང༌། ལུས་དང་སེམས་ཀྱི་གནས་སྐབས་ཀྱི་བར་ཆད་ཞི་བར་བྱ་བའི་གདམས་ངག་དང༌། གཅོད་ཀྱི་དམ་ཚིག་བསྟན་པ་དང༌། ཉམས་སུ་བླངས་པའི་འབྲས་བུ་བསྟན་པའོ། ། དང་པོ་འཇུག་པ་སྐྱབས་འགྲོ་སེམས་བསྐྱེད་ལ་དོན་གསུམ་སྟེ། གང་དུ་འཇུག་པ་དང༌། གང་དུ་འཇུག་པ་དང༌། ཇི་ལྟར་འཇུག་པའོ། ། གང་ལ་འཇུག་ན་ཡང་དག་པའི་ལམ་ཕྱིན་ཅི་མ་ལོག་པ་ལ་འཇུག་པའོ། །
གང་འཇུག་ན་ཐེག་པ་ཆེན་པོའི་རིགས་ཅན་གྱི་གང་ཟག་རྣམས་འཇུག་པའོ། ། ཇི་ལྟར་འཇུག་ན་སྟོང་པ་ཉིད་དང་སྙིང་རྗེ་དབྱེར་མི་ཕྱེད་པའི་ངང་ནས་ཚོགས་གཉིས་ཚད་མེད་པ་སོགས་ལ་འཇུག་པའོ། ། དེ་ལ་གཉིས་ཏེ། ཆོས་སྒོ་འབྱེད་པའི་སྐྱབས་འགྲོ་སེམས་བསྐྱེད་དང༌། རྒྱུན་ཏུ་བསྒོམ་པའི་སྐྱབས་འགྲོ་སེམས་བསྐྱེད་གཉིས་ལས། དང་པོ་ནི། ཚོགས་དང༌། གཏོར་མ་དང༌། མཆོད་པ་ལ་སོགས་པ་བྱ། སྐྱབས་འགྲོ་ཡན་ལག་བརྒྱད་པ་བྱེད་པའོ། །
གཉིས་པ་རྒྱུན་དུ་བསྒོམ་པའི་སྐྱབས་འགྲོ་སེམས་བསྐྱེད་ནི། བདག་ལ་གནོད་པར་བྱེད་པའི་གདོན་འདིས་གཙོར་བྱས་པའི་སེམས་ཅན་ཐམས་ཅད་སྙིང་རེ་རྗེ་བས་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་བདག་གིས་སྐྱབས་འགྲོ་ལ་སོགས་པའི་དགེ་སྦྱོར་བྱ་སྙམ་དུ་སེམས་བསྐྱེད། དེ་ལྟར་ཡང༌། ཐེག་པ་འདི་ལ་ངེས་པར་༼༡༥༦༽འབྱུང་འདོད་ན། ། འགྲོ་བ་ཀུན་ལ་སེམས་སྙོམས་ཕ་མའི་འདུ་ཤེས་བསྐྱེད། ཞེས་སོ། ། དེ་ནས་རང་གི་མདུན་དུ་རིན་པོ་ཆེ་ལས་གྲུབ་པའི་ཁྲི་ཡངས་ཤིང་རྒྱ་ཆེ་བ་གཅིག་བསྒོམ། དེའི་སྟེང་དུ་སྣ་ཚོགས་པདྨའི་གདན་ཞིག་བསྒོམ། དེའི་སྟེང་དུ་ཟླ་བའི་དཀྱིལ་འཁོར་ཞིག་བསྒོམ།
དེའི་སྟེང་དུ་དབུས་སུ་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མ་སྐུ་མདོག་གསེར་བཙོ་མའི་མདོག་ལྟ་བུ། ཞལ་གཅིག་ཕྱག་བཞི་མ། ཞབས་སྐྱིལ་མོ་ཀྲུང་དུ་བཞུགས་པ། ཕྱག་གཡས་ཀྱི་དང་པོ་ན་གསེར་གྱི་རྡོ་རྗེ་རྩེ་ལྔ་པ་བསྣམས་པ། གཡོན་གྱི་དང་པོ་ནི་མཉམ་བཞག་གི་ཕྱག་རྒྱ་མཛད་པ། འོག་མ་གཉིས་ཤེས་རབ་ཀྱི་ཕ་རོལ་ཏུ་ཕྱིན་པའི་པུ་སྟི་བསྣམས་པ། སྐུ་ལ་རིན་པོ་ཆེའི་རྒྱན་རྣམ་པ་སྣ་ཚོགས་པས་བརྒྱན་པ་ཞིག་བཞུགས་པར་བསྒོམ། དེའི་རྩར་བཅོམ་ལྡན་འདས་རྒྱལ་བ་ཤཱཀྱ་ཐུབ་པ། དེའི་རྩར་ཨ་མ་ཇོ་མོ་ལབ་ཀྱི་སྒྲོན་མ་བསྒོམ། སྐུ་ལུས་ཆུང་ལ་སྐུ་ཤ་དཀར་བ།
སྐུ་གཟི་བརྗིད་ཅན། ཞལ་འཛུམ་བག་དང་བཅས་པ་གཅིག་བཞུགས་པར་བསྒོམ། དེའི་རྩར་སྲས་རྒྱལ་བ་དོན་གྲུབ་དང༌། འགྲོ་མགོན་ཐོད་སྨྱོན་བསམ་འགྲུབ་གཉིས། རྟེན་རྣལ་འབྱོར་པའི་ཆ་ལུགས་སུ་བཞུགས་པ། དབུ་སྐྲ་ལི་བ། ཞལ་རས་སྨུག་པ། སྐུ་གཟི་བརྗིད་དང་བཅས་པ། ཞལ་འཛུམ་བག་དང་བཅས་ནས་བཞུགས་པར་བསྒོམ། གཞན་ཡང་རང་གི་རྩ་བ་དང་བརྒྱུད་པར་བཅས་པའི་བླ་མ་རྣམས་ཀྱང་བཞུགས་པར་བསྒོམ།
བླ་མ་དེ་རྣམས་ཀྱི་གཡས་ན་དཔའ་བོ། གཡོན་ན་འཕགས་པ་ཉན་ཐོས་ཀྱི་དགེ་འདུན། མདུན་ན་མཁའ་འགྲོ་མའི་ཚོགས་དཔག་ཏུ་མེད་པ་བཞུགས་པར་བསྒོམས་ལ། སྐྱབས་སུ་འགྲོ་བ་བྱ་སྟེ། བདག་དང་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་སངས་མ་༼༡༥༧༽རྒྱས་ཀྱི་བར་དུ། ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མ་ལ་ཕྱག་འཚལ་ཞིང་སྐྱབས་སུ་མཆིའོ། ། བཅོམ་ལྡན་འདས་རྒྱལ་བ་ཤཱཀྱ་ཐུབ་པ་ལ་ཕྱག་འཚལ་ཞིང་སྐྱབས་སུ་མཆིའོ། ། མ་ཅིག་ཇོ་མོ་ལབ་ཀྱི་སྒྲོན་མ་ལ༴ སྲས་རྒྱལ་བ་དོན་གྲུབ་ལ༴ འགྲོ་མགོན་ཐོད་སྨྱོན་བསམ་འགྲུབ་ལ༴
ཕྱོགས་བཅུའི་སངས་རྒྱས་ལ༴ ཆོས་ལ༴ དགེ་འདུན་ལ༴ བླ་མ་རིན་པོ་ཆེ་ལ༴ ཡི་དམ་གྱི་ལྷ་ཚོགས་རྣམས་ལ༴ དཔའ་བོ་དང་དཔའ་མོ་རྣམས་ལ་ཕྱག་འཚལ་ཞིང་སྐྱབས་སུ་མཆིའོ། ། ཞེས་གུས་པ་དང་བཅས་པས་ལན་གསུམ་བྱའོ། ། དེ་ལྟར་ཡང་ལུང་ལས། སངས་རྒྱས་ཆོས་དང་འཕགས་པའི་དགེ་འདུན་སྐྱབས་སོང་སྟེ། ཞེས་པས་སོ། །
དེ་ནས་རང་གི་ལུས་འདི་ཁ་ཟས་རོ་བརྒྱ་དང་ལྡན་པ། དཀར་བ། སྣུམ་པ། ལྕི་བ། འབོལ་བ། བློས་འཁྱུད་ཚད་ཙམ་དུ་བསྒོམ་ལ། ལག་པ་གཡས་ན་ཤེས་རབ་ཀྱི་རལ་གྲི་ཡོད་པར་བསམ་ལ། ཡན་ལག་གི་དང་པོ་མགོ་ཡིན་པས་རྐེ་ནས་རྦད་ཀྱིས་བཅད་ནས། ། བླ་མ་དཀོན་མཆོག་རྣམས་ལ་མཆོད་པར་ཕུལ་བས། ཤིན་ཏུ་དགྱེས་ནས་གསོལ་བར་བསམ།
དེ་བཞིན་དུ་བྲང་དབྲོག་པའི་ནང་དུ་དོན་སྙིང་ལྔ་ལ་སོགས་པ་བཅུག་ནས་ཕུལ་བས་དགྱེས་ཤིང་གསོལ་བར་བསམ། ཡང་རོ་སྨད་རྐང་པ་དང་བཅས་པ་ཕུལ་བས་ཤིན་ཏུ་དགྱེས་པར་བསམ། དེའི་རྗེས་ལ་སྐྱབས་འགྲོའི་བླ་མ་དང་དཀོན་མཆོག་ལ་སོགས་པའང་ཡིད་ལ་མི་བྱ། རང་གི་ལུས་པོའང་ཡིད་ལ་མི་བྱེད། འདས་པའི་རྗེས་མི་བཅད། མ་འོངས་པའི་སོན་མི་བསུ་བར། ། ད་ལྟར་གྱི་ཤེས་པ་གང་ལའང་མི་འཛིན་པར་རང་ལུགས་སུ་བཅས་བཅོས་མི་བྱེད་པར་འབོལ་ལེ་ཤིགས་སེ་བཞག་གོ ། དེ་ལ་ཤེས་པ་གནས་བདོའི་དུས་ནའང་སེམས་བསྐྱེད་སྔར་བཞིན་བྱ། བླ་མ་དཀོན་མཆོག་མདུན་དུ་བསྒོམས་ལ་སྐྱབས་༼༡༥༨༽འགྲོ་ལན་གཅིག་བྱ། ལུས་མཆོད་པར་ཕུལ། །
སེམས་གནས་ལུགས་ཀྱི་སྟེང་དུ་བཞག་གོ ། དེ་ལྟ་བུ་ལན་གསུམ་ལ་ཐུན་གཅིག་བྱས་པའི། སྲོད་ལ་ཐུན་གཅིག ། ནམ་ཕྱེད་ཐུན་གཅིག ། ཐོ་རང་ཐུན་གཅིག ། སྔ་གྲོ་ཐུན་གཅིག ། ཉི་མ་ཕྱེད་ཐུན་གཅིག ། དགོངས་མོ་ཐུན་གཅིག ། དེ་ལྟར་ཉིན་ཞག་གཅིག་ལ་ཐུན་དྲུག་ཏུ་བྱས་ཏེ། དེ་ལས་མང་བར་ཡང་མི་བྱ།
ཉུང་བར་ཡང་མི་བྱའོ། ། དེ་ལ་བྱང་ཆུབ་མཆོག་ཏུ་སེམས་བསྐྱེད་པ་དང༌། སྐྱབས་འགྲོ་བྱེད་པ་དང༌། ལུས་མཆོད་པར་འབུལ་བ་རྒྱུ་བསོད་ནམས་ཀྱི་ཚོགས་ཡིན། རྗེས་ལ་གནས་ལུགས་མ་བཅོས་པའི་ངང་ལ་འཇོག་པ་འབྲས་བུ་ཡེ་ཤེས་ཀྱི་ཚོགས་ཡིན་པས། ཉམས་ལེན་འདི་གཅིག་པུས་ཀྱང་ཆོག་པ་ཡིན་ནོ། ། གཉིས་པ་བྱིན་བརླབས་ལུས་སེམས་ཕྲལ་བ་ལ་གཉིས་ཏེ། ངོ་སྤྲོད་ཀྱི་ངོ་སྤྲོད་དང༌། རྒྱུན་དུ་བསྒོམ་པའི་ངོ་སྤྲོད་དོ། ངོ་སྤྲོད་ཀྱི་ངོ་སྤྲོད་ལ་གསུམ་སྟེ།
སྦྱོར་བ་ལུས་ལ་ཞེན་པ་སྤང་བ་དང༌། དངོས་གཞི་ལུས་སེམས་བྲལ་བ་དང༌། རྗེས་ལ་སེམས་ཆོས་ཉིད་ཀྱི་དབྱིངས་ནས་ནམ་མཁའ་ལྟ་བུར་ངོ་སྤྲོད་ཅིང༌། ཉམས་ཀྱི་འཆར་ཚུལ་བསྟན་པ་ནི། དང་པོ་ནི། ཚོགས་དང་གཏོར་མ་སྔོན་དུ་བྱས་ལ། སྐྱབས་འགྲོ་སེམས་བསྐྱེད་ལ་སོགས་པ་ཆོས་སྒོ་འབྱེད་པའི་སྐྱབས་འགྲོ་སེམས་བསྐྱེད་ལྟར་བྱས་ལ། དེ་ནས་བླ་མ་དེས་སློབ་མ་ལ་མེ་ཏོག་དབུལ་ཏེ། མདུན་དུ་ལངས་ནས་རྐང་པ་གཉིས་གཤིབས། ལག་པ་གཉིས་ཐལ་མོ་སྨིན་མཚམས་སུ་སྦྱར།
ལུས་དྲང་པོར་བསྲང་ལ། དང་པོ་ཕུང་པོ་ལ་གཞིག་འགྲེལ་བཏང་སྟེ། བདག་གི་ལུས་འདི་མི་༼༡༥༩༽གཙང་བའི་རྫས་སུམ་ཅུ་རྩ་གཉིས་ལས་གྲུབ་པ། རྣག་ཁྲག་གི་རྐྱལ་བ། རུས་པའི་དུམ་བུ་འཐུད་པ། ཆུ་རྒྱུས་ཀྱི་དྲྭ་བ། འདི་ལྟ་བུ་ལ་ཆགས་ཤིང་ཞེན་པར་གྱུར་པས་འཁོར་བའི་སྡུག་བསྔལ་ཉམས་སུ་མྱོང་བ་ཡིན་ཏེ། ད་ནི་མ་ཆགས་མ་ཞེན་པར་བྱ་དགོས་སྙམས་དུ་བསམས་ལ། དེ་ནས་དངོས་གཞི་ལུས་དང་སེམས་དབྲལ་བ་ནི། རང་གི་རྐང་པའི་མཐིལ་གཉིས་སུ་སེམས་ཀྱི་ངོ་བོ་སྣང་ལ་རང་བཞིན་མེད་པ་ཆུ་ནང་གི་ཟླ་བ་ལྟ་བུ་གཅིག་བསྒོམ་སྟེ།
གསུས་པ་རྒལ་པ་ལ་སྦྱར་ཏེ་ལུས་དང་སེམས་གཉིས་དྲག་ཏུ་བསྒྲིལ་ནས། འོག་རླུང་སྟེང་དུ་དྲངས་ལ། ཆུ་ཟླ་ལྟ་བུ་དེ་ཡར་ལ་དཀར་ན་ར་ར་བྱུང་བས། བརླའི་རྩ་བོ་ཆེའི་ནང་ནས་ཡར་ལ་དཀར་ན་ར་ར་བྱུང་ནས། ལྟེ་བའི་ཐེད་ཀ ༄༅་བྱང་ཁོག་ནང་དུ་གཉིས་པོ་གཅིག་ཏུ་འདུས་ཏེ། དཀར་ཧྲི་ལི་ལི་འདུག་པ་ལ་དམིགས་པ་དྲག་ཏུ་གཏད། དེ་ནས་ཡང་དཀར་ན་ར་ར་བྱུང་ནས། སྙིང་ཁ་ནས་ཡར་བྱུང༌། མགྲིན་པ་ནས་ཡར་བྱུང་ནས།
སྤྱི་བོ་ཚངས་པའི་བུ་གར་སངས་ཀྱིས་བྱུང་བར་བསྒོམ། ཚངས་བུག་འཕང་ལོ་འབྲིང་པོའི་མིག་གི་ཚད་ཙམ་དཀར་སང་ངེ་ཡོད་པར་བསྒོམ་ལ། ངག་ཏུ་ཕཊ་ཅེས་དྲག་ཏུ་བརྗོད་པས། ཆུ་ཟླ་ལྟ་བུ་དེ་ཉིད་དེ་ནས་ནམ་མཁའ་ལ་དཀར་ན་ར་ར་འགྲོ་ཚད་ལ་བཏང་ངོ༌། ། མི་འགྲོ་སྙམས་སེམས་པ་དང༌། ། དཀར་ཧྲི་ལེ་འདུག་པ་ལ་མ་ཡེངས་པར་བསྒོམ་ལ། རྗེས་ལ་ངོ་སྤྲད་པ་ནི། དེ་ནས་རྒྱ་ཇེ་ཆེར་སོང་བས། ནམ་མཁས་གར་ཁྱབ་རིག་པས་ཁྱབ། རིག་པས་གར་ཁྱབ་ནམ་མཁས་ཁྱབ་པར་བསམ་ལ།
བསྒོམ་མི་བསྒོམ་གྱི་རྟོག་པ་མེད་པར་རང་ལུགས་སུ་ལྷོད་ཀྱིས་གློད་ལ་བཞག་གོ ། དེ་ལྟར་ཡང༌། འདི་ནི་ནམ་མཁའི་ཁམས་དང་མཚུངས་ཏེ་དབྱེར་མེད་དཔྱད་དུ་མེད། ཅེས་སོ། ། དེ་ལྟར་བསྒོམས་པས་ཉམས་རྣམ་པ་གསུམ་འཆར་ཏེ། དབང་པོ་རབ་ལ་སྤྲོས་བྲལ་གྱི་ཉམས་༼༡༦༠༽འཆར། དབང་པོ་འབྲིང་ལ་ཐོད་རྒལ་གྱི་ཉམས་འཆར། དབང་པོ་ཐ་མ་ལ་ཤུགས་ཅན་གྱི་ཉམས་འཆར། དེ་ལ་དགོངས་ནས་མ་གཅིག་གི་ཞལ་ནས། ཀྲིམས་གྱིས་བསྒྲིམ་ལ་ལྷོད་ཀྱིས་གློད།
བསྒོམ་པའི་གནད་ཅིག་དེ་ན་གདའ། ། གསུངས། གཉིས་པ་རྒྱུན་དུ་བསྒོམ་པའི་ངོ་སྤྲོད་ནི། ལུས་གང་བདེའི་སྤྱོད་ལམ་བྱས་ལ། དམིགས་པ་རླུང་སེམས་འདུས་པའི་ངོ་བོ་སྣང་ལ་རང་བཞིན་མེད་པ་ཆུ་ནང་གི་ཟླ་བ་ལྟ་བུ་སྟེ་ལྟེ་བའི་འོག་ཙམ་དུ་བསྒོམ་ལ་གོང་མ་བཞིན་ཤེས་པར་བྱའོ། ། གསུམ་པ་བསྒོམ་དྲན་པ་མེད་ཅིང་ཡིད་ལ་བྱར་མེད་པ་ནི། རྐང་པ་རྡོ་རྗེའི་སྐྱིལ་ཀྲུང་བཅའ། ལག་པ་མཉམ་བཞག་གི་ཕྱག་རྒྱ་བྱ། སྒལ་ཚིག་དྲང་པོར་བསྲང༌། མགྲིན་པ་ཡིད་ཙམ་དགུ་བར་བྱ།
མིག་སྣའི་རྩེ་མོ་ལ་གཏད་ལ། སེམས་འདས་པའི་རྗེས་མི་བཅད། མ་འོངས་པའི་སྔོན་མི་བསུ། ད་ལྟར་གྱི་ཤེས་པ་གང་ཡང་ཡིད་ལ་མི་བྱེད་པར། རང་ལུགས་སུ། འབོལ་ལེ། ཤིག་གེ ། ཧད་དེ། ཚོམ་མེ། བསྒོམ་བྱ་སྒོམ་བྱེད་ཀྱི་རྟོག་དཔྱོད་ཐམས་ཅད་དང་བྲལ་ལ་བཞག་གོ །
དེ་ལྟར་ཡང་ལུང་ལས། གང་དྲན་པ་མེད་ཅིང་ཡིད་ལ་བྱར་མེད་པ་ནི་སངས་རྒྱས་རྗེས་སུ་དྲན་པའོ། ། ཞེས་པ་དང༌། གཟུགས་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་ཡིད་ལ་མི་བྱའོ། ། ཞེས་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ཡིད་ལ་མི་བྱེད་པ་ཉིད་པས་ཆོས་ཐམས་ཅད་ཡིད་ལ་མི་བྱེད་པ་ཉིད་དོ། ། ཤེས་རབ་ཀྱི་ཕ་རོལ་ཏུ་ཕྱིན་པ་མཉམ་པ་ཉིད་པས་ཆོས་ཐམས་ཅད་མཉམ་པ་ཉིད་དོ། ། ཤེས་རབ་ཀྱི་ཕ་རོལ་ཏུ་ཕྱིན་པ་སྐྱེ་བ་མེད་པ་ཉིད་པས་ཆོས་ཐམས་ཅད་སྐྱེ་བ་མེད་པ་ཉིད་དོ། ། ཤེས་རབ་ཀྱི་ཕ་རོལ་ཏུ་ཕྱིན་པ་འགག་པ་མེད་པ་ཉིད་པས་ཆོས་ཐམས་ཅད་འགག་པ་མེད་པ་ཉིད་དོ། ། ཞེས་འཕགས་པ་ཆོས་འཕགས་ཀྱིས་བྱང་ཆུབ་སེམས་༼༡༦༡༽དཔའ་རྟག་ཏུ་ངུ་ལ་བྱས་སོ། །
ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པ་ཉིད་ནི་ཆོས་ཐམས་ཅད་བསྒོམ་པའོ། ། ཞེས་པས། འདི་ནི་སྐྱབས་འགྲོའི་རྗེས་དང༌། ལུས་སེམས་དབྲལ་བའི་རྗེས་དང༌། གཟན་བསྐྱུར་གྱི་རྗེས་དང༌། ལྟ་བ་བདུད་ཀྱི་སྤྱོད་ཡུལ་དུ་མ་ཤོར་བའི་རྗེས་དང༌། དུས་ཐམས་ཅད་དུ་བསྒོམ་པའོ། ། བཞི་པ་ཉམས་ལེན་ཕུང་པོ་གཟན་བསྐྱུར་ལ་ལུང་ལས། མགོ་དང་རྐང་ལག་གཏོང་ཞིང་ཞུམ་པའི་སེམས་ཀྱང་མེད། ཅེས་པས།
དེ་ལ་གཉིས་ཏེ། སྤྱིར་གཟན་དུ་བསྐྱུར་བ་དང༌། བྱེ་བྲག་ཏུ་གཟན་ཏུ་བསྐྱུར་བའོ། ། སྤྱིར་གཟན་དུ་བསྐྱུར་བ་ལ་དོན་རྣམ་པ་གསུམ་སྟེ། སྦྱོར་བ་སྙིང་རྗེ་དང་བྱམས་པ་བསྒོམ་པ་དང༌། དངོས་གཞི་རང་གི་ལུས་ཕར་ཕྱིན་དྲུག་ལྡན་དུ་སྦྱིན་པར་བཏང་བ་དང༌། རྗེས་བླ་ན་མེད་པའི་བྱང་ཆུབ་ཏུ་བསྔོ་བ་བྱེད་པའོ། ། དང་པོ་ནི། བདག་ལ་གནོད་པར་བྱེད་པའི་གདོན་འདིས་གཙོར་བྱས་པའི་སེམས་ཅན་ཐམས་ཅད་སྙིང་རེ་རྗེ། སྙིང་རྗེ་བས་བདག་གི་ལུས་འདི་སྦྱིན་པར་བཏང་དགོས་སྙམ་དུ་བསྒོམ་པ་དང༌།
གནོད་བྱེད་ལ་སོགས་ཀྱིས་གཙོར་བྱས་བགེགས་རིགས་སྟོང་ཕྲག་བརྒྱད་ཅུ་ལ་སོགས་པ་མདུན་དུ་ཐིབས་སེ་བྱུང་བར་བསྒོམ་ལ། དེ་ནས་དངོས་གཞི་ལ། རང་གི་ལུས་པོ་འདི་ཤིན་ཏུ་ཆེ་བ་གཅིག་ཏུ་བསྐྱེད་དོ། ། ལག་པ་གཡས་ན་ཤེས་རབ་ཀྱི་རལ་གྲི་གཅིག་བསྒོམས་ནས། རང་གི་རྐེ་ནས་ཕར་རྦད་བཅད་ནས་སྦྱིན་པར་བཏང་བས། གནོད་བྱེད་ལ་སོགས་པས་ཤ་ལ་དགའ་བས་ཤ་ལ་ཟ། ཁྲག་ལ་དགའ་བ་ཁྲག་ལ་འཐུང༌། རུས་པ་ལ་དགའ་བ་རུས་པ་མུར་བར་བསྒོམ། དེ་ནས་བྲང་ཕོག་པའི་ནང་དུ་དོན་སྙིང་ལྔ་ལ་སོགས་པ་བཅུག་ནས་བྱིན་པས་གོང་བཞིན་ཟ་བར་བསྒོམ། རོ་སྟོད་ལག་པ་དང་བཅས་པ་དང༌།
རོ་སྨད་རྐང་པ་དང་༼༡༦༢༽བཅས་པ་དང༌། ཐམས་ཅད་སྦྱིན་པར་བཏང་བས་གནོད་བྱེད་ལ་སོགས་པ་རྣམས་ཤ་ལ་དགའ་བས་ཤ་ལ་ཟ། ཁྲག་ལ་དགའ་བ་ཁྲག་ལ་འཐུང༌། རུས་པ་ལ་དགའ་བ་རུས་པ་འཆའ་བར་བསྒོམ་ལ། ལུས་ལྷག་མ་ཏིལ་འབྲུ་ཙམ་མ་ལུས་པར་རིལ་པོར་ཟོས་པར་བསྒོམ་མོ། ། དེའི་རྗེས་ལ། སེམས་འདས་པའི་རྗེས་མི་བཅད། མ་འོངས་པའི་སྔོན་མི་བསུ། ད་ལྟར་གྱི་ཤེས་པ་གང་ཡང་ཡིད་ལ་མི་བྱེད་པར་འདོ་ལ་ལེ་ཤིག་གི་བཞག་གོ ། དེ་ནས་སྙིང་རྗེ་བསྒོམ།
ལུས་གཟན་ཏུ་བསྐྱུར། སེམས་གནས་ལུགས་ཀྱི་ངང་ལ་བཞག་གོ ། དེ་ལྟར་རེ་མོས་སུ་ཁོར་རོ་རོ་ཉིན་རྩེར། མཚན་ཡལ་གྱིས་བསྒོམ་མོ། ། རྗེས་བླ་ན་མེད་པའི་བྱང་ཆུབ་ཏུ་བསྔོ་བ་ནི། ཐུན་འཇོག་པའི་དུས་སུ། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། བྱང་ཆུབ་བར་དུ་བདག་ཉིད་སྐྱབས་སུ་མཆི། ། བདག་གི་སྦྱིན་སོགས་བགྱིས་པའི་བསོད་ནམས་ཀྱིས། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །
ཅེས་ལན་གསུམ་བྱ། གང་བདེའི་སྤྱོད་ལམ་བྱའོ། ། དེ་ཡང་དང་པོ་སྙིང་རྗེ་དང་བྱམས་པ་བསྒོམ་པ་སྦྱོར་བ། གཟན་བསྐྱུར་དང་གནས་ལུགས་ལ་འཇོག་པ་དངོས་གཞི། བསྔོ་བ་བྱེད་པ་རྗེས་སོ། ། དེ་ལྟར་སྙིང་རྗེ་དང་བྱམས་པ་ཞེ་སྡང་གི་གཉེན་པོར་འགྲོ། ། གདོན་ཕོ་གདོན་དང༌། ནད་གཟེར་ཟུག་ཞི་བར་བྱེད། གཟན་བསྐྱུར་བྱས་པས་འདོད་ཆགས་ཀྱི་གཉེན་པོར་འགྲོ། ནད་ལྡང་དུབ་དང༌།
མོ་གདོན་ཞི་བར་བྱེད། གནས་ལུགས་ཀྱི་ངང་ལ་བཞག་པས་གཏི་མུག་གི་གཉེན་པོར་འགྲོ། ཀླུ་གདོན་དང་ནད་བྱིང་ཅན་ཞི་བར་བྱེད་དོ། ། དེ་ཡང་ལུས་གཟན་དུ་བསྐྱུར་བ་སྦྱིན་པའི་ཕ་རོལ་ཏུ་ཕྱིན་པ། དེ་སེམས་ཅན་གྱི་དོན་དུ་གཏོང་བས་ཚུལ་ཁྲིམས། ཁོང་ཁྲོ་མེད་པར་གཏོང་བས་བཟོད་པ། ཡང་དང་ཡང་དུ་གཏོང་བས་༼༡༦༣༽བརྩོན་འགྲུས། མ་ཡེངས་པར་གཏོང་བས་བསམ་གཏན། རྗེས་གནས་ལུགས་སྟོང་པ་ཉིད་ཀྱི་ངང་དུ་འཇོག་པས་ཤེས་རབ་ཀྱི་ཕ་རོལ་ཏུ་ཕྱིན་པའོ། ། གཉིས་པ་བྱེ་བྲག་ཏུ་གཟན་ལ་བསྐྱུར་བ་ནི། །
རང་གི་མིག་ལྟ་བུ་ན་ན། མིག་ན་བའི་སེམས་ཅན་སྙིང་རེ་རྗེ། དེ་རྣམས་ཀྱི་མིག་ནད་ཞི་བར་བྱེད་པའི་ཆེད་དུ། བདག་གི་མིག་སྦྱིན་པ་བཏང་དགོས་སྙམ་དུ་བསྒོམ་ལ། བགེགས་རིགས་སྟོང་ཕྲག་བརྒྱད་ཅུ་ལ་སོགས་མདུན་དུ་བྱུང་བར་བསམ་སྟེ། རང་གི་མིག་སྦྱིན་པར་བཏང་ལ། སེམས་གང་དུའང་མི་རྟོག་པར་འཇོག་པ་གོང་དང་འདྲའོ། ། དེ་བཞིན་དུ་ལག་པ་ལ་སོགས་པ་གང་ན་བ་ལ་བྱའོ། ། ལྔ་པ་ལྟ་བ་བདུད་ཀྱི་སྤྱོད་ཡུལ་དུ་མ་ཤོར་བ་ནི། དེ་ལྟར་ཉམས་སུ་ལེན་པ་ལ་ལྷ་འདྲེའི་བར་ཆད་འོང་ཏེ།
དེ་ཡང་རབ་གཟུགས་སྟོན་པའི་ཆོ་འཕྲུལ་དང༌། འབྲིང་སྐད་འདོན་པའི་ཆོ་འཕྲུལ་དང༌། ཐ་མ་འདྲེས་གནོན་པའི་ཆོ་འཕྲུལ་དང༌། རྨི་ལམ་གྱི་ཆོ་འཕྲུལ་དང་བཞི་འབྱུང་ངོ༌། ། དེ་རྣམས་རབ་ཀྱིས་གནས་ལུགས་ཀྱི་སྟེང་དུ་བཞག་པ་ནི། ལྷ་འདྲེའི་ཆོ་འཕྲུལ་དེ་རྣམས་གང་བྱུང་ཡང༌། རང་གི་སེམས་ཀྱི་ཆོ་འཕྲུལ་དུ་ཤེས་པར་བྱས་ལ། ཆོ་འཕྲུལ་ཡིད་ལ་མི་བྱེད། ཤེས་པ་རང་ལུགས་སུ་ལྷོད་ཀྱིས་གློད་ལ། འབོལ་ལེ།
ཤིག་གེ་བཞག་པས། ལྷ་འདྲེའི་ཆོ་འཕྲུལ་ཐམས་ཅད་རང་ཞི། རང་གྲོལ་ནས་སླར་ཆོས་ཉིད་ཀྱི་གྲོགས་སུ་འཆར་རོ། ། འབྲིང་གི་ལུས་སེམས་དབྲལ་བ་ནི། ལྷ་འདྲེའི་ཆོ་འཕྲུལ་དེ་རྣམས་གང་བྱུང་ཡང༌། ། ལུས་སེམས་ཤག་གིས་ཕྲལ་ནས། སེམས་ནམ་མཁའ་ལ་བུན་གྱིས་བཏང་ནས། ཤེས་པ་སྟོང་སངས་ཀྱིས་སོང་ནས། ལྷ་འདྲེའི་ཆོ་འཕྲུལ་སྟོང་སངས་ཀྱིས་འགྲོའོ། ། ཐ་མས་ཕུང་པོ་གཟན་དུ་བསྐྱུར་བ་ལ་ལྷ་འདྲེའི་ཆོ་༼༡༦༤༽འཕྲུལ་དེ་རྣམས་གང་བྱུང་ཡང༌།
ངའི་ལུས་འདི་འདོད་ན་ད་ལྟ་ཁྱེར་ཞིག་སྙམ་དུ་བསམ་ནས། ལུས་ལིངས་ཀྱིས་བསྐྱུར་ལ། སེམས་རང་ལུགས་སུ་ལྷོད་ཀྱིས་གློད་ནས་བཞག་པས། ། ཤེས་པ་སྟེང་སངས་ཀྱིས་སོང་ནས། ལྷ་འདྲེའི་ཆོ་འཕྲུལ་སྟོང་སངས་ཀྱིས་འགྲོ་བར་འགྱུར་རོ། ། མདོར་ན་ལྟ་བ་བདུད་ཀྱི་སྤྱོད་ཡུལ་དུ་མ་སོང་བ་ནི། ལྷ་འདྲེའི་ཆོ་འཕྲུལ་གང་བྱུང་ཡང་དགེ་སྦྱོར་གྱི་གྲོགས་སུ་ཤེས་ན། ལྟ་བ་བདུད་ཀྱི་སྤྱོད་ཡུལ་དུ་མ་ཤོར་བའོ། ། དེ་ལྟར་མ་ཤེས་པ་ཆོ་འཕྲུལ་རང་རྒྱུད་དུ་བཟུང་ན། ལྟ་བ་བདུད་ཀྱི་སྤྱོད་ཡུལ་དུ་སོང་བའོ། །
གལ་ཏེ་ལྟ་བ་བདུད་ཀྱི་སྤྱོད་ཡུལ་དུ་སོང་ན་གདམས་པ་ལ་ནན་ཏན་བྱ་ཞིང༌། ཤེས་རབ་ཀྱིས་རང་བཞིན་མེད་པར་གཏན་ལ་དབབ་བོ། དྲུག་པ་ལུས་དང་སེམས་ཀྱི་འཕྲལ་གྱི་བར་ཆད་ཞི་བར་བྱ་བ་ནི། བླ་མའི་ཞལ་ལས་ཤེས་སོ། བདུན་པ་གཅོད་ཀྱི་དམ་ཚིག་བསྟན་པ་ནི། ཐུན་མོང་བའི་དམ་ཚིག་སྡིག་པ་མི་དགེ་བ་བཅུ་སྤང་ཞིང་སེམས་ཅན་གྱི་དོན་དུ་དགེ་བ་བཅུ། ཕ་རོལ་ཏུ་ཕྱིན་པ་དྲུག་ལྡན་དུ་བསྒྲུབ་པར་བྱའོ། ། ཁྱད་པར་གྱི་དམ་ཚིག་ནི། བོན་ཆོག་དང༌། སྨན་དཔྱད་དང༌།
འདྲེ་བརྡུང་རྣམས་དུས་དང་རྣམ་པ་ཐམས་ཅད་དུ་མི་བྱའོ། ། བརྒྱད་པ་ཉམས་སུ་བླངས་པའི་འབྲས་བུ་བསྟན་པ་ནི། གནས་སྐབས་ཀྱི་འབྲས་བུ། ཐོགས་བཅས་ཀྱི་བདུད་དང༌། ཐོགས་མེད་ཀྱི་བདུད་དང༌། དགའ་བྲོད་ཀྱི་བདུད་དང༌། སྙེམས་བྱེད་ཀྱི་བདུད་རྣམས་ཞི་ནས་ལུས་ན་ཚ་ལས་གྲོལ། སེམས་སྡུག་བསྔལ་ལས་གྲོལ་ཏེ་མཐར་ཐུག་སྐུ་གསུམ་གྱི་རང་བཞིན་དུ་སངས་རྒྱས་པར་འགྱུར་རོ། ། མ་གཅིག་ཇོ་མོའི་གདམས་ངག་ཕ་རོལ་ཏུ་ཕྱིན་པ་བདུད་ཀྱི་གཅོད་ཡུལ་ལས་ཁྱད་པར་གྱི་ལེ་ལག་བརྒྱད་པ་ཞེས་བྱ་བ་ཨི་ཏི།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
