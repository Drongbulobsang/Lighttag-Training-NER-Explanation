གདམས་ངག་མཛོད།
པོད ༡༨
ཟབ་ཁྲིད་བརྒྱ་དང་བརྒྱད་ཀྱི་ཁུངས་གླེང་བའི་ཞབས་རྟེན་ཚིགས་སུ་བཅད་པ།
"$ ༼༤༡༽ ༄༅། །ཟབ་ཁྲིད་བརྒྱ་དང་བརྒྱད་ཀྱི་ཁུངས་གླེང་བའི་ཞབས་རྟེན་ཚིགས་སུ་བཅད་པ་ བཞུགས་སོ། ། ༼༤༢༽ ༄༅། །དེ་ལྟར་ཁྲིད་ཚུལ་བརྒྱ་དང་བརྒྱད་པོའི་ཁུངས་བརྗོད་པའི་གླེང་སློང་སྔོན་བྱུང་གི་ལོ་རྒྱུས་ཆ་ཙམ་བརྗོད་པའི་ལེགས་བྱས་སུ་སྤེལ་བ་ཡང་དེ་དག་གོ ། རྒྱལ་དང་དེ་སྲས་དེ་སྤྲུལ་ཐམས་ཅད་ཀྱི། ། དགོངས་པའི་བཅུད་འདུས་ཐུགས་ཀྱི་ནོར་བུ་མཆོག ། རྣམ་མང་མ་འདྲེས་མ་སྦགས་རང་རང་གི ། བཞེད་ཚུལ་རྒྱ་མཚོའི་གཏིང་མཐའ་དུས་འདིར་རྟོགས། ། ཆོས་ཀྱི་རྒྱ་མཚོ་གདམས་པའི་ནོར་བུའི་མཛོད། ། མཁས་གྲུབ་ཀླུ་དབང་བརྒྱུད་པའི་ཕྱག་གནས་པའི། །
ཡིད་བཞིན་བསམ་འཕེལ་རྣམ་གྲངས་བྱེ་བའི་ཚོགས། ། ཐར་པའི་དེད་དཔོན་ཁོ་བོའི་སྐལ་བས་རྙེད། ། ནོར་བུའི་ཡོན་ཏན་ཁ་དོག་བྱེད་ལས་བཞིན། ། མཆོག་དམན་གང་གིས་བློ་ནུས་འདྲེན་པའི་ཆོས། ། གཅིག་མིན་དུ་མའི་ཟློས་གར་ཡ་མཚན་རྨད། ། ནད་བསལ་སྨན་པའི་བྱེད་པ་དང་མཚུངས་ཉིད། ། ཀུན་གསལ་ནོར་བུ་སྣ་ཚོགས་དྭངས་པའི་འོད། འོད་སྣང་འཆིང་བུའི་མདོག་ལས་གཞན་མིན་ཡང༌། ། མི་ཤེས་བླུན་པོས་རིན་ཆེན་མཆོག་དོར་ནས། ། དམན་ལེན་ཇི་བཞིན་ཆོས་ཀྱང་དེ་ཡི་དཔེ། །
ཉ་ནང་རྙེད་པའི་ཡིད་བཞིན་ནོར་བུ་ཞིག ། ཉ་པས་བསྲེགས་བཅད་༼༤༣༽བསྣོམས་པས་མ་མཚོན་ནས། ། ཉ་ལྕིབས་རྡོ་བཞིན་དགོས་མེད་གྱི་ནའི་བློས། ། ཉ་ཆེན་གང་ལས་འོངས་པའི་མཚོར་དོར་ལོ། ། དེ་ལ་དཔྱོད་ལྡན་མགུ་བ་རབ་སྐྱེས་ཏེ། ། དེ་འདྲའི་ནོར་མཆོག་དམན་པའི་ཡུལ་མིན་ཕྱིར། ། དེ་ཉིད་གངས་ལས་འོངས་པའི་རྒྱ་མཚོའི་ནང༌། ། དེ་ལ་དབང་བསྐུར་ཀླུ་རྒྱལ་དཔལ་ཅེས་གྲགས། ། དེང་དུས་གསུང་རབ་རྒྱ་མཚོ་ཆེ་ནང་ནས། ། དེང་དུས་ཚིག་དོན་སྙིང་ལ་གཡང་ཆགས་རྣམས། །
དེང་དུས་མཁས་རློམས་དཔྱད་པའི་གནས་འཛིན་མཐར། ། དེང་དུས་དོན་ལྡན་ཚིག་འབྲུ་འབད་དེ་སྤོང༌། ། ཨེ་མ་གོང་མའི་གསུང་ལ་དེ་འདྲ་ན། ། སྐལ་མེད་སུ་ཞིག་གསང་ཆོས་དང་དུ་ལེན། ། བསོད་ནམས་དབང་གིས་ཆོས་དོན་ལེགས་རྟོགས་ཞེས། ། འཇིགས་རྟེན་རྒན་པོའི་སྨྲ་བ་དོན་དང་ལྡན། ། བདུད་སྡེའི་བསམ་སྦྱོར་ཆོས་ཀྱི་དབྱེན་བཅོས་པའི། ། ཤེས་འདོད་ཕལ་གྱིས་རང་གཞན་ལོག་པར་ཁྲིད། ། བླ་མའི་གསུང་བགྲོས་ལས་ལོག་ཡིད་ཆེས་དག ། ཨ་ཙ་མ་ན་སུ་ཡི་སེམས་ལ་འཆར། །
ལྟ་སྒྲུབ་བསྒྱུར་བའི་བར་ཆད་གཡེར་པོ་ཆེ། ། ཡོངས་ཀྱིས་བདག་གིར་༼༤༤༽བགྱིད་པ་ཆེས་རབ་དམན། ། སྙིགས་མ་ལས་ཀྱང་སྙིགས་མར་གྱུར་པའི་དབང༌། ། བསགས་པ་རབ་ཟད་ཡོངས་ཀྱི་བགྱི་བར་འཁུམས། ། ཆོས་ཚུལ་མི་འདྲ་བཤད་ཚུལ་མི་འདྲའི་ཚུལ། ། རྣམ་མང་མང་ཐོས་མང་དུ་སྦྱངས་པའི་ཡུལ། ། རྒྱ་མོའི་ཐགས་ཀྱི་འཕྲུལ་འདྲའི་མིག་ཡངས་ཀྱི། ། གསལ་བར་རྗེན་སྟོན་བྱེད་པ་འདི་ན་སུ། ། རང་གི་ཤེས་ངོར་འདྲེན་པའི་རྟོག་གེའི་ངག ། བརྗོད་བདེའི་རིག་ལམ་ལྟར་དྲངས་གང་གང་གི །
གསུང་རབ་ཕལ་དང་གསང་སྔགས་ཟབ་མོའི་གསང༌། ། མཐའ་ཡས་རོ་བརྒྱའི་ཟས་ལ་དུག་སྦྱར་བཞིན། ། དེ་ཕྱིར་ཚད་མའི་དཔང་པོ་ཐམས་ཅད་མཁྱེན། ། རྒྱལ་བའི་བཀའ་དང་དགོངས་འགྲེལ་བརྒྱུད་པའི་སྲོལ། ། ཇི་ལྟར་བཤད་ལ་སོམ་ཉི་མི་འཛིན་པའི། ། བསླབ་སྦྱངས་དོན་དང་ལྡན་ལ་འབད་པར་བྱོས། ། བདག་ཀྱང་རིས་མེད་བསྟན་ལ་རྗེས་དད་ཅིང༌། ། འཇམ་དབྱངས་མི་ཡི་གཟུགས་འཛིན་ས་སྐྱའི་སྲོལ། ། དེའི་ཉམས་བཞེས་མ་ཉམས་ལྷུར་ལེན་ལས། ། གང་ལའང་སྡང་ཞེན་ལོག་པར་བསྐུར་མི་བྱེད། །
སྔོན་བྱོན་རྒན་པོའི་གྲུབ་པའི་མཐའ་རྣམས་དང༌། ། ཉམས་ལེན་བཞེད་དགོངས་ཆོས་ཀྱི་རྣམ་གྲངས་དག ། གང་ལ་འདྲི་དང་གླེང་བརྗོད་བགྱིད་སེམས་རྣམས། ། ཁོ་བོས་ལེགས་པར་བཀྲོལ་གྱིས་འདིར་བྱོན་ཀྭའི། ། ཕྱི་དུས་ཆོས་ཀྱི་གནད་རྣམས་ཡང་དང་ཡང༌། ། ཉིན་རེར་འབད་པས་བཅོས་པའི་གླེགས་བམ་གྱི། ། ཡི་གེ་ཙམ་ཡང་མིག་གིས་མ་མཐོང་བས། ། ཚུལ་འདི་བདག་ཡིད་ལྷག་པར་རྨོངས་པ་བཞིན། ། ཡུན་ཐུང་ནམ་འཆི་ངེས་པ་མ་མཚོན་དུས། ། འཇིགས་པའི་འཕྲང་དུ་དགོས་མེད་རྡོ་འཐག་ལྟར། །
ལས་རོར་གྱུར་པའི་ཐོས་བསམ་སྒོམ་པ་ལ། ། སྐད་ཅིག་ཙམ་གྱིས་ཡིད་ཀྱང་གཡོ་མ་མྱོང༌། ། འཚོ་བའི་དལ་བ་དོན་ཡོད་བྱ་བའི་ཆེད། ། གང་འབད་དམ་པའི་རིང་ལུགས་ཁོ་ན་དང༌། ། བསྟན་དང་༼༤༥༽འགྲོ་ལ་ཕན་པའི་གཞི་བསྐྱེད་པའི། ། ཕྲ་རྒྱས་རེ་རེ་ཙམ་ནས་བསྒྲུབས་པ་ལགས། ། མུན་སྐལ་འཇིགས་པའི་གཡང་ཟས་ཡིད་སྐྱོ་ཞིང༌། ། ཆོས་ལྟར་བཅོས་པའི་རྣམ་པས་ཡོངས་སྐྲག་ལ། ། རང་དབང་མ་ཐོབ་ཚེ་རབས་གཞན་དག་ཏུའང༌། ། ཇི་ལྟར་འགྱུར་སྙམ་མཆི་མ་ལྷག་པར་དཀུ། །
གཞུང་བརྒྱ་བལྟ་དང་དེ་དོན་སེམས་པ་དང༌། ། ཁྲིད་བརྒྱ་ཉན་དང་དེ་དོན་བསྒོམས་པ་དང༌། ། དབང་བརྒྱ་ནོད་དང་དེ་བཞིན་བསྐུར་བའི་བློས། ། རང་ཚེ་ཕལ་ཞིག་འདས་པ་མངོན་སུམ་ཡུལ། ། ལྔ་པའི་དབང་ཆེན་རྒས་པའི་ཕོ་ཉ་ཡིས། ། ཡིད་ཀྱི་ཤིང་རྟ་འདྲེན་བྱེད་འབྲི་མཐོང་སྐབས། ། བྱ་བ་འཕྲོ་ཅན་རིངས་པར་སྤྱོད་ཚུལ་དུ། ། ཐོས་པའི་ལག་རྗེས་ཡི་གེ་འདི་བཀོད་དོ། ། ཚེ་ཞབས་དོན་གཉེར་ཉིན་སྐར་དང་མཚུངས་ལ། ། ཕན་པའི་བྱེད་པ་སྲིད་ནའང་དེར་སྦྱིན་མོད། །
གཞན་དུ་རང་གི་ཚེ་རབས་ཕྱི་མ་ཡི། ། ཐོས་པའི་བག་ཆགས་གསོ་བྱེད་ཁོ་ནའོ། ། འདི་བརྩམས་པ་ལས་བྱུང་བའི་དགེ་བའི་ཚོགས། ། དུང་དང་གངས་རིའི་རྩེ་འདྲའི་རྣམ་དཀར་དེས། ། ཆོས་ལ་བརྟེན་པའི་ལས་སྒྲིབ་ཀུན་སྦྱངས་ནས། ། ཀུན་མཁྱེན་སངས་རྒྱས་ཐོབ་པའི་ཆེད་དུ་བསྔོ། ། དམ་པའི་གསུང་ལ་ཡིད་ཆེས་དད་པའི་ཤུགས། ། སྡིག་མེད་དགེ་བ་བསགས་པའི་བདེན་པའི་མཐུས། ། ཇི་སྙེད་གང་དེས་དུས་རྣམ་ཐམས་ཅད་དུ། ། ཆོས་བཞིན་སྤྱོད་པའི་བཀྲ་ཤིས་སྦྱིན་གྱུར་ཅིག །
ཅེས་ཟབ་ཁྲིད་བརྒྱ་དང་བརྒྱད་ཀྱི་ཁུངས་གླེང་བའི་ཡི་གེ་མདོ་ཙམ་བྲིས་པའི་ཞབས་སུ་ཚིགས་སུ་བཅད་པ་འགའ་ཞིག་གི་ཞབས་བརྟེན་འདི་ཡང་དཔལ་ལྡན་ཀུན་དགའ་གྲོལ་མཆོག་བློ་གསལ་རྒྱ་མཚོའི་སྡེའི་བློ་གྲོས་ཀྱི་རྒྱ་མཚོ་ལས་བྱུང་བའོ། ། ཞིབ་ཏུ་ཡི་གེ་ག་ལ་འབྲི། ། མ་ལུས་ཡིད་ལ་དགེ་བར་གནས། ། ཆ་ཙམ་མཚོན་དཔེ་འདི་ལྟ་སྟེ། ། དཔྱོད་ལྡན་ཡོད་ན་བསམ་པར་རིགས། ། ༼༤༦༽འདི་བཞིན་འབད་པ་ཆོས་ལ་མཛོད། ། མཛོད་མཆོག་ཐོས་པའི་བང་མཛོད་ཉིད། ། ཉིད་ཅག་ཟང་ཟིང་དཀོར་མཛོད་ལ། ། ལ་ལ་ཇི་བཞིན་སོགས་འགྲུས་ཅི། ། ནམ་ཡང་འཛད་མེད་རྐུན་པོས་འཕྲོག་བྱར་མེད། །
ཐོས་པ་དོན་ལྡན་འདི་ཕྱིར་ལག་ཡོད་པའི། ། དགོས་པ་ཆེན་པོ་བསོད་ནམས་ཆེན་པོའི་ལམ། ། དམ་པའི་གཤེགས་ཤུལ་དམ་པ་འདིར་གཤེགས་ཤིག། །། མངྒ་ལཾ། ། དགེའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
