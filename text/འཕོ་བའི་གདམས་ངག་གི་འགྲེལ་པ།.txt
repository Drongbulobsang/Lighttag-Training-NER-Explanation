འཕོ་བའི་གདམས་ངག་གི་འགྲེལ་པ།
འཕོ་བའི་གདམས་ངག་གི་འགྲེལ་པ།
༡༽ ༄༅། མཧཱ་ཨ་ཏི་ཡོ་གའི་ཆོས་སྐོར་ལས། མྱུར་ལམ་འཕོ་བ་ཆེན་པོའི་གདམས་པ་མ་བསྒོམ་སངས་རྒྱས་ཀྱི་དོན་འགྲེལ་དཔལ་ལྡན་བླ་མའི་ཞལ་ལུང་ཀུན་ཏུ་བཟང་པོའི་ཐུགས་བཅུད་རྒྱུད་འཛིན་འོད་སྐུར་གྲོལ་བའི་མན་ངག་བརྗོད་བྱང་དུ་བཀོད་པ་བཞུགས་སོ།། ༢༽ན་མོ་གུ་རུ་བྷྱ། ཀུན་བཟང་རྡོར་སེམས་དགའ་རབ་ཤྲཱི་སེང༌། ། འཇམ་དཔལ་བཤེས་གཉེན་ཛྙཱ་ན་སུ་ཏྲ་དང༌། ། བི་མ་པད་འབྱུང་ཡེ་ཤེས་མཚོ་རྒྱལ་པོར། ། བརྒྱུད་གསུམ་བླ་མ་རྣམས་ལ་ཕྱག་བགྱིའོ། ། ཐེག་མཆོག་སྙིང་པོའི་ཤིང་རྟ་ཀློང་ཆེན་པ། ། མདོ་སྔགས་བསྟན་པའི་ཉི་མ་འཇིགས་མེད་གླིང༌། །
གཏེར་སྟོན་རྒྱ་མཚོའི་འཁོར་བསྒྱུར་བདུད་ ༣༽འཇོམས་རྗེ། ། སྐྱབས་མཆོག་རྣམས་གསུམ་བདེ་ཆེན་འཁོར་ལོ་བསྙེན། ། ཆོས་དབྱིངས་མཐའ་བྲལ་དྭངས་མའི་མཁའ་ཀློང་ནས། ། ལྷུན་གྲུབ་སྐུ་དང་ཡེ་ཤེས་བདག་ཉིད་དཔལ། ། གང་འདུལ་ཐབས་ཀྱི་སྒྱུ་འཕྲུལ་སྤྲུལ་པ་ངོམས། ། རིགས་ཀུན་ཁྱབ་བདག་གཏེར་ཆེན་ཆོས་ཀྱི་རྗེ། ། པདྨ་ལས་འབྲེལ་རྩལ་ལ་གུས་པས་འདུད། ། འབྲལ་མེད་སྙིང་དབུས་མི་ ༤༽འགྱུར་ཐིག་ལེའི་ཀློང༌། ། རྟག་བཞུགས་ཤེས་རབ་གསུམ་གྱི་སྣང་བ་སྩོལ། ། བདག་རྒྱུད་སྨིན་ཅིང་གྲོལ་བར་མཛད་དུ་གསོལ། །
ཐེག་བརྒྱད་བློ་ཡིས་མ་རེག་རྩེ་རྒྱལ་ཆོས། ། འབྲས་བུ་ཚེ་འདིར་སྦྱོར་བའི་མྱུར་ལམ་མཆོག ། ཁྱད་པར་བདུན་གྱིས་འཕགས་པའི་ཐོད་རྒལ་ལམ། ། འཇའ་ལུས་མགོན་བྱེད་འོད་གསལ་མཐར་ཐུག་གི། ། ལམ་སྣང་ཇི་ལྟར་ཉམས་སུ་བླང་བའི་ཚུལ། ། འཆད་ཚུལ་སྐྱབས་རྗེ་བླ་མའི་ཞལ་གསུངས་བཞིན། ། ཡིད་ངོར་གང་ཟིན་བརྗོད་བྱང་ཚུལ་དུ་ནི། ། རང་གཞན་དོན་དུ་ཡི་གེའི་ལམ་དུ་འགོད། ། བླ་མ་ཡི་དམ་ལྷ་དང་མཁའ་འགྲོའི་ཚོགས། ། ཆོས་བདག་ང་ནི་གཏེར་ལུང་རྒྱ་མཚོ་ཡིས། །
གནང་བ་སྩོལ་ལ་བདག་རྒྱུད་བྱིན་གྱིས་རློབས། ། དགོངས་དོན་ཟབ་བརླང་དོན་རྣམས་འབྱེད་མཁས་པའི། ། སོར་རྟོགས་ཡེ་ཤེས་ ༥༽མཆོག་ཏུ་འབར་བར་མཛོད། ། ཅེས་མཆོད་པར་བརྗོད་པ་དང་གནང་བ་ཞུས་པའི་ཚིག་གིས་མདུན་བསུས་ཏེ། དེ་ལ་འདིར་རྒྱལ་བ་ཐབ་མཁས་ལ་ཐུགས་རྗེ་ཆེ་བ་རྣམས་ཀྱིས། གདུལ་བྱའི་ཁམས་དབང་མོས་པ་དང་མཐུན་པའི་མདོ་སྔགས་ཆོས་ཀྱི་སྒོ་ཇི་སྙེད་ཅིག་བསྟན་པ་རྣམས་ཀྱི་དོན་སོ། ། འབྲས་བུ་བླ་ན་མེད་པའི་ཡེ་ཤེས་མཐར་ཐུག་པ་ཐེག་བརྒྱད་བློ་ཡི་གྲུབ་མཐའི་མ་རེག་པའི་འོད་གསལ་མྱུར་ལམ་ཐོད་རྒལ་གྱི་ལམ་སྣང་ཇི་ལྟར་ཉམས་སུ་བླང་བའི་ཚུལ་གྱིས་གདམས་པ་འདི་ཉིད་འཆད་པར་བྱེད་པ་ལ། བཤད་བྱའི་ཡན་ལག་བཤད་པ། བཤད་བྱའི་གཞུང་དོན་དངོས་བཤད་པ་གཉིས་ལས། བཤད་བྱའི་ཡན་ལག་བཤད་པ་དེ་ཉིད་སྔོན་དུ་གྲུབ་ཟིན་པའི་དབང་དུ་བཏང་སྟེ།
གཉིས་པ་བཤད་བྱའི་ ༦༽གཞུང་དོན་དངོས་བཤད་པར་བྱེད་པ་ལའང༌། ཐོག་མར་དགེ་བ་ཀླད་ཀྱི་དོན། བར་དུ་དགེ་བ་གཞུང་གི་དོན། ཐ་མར་དགེ་བ་འཇུག་གི་དོན་དང་གསུམ་ལས། དེ་ལ་དང་པོ་ཐོག་མར་དགེ་བ་ཀླད་ཀྱི་དོན་ལའང༌། མཚན་དོན་སྨོས་པ། མཆོད་པ་བརྗོད་པ། བརྩམ་པར་དམ་བཅའ་བ་གསུམ་དུ་ཡོད་པ་ལས། དང་པོ་མཚན་དོན་སྨོས་པ་ནི། མཧཱ་ཨ་ཏི་སོགས་ཀྱིས་བསྟན།
མཧཱ་ནི་ཆེན་པོ། ཨ་ཏི་རྫོགས་པ། ཡོ་ག་རྣལ་འབྱོར་ཆེན་པོའི་དགོངས་བཅུད་མཐར་ཐུག་པ་རྫོགས་པ་ཆེན་པོའི་ཐེག་པ། དཔེར་ན་ནམ་མཁའི་དབྱིངས་ལྟ་བུ། རྒྱ་མཚོའི་གཏིང་ལྟ་བུ་ཟབ་ཅིང་རྒྱ་ཆེ་བའི་ཆོས་ཕུན་སུམ་ཚོགས་པ་འདི་ཉིད་བསླབ་པོར་སྦྱངས་པའི་རྐྱེན་ལ་མ་ལྟོས་པར། ཆོས་ཉིད་དེ་བཞིན་ཉིད་ཀྱི་གནས་ལུགས་ ༧༽མངོན་དུ་གྱུར་ནས་དུས་གསུམ་གྱི་རྒྱལ་བ་ཐམས་ཅད་ཀྱི་དགོངས་པ་མཐར་ཐུག་གི་དོན་ཐུགས་གསང་དགོངས་པའི་ཀློང་ནས་བརྡ་རང་རྡོལ་དུ་བྱུང་བ་ལས། ཐེག་པ་རིམ་དགུའི་ཆོས་བཅུད་སྙིང་པོར་དྲིལ་བ་ཡིན་པས་ན་ཟབ། གསང་ཆེན་གཉིས་དང་ལྡན་པས་གསང༌། འཁོར་བའི་ཆོས་ཀྱི་ཕུང་པོ་ཁམས་དང་སྐྱེ་མཆེད་ཐམས་ཅད་རྫོགས་པས་གཞི་རྫོགས་པ། ལམ་ཐེག་པ་རིམ་པ་དགུ་འབྲས་བུའི་ཆ་དང་བཅས་པ་རྫོགས་པས་ལམ་རྫོགས་པ།
བསམ་གྱིས་མི་ཁྱབ་པའི་སྐུ་དང་ཡེ་ཤེས་ཡོན་ཏན་ཐམས་ཅད་རྫོགས་པས་འབྲས་བུ་རྫོགས་པ་སྟེ་རྫོགས་པ། རྫོགས་པ་གཞན་གྱིས་འགྲན་ཟླ་དང་བྲལ་བའི་ཐེག་པ་རིམ་དགུའི་སྤྲོ་བསྡུའི་གཞི་རུ་གྱུར་པས་ན་ཆེན་པོ། དེ་ལའང་ཕྱི་སེམས་སྡེ། ནང་ཀློང་སྡེ། གསང་ ༨༽བ་མན་ངག་གི་སྡེ་དང་གསུམ་ལས། མན་ངག་སྡེ་ལའང༌། ཕྱི་སྐོར། ནང་སྐོར། གསང་སྐོར། ཡང་གསང་བླ་ན་མེད་པའི་སྐོར་དང་བཞི་ཡོད་པ་ལས།
འདི་ཡང་གསང་བླ་ན་མེད་པའི་སྐོར་ཡིན་པས་ཡང་ཟབ། དཔེར་ན་སའི་སྙིང་པོ་གསེར། ཆུའི་སྙིང་པོ་ལན་ཚྭ། འོ་མའི་སྙིང་པོ་མར། མར་གྱི་ཡང་ཞུན་མར་ཁུ་ལྟ་བུ། ཡེ་ཤེས་མཆོག་ཏུ་གསང་བ་ཆོས་ཐམས་ཅད་ཀྱི་སྙིང་པོར་གྱུར་པས་ན་བཅུད་ཀྱི། ལམ་འདི་ལ་བརྟེན་ནས་མ་དག་སྙིགས་མའི་སྣང་བ་ཐམས་ཅད་སྐད་ཅིག་གི་དངོས་པོར་དྭངས་མ་འོད་ལྔའི་རང་བཞིན་དུ་བཤིག་པར་བྱེད་པས་ན་དྭངས་མ། མདོ་ལམ་གྱིས་གྲངས་མེད་གསུམ་གྱི་དམ་བཅའ། སྔགས་ཀྱིས་སྐྱེ་གསུམ་མམ་བདུན་གྱི་དམ་བཅའ་རྫོགས་པ་ཆེན་པོ། གཞི་ཀ་དག་ཁྲེགས་ཆོད་ཀྱིས་ཚེ་གཅིག་གི་ ༩༽དམ་བཅའ།
ཐོད་རྒལ་གྱིས་མི་ལོ་བདུན་ནམ་བཅུ་གསུམ་ནས་ཟུང་འཇུག་རྡོ་རྗེ་འཆང་གི་གོ་འཕང་ལ་མིག་འཕྲུལ་ལྟ་བུར་བསྒྱུར་བའི་ལམ་མྱུར་ལ་ཆོད་ཆེ་བ་ཡིན་པས་ན་མྱུར་ལམ། མ་དག་སྙིགས་མའི་སེམས་དང་སེམས་བྱུང་སྣོད་བཅུད་ཀྱི་ཞེན་རྟོགས་ཐམས་ཅད་བཙན་ཐབས་ཉིད་དུ་སྐུ་དང་ཡེ་ཤེས་དབྱིངས་སུ་འཕོ་བར་བྱེད་པས་ན་འཕོ་བ་ཆེན་པོ། རྐྱེན་དགེ་བའི་བཤེས་གཉེན་དང༌། ཐབས་བྱུང་མན་ངག་ཟབ་མོ་ལ་བརྟེན་ནས། ཡུལ་ཚོགས་སྨོན་ལས་འཕྲོ་དང་ལྡན་པའི་སྐྱེས་བུ་གསུམ་དུ་རྐྱེན་ཕུན་སུམ་ཚོགས་པའི་རྟེན་འབྲེལ་དུས་འཛོམ་པའི་ཚེ་ན། རིག་པ་རང་བྱུང་གི་ཡེ་ཤེས་གདམས་པའི་རྣམ་པར་ཤར་ནས། བརྗོད་བྱེད་ཚིག་ལ་བརྟེན་ནས་བརྗོད་བྱའི་དོན་ཟབ་མོ་ཁོང་དུ་ཆུད་པས་ན་ ༡༠༽གདམས་པ། གཞིར་གནས་ཀྱི་ཆོས་སྐུ་ངོ་རང་ཐོག་ཏུ་འཕྲོད་དེ། གཞི་སྣང་འོད་གསལ་ཆེན་པོའི་ལམ་མངོན་དུ་བྱས་པ་ཙམ་གྱིས་འབད་མེད་དུ་གྲོལ་བས་ན་མ་བསྒོམ། མ་རིག་པའི་གཉིད་འཐུག་པོ་ལྟ་བུ་ལས་སངས་ཤིང༌།
སྐུ་དང་ཡེ་ཤེས་ཡོན་ཏན་གྱི་ངང་རྒྱས་པས་ན་སངས་རྒྱས། དེ་ལྟ་བུའི་མ་རིག་པའི་དྲི་མ་ཐམས་ཅད་རིག་པའི་ངང་དུ་རྒྱས་ཤིང་ཡེ་ཤེས་ཡོན་ཏན་ཐམས་ཅད་ཀྱི་ངང་རྒྱས་པར་བྱེད་པའི་མན་ངག་ཟབ་མོ་འདི་ན་ཡོད་དོ་ཅེས་པ་ནི་བཞུགས་སོ། ། གཉིས་པ་མཆོད་པར་བརྗོད་པ་ནི། རྡོ་རྗེ་ཕུང་པོས་སོགས་ཀྱིས་བསྟན། དེ་ལའང་དུས་གསུམ་ཀུན་ཏུ་རང་རིག་པའི་ངོ་བོ་གཞན་དུ་འགྱུར་བ་མེད་པ་གནས་པ་ནི་བརྟན་པ་དང༌། འཁོར་འདས་ཀྱི་ཆོས་ཐམས་ཅད་རང་འབྱུང་ཡེ་ཤེས་ཀྱི་ངང་ལས་མ་ ༡༡༽གཡོ་ཤིང་རིག་པའི་རོལ་རྩལ་ལས་འདའ་བ་མེད་པས་བསྡུས་པ་དང༌། མཐར་མངོན་དུ་གྱུར་ཚེ་མ་དག་སྣོད་བཅུད་ཀྱིས་སྣང་ཞེན་ཐམས་ཅད་དག་པ་ཆོས་ཉིད་ཀྱི་འཁོར་ལོ་ཡེ་ནས་གཉིས་སུ་མེད་པར་རོ་གཅིག་ཏུ་གྱུར་པ་ནི་རྟོགས་པ་སྟེ། བརྟན་བསྡུས་རྟོགས་གསུམ་གྱི་རྡོ་རྗེར་ཡེ་དག་བཞུགས་པས་ན་རྡོ་རྗེ། གཞི་སྣང་ལྷུན་གྲུབ་ཀྱི་འཁོར་ལོ་ཤར་བའི་ཚེ་ལ། མ་སྨིན་པའི་རིག་པ་ལྷན་སྐྱེས་ཀྱི་མ་རིག་པས་བསླད་རྒྱུ་གསུམ་རྐྱེན་བཞིའི་དབང་གིས།
ཕྱི་འབྱུང་བ་ལྔ། ནང་ཕུང་པོ་ལྔ། གསང་བ་སེམས་དང་སེམས་བྱུང་གི་རྣམ་པར་ལམ་གྱིས་བྱུང་ནས། གཉུག་མ་མི་འགྱུར་བར་རྡོ་རྗེ་གསུམ་ལུས་ངག་ཡིད་གསུམ་དུ་བསྒྲིབས་པའི་ཚེ་ན། རྩ་རླུང་ཐིག་ལེའི་ཁམས་ཐམས་ཅད་ཀྱང་ ༡༢༽གདོད་ནས་སྐུ་གསུམ་གྱི་རང་བཞིན་དུ་བཞུགས་པའི་ལྷ་ཚོགས་རྣམས་ཀྱང༌། ཏིལ་གྱི་གོང་བུ་རྒྱས་པ་ལྟ་བུར་རྡོ་རྗེ་ཕུང་པོའི་ལུས་ལ་བརྟེན་ནས་གནས་པ་ཡིན་ཏེ། དེའི་ཕྱིར་མང་དུ་བསགས་པའམ་ཚོགས་པ་ལ་གྲོང་ཁྱེར་གྱི་སྒྲར་བརྗོད་པ་ཡིན། དེ་ཡང་རྒྱུ་ཡེ་ཤེས་ལྔ་ལ། འཕྲུལ་སྐུ་ལྔ་ཞིང་ལྔ་སོགས་སུ་རྣམ་པར་འཕྲུལ་པའི་བཀོད་པ་ཐམས་ཅད་ཀྱང་མ་བརྩལ་འབད་མེད་དུ་གཞི་རང་གི་རོལ་པར་རང་བྱུང་དུ་ཤར་བ་ཡིན་ཏེ། དེ་ཡང་གཞི་དུས་སུ་སྙིང་གར་ཞི་བ་བཞི་བཅུ་རྩ་གཉིས་དང༌།
ཞི་བའི་གདངས་ལས་དུང་ཁང་དུ་ཁྲག་འཐུང་ཁྲོ་བོ་ལྔ་བཅུ་རྩ་བརྒྱད་ཀྱི་རྣམ་པར་བཞུགས་ཤིང༌། གཞན་ཡང་ཕུང་ཁམས་གཤེགས་པ་གཤེགས་མ། དབང་ཡུལ་སེམས་དཔའ་སེམས་མ། ཡག་ལག་སྒོ་སྐྱོང་ཕོ་མོ་སོགས་ ༡༣༽གདན་སུམ་ཚང་བ་ལྷའི་འཁོར་ལོ་རྡོ་རྗེའི་དབྱིངས་ཀྱི་ལྷ་ཚོགས་ཐམས་ཅད་མ་བརྩལ་ལྷུན་གྲུབ་ཏུ་གནས་ཤིང་རྫོགས་པ་ལ། ངེས་ཤེས་ཁྱད་པར་ཅན་འཁྲུངས་ནས་ལྷ་དང་རང་སྣང་དབྱེར་མེད་དུ་མཐོང་བར་སྒོ་གསུམ་མི་ཕྱེད་གཅིག་ཏུ་འདུམ་པའི་དད་པའི་སྒོ་ནས་གུས་པ་ཆེན་པོས་སྤང་བླང་ཞེན་འཛིན་དང་བྲལ་བར་གཉིས་མེད་རིག་པའི་ཆོ་འཕྲུལ་ཙམ་དུ་ཕྱག་འཚལ་བའོ། ། བརྡའ་ཡིག་འདི་རྣམས་ནི་ཆོས་འདི་འབྱུང་བའི་ཁུངས་ཡིན་ནོ། ། གསུམ་པ་བརྩམ་པར་དམ་བཅའ་བ་ལ་ནི། བདག་འདྲ་རིག་འཛིན་རྡོ་རྗེ་སོགས་འདི་བསྟན་བྱ༔ ཞེས་པས་བསྟན་ནོ། ། དེ་ལ་འདིར་དུས་གསུམ་གྱི་རྒྱལ་བ་ཐམས་ཅད་ཀྱི་ཕྲིན་ལས་གཅིག་ཏུ་བསྡུས་པའི་བདག་ཉིད་ཆེན་པོ་དོན་གཉིས་ཀྱི་མཛད་པ་མཐར་ ༡༤༽ཕྱིན་ནས།
རང་དོན་དུ་ཆོས་ཀྱི་སྐུ་བརྙེས་ཟིན་ཡང༌། གདུལ་བྱའི་ལས་སྨོན་གྱི་དབང་གིས་གང་འདུལ་གྱི་སྤྲུལ་པའི་སྐུར་བཞེངས་པ་བདག་འདྲ་ལྷུན་གྱིས་གྲུབ་པའི་རིག་འཛིན་གྱི་རྣམ་པར་གནས་ཤིང༌། རྡོ་རྗེ་ལྟ་བུའི་སྐུ་སྐྱེ་འཆི་བགྲེས་བརྒུད་དང་བྲལ་བ། འཇའ་ལུས་སྒྱུ་མའི་སྐུར་སྣང་བ་པད་འབྱུང་གཤོག་རྒོད་རྩལ་ངས་སམ་བདག་གིས། ཚེ་རབས་མ་སྔོན་ནས་ཚོགས་གཉིས་ཀྱི་འཇུག་སྒོ་རྣམ་པར་དག་པའི་མཐུ་ཚད་མེད་པ་དང་ལྡན་ཞིང༌། སྨོན་ལམ་བཟང་པོས་ཉིད་མཚམས་སྦྱར་ནས། རང་བཞིན་རྫོགས་པ་ཆེན་པོས་ཆོས་དང་བླ་མར་འཕྲད་ཅིང༌། ཐེག་མཆོག་སྙིང་པོའི་དོན་ལ་འབྲེལ་བ་བཞག་པའི་ལས་འཔྲོ་རྣམས་ད་ལྟ་དུས་འཛོམ་པའི། སྐལཔ་བཟང་པོའི་སྐྱེས་བུ་དད་པ་ལྡན་ཞིང་དམ་ཚིག་ ༡༥༽གཙང་བ་ཁོ་ནའི་ཟ་ཐང་ངམ་སྐལ་བ་རུ། ཐེག་པ་གཞན་གྱིས་འགྲན་ཟླ་དང་བྲལ་བའི་མྱུར་ལམ།
མ་དག་སྣོད་བཅུད་སྙིགས་མའི་སྣང་ཞེན་ཐམས་ཅད་འཕོ་ཆེན་དྭངས་མའི་དབྱིངས་སུ་བཙན་ཐབས་ཉིད་དུ་བཤིག་པར་བྱེད་པའི་གདམས་པ་ཟབ་མོ་འདིར་བསྟན་པར་བྱའོ་ཞེས་ཁུར་དུ་བཞེས་པ་ཡིན་ནོ། ། གཉིས་པ་བར་དུ་དགེ་བ་གཞུང་གི་དོན་ལའང༌། སྔོན་འགྲོ་དང༌། དངོས་གཞི། རྗེས་དང་གསུམ་ལས། དང་པོ་ཁྲེགས་ཆོད་ཀྱི་ལྟ་བས་གཞི་བཟུང་བ། ཐུན་མོང་གི་སྔོན་འགྲོ་སྤྱིར་བསྟན་པ། ཐུན་མོང་མ་ཡིན་པའི་སྔོན་འགྲོ་བྱེ་བྲག་ཏུ་བཤད་པའོ། ། དང་པོ་ཁྲེགས་ཆོད་ཀྱི་ལྟ་བས་གཞི་བཟུང་བ་ནི། སྒོམ་འདི་ཉམས་སུ་ལེན་པའི་སོགས་བརྟན་ཐོབ་མཐར༔
ཞེས་པས་བསྟན་ཏེ། དེ་ ༡༦༽ལྟ་བུའི་འོད་གསལ་ཐོད་རྒལ་གྱི་སྒོ་ཟབ་མོ་འདི་ཉིད་ཉམས་སུ་ལེན་པར་འདོད་པའི་སྐྱེས་བུ་ལས་སྨོན་དང་ལྡན་པ་དག་གིས། དང་པོ་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་བདག་མེད་པ་བདག་གི་གདགས་གཞི། དངོས་པོ་མེད་པ་ལ་དངོས་པོའི་སྣང་གཞི། འཁོར་འདས་སུ་རང་རྒྱུད་པར་མེད་པ་ལ་རང་རྒྱུད་བདེན་གྲུབ་ཏུ་བལྟ་བའི་གཞི་འཛིན་སོ་གང་ཟག་གི་བདག་དང༌། དེ་ལས་མཆེད་ས་གཟུང་པ་ཆོས་ཀྱི་བདག་གཉིས་ཀྱི་རང་བཞིན་ཡེ་ནས་བདེན་པར་མ་གྲུབ་ཅིང་སྐྱེ་འགགས་གནས་གསུམ་དང་བྲལ་བའི་སྟོང་ཉིད་དབུ་མ་ཆེན་པོའི་བདག་ཉིད་དུ་གཏན་ལ་ཕབ་ནས། འཁོར་འདས་མཉམ་ཉིད་ཆོས་སྐུའི་ངང་དུ་འུབ་ཏུ་འདུས་ཤིང་ཡོངས་སུ་ཆུབ་པའི་གནས་ལུགས་ཇི་བཞིན་པར་རྟོགས་ཤིང༌། སྣང་སྲིད་སྣོད་ ༡༧༽བཅུད་འཁོར་འདས་ཀྱི་ཆོས་སོ་ཅོག་ཐམས་ཅད་རིག་པའི་རོལ་པ་ལས་མ་འདས་ཤིང༌། རིག་སྟོང་ཁྱབ་བརྡལ་ཆེན་པོར་ཡེ་ནས་གཉིས་མེད་མཉམ་པ་ཉིད་དུ་རྫོགས་པའི་དོན་ལ་མངའ་དབང་བསྒྱུར་བའི་ལྟ་བའི་དོན་གཤམས་ཐོག་ཏུ་ཕེབས་པ་དང༌། ཇི་ལྟ་བ་མཁྱེན་པའི་ཡེ་ཤེས་ཀྱི་གཞི་ལ་དབང་བསྒྱུར་བས་དག་པ་གཞིའི་བཞུགས་ཚུལ་དང༌།
ཇི་སྙེད་པ་གཟིགས་པའི་ཡེ་ཤེས་ཀྱི་ལམ་ལ་དབང་བསྒྱུར་ཏེ། ལམ་གྱི་བཞག་ཐབས་དང་ས་ལམ་གྱི་རིམ་པ་རྣམས་གཅིག་ཆར་དུ་རྟོགས་པའི་ཤེས་རབ་ཆེན་པོ་དེ་ཡི་སྟོབས་ཀྱིས་གནས་ལུགས་རྫོགས་པ་ཆེན་པོའི་ཡིན་ལུགས་ཇི་ལྟ་བ་བཞིན་དུ་ཡེ་བབ་སོར་བཞག་གི་ཏིང་འཛིན་གྱིས་མངོན་དུ་བྱེད་ཅིང་ངང་ལས་གཡོ་བ་མེད་པའི་བརྟན་པ་ཐོབ་པའི་མཐར། ཤིན་ཏུ་མྱུར་ལམ་ ༡༨༽ཐོད་རྒལ་གྱི་གདམས་པ་འདི་ཉིད་ཉམས་སུ་བླང་ན་གེགས་དང་གོལ་ས་ཐམས་ཅད་ཤུགས་ལ་ཆོད་དེ་ལམ་མཐར་ཕྱིན་པའི་མན་ངག་ཟབ་མོ་ཡིན་ནོ། ། གཉིས་པ་ཐུན་མོང་ནང་གི་སྔོན་འགྲོ་ལའང༌། སྤྱི་དང་བྱེ་བྲག་གཉིས་ལས། དང་པོ་སྤྱིར་བསྟན་པ་བློ་ལྡོག་རྣམ་པ་བཞི་སྟེ། དེ་ལ་འདིར་དལ་འབྱོར་རྙེད་པར་དཀའ་བ་ལ་བསམ་ནས་ཚེ་འདིའི་བྱ་བ་དགྲ་འདུལ་གཉེན་སྐྱོང་ཆགས་སྡང་ལ་སོགས་པ་ཐམས་ཅད་ལྷུང་ཞིང༌། སྒོ་གསུམ་གྱི་བྱ་བ་དམ་པའི་ཆོས་ཁོ་ནར་བློ་ཕུག་གཏད་ནས་ཆོས་མིན་གྱི་བྱ་བ་རྒྱང་ནས་སྤང་བ་དང༌། འདུས་བྱས་ཀྱི་ཆོས་ཐམས་ཅད་མི་རྟག་པའི་ངང་ཚུལ་ཤེས་བཞིན་དུ། ཆོས་བསྒྲུབ་བློ་ཙམ་དང་ཕྱི་བཤོལ་དུ་མི་འཇོག་པར།
དཔེར་ན་སྒེག་མོའི་མགོ་ལ་མེ་ཤོར་བ་ལྟ་བུར་ལེ་ལོ་དང་ ༡༩༽གཡེང་བ་མེད་པར་བསམ་པའི་མོས་ལ་བརྩོན་ཞིང་སྙིང་པོ་ལོན་པར་བྱེད་པ་གལ་ཆེའོ། ། འཁོར་བ་མཐོ་དམན་གང་དུ་སྐྱེས་ཀྱང་སྡུག་བསྔལ་གྱི་རང་བཞིན་ལས་མ་འདས་ཤིང༌། བྱ་བ་དང་བྱེད་པ་ཐམས་ཅད་འཁོར་བའི་གཞི་སྡུག་བསྔལ་གྱི་ས་བོན། དཔེར་ན་མི་གཙང་བའི་འདམ་ཁྲོད་ན་དྲི་ཞིམ་མེད་པ་ལྟ་བུ། འཁོར་བའི་གནས་སུ་བདེ་བའི་གོ་སྐབས་སྐད་ཅིག་ཀྱང་མེད་པའི་དོན་ཤེས་བཞིན་དུ། དལ་འབྱོར་གྱི་ལུས་རྟེན་བཟང་པོ་འདི་ལ་བརྟེན་ནས་རྣམ་མཁྱེན་རྒྱལ་བའི་གོ་འཕང་དོན་དུ་གཉེར་བ་ལ་འབད་པར་བྱའོ། ། ལས་འབྲས་ལ་ཡིད་ཆེས་རྙེད་ནས་བླང་དོར་གྱི་གནས་མ་ནོར་བར་ལས་འབྲས་ཕྲ་ཞིང་ཞིབ་པར་མ་སྲུང་ན། རང་བྱས་ལས་ཀྱི་རྣམ་སྨིན་བསླུ་བ་མེད་པར་རང་ཐོག་ཏུ་མྱོང་དགོས་པ་ ༢༠༽ལ་བསམ་ཞིང༌། ལྟ་བ་མཐོ་སྐད་དང་ཐོས་རྒྱ་ཆེ་བར་རླམས་ནས་ལས་འབྲས་ཁྱད་དུ་མི་བསད་པར། དགེ་སྡིག་བླང་དོར་གྱི་གནས་ལ་མ་རྨོངས་པར་ཚུལ་བཞིན་ཤེས་པར་བྱའོ་སྟེ།
གནས་ངན་འཁོར་བའི་རྒྱ་མཚོ་ལས་བསྒྲལ་བའི་ཕྱིར་དུ། དཔལ་ལྡན་བླ་མ་དམ་པའི་ཞབས་སུ་བཏུད་དེ། གཏན་གྱི་བདེ་བ་རྣམ་མཁྱེན་རྒྱལ་བའི་གོ་འཕང་རིན་པོ་ཆེ་འདི་ཉིད་ཚེ་ལུས་གཅིག་གིས་ཐོབ་པའི་ཕྱིར་དུ་མི་ཚེ་ཆོས་ལ་རིལ་ནས་བློ་གཏད་བླ་མ་དང་དཀོན་མཆོག་གསུམ་ལ་བཅའ། སྒྲུབ་གནས་དབེན་ཁྲོད་ལ་བྱེད། གྲོགས་རིག་པའི་མོས་པོ་དང་འགྲོགས། གོས་ལྷག་སྐྱོབ་ཙམ་དང༌། ཟས་སྲོག་འཚོ་ཙམ་ལ་བརྟེན་ནས་ཆོས་བརྒྱད་ཀྱི་འདུ་སྒོ་རྒྱང་ནས་སྤངས་ཏེ། སྒྲུབ་པ་ལྷུར་ལེན་གྱི་གོ་ཆ་མི་དམན་པར་བྱ་བ་ནི་གནད་གལ་པོ་ཆེ་ ༢༡༽ཡིན་ནོ། ། བྱེ་བྲག་ཐུན་མོན་ནང་གི་སྔོན་འགྲོ་ལ་འཁོར་འདས་རུ་ཤན་དབྱེ་དགོས་ཏེ། ཐལ་འགྱུར་ལས།
འཁོར་འདས་རུ་ཤན་མ་ཕྱེ་ན། ། ཁམས་གསུམ་ལུས་ངག་ཡིད་ཀྱི་ཡང༌། ། འབྲེལ་བ་ཆོད་པར་མི་འགྱུར་བས། ། འཁོར་འདས་རུ་ཤན་དབྱེ་བར་བྱ། ། ཞེས་གསུངས་པས། དེས་ན་སེམས་ཅན་རྣམས་ཀྱི་ལུས་ངག་ཡིད་གསུམ་གྱི་ཆོས་ཉིད་ཡེ་ནས་རང་བཞིན་རྣམ་པར་དག་ཀྱང༌། གནས་སྐབས་འཁྲུལ་བ་སྣང་ཞེན་གྱིས་བསྒྲིབ་པས་ཐོག་མ་མེད་པ་ནས་ད་ལྟ་ཡན་ཆད་དུ་རིགས་དྲུག་གི་གནས་རྣམས་སུ་བར་མེད་དུ་འཁོར་ཞིང་སྡུག་བསྔལ་མྱོང་བས་ན། ད་རེས་སྒོ་གསུམ་འཁོར་འདས་རུ་ཤན་དབྱེ་བར་བྱས་ཏེ། ཕྱིན་ཆད་འཁོར་བར་སྐྱེ་བའི་གཞི་རྩ་ཆོད་པ་ཞིག་བྱེད་དགོས་པའི་ ༢༢༽ཕྱིར་དུ་རུ་ཤན་དབྱེ་དགོས་པས། དང་པོ་རུ་ཤན་དབྱེ་བ་ལའང༌།
གནས་ཀྱི་ཁྱད་པར་དང༌། ཕྱི་ནང་གསང་གསུམ་གྱི་རུ་ཤན་དབྱེ་བ་བསྟན་པ་དང་གཉིས་ལས། དང་པོ་གནས་ཀྱི་ཁྱད་པར་ནི། སྒོ་གསུམ་མངོན་ཞེན?སོགས་གུ་ཧྱཿའི་བར་གྱིས་བསྟན། དེ་ལ་འདིར་མ་དག་པའི་སྒོ་གསུམ་གྱི་མངོན་པར་ཞེན་པ་བཟློག་པའི་ཕྱིར་དུ། གནས་དབེན་པའི་སར་བསམ་གཏན་གྱི་ཚེར་མ་མེད་པ། ཉིན་མོ་མི་ཡི་རྒྱུ་འགུལ་དང་མཐོང་ཚོར་མེད་པ། མཚན་མོ་དགྲས་གླགས་ཚོར་མེད་པའི་ས་རུ་ཕྱིན་ཏེ། གཏོར་མ་ཆ་གསུམ་དུ་བྱས་ནས་སྦྱངས་སྤེལ་བསྒྱུར་གསུམ་གྱིས་སྔགས་དང་ཕྱག་རྒྱ་ཏིང་ངེ་འཛིན་གྱིས་མི་ཟད་པའི་གཏེར་དུ་བྱིན་གྱིས་བརླབས་ཏེ། དཔལ་མགོན་བདུན་ཅུ་རྩ་ལྔ་ལ་སོགས་པའི་དཀར་ཕྱོགས་སྐྱོང་བ་རྣམས་ ༢༣༽དང༌།
ལྷ་སྲིན་སྡེ་བརྒྱད་ཡུལ་ལྷ་གཞི་བདག་ཟོ་རོ་དྲེགས་པ་ཅན་རྣམས་དཀོན་མཆོག་གསུམ་གྱི་བདེན་པའི་སྟོབས་ཀྱིས། ལྷ་སྔགས་དང་ཕྱག་རྒྱ་ཏིང་ངེ་འཛིན་གྱིས་བཀུག་ནས། གསེར་སྐྱེམས་གཡུ་སྐྱེམས་དང་གཏོར་མ་འདོད་དགུའི་དཔལ་ཡོན་ཕུན་སུམ་ཚོགས་པ་འབྱུང་ལྔའི་བདག་ཉིད་ཅན་དུ་བསྒྱུར་ཏེ་ཕུལ་ཞིང༌། གསང་སྤྱོད་ཟབ་མོའི་ལམ་ལ་བར་དུ་གཅོད་པའི་འགལ་རྐྱེན་བཟློག་ཅིང་མཐུན་རྐྱེན་ལེགས་ཚོགས་ཐམས་ཅད་བསྒྲུབས་པ་དང༌། ས་དང་ལམ་གྱི་རྐྱེན་ངན་བར་ཆད་ཐམས་ཅད་སེལ་བའི་སྡོང་གྲོགས་སུ་བསྐུལ་བས་ཁས་བླང་བར་བསམ་པ་དང༌། གླུད་དང་ལན་ཆགས་འབྲས་ཆན་ཐམས་ཅད་སྦྱངས་བསྒྱུར་སྤེལ་གསུམ་གྱི་སྔགས་དང་ཕྱག་རྒྱ་ཏིང་ངེ་འཛིན་གྱིས་བརླབས་ཤིང་མི་ཟད་ ༢༤༽པའི་གཏེར་དུ་བསྒྱུར་ཏེ། བདག་ཉིད་པདྨ་ཧེ་རུ་ཀའི་ང་རྒྱལ་དང་ལྡན་པའི་ངང་ནས་སྦྱིན་ཡུལ་ཐམས་ཅད་མདུན་དུ་བཀུག་ཅིང་གཏོར་མ་བཏང་ནས་ཚིམས་པར་བྱས་ཏེ། གནས་སྐབས་སུ་གསང་སྤྱོད་ཟབ་མོ་བསྒྲུབ་པ་ལ་བར་དུ་གཅོད་པར་བྱེད་པའི་བགེགས་དང་ལོག་འདྲེན་བར་ཆད་བྱེད་པ་ཐམས་ཅད་བསྐྲད་ཅིང་རང་གནས་སུ་སོང་བར་བསམས་པ་དང༌། གང་དག་གདུག་ཅིང་ལྡང་བའི་སེམས་དང་ལྡན་པ་ཐམས་ཅད། ཡེ་ཤེས་སྒྱུ་འཕྲུལ་གྱི་རྩལ་སྣང་ཁྲོ་ཚོགས་ཐུན་མཚོན་མེ་དཔུང་འབར་བས།
མཐའི་རྒྱ་མཚོ་ཆེན་པོའི་ཕ་རོལ་གླིང་བར་མུན་པའི་སྨག་རུམ་རི་རབ་ཀྱི་ཟོམ་དུ་བསྐྲད་ཅིང་རྨོངས་པར་བྱས་ཏེ་ཕྱིར་མི་ལྡོག་པར་བསམ་པ་དང༌། མཚམས་གཅོད་ཀྱི་མེ་རི་ལ་གཏོགས་ཁྲོ་ཚོགས་ཐུན་མཚོན་རྣམས་ཚུར་འདུས་ ༢༥༽པ་ལས། ཡེ་ཤེས་ལྔའི་རང་གདངས་འཁོར་ལོ་རྡོ་རྗེ་རིན་ཆེན་པདྨ་རྒྱ་གྲམ་ལ་སོགས་འབྲུ་ལྔའི་འཁོར་ལོ་རིམ་པ་ལྔ་རུ་བསྐྱེད་པའི་ནང་དུ་ཚུད་པས། བགེགས་དང་ལོག་པར་འདྲེན་པའི་ཚོགས་ཐམས་ཅད་ཉེ་མི་ནུས་པར་བསམ་པའོ། ། དེ་དག་གི་གནས་ཀྱི་ཁྱད་པར་བསྟན་པ་སྟེ། སྔོན་དུ་འགྲོ་བའི་རིམ་པའི་ལེའུ་སྟེ་དང་པོའོ། ། ས་མ་ཡ་དམ་ཚིག་གི་རྒྱ༔ གུ་ཧྱ་ནི་སྐལ་མེད་ལོག་ལྟ་ཅན་ལ་གསང་རྒྱས་སུ་བཏབ་པའི་དོན་ནོ། ། གཉིས་པ་ཕྱི་ནང་གསང་གསུམ་གྱི་རུ་ཤན་དབྱེ་བ་བསྟན་པ་ནི། དེ་ནས་འཁོར་འདས་རུ་ཤན? སོགས་དབྱེ་བ་ལ༔
ཞེས་པས་བསྟན་ཏེ། དེ་ནས་འཁོར་འདས་རུ་ཤན་འབྱེད་པ་དེ་ལ། ཕྱིའི་རུ་ཤན་རིགས་དྲུག་གི་སྤྱོད་པའི་རྣམ་འགྱུར་དང༌། ནང་གི་རུ་ཤན་ ༢༦༽གནས་དྲུག་གི་ས་བོན་བསྲེགས་སྦྱངས་བྱེད་པ་དང༌། གསང་བའི་རུ་ཤན་ལུས་རྡོ་རྗེར་བསྒོམ་པར་བྱེད་པ་དང་རྣམ་པ་གསུམ་ལས། དང་པོ་ཕྱི་ལྟར་དུ་རུ་ཤན་དབྱེ་བར་བྱེད་པ་དེ་ལའང༌། ཀུན་སློང་གི་ཁྱད་པར་དང༌། ཇི་ལྟར་བྱ་བའི་ཚུལ་དངོས་དང༌། ཇི་ཙམ་སྦྱང་བའི་ཚད་དང༌། དེ་ལྟར་བྱས་པ་ཕན་ཡོན་དང་བཞི་ལས།
དང་པོ་ཀུན་སློང་གི་ཁྱད་པར་བསྟན་པ་ནི། བླ་མ་སྤྱི་བོར་བསྒོམ་ཤིང? སོགས་སེམས་མཆོག་བསྐྱེད༔ ཅེས་པས་བསྟན་ཏེ། འདི་ལྟར་འཁོར་བ་ན་གནས་པའི་སེམས་ཅན་རྣམས་ཀྱི་མ་རིག་པའི་སྒྲིབ་པ་དབྱིངས་སུ་ལངས་ཏེ། གཟུང་འཛིན་འཁྲུལ་པའི་འཕྱང་བ་ཐད་ཀར་ཞིག་ནས་རང་གནས་ཡེ་ཤེས་ཆེན་པོ་མངོན་དུ་གྱུར་ཅིང༌། ཆོས་ཅན་གྱི་སྣང་བ་ཆོས་ཉིད་ཀློང་དུ་ཟད་ནས་སྐུ་གསུམ་ ༢༧༽མཉམ་བརྡལ་གྱི་དབྱིངས་ཆེན་པོར་འབྱམས་ཀླས་པར་བྱའོ་སྙམ་དུ། དོན་དམ་བྱང་ཆུབ་ཀྱི་སེམས་རིན་པོ་ཆེ་རང་རྒྱུད་ཆོས་ལ་བསྐུལ་ནས། ཟབ་མོ་ལམ་གྱི་གཙོ་བོར་གྱུར་པ་བླ་མའི་རྣལ་འབྱོར་བསྒོམ་པ་ལ་འབད་དགོས་པ་གལ་ཆེ་སྟེ། དགྱེས་པ་རྡོ་རྗེ་ལས། གཞན་གྱིས་བརྗོད་མེད་ལྷན་ཅིག་སྐྱེས། །
གང་དུ་ཡང་ནི་མི་རྙེད་དོ། ། བླ་མས་དུས་ཐབས་བརྟེན་པའང༌། ། བདག་གི་སེམས་དཔའ་ལས་ཞེས་བྱ། ། ཞེས་དང༌། དམ་ཚིག་བཀོད་པ་ལས། མཚན་དང་དཔེ་བྱད་ལྡན་པའི་ལྷ། ། བསྐལ་པ་འབུམ་དུ་བསྒོམས་པ་བས། ། བླ་མ་དྲན་པ་འབུམ་ཆར་ཡིན། ། བསྙེན་བསྒྲུབ་བཟླས་པ་ས་ཡ་བས། ། བླ་མའི་གསོལ་འདེབས་ལན་གཅིག་དགའ། །
ཞེས་གསུངས་པའི་ཕྱིར་ན། རང་ལ་ ༢༨༽བཀའ་དྲིན་གསུམ་ལྡན་གྱི་སྒོ་ནས་རྗེས་སུ་འཛིན་ཅིང༌། སྨིན་གྲོལ་རིམ་གཉིས་ཀྱི་མྱུར་ལམ་ཟབ་མོ་སྟོན་པར་བྱེད་པའི་བླ་མ་དམ་པ་དེ་ཉིད་ནི་མཆོག་གསུམ་རྩ་གསུམ་ཀུན་འདུས་ཀྱི་ངོ་བོ་ཡིན་པ་དང༌། གསང་སྔགས་ཟབ་མོའི་ལམ་གྱི་ཡེ་ཤེས་དང་ཡོན་ཏན་ལ་སོགས་པ་ཅི་སྐྱེ་བ་ཐམས་ཅད་བླ་མ་ཚུལ་བཞིན་བསྟེན་པ་ལ་རག་ལས་ཤིང་རིམ་པ་གཉིས་ཀྱི་དངོས་གྲུབ་ཐམས་ཅད་ཀྱང་བླ་མ་དག་ལ་བརྟེན་ནས་འབྱུང་བ་ཡིན་པས་ན། ཨ་ཏི་བཀོད་པ་ཆེན་པོ་ལས། གང་གི་བླ་མ་རྡོ་རྗེ་འཆང༌། ། སྙིང་གི་དཀྱིལ་དང་སྤྱི་ཡི་གཙུག ། ཡན་ལག་མཐིལ་སོགས་གང་བསྒོམས་པ། ། སངས་རྒྱས་སྟོང་གི་ཡོན་ཏན་དེ། ། གང་ཟག་དེ་ཡིས་འཛིན་པར་འགྱུར། །
ཞེས་གསུངས་སོ། ། དེས་ན་གསོལ་བ་འདེབས་པའི་རྟེན་དུ་བླ་མ་བསྒོམ་པར་བྱེད་པ་ ༢༩༽ལ། རང་གནས་ཀྱི་ཡུལ་དག་པ་མཁའ་སྤྱོད་ཀྱི་ཞིང་ཁམས་རྒྱ་ཆེ་ལ་ཁྱོན་ཡངས་པ་རྣམ་པར་དག་པའི་བཀོད་པ་ཕུན་ཚོགས་པར་གསལ་གདབ། རང་གི་སྤྱི་བོར་གཙུག་གི་མདུན་གྱི་ནམ་མཁར་ཡེ་ཤེས་ལྔའི་རང་མདངས་འཇའ་དང་འོད་ཕུང་ཐིག་ལེའི་དབུས་སུ་རང་གི་རྩ་བའི་བླ་མ་དེ་ཉིད་ཀྱི་སྐུ་མདོག་ཕྱག་མཚན་སོགས་བླ་མ་རྣམས་རང་རང་གི་གཞུང་བཞིན་བསྒོམས་ནས། ཐ་མལ་ཀུན་རྟོག་གི་བློ་ངན་སྤངས་ཤིང༌། སྐུ་མཚན་དང་དཔེ་བྱད་བཟང་པོས་སྤྲས་པ། འོད་དང་འོད་ཟེར་འཕྲོ་བའི་ཀློང་ནས་ལྷམ་མེར་བཞུགས་པ། གསུང་དབྱངས་ཡན་ལག་དྲུག་ཅུའི་ཆོས་ཀྱི་སྒྲ་བསམ་གྱིས་མི་ཁྱབ་པ་སྒྲོགས་པ། ཐུགས་ཀྱི་ཏིང་ངེ་འཛིན་གྱི་སྒོ་བརྒྱ་ཕྲག་དུ་མ་ལ་མཉམ་པར་བཞུགས་པར་བྱའོ། ། དེ་ལྟ་བུའི་རྒྱལ་བ་ ༣༠༽ཀུན་གྱི་སྤྱི་གཟུགས་མཁྱེན་བརྩེནུས་པའི་བདག་ཉིད་ཅན་དུ་གསལ་གདབ་སྟེ།
བླ་མའི་ཡོན་ཏན་དང་བཀའ་དྲིན་དྲན་པའི་ངང་ནས་མོས་གུས་གདུང་ཤུགས་དྲག་པོ་བསྐྱེད་པ་དང་ཆབ་གཅིག་ཏུ། ལུས་གུས་པའི་སྒོ་ནས་ཕྱག་འཚལ། ངག་གུས་པའི་སྒོ་ནས་གསོལ་འདེབས་ལ་འབུངས་ཤིང༌། ཡིད་གུས་པའི་སྒོ་ནས་ཐུགས་ཡིད་རོ་གཅིག་ཏུ་བསྲེས་ནས་དབང་བཞི་བླངས་ཏེ། བླ་མའི་ཐུགས་རྣམ་པར་མི་རྟོག་པའིཡེ་ཤེས་ཆེན་པོའི་བྱིན་རླབས་རྣམས་བདག་དང་མཁའ་ཁྱབ་ཀྱི་སེམས་ཅན་ཐམས་ཅད་ལ་ཕོག་པས། དབང་བཞི་ཡེ་ཤེས་ཀྱིས་ཆུ་བོའི་རྒྱུད་སྨིན་ཅིང་གྲོལ་བར་མཛད་དུ་གསོལ་སྙམ་དུ། བླ་མའི་གནས་གསུམ་ལས་འོར་ཟེར་དཀར་དམར་མཐིང་གསུམ་འཕྲོས་ནས། རང་གི་གནས་གསུམ་དུ་ཐིམ་པས་སྒོ་གསུམ་གྱི་ ༣༡༽ལས་སྒྲིབ་བག་ཆགས་དང་བཅས་པ་བྱང་སྟེ། དབང་དང་དངོས་གྲུབ་མ་ལུས་པ་ཐམས་ཅད་གཅིག་ཆར་དུ་ཐོབ་ཅིང་སྐུ་བཞི་ཡེ་ཤེས་ལྔ་མངོན་དུ་འགྱུར་པར་བསམ་མོ། ། སླར་ཡང་བླ་མ་ཉིད་འོད་ལྔའི་གོང་བུར་གྱུར་ནས།
རང་གི་སྒོ་གསུམ་དང་བླ་མའི་སྐུ་གསུང་ཐུགས་རྡོ་རྗེ་གསུམ་དངདབྱེར་མེད་མཉམ་པ་ཉིད་སྤྲོས་བྲལ་བདེ་བ་ཆེན་པོའི་ཡིག་གནས་སུ་མཉམ་པར་བཞག་གོ། ། དེས་བརྒྱུད་ལྡན་བླ་མ་དམ་པའི་དོན་རྒྱུད་ཀྱི་བྱིན་རླབས་ཐམས་ཅད། རབ་བུམ་པ་གང་བྱོས་དང༌། འབྲིང་སྐོ་ཕོར་ནས་སཱ་ཚྪ་ཐོན་པ་ལྟ་བུ་དང༌། ཐ་ན་རང་ཚོན་གྱིས་ཁ་དོག་བསྒྱུར་བ་ལྟར། བླ་མའི་དགོངས་རྒྱུད་ཀྱི་བྱིན་རླབས་ཀྱི་བྱིན་རླབས་དངོས་སུ་འབེབས་ཤིང༌། ཉམས་དང་རྟོགས་འི་ཡོན་ཏན་ཐམས་ཅད་འབད་པ་དང༌། རྩོལ་བ་མ་དགོས་ ༣༢༽པར། བརྒྱུད་ལྡན་བླ་མ་དམ་པར་གསོལ་འདེབས་དང་མོས་གུས་ཁོ་ནར་བརྟེན་པ་རང་རྒྱུད་ལ་རྟོགས་པ་ཤུགས་ལ་འབར་ཞིང་སྐྱེས་པ་དང༌། ས་དང་ལམ་གྱི་གེགས་དང་གོལ་ས་ཐམས་ཅད་ཀྱང་ངང་གིས་གྲོལ་ཏེ།
བདེ་བར་གཤེགས་པ་རྣམས་ཀྱིས་ཀྱང་བྱིན་གྱིས་རླབས་ཅིང༌། རིག་འཛིན་དང་མཁའ་འགྲོའི་ཚོགས་རྣམས་ཀྱིས་ལུང་བསྟན་ཞིང་དབུགས་དབྱུང་བ་སོགས་ཡོན་ཏན་ཁྱད་པར་ཅན་འབྱུང་ལྔའི་གཞིར་གྱུར་བས་ན། རྗེ་བཙུན་རིན་པོ་ཆེའི་ཞལ་ནས། བླ་མ་ལ་གདུང་བ་སྐྱེས་ཙ་ན། ། ཉམས་དང་བྱིན་རླབས་སྐྱེ་བར་ངེས། ། ཞེས་དང༌། ཇི་སྐད་དུ། བླ་མ་རྟག་ཏུ་བསྟེན་པའི་མིས། ། མཁའ་འགྲོའི་གཟུགས་རྣམས་མཐོང་བ་དང༌། ། དེ་ཡི་བྱིན་རླབས་འཇུག་པ་དང༌། །
དུས་གསུམ་ལུང་ཡང་སྟོན་པ་དང༌། ། སྐྱེ་ཤི་གཉིས་ལ་ ༣༣༽དབང་ཐོབ་འགྱུར། ། ཞེས་གསུངས་སོ། ། མདོར་ན་བླ་མ་དགེ་བའི་བཤེས་གཉེན་ནི། འདས་པའི་སངས་རྒྱས་རྣམས་ཀྱི་གདུང་འཚོབ་མ་འོངས་རྒྱལ་བ་རྣམས་ཀྱི་འབྱུང་གནས། ད་ལྟའི་སངས་རྒྱས་རྣམས་ཀྱི་ཕྲིན་ལས་གཅིག་ཏུ་འདུས་པའི་རང་གཟུགས། རིགས་དང་དཀྱིལ་འཁོར་ཐམས་ཅད་ཀྱི་འབྱུང་གནས་དམ་པར་གྱུར་བས་ན། མདོ་ལས། དེ་བཞིན་གཤེགས་པ་ནི་སེམས་ཅན་རྣམས་ལ་ཡོངས་སུ་སྣང་བའང་མ་ཡིན་ལ། དགེ་བའི་བཤེས་གཉེན་ནི་ཡོངས་སུ་སྣང་ཞིང་ཆོས་སྟོན་པས།
དེ་བཞིན་གཤེགས་པ་ལས་དགེ་བའི་བཤེས་གཉེན་ལྷག་པར་ཟུངས་ཤིག ། ཅེས་གསུངས་པས་ན། རིམ་གཉིས་ཀྱི་ལམ་སོགས་ཆོས་ཅི་དང་ཅི་ཉམས་སུ་བླང་ནའང༌། ཐོག་མར་ལམ་ཐམས་ ༣༤༽ཅད་ཀྱི་གཞུང་ཤིང་ལྟ་བུ་བླ་མའི་རྣལ་འབྱོར་ཡིན་པས་ན་དེ་ཚུལ་བཞིན་དུ་ཉམས་སུ་བླངས་ཏེ། དམ་ཚིག་ལ་མངོན་ལྐོག་མི་བྱེད་པར་བླ་མ་ལ་གསོལ་བ་རྩེ་གཅིག་ཏུ་བཏབ་ཅིང༌། བདག་དང་མཐའ་ཡས་པའི་འགྲོ་བ་སེམས་ཅན་ཐམས་ཅད་རྣམ་པར་གྲོལ་བའི་ས་རུ་འགོད་པར་མཛད་དུ་གསོལ་སྙམ་པ་ཞིག་རང་དོན་མི་བྱེད་ཀྱི་བློ་ངན་དྲུང་ནས་སྤངས་ཏེ། སེམས་ཅན་ཐམས་ཅད་ཀྱི་དོན་དུ་འཁོར་འདས་རུ་ཤན་ཕྱེ་ལྟེ། ཕྱིན་ཆད་རང་གཞན་རྣམས་འཁོར་བར་མི་འཇུག་པར་བྱའོ་སྙམ་ནས། བྱང་ཆུབ་ཀྱི་སེམས་མཆོག་རིན་པོ་ཆེ་ཡང་དག་པར་བསྐྱེད་པར་བྱ་བ་ནི་གནད་དམ་པའོ། ། གཉིས་པ་ཇི་ལྟར་བྱ་བའི་ཚུལ་དངོས་ནི།
ཚེ་རབས་དུ་མའི་ལས་ངན? སོགས་སྤྱོད་པ་སྤྱོད། ཅེས་པས་བར་གྱི་བསྟན་ཏེ། དེ་ལ་འདིར་ ༣༥༽རང་གཞན་རྣམས་ཀྱི་ལས་དང་བག་ཆགས་ཐམས་ཅད་བསྐྱེད་པར་བྱེད་པའི་སྒོ་གསུམ་གྱི་བྱ་བ་རྣམས་མངོན་ཞེན་ལོག་ཅིང༌། ཕྱིས་ནས་འགག་པར་བྱ་བའི་ཕྱིར་དུ་གདམས་པ་ཉམས་སུ་ལེན་ཚུལ། འདིར་ཚེ་རབས་དུ་མར་འཁོར་བ་ཐོག་མ་མེད་པའི་དུས་ནས་དེ་ལ་ཐུག་གི་བར་དུ་ལས་ངན་པ་བསགས་པ་དང་བག་ཆགས་ངན་པའི་སྟོབས་ཀྱིས། རྒྱུ་མ་རིག་པ་ཉོན་མོངས་དུག་ལྔ་དང་དུག་གསུམ་དུ་འཁྲུལ་པའི་དབང་གིས་འབྲས་བུ་ངན་སོང་གསུམ་གྱི་སྡུག་བསྔལ་མྱོང་འགྱུར་ཐམས་ཅད་ད་ལྟ་ཉིད་དུ། གཉིད་བཙན་ཐབས་སུ་སད་པའི་རྨི་ལམ་དབྱིངས་སུ་ཞིག་པ་ལྟར། མྱོང་དང་མྱོང་འགྱུར་གྱི་སྡུག་བསྔལ་མཐའ་དག་ཀུན་སྦྱངས་ཏེ། རྣམ་པ་ཐམས་ཅད་མཁྱེན་པའི་ས་རུ་རང་གཞན་སེམས་ཅན་ཐམས་ ༣༦༽ཅད་སྐད་ཅིག་གི་མྱུར་བ་ཉིད་དུ་འགྲོད་པའི་ཐབས་ལ་བརྩོན་པར་བྱའོ་སྙམ་ཞིང་སེམས་བསྐྱེད་པ་དང་བཅས་ཏེ། རིགས་དྲུག་སོ་སོའི་ལུས་ཀྱི་རྣམ་འགྱུར།
ངག་གི་སྨྲ་བརྗོད། སེམས་ཀྱི་རྟོག་དཔྱོད་དང་སྡུག་བསྔལ་གྱི་མྱོང་ཚུལ་རྣམས་བསམ་པར་བྱ་བ་ནི། དམྱལ་བ་ཚ་གྲང་གི་སྡུག་བསྔལ། ཡི་དྭགས་བཀྲེས་ཤིང་སྐོམ་པའི་སྡུག་བསྔལ། དུད་འགྲོ་རྣམས་ལ་བཀོལ་སྤྱོད་ཀྱི་སྡུག་བསྔལ་བསམ་པ་སོགས་ངན་སོང་གསུམ་གྱི་ལུས་ཀྱི་རྣམ་འགྱུར་དང༌། ངག་གི་བརྗོད་པ། སེམས་ཀྱི་སྡུག་བསྔལ་རྣམས་རིམ་པར་བསམ་པ་དང༌། ཡང་མཐོ་རིས་གསུམ་ལའང༌། ལྷ་མིན་རྣམས་ལ་འཐབ་རྩོད་ཀྱི་སྡུག་བསྔལ་མྱོང་བ་དང༌། ལྷ་རྣམས་ལ་འཆི་འཕོ་ལྟུང་བྱེད་ཀྱི་སྡུག་བསྔལ་དང༌།
མི་ལ་སྐྱེ་དགའ་ན་འཆིའི་ ༣༧༽སྡུག་བསྔལ་དང༌། གཞན་ཡང་འགྱུར་བའི་སྡུག་བསྔལ་སོགས་པ། མདོར་ན་མཐི་རིས་རྣམ་པ་གསུམ་གྱི་བསམ་སྤྱོད་སྡུག་བསྔལ་ཐམས་ཅད་རང་གི་བློ་ཐོག་ལ་བླང་ནས། དང་པོ་ནས་རིམ་བཞིན་དུ་དེ་དག་གི་གནས་དང༌། ཡུལ་གྱི་མཐོ་དམན་དང༌། མྱོང་འགྱུར་གྱི་སྡུག་བསྔལ་མཐའ་དག་རྣམས་རང་གི་ཡིད་ལ་བྱས་ཏེ། སྡུག་བསྔལ་བློ་ཐོག་ཏུ་བླང་ཞིང༌། ལུས་ཀྱིས་རིགས་དྲུག་སོ་སོའི་རྣམ་འགྱུར་གྱིས་འགྲོ་བ་དང༌། འདུག་པ་དང༌། གཟུང་པ་དང༌།
ཡན་ལག་ཕར་འཕེན་པ་དང༌། ཚུར་སྡུད་པ་དང༌། ངག་གིས་ཀྱང་འགྲོ་དྲུག་སོ་སོའི་རྣམ་འགྱུར་གྱི་སྒྲ་སྐད་སྣ་ཚོགས་བརྗོད་པ་སོགས། མདོར་ན་བྱ་སྤྱོད་རྣམ་པ་སྣ་ཚོགས་ཀྱིས་རིམ་བཞིན་འགྲོ་དྲུག་གཟུགས་ཀྱི་སྤྱོད་པ་ཐམས་ཅད་ ༣༨༽སེམས་ཀྱིས་བླངས་ཏེ་ལུས་ཀྱི་ཡང་ཡང་སྦྱངས། སླར་ཡང་ལས་རིམ་དུ་ལྷ་དང་ལྷ་མིན་དང་དུད་འགྲོ་ཡི་དྭགས་དམྱལ་བ་རྣམས་ཀྱི་ལུས་ཀྱི་རྣམ་འགྱུར་སེམས་ཀྱི་སྡུག་བསྔལ་སོགས་སྔར་བཞིན་དེ་ལྟར་ཡང་ཡང་བསྐྱར་ནས་རང་རྒྱུད་ལ་ལོན་ངེས་བྱ་ཞིང༌། ལུས་དཀའ་ཚེགས་དང་སྐྱོ་ངལ་ཇི་ལྟར་བྱུང་ཡང་གཅེས་འཛིན་གྱི་ཞེན་པ་བཅད། ཆོས་ཀྱི་ཕྱིར་དུ་དཀའ་བ་ཁྱད་དུ་བསད་དེ་ངལ་བ་དང་དུ་ལེན་ཆིང་ལུས་ཀྱི་མཆོང་དྲུག་དང་འགྲིལ་ལྡོག་སོགས་བྱ་བ་དང༌། གཞན་ཡང་རྣམ་འགྱུར་སྣ་ཚོགས་བརྩོན་པ་གནད་ཡིན་ཏེ། རྩ་རྒྱུད་ལས། ལུས་ནི་འགྲོ་དང་འདུག་པ་དང༌། །
གཅུད་ཅིང་འཁྲུལ་འཁོར་སྣ་ཚོགས་དང༌། ། ཡན་ལག་འཕེན་ཅིང་སྡུད་པ་དང༌། ། བྱ་བྱེད་རྣམ་པ་སྣ་ཚོགས་བསྟན། ། དྲན་པའི་སེམས་ཀྱིས་ ༣༩༽མངོན་བླང་སྟེ། ། འགྲོ་དྲུག་གཟུགས་ཀྱི་སྤྱོད་པ་རྣམས། ། སེམས་ཀྱིས་བླངས་ཏེ་ལུས་ཀྱི་བྱ། ། ཞེས་དང༌། ཐལ་འགྱུར་ལས། མདོར་ན་འགྲོ་བ་དྲུག་གི་སྐད། ། སེམས་ཀྱིས་དྲན་བསམ་ངག་གིས་བརྗོད། །
ཅེས་གསུངས་པ་བཞིན་དུ། དག་གིས་ཀྱང་ཀྭི་བསྭོ་དང་འགྲོ་དྲུག་སོ་སོའི་སྒྲ་སྐད་ཅ་ཅོ་སྣ་ཚོགས་པ་བླང་དོར་མེད་པར་སྒྲོགས་པ་དང༌། ཡིད་ཀྱིས་ཀྱང་དེ་དག་གི་སྡུག་བསྔལ་མཐའ་དག་རང་གི་རྒྱུད་ཐོག་ཏུ་བླང་བ་དང༌། དུག་ལྔ་དུག་གསུམ་གྱི་རྣམ་པར་རྟོག་ཚོགས་ཐམས་ཅད་བཙན་ཐབས་ཉིད་དུ་སློང་བར་བྱ་བ་སོགས། མདོར་ན་སེམས་ཀྱི་རྟོག་པ་ཐམས་ཅད་ཡིད་ལ་གང་དྲན་དུ་སྤྱོད་པ་དང༌། གཞན་ཡང་ལུས་དང་ངག་གིས་འགྲོ་བ་དྲུག་གི་སྒྲ་སྐད་དང༌། ལུས་ཀྱི་རྣམ་འགྱུར་སོགས་ ༤༠༽རང་གི་སྤྱོད་པར་བྱ་བྱས་ན། ཅི་ཞིག་ནས་སྒོ་གསུམ་ངལ་དུབ་ཀྱི་རྣམ་པ་ལུས་ངལ་ཞིང་ཆད། ངག་འགག་ཅིང་སེམས་ཀྱི་འགྱུ་དྲན་གྱི་མིན་ཐག་ཆད་དེ། སྒོ་གསུམ་གྱི་མངོན་ཞེན་རང་འགག་ལ་སོང་ནས་སེམས་གཏད་མེད་དུ་འགྲོ།
དེའི་རྗེས་ཤེས་བསམ་བརྗོད་དང་བྲལ་བའི་གཤིས་ལ་རང་ངོ་བརྐྱངས་ཏེ་ངལ་གསོའོ། ། དེ་ལྟར་རིགས་དྲུག་སོ་སོའི་སྡུག་བསྔལ་བཤད་པ་ཐམས་ཅད་ཀྱང་ཡུལ་གཞན་ཞིག་ཏུ་ཡོད་པའི་ཚུལ་རྣམས་བཤད་པ་ཙམ་དུ་མ་བསམ་པར། འདིའི་དོན་རང་གི་རྒྱུད་ལ་བཀལ་ནས་སྣ་ཚོགས་གཟུགས་ཀྱི་རྣམ་འགྱུར་ཡང་ཡང་སྦྱངས་པའི་ཚེ། ལུས་ལ་ཚ་གྲང་བཀྲེས་སྐོམ་གྱི་ཆགས་སྡང་མེད་པ་དང༌། ངག་བླ་མའི་གདམས་ངག་ལ་ཡིད་ཆེས་ཤིང་ཆོས་ཀྱི་མཚན་ཉིད་ཐམས་ཅད་རང་ཤེས་སུ་འབྱུང་བ་དང༌། ༤༡༽སེམས་སྟོང་གསལ་འདུས་མ་བྱས་པའི་ཡེ་ཤེས་འཆར་བའང་འབྱུང་ཞིང༌། ཁྱད་པར་བར་དོ་སྦྱངས་པའི་ཚད་འཁྱོལ་ཏེ། མཐར་ཐུག་འཁོར་བ་དོང་ནས་སྤྲུགས་པའི་རྒྱུ་བྱེད་པར་འགྱུར་རོ། ། འདི་ཡན་ཆད་འཁོར་བའི་རུ་ཤན་ཡིན་ནོ། ། ད་འདས་པའི་རུ་ཤན་དབྱེ་བ་ལ།
མཐར་ཡང་རང་ཉིད? སོགས་འདོན་པ་བྱ༔ ཞེས་པས་བསྟན་ཏེ། སླར་ཡང་རང་གི་སྣང་བ་ཐམས་ཅད་སྐད་ཅིག་ལ་གནས་འགྱུར་ཏེ། ཕྱི་ནང་སྣོད་བཅུད་ཕུང་པོ་ཁམས་དང་བཅས་པ་ཐམས་ཅད་སྟོང་ཉིད་སྤྲོས་དང་བྲལ་བསམ་བརྗོད་ལས་འདས་པའི་དབྱིངས་སུ་ཞིག་པར་བསམ། སྟོང་ཆེན་དེའི་ངང་ལས་མཁའ་ལ་འཇའ་མཚོན་ཤར་བ་བཞིན་དུ། སྐད་ཅིག་གི་ཡུལ་སྣང་ཞིང་ཁམས་རྒྱ་ཁྱོན་ཆོས་ཀྱི་ ༤༢༽དབྱིངས་དང་མཉམ་པ། ངོས་འཇམ་ཞིང་ཁོད་སྙོམ་པ། གནོན་ནུ་མའི་ལག་མཐིལ་ལྟར་ནེན་པ། གསེར་གྱིས་གཞི་ལ་རིན་པོ་ཆེ་སྣ་ཚོགས་གཅལ་དུ་བཀྲམ་པ། སྨན་གྱི་སྤང་པའི་ས་དྲི་བཟང་གི་ན་བུན་འཐུལ་བ།
ཡན་ལག་བརྒྱད་ལྡན་གྱི་ཆུ་མཚོ་དང༌། མེ་ཏོག་པདྨ་ཁ་དོག་སྣ་ཚོགས་བཞད་པ། བྱང་ཆུབ་ཀྱི་ཤིང་ལ་སོགས་པའི་ལྗོན་ཤིང་རབ་ཏུ་རྒྱས་པའི་སྟེང་དུ་བྱ་རིགས་སྣ་ཚོགས་པས་ཆོས་ཀྱི་སྒྲ་སྒྲོགས་པ་ལ་སོགས་པ་གཞི་མཛེས་པའི་རྒྱན་དང༌། ནམ་མཁའ་ལ་འཇའ་འོད་ལྔ་ལྡན་མིག་མང་རིས་སུ་བྲིས་པ་དང་དྲྭ་བ་དང་དྲྭ་ཕྱེད་པའི་ཀློང་དུ། འདོད་ཡོན་གྱི་ལྷ་མོ་རྣམས་མཆོད་པའི་རིགས་བསམ་གྱིས་མི་ཁྱབ་པ་ཐོགས་ནས། སྤྲིན་བཞིན་གཏིབས་ཏེ། ལྷ་ཚོགས་རྣམས་ལ་མཆོད་པ་ ༤༣༽ཕུལ་བར་བྱེད་པ་སོགས་ནམ་མཁའ་མཛེས་པའི་རྒྱན་དང༌། བར་སྣང་ལ་ལྷའི་བུ་དང་བུ་མོ་མང་པོས་སྙན་པའི་སྒྲ་དབྱངས། ཕྱག་རྒྱ་གར། བཤུད་པའི་གླུ།
དཀྲོལ་བའི་རོལ་མོ་སྣ་ཚོགས། མཛེས་པའི་འཕན་གདུགས་སྣ་ཚོགས་ཐོགས་པ་རྣམས་ནི་བར་སྣང་མཛེས་པའི་རྒྱན་ཏེ། དེ་ལྟ་བུའི་ཞིང་ཁམས་ཀྱི་བཀོད་པ་ཕུན་སུམ་ཚོགས་པའི་དབུས་སུ། རིན་པོ་ཆེ་སྣ་ཚོགས་ཀྱི་ཁྲིད་དཔང་མཐོ་བའི་སྟེང་དུ། རང་ཉིད་བཅོམ་ལྡན་འདས་རྒྱལ་བ་ཤཱཀྱ་ཐུབ་པ་སྐུ་མདོག་གསེར་གྱི་རི་བོ་ལ་ཉི་མ་འབུམ་གྱིས་འཁྱུད་པ་ལྟ་བུ་འོད་དང་འོད་ཟེར་རབ་ཏུ་འབར་བ། ཕྱག་གཡས་ས་གནོན་དང་གཡོན་མཉམ་གཞག་མཛད་ཅིང༌། ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། ༤༤༽ཞལ་ཞི་ཞིང་འཛུམ་པའི་མདངས་དང་ལྡན་ཞིང་སྐུ་ལ་ཆོས་གོས་རྣམ་པ་གསུམ་ཀླུབས་པ། མཚན་བཟང་པོ་གཉིས་དང་དཔེ་བྱད་བརྒྱད་ཅུའི་སྤྲས་ཤིང༌། སྐུའི་བ་སྤུའི་བུ་ག་རེ་རེའི་རྩེ་ནས་ཀྱང་འོད་ཟེར་དཔག་ཏུ་མེད་པ་འཕྲོས་པས།
འགྲོ་བ་དྲུག་གི་གནས་རིགས་ཐམས་ཅད་ལ་ཁྱབ་པས། དཔེར་ན་བ་མོ་ལ་ཉི་ཟེར་ཕོག་པ་བཞིན་དུ། རིགས་དྲུག་གི་སེམས་ཅན་རྣམས་ཀྱི་རྒྱུ་ལས་ཉོན་བག་ཆགས་ཡུལ་སྣང་དང་བཅས་པ་སྦྱངས་ནས། འགྲོ་དྲུག་ས་བོན་རྣམས་ཅིག་ཀྱང་མ་ལུས་པར། བྱང་ཆུབ་སེམས་དཔའ་དང་སེམས་མ་ཉན་ཐོས་དང་རང་རྒྱལ་གྱི་ཚུལ་དུ་འཁོར་གྱི་རིམ་པར་བྱ་ཞིང༌། ཐམས་ཅད་ཀྱི་རང་རང་དང་མཐུན་པའི་ཆོས་ཀྱིས་རྒྱུད་གྲོལ་ཏེ། སླར་ཡང་བདག་གི་བཀོད་པའི་ཞིང་དེར་ལྷག་ནས་ ༤༥༽རྒྱལ་བ་རྣམས་ཀྱི་ཞལ་མཇལ། དབང་བསྐུར། ལུང་བསྟན་དབུགས་དབྱུང་ནས་དགོངས་པ་དབྱེར་མེད་དུ་གྱུར་ཏེ། གདོད་མའི་ཡེ་གཞི་ཀུན་ཏུ་བཟང་པོའི་དབྱིངས་སུ་སྒྱུ་མའི་འཁྲུལ་འཁོར་དབྱིངས་སུ་ཞིག་པ་ལྟར་སངས་རྒྱས་པར་བསམ་པ་ཡང་ཡང་མཉམ་པར་བཞག་པས།
རང་བཞིན་སྤྲུལ་པའི་ཞིང་དུ་བགྲོད་པའི་རྒྱུ་རུ་འགྲོ་བ་དང༌། དཀོན་མཆོག་གསུམ་གྱི་སྤྱོད་པ་སྤྱོད་པས་སེམས་ཅན་གྱི་སྟོན་པར་མཐོང་ཞིང་ཕྱི་ནང་གསང་བའི་བར་ཆད་ཞི། མཐར་ཐུག་དོན་གཉིས་ཀྱི་མཛད་པ་ཤུགས་ལ་འབྱུང་བར་འགྱུར་རོ། ། གསུམ་པ་ཇི་ཙམ་སྦྱངས་པའི་ཚད་ནི། ཁམས་གསུམ་འཁོར་བའི?སོགས་པའི་ཚད༔ ཅེས་པའི་བར་གྱིས་བསྟན་ཏེ། དེ་ལྟ་བུའི་སྒོ་གསུམ་གྱི་རུ་ཤན་གྱི་ཚད། ༤༦༽རབ་ཞག་བརྒྱད་ཅུ། འབྲིང་ཟླ་ཕྱེད། ཐ་ནའང་ཞག་བཅུ་འམ་བདུན་ལས་མི་ཉུང་བར་སྦྱངས་ཏེ།
སྒོ་གསུམ་གྱི་ཞེན་པ་ལྡོག་ཅིང་ཁམས་གསུམ་འཁོར་བའི་གནས་ཡུལ་སྣང་བ་ཐམས་ཅད་ཀུན་ཀྱང་བདེན་པར་མ་གྲུབ་པའི་སྒྱུ་མ་ལྟ་བུ་དང༌། དངོས་པོ་མཚན་འཛིན་དང་བྲལ་བ་སྨིག་རྒྱུ་ལྟ་བུ། གང་སྣང་ལ་དགག་སྒྲུབ་སྤང་བླང་ཞེན་ཆགས་བྲལ་བ་རྨི་ལམ་ཇི་བཞིན་དུ་ཤེས་ནས། སྒོ་གསུམ་གྱི་མངོན་ཞེན་ལྡོག་པའི་ཚེ་ན་རུ་ཤན་འབྱོངས་བའི་ཚད་ཡིན་ནོ། ། བཞི་པ་དེ་ལྟར་བྱས་པའི་ཕན་ཡོན་ནི། དེ་ལྟར་ཚུལ་བཞིན་སྦྱངས་པས་ཐུན་མོང་ལུས་ངག་ཡིད་གསུམ་གྱི་སྒྲིབ་པ་དག་ཅིང་བར་ཆད་ཞི་བ་དང༌། སྒོ་གསུམ་གྱི་འཛིན་ཞེན་ཞིག་པས་འཁྲུལ་པའི་བྱ་བ་ལ་མི་འཇུག ། མཐར་ཐུག་རྒྱལ་བའི་སྐུ་ ༤༧༽གསུང་ཐུགས་རྡོ་རྗེ་དང་གཉིས་སུ་མེད་པར་འཚང་རྒྱ་བའི་དགོས་པ་མེད་དེ། ཉེ་བར་རྟོགས་པ་ལས། རུ་ཤན་གང་གི་དབྱེ་བ་ཉིད། །
ཁམས་གསུམ་ལྡོག་པའི་ས་ཡིན་ནོ། ། ཞེས་གསུངས་སོ། ། དེ་ལྟར་ཕྱི་ལྟར་དུ་རུ་ཤན་ལེགས་པར་དབྱེ་བའི་སྐབས་བསྟན་པའི་ལེའུ་སྟེ་གཉིས་པའོ། ། ས་མ་ཡ་ཞེས་དམ་ཚིག་གི་རྒྱ་དང༌། གུ་ཧྱ་ཞེས་སྣོད་མིན་རྣམས་ལ་གསང་རྒྱ་བཏབ་པའི་དོན་ནོ། ། གཉིས་པ་ནང་ལྟར་རུ་ཤན་དབྱེ་བ་ལ། སྦྱང་བྱ་རིགས་དྲུག་གི་ས་བོན་བཤད་པ། སྦྱོང་བྱེད་རྡོ་རྗེ་གསུམ་གྱི་ཡི་གེ་བསྟན་པ། ཇི་ལྟར་སྦྱོང་ཚུལ། སྦྱང་བའི་ཚད།
དེའི་ཕན་ཡོན་དང་ལྔ་ལས། དང་པོ་སྦྱང་བྱ་རིགས་དྲུག་གི་ས་བོན་བཤད་པ་ནི། དེ་ནས་ནང་ལྟར་རུ་ཤན་དབྱེ་བ? སོགས་ ༤༨༽རྣམས་ལ་བསྟིམ༔ ཞེས་པས་བསྟན་ཏེ། དེ་ནས་ནང་ལྟར་རུ་ཤན་དབྱེ་བར་བྱེད་པ་ལའང༌། སྦྱང་གཞི་འགྲོ་བའི་གནས་དྲུག་ཏུ། སྦྱང་བྱ་ཡེ་ཤེས་དྲུག་གི་རྣམ་པར་གནས་པ་ནི། བག་ཆགས་ཀྱི་ལུས་འདི་གྲུབ་ཕྱིན་ཆད་རིགས་དྲུག་སོ་སོར་འཕེན་བྱེད་ཀྱི་ས་བོན་རྣམས་རྒྱུན་ཆགས་སུ་གནས་ཏེ། དེའི་སྟེང་དུ་ལས་སྔ་མའི་རྗེས་ཆགས་ཤིང་ཕྱི་མ་ཉེ་བར་ལེན་པའི་རྐྱེན་བྱེད་པས། སླར་འཆི་བའི་ཚེ་ནའང་རྩ་ཁམས་དེ་རྣམས་གང་དུ་རླུང་སེམས་འདུས་པ་ལས་དེ་དང་དེར་འཕེན་པའི་རྒྱུ་བྱེད་པའི་ཕྱིར་ན།
ད་ལྟ་ལམ་གྱི་གནས་སྐབས་སུ་སྦྱོང་ཚུལ་ཁྱད་པར་ཅན་འདི་ནི། གསང་སྔགས་ཐབས་མང་ལ་དཀའ་བ་མེད་པ་བླ་ན་མེད་པའི་ཐེག་པ་འདིའི་ཁྱད་ཆོས་ཡིན་ཏེ། དེའི་ཕྱིར་ན་རང་ཉིད་ཐ་མལ་ ༤༩༽དུ་གནས་པའི་སྤྱི་བོར་དུ་ལྷ་ཡི་ས་བོན་ཨཿདཀར་པོ་གྱེན་དུ་བསྟན་ཅིང་རང་མདོག་གི་བག་ཆགས་ཀྱི་ཐིག་ལེའི་ཀློང་དུ་གནས་པར་བསམ་པ་དང༌། མགྲིན་པའི་གནས་སུ་ལྷ་མིན་གྱི་ས་བོན་སུཿསེར་པོ་བག་ཆགས་ཀྱི་འོད་ཐིག་བཀྲག་མེད་པའི་ཀློང་དུ་མགོ་གྱེན་བསྟན་དུ་གནས་པར་བསམ། སྙིང་གར་མིའི་ས་བོན་ཎིཿལྗང་གུ་རང་མདོག་གི་ཐིག་ལེའི་བཀྲག་མེད་པའི་ཀློང་དུ་མགོ་གྱེན་བསྟན་དུ་གནས་པར་བསམ་པ་དང༌། ལྟེ་བར་དུད་འགྲོའི་ས་བོན་ཏྲིཿདམར་ནག་བག་ཆགས་ཀྱི་འོག་ཐིག་བཀྲག་མེད་པའི་དཀྱིལ་དུ་ཡི་གེ་མགོ་འཕྲེད་བསྟན་དུ་གནས་པར་བསམ་པ་དང༌། གསང་གནས་སུ་ཡི་དྭགས་ཀྱི་ས་བོན་པྲེཿཡིག་ཐལ་སྐྱ་རང་མདོག་གི་བག་ཆགས་ཀྱི་འོད་ཐིག་བཀྲག་མེད་པའི་དཀྱིལ་དུ་མགོ་ཐུར་བསྟན་དུ་ ༥༠༽བསྒོམ། རྐང་གཡས་གཡོན་མཐིལ་དུ་དམྱལ་བའི་ས་བོན་དུཿཡིག་ནག་པོ་བག་ཆགས་ཀྱི་འོད་ཐིག་ཁམ་ནག་བཀྲག་མེད་པའི་དཀྱིལ་དུ་ཡིག་མགོ་ཐུར་དུ་བསྟན་ནས་གནས་པར་བསམ་པ་དང༌། ས་བོན་དེ་དག་ལས་འོད་ཟེར་འཕྲོས་པས་འགྲོ་བ་རིགས་དྲུག་གི་ཁམས་རྣམས་སུ་ཕོག་པས། རང་གཞན་སེམས་ཅན་ཐམས་ཅད་རིགས་དྲུག་སོ་སོར་སྐྱེ་བའི་རྒྱུ་ལས་དང་ཉོན་མོངས་པ་དང་དེས་བསྐྱེད་པའི་སྡུག་བསྔལ་དང༌།
གཞན་ཡང་འཁོར་བ་ཐོག་མ་མེད་པ་ནས་བསགས་དང་བསགས་འགྱུར་གྱི་སྡིག་པ་དང་སྒྲིབ་པ་ལས་དང་བག་ཆགས་ཐམས་ཅད་དང༌། འཁྲུལ་བ་སྣང་ཞེན་གྱི་དབང་གིས་གནས་དང་ཡུལ་དུ་འཛིན་པ་དང་བཅས་པ་ཐམས་ཅད་མ་ལུས་པར་འོད་ཟེར་ས་བོན་རང་རང་གི་ཁ་དོག་དང་མཐུན་པར་བཀྲག་ ༥༡༽འཁོར་ལོའི་ཡེ་ཤེས་ཡོན་ཏན་ཐུགས་མི་ཟད་པ་རྒྱན་གྱི་འཁོར་ལོའི་ཡེ་ཤེས་དང་ཡོན་ཏན་མཛད་པའི་ཕྲིན་ལས་ལ་སོགས་པ་ཐམས་ཅད་ཀུན་ཀྱང་འོད་ཟེར་དཀར་དམར་མཐིང་གསུམ་གྱི་རྣམ་པར་བསྡུས་ཏེ། རང་གི་གནས་གསུམ་གྱི་ཡི་གེ་འབྲུ་གསུམ་ལ་ཐིམ་པར་བསམ་པའི་དམིགས་པ་ཡང་ཡང་བསྐྱར་བར་བྱ་བ་གནད་ཡིན་ནོ། ། གསུམ་པ་ཇི་ལྟར་སྦྱང་བའི་ཚུལ་ནི། འོད་དང་འོད་ཕུང་བསྐལ་བའི? སོགས་རྒྱ་ཡིས་བཏབ༔ ཅེས་པས་བསྟན་ཏེ། དེ་ལྟར་གནས་གསུམ་དུ་རྡོ་རྗེ་གསུམ་གྱི་སྙིང་པོ་འབྲུ་གསུམ་གསལ་ནས་དམིགས་པ་དང་བཅས་ངག་གིས་བཟླས་པའི་རྐྱེན་གྱིས། དེ་ལས་འོད་དང་འོད་ཕུང་དཀར་དམར་མཐིང་གསུམ་གྱི་རྣམ་པར་བསྐལ་པ་དུས་མཐའི་མེ་ལྕེ་ལྟར་ཆེས་ཆེར་གཟི་བྱིན་ ༥༢༽འབར་བཞིན་དུ་འོད་འཕྲོས་ནས་རང་གི་གནས་དྲུག་ཏུ་ཕོག་སྟེ། འཁོར་ལ་ལུགས་ལྡོག་གི་ཚུལ་དུ་དམྱལ་བའི་ས་བོན་རྒྱུ་ལས་ཉོན་བག་ཆགས་དང་བཅས་པ། ཡི་དྭགས་ཀྱི་ས་བོན་དང་རྒྱུ་ལས་ཉོན་བག་ཆགས།
དུད་འགྲོའི་ས་བོན་དང་རྒྱུ་ལས་ཉོན་བག་ཆགས། མིའི་ས་བོན་དང་རྒྱུ་ལས་ཉོན་བག་ཆགས། ལྷ་མིན་གྱི་ས་བོན་དང་རྒྱུ་ལས་ཉོན་བག་ཆགས། ལྷ་རུ་སྐྱེ་བའི་ས་བོན་དང་རྒྱུ་ལས་ཉོན་བག་ཆགས་དང་བཅས་པ་ཐམས་ཅད་ལྷག་མེད་དུ། དཔེར་ན་རྩྭ་སྦུར་ཕྲ་མོ་མེ་ལྕེ་ཕོག་པ་ལྟར། འབྲུ་གསུམ་རྡོ་རྗེ་གསུམ་གྱི་འོད་ཟེར་བསྐལ་པ་དུས་མཐའི་མེ་ལྕེའི་རྣམ་པར་མཆེད་བཞིན་དུ། གནས་དྲུག་གི་རྒྱུ་ལས་ཉོན་བག་ཆགས་དང་བཅས་པ་ལུགས་ལྡོག་གི་ཚུལ་དུ་རིམ་པ་བཞིན་དུ་བསྲེགས་ ༥༣༽མདངས་མེད་པའི་རྣམ་པར་བསྡུས་ཏེ། གནས་དྲུག་གི་ས་བོན་རྣམས་ལ་བསྟིམ་ཞིང་འདུས་པར་བསམ་པ་ནི་སྦྱང་བྱ་ཡིན་ཏེ། འདས་རྗེས་ལས། ལུས་འདི་མ་རིག་རྒྱུས་བསྐྱེད་ཕྱིར། །
རིགས་དྲུག་ས་བོན་ཉིད་དུ་གནས། ། ཞེས་སོ། ། གཉིས་པ་སྦྱོང་བྱེད་རྡོ་རྗེ་གསུམ་གྱི་ཡེ་གེ་བསྟན་པ་ནི། སྦྱོང་བྱེད་རྡོ་རྗེ? སོགས་ཐིམ་པས༔ ཞེས་པའི་བར་གྱི་བསྟན། དེ་ལ་འདིར་སྦྱོང་བྱེད་སངས་རྒྱས་ཐམས་ཅད་དང་གཉིས་སུ་མེད་པའི་ཡེ་ཤེས་རྡོ་རྗེ་གསུམ་གྱི་རང་བཞིན་ས་བོན་ཡིག་འབྲུའི་རྣམ་པར་ཤར་བ་ཡིན་ཏེ། འདས་རྗེས་ལས། རིག་པ་སྐུ་གསུམ་དངོས་ཡིན་ཕྱིར། ། སྐུ་གསུམ་ཡི་གེ་གསུམ་དུ་ཤར། ། ཡི་གེས་རྩལ་སྦྱངས་རུ་ཤན་དབྱེ། །
ཞེས་པ་ལྟར། རང་གི་དཔྲལ་བར་ན་དུས་གསུམ་ ༥༤༽རྒྱལ་བ་རྣམས་ཀྱི་སྐུའི་ངོ་བོ་ཡི་གེ་ཨོཾ་དཀར་པོ་བཀྲག་མདངས་འོད་དུ་འབར་བ་དཀར་ལ་འཚེར་བ། མགྲིན་པར་རྒྱལ་ཀུན་གསུང་གི་ངོ་བོ་ཨཱཿདམར་པོ་པདྨ་ར་གའི་མདོག་ལྟར་དམར་ལ་སྣུམ་པ་འོད་དང་འོད་ཟེར་འབར་བ། སྙིང་གར་རྒྱལ་དང་རྒྱལ་སྲས་ཐམས་ཅད་ཀྱི་ཐུགས་ཀྱི་ངོ་བོར་ཡི་གེ་ཧཱུྃཿམཐིང་གསལ་ནམ་མཁའི་མདོག་ལྟ་བུ། དྭངས་ལ་གསལ་བ་བཀྲག་མདངས་གཟི་བརྗིད་འོད་དུ་འབར་བའི་རྣམ་པར་བསྒོམ་མོ། ། དེ་ལྟར་གསལ་བ་ལས་ནི་འོད་ཟེར་དཀར་དམར་མཐིང་གའི་རྣམ་པར་ཕྱོགས་བཅུའི་ཞིང་རབ་འབྱམས་ན་འཕྲོས་པས། བདེ་བར་གཤེགསཔ་རྣམས་དང་བླ་མ་རྒྱལ་བ་སྲས་དང་བཅས་པ་རྣམས་ཀྱི་སྐུ་མི་ཟད་པ་རྒྱན་གྱི་འཁོར་ལོའི་ཡེ་ཤེས་དང་ཡོན་ཏན་ཐམས་ཅད་དང༌། གསུང་མི་ཟད་པ་རྒྱན་གྱི་ ༥༥༽སྟེ། རྗེས་ཤུལ་ལྷག་མེད་དུ་སོང་བར་བསམ་ལ་འབྲུ་གསུམ་བཟླས་པ་མ་ཡེངས་པར་བཟླ། མཐར་ཡེ་ཤེས་ཀྱི་འོད་ཕུང་མེ་ཡི་རང་བཞིན་ཅན་དེ་ཉིད་ཆེར་མཆེད་ནས།
ཕྱི་སྣང་བ་སྣོད་ཀྱི་འཇིག་རྟེན། ནང་སྲིད་པ་བཅུད་ཀྱི་སེམས་ཅན། བར་འདོད་ཡོན་ལྔའི་ལོངས་སྤྱོད། རང་ལས་ཕུང་ཁམས་སྐྱེ་མཆེད་དང་བཅས་པ་ཐམས་ཅད་དངོས་མེད་དུ་བསྲེགས་ནས། རང་ལུས་འཇའ་མཚོན་ལྟ་བུ་སྣང་སྟོང་ཆུ་ཟླ་ཇི་བཞིན་དུ་གསལ་བ་དང༌། ཁམས་གསུམ་སྲིད་པ་ཐམས་ཅད་ཀུན་ཀྱང་འོད་ཁམས་སྐུའི་དབྱིངས་དང༌། གཟུགས་ཁམས་གསུང་གི་དབྱིངས་དང༌། གཟུགས་མེད་ཁམས་ཐུགས་ཀྱི་དབྱིངས་ཏེ། སྐུ་གསུམ་མཉམ་ཉིད་བརྡལ་ཁྱབ་ཆེན་པོའི་རོལ་པར་ཡེ་ཤེས་འོད་ཕུང་ ༥༦༽གི་མེས་བསྲེགས་པར་བྱས་ཏེ། འཁྲུལ་མི་ཤེས་པའི་དབྱིངས་སུ་བརྟན་པ་ཐོབ་པར་བསམ་མོ། །
མཐར་ནི་དམིགས་བསམ་གྱིས་སྤྲོས་པ་ཐམས་ཅད་ཆམ་གྱི་བཞག་ནས། རིག་སྟོང་བརྗོད་པ་དང་བྲལ་བའི་དབྱིངས་སུ་ཅི་གནས་སུ་མཉམ་པར་བཞག་ཅིང༌། ཐུན་མཐར་བསྔོ་བ་དང་ནི་སྨོན་ལམ་རྣམ་པར་དག་པས་མཐའ་བརྒྱན་པར་བྱ་བ་ནི་རྒྱ་ཡིས་བཏབ་པའི་དོན་ནོ། ། བཞི་པ་སྦྱང་བའི་ཚད་ནི། འབྲུ་གསུམ་རྡོ་རྗེ་བཟླས་པ་བདུན་འབུམ་བསྐྱར༔ ཞེས་པས་བསྟན་ཏེ། དེ་ལྟར་སྦྱང་གཞི་ས་བོན་དྲུག་ལ་དམིགས་ནས། སྦྱོང་བྱེད་འབྲུ་གསུམ་རྡོ་རྗེའི་སྙིང་པོ་བཟླས་ཞིང་རྣམ་གཡེངས་ཀྱི་རྐྱེན་དུ་མ་བསྐུར། ངག་འཁྱལ་གྱི་ཚིག་དང་མ་འདྲེས་པར། སྦྱང་བྱ་ས་བོན་རེ་བཞིན་འབྲུ་ ༥༧༽གསུམ་བཟླས་པ་འབུམ་ཕྲག་རེ་རེ་དང༌།
ཡང་དེ་དག་གི་ཁ་སྐོང་བཅས་ཁྱོན་བདུན་འབུམ་གྲངས་ཚད་དུ་བསྐྱར་བ་ནི་གནད་དུ་ཤེས་པར་བྱའོ། ། ལྔ་པ་ཕན་ཡོན་བསྟན་པ་ནི། ནམ་མཁའ་གཡའ་དག་ཉི་ཟླ? སོགས་ལྟ་བུས་འབྱུང༔ ཞེས་པས་བསྟན་ཏེ། དེ་ལྟར་སྦྱང་བའི་ལམ་ཉམས་སུ་བླང་བའི་སྟོབས་ཀྱིས་གནས་སྐབས་སྡིག་པ་དག་པའི་རྟགས་རབ་དངོས་དང་འབྲིང་ཉམས་ཐ་མ་རྨི་ལམ་རྣམས་སུ། ཕྱིའི་ནམ་མཁའ་གཡའ་དག་ཅིང་སྐྱོན་གསུམ་དང་བྲལ་བ་ཉི་ཟླ་གཉིས་ཟུང་འབྲེལ་དུ་ཤར་བ་དང༌། རྫུ་འཕྲུལ་གྱིས་ནམ་མཁའ་ལ་བྱ་བཞིན་འཕུར་ནས་འགྲོ་བ་དང༌། ཆོས་ཀྱི་དུང་ལྷང་ཡི་རོལ་མོའི་སྒྲ་སྒྲོགས་པ་ཐོས་ཤིང༌། གོས་དཀར་པོ་གྱོན་ནས་རི་བོའི་རྩེར་སླེབས་པ། བདུད་རྩིའི་ཁྲུས་ལ་ ༥༨༽ཞུགས་པ་སོགས་འབྱུང་ཞིང༌།
ཁྱད་པར་གྱི་རྟགས་སུ་ཉམས་སྣང་ལ་ཞིང་ཁམས་མང་པོ་ཉུན་ཞིང་བྱང་སེམས་འཕགས་པའི་ཚོགས་ཀྱི་ཞལ་མཇལ་བ་དང༌། ལྷ་དང་བླ་མས་རྗེས་སུ་བཟུང་ནས་ཉམས་དང་རྟོགས་པའི་ཡོན་ཏན་ཐམས་ཅད་རང་རྒྱུད་ལ་གསར་དུ་སྐྱེ་བ་སོགས་འོང་བ་དེ་དག་ནི་ལུས་ཀྱི་ནད་གདོན་དང་ཡིད་ཀྱི་སྒྲིབ་པ་དག་པའི་ལྟས་མཚན་དངོས་སུ་འབྱུང་ཞིང༌། ཐ་མལ་གྱི་ཞེན་འཛིན་རང་སར་གྲོལ་བ་སོགས། མདོར་ན་དེ་ལྟར་ཉམས་སུ་བླང་བས་གནས་སྐབས་ན་སྒོ་གསུམ་གྱི་སྡིག་སྒྲིབ་དག་ཅིང་བར་ཆད་ཞི། མཐར་ཐུག་རྡོ་རྗེ་གསུམ་དུ་སྨིན་རུང་གི་ནུས་པ་རྒྱུད་ལ་བཞག་ནས་གྲོལ་བ་ཐོབ་པར་འགྱུར་ཏེ། ཀློང་གསལ་ལས། རུ་ཤན་ནང་ལྟར་སུས་དབྱེ་བ། ། འཁྲུལ་རྒྱུ་འཁོར་བའི་ས་བོན་སྟོངས། ། ཞེས་གསུངས་སོ། ༥༩༽།
དེ་ལྟར་རུ་ཤན་ནང་ལྟར་དབྱེ་བར་བསྟན་པའི་ལེའུ་སྟེ་གསུམ་པའོ། ། ས་མ་ཡ་ཞེས་དམ་ཚིག་གི་རྒྱས་བཏབ་ཅིང༌། གུ་ཧྱ་ཞེས་པ་གསང་བར་གཉེར་གཏད་པའི་དོན་ནོ། ། གསུམ་པ་གསང་བ་ལྟར་དུ་རུ་ཤན་དབྱེ་བ་ལ་གསུམ་ལས། དང་པོ་སྒོ་གསུམ་གྱི་སྔོན་འགྲོའི་ཐོག་མ་ལུས་རུ་ཤན་དབྱེ་བ་ལ། ལུས་གནད་ཀྱི་ཁྱད་པར་དང༌། དམིགས་པའི་ཁྱད་པར་དང༌། ཚུལ་བཞིན་ཉམས་སུ་བླང་བའི་ཕན་ཡོན་བཤད་པ་དང་གསུམ་ལས། དང་པོ་ལུས་གནད་ཀྱི་ཁྱད་པར་ནི། ལུས་ཀྱི་བར? སོགས་རེས་མོས་བསྐྱར༔
ཞེས་པས་བསྟན་ཏེ། དེ་ལ་འདིར་ལུས་ཀྱི་བྱ་བ་རྡོ་རྗེར་སྦྱངས་པ་ནི། ཐལ་འགྱུར་ལས། ལུས་ཀྱི་སྔོན་དུ་འགྲོ་བ་ལ། ། སོ་སོའི་བྱེད་པའི་རྒྱུ་འགགས་པ། ། རྡོ་རྗེ་སྐྱིལ་ཀྲུང་ ༦༠༽དང་བཅས་ཏེ། ། ལུས་སྦྱངས་སེམས་ལ་ཕན་པའོ། ། ཞེས་གསུངས་པ་ལྟར། དང་པོ་ལུས་སྦྱང་བ་ལ་རང་ཉིད་བདེ་བའི་ས་ལ་འཁོད་དེ། སེམས་ཅན་ཐམས་ཅད་རྣམ་མཁྱེན་ཐར་པའི་ལམ་ལ་འགོད་པར་བྱ་བའི་ཕྱིར་དུ།
བདག་གིས་ལམ་ཟབ་མོ་རྡོ་རྗེ་ཐེག་པའི་འཇུག་སྒོ་ཉམས་སུ་ལེན་པར་བྱའོ་སྙམ་དུ་བྱང་ཆུབ་མཆོག་ཏུ་སེམས་བསྐྱེད་པ་དང་ཆབ་གཅིག་ཏུ། དབྱིངས་ནས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་ངོ་བོ་བྱིན་རླབས་ཡེ་ཤེས་ཀྱི་འོད་ཟེར་ཁ་དོག་ལྔ་ལྡན་གྱི་རྣམ་པར་ཐིབ་ཀྱིས་འདུས་ནས་རང་ལ་ཐིམ་པའི་སྟོབས་ཀྱིས། སྔོན་ལས་འཕྲལ་རྐྱེན་ལས་བྱུང་བའི་ལས་ཉོན་དང༌། དེས་བསྐྱེད་པའི་སྡིག་སྒྲིབ་སྡུག་བསྔལ་བག་ཆགས་གདོས་བཅས་ཀྱི་ཕུང་པོ་དང་བཅས་ ༦༡༽པ་ཐམས་ཅད་ཆོས་ཉིད་སྟོང་པ་ཆེན་པོའི་དབྱིངས་སུ་ཐར་གྱིས་ཞིག་པར་བསམ་ལ། འོད་གསལ་བརྗོད་བྲལ་གྱི་ངང་དུ་དལ་གཅིག་མཉམ་པར་བཞག་སྟེ། དེ་ལས་སྐད་ཅིག་གིས་མཁའ་ལ་འཇའ་ཚོན་ཤར་བ་བཞིན་དུ་རང་ལུས་གནམ་ལྕགས་ལས་གྲུབ་པའི་རྡོ་རྗེ་རྩེ་གསུམ་པ་ཡེ་ཤེས་ཀྱི་མེ་འབར་བ་ཞིག་ཏུ་བསྒོམ་མོ། ། མཆོ་ན་དོན་ནི། རྩེ་གསུམ་གྱི་ཡར་རྩེ་གཡས་པ་ལོངས་སྐུ། གཡོན་པས་སྤྲུལ་སྐུ། དབུས་མ་ཆོས་སྐུ་སྟེ།
སྐུ་གསུམ་གྱི་མཚོན་བྱེད་ཡིན་ལ། མར་གྱི་རྩེ་གསུམ་ནི་དབུས་མ་ངོ་བོ་སྟོང་པའི་ཡེ་ཤེས། གཡས་པ་རང་བཞིན་གསལ་བའི་ཡེ་ཤེས། གཡོན་པ་ཐུགས་རྗེ་ཀུན་ཁྱབ་ཀྱི་ཡེ་ཤེས་ཏེ། ནང་གསལ་སྐུ་གསུམ་གྱི་མཚོན་བྱེད་དང༌། སྐེད་པ་ ༦༢༽གཅིག་ཏུ་ཟླུམ་ཞིང་འཁྱིལ་བ་ནི། ཀ་དག་དང་ལྷུན་གྲུབ་གཉིས་ཐབས་སྣང་བའི་འོད་གསལ་དང་ཤེས་རབ་སྟོང་པའི་འོད་གསལ་ཏེ། གཉིས་མེད་ཟུང་དུ་འཇུག་པའི་མཚོན་བྱེད་རྣམ་པ་རུ་གསལ་ཞིང༌། རང་གི་ལག་པ་གཉིས་ཀྱི་ཐལ་མོ་མགོ་ལ་མ་རེག་ཙམ་དུ་སྤྱི་བོར་དུཿཁ་སྦྱང་བར་བྱས་ཏེ། གྲུ་མོ་གཉིས་ཀ་གཡོ་འཁྱོག་མེད་པར་ཐད་ཀར་བསྒྲེང་ཞིང་ལུས་དྲང་པོར་བསྲངས་ཏེ་མགྲིན་པས་ཨོལ་མདུད་མནན།
རྐང་པའི་མཐིལ་གཉིས་ཁ་སྦྱར་བའི་ཚུལ་དུ་རྟིང་པ་གཉིས་ཀྱི་རྩེ་སྤྲད་དེ། པུས་མོ་གཉིས་ཕྱིར་བསྒྲད་ཅིང་སོར་མོའི་རྩེ་རྣམས་སར་བཙུག་ནས། རྡོ་རྗེའི་ལུས་རྒྱ་བཅའ་བཞིན་ཤེས་པ་གཞན་དུ་མ་ཡེངས་པར་བྱས་ཏེ། དམིགས་པའི་གནད་ནི་རང་ལུས་རྡོ་རྗེ་གསུམ་པ་ཡེ་ཤེས་ཀྱི་མེ་འབར་བ་ཞིག་ཏུ་བསྒོམ་ལ། ༦༣༽ལུས་ཀྱི་གནད་རྡོ་རྗེའི་རྒྱ་མ་འཆུག་པར་བྱས་ཏེ། འབད་ཅིང་གསལ་གདབ་པར་བྱའོ། ། དེས་དེ་མ་དག་པའི་སྒོ་གསུམ་གྱི་མངོན་ཞེན་རང་སར་ཞི་ནས། ཕྲ་བའི་སྒོ་གསུམ་གྱི་བག་ཆགས་སྦྱངས་ཤིང༌། དག་རྫོགས་སྨིན་བྱེད་ཀྱི་དགོངས་དོན་རྒྱུད་ལ་འཕོས་ཏེ། མཐར་ཐུག་སྐུ་གསུམ་གྱི་སར་གྲོལ་བ་ཐོབ་པའི་རྒྱུ་བྱེད་དོ། །
དེ་ལྟར་བྱས་ཚེ་དཀའ་ཞིང་ངལ་དུབ་ཀྱིས་རྐང་ལག་སྦྲིད་ཅིང་ལངས་སྟབས་སུ་སྡོད་མི་ཚུགས་པ་བྱུང་བའི་དུས་ན། མཉམ་པ་ཉིད་ཀྱི་འདུག་ལུགས་ཞེས་ལུས་གན་རྐྱལ་དུ་ལོག་སྟེ། རྐང་མཐིལ་གཉིས་ཁ་སྦྱར་ཞིང་རྟིང་པ་གསང་བར་གཏད་པ་དང༌། ལག་གཉིས་ལྔར་ལྟར་ཐལ་མོ་སྤྱི་བོར་སྦྱར་བཞིན། རང་ལུས་གནམ་ལྕགས་ཀྱི་རྡོ་རྗེ་རྩེ་གསུམ་པ་ཡེ་ཤེས་ཀྱི་མེས་ཚྭ་ཚྭ་ ༦༤༽འཕྲོ་བ་ཞིག་ཏུ་དམིགས་པ་གསལ་བཏབ་ནས་འབད་པར་བྱའོ། ། ཡང་དེ་ལས་ལྡང་ཞིང་ཙོག་པུར་མི་འགྱུར་རྡོ་རྗེའི་འདུག་སྟངས་བྱ་སྟེ། ལག་གཉིས་སྔར་བཞིན་སྤྱི་གཙུག་ཏུ་ཁ་སྦྱར་ནས། རྟིང་པ་གསང་བར་གཏད། སོར་མོ་རྣམས་སར་བཙུགས་ལུས་ཅུང་ཟད་ཕྱིར་དགྱེ་ཞིང་རྡོ་རྗེའི་ཕྱག་རྒྱ་དང་བཅས་དམིགས་པའི་གནད་བཟུང་སྟེ་མ་ཡེངས་པར་བྱའོ། ། དེ་ལྟ་བུའི་ལུས་སྦྱང་གི་ཉམས་ལེན་ཟབ་མོ་དེ་དག་རེས་མོས་སུ་ཡང་ཡང་བསྐྱར་བའི་དགོས་པ་ནི།
རྡོ་རྗེ་ལྟ་བུའི་འདུག་སྟངས་ཀྱི་ལུས་སྤྱི་དྲང་པོར་བསྲངས་བས་འགྱུར་བྱེད་ཀྱི་རླུང་འགག ། རྐང་མཐིལ་ཁ་སྦྱར་བས་ཕོ་མོ་མ་ནིང་གི་རླུང་སྟོང་སྟེ་འོད་གསལ་མངོན་དུ་བྱེད། རྟིང་པ་གཉིས་གསང་བར་གཏད་པས་འདོད་ཆགས་ཀྱི་གཞི་སྟོངས་ཏེ་ཉོན་མོངས་པའི་བག་ཆགས་དག ༦༥༽། ལག་གཉིས་ཐལ་མོ་སྤྱི་བོར་དུ་སྦྱར་བས་ལུས་ཀྱི་གནད་འབྱུང་ཡོངས་བས་རྩ་རླུང་རང་སོར་ཆུད་པར་བྱེད་དོ། ། གཉིས་པ་དམིགས་པའི་ཁྱད་པར་ནི། རྡོ་རྗེའི་ཚྭ་ཚྭ? སོགས་ཆེན་པོར་བསྲེགས༔ ཞེས་པས་བསྟན་ཏེ། དེ་ལྟར་ལུས་ཀྱི་བྱ་བ་རྡོ་རྗེར་སྦྱང་བ་གསལ་དག་བརྟན་པའི་ངང་ནས། རྡོ་རྗེ་ལས་འོད་ཟེར་མེའི་ཚྭ་ཚྭ་གྲངས་མེད་པ་དུ་མ་སྐར་ལྟར་འཕྲོས་ཏེ།
རང་གི་སྣང་བའི་ཡུལ་ཐམས་ཅད་དུ་ཆར་སྤྲིན་ལྟར་འཁྲིགས་ནས་ཡོངས་སུ་གང་སྟེ། རྣམ་མཁྱེན་ཐར་པ་བྱང་ཆུབ་ཀྱི་ལམ་ལ་བར་དུ་གཅོད་པར་བྱེད་པའི་སྔོན་གྱི་ལས་དང་ཕྲལ་བྱུང་གི་རྐྱེན་དབང་གི་རྐྱེན་དབང་ངན་པའི་སྟོབས་ཀྱི་རྒྱུས་བསྐྱེད་པའི། ཕྱི་རྐྱེན་བར་ཆད་མི་འདོད་ཉེར་འཚེ། ནང་དུ་རྐྱེན་ངན་གདོན་བགེགས་ ༦༦༽ལོགས་འདྲེན། གསང་བ་མ་རིག་གཟུང་འཛིན་གྱིས་བསྐྱེད་པའི་ཉོན་མོངས་པའི་རྣམ་པར་རྟོགས་པའི་སྒྲིབ་པ་བག་ཆགས་དང་བཅས་པ་ཀུན་ཀྱང་ཡུལ་མེད་སྟོང་ཉིད་ཆེན་པོའི་དབྱིངས་སུ་རྗེས་ལྷག་མེད་པར་རྡུལ་ཕྲན་བཞིན་དུ་ཐལ་བར་བརླག་ཅིང༌། ཡུལ་མེད་ཟང་ཐལ་ཆེན་པོ་སྐུ་གསུམ་མཉམ་ཉིད་ཀྱི་ཀློང་དུ་བསྲེགས་པར་བསམ་ནས། དམིགས་པའི་གནད་ལ་འབད་པ་ནི་གནད་ཀྱི་ཡང་གཅེས་དམ་པ་ཡིན་ནོ། ། གསུམ་པ་དེ་ལྟར་སྦྱངས་པའི་ཕན་ཡོན་ནི། གནད་དེས་ཕྱི་ནང་བར་ཆད? སོགས་ཉེ་མི་ནུས༔ ཞེས་པས་བསྟན་ཏེ།
དེ་ལྟར་ཐབས་མཆོག་ཟབ་མོའི་ལམ་འདི་ཉིད་ཉམས་སུ་བླངས་ཏེ། ལུས་རྡོ་རྗེར་སྦྱང་བའི་གནད་དེས་ཕན་ཡོན་གྱིས། གནས་སྐབས་སུ་ཕྱི་ནང་གསང་བའི་བར་ཆད་མཐའ་དག་ཞི་ཞིང༌། ལས་ ༦༧༽དང་ཉོན་མོངས་པའི་སྡིག་སྒྲིབ་བག་ཆགས་དག ། ས་ལམ་གྱི་རྐྱེན་གེགས་ཐམས་ཅད་སེལ་བར་བྱེད་ཅིང༌། ཁྱད་པར་དུ་མཐར་ཐུག་ལུས་ཀྱང་སྤྲུལ་སྐུར་འབྱུང་སྟེ་རྡོ་རྗེ་སྐུ་ཡི་རོལ་པར་གོ་འཕོས་པ་དང༌། ལུས་ཀྱང་རྡོ་རྗེར་མཐོང་སྟེ། ཕྱི་ནང་གི་བགེགས་ཚོགས་རྣམས་ཀྱིས་ཉེ་བར་མི་ནུས་ཤིང་བར་ཆད་ཀྱི་གཡུལ་ལས་རྒྱལ་བར་འགྱུར་རོ། ། དེ་ལྟར་ལུས་ཀྱི་རུ་ཤན་དབྱེ་བ་བསྟན་པའི་ལེའུ་སྟེ་བཞི་པའོ། ། ས་མ་ཡ༔
གུ་ཧྱ༔ ཞེས་དམ་མེད་ལེ་ལོ་ཅན་ལ་བཀའ་རྒྱ་བསྡམ་སྟེ། རེ་ཞིག་གསང་བ་མི་འགྱུར་བའི་དབྱིངས་སུ་གཏད་རྒྱ་བཏབ་པའི་དོན་ནོ། ། དེ་ནས་གཉིས་པ་ངག་སྦྱང་བྱེད་པ་ལ། ཐལ་འགྱུར་ལས། ངག་གི་ཧཱུྃ་ཞེས་གནས་པ་ལ། ། རྒྱས་གདབས་པ་དང་རྩལ་ ༦༨༽སྦྱང་དང༌། ། མཉེན་བཙལ་ལམ་དུ་ཞུགས་པ་ཡི། ། དེ་ལྟར་ངག་སྦྱངས་སེམས་ལ་ཕབ། ། ཞེས་པ་ལྟར།
ངག་གི་རུ་ཤན་དབྱེ་བའི་རིམ་པ་ནི། ལུས་གནད་ཀྱི་ཁྱད་པར། ངག་སྦྱང་གི་དབྱེ་བ། དེ་དག་གི་ཡོན་ཏན་བཤད་པ་དང་གསུམ་ལས། དང་པོ་ལུས་གནད་ཀྱི་ཁྱད་པར་ནི། རང་ཉིད་གསང་བདག? སོགས་བསྒྱུར། ཞེས་པས་བསྟན་ཏེ། དེ་ལ་འདིར་རང་བདེ་བའི་སར་བསམ་གཏན་གྱི་སྐྱིལ་མོ་ཀྲུང་གིས་འདུག་ཅིང་ཐོག་མར་བྱང་ཆུབ་མཆོག་ཏུ་སེམས་བསྐྱེད། དེ་ནས་རང་ལུས་གདོས་བཅས་ཀྱི་འདུ་ཕུང་དེ་དག་སྒྱུ་མའི་འཁྲུལ་འཁོར་གྱི་དབྱིངས་སུ་ཞིག་པ་བཞིན་དུ་ཆོས་ཉིད་སྟོང་པའི་ངང་དུ་ཐར་གྱི་ཞིག་སྟེ། སྐད་ཅིག་གིས་ཆུ་ལས་ཆུ་བུར་རྡོལ་བ་བཞིན་དུ།
རང་ཉིད་དཔལ་ཆེན་གསང་བའི་བདག་པོ་ ༦༩༽ཕྱག་ན་རྡོ་རྗེ་ཆོས་ཉིད་མི་འགྱུར་བའི་སྐུ་མདོག་མཐིང་ནག ། ཉག་གཅིག་ཞལ་གྱི་དཀྱིལ་འཁོར་ལ། སྐུ་གསུམ་མཚོན་པའི་སྤྱན་མིག་བསྒྲད་པ། ཐུགས་རྗེ་ཕྱག་གཉིས། གཡས་དགུ་མཚོན་པའི་གནས་ལྕགས་ཀྱི་རྡོ་རྗེ་རྩེ་དགུ་ནམ་མཁར་ཕྱར་བ། གཡོན་པས་ཉོན་མོངས་དབྱིངས་སུ་བསྒྲལ་ཕྱིར་སྦྲུལ་ཞགས་ལྗང་ཁྲ་དཀར་བརྟེན་པ། ཁམས་གསུམ་གྱི་ལོག་རྟོག་དབྱིངས་སུ་སྤོར་ཕྱིར་ཞལ་གདངས་པ། དུག་གསུམ་རྩད་ནས་གཅོད་ཕྱིར་རྣོ་དཀར་གྱི་མཆེ་བ་གཙིགས་པ། གཉིས་འཛིན་གྱི་འཁྲུལ་པ་དག་ཕྱིར་ལྗགས་གློག་དམར་ལྟར་འདྲིལ་ཞིང་སྨར་སྨིན་འོད་འབར་བ། དབུ་སྐྲ་དམར་སེར་སྲིད་རྩེར་འཁྱིལ་ཞིང་ཐོད་སྐམ་ལྔ་ཡིས་དབུ་ལ་བརྒྱན་པ།
སྐུ་ལ་དུར་ཁྲོད་ཀྱི་དཔལ་ཆས་འདོགས་པའི་རྒྱན་གཉིས་ནི། ཐོད་སྐམ་གྱི་ ༧༠༽དབུ་རྒྱན་དང་ཐོད་རློན་ལྔ་བཅུའི་ཕྲེང་བ། བྱུགས་པའི་རྫས་གསུམ་ནི་དཔྲལ་བར་ཐལ་ཆེན་གྱི་ཚོམ་བུ། མཁུར་ཚོས་རཀྟའི་ཐིག་ལེ། ཞལ་ལ་ཞག་གི་ཟོ་རིས། བསྒོ་བའི་གོས་གསུམ་ནི། སྐུ་སྟོད་ལ་གླང་ཆེན་ལྤགས་པ། རྐེད་པར་མི་ལྤགས་ཀྱི་གཡང་གཞི། སྐུ་སྨད་ལ་སྟག་ལྤགས་ཀྱི་ཤམ་ཐབས་ཏེ། ཁྲོ་བོའི་ཆས་ཐམས་ཅད་རྫོགས་པ།
ཁྲོ་ཞིང་གཏུམ་པ་གར་དགུའི་ཉམས་དང་ལྡན་པ་ཞིག་བསྒོམ་པར་བྱེད་པ་དང༌། ཡང་དུས་བཞི་དང་བསྟུན་ཏེ། སྐུའི་ཁ་དོག་བསྒྱུར་བ་ནི། བག་ཆགས་ཐམས་ཅད་དང་བྲལ་བའི་སྐུ་མདོག་དཀར་པོ། ཡོན་ཏན་ལྷུན་གྱིས་གྲུབ་པའི་སེར་པོ། བྱ་རྩོལ་བློ་ལས་འདས་པའི་དམར་པོ། མ་རྩལ་རང་བྱུང་རྫོགས་པའི་ལྗང་གུ་རྣམས་སུ་གསལ་ཏེ། སྐུའི་མདོག་ལྟར་སྲོག་ཡིག་དང་ཧཱུཾ་གི་ ༧༡༽ཁ་དོག་ཀྱང་སྐབས་སུ་བསྒྱུར་བ་ཡིན་ནོ། ། གཉིས་པ་ངག་སྦྱང་གི་དབྱེ་བ་ལ། རྒྱས་གདབ་པ་དང༌།
རྩལ་སྦྱང་བ་དང༌། མཉེན་བཙལ་བ་དང༌། ལམ་དུ་གཞུག་པ་སྟེ་བཞི་ལས། དང་པོ་རྒྱས་གདབ་པ་ལ། ཕྱི་དང་ནང་སྟེ། ཐོག་མར་ཕྱི་སྣང་བ་ལ་རྒྱས་གདབ་པ་ནི། དང་པོ་ཕྱི་ཡི་སྣང་བ? སོགས་ཧཱུྃ་གླུ་གྱེར༔ ཞེས་པས་བསྟན་ཏེ། དེ་ལྟར་རང་ཉིད་གསང་བའི་བདག་པོར་གསལ་བའི་ཐུགས་ཀར་པད་ཉིའི་གདན་ཡུངས་འབྲུ་གླེབས་པ་ཙམ་གྱི་སྟེང་དུ་གནམ་ལྕགས་ལས་གྲུབ་པའི་རྡོ་རྗེ་རྩེ་དགུ་པ་ནས་འབྲུ་ཙམ་གྱེན་ལང་དུ་གནས་པའི་ལྟེ་བར་ཉི་ཟླའི་གའུ་ཁ་སྦྱོར་གྱི་ནང་དུ་ཐུག་སྲོག་ཧཱུཾཿཡིག་པུ་ཤད་ཀྱིས་བྲིས་པ་ལྟ་བུ་ལ་འོད་དང་འོད་ཟེར་གྱི་བཀྲག་འབར་བ་ཞིག་གསལ་གདབ། དེ་ནས་དང་པོ་ ༧༢༽ཕྱིའི་སྣང་བའི་ཡུལ་དངོས་པོར་མཚན་མ་འཛིན་པའི་ཆོས་ཐམས་ཅད་སྟོང་ཉིད་ཕྱག་རྒྱ་ཆེན་པོར་རྒྱས་གདབ་པར་བྱེད་པ་ལའང༌།
རང་གི་ཐུགས་ཀའི་ཧཱུཾཿལས་མེ་ལས་མེ་རྟག་འཕྲོ་བ་བཞིན་དུ། ཧཱུཾ་ཡིག་དྲངས་ལས་འདས་པ་དཔག་ཏུ་མེད་པའི་རིམ་པར་འཕྲོས་ཤིང་རང་གི་ཁ་ནས་ཐོན་ཏེ། ཕྱི་སྣང་བ་སྣོད་ཀྱི་འཇིག་རྟེན། ནང་གཡོ་བ་བཅུད་ཀྱི་ཁམས་ཐམས་ཅད་ལ་ཧཱུཾ་གིས་ཁྱབ་པས། སྣོད་བཅུད་བརྟན་གཡོ་ཀུན་ཀྱང་ལན་ཚྭ་ཆུ་རུ་ཞུ་བ་བཞིན་དུ་ཧཱུཾཿགི་རྣམ་པར་གྱུར་བས། དཔེར་ན་ན་བུན་ནམ་མཁའ་ལ་འཐིབས་པ་ཇི་བཞིན་དུ་སྣོད་བཅུད་ཐམས་ཅད་ཧཱུཾ་གིས་ཡོངས་སུ་གྱུར་བར་བསམ་ནས་དམིགས་པས་རྒྱ་བསྐྱེད་པ་དང༌། ཡང་རང་གི་སྣང་བའི་ཡུལ་དུ་གྱུར་པའི་ཕྱི་ནང་དུ་འཛིན་པའི་དངོས་པོ་ཀུན་གཅིག་ཀྱང་མ་ལུས་ ༧༣༽པར་ཆུ་ལ་ཆུ་ཐིམ་པ་ལྟར་ཐམས་ཅད་ཡི་གེ་ཧཱུཾ་གི་རང་བཞིན་དུ་འོད་དུ་ཞུ་ནས་སྣང་སྲིད་སྣོད་བཅུད་ཐམས་ཅད་ཧཱུཾ་གི་རྣམ་པར་སོང་བར་བསམ་ཞིང་དམིགས་པ་གནད་དུ་དྲིལ་ནས་ཡེངས་མེད་དུ་ཧཱུཾ་གི་གླུ་དལ་བུས་སྐད་ཆེར་སྙན་ལ་རིང་བས་ཧཱུཾ་གླུ་གྱེར་བར་བྱའོ། ། གཉིས་པ་ནང་རང་ལུས་ལ་རྒྱས་གདབ་པ་ནི། སླར་ཡང་རང་གི་ལུས་ལ? སོགས་ཡལ་ལྟར་བསྡུས། ཞེས་པས་བསྟན་ཏེ།
ཡང་སླར་ཡང་ན་རང་གི་ལུས་ལ་རྒྱས་བཏབ་པར་བྱེད་པ་ནི། སྣོད་བཅུད་བརྟན་གཡོ་ཐམས་ཅད་ཧཱུཾ་གི་རྣམ་རོལ་དུ་གྱུར་བ་ཐམས་ཅད། ཕར་སྤྲོས་པའི་ཧཱུཾ་རྣམས་གཅིག་ནས་གཅིག་ཏུ་རིམ་པ་བཞིན་དུ་མར་འདུས་ཤིང་རང་གི་ཁ་ནས་ཞུགས་ཏེ་ལུས་ནང་མགོ་འཇུག་མེད་པར་ཧཱུཾ་གིས་གང་ནས་ལུས་པོ་ཧཱུཾ་གི་རྣམ་པར་ཞིག་སྟེ། ༧༤༽ཕུང་པོ་ཧཱུཾ་ཡིག་གི་རྣམ་པ་ཅན་དུ་གྱུར་པ་བགྲངས་ལས་འདས་པ། དཔེར་ན་ས་གཞིའི་ཁམས་སུ་རྡུལ་ཕྲན་གྱི་ཆ་ཙམ་ཚོགས་པ་ལྟ་བུར་རང་གི་སྒྱུའི་ཕུང་པོ་ཧཱུཾ་ཡིག་དཔག་ཏུ་མེད་པ་གསལ་བཏབ་སྟེ། ཧཱུཾ་གླུ་གྱེར་ཞིང་དམིགས་པའི་རྩལ་སྦྱངས་བར་བྱས་ལ། མཐར་ནི་ཧཱུཾ་རྣམས་གཅིག་ཏུ་བསྡུས་ཏེ། དམིགས་བསམ་གྱི་སྤྲོས་པ་བཞག་ནས་རྩ་བའི་ཧཱུཾ་ལ་ཤེས་པ་གཏད་ཅིང་ཅུང་ཟད་ངལ་བསོ། དེ་ནས་ཧཱུཾ་དེ་ཡང་འཇའ་ཚོན་ནམ་མཁའ་ལ་ཡལ་བ་ལྟར་མས་ནས་རིམ་པར་བསྡུས་ཏེ། ཆོས་དབྱིངས་སྤྲོས་པ་དང་བྲལ་བའི་ངང་མངོན་དུ་བྱེད་ཅིང་ངལ་བསོ་བར་བྱའོ། །
དེའི་དག་པ་ནི་དེ་ལྟར་ཕྱིའི་སྣང་བ་ལ་རྒྱས་ཐེབས་པས་ཡུལ་ལ་མངོན་ཞེན་ལོག་ཅིང་ཡུལ་སྣང་རང་བཞིན་མེད་པའི་དོན་གཤིས་ཐོག་ཏུ་ཕེབས་པ་དང༌། ཐར་རང་ལུས་ལ་རྒྱས་ ༧༥༽ཐེབས་པས་ལུས་ཀྱི་འབྱུང་སྙིད་རང་སར་དག་སྟེ་གདོས་བཅས་ཟག་མེད་དུ་གྲོལ་བའི་རྒྱུ་བྱེད་དོ། ། གཉིས་པ་རྩལ་སྦྱང་བ་ལ། ཕྱི་དང་ནང་སྟེ། དང་པོ་ཕྱི་སྣང་བ་ལ་རྩལ་སྦྱང་བ་ནི། དེ་ནས་ཕྱི་ཡི་དངོས་པོ? སོགས་བཅད་ཐོན་བརྗོད། ཅེས་པ་བསྟན་ཏེ། དེ་ནས་ཕྱི་སྣང་བ་ལ་རྩལ་སྦྱང་བར་བྱེད་པ་དེ་ལ། ཕྱི་ཡུལ་གྱི་རྣམ་པར་སྣང་བའི་ས་རྡོ་རི་བྲག་རྩི་ཤིང་ནགས་ཚལ་ལ་སོགས་པའི་དངོས་པོ་ཐོག་རེག་གི་ཚུལ་དུ་སྣང་བ་ཐམས་ཅད་ཀུན་ཀྱང༌། བདེན་མེད་སྟོང་པའི་རོལ་པར་བཤིག་ཅིང་གཉིས་སུ་མེད་པའི་ཀློང་དུ་རྩལ་ཆེན་སྦྱང་བར་བྱེད་པ་ལའང༌།
རང་གི་སྙིང་ག་ནས་ཧཱུཾ་ཡིག་མཐིང་ནག་བཀྲག་འབར་བ་གྲུ་གང་གི་ཚད་ཙམ་ཡོད་པ་རྣོ་མྱུར་སྟོབས་ཤུགས་ཆེ་བ། རི་རབ་ཀྱང་ཐལ་བར་བརླག་པའི་ནུས་པ་ ༧༦༽དང་ལྡན་པ་ཞིག་རང་གི་ཁ་ནས་བདུད་ཅིང་མེ་སྟག་ཆད་པ་ལྟར་ཕྱིར་འཕྲོས་པར་བསམ་ཏེ། དང་པོ་རང་གི་མདུན་ཐད་ཀྱི་ས་རྡོ་རི་བྲག་ཡུལ་སྣང་ཁང་ཁྱིམ་ལ་སོགས་པ་ཐོགས་རེག་གི་གནས་སུ་གྱུར་པ་ཐམས་ཅད་ལ། དཔེར་ན་གནམ་ལྕགས་ཀྱི་ཐོག་ལྟར་བབས་ནས་རིམ་པ་བཞིན་དུ་སྣང་ཡུལ་ཐམས་ཅད་ཕྱི་ཐལ་ནང་ཐལ་ཟང་མཐལ་གྱིས་འབིགས་ནས་དངོས་མེད་དུ་བཏང་བར་བསམ་པ་དང༌། གཞན་ཡང་སེམས་དང་སྣང་བས་ཁྱབ་པའི་ཡུལ་གྱི་ས་རྡོ་རི་བྲག་ལ་སོགས་པ་ཕྱིའི་འབྱུང་བཞིར་འཐས་པའི་དངོས་པོ་ཐོགས་རེག་གི་རྣམ་པར་སྣང་བ་ཐམས་ཅད་དང༌། ཡུལ་དྲུག་གི་འཛིན་པའི་སྤྱོད་ཡུལ་དུ་གྱུར་པའི་རི་རབ་ཐང་དང་རྫས་དང་ཡོ་བྱད་ལ་སོགས་པ། མདོར་ན་དངོས་པོ་ཐོགས་རེག་གི་རྣམ་པར་གྲུབ་བོ་ཅོག་ཐམས་ཅད་ཀྱང་ཕྱི་ཐལ་ནང་ཐལ་ཟང་ ༧༧༽ཐལ་དུ་ཕུག་ཅིང་ཅང་མེད་སྟོང་པའི་དབྱིངས་སུ་རྩལ་སྦྱངས་ཏེ། སྣང་སྲིད་སྣོད་བཅུད་ཐམས་ཅད་རིག་སྟོང་སྤྲོས་པ་དང་བྲལ་བའི་དབྱིངས་སུ་ཁྱབ་བརྡལ་ནམ་མཁའི་རང་བཞིན་དུ་འབྱམས་ཀླས་པར་བསམ་ཏེ། དམིགས་པ་གསལ་ངང་དང་ལྡན་བཞིན་དུ་ཧཱུཾ་གི་དྲག་ལ་བཅད་ཐོན་པར་བརྗོད་ཅིང་ཡང་ཡང་བསྐྱར་བར་བྱའོ། ། དེ་ནས་ནང་རང་ལུས་ལ་རྩལ་སྦྱང་བ་ནི།
སླར་ཡང་རང་གི? སོགས་ཕུང་པོར་བསྒོམ༔ ཞེས་པས་བསྟན་ཏེ། སླར་ཡང་ནང་རང་གི་ལུས་ལ་རྩལ་སྦྱང་བར་བྱེད་པ་ལ། རང་ཉིད་ཐ་མལ་དུ་གནས་པ་ལ་ཕར་འཕྲོས་པས་ཧཱུཾ་དེ་དག་རིམ་པར་ཚུར་འདུས་ཏེ། རང་གི་ལུས་ཀྱི་མགོའི་སྐྲ་རྩེ་མན་དང་རྐང་གི་སོར་རྩེ་ཡན་ཆད་ཀྱི་ལུས་ཀྱི་ཕྱི་ནང་བར་གསུམ་ཀུན་ཏུ་ཧཱུཾ་གིས་ཁྱབ་པས། ལུས་ཐམས་ཅད་ ༧༨༽ཕྱི་ཐལ་ནང་ཐལ་ཟང་ཐལ་དུ་རྡུལ་གྱི་རྩེ་ཙམ་ཡང་མེད་པར་ཐལ་མར་ཕུག་ནས་ལུས་རྡུལ་ཕྲན་དུ་དེངས་པར་བསམ་ལ་དམིགས་པས་འབད་པར་བྱའོ། ། མཐར་ནི་རང་ལུས་སྟོང་གཟུགས་འོད་ཀྱི་ཕུང་པོར་བསྒོམ་སྟེ། ཧཱུཾ་གླུ་དྲུག་ལ་བཅད་ཐོན་པ་བརྗོད་པའི་ཚེ་ལུས་ཁོལ་བུར་འཕར་བ་དང༌། སྐྲང་ནས་ཤ་རྡོལ་འབྱུང་བ་སོགས་ནི་རྩལ་སྦྱོང་བའི་རྟགས་སུ་ཤེས་པའོ། ། དེ་ལྟར་ཕྱིའི་སྣང་བ་ལ་རྩལ་སྦྱངས་པས་སྣང་བ་སྒྱུ་མར་མཐོང་ནས་སྣོད་བཅུད་ཐམས་ཅད་དངོས་མཚན་བདེན་པར་མ་གྲུབ་པའི་དོན་ཤེས་ནང་རང་ལུས་ལ་རྩལ་སྦྱངས་པས་གནས་སྐབས་སུ་ནད་གདོན་བར་ཆད་ཞི་བ་དང༌།
མཆོག་ཏུ་ལུས་འོད་སྐུར་སྨིན་ཅིང༌། མཐར་ཐུག་རྒྱལ་བ་རྣམས་ཀྱི་རྡོ་རྗེ་དང་གཉིས་སུ་མེད་པར་གྲོལ་བར་བྱེད་དོ། ། གསུམ་པ་མཉེན་བཙལ་བ་ནི། དེ་ནས་མཉེན་ ༧༩༽བཙལ? སོགས་སྙིང་གར་བསྡུ༔ ཞེས་པས་བསྟན་ཏེ། དེ་ནས་མཉེན་བཙལ་བ་ལ་རང་ཉིད་བདེ་བའི་སར་སྐྱིལ་མོ་ཀྲུང་གིས་འདུག་ཅིང༌། མདུན་དུ་ཤིང་བུ་ཡོ་འཁྱོག་མེད་པ་ཞིག་བཙུག་སྟེ། དེ་ལ་ཤེས་པ་བརྟེན་ནས་རང་གི་སྙིང་གར་རླུང་སེམས་འདུས་པའི་ངོ་བོ་ཧཱུཾ་ཡིག་མཐིང་ནག་སྤུ་ཤད་ཀྱིས་བྲིས་པ་ལྟ་བུ་གསལ་འཚེར་འོད་དང་ལྡན་པ་ཞིག་བསྒོམ་པར་བྱས་ནས་དམིགས་པ་འཇུག་ལ་དྲངས་ཏེ་བརྩོན་ནོ། ། དེ་ནས་རང་གི་ཐུགས་ཀའི་ཧཱུཾ་དེ་ལ་ལས་མེ་སྟག་ཆད་པ་ཇི་བཞིན་དུ་ཧཱུཾ་ལས་ཧཱུཾ་ཡིག་མཐིང་ག་གྲངས་མེད་པ་རང་མདངས་ཀྱི་འོད་ཀྱི་དྲྭ་བས་ལུ་གུ་རྒྱུད་དུ་འབྲེལ་བ་མང་པོ་རང་གི་ཁ་ནས་རིམ་པར་ཐོན་ཏེ། མདུན་གྱི་དམིགས་རྟེན་ཤིང་བུའི་རྩར་སླེབས་པ་དང་མཉམ་དུ་ཐོག་མར་གྱི་ཧཱུཾ་ཡིག་དེ་གཡས་དཀྲིས་ཀྱི་ཚུལ་དུ་དམིགས་རྟེན་གྱི་རྩེར་ ༨༠༽ཕྱིན་ནས་གཞན་རྣམས་ཀྱང་གཡས་འཁོར་གྱི་ཚུལ་དུ་ནི།
དཔེར་ན་སྦྲུལ་འཁྱུད་པ་ལྟར་ཤིང་བུ་ལ་དཀྲིས་ཏེ། དམིགས་ཏེ་ཧཱུཾ་ཡིག་གིས་རོལ་མེར་གང་བར་བསམ་ལ་གསལ་གདབ། དེ་ནས་སྔ་མའི་ཧཱུཾ་ཡིག་དམིགས་རྟེན་གྱི་རྩེར་ཕྱིན་ནས་འགྲེང་ངོར་གནས་པ་ལ་ཤེས་པ་རྩེ་གཅིག་ཏུ་གཏོད། ཧཱུཾ་གི་གླུ་སྙན་ལ་རིང་བ་དལ་གྱིས་བརྗོད་པར་བྱའོ། ། སླར་ཡང་དམིགས་རྟེན་གྱི་རྩེ་མོ་ནས་ཧཱུཾ་རྣམས་རིམ་བཞིན་ལུགས་སུ་ལྡོག་སྟེ། གཅིག་ལ་གཅིག་ཐིལ་གྱི་ཚུལ་དུ་རྩེ་མོའི་ཧཱུཾ་དང་བཅས་པ་སྙིང་གའི་ཧཱུཾ་ལ་བསྡུས་ནས་དམིགས་མེད་ཀྱི་ངང་དུ་ངལ་གསོ་བར་བྱ་སྟེ། དེ་ལྟར་ཕར་སྤྲོས་པ་དང་ཚུལ་ལུགས་སུ་ལྡོག་པ་རེས་མོས་སུ་ཡང་ཡང་འབད་པར་བྱེད་དོ། ། དེས་སེམས་ལ་ཤིན་ཏུ་སྦྱངས་པ་ཐོན་ནས་རྒྱུད་ལ་ཡོན་ཏན་ཁྱད་པར་ཅན་སྐྱེས་ཏེ། དམིགས་པ་ ༨༡༽གང་དུའང་བསྒྱུར་ཐུབ་པའི་དགོས་པ་ཡོད་དོ། ། བཞི་པ་ལམ་དུ་ཞུགས་པ་ནི།
དེ་ནས་ལམ་དུ? སོགས་འགྲོ་ཀུན་བསྒྲལ༔ ཞེས་པས་བསྟན་ཏེ། དེ་ལ་འདིར་རང་ལུས་ཧཱུཾ་དུ་སྤྲུལ་ནས་ལམ་དུ་ཞུགས་པའི་རིམ་པ་བསྟན་པ་ལ། རང་གི་ལུས་དབང་དང་རླུང་སེམས་གསུམ་ཚོགས་པ་གཅིག་པས་ཧཱུཾ་ཡིག་མཐིང་ག་ཙམ་འོད་དང་འོད་ཟེར་འཕྲོ་བ་གཅིག་ཏུ་གསལ་ཏེ། ས་ལ་གྲུ་གང་ཙམ་མ་རེག་པའི་བར་ནས་སྲིན་བུའི་འགྲོས་ཀྱིས་ཕར་འཁྱོག་ཚུར་འཁྱོག་གི་ལམ་དུ་ཞུགས་ཤིང༌། རང་གི་མཐོང་པའི་ཡུལ་རི་གངས་ལྗོངས་དང༌། མི་མཐོང་ཞིང་རྒྱུས་ཡོད་པའི་ས་སྟེང་ཀུན་ཏུ། དཔེར་ན་མགྲོན་པོ་དོན་ཅན་ལམ་དུ་ཞུགས་པ་བཞིན་དུ་འགྲོ་བ་དང༌། ཁྱད་པར་འགྲོ་བ་རིགས་དྲུག་གི་གནས་ཡུལ་ཀུན་རིམ་བཞིན་དུ་ཉུལ་ཏེ། ༨༢༽ཧཱུཾ་གི་འོད་ཟེར་གྱིས་རིགས་དྲུག་སོ་སོའི་ལས་དང་ཉོན་མོངས་སྡིག་སྒྲིབ་བག་ཆགས་སྡུག་བསྔལ་དང་བཅས་པ་ཐམས་ཅད་ཉི་མས་མུན་པ་བཅོམ་པ་བཞིན་དུ་ཡུལ་མེད་ཆེན་པོར་སངས་ཀྱིས་དག་ནས།
འགྲོ་ཀུན་རྣམ་པར་གྲོལ་བའི་ས་ལ་འགོད་ཅིང༌། གཉིས་སྣང་འཁོར་བའི་འཛིན་པ་དབྱིངས་སུ་བསྒྲལ་ཏེ། གཉིས་མེད་མཉམ་པ་ཆེན་པོའི་དབྱིངས་སུ་ངལ་བསོ་ཞིང༌། ཧཱུཾ་གླུ་སྙན་པའི་དབྱངས་ཀྱིས་བརྗོད་ནས་དམིགས་གནད་ལ་འབད་པར་བྱའོ། ། དེ་ནས་ཞིང་ཁམས་འབྱོངས་པ་ནི། སླར་ཡང་ལག་ལེན? སོགས་རྒྱ་ཡིས་བཏབ༔ ཅེས་པས་བསྟན་ཏེ། སླར་ཡང་རང་ལུས་ཧཱུཾ་དུ་བཞེངས་པ་དེ་ཉིད་དཔག་ཆེན་གྱིས་མདའ་འཕང་བ་ལྟ་བུའི་ཁྱུང་ཆེན་མཁའ་ལ་འཕུར་བ་ཇི་བཞིན་དུ་འཕུར་ནས་དབུས་ཕྱོགས་སུ་སྟུག་པོ་བཀོད་པའི་ཞིང་ཁམས་གཞལ་ཡས་ ༨༣༽ཁང་དང་བཅས་པ་གསལ་གདབ་ཅིང༌། དེ་ནས་རིམ་པ་བཞིན་དུ་ཤར་ཕྱོགས་སུ་མངོན་པར་དགའ་བའི་ཞིང་ཁམས། དེ་བཞིན་དུ་ལྷོ་ཕྱོགས་སུ་དཔལ་དང་ལྡན་པའི་ཞིང་ཁམས་དང༌།
ནུབ་ཕྱོགས་སུ་བདེ་ཆེན་དག་པའི་ཞིང་ཁམས། བྱང་ཕྱོགས་སུ་ལས་རབ་རྫོགས་པའི་ཞིང་ཁམས་ཏེ་དེ་དག་རྣམས་སུ་རིམ་གྱིས་ཕྱི་གཞལ་ཡས་ཁང་མཇལ་བའི་དུས་སུ། བདག་གིས་དུས་གསུམ་དུ་བསགས་པའི་སྡིག་སྒྲིབ་ཉེས་ལྟུང་ཐམས་ཅད་བྱང་ཞིང་དག་པར་བསམ་པ་དང༌། དེ་ནས་དེ་བཞིན་གཤེགས་པ་རིགས་ལྔའི་རྒྱལ་བ་འཁོར་དང་བཅས་པ་རྣམས་ལ་མོས་གུས་དྲག་པོའི་སྒོ་ནས་བསྐོར་བ་བྱ་ཞིང༌། རྣམ་གསུམ་དད་པ་ཆེན་པོའི་ཕྱག་འཚལ་བ་དང༌། སྣང་སྲིད་ཁམས་ཀྱི་བསོད་ནམས་ལོངས་སྤྱོད་ལ་སོགས་པ་དངོས་དང་ ༨༤༽ཡིད་ཀྱི་མཆོད་པ་དཔག་ཏུ་མེད་པ་རབ་འབྱམས་ཞིང་རྡུལ་གྱི་གྲངས་དང་མཉམ་པར་སྤྲུལ་ཏེ་འབུལ་བས། བདེ་གཤེགས་སངས་རྒྱས་རིགས་ལྔའི་ཐུགས་བརྩེ་བས་དགོངས་ཏེ། དགྱེས་པའི་ཞལ་མཐོང་ཞིང་སྙན་པའི་གསུང་ཐོས་ནས་དབང་ཁྲི་ལུང་ནོད་དེ། མ་འོངས་པ་ན་བླ་ན་མེད་པའི་བྱང་ཆུབ་བརྙེས་ནས་དོན་གཉིས་ལྷུན་གྲུབ་ཀྱི་སངས་རྒྱས་སུ་ལུང་བསྟན་ཐོབ་པར་བསམ་ལ་དམིགས་པ་དྲངས་ཏེ་འབད་པར་གཅེས་སོ། ། དེ་དག་རྣམས་ཀྱི་སྐབས་ཀུན་ཏུ་མ་ཡེངས་པར་ཤེས་པ་ཧཱུཾ་ལ་གཏད་དེ་གནས་ཧཱུཾ་གི་གླུ་ལ་སྙན་པའི་དབྱངས་ཀྱིས་བརྗོད་པར་བྱའོ། །
དེའི་ཡུལ་གྱི་བག་ཆགས་སྦྱོང་ཞིང་ལུས་ངག་ལམ་སྡོལ་དུ་ཚུད་པ་དང༌། ཞིང་ཁམས་འབྱོངས་པའི་དགོས་པ་ཡོད་དོ། ། མཐར་ནི་བསྔོ་བ་དང་སྨོན་ལམ་རྣམ་པར་ ༨༥༽དག་པའི་མཐའ་བརྒྱན་ཅིང་རྒྱ་ཡིས་བཏབ་པར་བྱེད་པ་ནི་གནད་དམ་པའོ། ། གསུམ་པ་དེ་དག་གི་ཕན་ཡོན་ནི། ཕྱི་སྣང་བ་ལ་རྒྱས་ཐེབས་པས་ཡུལ་སྣང་བདེན་མེད་དུ་མཐོང་ནས་གང་སྣང་ཐམས་ཅད་ཡེ་ཤེས་ཀྱི་རོལ་བར་གོ་འཕོས། ནང་སྒྱུ་ལུས་ལ་རྒྱས་ཐེབས་པས་ལུས་ཀྱི་ཞེན་པ་ལྡོག་ནས་ལུས་འོད་གསལ་དུ་གྲོལ། ཕྱི་སྣང་བ་ལ་རྩལ་སྦྱོངས་བས་གང་སྣང་བདེན་མེད་སྒྱུ་མ་རྨི་ལམ་ལྟ་བུ་ཤེས་ཏེ། སྣང་སྲིད་སྣོད་བཅུད་ཐམས་ཅད་རང་སྣང་རིག་པའི་རྩལ་ལས་གཞན་ནས་ཕྲལ་དང་སླད་ཀྱི་མ་འབྱུང་བའི་དོན་མཐོང༌། ནང་རང་ལུས་ལ་རྩལ་སྦྱང་བས་གནས་སྐབས་སུ་ལམ་འདིར་བརྩོན་པའི་ནད་གདོན་བར་ཆད་ཐམས་ཅད་ཞི་བ་དང༌། མཐར་ཐུག་དེའི་འབྲས་བུས་སྒྱུ་ལུས་འོད་ཀྱི་སྐུར་སྨིན་ནས་ཟག་མེད་དུ་གྲོལ་ ༨༦༽བའོ། །
མཉེན་བཙལ་བས་གནས་སྐབས་སུ་རྩ་དང་རླུང་གི་སྐྱོན་རྣམས་སེལ་བ་དང༌། མཐར་ཐུག་རླུང་སེམས་གཉིས་ལ་རང་དབང་འབྱོར་ནས་ཟད་པར་གྱི་ཏིང་ངེ་འཛིན་འགྲུབ་པའི་དོན་བྱེད་དོ། ། ལམ་དུ་ཞུགས་པས་གནས་སྐབས་སུ་འགྲོ་བའི་དོན་གྲུབ་པ་དང༌། ཞིང་ཁམས་འབྱོངས་བའི་བག་ཆགས་རྒྱུད་ལ་བཞག་ཅིང༌། མཐར་ཐུག་འཁོར་འདས་རང་སྣང་དུ་རྫོགས་པའི་དོན་གཤིས་ཐོག་ལ་ཕེབས་ནས་དོན་གཉིས་ལྷུན་གྲུབ་ཀྱི་མཛད་པ་ལྷུར་ལེན་བྱེད་པར་འགྱུར་རོ། ། མདོར་ན་དེ་དག་གི་ཐུན་མོང་དུ་ངག་གི་སྡིག་སྒྲིབ་དག་པ་དང༌། ཕྱི་ནང་གི་བར་ཆད་ཞི། ཁྱད་པར་དུ་ངག་ལོངས་སྐུར་འབྱོངས་ཏེ་གསུང་རྡོ་རྗེ་རུ་སྨིན་ཅིང་གྲོལ་བའི་དགོས་པ་ཡོད་དོ། ། དེ་དག་ནི་ངག་སྦྱང་གི་རིམ་པའི་རུ་ཤན་དབྱེ་བར་བསྟན་པའི་ལེའུ་སྟེ་ལྔ་པའོ། ། ས་ ༨༧༽མ་ཡ།
གུ་ཧྱ། ཞེས་པ་བཀའ་རྩིས་ཀྱི་ཕྱག་རྒྱས་སུ་བཏབ་པའི་དོན་ནོ། ། གསུམ་པ་ཡིད་ཀྱི་རུ་ཤན་འབྱེད་པའི་རིམ་པ་ལའང་སེམས་ཀྱི་རྩར་བཅད་ནས་བྱུང་གནས་འགྲོ་གསུམ་གཏན་ལ་དབབ་པ། སེམས་གསལ་སྟོང་ཟུང་འཇུག་ཏུ་ཐག་ཆོད་པར་ངོ་སྤྲད་པ་དང༌། རྣལ་དབབ་དངོས་དང༌། སོར་དུ་གཞུག་པ་སྟེ་བཞི་ལས། དང་པོ་སེམས་སྦྱོང་བསྟན་པ་ལ། ཐལ་འགྱུར་ལས། སེམས་ནི་ཐོག་མར་བྱུང་བ་དང༌། ། བར་དུ་གནས་ས་ཐ་མ་འགྲོ། །
དེ་ལྟར་གསུམ་ལ་བརྟག་དཔྱད་ན། ། སེམས་སྦྱོང་སེམས་ཀྱི་གནས་ལུགས་ཤེས། ། ཞེས་པས། ཐོག་མར་རང་གི་སེམས་འདི་གང་ནས་བྱུང་བརྟག་པ་ནི། ཕྱི་འབྱུང་བཞི་སྣོད་བཅུད་ཀྱི་ཁམས་དང༌། ནང་བདག་ལུས་ཕུང་པོའི་མགོ་མཇུག་བར་ ༨༨༽གསུམ། བར་འདོད་ཡོན་ཡུལ་སྣང་གི་བཀོད་པ་ལ་སོགས་པ་གང་གི་ཁོང་ནས་ང་ཡིར་འཛིན་པའི་སེམས་འདི་བྱུང་ས་གཏན་ལ་ཕབ་པ་དང༌། ཡང་ན་སེམས་འདི་དངོས་པོ་ཡོད་པ་ལས་བྱུང་ངམ། དངོས་མེད་པ་ལས་བྱུང་བ་ཡིན་ནམ་བརྟག་དཔྱད་ཞིབ་པར་བྱས་ཏེ་གཏན་ལ་ཕབ་པར་བྱེད་དོ། སེམས་དངོས་ཅན་དུ་འདོད་ན་དེའི་གཟུགས་དབྱིབས་ཁ་དོག་སོགས་ཀྱང་བདེན་གྲུབ་ཏུ་ཡོད་དགོས་པ་དང༌།
དངོས་མེད་སྟོང་རྐྱང་དུ་འདོད་ན་སྟོང་པ་དངོས་མེད་ཞིག་མེད་པའི་ཁམས་སུ་འགྲོ་ཚུལ་མེད་པ་ཡིན་ནོ། ། དེའི་ཕྱིར་ན་སེམས་ཞེས་ཡེ་ནས་གཞི་རྩ་དང་བྲལ་ཞིང༌། བྱུང་ས་དང་བྱུང་མཁན་ཞེས་དངོས་ཅན་བདེན་གྲུབ་ཅན་དུ་སྤུ་རྩེ་ཙམ་ཡང་མེད་ཅིང༌། སེམས་ཀྱི་རང་བཞིན་ཡེ་ནས་སྐྱེ་འགགས་གནས་གསུམ་དང་བྲལ་བ་ཞིག་ཡིན་ནོ། ༨༩༽དེའི་ཕྱིན་ན་སེམས་དང་སེམས་བྱུང་ལྟར་སྣང་བའི་གཟུང་འཛིན་གྱི་ཀུན་རྟོག་ཐམས་ཅད་ཀྱང་ཡུལ་མེད་དུ་སངས་ཏེ། སེམས་ཉིད་སྨྲ་བསམ་བརྗོད་ལས་འདས་པ་ཡོད་མེད་ཀྱི་ཁས་ལེན་ཐམས་ཅད་དང་བྲལ་ཞིང༌། གཞི་མེད་རྩ་བྲལ་འཁོར་འདས་ཀུན་ཁྱབ་ཀྱི་བདག་ཉིད་ཆོས་སྐུ་སྐྱེ་བ་མེད་པའི་དོན་གཤིས་ཐོག་ལ་ཕེབས་པ་ནི་སེམས་ཀྱི་མཚན་ཉིད་རང་བཞིན་མ་གྲུབ་པའི་དོན་མངོན་དུ་གྱུར་བ་ཡིན་ནོ། ། གཉིས་པ་སེམས་གང་དུ་གནས་བརྟག་པ་ནི། ད་ལྟའི་སེམས་འདི་ཕྱི་རུ་ཤར་ནས་སྣོད་བཅུད་ཀྱི་ཡུལ་སྣང་ཐམས་ཅད་དང༌། ནང་དུ་རངགི་ལུས་ཀྱི་མགོ་མཇུག་ཕྱི་ནང་བར་གསུམ་ཐམས་ཅད་ཀུན་ལ་བརྟག་ཅིང་དཔྱད་པའི་ཚེ་ན།
སེམས་གནས་པའི་ཡུལ་མི་མཐོང༌། གལ་ཏེ་གནས་ས་ཡོད་སྙམ་ན་སེམས་དེའི་གཟུགས་ ༩༠༽དབྱིབས་ཁ་དོག་ལ་སོགས་པ་དངོས་ཅན་བདེན་གྲུབ་ཏུ་ཡོད་དགོས་ཀྱང་དེ་ནི་ཡོད་པ་མ་ཡིན། དེའི་ཕྱིར་ན་སེམས་ཀྱི་མཚན་ཉིད་ཡེ་ནས་བདེན་གྲུབ་ཅན་དུ་རྡུལ་ཕྲ་རབ་ཀྱི་ཆ་ཙམ་ཡང་མེད་ཅིང༌། སྣང་བ་སྣང་དུས་ཉིད་ནས་དཔེར་ན་རྡོ་ཚན་གྱི་སྟེང་དུ་ཁ་བ་བབས་པ་ལྟར། ཤར་བ་རང་ས་ཉིད་ནས་རྗེས་མེད་དུ་འགྲོ་བ་ན། གནས་ས་དང་གནས་མཁན་ཞེས་གཉིས་སུ་མེད་པར་ངོ་བོ་ངོས་བཟུང་དང་བྲལ་བར་གཏན་ལ་ཕེབས་པ་ནི། གསལ་སྟོང་འགག་པ་མེད་པའི་དོན་ཁོང་དུ་ཆུད་པའོ། ། གསུམ་པ་སེམས་གང་དུ་འགྲོ་བརྟག་པ་ནི། ད་ལྟར་གྱི་སེམས་བྱུང་གནས་དང་བྲལ་ཚེ། ཡུལ་དང་ཡུལ་ཅན་ཐ་དད་དུ་གྲུབ་པ་རྡུལ་ཙམ་ཡང་མེད་ཀྱང༌།
ད་དུང་དེ་ཙམ་གྱི་བློ་ཡིད་མི་ཚིམས་པར་འགྲོ་སའི་ཡུལ་ཞིག་ཡོད་སྙམ་ན། ཕྱི་སྣང་བ་སྣོད་ཀྱི་འཇིག་རྟེན་ ༩༡༽ས་རྡོ་རི་བྲག་ལ་སོགས་པ་དང༌། ནང་རང་ལུས་མགོ་སྐྲ་རྩེ་མན་ཆད་ནས་རྐང་གི་སེན་རྩེ་ཡན་ཆད་དང༌། བར་གྱི་ཕྱོགས་བཞི་མཚམས་བཞི་སྟེང་འོག་སོགས་གང་གི་ཕྱོགས་སུ་འགྲོ་བརྟག་ཅིང་དཔྱད་ནས། ཡུལ་དང་ཡུལ་དུ་འགྲོ་བའི་སེམས་དེས་གཟུགས་དབྱིབས་སོགས་ངོས་བཟུང་ནས་དེའི་ཐོག་མཐའ་བར་གསུམ་དུ་གཏན་ལ་ཕབ་པའི་ཚེ་ན། སེམས་ཞེས་འགྲོ་མཁན་དངོས་ཅན་དང༌། འགྲོ་བའི་ཡུལ་ཞེས་བདེན་པར་མ་གྲུབ་པའི་དོན་མཐོང་ཞིང༌། ཕྱི་ནང་སྣོད་བཅུད་དུ་སྣང་བའི་ཡུལ་ཐམས་ཅད་སེམས་ཀྱི་བཟོས་པར་ཐག་ཆོད་དེ་གཟུང་བ་ཆོས་ཀྱི་བདག་བདག་མེད་དུ་གཏན་ལ་ཕེབས།

འགྲོ་མཁན་གྱི་སེམས་མེད་པས་ཡུལ་ཅན་རང་བཞིན་མེད་པའི་གདིང་སྙེད་ནས་ང་ཡིར་གྱི་ཤེས་པའི་རྫུན་ཕུག་སྟོང་སྟེ། སེམས་ཉིད་རིག་ ༩༢༽སྟོང་འགྲོ་འོང་དང་བྲལ་བ་ཀུན་ཁྱབ་ཀྱི་ཡེ་ཤེས་ཆེན་པོར་མངོན་དུ་གྱུར་ཅིང༌། རིག་པ་སྐྱེ་འགག་གནས་གསུམ་དང་བྲལ་བའི་དོན་ཁོང་དུ་ཆུད་པས་ན། ཇི་སྐད་དུ། ཕྱོགས་བཅུ་དུས་བཞི་གང་ནས་ཀྱང༌། ། རྫོགས་པའི་སངས་རྒྱས་རྙེད་མི་འགྱུར། ། སེམས་ཉིད་རྫོགས་པའི་སངས་རྒྱས་ཕྱིར། ། སངས་རྒྱས་གཞན་དུ་མ་འཚོལ་ཞིག ། ཅེས་པའོ། ། གཉིས་པ་སེམས་གསལ་སྟོང་ཟུང་འཇུག་ཏུ་ངོ་སྤྲད་པ་ནི། དེ་ལ་འདིར་སེམས་ཡེ་སྟོང་རྩ་བྲལ་ཀ་དག་ཆེན་པོར་ངོ་སྤྲད་པ་ལ།
མན་ངག་རྣམཔ་བཞིའི་ཁོངས་སུ་འདུས་ཏེ། མན་ངག་རྣམཔ་བཞི་གང་ཞེ་ན། ངོ་རང་ཐོག་ཏུ་སྤྲད་པ། ཐག་གཅིག་ཐོག་ཏུ་བཅད་པ། གདེང་གྲོལ་ཐོག་ཏུ་བཅའ་བ། ངང་མངོན་དུ་ར་དུ་འཇོག་པ་སྟེ། དེ་ལ་འདིར་ཐོག་མར་ངོ་རང་ཐོག་ཏུ་ ༩༣༽སྤྲད་པ་ལ། ད་ལྟའི་ཤེས་པ་སྨྲ་བསམ་བརྗོད་པ་དང་བྲལ་བ། བློས་ཡིད་དཔྱོད་ལས་འདས་ཤིང་གཏིང་དཔག་དཀའ་བ། འདི་དང་འདིའོ་ཞེས་མཚན་མ་ངོས་བཟུང་དང་བྲལ་བའི་སྟོང་གསལ་འདུས་མ་བྱས་པ་འདི་ནི།
རང་བྱུང་གི་ཡེ་ཤེས་ཆེན་པོ་ཆོས་ཀུ་ཀ་དག་གི་དགོངས་པ་མངོན་དུ་གྱུར་བ་ཡིན་ཏེ། ཐལ་འགྱུར་ལས། དགོངས་པ་བློ་ལས་འདས་པ་དང༌། ། མཚན་བཅས་རང་སར་དག་པ་དང༌། ། སྟོང་དང་དངོས་པོ་མཐའ་གྲོལ་བ། ། བློ་ཟད་ཡིད་ལས་འདས་པའོ། ། ཞེས་པས། ད་ལྟའི་རིག་པ་བློ་ཡིས་བཅས་བཅོས་གང་ཡང་མ་བསླད་པར་ཤེས་པ་བཟོ་མེད་རང་བབས་སུ་ཆམ་བརྡལ་དུ་བཞག་པ་རང་བྱུང་གི་ཡེ་ཤེས་ཉིད་དུ་ངོས་ཤེས་ཏེ། ཆོས་སྐུ་བློ་ལས་འདས་པའི་དགོངས་པ་བཞི་ཆ་གསུམ་ ༩༤༽བྲལ་གྱི་ངང་ལས་མི་གཡོ་བར་བཞག་པ་སྟེ། དྲན་བསམ་ཐམས་ཅད་རིག་པའི་གདངས་ཡེ་ཤེས་ཀྱི་རོལ་རྩལ་དུ་ཤེས་ཏེ།
ཤར་ཆ་གང་ལ་ཡང་བླང་དོར་དགག་སྒྲུབ་མི་བྱེད་པར་ཐག་གཅིག་ཐོག་ཏུ་བཅད་ནས་དེའི་ངང་དུ་སྤྲོས་པ་དང་བྲལ་བར་བཞག་པས། གང་སྣང་གང་ཤར་ཐམས་ཅད་ཟླ་བ་ཆུར་ཐིམ་པ་ལྟ་བུར་རང་ཤར་རང་གྲོལ་དུ་འགྲོ་ཞིང་རིག་རྩལ་ཡེ་ཤེས་སུ་གོ་འཕོས་ཏེ། སྣང་སྲིད་གཞིར་བཞེངས་ཆེན་པོའི་དགོངས་པ་མངོན་དུ་གྱུར་པ་དེའི་ངང་ལས་རིག་པའི་གདེང་གྲོལ་ཐོག་དེ་ག་རུ་ཐག་བཅད་དེ་སྐུ་གསུམ་མཉམ་ཉིད་དབྱིངས་སུ་གདེང་བཅའ་བ་ལས་འབྲས་བུའི་གྲོལ་པ་ཕྲལ་དུ་སླད་ཀྱི་འབྱུང་བ་མ་ཡིན་ཏེ། ཇི་སྐད་དུ། རང་སེམས་གྲོལ་བ་ཞེས་བྱ་སྟེ། ། གཅིག་ནས་གཅིག་ཏུ་སོང་བ་མེད། ། གང་གིས་བཀྲོལ་བ་མེད་ ༩༥༽པའི་སེམས། ། གཞི་ནས་བྱུང་གནས་འགྲོ་འོང་མེད། ། བརྟགས་པས་མ་རྙེད་རྒྱུ་མཚན་མེད། ། གཞི་རྩ་མེད་པས་སྟོང་གསལ་གནས། །
རང་གསལ་གནས་པའི་སེམས་དེ་ནི། ། གནད་ཀྱིས་གྲོལ་བའི་ཕྱོགས་རིས་མེད། ། དུས་ཀྱི་གྲོལ་བའི་ལྟོས་གཞི་མེད། ། འབད་མེད་གྲོལ་བས་རྩོལ་སྒྲུབ་མེད། ། དེ་ལ་གདེང་གི་གྲོལ་བ་བཤད་ཅེས་སོ། ། དེ་ལྟར་མན་ངག་ཟབ་མོའི་དགོངས་དོན་རྣམས་རང་གི་སྔོན་སྨོན་བཟང་པོའི་ལས་འཕྲོ་དང༌། ཚོགས་གཉིས་ཀྱི་འབྲས་བུའི་མཐུ་ལ་བརྟེན་ནས་བརྒྱུད་ལྡན་བླ་མ་དམ་པས་རྗེས་སུ་བཟུང་སྟེ། སྨིན་བྱེད་ཀྱི་དབང་དང་གྲོལ་བྱེད་ཀྱི་གདམས་པ་ཟབ་མོའི་བྱིན་རླབས་ལ་བརྟེན་ནས་གནས་ལུགས་ཀྱི་ཕྱིན་ཅི་མ་ལོག་པའི་ངང་མངོན་དུ་གྱུར་བའི་ཚེ་ན། དེས་ལ་བློ་ཡིད་ ༩༦༽དཔྱོད་ཀྱིས་བཅས་བཅོས་གང་ཡང་མི་བྱེད་པར་བློ་འདས་འོད་གསལ་ཆེན་པོའི་དབྱིངས་སུ་ལ་བཟླ་ཞིང༌། རིག་སྟོང་བརྗོད་པ་དང་བྲལ་བ་ཡེ་གཞི་ཀ་དག་གི་ཀློང་དུ་གདེང་འཆོས་པས་ན་འཁོར་འདས་དག་མཉམ་ཆེན་པོར་གྲོལ་བ་སྟེ།
ཇི་སྐད་དུ། ཆོས་སྐུའི་གནས་ལུགས་རྟོགས་ན་གང་ཡང་ཡིན། ། ཡིད་དཔྱོད་བློ་ཡིས་བཅོས་ན་ཁམས་གསུམ་གོལ། ། བློ་འདས་བརྗོད་མེད་དོན་ལ་གདེང་འཆོས་ན། ། འཁོར་འདས་མཉམ་ཉིད་ཆོས་ཀྱི་དབྱིངས་སུ་གྲོལ། ། ཞེས་གསུངས་པའོ། ། དེ་ལྟར་སེམས་སྦྱང་གི་རིམ་པ་ཉམས་སུ་བླངས་བས་ན་ཐུན་མོང་དུ་ཡིད་སྒྲིབ་དག་ཅིང་མངོན་ཞེན་ལྡོག་པ་དང༌། ཁྱད་པར་དུ་སེམས་ཀྱི་མཚན་ཉིད་རང་བཞིན་མེད་པར་མཐོང་ནས་རིག་སྟོང་ཡེ་ཤེས་ཆེན་པོར་གྲོལ་ཏེ། མཐར་ཐུག་རྒྱལ་བ་ཀུན་དང་གཉིས་སུ་མེད་ ༩༧༽པ་ཐུགས་རྡོ་རྗེ་གདོད་མའི་གཞིའི་དབྱིངས་སུ་གྲོལ་བར་བྱེད་དོ། ། གསུམ་པ་རྣལ་དབབ་དངོས་བཤད་པ་ལ།
མི་ཡི་ (ཚིག་ཆད་འདུག !!!) འགྲུལ་མེད་པའི་གནས? སོགས་ཤིག་གེར་བཞག༔ ཅེས་པས་བསྟན་ཏེ། དེ་ལ་འདིར་རྣལ་དུ་དབབ་པར་བྱ་བ་ལ། ཐལ་འགྱུར་ལས། འདི་དུས་ལུས་ངག་སེམས་ཀྱི་གནད། ། རྣལ་འབྱོར་ལྡན་པས་རྣལ་དབབ་བྱ། ། ཞེས་ཁྱད་པར་ཅན་གྱི་སྔོན་འགྲོའི་སྤྱོད་པ་རྣམས་ཀྱིས་ཁམས་དང་འབྱུང་བ་འཁྲུགས་པར་འགྱུར་པ་ལ། རྣལ་མ་མ་བཅོས་རང་བབས་སུ་སྐྱོང་བའི་ཕྱིར་དུ་མི་ཡི་རུ་འགྲུལ་སོགས་བསམ་གཏན་ལ་ཚེར་མ་མེད་པའི་གནས་ཉམས་དགའ་ཡོན་ཏན་འཕེལ་བའི་ས། སྔོན་བྱེད་གྲུབ་བརྙེས་རྣལ་འབྱོར་དམ་པ་རྣམས་ཀྱིས་བྱིན་གྱིས་བརླབ་པའི་གནས་མཆོག་དབེན་པའི་ ༩༨༽དགའ་ཚལ་དུ།
ལུས་ནི་བྱ་བ་བཟང་ངན་བླང་དོར་དང་བྲལ་བ་དུར་ཁྲོད་ཀྱི་མི་རོ་རྟོག་མེད་ལྟ་བུར་གཡོ་བ་དང་འགུལ་བསྐྱོད་གང་ཡང་མེད་པར་འདུས་རང་བབས་སུ་ཅི་བདེར་གནས་པར་བྱ་བ་དང༌། ངག་ནི་པི་ཝང་གི་རྒྱུན་ཐག་ཆད་པ་བཞིན་དུ་བརྗོད་བྱ་ཡུལ་ལས་འདས་ཤིང་ལྐུག་པ་ལྟ་བུ་ཇི་བཞིན་གཞན་ཕྱིར་དུ་གཏམ་སྨྲ་བ་དང༌། རང་དོན་དུ་ཚིག་བརྗོད་པ་ཁ་དོན་བཟླས་བརྗོད་ལ་སོགས་པ་ཐམས་ཅད་བརྩོན་པར་བྲལ་བར་སྤངས་ནས་བརྗོད་མེད་དུ་བཞག་པ་དང༌། སེམས་ནི་ཡེ་ནས་སྤྲོས་པ་དང་བྲལ་བ་དཔེར་ན་སྤྲིན་མེད་ཀྱི་ནམ་མཁའ་ཇི་བཞིན་དུ། རང་བྱུང་གི་ཡེ་ཤེས་ལ་སྤང་བླང་དགག་སྒྲུབ་སོགས་ཀྱིས་བཅས་བཅོས་གང་ཡང་མེད་པར་འོད་གསལ་བརྗོད་པ་དང་བྲལ་བའི་ངང་དུ་རང་བབས་ཀྱིས་ལྷོད་དེ། གང་ཤར་གང་སྣང་ ༩༩༽ཐམས་ཅད་ལ་བཅས་བཅོས་མེད་པར་ཡེ་འབྱམས་གཉུག་མའི་ཀློང་དེར་ཤིག་གེར་བཞག་པའི་ཚེ་ན། ཡེ་སྟོང་བརྗོད་པ་དང་བྲལ་བའི་དགོངས་པ་མངོན་དུ་གྱུར་པའོ། ། དེས་འབྱུང་བ་འཁྲུགས་པའི་སྐྱོན་རྣམས་རང་སར་ཞི་ནས་སྒོ་གསུམ་གྱི་འཛིན་ཞེན་ཐད་ཀར་གྲོལ་ཞིང༌། རྣལ་མ་མ་བཅོས་པའི་དོན་ཁོང་དུ་ཆུད་དེ། མཐར་ཐུག་ཆོས་སྐུ་འགྱུར་མེད་དགོངས་པའི་གཏན་སྲིད་ཟིན་པའི་དགོས་པ་ཡོད་དོ། །
བཞི་པ་སོར་དུ་གཞུག་པ་ནི། དེ་མཐར་རྣམ་སྣང་གི? སོགས་བསྣུན་ཏེ་བྱ༔ ཞེས་པས་བསྟན་ཏེ། འདིར་སོར་དུ་གཞུག་པར་བྱེད་པ་ལ། འདས་རྗེས་ལས། ཉན་ཐོས་བྱང་སེམས་ཁྲོ་བོ་ཡི། ། ལྟ་སྟངས་ཉིད་ཀྱིས་སོར་ཡང་གཞུག ། དེས་ནི་གསུམ་པོ་སོར་ཆུད་ནས། ། ཉམས་ལེན་ཉིད་ལ་ ༡༠༠༽བརྩོན་པར་འགྱུར། ། ཞེས་དང༌།
དང་པོ་ཉན་ཐོས་ཀྱི་ལྟ་སྟངས་ལ་རྣམ་པར་སྣང་མཛད་ཀྱི་ཆོས་བདུན་དང་ལྡན་པའི་སྒོ་ནས་མིག་གིས་ལྟ་སྟངས་སྣ་རྩེར་ཕབས་ཏེ། སེམས་དང་སེམས་བྱུང་གི་བྱུང་ཚོར་གྱི་རྟོག་པ་ཐམས་ཅད་རང་སར་ཡལ་ཏེ་སྡོད་པའི་ཚེ་ན་སེམས་རང་བབས་སུ་གནས་པར་བྱེད་དོ། ། རྣམ་པར་སྣང་མཛད་ཀྱི་ཆོས་བདུན་ནི། རྐང་པ་གཡོན་ནང་དང་གཡས་ཕྱི་ནས་བརླ་སྟེང་དུ་བཞག་སྟེ་རྡོ་རྗེའི་སྐྱིལ་ཀྲུང་བཅའ་བ་དང༌། ལག་གཉིས་ཀྱི་མཐེ་བོང་གིས་སྲིན་རྩ་མནན་ནས་མཉམ་གཞག་བཅའ་བ་དང༌། སྒལ་ཚིག་མདའ་ལྟར་བསྲང་བ་དང༌། ཕོ་བ་རླུང་གིས་དགང་བ་དང༌། དཔུང་པོ་རྒོད་གཤོག་ལྟར་བརྒྱངས་པ་དང༌། མགྲིན་པ་ལྕགས་ཀྱུ་ལྟར་ཅུང་ཟད་ནང་དུ་བཀུག་ནས་རང་བབས་སུ་བཞག་པ་དང༌། ལྕེ་ཡ་ ༡༠༡༽ལྐན་དུ་བཅར་བ་སྟེ་ལུས་གནད་ཆོས་བདུན་དང་ལྡན་པར་བྱའོ། །
སླར་ཡང་ལུས་གནས་སྔར་བཞིན་རྡོ་རྗེ་སྐྱིལ་ཀྲུང་དང་བཅས་པར་ལག་གཉིས་མཉམ་གཞག་གི་ཕྱག་རྒྱ་བྱས་ཏེ། མིག་གཉིས་ཐད་དྲང་གི་བར་སྣང་ཁམས་ཀྱི་དབྱིངས་སུ་ཧ་རེར་བལྟ་ཞིང༌། སྟོང་ཉིད་སྤྲོ་བསྡུ་དང་བྲལ་བའི་ངང་དུ་མཉམ་པར་བཞག་པའི་ཚེ་ན་སེམས་བརྟན་པར་བྱེད་དོ།། དེ་ནས་ཡང་ཡང་ཧར་གྱིས་ལངས་ཏེ། ཁྲོ་བོའི་སྟངས་སྟབས་རྐང་པ་གྱད་ཀྱི་འདོར་སྟབས་སུ་བགྲད་ཅིང༌། ལག་གཡོན་སྡིག་མཛུབ་དཀུར་བརྟེན། གཡས་སྡིགས་མཛུབ་ཕྲག་སྟེང་ནས་སྟེང་གི་ནམ་མཁར་ཤུགས་ཀྱིས་འཕངས་ནས་དེའི་ཕྱོགས་སུ་མིག་སྡང་མིག་ཏུ་བལྟ་ཞིང༌། ཤེས་པ་ཡང་ནམ་མཁར་མདུང་ཚུགས་ཀྱིས་གཏད་དེ། དྲག་པོ་གད་རྒྱང་ཧ་ཧ་ཞེས་ ༡༠༢༽དྲག་ལ་བཅད་ཐོན་པར་སྒྲོགས་པ་དང༌། ཧཱུཾ་སྒྲ་བསྒྲག་ཅིང་གོམ་པ་དྲག་ཏུ་བོར་བ་དང༌།
གྱ་ཚོམ་བྱ་ཞིང་མིག་ཀྱང་ནམ་མཁར་བགྲད་ཅིང་བལྟ་སྟངས་གཟིར་བ་དང༌། སླར་ཡང་སྡིགས་མཛུབ་ཕྱག་གཡས་དཀུར་བརྟེན་ཅིང་གཡོན་གྱི་སྡིགས་མཛུབ་ནམ་མཁར་འཕང་བ་དང་མཉམ་དུ། མིག་གི་བལྟ་སྟངས་དང་ཤེས་པ་ནམ་མཁར་གཏད་པ་སོགས་སྔར་ལྟར་བྱ་ཞིང༌། ངག་ནས་ཧི་ཧི་ཞེས་ཁྲོ་བོའི་རྒྱང་གླུ་དྲག་ལ་བཅད་ཐོན་པར་བརྗོད་པ་དང༌། ཡང་རུ་ལུ་བསྒྲག་ཅིང་གོམ་པ་དྲག་ཏུ་བོར་བ་དང༌། གྱ་ཚོམ་བྱེད་པ་རྣམས་རེས་མོས་སུ་བྱའོ། ། དེ་ལྟར་ཁྲོ་བོའི་བལྟ་སྟངས་དང་ལུས་གྱད་སྟབས་སོགས་བྱས་པས་སེམས་བརྟན་བ་མཐར་ཕྱིན་ནས་བརྟུལ་ཞུགས་ཙམ་ཐོན་ཏེ། མཐར་ཐུག་རིག་པ་ཆོས་ཉིད་ཀྱི་མདེང་ཆེན་པོར་དབང་འབྱོར་བ་སྟེ། ཀློང་ ༡༠༣༽གསལ་ལས། ཉན་ཐོས་ཞི་བའི་བལྟ་སྟངས་ཀྱིས། །
ལུས་ངག་ཡིད་གསུམ་རྣལ་དུ་ཕེབ། ། བོ་དྷི་ས་ཏྭའི་བལྟ་སྟངས་ཀྱིས། ། རྣལ་ཕོབས་བདེ་བ་ཉིད་ཐོབ་འགྱུར། ། ཁྲོ་བོ་ཉིད་ཀྱི་བལྟ་སྟངས་ཀྱིས། ། རྣལ་ཕེབས་ཡོན་ཏན་གསུམ་ཡང་འགྲུབ། ། ཅེས་གསུངས་སོ། ། དེ་བཞིན་ཕྱི་ནང་གསང་བའི་སྔོན་འགྲོ་སྤྱོད་པའི་རིམ་པ་རྣམས་ཀྱང་ལེ་ལོ་དང་གཡེང་བ་མེད་པར་ཚུལ་བཞིན་དུ་ཉམས་སུ་བླངས་ཏེ། རང་གི་སྒོ་གསུམ་གྱི་གནད་འཆུན་པར་བྱ་ཞིང༌། ལུས་ཀྱི་འདུག་སྟངས། ངག་གི་ཧཱུཾ་སྒྲ།
སེམས་ཀྱི་དམིགས་བསམ་སོགས་ཐམས་ཅད་ཀུན་ལ་རང་བཟོ་དང་ཐབས་སྤངས་ནས། དེ་དག་གི་ཡོན་ཏན་དང་ཕན་ཡོན་སོགས་ལ་བློ་ཐུབ་ཡིད་ཆོས་ཀྱི་དད་མོས་དྲག་པོའི་སྒོ་ནས་ཉམས་སུ་བླངས་ཏེ། ༡༠༤༽རབ་ཞག་གྲངས་བརྒྱད་ཅུར་བརྩོན་ཞིང་སྒོ་གསུམ་གྱི་མངོན་ཞེན་མ་རྡོག་གི་བར་དུ་གནད་དུ་བསྣུན་ཏེ་འབད་པར་བྱ་བ་ནི་ཁྱད་པར་གྱི་དགོས་ཆེད་དུ་གདམས་པའོ། ། དེ་དག་གི་ཡོན་ཏན་ནི། དེ་མཐོས་གནས་སྐབས? སོགས་སྨིན་གྲོལ་བྱེད༔ ཅེས་པས། དེ་ལྟར་ལམ་མཆོག་ཟབ་མོ་འདི་ལྟ་བུ་ཉམས་སུ་བླང་བ་དེའི་མཐུ་ལ་བརྟེན་ནས། གནས་སྐབས་སུ་ཕྱི་ནང་གསང་བའི་བར་ཆད་ཞི་བ་དང༌། ས་དང་ལམ་གྱི་བགེགས་སེལ་ཞིང་དམ་པའི་ཆོས་ཀྱི་ཡོན་ཏན་མཐའ་དག་རང་གི་རྒྱུད་ལ་ཐོབ་པ་དང༌། མཐར་ཐུག་སྒོ་གསུམ་གྱི་དྲི་མ་མ་དག་པའི་ཉེས་སྐྱོན་ཐམས་ཅད་དང་བྲལ་བ་སྒོ་གསུམ་དག་པ་རྡོ་རྗེའི་གསུམ་གྱི་རང་བཞིན་དུ་གནས་སུ་འགྱུར་ཏེ།
ལྷུན་གྲུབ་སྐུ་དང་ཡེ་ཤེས་ཆེན་པོའི་རོལ་བར་སྨིན་པ་དང༌། དེ་ལས་ཕྱིར་མི་ལྡོག་པར་ ༡༠༥༽བསྟན་པ་ཐོབ་པ་ནི་གྲོལ་བ་ཡིན་ནོ། ། དེ་ལྟར་ཡིད་ཀྱི་རུ་ཤན་འབྱེད་པ་བསྟན་པའི་ལེའུ་སྟེ་དྲུག་པའོ། ། ས་མ་ཡ། གུ་ཧྱ་ཞེས་པ་བཀའ་བཙན་གྱི་ཕྱག་རྒྱས་སུ་བཏབ་པའི་དོན་ནོ། ། དེ་ཡན་ཆད་ཀྱིས་སྒོ་གསུམ་གྱི་སྔོན་འགྲོའི་རིམ་པ་བསྟན་ཟིན་ཏོ། ། གཉིས་པ་དངོས་གཞི་ཉམས་སུ་ལེན་པའི་རིམ་པ་ལ། རྡོ་རྗེ་ལུས་གནས་ལུགས་སྒྲོན་མ་དྲུག་གི་འཆར་གཞི་མ་འགགས་པར་རང་བྱུང་ཇི་ལྟར་ཡོད་པའི་ཚུལ་དང༌། སྒོ་གསུམ་གྱི་གནད་བྱ་བ། གནད་གསུམ་གྱིས་འོད་གསལ་ལ་བལྟ་བ།
གཞི་དང་ལམ་གྱི་སྒྲོན་མའི་ངང་ཚུལ་བསྟན་པ། འབྱུང་བ་སྙིགས་མ་དྭངས་མར་སྦྱོང་བའི་ཐབས། ཚུལ་བཞིན་མ་རྟོགས་ན་གཟུང་འཛིན་གྱི་ལམ་དུ་གོལ་ཚུལ། ངང་ཚུལ་ཇི་བཞིན་དུ་རྟོགས་ན་ལམ་དང་འབྲས་ ༡༠༦༽བུ་གཞན་ལས་འཕགས་ཚུལ། ལམ་རྟགས་སྣང་བ་བཞིའི་ས་འཚམས། མཐའ་རྟེན་གྱི་མཇུག་བསྡུ་བ་སྟེ་དངོས་དོན་གྱི་ས་བཅད་རྣམ་པ་དགུ་ལས། དང་པོ་རྡོ་རྗེའི་ལུས་ལ་གནས་ལུགས་སྒྲོན་མ་དྲུག་གི་འཆར་གཞི་མ་འགགས་པར་རང་བྱུང་ཇི་ལྟར་ཡོད་པའི་ཚུལ་ནི། དང་པོ་རྡོ་རྗེའི་ལུས་འདི་གྲུབ་པའི་ཐོག་མར་མའི་མངལ་གནས་སུ་ལྟེ་བ་སྤྲུལ་པའི་འཁོར་ལོའི་རྩ་འཁོར་རྣམས་སྤངས་ཏེ། དེའི་ལྟེ་བར་སྙིགས་མའི་འབྱུང་བའི་སྤྱན་དང༌། དྭངས་མ་ཡེ་ཤེས་ཀྱི་སྤྱན་གཉིས་ཐིག་ལེ་ཉ་མིག་ཙམ་པ་ཟུང་འཇུག་ཏུ་ཆགས།
དེའི་བྱེད་ལས་ཀྱི་རིམ་བཞིན་སྙིང་ག་མགྲིན་པ་སྤྱི་བོར་གནས་ཀྱི་རྩ་འཁོར་རྣམས་རིམ་བཞིན་དུ་ཆགས་པ་ཡིན། དབུ་རྐྱང་རོ་གསུམ་ལྟེ་བ་ནས་འཁོར་ལོ་ལྔ་པོའི་དབུས་སུ་ལས་མར་སྲོག་ཤིང་གི་ཚུལ་དུ་མར། འབྱུང་བའི་ཡུན་གྱིས་ ༡༠༧༽མ་དག་པའི་རྩ་རླུང་ཐིག་ལེའི་ཁམས་རྣམས་བསྐྱེད་པ་དང༌། དབང་པོའི་དྭངས་ལ་མིག་གི་ཨ་འབྲས་ཀྱི་དཀྱིལ་འཁོར་ནས་དབང་རྟེན་དྭངས་ལ་གཟུགས་མཐོང་བྱེད་དུ་སྐྱེ་བ་སྟེ། དེས་མ་དག་འཁྲུལ་སྣང་གི་དངོས་པོ་ཐམས་ཅད་མཐོང་བར་བྱེད་དོ། ། སྒྲོན་མའི་སྤྱན་ལས་དག་པས་རྩ་རླུང་ཐིག་ལེའི་ཁམས་རྣམས་བསྐྱེད་པ་དང༌། འོད་རྩ་ཤིན་ཏུ་དྭངས་པ་འཁྲུལ་པའི་སྣང་བ་མི་འཛིན་ཞིང་དག་པ་ཡེ་ཤེས་ཀྱི་སྣང་བ་འཛིན་ཏེ་འོད་གསལ་ཆོས་ཉིད་ཀྱི་སྣང་བ་མངོན་སུམ་དུ་མཐོང་བར་བྱེད་པའི་ལམ་ཡིན་ནོ། ། གཉིས་པ་སྒོ་གསུམ་གྱི་གནད་བཤད་པ་ནི། འདུག་སྟངས་རྣམ་པ? སོགས་བལྟ་བ་ཡིན༔ ཞེས་པས་བསྟན་ཏེ།
དེ་ལའང་དང་པོ་ལམ་མཆོག་འདི་ཉིད་ཉམས་སུ་ལེན་པར་བྱེད་པ་ལས། རྟེན་ལུས་ ༡༠༨༽ཀྱི་གནད་མ་གཅུན་ན། རྩ་གནད་དུ་མི་ཆུན་པ་དང༌། དེ་མ་ཆུན་ན་རླུང་རིག་གཉིས་ཀྱི་གནད་མི་ཆུན་ཞིང༌། དེའི་འོད་གསལ་མངོན་དུ་མི་གསལ་བའི་སྐྱོན་སྐྱོན་དེས་བཅིང་བས་ན། མི་འགུལ་བ་གསུམ་ལ་བཞི་བཅའ་དགོས་ཏེ། དང་པོ་ལུས་འདུག་སྟངས་ལས་མི་འགུལ་བར་བྱ་བའི་གནད་དོན་ནི། དབྱིངས་དང་ཐིག་ལེ་རླུང་གི་ཆ་དང་བཅས་པ་ཐམས་ཅད་ལས་ཀྱི་རྩ་ཁམས་རྣམས་སུ་ཁྱབ་ནས་ཡོད་པ་ལ། ལུས་གནས་མ་གཅུན་ན་དེ་དག་མངོན་དུ་མི་འགྱུར་བ། དཔེར་ན་སྦྲུལ་ལ་རྐང་ལག་ཡོད་ཀྱང་རྐྱེན་དང་མ་འཕྲད་ཚེ་མི་མངོན་པ་ལྟར།
ལུས་བཞུགས་སྟངས་རྣམ་པ་གསུམ་དང་མི་འབྲལ་བར་བྱ་བ་ནི་སྒོ་གསུམ་གྱི་གནད་མཆིས་པའི། ཆོས་ཉིད་ཡིད་དཔྱོད་ལས་འདས་པའི་འོད་གསལ་མངོན་དུ་བྱེད་པ་དང༌། ཤེས་ ༡༠༩༽རབ་ཀྱི་མིག་ལ་ཡེ་ཤེས་ཀྱི་སྤྱན་ཐོབ་ནས་ཡེ་གདངས་ལྷུན་གྲུབ་རིན་པོ་ཆེའི་དབྱིངས་ཉིད་ལྐོག་གྱུན་མུན་བསྒོམ་ལྟ་བུའི་བློ་ཡིད་ཀྱིས་བཅས་བཅོས་མ་ཡིན་པར་མངོན་སུམ་དབང་པོའི་ཡུལ་དུ་གྱུར་པའོ། ། དེའི་ཕྱིར་ན་དང་པོ་ལུས་བཞུགས་སྟངས་གསུམ་ལ་གཞི་བཅའ་དགོས་ཏེ། དེ་ལ་བཞུགས་སྟངས་དང་པོ་དྲང་སྲོང་ཙོག་པུ་བྱེད་པ་ལ། རྐང་མཐིལ་གཉིས་མཉམ་དུ་སར་ཕབ་པས་མ་དག་པའི་རླུང་གི་རྩལ་གནོན་པ་དང༌། པུས་བྲང་ཁ་སྦྱར་བའི་ས་ལས་རླུང་རང་མལ་དུ་གསོད་པར་བྱེད། རྐང་པའི་ལོང་བུ་གཉིས་གཤིབ་པས་ཐབས་ཤེས་འབྲེལ་བའི་གནད་དང༌། ལག་པའི་སོར་མོ་རྣམས་དྲྭ་མིག་ལྟར་བསྣོལ་ནས་པུས་མོ་ཆུའི་འཁོར་ལོ་དང་ལག་མཐིལ་མེའི་དཀྱིལ་འཁོར་གཉིས་ཁ་སྦྱར་དུ་འཁྱུད་པས་ཚ་གྲང་ཆ་ ༡༡༠༽སྙོམས་ཤིང་དབྱིངས་དང་རིག་པ་འདྲེན་པའི་གནད་དང༌། མཇིང་པ་ཐད་གྲང་དུ་བསྲང་བས་སྒྲོན་མ་བཞིའི་གནད་འཆུན་པའི་དགོས་པ་ཡོད་དོ། །
ཡང་ན་རྐང་པ་གཉིས་སྔར་བཞིན་བྱས་ཏེ། ལག་པའི་དཔུང་པ་གཉིས་བསྣོལ་ནས་མཆན་ཁུང་གཡས་གཡོན་དུ་འཆང་བའི་མཐིལ་གཉིས་ཀ་དང་སྤྲད་པས་མེ་གཉིས་འཕྲད་པའི་གྲང་བའི་ནད་རིགས་སེལ་བར་བྱེད་དོ། ། ཡང་ལྐོག་མ་ཆུའི་འཁོར་ལོ་དང་ལག་རྒྱབ་ཆུའི་འཁོར་ལོ་གཉིས་ཁ་སྦྱར་བས་ཚ་བའི་ནད་སེལ་ཏེ། ལུས་ཀྱི་འབྱུང་བ་ཆ་སྙོམས་པའི་ཕྱིར་པུས་མོ་གཉིས་ཀྱི་སྟེང་དུ་ལག་པའི་གྲུབ་མོ་གཉིས་བཙུགས་ནས་སྡོད་པ་ནི་ལུས་ཀྱི་རྩ་ལམ་འཆུས་པའི་གནད་ཡོད་དོ། ། དེ་ལྟར་གྱི་བཞུགས་སྟངས་ལ་བསླབ་པར་བྱེད་པ་ནི་སྤྲུལ་སྐུའི་ལམ་འཁྱེར་གྱི་ལུས་གནད་དང༌། དེ་ལ་སྦྱང་བའི་ཡོན་ཏན་ཐོབ་པར་ ༡༡༡༽བྱ་བའི་གནད་རྣམས་བསྟན་པ་ཡིན་ནོ། ། གཉིས་པ་གླང་ཆེན་འདྲིལ་སྟངས་བྱ་བ་ལོངས་སྐུའི་བཞུགས་སྟངས་ལ། རྐང་མཐིལ་གཉིས་ཀྱི་སོར་མོ་རྣམས་ཕྱིར་ཕུལ་བས་གཡོ་བ་ལས་ཀྱི་རླུང་འཛིན་པ་གནད་དང༌། ཁ་སྦུབས་སུ་ཉལ་བས་ཚོགས་པའི་ཆོས་བཅར་ལ་གནོན་པའི་གནད་དང༌། པུས་བྲང་གཉིས་ཆ་མཉམ་དུ་སྦྱར་བས་འབྱུང་བའི་དྲོད་འབེབས་པའི་གནད་དང༌།
ལག་པའི་གྲུབ་མོ་གཉིས་ཀ་སར་བཙུགས་པས་དབྱིབས་ཐོག་ཏུ་རིག་པ་འདྲེན་པའི་གནད། ལག་པའི་མཐིལ་གཉིས་ཀྱིས་འགྲམ་པ་གྱེན་ལ་བཏེགས་པས་དབྱིངས་དང་རིག་པ་གཉིས་མི་འབྲལ་བའི་གནད་ཡོད་དོ། ། འདི་ནི་ལོངས་སྤྱོད་རྫོགས་སྐུའི་བཞུགས་སྟངས་ལམ་འཁྱེར་དུ་བྱ་བའི་གནད་དང༌། དེའི་ཡོན་ཏན་ཐོབ་པའི་ཚུལ་བཤད་ ༡༡༢༽པའོ། ། གསུམ་པ་ཆོས་སྐུ་ལ་སེང་གེའི་འདུག་སྟངས་ནི། རྐང་པ་གཉིས་མདུན་དུ་ས་ལ་ཕབ་ནས་མཐིལ་གཉིས་ཁ་སྤྲད་པས་ན་འབྱུང་བ་སྙོམས་པའི་དྲོད་ཀྱི་གནད་དང༌། ལག་གཉིས་དེའི་དབུས་སུ་སོར་མོ་རྣམས་སྒོངས་ཏེ་རྡོ་རྗེའི་ཁུ་ཚུར་བྱས་ནས་མདུན་སར་བཙུགས་ཏེ་འདུག་པས་འཕྲོ་བ་ལས་ཀྱི་རླུང་ལྡོག་པའི་གནད་དང༌། རོ་སྟོད་གསང་ལ་བོར་ནས་རྒལ་རྒྱུད་དྲངས་པོར་བསྲངས་ཏེ་སྡོད་པས་ན་ཉམས་སྣང་མྱུར་དུ་འཆར་བའི་གནད་དང༌། མགོ་རྩལ་འཇིང་པ་ལ་བོར་བས་དབྱིངས་རིག་འདུ་འབྲལ་མེད་པའི་གནད་དོ། ། འདི་ནི་ཆོས་སྐུའི་བཞུགས་སྟངས་ཀྱི་ལམ་འཁྱེར་བྱ་བའི་གནད་དང༌།
དེས་ཆོས་ཉིད་འོད་གསལ་བའི་ཡེ་གདངས་མངོན་སུམ་དུ་སྣང་བའི་ཐབས་ཁྱད་པར་ཅན་ཡིན་པས་གནད་མཆོག་ཏུ་ ༡༡༣༽ཤེས་པར་བྱའོ། ། དེ་ལྟར་གྱི་བཞུགས་སྟངས་རྣམ་གསུམ་གང་ལའང་ལུས་ཀྱི་ཆ་སོ་སོར་སྙོམས་ཤིང་ལྷོད་ཆགས་པ་དབྱིངས་དང་ཁྲིད་གའི་གནད་བརྟན་པས་དེ་ལ་གང་བདེར་བྱེད་པ་ལ། བཞུགས་སྟངས་གསུམ་ཀ་དུས་གཅིག་ལ་འགྲོ་དགོས་པའི་མཐའ་མ་ངེས་སོ། ། ཡང་མིག་མི་འགུལ་བ་བལྟ་སྟངས་དང་མི་འབྲལ་བར་བྱེད་པ་དེ་ལ། འདུག་སྟངས་དང་པོ་དྲང་སྲོང་ཙོག་པུ་བྱས་ཏེ། གཟིགས་སྟངས་ཀྱང་མིག་ཅུང་ཟད་སྣ་རྩེར་ཕབ་པས། སྤྲུལ་སྐུ་ལ་ཤེས་རབ་ཀྱི་སྤྱན་མངའ་བས་ཡེ་ཤེས་ཀྱི་མཐོང་ཕྱེ་བའོ། ། གཉིས་པ་ལོངས་སྐུ་ལ་ཡེ་ཤེས་ཀྱི་སྤྱན་ཡོད་པ། གཟིགས་སྟངས་ཀྱང་གཡས་སམ་གཡོན་ཕྱོགས་ཡང་ན་ཕྲེད་ཟུར་ལ་བལྟ་བ་དང༌། ཡེ་ཤེས་རང་བབས་སུ་གསལ་བའི་ཕྱིར་དུ་རང་གི་ ༡༡༤༽མདུན་ཐད་ཀྱི་ནམ་མཁའི་མཐོང་ལ།
དྲང་སོར་བལྟ་བ་སོགས་རེས་མོས་སུ་བྱས་ཏེ། དབྱིངས་སྣང་ཇི་ལྟར་གསལ་བ་དེ་རུ་བཞག་པར་བྱེད་དོ། ། གསུམ་པ་ཆོས་སྐུ་ལ་ཆོས་ཉིད་ཀྱི་སྤྱན་ཡོད་པས་ན། གཟིགས་སྟངས་ཡང་མིག་འབྲས་གྱེན་དུ་བཟློག་སྟེ། གཙུག་ཏོར་གྱི་ནམ་མཁར་བལྟས་ཚེ་ཡེ་ཤེས་ཀྱི་སྣག་བའི་མཐོང་ཕྱེ་བ་ཡིན་ནོ། ། དེ་ལྟར་གྱི་བཞུགས་སྟངས་དང་གཟིགས་སྟངས་རྣམ་གསུམ་གྱི་ཡོན་ཏན་ཐོབ་ཚུལ་གྱི་ཁྱད་པར་ནི། ཐལ་འགྱུར་ལས། ཆོས་སྐུའི་བཞུགསསྟངས་སེངྒེ་ཡིས། ། འཁྲུལ་པའི་འཇིགས་པ་ཀུན་བྲལ་ནས། ། རྡོ་རྗེའི་མིག་གིས་མཐོང་བར་གྱུར། །
ལོངས་སྤྱོད་རྫོགས་སྐུ་ཡི་བཞུགས་སྟངས་ནི། ། གླང་ཆེན་ཉལ་བ་ལ་བརྟེན་ན། ། ཆོས་ཉིད་དོན་ལ་ལོངས་སྤྱོད་དེ། ། པདྨའི་སྤྱན་ ༡༡༥༽གྱིས་མཐོང་བར་འགྱུར། ། སྤྲུལ་པ་སྐུའི་བཞུགས་སྟངས་ནི། ། དྲང་སྲོང་ཙོག་པུ་ལ་བརྟེན་ནས། ། ཆོས་སྐུའི་སྣང་བ་རང་སྤྲུལ་ནས། ། ཆོས་ཀྱི་ (ཆད་འདུག!!!) མཐོང་བར་འགྱུར། ། ཞེས་སོ། ། གཉིས་པ་ངག་གི་གནད་ནི་རྩ་རྒྱུད་ལས། །
ངག་ནི་བསླབ་དང་གནས་པ་དང༌། ། ལ་བཟླ་བ་ཉིད་བརྟེན་པར་བྱ། ། ཞེས་གསུངས་པས་ན། ངག་སྨྲ་བ་མ་བཅད་ན་དེ་ལ་བརྟེན་ནས་འགྱུ་འཕྲོས་རྟོགས་ཚོགས་ཀྱི་འཁྲུལ་བ་འཕེལ་བ་དང༌། དེའི་རྐྱེན་གྱིས་ཆགས་སྡང་རེ་དོགས་ཀྱི་བརྗོད་ཚིགས་སྣ་ཚོགས་འབྱུང་ཞིང་ཡིད་སློང་བྱེད་ཀྱི་སྒྲིབ་པར་འགྱུར་བས་ན། ངག་གནད་སྨྲ་བཅད་བྱེད་པ་ཤིན་ཏུ་གལ་ཆེ་སྟེ། ཀློང་གསལ་ལས། དེ་ལྟར་ངག་གནད་སུས་གཟེར་བ་ངག་གི་རྐྱེན་ཟད་མྱ་ངན་འདས། ཞེས་སོ། ། གསུམ་ ༡༡༦༽པ་སེམས་ཀྱི་གནད་ནི་ཀློང་གསལ་ལས།
སེམས་ནི་ཕྱི་ཡི་མཁའ་ལ་གཏད། ། ནང་གི་སྒྲོན་མ་མངོན་དུ་སྣང༌། ། ཞེས་གསུངས་པས། དེ་ཡང་གཞི་སྐྱེ་འགག་གནས་གསུམ་དང་བྲལ་བ་ཆོས་ཉིད་ནམ་མཁའི་རང་བཞིན་དུ་ངོ་ཤེས་པ་དང༌། ལས་འོད་གསལ་རིག་སྟོང་བསམ་བརྗོད་ལས་འདས་པ་མཉམ་རྫོགས་ཀློང་ཡངས་ཆེན་པོའི་ངང་མངོན་དུ་གྱུར་ཅིང༌། འབྲས་བུ་བླ་ན་མེད་པར་རང་ཐོག་ཏུ་རང་སངས་བ་དཔེར་ན་དབྱིངས་དབྱིངས་ལ་ཐིམ་པ་ལྟར། རིག་པ་སྨྲ་བསམ་བརྗོད་པ་དང་བྲལ་བའི་ཆོས་ཉིད་དེ་བཞིན་ཉིད་དུ་མ་བཅོས་པ་རང་སར་ཡན་པས་ཀློང་གསལ་ལས། དེ་ལྟར་སེམས་ཀྱི་གནད་གཟེར་བས། ། སྐུ་གསུམ་རིག་པ་སྟོང་པར་འཆར། ། ཞེས་སོ། །
དོན་གསུམ་པ་གནད་གསུམ་གྱིས་འོད་གསལ་ ༡༡༧༽ལ་བལྟ་བ་ནི། སྒོ་གནད་མིག་ནི? སོགས་དལ་བར་བསླབ༔ ཅེས་པས་བསྟན་ཏེ། དེ་ལ་འདིར་ཐོད་རྒལ་གྱི་གནས་སྒོ་ཡུལ་རླུང་རིག་ལ་ཐུག་སྟེ། ཐལ་འགྱུར་ལས། དེ་ཡང་སྒོ་དང་ཡུལ་ཉིད་དང༌། ། རླུང་དང་རིག་པའི་གནས་ཉིད་བསྟུན། ། ཞེས་པས། དང་པོ་འཆར་བྱེད་སྒོ་ཡི་གནད་ནི་དབང་པོའི་དྭངས་མ་མིག་ཡིན་ཏེ། དེ་ཉིད་ལྡོག་ཕབ་ཐད་དྲང་དུ་ཕྱེད་བཙུམ་ཟུམ་བུར་བལྟ་བ་དང༌།
ཡུལ་གྱི་གནད་ཆོས་སྐུའི་རྟེན་ཉི་མའི་འོག་གྲུ་གང་མ་རེག་ཙམ་དུ་སྨིན་ཕྲག་གི་ནམ་མཁར་བལྟ་བ་དང༌། ལོངས་སྐུའི་རྟེན་ཟླ་བའི་དཀྱིལ་ལེ་ངོས་ལ་ཐད་བྲང་དུ་བལྟ་བ་དང༌། སྤྲུལ་སྐུའི་རྟེན་ཨ་ལོ་ཀེ་དང་མན་ཤེལ་གཉིས་ཀྱི་ཡུད་ཙམ་སྟེང་དུ་དཔེར་ན་དྲང་སྲོང་མདའ་སྲོང་ལྟ་བུའི་བལྟ་བ་ཡིན་ནོ། ། གཉིས་ ༡༡༨༽པ་རླུང་གི་གནད་འོག་མའི་ཐེག་པ་ལྟར་ཕྱེད་བཅིང་གི་ལམ་ལ་མི་ལྟོས་པར། མཆུ་སོ་གཉིས་ཅུང་ཟད་མ་རེག་པར་བྱས་པའི་བར་ནས་དབུགས་ཀྱི་འབྱུང་འཇུག་དལ་བར་བསླབ་པར་བྱ་བ་སྟེ། རླུང་སེམས་ཡན་པའི་གནད་ཀྱིས་གྲོལ་བ་འབྱུང་སྟེ། ཅི་ཕྱིར་ཞེ་ན་མ་དག་ལས་ཉོན་བག་ཆགས་ཀྱི་རྒྱུའི་རླུང་སེམས་རགས་པ་མངོན་འགྱུར་གྱི་སྒོ་ཁང་ངམ། ཕྲ་བ་ལྐོག་འགྱུར་གྱི་སྒོ་སྣ་བུག་གཉིས་ཡིན་ཏེ། དེའི་རྒྱུ་ཚུལ་གློ་བ་ནས་རྩ་གྲོ་སོགས་ཀྱི་སྦུ་གུ་ཙམ་ནས་ལས་རླུང་གི་རྒྱུ་བས་གང་བར་གནས་པ་དེའི་འཕེལ་ཁ་ཆེར་མཆེད་པའི་རྐྱེན་གྱིས་དུག་ལྔའི་རྟོག་པ་རགས་པ་དང་ཚ་བའི་ནད་སློང༌། རླུང་མར་འགྲིབ་པའི་ཚེ་གྱ་གྱུའི་རྟོག་ཚོགས་ལུང་མ་བསྟན་དུ་མ་འབྱུང་བ་དང༌།
གྲང་བའི་ནད་ལྡང་བ་སོགས་རླུང་གི་འགྱུ་ཆ་ལ་བརྟེན་ནས་ཀུན་རྟོག་ཆེ་འབྲིང་ ༡༡༩༽ཆུང་གསུམ་མ་ངེས་གྲངས་ལས་འདས་པ་འབྱུང་ངོ༌། ། དེས་ནི་རྒྱུ་སེམས་ཀྱི་རང་བཞིན་ཆོས་ཉིད་ཀྱི་གདངས་སྐྱེས་བུ་འཕྱེ་བོ་ལྟ་བུ་དང༌། རྐྱེན་ལས་རླུང་རྟ་རྒོད་ལོང་བ་ལྟ་བུ་གཉིས་དུས་འཛོམ་པའི་ཚེ་ན། རྟེན་འབྲེལ་གདངས་རྩལ་སྒོ་ལྔའི་ཡུལ་འཛིན་ཅིང་འཁྲུལ་བ་སྣ་ཚོགས་ཀྱི་ལས་བྱེད་དེ། དུར་ཁྲོད་ཕུང་པོ་རོལ་བ་ལས། སེམས་ཀྱི་ངོ་བོ་ཡེ་ཤེས་ཏེ། ། དེ་ལ་གཟུང་འཛིན་རྩལ་དུ་ཤར། ། དབུགས་ལ་རྟ་བྱས་རྐྱེན་དང་འཕྲད། ། ཅེས་གསུངས་སོ། ། སེམས་ཀྱི་རྣམ་པར་རྟོག་པའི་བཞོན་པ་ལྟ་བུར་ཞག་གཅིག་ལ་དབང་པོ་དར་བ་བབ་རླུང་ཉི་ཁྲི་ཆིག་སྟོང་རྒྱུ་བའི་ཕྱིར་ན།
རྩ་རླུང་འཛིན་རྩོལ་ཅན་གྱི་ལམ་ནས་རླུང་སེམས་བཙན་ཐབས་སུ་འཆིང་བར་བྱེད་པའི་ཐབས་ཟབ་མོ་དུ་མ་ཡོད་ཀྱང༌། དེ་ཉིད་ ༡༢༠༽གེགས་དང་གོལ་ས་ཤིན་ཏུ་མང་བ་ཡིན་ནོ། ། དེས་ན་ལམ་འདིའི་སྐབས་སུ་རླུང་གནད་ཁ་སྣ་གཉིས་ནས་ཆ་མཉམ་དུ་མཆུ་སོ་བག་ཟམ་ཕྱེ་བའི་བར་ནས་དབུགས་ཀྱི་འབྱུང་འཇུག་བྱས་ཏེ། བཟང་རྟོག་གི་རིགས་བྱ་མ་ལ་དད་པ་ཆོས་ལ་མོས་གུས་འཁོར་བར་ངེས་འབྱུང་སེམས་ཅན་ལ་སྙིང་རྗེ་སྐྱེ་བ་སོགས་འབྱུང་ཚེ་རླུང་ནང་དུ་ཅུང་ཟད་བཟུང་སྟེ་ཕྱིར་དལ་བུས་ཕུད་པ་དང༌། ངན་རྟོགས་ཀྱི་རིགས་ཉོན་མོངས་ཆགས་སྡང་གིས་རྒྱུད་བསླངས་ནས་བླ་མ་ཆོས་གྲོགས་ལ་ལོག་ལྟ་སྐྱེ་བ་དང༌། ཆོས་ལ་དད་མོས་མེད་ཅིང་བསྒོམ་སྙིང་མི་འདོད་པ་སོགས་འབྱུང་བའི་ཚེ་ན་རླུང་ཕྱིར་ཞིང་ནང་དུ་ཆེར་མི་འཛིན་པ་དང༌། ཁྱད་པར་བླ་མ་ལ་གསོལ་བ་འདེབས་ཤིང་དབང་བཞི་ལེན་པ་དང༌། འཁོར་བ་སྡུག་བསྔལ་གྱི་རང་བཞིན་དུ་ཤེས་བཞིན་པའི་ངང་ནས་རང་ ༡༢༡༽རྒྱུད་ཆོས་ལ་བསྐུལ་བར་བྱེད་པའི་གནད་ལ་བསླབ་པར་བྱའོ། ། གསུམ་པ་རིག་པའི་གནད་ནི། ཤེས་པ་མངོན་གྱུར? སོགས་གནད་དུ་ཤེས༔
ཅེས་པས་བསྟན་ཏེ། དབྱིངས་ཐོག་ལས། རིག་པ་གཡོ་མེད་དུ་བཞག་ཅིང༌། དཔེར་ན་སྤྲིན་དང་བྲལ་བའི་ནམ་མཁའ་ལྟར། ཤེས་པ་མངོན་འགྱུར་གྱི་ངང་མདངས་སྨྲ་བསམ་བརྗོད་པ་དང་བྲལ་བ་རིག་པའི་གཤིས་མ་བཅོས་རང་གསལ་ཆེན་པོའི་ངང་ལས་གཡོ་འགུལ་འཕོ་འགྱུར་མེད་པའི་རིག་སྟོང་བསམ་ངོ་དང་བྲལ་བའི་དབྱིངས་སུ་ལྷན་ནེར་སྡོད་པ་ནི་མི་རྟོག་ཡེ་ཤེས་ཆེན་པོའི་དགོངས་པ་མངོན་དུ་འགྱུར་བར་བྱེད་པའོ། ། འདི་ལྟ་བུའི་ཐབས་ཁྱད་པར་ཅན་གྱི་མན་ངག་དེ་དག་ལ་བརྟེན་ནས་མ་དག་པའི་རླུང་ལ་དག་པ་ཡེ་རླུང་གིས་རྒྱས་ཐེབས་ཏེ། དབྱིངས་རིག་འོད་ ༡༢༢༽གསལ་གྱི་སྣང་བ་གོང་དུ་འཕེལ་ཞིང་རིག་མདངས་དབྱིངས་ཀྱི་གོ་རང་དལ་བའི་གནད་ཀྱིས་བརྟན་པ་ཐོབ་པའི་ཐབས་ཁྱད་པར་ཅན་དུ་བསྟན་པས་ན་འདི་ཉིད་མཆོག་ཏུ་ཤེས་པར་བྱའོ། ། དེས་ན་ཉམས་ལེན་གནད་ཀྱི་མན་ངག་མདོར་བསྟན་པ་ནི། བྱ་བྱེད་ལས་ཀྱི་སྒོ་ལུས་ཡིན་པས་ན། དེ་ཉིད་བཞུགས་སྟངས་ལས་མི་འགུལ་བར་དཔེར་ན་དུར་ཁྲོད་ཀྱི་མི་རོ་བཞིན་དུ་རྟོག་མེད་དུ་བད་པ་དང༌།
བརྗོད་པ་རླུང་གི་སྒོ་ངག་ཡིན་ཕྱིར་དེ་ཉིད་མི་འགྱུར་བའི་གནད་བརྗོད་ཚིག་ཐམས་ཅད་ཆམ་གྱིས་བཞག་སྟེ་ལྐུག་པ་ལྟ་བུར་སྨྲ་བཅད་དུ་སྡོད་པ་དང༌། རྟོག་དཔྱོད་ནམ་མཁའི་སྒོ་སེམས་ཡིན་ཕྱིར་རང་གི་ཤེས་པ་བཟོ་མི་འཆོས་སར་འོད་གསལ་མངོན་དུ་བྱ། དེས་སྣང་བཞི་ཚད་ལ་ཕེབས་ནས་རླུང་སེམས་རྒྱབ་གྱེས་ཏེ་འཁྲུལ་པའི་རྒྱུན་ཆད། རིག་པ་གཡོ་མེད་དུ་ ༡༢༣༽གནས་པ་དམ་ཆོས་ཉིད་ཡིད་དཔྱོད་ལས་འདས་པ་ཀ་དག་སྤྲོད་པ་དང་བྲལ་བའི་དབྱིངས་མངོན་དུ་གྱུར་ཏེ། དེའི་ངང་དུ་མ་བཅོས་རང་བབས་སུ་བཞག་ནས་སྒོ་གསུམ་གྱི་བྱ་བ་ཆེ་འབྲིང་ཆུང་གསུམ་ཐམས་ཅད་དགུ་སྤྲུགས་སུ་བཏང་ནས། ལས་ཟིན་པའི་སྐྱེས་བུ་ལྟར་བྱར་མེད་དུ་སྡོད་པ་ནི་གནད་ཁྱད་པར་ཅན་དུ་ཤེས་པར་བྱའོ། ། དེ་ལྟར་སྒོ་གསུམ་གྱི་གནད་བཤད་བསྟན་པའི་ལེའུ་སྟེ་བདུན་པའོ། ། ས་མ་ཡ། ཞེས་པ་དམ་ཚིག་གི་རྒྱས་བཏབ་པའི་དོན་ནོ། ། གུ་ཧྱ་ཞེས་པ་རེ་ཞིག་དབྱིངས་སུ་གབ་པའི་དོན་ནོ། །
བཞི་པ་གཞི་དང་ལམ་གྱི་སྒྲོན་མའི་ངང་ཚུལ་བསྟན་པ་ནི། གནས་ལུགས་གཞི་ཡི? སོགས་རྣམ་གསུམ་སྟེ༔ ཞེས་པས་བསྟན་ཏེ། དེ་ལ་འདིར་སྣོད་དང་བཅུད་ཀྱི་སྒྲོན་མའི་གནས་ཚུལ་ཅུང་ཟད་ ༡༢༤༽བརྗོད་ན། ཡེ་ནས་རིག་པ་བདེ་གཤེགས་སྙིང་པོ་ལྷུན་གྲུབ་རིན་པོ་ཆེའི་ངོ་བོའི་རོལ་རྩལ་དུ་གནས་ལུགས་གཞི་ཡི་སྒྲོན་མ་རྣམ་པ་དྲུག་དེ་རང་བྱུང་ཆས་སུ་གནས་ཏེ། དེ་གང་ཞེ་ན་དང་པོ་ལུས་ཀྱི་དྭངས་མ་ཅིཏྟ་ཤ་ཡི་སྒྲོན་མ་ཞེས་སའི་རིན་པོ་ཆེ་མཆོང་གུར་སྨུག་པོ་ལྟ་བུ། མ་དག་པའི་སེམས་དང་སེམས་བྱུང་དང༌། དག་པ་སྐུ་དང་ཡེ་ཤེས་ཀྱི་རྟེན་བྱེད་པ་ཡིན་ནོ། ། དེ་དབུས་སུ་ཡེ་ཤེས་འོད་ཀྱི་རྩ་བཞི་ནི་ཤར་དུ་ཀ་ཏི་གསེར་གྱི་རྩ་ཆེན་དང༌། ལྷོར་ཀ་ཏི་ཤེལ་གྱི་སྦུ་གུ་ཅན་དང༌།
ནུབ་ཏུ་ཨ་ཝ་ཏི་དང་རྒྱལ་མཆོག་གསེར་གྱི་ཉི་མ་དང༌། བྱང་དུ་སྟོང་པ་རང་གྲོལ་རྣམས་འོད་ལྔ་དྭངས་བ་ཁྲ་དང་ཆུ་སེར་གྱི་རྐྱེན་དང་བྲལ་བ་སྟེ། དེ་དག་ལུས་སེམས་ཀྱི་ཚོགས་པ་ཇི་སྲིད་གནས་ཀྱི་བར་དུ་རྩའི་རྣམ་པར་གནས་པ་དང༌། ལུས་སེམས་ ༡༢༥༽ཚོགས་པ་བྲལ་ཚེ་རྩ་རྣམས་ཀྱང་འོད་ཀྱི་རང་བཞིན་དུ་དེངས་པ་ཡིན་ནོ། ། དེ་ལྟར་གྱི་རྩ་བཞིའི་འདུས་མདོར་ཀུན་བཟང་གཞིའི་ཐིག་འོད་ལྔ་མུ་ཁྱུད་ཀྱི་ཚུལ་དུ་འཁོར་ཞིང་གདངས་ཀྱི་ཐིག་ལེ་དང་ཐིག་ཕྲན་དུ་མས་བརྒྱན་པར་གནས་སོ། ། རྩའི་དྭངས་མ་དཀར་འཇམ་རྩའི་སྒྲོན་མ་ཞེས་འོད་རྩ་ཀ་ཏི་ཤེལ་གྱི་སྦུ་གུ་ཅན་སྙིང་གི་རྒྱབ་ཕྱོགས་ཀྱི་རྩ་གཉིས་དབུ་མ་ནས་ཡར་སོང་སྟེ། སྙིང་རྩེ་ནས་སོར་བཞིའི་མཚམས་ནས་གཉིས་སུ་གྱེས་ཤིང་ཕྱི་ནང་གི་ཚུལ་དུ་མགྲིན་པའི་རྩའི་དྲྭ་བ་ནས་ཕྱིར་ཐོན་ཏེ། གནས་པའི་རོ་རྐྱང་གི་ལམ་བརྒྱུད་ཅིང༌། རྣ་ལྟག་གཉིས་ནས་བ་མིན་གྱི་རའི་དབྱིབས་ལྟ་བུ་རྩ་སྣ་གུག་སྟེ། མིག་གི་ཨ་འབྲས་ལ་ཟུག་ནས་རྩ་ཁ་ཕྱེ་བར་གནས་སོ། །
དེ་ཡང་ཤིན་ཏུ་དོན་རྟོགས་དཀའ་བའི་ཕྱིར་ན་རྩ་ ༡༢༦༽བ་ཕྲ་བ་རྟ་རྔ་བརྒྱད་བཤགས་ཀྱི་ཆ་གཅིག་གི་ཚད་ཙམ་དང་ཡེ་ཤེས་ལྷུན་གྲུབ་རིན་པོ་ཆེའི་གསང་ལམ་འཁོར་འདས་ཀྱི་ཆ་འཛིན་པས་ན་རྩའི་རྩེ་མོ་ཡངས་པའི་རྣམ་པར་བརྗོད་པ་སྟེ། དེ་ནི་འོད་རྩའི་རྟེན་ཡིན་པའི་ཕྱིར་ན་མིང་དུ་རྩ་ཟེར་ཡང་དོན་ལ་རླུང་གི་དྭངས་མ་ཡིན་ནོ། ། སྒོ་ཡི་དྭངས་མ་རྒྱང་ཞགས་ནི་འཁོར་འདས་གཉིས་ཀྱི་ཆ་འཛིན་པས་དག་སྣང་དང་འཁྲུལ་སྣང་གི་མཐོང་ཕྱེ་བ་དཀར་ནག་ཕྱེད་མ་ཆུའི་དཀྱིལ་འཁོར་མིག་ཡེ་ཤེས་ཀྱི་གསང་ལམ་སྐུ་གསུམ་ལམ་སྣང་དུ་ཤར་བའི་ཆ་རྣམས་གོང་དུ་གསལ་བར་བྱེད་པའི་སྒྲོན་མ་སྟེ། ཀ་ཏིའི་ཡར་སྣ་རྣོ་ཡེ་ཤེས་རྩེ་མོས་དག་པ་སྐུ་དང་ཐིག་ལེའི་སྣང་བ་རྣམས་འཛིན་པ་ཡིན་ནོ། ། དེས་ན་ཙིཏྟ་ཤའི་སྒྲོན་མ། ཀ་ཏི་ཤེལ་གྱི་སྦུ་གུ། རྒྱང་ཞགས་ཆུའི་སྒྲོན་མ་སྟེ། འདི་གསུམ་ལ་སྣོད་ ༡༢༧༽ཀྱི་སྒྲོན་མ་རྣམ་གསུམ་སྟེ། དེ་དག་རྩ་བ་སྙིང༌། སྡོང་པོ་རྩ།
འབྲས་བུ་མིག་གི་ཚུལ་དུ་ཡོད་དེ། ལམ་གྱི་དུས་སུ་གཅིག་ཏུ་བརྩི་བར་ཤེས་དགོས་ཏེ། ཇི་སྐད་དུ། སྙིང་ནས་མིག་ཏུ་འབྲེལ་བའི་རྩ། ། ཀ་ཏི་ཤེལ་གྱི་སྦུ་གུ་ཅན། ། ཐིག་ལེ་ཁྲག་གིས་མ་གོས་པ། ། ཡེ་ཤེས་ཆེན་པོ་དེ་ན་རུ། ། ཞེས་གསུངས་སོ། ། གཉིས་པ་བཅུད་ཀྱི་སྒྲོན་མ་གསུམ་ནི། ཕྱི་འབྱུང་དྭངས་མ? སོགས་གསུམ་ཞེས་བྱ།
ཞེས་པས་བསྟན་ཏེ། ཀུན་གསལ་ལས། ཙིཏྟ་རིན་ཆེན་གཞལ་ཡས་ན། ། སྐུ་ཡི་ཆ་ཕྲན་ཏིལ་འབྲུ་ཙམ། ། འོད་ལྔའི་ཀློང་ན་རྫོགས་པར་བཞུགས། ། སྦྱང་ན་མངོན་སུམ་ལམ་དུ་འཆར། ། ཞེས་གསུངས་པ་བཞིན་འོད་རྩ་ཀ་ཏི་ཤེལ་སྦུག་ཅན་གྱི་ནང་དུ། ཕྱི་འབྱུང་ཆེན་ལྔའི་དྭངས་མ་ནང་ ༡༢༨༽དབྱིངས་རྣམ་དག་གི་སྒྲོན་མ་ཞེས་སྙིགས་མའི་འབྱུང་བའི་དྭངས་མའི་ངོ་བོ་གདངས་འོད་ལྔར་འཕོས་པ་ལ་དབྱིངས་དང༌། མ་དག་པའི་དངོས་འཛིན་འཁྲུལ་སྣང་ཐམས་ཅད་རྣམ་པར་དག་ཅིང་དག་དབྱིངས་དྭངས་མའི་ཀློང་དུ་རོལ་བ་ལ་སྒྲོན་མ་ཞེས་བརྗོད་དེ། དཔེར་ན་ཟ་འོག་ཁ་ཕྱེ་བ་ལྟ་བུའི་འཇའ་རིས་འོད་ལྔའི་ཀློང་ནས་དབྱིངས་སྣང་ཐིག་ལེ་དང་བཅས་པ་འཆར་བའི་གཞི་བྱེད་པ་ཡིན་ནོ། །
དེ་ལ་ཆེ་ཆེར་གོམས་པའི་ཚེ་ན་ཤེས་རབ་ཀྱི་མིག་ལ་ཡེ་ཤེས་ཀྱི་མཐོང་གསལ་ནས། དབྱིངས་ཀྱི་ཁ་དོག་ཀྱང་ཕྱི་འབྱུང་ནམ་མཁའི་དྭངས་མ་བཻཌཱུརྻའི་མདོག་ལྟར་མཐིང་ག ། སའི་དྭངས་མ་སྦུར་ལེན་གྱི་མདོག་ལྟར་སེར་པོ། ཆུའི་དྭངས་མ་དུག་གི་མདོག་ལྟར་དཀར་པོ། མེའི་དྭངས་མ་པདྨ་རཱ་གའི་མདོག་ལྟར་དམར་པོ། རླུང་གི་ ༡༢༩༽དྭངས་མ་ཨིནྜའི་མདོག་ལྟར་ལྗང་བ་རྣམས་མིག་གིས་ལྟར་མི་བཟོད་པ་ལྟ་བུར་འཆར་བར་བྱེད་དོ། ། དེ་ལ་ཡང་འཆར་བྱའི་རྣམ་པ་ཅུང་ཟད་དབྱེ་ན། དབྱིངས་དངོས་ནི་འོད་ལྔའི་དྲྭ་བ་དང་དྲྭ་ཕྱེད་ཟ་འོག་རིས་དང་མིག་མང་རིས་ལ་སོགས་པ་དང༌། དབྱིངས་ཀྱི་སྣང་བ་འོད་ལྔ་གྱེན་འགྲེང་དང༌། རྩིབ་ཤར་གྱི་གུག་ཕྱག་མཚན་གྱི་རྣམ་པ་ཤར་བ་སོགས་གཞི་སྣང་གི་བཀོད་པ་བསམ་གྱིས་མི་ཁྱབ་པར་འཆར་བ་དང༌།
དབྱིངས་ཐིག་ནི་ཉ་མིག་ལྟ་བུའི་ཐིག་ཕྲན་འགུལ་འཕྲིག་དང་བྲལ་བ་འོད་ལྔའི་ཁ་དོག་དང་ལྡན་པ་མང་པོ་དབྱིངས་དངོས་དེར་གང་བར་འཆར་རོ། ། དེ་ལྟ་བུའི་དབྱིངས་སྣང་གི་ཀློང་དུ་ནང་འབྱུང་ཕྲན་ལྔའི་དྭངས་མ་ཐིག་ལེ་སྟོང་པའི་སྒྲོན་མ་ཞེས་པ་འོད་གདངས་ཟླུམ་པོ་གྲྭ་ཟུར་ལས་འདས་པ་ཞིག་ཡིན་ ༡༣༠༽ཞིང༌། མཐོང་སྣང་ལ་གྱོ་མོ་ཆུ་ལ་རྡོ་འཕང་བ་ལྟ་བུའམ། རྨ་བྱའི་སྒྲོ་མདར་ལྟར་འོད་ལྔའི་ཐིག་ལེ་མུ་ཁྱུད་ཟླུམ་བསྐོར་གྱི་ཚུལ་དུ་འཆར་བ་ཡིན་ནོ། ། དེ་ཡང་ནང་འབྱུང་སེམས་ཀྱི་དྭངས་མ་མཐིང་གི་ཁུ་བ་ལྟར་གནག་པ། ཤའི་དྭངས་མ་གུར་གུམ་གྱི་ཁུ་བ་ལྟར་སེར་བ། ཁྲག་གི་དྭངས་མ་བ་འོད་ལྟར་དཀར་བ། དྲོད་ཀྱི་དྭངས་མ་རྒྱ་མཚལ་གྱི་མདོག་ལྟར་དམར་བ། དབུགས་ཀྱི་དྭངས་མ་རྒྱ་མཚོ་ཆུ་སྤང་གི་མདོག་ལྟར་ལྗང་གུའི་ཁ་དོག་འཆར་རོ། ། ཐིག་ལེ་སྟོང་སྒྲོན་ལ་ཡང༌།
གནས་པ་བཞིའི་ཐིག་ལེ་སྙིང་དབུས་ཀྱི་ཀུན་ཚང་གཞིའི་ཐིག་ལེ་དང༌། རོ་རྐྱང་གི་རྩ་ལ་གནས་པའི་དཀར་ཆ་དང་དམར་ཆ་གཉིས་ལ་ཀུན་རྫོབ་རྒྱུའི་ཐིག་ལེ་ཞེས་བརྗོད་དོ། ། ཆོས་ཉིད་དག་པའི་ཡེ་གདངས་དབང་པོའི་སྒོར་མངོན་སུམ་དུ་ ༡༣༡༽སྣང་བའི་འོད་ལྔའི་ཐིག་ལེ་ཟླུམ་གོར་ཤིན་ཏུ་དྭངས་ཤིང་གསལ་བ་སྟེ། རིག་སྟོང་འགྱུར་བ་མེད་པ་རང་བྱུང་རིག་པའི་རྩལ་ལམ་འབྲས་བུར་ཤར་བའི་ས་ན། ལམ་འདིར་རང་བྱུང་འབྲས་བུའི་ཐིག་ལེ་ཞེས་བརྗོད་དེ། དོན་ལ་སྙིང་དབུས་ཀྱི་སྒྲོན་མའི་གདངས་དེ་སྐུ་གསུམ་ལམ་དུ་འཆར་བ་ཡིན་ནོ། ། དེ་ལ་བསྒོམས་སྟོབས་ཆེར་སོང་ཚེ་ཐིག་ལེ་ག་རབ་ཏུ་གནས་ཤིང་བརྟན་པར་འགྱུར་རོ། ། མདོར་ན་དབྱིངས་དང་ཐིག་ལེ་འཆར་ཆ་ཐམས་ཅད་འོད་རྩ་ཀ་ཏི་ཤེལ་སྦུག་ཅན་གྱི་སྦུབས་ན་དྭངས་མ་ལྔ་འདུས་པའི་འོད་ཀློང་དུ་ཀུན་ཚང་གཞིའི་ཐིག་ལེའམ་གཉུག་མ་མི་ཤིག་པའི་ཐིག་ལེ་གནས་པ་ལ། གཟིགས་སྟངས་ཀྱི་གཅུན་ཏེ། ཤེས་རབ་ཀྱི་མིག་གིས་བལྟས་པས་ན།
རྩའི་ནང་མངོན་དུ་གྱུར་བ་ལས་ ༡༣༢༽ཕྱིའི་ཡུལ་ནས་སྣང་བ་མ་ཡིན་ནོ། ། དེའི་ཕྱིར་ན་དབྱིངས་སྣང་ཕྱི་རུ་བཟུང༌། རིག་པ་ནང་དུ་བཟུང་ན་ཤར་ཆ་ཐམས་ཅད་གཞན་དུ་ཡོད་པར་སྣང་ན། རིག་པ་སྟོང་པའི་འོད་གསལ་དང༌། ལྷུན་གྲུབ་སྣང་བའི་འོད་གསལ་གཉིས་ཡ་བྲལ་ནས་གཟུང་འཛིན་གྱི་གོལ་སྒྲིབ་ཆེན་པོ་འབྱུང་བ་ཡིན་ནོ། ། དེའི་ཕྱིར་ན་རང་གི་རྩ་ནང་རང་གི་གསལ་བ་ལས་དབྱིངས་དང་ཐིག་ལེའི་སྣང་བ་རྣམས་ཕྱི་ནས་ཤར་བ་མ་ཡིན་པའི་གནད་དགོས་སོ། ། སྤྱིར་ལམ་འདིར་ཐོག་མར་བརྩོན་པ་རྣམས་ལ་དང་པོ་ཉིད་ནས་དབྱིངས་སྣང་མངོན་དུ་བྱས་པ་ཙམ་གྱིས་དབྱིངས་དང་ཐིག་ལེ་སོགས་ལ་ཁ་དོག་ཇི་བཞིན་པར་མི་གསལ་ཏེ། དབྱིངས་སྣང་སྐྱ་རིས་དང་སྡོ་རིས་བཅིང་བ་ལྟ་བུའམ་གཤིབས་པ་ལྟ་བུར་སྣང༌། དེ་ལ་བར་མ་ཆད་པར་ཡང་ཡང་བསྒོམ་པའི་ ༡༣༣༽ཚེ་ན། དབྱིངས་ཅུང་ཟད་བརྟན་ཅིང་ཐིག་ལེ་ཡང་མུ་ཁྱུད་རྣམ་པ་ལྟ་བུར་སྣང་ངོ༌། །
དེ་ནས་ཡང་ཆོས་ཆེར་བསྒོམ་པའི་ཚེ་ན། ཁ་དོག་ཅུང་ཟད་བཀྲ་བའི་དབྱིངས་ཐིག་རྣམས་འཕྲིག་རྣམ་པར་ཤར་བ་དང༌། བར་དུ་ཇེ་བརྟན་དུ་སོང་ནས་ཐ་མ་འགུ་འཕྲིག་མེད་པར་གནས་ཤིང༌། ཁ་དོག་ཀྱང་ཇི་བཞིན་པ་གསལ་བ་སོགས་འབྱུང་ངོ༌། ། དེ་ལྟ་བུའི་དབྱིངས་ནམ་མཁའ་རྣམ་པར་དག་པའི་ཀློང་དུ་སྒྲོན་མ་ཀུན་གྱི་འཆར་གཞི་གསང་བ་སེམས་ཀྱི་དྭངས་མ་ཤེས་རབ་རང་བྱུང་གི་སྒྲོན་མ་ཞེས་བྱ་བ་ངོ་བོ་གཞིར་གནས་ཀྱི་ཡེ་ཤེས་ཆེན་པོ་ཕྱལ་སྟོང་འཛིན་པ་དང་བྲལ་བ་རིག་པ་བདེ་གཤེགས་སྙིག་པོའི་གནས་ལུགས་མངོན་དུ་གྱུར་བ་དེ་ཡིན་ཏེ། འདི་མེད་ན་སྒྲོན་མ་གཞན་ཐམས་ཅད་ཀྱང་མེད་པར་འགྱུར་ཞིང༌། ༡༣༤༽འདི་ལས་སྒྲོན་མ་གཞན་རྣམས་གོང་ལྟར་སོ་སོར་མཚོན་པར་སྣང་བའི་ཕྱིར་ན། སྒྲོན་མ་ཀུན་གྱི་ཤེས་བྱེད་ཀྱི་ཤེས་རབ་ཆེན་པོ་སྟེ། དེ་ཉིད་དབྱེ་ན་རྣམ་གྲངས་བཞི་ཡོད་པ་ལས། བྱེད་ལས་ཀྱི་སྒོ་ནས་ཅུང་ཟད་དབྱེ་ན།
དང་པོ་རྣམ་པར་གྲོལ་བའི་ཤེས་རབ་ཀྱི་མ་རིག་པ་རིག་པའི་ཀློང་དུ་སྒྲོལ་བ་དང༌། ཉོན་མོངས་པ་ལྔ་ཡེ་ཤེས་ཀྱི་ངང་དུ་སྒྲོལ་བ་སོགས་བྱེད་དོ། ། རྣམ་པར་བསྐྱོད་བྱེད་ཀྱི་ཤེས་རབ་ཀྱིས་སྐུ་ལྔ་ཀ་དག་གི་དབྱིངས་དང༌། རིག་པ་ཡེ་ཤེས་ཀྱི་དབྱིངས་སུ་བསྐྱོད་པར་བྱེད་དོ། ། རྣམ་པར་སྡུད་བྱེད་ཀྱི་ཤེས་རབ་ཀྱིས་འབྱུང་བ་ལྔ་དྭངས་མ་ལྔའི་དབྱིངས་དང༌། ཕུང་པོ་ལྔ་སྐུ་ལྔའི་ཀློང་དང༌། སྐུ་ལྔ་རིག་པའི་དབྱིབས་སུ་སྡུད་པར་སོགས་བྱེད་དོ། ། རྣམ་པར་འབྱེད་པའི་ཤེས་རབ་ཀྱི་རིག ། རྟོགས་དང་མ་རྟོགས། ཉོན་ ༡༣༥༽མོངས་དང་ཡེ་ཤེས།
འཁོར་བ་དང་མྱང་འདས་སོགས་ཀྱི་སྐབས་བྱེད་དོ། ། དེ་ལྟར་གྱི་ཤེས་རབ་དེ་ལ་ངོ་བོ་དང་རྩལ་གདངས་དང་གསུམ་ལས། ངོ་བོ་ནི་གཟིགས་སྟངས་ཀྱི་གནད་ལ་བརྟེན་ནས་ཐིག་ལེ་སྟོང་སྒྲོན་ལ་གཏོད་པའི་ནང་གི་རིག་མ་བཅོས་རང་གསལ་ཆེན་པོ་འདུས་མ་བྱས་པ་མངོན་དུ་གྱུར་བ་དེ་དག་ཇི་ལྟ་བ་མཁྱེན་པའི་ཆ་དང༌། རྩལ་ནི་ཕྱི་གསལ་གྱི་ཤེས་རབ་དགོངས་པའི་དོན་ཀློང་རྡོལ་དུ་འཆར་བ་ཇི་སྙེད་པའི་མཁྱེན་ཆ་ཡིན་ནོ། ། གདངས་ནི་སྒྱུ་མིང་འབྲས་བུར་ཆགས་པ་རིག་གདངས་རྡོ་རྗེ་ལུ་གུ་རྒྱུད་ཅེས་བྱ་བ་གསེར་གྱི་སྐུད་པ་ལྡིང་བ་ལྟ་བུའི་འཁྱོག་མཚམས་སུ་ཐིག་ལེ་ཕྲ་མོས་བརྒྱན་པར་སྣང་ངོ༌། ། དེ་ཡང་རླུང་གི་གནད་ལ་བརྟེན་ནས་གྲོལ་དགོས་པའི་རྟགས་སུ་འགྲོ་འོང་གི་རྣམ་པར་སྣང་བ་དང༌། རྩའི་ ༡༣༦༽གནད་ལ་བརྟེན་ནས་གྲོལ་བའི་རྟགས་སུ་གདངས་ཕྲལ་འཁྱོག་པ་དང༌། ཐིག་ལེ་གནད་ལ་བརྟེན་ནས་གྲོལ་དགོས་པའི་རྟགས་སུ་འཁྱོག་མཚམས་རྣམས་སུ་ཐིག་ཕྲན་ཉ་མིག་ལྟ་བུས་བརྒྱན་པར་འཆར་བ་དེ་ག་ཡིན་ནོ། ། དེའི་ཕྱིར་ན་ཐེག་པ་འདིར་རང་ལམ་གྱི་རྩ་དང་རླུང་ཐིག་གི་གནད་ཅུང་ཟད་བཤད་དགོས་པ་ཡང་ཨ་ཏིའི་ཨ་ནུ་ཞེས་བྱ་བ་ཡིན་པས་ན་དེའི་ངང་ཚུལ་ཤེས་པར་བྱའོ། ། དེ་ལྟར་དབྱིངས་དང་ཐིག་ལེ་རིག་གདངས་རྣམས་ལ་བཅུད་ཀྱི་སྒྲོན་མ་རྣམ་པ་གསུམ་ཞེས་བརྗོད་པའི་དོན་ཤེས་པར་བྱ་བ་དང༌།
འཆར་བ་ལམ་གྱི་སྒྲོན་མ་བཞིའི་གནད་ཀྱང༌། མདོར་ན་རྒྱང་ཞགས? སོགས་ཉུལ་ནས་སོ༔ ཞེས་པ། མདོར་ན་ཐབས་ཟབ་མོ་རྒྱང་ཞགས་ཆུའི་སྒྲོན་མ་ཞེས་སྒོའི་དྭངས་མའི་གཟིགས་སྟངས་ཀྱི་གནད་ལས། ནང་ ༡༣༧༽དབྱིངས་ནམ་མཁའ་རྣམ་པར་དག་པའི་སྒྲོན་མ་ལ་གཏད་དུས། རྒྱུ་ལྷུན་གྲུབ་རིན་པོ་ཆེའི་ཡོན་ཏན་ལ་རྒྱུ་བྱས། སྒོ་ཡུལ་རླུང་རིག་གི་གནད་གཅུན་པ་དང༌། ཤེས་རབ་ཀྱི་མིག་ལ་རྐྱེན་བྱས་ཏེ། རྟེན་འབྲེལ་གྱི་དབྱིངས་སྣང་དང་ཐིག་ལེ་སྟོང་པའི་སྒྲོན་མ་ལུག་རྒྱུད་དང་བཅས་པ་འཆར་རོ། ། དེ་དག་དཔེར་ན་འོད་རྩ་ཀ་ཏི་ཤེལ་སྦུག་ཅན་སྣོད་ལྟ་བུ་ལ།
དབྱིངས་རྣམ་དག་གི་སྒྲོན་མ་བཅུད་ལྟ་བུ་དང༌། ཐིག་ལེ་སྟོང་པའི་སྒྲོན་མ་ཞེས་བྱ་བ་དེ་ཉིང་ཁུ་མར་ལྟ་བུ་དང༌། དེ་ལས་ཆེ་ཆེར་ལྷག་པ་ཡང་བཅུད་ལྟ་བུའི་དེ་དག་ཀུན་གྱི་འཆར་གཞི་ཤེས་རབ་རང་བྱུང་གི་སྒྲོན་མ་ཞེས་བྱ་བ་རིག་པ་བདེ་གཤེགས་སྙིང་པོ་འཁོར་འདས་གཉིས་ཀྱི་སྤྱི་གཞི་ལྷུན་གྲུབ་སྐུ་དང་ཡེ་ཤེས་ཡོན་ཏན་གྱི་ཆ་དར་བཅས་པ་ཡེ་ནས་རང་བྱུང་དུ་གནས་པ་ཡིན་ ༡༣༨༽ནོ། ། དེ་དག་མཐོང་བའི་ཡོན་ཏན་ཡང་དབྱིངས་ནམ་མཁའ་རྣམ་དག་གི་སྒྲོན་མ་མཐོང་ཚེ། རང་སྣང་དོན་གྱི་འོག་མིན་གྱི་ཞིང་ཁམས་མཐོང་བ་དང་མཉམ་པ་དང༌། ཐིག་ལེ་སྟོང་པའི་སྒྲོན་མ་ནི་ལྷུན་གྲུབ་བདེ་བ་ཆེན་པོའི་གཞལ་ཡས་ཁང་མཐོང་བ་དང་མཉམ། རིག་གདངས་རྡོ་རྗེ་ལུ་གུ་རྒྱུད་དྲུག་པ་རྡོ་རྗེ་འཆང་ཆེན་པོའི་སྐུ་མངོན་སུམ་དུ་མཐོང་བ་དང་སྐལ་བ་མཉམ་པ་ཡིན་པས་ཡིད་ཆེས་པར་བྱའོ། ། དེ་ལྟར་རྣལ་འབྱོར་ལམ་གྱི་སྒྲོན་མ་རྣམ་པ་བཞི་པོ་འདི་ཡེ་ནས་འགྲོ་བ་ཀུན་གྱི་རྒྱུད་ལ་གནས་ཡོད་པས་ན། རྒྱུས་ལས། གནས་ལུགས་གཞིའི་སྒྲོན་མ་དྲུག །
རྣལ་འབྱོར་ལམ་གྱི་སྒྲོན་མ་བཞི། ། སེམས་ཅན་རྣམས་ལ་རང་བྱུང་གནས། ། ཞེས་གསུངས་པ་བཞིན་དུ། གནས་ལུགས་གཞིའི་སྒྲོན་མ་ ༡༣༩༽རྣམ་པ་དྲུག་དང་རྣལ་འབྱོར་ལམ་གྱི་སྒྲོན་མ་རྣམ་པ་བཞི་དང་བཅས་པ་སེམས་ཅན་ཀུན་གྱི་གཤིས་ལ་ཡེ་ནས་རང་བྱུང་རྩོལ་མེད་དུ་གནས་ཡོད་པར་གསུངས་ནའང༌། མི་རྣམས་འཁྲུལ་པའི་དབང་གིས་ང་མེད་པ་ལ་ང་རུ་བཟུང༌། བདག་མེད་པ་ལ་བདག་སྣང་ཙམ་ལས་བདེན་ཞེན་གྱིས་ཀུན་ནས་དཀྲི་བའི་དབང་གིས་མ་རིག་གཉིས་འཛིན་གྱི་སྦུབས་སུ་འཁྲུལ་ཏེ། རིག་པའི་ཡེ་ཤེས་ཞལ་བསྒྲིབས་ནས་གནས་ལུགས་སྒྲོན་མ་དྲུག་གི་གནས་ཚུལ་མངོན་དུ་མ་གྱུར་ཅིང༌། དཔེར་ན་དབུལ་པོའི་ཁྱིམ་ན་གསེར་ཡོད་ཀྱང་དེ་ངོ་མ་ཤེས་ནས་བཀྲེས་སྐོམ་གྱིས་གདུང་བ་ལྟར། འཆར་བ་ལམ་གྱི་གནད་རྣམས་བག་ལ་ཉལ་ནས་ལུང་མ་བསྟན་བརྟན་དུ་སོང་ཞིང་འཁོར་བ་ནས་འཁོར་བར་ཁ་རྒྱུད་དེ་མ་རིག་པའི་ཡོ་ ༡༤༠༽ལང་ཆེན་པོ་འབྱུང་བ་ཡིན་ནོ། ། དེ་ལྟར་མ་ཡིན་པའི་ལམ་འདིར་ལས་དང་སྐལ་བ་ལྡན་པ་རྣམས་ཀྱི་གཞི་དང་ལམ་གྱི་སྒྲོན་མ་རྣམས་གནད་གཅིག་ཏུ་དྲིལ།
མདོ་གཅིག་ཏུ་བསྡུས་ཏེ། སྒོ་ཡུལ་རླུང་རིག་གི་གནད་ལ་བརྟེན་ནས་ལེ་ལོ་མེད་པར་ཉམས་སུ་བླང་བར་བྱ་བ་ནི་གནད་ཀྱི་ཡང་གཅེས་དམ་པ་ཡིན་ནོ། ། དེ་ལྟར་སྦྱང་གཞི་བདེ་གཤེགས་སྙིང་པོ། སྦྱང་བྱ་སྒྲོན་མ་དྲུག ། སྦྱོང་བྱེད་སྒོ་ཡུལ་རླུང་རིག་གི་གནད་དང༌། སྦྱངས་འབྲས་སྣང་བ་བཞི་མཐར་ཕྱིན་ཏེ། ནང་གསལ་གཞོན་ནུ་བུམ་སྐུར་སངས་རྒྱས་པར་འགྱུར་རོ། ། ཞེས་གཞི་དང་ལམ་གྱི་སྒྲོན་མའི་ངང་ཚུལ་ཇི་བཞིན་པར་བསྟན་པའི་ལེའུ་སྟེ་བརྒྱད་པའོ། ། ས་མ་ཡ། གུ་ཧྱ་ཞེས་པ་དམ་ཚིག་གསང་བའི་བཀའ་རྒྱས་རེ་ཞིག་དབྱིངས་སུ་རྒྱས་བཏབ་པའི་དོན་ནོ།
༡༤༡༽། ལྔ་པ་འབྱུང་བ་སྙིགས་མ་དྭངས་མར་སྦྱོང་བའི་ཐབས་བསྟན་པ་ནི། ད་ནི་ཚུལ་བཞིན? སོགས་ཆམ་གྱིས་བཞག༔ ཅེས་པས་བར་གྱིས་བསྟན་ཏེ། ད་ནི་དེ་ལྟར་འཁོར་འདས་གཉིས་ཀྱི་བསྡུས་པའི་ཆོས་ཐམས་ཅད་སོ་སོར་རྟོགས་པའི་ཤེས་རབ་ཀྱིས་གཏན་ལ་ཕབ་ནས། མེད་དང་མ་གྲུབ་པའི་གནས་ཚུལ་ཇི་བཞིན་པར་ཤེས་པའི་བདག་མེད་རྟོགས་པའི་ཤེས་རབ་ཀྱི་ངང་མདངས་མངོན་དུ་གྱུར་ཅིང༌། མ་དག་སྙིགས་མའི་སྣང་བ་ཐམས་ཅད་དག་དབྱིངས་དྭངས་མའི་རོལ་པར་སྦྱོང་བར་བྱེད་པའི་ཐབས་ཟབ་མོ་ཉམས་སུ་བླང་བར་བྱེད་པ་ལ། གཞི་དུས་ཀྱི་དབང་བླ་མའི་རྣལ་འབྱོར་བསྒོམས་པ་ནི། སྐད་ཅིག་གིས་ཕྱི་ནང་སྣོད་བཅུད་བདག་ལུས་ཕུང་ཁམས་དང་བཅས་པ་ཐམས་ཅད་སྒྱུ་མའི་འཁྲུལ་འཁོར་དབྱིངས་སུ་ཞིག་པ་ ༡༤༢༽ལྟར་ཆོས་དབྱིངས་སྟོང་པ་ཆེན་པོའི་ངང་དུ་ཞིག་པར་བསམ། སྟོང་པའི་ངང་ལས་ཆུ་ལས་ཆུ་བུར་རྡོལ་བ་བཞིན་དུ་སྐད་ཅིག་གིས་ཞིང་ཁམས་རྣམ་པར་དག་པའི་དབུས་སུ།
རང་ཉིད་གཞི་ལུས་རྡོ་རྗེ་རྣལ་འབྱོར་མ་དམར་མོ་ཞལ་གཅིག་ཕྱག་གཉིས་པ་གཡས་གྲི་གུག་དང་གཡོན་པས་བྷན་ཁྲག་འཛིན་པ། ཞབས་གཉིས་མཉམ་པས་འདོར་སྟབས་མཛད་ཅིང་སྐུ་མཚན་དཔེས་ལང་ཚོས་མཛེས་ཤིང་བལྟ་ན་སྡུག་པ། སྐུ་གསུམ་མཚོན་ཕྱིར་སྤྱན་གསུམ་རིང་པའི་ཚུལ་དུ་སྟེང་གི་ནམ་མཁར་གཟིགས་ཤིང༌། སྐུ་ལ་དར་དང་རིན་པོ་ཆེ་དང་རུས་པའི་རྒྱན་དྲུག་གི་སྤྲོས་པ། སྣང་ལ་རང་བཞིན་མེད་པ་ཆུ་ཟླ་ལྟ་བུ། གསལ་ལ་དེར་འཛིན་དང་བྲལ་བ་འཇའ་མཚོན་ལྟ་བུའི་རྣམ་པ་གསལ་འཚེར་འོད་དུ་འབར་བ་ཞིག་ཏུ་གསལ་ ༡༤༣༽གདབ། དེའི་མདུན་གྱི་ནམ་མཁར་ཡེ་ཤེས་འཇའ་དང་འོད་ཕུང་འཁྲིགས་པའི་ཀློང་དུ་ཐབས་ཤེས་པདྨ་ཟླའི་གདན་ལ། ངོ་བོ་སངས་རྒྱས་ཀུན་འདུས་ཀྱི་བདག་ཉིད་དྲིན་ཅན་རྩ་བའི་བླ་མ་ཡིན་པ་ལ། རྣམ་པ་རིག་འཛིན་ཆེན་པོ་དགའ་རབ་རྡོ་རྗེ་སྐུ་མདོག་དཀར་གསལ་གཞོན་ཚུལ་མཚན་དང་དཔེ་བྱད་ཀྱིས་བརྒྱན་ཅིང་ལོངས་སྐུའི་ཆས་རྫོགས་པ། ཞབས་གཉིས་རྡོ་རྗེ་སྐྱིལ་ཀྲུང་གིས་བཞུགས་པ།
ཕྱག་གཉིས་གཡས་ས་གནོན་དང་གཡོན་མཉམ་བཞག་མཛད་ཅིང༌། འོད་དང་འོད་ཕུང་དཔག་ཏུ་མེད་པ་འབར་བར་གསལ་བའི་སྐུ་སྟོད་ཀྱི་ཆ་ལ་རྒྱལ་བ་དགོངས་པའི་བརྒྱུད་པ། སྐེད་པ་བར་གྱི་ཆ་ལ་རིག་འཛིན་བརྡ་བརྒྱུད་ཀྱི་བླ་མ། སྐུ་སྨད་ཀྱི་ཆ་ལ་གང་ཟག་སྙན་བརྒྱུད་ཀྱི་བླ་མ། གཞན་ཡང་མཐའ་ ༡༤༤༽སྐོར་དུ་པཎ་གྲུབ་རིག་འཛིན་གྱི་ཚོགས་དང་ཡི་དམ་རྒྱུད་སྡེ་བཞི་དྲུག་གནས་གསུམ་དཔའ་བོ་མཁའ་འགྲོའི་ཚོགས་དང་བཅས་པ་ཐམས་ཅད་སྤྲིན་དཔུང་འཁྲིགས་པ་བཞིན་དུ་བཞུགས་པར་བསམ། དེ་ལྟར་གསལ་བའི་གནས་གསུམ་ལས་འོད་ཟེར་དཀར་དམར་མཐིང་གསུམ་འཕྲོས་པས། ཕྱོགས་བཅུའི་ཞིང་རབ་འབྱམས་ན་བཞུགས་པའི་སྐུ་གསུམ་རྒྱལ་བ་སྲས་བཅས་བརྒྱུད་གསུམ་རིག་འཛིན་རྒྱ་མཚོའི་ཚོགས་དང་བཅས་པ་ཐམས་ཅད་སྤྱན་དྲངས་ནས་ཆུ་ལ་ཆར་ཐིམ་པ་ལྟར་གཉིས་སུ་མེད་པར་གྱུར་ནས་སྐྱབས་ཀུན་ཡོངས་འདུས་ཀྱི་བདག་ཉིད་དུ་བཞུགས་ཏེ། བདག་སོགས་སེམས་ཅད་ཐམས་ཅད་ལ་ཞལ་གྱིས་ཕྱོགས། སྤྱན་གྱིས་གཟིགས། ཐུགས་བརྩེ་བ་ཆེན་པོས་དགོངས་ཏེ།
བདག་དག་རྣམས་ཀྱི་འདྲེན་པའི་དེད་ ༡༤༥༽དཔོན་ཆེན་པོར་བཞུགས་པར་བསམ་པའི་མདུན་དུ། ཡིད་ཁྱེད་ཤེས་ཀྱི་དད་པས་གསོལ་འདེབས་བླ་མའི་རྣལ་འབྱོར་སྒྲ་ངག་སྙན་པའི་དབྱིངས་ཀྱིས་བརྗོད་ཅིང༌། མཐར་དབང་བཞི་བླང་ནས་སྐྱབས་ཡུལ་རྣམས་བླ་མར་ཐིམ་པར་བསམ། བླ་མ་ཡང་འོད་དུ་ཞུ་ནས་རང་ལ་ཐིམ་པས་བདག་དང་སྣང་བ་ཐམས་ཅད་རྨི་ལམ་དབྱིངས་སུ་སད་པ་བཞིན་དུ་ཆོས་ཉིད་སྤྲོས་པ་དང་བྲལ་བའི་ངང་དུ་འབྱམས་ཀླས་པར་བསམ་ལ། རིག་པ་དེ་བཞིན་ཉིད་ཀྱི་གནས་ལུགས་ཀྱི་ངང་མངོན་དུ་བྱས་ཏེ་ཡུད་ཙམ་མཉམ་པར་བཞག་པ་ནི་གཞི་རང་ལ་ལམ་བྱེད་པ་དང༌། སླར་ཡང་རང་གི་སྙིང་ག་ནས་འོད་ཟེར་ཁ་དོག་སྣ་ལྔའི་རྣམ་པར་ཕྱོགས་བཅུར་འཕྲོས་པས་བརྒྱུད་གསུམ་རིག་འཛིན་གྱི་བླ་མ་དམ་པ་རྣམས་དང༌། ༡༤༦༽ཁྱད་པར་ཕྱོགས་བཅུ་དུས་བཞིའི་བླ་མ་རྒྱལ་བ་སྲས་དང་བཅས་པ་ཐམས་ཅད་ཀྱི་སྐུ་གསུང་ཐུགས་མཉེས་པའི་མཆོད་པ་ཕུལ་བས་ཐུགས་བདེ་སྟོང་གི་རོས་ཚིམས་ནས། བདག་དང་སེམས་ཅན་ཐམས་ཅད་ཀྱི་ཚོགས་རྫོགས་སྒྲིབ་དག ། དེ་དག་གི་ཐུགས་རྗེ་བྱིན་རླབས་དབང་དང་དངོས་གྲུབ་ཐམས་ཅད་དང༌། ཁྱད་པར་ཐུགས་ཀྱི་གསང་བ་ཆེན་པོའི་ཡེ་ཤེས་ཡོན་ཏན་ཐམས་ཅད་འོད་ཕུང་ཁ་དོག་ལྔ་ལྡན་འཇའ་ཡི་སྤྲིན་དཔུང་འཁྲིགས་པ་ལྟ་བུའི་རྣམ་པ་དཔག་ཏུ་མེད་པ་ཐིབས་ཀྱིས་འདུས་ཏེ།
སྤོས་རིང་གི་དུད་པ་ལྟར་བྱུང་ནས་རང་གི་དབང་པོས་དྭངས་ལ་མིག་གི་ཨ་འབྲས་ནས་བརྒྱུད་དེ་འོད་རྩ་ཀ་ཏི་ཤེལ་གྱི་སྦུ་གུ་ཅན་གྱི་ལམ་ནས་སིབ་སིབ་ཞུགས་ཏེ། ནང་དབྱིངས་འོད་གསལ་གྱི་སྒྲོན་མར་ཐིམ་པ་དང་མཉམ་དུ་བདག་ ༡༤༧༽ལུས་ཕུང་ཁམས་ཐམས་ཅད་འོད་ཐིག་གི་རོལ་བར་གྱུར་ཅིང༌། དེའི་ངང་དུ་དུས་གསུམ་གྱི་རྟོགས་པ་ཐམས་ཅད་དང་བྲལ་ཏེ། སྒོ་གསུམ་མ་བཅོས་རང་བབས་ཀྱི་ངང་ནས་མིག་གཟིགས་སྟངས་ཀྱིས་གཅུན་ཏེ། དབྱིངས་སྣང་ལ་ཤེས་པ་ཐིམ་འགྲོ་བ་ལྟ་བུའི་ངང་དུ་རེ་ཞིག་མཉམ་པར་བཞག་གོ། ། ཡང་འོད་གསལ་གདངས་དེ་ཉིད་ཆེས་ཆེར་མཆེད་ནས་ནང་རང་ལུས་ཕུང་པོ་ཁམས་དང་སྐྱེ་མཆེད་དང་བཅས་པ། མདོར་ན་ཕྱི་ནང་སྣོད་བཅུད་ལ་སོགས་པ་དངོས་པོ་རང་མཚན་གྱི་རྣམ་པར་སྣང་བའི་ཆོས་ཅན་ཐམས་ཅད་ཀུན་ཀྱང་ལྷག་མ་ཙམ་ཡང་མ་ལུས་པར་འོད་ཕུང་ཁ་དོག་རྣམ་པ་ལྔའི་རོལ་པར་ལན་ཚྭ་ཆུ་རུ་ཞུ་བ་བཞིན་དུ་ཕྱི་ནང་སྣོད་བཅུད་ཐམས་ཅད་འོད་ཀྱི་རྣམ་པར་མེར་གྱིས་ཞུས་སྟེ། སྣོད་བཅུད་ ༡༤༨༽དང་ཕུང་ཁམས་སྐྱེ་མཆེད་ཐམས་ཅད་དག་དབྱིངས་དྭངས་མ་ཆེན་པོའི་རོལ་པ་རུ་འབྱམས་ཀླས་པར་བཞག་ཅིང༌། སྒོ་གསུམ་གྱི་གནད་གཅུན་ནས་མིག་ཕྱེད་བཙུམ་གྱིས་འོད་སྣང་གསལ་བ་ལ་བལྟ་ཞིང་དབྱིངས་མངོན་དུ་བྱས་ཏེ། ཡུན་ཅིག་མཉམ་པར་བཞག་པའི་ཚེ་ན་དང་པོ་དབྱིངས་སྣང་སྐྱ་ལམ་མེ་བའམ།
པོག་ཕོན་བཅིང་བ་ལྟ་བུ་འཆར་བ་ལས་ཇི་བཞིན་མིག་གསལ་ཡང༌། ཆེས་ཆེར་གོམ་འདྲེས་སོང་མཐར་རིག་པ་དབྱིངས་ཐོག་ལས་མི་གཡོ་བར་གནས་ཏེ། བློ་བཅོས་ཀྱི་བསམ་བྱ་དང་བསྒོམ་འཛིན་གྱི་འཆིང་བས་མ་བཅིང་བར་དམིགས་བསམ་སྤྲོས་པ་ཐམས་ཅད་ཆམ་གྱིས་བཞག་སྟེ། སྒོ་ཡུལ་རླུང་གི་གནད་ལ་བརྟེན་ནས་ཆོས་ཉིད་འོད་གསལ་བའི་ཡེ་ཤེས་ཀྱི་གདངས་དབང་པོའི་སྒོ་རུ་མངོན་དུ་གྱུར་བ་ ༡༤༩༽དེ་ལ་ལམ་བྱས་ཏེ། སྒོ་གསུམ་གྱི་གནད་བྱ་བ་དང་བྱེད་པ་མེད་པ་དཔེར་ན་ལས་ཟིན་པའི་སྐྱེས་བུ་བཞིན་དུ་བྱར་མེད་བྱ་བཏང་ཆེན་པོའི་ངང་དུ་སྡོད་པ་ནི་གནད་མཆོག་ཏུ་གྱུར་བ་ཡིན་ནོ། ། དེ་ལྟར་སྒོ་གསུམ་བྱར་མེད་དུ་བསྟོད་པའི་ཚེ་ན། ཕྱི་ཡི་དབྱིངས་སྐྱོན་གསུམ་དང་བྲལ་བའི་ནམ་མཁའ་སྟོང་པའི་དབྱིངས་དེ་ལས་མི་གཞན་པའི། ནང་དབྱིངས་ཆོས་ཉིད་ཀྱི་རོལ་པ་འོད་གདངས་ཀྱི་རྣམ་པ་ཅི་ཤར་ཡང་དེ་དག་ལ་བློས་ཡིད་དཔྱོད་སྤང་ནས། གང་སྣང་ཐམས་ཅད་ཆོས་ཉིད་ཀྱི་ཡེ་གདངས་ཀུན་བཟང་གཞིའི་ངང་ལ་ངོས་ཕྱི་གསལ་དུ་ཤར་བ་ནང་དབྱིངས་ཀྱི་འོད་གསལ་ཡུལ་དུ་སྣང་བ་ལ། ནམ་མཁའ་རྣམ་པར་དག་པའི་སྒྲོན་མ་ཞེས་ལྷུན་གྲུབ་སྐུ་དང་ཐིག་ལེའི་འཆར་གཞི་སྟེ།
དེ་ཉིད་ལ་འོད་གདངས་ཀྱི་སྣང་བ་ཇི་ ༡༥༠༽ལྟར་ཤར་ཡང་བཟང་པོ་ཞེས་བླང་བྱ་དང༌། ངན་པ་ཞེས་དོར་བྱ་དང༌། འཆར་ཆ་ཤར་གྱི་ངེ་བ་དང༌། མི་འཆར་གྱི་དོགས་པ་སོགས་མདོར་ན་བློ་ཡིད་དཔྱོད་ཀྱི་བཅས་བཅོས་ལ་སོགས་པ་གང་ཡང་མི་བྱེད་པར་རྒྱང་ནས་སྤངས་ཏེ། འཁོར་འདས་སྟོང་ཉིད་ཆེན་པོར་ངོ་ཤེས་པའི་ལྟ་བ་དེ་ཀའི་ངང་དུ་དབྱིངས་སྣང་ལམ་དུ་བྱེད་པ་དེ་ལས་གཞན་དུས་གསུམ་གྱི་རྟོག་པ་ཕྲ་རགས་ཐམས་ཅད་ཀྱི་རྗེས་སུ་མི་འབྲང་བར་ཆོས་ཉིད་འོད་གསལ་བའི་སྣང་བ་མངོན་དུ་གྱུར་བ་དེའི་ངང་དུ་མ་བཅོས་སྤྲོས་མེད་ཆེན་པོའི་དབྱིངས་སུ་ལ་བཟླ་བར་ཆམ་གྱིས་བཞག་པ་ནི། མྱུར་ལམ་འོད་གསལ་ཐོད་རྒལ་གྱི་མན་ངག་མཆོག་ཏུ་གྱུར་བ་ཡིན་པའི་ཕྱིར་ན། ལམ་འདིར་གེགས་དང་གོལ་ས་སོགས་གང་ཡང་མེད་པ་ཡིན་ནོ། ། ཡང་སྤྱིར་ན་འགྲོ་དྲུག? སོགས་ ༡༥༡༽གནད་ཀྱི་མཆོག༔ ཅེས་པས་བསྟན་ཏེ། དེ་ལྟར་གྱི་དགོངས་པའི་དོན་ཇི་བཞིན་པར་མ་ལེན་ཞིང་ཕྱི་རྟགས་རབ་རིབ་ཙམ་ལ་གདིང་བཅས་ཏེ།
ནང་རྟགས་ཀྱི་ཡོན་ཏན་རྒྱུད་ལ་མི་སྐྱེ་བ་ནི་སྣང་བ་གཟུང་འཛིན་དུ་གོལ་ཏེ། འོད་ལྔ་ཡུལ་གྱི་འཁྲུལ་གཞིའི་རྒྱུ་བྱེད་དོ། ། དེའི་ཕྱིར་ན་གཟུང་འཛིན་འཐས་པའི་རྐྱེན་གྱིས་འགྲོ་བ་དྲུག་གི་གནས་རིགས་དང༌། ཁྱད་པར་ངན་སོང་སོགས་ལ་གསན་པའི་སེམས་ཅན་རྣམས་ཀྱང་རང་གི་འཁྲུལ་སྣང་གློ་བུར་དུ་ཤར་བ་དེ་ལ་ཀུན་རྟོགས་ལས་རླུང་གཡོ་བའི་ཆོ་འཕྲུལ་གྱིས་སྣང་བ་ཐམས་ཅད་དངོས་མཚན་བདེན་གྲུབ་ཅན་གྱི་རྣམ་པར་འཐས་པའི་རྒྱུ་ནི། མ་རིག་པ་རྣམ་པ་གསུམ་གྱི་བྱེད་ལས་ཀྱིས་ཤེས་པ་དང་པོ་འཁྲུལ་པ་ཡུལ་གྱི་རྣམ་པར་མཆེད་པ་དེ་ལ། ང་ཡིར་འཛིན་པའི་ ༡༥༢༽ཤེས་པ་བག་ཉལ་དུ་ཡོད་པ་ལ་རྣམ་པར་རྟོག་པ་ཕྱི་མས་གསོས་བཏབ་སྟེ། ཡུལ་བཟང་ངན་བར་གསུམ་ཐམས་ཅད་ལ་གཉིས་འཛིན་ཨ་འཐས་ཀྱི་བཟུང་ནས་བདེ་སྡུག་བར་མ་གསུམ་ཉེ་བར་ལེན་ཅིང་འཁྲུལ་སྣང་དངོས་པོར་འཐས་པའི་རྐྱེན་གྱིས། ཕྱི་སྣང་བ་སྣོད་ཀྱི་འཇིག་རྟེན། ནང་སྲིད་པ་བཅུད་ཀྱི་སེམས་ཅན། བར་འདོད་ཡོན་ལྔ་རུ་ཤར་བའི་ཡུལ་སྣང་འདི་དག་མཆེད་པ་ལ།
གཟུང་འཛིན་འཐས་པའི་དབང་གིས་འཁྲུལ་སྣང་བདེ་སྡུག་བར་གསུམ་ཉེ་བར་ལེན་ཅིང༌། ཡུལ་ལ་མངོན་པར་ཞེན་པས་རྐྱེན་གྱིས་འཁྲུལ་པའི་འཁོར་ལོ་ཁ་འཁྱོལ་ནས་སྲིད་པར་འཕྱན་པ་ཡིན་ནོ། ། དེ་ལྟར་མ་ཡིན་པའི་འོད་གསལ་གསང་བ་ཆེན་པོ་མྱུར་ལམ་ཐོད་རྒལ་གྱི་གནད་འདིར་བརྟེན་པའི་གང་ཟག་ལས་སྨོན་རྟེན་འབྲེལ་འཛོམ་པ་དག་གིས། ༡༥༣༽ཤེས་པ་དང་པོ་ཉིད་ནས་འོད་གསལ་གྱི་སྣང་བ་མངོན་དུ་གྱུར་ཅིང༌། མ་དག་པའི་འཁྲུལ་སྣང་ཐམས་ཅད་དག་དབྱིངས་དྭངས་མའི་རོལ་པར་འོད་གསལ་ཆོས་ཉིད་ཀྱི་ངང་དུ་གོ་འཕོས་ཏེ། ཆོས་ཅན་འཁྲུལ་པའི་སྣང་བ་མ་དག་པ་སྙིགས་མའི་བསྐལ་པ་ཐམས་ཅད་ཆོས་དབྱིངས་བརྡལ་བ་ཆེན་པོའི་ཀློང་དུ་འཁྲུལ་པ་ཀ་ནས་དག་ཅིང་དབྱིངས་སུ་འཇིག་པ་ཡིན་པའི་ཕྱིར་ན། ལམ་འདི་ཉིད་ཀྱི་གནད་དེ་དག་མ་ནོར་བར་ཚུལ་བཞིན་དུ་ཤེས་པར་བྱ་ཞིང༌། སྒོ་གསུམ་གཅིག་དྲིལ་གྱི་དད་པའི་སྒོ་ནས་ཡང་ཟབ་སྙིང་པོའི་མྱུར་ལམ་འདི་ཉིད་ཉམས་སུ་བླང་བའི་གནད་ཀྱིས་མན་ངག་གདམས་པ་ཀུན་གྱི་མཆོག་ཏུ་གྱུར་ཅིང༌། དེས་འབྱུང་བ་ལྔ་ལ་རང་དབང་ཐོབ་ནས་དྭངས་མ་འོད་ཀྱི་སྐུ་རུ་སྨིན་པར་འགྱུར་བ་ཡིན་ནོ། ། དེ་ ༡༥༤༽ལྟར་འབྱུང་བ་དྭངས་པ་སྙིགས་ཀྱི་ཚུལ་བསྟན་པའི་ལེའུ་སྟེ་དགུ་པའོ། །
ཞེས་གསུངས་ཏེ། ས་མ་ཡ། གུ་ཧྱ་ཞེས་པ་དབྱིངས་སུ་རྒྱས་བཏབ་པའི་དོན་ནོ། ། དྲུག་པ་ཚུལ་བཞིན་མ་རྟོགས་ན་གཟུང་འཛིན་གྱི་ལམ་དུ་གོལ་བའི་ཚུལ་བསྟན་པ་ནི། དེ་ལྟར་ཚུལ་བཞིན? སོགས་སྟོང་ཁྱབ་དབྱིངས་སུ་འཇིག༔ ཅེས་པས་བསྟན་ཏེ། དེ་ལྟར་རིག་པའི་ཡེ་ཤེས་ཀྱི་ངང་ཚུལ་ཇི་ལྟ་བ་བཞིན་དུ་མ་རྟོགས་ཤིང་ཀུན་གཞི་ལུང་མ་བསྟན་གྱི་ཁམས་ནས་འཛིན་པ་ལས་ཀྱི་རླུང་གཡོས་པའི་ཆོ་འཕྲུལ་གྱིས་སེམས་བག་ཆགས་ཀྱི་རྒྱར་འཐུམ་ནས། རིག་པ་ཡེ་ཤེས་ཆེན་པོའི་གནས་ལུགས་ཀྱི་དོན་ཇི་བཞིན་པར་མ་ཤེས་ཤིང་མ་རིག་པའི་དབང་གིས། ཕྱི་སྣང་བ་ལུང་མ་བསྟན་དུ་བཟུང་ནས་འཁྲུལ་བར་འཕྱན། ནང་ ༡༥༥༽རང་ལུས་ལུང་མ་བསྟན་དུ་སོང་ནས་ང་བདག་གི་འཆིང་བས་བཅིངས།
བར་རང་སེམས་ལུང་མ་བསྟན་དུ་གོལ་བས་ཡེ་གནས་ཀྱི་རིག་པའི་གནས་ལུགས་མངོན་དུ་མ་གྱུར་ཅིང༌། སྟོང་ཉམས་མཆོག་འཛིན་ཅན་ལ་གདིང་འཆོས་པའི་རྐྱེན་གྱིས་རིག་པའི་ཡེ་ཤེས་ལ་རྒྱང་རིང་ནས། ལམ་གྱི་གནད་ཚུལ་བཞིན་དུ་མ་མཐོང་བའི་སྐྱོན་དེས་ལམ་ཇི་ལྟར་བསྒོམས་ཀྱང་གསལ་སྟོང་མྱོང་ཞེན་ཅན་དུ་ལུས་ནས་གཟུང་འཛིན་གྱི་ལམ་དུ་འཕྱང་སྟེ། གོལ་ཤོར་ནོར་གསུམ་གྱི་ཉམས་ཀྱི་བསླུས་ནས། རྣམ་པ་ཐམས་ཅད་མཁྱེན་པའི་ལམ་ཇི་བཞིན་པ་མངོན་དུ་གྱུར་བ་མ་ཡིན་ནོ། ། དེའི་ཕྱིར་ན་དང་པོ་ལྟ་དགོངས་དང་ལྡན་པའི་དགེ་བའི་བཤེས་གཉེན་དམ་པ་བསྟེན་ནས་མཉེས་པ་གསུམ་གྱི་ཞབས་ཏོག་ ༡༥༦༽བསྒྲུབ་ཅིང་དམ་ཚིག་ལ་མངོན་ལྐོག་མི་བྱེད་པར་བླ་མའི་མན་ངག་ཚུལ་བཞིན་དུ་ཉམས་སུ་བླང་ནས། སོ་སོར་རྟོགས་པའི་ཤེས་རབ་ཀྱིས་གཞི་ཁྲེགས་ཆོས་ཀྱི་ལྟ་བ་གཏན་ལ་ཕབ་ནས། བདག་མེད་རྟོགས་པའི་ཤེས་རབ་མངོན་དུ་གྱུར་བར་བྱེད་ཅིང༌། སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་སྣང་ལས་གཞན་ན་རྡུལ་ཙམ་ཡང་བདེན་གྲུབ་ཅན་དུ་མེད་པར་ཐག་ཆོད་དོ། ། ཆོས་ཉིད་དུ་འབྲས་ལས་འདས་པའི་རིག་པ་སྐུ་གསུམ་མཉམ་པ་ཉིད་ཀྱི་དབྱིངས་ཇི་ལྟ་བ་བཞིན་དུ་མངོན་དུ་གྱུར་ཅིང་ངང་རྟོགས་ནས་སླར།
གཞི་ལ་དབང་བསྒྱུར་ནས་སྣང་དང་སྲིད་པའི་ཆོས་ཁམས་ཐམས་ཅད་རང་སྣང་ཡེ་ཤེས་ཀྱི་རོལ་རྩལ་དུ་གོ་འཕོས་ཏེ། སྣང་བ་ཐམས་ཅད་སྣང་ཙམ་ཉིད་ནས་སྟོང༌། སྟོང་ཙམ་ཉིད་ནས་ ༡༥༧༽སྣང་བ་སྟེ། སྣང་སྟོང་གཉིས་སུ་མེད་པའི་ཡེ་ཤེས་ཀྱི་གནས་ལུགས་དེ་བཞིན་ཉིད་ཀྱི་ངོ་བོ་སྟོང་པ་གཞི་རྩ་བྲལ་བ་བློ་འདས་ཡེ་གྲོལ་ཆེན་པོ་མཚན་མ་མེད་པའི་དབྱིངས་སྤྲོས་པ་དང་བྲལ་ཞིང༌། རང་བཞིན་གྱི་ཆ་འགགས་པ་མེད་པ་ལྷུན་གྲུབ་སྐུ་དང་ཡེ་ཤེས་ཀྱི་ངང་རྒྱས་ཤིང་ཡོན་ཏན་སྣ་ཚོགས་ཀྱི་འཆར་སྒོ་རང་གསལ་ཆེན་པོར་རྫོགས་ཤིང་འདུས་མ་བྱས་པ་སྟེ། དེ་ལྟར་སྐུ་གསུམ་མཉམ་རྫོགས་ཆེན་པོའི་དབྱིངས་སྟོང་ཉིད་སྤྲོས་པ་བྲལ་བའི་ཡེ་གཞི་ཀ་དག་གི་གནས་ལུགས་མ་བཅོས་རང་གསལ་ཆེན་པོའི་ངང་རྟོགས་པས་ན། གཞི་དབྱིངས་སྟོང་པའི་ཆ་དང༌། གཞི་རྩལ་སྣང་བའི་ཆོས་གཉིས་ཀ་ཡ་མ་བྲལ་བ་སྟོང་གསལ་འདུས་མ་བྱས་པ་སྟེ། དཔེར་ན་རྒྱ་མཚོ་ཆེན་པོ་རླབས་ཀྱིས་མ་བསྐྱོད་ཅིང་རྙོགས་མ་ ༡༥༨༽དྭངས་བའི་ཆུ་དྭངས་གསལ་གྱི་ཆ་ལ་གཟུགས་བརྙན་སྣ་ཚོགས་འཆར་བྱེད་ཀྱི་ནུས་པ་རང་བཞིན་དུ་ཡོད་པའི་ཕྱིར་ན། གཟའ་སྐར་དང་གཟུགས་བརྙན་གྱི་སྣང་བ་རྒྱ་ཚེ་ལ་གྲངས་མེད་བ་ཇི་ལྟར་ཤར་ཡང༌།
ཆུ་དྭངས་གསལ་གཉིས་སུ་མེད་པའི་ཆ་ནས་སྣང་བ་ལས་དེ་གཉིས་ཐ་དད་དུ་མ་གྲུབ་ཅིང༌། ཆུ་ལ་དྭངས་གསལ་གྱི་འཆར་སྒོ་འགགས་པ་མེད་ཅིང་རང་གསལ་བའི་ན་གཟའ་སྐར་དང་རྨེ་བ་བཞིན་དུ་གཟུགས་བརྙན་གྱི་སྣང་བ་སྣ་ཚོགས་པ་མང་པོ་འཆར་དུ་རུང་བ་དེ་ཡང༌། ཆུ་དེ་ཉིད་ཀྱི་དྭངས་གསལ་གྱི་ཆ་ལས་གཟའ་སྐར་དང་གཟུགས་བརྙན་གྱི་སྣང་བ་སྣ་ཚོགས་མཆེད་པ་ལས་ཆུ་མེད་ཚེ་དྭངས་གསལ་འབྱུང་རུང་གྱི་རྒྱུ་མེད། དེ་མེད་ན་གཟུགས་སྣང་ཤར་བའི་ཡུལ་མེད་པའི་ཕྱིར་ན། ཆུ་ལས་གཞན་པའི་གཟུགས་བརྙན་ ༡༥༩༽དུ་གྲུབ་པ་མེད་པ་བཞིན་དུ། སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་སེམས་ཀྱི་ངོ་བོ་གཞིར་གནས་ཀྱི་རིག་པ་ཆོས་སྐུ་མཉམ་པ་ཉིད་ཀྱི་དབྱིངས་ཆེན་པོ་སྟོང་གསལ་འདུས་མ་བྱས་པའི་རང་བཞིན། གཞི་རང་གི་རང་མདངས་འོད་གསལ་བའི་ཆ་དེ་ལས་སྣ་ཚོགས་ཆོས་ཁམས་རྒྱ་མཚོའི་སྣང་བ་ཐམས་ཅད་བྱ་བས་མ་བྱས་རྩོལ་བས་མ་བསྒྲུབ་པར་གཞི་རང་གི་ཆོས་ཉིད་དུ་ཡེ་ནས་རང་བྱུང་དུ་གནས་པའི་ཕྱིར་ན་ཆོས་ཀུན་རིག་པའི་རང་རྩལ་དུ་རང་ཤར་ནས་རང་ཐོག་ཏུ་རང་གྲོལ་བ་སྟེ། དེས་ན་སྣང་བ་ཐམས་ཅད་དུས་ཉིད་ནས་བདེན་མེད་སེམས་ཀྱི་རོལ་པ་རུ་སྣང་བ་ཡིན་པས། སེམས་མེད་ན་སྣང་བ་མི་འབྱུང་བ་ནི་བེམ་གཟུགས་ཀྱིས་སྟོན་ཏེ། དེའི་ཕྱིར་ན་སྣང་བ་སེམས་མ་ཡིན་སེམས་ལས་གཞན་པའི་སྣང་ ༡༦༠༽བ་ཞིག་ཐ་དད་དུ་མེད་ཅིང༌།
འཁོར་འདས་གཉིས་ཀྱི་ཆ་འཛིན་པས་ན་སེམས་དང༌། དེ་ལས་གཞན་པའི་སྣང་བའི་ཆོས་ཞེས་བདེན་པར་མ་གྲུབ་པ་ཡིན་པས་ན། སྣང་བ་སེམས་ཀྱི་རོལ་རྩལ་དུ་ཤེས་དགོས་ཏེ་དཔེར་ན་ནམ་མཁའ་ལ་འཇའ་ཚོན་རྣམ་པ་ཇི་ལྟར་ཤར་ཡང་ནམ་མཁའ་ལས་མ་འདས་ཤིང་ཐམས་ཅད་ནམ་མཁའ་ཉིད་ཀྱི་ཆོ་འཕྲུལ་ཡིན་ཕྱིར། འཇའ་ཚོན་གྱི་རྣམ་པ་རྒྱ་ཆེ་ལ་བཀྲག་འབར་བ་ཇི་ལྟར་སྣང་ཡང་འཇའ་ཚོན་ནམ་མཁའི་རོལ་པར་སྣང་བ་བཞིན་དུ། རྒྱུ་གཞི་དབྱིངས་དྭངས་གསལ་གྱི་ཆ་ལ་རྒྱུ་བྱས། རྐྱེན་ངར་འཛིན་གྱི་ཤེས་པ་དང་ཉེར་ལེན་གྱི་སེམས་ལ་རྐྱེན་བྱས། དེ་གཉིས་རྒྱུ་རྐྱེན་འཕྲད་པའི་རྟེན་ཅིང་འབྲེལ་འབྱུང་དུས་འཛོམ་ནས་སྣོད་བཅུད་དུ་སྣང་བ་ཐམས་ཅད་མེད་བཞིན་དུ་འབྱུང་བ་སྟེ། གཞི་ ༡༦༡༽ ལས་གཞི་སྣང་དུ་མཆེད་པ་ལས་རིག་པའི་ཡེ་ཤེས་ཞེས་ཡུལ་གཞན་ནས་འབྱུང་བ་མ་ཡིན་ནོ། ། དེས་ན་ཤེས་རབ་ཆེན་པོའི་ཡེ་ཤེས་ནི་ཆོས་སྐུ་གཞིར་གནས་ཀྱི་རིག་པའི་རང་ཞལ་མཐོང་བར་བྱེད་པའི་མིག་ལྟ་བུ་སྟེ། དེ་དག་མ་རིག་པའི་བསྒྲིབ་པའི་རྐྱེན་གྱི་ཤེས་པ་དང་པོ་མ་དག་སྙིགས་མའི་སྣང་བ་ཡུལ་དུ་གྱུར་པ་ལ་བྱས།
ལས་རླུང་གི་འགྱུ་འཕྲིག་གཡོ་བའི་ཆོ་འཕྲུལ་རྐྱེན་བྱས་ཏེ། ང་ཡིར་འཛིན་པའི་ཤེས་པ་ལ་རྒྱུ་བདག་ཉིད་གཅིག་པུའི་མ་རིག་པ་དང༌། ཡུལ་སྣང་འཛིན་མ་རིག་པའི་ཤེས་པ་དེ་ལ་ལྷན་སྐྱེས་ཀྱི་མ་རིག་པ་དང༌། ཡུལ་དངོས་པོར་འཛིན་ཞེན་སྐྱེས་པ་ལ་ཀུན་ཏུ་བཏགས་པའི་མ་རིག་པ་དང༌། དེ་གསུམ་འཛོམ་ནས་ཡུལ་བཟང་ངན་བར་གསུམ་ཉེ་བར་ལེན་པའི་ཆ་ལ་མ་རིག་རྒྱུ་གསུམ་རྐྱེན་བཞིར་ ༡༦༢༽གྲགས་པ། དོན་ལ་མ་རིག་པ་རྣམ་པ་གསུམ་གྱི་བྱེད་ལས་ཀྱི་ཡུལ་ལ་མངོན་པར་ཞེན་ཅིང་ཨ་འཐས་འཁྲུལ་པའི་སྣང་བ་ལ་ཉེ་བར་ལེན་པའི་བྱེད་ལས་ཀྱིས་སེམས་མ་རིག་པའི་རྒོད་རྒྱར་འཐུམ་ནས་གཞིའི་ངང་མདངས་འོད་གསལ་ལྷུན་གྲུབ་ཏུ་བསྒྲིབས་པའི་རྐྱེན་གྱིས་ཀུན་གཞིར་འཕོས། ལྷུན་གྲུབ་འོད་ལྔའི་སྣང་བ་དངོས་པོར་འཐབ་པའི་མ་རིག་པས་བསྒྲིབས་པས་ཉོན་ཡིད་དུ་འཕོས། ཤེས་རབ་ལ་མ་རིག་པའི་བསྒྲིབས་པས་ཡིད་ཤེས་སུ་འཕོས། ཡེ་ཤེས་མ་རིག་པས་བསྒྲིབས་རྣམ་ཤེས་སུ་འཕོས། མདོར་ན་ཡང་དག་པའི་ལམ་ལ་གཉིས་འཛིན་གྱིས་བསྒྲིབས་པ་སོགས་རྐྱེན་ལས།
ཡེ་ཤེས་ལྔའི་རང་མདངས་འོད་ཀྱི་གདངས་ལྔ་ཕྱི་གསལ་དུ་ཤར་བ་ལས། འཛིན་པ་ལས་རླུང་གཡོ་བའི་ཆོ་འཕྲུལ་གྱིས། ༡༦༣༽ཆོས་དབྱིངས་ཡེ་ཤེས་ཀྱི་གདངས་དངོས་པོར་འཐས་ནས་འོད་མཐིང་ག་རུ་འཛིན་པ་དང༌། དེ་བཞིན་དུ་མེ་ལོང་ཡེ་ཤེས། མཉམ་ཉིད་ཡེ་ཤེས། སོར་རྟོགས་ཡེ་ཤེས། བྱ་གྲུབ་ཡེ་ཤེས་ཀྱི་གདངས་རྣམས་ལ་བདེན་ཞེན་གྱིས་དངོས་པོར་བཟུང་ནས། འོད་གདངས་དཀར་སེར་དམར་ལྗང་གི་རྣམ་པར་སྣང་ཞིང༌། དེ་དག་ལ་བག་ཆགས་འཐས་པའི་བྱེད་ལས་ཀྱིས་རྩལ་དུག་ལྔ་དང༌། འབྱུང་ལྔ་རུ་བསྒྲིབས་པ་སོགས་ཀྱི་མ་དག་སྙིགས་མའི་སྣང་བ་དུ་མའི་མཆེད་གཞིར་གྱུར་བ་ཡིན་ནོ། །
དེ་དག་གི་དོན་རྣམས་མདོར་བསྡུ་ན་གཞི་ཡེ་ནས་རྣམ་པར་དག་ཅིང་སྐྱོན་ཡོན་གང་གིས་ཀྱང་བསླད་མི་འཇུག་ཅིང༌། སྤྲོས་པའི་མཐའ་བརྒྱད་དང་བྲལ་བ་རྣམ་པར་ཐར་པའི་སྒོ་གསུམ་དང་ལྡན་པ་སྟེ། དེའི་ ༡༦༤༽རང་བཞིན་འགགས་པ་མེད་པ་མེད་པའི་ཆ་ལས་ཡེ་ཤེས་ལྔའི་ངང་མདངས་འོད་ལྔ་ཕྱི་གསལ་དུ་ཤར་བ་ལ། འོད་ལྔ་རང་སྣང་དུ་མ་ཤེས་པའི་སྒྲིབ་ཆ་དེ་ལ་རྒྱུ་བདག་ཉིད་གཅིག་པུའི་མ་རིག་པ་དང༌། དེ་ལས་རླུང་གཡོ་བའི་ཆོ་འཕྲུལ་གྱིས་དྭངས་མ་དངོས་པོར་བསྒྲིབ་པའི་ཁ་དོག་གི་རྣམ་འཐས་པའི་བྱེད་ལས་ཀྱིས་ཕྱི་འབྱུང་ཆེན་ལྔ་རུ་གྲུབ་པའི། དེའི་ནང་འབྱུང་ལྔ་བསྐྱེད་པ་དང༌། དེའི་བྱེད་ལས་ཀྱིས་ནང་འབྱུང་སྙིགས་མར་འཐས་པས་ཕྱི་འབྱུང་ལྔའམ། འབྱུང་ཕྲན་ནམ། སྙིགས་མར་འཐས་པའི་ཕུང་པོ་ཁམས་དང་སྐྱེ་མཆེད་ཚོགས་བརྒྱད་སེམས་སེམས་བྱུང་དང་བཅས་པ་ལུགས་སུ་འབྱུང་སྟེ། འཁོར་བ་ཡོངས་སུ་མཆེད་ནས་འཁྲུལ་པ་སྣ་ཚོགས་ཀྱི་འདུ་བྱེད་ཅིང་གནས་པ་དང༌།
ཡང་དེ་དག་མི་རྟག་པར་ཚོགས་བརྒྱད་ ༡༦༥༽ལུགས་སུ་ལྡོག་སྟེ་སྟོང་པ་ཁྱབ་བརྡལ་ཆེན་པོའི་དབྱིངས་འཇིག་པ་ཡིན་ནོ། ། ལར་རྣལ་འབྱོར་ལམ་གྱི་གནས་སྐབས་དང་སྦྱར་ནས་ལུགས་འབྱུང་ལྡོག་གི་ཚུལ་བརྗོད་ན། སེམས་ལས་སེམས་བྱུང་གི་ལྡོག་པ་དང་པོ་སྐྱེས་པ་དང༌། བར་དུ་གནས། ཐ་མ་འགྱུར་ཏེ་མལ་བ་ལྟར། སེམས་ཀྱི་ཀློང་དུ་ཐིམ་པའི་བར་ལ་ཚང་བ་སྟེ། དེ་ཡང་ཐིམ་ཞེས་པ་སྤྲིན་ནམ་མཁར་དེངས་པ་ལྟ་བུར། སེམས་དང་སེམས་བྱུང་གི་རྟོགས་པ་གཉིས་མེད་དུ་རང་གཞིའི་ཀློང་དུ་རང་གྲོལ་བ་ཡིན་ནོ། ། བདུན་པ་ངང་ཚུལ་ཇི་བཞིན་དུ་རྟོག་ན་འབྲུ་གཞན་ལས་འཕགས་ཚུལ་བསྟན་པ་ནི། ངང་ཚུལ་རྟོགས་པའི? སོགས་ཁྱད་དུ་འཕགས༔
ཞེས་པས་བསྟན་ཏེ། དེ་ལ་འདིར་ཡེ་གཞི་ཀུན་ཏུ་བཟང་པོའི་ངང་ཚུལ་ཇི་ ༡༦༦༽བཞིན་དུ་རྟོགས་ནས། གཞིའི་ཆོས་ཉིད་འགྱུར་བ་མེད་པ་ནམ་མཁའི་རང་བཞིན་དུ་ཤེས་པའི་ཤེས་རབ་ཆེན་པོ་སྟོབས་སུ་གྱུར་ནས། ངང་གནས་ཀྱི་ཡེ་ཤེས་མངོན་དུ་གྱུར་ཅིང་མ་རིག་པ་གཞི་ལ་སངས་ནས་གཉིས་འཛིན་གྱི་འཆིང་བ་དབྱིངས་སུ་ཞིག་སྟེ། མ་དག་པ་འཁོར་བའི་སྣང་ཞེན་གྱི་དངོས་པོར་འཐས་པ་ཐམས་ཅད་ཀུན་ཀྱང༌། འོད་གསལ་ཆོས་ཉིད་ཀྱི་རོལ་པར་དག་དབྱིངས་དྭངས་མའི་འོད་གསལ་ཉིད་དུ་གོ་འཕོས་པ་དང༌། ཐབས་ཟབ་མོ་སྒོ་ཡུལ་རླུང་རིག་གི་གནད་ལ་བརྟེན་ནས་ཚེ་འདིར་འཇའ་ལུས་འཕོ་བ་ཆེན་པོའི་སྐུ་འགྲུབ་པར་བྱེད་པའི་མྱུར་ལམ་འདི་ལ་བརྟེན་ནས། སྔོན་གྲུབ་པའི་དབང་ཕྱུག་རིག་འཛིན་དགའ་རབ་རྡོ་རྗེ་དང༌། ཤྲཱི་སིངྷ་ལ་སོགས་དུས་གསུམ་དུ་གཤེགས་ཤིང་བཞུགས་པའི་རྒྱལ་དང་ ༡༦༧༽ རྒྱལ་སྲས་སོགས་བྱང་ཆུབ་སེམས་དཔའ་འཕགས་པའི་ས་ན་གནས་པ་ཐམས་ཅད་ཀྱིས། བགྲོད་པ་གཅིག་པུའི་ལམ་མཆོག་ཏུ་གྱུར་པ།
རྒྱལ་བ་ཀུན་གྱི་མེས་པོ་ཀུན་བཟང་རྡོ་རྗེ་འཆང་ཆེན་པོའི་ཐུགས་ཀྱི་གསང་བ་བསམ་གྱི་མི་ཁྱབ་པའི་ཆོས་ཉིད་རིག་པའི་ཡེ་ཤེས་ཆེན་པོ་རྒྱུ་འབྲས་ལས་འདས་པའི་དབྱིངས་སུ། འཁོར་འདས་འུབ་ཆུབ་རོལ་པའི་ཀློང་ཆེན་པོའི་དགོངས་པ་མངོན་དུ་གྱུར་ཅིང་ཡེ་གྲོལ་ཆོས་སྐུའི་ཀློང་དུ་གདེང་གྲོལ་བ་སྟེ། འདི་ལྟ་བུའི་མྱུར་ལམ་འོད་གསལ་ཐོད་རྒལ་གྱི་གདམས་པ་ཟབ་མོ་འདི་ཉིད། དཔེར་ན་སའི་སྙིང་པོ་གསེར་ལྟ་བུ། ཆུ་ཡི་སྙིང་པོ་ལན་ཚྭ། རླུང་གི་སྙིང་པོ་ག་བུར་ལྟ་བུ་སྟེ། ལམ་དང་འབྲས་བུ་ཀུན་གྱི་སྙིང་པོ་ཡང་གསང་བླ་ན་མེད་པའི་ཆོས་ཟབ་མོ་ཚེ་འདིར་འཇའ་ ༡༦༨༽ལུས་འཕོ་ཆེན་དྭངས་མའི་སྐུར་སྨིན་པར་བྱེད་པའི་ཕྱིར་ན། ལམ་དང་སྒྲུབ་པ་ཀུན་ལས་འདི་ཉིད་ཀྱི་ཁྱད་པར་བདུན་གྱི་འཕགས་པ་ཡིན་ཏེ། དེ་ཇི་ལྟར་འཕགས་ཞེ་ན། ལམ་དང་སྒྲུབ་པ་གཞན་ལ་ལྟ་ཅི་སྨོས་ཏེ།
ཐེག་པའི་ཡང་རྩེ་ནི་ཨ་ཏི་རྫོགས་པ་ཆེན་པོ་མན་ངག་སྡེ་པའི་ཁྱད་ཆོས་གཞི་ཁྲེགས་ཆོད་ཡིན་ཀྱང༌། དེ་ལས་ཀྱང་ཐེག་མཆོག་བླ་ན་མེད་པ་མྱུར་ལམ་ཐོད་རྒལ་འདི་ཉིད་ཁྱད་དུ་འཕགས་པ་ཡིན་ཏེ། ཁྲེགས་ཆོད་ཀྱི་ལམ་ནས་ས་རྡོ་རི་བྲག་ལ་སོགས་པ་མ་དག་སྙིགས་མའི་སྣང་བ་ཐམས་ཅད་སྐད་ཅིག་ལ་དག་པར་མི་ནུས་ཤིང༌། ཐོད་རྒལ་གྱི་སྣང་བ་སྣང་དུས་ཉིད་ནས་འོད་ལྔར་འཕོས་པས་ཁྱད་པར་དང༌། ཁྲེགས་ཆོད་ཀྱི་རིག་པ་འོད་གསལ་སྒྲིབ་གཡོག་དང་བྲལ་བ་ཙམ་ལས་མི་མཐོང༌། ཐོད་རྒལ་གྱི་ ༡༦༩༽སྒོ་ཡུལ་རླུང་རིག་གི་གནད་རྟོགས་པས་འོད་གསལ་མངོན་སུམ་དུ་དབང་པོའི་སྒོར་མཐོང་བའི་ཁྱད་པར། ཁྲེགས་ཆོད་ཀྱི་ཚོགས་དྲུག་གི་ཡུལ་སྣང་སྤང་བར་ལྟར་བྱས་ཏེ་སེམས་ཀྱི་གདངས་ཚོལ་བ་དང༌། ཐོད་རྒལ་གྱི་འཁྲུལ་པའི་སྣང་བ་རང་སར་དག་ནས། དབྱིངས་དང་ཡེ་ཤེས་འདུ་འབྲལ་མེད་པའི་ངང་ནས་སྒྲོན་མ་བཞིའི་གདངས་ལ་ལོངས་སྤྱོད་པའི་ཁྱད་པར་དང༌། ཁྲེགས་ཆོད་ཀྱིས་རགས་པའི་རྩ་རླུང་འཛིན་རྩོལ་ཅན་ལ་བརྟེན་ནས་གེགས་དང་གོལ་ས་མང་བ་ལ།
ཐོད་རྒལ་གྱིས་རྩོལ་མེད་ཀྱི་ཡེ་ཤེས་རང་སོར་བཞག་ནས་དེ་ལ་ལམ་དུ་བྱས་པས། དུག་གསུམ་འཁྲུལ་པའི་ལས་རླུང་རང་མལ་དུ་སོང་ནས། རགས་པའི་རྩ་ཐིག་རླུང་གསུམ་དྭངས་མར་འཕོ་ནུས་པའི་ཁྱད་པར། ཁྲེགས་ཆོད་ཉམས་ ༡༧༠༽སུ་ལེན་པའི་སྐྱེས་བུ་རྣམས་ཀྱང་གྲོལ་བའི་ས་ལ་འཕེན་ནའང་ལུས་རྡུལ་ཕྲན་དུ་དེངས་པ་ཙམ་ལས་འོད་གསལ་དུ་མི་སྨིན། ཐོད་རྒལ་གྱིས་སྤྱན་དང་མངོན་ཤེས་རླབས་པོ་ཆེ་བདག་ཉིད་འཇའ་ལུས་འཕོ་བ་ཆེན་པོའི་སྐུར་སངས་རྒྱས་པའི་ཁྱད་པར། ཁྲེགས་ཆོད་ལ་བརྩོན་འགྲུས་དྲག་པོའི་སྒོ་ནས་ཉམས་སུ་བླང་ནས་གཅིག་གིས་སངས་རྒྱས་པའི་དམ་བཅའ་ཡིན་ཏེ། ཐོད་རྒལ་གྱིས་སྒོ་ཡུལ་རླུང་གི་གནད་ལ་བརྟེན་ནས་བར་མ་ཆད་པར་བསྒོམ་ན་རབ་མི་ལོ་བདུན། འབྲིང་གི་བཅུ། ཐ་ནའང་མི་ལོ་བཅུ་གསུམ་གྱིས་སངས་རྒྱས་པའི་ཁྱད་པར། ཁྲེགས་ཆོད་ཀྱིས་འདིར་འཕོ་ཆེན་དྭངས་མའི་སྐུ་མི་འགྲུབ་སྟེ།
ཐོད་རྒལ་གྱིས་ཚེ་གཅིག་ལུས་གཅིག་འདི་ཉིད་ལ་འཇའ་ལུས་འཕོ་བ་ཆེན་པོའི་སྐུ་འགྲུབ་པའི་ཁྱད་ ༡༧༡༽པར་ཏེ། འདི་ལྟ་བུའི་ཁྱད་ཆོས་བདུན་གྱིས་འཕགས་པའི་མྱུར་ལམ་ཟབ་མོ་འདི་ཉིད་གང་ཟག་སྐལ་པ་དང་ལྡན་པ་རྣམས་ཀྱིས་ལེ་ལོ་དང་གཡེང་བ་མེད་པར་ཉམས་སུ་བླང་ན། ཚེ་འདིར་འཇའ་ལུས་འོད་ཀྱི་སྐུ་རུ་སྨིན་པ་རྒྱལ་བ་རྡོ་རྗེ་འཆང་ཆེན་པོའི་བཀའ་དྲིན་བླ་ན་མེད་པ་ཡིན་ནོ། ། བརྒྱད་པ་ལམ་རྟགས་སྣང་བ་བཞིའི་ས་མཚམས་བསྟན་པ་ལའང་བཞི་ལས། དང་པོ་ཆོས་ཉིད་མངོན་སུམ་གྱི་སྣང་བ་ནི། དེ་ལྟར་རྩེ་གཅིག? སོགས་རྟོགས་ནས་སུ༔ ཞེས་བར་གྱིས་བསྟན་ཏེ། དེ་ལྟར་མྱུར་ལམ་ཐོད་རྒལ་གྱི་གདམས་པ་འདི་ཉིད་མི་འགུལ་བ་གསུམ་ལ་གཞི་བཅས་ཏེ། ཉིན་མོ་ཆོས་སྐུའི་རྟེན་ཉི་མ་དང༌། མཚན་མོ་ལོངས་སྐུའི་རྟེན་ཟླ་བ་དང༌།
ནང་ནུབ་ཏུ་སྤྲུལ་སྐུའི་རྟེན་ཨ་ལོ་ཀེ་ལ་བལྟ་བ་ ༡༧༢༽སོགས་ཀྱི་རྩེ་གཅིག་ཏུ་ཉམས་སུ་ལེན་ཅིང་གནད་དུ་བསྣུན་པའི་ཚེ་ན། བསྐྱེད་རིམ་ལྷུར་ལེན་བྱས་ཏེ། ཆོས་ཉིད་ཀྱི་ངང་མདངས་བློ་ཡི་བཅོས་ནས་ལྷ་མི་གཟུགས་ཀྱི་རྣམ་པར་འཆོས་པ་ལྟ་བུ་དང༌། གཞི་ཀ་དག་གི་དགོངས་པ་ཁྲེགས་ཆོད་ལྟ་བུར་ལྷུན་གྲུབ་ཀྱི་ཡོན་ཏན་ཐམས་ཅད་ཕྱི་གསལ་དུ་མེད་ལ། ནང་གསལ་དུ་ལྐོག་ཏུ་གྱུར་ནས་གནས་ཤིང་མངོན་སུམ་ཉིད་དུ་མ་གྱུར་པ་ལྟ་བུར་མ་ཡིན་ཅིང༌། ལྷུན་གྲུབ་སྐུ་དང་ཡེ་ཤེས་ཀྱི་རོལ་པ་ཐམས་ཅད་མངོན་གྱུར་ཆེན་པོའི་ངང་དུ་བརྟན་པ་ཐོབ་པར་བྱེད་ཅིང༌། སྐུ་གསུམ་རང་ཐོག་ཏུ་གྲོལ་བའི་ཐབས་མཆོག་ཏུ་གྱུར་པ་ཤེས་རབ་ཀྱི་མིག་ལ་ཡེ་ཤེས་ཀྱི་སྤྱན་ཚུད་པས། གདོད་མ་གཞིའི་རང་བཞིན་འགགས་པ་མེད་པའི་ཡེ་ཤེས་ལྔ་ཡི་རང་གདངས་འོད་གསལ་དྭངས་མ་ལྔའི་ཐིག་ལེ་འོད་ལྔའི་རང་ ༡༧༣༽བཞིན་ཅན་དུ་ཆོས་ཉིད་ཀྱི་སྣང་བ་དབང་པོའི་སྒོ་རུ་མངོན་སུམ་དུ་སྣང་ཞིང་ངང་མངོན་དུ་གྱུར་བས་ན། དེ་ཉིད་བླང་དོར་མེད་པའི་ངང་ལ་སྒོ་གསུམ་གྱི་གནད་མ་འཆོལ་བར་འོད་གདངས་མངོན་དུ་བྱས་ནས་ཆམ་གྱིས་བཞགས་པས་མཚན་མ་མེད་པ་དོན་གྱི་ཞི་གནས་ཏེ། སྒོ་གསུམ་གཡོ་མེད་དུ་གནས་པས་རྟོགས་པ་ཕྲ་རགས་ཐམས་ཅད་གདོད་མའི་ཡེ་གཞིའི་ཀློང་དུ་ཞི་བས་ན་ཞི་དང༌།
རིག་པ་རང་གི་ངང་དུ་བརྟན་པ་ཐོབ་པས་ན་གནས་པའོ། ། དེ་ལྟར་སྣང་སེམས་ཐམས་ཅད་ལྷུན་གྲུབ་སྐུ་དང་ཡེ་ཤེས་ཀྱི་རོལ་བར་འཕོས་པས་ཆོས་ཉིད་འོད་གསལ་གྱི་སྣང་བ་ལྷག་པར་མཐོང་ནས་རྒྱལ་བ་རྣམས་ཀྱི་ཐུགས་རྡོ་རྗེ་གསུམ་གྱི་དབང་དང་བྱིན་རླབས་དངོས་གྲུབ་ཐམས་ཅད་རང་གི་སྒོ་གསུམ་དང་ཐ་མི་དད་པར་ཞུགས་ ༡༧༤༽པས། ངག་དག ། ཡིད་འོད་གསལ་དུ་འཕོས་པའི་ལྟར་མཚན་ཚུལ་བཞིན་དུ་འབྱུང་བ་ནི། ཕྱི་རྟགས་དབྱིངས་སྣང་ཡོལ་བ་བཀྲམ་པ་ལྟ་བུའི་རྣམ་པ་ལ་ལྷུན་ཆགས་ཤིང་ངང་བརྟན་པ་དང༌། ཐིག་ལེ་རྣམས་ཀྱང་ཉ་མིག་ཙམ་ནས་མཐེབ་གོར་ཙམ་གསུམ་འབྲེལ་དང་ལྔ་ལྡན་ལ་སོགས་པ་འཆར་ཞིང་དེ་དག་གི་གོ་མཚམས་རྣམས་སུ་རིག་གདངས་རྡོ་རྗེ་ལུ་གུ་རྒྱུད་གསེར་སྐུད་ལྡིང་བ་ལྟ་བུར་འགྲོ་འོང་གི་རྣམ་པར་འཆར་བ་འབྱུང་སྟེ། དེ་ལ་ཆེས་ཆེར་གོམས་པས་དབྱིངས་དང་ཐིག་ལེའི་ཇེ་བརྟན་དུ་སོང་བ་དང༌། མ་དག་པ་འཁོར་བའི་ས་ནས་ཁྲེགས་ཆོད་ཆོས་ཉིད་ཀྱི་གནས་ལུགས་ཇི་ལྟ་བ་བཞིན་དུ་ཤེས་པ་ན། དོན་དམ་ཆོས་ཉིད་ཀྱི་བདེན་པ་མངོན་སུམ་དུ་མཐོང་ཞིང་རྣམ་པར་གྲོལ་བའི་ས་ཐོབ་ནས། ༡༧༥༽སྔར་མ་མཐོང་པའི་ཆོས་ཉིད་འོད་གསལ་གྱི་སྣང་བ་ཡེ་ཤེས་ལྷུན་གྲུབ་རིན་པོ་ཆེའི་གདངས་ཡིད་དཔྱོད་དུ་མ་སོང་བར།
མངོན་སུམ་དབང་པོའི་སྒོ་རུ་མཐོང་བའི་ཡོན་ཏན་རྣམས་བརྗོད་ལས་འདས་ཤིང༌། ས་དང་ལམ་གྱི་དབྱེ་ན། མདོ་ལམ་གྱི་ས་དང་པོར་སླེབས་པ་ཡིན་ཞིང༌། སྔགས་ལམ་ལྟར་ན་མ་དག་འཁྲུལ་པའི་སྣང་སེམས་ཐམས་ཅད་འོད་གསལ་ཆོས་ཉིད་ཀྱི་རང་བཞིན་དུ་རྣམ་པར་དག་ནས། ཁྲེགས་ཆོད་གཞིའི་གནས་ལུགས་ཇི་ལྟ་བ་མངོན་དུ་གྱུར་ཅིང༌། ངང་ཚུལ་ཇི་བཞིན་དུ་རྟོགས་ནས་མ་རིག་པའི་སྒྲིབ་པ་དབྱིངས་སུ་སངས་ཏེ། རིག་པ་ཡེ་ཤེས་ཆེན་པོར་སྨིན་བས་ན། སྔགས་ལམ་གྱི་རྣམ་པར་སྨིན་པའི་རིག་འཛིན་གྱི་ས་དོན་གྱི་ཐེབས་པ་ཡིན་ནོ། ། ཡང་ལམ་འདིའི་ ༡༧༦༽གནད་འགགས? སོགས་གདེང་ཐོབ་བོ༔ ཞེས་པ་བསྟན་ཏེ།
དེ་ལྟར་ཡང་གསང་བླ་ན་མེད་པའི་མྱུར་ལམ་ཟབ་མོ་འདིའི་གནད་འགགས་རྣམས། བླ་མ་དམ་པའི་མན་ངག་གི་དགོངས་དོན་ལ་བརྟེན་ནས་ཚུལ་ཇི་ལྟ་བ་བཞིན་དུ་ཤེས་པར་བྱས་ཏེ། སྒོ་ཡུལ་རླུང་རིག་གི་གནད་ཀྱིས་ཕྱིའི་ཡུལ་རྐྱེན་ནམ་མཁའ་དང་ཉི་ཟླ་གསུམ་ལ་བརྟེན་ནས། ལེ་ལོ་དང་གཡེང་བ་མེད་པར་རྩེ་གཅིག་ཏུ་ལམ་མཆོག་ཀུན་གྱི་སྙིང་པོ་འདི་ཉིད་ཉམས་སུ་བླངས་ཏེ། བསྒྲུབ་པ་ལྷུར་ལེན་ལ་བརྩོན་པར་རིགས་ཅན་སྐྱེས་བུ་མི་མཆོག་དམ་པ་གང་མཆིས་པ་རྣམས་ཀྱིས། ལམ་མཆོག་འདི་ཉིད་ཚུལ་བཞིན་དུ་ཉམས་སུ་བླང་ན་ཟླ་བ་དྲུག་གིས། ཕྱི་དབྱིངས་དང་ཐིག་ལེ་རིག་གདངས། ནང་བདེ་གསལ་མི་རྟོགས་པའི་དགོངས་ཉམས་ལ་ ༡༧༧༽སོགས་པ་སྣང་ཉམས་ཤེས་ཉམས་ཀུན་ལ་ངེས་པར་བརྟན་པ་ཐོབ་ཅིང༌། འོད་གསལ་ཆོས་ཉིད་ཀྱི་སྣང་བ་མངོན་སུམ་དུ་དབང་པོ་དྭངས་མའི་སྒོ་རུ་ལྡང་བ་ཡིན་ནོ། ། དེའི་ཕྱིར་ན་ཤེས་རབ་ཀྱི་མིག་ལ་ཡེ་ཤེས་ཀྱི་སྤྱན་ཐོབ་ནས།
ལྷུན་གྲུབ་ཡེ་ཤེས་ཀྱི་གདངས་མངོན་སུམ་དུ་མཐོང་བའི་ཡོན་ཏན་གྱི་སྣང་སེམས་ཐམས་ཅད་དྭངས་མར་འཕོས་བས། ཕྱིན་ཆད་འཁོར་འདས་མི་ལྡོག་པའི་གདེང་མངོན་གྱུར་དུ་ཐོབ་པས་ན། འདི་དུས་སུ་ཚེ་འཕོས་ཏེ་བར་ཆད་ནའང་སྐྱེ་བ་སྤྲུལ་པའི་སྐུ་ཐོབ་སྟེ། འཁོར་བར་མི་ལྟུང་ཞིང་ཐར་པ་ཆེན་པོའི་ལམ་སྣ་ཟིན་པར་འགྱུར་རོ། ། དེ་ལྟར་ཆོས་ཉིད་མངོན་སུམ་དུ་མཐོང་བའི་ཚུལ་བསྟན་པ་དང༌། དེའི་ཡོན་ཏན་གྱི་ས་ལམ་རིམ་པར་མི་ལྟོས་པར་དོན་གྱྀ་ཐོབ་ཚུལ་ ༡༧༨༽བསྟན་པའི་ལེའུ་སྟེ་བཅུ་པའོ་ཞེས་དང༌། ས་མ་ཡ། གུ་ཧྱ་ཞེས་པ་དམ་ཚིག་གསང་བའི་བཀའ་རྩིས་ཀྱི་རྒྱས་གདབ་པའི་དོན་ཡོན་ནོ། ། གཉིས་པ་ཉམས་སྣང་གོང་འཕེལ་གྱི་ཚུལ་བཤད་པ་ནི། གསང་སྔགས་ཐེག་ཆེན? སོགས་རྫོགས་པ་ཡིན༔
ཞེས་པས་བསྟན་ཏེ། དེ་ལྟར་གསང་སྔགས་རྡོ་རྗེ་ཐེག་པའི་མྱུར་ལམ་ཟབ་མོ་འདི་ཉིད་ཐེག་པ་འདིར་མོས་པའི་སྐྱེས་བུ་རྣམས་ཀྱིས་ལེ་ལོ་དང་ཕྱི་བཤོལ་མེད་པར་ཉམས་སུ་བླངས་ཏེ། འདུས་བྱས་འཁོར་བའི་ཆོས་ལ་སྙིང་པོ་དང་བློ་གཏད་མེད་པའི་དོན་གོ་བ་རང་རྒྱུད་ལ་ལོན་པར་བྱས་ནས་འཁོར་ས་རིང་དུ་སྤངས་ཏེ། འོད་གསལ་གསང་བ་ཆེན་པོའི་ལམ་མཆོག་ངེས་པ་དོན་གྱི་སྙིང་པོ་དེ་ལ་སྤྱོད་པའི་སྐྱེས་བུ་སྐལ་བཟང་ལས་འཕྲོ་འཛོམ་པའི་རྣལ་འབྱོར་དག་གིས། ༡༧༩༽བརྒྱུད་བླ་མ་དམ་པའི་མན་ངག་གི་མཐུ་དང་བྱིན་རླབས་ལ་བརྟེན་ནས། འདུས་མ་བྱས་པའི་ཡེ་ཤེས་ལྷུན་གྲུབ་རིན་པོ་ཆེའི་ལམ་གྱི་འབྲས་བུ་མཐར་ཕྱིན་གྱི་བར་དུ་བརྩོན་འགྲུས་དྲག་པོའི་སྒོ་ནས་ཉམས་སུ་བླང་བའི་ཚེ་ན། ཕྱི་དབྱིངས་དང་ཐིག་ལེ། ནང་བདེ་གསལ་མི་རྟོགས་པའི་ཡེ་ཤེས་རྣམས་གོང་ནས་གོང་དུ་འཕེལ་བར་འགྱུར་རོ། ། དེ་ལྟར་རིག་པ་ཡེ་ཤེས་རྣལ་མའི་དོན་ཟབ་མོ་མངོན་སུམ་དུ་མཐོང་བར་བྱེད་པའི་མན་ངག་ཁྱད་པར་ཅན་འདི་ལ།

བློ་ཡིད་གཉིས་དང་ཐེ་ཚོམ་མེད་པར་རྩེ་གཅིག་ཏུ་ཉམས་སུ་བླང་ནས་ལེ་ལོ་མེད་པར་གནད་དུ་བསྣུན་པའི་ཚེ་ན། ཕྱི་རྟགས་འོད་གསལ་གྱི་སྣང་བ་འོད་ལྔ་གྱེན་འགྲེང་དང་རྩིབས་ཤར། ཐིག་ལེ་དང་ཐིག་ཕྲན་སོགས། དབྱིངས་དང་ཐིག་ལེ། ལྷ་ ༡༨༠༽སྐུ་གཞལ་ཡས་ལ་སོགས་པ་ཐམས་ཅད་རིམ་བཞིན་དུ་བསྒོམ་གནད་དུ་བསྣུན་པའི་སྟོབས་ཀྱིས་གོང་འཕེལ་གྱི་ཚུལ་དུ་སྣང་བ་སྟེ། དེ་ཡང་དབྱིངས་ཀྱི་སྣང་བ་ལ་གྲུ་ཆད་ཀྱི་རྣམ་པ་ནི་གཞལ་ཡས་ཁང་གི་ལོག་གཅིག་འཆར་བ་ལྟ་བུ་ནས། རིམ་པར་དབྱིངས་སྣང་སྣ་ཚོགས་མཆོད་རྟེན་གྱི་རྣམ་པ་ལྟ་བུ་དང༌། མདུང་རྩེ་དང༌། རལ་གྲིའི་དབྱིབས་ལྟ་བུ་དང༌། འཁོར་ལོ་དང༌། རྡོ་རྗེ་པདྨ་ལ་སོགས་པ་རིགས་ལྔའི་ཕྱག་མཚན་གྱི་རྣམ་པ་དུ་མ་དང༌།
གཞན་ལྷོ་དང་རྩིབས་གུག ། མེ་ལོང་དང༌། འོད་ལྔ་སྤྲིན་དཔུང་གི་རྣམ་པ་ལྟ་བུ་སོགས་དབྱིངས་ཀྱི་སྣང་བ་གྲངས་མེད་པའི་རྣམ་པར་མཆེད་པ་དང༌། ཐིག་ལེའི་སྣང་བ་ཡང་ཉ་མིག་ཙམ་ནས་ཆེས་ཆེར་རིམ་པ་བཞིན་དུ་གོང་དུ་འཕེལ་བ་ནི། མཐེབ་རྩེ་དང་མཛུབ་ ༡༨༡༽མའི་རྩེ་གཉིས་སྤྲད་པ་ལ་མཐེབ་གོང་དང༌། དེ་ནས་ཡང་བསྒོམ་སྟོབས་ཀྱིས་ཐིག་ལེ་ཁམ་ཕོར་ཙམ་ནས་རྔ་ཆུང་གི་ཚད་ཙམ་དང༌། ཡང་ཆེར་འཕེལ་ནས་ཤིང་རྟའི་འཕང་ལོ་དང༌། ཕུད་ཀྱི་སྦ་འཁོར་ཙམ་དང༌། ཐིག་ལེ་ཤིན་ཏུ་ཆེ་བའི་ཚད་ནི་འདོམ་གྱིས་འཁོར་ཙམ་གྱི་བར་དུ་མཆེད་པ་ཡིན་ནོ། ། དེ་དག་འོད་ལྔའི་ཁ་དོག་དང་ལྡན་ཞིང་གསལ་འཚེར་བ་ལྷུན་འཐུག་ཅིང་དབྱིབས་མུ་ཁྱུད་ཀྱི་རྣམ་པ་ཅན་དུ་སྣང་སྟེ།
དེ་ཡང་རིགས་གནད་དུ་དབབ་པའི་རྟགས་སུ་དབྱིངས་ཀྱི་གོ་ར་ལས་མི་གཡོ་བར་གནས་པ་དང༌། རླུང་གི་ཆ་དགེ་བའི་རྟགས་སུ་དེ་དག་མི་འགུལ་ཞིང་དབྱིངས་ཀྱི་ཀློང་དུ་ལྷན་ནེར་གནས་པའི་རྣམ་པར་སྣང་བའོ། ། དེ་དག་གི་སྐབས་རྣམས་སུ་རིག་གདངས་རྡོ་རྗེ་ལུག་རྒྱུད་ནི་དང་པོ་ཕྲལ་ ༡༨༢༽འཁྱོགས་པ་དཔེར་ན་རྟ་རྔའི་ཉག་མ་གཅིག་གི་ཚད་ཙམ་ནས་རིམ་བཞིན་དེ་ཉིད་གསུམ་ཆར་འགྱུར་བའི་ཚད་ལ་ཉག་ཕྲན་ཙམ་པ་དང༌། དེ་ལས་ཆེར་སྨིན་ཏེ་མུ་ཏིག་གི་ཕྲེང་བ་ལྟ་བུའམ་གསེར་གྱི་སྐུད་པ་ལྡིང་བ་ལྟ་བུ་ལ། འོད་གདངས་ཁ་དོག་ལྔ་དང་ལྡན་པ་གསལ་ལ་དྭངས་བའི་རྣམ་པར་འཆར་བ་དང༌། ཡང་ཕྲ་ཞིང་འཁྱོག་པའི་རྣམ་པ་ཅན་ལ་འཁྱོག་མཚམས་རྣམས་སུ་ཐིག་ལེ་དང་ཐིག་ཕྲན་གྱིས་བརྒྱན་པ། རླུང་གི་གནད་ལ་བརྟེན་ནས་གྲོལ་བའི་རྟགས་སུ་འགྲོ་འོང་གི་རྣམ་པ་རུ་འཆར་བ་འབྱུང་བ་ཡིན་ནོ། ། དེ་ལྟ་བུའི་རིག་པ་འོད་ཀྱི་གདངས་སྣང་དེ་དག་རིམ་པ་བཞིན་དུ་ཆོས་ཉིད་མངོན་སུམ་གྱི་དུས་སུ་རྐྱེན་པོའི་མདའ་འཕང་བ་ལྟ་བུའམ། བུང་བ་བཅུད་ལ་འཁོར་ས་ལྟ་བུའི་རྣམ་པར་སྣང་བ་ནས་ཆེར་སྨིན་ཏེ། གོང་འཕེལ་ ༡༨༣༽གྱི་དུས་སུ་བྱ་རྒོད་ནམ་མཁའ་ལ་དལ་གྱི་འགྲོ་བ་ལྟ་བུ་རིག་གདངས་ཅུང་ཟད་བརྟན་པར་གྱུར་ཏེ།
དེ་ནས་ཡང་ཉམས་ལེན་ལ་བར་མ་ཆད་པར་གནད་དུ་བསྣུན་པའི་ཚེ་ན། མུ་ཏིག་ཕྲ་མོ་བསྟར་ལ་བརྒྱུས་པ་བཞིན་དུ་རིག་གདངས་རྡོ་རྗེ་ལུ་གུ་རྒྱུད་ཆེར་སྨིན་ཏེ། གོང་ལྟར་རིམ་པ་བཞིན་དུ་ཆེར་འཕེལ་བ་དང༌། ཁྱད་པར་རིག་པ་དབྱིངས་ལས་མི་གཡོ་བར་ལྷན་ནེར་གནས་ཤིང་ཇེ་བརྟན་དུ་འགྲོ་བ་ཡིན་ནོ། ། དེ་ལྟར་ལམ་ཚུལ་བཞིན་དུ་ཉམས་སུ་བླང་བའི་མཐར་ཐུག་ནི་ཟད་པའི་སར་ཕྱིན་ནས། མ་དག་པའི་སྣང་བ་ས་རྡོ་རི་བྲག་ལ་སོགས་པ་ཕྱི་ནང་སྣོད་བཅུད་དུ་གཟུང་བའི་དངོས་པོ་གཟུགས་བརྙན་གྱི་རྣམ་པ་རྒྱ་ཆེ་ལ་གྲངས་མང་བ་ལྟར་སྣང་བ་ཀུན་ཀྱང༌། དག་པ་ཡེ་ཤེས་ཀྱི་རོལ་པར་སྨིན་ཏེ། མ་དག་སྒྱུ་མ་ལྟ་བུའི་ ༡༨༤༽སྣང་བ་ཐམས་ཅད་དཔེར་ན་རྡུལ་ཕྲ་རབ་ཀྱི་ཆ་ཙམ་ཡང་མི་མངོན་པར་དག་དབྱིངས་དྭངས་མ་ཉིད་དུ་གོ་འཕོས་ཏེ། གང་ཤར་གང་སྣང་ཐམས་ཅད་འོད་ལྔ་དང་འཇའ་ཚོན་གྱི་རྣམ་པར་སྣང་ཞིང༌། མ་དག་འཁྲུལ་པའི་སྣང་སེམས་ཐམས་ཅད་སྐུ་དང་ཡེ་ཤེས་ཀྱི་རོལ་བར་ཤར་བའི་ཚེ་ན།
དེ་ནི་ལམ་མཐར་སོན་ནས་ཕྱི་ཡི་དབྱིངས་དང་ཐིག་ལེ་རྣམས་ཀྱི་འཕེལ་ཚད་རྫོགས་པ་ཡིན་པས་གནད་དུ་ཤེས་པར་བྱའོ། ། དེ་ནས་ནང་རྟགས་འབྱུང་ཚུལ་ནི། ནང་རྟགས་ལུས་དང་རྩ་ཁམས? སོགས་རབ་ཏུ་འཁྲུགས༔ ཞེས་པས་བསྟན་ཏེ། དེ་ལྟར་མྱུར་ལམ་ཟབ་མོ་འདི་ཉིད་ཉམས་སུ་བླང་བའི་སྟོབས་ཀྱིས་མ་དག་པའི་རླུང་ལྔར་དག་པ་ཡེ་ཤེས་ཀྱི་རླུང་གི་རྒྱས་ཐེབས་ནས་སྨིན་པའི་ཚེ་ན། ནང་རྟགས་ལུས་དང་ ༡༨༥༽རྩའི་ཁམས་ལ་བརྟེན་ནས་འབྱུང་སྟེ། དེའི་ནང་ལུས་རྩའི་དྲ་བ་དང༌། རྩ་རླུང་གི་གྲོང་ཁྱེར་གསུངས་པ་ལྟར། རྩ་ཁམས་འཁྲུགས་པའི་རྐྱེན་རླུང་ལྔའི་འཕེལ་འགྲིབ་ལ་བརྟེན་ནས་འབྱུང་བ་ཡིན་ཏེ། དེ་ཇི་ལྟར་འབྱུང་བ་ཡིན་སྙམ་ན།
ཕྱི་སློང་ལྷ་འདྲེའི་ཆོ་འཕྲུལ་ཐན་དང་ལྟས་ངན་སྣ་ཚོགས་གཟུགས་ཅན་སྣང་བའི་ཡུལ་དང༌། གཟུགས་མེད་རྨི་སྣང་དང་ཡིད་ཀྱི་ཁམས་སུ་ཤར་བ་མི་སེམས་བརྒྱུད་ཀྱིས་བསྒྱུར་ནས་ཆོས་མ་ཡིན་པའི་ལམ་ལ་ཁ་དྲངས་ཚེ་བདེན་པར་འཛིན་ཅིང་ལོག་ལམ་དུ་བློ་འཇུག་པ་དང༌། གདམས་པ་ཟབ་མོ་ལ་ཡིད་ཆོས་མེད་ཅིང་བསྐུར་འདེབས་བྱེད་པ་དང༌། ཉམས་ལེན་གྱི་འཕྲོ་དོར་ནས་ཆོས་ལ་མི་བརྩོན་པ། རྨི་སྣང་ལ་བགེགས་ལྟར་བསྡུས་ནས་ལུང་སྟོན་པ་དང༌། ལྷ་ ༡༨༦༽འདྲེས་ཆོ་འཕྲུལ་གྱིས་སྐུ་གསུང་ཐུགས་ཀྱི་རྟེན་རྙེད་པ། དངོས་ཅན་ས་དང་རྡོ་སོགས་ལ་ལག་རྗེས་འཇོག་པ། འཇིག་རྟེན་པའི་ཆོས་ལ་བློ་འཇུག་པ་ལ་སོགས་དུ་མ་འབྱུང་བའོ། ། དེ་དག་གང་ལའང་ཆགས་ཞེན་རེ་དྭོགས་མི་བྱེད་པར་རང་བབས་སུ་བཞག་ལ། རང་གི་མདུན་གྱི་ནམ་མཁར་རྩ་བའི་བླ་མ་བསྒོམ་ཞིང་དེ་ལ་ཡིད་ཆེས་ཀྱི་དད་པའི་སྒོ་ནས་གསོལ་འདེབས་དབང་ལེན་བྱེད་ཅིང་ཉམས་ལེན་བར་མ་ཆད་པར་བརྩོན་པར་བྱའོ། །
ཡང་ན་སློང་ལུས་ཀྱི་ན་ཚ་ཞེས་པ་རླུང་ལྔའི་འཕེལ་འགྲིབ་ལ་བརྟེན་ནས་འབྱུང་ཚུལ་ནི། དེ་ཡང་གྱེན་རྒྱུའི་རླུང་ལ་ཡེ་ཤེས་ཀྱི་རླུང་གི་ནུས་པ་ཐེབས་ནས་དཀྲུགས་པའི་ཚེ། ཡང་འཕེལ་ནས་ཁོག་སྟོད་འཚང་བ་དང་ཤུགས་རིང་འདོན་པ། རྔམ་པ་འབྱུང་ཞིང་ནང་རོལ་ཐམས་ཅད་རླུང་གིས་ ༡༨༧༽གང་སྟེ། ན་བའི་མི་བདེ་བའི་རྣམ་པ་མ་ངེས་པ་སྣ་ཚོགས་འབྱུང༌། མར་འགྲིབ་ཚེ་ཟས་འཇུ་དཀའ་ཞིང་དབུགས་མི་བདེ་སོགས་འབྱུང་ངོ༌། ། སྲོག་འཛིན་གྱི་རླུང་ལ་ཡེ་ཤེས་ཀྱི་རླུང་གིས་རྒྱས་ཐེབས་ནས་སྨིན་པའི་ཚེ། སེམས་ལ་དགའ་སྣང་དང་སྡུག་སྣང་སོགས་གཉེན་ལ་ཆགས་པ་དང་དགྲ་ལ་སྡང་བས་རྣམ་པས། རང་གི་སེམས་ལས་སུ་མི་རུང་བ་དུ་མ་དང༌། འགྲིབ་ཚེ་དྲན་མེད་ཧད་པོར་སངས་ནས་སྨྱོན་པ་ལྟ་བུ་ཀུན་སྤྱོད་རྩུབ་པ་སོགས་འབྱུང་ངོ༌།
མེ་མཉམ་གྱི་རླུང་འཁྲུགས་པའི་རྟགས་སུ་ལུས་ལ་རང་བཞིན་གྱི་ཚ་དྲོད་འབར་ཞིང་རྔུལ་ཆུ་རྡོལ་བ། དགུན་ཚ་བའི་ནད་རིགས་འབྱུང་ཞིང༌། མར་འགྲིབ་ཚེ་དབྱར་གྲང་བའི་ནད་དང་སྲིན་བུ་ལྡང་བ་སོགས་འབྱུང་བ་ཡིན་ནོ། ། ཁྱབ་བྱེད་ ༡༨༨༽ཀྱི་རླུང་ལ་ཡེ་ཤེས་ཀྱི་རླུང་གི་ནུས་པ་ཐེབས་པས་འཕེལ་ཚེ་ལུས་ཀྱི་ཤ་ཆེར་རྒྱས་པ་དང༌། བཀྲགས་མདངས་ཆེ་བ། མར་འགྲིབ་ཚེ་ལུས་ཀྱི་མདོག་ཉམས་ཤིང་འགུལ་བསྐྱོད་མི་ནུས་པ་སོགས་འབྱུང་ངོ༌། ཐུར་སེལ་གྱི་རླུང་ལ་ཡེ་ཤེས་ཀྱི་རླུང་གི་ནུས་པ་ཕོག་ནས་འཕེལ་ཚེ། རི་ཆུ་དང་གཤང་ལྕི་སོགས་ལོག་ནས་ཕྱིར་མི་ཐོན་པ་དང༌། མར་འགྲིབ་ཚེ་རྩ་ཆུ་སོགས་རང་བཞིན་གྱིས་རྒྱུན་མི་ཆད་པར་རང་རྡོལ་དུ་འབྱུང་བ་ལ་སོགས་པའི་ཉམས་མ་ངེས་པ་སྣ་ཚོགས་འོང་བ་ཡིན་ནོ། ། དེ་རང་མ་དག་པའི་རླུང་ལྔར་ཡེ་ཤེས་ཀྱི་རླུང་གི་ནུས་པ་ཕོག་པའི་བྱེད་ལས་ཀྱིས་གསལ་སྣང་བདེ་བའི་ཉམས་དང༌།
རྩུབ་ཉམས་སྡུག་བསྔལ་གྱི་ཚོར་བ་ལུས་ལ་ན་ཚ་ཟུག་རྔུ་རླུང་མཁྲིས་བད་ཀན་ལ་སོགས་འདུ་བའི་ནད་ང༌། རྩ་ཆུ་འགག་པ་ ༡༨༩༽ཆུ་ཁྲག་རུ་འགྱུར་བ་ལུས་ཀྱི་སྟོད་སྨད་གཉིས་ལ་ཚ་གྲང་ནད་གཉིས་ཀས་ཐེབས་ནས་འདར་ཤོམ་བྱེད་པ། གློ་ཚ་དང་རྐང་འབམ་སྐྲང་དང་སྦ་བ། རྨ་ཆེན་རྡོལ་བ་དང༌། ལུས་ཀྱི་ཡན་ལག་ཞྭ་བ་ལ་སོགས་པ་འབྱུང་ཞིང་མོ་རྩིས་དག་རྨི་ལམ་རྣམས་ཀྱང་ཤིན་ཏུ་འཁྲུགས་པར་སྣང་བ་དང༌། སེམས་ཀྱང་གཏད་མེད་ཟ་ཟི་དཔེར་ན་སྐྱེས་བུ་ཆང་གིས་མྱོས་པ་ལྟ་བུ་བྱ་བ་དང་སྤྱོད་པ་ཐམས་ཅད་མ་ངེས་ཤིང༌། མི་དང་དུད་འགྲོ་སོགས་པའི་སྣ་ཚོགས་ཀྱི་སྤྱོད་པ་བྱེད་ཅིང་མཐའ་གཅིག་ཏུ་མ་ངེས་པ་འབྱུང་ཞིང༌། སེམས་ཀྱང་བསྟན་གནས་ཚུགས་ཐུབ་མེད་པར་ལྟ་བུར་འབྱུང་བ་ཡིན་ནོ། ། དེ་དག་གང་བྱུང་ཡང་ཐམས་ཅད་ཉམས་སན་པོ་ཆེའི་རང་བཞིན་དུ་ཤེས་པར་བྱས་ཏེ། ཉམས་ནད་དང་རྒྱབ་རྟེན་འདྲེ་ ༡༩༠༽མི་འཛིན་པར།
སྨན་དཔྱད་རིམ་གྲོ་རྣམས་ཀྱི་མཆོག་བླ་མ་དམ་པའི་མན་ངག་ལ་བརྟེན་ནས། རང་གི་ཉམས་ལེན་ལ་གདེང་ཐོབ་པར་བྱེད་པ་ནི་གནད་མཆོག་ཏུ་གཅེས་པ་ཡིན་ནོ། ། མདོར་ན་རྩ་རླུང་ཐིག་ལེའི་ཁམས་ཀྱི་བྱེད་ལས་ཀྱིས་ལུས་ན་ཚ་དང་ཟུག་ངུ་མ་ངེས་པ་སྣ་ཚོགས་འབྱུང་བ་དང༌། ངག་ཀྱང་སྨྱོན་པའི་རང་ཚིག་ཐོལ་བུང་དུ་རྡོལ་བ་བཞིན་དུ་ཆོས་དང་མཐུན་པའི་གླུ་དང་མགུར་མ་ལ་སོགས་སམ། གཞན་བློ་ཆོས་ལ་བསྒྱུར་ནུས་པའི་ཚིག་སྣང་ཆོགས་སྨྲ་བ་དང༌། འཇིག་རྟེན་ཐ་མལ་པ་ཡི་ཚིག་གཞན་ཡིད་དགའ་བར་བྱེད་གཏི་དང༌། འཁྲོ་འཁྲུགས་སྡང་བའི་རླ་རུ་འགྲོ་བའི་འཆོལ་ཚིག་རྣམས་ཀྱང་རང་བཞིན་དུ་བགག་གོག་མེད་པར་རང་རྡོལ་དུ་སྨྲ་བ་སོགས་འབྱུང་བ་དང༌། གཞན་ཡང་དོན་དང་འགལ་བའི་གཏམ་ ༡༩༡༽འགྱུར་ལྡོག་མང་བ་དུ་མ་སྨྲ་བ་སྟེ། དེ་དག་སྐབས་སུ་སེམས་ཀྱང་སྨྱོན་པ་སྙིང་ནད་ཅན་ལྟ་བུར་སོང་བ་ལ། གྲོགས་གཞན་ཅུང་ཟད་ན་བའི་རྐྱེན་གྱིས་རང་གི་སེམས་བསྲུང་བ་ལྟར་བྱས་ཏེ།
ཤེས་པ་གཏད་པོ་དང་བྲལ་ཞིང་རྟོགས་ཚོགས་གང་ཤར་ཐམས་ཅད་ལ་དགག་སྒྲུབ་དང་བླང་དོར་མེད་པར་ཤར་ཆ་དེ་གའི་དབང་དུ་སེམས་ཤོར་ནས་འཛིན་རྩེ་མི་བཏུབ་པར་བདག་མེད་བྱུང་རྒྱལ་གྱི་ངང་དུ་ལུས་པར་གྱུར་ཏེ། དེའི་རྐྱེན་གྱིས་སྙིང་མི་དགའ་ཞིང་འདུག་མི་ཚུགས་ཤིང་མཁུན་པ་ཀྱི་ཧུད་ཟེར་བ། ཤུག་འདོམ་པ་སོགས་བྱེད་ཅིང༌། གནས་མལ་དུ་སྡོད་སྙིང་མི་འདོད་པའི་སྣང་བ་སྐྱེས་ནས་རང་གནས་སུ་སྡོད་མི་ཚུགས་པ་འབྱུང་བ་དང༌། ཡང་དགའ་སྡུག་གི་སྣང་བ་ཟ་ཟི་རྒྱུན་ཆད་པ་ ༡༩༢༽ལྟར་འབྱུང་ནས་དེ་ཀ་མེད་ཐབས་ལ། ཡུལ་རྒྱུས་མེད་པ་ཞིག་ཏུ་འགྲོ་ན་དགའ་སྙམ་པ་བྱུང་ནས་འགྲོ་བར་བྱེད་ཚེ། ཡུལ་དེའི་མི་རྣམས་ཀྱིས་རང་ལ་སྡང་སེམས་སྐྱེས་འདུག་སྙམ་ནས་འགྲོ་སྙིང་མི་འདོད་ཅིང༌། རང་གཅིག་པུར་འདུག་པ་སེམས་པ་ལ་སོགས་པ་བདེ་བ་དང་སྡུག་བསྔལ། ལྷ་སྣང་དང་འདྲེ་སྣང༌། དག་པ་དང་མ་དག་པའི་སྣང་བ་སྣ་ཚོགས་འདི་མི་ཤར་བསམ་པ་གཅིག་ཀྱང་མེད་པ་ཡིན་པས་ན།
དེ་དག་གང་ཤར་ཡང་ཐབས་ལ་མཁས་པའི་སྒོ་ནས་ཤེས་པར་བྱ་བ་གནད་གལ་ཆེ་བའོ། ། གསང་སློང་སེམས་ཀྱི་དགའ་སྡུག་འབྱུང་བ་ནི་ཉོན་ཡིད་བསླང་ནས་ཉོན་མོངས་དུག་ལྔའི་རྟོག་པ་རེ་མོས་སུ་ཤར་ནས། རྟོགས་པ་ཤིན་ཏུ་ཤུགས་དྲག་པ་རྣམས་ནི། དགེ་བས་ཀྱང་མི་ཁོག་པར་སེམས་ཉོན་ ༡༩༣༽མོངས་པའི་ཟིལ་གྱིས་གནོན་ཏེ་སྙིང་སྲོག་ན་བ་དང༌། གཞན་ཡང་མཐོང་ཚོར་གྱི་རང་བཞིན་དུ་གྱུར་བའི་ཆེ་བ་མི་དང༌། ཆུང་བ་སྲོག་ཆགས་ཕྲན་བུ་ཡན་ཆད་ཀྱིས་རང་ལ་གནོད་པར་བསམ་ནས། འདུག་མི་བརྟན་པ་གནས་དབེན་པ་ཞིག་ཏུ་འགྲོ་ཚེ། མིས་རྒྱུ་འགྲུལ་མེད་ཚེ་རྟོག་པ་ཤུགས་ཆེ་བ་རེ་ལ་རྐྱེན་ནས་སྡུག་དྲག་པོ་གློ་བུར་དུ་འབྱུང་བ་དང༌། སྔངས་སྐྲག་ཆེན་པོ་སྐྱེས་ནས་འདུག་ཚུགས་མེད་པའི་ཀུན་རྟོག་ཤུགས་ཆེ་བ་དུས་སྡང་ནས་བཅོས་སུ་མེད་པ་སྨྱོན་པ་ལྟ་བུ་དང༌། རེ་འགའ་ཡང་སྣང་སྲིད་གྲོགས་སུ་ཤར་ནས་སེམས་ལ་སྙིང་ངེ་དང་དགའ་སྣང་ཤར་ནས་བདག་གི་ནི་ཆོས་ཉིད་ཀྱི་དོན་ཤེས་པ་འདྲ་སྙམ་སྟེ།
དགའ་བ་དེའི་ཉམས་ལ་ཞེན་ཅིང་གདུང་བས་གོལ་བ་དང༌། ལ་ལ་སྔར་དང་ ༡༩༤༽མི་འདྲ་བའི་ངེས་འབྱུང་དྲག་པོ་སྐྱེས་ཏེ། སྣང་བའི་ཆོས་ཐམས་ཅད་ལ་ཞེན་འཛིན་བྲལ་བ་ལྟར་སྣང་བ་དང༌། ལ་ལ་གསལ་ཉམས་ཀྱི་རྩལ་འབར་ཏེ། གནས་རིགས་དྲུག་གི་སྡུག་བསྔལ་ལ་བསམ་མནོ་བྱས་ཚེ་མངོན་སུམ་དུ་སྣང་ནས་སྙིང་པོ་བཟོད་ཤུག་མེད་པར་སྐྱེས་ཏེ་ངུ་སྙིང་འདོད་པ་དང༌། ཡང་དེ་དག་གི་སྡུག་བསྔལ་ཐམས་ཅད་རང་ཐོག་ལ་མ་མྱོང་བའི་སྣང་བ་ཤར་ཅིང་བཟོད་མེད་ཀྱི་སྡུག་བསྔལ་དུ་མ་འབྱུང་བའི་རྣམ་པར་འཆར་བ་དང༌། ལ་ལས་རང་གི་ཉམས་ལེན་མཐར་ཕྱིན་ཡོད་སྙམ་ནས། གཞན་དོན་ལ་སེམས་ཏེ་གཤིན་པོའི་དཀོར་དང༌། གསོན་ལ་སྲུང་སྐྱོབ་ཏུ་རློམས་ཏེ་མི་ཚེ་གཏོ་ཡས་ལ་འདའ་བ་སོགས། མདོར་ན་རྣམ་པ་ཆོས་ལྟར་བཅོས་ཀྱང་བྱ་བ་དང་བྱེད་པ་ཐམས་ཅད་ཆོས་བརྒྱད་ཀྱི་དབང་དུ་སོང་བ་རྣམས་ནི།
༡༩༥༽དཔེར་ན་འཚོ་བྱེད་ཀྱི་སྨན་འཚོལ་བ་ལ་རེག་ཕུང་གི་དུག་དང་འཕྲད་པ་ལྟར། རྣལ་འབྱོར་ཉམས་ལེན་ཞེན་ཏེ། ལུས་ཀྱི་བར་ཆད་ཀྱི་དབང་དུ་སོང་ནས་འཁྲུལ་པའི་ཁར་འཕྱན་པ་ཡིན་ནོ། ། དེའི་ཕྱིར་ན་བདུན་བརྒྱུད་ལྡན་གྱི་བླ་མ་དམ་པའི་མན་ངག་གི་ངོ་སྤྲོད་སྔོན་ལ་བྱས་ཏེ། རང་གི་སྒོ་གསུམ་ལ་ཉམས་ཀྱི་རྣམ་པ་ཇི་ལྟར་འབྱུང་ཡང་ཐམས་ཅད་རང་སྣང་དུ་ཤེས་ནས་ཉམས་ཀྱིས་བར་ཆད་ཀྱི་དབང་དུ་མི་གཏང་བར། དད་མོས་གདུང་ཤུགས་དྲག་པོའི་སྒོ་ནས་གདམས་པ་ཉམས་སུ་ལེན་པ་ལ་བརྩོན་པར་བྱེད་པ་ནི་གནད་ཀྱི་ཡང་ཅེས་དམ་པ་ཡིན། མདོར་ན་མ་དག་པའི་བསྐལ་པ་ལས་ཀྱི་རླུང་ལ་དག་པ་ཡེ་ཤེས་ཀྱི་རླུང་གི་ནུས་པ་ཕོག་ནས་དག་དབྱིངས་སུ་སྨིན་ཏེ། མ་དག་པའི་སྣང་བ་འོད་གསལ་ཆོས་ཉིད་ཀྱི་དབྱིངས་སུ་ ༡༩༦༽འཇིག་པར་བྱེད་པའི་སྔ་ལྟས་སུ་ཕྱི་ནང་གསང་གསུམ་གྱི་ཉམས་མ་ངེས་པ་སྣ་ཚོགས་སྒོ་གསུམ་གྱི་སྟེང་དུ་འབྱུང་བ་ནི། ཆོས་གཞན་གང་དུ་འཇུག་ཀྱང་དག་དབྱིངས་དྭངས་མར་འཕོས་ཏེ། ཚེ་འདིར་སངས་རྒྱས་ཐོབ་པར་དཀའ་བས་ན།
བདུད་རྣམས་ཀྱིས་བར་ཆད་ཆེར་མི་བྱེད་པ་དང༌། ལམ་འདི་ནི་སྐལ་ལྡན་སྐྱེས་བུ་སྤྱོད་ཡུལ་འཇའ་ལུས་ཆོས་སྐུ་ཐོབ་པའི་མན་ངག་ཟབ་མོ་འདི་ཉིད་མཐར་ཕྱིན་ན་ཚེ་འདིར་གྲོལ་ནས་དོན་གཉིས་ཀྱི་མཛད་པ་མཐར་སོན་པས་ན། དེ་ལ་ཆོས་མིན་རང་རྒྱུད་གོལ་བའི་བརྒྱུད་དང༌། ཆོས་དང་བླ་མར་སྨོད་པའི་དམ་སྲི་ལ་སོགས་པའི་བགེགས་ཀྱི་རིགས་སུ་གྱུར་པ་ཐམས་ཅད་ཀྱིས། ཐར་པ་བྱང་ཆུབ་བསྒྲུབ་པའི་ལམ་ཟབ་མོ་འདི་ལ་བར་ཆད་སྣ་ཚོགས་བྱེད་པ་ཡིན་ཏེ། དེ་ལྟར་ཡིན་སྙམ་ན། སྤྱིར་གནས་ ༡༩༧༽ཉི་ཤུ་རྩ་བཞི་དང༌། ཡུལ་སུམ་ཅུ་རྩ་གཉིས། དུར་ཁྲོད་ཆེན་པོ་བརྒྱད་ལ་སོགས་པ་ཕྱིའི་གནས་སུ་བསྟན་པ་རྣམས་ཀྱང༌། བྱེ་བྲག་ཏུ་དེ་དག་རང་གི་སེམས་དང་སེམས་བྱུང་གི་རྩོལ་བ་ལས་མ་འདས་པའི་ཕྱིར་ན།
རླུང་གི་བྱེད་ལས་ཀྱིས་དེ་དག་གི་གནས་མ་བདེ་བའི་རྣམ་པས། འཇིག་རྟེན་མཁའ་འགྲོ་དང་མཁའ་ལ་རྒྱུ་བའི་ཤུགས་འགྲོ་རྣམས་ཀྱིས་ཡེ་ཤེས་ཀྱི་མཁའ་འགྲོའི་རྣམ་པར་བསྡུ་ནས། ཆོས་མིན་ལོག་པ་ཆོས་བརྒྱད་ཀྱི་ཕྱོགས་སུ་ཁ་ཁྲིད་ཅིང་དེ་དང་མཐུན་པའི་ལུང་བསྟན་བསླབ་བྱ་སོགས་ཀྱི་མྱུར་ལམ་ཟབ་མོ་འདི་ལས་བློ་ཁ་གཞན་དུ་བསྒྱུར་བར་བྱེད་པ་སོགས་ནི་བསྡུ་བ་མཁའ་འགྲོའི་རྟགས་ཡིན་པས། དེ་དུས་སུ་རང་ལུས་ལྷར་བསྒོམ་པ་དང༌། ཉམས་ཀྱི་ངོ་བོ་ལྟ་བ་ཡིན་ཕྱིར་མཉམ་ ༡༩༨༽ཉིད་འོད་གསལ་ཆེན་པོར་བཞག་ཆེ་སེལ་བའོ། ། ཡང་བར་ཆད་བདུད་ཀྱི་རྟགས་ནི། ལམ་འདིར་ཟུགས་པའི་སྐལ་ལྡན་རྣམས་ལ་བདུད་དང་དམ་སྲི་སོགས་ཀྱི་བར་ཆད་བརྩམས་ནས། ཕ་རོལ་སྐྱེ་འགྲོ་རྣམས་ཀྱི་སེམས་བརྒྱུད་བདག་གིས་ཤེས་པར་སྣང་བ། རང་ལུས་ཁ་དོག་སྣ་ཚོགས་སུ་སྤྲུལ་ནུས་པ་ལྟ་བུ་དང༌། མེ་ལོང་ལ་སོགས་པར་བལྟས་ཚེ་གཟུགས་བརྙན་གཉིས་སུ་སྣང་བ་དང༌།
ཡང་ལུས་ལ་གྲིབ་མ་གཉིས་ཡོད་པ་སོགས་སྣང་ཞིང༌། ཁྱད་པར་ལྷར་སྣང་གི་རྗེས་སུ་ཁྲིད་ནས་བགེགས་ཡི་དམ་གྱི་གཟུགས་སུ་སྤྲུལ་ཏེ་ཞལ་སྟོན་པ་དང༌། བསླུ་བྱེད་ཀྱི་ལུང་སྟོན་པ་སོགས་འབྱུང་བ་རྣམས་ནི་བདུད་ཀྱི་དབང་དུ་བྱེད་ཉེས་བ་ཡིན་པས། དེའི་དུས་སུ་གུ་གུལ་གྱི་དུད་པ་བདུག་ཅིང༌། བདུད་རྩི་ཆེ་ཆུང་ ༡༩༩༽གིས་བཀྲུ་བ་དང༌། ལུས་ལ་ལྷེར་འཚོ་རྙིང་པའི་འདགས་པ་བྱུག་ཅིང༌། ངག་གནས་ཧཱུཾ་དྲག་ལ་བཅད་ཐོན་པ་བརྗོད་བཞིན། སེམས་སྐྱེ་མེད་ཀྱི་ངང་ལ་བཞག་པས་སེལ་བར་བྱེད་དོ། ། འཕེལ་འགྲིབ་ཉམས་ཀྱི་རྟགས་ནི། རང་གི་རླུང་སེམས་འདུ་ཚུལ་གྱི་ཏིང་འཛིན་གློ་བུར་དུ་སྐྱེས་པ་དང༌།
ཉམས་ཀྱི་སྣང་བར་ནམ་མཁའ་ནས་ལྷ་དང་ལྷ་མོ་ལ་སོགས་པའི་གཟུགས་མཐོང་བ། འོད་སྣང་མ་ངེས་པ་དམར་གོར་དང་དཀར་ལེབ་དུཿཁ་ལྟ་བུ་སོགས་སྣང་ཉམས་ཆལ་མ་ཆོལ་མར་ཤར་ཞིང༌། དེ་ལ་ཞེན་ཅིང་ཆགས་ནས་དགའ་སྤྲོའི་སྣང་བ་རྒྱུན་མི་ཆད་པར་ལྟར་འབྱུང་སྟེ། དེའི་དུས་སུ་རང་ཆུའི་དཀྱིལ་དུ་འདུག་པ་སོགས་དང༌། ལུས་ལ་མར་གྱི་སྐུ་མཉེ་བྱེད་ཅིང༌། ངག་གི་ཨཱཿམང་དུ་བརྗོད་ནས། ༢༠༠༽སེམས་རྟོགས་མེད་དུ་བཞག་པས་སེལ་བའོ། ། མདོར་ན་ལྷན་སྐྱེས་ཀྱི་ལྷ་དང༌། མཉམ་འོང་གི་བདུད་འདྲེའི་ཆོ་འཕྲུལ་དུ། ལུས་ལ་ན་ཚ་ཟུག་རྔུའི་མ་ངེས་པ་སྣ་ཚོགས་གཏོང་བ་དང༌།
མཐོང་བའི་ཡུལ་དུ་ཐན་དང་ལྟས་ངན་སྣ་ཚོགས་འབྱུང་བ་རྣམས་ལ་ཉམས་ནད་དུ་བཟུང་ནས་མོ་རྩའི་བྱེད་པ་དང༌། རྒྱབ་རྟེན་འདྲེ་རུ་མཐོང་ནས་རིམ་གྲོ་དང་སྨན་དཔྱད་སོགས་བྱས་ཀྱང་དེ་དག་ཀུན་གཅིག་གིས་ཀྱང་ཕན་པ་མེད་ཅིང༌། ད་དུང་མོ་རྩིས་དང་རྨི་ལམ་ཐམས་ཅད་རབ་ཏུ་འཁྲུགས་ནས་སེམས་ཀྱི་རྣམ་པར་རྟོག་པ་ཡང་སློང་བར་བྱེད་པ་འབྱུང་ངོ༌། ། དེ་དག་བདེན་མེད? སོགས་རྣམ་པར་རྒྱལ༔ ཞེས་པས་བསྟན་ཏེ། དེའི་ཕྱིར་ན་ཉམས་སྣང་ཕྱི་ནང་གསང་གསུམ་དེ་དག་གི་དུས་སུ་ཉམས་ཀྱི་ཟུག་ངུ་དང་སྣང་བ་ཆལ་ ༢༠༡༽ཆོལ་གྱི་དབང་དུ་མི་བཏང་བར་སྒོ་གསུམ་གྱི་བྱ་བ་དགུ་སྤྲུགས་སུ་བཞག་སྟེ། གང་ཤར་གང་སྣང་ཐམས་ཅད་བདེན་མེད་ཉམས་ཀྱི་སྣང་བ་རུ་ངེས་པར་བྱ་བ་སྟེ། དེ་ནི་སྤྱོད་པའི་ཕྱོགས་སུ་ལྟ་བ་མི་འཆོར་བར་ལྷུན་གྲུབ་འོད་གསལ་གྱི་སྣང་བ་མངོན་དུ་གྱུར་བ་དེ་གའི་ངང་དུ་གང་ཤར་ལ་བདེན་ཞེན་མེད་པར་དཔེར་ན་མེ་ལོང་དྭངས་གསལ་གྱི་ཆ་ལ་གཟུགས་བརྙན་གྱི་རྣམ་པ་ཇི་ལྟར་ཤར་ཡང་ཐམས་ཅད་མེ་ལོང་གི་རོལ་བ་ལས་མ་འདས་པ་ལྟར། རྣལ་འབྱོར་པ་རྣམས་ལམ་གྱི་སྐབས་སུ་དགའ་སྡུག་ཉམས་ཀྱི་སྣང་བ་མ་ངེས་པ་ཇི་ལྟར་ཤར་ཡང༌། དེ་དག་ཐམས་ཅད་རང་གི་གཞིའི་རོལ་པ་དང༌།
ཡེ་ཤེས་ཀྱི་རྩལ་ལས་མ་འདས་པའི་ཕྱིར་ན། བདེ་སྡུག་ཉམས་ཀྱི་སྣང་བ་ཐམས་ཅད་ལ་རེ་དྭོགས་དང་དགག་ ༢༠༢༽སྒྲུབ་གང་ཡང་མི་བྱེད་པ། དཔེར་ན་སེངྒེའི་གངས་རི་ཟིན་པ་ལྟར་གནས་ལུགས་ཀྱི་ལྟ་བ་ཟབ་མོའི་གཏིང་མི་འཆོར་བར་ཆོས་ཉིད་བསམ་བརྗོད་དང་བྲལ་བའི་དབྱིངས་སུ་མཉམ་པར་འཇོག་ནུས་ན། ཉམས་ཀྱི་སྣང་བ་ཐམས་ཅད་བདེན་མེད་སྒྱུ་མ་རྨི་ལམ་གྱི་སྣང་བ་ལྟ་བུར་རིམ་པ་བཞིན་དུ་ཆོས་ཉིད་སྟོང་པའི་དབྱིངས་སུ་འཇའ་སྤྲིན་ནམ་མཁའ་ལ་ཡལ་བ་ལྟར་སོང་ནས་འོད་གསལ་ལྷུན་གྲུབ་ཀྱི་སྣང་བ་ལ་གདེང་ཐོབ་སྟེ། རིག་རྩལ་ཡེ་ཤེས་སུ་སྨིན་ཏེ་མི་འགྱུར་གསང་བའི་རྟགས་རྣམས་ཀྱང་རིམ་གྱི་འབྱུང་བ་ཡིན་ནོ། ། དེའི་སྐབས་སུ་ལྟ་བའི་ཕྱོགས་སུ་སྤྱོད་པ་མི་འཆོར་བར་རང་གི་སྒོ་གསུམ་གྱི་བྱ་བ་བསྡམས་ནས། སྡོམ་པ་དམ་ཚིག་རྣམས་གཅེས་པའི་སྲོག་ལྟར་བསྲུང་ཞིང་འཆོལ་རྙོག་མི་བྱེད་པ་དང༌། ཟབ་མོ་དོན་གྱི་ཉམས་ལེན་ལ་ཐང་ ༢༠༣༽ལྷོད་མེད་པར་བརྩོན་པར་བྱེད་པ་ནི་གནད་ཀྱི་ཡང་གཅེས་དམ་པ་ཡིན་ནོ། ། དེ་ལྟར་གོང་དུ་སྨྲོས་པ་བཞིན་ཉམས་ཀྱི་བྱེ་བྲག་བསམ་གྱིས་མི་ཁྱབ་བརྗོད་པ་རྣམས་ཀྱང་རང་སྣང་ཡེ་ཤེས་ཀྱི་རྩལ་དུ་ཤེས་པར་བྱས་ཏེ། བར་ཆད་ཀྱི་དབང་དུ་མ་སོང་བར་རྩེ་གཅིག་ཏུ་ཉམས་སུ་བླང་བ་འདི་ཡི་ཡོན་ཏན་ནི་འོད་གསལ་དབྱིངས་ཐིག་གི་སྣང་བ་ཐམས་ཅད་ཆེར་འཕེལ་ནས།
འོད་ལྔ་གྱེན་འགྲེང་དང༌། རྩིབས་ཤར། པདྨ་དང་འཁོར་ལོ་ལ་སོགས་པ་དང༌། ཡང་གྲུ་ཆད་མཐར་ཐབས་རྫོགས་པའི་བར་དང༌། ཐིག་ལེ་ཆེ་བ་གནམ་ས་ཁེབས་ཙམ་དང༌། ཆུང་བ་ཡུངས་འབྲུའི་ཚད་ཙམ་ལྔ་ཚོམས་སུ་སྣང་བ་དང༌། གཞན་ཡང་སྣང་ཡུལ་ཐམས་ཅད་འཇའ་འོད་ཐིག་ལེའི་རང་བཞིན་དུ་ཤར་ཏེ། མ་ ༢༠༤༽དག་པའི་སྣང་བ་མི་མཐོང་བ་ལྟ་བུར་འབྱུང་བ་ནི། ཤེས་རབ་ཀྱི་མིག་ལ་ཡེ་ཤེས་ཀྱི་སྤྱན་ཐོབ་པས། མཉམ་པར་བཞག་དང་མ་བཞག་གི་རྣམ་དབྱེ་མེད་པར་འོད་གསལ་ཆོས་ཉིད་ཀྱི་རང་མདངས་མངོན་དུ་གྱུར་པས་ན་སྙིགས་མ་དྭངས་མར་འཕོས་པ་དང༌།
དྭངས་མའི་འོད་ལྔར་སྨིན་ནས་གོང་འཕེལ་གྱི་རྩལ་རྫོགས་འགྲོ་བ་ཡིན་ནོ། ། མདོར་ན་ཕྱིའི་འོད་གསལ་གྱི་སྣང་བ་འོད་རེར་འཕྲིག་མེད་པར་གནས་ཤིང༌། ཐིག་ལེ་ཡང་ཉ་མིག་ཙམ་ནས་མཐེབ་ཀོར་ཙམ་དུ་སྣང་བ། ཡང་ཐིག་ལེ་ཆེར་མི་གསལ་བཞིན་དུ། རིག་གདངས་རྡོ་རྗེ་ལུ་གུ་རྒྱུད་ཁྲ་འཁྲིག་གེར་མངོན་སུམ་དུ་སྣང་བ་དང༌། དབྱིངས་ཀྱི་སྣང་བ་ཤིན་ཏུ་གསལ་བའི་ཀློང་དུ་འོད་གདངས་གྲུ་ཆད་ཀྱི་རྣམ་པར་སྣང་བའི་དུས་སུ་ཚེའི་དུས་འདས་ནས་བར་ཆད་ཀྱང༌། ༢༠༥༽རང་བཞིན་སྤྲུལ་པའི་སྐུ་རུ་དབུགས་འབྱིན་ཏེ་གྲོལ་བ་ཐོབ་པར་འགྱུར་རོ། ། ཡང་དབྱིངས་ཀྱི་སྣང་བ་པདྨ་དང་འཁོར་ལོ་མཆོད་རྟེན་ལ་སོགས་པ་དང༌། གཞན་ཡང་ཡིག་རིགས་སྣ་ཚོགས་དང༌། སྲོག་ཆགས་ལྟ་བུའི་རྣམ་པ་མ་ངེས་པ་དུ་མར་སྣང་བ་དང༌།
ཐིག་ལེ་མཐེབ་གོར་ཙམ་ནས་ཁམ་ཕོར་དང་རྔ་ཆུང་ཕུད་ཀྱི་སྦ་འཁོར་ཙམ་པ་རྣམས་འོད་ལྔ་མི་ཁྱུད་ཀྱི་རྣམ་པར་ཡོད་པ་ཐིག་ལེ་ལྔ་ལྡན་གྱི་ཀློང་དུ་ལྷ་སྐུ་གདུང་ཕྱེད་དང༌། སྐུ་རྐྱང་འོད་ཁྱིམ་གྲུ་ཆད་ཀྱི་རྣམ་པར་ཤར་བ་དང༌། རིག་གདངས་ཤེལ་ཕྲེང་བལྟར་ལ་བརྒྱུས་པའི་རྣམ་པ་ལྟ་བུར་དབྱིངས་ཐིག་གི་རྭ་བར་དལ་གྱིས་འཁོར་བའི་རྣམ་པར་སྣང་བའི་དུས་སྐབས་སུ་ཚེ་དུས་བྱས་ཀྱང་བར་དོ་མེད་པར་གྲོལ་བར་འགྱུར་བ་གདོན་མི་ཟ་བ་ནི། གོང་འཕེལ་གྱི་འཕེལ་ཚད་རྫོགས་པའི་ཚེ་ ༢༠༦༽ན་ཆོས་ཉིད་སྐྱེ་འགགས་ལས་འདས་པར་དབང་འབྱོར་བས། བར་དོ་མེད་པར་རང་བཞིན་ལོངས་སྤྱོད་རྫོགས་སྐུའི་ཞིང་ཁམས་སུ་ངེས་པར་གྲོལ་བར་འགྱུར་ཏེ། མདོར་ན་ཉམས་སྣང་གོང་དུ་འཕེལ་བའི་ཚད་རྫོགས་པའི་ས་མཚམས་འདི་ལ་བབས་པའི་ཚེ་ན། སྐྱེས་བུ་དེ་འཁོར་བར་མི་ལྡོག་ཅིང་སྐྱེ་འཆིའི་སྣང་བ་ལས་འདས་ཤིང་སྲིད་པ་ལས་རྣམ་པར་རྒྱལ་བ་སྟེ། དེ་ཡང་མདོ་ལམ་གྱི་ས་ལྔ་པ་སྦྱངས་དཀའ་བ་དང༌། སྔགས་ལམ་གྱི་ཚེ་ལ་དབང་བའི་རིག་འཛིན་གྱིས་དོན་གྱི་ཐོབ་པར་བསྟན་པ་ཡིན་ནོ། ། དེ་ལྟར་གོང་འཕེལ་གྱི་ཉམས་རྩལ་རྫོགས་ཚུལ་དང་དེ་དག་གི་ཡོན་ཏན་གྱི་རང་བཞིན་སྤྲུལ་པའི་ཞིང་ཁམས་རྣམས་སུ་གྲོལ་བའི་ཕན་ཡོན་བསྟན་པའི་ལེའུ་སྟེ་བཅུ་གཅིག་པའོ། །
ཞེས་པ་རྫོགས་ཚིགས་སུ་བསྟན་ཏེ། ༢༠༧༽ས་མ་ཡ། གུ་ཧྱ། ཞེས་དམ་ཚིག་གི་བཀའ་རྒྱས་སུ་བཏབ་པའི་དོན་ནོ། ། གསུམ་པ་རིག་པ་ཚད་ལ་ཕེབས་པའི་དོན་བསྟན་པ་ནི། དེ་ལྟར་ཡང་ཡང? སོགས་འཆར་བ་ཡིན༔ ཞེས་པས་བསྟན་ཏེ། དེ་ལྟར་སྔོན་སྨོན་ལས་འཕྲོ་འཛོམ་པའི་སྐྱེས་བུ་རྣམས་ཀྱི་མྱུར་ལམ་ཟབ་མོ་འདི་ཉིད་ལ་བརྩོན་འགྲུས་དྲག་པོའི་སྒོ་ནས་ཡང་ནས་ཡང་དུ་ཉམས་སུ་བླངས་ཏེ་སྦྱངས་པས་ན། དེའི་ནུས་པས་སྒྲོན་མ་རྣམ་བཞིའི་སྟོབས་བསྐྱེད་པས་རིག་པ་བཅུད་དུ་སྨིན་ཅིང༌། དབྱིངས་དང་ཐིག་ལེ་རིག་གདངས་རྣམས་ཚད་ལ་ཕེབས་པ་འདི་ལྟ་སྟེ།
ཕྱི་རྟགས་དབྱིངས་ཀྱི་སྣང་བ་གཞལ་ཡས་ཁང་གི་རྣམ་པའི་འོད་གདངས་དྭངས་གསལ་དུ་མཆེད་པའི་ཀློང་དུ། འོད་ལྔའི་ཐིག་ལེ་ལྔ་ཚོམ་དུ་ཤར་བའི་ནང་དང་ ༢༠༨༽དབུས་སུ་བདེ་གཤེགས་རིགས་ལྔའི་ཕྱག་རྒྱ་ཕྲ་མོའི་སྐུ་ཡར་ཕྱེད་སྣང་ཞིང་སྐུ་སྨད་འཇའ་སྤྲིན་ནམ་འོད་ཀྱི་རྣམ་པས་མི་མངོན་པ་དང༌། ཡང་སྐུ་གདུང་ཕྱེད་བཀས་ས་ལྟར་དུ་སྣང་ཞིང་དེ་དག་བསྒོམ་སྟོབས་ཀྱིས་ཆེར་སྨིན་ཏེ། སྐུ་རྐྱང་ལོངས་སྤྱོད་རྒྱན་རྫོགས་ཀྱི་རིགས་ལྔ་རེ་རེ་བཞིན་ཚང་བར་འཆར་བ་ཡིན་པས། དེ་ལ་བར་མ་ཆད་པར་བྱས་ཏེ་སྦྱང་བ་མཐར་ཕྱིན་ནས་རིམ་པ་བཞིན་དུ་ལྷ་ཡབ་ཡུམ་ཟུང་འབྲེལ་དུ་སྣང་བ་ནི་འདི་ལྟར་འབྱུང་སྟེ། འོད་ལྔའི་ཐིག་ལྔ་ཚོམ་གྱི་ཀློང་དུ་རིག་ལྔའི་ཚོམ་བུ་ལྔ་ལྔར་ཤར་བའི་ནང་དབུས་རྣམས་སུ། ལོངས་སྤྱོད་ཀྱི་རྒྱན་རྫོགས་པའི་རྣམ་པར་མཛད་དཀར་པོ་དང༌། དེ་བཞིན་དུ་རྡོ་རྗེ་སེམས་དཔའ་སྔོན་པོ། རིན་ཆེན་འབྱུང་ལྡན་སེར་པོ། སྣང་བ་མཐའ་ཡས་དམར་པོ།
དོན་ཡོད་ ༢༠༩༽གྲུབ་པ་ལྗང་གུ་རྣམས། རང་རང་རིགས་ཀྱི་ཡུམ་དང་བཅས་པ་འཁྲིལ་སྦྱོང་དུ་སྣང་ཞིང༌། དེ་དག་རིགས་དང་མཐུན་པའི་འཁོར་རྣམས་ཀྱང་སེམས་དཔའ་དང་སེམས་མ་བཞི་བཞིས་བསྐོར་བ་དང་བཅས་པར་འཆར་ཏེ། དེ་ལྟ་བུའི་ཕྱག་རྒྱ་རྣམས་ཀྱང་སྐུ་མཛེས་ཤིང་ཡིད་དུ་འོང་བ་སྐྱེ་མཆེད་དྭངས་བའི་བལྟ་བས་ཆོག་མི་ཤེས་ཤིང༌། སྐུ་ལ་དར་དང་རིན་པོ་ཆེ་སྣ་ཚོགས་ཀྱི་རྒྱན་རྫོགས་པ། འོད་དང་འོད་ཟེར་འཕྲོ་བའི་རྣམ་པར་འཆར་བ་དང༌། རིག་གདངས་རྡོ་རྗེ་ལུགས་རྒྱུད་ཡང་ཆེར་སྨིན་པའི་ཚད་དུ་ཁ་དོག་ཀྱང་ཤེལ་ལྟར་དཀར་བ་དང༌། སྦུར་ལེན་གྱི་མདོག་ལྟར་སེར་པོ། རྒྱ་མ་ཚལ་གྱི་ཁུ་བ་ལྟར་དམར་པོ། ཨིནྜའི་ཁ་དོག་ལྟར་ལྗང་གུ་སྟེ།
མདོག་དཔེར་ན་མུ་ཏིག་ཕྲེང་བ་བལྟར་ལ་བརྒྱུས་པ་ལྟ་ ༢༡༠༽བུ་རུ་དྲྭ་བ་དང་དྲྭ་ཕྱེད་པའི་རྣམ་པར་འཆར་བ་རྣམས་ནི། ཕྱིའི་དབྱིངས་ཐིག་དང་རིག་གདངས་ཀྱི་འཕེལ་ཚད་རྫོགས་ཚུལ་མདོ་ཙམ་བསྟན་པ་ཡིན་པས་གནད་མཆོག་ཏུ་ཤེས་པར་བྱའོ། ། དེ་ལྟར་ཉམས་ལེན་གྱི་འཕེལ་ཚད་རྫོགས་ནས་མི་འགྱུར་གསང་བའི་རྟགས་རྣམས་འབྱུང་ཚུལ་ནི། ནང་རྟགས་ལུས་ནི་ཟང་ཐལ? སོགས་ས་རུ་གྲོལ༔ ཞེས་པས་བསྟན་ཏེ། དེ་ལ་འདིར་རིག་པ་ཚད་དུ་ཕེབས་ནས་ནང་རྟགས་སྒོ་གསུམ་ལ་འཆར་བ་ནི། ལུས་ལ་གཉེར་མ་མེད་ཅིང་གཞོན་ཤ་ལྡན་པ། སྐྲ་དཀར་ནགས་སོགས་འགྱུར་ཞིང་སོའུ་སྐྱེ་བ། ལུས་ནི་རི་བྲག་ཀུན་ལ་ཟང་ཐལ་དུ་འགྲོ་ཞིང་འབྱུང་བས་མི་ཚུགས་པ། ལུས་ཤིང་བལ་ལྟར་ཡངས་ཤིང་དབུགས་ཀྱི་འགྱུ་བ་མི་ཚོར་བ་དང༌།
རང་ལུས་ཟང་ཐལ་དྲི་མ་ ༢༡༡༽མེད་པ་འོད་ཀྱི་ལུས་སུ་སྣང་ནས། རི་བྲག་ལ་སོགས་དངོས་པོ་ཐོག་རེག་གི་རྣམ་པ་ཇི་ལྟར་སྣང་བ་ཀུན་ལ་རང་བཞིན་གྱི་ཐོགས་པ་མེད་པར་ཟང་ཐལ་དུ་འགྲོ་བ་དང༌། ལུས་ལ་རིགས་ལྔའི་ཕྱག་མཚན་གྱི་རྣམ་པའི་ཤ་མཚན་དང་རིས་སུ་སྣང་བ་ལ་སོགས་པ་འབྱུང་བའོ། ། ངག་ནི་ཁྲོ་ཚིག་མི་འབྱུང་ཞིང་གང་སྨྲས་ཐམས་ཅད་གཞན་ཡིད་དགའ་བའི་ཚིག་དང༌། ཁྱད་པར་འཁྲུལ་ཚིག་མི་སྨྲ་ཞིང་ཆོས་ཀྱི་ཚིག་དོན་སྣ་ཚོགས་མ་བསླབ་བཞིན་དུ་ཐོལ་བྱུང་དུ་སྨྲ་བ་དང༌། གཞན་ཡང་སྔར་མ་ཐོས་པའི་གཏམ་རུང་གཞན་བློ་ཆོས་ལ་བསྒྱུར་ནུས་པ་དང༌། ཆོས་མཐུན་གྱི་གླུ་དང་མགུར་མ་ལ་སོགས་པ་རང་རྡོལ་དུ་འབྱུང་བ་དང༌། འབྱུང་བའི་སྒྲ་སྐད་དང་རིགས་དྲུག་གི་སྐད་ལ་སོགས་པ་ཤེས་པར་འབྱུང་སྟེ། གཞན་སྣང་ཡང་དག་ ༢༡༢༽དགེ་བའི་ལམ་ལ་སྦྱོར་ནུས་པ་འབྱུག་བ་ཡིན་ནོ། ། སེམས་ཉིད་ཡེ་ཤེས་ལྔ་རུ་གོ་འཕོས་པས་སེམས་རྟགས་ལུས་ལ་འབྱུང་སྟེ།
ནམ་མཁའ་ལ་བྱ་བཞིན་འཕུར་བ་དང༌། ཆུ་ལ་ཉ་ལྟར་བགྲོད་པ། བཅོས་མིན་གྱི་སྙིང་རྗེ་ངམ་ངམ་ཤུགས་ཀྱིས་རྒྱུད་ལ་གནས་པ། ལུས་འབྱུང་བ་ལྟར་སྤྲུལ་ནུས་ཤིང་བསམ་པའི་ཡུལ་ཀུན་ཏུ་ཐོག་མེད་དུ་འགྲོ་བ་སོགས་དང༌། ཁྱད་པར་གཞན་སེམས་ཤེས་པ་ལ་སོགས་པའི་མངོན་པར་ཤེས་པ་ལྔ་དང༌། ཐོག་རེག་གི་བཅད་སའི་ཡུལ་དང༌། རྒྱལ་བའི་ཞིང་ཁམས་སོགས་མཐོང་བའི་སྤྱན་ལྔ་ཤེས་རབ་དང་ཏིང་འཛིན་གྱི་སྒོ་བསམ་གྱིས་མི་ཁྱབ་པ་ལ་མངའ་དབང་འབྱོར་བས་སྤྲུལ་བསྒྱུར་སྐྱེ་འཇུག་རྣམས་ལ་རང་དབང་བསྒྱུར་ཏེ། སྣང་སྲིད་དག་མཉམ་ཆེན་པོར་ཤར་བ་ལས་མ་དག་པའི་སྣང་བ་ ༢༡༣༽རྡུལ་ཙམ་ཡང་མེད་པའོ། ། འདིའི་དུས་སུ་སྔར་གྱི་རྣམ་སྨིན་རྒྱུ་དང་འབྲས་བུར་མི་ལྟོས་པར་ཡར་གྱི་ཟང་ཐལ་ཆེན་པོར་གདུལ་བྱ་ཐེར་འབུམ་དང་བཅས་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཀྱི་ས་རུ་གྲོལ་བ་ཐོབ་པས་ན། རྫོགས་ཆེན་རང་ལམ་དུ་ཚད་ཕེབས་དང༌།
མདོ་ལམ་གྱི་ས་བརྒྱད་པའི་ཡོན་ཏན་དང༌། སྔགས་བསྐྱེད་པའི་ལམ་དུ་ཕྱག་རྒྱ་ཆེན་པོའི་རིག་འཛིན་ཡང་དོན་གྱི་ཐོབ་པ་ཡིན་ནོ། ། ཅེས་རིག་པ་ཚད་ཕེབས་ཀྱི་དབྱིངས་ཐིག་འཆར་ཚུལ་དང་མཐར་ཕྱིན་ནས་ཡོན་ཏན་རྫོགས་པའི་གནད་གསལ་བར་བསྟན་པའི་ལེའུ་སྟེ་བཅུ་གཉིས་པའོ། ། ས་མ་ཡ། གུ་ཧྱ་ཞེས་པ་སྐལ་མེད་ལ་བཀའ་རྒྱས་སུ་བཏབ་པའི་དོན་ཡིན་ནོ། ། དེ་ལྟར་ཉིན་མོའི་རྣལ་འབྱོར་གྱི་ལམ་གྱི་རིམ་པའི་གནད་བསྡུས་ ༢༡༤༽མདོ་ཙམ་བསྟན་ཟིན་ཏོ། ། དེ་དག་གི་ཆ་ཅན་དུ་མཚན་མོའི་རྣལ་འབྱོར་གྱི་ལམ་རིམ་བསྟན་པར་བྱེད་པ་ལའང༌། ཤེས་བྱ་བུམ་པར་བསྡུ་བ་དང༌། གཉིད་འོད་གསལ་དུ་སྦ་བ། འབྱུང་ཁམས་དག་སྦྱོར་དང་གསུམ་དུ་ཡོད་པ་ལས།
དང་པོ་ནི། བསྐལ་མང་གོང་ནས? སོགས་གཉིད་ནས་སླར༔ ཞེས་པས་བསྟན་ཏེ། དེ་ལ་འདིར་ལས་དང་སྐལ་བར་ལྡན་པའི་སྐྱེས་བུ་རྣམས་ཀྱིས་སྔོན་བསྐལ་པ་གྲངས་མེད་མང་པོའི་གོང་རོལ་ནས། ཚུལ་ཁྲིམས་རྣམ་པར་དག་པའི་གཞི་བཟུང༌། སྦྱིན་སོགས་ཕ་རོལ་ཏུ་ཕྱིན་པ་དྲུག་མཐར་ཕྱིན་པ་སྨོན་ལམ་གྱི་ཚོགས་དང༌། འོད་གསལ་རྫོགས་པ་ཆེན་པོའི་ལམ་མ་ནོར་བར་ཚུལ་བཞིན་དུ་ཉམས་སུ་ལེན་པར་བྱེད་པ་འབྲས་བུ་ཡེ་ཤེས་ཀྱི་ཚོགས་ཏེ། ཚོགས་གཉིས་རྒྱ་ཆེན་པོ་ ༢༡༥༽བསགས་པའི་མཐུ་དང༌། སྔོན་གྱི་སྨོན་ལམ་བཟང་པོའི་མཚམས་སྦྱོར་གྱི་སྟོབས་ལ་བརྟེན་ནས། བརྒྱུད་ལྡན་རིག་འཛིན་བླ་མས་རྗེས་སུ་བཟུང་སྟེ།
ཐེག་པ་ཆེན་པོའི་དོན་དམ་པའི་ཆོས་ལ་ལས་འབྲེལ་བཞག་ཅིང༌། ཆོས་ཉིད་ཡིད་དཔྱོད་དུ་མ་ལུས་པར་དབང་པོ་སྐྱོན་དང་བྲལ་བར་རྒྱང་ཞག་ཆུ་ཡི་སྒྲོན་མ་སོགས་ཀྱི་གནད་ལ་བརྟེན་ནས། ཆོས་ཉིད་ཀྱི་དོན་མངོན་སུམ་རང་གནས་སུ་མཐོང་བའི་སྐྱེས་བུ་ལས་ཅན་བསྐལ་པ་བཟང་པོ་ཉིན་མོའི་སྐར་མ་ཙམ་ཏེ་འབྱུང་སྲིད་ན། དེའི་དབང་སྐལ་དང་ལམ་གྱི་ཆ་རྐྱེན་དུ་འོད་གསལ་ཉིན་མཚན་ཁ་སྦྱར་ནས་ཐུན་དྲུག་གི་ཚུལ་དུ་ཉམས་སུ་ལེན་པའི་རིམ་པ་རྣམས་མདོ་ཙམ་བསྟན་པས་ན། དེའི་ཕྱིར་དུ་སྦྱང་བ་མཐར་སོན་པར་བྱེད་པ་ལ། ཉིན་གྱི་དུས་སུ་སྒོ་གསུམ་གྱི་བྱ་བ་དགུ་ ༢༡༦༽སྤྲུགས་སུ་བཏང་ནས་ལུས་བཞུགས་སྟངས་དང་མི་འབྲལ་བ་གདམས་པ་ཉམས་སུ་བླངས་འོད་གསལ་དབྱིངས་ཐིག་གི་སྣང་བ་མངོན་དུ་བྱེད་ཅིང་རིག་པ་མ་བཅོས་རང་བབས་སུ་བཞག་པ་དང༌། མཚན་མོའི་ཐུན་ཆ་གསུམ་དུ་བྱས་ཏེ། སྲོད་ལ་ཉལ་ཚེ་ལུས་དྲང་སྲོང་གི་འདུག་སྟངས་དང་བཅས་ཏེ། མ་དག་པའི་རླུང་རོ་ལན་གསུམ་བསལ་ནས་སྟེང་འོག་གི་རླུང་ཁ་སྦྱོར་བུམ་ཅན་དུ་བཟུང་སྟེ། རང་གི་གནས་ཡུལ་ཐམས་ཅད་དག་པའི་ཞིང་ཁམས་ཡིད་དུ་འོང་བ་ཞིག་ཏུ་གསལ་གདབ།
རང་ལུས་འོད་ཀྱི་ཕུང་པོ་ཕྱི་ནང་གསལ་སྒྲིབ་མེད་པ་ཞིག་ཏུ་བསྒོམ་ནས། ཤེས་བྱ་བུམ་པ་བསྡུ་བའི་ཐབས་ལ་སྦྱངས་པ་ནི། རང་ལུས་དྭངས་གསལ་ ༢༡༧༽ཕྲུ་མ་ཕུས་པ་བགང་བ་ལྟ་བུའི་ནང་དབུས་སུ། རྩ་དབུ་མ་མདའ་སྨྱུག་འབྲིང་པོའི་ཚད་ཙམ་ཞིག ། ཆུ་ཤིང་ལྟར་དྲང་བ། པདྨའི་འདབ་མ་ལྟར་སྲབ་པ། རྒྱ་ཚོས་ཀྱི་ཁུ་བ་ལྟར་སྣུམ་པ། ཏིལ་མར་གྱི་སྒྲོན་མེ་ལྟར་གསལ་བ་སྟེ། མཚན་ཉིད་བཞི་དང་ལྡན་པ། ཕྱི་དཀར་ལ།
ནང་དམར་བ། བར་མཐིང་ག ། ཡར་སྣེ་སྤྱི་བོར་ལ་ཟུག་ཅིང་ཁ་ཕྱེ་བ། མར་སྣ་གསང་བར་ཚིག་གིས་འགག་པ་ལྟར་ཡོད་པ། དེའི་གཡས་སུ་རོ་མ་ཕྱི་དཀར་ལ། ནང་དམར་བ། གཡོན་དུ་རྐྱང་མ་ཕྱི་དཀར་ལ། ནང་དམར་བ་ གཉིས་ཀའང་གསལ་ལ་དྭངས་པའི་རྣམ་པ་ཅན། མར་སྣ་གཉིས་ལྟེ་འོག་སོར་བཞིའི་ཐད་ནས་དབུ་མར་ཡི་གེ་ཆའི་རྣམ་པར་ཟུག་པ། ཡར་སྣེ་གཉིས་རྣ་ལྟག་གཉིས་ནས་འགུག་ཅིང་སྣ་བུག་ ༢༡༨༽གཉིས་སུ་ཟུག་པར་བསྒོམ་པའོ། །
དེ་ལྟ་བུའི་རྩ་གསུམ་གྱི་འདུས་མདོ་དབུ་མའི་ནང་ཁོང་ལྟེ་འོག་ཏུ་པདྨ་འདབ་བཞིའི་ལྟེ་བར། ངོ་བོ་སྟོང་ཉིད་ཤེས་རབ་ཡུམ་གྱི་རང་བཞིན་ལ། རྣམ་པ་ཨ་ཐུང་དམར་གསལ་འོད་ཀྱི་རང་བཞིན་རྩ་བ་བརྟན་པ། རྩེ་མོ་རྣོ་བའི་སྟེང་དུ་ནཱ་ད་དང་དང་བཅས་པ་གསལ་གདབ། སྤྱི་བོར་བདེ་ཆེན་གྱི་འཁོར་ལོའི་དབུས་སུ་འོད་ཀྱི་ཐིག་ལེ་དཀར་པོའི་ཀློང་དུ། ངོ་བོ་ཐབས་མཆོག་ཏུ་མི་འགྱུར་བ་བདེ་ཆེན་ཡབ་ཀྱི་རང་བཞིན་ལ། རྣམ་པ་ཧཾཿཡིག་དཀར་པོ་ཆུ་ཤེལ་གྱི་མདོག་ལྟར་གསལ་ལ་དྭངས་བ། མགོ་ཐུར་དུ་བསྟན་ཅིང་བདེ་སྟོང་ཡེ་ཤེས་ཀྱི་བདུད་རྩིའི་ཟིལ་བ་ཁྲོམ་པ། ངོ་བོ་བདེ་བ། རྣམ་པ་ཆུ་བྱེད་ལས་དགའ་བ་བཞིའི་ཡེ་ཤེས་བསྐྱེད་པ།
རེག་བྱ་བསིལ་བ་སྟེ། མཚན་ཉིད་བཞི་ལྡན་དུ་བསྒོམ་པར་ ༢༡༩༽བྱ་ཞིང༌། དེ་ནས་རང་གི་སྨིན་མཚམས་ནས་སོར་བཅུ་གཉིས་ཀྱི་མཚམས་སུ། ཕྱོགས་བཅུའི་རྒྱལ་བ་སྲས་དང་བཅས་པ་རྣམས་དང༌། དགོངས་བརྡ་སྙན་རྒྱུད་ཀྱི་བླ་མ་རིག་འཛིན་གྱི་ཚོགས་དང༌། ཡི་དམ་རྒྱུད་སྡེ་བཞི་དྲུག མ་གནས་ཀྱི་དཔའ་བོ་མཁའ་འགྲོ་ལ་སོགས་པའི་ཐུགས་རྗེ་བྱིན་རླབས་ཡེ་ཤེས་ཡོན་ཏན་ཐམས་ཅད་འདུས་པའི་ངོ་བོ་འོད་ཕུང་ལྗང་སྔོན་རླུང་གི་རྣམ་པར་བྱུང་བ། རང་གི་སྣ་བུག་གཉིས་ནས་དལ་བུའི་རྔུབས་ཏེ། སྤོས་རིང་གི་དུད་པ་ལྟར་སོ་ཕུར་གྱི་བྱུང་ནས་རོ་རྐྱང་གི་ལམ་བརྒྱུད་དེ་ལྟེ་འོག་གི་ཨ་ཐུང་ལ་ཕོག་པས། དེ་ལས་གཏུམ་མོ་ཡེ་ཤེས་མེའི་ངོ་བོ་བདེ་བ།
རྣམ་པ་མེ། བྱེད་ལས་སྤྱི་བོའི་ཟླ་བ་བཞུ་བའི་བདེ་ཆེན་སྟོང་པའི་ཡེ་ཤེས་བསྐྱེད་པ། རེག་བྱ་ཚ་བ་སྟེ་མཚན་ཉིད་བཞི་དང་ལྡན་ ༢༢༠༽པའི་ཡེ་ཤེས་ཀྱི་མེ་ལ། བྱིན་རླབས་ཡེ་ཤེས་ཀྱི་རླུང་གིས་གསོས་ཐེབས་ནས་མེ་ལྕེ་རབ་ཏུ་ཆེར་མཆེད་དེ། རིམ་པ་བཞིན་དུ་རང་གི་ལྟེ་བའི་རྩ་འཁོར་ཐམས་ཅད་ལ་ཁྱབ་པས། ཉོན་མོངས་པ་ང་རྒྱལ་གྱིས་བསྐྱེད་པའི་རྩ་རླུང་ཐིག་ལེའི་སྒྲིབ་པ་དང་བག་ཆགས་ཐམས་ཅད་ལྷག་མེད་དུ་བསྲེགས་པར་བསམ་ལ། རླུང་ཐུན་ཐུང་རེ་འཛིན་པ་དང༌། དེ་བཞིན་དུ་སྙིང་ག་ཆོས་ཀྱི་འཁོར་ལོའི་རྩ་འཁོར་རྣམས་སུ་ཁྱབ་པས། ཉོན་མོངས་པ་གཏི་མུག་གིས་བསྐྱེད་པའི་རླུང་ཐིག་རྩའི་སྒྲིབ་པ་དང་བག་ཆགས་ངན་པ་ཐམས་ཅད་རྩ་ཕུང་ལ་མེ་ལྕེ་ཕོག་པ་བཞིན་དུ་ལྷག་མེད་དུ་བསྲེགས་པར་བསམ་ལ། སྔར་ལྟར་རླུང་གི་སྦྱོར་བ་ལ་བརྩོན་པར་བྱའོ། །
དེ་བཞིན་དུ་ཡང་ཡེ་ཤེས་ཀྱི་མེ་ལྕེ་མགྲིན་པའི་རྩ་འཁོར་རྣམས་སུ་ཁྱབ་པས། ཉོན་མོངས་པ་འདོད་ ༢༢༡༽ཆགས་ཀྱི་སྒོ་ནས་བསྐྱེད་པའི་རྐྱེན་གྱི་རྩ་རླུང་ཐིག་ལེའི་སྒྲིབ་པ་བག་ཆགས་དང་བཅས་པ་ཐམས་ཅད་ལྷག་མེད་དུ་བསྲེགས་པར་བསམ། ཡང་སྤྱི་བོའི་རྩ་འཁོར་རྣམས་སུ་ཁྱབ་པས། ཉོན་མོངས་པ་ཞེ་སྡང་གིས་བསྐྱེད་པའི་རྩ་ཐིག་རླུང་གསུམ་གྱི་སྒྲིབ་པ་བག་ཆགས་དང་བཅས་པ་ཐམས་ཅད་བསྲེགས་པར་བསམ་པ་སྟེ། འཁོར་ལོ་བཞི་བའི་མས་ནས་ཡས་རིམ་གྱི་ཚུལ་དུ་གཏུམ་མོ་ཡེ་ཤེས་ཀྱི་མེས་ཁྱབ་ཅིང༌། ཉོན་མོངས་པའི་རྒྱུ་ས་བོན་བག་ཆགས་དང་བཅས་པ་སྦྱངས་པར་བསམ་པ་དང༌། སླར་ཡང་མེ་ལྕེ་ཆེར་མཆེད་ནས་མ་དག་གདོས་བཅས་ཀྱི་ཕུང་པོ་ཁམས་དང༌། ཚེ་རབས་ནས་བསགས་པའི་ནད་གདོན་སྡིག་སྒྲིབ་བག་ཆགས་ཐམས་ཅད་ལྷག་མེད་དུ་བསྲེགས་པར་བསམ་པ་དང༌། མེ་ལྕེ་མར་མཆེད་ནས་གསང་ ༢༢༢༽གནས་ཀྱི་རྩ་འཁོར་ཐམས་ཅད་ཁྱབ་པས། ཉོན་མོངས་པ་ཕྲག་དོག་གིས་བསྐྱེད་པའི་རྩ་རླུང་ཐིག་ལེའི་སྒྲིབ་པ་བག་ཆགས་ཐམས་ཅད་བསྲེགས་པར་བསམ་པ་དང༌།
སྔར་བཞིན་རླུང་ཐུབ་རེ་བཟུང༌། དེ་ལྟར་མ་དག་པའི་རྩ་རླུང་ཐིག་ལེའི་ཁམས་ཐམས་ཅད་གཏུམ་མོ་ཡེ་ཤེས་ཀྱི་མེས་བསྲེགས་ཏེ། མེ་ལྕེ་དེ་ཉིད་ཀྱི་རེག་བྱ་སྤྱི་བོར་གྱི་ཧཾཿཡིག་ལ་ཕོག་པ་ཙམ་གྱིས་ཧཾཿཡིག་དེ་ལས་ངོ་བོ་བདེ་སྟོང་ཟག་པ་མེད་པ་ཡེ་ཤེས་ཀྱི་བདུད་རྩིའི་ཆུ་རྒྱུན་བ་འོའི་མདོག་ལྟ་བུ་ངང་ནར་གྱིས་བྱུང་སྟེ། མེ་དང་བདུད་རྩི་བྲོས་དེད་ཀྱི་ཚུལ་དུ་སྤྱི་བོར་ཐོན་ཚེ། ལུས་དང་རྩའི་སྒྲིབ་པ་དག ། བུམ་དབང་གི་ས་བོན་ཐེབ། དགའ་བའི་ཡེ་ཤེས་རྒྱུད་ལ་སྐྱེས་པར་བསམ། མགྲིན་པར་ཁྱབ་པས་ངག་དང་རླུང་གི་སྒྲིབ་པ་དག ། གསང་བའི་དབང་གི་སྣོད་དུ་ ༢༢༣༽གྱུར། མཆོག་དགའི་ཡེ་ཤེས་རྒྱུད་ལ་སྐྱེས་པར་བསམ།
ཐིག་ལེ་སྙིང་གར་ཁྱབ་པས་ཡིད་དང་ཐིག་ལེའི་སྒྲིབ་པ་དག ། ཤེས་རབ་དབང་གི་སྣོད་དུ་གྱུར། ཁྱད་པར་དགའ་བའི་ཡེ་ཤེས་རྒྱུད་ལ་སྐྱེས་པར་བསམ། ལྟེ་བར་ཁྱབ་པས་ཉོན་མོངས་པ་དང་ཤེས་བྱའི་སྒྲིབ་པ་དག ། ཚིག་དབང་གི་སྣོད་དུ་གྱུར། ལྷན་དགའི་ཡེ་ཤེས་རྒྱུད་ལ་སྐྱེས་པར་བསམ་སྟེ། རྗེས་ཤེས་རིག་སྟོང་བསམ་བརྗོད་དང་བྲལ་བའི་ངང་དུ་ཅུང་ཞིག་ངལ་བསོ། སླར་ཡང་མེ་དང་བདུད་རྩི་གཉིས་མེད་དུ་གྱུར་ནས་ལྟེ་བའི་ཨ་ཐུང་ཉིད་ལ་ཕོག་པ་ལས་མེ་ཆེར་ལྷབ་ཀྱིས་འབར་ཏེ་ལུས་ཐམས་ཅད་ལ་ཁྱབ་པས་རྩ་བདུད་རྣམས་ཁྲོལ་གྱིས་ཞིག་ནས་དཀར་དམར་ཐམས་ཅད་གཅིག་ཏུ་འདྲེས་ཏེ། དཀར་ཆ་དག་པ་སྐུ། དམར་ཆ་དག་ ༢༢༤༽པ་གསུང༌།
རླུང་རིག་དག་པ་ཐུགས་སུ་སྨིན་པར་བསམ་པ་དང༌། བྱིན་རླབས་ཡེ་ཤེས་ཀྱི་རླུང་ངོ༌། གཏུམ་མོ་ཡེ་ཤེས་ཀྱི་མེ་དང༌། བདེ་སྟོང་ཡེ་ཤེས་ཀྱི་བདུད་རྩི་གསུམ་གཉིས་མེད་དུ་གྱུར་པ་རྒྱ་ཆེ་རབ་ཏུ་མཆེད་དེ། དབུ་མ་མེ་དང་བཅས་པས་སྣོད་བཅུད་ཐམས་ཅད་ལ་ཁྱབ་པས་ཚེ་རབས་ཐོག་མཐའ་མེད་པ་ནས་དུག་ལྔ་དུག་གསུམ་གྱིས་བསྐྱེད་པའི་ནད་གདོན་འགལ་རྐྱེན་བར་ཆད་ཐམས་ཅད་དང༌། ལས་ཉོན་སྡིག་སྒྲིབ་སྡུག་བསྔལ་བག་ཆགས་དང་བཅས་པ་ཐམས་ཅད་སྤུ་ཤད་ཕྲ་མོ་ལ་མེ་ལྕེ་ཕོག་པ་ལྟར་སྐད་ཅིག་གིས་བསྲེགས་ཏེ། སྟོང་ཁམས་ཐམས་ཅད་རང་ལུས་དབུ་མ་མེ་དང་བཅས་བས་ཁྱབ་པར་བསམ་ལ་རླུང་བཟུང་ནས་ཅུང་ཟད་མཉམ་པར་བཞག ། མཐར་དེ་དག་ཇེ་ཕྲར་གྱུར་ནས་སྔར་བཞིན་ལུས་ ༢༢༥༽སྟོང་གསལ་འོད་ཀྱི་ཕུང་པོ་རུ་གསལ་གདབ་པའི་དབུས་ཀྱི་དབུ་མའི་མར་སྣེའི་ལྟེ་འོག་གི་སྦུབས་སུ་ཨ་ཐུང་དང་གཏུམ་མོ་ཡེ་ཤེས་ཀྱི་མེ་གཉིས་རོ་གཅིག་ཏུ་གྱུར་བ་ལ་ཤེས་པ་རྩེ་གཅིག་ཏུ་གཏད་དེ། སེམས་གཞན་དུ་མ་ཡེངས་པར་རིག་པ་འོད་གསལ་བའི་ཡེ་ཤེས་མི་གྱུར་བ་དེའི་ངང་མངོན་དུ་བྱས་ཏེ་གཉིད་ཀྱི་རྣལ་འབྱོར་ལ་འཇུག་གོ། ། དེ་ནས་དོན་གཉིས་པ་གཉིད་འོད་གསལ་ལ་སྦ་བ་ནི།
ནམ་ཕྱེད་ལོངས་སྐུའི? སོགས་ཐུན་ཆུང་བཟུང༔ ཞེས་པས་བསྟན་ཏེ། སླར་ཡང་ནམ་ཕྱེད་ཀྱི་དུས་གཉིད་ལས་སྡང་སྟེ། ལུས་གནད་ལོངས་སྐུའི་འདུག་སྟངས་གླང་ཆེན་ཉལ་སྟབས་ལ་བརྟེན་ཏེ། སེམས་མ་བཅོས་པར་དལ་ཅིག་མཉམ་པར་བཞག་མཐར། རང་གི་སྣ་རྩེ་ཐད་ཀྱི་མདུན་མཁའ་ ༢༢༦༽རུ་དུས་གསུམ་གྱི་སངས་རྒྱས་ཐམས་ཅད་འདུས་པའི་ངོ་བོ་དྲིན་ཆན་རྩ་བའི་བླ་མའི་ཐུགས་རྗེ་བྱིན་རླབས་ཡེ་ཤེས་ཡོན་ཏན་ཐམས་ཅད་གཅིག་ཏུ་འདུས་པའི་རང་བཞིན། འོད་ཀྱི་ཐིག་ལེ་དཀར་པོ་གསལ་འཚེར་གཟི་བརྗིད་འབར་བ། དཔེར་ན་ཆུ་ཤེལ་གྱི་ཕུང་པོ་ལ་ཉི་མའི་འོད་དང་འཕྲད་པ་ལྟ་བུ་ཞིག་གསལ་བཏབ་ཏེ། དེ་ལས་འོད་ཟེར་དཀར་པོ་ཆུ་ཤེལ་གྱི་མདོག་ལྟར་འཕྲོས་ནས། རང་གི་ལུས་ལ་ཕོག་པ་ཙམ་གྱིས་སྒོ་གསུམ་གྱི་སྡིག་སྒྲིབ་བག་ཆགས་ཐམས་ཅད་ལྷག་མེད་དུ་བཅོམ་སྟེ།
ལུས་ངག་ཡིད་གསུམ་དུ་འཁྲུལ་པའི་གཟུང་འཛིན་བག་ཆགས་དང་བཅས་པ་ཐམས་ཅད་འོད་ཀྱི་རང་བཞིན་དུ་ཞུ་ནས་ཐིག་ལེ་ལ་ཐིམ་པ། དཔེར་ན་ཆུ་ཉིད་ལ་ནི་ཆུ་བཞག་པ་ཇི་བཞིན་དུ། འོད་ཐིག་དང་རོ་གཅིག་ཏུ་གྱུར་ནས་སྣ་རྩེའི་ ༢༢༧༽ཐིག་ལེ་ཉིད་ལ་ཐིམ་པར་བསམ་ལ། རླུང་ཤེས་དམིགས་གནད་གཅིག་ཏུ་དྲིལ་བར་བྱས་ཏེ། རིག་པ་རང་བབས་ཀྱི་ངང་ནས་ཐིག་ལེ་མངོན་དུ་བྱེད་ཅིང་དེའི་ངང་ནས་སེམས་མ་བཅོས་པར་གནས་བཞིན་ཐུན་ཆུང་ཞིག་བཟུང་ལ་མཉམ་པར་བཞག་གོ། ། ཡང་མཐར་ནི་དབུ་མ? སོགས་ཕྱོགས་ནས་སུ༔ ཞེས་པས་བསྟན་ཏེ། དེ་ལྟར་ཐུན་ཆུང་ཞིག་ཏུ་མཉམ་པར་བཞག་མཐར། ལུས་གནས་ནི་སྔར་བཞིན་གླང་ཆེན་ཉལ་སྟབས་སུ་བཞུགས་ནས། རང་ལུས་འོད་ཀྱི་ཕུང་པོ་ཕྱི་ནང་གསལ་སྒྲིབ་མེད་པའི་དབུས་སུ་རྩ་དབུ་མ་མཚན་ཉིད་བཞི་དང་ལྡན་པ་སྔར་བཞིན་དུ་གསལ་བཏབ་ཏེ།
སྙིང་གའི་ཐད་ཀྱི་དབུ་མའི་ནང་དུ་འོད་ཕུང་དཀར་པོའི་དབུས་སུ་ཨཱཿདཀར་དྲི་མ་མེད་པ་གསལ་ཚེར་བ་འོད་ ༢༢༨༽འབར་བ་ཞིག་བསྒོམ། སྤྱི་བོའི་ཚང་བུག་དབུ་མའི་ཡར་སྣེའི་ནང་དུ་འོད་དཀར་གྱི་ཀློང་དུ་སྔར་བཞིན་ཨཱཿདཀར་པོ་གསལ་འཚེར་འོད་འབར་ཞིག་བསྒོམ་ལ། དེ་ལྟ་བུའི་ཨཱཿཡིག་གཉིས་ཀྱི་བར་དུ་འོད་ཀྱི་ཨཱཿདཀར་བཅུ་དགུ་བརྩེགས་མར་གནས་པ་ལ་བར་མཚམས་ཐམས་ཅད་འོད་ཀྱིས་སྦྲེལ་བར་བསམ་པ་དང༌། ཨཱཿཡིག་དེ་དག་རྣམས་ཀྱང་འོད་དང་འོད་ཟེར་རབ་ཏུ་འབར་བའི་རང་བཞིན་ཅན། དཔེར་ན་ཉི་མའི་དཀྱིལ་འཁོར་སྤྲིན་དང་བྲལ་བ་ལྟ་བུར་གསལ་ལ་འཚེར་བའི་རྣམ་པ་ཅན་དུ་གསལ་གདབ། དེ་དག་ལས་འོད་ཟེར་འཕྲོས་ཏེ་དུས་གསུམ་གྱི་རྒྱལ་བ་སྲས་དང་བཅས་པ་ཐམས་ཅད་དང༌། བརྒྱུད་གསུམ་རིག་འཛིན་གྱི་བླ་མ་རྣམས་དང༌། ཡི་དམ་རྒྱལ་བ་རྒྱ་མཚོའི་ལྷ་ཚོགས། མ་གནས་གསུམ་གྱི་དཔའ་བོ་མཁའ་ ༢༢༩༽འགྲོ་རྣམས་ཀྱི་སྐུ་གསུང་ཐུགས་ལ་མཉེས་པས་མཆོད་པ་ཕུལ་བས། ཐུགས་བདེ་སྟོང་གི་རོས་ཚིམས་ཐུགས་རྗེ་བྱིན་རླབས་ཡེ་ཤེས་ཡོན་ཏན་དབང་བྱིན་དངོས་གྲུབ་མ་ལུས་པ་ཐམས་ཅད་འོད་ཕུང་འཇའི་སྤྲིན་དཔུང་དཀར་པོའི་རྣམ་པར་བསྡུས་ཏེ།
རང་གི་སྤྱི་བོ་ནས་རིམ་བཞིན་ཨཱཿརྣམས་དང་སྒོ་གསུམ་ལ་ཐིམས་པས་དབང་བྱིན་དངོས་གྲུབ་ཐམས་ཅད་གཅིག་ཆར་དུ་ཐོབ་པར་བསམ། མཐར་ཨཱཿཡིག་རྣམས་ནི་རིམ་པ་བཞིན་དུ་དང་པོ་ཡས་ནས་མས་རིམ་གྱི་ཚུལ་དུ་སྤྱི་བོའི་ཨཱཿའོད་ཀྱི་རང་བཞིན་དུ་ཞུ་ནས་ཨཱཿགཉིས་པ་ཐིམ་སྟེ། དེ་ཉིད་ཨཱཿཡིག་གཉིས་ཀྱི་འོད་དང་བཀྲག་མདངས་དང་ལྡན་པ་བསམ། ཨཱཿཡིག་གཞན་རྣམས་ཀྱང་གསལ་འཚེར་འོད་དུ་འབར་བཞིན་རིམ་གྱིས་གཅིག་ ༢༣༠༽གཅིག་ལ་ཐིམ་པའི་ཚུལ་གྱིས་རིམ་པར་བསྡུས་ཏེ། མཐར་སྙིང་གའི་ཐད་ཀྱི་དབུ་མའི་ནང་གི་ཨཱཿལ་ཐིམ་པས། དེ་ཉིད་ཨཱཿདཀར་ཉེར་གཅིག་གི་བཀྲག་མདངས་དང་གཟི་བརྗིད་ཐམས་ཅད་འདུས་པའི་རང་བཞིན་ཅན་དུ་གྱུར་ནས་འོད་དང་འོད་ཟེར་འབར་བ་དབུ་མའི་ནང་ཀུན་ཀྱང་འོད་དཀར་གྱིས་གང་ཞིང་ཁྱབ་པ་དང༌། ཁྱད་པར་བདག་ལུས་སྣོད་བཅུད་ཀྱི་ཁམས་ཐམས་ཅད་ལ་འོད་ཀྱིས་ཁྱབ་པས་མུན་ཁུང་དུ་སྒྲོན་མེ་བཏེགས་པ་ལྟར་ངང་ལྟེམས་ཀྱིས་སོང་བར་བསམ་ལ། གསལ་སྟོང་མྱོང་ཞེན་མེད་པའི་ངང་ནས་ཤེས་པ་གཞན་དུ་མ་ཡེངས་པར། སྙིང་གའི་ཨཱཿདཀར་འོད་དང་ལྡན་པ་དེ་ལ་སེམས་རྩེ་གཅིག་ཏུ་གཏད་དེ། གཉིད་དུ་ཕྱོགས་ནས་སྒོ་གསུམ་རང་བབས་སུ་བཞག་པའི་ཚེ་ན།
དོན་གྱི་འོད་གསལ་ཟིན་ ༢༣༡༽པའི་གནད་གལ་པོ་ཆེ་ཡིན་ནོ། ། དོན་གསུམ་པ་འབྱུང་ཁམས་དག་སྦྱོར་ནི། ཐོ་རངས་འབྱུང་ཁམས? སོགས་རྒྱ་ཡིས་གཏབ༔ ཅེས་པས་བསྟན་ཏེ། དེ་ལ་འདིར་ཐོ་རངས་འབྱུང་ཁམས་དག་སྦྱོར་བྱེད་པ་དེ་ལའང་ས་བཅད་རྣམ་པ་ལྔ་ཡོད་པ་ལས། ཐམས་ཅད་ཀྱི་ཐོག་མར་ཐོ་རངས་དག་པོ་མལ་ནས་ལངས་ཏེ་སེང་གེའི་གདུག་སྟངས་དང་བཅས་ངག་ནས་ཧ་ཞེས་པའི་སྒྲས་དབུགས་རིང་ཐུང་ལ་གཅིག་ལ་རླུང་རོ་ཕྱིར་ལན་གསུམ་འཕང་སྟེ། དང་པོ་འདོད་ཆགས་ཀྱི་སྒོ་ནས་བསགས་པའི་ལས་ཉོན་སྡིག་སྒྲིབ་བག་ཆགས་ཐམས་ཅད་དུག་གསུམ་གྱི་རྩ་བ་ལས་ཀྱི་རླུང་ཁམས་ནག་གི་རྣམ་པར་ཐོན་པར་བསམ་པ་དང༌། དེ་བཞིན་དུ་གཉིས་པར་ཉོན་མོངས་བཞེ་སྡང་གི་སྒོ་ནས་བསགས་པའི་ ༢༣༢༽ལས་ཉོན་བག་ཆགས་ལ་སོགས་པ་ཐམས་ཅད་ལས་རླུང་དམར་ནག་གི་རྣམ་པར་ཐོན་པར་བསམ་པ་དང༌། ཧ་སྒྲ་གསུམ་པར་ཉོན་མོངས་པ་གཏི་མུག་གི་སྒོ་ནས་བསགས་པའི་ལས་ཉོན་སྡིག་སྒྲིབ་བག་ཆགས་ཐམས་ཅད་རླུང་ནག་པོའི་རྣམ་པར་ཐོན་ཏེ། དེ་དག་ཕྱིའི་ནམ་མཁའ་རྣམ་པར་དག་པའི་དབྱིངས་སུ་ཐིམ་པས།
རང་ལུས་སྒྲིབ་བྲལ་འོད་ཀྱི་ཕུང་པོར་གྱུར་བར་བསམ་པ་དང༌། སྙིང་གའི་ཐད་ཀྱི་དབུ་མའི་ནང་གི་ཨཱཿཡིག་དཀར་གསལ་བཀྲག་འབར་བ་དེ་ལས་མེ་ལས་མེ་སྟག་འཕྲོ་བ་བཞིན་དུ། རང་གི་སྨིན་མཚམས་ཀྱི་ཐད་དྲངས་ཀྱི་ནམ་མཁའི་སོར་ལྔའི་མཚམས་སུ། དང་པོ་ནམ་མཁའ་དག་སྦྱོར་གྱི་སྐབས་སུ་ཨཱཿཡིག་མཐིང་ག་ཞིག་འཕྲོས་ཏེ། རང་གི་ཞལ་ནས་ཐོན་ཞིང་མདུན་མཁར་སྨིན་མཚམས་ ༢༣༣༽ཀྱི་ཐད་དུ་གནས་པ་ལ་སེམས་ཅུང་ཟད་གཏད་མཐར། ཨཱཿཡིག་དེ་ལས་འོད་ཕུང་ཁ་དོག་མཐིང་གསལ་གྱི་རྣམ་པར་འགྱུར་ཏེ། རང་ལ་ཕོག་པའི་རྐྱེན་གྱིས་རང་གི་ཚེ་རབས་བསགས་པའི་ལས་ཉོན་སྡིག་སྒྲིབ་བག་ཆགས་ཐམས་ཅད་སངས་ཀྱིས་དག་ནས། བདག་ལུས་ཕུང་ཁམས་སྐྱེ་མཆེད་དང་བཅས་པ་འོད་དུ་ཞུ་ནས་ཨཱཿཡིག་ལ་ཐིམ་པར་བསམ་པ་དང༌། ཡང་ཨཱཿལས་འོད་ཟེར་ཕྱོགས་བཅུར་འཕྲོས་པས་ཁམས་གསུམ་གྱི་སྣོད་བཅུད་ཐམས་ཅད་ལ་ཕོག་པས། སྣོད་བཅུད་ཐམས་ཅད་ལན་ཚྭ་ཆུ་རུ་ཞུ་བ་བཞིན་དུ་འོད་ཕུང་མཐིང་གའི་རྣམ་པར་གྱུར་ནས་ཨཱཿཡིག་ལ་ཐིམ་པར་བསམ།
སླར་ཡང་བདག་ལུས་སྣོད་བཅུད་ཨཱཿཡིག་དངབཅས་པ་ཐམས་ཅད་འོད་དུ་ཞུ་ནས་དམིགས་མེད་ནམ་མཁའི་རང་བཞིན་དུ་གྱུར་བར་ ༢༣༤༽བསམ་ལ། མཐར་སྤྲོས་པ་དང་བྲལ་བའི་ངང་དུ་མཉམ་པར་བཞག་གོ། ། དེ་བཞིན་དུ་གཉིས་པ་འབྱུང་བ་ཆུ་ཁམས་དག་སྦྱོར་ལ་རང་ལུས་དབུ་མ་ཨཱཿདང་བཅས་པ་སྔར་ལྟར་གསལ་ཞིང་ཨཱཿདེ་ལ་ཨཱཿཡིག་དཀར་གསལ་ཆུའི་སྙིང་པོར་བསྒོམ་ལ། འཕྲོ་བའི་འོད་གདངས་དཀར་པོའི་རྣམ་པ་དང༌། གསུམ་པ་འབྱུང་བ་ས་ཁམས་དག་སྦྱོར་ལ་ཨཱཿཡིག་གསེར་པོ་ས་ཡི་སྙིང་པོ་འོད་ཀྱི་རང་བཞིན་ཅན་དུ་བསྒོམ་ལ། འཕྲོས་པའི་འོད་གདངས་སེར་པོའི་རྣམ་པ་དང༌། བཞི་པ་མེ་ཁམས་དག་སྦྱོར་ལ་སྙིང་གའི་ཨཱཿཡིག་དམར་པོ་མེ་ཡི་སྙིང་པོ་ཅན་སྤྲོས་པའི་འོད་གདངས་དམར་པོ་རུ་གསལ་བ་དང༌། ལྔ་པ་རླུང་ཁམས་དག་སྦྱོར་ལ་ཨཱཿལས་ཨཱཿཡིག་ལྗང་གུ་རླུང་གི་སྙིང་པོ་ཅན་དང༌། འོད་གདངས་ལྗང་གུ་གསལ་བ་མ་གཏོགས། འོད་ཟེར་ ༢༣༥༽སྤྲོ་བསྡུས་ཀྱི་དམིགས་པ་རྣམས་ནི་གོང་ལྟར་འབྱུང་བ་ནམ་མཁའ་དག་སྦྱོར་གྱི་སྐབས་དང་འདྲ་བ་སྟེ།
ཨཱཿཡིག་རྣམས་ཀྱང་འབྱུང་བ་རང་མདོག་ལྟར་གསལ་འཚེར་འོད་དུ་འབར་བའི་རང་བཞིན་དུ་བསྒོམ་སྟེ། འཕྲོ་འདུ་དམིགས་པའི་གནད་གཅུན་ཞིང་ཤེས་པ་བཟོ་མི་འཆོས་པར་མིག་གི་ལམ་ནས་ཨཱཿཡིག་ལ་གཏད་ནས་སེམས་ཅི་གནས་སུ་ཡུན་ཅིག་ལ་མཉམ་པར་བཞག་ཅིང༌། མིག་ནི་སྨིན་མཚམས་ཀྱི་ཐད་ཀྱི་ཨཱཿཡིག་དེ་ཉིད་ལ་འོད་ཟེར་འཕྲོ་འདུས་ཀྱི་དམིགས་གནད་བསྐྱང་ནས་སྡོད་པར་བྱའོ། ། མཐར་ནི་ཐུན་འཇོག་ཁར་སྔར་ལྟར་ཨཱཿཡིག་རྣམས་ལས་རང་མདོག་གི་འོད་ཟེར་འཕྲོས་ཏེ། རང་ལུས་ཕུང་པོ་ཁམས་དང་སྐྱེ་མཆེད་སྣང་སྲིད་སྣོད་བཅུད་སྣང་བའི་དངོས་པོ་ཀུན་ཀྱང་འོད་དུ་ཞུ་ ༢༣༦༽སྟེ། དེ་མ་ཐག་པར་མདུན་གྱི་ཨཱཿཡིག་དེ་ཉིད་ལ་ཐིམ་མཐར། ཨཱཿཡིག་ཀྱང་འོད་དུ་ཞུ་ནས་གོང་ལྟར་འབྱུང་བ་ནམ་མཁའི་རང་བཞིན་ནས། འབྱུང་བ་ཆུ་དང༌། དེ་བཞིན་དུ་ས་དང༌། མེ་ཡི་ཁམས་དང༌།
རླུང་གི་ཁམས་རྣམས་སུ་དྭངས་མའི་རང་བཞིན་དུ་འོད་དུ་ཞུ་མཐར། ནམ་མཁའི་གར་ཁྱབ་འབྱུང་བ་འཁྱིལ་བ་དང༌། ས་ཁམས་དག་སྦྱོར་ལ་འོད་སེར་པོ་གྲུ་བཞི་དང༌། མེ་ཁམས་དག་སྦྱོར་ལ་འོད་དམར་པོ་ཟླ་གམ་དང༌། རླུང་ཁམས་དག་སྦྱོར་ལ་འོད་ལྗང་གུ་གཞུའི་དབྱིབས་ལྟ་བུ་སྟེ། དེ་ལྟར་འོད་གདངས་དེ་དག་གིས་ཀུན་ནས་ཁྱབ་པས་བདག་ལུས་ཕུང་ཁམས་སྣོད་བཅུད་ཐམས་ཅད་ཀྱང་འབྱུང་བ་རང་རང་གི་དྭངས་མའི་རྣམ་པར་དག་ཅིང་མ་དག་སྙིགས་མའི་སྣང་བ་དབྱིབས་སུ་འཕོས་ ༢༣༧༽ཏེ། སྤྲོས་མཐའ་དང་བྲལ་བ་བརྡལ་ཁྱབ་ཆོས་སྐུ་ཆེན་པོར་འབྱམས་ཀླས་ནས་མཆོག་ཏུ་མི་འགྱུར་པའི་འོད་གསལ་མངོན་དུ་གྱུར་བ་དེའི་ངང་དུ་མཉམ་པར་བཞག་ཅིང༌། མཐར་ཟག་བཅས་བསྐྱེད་བསྒོམ་གྱི་དམིགས་པ་དང༌། ཟག་མེད་འོད་གསལ་གྱི་ཏིང་འཛིན་བསྒོམ་པའི་དགེ་བའི་དངོས་པོ་གང་མཆིས་པ་ཐམས་ཅད་གཅིག་ཏུ་བཟླུམ་སྟེ། མ་གྱུར་མཁའ་ཁྱབ་ཀྱི་སེམས་ཅན་རྣམས་ལ་བསྔོ་བ་ནི་དམ་པ་གསུམ་གྱི་གནད་ཡང་དག་ས་ལམ་གྱི་རྩ་བར་གྱུར་པས་ན།
འཁོར་གསུམ་དམིགས་པ་མེད་པའི་ངང་དུ་མཉམ་པར་བཞག་ཅིང་མཐར་ནི་བསྔོ་བ་དང་སྨོན་ལམ་བཟང་པོའི་རྒྱ་ཡིས་བཏབ་པར་བྱའོ། ། དེ་ལྟར་འབྱུང་ལྔའི་དག་སྦྱོར་གྱི་དམིགས་རིམ་རྣམས་ཞག་གྲངས་རེ་རེ་བྱས་ཏེ་ལྔའམ། ཡང་ ༢༣༨༽ན་ལྔ་ལྔར་སྦྱང་ནས་ཉེར་ལྔ་དང༌། ཟླ་བ་ལྔ་སོགས་གང་རུང་ལ་སྦྱང་ནས་དམིགས་པ་གསལ་ངར་ཐོན་པ་གལ་ཆེ་བའི་གནད་ཤེས་པར་བྱའོ། ། ཡང་བར་སྐབས་འཆི་བ་སྦྱང་བའི་མན་ངག་ལ་བསླབ་པ་ནི། བར་སྐབས་འཆི་བ? སོགས་འཕོ་ནུས་འགྱུར༔ ཞེས་པས་བསྟན་ཏེ། དེ་ལ་འདིར་ཁ་ཅིག་གིས་ཐོད་རྒལ་བའི་ཤེས་པ་མིག་གི་ཡེ་ཤེས་ཀྱི་གསང་ལམ་ནས་འཕོ་བར་བཞེད་པས་ན། དེའི་ཉམས་ལེན་ལ་རྩལ་ཐོན་པའི་ཕྱིར་དུ་ཉིན་མཚན་ཐུན་གྱི་བར་སྐབས་རྣམས་སུ། འཆི་བ་སྦྱང་བའི་མན་ངག་ལ་བརྩོན་པར་བྱ་བ་ནི།
དང་པོ་ཆོས་སྐུའི་ལམ་སྦྱང་ལ། ལུས་ཀྱིགནད་ནི་སེངྒེའི་འདུག་སྟངས་སམ་ཉལ་སྟབས་ཀྱིས་གནས་ཤིང༌། ད་ནི་མྱ་ངན་ལས་འདའ་འོ་སྙམ་པའི་ངང་ནས་འཆི་དུས་བབ་ཡིད་ལ་བྱས་ཏེ། འགྱུ་ ༢༣༩༽འཕྲོས་སྤྲོས་པ་ཐམས་ཅད་ཆམ་གྱིས་བཏང་ནས་སེམས་མ་བཅོས་པར་རང་བབས་སུ་བཞག་ཅིང་ཤེས་པ་མིག་ལ་གཏད་པ་དང༌། མིག་ནི་ཧར་རེ་ནམ་མཁར་བལྟ་ཞིང་དབྱིངས་ནམ་མཁའ་རྣམ་པར་དག་པའི་མཁའ་ཀློང་དུ་ད་ནི་མྱ་ངན་ལས་འདའ་འོ་བསམ་པའི་ངང་ནས་སེམས་སྤྲོ་བསྡུ་གང་ཡང་མེད་པའི་ངང་དུ་བར་སྣང་ལམ་དུ་བྱེད་ཅིང་སྡོད་པའི་ཚེ་ན། དབྱིངས་རིག་མི་འགྱུར་པའི་གདེང་འཐོབ་ནས་བར་དོ་མེད་པར་སངས་རྒྱས་པར་འགྱུར་རོ། ། ཡང་ཅིག་གཉིས་པ་ལོངས་སྐུའི་ལམ་སྦྱང་ལ། ལུས་གནད་གླང་ཆེན་ཉལ་སྟབས་ཀྱིས་སྡོད་ཅིང༌། ཡུལ་ཕྱི་ནང་ཀུན་ལ་ཆགས་འཛིན་གྱི་ཞེན་པ་ཐམས་ཅད་སྤངས་ཏེ། བདག་ནི་ངེས་པར་འཆི་བའི་དུས་ལ་བབ་པའི་གནས་སྐབས་ལ་ཐུགས་པ་ཡིན་ ༢༤༠༽སྙམ་པའི་ངང་ནས།
སྔར་བཞིན་གྱི་འཆི་བའི་དུས་དེ་ཡིད་ལ་བྱས་ནས་དངོས་པོ་གང་ལའང་ཞེན་ཆགས་འཛིན་པ་ཐམས་ཅད་སྤངས་ཏེ། ལོངས་སྤྱོད་རྫོགས་སྐུའི་ཞིང་ཁམས་ལྔ་གང་དུ་རུང་ཡིད་ལ་བྱེད་ཅིང༌། གོང་བཞིན་ཤེས་པ་གཞན་དུ་མ་ཡེངས་པར་མིག་ལ་གཏད་ཅིང་བར་སྣང་ལམ་དུ་བྱས་ནས་མིག་གིས་བལྟ་སྟངས་དང་བཅས་དབྱིངས་སྣང་མངོན་དུ་བྱེད་པ་དེའི་ཚེ་ན་སེམས་ཀྱི་གདངས་མ་དག་པའི་སྣང་བ་སྣོད་བཅུད་ཐམས་ཅད་དག་དབྱིངས་དྭངས་མའི་རོལ་པ་རུ་གོ་འཕོས་ནས་སྣང་བ་ཐམས་ཅད་ཟུང་ངག་སྐུ་དང་ཡེ་ཤེས་ཀྱི་རང་བཞིན་དུ་སྨིན་ཏེ་སྣང་བ་ཐམས་ཅད་དབྱིངས་དང་ཐིག་ལེའི་རོལ་བ་ཆེན་པོར་འབྱམས་ཀླས་ནས། ཆོས་ཉིད་ངང་བཞག་ཆེན་པོའི་ཡེ་ཤེས་ཚད་ལ་ཕེབས་ཏེ། རང་བཞིན་ལོངས་སྐུའི་ཞིང་དུ་འཕོ་ ༢༤༡༽བར་ནུས་སོ། ། གསུམ་པ་སྤྲུལ་སྐུའི་ལམ་སྦྱངས་ལ། སླར་ཡང་ལུས་གནད་དྲང་སྲོང་ཙོག་པུར་གྱིས་བསྡོད་ཅིང་འཆི་བའི་དུས་ཡིད་ལ་བྱས་ཤིང༌། མ་དག་འཁོར་བའི་ཆ་སེམས་དང་སྣང་བའི་བསྡུས་པའི་དངོས་པོ་ཀུན་ལ་ཆགས་ཞེན་འཁྲི་བ་ཐམས་ཅད་སྤངས་ཏེ། བདེན་མེད་སྒྱུ་མ་རྨི་ལམ་གྱི་རང་བཞིན་དུ་ཤེས་པའི་ངང་ནས། སྣང་བ་ཐམས་ཅད་འཇའ་ཚོན་ནམ་མཁའ་ལ་ཡལ་བ་ལྟར་ཆོས་ཉིད་སྟོང་པའི་དབྱིངས་སུ།
དཔེར་ན་གཉིད་སད་པའི་རྨི་ལམ་ཇི་བཞིན་དུ་བདེན་པར་མ་གྲུབ་པར་ཤེས་བཞིན། རང་བཞིན་སྤྲུལ་པའི་ཞིང་ཁམས་ཡིད་ལ་བྱེད་ཅིང་མིག་གིས་གཟིགས་སྟངས་དང་བཅས་དབྱིངས་དང་ཐིག་ལེའི་སྣང་བ་མངོན་དུ་བྱེད་ཅིང༌། རིག་པ་དབྱིངས་ཐོག་ལས་གཡོ་བ་མེད་པར་སྤྲོས་པ་ ༢༤༢༽དང་བྲལ་བར་བཞག་གོ། ། དེ་ལྟར་ཚུལ་བཞིན་ཉམས་སུ་བླངས་པའི་གནད་དེ་ལ་བརྟེན་ནས་འཆི་བ་དང་པོར་ཀ་དག་ལ་རང་དབང་ཐོབ་པ་དང༌། གཉིས་པ་རང་གདངས་ཀྱི་ཡེ་ཤེས་འོད་གསལ་ཆེན་པོ་མངོན་དུ་གྱུར་བ་དང༌། གསུམ་པ་ངང་གནས་ཀྱི་ཡེ་ཤེས་ལ་དབང་འབྱོར་ནས་སྣང་ཡུལ་ཐམས་ཅད་འོད་གསལ་དུ་གོ་འཕོས་ཏེ། རང་བཞིན་རྣམ་པར་དག་པའི་ཞིང་དུ་འཕོ་ནུས་པར་འགྱུར་བ་ཡིན་ནོ། ། དེ་ལྟར་འབྱུང་བ་ལྔའི་དག་སྦྱོར་ལ་བརྟེན་ནས་ཟད་པའི་སྐྱེ་མཆེད་བསྒྲུབ་པའི་ཐབས་དང༌། འཆི་བ་སྦྱངས་པའི་མན་ངག་གཉིས་བསྟན་པའི་ལེའུ་སྟེ་བཅུ་གསུམ་པའོ། ། ས་མ་ཡ༔
གུ་ཧྱ་ཞེས་པ་རེ་ཞིག་བཀའ་རྒྱས་སུ་བཏབ་པའི་དོན་ནོ། ། ཡང་རྩ་བའི་ས་བཅད་བརྒྱད་པའི་སྐབས་ཀྱི་སྣང་བ་བཞིའི་ས་མཚམས་ཀྱི་ས་བཅད་བཞི་པ་ ༢༤༣༽ཆོས་ཉིད་ཟད་པའི་སྣང་བ་ནི། དེ་ལྟར་སྦྱངས་པའི? སོགས་ངང་དུ་འབྱམས། ཞེས་པས་བསྟན་ཏེ། དེ་ལ་འདིར་ལམ་སྣང་བ་བཞིའི་རྩལས་རྫོགས་ནས་ཟད་པའི་ས་ལ་བསྐྱལ་ནས་འགགས་བསྡམ་པའི་ཚུལ་ནི། དེ་ལྟར་ལམ་འདིར་བརྩོན་འགྲུས་དང་སྙིང་སྟོབས་ཁོ་ནས་བྱེད་ལས་ཀྱི་ཉམས་ལེན་ལ་སྣ་མི་སུན་ཅིང༌། མི་ཚེ་ཆོས་ལ་སྦྱངས་པའི་སྟོབས་ཀྱིས་ནང་དོན་གྱྀ་ཡེ་ཤེས་མངོན་དུ་གྱུར་ནས་ལམ་གྱི་ཡོན་ཏན་གྱི་སྣང་བའི་འོད་གསལ་ལྷུན་གྲུབ་སྐུ་དང་ཐིག་ལེའི་འཕེལ་ཚད་ཐམས་ཅད་མཐར་ཕྱིན་ཏེ། ཚད་ཕེབས་ཀྱི་སྣང་བ་ཕྱི་ནང་མ་འཛོལ་བར་རང་རྒྱུད་ལ་འབྱུང་བའི་ཚེ་ན། མ་དག་པའི་དངོས་པོ་ཅི་ཡང་མི་སྣང་ཞིང་སྣང་བ་ཐམས་ཅད་འོད་གདངས་ཁོ་ནར་སྣང་བར་འགྱུར་རོ། ། དེའི་སྐབས་སུ་ཐིག་ལེ་ཆེན་ ༢༤༤༽པོ་གཅིག་གི་ཀློང་དུ་ཐིག་ལེ་ལྔ་ཚོམས་སུ་ཤར་བའི་ནང་དུ།
རིགས་ལྔའི་ཚོམ་བུ་ལོངས་སྤྱོད་ཀྱི་རྒྱན་རྫོགས་པ་ཡབ་ཡུམ་ཟུང་འབྲེལ་རང་མདོག་དང་མཐུན་པའི་འཁོར་བཞི་བཞིས་བསྐོར་བ་རེས་མོས་སུ་ཤར་བ་དང༌། དེ་དག་རྣམས་ཀྱང་མཐར་དབྱིངས་དང་ཐིག་ལེ་རྣམས་ཟད་པའི་སྔ་ཐོག་ཏུ་རིགས་ལྔའི་ཚོམ་བུ་དེ་དག་གི་ཐུགས་ཀ་ནས་འོད་ཀྱི་སྣམ་བུ་རིགས་ལྔ་སོ་སོའི་རང་མདོག་དང་མཐུན་པར་བྱུང་ནས་རང་གི་སྙིང་གར་ཟུག་པའི་སྟེང་དུ། འོད་ལྔའི་ཐིག་ལེ་རིན་པོ་ཆེའི་ཕོར་པ་ཁ་སྦུབ་པ་ལྟ་བུ་བརྩེགས་མར་གནས་པའི་རྣམ་པར་འཆར་རོ། ། འོད་དེ་དག་ཤར་མ་ཐག་ཏུ་ཚད་རྫོགས་པའི་མཐར་རང་ལ་ཐིམ་པས། འོད་ཟེར་ཆེན་པོའི་དབང་ནོད་པས་ཕྱི་ནང་སྣོད་བཅུད་ཐམས་ཅད་འོད་གསལ་དུ་དེངས་ནས། མཐར་དུང་ཁང་གི་ཁྲག་འཐུང་ ༢༤༥༽རོལ་པའི་དཀྱིལ་འཁོར་ཐམས་ཅད་འབར་བའི་གར་དགུའི་ཉམས་དང་བཅས་ཏེ་སྟེང་ཕྱོགས་ཀྱི་ནམ་མཁར་སྣང་བ་དང༌། དེའི་ཚེ་རང་ལུས་ཀྱང་འོད་ཀྱི་ཀློང་དུ་ལག་སོར་བཀྲམ་པ་ཙམ་ལས་མི་སྣང་ངོ༌། ། དེ་ནས་དབྱིངས་དང་ཐིག་ལེ་སྐུ་དང་ཞིང་ཁམས་ཐམས་ཅད་ཀྱི་སྣང་བ་ཐམས་ཅད་རིམ་གྱིས་ནུབ་པ་ནི། དཔེར་ན་བཅོ་ལྔའི་ཟླ་བ་ཉ་གང་ནས་སླར་གནམ་སྟོང་གི་ཟླ་བ་དབྱིངས་སུ་ནུབ་པ་བཞིན་དུ་ནང་གསལ་ལ་ཐིམ་མོ། ། མཐར་མ་རིག་པ་གཞི་ལ་སངས་ནས་ཆོས་ཅན་གྱི་སྣང་བ་དབྱིངས་སུ་དག་སྟེ།
འོད་གསལ་ཆོས་ཉིད་ཆེན་པོའི་དོན་གཤིས་ཐོག་ཏུ་ཕེབས། ཕྱི་སྣང་བའི་ཡུལ་དང༌། ནང་གདོས་པའི་ལུས་དང༌། བར་ལས་རླུང་གི་རྒྱུ་བ་རྣམས་འོད་གསལ་གྱི་རོལ་པ་རུ་སྨིན་ཏེ། ཟད་པའི་ས་ ༢༤༦༽ལ་ཐུགས་ནས་འཇའ་ལུས་འཕོ་བ་ཆེན་པོའི་སྐུ་མངོན་དུ་གྱུར། སེམས་འཇའ་ཚོན་ནམ་མཁའ་ལ་ཡལ་བ་ལྟར་ཆོས་ཅན་གྱི་སྣང་བ་ཆོས་ཉིད་དུ་ཟད་པས་མི་འཇིག་པའི་གདེང་ཆེན་པོ་བཞི་ཐོབ་སྟེ། ངོ་བོ་ཀ་ནས་དག་པའི་ཡེ་ཤེས་སྤྲོས་པའི་མཐའ་བརྒྱད་དང་བྲལ་བ། རྣམ་པར་ཐར་པའི་སྒོ་གསུམ་དང་ལྡན་པ། སྟོང་དབྱིངས་རྡོ་རྗེ་བཙུན་མོའི་མཁའ་ཀློངས་ཡངས་བར་ཁྱབ་བརྡལ་ཕྱོགས་ལྷུང་བྲལ་བའི་ངང་དུ་འབྱམས་ཀླས་པའོ། ། ལུས་ནི་དུར་ཁྲོད? སོགས་འབྱམས་ཀླས་སོ༔
ཞེས་པས་བསྟན་ཏེ། དེ་དུས་ནང་རྟགས་སུ་ལུས་ནི་དུར་ཁྲོད་ལ་མི་རོ་འཕང་བ་ཇི་བཞིན་དུ། སྲོག་གཅོད་ཀྱི་གཤེད་མ་བརྒྱ་ཡིས་བསྐོར་ཡང་འཇིགས་པའི་ཡུལ་དང་བྲལ། གཉིས་སྣང་འཛིན་པའི་སེམས་ཟད་པས་འཇིགས་ ༢༤༧༽མཁན་གྱི་ཡུལ་སྟོང༌། སྣང་སྲིད་དག་མཉམ་དུ་སངས་པས་རེ་དང་དོགས་པ་མེད་པ་དང༌། ངག་ནི་རླུང་ཁམས་འཛིན་བྱེད་ཀྱི་རླུང་དག་པས་ངག་བྲལ་ལ་བྲག་ཆ་སྣང་བ་བཞིན་དུ་སོང་ནས། སྒྲ་ཚིགས་བརྗོད་པ་རྣམས་ཀྱང་ཀུན་གྱི་རྗེས་སུ་ཟློས་པ་ལས་ངག་གི་འཛིན་པ་ཟད་པས་ཚིག་དང་བརྗོད་པ་སོགས་ལ་ཞེན་པ་མེད་ཀྱང་ཟད་པའི་ས་ལ་ཐུག་པ་ཡིན་ནོ། ། ད་དུང་ཤེས་སྒྲིབ་ཕྲ་བའི་བག་ཆགས་ཉལ་དུ་ཡོད་པས་བར་སྐབས་རེ་ལ་མཁའ་ལ་གློག་འཁྱུགས་ནས་སྣང་བ་སྟོན་པ་བཞིན་དུ། སྐབས་རེ་ལ་རང་ལུས་འོད་ཀྱི་ཀློང་དུ་འོད་ལུས་ཀྱི་རྣམ་པའི་ལག་པའི་སོར་མོ་བཀྲམ་པ་ཙམ་སྣང་སྟེ། སྣང་སེམས་ཀྱི་སྐབས་འབྱེད་ཅིང་གཏམ་དང་ཆོས་ཚིག་སོགས་བཅོས་བསྒྱུར་མེད་པར་ཐོལ་བྱུང་རག་རྡོལ་དུ་ ༢༤༨༽སྨྲ་ཤེས་པ་འོང་བ་དང༌།
ཚིག་དབང་གི་ནུས་པ་ཀུན་གཞི་ལ་ཐེབས་པས་ཡིད་དང་ལས་རླུང་གི་འཛིན་པ་དབྱིངས་སུ་དག་ནས་ཡེ་ཤེས་ཆེན་པོའི་རོལ་པར་སྨིན་ཏེ། ཆོས་ཉིད་སྤྲོས་པ་དང་བྲལ་བའི་དབྱིངས་སུ་ཞིག་པ་དཔེར་ན་ཆབ་རོམ་ལ་དྲོད་ཀྱིས་རྒྱས་ཐེབས་ནས་གྲང་ལྷག་གི་སྤུན་ཐག་དང་བྲལ་བའི་ཚེ་ན། ཆུ་ཡི་རང་བཞིན་ཉིད་དུ་ཞིག་པ་ལྟར་ཆོས་ཉིད་ཡིད་དཔྱོད་ལས་འདས་པའི་དོན་ཇི་བཞིན་ཉིད་དུ་མཐོང་ནས་གཟུང་འཛིན་གྱི་སྤུན་ཐག་དང་བྲལ་ཏེ། སྟོན་ནམ་སློང་བྱེད་ཀྱིས་རྐྱེན་དབྱིངས་སུ་ཁྱབ་བརྡལ་ཕྱོགས་ཡན་ཆེན་པོའི་ངང་དུ་འབྱམས་ཀླས་སོ། ། དེའི་ཕྱིར་ན་རྒྱུད་ལས། ཆོས་ཉིད་ཟད་པའི་ ༢༤༩༽སྣང་བ་ཡིས། ། རྫོགས་ཆེན་བྱ་བྲལ་འབྲས་བུ་ཐོབ། ། འདི་ལྟར་མཐའ་རུ་ཕྱིན་གྱུར་ན། ། མྱང་འདས་གཞན་ནས་བཙལ་རྒྱུད་མེད། ། ཅེས་གསུངས་པ་ལྟར་རོ། །
དེ་ལྟར་གྱི་གདམས་པ་ཟབ་མོའི་དེ་ཉིད་རང་ལམ་ནས་ཆོས་ཉིད་ཟད་ས་དང་མདོ་ལམ་གྱིས་བཅུ་པ་ཆོས་ཀྱི་སྤྲིན་ཞེས་པ་དང༌། སྔགས་བསྐྱེད་པའི་ལམ་གྱི་ལྷུན་གྱིས་གྲུབ་པའི་རིག་འཛིན་ས་མཆོག་དོན་གྱི་ཐོབ་པ་ཡིན་ནོ། ། ཞེས་ཆོས་ཟད་བློ་འདས་ཆེན་པོའི་ཚུལ་བསྟན་པའི་ལེའུ་སྟེ་བཅུ་བཞི་པའོ། ། ས་མ་ཡ༔ གུ་ཧྱ་ཞེས་པ་དགོངས་པའི་ཀློང་དུ་རྒྱས་བཏབ་པའི་དོན་ནི། ། དགུ་པ་མཐའ་རྟེན་གྱིས་མཇུག་བསྡུ་བ་ལའང༌། ཡང་དག་སངས་རྒྱས་དང་མངོན་རྫོགས་སངས་རྒྱས་ཀྱི་འབྲས་བུའི་གྲོལ་བ་བསྟན་པ་དང༌། མི་འགུལ་བ་ ༢༥༠༽གསུམ་ལ་བཞི་བཅའ་བ། སྡོད་པ་གསུམ་གྱི་ཚད་བཟུང་བ། ཐོབ་པ་གསུམ་གྱི་གཟེར་གདབ་པ།
གདེང་བཞིའི་གྲོལ་ཚད་བསྟན་པ་དང་ལྔ་ལས། དང་པོ་ནི། སླར་ཡང་ཤེས་སྒྲིབ? སོགས་ཐོབ་པ་ཡིན༔ ཞེས་པས་བསྟན་ཏེ། དེ་ལ་འདིར་ལམ་སྣང་བ་བཞིའི་ཚད་རྫོགས་མཐར་སླར་ཡང་ཤེས་སྒྲིབ་ཕྲ་བས་ཕྲ་བ་ཉིད་གཉེན་པོ་རྡོ་རྗེ་ལྟ་བུའི་ཏིང་འཛིན་གྱིས་དབྱིངས་སུ་ཞིག་སྟེ། མ་རིག་པའི་དྲི་མའི་མཐའ་ཐམས་ཅད་དང་བྲལ་བའི་ཚེ་ན། ཇི་ལྟ་བ་མཁྱེན་པའི་ཡེ་ཤེས་ཆེན་པོའི་རྩལ་རྫོགས་ནས་གདོད་མ་གཞིའི་ཆོས་ཉིད་དེ་བཞིན་ཉིད་ལ་མངའ་དབང་བསྒྱུར་བ་དང༌། ཇི་སྙེད་པ་གཟིགས་པའི་ཡེ་ཤེས་མངོན་དུ་གྱུར་ཏེ་ལྷུན་གྲུབ་སྐུ་དང་ཡེ་ཤེས་ཀྱི་རོལ་པར་འབྱམས་ཀླས་པར་འགྱུར་ཏེ། དེ་དང་ཕྲལ་དང་སླད་ཀྱིས་ ༢༥༡༽འབྱུང་བ་མ་ཡིན་པར་ཡེ་གདོད་མ་ནས་གཞི་ལ་རག་ཆས་སུ་རྫོགས་པ་ནང་དབྱིངས་གཞོན་ནུ་བུམ་སྐུར་སངས་རྒྱས་པ་ཡིན་ཏེ། དེ་ཡང་སྐྱེ་འཆི་བགྲེས་རྒུད་ཐམས་ཅད་ལས་འདས་པས་གཞོན་ནུ།
ངང་ཉིད་ཡེ་ཤེས་ཀྱི་ཕུང་པོ་ལས་ཕྱི་རྒྱ་མ་རལ་བས་བུཾ་པ། ཡེ་ཤེས་ཡོན་ཏན་ཐམས་ཅད་ཕུན་སུམ་ཚོགས་པས་སྐུ་ཡར་དག་པའོ། ། དེའི་དུས་སུ་ཐོབ་གཉིས་འབྱུང་སྟེ། སྐྱེ་བ་ལ་རང་དབང་ཐོབ་པས་འཕོ་བ་ཆེན་པོའི་སྐུར་བཞེངས་ནུས་པ་དང༌། འཇུག་པ་ལ་རང་དབང་ཐོབ་ནས་སྐུའི་རྣམ་པ་དེ་ཉིད་ཀྱིས་དུས་དེར་གཞན་དོན་རླབ་པོ་ཆེ་མི་མཛད་ནའང༌། དུས་གཅིག་སེམས་ཅན་སུམ་སྟོང་ལ་རིག་པ་གཏད་པའི་མོད་ལ། ལས་བཟང་ངན་ལ་མི་ལྟོས་པར་རྣམ་པར་གྲོལ་བའི་ས་ལ་སྒྲོལ་བར་མཛད་ནས། ༢༥༢༽ན་བུན་ནམ་མཁའ་ལས་དྭེངས་པ་བཞིན་ནང་དབྱིངས་སུ་ཞུགས་ནས་སྐུ་དང་ཡེ་ཤེས་འདུ་འབྲལ་མེད་པའི་ཕྲིན་ལས་ཀྱིས་འཁོར་བ་མ་སྟོང་གི་བར་དུ། གཞན་དོན་མཛད་པའི་ཚུལ་ནི་ནང་གསལ་ཐིམ་ལ་མ་རྨུགས་པའི་གདངས་ཕྱིར་གསལ་དུ་སྣང་བ་ཡིན་ནོ། ། འདི་དུས་སུ་དབང་པོ་རབ་རྣམས་ཚེ་ཚད་ལ་མི་ལྟོས་པར་ཆུ་ལ་ཆུ་ཐིམ་པའམ།
ནམ་མཁའ་ལ་ནམ་མཁའ་ཐིམ་པ་ལྟར། ལུས་སེམས་གཉིས་ཀ་འོད་གསལ་དུ་སྨིན་ནས་གྲོལ་བ་དུས་མཉམ་པ་དང༌། རབ་ཀྱི་འབྲིང་མཁའ་ལ་འཇའ་སྤྲིན་འཁྲིགས་པའི་ངང་དུ་ཕུང་པོ་ལྷག་མེད་དུ་ཡལ་བ་དང༌། རབ་ཀྱི་ཐ་མ་ལ་ལུས་སེམས་བྲལ་བའི་རྗེས་སུ་རིམ་གྱིས་ཕུང་པོའི་ལྟོས་པ་ཇེ་ཆུང་ངུ་སོང་ནས་མཐར་ལྷག་མེད་དུ་ཡལ་བ་རྣམས་ནི་འཇའ་ལུས་ཆེན་པོར་གྲགས་པ་ཡིན་ལ། ༢༥༣༽འབྲིང་གི་རབ་གཞིའི་འོད་གསལ་ཤར་བའི་གནས་སྐབས་སུ་ཞག་གྲངས་བདུན་ཚུན་ཆད་དུ་སྐྲ་སེན་གྱི་སྙིགས་མ་ཙམ་བཞག་སྟེ་ཕུང་པོ་ལྷག་མེད་དུ་གྲོལ་བ་ནི་འཇའ་ལུས་ཆུང་ངུར་བརྗོད། འབྲིང་གི་འབྲིང་ནི་ལུས་ཀྱི་ལྟོས་པ་ཇེ་ཆུང་མ་སོང་ནས་བཞི་ཆ་བརྒྱད་ཆ་ཙམ་དུ་འགྲོ་བ་དང༌། འབྲིང་གི་ཐ་མ་རྣམས་འདས་ཚེ་ནམ་མཁའ་ལ་འོད་འཁྲིགས་པ་དང༌། སྒྲ་རྣམ་པ་གཉིས་དང༌། ས་གཡོ་བ་དང༌། སྐུ་རྣམ་པ་གཉིས་འབྱུང་བ་དང༌།
གདུང་དང་རིང་བསྲེལ་ལ་སོགས་པ་འབྱུང་བ་ཡིན་ནོ། ། དེ་ལྟར་སྔ་མ་གསུམ་ནི་དག་གྲོལ་མཉམ་རྫོགས་ཀྱི་ཆོས་སྐུ་ཡང་དག་རྫོགས་པའི་སངས་རྒྱས་ཞེས་ཕུང་པོ་ལྷག་མ་མེད་པར་སངས་རྒྱས་པ་ནི་ནམ་མཁའ་ལ་ནམ་མཁའ་ཐིམ་པ་ལྟར། ཆོས་དབྱིངས་སྤྲོས་པ་དང་བྲལ་བ་ ༢༥༤༽ཀ་དག་གཞོན་ནུ་བུམ་སྐུའི་ངང་དུ་འབྱམས་ཀླས་པ་དང༌། ཕྱི་མ་གསུམ་ནི་ཟུང་འཇུག་དབྱིངས་གྲོལ་གྱི་ཆོས་སྐུ་ཞེས་འོད་དང་སྒྲ་དང་གདུང་དང་སྐུ་དང་ས་གཡོ་བ་ལ་སོགས་པ་འབྱུང་བ་ནི་མངོན་པར་རྫོགས་པའི་སངས་རྒྱས་ཀྱི་ས་ཐོབ་པ་ཡིན་ནོ། ། གཉིས་པ་མི་འགུལ་བ་གསུམ་ལ་གཞི་བཅའ་བ་ནི། ཀློང་གསལ་ལས། དེ་ལ་མཐའ་རྟེན་མན་ངག་བཞི། ། གོང་མའི་རྒྱབ་ཏུ་མེད་ཐབས་མེད། ། ཅེས་གསུངས་པ་ལྟར། ལུས་བཞུགས་སྟངས་ལས་མི་འགུལ་བ་རྩ་རླུང་གནད་དུ་ཕེབས།
མིག་གཟིགས་སྟངས་ལས་མི་འགུལ་བས་དབྱིངས་དང་ཐིག་ལེ་འཕེལ་ཟིན། རིག་པ་དབྱིངས་ཐོག་ལས་མི་འགུལ་བས་དབྱིངས་རིག་ཟུང་དུ་ཆུད་བཟུང་བའོ། ། ཞེས་པས། ཕྱིའི་སྣང་བ་སྡོད་པས་རྐྱེན་ངན་གྲོགས་སུ་འཆར། ནང་སྒྱུ་ལུས་ ༢༥༥༽སྡོད་པས་འཁོར་བའི་བྱ་བ་ལ་མི་འཇུག ། གསང་བ་རླུང་སེམས་སྡོད་པས་རྣམ་རྟོག་འཕྲོ་འདུས་རྒྱུན་ཆད་པ་དང༌། དབྱིངས་དང་ཐིག་ལེ་རྫོགས་ནས་ཞིང་ཁམས་ཚད་ལ་ཕེབས་པར་བྱེད་དོ། ། འདིའི་ཚེ་རྟགས་སྒོ་གསུམ་ལ་འཆར་བ་དང༌། ཚད་རྨི་ལམ་གྱིས་བཟུང་བ་གཉིས་འབྱུང་སྟེ། དེ་ལ་དང་པོ་རྟགས་སྒོ་གསུམ་ལ་འཆར་བ་ནི།
ཆོས་ཉིད་མངོན་སུམ་གྱི་དུས་སུ་བུམ་དབང་གི་ནུས་པ་ལུས་ལ་ཐེབས་པ། ལུས་རུས་སྦལ་མཁར་གཞོང་དུ་བཅུག་པ་ལྟ་བུ་དཀའ་ཞིང་ངལ་བས་རྣམ་པ་འགུལ་སྙིང་འདོད་པ་དང༌། ངག་ལྐུག་པ་བཞིན་སྨྲ་སྙིང་མི་འདོད་པ་དང༌། སེམས་ཐོགས་པ་ལྟར་རྣམ་པར་རྟོ་པ་ལ་དུམ་བུར་འཕྲོ་བའི་རྒྱུན་ཆད་ནས་གར་གཏད་དུ་སྡོད་ཚུགས་པ་འགྱུར་རོ། ༢༥༦༽། གོང་འཕེལ་གྱི་དུས་སུ་ལུས་སྒེག་ཆོས་ངོ་ཚ་དང་བྲལ་བ་སྐྱེས་བུ་ཆང་གི་མྱོས་པ་ལྟ་བུ་རྒྱན་གོས་སོགས་ཀྱི་སྤྲོས་པ་མེད་པ་དང༌། གསང་དབང་གི་ནུས་པ་ངག་ལ་ཐེབས་པའི་རྟགས་སུ་སྨྱོན་པ་རང་ཚིག་རྡོལ་པ་ལྟ་བུ་ཆོས་གཏམ་མགུར་མ་སོགས་ཐོལ་བྱུང་དུ་སྨྲ་བ་དང༌། སེམས་སེམས་རྩི་དུག་གིས་ལན་བདུན་ན་བའི་སྐྱེས་བུ་བཞིན་འཁོར་བ་ལ་བློ་མི་འཇུག་པའོ། ། ཚད་ཕེབས་ཚད་ཕེབས་ཀྱི་དུས་སུ་ལུས་ཀྱི་གདོས་པ་དག་པའི་རྟགས་སུ་འབྱུང་བ་བཞི་ལ་མི་ཐོགས་པར་ཟང་ཐལ་དུ་འགྲོ་བ་དང༌། ངག་ (ཆད་འདུག!!!) སུམ་གྱི་ཕྲུ་གུའི་དབྱངས་ལྟར་སྙན་ཅིང་ཆོས་ཚིག་སྣ་ཚོགས་ཀྱིས་གཞན་བློ་ཆོས་ལ་བསྒྱུར་ནུས་པ་དང༌།
ཤེར་དབང་གི་ནུས་པ་སེམས་ལ་ཐེབས་པའི་རྟགས་སུ་སེམས་རྟོག་རིག་པར་འཕོས་ཏེ། རིག་པ་ལ་རང་དབང་བསྒྱུར་ནས་ཡུལ་རྐྱེན་ལ་ ༢༥༧༽མི་ལྟོས་པར་སླར་འཁོར་བར་བསྐྱལ་ཡང་མི་ལྟུང་བའོ། ། ཆོས་ཉིད་ཟད་པའི་གནས་སྐབས་གོང་དུ་སྨྲས་པ་ལྟར་རོ། ། གཉིས་པ་ཚད་རྨི་ལམ་གྱིས་བཟུང་བ་ནི། གསང་བ་སྨྲ་རྒྱུད་ལས། རབ་ལ་འཆར་དང་འབྲིང་གིས་ཤེས། ། ཐ་མ་འགྱུར་བ་ངེས་པ་སྟེ། ། ཞེས་གསུངས་པས། དེ་དུས་རབ་ཀྱིས་རྨི་ལམ་གྱིས་འཁྲུལ་སྣང་དབྱིངས་སུ་ནུབ་ནས་འོད་གསལ་གྱི་རོལ་པར་འབྱམས་ཀླས་པ་དང༌། འབྲིང་གིས་རྨི་ལམ་དུ་ཤེས་ནས་བདེན་ཞེན་མེད་པར་སྤྲུལ་བསྒྱུར་སོགས་ལ་དབང་བྱེད་པ་དང༌།
ཐ་མས་ཀྱང་བག་ཆགས་ངན་པའི་རྒྱུན་ཆད་ནས་རྨི་ལམ་བཟང་པོ་ནི་རྟག་ཏུ་རྨིས་པ་ཡིན་ནོ། ། བཞི་པ་ཐོབ་གསུམ་གྱིས་གཟེར་གདབ་པ་ནི། གསང་རྒྱུད་ལས། ཐོབ་པ་གསུམ་གྱིས་གཟེར་ ༢༥༨༽བཏབ་པས། ། ཟག་བཅས་ཕུང་པོ་མི་སྣང་ངོ༌། ། ཞེས་གསུངས་པས། ཕྱི་སྣང་བ་ལ་དབང་ཐོབ་པས་ཡུལ་སྣང་གནས་སུ་དག་ནས་རྐྱེན་སྣང་ཞིང་ཁམས་སུ་འཆར། ནང་སྒྱུ་ལུས་ལ་དབང་ཐོབ་པས་སྒྱུ་ལུས་རྡུལ་ཕྲན་དུ་དེངས་ནས་ལུས་འོད་གསལ་དུ་གྲོལ། གསང་བ་རླུང་སེམས་ལ་དབང་ཐོབ་པས་འཁྲུལ་སྣང་འཁྲུལ་འཛིན་ཐམས་ཅད་དབྱིངས་སུ་དག་པས། མཚམས་མེད་པ་ལྔ་བྱས་པའི་སེམས་ཅན་སྡིག་པོ་ཆེ་ལའང༌།
རིག་པ་གཏད་པ་ཙམ་གྱིས་རྣམ་པར་གྲོལ་བའི་ས་ལ་འཕེན་པར་བྱེད་དོ། ། ལྔ་པ་གདེང་བཞིའི་གྲོལ་ཚད་བསྟན་པ་ནི། རིན་ཆེན་སྤུངས་པ་ལས། མི་འགྱུར་ལྟ་བའི་གདེང་ཆེན་བཞིའི། ། མི་ལྡོག་ཡེ་ཤེས་ཚད་ཀྱང་བཟུང༌། ། ཞེས་གསུངས་པས། རང་བཞིན་ཆོས་སྐུ་གདོད་མའི་མགོན་པོ་ཡེ་ ༢༥༩༽སངས་རྒྱས་པའི་དོན་གཤིས་ཐོག་ཏུ་ཕེབས་ཏེ། དེ་ལས་གཞན་པའི་སངས་རྒྱས་རང་མཚན་པར་མེད་པ་ཐག་ཚོད་པས་དད་གུས་དང་དགའ་སྤྲོས་སྣང་བ་མཉམ་པ་ཉིད་དུ་དག་པའི་གདེང་དང༌། རང་ཐོག་ཏུ་རང་གྲོལ་བ་ལས་གཞན་གྱིས་བཅོས་སུ་མེད་པའི་དོན་མཐོང་ནས་རྒྱུ་འབྲས་རྣམ་སྨིན་ལ་མི་རེ་བའི་གདེང་དང༌། གཞི་རང་ཐོང་སངས་ནས་ཡང་འདས་རང་མཚན་པ་མ་གྲུབ་པས་ཐོབ་བྱའི་འབྲས་བུ་ལ་རེ་བ་མེད་པའི་གདེང་དང༌།
རིག་པ་གདོད་ནས་འཁྲུལ་བ་མེད་ངང་རང་གྲོལ་དུ་སངས་བའི་འཁོར་བ་དང་ངན་སོང་ལ་དོགས་པ་མེད་པའི་གདེང་དང་བཞིའོ། ། ལམ་འདིར་འཇུག་བའི? སོགས་གཏན་ཚིག་གོ༔ ཞེས་པས་བསྟན་ཏེ། དེ་ལྟར་མྱུར་ལམ་ཟབ་མོ་འདིར་འཇུག་པའི་སྐྱེས་བུ་ལས་ཅན་ ༢༦༠༽རྣམས་ཀྱི་ལས་ལོ་དང་གཡེང་བ་མེད་པར་བརྩོན་འགྲུས་དྲག་པོའི་སྒོ་ནས་ཚུལ་བཞིན་དུ་ཉམས་སུ་བླང་ནས། རབ་ཀྱི་མི་ལོ་བཅུ་གཉིས། འབྲིང་རྩ་ལྔ། ཐ་ནའང་ཚེ་ལུས་གཅིག་ཏུ་བར་མ་ཆད་པ་རུ་ཉམས་ལེན་གནད་དུ་བསྣུན་པའི་སྐྱེས་བུ་ལས་ཅན། གང་སུ་ཡང་རུང་བ་རྣམས་ཀྱང༌། མ་དག་འཁྲུལ་སྣང་དུ་མཆེད་པའི་དངོས་པོ་ཐམས་ཅད་དག་དབྱིངས་དྭངས་མའི་དབྱིངས་སུ་གོ་འཕོས་ནས་འཇའ་ལུས་འཕོ་བ་ཆེན་པོ་ཆོས་ཀྱི་སྐུ་མངོན་པར་རྫོགས་པའི་སངས་རྒྱས་སུ་འགྲུབ་པ་རྒྱལ་བ་རྡོ་རྗེ་འཆང་གི་བཀའ་ཚད་མ་ཡིན་ཏེ། འདི་ནི་མི་འགྱུར་བའི་གཏན་ཚིག་གོ་ཞེས་སོ། །
དེ་ལྟར་ཚད་ཕབས་ཀྱི་མཐའི་ཕྱི་ནང་གི་ལམ་རྟགས་རྫོགས་ཚུལ་དང༌། ཆོས་ཟད་བློ་འདས་ཆེན་པོའི་སར་ཕེབས་ནས་མཐར་ཟླ་བ་གཅིག་གི་ ༢༦༡༽བདུན་ནམ་བཅུ་གཉིས་ནས་ནང་གསལ་གཞོན་ནུ་བུམ་སྐུར་སངས་རྒྱས་པའི་ཚུལ་བསྟན་པའི་ལེའུ་སྟེ་བཅོ་ལྔ་པའོ། ། ས་མ་ཡ། གུ་ཧྱ་ཞེས་པ་ནི་ཐེག་དམན་ཉན་ཐོས་ཀྱི་རིགས་ལ་བཀའ་རྒྱ་བསྡམ་པ་དང༌། རེ་ཞིག་གསང་བ་མི་འགྱུར་བའི་དབྱིངས་སུ་རྒྱས་བཏབ་པའི་དོན་ནོ། ། གསུམ་པ་ཐ་མར་དགེ་བ་མཇུག་གི་དོན་ནི། བཀའ་སྲུང་དྲེགས་པ? སོགས་ཨ་ཐམས་ཅད་དུ༔ ཞེས་པ་སོགས་ཀྱིས་བསྟན་ཏེ། དེ་ལ་འདིར་རང་སྣང་སྟོན་པ་ཀུན་བཟང་མཚོ་སྐྱེས་རྡོ་རྗེའི་བཀའ་དང་ཐ་ཚིག་གཉན་པོས་སངས་རྒྱས་ཀྱི་བསྟན་པ་སྤྱི་དང༌། བྱེ་བྲག་ཏུ་རང་བཞིན་རྫོགས་པ་ཆེན་པོའི་བསྟན་པ་སྲུང་བར་ཁས་བླངས་ཤིང་སྣང་སྲིད་ཀྱི་ཁམས་ན་ཆེ་བཙན་འགྲན་ཟླ་དང་བྲལ་བ།
བཀའ་སྲུང་དྲེགས་པ་ ༢༦༢༽ཐམས་ཅད་ཀྱི་སྤྱི་རྗེ། ཞིང་བཅུའི་དགྲ་ལ་གནོད་པ་སྟེར་ཞིང༌། དམ་ལྡན་སྒྲུབ་པ་པོ་ལ་མཐུན་རྐྱེན་གྱི་དངོས་གྲུབ་སྦྱིན་བ་དང༌། གཞན་དབང་དུ་སྡུད་ཕྱིར་ཁ་དོག་དམར་བ། བསྟན་དང་དགྲའི་སྲོག་དབུགས་སྡུད་ཕྱིར་ནག་པོའི་ཉམས་དང་ལྡན་པའི་བཀའ་སྲུང་གནོད་སྦྱིན་ཆེན་པོ་དང༌། ཁམས་གསུམ་ལ་དབང་ཞིང་དེ་དག་གི་སྟོབས་འབྱོར་ནུས་པ་སོགས་ཀྱིས་ཕྱུག་ཅིང༌། ལྷ་རྣམས་ཀྱི་ནང་ནས་བླ་ན་མེད་པ་དབང་ཕྱུག་ལྷའི་བླ་མའམ་མཧཱ་དེ་ཝ་ཞེས་ལྷ་ཆེན་དེ་ཉིད་ལ་གཏད་ནས། ཆོས་འདི་ཉམས་སུ་ལེན་པའི་སྐལ་བཟང་སྐྱེས་བུ་རྣམས་དང་གནས་སྐབས་སྐུ་ཚེ་མཛད་ཕྲིན་ཡང་ངོས་ཀྱི་ཟླ་བ་ལྟར་འཕེལ་ཞིང་རྒྱས་པ་དང༌། མཐར་ཐུག་ཀ་དག་ཀུན་ཏུ་བཟང་པོའི་ས་རུ་མ་སྐྱེལ་གྱི་བར་དུ་འཇིགས་པར་ལམ་གྱི་སྐྱེལ་ ༢༦༣༽མ་ལྟ་བུར་གང་འདོད་ཀྱི་ཕྲིན་ལས་རབ་འབྱམས་འགྲུབ་པ་ལ་ཆོས་སྐྱོང་རྣམས་ཀྱིས་བསྲུང་ཞིང་བསྐྱབ་བའི་ཕྱིར་དང༌། བཀའ་ལས་འགལ་ཞིང་དམ་ལས་ལོག་པའི་བསྟན་དགྲ་གདུག་པ་ཅན་རྣམས་ཀྱི་ཚེ་བླ་སྲོག་གསུམ་མི་ནོར་ལོངས་སྤྱོད་དང་བཅས་པའི་སྙིང་ཁྲག་ནང་རོལ་རྣམས་ལྷག་མེད་དུ་རོལ་ལ།
དེ་ལྟ་བུའི་དམ་ཉམས་ལོག་ལྟ་ཅན་གྱི་ལག་ཏུ་གསང་ཆེན་ཟབ་རྒྱས་ཀྱི་མན་ངག་འདི་ཉིད་མ་ཤོར་ཞེས་པའི་བཀའ་དོན་དང༌། དགོངས་པ་མི་འགྱུར་བའི་དབྱིངས་སུ་རྒྱས་བཏབ་པའི་དོན་གྱི་ཨ་ཐཾ་རྒྱ་ཞེས་དང༌། ས་མ་ཡ༔ རྒྱ་རྒྱ་རྒྱ༔ ཞེས་པ་ནི་རྡོ་རྗེའི་དམ་ཚིག་གཉན་པོའི་མི་འགྱུར་བ་སྐུ་གསུང་ཐུགས་ཀྱི་རྒྱས་བཏབ་པའི་དོན་ནོ། ། ཆོས་འདི་ཉིད་བཀའ་གསང་བ་ལས་ཀྱང་ཆེས་གསང་བ་ཡང་ ༢༦༤༽གསང་བླ་ན་མེད་པ་ཀུན་ཏུ་བཟང་པོའི་དགོངས་བཅུད་ཟབ་མོ་ཡིན་པས་ན་གསང་རྒྱ༔ ཟབ་རྒྱ༔ གུ་ཧྱ༔ ྀཨཚ༔ ཅེས་པ་འདི་ཉིད? སོགས་མངྒ་ལཾ་ཞེས་པ་ནི།
དེ་ལྟར་གསང་ཆེན་གཉིས་དང་ལྡན་པའི་རྒྱ་དང༌། ཟབ་པ་ཆོས་ཀྱི་དབྱིངས་ཀྱི་སྐུ་སོགས་ཀྱི་རྒྱས་བཏབ་ཅིང༌། ནམ་ཞིག་གདུལ་བྱ་དང་རྟེན་འབྲེལ་དུས་ལ་བབ་པའི་ཚེ་ན་སྔོན་གྱི་སྨོན་ལམ་གྱིས་འབྲེལ་བའི་རྡོ་རྗེ་སློབ་མ་རྣམས་ཀྱིས་བསྐུལ་བའི་ཚེ། གནས་ཀྱི་ཁྱད་པར་ཡུལ་སྐྱོང་ཛ་རྒྱལ་རྡོ་རྗེ་འཕན་བོའི་ཉེ་འདབས་སུ། འོད་གསལ་རྫོགས་པ་ཆེན་པོའི་རྣལ་འབྱོར་པ་མཚན་བརྗོད་པར་བཀའ་བ་དོན་གྱི་སླད་དུ་སྨྲོས་ནས། རིག་འཛིན་ཆེན་པོ་བདུད་འཇོམས་རྡོ་རྗེ་ཞེས། ཉོན་མོངས་བདུད་སྡེའི་དཔུང་ཚོགས་མ་ལུས་པ་འཇོམས་པར་བྱེད་པའི་ ༢༦༥༽རྡོ་རྗེ་ལྟ་བུ་སྟེ། བསྒོམ་བྱུང་གི་ཤེས་རབ་ཀློང་ཆེན་རྡོལ་བའི་ཟབ་པ་དང་རྒྱ་ཆེ་བའི་གདམས་པ་འདི་ཉིད། ཡི་གེ་མེད་པའི་སྐོར་སྟོང་ཆེན་ཀུན་ཏུ་བཟང་མོའི་མཁའ་ཀློང་དུ་མཁའ་འགྲོ་གསང་བའི་མཛོད་ལས་ཞལ་བསྒྱུར་བའི་ཡི་གེ་པ་ནི་མངོན་པར་དགའ་བའོ། ། དམ་ཆོས་འདི་བཀའ་བཙན་པའི་དགེའོ། །
བར་དུ་ཆོས་འདི་བྱིན་རླབས་ཆེ་བའི་དགེའོ། ། ཐ་མར་ཆོས་འདི་བཀྲ་ཤིས་པའི་དགེའོ། ། ཕྱོགས་དུས་གནས་སྐབས་ཀུན་ཏུ་དར་ཞིང་རྒྱས་པའི་དོན་སརྦ་མངྒ་ལཾ། ཅེས་པས་རྫོགས་པའོ། ། སྨྲས་པ། དེ་ལྟར་མངོན་སུམ་ཡང་ཟབ་སྙིང་པོའི་གདམས་པ་འདི། ཁམས་དྲུག་ལྡན་པའི་སྐྱེས་བུའི་དལ་འབྱོར་གྲུ་གཟིངས་ལ། བརྟེན་ནས་འཁོར་བའི་སྡུག་བསྔལ་རྒྱ་མཚོ་རབ་བརྒལ་ཏེ། ། རང་སྣང་དག་ ༢༦༦༽པ་འོག་མིན་ཉམས་དགའི་གནས་མཆོག་ཏུ། ། བགྲོད་པའི་ཤིང་རྟ་མྱུར་ལམ་ཟབ་མོ་འདིར་བརྩོན་ན། །
རྣམ་གྲོལ་ཡང་དག་གསང་བ་ཆེན་པོའི་ལམ་རྙེད་ནས། ། ཚེ་འདི་ཉིད་ལ་གདོས་བཅས་ཕུང་པོ་འོད་གསལ་དུ། ། སྨིན་ནས་འཇའ་ལུས་གཞོན་ནུ་བུམ་སྐུར་སངས་རྒྱས་ཏེ། ། ཁམས་གསུམ་འཁོར་བ་དོང་སྤྲུགས་དོན་གཉིས་ལྷུན་གྲུབ་འགྱུར། ། དེ་ཕྱིར་བྱར་མེད་དོན་གྱི་རྣལ་འབྱོར་རྣམས། ། རྣམ་གྲོལ་ལམ་བཟང་ཐར་པའི་ཐེམ་སྐས་ལ། ། འཇུག་ཕྱིར་ཡིད་བཞིན་ནོར་བུ་ལས་ལྷག་པའི། ། མན་ངག་ཡང་བཅུད་ཀུན་གྱི་སྙིང་པོ་མཆོག ། ཐེག་པའི་ཁྱད་ཆོས་འོད་གསལ་མྱུར་ལམ་འདི། ། མཚོ་སྐྱེས་པདྨ་ལས་བྱུང་སྤྲུལ་པའི་སྐུ། །
སངས་རྒྱས་གཉིས་པ་རྡོ་རྗེ་ཐོད་ཕྲེང་དང༌། ། དངོས་ཞལ་མི་གཉིས་བསྟན་པའི་སྒྲོན་མེ་མཆོག ༢༦༧༽། ལས་ཅན་རྣམ་གྲོལ་ལམ་དགོད་དད་དཔོན་རྗེ། ། འབྲེལ་ཚད་དོན་ལྡན་གཏེར་ཆེན་ཆོས་ཀྱི་རྒྱལ། ། གང་དེའི་ཐུགས་རྗེ་བརྩེ་བས་རྗེས་བཟུང་ནས། ། གདམས་ཟབ་མྱུར་ལམ་གཅེས་ནོར་ཚུལ་དུ་གནང༌། ། སྙིང་མིག་སྲོག་ལས་འཕང་བའི་ཟབ་ཁྱད་ཀྱང༌། ། ལམ་འདིར་མོས་པའི་སྐལ་བཟང་འགྲོ་དོན་ཕྱིར། ། ལྷག་བསམ་དཀར་བས་ཞལ་རྒྱུན་བདུད་རྩིའི་བཅུད། །
རང་བློར་མཚམས་པའི་ཉུང་བསྡུས་བརྗེད་བྱང་བཀོད། ། དགེ་འདིའི་ཐབས་ཤེས་འོད་གསལ་ལམ་ཟབ་མོར། ། རབ་ཞུགས་འགྲོ་རྣམས་ཆོས་དབྱིངས་ཉམས་དགའི་གནས། ། ལྔ་ལྡན་རྒྱལ་བའི་ཞིང་དུ་སངས་རྒྱས་ཏེ། ། མི་གནས་ཆོས་སྐུའི་གཏན་སྲིད་ཟིན་གྱུར་ཅིག ། རྒྱལ་བའི་བསྟན་པ་དར་ཞིང་རྒྱས་པ་དང༌། ། དེར་འཛིན་སྐྱེས་བུའི་སྐུ་ཚེ་ཞབས་པད་བརྟན། ། འཇིག་རྟེན་ཁམས་སུ་བདེ་ ༢༦༨༽ལེགས་ཕུན་ཚོགས་ཤིང༌། ། ཆོས་འདི་བསྟན་པ་མཐའ་རྒྱས་བཀྲ་ཤིས་ཤོག ། ཅེས་པ་འདི་ཡང་དུས་རིང་མོ་ནས་རྡོ་རྗེའི་སྤུན་གྲོགས་བླ་མ་མཐའ་ཡས་ཀྱི་ཡང་སྲིད་སྤྲུལ་པའི་སྐུ་ཀུན་བཟང་བསྟན་པའི་ཉི་མ་དང༌།
རང་སློབ་དམ་པ་ཤཱཀྱའི་དགེ་བཙུན་བྱ་བྲལ་བ་ཤེས་རབ་འོད་ཟེར་ནས་རིན་ཆེན་གཉིས་པའི་སྐྱེས་བཅས་བཀའ་བསྐུལ་སྤྱི་བོར་ཕེབས་པ་དང༌། ཁྱད་པར་སྐྱབས་རྗེ་ཐམས་ཅད་མཁྱེན་པའི་དངོས་སློབ་ལམ་འདིར་མོས་པ་ཤིན་ཏུ་ཆེ་བའི་ཤཱཀྱའི་དགེ་བཙུན་དམ་པ་སྟོབས་ལྡན་ནས་ཀྱང་ཆོས་མིན་གྱི་བྱ་བ་རྒྱང་ནས་སྤངས་ཏེ་མྱུར་ལམ་འདི་ཉིད་ལ་སྒྲུབ་པ་ལྷུར་ལེན་དགོས་པའི་དམ་བཅའ་བཅས་བསྐུལ་བ་ཟབ་པ་དང༌།

གཞན་ཡང་རང་སློབ་དམ་པ་ཤཱཀྱའི་དགེ་བཙུན་སངས་རྒྱས་དང་ཕན་བདེ། ཉེ་ཆར་པདྨའི་ལུང་ཟིན་ཡི་གེའི་འདུ་བྱེད་དགེ་བཙུན་ཚུལ་ཁྲིམས་རྡོ་རྗེ་དང༌། རིགས་ཀྱི་མྱུ་གུ་ཆོས་དབྱིངས་སྒྲོན་མ་སོགས་ཀྱིས་ཡང་ཡང་ནན་ཆེར་ ༢༦༩༽བསྐུལ་བ་ལ་བརྟེན་ནས་སྐྱབས་རྗེ་ཐམས་ཅད་མཁྱེན་པ་ཡིད་བཞིན་ནོར་བུའི་དངོས་དང་རྨི་ལམ་ལྟ་བུར་གསུངས་པའི་ཞལ་རྒྱུན་རྣམས་མདོར་བསྡུས་ཙམ་བརྗེད་བྱང་གི་ཚུལ་དུ། གསེར་དགོན་དབེན་གནས་མཚམས་ཁྲོད་འོད་གསལ་ལྗོང་གི་ཉེ་འདབས་སུ། རྗེ་ཉིད་ཀྱི་གཟུངས་མའི་ཆ་ཙམ་འཛིན་པ་སློབ་འབངས་ཀུན་གྱི་ཐ་ཤལ་བ་ཀུན་བཟང་ཆོས་ཉིད་བདེ་སྐྱོང་དབང་མོས་ཡར་རྔོས་ཟླ་བཞི་པའི་ཚེས་ཉེར་ལྔ་ལ་དགེ་བར་ཟིན་ཐོག་ཏུ་བཀོད་པའི་ཡི་གེའི་རིས་བྱེད་ཤཱཀྱའི་དགེ་བཙུན་རང་གི་ཉེ་གནས་སྐྱེས་མཆོག་ཚུལ་ཁྲིམས་རྡོ་རྗེས་བགྱིས་པའོ། ། དགེའོ། ། དགེའོ། ། དགེའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
