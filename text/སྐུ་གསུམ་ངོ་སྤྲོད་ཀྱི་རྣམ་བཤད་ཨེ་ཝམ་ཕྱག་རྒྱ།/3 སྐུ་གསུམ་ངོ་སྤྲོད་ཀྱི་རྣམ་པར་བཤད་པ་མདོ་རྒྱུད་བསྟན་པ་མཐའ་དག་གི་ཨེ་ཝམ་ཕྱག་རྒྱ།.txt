སྐུ་གསུམ་ངོ་སྤྲོད་ཀྱི་རྣམ་པར་བཤད་པ་མདོ་རྒྱུད་བསྟན་པ་མཐའ་དག་གི་ཨེ་ཝམ་ཕྱག་རྒྱ།
པོད ༣
The Text
"$ ༄༅། །གཉིས་པ་དེ་ཉིད་ཉམས་སུ་ལེན་པ་ལ། སྨིན་པར་བྱེད་པ་དབང་བསྐུར་བའི་ཚུལ་དང༌། གྲོལ་བར་བྱེད་པ་ལམ་བསྒོམ་པའོ། ། དང་པོ་ལ་དབང་ཇི་ལྟར་བསྐུར་བ་དང༌། དབང་འདི་ཉིད་ཀྱི་རྒྱུ་རྐྱེན་བཤད་པའོ། ། དང་པོ་ནི། རྒྱུད་པའི་ཆོས་འདི་ཉིད་དང་འབྲེལ་བའི་དབང་བསྐུར་ནི། ཕ་རྒྱུད་གསང་བ་འདུས་པ། མ་རྒྱུད་འཁོར་ལོ་བདེ་མཆོག །
གཉིས་མེད་དུས་ཀྱི་འཁོར་ལོ་ཐམས་ཅད་རོ་མཉམ་པའི་དཔའ་བོ་དང་མཁའ་འགྲོ་ཐམས་ཅད་གཅིག་ཏུ་བསྡོམས་པའི་བཅོམ་ལྡན་འདས་ཐུགས་རྗེ་ཆེན་པོ་བདེ་མཆོག་དུས་ཀྱི་འཁོར་ལོ་རྡོ་རྗེ་ཕག་མོ་དང་སྙོམས་པར་འཇུག་པའི་རང་བྱུང་ཡི་གེ་ལྔའི་དཀྱིལ་འཁོར་ཆེན་པོའི་༼༣༽བདག་ཉིད་སྐུ་བཞི་ངོ་སྤྲོད་དབང་བསྐུར་མཁའ་འགྲོ་ཡིད་བཞིན་ནོར་བུའི་ཁྲིད་གཞུང་ལྟར་བཀོད་པར་འདོད་ལ། དེའི་རིམ་པའང༌། རིན་པོ་ཆེ་ཀརྨ་པཀྴིའི་ཕྱག་བཞེས་བཞིན་བརྗོད་ན། འདིའི་བླ་མ་བརྒྱུད་པའི་རིམ་པ་ཁྱད་པར་བ་ཞིག་ནི། བཅོམ་ལྡན་འདས་རྡོ་རྗེ་འཆང༌། རྡོ་རྗེ་རྣལ་འབྱོར་མ། གསང་བའི་བདག་པོ། ཀླུ་སྒྲུབ། འཕགས་པ་ལྷ། བིརྺ་བ།
ཨིནྡྲ་བྷཱུ་ཏི། པདྨ་འབྱུང་གནས། ལཱུ་ཡི་པ། ལ་བ་པ། དྲིལ་བུ་པ། ཏཻ་ལོ་པ་ནས་རིམ་བཞིན་བརྒྱུད་པ་ཡིན་ཞེས་འབྱུང་ལ། དེ་ལྟའི་དབང་བསྐུར་བའི་ཚུལ་ལ། ཡོ་བྱད་ཚོགས་པར་བྱ་བ་དང༌། དངོས་གཞི་དབང་བསྐུར་བའི་རིམ་པའོ། ། དང་པོ་ནི།
དབེན་ཞིང་ཡིད་དུ་འོང་བ་བར་ཆད་དང་བྲལ་བའི་གནས་སུ་ཕྱག་རྒྱ་ལྔ། ཅང་ཏེའུ། རྡོ་རྗེ་དྲིལ་བུ། རྐང་གླིང༌། རོལ་མོ། གཏོར་མ། ཚོགས་ཀྱི་ཡོ་བྱད། ཕྱག་རྒྱ་མ་༼༤༽ལོ་སོ་གཉིས་མ། བཅུ་དྲུག་མ། བཅུ་གཉིས་མ།
བརྒྱད་མ་སྟེ་བཞི་ངོ་ཚ་བ་དང་འཇིགས་སྐྲག་དང་བྲལ་བའི་དད་མོས་ཕུལ་དུ་བྱུང་བ་རྣམས་ཚོགས་པར་བྱས་ནས་སྲོད་དམ་ནམ་ཕྱེད་ཀྱི་དུས་བླ་མ་ལ་གསོལ་བ་གདབ་པར་བྱའོ། ། གཉིས་པ་ལ་བུམ་པ། གསང་བ། ཤེས་རབ་ཡེ་ཤེས། བཞི་པ་དབང་བསྐུར་བའི་ཚུལ་ལོ། ། དང་པོ་ནི། ཐུགས་རྗེ་ཆེན་པོ་རྒྱལ་བ་རྒྱ་མཚོ་བདེ་བ་ཆེན་པོ་དུས་ཀྱི་འཁོར་ལོ་ཡབ་བཀའ་ཡུམ་བཀས་རྒྱུད་ཡོངས་སུ་སྨིན་པར་བྱས་ལ། དེ་ལྟར་བྱེད་པའི་ཆོ་གའང་ད་ལྟ་ཀརྨ་བཀའ་བརྒྱུད་ལ་གྲགས་པའི་རྒྱལ་བ་རྒྱ་མཚོ་དང་རྡོ་རྗེ་རྣལ་འབྱོར་མའི་བཀའ་འདི་དག་གི་རིམ་པ་ཡིན་ལ། དབང་པོ་ཆེས་རྣོ་བའི་གང་ཟག་ཐེག་པ་གསུམ་གྱི་དགེ་རྩའི་སྟོབས་ཐོབ་པའི་རིགས་སད་ཀྱི་སྐལ་ཅན་ལ་ནི། ཚུལ་འདི་ཉིད་ཀྱི་དབང་བསྐུར་བས་ཀྱང་གྲུབ་སྟེ།
དེའང་རྡོ་རྗེ་སློབ་མ་དང་སློབ་དཔོན་ཐམས་ཅད་ཐུགས་རྗེ་ཆེན་པོ་ཡབ་ཡུམ་དབྱེར་མི་ཕྱེད་པའི་ཤྲཱི་ཧེ་རུ་ཀ་ཉིད་ཀྱིས་ལྷས་ལྷ་ལ་དབང་གི་ཆེད་དུ་གསོལ་བ་འདི་ལྟར་དུ་གདབ་པར་བྱ་སྟེ། སངས་རྒྱས་ཀུན་གྱི་སྐུ་གསུང་ཐུགས། ། བླ་མའི་རྡོར་གསུམ་གཅིག་གྱུར་ལ། ། ལུས་ངག་ཡིད་གསུམ་གུས་ཕྱག་འཚལ། ། དཔག་མེད་མཁའ་འགྲོ་༼༥༽རྒྱ་མཚོ་ཡི། ། སྐུ་གསུང་ཐུགས་མཆོག་བདག་ལ་སྩོལ། ། ཞེས་གསོལ་བ་གདབ། ཕྱག་རྒྱ་མ་བཞི་ལ་རྡོ་རྗེའི་རིགས་སོགས་བཞིའི་ཁ་དོག་ཅན་གྱི་སྨོས་མ་ཐག་པའི་ཕྱག་རྒྱ་ལྔའི་རྒྱན་གྱིས་བརྒྱན་ནས་ཅང་ཏེའུ་རྡོར་དྲིལ་སོགས་རོལ་མོ་ཐོགས་ཏེ་གཅེར་བུར་ཕྱུང་ཞིང་དར་གྱི་ག་ཤ་བགོས་ཏེ། དེའང་དང་པོར་རྩ་སུམ་ཅུ་སོ་གཉིས་ཀྱི་ཁམས་འབབ་པའི་ནུས་ལྡན་རིག་མ་ལོ་སོ་གཉིས་མ་སློབ་དཔོན་ལ་ཕུལ་ནས། སངས་རྒྱས་འདུས་སྐུ་རྡོ་རྗེ་འཛིན། །
འཁོར་བའི་འདམ་ནས་འདྲེན་མཛད་པ། ། ཧེ་རུ་ཀ་དཔལ་དགོངས་སུ་གསོལ། ། མཚན་ལྡན་རིགས་བཞིའི་ཌཱ་ཀི་མ། ། དགྱེས་པའི་ཕྱིར་དུ་མཆོད་པར་འབུལ། ། རྡོ་རྗེ་པདྨ་མཉམ་སྦྱོར་བ། ། དེ་ཡི་དངོས་གྲུབ་བདག་ལ་སྩོལ། ། ཞེས་གསུམ་གྱིས་གསོལ་བ་གདབ། སློབ་དཔོན་གྱིས་ཀྱང་སློབ་མའི་ཆེད་དུ་ཕྱོགས་བཅུའི་ཧེ་རུ་ཀ་པ་ཡབ་ཡུམ་ལ་གསོལ་བ་འདི་ལྟར་དུ་གདབ་པར་བྱ་སྟེ། ཕྱོགས་བཅུའི་ཧེ་རུ་ཀ་པ་ཐམས་ཅད་བདག་ལ་དགོངས་སུ་གསོལ། ཁྱེད་ཅག་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བདག་གི་སློབ་མའི་ལུས་ངག་ཡིད་གསུམ་སྨིན་གྲོལ་དུ་མཛོད་ཅིག །
བྱིན་གྱིས་རློབས་ཤིག ། ཅེས་གསོལ་༼༦༽བ་གདབ་བོ། ། དེ་ནས་སློབ་མས་ཤེས་རབ་མ་ལོ་སོ་གཉིས་མ་ལ་ཕྱག་དང་མཎྜལ་ཕུལ་ནས། ལྷ་མོ་བདག་ལ་དགོངས་སུ་གསོལ། ། འཁོར་བའི་འདམ་ལས་བསྐྱབ་པའི་ཕྱིར། ། སྐུ་གསུང་ཐུགས་ཀྱི་དཀྱིལ་འཁོར་དུ། ། བདག་ཞུགས་ལྷ་ངོ་བསྟན་པར་མཛོད། ། ཅེས་གསོལ་བ་གདབ་པས། ལྷ་མོ་དེས། བསྐལ་པ་སྔོན་ནས་ད་ལྟའི་བར། །
ཁྱོད་ནི་བསོད་ནམས་སྐལ་བར་ལྡན། ། གསང་བ་ཆེན་པོའི་དཀྱིལ་འཁོར་དུ། ། ལྷ་མོས་ཁྱོད་ནི་གཞུག་པར་བྱ། ། ཞེས་གནང་བར་བསམས་ལ། ལྷ་མོ་དེས་སློབ་མ་ལ་བདེ་བ་ཆེན་པོའི་སྙིང་རྗེས་རྗེས་སུ་ཆགས་པའི་འོད་ཟེར་གྱིས། བདག་གི་སྤྱི་བོར་ཆོས་འབྱུང་དཀར་པོའི་དབུས་སུ་རང་བྱུང་གི་ཡི་གེ་ཨ་ཨེ་ཝཾ་མ་ཡ་ལ། རྡོ་རྗེ་རྣལ་འབྱོར་མ་དཀར་མོ་དང༌། རིགས་བཞིའི་ཌཱ་ཀི་དཀར་མོ་བཞི་སྟེ་ལྔས་བསྐོར་བའི་ལྷ་མོ་རེ་རེ་ཞིང་གི་ཐུགས་ཀར་ཡང་ཨ་ཨེ་ཝཾ་མ་ཡ་སྟེ། རང་བྱུང་གི་ཡི་གེ་ལྔ་དང་ལྡན་པར་གསལ་ཞིང༌། ཡི་གེ་རེ་རེའི་མཐར་ཡང་ཧྲི་ཧ་རི་ནི་སས་བསྐོར་བ་གསལ་བར་སྣང་བ་མཛད་པ་བསྟན་ཏེ།
འདི་ལྟ་བུའི་དཀྱིལ་འཁོར་དུ་ཞུགས་ཤིག་པའི་བཀས། ཞུགས་ནས་ལྷ་མོ་གང་གི་དངོས་གྲུབ་སྦྱིན་པར་འགྱུར་བ་༼༧༽བརྟག་པའི་ཆེད་དུ། མེ་ཏོག་འདོར་བ་ན་ཚིག་བཅད་འདི་ལྟས་འོད་ཟེར་དུ་གཞུག་སྟེ། གསང་བ་ཆེན་པོའི་ཕོ་བྲང་དུ། ། རིག་པའི་མེ་ཏོག་འདི་དོར་བས། ། ལས་དང་སྐལ་བར་འབྲེལ་བ་ཡི། ། ལྷ་མོ་གང་ལ་འབབ་པར་ཤོག ། ཅེས་དོར་བས། ལྷ་མོ་དེས་གང་ལ་ཕོག་པའི་རིགས་དེའི་ལྷ་མོ་ལྷག་པའི་ལྷར་ངོ་སྤྲད་ནས། སླར་སློབ་མས།
ལྷ་མོ་ལ་གསོལ་བ་གདབ་པར་བྱ་སྟེ། འདི་སྐད་དུ། བདག་ནི་ཉོན་མོངས་འདམ་ནང་དུ། ། བྱིང་བ་འདྲེན་མཛད་རྣལ་འབྱོར་མས། ། བུམ་དབང་བདག་ལ་བསྐུར་དུ་གསོལ། ། སྨིན་གྲོལ་བྱིན་རླབས་སྩལ་དུ་གསོལ། ། ཞེས་དང༌། སླར་ལྷ་མོ་ལ་བོས་ནས། རང་བྱུང་རང་ཤར་བདག་མེད་མ། ། ཁྱོད་ནི་མ་སྟེ་བདག་ནི་བུ། །
དཔག་མེད་མཁའ་འགྲོ་རྒྱ་མཚོ་ཡིས། ། བདུད་རྩིས་བདག་ནི་བསྐྱང་དུ་གསོལ། ། ཞེས་གསོལ་བ་བཏབ། དེ་ནས་ལྷ་མོས་དམ་ཚིག་བསྒྲག་པར་བྱ་བ་ནི། དམ་ཚིག་བསྲུངས་པའི་བསོད་ནམས་ཀྱིས། ། ད་ལྟ་ཉིད་དུ་འགྲུབ་པར་བྱེད། ། བུད་མེད་མཐོང་བ་ཐམས་ཅད་ལ། ། གཡོན་ནས་ལན་གསུམ་བསྐོར་བ་གྱིས། ། གུས་པས་ཡིད་ཀྱིས་ཕྱག་བྱོས་ལ། ། ༼༨༽ལན་གསུམ་བར་དུ་གསོལ་བཏབ་ན། །
བདག་གིས་མཁའ་འགྲོ་རྒྱ་མཚོ་ཡི། ། དངོས་གྲུབ་ད་ལྟ་ཉིད་དུ་སྦྱིན། ། ཞེས་བརྗོད། དེ་ནས་བླ་མས་སློབ་མའི་མགོ་བོའི་ཚངས་བུག་ཏུ་ཤེས་རབ་ཀྱི་ནུ་མ་འཚིར་བའི་འོ་མ་དབབ་ནས། བདེ་སྟོང་དབྱེར་མེད་ཀྱི་ཡེ་ཤེས་སྐྱེས་པ་ན། དབང་གི་དོན་མངོན་སུམ་དུ་བྱས་པ་ཇི་ལྟ་བ་དེ་ལྟར་ངོ་སྤྲད་དེ། དེ་ལྟར་སློབ་དཔོན་གྱིས་མཛད་ཀྱང་བདེ་སྟོང་གི་དབང་དོན་གྱི་ཡེ་ཤེས་མ་སྐྱེས་ན། སློབ་མས་སླར་ཡང་ལྷ་མོ་ལ་འཁྱུད་པ་དང་འོ་བྱེད་པ་དང་ནུ་མ་འཚིར་བ་སོགས་བྱས་པས་བདེ་གསལ་མི་རྟོག་པའི་བདག་ཉིད་ཀྱི་ཡེ་ཤེས་སྐྱེ་བར་འགྱུར་བ་ཡིན་པས། དེ་ཉིད་བུམ་པའི་དབང་བསྐུར་བའི་སྟོབས་ཀྱིས་ཐོབ་པའི་བུམ་པའི་དབང་དངོས་ཡིན་པར་ཤེས་སུ་གཞུག་སྟེ། སླར་སློབ་མས།
བདག་ནི་བུད་མེད་ཐམས་ཅད་ལ། ། མཆོག་ཏུ་དད་པས་ཞབས་སྤྱིར་ལེན། ། གུས་པ་ཆེན་པོའི་བཀའ་དྲིན་དྲན། ། མཁའ་འགྲོ་རྒྱ་མཚོའི་ངོ་བོར་ནི། ། འབྲལ་བ་མེད་པའི་མཆོད་པ་བགྱི། ། ཟུང་འཇུག་འགྱུར་མེད་བྱིན་གྱིས་རློབས། ། ཞེས་དམ་ཚིག་ཁས་བླངས་ནས། སློབ་དཔོན་གྱི་དེ་ལྟར་བུམ་པའི་དབང་གིས་མོས་སྤྱོད་ཀྱི་ས་ནས་ས་བཅུ་པ་ཆོས་ཀྱི་སྤྲིན་མན་༼༩༽གྱི་ས་ཆེན་པོ་རྣམས་ཐོབ་པ་ལ་དབང་བས་ཕྱི་དོན་རང་བདེན་པའི་ཞིང་ཁམས་དང་དཀྱིལ་འཁོར་དང་མཆོད་རྫས་སོགས་རང་བཞིན་བདེན་གྲུབ་པར་མེད་པས་ཆོས་ཐམས་ཅད་ཕྱི་དོན་དུ་རྟོགས་པས་བརྟགས་པའི་རྟེན་འབྱུང་ཙམ་གྱི་དཀྱིལ་འཁོར་པ་ཉིད་དུ་དོན་གྱི་དབང་ཐོབ་པ་ཡིན་པས་ད་ཕྱིན་ཆད་བཀོད་པའི་རྫས་དང་བྲིས་པ་རི་མོའི་རྡུལ་ཚོན་དང་དཀྱིལ་འཁོར་ལ་སོགས་པར་ཡང་དབང་ལེན་འདོད་མི་བྱ་ཞིང་གལ་ཏེ་བྱས་ན་ཤེས་བྱ་ཐུན་མོང་བའི་རྩ་ལྟུང་དགུ་པ་དང་བཅུ་གཅིག་པ་སོགས་ཀྱིས་རེག་པར་འགྱུར་རོ། ། གཉིས་པ་གསང་བའི་དབང་ནི། ཁམས་དཀར་ཆ་ཟླ་བའི་ཆ་ཤས་བཅུ་དྲུག་བཞུ་ནུས་པའི་རིག་མ་ལོ་བཅུ་དྲུག་མ་ཕྱག་རྒྱ་ལྔ་སོགས་སྔར་བཤད་པའི་རྒྱན་གྱིས་བརྒྱན་ཏེ།
ཚོགས་ཀྱི་འཁོར་ལོ་དང་ལྷན་ཅིག་སློབ་དཔོན་ལ་ཕུལ་ཏེ། སློབ་དཔོན་ཡབ་ཡུམ་ལ་གསོལ་བ་གདབ་པ་ནི། དཔའ་བོ་མཁའ་འགྲོ་རྒྱ་མཚོ་ཡི། ། གཙོ་བོ་ཡབ་ཡུམ་བདག་ལ་དགོངས། ། ཡེ་ཤེས་ལྔ་ཡིས་རབ་བརྒྱན་པའི། ། གསང་དབང་བཀའ་དྲིན་སྩལ་དུ་གསོལ། ། ཞེས་གསོལ་བ་བཏབ་ནས། བླ་མས་ཕྱོགས་བཅུའི་རྡོ་རྗེ་འཆང་བ་ཐམས་ཅད་ལ་ཕྱག་བྱས་ཏེ། ཕྱོགས་བཅུའི་རྡོ་རྗེ་འཆང་བ་གདན་གསུམ་གྱི་ལྷ་ཚོགས་རྣམས་ཀྱིས་བདག་གི་སློབ་མ་འདི་དག་གི་ལུས་ངག་ཡིད་༼༡༠༽གསུམ་བྱིན་གྱིས་རློབས་ལ་བདེ་བས་གང་བར་མཛད་དུ་གསོལ། ཞེས་གསོལ་བ་བཏབ།
སློབ་མ་ཅུང་ཟད་ཡ་ང་ན། ། གདོང་དར་ལ་སོགས་པས་བཅིངས་ནས། ། བླ་མ་ཡབ་ཡུམ་སྙོམས་པར་ཞུགས་པས་བདེ་བ་ཆེན་པོ་འོད་གསལ་བའི་འོད་ཟེར་གྱིས། ཡབ་ཡུམ་ཉིད་ཀྱི་མགྲིན་པའི་རྩ་འདབ་བཅུ་དྲུག་གི་དབུས་སུ་རང་བྱུང་གི་ཡི་གེ་ལྔ་དང་རྩ་འདབ་བཅུ་དྲུག་ལ་ཌཱ་ཀི་མ་དམར་མོ་བཅུ་དྲུག་གིས་བསྐོར་བ་གསལ་བར་སྣང་བར་མཛད་དེ། སློབ་མ་ལ་བསྟན་ཏེ། སློབ་དཔོན་ཡབ་ཡུམ་གྱིས་འདི་ལྟ་བུའི་དཀྱིལ་འཁོར་དུ་ཞུགས་ཤིག་པའི་བཀས་མེ་ཏོག་འདོར་དུ་གཞུག་སྟེ། ཡི་གེ་འགྱུར་མེད་ཕོ་བྲང་དུ། ། བདུད་འཇོམས་མེ་ཏོག་འདི་དོར་བས། ། ལས་དང་སྐལ་བར་འབྲེལ་བ་ཡི། ། ལྷ་མོ་གང་ལ་འབབ་པར་ཤོག །
ཅེས་དོར་ཏེ་གང་ལ་ཕོག་པ་དེ་ལྷག་པའི་ལྷར་ངོ་སྤྲད་ནས། སླར་ཡང་སློབ་དཔོན་ཡབ་ཡུམ་བདེ་བས་ཚིམས་པའི་སྐུ་གསུང་ཐུགས་ཀྱི་འོད་ཟེར་གྱིས་ཕྱོགས་བཅུའི་ཞིང་རབ་འབྱམས་ཀྱི་གདན་གསུམ་ཚང་བའི་རྡོ་རྗེ་འཆང་བ་རྣམས་སྤྱན་དྲངས་ནས། སླར་ཡབ་ཡུམ་གྱི་མགྲིན་པར་སོན་པ་ན་ཨེ་དམར་པོ་དང་ཝཾ་ཡིག་དཀར་པོར་གྱུར། དེ་ཉིད་ལས་བྱང་ཆུབ་སེམས་ཀྱི་བདེ་བའི་རྟེན་ཁམས་དཀར་དམར་གཉིས་རྒྱ་མཚོ་ཆེན་པོ་༼༡༡༽འབྲུབ་པ་བཞིན་དུ་འབྲུབ་སྟེ། རྩ་དབུ་མའི་རྒྱུད་དུ་བབ་པས། སྙིང་ཁ་ལྟེ་བ་གསང་བ་རྣམས་སུ་རིམ་བཞིན་བརྒྱུད་དེ། དགའ་བ་མཆོག་དགའ་ཁྱད་དགའ་ལྷན་ཅིག་སྐྱེས་དགའི་ཡེ་ཤེས་ཉམས་སུ་མྱོང་བཞིན་པས་བྱང་སེམས་རྡོར་པད་དུ་ཕབ་ནས། སློབ་མས་ལྕེས་བླངས་ནས་བྱང་ཆུབ་ཀྱི་སེམས་དེའི་འོད་ཟེར་གྱིས་སློབ་མའི་མགྲིན་པའི་རང་བྱུང་གི་ཡི་གེ་ལྔ་ཌཱ་ཀི་བཅུ་དྲུག་དང་བཅས་པ་གསལ་བར་གྱུར་པས་བླ་མ་ཡབ་ཡུམ་གྱི་བྱང་སེམས་དེས་སློབ་མའི་མགྲིན་པའི་ཡི་གེ་ཌཱ་ཀི་དང་བཅས་པ་ལ་ཞུགས་པས་ཆང་ལ་ཕབས་བཏབ་པ་ལྟ་བུའི་ནུས་པ་རྙེད་ནས་ཡི་གེ་ཌཱ་ཀི་སོགས་ཀྱི་སྒོ་གསུམ་བདེ་བ་ཆེན་པོས་ཚིམ་ནས། དེ་ལྟར་ཚིམ་པའི་བདེ་དགས་སློབ་མའི་ལུས་སེམས་ཐམས་ཅད་ཀྱི་ལྷ་ཚོགས་བདེ་གསལ་མི་རྟོག་པའི་ཡེ་ཤེས་ཀྱིས་རྒྱུད་མྱོས་ནས་སྒྲིབ་པའི་ཚོགས་ཐམས་ཅད་གསལ་ནས་རྡོ་རྗེ་སློབ་དཔོན་ཡབ་ཡུམ་དང༌། སློབ་མའི་བྷ་གའི་དཀྱིལ་འཁོར་བལྟས་མཐོང་གི་ཆོ་གས་གསང་བའི་དབང་བསྐུར་བའི་སྟོབས་ཀྱིས་ཐོབ་པའི་གསང་དབང་དངོས་ཡིན་པར་ངོ་ཤེས་སུ་གཞུག་ནས།
སློབ་མས། བདག་ནི་རྡོ་རྗེ་འཆང་ཆེན་པོས། ། ཡབ་ཡུམ་ཆགས་པའི་ཆགས་ཆེན་ལ། ། གུས་པ་༼༡༢༽ཆེན་པོས་རྗེས་ཆགས་པའི། ། ཆགས་པ་ཆེན་པོ་སྦར་དུ་གསོལ། ། ཞེས་བརྗོད་ནས། སློབ་དཔོན་གྱིས་དེ་ལྟར་གསང་བའི་དབང་གིས་བཅུ་གཅིག་ཀུན་ཏུ་འོད་ཀྱི་ས་ཆེན་པོ་ཐོབ་པ་ལ་དབང་བས། རང་གཞན་གྱི་སྣོད་བཅུད་འདི་ཡིད་དང་ངག་གི་བརྗོད་པའི་རྟོགས་པ་ལས་རང་བདེན་པས་བསྐྱེད་པ་མ་ཡིན་པར་ཡིད་དང་ངག་གི་བརྗོད་པས་བཏགས་པ་བདེན་མེད་རྒྱུ་མེད་ཙམ་གྱི་དཀྱིལ་འཁོར་དུ་དོན་གྱི་དབང་ཐོབ་པ་ཡིན་པས། དེ་ཕྱིན་ཆད་འབྱུང་བ་རླུང་དང་སྒྲ་དང་ཡི་གེ་རང་རྒྱུད་དུ་གྲུབ་པའི་དཀྱིལ་འཁོར་ལས་དབང་ལེན་ནོད་མི་བྱ་ཞིང༌། གལ་ཏེ་བྱས་ན་རྩ་ལྟུང་བརྒྱད་པ་དང༌།
བཅུ་གསུམ་པ་སོགས་ཀྱིས་རེག་པར་འགྱུར་རོ། ། གསུམ་པ་ཤེས་རབ་ཡེ་ཤེས་ཀྱི་དབང་ནི། འཕོ་བ་བཅུ་གཉིས་ཀྱི་སྤྱོད་པའི་དཀར་དམར་གྱི་ཆ་བཞུ་བར་ནུས་པའི་རིག་མ་ལོ་བཅུ་གཉིས་སྔར་བཤད་པའི་རྒྱན་གྱིས་བརྒྱན་ཏེ། འདོད་པའི་ཡོན་ཏན་དུ་མ་དང་བཅས་ཏེ་སློབ་དཔོན་ལ་ཕུལ་ནས་གསོལ་བ་གདབ་པ་ནི། བཅོམ་ལྡན་ཞི་བ་ཆེན་པོ་ཀྱེ། ། རྡོ་རྗེ་རྣལ་འབྱོར་ཅི་བཞེད་པ། ། མི་ཕྱེད་ཕྱག་རྒྱ་གྲུབ་པ་པོ། ། རྡོ་རྗེ་རྣལ་འབྱོར་ལས་བྱུང་བ། ། ཇི་ལྟར་ཁྱོད་ནི་བདག་ཉིད་ཆེ། ། མངའ་བདག་བདག་ལའང་དེ་ལྟར་མཛོད། །
འཁོར་བ་འདམ་༼༡༣༽གྱི་ཚོགས་ནང་དུ། ། བྱིང་བ་སྐྱབས་མེད་བདག་ལ་སྐྱོབས། ། བདེ་གཤེགས་ཉིད་ལ་མངོན་གྱུར་པའི། ། ཤེས་རབ་དབང་བསྐུར་སྩལ་དུ་གསོལ། ། ཞེས་གསོལ་བ་བཏབ་པས། སློབ་དཔོན་གྱིས་ཕྱོགས་བཅུའི་རྡོ་རྗེ་འཆང་རྣམས་ལ་སློབ་མའི་ཆེད་དུ་སྔར་བཞིན་གསོལ་བ་གདབ་པར་བྱས་ནས། སླར་སློབ་མ་ལ་སྤྲོ་བ་དྲི་བ་ནི། དེ་ལྟ་ན་ནི་ཁྱོད་ཉིད་ཀྱིས། ། སྣ་ཚོགས་ཡུམ་གྱི་གཙོ་བོ་ལ། ། བདེ་བ་བླ་མེད་ཕུལ་བྱས་ནས། །
རང་ཉིད་དེ་ཡི་རོ་མྱོང་ཞིང༌། ། བུ་ཁྱོད་དེ་བཞིན་སྤྲོའམ་ཅི། ། ཞེས་པའི་ལན་དུ་སློབ་མས། སྣ་ཚོགས་ཡུམ་གྱི་གཙོ་བོ་ལ། ། བདེ་བ་བླ་མེད་ཕུལ་བྱས་ཏེ། ། བདག་ཉིད་དེ་ཡི་རོ་མྱོང་ཞིང༌། ། དེ་ལྟར་མཆོད་བྱེད་ཤིན་ཏུ་སྤྲོ། ། ཞེས་ལན་བཏབ། དེ་ནས་སློབ་དཔོན་གྱིས། རྡོ་རྗེ་སེམས་དཔའ་གཞན་ཞིག་གིས། །
དེ་སྲས་རྣམས་ལ་སྒྲོལ་བའི་སླད། ། སྣང་བ་ཞི་བའི་སྤྱད་པ་འདི། ། ཆགས་ཆེན་ཁྱོད་ཀྱིས་བླང་བར་གྱིས། ། དེ་ལྟར་བླངས་པའི་བདེ་བ་གང༌། ། ཁྱོད་ཀྱིས་རྫོགས་སངས་རྒྱས་ལ་ཕུལ། ། དཀྱིལ་འཁོར་རྣམས་ལ་མཆོད་བྱས་པས། ། ཁྱོད་ཀྱིས་དཀྱིལ་འཁོར་མཐོང་བར་འགྱུར། ། དེ་བས་ཁྱོད་ལ་དེ་རིང་འདིར། ། ཤེས་རབ་ཐབས་ལས་བྱུང་༼༡༤༽བ་ཡི། ། བདེ་སྦྱིན་བྱ་ཡི་བཟུང་བར་གྱིས། །
རྟག་ཏུ་ཟུང་ཞིག་རིགས་ཀྱི་བུ། ། ཞེས་བརྗོད་པས། སློབ་མས། རྡོ་རྗེའི་བདེ་བ་གང་གིས་ནི། ། སངས་རྒྱས་བྱང་ཆུབ་སེམས་དཔའ་ལ། ། ཉེར་ཞི་མཆོད་པ་རྫོགས་བྱས་ཏེ། ། བདེ་བ་ཚིམ་ཚིམ་བླང་བར་འདོད། ། དེ་བླངས་པས་ན་དེར་འཁོད་པའི། ། དཀྱིལ་འཁོར་ལྷ་ཚོགས་བལྟ་ལགས་ན། ། དེ་བས་དེ་རིང་བདག་གིས་ནི། །
ཤེས་རབ་ཐབས་ལས་བྱུང་བ་ཡི། ། བདེ་བ་སྩལ་བ་བདག་གིས་བཟུང༌། ། ཞེས་གསོལ་བས། སློབ་དཔོན་གྱིས་དམ་ཚིག་འབོགས་པ་ནི། བླ་མ་སངས་རྒྱས་ཀུན་དང་མཉམ། ། ཁྱོད་ཀྱི་ལུས་སྲོག་བཏང་ནས་ཀྱང༌། ། བླ་མའི་ཞབས་ཀྱི་པདྨར་སྤྱོད། ། འགྲོ་ཀུན་རྡོར་སེམས་ཉིད་དུ་བལྟ། ། འདི་ལས་འདས་པར་འགྱུར་པ་ན། ། རབ་ཟབ་རྡོ་རྗེ་དམྱལ་བར་འགྲོ། །
སྐྱེས་པའི་ལུས་ཀྱང་མི་ཐོབ་ན། ། མཆོག་གི་ལུས་ནི་ག་ལ་ཐོབ། ། དེ་བས་ཁྱོད་ཀྱི་སྲོག་ཉིད་ལས། ། དམ་ཚིག་ཤིན་ཏུ་གཅེས་པར་གྱིས། ། ཞེས་བསྒོས་ནས། སློབ་དཔོན་གྱིས་ཕྱག་རྒྱའི་ལག་པ་གཡས་པ་ནས་བཟུང༌། སློབ་མའི་སྤྱི་བོར་བཞག་ཕྱག་རྒྱའི་ལག་པ་གཡོན་པ་སློབ་མའི་ལག་པ་གཡས་སུ་གཏད་ནས། སློབ་དཔོན་༼༡༥༽གྱིས། དགའ་སྟེར་གནས་སྟེར་ལྷ་མོ་ནི། ། སྣ་ཚོགས་གཟུགས་ཅན་ཡིད་འོང་མ། །
ཁྱེར་ཅིག་ཁྱེར་ཅིག་སེམས་དཔའ་ཆེ། ། ཁྱེར་ལ་མཆོད་པ་རྟག་ཏུ་གྱིས། ། ཐབས་གཞན་དག་གིས་འཚང་མི་རྒྱ། ། འགྲོ་བ་གསུམ་འདི་དག་བྱེད་པ། ། དེ་བས་ཁྱོད་ཀྱིས་འདི་དང་ནི། ། ནམ་ཡང་འབྲལ་བར་མི་བྱ་སྟེ། ། འདི་ནི་སངས་རྒྱས་ཐམས་ཅད་ཀྱི། ། རིག་པའི་བརྟུལ་ཞུགས་བླ་ན་མེད། ། བླུན་པོ་གང་ཞིག་འདི་སྤོང་བས། ། དེ་ལ་མཆོག་གི་དངོས་གྲུབ་མེད། །
ཅེས་པས་ཕྱག་རྒྱ་སློབ་མ་ལ་བྱིན་ཏེ། སློབ་མས་བླངས་ནས། སློབ་མ་བདེ་བ་ཆེན་པོའི་རིག་མ་ལ་རྗེས་སུ་ཆགས་པའི་དད་པ་དང་གུས་པ་ཆེན་པོ་དང་ཕྱག་རྒྱ་ཉིད་ཀྱང་སློབ་མ་ལ་སྦྱོར་བའི་ཆགས་པའི་གདུང་བ་ཆེན་པོའི་ཡེ་ཤེས་ཀྱི་འོད་ཟེར་གྱིས་ཕྱག་རྒྱའི་སྙིང་ཁར་པདྨ་འདབ་བརྒྱད་ཀྱི་དབུས་སུ་རང་བྱུང་གི་ཡི་གེ་ལྔ་ལ་ཌཱ་ཀི་མ་སྔོན་མོ་བརྒྱད་ཀྱིས་བསྐོར་བ་གསལ་བར་སྣང་བར་མཛད་དེ། སློབ་མ་ལ་བསྟན་ཏེ། སློབ་དཔོན་ཡབ་ཡུམ་གྱི་འདི་ལྟ་བུའི་དཀྱིལ་འཁོར་དུ་ཞུགས་ཤིག་པའི་བཀས། མེ་ཏོག་འདོར་དུ་གཞུག་སྟེ། ཐིག་ལེ་མི་ཉམས་ཕོ་བྲང་དུ། ། གདུང་བའི་མེ་ཏོག་འདི་དོར་བས། ། ལས་དང་སྐལ་བ་རོ་མཉམ་༼༡༦༽པའི། ། ལྷ་མོ་དེ་ལ་འབབ་པར་ཤོག །
ཅེས་དོར་ཏེ། གང་ལ་ཕོག་པ་དེ་ལྷག་པའི་ལྷར་ངོ་སྤྲད་ནས། སླར་ཡང་སློབ་མས་ཕྱག་རྒྱ་མ་ལ་གསོལ་བ་གདབ་པར་བྱ་སྟེ། མི་འགྱུར་བདེ་བའི་ཡེ་ཤེས་ཆེ། ། ལྷན་ཅིག་སྐྱེས་དགའི་རང་བཞིན་ཅན། ། རྫོགས་སངས་རྒྱས་ཀྱི་གྲོང་ཁྱེར་མཆོག ། བྷ་གའི་དཀྱིལ་འཁོར་འབྱེད་པར་འཚལ། ། ཞེས་གསོལ་ནས། ཕྱག་རྒྱ་མས། བཤང་གཅི་དག་ནི་ཟ་བ་དང༌། །
ཁྲག་དང་ཁུ་བ་དེ་བཞིན་ཏེ། ། ཤ་ཆེན་བསྟེན་པར་བུ་སྤྲོའམ། ། བུད་མེད་རྣམས་ལ་རྟག་གུས་དང༌། ། བྷ་གའི་པདྨར་འོ་བྱེད་པར། ། བུ་ཁྱོད་ཇི་ལྟར་སྤྲོ་བའམ་སྨྲོས། ། ཞེས་པའི་ལན་དུ། ལྷ་མོ་བདག་ནི་ཅིས་མི་སྤྲོ། ། བུད་མེད་ལ་ནི་དད་པ་དང༌། ། ཁུ་ཁྲག་རྣམས་ནི་རབ་ཏུ་བཟའ། ། བྷ་གའི་པདྨར་འོ་བགྱིད་དོ། །
ཞེས་བརྗོད་པས། ཕྱག་རྒྱ་དྲི་ཞིམ་པོའི་ཆུས་པདྨ་ལེགས་པར་ཁ་ཕྱེ་ནས་སྙིང་ཁའི་རང་བྱུང་གི་ཡི་གེ་ལྔ་དང་ཌཱ་ཀི་རྒྱ་མཚོའི་ཚོགས་ཕབ་སྟེ། བྷ་གའི་ཁ་ཁ་གདོང་གི་མཁའ་དབྱིངས་སུ་བཞུགས་པ་སློབ་མ་ལ་བསྟན་ཏེ། ཨེ་མ་བདག་གི་པདྨ་འདི། ། བདེ་བ་ཀུན་དང་ཡང་དག་ལྡན། ། བདེ་བར་གཤེགས་པ་ཐམས་ཅད་ཀུན། ། ༼༡༧༽རྟག་ཏུ་འདི་དང་མི་འབྲལ་ལོ། ། པདྨ་འདི་ནི་ཆོས་དབྱིངས་ཡིན། ། སངས་རྒྱས་ཐམས་ཅད་འདི་ལས་བྱུང༌། ། མ་ལུས་སེམས་ཅན་འདི་རུ་གྲོལ། །
མཁའ་ནང་རྩ་ཡི་འཁོར་ལོ་ལ། ། པདྨ་ཞེས་ནི་རབ་ཏུ་གྲགས། ། པདྨའི་ནང་གི་ནམ་མཁའ་ལ། ། འབྱུང་བ་བཞི་ཡི་རང་བཞིན་ལས། ། རང་བྱུང་མཁའ་འགྲོའི་དཀྱིལ་འཁོར་གསལ། ། ལྟེ་བ་དང་ནི་གེ་སར་བཅས། ། འདབ་མ་བརྒྱད་ཀྱིས་རྣམ་པར་བརྒྱན། ། ཟེའུ་འབྲུ་དབུས་ནས་འབྱུང་བ་ནི། ། དེ་ཉིད་བདུད་རྩི་དམ་པ་ཡིན། ། དེ་ཡི་ཉོན་མོངས་ཡེ་སངས་རྒྱས། །
ཞེས་བསྟན་པ་དེ་ཉིད་གསང་བའི་རེག་པས་བྷ་གའི་ནང་གི་དཀྱིལ་འཁོར་པའི་གཞལ་བྱ་ཉམས་སུ་མྱོང་བའི་སྒོ་ནས་མཐོང་སྟེ། སློབ་མ་དང་ཕྱག་རྒྱ་ལྷན་ཅིག་ཏུ་སྦྱར་བའི་ཕན་ཚུན་ཆགས་ཆེན་ཡེ་ཤེས་ཀྱི་མེས་སྤྱི་བོའི་ཀཱ་ལིའི་ཕྲེང་བ་བྱང་ཆུབ་ཀྱི་སེམས་ཀྱི་ཐིག་ལེར་ཞུ་བ་ཕབ་སྟེ། མགྲིན་པར་དགའ་བ། སྙིང་ཁར་མཆོག་དགའ། ལྟེ་བར་དགའ་བྲལ། ནོར་བུའི་རྩེར་ལྷན་ཅིག་སྐྱེས་པའི་དགའ་བའི་ཡེ་ཤེས་ཉམས་སུ་མྱོང་རིམ་གྱི་བྷ་གའི་དཀྱིལ་འཁོར་པ་མཆོད་པ་དགྱེས་དགུར་རོལ་བར་བྱས་པ་ལས་འཁོར་འདས་ཐམས་ཅད་ཤེས་རབ་མའི་དབྱིངས་སུ་ཐིམ་ནས་ཤེས་རབ་མ་ཉིད་ཀྱིས་བསྐྱེད་པས་སྐྱེ་འཆིས་༼༡༨༽གཞོམ་དུ་མེད་པར་རྟོགས་པ་གསུམ་པའི་དབང་བསྐུར་བའི་སྟོབས་ཀྱིས་ཐོབ་པའི་ཤེས་རབ་ཡེ་ཤེས་ཀྱི་དབང་དངོས་ཡིན་པར་ངོ་ཤེས་སུ་གཞུག་ནས། སློབ་དཔོན་གྱིས་དེ་ལྟར་ཤེས་རབ་ཡེ་ཤེས་ཀྱི་དབང་གིས་བཅུ་གཉིས་པ་མ་ཆགས་པདྨ་ཅན་གྱི་ས་ཆེན་པོ་ཐོབ་པ་ལ་དབང་བས། རང་གཞན་གྱི་སྣོད་བཅུད་འདི་ས་བོན་ཀུན་གཞིའི་ཁམས་ལྔ་རྫས་ཀྱི་ཐིག་ལེ་ནུས་པ་ལས་རང་བདེན་པས་བསྐྱེད་པ་མིན་པར་དཀར་དམར་མུན་གསུམ་གྱི་ཐིག་ལེའི་ས་བོན་གྱི་འདུ་འཕྲོ་རྟོག་པས་བརྟགས་ཙམ་གྱི་སྐུ་གསུང་ཐུགས་རྡོ་རྗེའི་ཁམས་གསུམ་གྱི་དཀྱིལ་འཁོར་དུ་དོན་གྱི་དབང་ཐོབ་པ་ཡིན་པས། ད་ཕྱིན་ཆད་མི་གཙང་བ་སྲིད་པའི་ས་བོན་གྱི་ཁམས་དང་སྙིགས་མའི་ཐིག་ལེའི་དཀྱིལ་འཁོར་ལས་དབང་ལེན་ནོད་མི་བྱ་ཞིང༌། གལ་ཏེ་བྱས་ན་རྩ་ལྟུང་ལྔ་པ་དང་བརྒྱད་པ་དང་བཅུ་བཞི་པ་སོགས་རེག་པར་འགྱུར་རོ། །
བཞི་པ་ཚིག་གི་དབང་ནི། བདེན་པ་བཞི་ལ་ཐབས་ཤེས་ཀྱི་བདེ་ཆེན་བརྒྱད་དམ་ཡོན་ཏན་གྱི་བདག་ཉིད་ཀྱི་རྟེན་བྱེད་པའི་བྱང་ཆུབ་ཀྱི་སེམས་བཞུ་བར་ནུས་པའི་རིག་མ་ལོ་བརྒྱད་མ་སྔར་བཤད་པའི་རྒྱན་གྱིས་བརྒྱན་ནས་འདོད་པའི་ཡོན་ཏན་དུ་མ་དང་བཅས་ཏེ་སློབ་དཔོན་ལ་ཕུལ་ནས་གསོལ་བ་གདབ་པ་ནི། སངས་རྒྱས་ཀུན་གྱི་གསང་བ་གསུམ། ། ༼༡༩༽དབྱེར་མེད་གཅིག་ཏུ་གྱུར་པ་ཡི། ། བླ་ན་མེད་པ་བཞི་པའི་དབང༌། ། ད་ལྟ་ཉིད་དུ་བསྟན་དུ་གསོལ། ། ཞེས་བརྗོད་ནས། སློབ་དཔོན་གྱི་ཕྱོགས་བཅུའི་རྡོ་རྗེ་འཆང་རྣམས་ལ་སློབ་མའི་ཆེད་དུ་སྔར་བཞིན་གསོལ་བ་གདབ་པར་བྱས་ནས། སློབ་དཔོན་གྱིས་སློབ་མ་ལ་འདི་སྐད་དུ་གདམས་པར་བྱ་སྟེ། དགའ་བ་དགའ་བྲལ་མཆོག་དགའ་དང༌། །
ལྷན་སྐྱེས་དགའ་བ་རབ་འབྱུང་སྟེ། ། དོན་དམ་ལྷན་སྐྱེས་དེར་བརྗོད་དོ། ། བྷ་གར་ལིང་ག་རབ་བཅུག་ལ། ། བྱང་ཆུབ་སེམས་སྲུང་མི་འཇིགས་པ། ། སྲིད་པ་གསུམ་པོ་མ་ལུས་པ། ། སངས་རྒྱས་སྐུ་གསུང་ཐུགས་བསྒོམ་བྱ། ། རང་གཞན་དོན་ནི་མ་ལུས་འབྱུང༌། ། གལ་ཏེ་བདུད་རྩི་ཤོར་བ་ན། ། བྱང་སེམས་རང་ལྕེས་བླང་བར་བྱ། ། ཞེས་ལེགས་པར་བཤད་ནས།
སླར་ཡང་སློབ་དཔོན་ལ་ཕྱག་བྱས་ནས། ཟླ་ཉི་སྒྲ་གཅན་ལ་བརྟེན་པའི། ། བྱང་སེམས་བདེ་བ་མ་ལུས་པ། ། བཞུ་ཞིང་ཉམས་སུ་མྱོང་ནུས་པའི། ། དངོས་གྲུབ་བདག་གིས་ཐོབ་ལགས་ཀྱང༌། ། ད་དུང་སྣང་མུན་སྣང་བྲལ་བའི། ། ས་བོན་བདེ་མྱོང་ཕྱག་རྒྱ་སྩོལ། ། ཞེས་ལན་གསུམ་གསོལ་བ་བཏབ། དེ་ནས། སློབ་དཔོན་ཉིད་ཀྱིས་དང་པོར་རིག་མ་ལོ་བརྒྱད་མ་ལ་སྙོམས་༼༢༠༽པར་ཞུགས་ནས་དགའ་བཞིའི་ཡེ་ཤེས་ཀྱིས་རྒྱུད་ཚིམ་ཞིང་མགུ་བའི་ཡེ་ཤེས་ཀྱི་འོད་ཟེར་གྱིས་ཕྱག་རྒྱའི་ལྟེ་བར་རང་བྱུང་གི་ཡི་གེ་ལྔའི་མཐར་ཌཱ་ཀི་མ་སེར་མོ་དྲུག་བཅུ་རྩ་བཞིས་བསྐོར་བ་གསལ་བར་སྣང་བར་མཛད་དེ།
སློབ་མ་ལ་བསྟན་ནས་སློབ་དཔོན་ཡབ་ཡུམ་གྱིས་འདི་ལྟ་བུའི་དཀྱིལ་འཁོར་དུ་ཞུགས་ཤིག་པའི་བཀས་མེ་ཏོག་འདོར་དུ་གཞུག་སྟེ། འབྱུང་བ་རང་གྲོལ་ཕོ་བྲང་དུ། ། མི་འཇིགས་མེ་ཏོག་འདི་དོར་བས། ། ལས་དང་སྐལ་བར་ལྡན་པ་ཡི། ། ལྷ་མོ་དེ་ལ་འབབ་པར་ཤོག ། ཅེས་དོར་ཏེ་གང་ལ་ཕོག་པ་དེ་ལྷག་པའི་ལྷར་ངོ་སྤྲད་ནས། སླར་ཡང་སློབ་མས་བླ་མ་ཡབ་ཡུམ་ལ་གསོལ་བ་གདབ་པ་ནི། གཞོམ་དུ་མེད་པའི་བདེ་བ་མཆོག ། ཆ་མེད་ཆ་འདས་བཅུ་དྲུག་ཆ། ། སངས་རྒྱས་ཀུན་གྱི་བདེ་བ་ཆེ། །
ཨེ་ཝཾ་རང་བཞིན་མྱོང་བར་འཚལ། ། ཞེས་གསོལ་ནས། ཁ་དོག་གསེར་དང་མཚུངས་པའི་རིག་མ་རྒྱན་ཐམས་ཅད་ཀྱིས་བརྒྱན་པའི་ཕྱག་རྒྱ་ལ་འཁྱུད་ཅིང་སྙོམས་པར་ཞུགས་ནས། དེར་ཉམས་སུ་མྱོང་བའི་བདེ་བ་སྐད་ཅིག་མ་བཅུ་དྲུག་གིས་ཆེས་ཕྲ་བའི་འཛག་སྒྲིབ་ཀྱི་བདེན་བཞི་ལོག་ཞུགས་བཅུ་དྲུག་གི་སྒྲིབ་པའི་གནས་ངན་ལེན་གཅོད་པར་ངོ་སྤྲོད་དེ། སློབ་དཔོན་གྱིས། ཉོན་ཅིག་བུ་ཁྱོད་དབང་གི་དོན། ། ༼༢༡༽དགའ་བ་བཅུ་དྲུག་མཚན་ཉིད་ཅན། ། སེམས་ཅན་ཀུན་གྱི་བདེ་བ་ནི། ། ཐུན་མོང་དུ་ནི་གནས་པའོ། ། འདོད་ཆགས་ཀྱིས་ནི་ཡིད་དཀྲུགས་པས། །
དགའ་བ་དང་པོ་ཞེས་སུ་བཤད། ། ཤེས་རབ་ཡན་ལག་འཁྱུད་པ་ཡི། ། དཔྲལ་བར་གནས་པའི་བྱང་ཆུབ་སེམས། ། མཆོག་གི་དགའ་བ་གཉིས་པའོ། ། དེ་ནས་འཁྲིག་པའི་དབང་གིས་ནི། ། འདོད་ཆགས་མེ་ནི་རང་འབར་འགྱུར། ། སྦར་བས་ཐིག་ལེ་འཛག་པ་ནི། ། ཁྱད་པར་དགའ་བ་གསུམ་པའོ། ། ལུས་ངག་སེམས་ཀྱི་ཐིག་ལེ་ནི། ། ཐ་ཆར་བཞི་པ་འབྱུང་བའི་དུས། །
རང་རིག་སྐད་ཅིག་གང་ཡིན་པ། ། ལྷན་ཅིག་སྐྱེས་པ་བཞི་པའོ། ། བཞི་པ་དེ་ཉིད་ལུས་དང་ངག ། སེམས་དང་ཡེ་ཤེས་ཐིག་ལེའོ། ། བཞི་བཞི་དབྱེ་བས་བཅུ་དྲུག་པ། ། ཆགས་བྲལ་ལ་སོགས་ཆགས་པ་ཆེ། ། ཁ་དོག་སྣ་ཚོགས་འབར་བའི་འོད། ། རྡོ་རྗེ་སྐྱིལ་ཀྲུང་རྫོགས་སངས་རྒྱས། ། སངས་རྒྱས་སྤྱོད་པའི་ཚུལ་འཛིན་པ། ། རྣམ་པ་ཀུན་ལྡན་རྣམ་པ་མེད། །
བཅུ་དྲུག་ཕྱེད་ཕྱེད་ཐིག་ལེ་ཅན། ། ཆ་མེད་ཆ་ལས་འདས་པ་སྟེ། ། བསམ་གཏན་གཞི་ཡི་རྩེ་མོ་ཅན། ། ཞེས་རྡོ་རྗེ་འཆང་ཆེན་པོས་འཁོར་འདས་ཀྱི་མཐའ་གཉིས་ལས་མི་གནས་༼༢༢༽པའི་མྱང་འདས་ཀྱི་བདེ་བ་ཆེན་པོ་མངོན་དུ་བྱེད་པའི་ཚུལ་གྱིས་གསུངས་ལ། དེ་ཡང་དགའ་བ་དང་པོ་གསུམ་ནི་གཙོ་བོར་དབང་དང་པོ་གསུམ་གྱི་ཡེ་ཤེས་སྐུ་གསུང་ཐུགས་ཀྱི་དཀྱིལ་འཁོར་གྱི་དངོས་གྲུབ་ཕ་མའི་རྒྱུད་ཕྱིན་གྱིས་འགྲུབ་པའི་རྡོ་རྗེ་སེམས་དཔའི་གོ་འཕང་ཡིན་ལ། ལྷན་ཅིག་སྐྱེས་དགའི་ཡེ་ཤེས་མཚན་ཉིད་པ་ནི་དབང་གསུམ་པའི་དུས་སུ་མི་འབྱུང་བས། གསུམ་པའི་བདེ་དགའི་ཡེ་ཤེས་དེ་ཉིད་ཀྱི་ལྷན་ཅིག་བྱེད་རྐྱེན་དུ་བྱས་པས། བཞི་པའི་དུས་སུ་དགའ་བ་བཞི་པ་ལྷན་ཅིག་སྐྱེས་པའི་ཡེ་ཤེས་དེ་ཉིད་སྨིན་པར་འགྱུར་ལ། དེ་ཉིད་ཀྱི་གཉིས་མེད་རྒྱུད་ཀྱི་ཕུལ་དུ་དབྱུང་དུ་མེད་པའི་སངས་རྒྱས་མངོན་དུ་བྱེད་པས། དབང་འདི་ནི་ཡེ་ཤེས་ཀྱི་དཀྱིལ་འཁོར་གྱི་དངོས་གྲུབ་ཉིད་ཐོབ་པར་བྱེད་ལ།
ཡེ་ཤེས་ཀྱི་དཀྱིལ་འཁོར་ཉིད་ཀྱི་དབང་དུ་མཛད་ནས། སྐུ་གསུང་ཐུགས་ཡེ་ཤེས་ཀྱི་བདེ་བ་བཅུ་དྲུག་མངོན་དུ་མཛད་པའི་དབང་ནི། བཞི་པ་ཤེས་རབ་ཡེ་ཤེས་ཆེན་པོའི་དབང་ཞེས་བརྗོད་ལ། དེ་ཉིད་ཀྱི་ཕྱིར། བཞི་པའི་དབང་བསྐུར་བ་ལ་ཚིག་ཙམ་ལས་མ་གཏོགས་ཕྱག་རྒྱ་ལ་བརྟེན་ནས་དབང་བསྐུར་བ་མེད་པར་གསུངས་པ་ཡང་དྲང་བའི་དོན་གྱི་རྒྱུད་ཀྱི་བཤད་པ་ཡིན་ལ། འདིར་ཕྱག་རྒྱ་ལ་བརྟེན་ནས་བཞི་པ་ཤེས་རབ་ཡེ་ཤེས་མངོན་དུ་༼༢༣༽བྱས་ཏེ་འཁོར་འདས་ཐམས་ཅད་འབྱུང་བའི་གཞི་སྲིད་ཞི་མཉམ་པ་ཉིད་ཨེ་ཝཾ་དབྱེར་མེད་པར་གྱུར་པས་གང་སྤྱོད་འགྲོ་བའི་དོན་དུ་དཔྱད་པའི་རིག་པ་བརྟུལ་ཞུགས་ཆེན་པོར་སྤྱོད་པ་ལ་དབང་བ་ཉིད་ཀྱིས། རྒྱུད་ཀྱི་ངེས་པའི་དོན་མཐར་ཐུག་པ་བླ་མའི་མན་ངག་གི་དབང་དུ་བྱས་པ་ཡིན་ནོ་ཞེས་ངོ་སྤྲད་དོ། ། དེ་ལྟར་དོན་དམ་ཡེ་ཤེས་བྱང་ཆུབ་སེམས་ཀྱི་དཀྱིལ་འཁོར་དུ་རང་བྱུང་ཡི་གེ་ལྔའི་བཞི་པའི་དབང་གིས་བཅུ་གསུམ་རྡོ་རྗེ་འཛིན་པའི་ས་ཆེན་པོ་ཐོབ་པ་ལ་དབང་བས། འཁོར་འདས་ཀྱི་ཀུན་གཞི་རང་བྱུང་ཡེ་ཤེས་ལྔའི་དཀྱིལ་འཁོར་རང་བདེན་པས་བསྐྱེད་པ་མིན་པར་རྟོག་པས་བཏགས་ཙམ་གྱིས་ཆོས་དབྱིངས་སྒྱུ་མ་ཙམ་གྱིས་སྤྲོས་བྲལ་འཁྲུལ་མེད་འཁོར་འདས་རང་གྲོལ་གྱི་དཀྱིལ་འཁོར་དུ་དོན་གྱི་དབང་ཐོབ་པ་ཡིན་པས། ད་ཕྱིན་ཆད་འདུས་བྱས་བཅོས་མ་བསླུ་བའི་རྫུན་སྣང་འཁྲུལ་པའི་དཀྱིལ་འཁོར་ལས་དབང་ལེན་ནོད་མི་བྱ་ཞིང༌།
གལ་ཏེ་བྱས་ན་ཤེས་བྱ་ཐུན་མོང་མིན་པའི་དབང་དུ་བྱས་པའི་རྩ་ལྟུང་དགུ་པ་དང་བཅུ་གཅིག་པས་རེག་པར་འགྱུར་རོ་ཞེས་བརྡ་སྤྲད་ནས། སློབ་མ་ཉིད་ཀྱི་ལུས་དང་ལོངས་སྤྱོད་བུ་ཆུང་མ་སྒོ་གསུམ་དགེ་བར་བཅས་པ་སེམས་ཅན་ཐམས་ཅད་ཀྱི་དོན་དུ་རྡོ་རྗེ་སློབ་དཔོན་ལ་དབུལ་ལོ། ། དེ་ནས་བཟའ་༼༢༤༽བ་དང་བཏུང་བ་དང་བལྡག་པ་དང་བཅའ་བར་བྱ་བའི་ཚོགས་གསོག་པའི་རྫས་དེ་དག་ཤ་ལྔ་བདུད་རྩི་ལྔའི་བདག་ཉིད་ཀྱི་སྦྱང་རྟོགས་སྦར་བར་བྱས་པ་དེ་དག་རྡོ་རྗེ་སློབ་དཔོན་ཡབ་ཡུམ་གཙོ་བོར་གྱུར་པའི་རྡོ་རྗེའི་མཆེད་ལྕམ་དག་གིས་དགྱེས་དགུར་ལོངས་སྤྱོད་ཅིང་རྡོ་རྗེའི་གླུ་གར་སོགས་ཀྱིས་མཉེས་པར་བྱས་ན་ཐ་མལ་གྱི་ཆོས་ཐམས་ཅད་ཀྱིས་དབེན་པའི་ངང་ནས་བསྔོ་བ་དང་སྨོན་ལམ་ལ་སོགས་པའི་ལས་ཤིས་པར་བྱའོ། ། གཉིས་པ་ནི། འདི་ལྟ་བུའི་དབང་བཞི་བསྐུར་ནས་ལམ་སྒོམ་ཚུལ་ནི། ཅི་བསྐྱེད་རིམ་གྱི་དབང་དུ་བྱས་པའམ། རྫོགས་རིམ་གྱི་དབང་དུ་བྱས་པ་ཡིན་ནམ། ལས་དང་པོ་པ་ལོངས་སྤྱོད་ལ་འཇུག་པའི་དབང་དུ་བྱས་པ་ཡིན་ནམ། རྒྱུའི་ཐེག་པའི་དག་པ་པ་ཞིག་སྔགས་ལམ་ནས་འཇུག་པའི་དབང་དུ་བྱས་པ་ཡིན་ནམ། མདོ་སྔགས་ཀྱི་ལམ་འོག་མ་འོག་མའི་སངས་རྒྱས་གཉིས་མེད་རྒྱུད་ཀྱི་སངས་རྒྱས་ཀྱི་ཆེད་དུ་འཇུག་པའི་དབང་དུ་བྱས་པ་གང་ཡིན་ཞེས་རྟོག་ན།
དེའི་ཕྱིར་བརྗོད་པར་བྱ་སྟེ། འདི་ལ་ནི། ༈ རིན་པོ་ཆེ་ཀརྨ་པཀྴིའི་རྒྱ་མཚོ་སྐོར་གྱི་གསུང་རབ་ལས་འབྱུང་སྟེ། དེ་ཡང་རྗེ་ཉིད་ཀྱིས་མཛད་པའི་མཁའ་འགྲོ་ཡིད་བཞིན་ནོར་བུའི་ཁྲིད་གཞུང་གི་དགོངས་པ་ལྟར་ན། ཐེག་པ་རིམ་པ་༼༢༥༽དགུ་ལ་དབང་པོ་རྟུལ་པོས་རིམ་གྱིས་འཇུག་པ་དང༌། དབང་འབྲིང་ཐེག་པ་བཞི་པ་ནས་འཇུག་པ་དང༌། དབང་རྣོན་ཐེག་པ་བདུན་པ་ནས་འཇུག་པ་དང༌། ཆེས་དབང་རྣོན་ཐེག་པ་དགུ་པ་ཉིད་ནས་འཇུག་ཏུ་རུང་ལ། འདི་ལྟ་ནི་གསང་སྔགས་སྔ་འགྱུར་གྱི་དབང་དུ་བྱས་པ་ཡིན་སྟེ། དེ་ཡང་ཁྲིད་གཞུང་དེར།
ཇི་སྐད་དུ། ཆོས་ཀྱི་སྐུ་རྡོ་རྗེ་འཆང་ཆེན་པོ་རྗེ་བཙུན་རྡོ་རྗེ་རྣལ་འབྱོར་མ་ལ་བཤད། དེ་རྣམས་ཀྱིས་མཁའ་འགྲོའི་དབང་ཕྱུག་གི་སྐུར་གྱུར་པའི་གྲུབ་པ་ཐོབ་པའི་རྣལ་འབྱོར་ཕོ་མོ་ཇི་སྙེད་བྱོན་པ་དེ་ཐམས་ཅད་མཁའ་འགྲོ་རྒྱ་མཚོ་སྐུ་བཞི་ངོ་སྤྲོད་ཡིད་བཞིན་ནོར་བུ་འདི་ནི་རྒྱུད་ཆེན་པོ་སྒྱུ་འཕྲུལ་དྲ་བ། མདོ་ཆེན་པོ་དགོངས་པ་འདུས་པ། ལུང་ཆེན་པོ་ཨ་ནུ་ཡོ་ག་དྭགས་པོ་བཀའ་བརྒྱུད་ཀྱི་གདམས་ངག་སྙན་རྒྱུད་དུ། ཁྲིད་བཀའ་སུམ་ཅུ་ཐམ་པ། ཁྲིད་ཕྲན་བརྒྱ་རྩ་བརྒྱད་ཀྱི་སྙིང་པོའང་འདི་ཉིད་ཡིན་པའི་ཕྱིར་ན། ཞེས་འབྱུང་བའི། ཁྲིད་ཚུལ་འདི་གསང་སྔགས་གསར་མར་མ་ཟད་གསང་སྔགས་སྔ་འགྱུར་གྱི་དགོངས་པར་ཡང་འགྲུབ་སྟེ། དབང་པོ་ཤིན་ཏུ་རྣོན་པོ་སྡིག་པ་ཆེས་ཆེ་བའང་ལམ་གཞན་སྔོན་དུ་མ་སོང་བར་ནི་བཀའ་རྫོགས་པ་༼༢༦༽ཆེན་པོ་ཉིད་ཀྱིས་གྲོལ་བར་ནུས་པ་ཆོས་འདིའི་ཁྱད་ཆོས་ཡིན་པའི་ཕྱིར།
ཇི་སྐད་དུ། རྫོགས་པ་ཆེན་པོ་ནང་ཐོས་ན་ནང་གྲོལ། ནུབ་ཐོས་ན་ནུབ་གྲོལ། སྐལ་ལྡན་ལས་འཕྲོ་ཅན་ལ་སྒོམ་མི་དགོས། གཞི་ཐོག་ཏུ་འདུ་བྱ་བ་མེད་པར་རང་གྲོལ། རྩ་བ་བྱུང་རྒྱལ། རྩེ་མོ་ཐོབ་རྒྱལ། ཞེས་འབྱུང་བའི་ཕྱིར། དེས་ན་སྔ་འགྱུར་གྱི་ཐེག་པའི་ཡང་རྩེ་གསུམ་ལས། མ་ཧཱ་ཨ་ནུ་ཨ་ཏི་གསུམ་ཡང་གསང་སྔགས་ཕྱི་འགྱུར་ལྟར་ན་ཕ་མ་དང༌།
གཉིས་མེད་ཀྱི་རྒྱུད་གསུམ་དུ་བཞག་པས། རྫོགས་པ་ཆེན་པོའི་ཐེག་པ་དང་གཉིས་མེད་དུས་ཀྱི་འཁོར་ལོའི་རྒྱུད་གཉིས་གང་བསྟུན་ན་གནད་གཅིག་ཏུ་འབབ་པའི་ཕྱིར། དབང་པོ་ཆེས་རྣོ་བ་ཐེག་པ་རིམ་པ་དགུ་པ་དང༌། གཉིས་མེད་དུས་ཀྱི་འཁོར་ལོའི་རྒྱུད་ཉིད་ནས་འཇུག་ཏུ་རུང་བའི་ཕྱིར། གཉིས་མེད་རྒྱུད་དུས་ཀྱི་འཁོར་ལོའང་གོང་དུ་བཤད་པ་ལྟར་དབང་པོ་ཆེས་རྣོ་བ་འཇིག་རྟེན་པའི་རྡོ་རྗེ་སློབ་མའི་དབང་སྔོན་དུ་མ་སོང་བར་ཡང་འཇིག་རྟེན་ལས་འདས་པ་གོང་མ་ཆེན་པོའི་དབང་བསྐུར་དུ་བཏུབ་པར་གསུངས་པ་ཇི་ལྟ་བ་དེ་བཞིན་དུ་ལུགས་འདིར་ཡང་རྫོགས་པ་ཆེན་པོའི་ཐེག་པའམ་གཉིས་མེད་དུས་ཀྱི་འཁོར་༼༢༧༽ལོའི་དབང་དུ་མཛད་པའི་ཐུགས་རྗེ་ཆེན་པོ་རྒྱལ་བ་རྒྱ་མཚོ་དང་རྡོ་རྗེ་ཕག་མོ་ཞལ་གཅིག་པའི་དབང་གོང་མ་འདི་ཉིད་བྱ་བར་གསུངས་པ་དུས་ཀྱི་འཁོར་ལོའི་དགོངས་པར་འགྲོ་ཚུལ་ཡང༌། ཁྲིད་གཞུང་དེར། གསང་སྔགས་ཀྱི་སྙིང་པོ། ཕ་མ་གཉིས་མེད་ཀྱི་རྒྱུད་གསུམ་ལས། ཕ་རྒྱུད་ཀྱིས་རྩ་གཙོ་བོར་བསྟན། མ་རྒྱུད་ཀྱིས་རླུང་ཐིག་གཙོ་བོར་བསྟན།
གཉིས་མེད་རྒྱུད་ལས་གསུམ་ག་གཙོ་བོར་བསྟན་པ་དུས་ཀྱི་འཁོར་ལོ་ཡིན་ཏེ། དེ་ཡང༌། སོ་སོར་སྤང་དང་བསམ་གཏན་དང༌། ། སྲོག་སྩོལ་དེ་བཞིན་འཛིན་པ་དང༌། ། རྗེས་སུ་དྲན་པའི་ཏིང་ངེ་འཛིན། ། སྦྱོར་བ་ཡན་ལག་དྲུག་ཏུ་བཤད། ། ཅེས་འབྱུང་བས། ལུས་ངག་ཡིད་གསུམ་རང་སར་རང་རིག་ཏུ་འདུ་བྱ་བ་མེད་པར་གྲོལ་བའི་ཆེད་ཀྱི། དུག་གསུམ་དག་པའི་མུན་ཁང་རིམ་པ་གསུམ་པར་མ་རྟོགས་ལོག་རྟོག་ཐེ་ཚོམ་གསུམ་གྱི་ཕོ་མོ་མ་ནིང་གི་རླུང་གསུམ་སོ་སོར་བསྡུས་ནས་བསམ་གཏན་གྱི་རླུང་དེ་ཉིད་ཀྱི་བདག་པོའོ། ། རྣམ་ཤེས་རིག་བཅས་རིག་མེད།
རིག་པ་དབྱེར་མེད་ལ་དབང་ཐོབ་པར་བྱེད་ལ། དབང་ཐོབ་པ་ན་སྲོག་རྩོལ་གྱིས་ནང་གི་རྩ་གསུམ་འཁོར་ལོ་བཞིའི་འཁོར་བའི་རང་བྱུང་གི་༼༢༨༽ཡི་གེ་ལྔ། དེ་ལས་འཕྲོས་པའི་ཀཱ་ལི་སུམ་ཅུ་ཨཱ་ལི་བཅུ་དྲུག་གི་རང་སྒྲ་དབྱིངས་སུ་ཐིམ་ཞིང༌། འཛིན་པས་མྱང་འདས་ཀྱི་རང་བྱུང་གི་ཡི་གེ་ལྔ་འཁོར་བཅས་ཀྱི་སྒྲ་དབྱངས་འགོག་པ་མེད་པར་མཛད་ནས་རྗེས་དྲན་གྱི་སྒྲ་སྙན་པའི་བདེ་བས་ཡིད་ལ་ཆགས་པ་འབར་བར་བྱས་ནས་ཏིང་ངེ་འཛིན་གྱིས། ཆགས་པ་དེས་བསྐུལ་བའི་བདེ་བ་ཆེན་པོ་ལས་སེམས་གཞན་དུ་གཡོ་བ་མེད་པར་གནས་པ་ནི་ཐེག་པ་དགུའི་དམར་ཁྲིད་ཀྱི་སྙིང་པོ་མཐར་ཐུག་པའོ། ། ཞེས་འབྱུང་ལ། གནད་འདི་ལྟ་བུ་ཁོང་དུ་མ་ཆུད་པར་བོད་ཁ་ཅིག ། རྗེ་ནཱ་རོ་པ་དུས་ཀྱི་འཁོར་ལོ་པ་ཆེན་པོ་ཡིན་པ་ལ། རྗེ་མར་པ་ལ་དེའི་ཆོས་ཀྱི་བཀའ་མེད་དོ་ཞེས་སྨྲ་བ་ནི། མཁས་གྲུབ་མཚུར་ཕུ་འཇམ་དབྱངས་རིན་པོ་ཆེས།
ཐུབ་པའི་མཛད་སྲོལ་ཀུན་དགའ་བོ། ། མར་པའི་མཛད་སྲོལ་ངེད་ལགས་མོད། ། རྒྱུས་མེད་ལོག་ལྟས་ཅི་ལྟར་རྟོག ། ཅེས་འབྱུང་བ་ལྟར་ཡིན་པས། རྗེ་བཙུན་མར་པའི་བཀའ་བརྒྱུད་འདི་ལ་ནི་བཅོམ་ལྡན་འདས་རྡོ་རྗེ་འཆང་ཆེན་པོའི་ཕ་མ་དང༌། གཉིས་མེད་ཀྱི་རྒྱུད་གསུམ་གྱི་བཀའ་མ་ལུས་པ་ཡོངས་སུ་རྫོགས་པར་བཞུགས་པ་ཡིན་ཏེ། དེ་ཉིད་ཀྱི་ཕྱིར་བཤད་༼༢༩༽མ་ཐག་པའི་དབང་བསྐུར་བའི་ལྷག་པའི་ལྷ་ཡང་རྒྱལ་བ་རྒྱ་མཚོ་དང་རྡོ་རྗེ་ཕག་མོ་ལ་བྱ་དགོས་པར་གསུངས་པའི་ཐུགས་རྗེ་ཆེན་པོ་རྒྱལ་བ་རྒྱ་མཚོ་དང་རྡོ་རྗེ་རྣལ་འབྱོར་མའང་ཕ་མའི་རྒྱུད་ཉི་ཚེ་བ་མ་ཡིན་པར་གཉིས་མེད་དུས་ཀྱི་འཁོར་ལོའི་རྒྱུད་ཀྱི་ཐུགས་རྗེ་ཆེན་པོ་དང་རྡོ་རྗེ་རྣལ་འབྱོར་མར་ཤེས་དགོས་ཏེ། ཁྲིད་གཞུང་དེར། ལག་ལེན་ཐམས་ཅད་ཐུགས་རྗེ་ཆེན་པོ་རྒྱལ་བ་རྒྱ་མཚོ་དང༌། རྗེ་བཙུན་མ་ཞལ་གཅིག་མ།
ལྷ་ལྔ། རང་བྱུང་གི་ཡི་གེ་ལྔའི་གཟུགས་སྐུའི་གདམས་ངག་རྣམས་ལ་སོགས་ལག་ལེན་བསྙེན་བསྒྲུབ་བྱ་ཞིང༌། རྗེ་བཙུན་མའི་བསྟོད་འབུམ་དཀྱིལ་ཆོག་རྣམས་དང༌། རྒྱལ་བ་རྒྱ་མཚོའི་ལས་བྱང་རྣམས་གཅིག་ཡིན་པའི་ཕྱིར་ན་ཚོགས་མཆོད་དབང་བསྐུར་གང་བྱེད་ཀྱང་དབྱངས་གདངས་ལེགས་པར་བསླབས་ནས་ཆོ་ག་རྒྱས་བསྡུས་ཅི་རིགས་པར་བྱས་ཏེ། སྔགས་ཀྱི་ལག་ཆ། ཌ་མ་རུ། རྔ་གླིང་བུ་སྦ་དུང༌། རྐང་དུང་ལ་སོགས་ཐམས་ཅད་ཚོགས་པར་བྱ་ཞིང༌། ཆོས་སྤྱོད་བྱེད་དོ་ཅོག་ཉིན་མཚན་མེད་དཔོན་སློབ་རྣམས་ཀྱིས་བཀྲོལ་ཞིང༌། མོས་གུས་གསོལ་འདེབས།
མ་ཎི་པདྨེའི་དབྱངས་རྒྱུན་ཆད་མེད་པར་བྱ་ཞིང༌། བདག་གཞན་ཐམས་ཅད་ལ་བྱིན་གྱིས་བརླབས་པ་རྒྱུན་ཆད་མེད་པར་༼༣༠༽བྱས་ན་སྣང་སྲིད་བྱིན་གྱིས་རློབ་ཅིང་ཁམས་གསུམ་དབང་དུ་འདུ་བར་འབྱུང་ངོ༌། ། ཞེས་འབྱུང་བ་ཉིད་ཀྱིས་ཤེས་པའི་ཕྱིར། མཁའ་འགྲོ་ཡིད་བཞིན་ནོར་བུའི་སྨིན་གྲོལ་གྱི་ཁྲིད་གཞུང་འདི་ནི་ཐེག་དགུའི་ཁྲིད་ཀྱི་ལུས་ཡོངས་རྫོགས་ཀྱི་ཐེག་པ་དགུ་པ་གཉིས་མེད་རྒྱུད་ཁོ་ནའི་ལག་ལེན་རྣམ་དག་ཡིན་པའི་ཕྱིར་རོ། ། འོ་ན་ཐེག་པ་དགུ་པ་འདི་ལ་ཐེག་པའི་རིམ་པ་སྔ་མ་སྔ་མ་སྔོན་དུ་མ་སོང་བ་རྣམས་ཀྱང་འདི་ཉིད་ནས་འཇུག་ཏུ་བཏུབ་པ་དེ་ཅིའི་ཁྱད་ཡིན་སྙམ་ན། གང་ཟག་གི་དབང་པོ་ཆེས་རྣོ་བ། ཐེག་པའི་ཡང་རྩེ་ལ་དད་བརྩོན་ཤེས་རབ་གསུམ་གྱི་དགེ་བའི་རྩ་བས་རིགས་སད་པར་བྱས་པའི་མཐུ་ལས་ཡིན་ཏེ། དེ་ལྟའི་ཤེས་རབ་ཀྱི་དགེ་བ་དེས་ཡུལ་གྱི་གནས་ཚུལ་ཅི་ལྟ་བུ་ཞིག་རྟོགས་དགོས་སམ་སྙམ་ན། ཁྲིད་གཞུང་དེར། ཨ་ཨེ་ཝཾ་མ་ཡའི་ཡི་གེ་ལྔ་པོ་དེ་ཉིད་འཁོར་འདས་ཐམས་ཅད་འབྱུང་བའི་གཞི་ལས་མ་རིག་མ་རྟོགས་པའི་གང་ཟག་ཐེག་བརྒྱད་ཕྱིན་ལ།
གནས་པས་སྒྲུབ་སྤོང་བསྒྱུར་བཅོས་ཀྱི་ལས་དུ་མ་བྱས་པས་སྤྲོས་བཅས་སུ་སོང་བས་ཀུན་རྫོབ་བསླུ་ཆོས་ཀྱི་ཆོས་ཀྱི་རྟེན་འབྲེལ་ལས་ཡིག་ལྔ་དུག་ལྔ་འབྱུང་ལྔ་ལམ་རྒྱུད་ལྔ་ལ་སོགས་པ་སྣང་ཞིང༌། ཅི་ལྟར་བཟང་ཡང་༼༣༡༽ཨ་ནུ་ཕྱིན་གྱི་རིགས་ལྔ་ཡེ་ཤེས་ལྔ་འཆར་བ་ཡིན་ལ། དེ་ཐམས་ཅད་བཅོས་པའི་ཡི་གེ་ལྔ་དང་བསྐྱེད་པའི་ཡི་གེ་ལྔ་སྟེ། ཀུན་བརྟགས་ཨ་འཐས་ཅན་གྱི་དབང་དུ་བྱས་པ་ཡིན་ཏེ། འདི་ལྟ་བུའི་གདུལ་བྱ་ལ་རྡོ་རྗེ་འཆང་གི་ཐེག་བརྒྱད་ཀྱི་ཆོས་རྫུན་པ་དུ་མ་ཞིག་གསུང་བར་སྣང་བའི་ཕྱིར། རྒྱུད་ལས། ང་ཡིས་རྩེད་མོ་བྱས་པ་ལ། ། བྱིས་པ་རྣམས་ནི་ཨ་ཐང་ཆད། ། ཅེས་འབྱུང་ལ། ཡིག་ལྔ་དེ་ཉིད་ལ་ཐེག་པ་དགུ་པ་ལ་གནས་པའི་གང་ཟག་གི་བླང་དོར་བསྒྱུར་བཅོས་ཀྱི་ལས་གང་བྱས་ན་སྔ་མ་ལྟར་འགྱུར་དོགས་པ་ཤེས་རབ་ཆེན་པོས་རིག་གནས་དེ་ལྟའི་ལས་གང་ཡང་མ་ཕོག་པར་བྱས་པས་སྤྲོས་བྲལ་དོན་དམ་བདེན་པ་བསླུ་མེད་ཀྱི་ཆོས་ཀྱི་རྟེན་འབྲེལ་གྱི་རང་བབས་ཆེན་པོ་ལས།
ཡིག་ལྔ་སྐུ་ལྔ་གསུང་ལྔ་ཐུགས་ལྔ་ཡོན་ཏན་ལྔ་དང་ཕྲིན་ལས་ལྔ་སོགས་རང་གྲོལ་གྱི་སྐྱེད་སྡུད་མེད་པར་གཞི་ཐོག་ནས་རང་གྲོལ་གྱི་སངས་རྒྱས་ལས་སྒྲིབ་པ་སྤང་དུ་མེད། ཡེ་ཤེས་གསར་དུ་ཐོབ་པ་མེད་པར་སངས་རྒྱས་པ་སྟེ། དུག་ལྔ་དགག་ཏུ་མེད། ཡེ་ཤེས་ལྔ་སྐྱེད་དུ་མེད་པའི་རྫོགས་རིམ་ཆེན་པོ་མཐར་ཕྱིན་པའི་ཚེ། རྡོ་རྗེ་འཆང་གི་རྒྱུད་ལས། ཡང་བསྐྱེད། ཡང་བཤིག ། ཡང་བསྒྲུབ། ཡང་འགོག ། ཡང་སྤང༌།
ཡང་ལེན། ལ་དགུ། ལུང་དགུ། ༼༣༢༽ལམ་དགུ་བགྲོད་པའི་ཐེག་པ་མུ་སྟེགས་རྟག་ཆད་མ་འདས་སོ། ། ཞེས་འབྱུང་ལ། འདི་ལྟར་ཤེས་ན་ཡེ་གདོད་མའི་ཀུན་གཞི་ཆོས་དབྱིངས་དཀྱིལ་འཁོར་དུ་ཤར་བ་ན་དབང་ཆེན་པོ་དེར་ཐོབ། བསྐྱེད་རྫོགས་ཐམས་ཅད་དེར་རྫོགས་པར་ལྷུན་གྱིས་གྲུབ་པ་ན་སྤྲོས་བཅས་ཀྱི་བསྐྱེད་རྫོགས་ཐམས་ཅད་རྫུན་མདུད་རང་སར་གྲོལ་བ་ན་སྒྲིབ་གསུམ་བག་ཉལ་སྦྱང་བྱེད་ཀྱི་མཚན་མ་རྫས་ཀྱི་དབང་གཞི་བསྙེན་སྒྲུབ་བཞི་ཐམས་ཅད་ཀྱང་མིག་དག་པ་ལ་སྐྲ་ཤད་ལྟར་དམིགས་སུ་མེད་པ་ན་རང་བྱུང་ཡིག་ལྔའི་དུག་ལྔ་སྤང་དགོས་པ་མ་ཡིན་ཏེ། དེ་ལྟའི་དུས་སངས་རྒྱས་ཀྱི་སྤྱན་གྱིས་བཙལ་ཀྱང་དུག་ལྔའི་རང་བྱུང་ཡི་གེ་རྙེད་པ་མ་ཡིན་པའི་ཕྱིར། ཞེས་དགོངས་སོ། ། རིན་པོ་ཆེ་ཀརྨ་པས་མཁའ་འགྲོ་ཡིད་བཞིན་ནོར་བུའི་དབང་མཆོག་བཀའ་རྒྱ་མ་ལས།
སྔགས་འཆང་རང་བྱུང་རྡོ་རྗེའི་ཁྱད་ཆོས། རྨོངས་པ་ཀུན་གྱིས་མི་ཤེས་པའི་ཟབ་དོན་ནི། རང་བྱུང་ཡི་གེ་ལྔ་ལ་རྟོགས་ན་རིགས་ལྔ་ཡབ་ཡུམ་ལྔ་དཔའ་བོ་ལྔ་ཌཱ་ཀི་ལྔ། དེ་ལས་དབྱངས་གསལ་གྱི་སྒྲ་བརྗོད་ཀྱི་འདུ་འཕྲོད་ཟད་པ་མེད་པའི་དཀྱིལ་འཁོར། དེ་ཡང་ཨཱ་ལི་བཅུ་དྲུག་ལས་ཌཱ་ཀི་བཅུ་དྲུག ། ཀཱ་ལི་༼༣༣༽སོ་གཉིས་ལས་ཌཱ་ཀི་སོ་གཉིས་དེ་ཐབས་ཤེས་དྲུག་ཅུ་རྩ་བཞི་སྟེ་དཀྱིལ་འཁོར་མཐའ་ཡས་པ་ཐམས་ཅད་ཀྱང་དངོས་པོ་རང་བདེན་པས་དངོས་པོ་དང་བདེན་པ་བསྐྱེད་ནས་བྱུང་བར་མིན་པར་རྟེན་འབྲེལ་རྟགས་ཙམ་བཅོས་མིན་གྱི་རང་གར་བྱུང་ལ། ཡི་གེ་དེ་ལས་མ་རྟོགས་པ་དུག་ལྔ་ལམ་རྒྱུད་ལྔའི་རྒྱུ་འབྲས་ཀྱང་དེ་ཉིད་ལས་རང་འཁྲུལ་དུ་སོང་བ་མ་གཏོགས། མ་རྟོགས་དུག་ལྔ་དང་རྒྱུད་ལྔའི་འཁོར་བའི་ཡི་གེའི་རྒྱུ་འབྲས་ཀྱང་གཤིས་རང་བདེན་པར་མེད་ལ། དེ་ལྟར་བཟུང་བས་ཐེག་བརྒྱད་ཕྱིན་ཆད་མགོ་བསྐོར་དྲང་དོན་གྱི་ཐེག་པར་ཤེས་པར་མཛོད། ཅེས་གསུངས་པས་ཀྱང་ཤེས་པར་འགྱུར་རོ། །
འོ་ན་གཉིས་མེད་ཀྱི་སྐལ་ཅན་ལ་དང་པོ་ནས་དབང་གོང་མའི་གོང་མ་ནས་བསྐུར་ནས་རྫོགས་རིམ་ཟབ་གསལ་ཉིད་ནས་ཁྲིད་པས་ས་བཅུ་ལམ་ལྔ་བགྲོད་པའི་ཚུལ་འདི་རྗེ་སྒམ་པོ་པས་ཕྱག་རྒྱ་ཆེན་པོའི་སྐལ་ལྡན་དག་ལ་རྡུལ་ཚོན་གྱི་དཀྱིལ་འཁོར་ལ་སོགས་པར་དབང་མ་བསྐུར་བར། སྣང་སྲིད་ཡེ་དག་ཕྱག་རྒྱ་ཆེན་པོའི་དཀྱིལ་འཁོར་དུ་མ་བཅོས་སྤང་བླང་མེད་པར་དབང་བསྐུར་ཞིང་དེ་དོན་ངོ་འཕྲོད་པ་འབྱམས་ཀླས་སུ་བྱུང་བ་དག་གིས་མི་དགེ་བའི་སྤྱོད་པ་ལྟར་སྤྱད་པ་ཐམས་ཅད་སྔགས་ཀྱི་སྤྱོད་པ་མཆོག་ཏུ་འགྲོ་བ་དཔེར་ན། འབྲོ་༼༣༤༽དམར་གཡུའི་སྤྱོད་པ་རྗེ་སྒམ་པོ་པའི་རྣམ་ཐར་ནས་འབྱུང་བ་བཞིན་ཡིན་ལ། དེ་ལྟའི་དབང་དུ་མཛད་ནས་སྡིག་ཆེན་སྐལ་ལྡན་ལ་ཕྱིའི་དབང་དང་བསྐྱེད་རིམ་ལ་མ་བརྟེན་པར་རྫོགས་རིམ་ཉིད་ལ་དང་པོ་ནས་ཁྲིད་རུང་བ་འདི་གཉིས་མེད་རྒྱུད་དུ་མ་ཟད། ཕ་རྒྱུད་གསང་བ་འདུས་པ་ནས་ཀྱང་སྦས་དོན་གྱི་ཚུལ་དུ་བསྟན་པ་ཡིན་ཏེ། དཔལ་ལྡན་ཟླ་བས་འདུས་པའི་འགྲེལ་པ་སྒྲོན་གསལ་ལས། ཇི་སྐད་དུ། ཐེག་མཆོག་འདི་ལ་འགྲུབ་པར་འགྱུར་ཞེས་བྱ་བ་ནི་རྡོ་རྗེ་ཐེག་པ་ཆེན་པོ་བླ་ན་མེད་པའོ། ། མཆོག་ནི་རིན་པོ་ཆེའི་གང་ཟག་སྟེ། འདི་ཉིད་ཀྱི་འགྲོ་བ་ནས་ཐེག་པ་མཆོག་སྟེ།
དེ་ལས་འགྲུབ་པར་འགྱུར་བའོ། ། སེམས་ཅན་མཚམས་མེད་ཅེས་བྱ་བ་ལ་སོགས་པ་ལ་ཕ་དང་མ་དང་དགྲ་བཅོམ་པ་གསོད་པ་དང་སངས་རྒྱས་ཀྱི་སྐུ་འཇིག་པ་དང༌། དམ་པའི་ཆོས་སྤང་བ་བྱ་བའི་ལས་ལྔས་ནི་འཆི་བའི་དུས་བྱས་མ་ཐག་ཏུ་དམྱལ་བར་ལྷུང་བར་འགྱུར་བས་ན་མཚམས་མེད་པ་སྟེ་ཉེ་བར་མཚོན་པ་འདིས་ནི་མཚམས་མེད་པ་ཞེས་བྱ་བའི་སྒྲ་ནི་བྱེད་པ་ལ་འཇུག་གོ ། སོགས་པ་ཞེས་བྱ་བའི་སྒྲ་ནི་མཚམས་མེད་པ་དང་ཉེ་བ་རྣམས་བཟུང་ངོ༌། ། སྡིག་པ་ཆེན་པོ་བྱེད་པ་ཞེས་བྱ་བ་ནི་དགེ་སློང་གི་རྩ་བ་བཞིའི་ལྟུང་བ་བྱུང་བ་ཏ་ལའི་༼༣༥༽མགོ་བཅད་པ་ལྟར་སངས་རྒྱས་ཀྱི་བསྟན་པ་ལས་ཉམས་ན་སེམས་ཅན་དམྱལ་བ་ན་གཞོལ་བ་སྟེ། དེ་རྣམས་ཀྱང་འདིར་བླ་མའི་དྲིན་གྱིས་རྫོགས་པའི་རིམ་པ་ཐོབ་ནས་འགྲུབ་པར་འགྱུར་ཞིང་སངས་རྒྱས་ཉིད་ཐོབ་པར་འགྱུར་ན་རིགས་ངན་པ་ལ་སོགས་པ་ལྟ་ཅི་སྨོས་ཞེས་དེའི་ཉེས་པ་ལས་འདའ་བའོ། ། དེ་ལྟར་སྣོད་དང་སྣོད་མ་ཡིན་པ་ལྟོས་པ་མེད་པར་དོན་མཛད་པ་ན་ཐེག་པ་ཆེ་བའི་བདག་ཉིད་གསལ་བར་སྟོན་པ་ཡིན་ནོ། ། ཞེས་འབྱུང་བ་ཉིད་དོན་ལ་གནས་པ་དེ་ཉིད་ཀྱི་ཕྱིར། གྲུབ་ཆེན་ཤ་བ་རི་དབང་ཕྱུག་དང༌། དཔལ་ནགས་ཀྱི་རིན་ཆེན་དག་གི་ཞལ་ལུང་གྲུབ་ཆེན་ཨཱ་ནནྟ་པཱ་དྷུས་བཀོད་པར།
གྲུབ་པའི་དབང་ཕྱུག་བ་ན་རཏྣེའི་ཞལ་སྔ་ནས་ནི། དཀྱིལ་འཁོར་དུ་ཡང་མ་བཅུག དབང་ཡང་མ་བསྐུར། བསླབ་པ་དང་སྡོམ་པ་ལ་མི་གནས་པའི་སློབ་མ་ཐ་མལ་པ་སྣོད་དང་མི་ལྡན་པ་ལ་ཁྲིད་བཏབ་ཆོག་སྟེ། ཅིའི་ཕྱིར་ཟབ་མོའི་ཁྲིད་འདི་ཁོ་ན་ཡིན་པའི་ཕྱིར། ཞེས་མངོན་སུམ་དུ་གསུང་བ་ཐོས་ཞེས་འཆད་གདའ་ལ། དེས་ན་ཁྲིད་དོན་ཉིད་རྣལ་མར་ངོ་འཕྲོད་ན་དབང་དང་དམ་སྡོམ་ཐམས་ཅད་ཀྱི་དོན་གྲུབ་པའི་ཕྱིར། དཔལ་ཕག་མོ་གྲུབ་པ་ལྟ་བུས་ཀྱང་འཇིག་རྟེན་གསུམ་གྱི་མགོན་པོ་འབྲི་གུང་པ་༼༣༦༽སོགས་སློབ་མ་ཆེས་ཆེ་བའི་མཆོག་རྣམས་ལ། རྡུལ་ཚོན་དང་རས་བྲིས་བཀྲམ་ནས་དབང་སྡོམ་ནོད་པ་སྐད་མ་མཛད་པར། ཞལ་མཐོང་བ་ཙམ་གྱིས་དབང་དོན་བསྐྱེད་པར་མཛད་པ་དང༌།
རྒྱལ་བའི་དབང་པོ་ཀརྨ་པ་ཆོས་གྲགས་རྒྱ་མཚོའི་ཞལ་སྔ་ནས་ཀྱིས་སློབ་མའི་མཆོག་རྣམས་ལ་སྤྲོས་བཅས་ཀྱི་དབང་སོགས་བསྐུར་བར་མི་མཛད་པར་གསུང་ཁྲིད་བཏབ་པ་ཙམ་གྱིས་རང་བྱུང་ཡེ་ཤེས་ཀྱི་དབང་དོན་སྐྱེས་པ་གྲངས་མེད་པ་གྲུབ་པ་ཐོབ་པ་ཟམ་མ་ཆད་པར་བྱུང་བ་ཉིད་དེ་བཀའ་བརྒྱུད་རིན་པོ་ཆེ་འདི་ལ་གཏམ་དུ་གྲགས་པ་ལའང༌། འགྲོ་མགོན་གྱི་དྲུང་དུ་གླིང་རས་ཀྱིས། སྡོམ་པ་ཞུ་མ་མྱོང༌། དབང་ཞུ་མ་མྱོང༌། དམིགས་པ་ཞུ་མ་མྱོང་བར་བྱིན་རླབས་ཀྱི་སྟོབས་ཀྱིས་ཆུ་བོ་གངྒཱ་ཚུན་ལ་ཕྱག་ཆེན་གྱི་རྟོགས་པ་ཁོང་མཐོ་ཞེས་གྲགས་པ་ལྟ་བུའོ། ། དོན་འདི་ལ་དེང་སང་བོད་ཀྱི་སྔགས་པར་འབོད་པ་ཁ་ཅིག་ལྟར། རྡུལ་མཚོན་གྱི་དཀྱིལ་འཁོར་དུ་དབང་བསྐུར་བའི་སྣོད་ལྡན་མིན་པར་བཏགས་ཡོད་མ་བཅོས་པའི་དཀྱིལ་འཁོར་དུ་དབང་བསྐུར་ཀྱང་དབང་མི་ཐོབ་བོ་ཞེས་སྨྲ་བ་དག་རྒྱང་སྲིང་བར་བྱས་པ་ཡིན་ནོ། ། དེས་ན་རྫོགས་རིམ་ཉིད་ཀྱིས་བརྡ་ཐབས་ཙམ་གྱི་སྨིན་གྲོལ་ལས། སྤྲོས་བཅས་རྡུལ་ཚོན་གྱི་དཀྱིལ་འཁོར་སོགས་༼༣༧༽ལ་མ་བརྟེན་པར་རྡོ་རྗེ་འཆང་གི་གོ་འཕང་ཐོབ་པ་འདི་ནི་སྔོན་རྒྱ་གར་གྱི་གྲུབ་ཐོབ་ཕལ་ཆེ་བའི་རྣམ་ཐར་ལ་སྣང་སྟེ། ཙ་མི་ལོ་ཙའི་གྲུབ་ཐོབ་བརྒྱ་རྩའི་རྣམ་ཐར་ལས།
གྲུབ་ཐོབ་ལུ་ཡི་པའང་རྒྱལ་བུ་ཞིག་ཡིན་པ་རྒྱལ་སྲིད་སྤངས་ནས་ཡུལ་གཞན་དུ་ཕྱིན་པ་ཆང་ཚོང་གི་གཙོ་བོ་མ་མཁའ་འགྲོ་མ་ཞིག་གིས། རྒྱལ་བུ་ལ་བལྟས་ནས་ཁྱོད་ལ་འཁོར་ལོ་བཞི་སོགས་ཀྱི་དྲི་མ་དག་འདུག་ཀྱང་ད་དུང་རིགས་ཀྱི་ང་རྒྱལ་བའི་རྟོག་པ་ཡུངས་ཀར་ཙམ་འདུག་ཟེར། དེར་རྒྱལ་བུ་ལ་མཁའ་འགྲོ་མས་ཟས་ངན་པ་བྱིན་པ་མ་བླངས་པས་མཁའ་འགྲོ་མ་ཁྲོས་ནས་ཟས་ལ་བཟང་ངན་གྱི་རྣམ་རྟོག་མ་སྤངས་ན་བྱང་ཆུབ་ག་ལ་རྙེད་ཟེར་བས། རྒྱལ་བུས་ཉ་པས་གངྒཱ་ནས་ཉ་བསད་པའི་སྒྱུ་ལྟོ་ལ་ལོ་བཅུ་གཉིས་བསྟེན་ནས་རྣམ་རྟོག་སྦྱངས་པས་གྲུབ་པ་ཐོབ་སྟེ་ལོ་ཡི་པ་ཞེས་བྱ་བར་གྲགས་ཞེས་པ་དང༌། ཡང་སློབ་དཔོན་ཤནྟི་པ་ཡུལ་དབུས་ནས་སིང་ག་གླིང་གི་རྒྱལ་པོས་སིང་ག་གླིང་དུ་སྤྱན་དྲངས་པས་ལམ་ཁར་རི་རྩེ་གཅིག་ཏུ་མི་གཅིག་གིས་ཏོག་ཙེས་རི་བརྐོ་ཡིན་འདུག་ཟེར་བས་སློབ་དཔོན་ཁྱེད་འདི་ཙམ་དུ་རི་བརྐོ་བ་ཅི་ཡིན་བྱས་པས། རྒྱལ་པོ་ངན་པས་ཡུལ་དུ་སྡོད་མ་བཅུག་པས་འདིར་སྡོད་པ་ལགས་མོད་ཞུས་༼༣༨༽པས། སློབ་དཔོན་གྱི་ལོག་པའི་བརྩོན་འགྲུས་སོགས་སྤངས་ནས་ཕར་ཕྱིན་དྲུག་བསྒོམ་པའི་ཚིགས་སུ་བཅད་པ་གཅིག་ཏོག་ཙེས་ས་བརྐོ་བ་དང་སྦྱར་ཏེ་གདམས་པས། དེས་ལོ་བཅུ་གཉིས་སུ་དེའི་ས་རྐོ་བ་དང་དོན་སྒོམ་པ་སྒྲགས་པས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ནས། ལྷའི་དབང་པོ་རྒྱ་སྦྱིན་སོགས་ཀྱིས་བསྙེན་བཀུར་བྱས་པ་ན་རང་གི་སློབ་དཔོན་གང་དུ་བཞུགས་མངོན་ཤེས་ཀྱིས་བརྟགས་པས། དེ་ནས་ཟླ་བ་དྲུག་འགྲོ་དགོས་པའི་མ་ག་དྷར་བཞུགས་པར་དགོངས་ནས།
སློབ་དཔོན་སྐུ་དྲིན་ཆེ་བས་བཀའ་དྲིན་གསོབ་པའི་བསྙེན་བཀུར་གྱི་ཆེད་དུ་བི་ཀ་མ་ལར་སློབ་དཔོན་བཞུགས་པའི་ནམ་མཁའ་ལ་ཏོག་ཙེ་པའི་ཡེ་ཤེས་ཀྱི་ལུས་ཀྱིས་ཕྱག་དང་བསྐོར་བ་སོགས་ཀྱི་བསྙེན་བཀུར་མཛད་པས་སློབ་དཔོན་དཔོན་སློབ་ཀྱིས་མ་མཐོང༌། ཕྱིས་ས་ལ་བབས་ནས་རྣམ་སྨིན་གྱི་ལུས་ཀྱིས་སློབ་དཔོན་གྱི་ཞབས་ལ་ཕྱག་བྱས་པས། སློབ་དཔོན་གྱིས་ཁྱོད་སུ་ཡིན་གསུངས་པས། སློབ་མ་ལགས་མོད་ཞུས་པས། ང་ལ་སློབ་མ་དཔག་ཏུ་མེད་པ་ཡོད་པས་ངོས་མ་ཟིན་གསུངས་པས། ཏོག་ཙེ་བའི་རྒྱུ་མཚན་ཞུས་པས། སློབ་དཔོན་གྱིས་ཁྱོད་ལ་ཡོན་ཏན་ཅི་ཡོད་གསུངས་པས། ཏོག་ཙེ་པས་བདག་གིས་ཕར་ཕྱིན་དྲུག་གི་དོན་ལ་བསྒོམས་པས་ཕྱག་རྒྱ་ཆེན་པོའི་དངོས་གྲུབ་ཐོབ་ཞུས་པས། འོ་ན་ཁྱོད་༼༣༩༽སྒྲུབ་པ་བྱས་ངས་བཤད་པ་བྱས་པས། བདག་གི་ཡོན་ཏན་ཀྱང་དེ་རྒས་ནས་བརྗེད་འདུག་པས་ཁྱོད་ཀྱི་དངོས་གྲུབ་ཀྱི་ཡོན་ཏན་གྱི་ཆོས་ཀྱང་བདག་ལ་སྟོན་གསུངས་པས།
སློབ་དཔོན་ཏོག་ཙེ་པས་དབེན་པའི་གནས་སུ་སློབ་དཔོན་ཤནྟི་པ་ལ་ཕྱག་རྒྱ་ཆེན་པོའི་ཡོན་ཏན་གྱི་རྫུ་འཕྲུལ་དུ་མ་བསྟན་པས་དེ་ཉིད་བྱིན་རླབས་ཀྱི་གདམས་ངག་ཏུ་སོང་ནས། སློབ་དཔོན་ཤནྟི་པས་ཀྱང་ལོ་བཅུ་གཉིས་སུ་བསྒོམས་པས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་སྐད་དེ། འདི་ལྟ་བུའི་ཆོས་ཚུལ་མཐའ་ཡས་པས་དེང་སང་ཁ་ཅིག་ལྟར་རྡུལ་ཚོན་གྱི་དཀྱིལ་འཁོར་ཞིག་ལྷར་མོས་སྒོམ་གྱི་བུམ་ཆུས་ཁྲུས་ཀྱི་ཆོ་ག་མ་བྱས་པར་རྒྱུད་སྨིན་ཅིང་གྲོལ་བའི་ཕྱག་རྒྱ་ཆེན་པོའི་ཡེ་ཤེས་བསྐྱེད་མི་ནུས་སོ་ཞེས་སྨྲ་བ་དེ་དག་ཁ་རོག་རེ་སྡོད་པར་མ་བྱས་སམ་སྨྲས་པ། ཆོས་ཟབ་དོན་ལ་འཇིགས་པ་མེད་པ་ཡི། ། དབང་རྣོན་སྐལ་ལྡན་རྗེས་སུ་བཟུང་བའི་ཚུལ། ། ཀརྨ་པཀྴིའི་བཞེད་དོན་ཇི་ལྟ་བར། ། ཡེ་ཤེས་མཁའ་འགྲོའི་མན་ངག་ཇི་བཞིན་དུ། ། ལེགས་པར་ཕྱེས་ལ་ཆོས་འདི་སྐྱོང་རྣམས་ཀྱིས། ། ལེགས་པར་དགྱེས་པའི་བདེ་དེས་སྒྲུབ་བརྒྱུད་མཆོག ། གང་འདིར་བཞུགས་སོ་ཅོག་གི་རྒྱུད་ཉིད་ལས། །
མངོན་པར་རྟོགས་པའི་བྱིན་རླབས་འཇུག་གྱུར་ཅིག ། ༼༤༠༽ཅེས་སོ། ། གཉིས་པ་གྲོལ་བར་བྱེད་པའི་ལམ་བསྒོམ་ཚུལ་ལ་སྔོན་འགྲོ། དངོས་གཞི། རྗེས་གསུམ། དང་པོ་ལ། ཅི་བྱེད་ཐར་པའི་ལམ་དུ་འགྲོ་ཆེད་སྐྱབས་འགྲོ་སེམས་བསྐྱེད་ཀྱི་མན་ངག ། སྡིག་སྒྲིབ་དག་པར་བྱེད་པ་རྡོ་རྗེ་སེམས་དཔའི་སྒོམ་བཟླས། ཚོགས་གཉིས་ཡོངས་སུ་རྫོགས་པར་བྱེད་པ་མཎྜལ་གྱི་བྱ་བ། བྱིན་རླབས་མྱུར་དུ་འཇུག་བྱེད་བླ་མའི་རྣལ་འབྱོར་རོ། །
དང་པོ་ནི། སྟན་བདེ་བར་ལུས་བཅོས་ཏེ་འདུག་ནས། སེམས་ཅན་ཐམས་ཅད་བདེ་བ་དང་ཕྲད་འདོད་ཀྱི་བྱམས་པ། སྡུག་བསྔལ་དང་བྲལ་འདོད་ཀྱི་སྙིང་རྗེ། བདེ་བ་དང་ལྡན་པ་ལ་དགའ་བ། ཆགས་སྡང་མེད་པར་ཀུན་ལ་སྙོམས་པས་ཕན་པར་སེམས་པའི་བཏང་སྙོམས་ཏེ། དེ་ལྟའི་བློས་དྲངས་ནས་མ་རྒན་འགྲོ་བ་འདི་ཐམས་ཅད་ལ་བདག་གི་རྡོ་རྗེ་འཆང་གི་གོ་འཕང་གི་སྒོ་ནས་ཕན་གདགས་པར་བྱ་བ་ལ་དང་པོར་རང་རེའི་རྡོ་རྗེ་འཆང་གི་གོ་འཕང་ཐོབ་པར་བྱ་བའི་སེམས་བསྐྱེད་པར་བྱ་བ་དེའི་དང་པོར་དེ་ལྟར་སེམས་ཅན་ཐམས་ཅད་ཀྱི་སྐྱབས་གཅིག་དེ་ཉིད་ལ་བདག་ཉིད་དེའི་དངོས་པོར་འགྱུར་བའི་ཆེད་དུ་བདག་གཞན་མཁའ་མཉམ་ཐམས་ཅད་གསང་སྔགས་རྡོ་རྗེ་ཐེག་པའི་སྐྱབས་ཞུ་བར་བྱའོ་སྙམ་པའི་འདུན་པ་དྲག་པོས། རང་གི་སྨིན་མཚམས་ཀྱི་མདུན་གྱི་ནམ་མཁར་རིན་པོ་ཆེའི་༼༤༡༽ཁྲི་སེང་གེས་བཏེགས་པའི་སྟེང་དུ། པད་དཀར་དང་ཉི་མའི་གདན་ལ། སངས་རྒྱས་དཀོན་མཆོག་གི་ངོ་བོ་དཔལ་ལྡན་བླ་མ་དམ་པ་རྡོ་རྗེ་སེམས་དཔའི་རྣམ་པ་ཅན་སྐུ་མདོག་སྔོན་པོ་རྡོ་རྗེ་དང་དྲིལ་བུ་འཛིན་པ།
རུས་པ་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་གྱི་སྟོད་གཡོགས་དང༌། ག་ཤལ་དང་སྨད་གཡོགས་གྲོལ་བས་བཀླུབས་པ། རྡོ་རྗེ་དཀྱིལ་ཀྲུང་གིས་བཞུགས་པའི་པང་པར། ཡུམ་རྡོ་རྗེ་རྣལ་འབྱོར་མ་དམར་མོ་གྲི་གུག་དང་ཐོད་པ་ཅན་ཕྱག་རྒྱ་ལྔ་དང་ལྡན་པ། ནུ་མ་དང་བྷ་ག་སྦེག་ཅིང་དབུ་སྐྲ་གྲོལ་བས་སྐུ་རྒྱབ་ནོན་ཅིང་ཐོད་སྐམ་ལྔས་དབུ་རྒྱན་པ། པདྨའི་སྐྱིལ་དཀྲུང་གིས་བདེ་བར་འཁྱུད་པའི་སྟེང་གི་ཆ་ལ་བརྒྱུད་པའི་བླ་མ་རྣམས་དང༌། སྐུའི་རྒྱབ་ཏུ་རིན་པོ་ཆེའི་ཁྲི་གདན་གདུགས་རྒྱལ་མཚན་གནམ་ཡོལ་མཐའ་ཡས་པར་བླ་མས་བསྟན་བྱའི་དམ་ཆོས་སྟོང་ཉིད་སྙིང་རྗེ་དབྱེར་མེད་ཀྱི་རང་བཞིན་གླེགས་བམ་གྱི་རྣམ་པར་བཞུགས་པ། སྐུའི་གཡས་གཡོན་དུ་ཁྲི་གདན་སོགས་བཤམས་མ་ཐག་པར་འགྱུར་མེད་བདེ་བའི་ཐུགས་ཅན་གྱི་དགེ་འདུན་གྱི་ངོ་བོ། དཔའ་བོ་དང་མཁའ་འགྲོ་མའི་ཚོགས་ཁྱིམ་པ་དང་རབ་ཏུ་བྱུང་བའི་ཚུལ་སྣ་ཚོགས་པས་བཞུགས་པ།
འོག་ཏུ་ཁྲི་གདན་སྔར་ལྟར་༼༤༢༽ལ་དམ་ཉམས་དགྲ་བགེགས་བསྒྲལ་བའི་རོ་གདན་གྱི་སྟེང་དུ་དཀོན་མཆོག་གསུམ་གའི་ངོ་བོ་བླ་མ་མགོན་པོ་དབྱེར་མེད་པའི་བདག་ཉིད་དཔལ་ཡེ་ཤེས་ཀྱི་མགོན་པོ་བེར་ནག་ཅན་ལྕམ་དྲལ་རང་རང་གི་མངོན་རྟོགས་ནས་འབྱུང་བ་ལྟར་གསལ་ཞིང༌། སྐུའི་མདུན་དུ་ཕྱི་ནང་གསང་བ་དེ་ཁོ་ནའི་མཆོད་པ་རབ་འབྱམས་སྤྲིན་ཕུང་ལྟར་འཕྲོ་བར་གྱུར་ཅིང་དཀོན་མཆོག་གསུམ་སོགས་མཆོད་ཡུལ་དང༌། མཆོད་བྱའི་རྫས་ཀྱི་གནས་སྟེང་བར་འོག་གསུམ་གྱི་ཆ་ལ། ཨོཾ་ཨཱཿཧཱུྃ་གི་འོད་ཀྱིས་སངས་རྒྱས་བྱང་སེམས་ཐམས་ཅད་ཀྱི་བདེ་སྟོང་དབྱེར་མེད་ཀྱི་བཅུད་མཆོག་སྤྱན་དྲངས་ཏེ་བསྟིམ་པས། མཆོད་ཡུལ་མཆོད་རྫས་ཐམས་ཅད་སྔར་ལས་མཚར་སྡུག་འོད་དུ་ཆགས་པར་གྱུར་ཏེ། རབ་ཏུ་སྤྲོ་བ་དང་བཅས་ཏེ་ཕྱིའི་མཆོད་པ་འབུལ་བ་ནི། ངག་ཏུ། འགྲོ་ཀུན་རེ་རེའང་མཁའ་ཁྱབ་ཞིང་རྡུལ་གྱི། ། ལུས་ཅན་མཛེས་མ་ཁང་བཟང་མར་གྱུར་ཏེ། ། ཁང་བཟང་ཡིད་འོང་མཁའ་མཉམ་འཕྲོ་གྱུར་པས། །
སྐྱབས་གནས་དཀོན་མཆོག་གསུམ་པོ་མཆོད་པར་བགྱིད། ། དེ་བཞིན་དུ་རིགས་བསྒྲེ་སྟེ། རྟ་བབས། བསིལ་ཁང༌། ཁྲུས་ཁང༌། སྲོ་ཁང༌། ལྡུམ་ར། སྐྱེད་ཚལ། གདན་ཁྲི། བླ་རེ།
གདུགས་མཛེས། རྒྱལ་མཚན། བ་དན། རྔ་༼༤༣༽ཡབ། བསིལ་ཡབ། ཁྲུས་ཆབ། མཆོད་ཡོན། ཞབས་བསིལ། ཞལ་བསིལ། འཐོར་འཐུང༌།
མེ་ཏོག ། བདུག་སྤོས། སྣང་གསལ། དྲི་མཆོག ། ཞལ་ཟས། རོལ་མོ། སྐུ་འཁྲུས། ན་བཟའ། རྒྱན་མཆོག ། གཟུགས་མཛེས།
སྒྲ་དབྱངས། དྲི་བཟང༌། རོ་མཆོག ། རེག་བྱ། གཟིམས་མལ། བང་མཛོད། གཏེར་མཆོག ། ལོ་ཏོག ། རྫིང་བུ། བ་མཆོག །
དཔག་ལྗོན། བཞོན་པ། རྩེད་འཇོ། གྲོང་ཁྱེར་དང༌། གྲོང་བརྡལ། སྨན་ལྗོངས། རྒྱ་མཚོ། རི་གླིང༌། འཁོར་ལོར། ནོར་བུ།
བཙུན་མོ། བློན་པོ། གླང་པོ། ། རྟ་མཆོག ། དམག་དཔོན། འཁོར་གཡོག་ཅེས་ཉེ་བར་གང་བ་ཁོ་ནས་མཆོད་པར་བྱའོ། ། ནང་གི་ཚོགས་ཀྱི་འཁོར་ལོའི་མཆོད་པ་ནི། ཡཾ་ལས་རླུང༌། རཾ་ལས་མེ། ཀཾ་ལས་མི་མགོའི་སྒྱེད་བུ་གསུམ་གྱི་སྟེང་དུ་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བའི་དབུས་སུ་ཧཱུྃ་ལས་དྲི་ཆུ་ཧཱུྃ་གིས་མཚན་པ།
ཤར་ལྷོ་ནུབ་བྱང་རྣམས་སུ་བྷྲུཾ་ཨཾ་ཛྲིཾ་ཁཾ་ལས་དྲི་ཆེན་རཀྟ་ཁུ་བ་ཀླད་པ་ཡི་གེ་དེ་དག་གིས་མཚན་པ། དེ་བཞིན་༼༤༤༽དུ་དབུས་དང་ཕྱོགས་བཞིར་གོ་ཀུ་ད་ཧ་ན་ལས་བ་ལང་ཁྱི་གླང་པོ་རྟ་མིའི་ཤ་རང་རང་གི་ཡི་གེས་མཚན་པ། དེ་ལས་རླུང་གཡོས་མེ་སྦར་བདུད་རྩི་བཀོལ། ཨོཾ་ཨཱཿཧཱུཾ་གིས་སྐུ་གསུང་ཐུགས་ཀྱི་བདུད་རྩིར་གྱུར། དེ་ནས་ཨོཾ་ཨཱཿཧཱུྃ་ཞེས་མཐེབ་སྲིན་གྱིས་བླངས་ཏེ་མཆོད་དོ། ། དེ་ནས་རང་གི་སྙིང་ག་ནས་རང་གི་སེམས་ཡེ་ཤེས་ཀྱི་མཁའ་འགྲོ་མ་སྐུ་མདོག་དམར་མོ་གྲི་ཐོད་ཅན་གཅེར་བུ་ཞིག་བྱུང་སྟེ། རང་ལུས་འདི་རི་རབ་ཙམ་དུ་བྱིན་གྱིས་བརླབས་ནས་གྲི་གུག་གིས་སྨིན་མཚམས་ནས་ཐོད་པ་སྒོར་མོར་བྲེགས་པའི་གན་ཀྱལ་དུ་བསྒྱེལ་བའི་ནང་དུ་ལུས་ཐམས་ཅད་གཏུབས་ཤིང་བཅུག་སྟེ། ཨོཾ་ཨཱཿ་ཧཱུྃ་གིས་སྐུ་གསུང་ཐུགས་ཀྱི་བདུད་རྩི་ཆེན་པོར་གྱུར་ནས། སླར་མཆོད་ཡུལ་རྣམས་ཀྱི་ཐུགས་ཀ་ནས་རོ་རྡོ་རྗེ་མ་ཕྱག་དུ་ཡེ་ཤེས་ཀྱི་ཐོད་མཆོག་བསྣམས་པ་དཔག་ཏུ་མེད་པ་དང༌། རང་སེམས་རྡོ་རྗེ་རྣལ་འབྱོར་མ་དང་དབྱེར་མེད་དུ་གྱུར་པས་བདུད་རྩི་ཆེན་པོ་དེ་ཉིད་ནས་བཅུས་ཏེ།
དཔལ་ལྡན་བླ་མ་དམ་པ་སྐྱབས་གནས་རིན་པོ་ཆེ་གསུམ་ལ་དགྱེས་དགུར་བསྟབ་པས་ཚིམ་པ་ཆེན་པོས་སྔར་ལས་ཀྱང་བཀྲག་མདངས་ཤིན་ཏུ་གསལ་བས་བདག་ལ་མཉེས་པ་ཆེན་པོ་རྗེས་སུ་ཆགས་༼༤༥༽པས་འབྲལ་མི་ཤེས་པར་ཐུགས་རྗེས་འཛིན་པར་བསམ་མོ། ། གསང་བ་སྙོམས་པར་འཇུག་པའི་མཆོད་པ་ནི། བདག་སོགས་མཁའ་མཉམ་གྱི་སེམས་ཅན་ཐམས་ཅད་ཀྱི་ནང་རིག་འགྱུར་མེད་ཡེ་ཤེས་ཀྱི་ཁམས་ཅན་གྱི་ལྷ་མོ་སྣ་ཚོགས་ཡུམ་གཅེར་བུ་རྒྱན་སྤངས་པ། རབ་ཏུ་འཚེར་བ་ལོ་བཅུ་གཉིས་མའི་ལང་ཚོ་ཅན་དུ་གྱུར་ནས། དཔལ་ལྡན་བླ་མ་དམ་པ་སྐྱབས་གསུམ་གྱི་ལྷན་ཅིག་སྐྱེས་མ་རྡོ་རྗེ་རྣལ་འབྱོར་མ་དང་དབྱེར་མེད་པར་གྱུར་ཏེ། སྐྱབས་མཆོག་གསུམ་གྱི་སྐུ་གསུང་ཐུགས་ཀྱི་བདེ་བ་རྒྱུན་མི་ཆད་པར་བསྐུལ་ཞིང་མཆོད་པས་སྐྱབས་ཡུལ་བདག་སོགས་མཁའ་མཉམ་གྱི་སེམས་ཅན་ཐམས་ཅད་དང་སྐྱབས་གནས་དཀོན་མཆོག་རིན་པོ་ཆེ་རྣམ་པ་གསུམ་ཕན་ཚུན་འབྲལ་མི་ཕོད་པའི་བདེ་བའི་མཆོད་པ་ལས་ཕྱིར་ཉམས་པ་མེད་པར་རྗེས་སུ་འཛིན་པར་བསྒོམ་མོ། ། དེ་ཁོ་ན་ཉིད་ཀྱི་མཆོད་པ་ནི། མཆོད་བྱ་མཆོད་ཡུལ་མཆོད་པ་ཐམས་ཅད་དངོས་པོ་ལ་དེ་ལྟར་རང་རྒྱུད་དུ་གྲུབ་ན། དེ་ལྟ་བུའི་ཚད་གཞལ་མེད་པའི་མཆོད་པས་མཆོད་མི་ནུས་པས། དེའི་བསགས་འབྲས་ཀྱི་རང་གཞན་ཐམས་ཅད་རྡོ་རྗེ་འཆང་གི་གོ་འཕང་ཐོབ་པར་ཡང་མི་ནུས་པ་ཞིག་ན་དེ་ལྟ་ཡང་མ་ཡིན་པའི་ཕྱིར།
མཆོད་སོགས་ཀྱི་བྱ་བྱེད་དེ་དང་དེར་༼༤༦༽མ་གྲུབ་བཞིན་དུ་མཆོད་པའི་རོལ་པ་མཐའ་མེད་དུ་འཕྲུལ་བ་སྒྱུ་མ་ཐམས་ཅད་ཉིད་ཀྱི་ཕྱིར། སྒྱུ་མ་ལྟ་བུའི་རྒྱུ་ལས་སྒྱུ་མ་ལྟ་བུའི་འབྲས་བུ་རྒྱུན་མི་ཆད་པར་འབྱུང་བའི་རྟེན་འབྲེལ་གྱི་ཆོས་ངོ་མཚར་བ་ལ་ཇེ་ཆེར་བྲོད་པ་དང་བཅས་ཏེ། མཆོད་སོགས་ངོམས་པ་མེད་པའི་དགེ་རྩ་མཆོག་མི་ཤེས་པ་ལ་བསླབ་པར་བྱའོ། ། དེ་ནས་བདག་འབུལ་བ་ནི། འདི་སྐད་དུ། ཨོཾ་ཏྲི་རཏྣ་པཱུ་ཛོ་པསྠཱ་ཨཱཏྨཱ་ནཾ་ནིརྨཱ་ཏ་ཡཱ་མི། ཞེས་པས། བདག་དུས་ད་ནས་བཟུང་སྟེ་ཇི་སྲིད་སངས་མ་རྒྱས་ཀྱི་བར་སྲིད་ཞིའི་འཇིགས་པ་ལས་སྐྱོབ་པའི་སྐྱབས་གནས་ཞུ། དེ་ཡང་ཇི་ལྟར་ཞུ་ན། བླ་མ་སངས་རྒྱས་ལ་སྲིད་ཞི་ལས་སྐྱོབ་ཐབས་སྟོན་པའི་སྟོན་པ་པོ་སངས་རྒྱས།
ཐབས་དེ་ཉིད་ཉམས་སུ་བླངས་པས་སྐྱོབ་པར་འགྱུར་བ་ཉིད་ཀྱིས་བསྐྱབ་པ་ཆོས། དེ་ལྟར་སྒྲུབ་པར་མཛད་པའི་གྲོགས་མཆོག་དགེ་འདུན་དེ་ལས་གཞན་དུ་དགོངས་བྱར་མེད་པ་རྣམས་ལ་དེའི་གྲོགས་རམ་ཞུ་བ་ནི་དགེ་འདུན་ཏེ། སྐྱབས་གསུམ་པོ་དེ་ལ། བདག་ཁོ་ནར་མ་ཟད་མཁའ་ཁྱབ་སེམས་ཅན་ཐམས་ཅད་དེའི་ཆེད་དུ་སྐྱབས་སུ་འགྲོ་བར་མོས་ཏེ། ངག་ཏུ། བདག་གཞན་མ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བླ་མ་སངས་རྒྱས་དཀོན་མཆོག་ཆོས་ཀྱི་སྐུ་ལ་སྐྱབས་སུ་མཆིའོ། ། བདག་གཞན་མ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བླ་མ་སངས་རྒྱས་བདེ་སྟོང་དབྱེར་མེད་དམ་ཆོས་དཀོན་མཆོག་ལོངས་སྤྱོད་རྫོགས་པའི་སྐུ་ལ་སྐྱབས་སུ་མཆིའོ། ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་འགྱུར་མེད་ཐུགས་ཅན་དགེ་འདུན་དཀོན་མཆོག་སྤྲུལ་པའི་སྐུ་ལ་སྐྱབས་སུ་མཆིའོ། ། ཞེས་རྩེ་གཅིག་པས་སྐྱབས་འགྲོ་དྲག་པོ་ཡུན་རིང་དུ་བྱས་ནས་དེའི་མཐར་སེམས་བསྐྱེད་ཅིང་འདོད་དོན་གསོལ་བ་གདབ་པ་ནི། སྐྱབས་གནས་མཆོག་གྱུར་རིག་འཛིན་གསང་སྔགས་ཀྱི། །
དཀོན་མཆོག་གསུམ་གྱི་དངོས་དེ་བདག་ཉིད་དང༌། ། འགྲོ་བ་ཀུན་གྱི་ཐོབ་བྱེད་དང་པོར་བདག ། རྡོ་རྗེ་འཆང་དབང་གོ་འཕང་བསྒྲུབ་པར་བྱ། ། དེ་ཡི་སྤྱོད་པ་མ་ལུས་སྤྱད་པར་བགྱི། ། དེ་ཡི་ལོག་ཕྱོགས་ཀུན་ལས་བསྐྱབ་ཏུ་གསོལ། ། བདུད་བཞིའི་བར་ཆད་ཀུན་ལས་བསྲུང་བར་མཛོད། ། ཇི་ལྟར་འདོད་པའི་མངོན་རྟོགས་འཆར་བ་དང༌། ། འགལ་རྐྱེན་སྒྲིབ་གཉིས་མ་ལུས་བྱང་བ་དང༌། ། ཚོགས་གཉིས་བསགས་པ་སྟོབས་སུ་འཕེལ་བ་ནས། ། རྡོ་རྗེ་འཆང་ཆེན་གོ་འཕང་འགྲུབ་པར་མཛོད། །
ཅེས་གསོལ་བ་བཏབ་ནས། དཀོན་མཆོག་གསུམ་ཀྱང་རང་གི་གནས་གསུམ་དུ་ཐིམ་པའི་མོས་པས་ཇི་སྐད་དུ། བསོད་ནམས་འདི་ཡི་རྣམ་གསུམ་སྲིད་པ་ལ་གནས་སེམས་ཅན་རྣམས་ནི་བླ་མེད་བྱང་ཆུབ་ཐོབ་པར་ཤོག ། ཅེས་༼༤༨༽བསྔོས་ནས་ཐུན་མཚམས་ཀྱི་བྱ་བ་ལ་འཇུག་གོ ། འདི་ལྟར་སྐྱབས་སུ་འགྲོ་བའང༌། ཇི་སྐད་དུ། སངས་རྒྱས་ཆོས་དང་དགེ་འདུན་ལ་ནི་མི་རྣམས་ཐར་པའི་སླད་དུ་སྐྱབས་སུ་ཉེ་བར་འགྲོ་བ་སྟེ། ། ཞེས་འབྱུང་ལ། འགྲོ་ཚུལ་ཡང་ཚེ་འདིའི་འདུ་འཛི་ཐམས་ཅད་དོར་ནས་ཚད་མེད་བཞི་དང་སེམས་བསྐྱེད་པ་སྔོན་དུ་འགྲོ་བ་ཅན་གྱི་སྐྱབས་སུ་འགྲོ་བར་བྱ་དགོས་པར་གསུངས་ཏེ། འགྲེལ་ཆེན་ལས།
སེམས་ཅན་ཐམས་ཅད་བུ་གཅིག་པ་ལྟ་བུར་མཆོག་ཏུ་བརྩེ་བའི་སེམས་རྗེས་སུ་བཅིངས་པ། འཇིག་རྟེན་དང་འཇིག་རྟེན་ལས་འདས་པའི་བདེན་པ་ལ་བརྟེན་ནས། བུ་དང་ཆུང་མ་ལ་སོགས་པ་དང་རང་གི་ལུས་ལ་ལྟོས་པ་མེད་པ། ཚོགས་ཁང་དང་གཙུག་ལག་ཁང་དང་བླ་མའི་རྫས་ཉེ་བར་ལོངས་སྤྱོད་པ་ལས་ཕྱི་རོལ་དུ་གྱུར་པ། སངས་རྒྱས་དང་བྱང་ཆུབ་སེམས་དཔའ་ལམ་ལ་བསྟེན་པ་བྱམས་པ་དང་སྙིང་རྗེ་དང་དགའ་བ་དང་བཏང་སྙོམས་ཏེ་ཚངས་པའི་གནས་བཞིས་རྣམ་པར་གནས་པ། ཞེས་འབྱུང་ངོ༌། ། འདི་ལྟའི་སྐྱབས་གསུམ་ཀྱང་རང་གི་རྡོ་རྗེ་སློབ་དཔོན་ཉིད་སངས་རྒྱས་དེའི་བསྟན་པ་ཆོས་དང༌། དེའི་ནང་རིག་འགྱུར་མེད་ཀྱི་བཀའ་དྲིན་ཐོབ་པ་དགེ་འདུན་ཏེ་སེམས་ཅན་ལ་སྙིང་རྗེའི་དབང་དུ་གྱུར་པ། རྣལ་འབྱོར་ཕ་མ་དང་ཐ་ན་དབང་བདུན་ཐོབ་པའི་དགེ་བསྙེན་ཕ་མ་ཡན་ཆད་བཟུང་བ་ཡིན་ཏེ། ཇི་སྐད་དུ།
སློབ་དཔོན་དག་ནི་༼༤༩༽སངས་རྒྱས་ཉིད་དེ་རབ་མཆོག་ས་ཡི་གཞི་ལ་ཆོས་ནི་དེ་ཡི་བསྟན་པའོ། ། དགེ་འདུན་གང་ཞིག་དེར་གནས་རབ་ཏུ་དགའ་བའི་སྙིང་དང་སེམས་ཅན་ཀུན་ལ་རྗེས་སུ་བརྩེ་བ་སྟེ། ། དེ་འདིར་རྣམ་བཞི་རྣམ་པ་གཉིས་གསུངས་འདིར་ནི་སླར་ཡང་ཉན་ཐོས་པ་དང་བླ་ན་མེད་པའོ། ། དགེ་སློང་རྣམས་དང་དགེ་སློང་མ་དང་སླར་ཡང་འདི་ནི་དགེ་བསྙེན་ཆེན་པོ་དག་དང་དགེ་བསྙེན་མ། ། རྣལ་འབྱོར་མ་དང་རྣལ་འབྱོར་པ་རྣམས་ལྷན་སྐྱེས་བདེ་བ་ལ་དགའ་དགེ་བསྙེན་ཡང༌། ། ཞེས་སོ། ། དེའི་རྟེན་སྐུ་གཟུགས་གླེགས་བམ་རྒྱུའི་ཐེག་པ་དང༌། སོ་སྐྱེའི་དགེ་འདུན་རྣམས་ནི་སྐྱབས་གནས་ཀྱི་གཟུགས་བརྙན་ཙམ་ལས་དངོས་ནི་མ་ཡིན་ཏེ། ཇི་སྐད་དུ། འདིར་ནི་སངས་རྒྱས་གཙུག་ལག་ཁང་ན་གནས་པ་འདི་དང་ཡི་གེར་བྲིས་པའི་གླེགས་བམ་ཆོས་ཉིད་དང༌། །
དགེ་འདུན་ངུར་སྨྲིག་འཛིན་པ་མཆོག་གི་ཁྱབ་བདག་བདེ་བ་སྐྱེ་བ་འབུམ་ཕྲག་རྣམས་ཀྱིས་སྟེར་བ་མིན། ། ཞེས་འབྱུང་ལ། སློབ་དཔོན་དེ་ཉིད་ཀྱི་སྐུ་གསུང་ཐུགས་གསུམ་ནི་མཆོག་གསུམ་དང༌། སྐུ་གསུམ་སྟེ། རྡོར་ཕྲེང་དུ། དྲི་མེད་སེམས་ནི་སངས་རྒྱས་འགྱུར། ། ཆོས་ནི་ངག་ཏུ་ཡང་དག་གསུངས། ། སྐུ་ནི་དགེ་འདུན་ཞེས་གསུངས་ཏེ། ། བྱང་ཆུབ་སེམས་དཔའི་༼༥༠༽ཚོགས་ཀྱི་གནས། ། ཞེས་འབྱུང་ལ།
དེ་དག་ལ་ཡོ་བྱད་ཀྱི་མཆོད་པས་མཆོག་གི་གོ་འཕང་ཐོབ་པ་ནི། ཇི་སྐད་དུ། བསོད་ནམས་ཡེ་ཤེས་དོན་གྱི་སླད་དུ་རྟག་པར་མཆོག་ཏུ་འདོད་པའི་སྦྱིན་པ་རྣམ་པ་སྣ་ཚོགས་ཀྱང༌། ། ཉན་ཐོས་རྣམས་ལ་མཆོད་སྟོན་ལ་སོགས་རྣལ་འབྱོར་པ་ལ་མཆོག་གི་བདེ་བྱེད་འདོད་པའི་སྦྱིན་པ་ཡང༌། ། སྦྱིན་པ་པོ་གང་རབ་ཏུ་དགའ་བའི་སྙིང་དང་དུས་ཀུན་ཏུ་ནི་ཆགས་པའི་སེམས་ཀྱིས་སྦྱིན་བྱེད་པ། ། དེ་དག་བསོད་ནམས་ཡེ་ཤེས་རྫོགས་ཏེ་མཆོག་གི་བདེ་བའི་གནས་སུ་སྐྱེ་བ་འདི་ལ་འགྲོ་བར་འགྱུར། ། ཞེས་འབྱུང་ངོ༌། ། གཉིས་པ་ནི། སེམས་ཅན་ཐམས་ཅད་སངས་རྒྱས་ཐོབ་པའི་ཕྱིར་རྡོ་རྗེ་སེམས་དཔའི་སྒོམ་བཟླས་ཀྱིས་བདག་སོགས་འགྲོ་བ་ཐམས་ཅད་ཀྱི་སྡིག་སྒྲིབ་སྦྱང་བར་བྱ་སྙམ་ན། རང་གཞན་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་སྤྱི་བོའི་སྟེང་དུ་པཾ་ལས་པདྨ།
ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། དེ་ལས་འོད་ཟེར་དཔག་ཏུ་མེད་པ་འཕྲོས། འཕགས་པ་མཆོད། སེམས་ཅན་གྱི་སྡིག་སྒྲིབ་སྦྱངས་ཚུར་འདུས་ཡོངས་སུ་གྱུར་པ་ལས། བཅོམ་ལྡན་འདས་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་པ། རྡོ་རྗེ་དང་དྲིལ་བུ་འཛིན་པས་རང་༼༥༡༽འདྲའི་ཡུམ་རྡོ་རྗེ་སྙེམས་མ་དཀར་མོ་གྲི་ཐོད་འཛིན་པ་ལ་འཁྱུད་པ། དར་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཡབ་ཡུམ་དེ་དག་གི་གནས་གསུམ་དུ་ཨོཾ་ཨཱཿཧཱུྃ་ལས་འོད་འཕྲོས། ཡེ་ཤེས་པ་སྦྱངས་ནས་དམ་ཚིག་པ་དང་དབྱེར་མེད་དུ་གྱུར་པ་ལ། སླར་སངས་རྒྱས་ཐམས་ཅད་ཀྱིས་དབང་བསྐུར།
སྤྱི་བོར་རིགས་ཀྱི་བདག་པོ་མི་བསྐྱོད་པ་སྤྲུལ་སྐུས་དབུ་བརྒྱན་པར་གྱུར། སླར་ཡང་ཡབ་ཡུམ་གྱི་ཐུགས་ཀར་ཟླ་གདན་ཧཱུྃ་ཡིག་དང་བཅས་པའི་མཐར་ཡི་གེ་བརྒྱ་པའི་སྔགས་ཕྲེང་འོད་ཟེར་གྱི་འཕྲོ་འདུ་རབ་ཏུ་འབར་བར་བསམ། དེ་ལ་དད་འདུན་དྲག་པོས་བདག་སོགས་མཁའ་མཉམ་སེམས་ཅན་ཐམས་ཅད་ཀྱི་ཚེ་རབས་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ་ཞེས་གསོལ་བ་བཏབ་པས། ཐུགས་ཀའི་ས་བོན་ལས་ཡེ་ཤེས་ཀྱི་བདུད་རྩིའི་རྒྱུན་བྱུང༌། སྐུའི་ནང་གང༌། ཡབ་ཡུམ་ཀྱི་སྦྱོར་མཚམས་ནས་བདག་སོགས་མཁའ་མཉམ་སེམས་ཅན་ཐམས་ཅད་ཀྱི་སྤྱི་བོ་ཚངས་པའི་བུ་ག་ནས་མར་བབས། བདག་སོགས་སེམས་ཅན་ཐམས་ཅད་ཀྱི་སྤྱི་མགྲིན་སྙིང་ལྟེ་གསང་གནས་ནས་རྐང་མཐིལ་གྱི་བར་དུ་རིམ་པས་སྐྱ་མེ་རེ་རེ་ཁེངས་ནས་ལུས་ཀྱི་སྡིག་སྒྲིབ་ཐམས་ཅད་ནད་ཁུ་དེར་རྣག་༼༥༢༽ཁྲག་གི་རྣམ་པར་བཤང་གཅི་དང་བ་སྤུའི་མཐར་ཕྱིར་ཐོན་ནས། དེའི་ཤུལ་དུ་བླ་མ་ཡབ་ཡུམ་ཀྱི་ཐུགས་ཀའི་ཡེ་ཤེས་ཀྱི་བདུད་རྩིའི་ངོ་བོའི་བྱང་ཆུབ་ཀྱི་སེམས་དཀར་དམར་གྱིས་གང་བས་སྡིག་སྒྲིབ་ཐམས་ཅད་དང་བྲལ་ལོ་ཞེས་ང་རྒྱལ་འཛིན་བཞིན་པར། ཨོཾ་བཛྲ་ས་ཏྭ་ཧཱུྃ། བརྟག་གཉིས་སྙིང་འགྲེལ་དཔང་འགྱུར་ལས།
ཞེས་པའམ། ཨོཾ་བཛྲ་ས་ཏྭ་ས་མ་ཡ་མ་ནུ་པཱ་ལ་ཡ། རྡོ་རྗེ་སེམས་དཔའ་དམ་ཚིག་རྗེས་སུ་སྐྱོངས་ཤིག ། དྲྀ་དྡྷོ་མེ་བྷ་ཝ། བརྟན་པའི་བདག་ཉིད་ཀྱི་རང་བཞིན། སུ་ཏོ་ཥྱོ་མེ་བྷ་ཝ། དགའ་བའི་བདག་ཉིད་ཀྱི་རང་བཞིན། ཤཱ་ཤྭ་ཏྱོ་མེ་བྷ་ཝ། དབུགས་འབྱིན་པའི་བདག་ཉིད་ཀྱི་རང་བཞིན། ཨ་ནུ་རཀྟོ་མེ་བྷ་ཝ།
རྗེས་སུ་ཆགས་པའི་བདག་ཉིད་ཀྱི་རང་བཞིན། ཧྲི་ད་ བདག་གི་སྙིང་ལ་བྱིན་གྱིས་བརླབས། ཡཾ་མེ་ཨ་དྷི་ན་སརྦ་སིདྡྷིམྨེ་པྲ་ཡཙྪ། དངོས་གྲུབ་ཐམས་ཅད་བདག་ལ་རབ་ཏུ་སྩོལ། སརྦ་ཀརྨ་སུ་ཙ་མེ་ཙིཏྟཾ་ཤྲེ་ཡཱཿཀུ་རུ་ཧཱུྃ། ལས་ཐམས་ཅད་བདག་གི་སྙིང་ལ་གནས་པར་མཛོད། ཧ་ཧ་ཧ་ཧ་ཧོཿ བྷ་ག་ཝན། བཅོམ་ལྡན་འདས། སརྦ་ཏ་ཐཱ་ག་ཏ་བཛྲ་ དེ་བཞིན་གཤེགས་པ་ཐམས་ཅད་ཀྱི་རྡོ་རྗེ།
མཱ་མེ་ བདག་མ་དོར། མུཉྩ། བཛྲ་བྷ་ཝ། མ་ཧཱ་ས་མ་ཡ་སཏྭ་ཨཱཿ རྡོ་རྗེའི་རང་བཞིན་གྱི་དམ་ཚིག་སེམས་དཔའ་ཆེན་པོ། ཞེས་ཅི་ནུས་སུ་གསོལ་བ་བཏབ་པའི་མཐར། ༼༥༣༽འགྲོ་ཀུན་སྒྲིབ་གཉིས་དག་པར་མཛད་དུ་གསོལ། ། ཚོགས་གཉིས་མྱུར་དུ་རྫོགས་པར་བྱིན་གྱིས་རློབས། ། ས་ལམ་མངོན་རྟོགས་བསྐྲུན་པར་མཛད་དུ་གསོལ། ། རང་གཞན་དོན་གཉིས་འགྲུབ་པར་བྱིན་གྱིས་རློབས། །
ཞེས་གསོལ་བ་བཏབ་པས། རྡོ་རྗེ་སེམས་དཔའི་ཞལ་ནས། རིགས་ཀྱི་བུ་ཁྱོད་ཀྱི་སྡིག་སྒྲིབ་ཐམས་ཅད་དག་ཅིང་བྱང་བར་བྱིན་གྱིས་རླབས་པ་ཡིན་ནོ་ཞེས་གསུང༌། དབུགས་ཕྱུང་སྟེ། རང་ལ་འོད་ཀྱི་རང་བཞིན་དུ་ཐིམ་པས། རང་ཉིད་རྡོར་སེམས་ཀྱི་སྐུ་ཆུ་ཟླ་ལྟར་སྣང་ལ་རང་བཞིན་མེད་པར་གྱུར་པར་སྒོམ་པ་ལ་སེམས་བཟུང༌། རྣམ་རྟོག་འཕྲོས་ན་དགེ་བ་བསྔོས་ལ་ཐུན་མཚམས་ཀྱི་བྱ་བ་ལ་འཇུག་གོ ། དེ་ལྟའི་སྡིག་སྒྲིབ་ལའང་ལས་ཉོན་རྣམ་སྨིན་གྱི་ཆ་གསུམ་ལས། འདིར་དངོས་སུ་ལས་སྒྲིབ་ཉིད་སྦྱོང་བྱེད་དུ་བསྔགས་ཤིང་ཞར་ལས་སྒྲིབ་པ་གཞན་སྦྱོང་བར་བྱེད་ལ། ལས་སྒྲིབ་ལའང་རང་གི་སྒོ་གསུམ་གྱི་ལས་དང༌།
གཞན་གྲོགས་ཀྱི་མི་དགེ་བའི་བཤེས་གཉེན་སོགས་ཀྱིས་བསྐུལ་བའི་ལས་ཀྱི་དབང་དུ་བྱས་ནས། འགྲེལ་ཆེན་ལས། དེ་རྣམས་ལས་ལུས་ཀྱི་སྒྲིབ་པ་ནི་ཕུང་པོའི་བདུད་དོ། ། ངག་གི་སྒྲིབ་པ་ནི་ཉོན་མོངས་པའི་བདུད་དོ། ། སེམས་ཀྱི་སྒྲིབ་པ་ནི་འཆི་བདག་གི་བདུད་དོ། ། ཕྱི་རོལ་གྱི་མ་རིག་པའི་འཇུག་པ་ནི་ལྷའི་བདུད་དོ། ། ཞེས་༼༥༤༽འབྱུང་ངོ༌། ། འདོད་པ་ཁམས་ཉིད་འདིར་བདུད་ཐམས་ཅད་ཀྱི་གཙོ་བོ་སྡིག་པའི་ལས་ཉིད་སྦྱོང་བ་ལ་ཆོ་ག་འདི་ཉིད་ལྷག་པར་བསྔགས་པ་ཡིན་ཏེ། རྡོ་རྗེ་རྩེ་མོར། ཡིག་བརྒྱ་བསྟན་པའི་རྗེས་ཐོགས་སུ། །
མཚམས་མེད་ལྔ་པོ་བྱེད་པ་ཡང༌། ། རྡོ་རྗེ་སེམས་དཔའ་འདྲ་བར་འགྱུར། ། ཕྱག་རྒྱ་ཐམས་ཅད་འགྲུབ་འགྱུར་ཞིང༌། ། ཐམས་ཅད་འགྲུབ་པར་ཐེ་ཚོམ་མེད། ། ཅེས་འབྱུང་ལ། དེར་མ་ཟད་ཆོ་ག་འདིས་དངོས་གྲུབ་ཐམས་ཅད་ཀྱང་འགྲུབ་པར་བྱེད་དོ། ། མངོན་བརྗོད་བླ་མ་ལས། ཐོག་མ་དབུས་དང་མཐར་ཐུག་པར། ། ཡི་གེ་བརྒྱ་པའི་གསང་སྔགས་བཟླ། ། འཁོར་ལོ་དག་ནི་བརྟན་བྱས་ཏེ། །
དཔའ་བོ་དེ་ནི་མཁའ་འགྲོ་མ། ། འདི་ནི་ཀུན་གྱི་གསང་སྔགས་ཏེ། ། ཁྲོ་བོ་སངས་རྒྱས་དེ་བཞིན་གཤེགས། ། ཐམས་ཅད་སྙིང་གར་བརྟན་བྱས་ཏེ། ། སྒོམ་པས་ཐམས་ཅད་བརྟན་པར་འགྱུར། ། གལ་ཏེ་བདག་ཉིད་དངོས་གྲུབ་འདོད། ། དངོས་གྲུབ་ཐམས་ཅད་གནས་པ་ཡིན། ། ཞེས་འབྱུང་ངོ༌། ། དེ་ལྟའི་རྡོར་སེམས་ཀྱང༌། དེ་ཉིད་བསྡུས་པ།
དཔལ་མཆོག ། གདན་བཞི། གསང་འདུས་ཀྱི་སྒྲུབ་ཐབས་ནག་པོ་པས་མཛད་པ་དང༌། སྙིང་པོ་མདོར་བསགས་སོགས་སུ་དཀར་པོ་རྡོར་དྲིལ་འཛིན་པར་གསུངས་ཀྱང༌། དུས་འཁོར་ལས། རྡོར་སེམས་སྔོན་པོ་དབུས་ཞལ་སྔོ་གཡས་དམར་གཡོན་༼༥༥༽དཀར་བའི་ཞལ་གསུམ་པ་དང༌། ཕྱག་དྲུག་པའི་གཡས་ཀྱི་དང་པོ་ན་རྡོ་རྗེ། གཉིས་པ་ན་གྲི་གུག ། གསུམ་པ་ན་དགྲ་སྟའོ། ། གཡོན་གྱི་དང་པོ་ན་དྲིལ་བུ།
གཉིས་པ་ན་ཐོད་པ། གསུམ་པ་ན་ཚངས་པའི་མགོ་བོ་འཛིན་པར་ཡང་བཤད་དོ། ། བཟླས་སྔགས་འདི་ཇི་ལྟར་བཟླ་ཚུལ་ནི། ཐོག་མཐར་ཨོཾ་དང་ཧཱུྃ་ཕཊ་ཀྱིས་བྱིན་གྱིས་བརླབས་ཏེ་བཟླ་བར་བྱ་དགོས་ཞེས། འགྲེལ་ཆེན་ལས། ཨོཾ་ཡིག་དང་པོའི་མིང་ཐམས་ཅད་ལ་མཆོད་པར་བྱ་སྟེ་སྐུ་རྡོ་རྗེའོ། ། དེ་བཞིན་དུ། ཡན་ལག་སོ་སོ་ལ་དང་པོར་སྐུ་རྡོ་རྗེ་དང༌། མཐར་ཐུག་རྡོ་རྗེ་ཧཱུྃ་ཕཊ་ཅེས་པ་བྱིན་ནས་བཟླས་པར་བྱའོ། ། དེ་བཞིན་དུ་སེམས་ཅན་ཐམས་ཅད་ཀྱི་ལུས་དང་ངག་དང་ཡིད་ཀྱི་དབྱེ་བའོ། །
ཞེས་གསུངས་སོ། ། གསུམ་པ་ནི། མདུན་གྱི་སྨིན་མཚམས་ཀྱི་ནམ་མཁའི་ཐད་དུ་སངས་རྒྱས་ཀྱི་ཞིང་ཁམས་གཞལ་ཡས་ཁང་རྒྱན་རྟ་བབས་ཐོག་ནོར་བུ་རིན་པོ་ཆེའི་ཏོག་དང་བཅས་པ་འོད་ཟེར་འབར་ཞིང་འཁྲུག་པའི་དབུས་སུ་སེང་གེའི་ཁྲི་པད་ཉིའི་གདན་ལ། རྩ་བའི་བླ་མ་རིགས་བསྡུས་རྡོ་རྗེ་འཆང་ཆེན་པོ་ཡབ་ཡུམ་གསལ་བའི་འཁོར་དུ་ཡི་དམ་རྒྱུད་སྡེ་བཞིའི་ལྷ་ཚོགས། དེ་མཐར་ཕྱོགས་བཅུའི་སངས་རྒྱས་བྱང་སེམས་ཉན་རང་དགྲ་བཅོམ། དེ་མཐར་བཀའ་སྡོད་དམ་ཅན་རྒྱ་༼༥༦༽མཚོའི་ཚོགས་ཀྱིས་བསྐོར་བ། བརྒྱུད་པའི་བླ་མ་ཐམས་ཅད་སྟེང་གི་བར་སྣང་ལ་སྤྲིན་ཕུང་གཏིབས་པ་ལྟར་བཞུགས་པའི་ཐུགས་ཀ་ནས། སླར་ཡང་འོད་འཕྲོས་ཆོས་དབྱིངས་རང་བཞིན་རྣམ་པར་དག་པའི་གནས་ན་བཞུགས་པའི་བླ་མ་ཡི་དམ་སངས་རྒྱས་བྱང་སེམས་འཕགས་པ་ཉན་རང་དགྲ་བཅོམ་པ་རྣམས་སྤྱན་དྲངས་ཏེ་གཉིས་སུ་མེད་པར་བསྟིམ་ནས། སྐྱབས་གནས་ཐམས་ཅད་གཅིག་ཏུ་བསྡུས་པའི་ངོ་བོ་རིགས་ཐམས་ཅད་ཀྱི་བདག་པོ་བཅོམ་ལྡན་འདས་རྡོ་རྗེ་འཆང་ཆེན་པོ་ལ་མོས་གུས་རྩེ་གཅིག་ཏུ་བྱས་ནས། རྒྱུ་རིན་པོ་ཆེ་ལས་བྱས་པའམ།
མེད་ན་ས་གཞི་བསྟར་ཞིང་བྱི་དོར་བྱས་པ་ཁྲུ་གང་ལས་མི་ཆུང་བ་ལ་བ་བྱུང་ལྔ་དང་དྲི་བཟང་བདུད་རྩི་ལྔ་དང་བསྲེས་པའི་ཆུས་ཆག་ཆག་གདབ་ཅིང་ཨོཾ་བཛྲ་བྷཱུ་མི་ཧཱུྃ། ཞེས་པས་ས་གཞི་དང༌། ཨོཾ་བཛྲ་རེ་ཁེ་ཨཱཿཧཱུྃ་གིས་མཐའི་རི་མོ་བྱིན་གྱིས་བརླབས་ལ། ཨོཾ་ཨཱཿལས་བྱུང་བའི་རི་རབ། ཡ་ལས་ཤར་དུ་ལུས་འཕགས་པོ། ར་ལས་ལྷོ་རུ་ཛམྦུ་གླིང༌། ལ་ལས་ནུབ་ཏུ་བ་ལང་སྤྱོད། ཝ་ལས་བྱང་སྒྲ་མི་སྙན། མདུན་དུ་ཧཾ་ལས་ཟླ་བ། རྒྱབ་ཏུ་ཧ་ལས་ཉི་མ།
ཕྱི་ལྕགས་རི་མུ་ཁྱུད་ཀྱིས་བསྐོར་བའི་ནང་ཐམས་ཅད་དུ་རིན་པོ་ཆེ་ལ་སོགས་པ་ལྷ་མིའི་དཔལ་འབྱོར་༼༥༧༽ཡོངས་སུ་རྫོགས་པས་གང་བ་དང་བདག་དང་གཞན་དུས་གསུམ་དུ་བསགས་པའི་ལོངས་སྤྱོད་འཁོར་འདས་དུས་གསུམ་དུ་བསགས་ཡོད་ཀྱི་དགེ་རྩ་མཐའ་དག་བླ་མ་རིན་པོ་ཆེ་གཙོ་བོར་གྱུར་པའི་སྐྱབས་ཡུལ་རྣམས་ལ་འབུལ་བའི་མོས་པས། འགྲོ་བ་ཀུན་གྱི་དགེ་ཚོགས་ཅི་མཆིས་དང༌། ། སྣོད་བཅུད་ཞིང་མཆོག་ཀུན་བཟང་མཆོད་པའི་སྤྲིན། ། གུས་པས་བླ་མ་དཀོན་མཆོག་རྣམས་ལ་འབུལ། ། ཐུགས་རྗེས་བཞེས་ནས་བྱིན་གྱིས་བརླབ་ཏུ་གསོལ། ། གུ་རུ་ཨི་དམ་མཎྜལ་ཀཾ་ནིདྱཱ་ཏ་ཡ་མི། དཀྱིལ་འཁོར་འདི་བླ་མ་ལ་དབུལ་བར་བགྱིའོ། ། ཞེས་མཎྜལ་འདེགས་སུ་ཡོད་ན་སྨིན་མཚམས་སུ་བཏེག ། མེད་ན་བཏེག་པར་བསམས་ལ། ཁྱོད་ནི་མ་དང་ཁྱོད་ནི་ཕ་སྟེ་ཁྱོད་ནི་འགྲོ་བའི་བླ་མ་ཁྱོད་ནི་གཉེན་དང་གྲོགས་བཟང་ཡང༌། །
ཁྱོད་ནི་མགོན་པོ་ཁྱོད་ནི་བྱེད་པོ་ཕན་དང་སྡིག་འཕྲོག་ཁྱོད་ནི་གོ་འཕང་ཕུན་སུམ་ཚོགས་པ་ཡང༌། ། ཁྱོད་ནི་འབའ་ཞིག་གནས་དང་ཁྱོད་ནི་ཡོན་ཏན་མཆོག་གི་གནས་ཏེ་སྐྱོན་རྣམས་བཅོམ་པ་ཁྱོད་ཉིད་དོ། ། ཁྱོད་ནི་དམན་པ་རྣམས་ཀྱི་མགོན་དང་ཡིད་བཞིན་ནོར་བུ་རྒྱལ་བའི་དབང་པོ་ཁྱོད་ལ་བདག་སྐྱབས་མཆི། ། ཞེས་པས་ཕྱག་འཚལ་ལོ་ནས། ཨོཾ་གནྡྷཾ་པྲ་ཏཱིཙྪ་སྭཱ་ཧཱ་དྲི། བཛྲ་པུཥྤཾ་གྱིས་༼༥༨༽མེ་ཏོག ། བཛྲ་དྷཱུ་པཾ་གྱིས་བདུག་པ། བཛྲ་དི་པཾ་གྱིས་སྒྲོན་མེ། བཛྲ་ཨཱཀྵ་ཏམ་གྱིས་མ་ཉམས་པ། བཛྲ་ནཻ་ཝིདྱཾ་ཞལ་ཟས།
བཛྲ་ལཱ་སྱས་སྒེག་མོ། བཛྲ་ཧཱ་སྱས་བཞད་མ། བཛྲ་ཤཱ་དྱཾ་གིས་སིལ་སྙན་མ། བཛྲ་ནྲྀ་ཏྱཾ་གིས་གར་མ། བཛྲ་གི་ཏྱཾ་གིས་གླུ་མ། བཛྲ་ཀཱ་མཾ་གྱིས་འདོད་མས་མཆོད་ནས། ། ཐོག་མེད་དུས་ནས་ལུས་ངག་ཡིད་ཀྱིས་སྡིག་པ་རྣམ་པ་མང་པོ་བསགས་པ་དག་ནི་བཤགས་པར་བགྱིས། ། རྫོགས་སངས་རྒྱས་དང་བྱང་ཆུབ་སེམས་དཔའ་རྣམས་དང་འཕགས་པའི་ཚོགས་ཀྱིས་རྣམ་མང་དགེ་བ་གང་བྱས་པ། ། དེ་རྣམས་མཐའ་དག་ལ་ནི་སྡིག་པ་རྣམ་བྲལ་བྱང་ཆུབ་སྤྱོད་ལ་རྗེས་སུ་གནས་པས་རྗེས་ཡི་རང༌། ། སངས་རྒྱས་ཆོས་དང་དགེ་འདུན་སྲིད་པའི་འཇིགས་འཕྲོག་ལ་ཡང་བྱང་ཆུབ་བར་དུ་བདག་ནི་སྐྱབས་སུ་མཆི། །
རྫོགས་སངས་རྒྱས་སུ་བདག་གྱུར་ཅིག་ཅེས་འདིར་ནི་སྨོན་ལམ་སེམས་ཅན་དོན་གྱི་སླད་དུ་བདག་བགྱིད་དོ། ། ཅེས་པས་མཆོད་དེ། བཛྲ་མུཿམཎྜལ་གྱིས་ཚོམ་བུ་བསྡུས་ཏེ། དགེ་འདིས་བདག་དང་འགྲོ་ཀུན་ཐམས་ཅད་པ། ། སྐུ་གསུམ་རབ་འབྱམས་ཞིང་གི་ལོངས་སྤྱོད་ལ། ། མངའ་དབང་བསྒྱུར་ནས་མ་དག་སྣོད་བཅུད་རྣམས། ། དག་པ་རབ་འབྱམས་ཉིད་དུ་འགྲུབ་ཕྱིར་བསྔོ། ། ཞེས་སོགས་བསྔོ་བས་༼༥༩༽རྒྱས་བཏབ་པོ། ། དེ་ལྟར་མཎྜལ་དབུལ་བ་ནི་ད་ལྟ་བློས་སྦྱང་བ་ཙམ་ཡིན་གྱི་རང་གི་དངོས་སུ་དབང་བྱར་ཡོད་ན་དག་མ་དག་གི་ཞིང་འཚལ་ཏོ་ཅོག་གི་བདེ་འབྱོར་སེམས་ཅན་ཐམས་ཅད་འཚང་རྒྱ་བའི་ཆེད་དུ་སྐྱབས་གནས་རྣམས་ལ་འབུལ་དགོས་ཀྱི།

དེ་ལྟར་འབུལ་བའི་བསོད་ཚོགས་གཞལ་མེད་མ་བྱས་པར་རང་གཞན་སེམས་ཅན་ཐམས་ཅད་འཚང་རྒྱ་བར་ནུས་པའི་ཚོགས་རྫོགས་པར་མི་འགྱུར་ལ། དེས་ན་ད་ལྟ་དངོས་སུ་དབང་བྱར་མེད་ཀྱང་ཡིད་ཀྱིས་བླངས་ནས་ཕུལ་ན་དངོས་སུ་དབང་བྱར་ཡོད་པ་ཕུལ་བ་དང་བསོད་ནམས་མཉམ་པར་ཐོབ་ཅིང༌། དེ་འབྲས་ལ་འཁོར་འདས་ཀྱི་ཞིང་རབ་འབྱམས་ལ་དབང་བའི་འཁོར་ལོ་བསྒྱུར་རྒྱལ་དང་ཚངས་པ་སོགས་འཇིག་རྟེན་སྐྱོང་བ་རྣམས་སུ་སྐྱེས་ནས་སངས་རྒྱས་གྲངས་མེད་པ་ལ་བསྐལ་པ་གྲངས་མེད་པར་དངོས་སུ་བསྙེན་ནུས་པའི་དགེ་རྩའི་སྟོབས་དང་ལྡན་པར་སྐྱེ་བར་ཡང་འགྱུར་རོ། ། ལྷག་པར་དེའི་ཆེད་དུ་དབང་རྒྱུད་ནོད་ཅིང་ལམ་སྒོམ་པའི་དུས་སུ་ནི་རང་གི་འབྱོར་པ་ཡོད་དགུ་ཅོག་འབུལ་བས་བསོད་ཚོགས་གཞན་ལས་ཆེར་རྫོགས་ཤིང་མ་ཕུལ་ན་གཞན་ལས་སྡིག་ལྕི་བར་གསུངས་ཏེ། ཡེ་ཤེས་སྙིང་པོ་རྣལ་འབྱོར་མའི་རྒྱུད་དུ། སློབ་དཔོན་ལ་དབང་བསྐུར་བའི་དུས་སམ། རྒྱུད་ཐོས་པའི་དུས་སུ་ཤིན་ཏུ་༼༦༠༽གཅེས་པའི་ཆུང་མ་དང༌། བུ་མོ་དང༌། གཞན་ཡང་གསེར་དང༌། མུ་ཏིག་དང་ནོར་བུ་དང་གླང་པོ་ཆེ་དང་རྟ་དང་ཞིང་དང་བྲན་དང་བྲན་མོ་དང་ན་བཟའ་དུ་མ་ལ་སོགས་པ་ཅི་ཙམ་ནུས་པ་དབུལ་བར་བྱའོ། ། ནོར་ལ་སོགས་པ་ཡོད་ནས་གང་ཞིག་མི་འབུལ་ན་དེ་ནི་བསྐལ་པ་སྟོང་གི་བར་དུ་དམྱལ་བར་སྐྱེ་བར་འགྱུར་རོ། །
ལོངས་སྤྱོད་མེད་པར་གྱུར་པས་ཀྱང་རང་གི་ལུས་པོ་དབུལ་བར་བྱ་སྟེ་བྲན་དུའོ། ། དེས་ན་ཚེ་འདི་ཉིད་ལ་སངས་རྒྱས་ཉིད་དམ། ། ཡང་ན་རྡོ་རྗེ་འཛིན་པ་ཉིད་ཐོབ་པར་འགྱུར། ། ཞེས་དང༌། རིམ་ལྔར། བླ་མེད་བྱེད་པ་སློབ་དཔོན་གྱིས། ། རྡོ་རྗེ་སེམས་དཔའ་མཆོད་བྱས་པས། ། དེ་ཡི་བསོད་ནམས་མ་བྱས་ཤིང༌། ། དཀའ་ཐུབ་མ་བསྟན་གང་ཞིག་ཡོད། ། དེ་ཉིད་མི་ཟད་འདོད་པ་ཡིས། །
ཤིན་ཏུ་དགའ་བ་གང་དང་གང༌། ། ཤིན་ཏུ་ཁྱད་པར་ཅན་དེ་ཉིད། ། དེ་དང་དེ་ནི་བླ་མར་དབུལ། ། ཞེས་འབྱུང་ངོ༌། ། འོ་ན་བླ་མ་མཆོད་པ་ཙམ་གྱིས་ཚེ་འདིར་འཚང་རྒྱ་བ་ཅི་ཞེ་ན། མཆོད་ཙམ་ཁོ་ནས་མ་ཡིན་གྱི་རྐྱེན་དེ་ཉིད་ཀྱི་ཚོགས་གཉིས་རྫོགས་སྒྲིབ་གཉིས་འབྱོངས་པ་ལ་མཐུ་ཐོབ་ཕུལ་ཆེ་བས་ཐབས་འདིས་ཚེ་གཅིག་ལ་སངས་རྒྱས་པར་བྱེད་པའི་ཉེ་རྒྱུར་མཆོག་ཏུ་བསྔགས་པ་ཡིན་ཏེ། ཡེ་ཤེས་སྙིང་པོར། ལྷ་མོ་སྦྱིན་པ་ལ་སོགས་པ་ཙམ་གྱིས་༼༦༡༽སངས་རྒྱས་སམ་རྡོ་རྗེ་འཛིན་པར་མི་འགྱུར་ཏེ། འོན་ཀྱང་བླ་མ་ལ་མཆོད་པས་བསོད་ནམས་ཆེན་པོའི་ཚོགས་སྐྱེའོ། ། བསོད་ནམས་ཆེན་པོའི་ཚོགས་བསགས་པ་ལས་སྡིག་པའི་ཕུང་པོ་ཟད་དེ།
བླ་མའི་མཆོག་སངས་རྒྱས་ཐམས་ཅད་ཀྱི་རང་བཞིན་རང་གི་ལྷའི་སྐུ་ཡང་དག་པ་དང་འཕྲད་པ་འཐོབ་བོ། ། ཕྲད་པས་ཡང་དག་པའི་མན་ངག་གནང་བར་འགྱུར་རོ། ། མན་ངག་ཐོབ་པ་ལས་བརྩོན་འགྲུས་ཆེན་པོ་དང་ལྡན་པ་ཡིན་ན། དེས་ཚེ་འདི་ཉིད་ལ་སངས་རྒྱས་སམ་རྡོ་རྗེ་འཛིན་པ་ཐོབ་པར་འགྱུར་རོ། ། ཞེས་སོ། ། འོ་ན་བླ་མ་ལ་བསྙེན་བཀུར་གྱི་མཆོག་གམ་ཐོག་མ་ནི་ཕྱག་དང་མཎྜལ་ཡིན་ཏེ། མཎྜལ་ནི་བླ་མ་བཞུགས་པའི་གནས་དང་ཉེ་འཁོར་དང་བཅས་པར་དྲི་བཟང་གི་སྐྱང་ནུལ་དང་མེ་ཏོག་གི་སིལ་མ་བཀྲམ་པ་སོགས་ཀྱིས་བཞུགས་པའི་གནས་མཛེས་ཤིང་ཡིད་དུ་འོང་བ་དྲི་ངད་ལྡང་བར་བྱས་པས་དགྱེས་པ་རབ་ཏུ་བསྐྱེད་པའི་ཚུལ་གྱིས་མཆོད་པར་བྱ་སྟེ། དེ་ལྟའི་དཀྱིལ་འཁོར་དེ་ཉིད་དུ་འཁོར་འདས་ཐམས་ཅད་ཀྱི་ཞིང་གི་ཡོན་ཏན་བསྡུས་ཤིང་ཡང་དག་པར་སྦྱངས་ནས་སྐྱབས་གནས་ཐམས་ཅད་ལ་འབུལ་བར་བྱེད་པ་ནི་མདོ་སྔགས་གཉིས་ཀ་ནས་ཀྱི་སངས་རྒྱས་ཀྱི་ཞིང་ཡོངས་སུ་སྦྱངས་པའི་མན་ངག་དམ་པར་བསྔགས་པ་ཡིན་ཏེ། ཇི་སྐད་དུ། སྡིག་ཅན་གང་ཡིན་གང་ཞིག་དཔལ་ལྡན་༼༦༢༽བླ་མའི་ཞབས་པད་བཟང་པོ་དག་ལ་དུས་གསུམ་ཕྱག་མི་བྱེད། །
མི་ཤེས་གང་ཡིན་གང་ཞིག་རྣམ་མང་མེ་ཏོག་རྣམས་ཀྱིས་དུས་གསུམ་དུ་ནི་མཎྜལ་མི་བྱེད་པ། ། ཞེས་འབྱུང་བ་ཉིད་ཀྱི་ཕྱིར། དེ་ལས་བཟློག་སྟེ་བླ་མའི་གན་དུ་ཕྱག་དང་དཀྱིལ་འཁོར་པ་བྱ་བའི་ཚུལ་ལ། དོན་དམ་བསྙེན་པར། ཐུན་མཚམས་གསུམ་དུ་རྣམ་པར་དག་པ་ཡིས། ། ཁ་དང་ལག་པ་རྐང་པ་དག་ནི་བཀྲུས་བྱས་ཏེ། ། མེ་ཏོག་ཡང་དག་བླངས་ནས་བླ་མའི་སྤྱན་སྔར་ནི། ། རྒྱལ་བ་རྣམས་ཀྱི་དཀྱིལ་འཁོར་ཤིན་ཏུ་ཟླུམ་པོར་བྱ། ། བླ་མའི་ཞབས་ཀྱི་ཆུ་སྐྱེས་མེ་ཏོག་གིས་མཆོད་ཅིང༌། ། ཤིན་ཏུ་གུས་པས་སྤྱི་བོ་ལག་པས་ཕྱག་འཚལ་ལོ། །
ཞེས་འབྱུང་བ་ལྟར་ཡིན་ལ། མཎྜལ་གྱི་ཚོམ་བུ་འགོད་ཚུལ་ལའང༌། རྒྱུད་དང་སློབ་དཔོན་འགྲེལ་པ་མཁན་པོ་རྣམས་ཀྱིས་དུ་མར་གསུངས་ནའང༌། ཕྱི་ནང་གཞན་གསུམ་གྱི་དག་པས་མཆོད་ཚོགས་ཐམས་ཅད་འབྱུང་བ་གནས་པ་རྟེན་གྱི་བརྟེན་པ་མཐའ་དག་བསྡུས་པ་ཉིད་ཀྱི་རྟེན་འབྲེལ་གྱི་གནད་ཀྱི་མཎྜལ་གྱི་མཆོད་པ་འདིར་ནི་ཕྱི་ནང་གསང་བ་དེ་ཁོ་ནའི་མཆོད་པ་མ་ལུས་པ་འདུ་བ་ཉིད་ཀྱི་ཕྱིར། མཆོད་པ་འདི་ལ་ནི་མ་འདུས་པའི་མཆོད་པ་གཅིག་ཀྱང་ཡོད་པ་མ་ཡིན་ཏེ། ༼༦༣༽རི་རབ་གཅིག་པུའི་ཁོངས་སུ་འཁོར་འདས་ཀྱི་སྲིད་གསུམ་གྱི་འབྱོར་པ་ཐམས་ཅད་རྫོགས་པའི་ཕྱིར་ཏེ། རྡོ་རྗེ་སྙིང་འགྲེལ་ལས། ཡ་ར་ལ་ཝ་ཡི་གེ་གང༌། ། རླུང་མེ་ས་དང་ཆུ་ལས་སྐྱེས། ། ཤར་དང་ལྷོ་དང་ནུབ་དང་ནི། །
བྱང་རྣམས་སུ་ནི་ངེས་སྦྱར་བྱ། ། རིང་པོ་མེ་དང་བདེན་བྲལ་དང༌། ། རླུང་དང་དབང་ལྡན་རིམ་པ་ལས། ། སྟེང་དང་འོག་ཏུ་ཧཾ་ཧཿསྦྱིན། ། དབུས་སུ་ཨཾ་ཨཿརབ་མཆོད་བྱ། ། སངས་རྒྱས་ཀུན་དང་བླ་མ་དང༌། ། དམ་པའི་ཆོས་ནི་ཀློག་པ་ཡི། ། དོན་དུ་མདུན་དུ་མཎྜལ་བྱ། ། གཞན་པ་རྒྱལ་བ་མངའ་བདག་ཉིད། ། རླུང་གི་དཀྱིལ་འཁོར་ཆོས་ཀྱི་ནི། །
ཟླུམ་པོ་ཤར་གྱི་ལུས་འཕགས་པོ། ། མེ་ཡི་དཀྱིལ་འཁོར་ངོ་བོ་ཡིས། ། ཛམྦུའི་གླིང་སྟེ་ཟུར་གསུམ་པ། ། གྲུ་བཞི་ནུབ་ཀྱི་བ་ལང་སྤྱོད། ། ས་ཡི་དཀྱིལ་འཁོར་མཚན་ཉིད་ཅན། ། ཆུ་ཡི་དཀྱིལ་འཁོར་ཆོས་ཅན་གྱིས། ། ཟླ་ཕྱེད་བྱང་གི་སྒྲ་མི་སྙན། ། སྟོང་པའི་ངོ་བོའི་ཟླ་བ་ཡིས། ། དཀྱིལ་འཁོར་མཚན་ཉིད་ཚང་སྒོ་ང། ། འོག་ཏུ་ཡེ་ཤེས་ངོ་བོ་ཡི། །
དུས་མེ་ཉི་མའི་དཀྱིལ་འཁོར་རོ། ། དབུས་སུ་ཐིག་ལེ་རྣམ་བཅད་ནི། ། སྟེང་འོག་ལྷ་ཡི་ངོ་བོར་གྱུར། ། ཞེས་འབྱུང་བ་ལྟར་རོ། ། བཞི་པ་ནི། བདག་ཉིད་ཡི་༼༦༤༽དམ་གྱི་ལྷར་གསལ་བའི་སྤྱི་བོར་པད་ཉིའི་སྟེང་དུ་དཔལ་ལྡན་བླ་མ་དམ་པ་སུམ་ལྡན་རྡོ་རྗེ་འཛིན་པ་ཆེན་པོ་རིགས་ཀྱི་བདག་པོ་དྲུག་པ་རྡོ་རྗེ་འཆང་ཡབ་ཡུམ་ཡོངས་སུ་གསལ་བའི་གནས་གསུམ་ལ་འབྲུ་གསུམ་ལས་འོད་འཕྲོས། ཕྱོགས་བཅུ་དུས་གསུམ་གྱི་རྒྱལ་བ་སྲས་དང་སློབ་མར་བཅས་པ་མཐའ་དག་རྩ་བརྒྱུད་ཀྱི་བླ་མ། ཚེ་རབས་གཞན་དུ་ཞལ་མཇལ་གསུང་ཐོས་ཙམ་གྱི་འབྲེལ་པ་ཡོད་དོ་ཅོག་གི་རྣམ་པར་གྱུར་པ་མ་ལུས་པ་སྤྱན་དྲངས་ཏེ་བསྟིམ་ནས། དེ་ཡང་སྟེང་ནས་བྱོན་པ་རྣམས་ནི་ཆར་བབ་པ་ལྟ་བུ་དང༌། འོག་ནས་བྱོན་པ་རྣམས་ནི་ས་རླངས་ཆེན་པོ་ཐིམ་པ་ལྟ་བུ་དང༌།
ཐད་ནས་བྱོན་པ་རྣམས་ནི་བུ་ཡུག་འཚུབས་པ་ལྟར་ཐིམ་པར་བསྒོམས་ཏེ། མོས་གུས་ཀྱི་གདུང་བ་དྲག་པོས། དཔལ་ལྡན་རྩ་བའི་བླ་མ་རིན་པོ་ཆེ། ། བདག་གི་སྤྱི་གཙུག་ཉི་ཟླའི་གདན་སྟེང་དུ། ། བཀའ་དྲིན་ཆེན་པོའི་སྒོ་ནས་རྗེས་བཟུང་སྟེ། ། སྐུ་གསུང་ཐུགས་ཀྱི་དངོས་གྲུབ་སྩལ་དུ་གསོལ། ། ཞེས་གསོལ་བ་བཏབ་ཅིང༌། ལུས་ཀྱི་བ་སྤུ་ལྡང་ཞིང་མཆི་མ་ཆར་བྲུབས་པ་ཙམ་དུ་གསོལ་བ་བཏབ་ནས་བླ་མའི་ཐུགས་ཀ་ནས་འོད་ཟེར་དཔག་མེད་འཕྲོས་ནས། ཕྱི་སྣོད་ཀྱི་འཇིག་རྟེན་ཐམས་ཅད་ལ་ཕོག་པས་གཞལ་ཡས་ཁང་༼༦༥༽དུ་གྱུར། ནང་བཅུད་ཀྱི་སེམས་ཅན་ཐམས་ཅད་ལ་ཕོག་པས་ལྷ་དང་ལྷ་མོར་གྱུར་ནས།
དཔལ་ལྡན་བླ་མ་དམ་པ་ཕྱོགས་བཅུའི་རྒྱལ་བ་སྲས་དང་སློབ་མར་བཅས་པ་ལ་མཆོད་པ་བརྙེས་ཏེ། དེ་དག་བྱང་ཆུབ་ཀྱི་སེམས་བདུད་རྩིའི་ཆུ་རྒྱུན་དུ་གྱུར་ནས་སྤྱི་བོའི་དཔལ་ལྡན་བླ་མ་ཉིད་ཀྱི་སྒོ་གསུམ་མཆོད་པར་མཛད་དེ། དེ་ཉིད་ཀྱི་རྡོ་རྗེ་གསུམ་གྱི་གནས་ནས་བརྒྱུད་དེ་བདག་གི་སྒོ་གསུམ་ལ་ཐིམ་པས། སྨིན་གྲོལ་ལ་གེགས་བྱེད་ཀྱི་སྡིག་སྒྲིབ་ཐམས་ཅད་དག་ནས་དབང་གི་རྟོགས་པ་སྐྱེ་རུང་དང༌། ས་ལམ་གྱི་ཡོན་ཏན་འཆར་ནུས་ཀྱི་ལུས་སེམས་མེ་ཤེལ་དྲི་མ་མེད་པ་ལྟ་བུར་དག་པར་བསྒོམས་ནས་དབང་བཞི་ལེན་པ་ནི། བླ་མ་རིན་པོ་ཆེའི་དཔྲལ་བའི་ཨོཾ་དཀར་པོ་ལས། བཅོམ་ལྡན་འདས་རྣམ་པར་སྣང་མཛད་སྐུ་རྡོ་རྗེའི་ལྷ་ཚོགས་བསམ་གྱིས་མི་ཁྱབ་པ་སྤྲོས། སྐུ་རྡོ་རྗེས་གདུལ་བར་བྱ་བའི་སེམས་ཅན་ཐམས་ཅད་སྐུ་རྡོ་རྗེའི་གོ་འཕང་ལ་བཀོད། ཚུར་འདུས་རང་གི་དཔྲལ་བར་འོད་དཀར་པོའི་རྣམ་པར་ཐིམ་པས་ཡེ་ཤེས་ཀྱི་བདུད་རྩིའི་ཆུ་རྒྱུན་གྱིས་ལུས་སེམས་ཐམས་ཅད་བླུགས་གང་བཀྲུས། བུམ་པའི་དབང་ཐོབ།
སད་པ་དང་ལུས་ཀྱི་དྲི་མ་དག ། ཡུལ་སྣང་སྟོང་བརྗོད་བྲལ་དུ་རྟོགས། འབྲས་བུས་སྐུ་རྡོ་རྗེའི་གོ་འཕང་མངོན་༼༦༦༽སུམ་དུ་བྱས་ཏེ། རང་ཉིད་བཅོམ་ལྡན་འདས་རྣམ་པར་སྣང་མཛད་ཀྱི་སྐུར་གྱུར། ཡང་བླ་མ་རིན་པོ་ཆེའི་མགྲིན་པའི་ཨཱཿདམར་པོ་ལས་བཅོམ་ལྡན་འདས་འོད་དཔག་མེད་གསུང་རྡོ་རྗེའི་ལྷ་ཚོགས་སུ་གྱུར་པ་བསམ་གྱིས་མི་ཁྱབ་པ་སྤྲོས། གསུང་རྡོ་རྗེས་གདུལ་བར་བྱ་བའི་སེམས་ཅན་ཐམས་ཅད་གསུང་རྡོ་རྗེའི་གོ་འཕང་ལ་བཀོད། ཚུར་འདུས་རང་གི་མགྲིན་པར་འོད་དམར་པོའི་རྣམ་པར་ཐིམ་པས་བྱང་ཆུབ་ཀྱི་སེམས་ཀྱི་བདུད་རྩིའི་ཆུ་རྒྱུན་གྱི་རྩ་རླུང་ཐམས་ཅད་བླུག་གང་བཀྲུས། གསང་བའི་དབང་ཐོབ། རྨི་ལམ་དང་ངག་གི་དྲི་མ་དག སེམས་གསལ་སྟོང་བརྗོད་བྲལ་དུ་རྟོགས།
འབྲས་བུ་གསུང་རྡོ་རྗེའི་གོ་འཕང་མངོན་སུམ་དུ་བྱས་ཏེ། རང་ཉིད་བཅོམ་ལྡན་འདས་འོད་དཔག་མེད་ཀྱི་སྐུར་གྱུར། ཡང་བླ་མ་རིན་པོ་ཆེའི་ཐུགས་ཀའི་སྒྲ་གཅན་གྱི་དཀྱིལ་འཁོར་དུ་ཧཱུྃ་སྔོན་པོ་ལ་བཅོམ་ལྡན་འདས་མི་བསྐྱོད་པ་ཐུགས་རྡོ་རྗེའི་ལྷ་ཚོགས་སུ་གྱུར་པ་བསམ་གྱིས་མི་ཁྱབ་པ་སྤྲོས། ཐུགས་རྡོ་རྗེས་གདུལ་བར་བྱ་བའི་སེམས་ཅན་ཐམས་ཅད་ཐུགས་རྡོ་རྗེའི་གོ་འཕང་ལ་བཀོད། ཚུར་འདུས་རང་གི་སྙིང་གར་འོད་སྔོན་པོའི་རྣམ་པར་ཐིམ་པས། བྱང་ཆུབ་ཀྱི་སེམས་ཀྱི་བདུད་རྩིའི་ཆུ་རྒྱུན་གྱིས་ཐིག་སེམས་ཐམས་ཅད་བླུག་གང་བཀྲུས། ཤེས་རབ་ཡེ་ཤེས་ཀྱི་དབང་ཐོབ། གཉིད་སྟུག་དང་སེམས་ཀྱི་དྲི་མ་དག ། ༼༦༧༽རང་རིག་བདེ་སྟོང་བརྗོད་བྲལ་དུ་རྟོགས། འབྲས་བུ་ཐུགས་རྡོ་རྗེའི་གོ་འཕང་མངོན་དུ་བྱས་ཏེ།
རང་ཉིད་བཅོམ་ལྡན་འདས་མི་བསྐྱོད་པའི་སྐུར་གྱུར། དེ་ནས་བླ་མ་རིན་པོ་ཆེའི་སྤྱི་གཙུག་ནས་རྐང་མཐིལ་གྱི་བར་གྱི་འོད་ཟེར་སྣ་ཚོགས་པ་བཅོམ་ལྡན་འདས་རྡོ་རྗེ་འཆང་གི་ལྷ་ཚོགས་ཀྱི་རྣམ་པར་སྤྲོས། ངོ་བོ་ཉིད་སྐུ་གདུལ་བའི་སེམས་ཅན་ཐམས་ཅད་ངོ་བོ་ཉིད་སྐུའི་གོ་འཕང་ལ་བཀོད་ཚུར་འདུས་ལུས་ཐམས་ཅད་ལ་འོད་ཟེར་སྣ་ཚོགས་ཀྱི་རྣམ་པར་ཐིམ་པས། བྱང་ཆུབ་ཀྱི་སེམས་བདུད་རྩིའི་ཆུ་རྒྱུན་གྱི་ཡེ་ཤེས་ཀྱི་ཆ་ཐམས་ཅད་བླུག་གང་བཀྲུས། བཞི་པའི་དབང་ཐོབ། བཞི་པ་དང་སྒོ་གསུམ་གྱི་བག་ཆགས་དྲི་མ་དང་བཅས་པ་དག་སྒོ་གསུམ་གྱིས་བསྡུས་པའི་འཁོར་འདས་བསམ་གྱིས་མི་ཁྱབ་པའི་ངོ་བོར་རྟོགས། འབྲས་བུ་ངོ་བོ་ཉིད་སྐུའི་གོ་འཕང་མངོན་སུམ་དུ་བྱས་ཏེ། རང་ཉིད་རིགས་དྲུག་པ་བཅོམ་ལྡན་འདས་རྡོ་རྗེ་འཆང་ཆེན་པོའི་སྐུར་གྱུར། དེ་ནས་རང་དང་བླ་མ་ཐ་དད་དུ་རྟོག་པ་སྤང་བའི་ཕྱིར། བདག་གི་ལུས་ངག་ཡིད་གསུམ་དང༌།
དཔལ་ལྡན་བླ་མ་དམ་པའི་རྡོ་རྗེ་གསུམ་དབྱེར་མེད་པར་གྱུར་སྙམ་དུ་ང་རྒྱལ་བཟུང་བའི་སྙིང་གར་པད་ཉི་ཟླ་བའི་གདན་དུ་རང་གི་རྩ་བའི་བླ་མ་ཉིད་བཅོམ་ལྡན་འདས་ཤྲཱི་ཧེ་རུ་ཀ་ཡབ་ཡུམ་དུ་གསལ་བའི་ཐུགས་ཀའི་ཧཱུྃ་ལས་འོད་ཟེར་འཕྲོས་༼༦༨༽ནས་རྒྱལ་བ་སྲས་དང་སློབ་མར་བཅས་པ་ཐམས་ཅད་ཀྱི་ཐུགས་བརྒྱུད་མཁྱེན་བརྩེ་ནུས་པ་ཐམས་ཅད་སྤྱན་དྲངས་ཏེ་དབྱེར་མེད་དུ་གྱུར་པར་བསྒོམས་ཏེ། རྣམ་པར་དག་པའི་ཡེ་ཤེས་ཀྱི་རླུང་བཟུང་བའི་རང་སྒྲ་དང༌། སྙིང་གར་ཤྲཱི་ཧེ་རུ་ཀ་ཡབ་ཡུམ་གྱི་ཐུགས་ཀའི་ཧཱུྃ་ཡིག་གི་མཐར་ཨོཾ་ཨཱཿཧཱུྃ་གི་སྒྲ་རབ་ཏུ་གྲགས་པའི་སྒྲ་འོད་ཟེར་གསུམ་གྱི་ཡིད་ཟློས་རྩེ་གཅིག་ཏུ་བྱ་ཞིང་དེའི་སྒྲ་འོད་ཟེར་གསུམ་གྱི་མཁའ་མཉམ་སེམས་ཅན་ཐམས་ཅད་ལ་ཕོག་པས་འགྲོ་བ་ཐམས་ཅད་ཀྱང་བདག་ཉིད་ལྷག་པའི་ལྷ་དང་དཔལ་ལྡན་བླ་མའི་ངོ་བོར་དག་པ་ཅི་ལྟ་བ་དེ་ལྟའི་དག་པར་བསྒོམས་ནས། བདག་ཉིད་ཀྱི་འདོད་བྱའི་མཐར་ཐུག་མཆོག་གི་དངོས་གྲུབ་དང༌། ཐུན་མོང་གི་དངོས་གྲུབ་འདོད་བྱ་གང་ཡིན་པ་ཐམས་ཅད་ལ་སྒྲ་འོད་ཟེར་གསུམ་ལྕགས་ཀྱུའི་རྣམ་པས་བཀུག་སྟེ་རང་གིས་ལོངས་སྤྱོད་པར་བསམ་ཞིང༌། དེ་ལྟའི་དགེ་བ་བྱང་ཆུབ་ཏུ་བསྔོ་བ་ནི། བདག་གི་བླ་མའི་ལམ་གྱི་དགེ་བ་འདིས། ། འགྲོ་ཀུན་རྡོ་རྗེ་འཆང་ཆེན་འགྲུབ་གྱུར་ནས། ། དཔལ་ལྡན་བླ་མའི་བཞེད་པ་ཅི་མཆིས་པ། ། བདག་གིས་སྐད་ཅིག་ཉིད་འདིར་འགྲུབ་ཕྱིར་བསྔོ། །
ཞེས་བསྔོ་བ་དང་སྨོན་ལམ་ཅི་རིགས་པར་འདེབས་སོ། ། དེ་ལྟར་བསྐྱེད་རྫོགས་ཀྱི་དཀྱིལ་འཁོར་རྒྱས་པ་བསྒྲུབས་ནས་དབང་མི་ལེན་པར་བླ་མ་ཉིད་ལ་བརྟེན་ནས་༼༦༩༽སྨིན་གྲོལ་གྱི་དབང་ལེན་པ་ལ་ནན་ཏན་བྱེད་པ་ཅི་ཡིན་ཞེ་ན། བླ་མ་ཉིད་དཀྱིལ་འཁོར་པར་བསྒྲུབས་ནས་སྨིན་གྲོལ་གྱི་དབང་བླངས་པ་ལས་མཆོག་ཐུན་མོང་གི་དངོས་གྲུབ་ལ་མངའ་དབང་བསྒྱུར་བ་འགྲུབ་མོད་ཀྱང༌། དཀྱིལ་འཁོར་པ་ཉིད་བླ་མར་བསྒྲུབས་ནས་སྨིན་གྲོལ་གྱི་དབང་བླངས་པ་ལས་མཆོག་ཐུན་མོང་གི་དངོས་གྲུབ་བདེ་མྱུར་དུ་འགྲུབ་པ་ནི་རྣལ་འབྱོར་འདི་ཉིད་ཀྱི་ཉེ་ལམ་མཆོག་ཏུ་གྱུར་པ་ཉིད་དུ་གནས་པའི་ཕྱིར། མོས་གུས་བླ་མའི་རྣལ་འབྱོར་འདི་ཉིད་ལ་མཆོག་ཏུ་བསྔགས་པ་ཡིན་ཏེ། དཔལ་མགོན་ཀླུ་སྒྲུབ་ཀྱིས། རི་དབང་རྩེ་ལས་འགའ་ཞིག་ལྟུང་གྱུར་ན། ། ལྟུང་བར་མི་འགྱུར་སྙམ་ཡང་ལྟུང་བར་འགྱུར། ། བླ་མའི་དྲིན་གྱིས་ཕན་པའི་ལུང་ཐོབ་ན། ། གྲོལ་བར་མི་འགྱུར་སྙམ་ཡང་གྲོལ་བར་འགྱུར། །
ཞེས་དང༌། ཡེ་ཤེས་ཐིག་ལེར། བླ་མའི་ཞལ་སྔའི་བཀའ་དྲིན་གྱིས། ། མཆོག་གི་གནས་ནི་རྙེད་པར་འགྱུར། ། ཚེ་འདི་ཡི་ནི་ཕྱག་རྒྱ་ཆེ། ། དངོས་གྲུབ་རྙེད་པར་ཐེ་ཚོམ་མེད། ། ས་བཅུ་ཡི་ནི་དབང་ཕྱུག་བདག ། དེ་ཡི་བཀའ་དྲིན་གྱིས་ནི་སླད། ། ཞེས་དང༌། ཕྱག་ཐིག་ཏུ།
ཇི་ལྟར་མེ་ཡིས་༼༧༠༽ཤིང་ཚིག་པ། ། སྐད་ཅིག་གིས་ནི་ཐལ་བར་བྱེད། ། གལ་ཏེ་དེ་བཞིན་དཔལ་བླ་མ། ། མཉེས་ན་སྐད་ཅིག་གིས་སྡིག་འཚིག ། ཅེས་དང༌། རིམ་ལྔར། སློབ་དཔོན་གྱིས་ནི་སྡིག་པ་འཕྲོག ། སློབ་དཔོན་གྱིས་ནི་འཇིགས་པ་སེལ། ། སློབ་དཔོན་གྱིས་ནི་སྡུག་བསྔལ་གྱི། ། རྒྱ་མཚོའི་འཇིགས་ལས་ཕ་རོལ་སྒྲོལ། །
ཞེས་འབྱུང་ལ། དེ་ལྟའི་བླ་མ་ནི་རྡོ་རྗེ་སེམས་དཔའ་ཉིད་ཡིན་ལ་ཡིན་བཞིན་དུ་བལྟ་བར་བྱ་དགོས་ཏེ། དེ་ཉིད་ལས། གང་ཞིག་དབང་བསྐུར་སྨིན་བྱེད་པ། ། དེ་ནི་རྡོར་སེམས་ལྟ་བུར་བལྟ། ། བླ་མ་སྤྲུལ་རྒྱལ་ལྟ་བུར་བལྟ། ། བླ་མ་སྟོན་པ་བས་ལྷག་བལྟ། ། ཡིད་བཞིན་རིན་ཆེན་མཉམ་པར་བལྟ། ། ཞེས་འབྱུང་ལ། དེའི་ཕྱིར་དེ་ལ་ཕན་གནོད་བྱས་པས་རྒྱལ་པོ་ལ་ཕན་གནོད་བྱེད་པར་འགྱུར་ཏེ། །
གང་གི་མི་ཡི་འཇིག་རྟེན་དག་ན་དཔལ་ལྡན་བླ་མ་རྡོ་རྗེ་འཛིན་པ་སྡིག་བྲལ་དེ་བདག་སྟེ། ། དེ་ལ་གནོད་པ་བྱས་པས་སྲོག་ཆགས་རྣམས་ནི་ངེས་པར་དམྱལ་བར་འགྱུར་ཏེ་འདི་ལ་ངོ་མཚར་མེད། ། དེ་མཉེས་པ་ཡིས་བདག་ནི་མགུ་སྟེ་དེ་ལ་ཁྲོ་བའི་མེ་ཡིས་ཁྲོས་པ་ཞེས་པ་ཆེན་པོའོ། ། ཞེས་འབྱུང་ལ། དེའི་ཐུགས་སུན་ཕྱུང་བས་དམྱལ་༼༧༡༽བར་འགྲོ་ལ། གུས་པས་འགྱུར་མེད་བདེ་བ་ཐོབ་སྟེ། ཇི་སྐད་དུ། མྱུར་དུ་མནར་མེད་འགྲོ་བ་གང་ཡིན་གང་ཞིག་བདེ་མཉམ་སྟེར་བྱེད་བླ་མ་སྐྱོ་བ་བསྐྱེད་པ་པོ། ། ཤེས་རབ་ཡེ་ཤེས་ཐོབ་པ་གང་ཡིན་མ་ཉམས་གང་ཞིག་མཆོག་གི་བླ་མའི་ཞལ་ནི་མི་སྤོང་བ། ། ཞེས་འབྱུང་ལ།
དེ་ཉིད་ཀྱི་ཕྱིར་བླ་མ་དམ་པ་མཉེས་པར་བྱ་དགོས་ཏེ། རིམ་ལྔར། མཆོད་པ་ཐམས་ཅད་རིམ་སྤངས་ནས། ། བླ་མ་མཆོད་པ་ཡང་དག་བརྩམ། ། དེ་མཉེས་པས་ནི་ཀུན་མཁྱེན་གྱི། ། ཡེ་ཤེས་མཆོག་ནི་ཐོབ་པར་འགྱུར། ། ཞེས་འབྱུང་ལ། དེ་ལྟའི་སློབ་དཔོན་ཏེ་བླ་མའང་བསྐྱེད་རིམ་གྱི་དངོས་གྲུབ་རྩལ་བ་ནི་རྒྱུའི་བླ་མ་དང༌། རྫོགས་རིམ་གྱི་དངོས་གྲུབ་རྩལ་བ་ནི་རྐྱེན་གྱི་བླ་མ་སྟེ། དེའི་དང་པོ་ལས་ནི་ཕྱི་མའི་བླ་མ་ཉིད་མཆོག་ཏུ་བཟུང་བར་བྱ་དགོས་ཏེ།
དཔེར་ན་དཔལ་ཕག་མོ་གྲུབ་པ་ཉིད་ཀྱི་བླ་མ་ས་སྐྱ་པ་ཆེན་པོ་ཡིན་པ་ལ་ཕྱིས་རྗེ་སྒམ་པོ་པ་ཉིད་རྩ་བའི་བླ་མར་འཛིན་པར་མཛད་པ་ལྟ་བུའི་ཕྱིར་ཏེ། རྡོ་རྗེ་སྙིང་རྒྱན་དུ། དམ་སྡོམ་གྱི་ནི་སྣོད་གཙང་མ། ། སློབ་དཔོན་མཚན་ཉིད་ཡོངས་རྫོགས་པར། ། ༼༧༢༽བྱེད་ཅིང་དང་པོའི་ལས་འཇུག་པ། ། བྱེད་པ་རྒྱུ་ཡི་སློབ་དཔོན་ནི། ། རི་བོང་འཛིན་པ་བསྐུལ་བྱེད་ཅིང༌། ། དེ་ཡི་སྒྲུབ་པོ་བཞིན་དག་ཅིང༌། ། ཡེ་ཤེས་སྒྱུ་མའི་སྣོད་རུང་བྱེད། ། རྐྱེན་གྱི་སློབ་དཔོན་ཆེན་པོའོ། །
ཞེས་འབྱུང་ངོ༌། ། རྒྱུ་མཚན་དེ་ཉིད་ཀྱི་ཕྱིར་ཕྱི་བུམ་དབང་བསྐྱེད་རིམ་དང་འབྲེལ་བའི་དབང་ནི་དེའི་མངོན་རྟོགས་དང་ལྡན་པའི་རྒྱུའི་བླ་མས་ཀྱང་དབང་བསྐུར་བར་བཏུབ་ལ། ནང་དབང་གོང་མ་རྫོགས་རིམ་དང་འབྲེལ་བའི་དབང་ནི་རྒྱུའི་བླ་མས་བསྐུར་མི་བཏུབ་པར་རྐྱེན་གྱི་སློབ་དཔོན་ཆེན་པོ་རྫོགས་རིམ་གྱི་མངོན་རྟོགས་ཐོབ་པ་ཉིད་ཀྱིས་བྱ་དགོས་པ་ཡིན་ཏེ། དཔེར་ན་རྗེ་མི་ལས་གྲུབ་པའི་དབང་ཕྱུག་ཞི་བ་འོད། བ་རི་ལོ་ཙ་བ་ལ་དབང་ཞུར་བཅུག་ནས། ཕྱིས་རྗེ་བཙུན་ཉིད་ཀྱི་གདམས་པ་གནང་ནས་ལུས་མ་སྤངས་པར་མཁའ་སྤྱོད་དུ་བཞུད་ནས་ཕྱི་རབས་དང་བ་བསྐྱེད་པའི་ཕྱིར་བྲག་ཁུང་གི་སྤྱི་བོ་བརྡོལ་བའི་རྫུ་འཕྲུལ་ད་ལྟའང་བསྟན་པར་མཛད་ལ། ཚུལ་འདི་འབྲི་གདན་གྱི་གདན་ས་ཆེན་པོ་རྣམས་སུ་ཆོས་སྒོ་བས་དབང་སྦྱིན། རྗེ་རིན་པོ་ཆེས་ཁྲིད་འདེབས་པ་ལ། ས་པཎ་པས། རྡོ་རྗེ་ཕག་མོའི་བྱིན་རླབས་ཀྱང༌། །
བླ་མའི་སྐུ་ལས་ཐོབ་པའི་ཕྱིར། ། ༼༧༣༽ཆོས་སྒོ་བ་ལས་བླང་ཅི་དགོས། ། ཞེས་སོགས་ཀྱི་ཞོར་ལ། དབང་མ་བསྐུར་ལ་བླ་མ་མེད། ། བྱ་བ་སོགས་ཀྱི་བུམ་པ་སོགས་ཀྱི་དབང་མ་བསྐུར་ན་རྫོགས་རིམ་གྱི་ཁྲིད་བཏབ་པ་བླ་མར་མི་འགྱུར་བ་དང་རྒྱུའི་བླ་མ་གཞན་གྱི་དབང་བསྐུར་ནས་རྐྱེན་གྱི་བླ་མས་གྲོལ་བར་མཛད་པའི་བླ་མ་འདི་བླ་མར་མི་འགྱུར་བ་འགོག་པ་ནི་རྡོ་རྗེ་འཆང་ཆེན་པོ་ཉིད་ལ་དངོས་སུ་དགག་པར་སྣང་བའི་ཕྱིར་དང༌། ཆོས་སྒོ་བ་ལ་ཕག་མོའི་དབང་བྱིན་རླབས་ལེན་པ་ན་ཆོས་སྒོ་བ་ཉིད་བླ་མ་རྡོ་རྗེ་སློབ་དཔོན་དཀྱིལ་འཁོར་གྱི་གཙོ་བོ་ཉིད་ཡིན་པས་དེའི་སྒོ་གསུམ་ལས་དབང་ལེན་པར་བྱེད་པའི་ཕྱིར། ཆོས་སྒོ་བ་ལ་དབང་བྱིན་བརླབས་བླངས་པས་བླ་མའི་ལུས་ལ་དབང་བྱིན་རླབས་བླང་བར་སོང་བའི་གནད་ཁྱེད་ཀྱིས་མ་དགོངས་པར་སྣང་བཞིན། ཆོས་སྒོ་བ་ལ་བླང་ཅི་དགོས་ཞེས་བསལ་བ་ཡེ་མེད་ཀྱི་ཐལ་འགྱུར་འཕེན་པ་ངོ་ཚ་བའི་གནས་སུ་མི་འགྱུར་རམ། ཡང་ས་པཎ་པས། བདག་ཀྱང་རྡོ་རྗེ་ཕག་མོ་ཡི། །
བྱིན་རླབས་ཙམ་རེ་བྱས་པ་ལ། ། དཀར་པོ་གཅིག་ཐུབ་བསྟན་ནས་ཀྱང༌། ། མྱོང་བ་ཅུང་ཟད་སྐྱེས་པ་ལ། ། མཐོང་ལམ་དུ་ནི་ངོ་སྤྲད་ནས། ། རྩོལ་སྒྲུབ་མེད་པའི་དོན་བསྟན་ནས། ། ཚོགས་པའང་འདི་བས་མང་བ་འདུ། ། ལོངས་སྤྱོད་འབུལ་བའང་མང་བར་འགྱུར། ། ཞེས་པ་ལ་བཞད་གད་དུ་བྱ་ན། གདུལ་བྱ་ལོངས་སྤྱོད་བསྡུ་བའི་ཕྱིར། ། བདག་ཀྱང་བདག་མེད་ལྷ་མོ་༼༧༤༽ཡི། །
བྱིན་རླབས་ཙམ་རེ་བྱས་པ་ལ། ། བདེ་སྟོང་དབྱེར་མེད་བསྟན་ནས་ཀྱང༌། ། མྱོང་བ་ཅུང་ཟད་སྐྱེས་པ་ན། ། མཐོང་ལམ་དུ་ནི་ངོ་སྤྲད་ནས། ། རྩོལ་སྒྲུབ་མེད་པའི་དོན་བསྟན་ཀྱང༌། ། འབྲི་གུང་པ་ཡི་བསོད་ནམས་ཙམ། ། འབྱུང་བའི་གནས་སྐབས་ཡོད་མིན་ལ། ། དེ་ལ་ང་ཡི་ཅི་བྱར་ཡོད། ། ཅེས་སྨྲས་པ་ན་ཅིར་འགྱུར་ཏེ། བླ་མ་ས་ཆེན་གྱིས་རྗེ་ཕག་གྲུ་ལ།
ཀྱེ་རྡོར་ཡབ་ཡུམ་གྱི་དབང་བྱིན་རླབས་ཙམ་བྱས་ནས་ལུས་སེམས་ལ་བདེ་སྟོང་གི་ཉམས་ཅུང་ཟད་སྐྱེས་པའི་བཀའ་དྲིན་བསབ་ཕྱོགས་ཀྱིས་ས་སྐྱ་པ་ལ་སྐུ་བསོད་མ་འུར་བར་ཕྱིས་རྗེ་སྒམ་པོ་པའི་དྲུང་དུ་མཐོང་ལམ་དེ་ཟོང་མར་སོང་ནས་མཐོང་ལམ་སྐྱེས་པའི་བཀའ་དྲིན་བསབ་ཕྱིར་རྗེ་ཕག་གྲུའི་སྒོ་གསུམ་ལོངས་སྤྱོད་དགེ་རྩ་དང་བཅས་པ་ཕུལ་བས་དེའི་རྟེན་འབྲེལ་གྱི་མཐུས། རྗེ་འགྲོ་མགོན་ཡབ་སྲས་ཀྱི་འདུས་པ་རྗེ་བཙུན་བྱམས་པའི་འདུས་པ་དང་མཉམ་པ་བྱུང་བའི་ཕྲིན་ལས་ལ་གུས་པ་ཆེན་པོས་ཕྱག་འཚལ་ཞིང་སྐྱབས་སུ་མཆིའོ། ། སྤྱིར་དཔལ་ལྡན་ས་སྐྱ་པའི་གསང་སྔགས་ཀྱི་མྱོང་བ་བདེ་བདེ་སྟོང་སྟོང་པོ་ཕལ་ཆེ་བ་ནི་ལམ་དུ་འགྲོ་བ་དཀའ་ཞེས་བཀའ་གདམས་ལས། དེ་ཡང་རྩ་རླུང་ཐིག་ལེ་ཟེར་ནས་ལུས་ལ་གནད་དུ་བསྣུན་༼༧༥༽པ་སྐད་བྱས་པས་ལུས་སེམས་བདེ་སྙམ་པ་དང་གསལ་སྙམ་པ་དང་མི་རྟོག་པ་སྙམ་བྱེད་པ་མང་དུ་འབྱུང་སྟེ། ཐམས་ཅད་རྟོག་པ་ཁ་ཚོམ་རེར་སོང་བ་ལ་རང་བྱུང་གི་ཡེ་ཤེས་སུ་རློམ་པ་མང་ནས་དེ་འདྲའི་རླུང་ཙམ་གྱི་བདེ་དྲོད་སྟོང་པའི་སྒོམ་ནི་ཕྱི་བ་སྒོམ་ཆེན་ལའང་ཡོད་ཟེར་བ་བྲིས་གདའ་བས། ས་སྐྱ་པས། དྭགས་པོ་པ་ལ་རྟོག་པ་ཁ་ཆོམ་ཐར་ལམ་དུ་འདོད་པ་དགག་ཅེས་པའང་བཀའ་གདམས་སོགས་ལས་ནི་ས་སྐྱ་པའི་རང་བྱུང་གི་ཡེ་ཤེས་སུ་འདོད་པ་ཀུན་ཀྱང་རྟོག་པ་ཁ་ཚོམ་ཐར་ལམ་གྱི་མི་མཐུན་ཕྱོགས་སུ་བཤད་གདའ་བས་རྣམ་དཔྱོད་ཅན་རྣམས་ཀྱི་ཟབ་མོའི་ཆོས་ལ་བློ་ལྡོག་པར་མི་བྱའོ། ། དེས་ན་རྫོགས་རིམ་གྱི་སྔོན་འགྲོར་རྣལ་འབྱོར་རྣམ་པ་བཞི་པོ་སྦྱར་བ་འདི་ལ་ཤར་ཙོང་ཁ་པ་ཆེན་པོས། སྐྱབས་སེམས་ནི་བསྟན་པ་གང་དང་གང་ལ་འཇུག་པའི་སྔོན་འགྲོ་ཡིན་ལ། རྡོར་སེམས་སྒོམ་བཟླས་ཀྱང་དམ་ཚིག་གི་དྲི་མ་འདག་ཐབས་ཡིན་ལ།
མཎྜལ་ཡང་བསྐྱེད་རྫོགས་གཉིས་ཀར་གྱི་ལྷའི་མཆོད་ཆོག་ལ་བཤད་ཅིང༌། བླ་མའི་རྣལ་འབྱོར་ཡང་དམ་ཚིག་གསོ་བ་ཙམ་ཡིན་པས་མཐའ་གཅིག་ཏུ་རྫོགས་རིམ་གྱི་སྔོན་འགྲོ་མེད་ཀ་མེད་ཀྱི་ཡན་ལག་མིན་ཀྱང་བླ་མ་གོང་མ་དག་༼༧༦༽གིས་མཛད་པར་སྣང་ངོ་ཞེས། རང་བསྐྱེད་རྫོགས་ཀྱི་མན་ངག་གང་ལས་ཐོས་པའི་བླ་མའི་གདམས་ངག་གིས་མཛད་པར་སྣང་ངོ་ཞེས་རང་བསྐྱེད་རྫོགས་ཀྱི་མན་ངག་གང་ལས་ཐོས་པའི་བླ་མའི་གདམས་ངག་ལ་དཔྱད་པ་སྐད་ཀྱི་སྨད་པར་བྱེད་པ་ནི་རྩ་ལྟུང་དང་པོའི་ཉེས་པས་གོས་པར་འགྱུར་གྱི་དོགས་པས་ཐར་འདོད་དག་བག་ཡོད་པར་གྱིས་ཤིག ། འདིར་སྨྲས་པ། ལམ་གྱི་མཐར་ཐུག་འགྱུར་མེད་རྣལ་འབྱོར་ཆེ། ། ཕྱག་རྒྱའི་ལས་མཆོག་ཉེར་བདེར་སྒྲུབ་བྱེད་པའི། ། མན་ངག་གསང་བ་ཆེན་པོའི་འདུས་པ་ཡང༌། ། རྗེ་བཙུན་བླ་མའི་མཐུ་ལས་མ་གཏོགས་པར། ། གཞན་དྲིང་མེད་པའི་བཀའ་དྲིན་ཟབ་མོ་ཡིས། ། རྒྱ་ཆེན་རྒྱུད་དོན་མ་ལུས་འཆད་བཞིན་ནོ། །
ཞེས་བརྗོད་དོ། ། གཉིས་པ་དངོས་གཞི་ལ། སྐུ་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་སྤྲུལ་སྐུའི་ཁྲིད། གསུང་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་ལོངས་སྤྱོད་རྫོགས་སྐུའི་ཁྲིད། ཐུགས་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་ཆོས་སྐུའི་ཁྲིད། ཡེ་ཤེས་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་ངོ་བོ་ཉིད་སྐུའི་ཁྲིད། དང་པོ་ལ། བསྐྱེད་ཅིང་རྫོགས་པའི་སྐུ་གསུམ་གྱི་ལྷ་ལ་ང་རྒྱལ་འཛིན་པ་དང༌། ལྷ་དེ་དག་གི་མཛད་ཕྲིན་གྱིས་རང་གཞན་གྱི་དོན་༼༧༧༽སྒྲུབ་པའོ། ། དང་པོ་ནི།
བསམ་གཏན་གྱི་ཁང་པ་ལ་སྟན་བདེ་བར་གནས་ཏེ། ལུས་རྣམ་སྣང་གི་ཆོས་བདུན་ལས། ལག་པ་གཉིས་པུས་མོར་ས་གནོན་གྱི་ཕྱག་རྒྱ་འཆིང་བ་སྟེ། རིན་པོ་ཆེ་ཀརྨ་པས། སྐུ་གསུམ་ངོ་སྤྲོད་ཀྱི་ལུས་གནད་སྣང་སྲིད་དབང་དུ་བསྡུ་ཞིང་ཟིལ་གྱིས་གནོན་པའི་ཕྱག་རྒྱ་ཞེས་རིན་པོ་ཆེ་ཀརྨ་པ་ཉིད་ཀྱི་ཡེ་ཤེས་པ་དངོས་སུ་བཞུགས་པའི་སྐུ་བྱིན་རླབས་ཅན་རྣམས་ཀྱི་བཞུགས་ཚུལ་ཇི་ལྟ་བ་དེ་ལྟར་བྱས་ནས་གོང་དུ་བཤད་མ་ཐག་པ་ལྟ་བུའི་སྐྱབས་སེམས་སྔོན་དུ་འགྲོ་བས། ཆོས་ཐམས་ཅད་ཨོཾ་སྭབྷ་ཝ་ཤུདྡྷཱཿསརྦ་དྷརྨཱ་སྭབྷཱ་ཝ་ཤུདྡྷོ྅་ཧཾ་གིས་ཆོས་ཐམས་ཅད་སྟོང་པར་སྦྱངས། སྟོང་པའི་ངང་ལས། རང་གི་རྣམ་ཤེས་ཡི་གེ་ཧྲཱིཿདམར་པོ་ཡེ་ཤེས་ལྔའི་རང་བཞིན་གྱི་འོད་ཟེར་སྟེང་འོག་ལ་སོགས་པའི་ཕྱོགས་བཅུར་སྤྲོས་པས། འོད་ཟེར་ལས་གྱུར་པའི་སངས་རྒྱས་ཀྱི་ཞིང་ཁམས་པདྨ་རཱ་ག་ལས་གྲུབ་པ་ཆོས་ཀྱི་དབྱིངས་དང་མཉམ་པ། དེའི་དབུས་སུ་པདྨའི་སྡོང་བུ་ཉི་མ་དང་ཟླ་བའི་དཀྱིལ་འཁོར་གྱི་སྟེང་དུ་ཧྲཱི་དེ་བབས་པ་ལས་འོད་ཟེར་ཕྱོགས་བཅུར་འཕྲོས།
སེམས་ཅན་ཐམས་ཅད་ལ་ཕོག སྡིག་སྒྲིབ་དག་ནས་སེམས་ཅན་ཐམས་ཅད་དང་ཕྱི་སྣོད་ཀྱི་འཇིག་རྟེན་གྱི་ཁམས་ཐམས་ཅད་༼༧༨༽འོད་དུ་ཞུ། ཨོཾ་མ་ཎི་པདྨ་མེ་ཧཱུྃ། སེམས་ཅན་ཐམས་ཅད་ཐུགས་རྗེ་ཆེན་པོར་གྱུར། འོད་ཟེར་ཚུར་འདུས་རང་ལ་ཐིམ་ཡོངས་སུ་གྱུར་པ་ལས། ཇོ་བོ་ཐུགས་རྗེ་ཆེན་པོ་སྐུ་མདོག་ཤིན་ཏུ་དམར་བ། ཞལ་གཅིག་ཕྱག་བཞི། ཕྱག་དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་ཀྱི་འོག་མ་ན་མུ་ཏིག་གི་ཕྲེང་བ་དམར་པོ་འདྲེན་པ། གཡོན་གྱི་འོག་མ་ན་མེ་ཏོག་པདྨའི་ཡུ་བ་འཛིན་པ།
ཞབས་དཀྱིལ་དཀྲུང་གིས་བཞུགས་པ། སྐུ་ལ་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དབུ་སྐྲ་རལ་པའི་ཐོར་ཚུགས་གྱེན་དུ་བཅིངས་པ་ལ་དར་གྱི་ཅོད་པན་དང་རིན་པོ་ཆེའི་རྩེ་བྲན་ལྔས་བརྒྱན་པའོ། ། གཡས་ཕྱོགས་ན་དཔལ་རྟ་མགྲིན་སྐུ་མདོག་དམར་པོ། ཞལ་གཅིག་ཕྱག་གཉིས་གཡས་ཌ་མ་རུ། གཡོན་དྲིལ་བུ་བསྣམས་པ། རྟ་སྐད་འཚེར་ཞིང་གར་བྱེད་པ་ཙམ་གྱིས་དཔའ་བོ་རྒྱ་མཚོའི་ཚོགས་ཀྱིས་བསྐོར་བ། གཡོན་ཕྱོགས་ན་གསང་བ་ཡེ་ཤེས་ཀྱི་ཌཱ་ཀི་མ་སྐུ་མདོག་དམར་བ། ཞལ་གཅིག་ཕྱག་གཉིས་གཡས་གྲི་གུག་གཡོན་ཐོད་ཁྲག་བསྣམས་པ། རུས་པའི་རྒྱན་ཆ་ལྔས་བརྒྱན་པ།
ཨཱ་ར་ལིའི་སྒྲ་སྒྲོགས་ཤིང་གར་མཛད་པ་ཙམ་གྱིས་ཌཱ་ཀི་རྒྱ་མཚོའི་ཚོགས་ཀྱིས་བསྐོར་བས་སྣང་སྲིད་དབང་དུ་སྡུད་༼༧༩༽པ་དང་བྱིན་གྱིས་བརླབས་པའོ། ། སྤྱི་གཙུག་ན་གུ་རུ་པདྨ་འབྱུང་གནས་སྐུ་མདོག་ནག་ལ་གཟི་བརྗིད་དང་ལྡན་པ། ཨ་ཙ་རའི་ཆ་བྱད་ཅན་རུས་པའི་རྒྱན་ཆ་དྲུག་གིས་བརྒྱན་པ། སྣང་སྲིད་ཟིལ་གྱིས་གནོན་པའི་ཕྱག་རྒྱ་དང་གར་སྟབས་མཛད་པའི་ཚུལ་གྱིས་པདྨ་ཉི་མ་ཟླ་བའི་གདན་ལ་བཞུགས་པ། བཀའ་བརྒྱུད་བླ་མ་སངས་རྒྱས་བྱང་ཆུབ་སེམས་དཔའ་ཐམས་ཅད་སློབ་དཔོན་པདྨའི་ངོ་བོར་སྟེང་གི་ནམ་མཁའ་ལ་བཞུགས་པའོ། ། འོག་ཕྱོགས་སུ་ཡེ་ཤེས་ཀྱི་མགོན་པོ་བེར་ནག་ཅན་ལྕམ་དྲལ་གྱིས་གཙོས་ཆོས་སྐྱོང་སྲུང་མ་དང༌། རིགས་དྲུག་གི་སེམས་ཅན་ཌཱ་ཀིའི་ངོ་བོར་གྱུར་ནས་གདན་འདེགས་པ་དང༌། སྣང་སྲིད་དབང་དུ་སྡུད་པ་བཀའ་ཉན་གསུང་སྡོད་ཀྱི་ཚུལ་དུ་གནས་པའོ། ། ལྷ་ཚོགས་དེ་ཐམས་ཅད་ཀྱི་གཙུག་ཏོར་དུ་ནམ་མཁའི་དཀྱིལ་འཁོར་ལྗང་གུ་ལ་ཧཾ། དཔྲལ་བར་ཟླ་བ་ལ་ཨོཾ།
མགྲིན་པར་ཉི་མ་ལ་ཨཱཿ། སྙིང་གར་སྒྲ་གཅན་ནག་པོ་ལ་ཧཱུྃ། ལྟེ་བར་དུས་མེ་སེར་པོ་ལ་ཧོཿ གསང་བར་ཡེ་ཤེས་ཀྱི་དཀྱིལ་འཁོར་སྔོན་པོ་ལ་ཀྵཿབཀོད་པའི་རིགས་དྲུག་གི་བདག་ཉིད་དུ་གྱུར་པའི་ཐུགས་ཀར་པདྨ་དང་ཉི་ཟླའི་སྟེང་དུ་ཛཿཡིག་ལས་སྐྱེས་པའི་རྡོ་རྗེ་ལྕགས་༼༨༠༽ཀྱུ་སྤྲོས་པས་རང་འདྲའི་དཀྱིལ་འཁོར་གྱི་ལྷ་ཚོགས་ཕེཾ་ཕེཾ་ཕེཾ། ཨོཾ་བཛྲ་ཨཱརྒྷཾ། པུཥྤེ། དྷཱུ་པེ། ཨཱ་ལོ་ཀེ ། གནྡྷེ། ནཻ་ཝི་དྱ།
ཤབྟ་ཨཱཿཧཱུྃ་གིས་མཆོད་ནས་ཧཱུྃ་གིས་རང་ལ་བསྟིམ། བཾ་གྱིས་བཅིངས༌། ཧོཿས་མཉེས། ཧིས་རོ་མཉམ་སྟེ། རང་གི་དཔྲལ་མགྲིན་སྙིང་གའི་ཡིག་འབྲུ་གསུམ་ལས་སྐུ་གསུང་ཐུགས་རྡོ་རྗེའི་ལྷ་ཚོགས་སྤྲོས། རང་རང་གི་གདུལ་བྱ་ལ་ཆོས་བསྟན། སླར་འདུས་གཅིག་ཏུ་གྱུར་མདུན་དུ་བཞུགས་པ་ལ། བདག་ལ་དབང་བསྐུར་དུ་གསོལ་ཞེས་གསོལ་བ་བཏབ་པས། རྡོ་རྗེ་གསུམ་པོ་རིགས་ཀྱི་ལྷ་མོ་རྣམས་ཀྱི་བདུད་རྩིའི་དབང་བསྐུར་བཞིན་པར། འདི་སྐད་དུ།
སྤྱན་རས་གཟིགས་དབང་འཇིག་རྟེན་མགོན། ། སངས་རྒྱས་རྣམས་ཀྱི་མཐུ་སྟོབས་དབང༌། ། རྒྱལ་སྲས་རྣམས་ལ་བསྐུར་བ་ལྟར། ། དེང་འདིར་ཁྱོད་ལ་བསྐུར་བར་བྱ། ། ཆོས་དབྱིངས་ཡེ་ཤེས་དབང་ནི་ཁྱོད་ཀྱིས་ལོང༌། ཨོཾ་ཨཱཿཧཱུྃ། ཨོཾ་མ་ཎི་པདྨེ་ཧ་རི་ནི་ས་ཧཱུྃ་ཧཱུྃ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་པས་དབང་བསྐུར་ཏེ། དྲི་མ་དག་ཆུའི་ལྷག་མ་ཡར་ལུད་པ་ལས་སྤྱི་བོར་སྣང་བ་༼༨༡༽མཐའ་ཡས་ཀྱིས་དབུ་བརྒྱན།
དབང་བསྐུར་བ་པོའི་རྡོ་རྗེ་གསུམ་གྱི་ལྷ་ཚོགས་གནས་གསུམ་དུ་འཁོད་པ་ལ། སྐུ་གསུང་ཐུགས་ཀྱི་རྡོ་རྗེ་འཛིན། ། རྡོ་རྗེ་མི་ཕྱེད་གསུམ་སྒོམ་པ། ། སྐུ་གསུང་ཐུགས་ཀྱི་རྡོ་རྗེ་ཡིས། ། བྱིན་རླབས་གནས་སུ་དེང་བདག་མཛོད། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་གསུམ་བསྒོམས་པས། ། སྐུ་གསུང་ཐུགས་ཀྱི་རྡོ་རྗེ་ཡིས། ། བྱིན་རླབས་གནས་སུ་དེང་བདག་མཛོད། ། ཅེས་བརྗོད་པས་སྒོ་གསུམ་རྡོ་རྗེ་གསུམ་དུ་རོ་མཉམ་པར་གྱུར།
ཨོཾ་སརྦ་ཏ་ཐཱ་ག་ཏ་ཀ་ཡ་ཝཱཀ་ཙིཏྟ་བཛྲ་སྭ་བྷ་ཝ་ཨཱཏྨ་ཀོ྅ཧཾ། ཞེས་པས་ང་རྒྱལ་བཟུང་ནས། འདོད་པའི་ཡོན་ཏན་ཐམས་ཅད་ལ་ཨོཾ་ཨཱཿབཛྲ་ཧཱུྃ་གིས་བདེ་སྟོང་དབྱེར་མེད་ཀྱི་མཆོད་རྫས་སུ་བྱིན་གྱིས་བརླབས་ནས་ལོངས་སྤྱོད་དེ་དགྱེས་པ་ཆེན་པོས་ཚིམ་སྟེ་རང་གི་སྙིང་གའི་པདྨ་ཉི་ཟླ་ལ་ཧཱུྃ་སྔོན་པོ་འོད་ཟེར་ལྔ་འཕྲོ་བ་ལས་འོད་འཕྲོས་ཁམས་གསུམ་པའི་སེམས་ཅན་ལ་ཕོག ། རང་འདྲའི་སྐུར་བྱས་པ་ལ་ང་རྒྱལ་བཟུང་སྟེ། བཟླས་པ་ལ་སྤྲོ་ན། ཐུགས་ཀའི་ས་བོན་ལས་སྔགས་ཀྱི་ཕྲེང་བ་སྤྲོས་པའི་འོད་ཀྱིས་འཕགས་པ་མཆོད། སེམས་ཅན་གྱི་དོན་བྱས། ཚུར་ས་བོན་ལ་༼༨༢༽ཐིམ་པར་སྒོམ་ཞིང༌། ཨོཾ་བཛྲ་དྷྲིཀ་ཧཱུྃ། ཨོཾ་ཨཱཿཧཱུྃ་ཧྲི༔
ཨོཾ་མ་ཎི་པདྨེ་ཧཱུྃ། ཨོཾ་དྷུ་མ་གྷ་ཡེ་ན་མ་སྭཱཧཱ། ཧ་རི་ནི་ས་ར་ཙ་ཧྲི༔ ཡ་ཧཱུྃ་ཛཿ ཨོཾ་ཤྲཱི་བཛྲ་ཧེ་རུ་ཀཾ་ཧཱུྃ་ཧཱུྃ་ཕཊ། ཌཱ་ཀི་ནཱི་ཛྭ་ལ་སཾ་བ་རཾ་སྭཱ་ཧཱ། ཨོཾ་དེ་བ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སཱ་ཧཱ། ཨོཾ་ཨཱཿ་ཧཱུྃ་ཧོ༔ ཧཾ་ཀྵ་ྷྐྵྨླྺྼྻྃ་ཧཱུྃ་ཕཊ། ཅེས་ཅི་ནུས་སུ་བཟླ།
རྟོག་པ་འཕྲོ་ན། དེ་རྣམས་འོད་དུ་ཞུ། ཡུམ་རྡོ་རྗེ་ཕག་མོ་ལ་བསྟིམ། ཡུམ་རང་ལ། རང་གདན་བཅས་ཐུགས་ཀའི་ཟླ་བ་ལ། དེ་གི་ཞབས་ཀྱུ་ཧ་ལ། ཧ་མགོ་བོ་ལ། མགོ་བོ་ཟླ་ཚེས། དེ་ཐིག་ལེ། དེ་ནཱ་ད་དང༌།
ནཱ་ད་ནམ་མཁའ་ལ་མེ་ལོང་ལ་ཧ་བཏབ་པ་ཡལ་བ་ལྟར་མི་དམིགས་པ་འོད་གསལ་གྱི་ངང་ལ་མཉམ་པར་བཞག་སྟེ། ཆོས་དབྱིངས་བྱང་ཆུབ་སེམས་ཀྱི་དཀྱིལ་འཁོར་དུ། ། བདག་སོགས་སེམས་ཅན་ཐམས་ཅད་ཀྱིས། ། དུས་གསུམ་གསགས་དང་རྟོགས་པ་ཡི། ། འགྲོ་དྲུག་སེམས་ཅན་མ་ལུས་པ། ། སྐུ་ལྔ་ཡོངས་རྫོགས་སངས་རྒྱས་འགྲུབ་ཕྱིར་བསྔོ། ། ཞེས་དགེ་བ་བསྔོ་བས་རྒྱས་གདབ་པར་བྱའོ། ། འདི་ལྟའི་ལྷའི་རྣལ་འབྱོར་ནི་བསྐྱེད་རིམ་གྱི་ལྷ་དང་༼༨༣༽རྫོགས་རིམ་གྱི་ལྷ་གང་ཡིན་ཞེ་ན། བསྐྱེད་པ་ཞེས་བྱ་བ་ནི་གདགས་གཞི་ཐ་སྙད་དུའང་སྔར་ནས་མེད་པ་ལ་ཕྱིས་རྟོག་པས་བཞག་པའི་བཏགས་ཆོས་ཀྱི་ལྷར་སྣང་ལ་བསྐྱེད་རིམ་གྱི་ལྷ་ཞེས་ཡོངས་སུ་བརྗོད་ནས། གདགས་གཞི་ཐ་སྙད་དུ་སྔར་ཡོད་ལ་ཕྱིས་རྟོག་པས་བཞག་པའི་བཏགས་ཆོས་ཀྱི་ལྷར་སྣང་ངང་གིས་ནུབ་ནས་དེ་ལྟའི་གདགས་གཞིའི་ཆ་དེ་ཉིད་རྣམ་པར་མི་རྟོག་པའི་ངོ་བོར་ལྷར་སྣང་ནི་རྫོགས་རིམ་གྱི་ལྷ་ཞེས་སུ་བརྗོད་པ་ཡིན་ལ།
དེའི་ཚེ་གདགས་གཞི་ཐ་སྙད་དུ་སྔར་ཡོད་ཅེས་པའི་གཞི་ཉིད་ཀྱང་རྟོག་བཞག་མིན་པའི་ཆོས་ནི་མ་ཡིན་ཀྱང༌། གདགས་གཞི་རྟོག་བཏགས་ལའང་ཐ་སྙད་དུ་འཁྲུལ་པ་དང་མ་འཁྲུལ་བའི་རྟོག་བཞག་ལ། མ་འཁྲུལ་བའི་རྟོག་བཞག་གི་རྟེན་གྱི་ལྟོས་ཆོས་ཙམ་ནི་ཐ་སྙད་དུ་སྔར་ནས་ཡོད་པ་སྟེ། དཔེར་ན་ཟླ་གཅིག་སྣང་བ་རྟོག་བཞག་གི་ཆོས་ཙམ་དུ་ཟད་ཀྱང་དེའི་རྟེན་གྱི་ཟླ་གཅིག་ཕྱི་རོལ་ནའང་སྔར་ཡོད་ཀྱི་བརྟགས་པ་སྣང་རུང་དུ་འཇིག་རྟེན་ན་ཚད་མས་གྲགས་ལ། ཟླ་གཉིས་ཀྱང་རྟོག་གཞག་གི་ཆོས་ཙམ་དུ་ཟད་༼༨༤༽ཀྱང༌། དེའི་རྟེན་གྱི་ཟླ་གཉིས་ཕྱི་རོལ་ན་སྔར་ནས་ཡོད་ཀྱི་བརྟགས་པ་འཇིག་རྟེན་ན་ཚད་མས་གྲགས་པར་མི་འགྲུབ་པ་བཞིན་གྱི་འདིར་ཡང་མཚུངས་པ་ཉིད་ཀྱི་ཕྱིར་ན། མ་དག་འཁྲུལ་པའི་ཕུང་ཁམས་སྐྱེ་མཆེད་ནི་ཡང་དག་པའི་རྣལ་འབྱོར་ཀུན་རྫོབ་ཀྱི་ངོར་ཐ་སྙད་དུའང་དང་པོ་ནས་མ་བརྟགས་པ་ཉིད་ཀྱིས་གྲུབ་པ་མེད་ཀྱང་མེད་བཞིན་འཁྲུལ་པའི་རྟོག་པས་བརྟགས་པའི་ཐ་མལ་ཕུང་སོགས་ཀྱི་ཆོས་ཇི་སྙེད་པ་ཞིག་བྱུང་བ་དེ་ཐམས་ཅད། ཐ་མལ་འཁྲུལ་པའི་ཕུང་སོགས་ཀྱི་ཆ་སྦྱོང་བའི་སླད་དུ་དེ་ཉིད་ལྷག་པའི་ལྷར་རྟོག་པས་བསྐྱེད་པར་བྱ་བ་ཡིན་ལ། དེ་ལྟར་བསྐྱེད་པ་ན། ཐ་མལ་འཁྲུལ་ཆའི་ཕུང་སོགས་དྲི་མའི་དངོས་ཆ་དག་ནས་དེ་ཉིད་ལ་ལྷའི་གསལ་སྣང་ཡིད་དང་དབང་པོའི་ཤེས་པ་སྒྲ་དོན་འདྲེས་འཛིན་ཅན་གྱི་རྟོག་པ་དང༌།
རྟོག་པ་དེ་བྲལ་གྱི་ཤེས་པ་ལ་འཆར་དུ་རུང་བ་ཉིད་ཀྱི་ཕྱིར། བསྐྱེད་རིམ་གྱི་སྒོ་ནས་ལྷ་མངོན་སུམ་དུ་གྲུབ་པ་དང་མ་གྲུབ་པ་ཞེས་རྣམ་བཞག་མཛད་པ་ཡིན་ཏེ། རྡོ་རྗེ་གུར་ལས། ང་ཡི་སྐུ་ནི་སྒོམ་བྱེད་པ། ། གལ་ཏེ་སྒྱུ་མའི་ཚུལ་གྱིས་སམ། ། གལ་ཏེ་རྨི་ལམ་འདྲ་བར་བལྟ། ། ཤིན་ཏུ་སྒོམ་པའི་རིམ་པ་ལས། ། ༼༨༥༽མངོན་སུམ་དུ་ནི་མཐོང་བར་འགྱུར། ། ཞེས་དང༌། སངས་རྒྱས་མཉམ་སྦྱོར་ལས།
གཟུགས་བརྙན་ལུགས་མ་ལ་སོགས་ལ། ། རྣལ་འབྱོར་འབྱུང་བར་མི་འགྱུར་གྱི། ། བྱང་ཆུབ་སེམས་ལ་རབ་བརྩོན་ན། ། དེ་ལས་རྣལ་འབྱོར་ལྷར་འགྱུར་རོ། ། བདག་ཉིད་སངས་རྒྱས་ཐམས་ཅད་དང༌། ། དཔའ་བོ་ཐམས་ཅད་བདག་ཡིན་ནོ། ། དེ་ལ་བདག་ཉིད་ལྷར་སྦྱོར་བས། ། བདག་ཉིད་རབ་ཏུ་བསྒྲུབ་པར་བྱ། ། ཞེས་འབྱུང་བའི་བསྐྱེད་པའི་ལྷ་མངོན་སུམ་དུ་འགྲུབ་པའི་ཆོས་ཚུལ་གསལ་མི་གསལ་འདི་ལྟར་ཡོད་པ་ལ། ཤར་ཙོང་ཁ་པ་ཆེན་པོས།
བསྐྱེད་རིམ་སྒོམ་པས་གྲུབ་པའི་ཚད་ཡིད་ངོར་ཐ་མལ་གྱི་སྣང་ཆ་ལྷར་འཕོ་བའི་ང་རྒྱལ་འགྱུར་བའི་གསལ་སྣང་ཙམ་ལས། དབང་ཡིད་ལ་དངོས་སུ་ལྷའི་རྣམ་པ་སྣང་བ་ཡེ་མི་འཆར་ཞེས་གཞུང་སྲོང་ནས་འཆད་པ་དང་ཡང་སྔར་གྱི་ཟབ་ཁྱད་གཟུགས་སྐུ་ནི་བསྐྱེད་རིམ་གྱི་སྐུའི་རིགས་འདྲ་ཉིད་ལས་སྒྲུབ་པའི་འབྲས་བུ་ཡིན་ཟེར་བ་ནི། བཤད་མ་ཐག་པའི་གསུང་རབ་ཆེན་པོ་དང་འགལ་བར་མ་ཟད་རང་ཚིག་ཆེས་འགལ་བ་ཡིན་ཏེ། བསྐྱེད་རིམ་གྲུབ་པས་དངོས་སུ་བསྐྱེད་པ་ལྟར་སྣང་དུ་མི་རུང་ན་༼༨༦༽བསྐྱེད་རིམ་གྱི་དངོས་སུ་གཟུགས་སྐུ་འགྲུབ་པ་ཆེས་འགལ་བའི་ཕྱིར་རོ། ། འོ་ན་རྟོག་བཞག་གི་གདགས་གཞི་དེ་ཡང་དང་པོ་ནས་བཏགས་ཡོད་ཀྱི་རྒྱུན་ལ་བཏགས་པ་ན། གསར་དུ་བཏགས་པ་ཉིད་ཀྱིས་ལྷར་སྣང་བ་ཙམ་མ་ཡིན་པར་དང་པོ་ནས་གདགས་གཞི་ལ་བཏགས་པའི་བཏགས་པ་ཙམ་ལ་མ་ལྟོས་པར་དེ་ལྟར་བཏགས་ཙམ་གྱི་རྟེན་འབྲེལ་གྱི་བསྐྱེད་རིམ་སྔོན་དུ་འགྲོ་བའི་ལྷར་སྣང་གིས་མཚམས་སྦྱར་ནས་གདགས་གཞིའི་མ་འཁྲུལ་བའི་ལྷར་སླར་བཅོས་ནས་ལྷ་བསྐྱེད་མི་དགོས་པར་ཡེ་རྫོགས་ཉིད་ཀྱིས་མ་བཅོས་པར་ལྷར་གསལ་བར་སྣང་བ་ནི་རྫོགས་རིམ་གྱི་ལྷ་ཉིད་དུ་འཇོག་པ་འདི་ནི། རྡོ་རྗེ་འཆང་ཆེན་པོའི་ཐུགས་བཅུད་རྗེ་བཙུན་བླ་མ་དམ་པ་ཡི་དམ་ལྷའི་ངོ་བོར་བཞུགས་པའི་ཞལ་ལུང་དྲི་མ་དང་བྲལ་བ་ཉིད་ཀྱི་ཕྱིར། གང་ཟག་སྐལ་བ་དང་ལྡན་པ་མཆོག་ལ་ནི་ལས་དང་པོ་པའི་དུས་ཉིད་ནས་རྟོག་བཏགས་ཀྱི་བསྐྱེད་རིམ་ཙམ་ལ་སྦྱངས་པ་ཙམ་གྱིས་རྟོག་པས་བཏགས་པའི་བསྐྱེད་རིམ་གྱི་ལྷ་ལ་གསལ་སྣང་ཐོབ་པར་མ་གྱུར་ཀྱང༌། དང་པོ་ཉིད་ནས་གདགས་གཞི་ལ་ཕྱི་ནས་བཅོས་ཏེ་བཏགས་པ་མིན་པར་དང་པོ་ཉིད་ནས་གདགས་གཞི་ལ་ཡེ་རྫོགས་སུ་བཏགས་པའི་རྟེན་འབྲེལ་གྱི་སྣང་ལ་མ་བཅོས་མི་རྟོག་མི་བསྒྱུར་བར་ལྷར་སྣང་གསལ་བའམ་འཆར་བའང་རུང་བ་ཉིད་ཀྱི་ཕྱིར། རྒྱུད་སྡེ་གཞན་དང་གཞན་ལས་ཕྱི་བསྐྱེད་པའི་རིམ་པ་ལ་མ་ལྟོས་པར་ནང་༼༨༧༽བསྐྱེད་པའི་རིམ་པ་ཉིད་ལ་བརྟེན་ནས་རྫོགས་རིམ་གྲུབ་པ་ཉིད་དུ་འཇོག་པ་ནི།
མི་ཟབ་པའི་རྫོགས་རིམ་ནས་དང་པོ་ཉིད་ནས་འཇུག་པ་ཞེས་བྱ་བར་འཇོག་ལ། གནད་འདི་ཁོང་དུ་མ་ཆུད་པར་བོད་ཀྱི་གསང་བ་འདུས་པ་ཕལ་མོ་ཆེ་རིམ་པ་ལྔའི་རིམ་པར་འཇོག་པའི་ལུས་དབེན་ལྷའི་སྐུ་དེ་བསྐྱེད་རིམ་གྱི་ལྷ་ཡིན་ནམ་རྫོགས་རིམ་གྱི་ལྷ་གང་ཡིན་ཞེས་མི་མཐུན་པ་མང་དུ་སྨྲ་བ་ནི་སྙིང་པོ་ཅི་ཡང་ཡོད་པ་མ་ཡིན་ཏེ། ལུས་དབེན་དེ་ཉིད་རྫོགས་པའི་རིམ་པར་འཇོག་ན་དེ་ཉིད་རྫོགས་རིམ་གྱི་ལྷ་སྐུ་ལས་བསྐྱེད་རིམ་གྱི་ལྷ་སྐུ་གཙོ་བོ་མི་ཆེ་ལ། དེ་ཉིད་རྫོགས་རིམ་གྱི་རྟོགས་པ་བསྐྱེད་པའི་རྟེན་གྱི་བསྐྱེད་རིམ་དུ་འཇོག་ན་དེ་ཉིད་རྫོགས་རིམ་གྱི་ལྷ་ཡིན་མིན་ཞེས་དོགས་པ་འགོད་ཅི་དགོས། བཤད་པ་དེ་ཉིད་ཀྱི་ཕྱིར། འདུས་པར། སྔགས་ཀྱི་སྐུ་ནི་རབ་སྒྲུབ་བྱེད། ། བསྐྱེད་པའི་རིམ་པ་དང་པོ་ཡིན། ། སེམས་ལ་དམིགས་པ་ཙམ་ཞིག་ནི། ། རིམ་པ་གཉིས་པ་ཡིན་པར་བཤད། །
ཅེས་སྔགས་ཀྱི་སྐུ་སྒྲུབ་པ་ལ་བསྐྱེད་རྫོགས་ཐུན་མོང་བའི་རིམ་པ་གཅིག་དང་ཡེ་ཤེས་ཀྱི་སྐུ་སྒྲུབ་པ་ལ་རྫོགས་རིམ་འབའ་ཞིག་པའི་རིམ་ལྔ་གཉིས་སུ་ཤེས་པར་བྱ་དགོས་སོ། ། ༼༨༨༽དེས་ན་སྐལ་བ་མཆོག་གི་ལས་དང་པོ་པ་འཁྲུལ་པའི་མཚན་མ་བསལ་ཆེད་རྟོག་པའི་བསྐྱེད་རིམ་གྱི་མཚམས་སྦྱོར་ཙམ་ནས་མ་འཁྲུལ་བའི་བཅོས་མིན་གྱི་རྫོགས་རིམ་གྱི་ལྷར་སྣང་འཆར་ལ། ལྷར་སྣང་དེ་ཉིད་ཀྱིས་སླར་ཐ་མལ་གྱི་འཁྲུལ་པའི་རྟོག་བཞག་གི་སྒྲིབ་ཆོས་སེལ་བ་ལ་ནི་བསྐྱེད་རིམ་གྱི་ལྷ་བསྒོམས་པའི་བྱེད་ལས་ལས་རྫོགས་རིམ་གྱི་ལྷ་བསྒོམ་པའི་བྱེད་ལས་ཉིད་མཆོག་ཏུ་གྱུར་པ་ཡིན་ནོ། ། འདི་ཉིད་ཀྱི་ཕྱིར། བཀའ་བརྒྱུད་དྭགས་པོ་ལྷ་རྗེ་བ་དག་གིས་རྣལ་འབྱོར་པ་ཆེན་པོ་རྣམས་དང་པོ་ཉིད་ནས་རྫོགས་རིམ་གྱི་ལྷ་མངོན་དུ་གྱུར་པ་ལ་རྣལ་འབྱོར་དུ་མཛད་ནས་བསྐྱེད་རིམ་གྱི་ལྷ་སྒོམ་པའི་སྤྲོས་པ་བཅོས་མ་རྣམས་རྫིང་ལྟར་འདོར་བར་མཛད་པ་ལས་དཔལ་ལྡན་ས་སྐྱ་པའི་ཕྱོགས་ལ་སོགས་པ་དུ་མས་བསྐྱེད་རིམ་གྱི་སྤྲོས་པའི་ལྷ་སྒོམ་པ་མེད་པ་ཉིད་ཀྱིས། འདི་ལྟའི་རྣལ་འབྱོར་འདི་ཉིད་རྣལ་འབྱོར་ཡང་དག་མིན་པས་རྣལ་འབྱོར་པ་འདི་དག་རྫོགས་རིམ་ཡང་དག་པ་མ་ཡིན་ནོ་ཞེས་གསུངས་པ་ཡང༌། བཅོམ་ལྡན་འདས་ཉིད་དུ་མ་གྱུར་གྱི་བར་གང་ཟག་གིས་གང་ཟག་གི་ཚོད་དཔོག་བྱར་མི་རིགས་པར་སྟོན་པ་ཉིད་ཀྱིས་བཀའ་རྩལ་པ་ལས་བཟློག་སྟེ་གསུང་བ་ནི་ཆེས་ཡ་མཚན་པའི་ལེགས་བཤད་དུ་མི་༼༨༩༽བཟུང་ངོ༌། ། དེས་ན་འཁོར་འདས་ཀྱི་ཆོས་ཐམས་ཅད་རྟོག་བཏགས་ལས་འཁོར་བའི་ཐ་མལ་གྱི་ཆོས་རྟོག་བཏགས་རྟོག་པ་ཉིད་ཀྱི་ལྷས་སྦྱང་དགོས་པ་ནི། གུར་དུ། ཐ་མལ་རྣམ་རྟོག་གཞོམ་དོན་དུ། །
སྒོམ་པ་ཡང་དག་རབ་ཏུ་བསྒྲགས། ། ཞེས་འབྱུང་ལ། མྱང་འདས་ཀྱི་རྟོག་བཞག་གི་ཀུན་རྫོབ་ཀྱི་རྣམ་རྟོག་མ་ལུས་པའང་རྫོགས་རིམ་རྟོག་མེད་ཀྱི་ལྷས་སྦྱང་དགོས་ཏེ། བརྟག་གཉིས་ལས། སྤྲོས་པ་རྨི་ལམ་ལྟར་བྱས་ནས། ། སྤྲོས་པ་ཉིད་ནི་སྤྲོས་མེད་བྱེད། ། ཅེས་འབྱུང་ལ། ཡང་མི་རྟོག་པ་ཉིད་ཀྱང་རྟོག་པ་ལ་ལྟོས་ནས་བརྟགས་ཆོས་ཀུན་རྫོབ་རྫུན་པ་དང་བསླུ་བའི་ཆ་ཉིད་ཀྱི་སྤྲོས་བཅས་ཀྱི་ལྷར་སྣང་ཡོད་པས་དེ་ཉིད་ཀྱང་རྫོགས་རིམ་མཐར་ཐུག་པ་ཡིན་ཏེ། མི་ཟབ་པའི་རྫོགས་རིམ་དང་ལྷར་སྣང་ཞེས་བརྗོད་ལ། ཆོས་ཟབ་པའི་རྫོགས་རིམ་གྱི་ལྷ་ནི།
རྒྱལ་བ་ནམ་མཁའི་སྐུ་ཅན་གསུང་ནི་བརྗོད་དང་ཐུགས་ནི་བསམ་གྱིས་མི་ཁྱབ་པའི་བདག་ཉིད་ཀྱི་ལྷ་སྟེ། མཉམ་སྦྱོར་ལས། རྣམ་མི་རྟོག་ལས་སངས་རྒྱས་མིན། ། དེ་བཞིན་རྣམ་རྟོག་བཅས་ལས་མིན། ། ཤིན་ཏུ་རྣམ་དག་ཡོངས་ཤེས་ན། ། མཁས་པ་རྣམས་ནི་འགྱུར་བ་༼༩༠༽ཉིད། ། ཅེས་འབྱུང་ཞིང༌། རྟོག་པ་དང་རྟོག་མེད་ཀྱི་ལྷ་ཞི་དྲག་གི་བསྐྱེད་རྫོགས་ཀྱི་ལྷ་ནི་ཤིན་ཏུ་རྣམ་དག་གི་ལྷ་ནི་མ་ཡིན་ཞེས། དུས་ཀྱི་འཁོར་ལོ་ལས། དཔའ་བོའི་རིམ་པ་བདག་བྱིན་བརླབས་པ་ཡི། །
རིམ་པ་དག་ཀྱང་ཐར་པའི་ལམ་མིན་ཏེ། ། ཤིན་ཏུ་རྣམ་དག་རིམ་པ་གཅིག་པུ་ནི། ། ཐར་པའི་ལམ་དུ་རྒྱལ་བ་རྣམས་ཀྱིས་བསྟན། ། ཞེས་འབྱུང་བས། འདི་ལྟའི་ལྷའི་མིང་གི་རྣམ་གྲངས་ཆོས་ཉིད་འགྱུར་བ་མེད་པ་ཡང་དག་པའི་ལྷ་ཞེས་གསང་སྔགས་ཕྱི་འགྱུར་དུ་མ་ཟད་སྔ་འགྱུར་ལས་ཀྱང་འབྱུང་བ་འདི་ལྟ་བུའི་གནད་ནི་བདག་གི་རྗེ་བཙུན་རས་པ་ཆེན་པོ་ཁོ་ནའི་བྱིན་རླབས་ཀྱི་མཐུ་ལས་མ་གཏོགས་གཞན་དུ་འགར་ཡོད་རེ་སྐན་དུ་སྣང་ངོ༌། ། དེ་ཡང་རྫོགས་པ་ཞེས་ནི་ཥྤནྣ་ཀྲ་མ་ཞེས་པའི་ངེས་ཚིག་ལས་བཅོས་མ་མ་ཡིན་པའམ། པ་རི་ནི་ཥྤནྣ་ཞེས་པ་ཡི་གེ་བསྣན་པའི་ངེས་ཚིག་ལས། ཡོངས་སུ་གྲུབ་པ་ཞེས་བྱ། ཡེ་ཤེས་ཀྱི་སྐུའི་མིང་ཅན་མི་འགྱུར་བའི་བདེ་བ་དང་རྣམ་པ་ཐམས་ཅད་པའི་སྟོང་ཉིད་ཟུང་དུ་འཇུག་པའི་ལྷའི་སྐུ་ཡིན་པ་དང༌། རིམ་པ་ནི་སྒྲུབ་པར་བྱེད་པའི་ལམ་ཐབས་ཀྱི་རྣལ་འབྱོར་ལ་བྱ་ལ།
ཡང་འདིར་བགྲོད་པར་བྱ་བ་ཡིན་པས་ན་བྱ་བ་༼༩༡༽འབྲས་བུ་ལ་སྒྲུབ་ན། མཐར་ཐུག་ཟུང་འཇུག་ལ་ནི་རྫོགས་པ་དང༌། དེའི་ལམ་ལ་རིམ་པ། འདི་བགྲོད་པར་བྱ་བའི། ངོ་བོ་ཉིད་ཡིན་པའི་ལས་ལས་སྒྲུབ་ན་རྒྱུ་རྒྱུད་འོད་གསལ་ནི་རྫོགས་པ་དང༌། དེ་བགྲོད་པར་བྱེད་པའི་ལམ་ལ་རིམ་པ་ཞེས་བྱའོ། ། དེས་ན་ལྷའི་སྐུར་བསྐྱེད་པ་དང་རྫོགས་པ་ལ། འདུས་པ་ལྟར་ན་འོད་གསལ་ལས་ཟུང་འཇུག་ཏུ་ལྡང་བའི་ལྷ་དང༌། སེམས་དབེན་ལས་སྒྱུ་ལུས་སུ་ལྡང་བའི་ལྷ་དང༌། ལུས་རྣམ་པར་དབེན་པ་སྐད་ཅིག་དྲན་རྫོགས་ཀྱི་མ་བཅོས་པའི་ལྷ་སྐུ་མི་རྟོག་ཡེ་ཤེས་ལ་འཆར་བའི་རྣམ་པ་གསུམ་གྱི་ཕྱི་མ་ནི་སྐབས་འདི་ཉིད་ཀྱི་ལྷའི་གསལ་སྣང་ཐོབ་པ་ནས་བཟུང་བ་ཡིན་གྱི།
དུས་འཁོར་ལྟར་ན། དཔྲལ་བར་འཛིན་པ་རྫོགས་ནས་ལྷ་སྤྲོ་བར་ཞུས་པ་ལྷ་བཞག་པ་དང༌། རྗེས་དྲན་དུ་སྒྱུ་ལུས་སུ་ལྡང་བའི་སྐབས་ལ་ལྷར་བཞག་པ་དང༌། ཏིང་ངེ་འཛིན་དུ་རང་བྱུང་གི་ལྷ་ལ་ལྷར་བཞག་པ་དང༌། འབྲས་བུ་མཐར་ཐུག་ཟུང་འཇུག་གི་ལྷར་བཞག་པ་རྣམས་ལ་ཐམས་ཅད་ལའང༌། ལྷར་དང་པོར་བསྐྱེད་པ་དང༌། ཕྱི་ནས་རྫོགས་པར་གྲུབ་པ་ཉིད་ཀྱི་རེ་རེ་ལའང་བསྐྱེད་རྫོགས་ཀྱི་རིམ་པའི་སྒྲ་བཤད་བཏུབ་པ་ཡོད་ཀྱང་བཤད་འཇུག་༼༩༢༽དོན་མཐུན་གྱི་རྫོགས་རིམ་གྱི་ལྷ་ནི། རྒྱུ་རྒྱུད་ཀྱི་ལྷའི་གདགས་གཞི་ལམ་རྒྱུད་ཀྱི་ལྷར་བརྟགས་པའི་བརྟགས་ཆོས་ཙམ་གྱི་གྱིས་བསྐྱེད་པ་ཡིན་པར་བརྟགས་ཆོས་ཀྱི་མཚན་མའི་བཅོས་བསླད་དང་བྲལ་བར་མི་རྟོག་མ་བཅོས་པའི་འབྲས་བུའི་ལྷར་འཆར་བའི་བརྟགས་ཉིད་རྫོགས་རིམ་གྱི་ལྷ་མཐར་ཐུག་པ་དེ་ཡིན་ཏེ། དེ་ཉིད་ཀྱི་ཕྱིར་རྒྱུ་རྒྱུད་ཀྱི་ལྷ་དང་སངས་རྒྱས་དེ་ཉིད་ཡེ་བཞུགས་ཀྱི་རྫོགས་རིམ་ཆེན་པོར་བཞུགས་པ་ཡིན་ལ། འདི་ཉིད་དབང་པོ་ཡང་རབ་སྐལ་ལྡན་གྱི་སློབ་མ་དང་མཚན་ལྡན་གྱི་བླ་མའི་རྟེན་འབྲེལ་འཛོམས་ནས་བླ་མས་བརྡ་ཙམ་དང་ཚིག་གིས་མཚམས་སྦྱར་བ་ཙམ་གྱིས་རང་བྱུང་ཕྱག་རྒྱ་ཆེན་པོའི་ཡེ་ཤེས་སམ།
སངས་རྒྱས་ཡེ་བཞུགས་ཀྱི་ཞལ་མངོན་སུམ་དུ་འཇལ་བ་ལ་ཕྱག་རྒྱ་ཆེན་པོའི་རྟོགས་པ་སྐྱེས་པ་ཞེས་བཀའ་བརྒྱུད་འདིའི་ཕྱོགས་ལ་གྲགས་ཤིང༌། དེས་ན་རྒྱུ་རྒྱུད་ཀྱི་སངས་རྒྱས་སམ་ཡང་དག་པའི་ལྷ་དེ་ཉིད་མ་དག་སེམས་ཅན་གྱི་གནས་སྐབས་སྒྲིབ་བཅས་ཀྱི་དུས་ནས་ཀྱང་ཡེ་སངས་རྒྱས་སུ་བཞུགས་པ་ཡིན་ཏེ། དེའི་ཚུལ་ཁོ་བོས་རྒན་པོའི་རླུང་སྨན་ཞེས་པའི་བསྟན་བཅོས་སུ་ལེགས་པར་བཤད་པ་ལ། ཁ་ཅིག་གློ་བར་འཁུམས་པར་མ་གྱུར་ཏེ། འོ་ན་ཁྱི་རྒན་རྒྱ་བོའི་རྒྱུད་ཀྱི་བདེ་གཤེགས་སྙིང་པོའང་སངས་རྒྱས་སུ་འགྱུར་ལ། དེ་༼༩༣༽ལྟ་ན་ཁྱི་རྒན་རྒྱ་བོ་ཉིད་སེམས་ཅན་ཡིན་བཞིན་དུ་དེ་ཉིད་ཀྱི་རྒྱུད་སངས་རྒྱས་སུའང་འགྱུར་ཏེ། དེ་ལ་རྒྱུད་གཉིས་མེད་པའི་ཕྱིར་སྙོམ་པ་དེ་དག་ནི། ཟབ་མོའི་ཆོས་ཚུལ་འདི་ལ་བསགས་པ་ཅུང་ཟད་ཀྱང་མ་བྱས་པའི་གཏམ་དུ་ཟད་དེ་དཔལ་ཀརྨ་པ་རང་བྱུང་རྒྱལ་བ་ཆེན་པོས་ཟབ་མོ་ནང་དོན་གྱི་རང་འགྲེལ་ལས། རྡོ་རྗེའི་ལུས་དེ་བཞིན་གཤེགས་པའི་སྙིང་པོ་ལས་སྣང་བ་རྒྱུ་མཐུན་པའི་རབ་ཏུ་ཟབ་པའི་གཟུགས་ཀྱི་སྐུ་མཚན་དང་དཔེ་བྱད་ཐམས་ཅད་དང་ལྡན་པ་དྲི་མ་མེད་པ་ཉིད་དྲི་མ་དང་བཅས་པའི་ལུས་ལ་གནས་པར་གསུངས་པ་དང༌། སེམས་དྲི་མ་དང་བཅས་པ་ཉོན་མོངས་པའི་སྦུབས་དུ་མས་དཀྲིས་པ་འདི་སངས་རྒྱས་ཀྱི་སྙིང་པོ་གནས་དང་གནས་མ་ཡིན་པ་མཁྱེན་པ་ལ་སོགས་པའི་སྟོབས་དང༌།
མི་འཇིགས་པ་དང༌། མ་འདྲེས་པའི་ཆོས་རྣམས་ཀྱི་ཡོན་ཏན་དང་ལྡན་པར་བཞུགས་སོ་ཞེས་བྱ་བ་ནང་གི་དོན་ཤིན་ཏུ་ལྐོག་ཏུ་གྱུར་པ་དག་མངོན་དུ་བསྟན་པ། རྡོ་རྗེའི་གནས་རྣམས་འདིར་སྟོན་པར་འདོད་ནས། ལུས་སེམས་ནང་གི་བདག་ཉིད་བཤད། ། ཅེས་སྨོས་པ་ཡིན་ནོ། ། ཞེས་པས་དྲི་བཅས་ཀྱི་ལུས་ལ་དྲི་མེད་ཀྱི་མཚན་དཔེ་གནས་པར་གསུངས་པ་དང༌། དྲི་བཅས་ཀྱི་སེམས་ལ་སྟོབས་༼༩༤༽སོགས་ཀྱི་ཡོན་ཏན་ལྡན་པའི་སངས་རྒྱས་བཞུགས་པར་གསུངས་ཏེ། དེ་ལྟར་བཞུགས་པའི་འཁྲུལ་པའི་སེམས་ཅན་དག་ཕྱིན་ཅི་ལོག་ཏུ་བརྟགས་པས་རྒྱུ་རྒྱུད་ཀྱི་སངས་རྒྱས་ཡེ་རྫོགས་ཆེན་པོ་སྒྲིབ་པར་བྱས་པ་ཡིན་ཏེ། དཔལ་ཕྲེང་གི་མདོ་ལས། བཅོམ་ལྡན་འདས་དེ་བཞིན་གཤེགས་པའི་སྙིང་པོ་མཆིས་ན།
དེ་ལ་འཁོར་བ་ཞེས་ཚིག་གིས་བཏགས་པ་ལགས་སོ། ། ཞེས་དང༌། རིམ་ལྔར། འགྲོ་ཀུན་རང་དབང་མེད་པ་སྟེ། ། རང་དབང་དུ་ནི་འབྱུང་མ་ཡིན། ། དེ་ཡི་རྒྱུ་ནི་འོད་གསལ་བ། ། འོད་གསལ་ཐམས་ཅད་སྟོང་པའོ། ། ཞེས་འབྱུང་ལ། ཕྱིན་ཅི་ལོག་ཏུ་བཏགས་པའི་སྒྲིབ་བཅས་ཀྱི་དུས་སུའང་ཕྱིན་ཅི་མ་ལོག་པར་བཏགས་པའི་སྒྲིབ་བྲལ་གྱི་སངས་རྒྱས་བཞུགས་པའི་སངས་རྒྱས་ལ། མ་སྦྱངས་མ་དག་པའི་སངས་རྒྱས་དང་ལྷ་དང་ཤིན་ཏུ་རྣམ་དག་གི་རྫོགས་རིམ་དུ་བཞེད་པ་ནི།
རང་བྱུང་རྒྱལ་བ་ཆེན་པོས། དེ་བཞིན་གཤེགས་སྙིང་གི་བསྟན་བཅོས་ལས། དེ་ལ་གཟུགས་སྐུ་གཉིས་རང་བཞིན། ། སུམ་ཅུ་རྩ་གཉིས་མཚན་དཔེ་བྱད། ། ཐོབ་པའི་ཡོན་ཏན་རང་ལུས་ཏེ། ། དེ་དེ་བདག་དང་ཕྱ་དབང་ཕྱུག ། ཚངས་དང་ཕྱི་རོལ་བདེན་པའི་རྡུལ། ། ཕག་ན་མོ་ཡིས་བྱས་པ་མིན། ། སྒོ་ལྔ་གཟུང་དང་འཛིན་པ་ཡི། ། རྣམ་འགྱུར་མ་དག་དེ་༼༩༥༽སྦྱངས་པས། །
དེ་ཚེ་ཐོབ་པར་ཐ་སྙད་བྱས། ། དེ་བས་རྩ་རླུང་ཐིག་ལེ་རྣམས། ། དག་པ་དག་པའི་གཟུགས་སྐུ་སྟེ། ། མ་སྦྱངས་མ་དག་གཟུགས་སྐུའོ། ། ཞེས་འབྱུང་བའི་དྲི་བཅས་ཀྱི་ཁུ་རྡུལ་རླུང་གསུམ་པོ་རེ་རེ་ལ་དྲི་བྲལ་གྱི་སྐུ་མཚན་དཔེ་གསུང་དབྱངས་དྲུག་ཅུ་ཐུགས་མཁྱེན་གཉིས་དང་ལྡན་པར་བཞུགས་པའི་ཁུ་རྡུལ་ལའང་ཨཱ་ལི་བཅུ་དྲུག་གི་དགའ་བ་བཅུ་དྲུག་ལ་ཐབས་ཤེས་སོ་གཉིས་ཀྱི་མཚན་སོ་གཉིས་དང༌། ཀཱ་ལི་བཞི་བཅུའི་བདེ་བ་བཞི་བཅུ་ལ་ཐབས་ཤེས་ཀྱི་མཚན་དཔེ་བརྒྱད་ཅུའི་སྒྲིབ་བྲལ་གྱི་དགེ་ཚོགས་བསྒྲུབ་བྱར་ལྡན་པའི་སངས་རྒྱས་ཡེ་བཞུགས་སུ་གནས་པའང༌། ཇི་སྐད་དུ། བཙུན་མོའི་བྷ་ག་བདེ་ཆེན་དུ། ། སྟོན་པ་སུམ་ཅུ་རྩ་གཉིས་མཚན། ། གཙོ་བོ་དཔེ་བྱད་བརྒྱད་ཅུར་ལྡན། །
ཞེས་འབྱུང་ལ། དེས་ན་གདོད་ནས་ཡེ་རྫོགས་ཀྱི་ལྷ་དེ་ཉིད་དང་པོ་ཉིད་ནས་དྲི་མ་བྲལ་བའི་སངས་རྒྱས་ཉིད་ཡིན་པ་ལ། མ་དག་པ་སེམས་ཅན་གྱི་སྒྲིབ་པས་ངན་སོང་དུ་སོང་བ་དང༌། སྒྲིབ་པ་དེ་བྲལ་བས་བཟང་དུ་སོང་བ་མེད་དེ། རང་བྱུང་རྒྱལ་བ་ཆེན་པོས་དེ་བཞིན་གཤེགས་སྙིང་ལས། ཐ་མལ་ཤེས་པ་འདི་ཉིད་ལ། ། ཆོས་དབྱིངས་རྒྱལ་བའི་སྙིང་པོ་ཟེར། ། བཟང་དུ་འཕགས་པས་༼༩༦༽བཏང་བ་མེད། ། ངན་དུ་སེམས་ཅན་གྱིས་མ་བཏང༌། ། ཐ་སྙད་དུ་མས་བརྗོད་མོད་ཀྱང༌། །
བརྗོད་པས་དེ་ཡི་དོན་མི་ཤེས། ། དེ་ཡི་མ་འགགས་རོལ་པ་ལ། ། ཡོན་ཏན་དྲུག་ཅུ་རྩ་བཞི་པོ། ། རགས་པ་ཡིན་ཏེ་རེ་རེ་ལ། ། བྱེ་བ་ཕྲག་རེར་གསུངས་པ་ཡིན། ། ཞེས་འབྱུང་ལ། གདོད་མའི་རྫོགས་རིམ་གྱི་ལྷའམ་སངས་རྒྱས་རྒྱུ་རྒྱུད་དུའང་དྲི་མེད་དུ་གནས་ཀྱང༌། གློ་བུར་གྱི་དྲི་མ་དང་འབྲེལ་བའི་སེམས་ཅན་དུ་གདགས་ཤིང༌། དྲི་མ་སྦྱང་བའི་ཚེ་བྱང་སེམས་སུ་གདགས་ལ། དྲི་མས་དག་པའི་ཚེ་སངས་རྒྱས་སུ་གདགས་ཀྱང་གདགས་པ་ནི་ལྟོས་ཆོས་ཀྱི་བཏགས་པ་ཙམ་ལས་ཡེ་བཞུགས་སུ་བཏགས་ནས་རྟོག་མི་རྟོག་ལས་གྲོལ་བའི་ཤིན་ཏུ་རྣམ་པར་དག་པའི་རྫོགས་རིམ་གྱི་ལྷ་དང་སངས་རྒྱས་ནི་གསར་སྐྱེས་དང་གསར་ཐོབ་མ་ཡིན་ཏེ།
དཔལ་རང་བྱུང་རྒྱལ་བ་མཆོག་གིས་གཤེགས་སྙིང་ལས། མ་དག་མ་དག་དག་པ་དང༌། ། ཤིན་ཏུ་རྣམ་དག་གོ་རིམ་བཞིན། ། སེམས་ཅན་བྱང་ཆུབ་སེམས་དཔའ་དང༌། ། དེ་བཞིན་གཤེགས་པའི་རིམ་པ་གསུམ། ། བརྗོད་ཀྱང་སངས་རྒྱས་གསར་སྐྱེས་མིན། ། ཇི་ལྟར་སྔར་བཞིན་ཕྱིས་དེ་བཞིན། ། མི་འགྱུར་སངས་རྒྱས་སྙིང་པོ་ཡིན། ། འགྱུར་བ་དྲི་བྲལ་དེ་ལ་བརྗོད། ། གང་དག་ལྟ་ངན་ཞུགས་པ་རྣམས། །
སངས་རྒྱས་༼༩༧༽ཡོན་ཏན་རྒྱུ་མེད་དང༌། ། ཡང་ན་རང་མིན་ཕྱི་རོལ་གྱི། ། རྒྱུ་རྐྱེན་གྱིས་བསྐྱེད་རྟོག་པ་ནི། ། ཕྱི་རོལ་རྟག་ཆད་ཁྱད་ཅི་ཡོད། ། ཅེས་འབྱུང་བ་ཉིད་ཀྱི་ཕྱིར། སྒྲིབ་བྲལ་གྱི་སངས་རྒྱས་ཡོངས་རྫོགས་སྒྲིབ་བཅས་ཀྱི་ལུས་སེམས་ལ་ཡོད་ཀྱང་སྒྲིབ་བཅས་ཀྱི་ཆ་མ་བསལ་གྱི་བར་དེའི་ཡོན་ཏན་རྣམས་ཀྱི་བྱ་བ་མི་བྱེད་པ་ནི་ཀུན་རྫོབ་པའི་རྟེན་འབྲེལ་བསམ་གྱིས་མི་ཁྱབ་པའི་ཚུལ་ཡིན་པ་ལས། བོད་ཁ་ཅིག་གིས། རྒྱུ་དུས་ནས་སངས་རྒྱས་ཐོབ་ཐོབ་པ་ཡིན་ན། རྒྱུ་དུས་ཀྱི་སངས་རྒྱས་དེས་འབྲས་དུས་ཀྱི་སངས་རྒྱས་ལྟར་བྱ་བ་མཛད་རིགས་པར་ཐལ་བས་མི་མཛད་པ་ཉིད་ཀྱི་ཕྱིར། རྒྱུ་དུས་ནས་སངས་རྒྱས་ཐོབ་ཐོབ་པར་འདོད་པ་མི་རིགས་སོ་ཞེ་ན།
དེ་ལྟའི་ཀླན་ཀ་འགོད་རིགས་ན། སངས་རྒྱས་བཅོམ་ལྡན་འདས་དང་དེ་ཉིད་ཀྱི་དགོངས་པ་ལ་རང་དབང་ཐོབ་པ་རང་བྱུང་རྒྱལ་བ་ཆེན་པོ་དག་ལའང་འགོད་རིགས་པར་འགྱུར་ཏེ། ཇི་སྐད་དུ། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། དེ་ཉིད་བསལ་ན་སངས་རྒྱས་སོ། ། ཞེས་དང༌། ཟབ་མོ་ནང་དོན་གྱི་རང་འགྲེལ་ལས། བསམ་གྱིས་མི་ཁྱབ་པའི་ཚུལ་འཆད་པ་ནི། སངས་རྒྱས་ཀྱི་སྙིང་པོ་དྲི་མ་མེད་ཀྱང་ཉོན་མོངས་དང་ཤེས་༼༩༨༽བྱའི་དྲི་མ་མཐའ་དག་མ་སྤངས་ཀྱི་བར་དུ་སངས་རྒྱས་སུ་མི་འགྱུར་བ་ཁམས་ཀྱི་དོན་དང༌།
ད་ལྟ་སངས་རྒྱས་ཀྱི་ཡོན་ཏན་དྲུག་ཅུ་རྩ་བཞི་རྫོགས་པར་ཡོད་ཀྱང་རྡོ་བའི་ནང་དུ་ཆུད་པའི་ནོར་བུ་ལྟར་འབྲས་དུས་ཀྱི་ཡོན་ཏན་མི་སྣང་བས། ཆོས་ཀྱི་དབྱིངས་ཤིན་ཏུ་དྲི་མ་མེད་པའི་རྒྱུ་མཐུན་པ་དཀར་པོའི་ཆོས་ཀྱིས་མ་བསྐྱེད་ན་ནུས་པ་མི་འབྱིན་པ་ཡོན་ཏན་གྱི་དོན་ཞེས་འབྱུང་བ་རྣམས་ལའང་ཀླན་ཀ་བརྗོད་པར་འགྱུར་ལ། དེ་ལྟར་བརྗོད་པས་མི་ཉེས་སོ་སྙམ་ན། རྒྱལ་བ་སྲས་དང་སློབ་མར་བཅས་པ་དག་ལ་སྐྱོན་མིན་ལ་སྐྱོན་བཟུང་བ་ལས་ཉེས་པ་ཆེ་བ་ཅི་ཞིག་ཡོད། དེ་ལྟ་ན་ཡོན་ཏན་ཡེ་རྫོགས་ཀྱི་རྫོགས་རིམ་མམ་སངས་རྒྱས་རང་ཆས་སུ་གདོད་ནས་ཐོབ་པར་བཞུགས་ཀྱང་སླར་སངས་རྒྱས་དགོས་སོ་ཞེས་རང་བྱུང་རྒྱལ་བ་ཆེན་པོ་བཞེད་དེ། དེས་མཛད་པའི་རྣམ་ཤེས་ཡེ་ཤེས་བརྟག་པ་ཞེས་པའི་བསྟན་བཅོས་ལས། ཕྱི་དང་ནང་གི་བདག་ཉིད་ཀྱི། ། ཀུན་གཞིའི་རྣམ་ཤེས་འདི་ཉིད་ནི། ། སྤང་བྱ་ཀུན་གྱི་རྩ་བ་སྟེ། ། རྡོ་རྗེ་ལྟ་བུའི་ཏིང་འཛིན་གྱིས། །
གཞོམ་པར་བྱེད་པར་གསུངས་པ་ཡིན། ། གང་ཚེ་སྒྲིབ་བཅས་ཀུན་གཞི་ལོག ། དེ་ཚེ་མེ་ལོང་ཡེ་ཤེས་ཏེ། ། ཡེ་ཤེས་ཀུན་སྣང་ང་ཡི་མེད། ། ཡོངས་སུ་མ་ཆད་༼༩༩༽རྟག་ཏུ་ལྡན། ། ཤེས་བྱ་རྟོགས་ཤིང་དེར་ཕྱོགས་ལེན། ། ཡེ་ཤེས་ཀུན་གྱི་རྒྱུ་མཚན་ཕྱིར། ། ཆོས་ཀྱི་སྐུ་ཞེས་བརྗོད་པ་ཡིན། ། ཉོན་མོངས་ཅན་གྱི་ཡིད་དེ་ནི། ། དཔའ་བར་འགྲོ་བས་རབ་བཅོམ་ནས། །
མཐོང་སྒོམ་ཉོན་མོངས་རབ་བཅོམ་པས། ། ཉོན་མོངས་མེད་ཅིང་སྲིད་ཞི་མེད། ། མཉམ་ཉིད་ཡེ་ཤེས་ཞེས་སུ་བརྗོད། ། དེ་མ་ཐག་པའི་ཡིད་དེ་ཉིད། ། དྲུག་པོས་འཛིན་པས་འཛིན་པ་སྟེ། ། རྣམ་པར་རྟོག་བྱེད་རྣམ་རྟོག་ཡིན། ། དེ་ནི་ཡང་དག་ཤེས་རབ་དང༌། ། སྒྱུ་མ་ལྟ་བུའི་ཏིང་འཛིན་གྱིས། ། བཅོམ་པས་བཟོད་པ་ཆེ་ཐོབ་ཚེ། ། དོན་བཅས་འཛིན་པ་གནས་གྱུར་པའི། །
ཞིང་ནི་དག་པ་སྟོན་པ་དང༌། ། དུས་རྣམས་ཀུན་ཏུ་ཡེ་ཤེས་དང༌། ། ལས་རྣམས་ཀུན་ལ་ཐོགས་མེད་པའི། ། རྣམ་རྟོག་གནས་ཡོངས་གྱུར་པ་འདི། ། སོ་སོར་རྟོག་པའི་ཡེ་ཤེས་ཏེ། ། དེ་ལྟར་ཡེ་ཤེས་གཉིས་པོ་འདི། ། སྒོམ་པ་དག་ཅིང་སྲིད་ཞི་ལ། ། མི་གནས་ཞི་དང་བྱམས་པ་དང༌། ། ཐུགས་རྗེ་ལྡན་ཞིང་འཁོར་རྣམས་ལ། ། སྣ་ཚོགས་སྐུ་དང་གསུང་སྟོན་མཛད། །
ཏིང་འཛིན་གཟུངས་རྣམས་ཀུན་གྱི་གཏེར། ། ཆོས་ཆེན་དབྱངས་ཀྱི་དཀྱིལ་འཁོར་འབྱུང༌། ། ལོངས་སྤྱོད་རྫོགས་སྐུ་ཞེས་སུ་བརྗོད། ། ༼༡༠༠༽སྒོ་ལྔའི་ཡིད་ཀྱི་ཆ་གཅིག་ནི། ། ཡང་དག་ཀུན་རྟོག་ལས་སྐྱེས་པའི། ། བདེན་བཞིའི་ཚུལ་གྱི་རྣམ་པ་ཅན། ། ཤེས་བཟོད་ལ་སོགས་བཅུ་དྲུག་གིས། ། དོན་མཐོང་བདེན་པ་རྟོགས་པ་ལས། ། དབང་པོ་ལྔ་རྣམས་གནས་གྱུར་ཅིང༌། ། དོན་ཀུན་འཇུག་དང་ཐམས་ཅད་ཀྱིས། །
ཡོན་ཏན་བརྒྱ་ཕྲག་བཅུ་གཉིས་ལ། ། དབང་འབྱོར་དེ་ཉིད་མཐར་ཕྱིན་པས། ། བྱ་བ་སྒྲུབ་པའི་ཡེ་ཤེས་ཏེ། ། ཁམས་རྣམས་ཀུན་ཏུ་སྣ་ཚོགས་པའི། ། དཔག་མེད་བསམ་ཡས་སྤྲུལ་པ་ཡིས། ། སེམས་ཅན་ཀུན་གྱི་དོན་གྲུབ་པའོ། ། འདི་ནི་སྤྲུལ་པའི་སྐུ་ཆེན་པོ། ། ཞེས་སོགས་རྒྱས་པར་བཀའ་སྩལ་པ་ནི་སྤྲོས་པ་ཆོག་གོ ། འོ་ན་དེ་ལྟའི་རྫོགས་རིམ་ཉིད་ལ་མཚན་ཉིད་གསུམ་དང་ལྡན་དགོས་ཏེ། རྣམ་པར་མི་རྟོག་པ་དང༌།
ལྷན་ཅིག་སྐྱེས་པ། རྣམ་པ་ཐམས་ཅད་པ་སྟེ། དེའི་རྣམ་པར་མི་རྟོག་པའི་དགག་བྱའི་རྟོག་པ་ལ། རྟོག་པ། ཀུན་ཏུ་རྟོག་པ། རྣམ་པར་རྟོག་པ་སྟེ་གསུམ་ལས། རྟོག་པ་ཞེས་པ་ནི་ཐ་སྙད་དུའང་མེད་བཞིན་ཡོད་པར་རྟོག་པའི་ཐ་མལ་འཁྲུལ་ཆོས་ཀྱི་སྣང་ཆ་རྟོག་པ་དང་དེའི་བརྟགས་ཆ་དང་བརྟགས་ཆ་དེ་སེལ་བྱེད་ཀྱི་རྟོག་པས་བསྐྱེད་པའི་སྒྲ་དོན་འདྲེས་འཛིན་གྱི་རྟོག་༼༡༠༡༽པའི་ལྷ་དང༌། ཀུན་ཏུ་རྟོག་པ་ནི་རྟོག་པ་འཁྲུལ་པ་དེ་ཉིད་ཀྱི་མཐུ་བརྟས་པའི་སྣང་བ་ཁམས་གསུམ་པའི་ཡུལ་དང༌། དེ་ཡུལ་དུ་བྱེད་པའི་སེམས་དང་སེམས་ལས་བྱུང་བའི་ཆོས་ཀུན་ཏུ་རྟོག་པ་ཙམ་གྱི་ངོ་བོར་སྐྱེས་པ་དང༌། རྣམ་པར་རྟོག་པ་ནི་འཁྲུལ་ཆོས་ཐ་མལ་གྱི་རྟོག་པ་སྦྱོར་བྱེད་གྱ་ནོམ་ལྷར་ཞེན་དུ་རྟོག་པའང་འཁྲུལ་རྟོག་སྔ་མ་ལ་ལྟོས་ན་ཐ་སྙད་དུའང་གདགས་གཞི་ལྷར་རྟོག་གི་རྟོག་གཞི་དང་མཐུན་པར་བཏགས་པའི་བཏགས་ཆ་ཙམ་ཡིན་ཀྱང་བཏགས་ཙམ་བཞག་གི་གདགས་གཞི་ཉིད་རྟོག་བཏགས་ཙམ་གྱིས་བསྐྱེད་པའི་ལྷར་རྟོག་པའི་ཆ་ལས་མ་ལྟོས་པའི་དེ་ཉིད་མི་རྟོག་པར་ཡེ་རྫོགས་སུ་སྣང་བའི་ལྷ་མ་ཡིན་པའི་རྣམ་པར་རྟོག་པའི་རང་བཞིན་ཅན་གྱི་ལྷར་སྣང་གི་མཚན་མ་དང་ཡིག་འབྲུ་སོགས་ཀྱིས་བསྐྱེད་པའི་དཀྱིལ་འཁོར་པའི་གསལ་སྣང་རྣམ་རྟོག་གི་ངོ་བོར་སྐྱེས་པ་རྣམས་རིམ་གྱིས་གཅོད་པའོ། །
གཉིས་པ་ལྷན་ཅིག་སྐྱེས་པ་ནི། སྤྱིར་འཁོར་འདས་ཀྱི་ཆོས་ཐམས་ཅད་བཏགས་བཞག་ཡིན་ཀྱང་འཇོག་བྱ་འཇོག་བྱེད་གཉིས་ཐ་སྙད་དུ་གདོད་ནས་ཐོག་མ་མེད་པའི་དུས་ནས་ཟུང་འབྲེལ་དུ་ལྷན་ཅིག་ཏུ་སྐྱེ་རུང་བའི་བཏགས་བཞག་དང༌། ༼༡༠༢༽སྐྱེ་མི་རུང་ཡང་གསེར་ལ་གཡའ་ལྟར་ལྷན་ཅིག་སྐྱེས་པའི་ཆོས་ལས་ཕྱིས་འབྲལ་རུང་གི་ལྷན་ཅིག་པར་མི་གནས་པའི་སྤང་བྱའི་བཏགས་བཞག་གཉིས་ལས། ཕྱི་མ་ནི་གློ་བུར་གྱི་དྲི་མ་དང་འཁྲུལ་ཆོས་དང་ཀུན་རྫོབ་བདེན་པ་གཙོ་བོར་གྱུར་པའི་བསྐྱེད་རིམ་གྱི་སྦྱང་གཞི་སྦྱང་བྱ་སྦྱོང་བྱེད་ཅེས་གྲགས་པ་དེ་ཡིན་ལ། སྔ་མ་ནི་གཉུག་མ་དྲི་བྲལ་གྱི་འཁྲུལ་མེད་ཀུན་རྫོབ་ཙམ་གྱི་རྫོགས་རིམ་གྱི་སྦྱང་གཞི་དང་སྦྱོང་བྱེད་ཀྱི་ཆ་ནས་བཞག་པ་ལྟ་བུ་ཉིད་ཀྱི་ཕྱིར་ན། དེས་ན་ཐོག་མ་མེད་པའི་དུས་ཅན་གྱི་དང་པོའི་སངས་རྒྱས་ཀྱི་ངོ་བོའི་རྫོགས་རིམ་དུ་འཇོག་བྱ་འཇོག་བྱེད་ལྷན་ཅིག་པའི་བཏགས་བཞག་དེའང་ཕྱིས་རྟོག་པས་གསར་དུ་བཅོས་བརྟགས་མིན་པའི་དང་པོ་ཉིད་ནས་རང་བཞིན་ལྷུན་གྲུབ་ཀྱི་རྟེན་འབྱུང་གི་མི་རྟོག་གི་ཡེ་ཤེས་ཀྱི་ངོ་བོར་བཏགས་པ་ལྟར་སྣང་བ་སྟེ། དེའང་རྟོག་པ་བཀག་ཙམ་གྱི་རྟོག་མེད་སྣང་བ་ནུབ་པ་དང༌། རྟོག་པ་བྲལ་བའི་བརྒྱལ་བ་དང་ཉན་ཐོས་ཀྱི་འགོག་པ་ལྟ་བུ་དང༌། སྤྲོས་བྲལ་མེད་དགག་གི་ཡུལ་དང་ཡུལ་ཅན་ཐལ་བྱུང་གི་སྟོང་ཉིད་ནམ་མཁས་ནམ་མཁའ་ལ་སྦྱོར་བ་ལྟ་བུ་དང༌། ཧ་ཤང་དང་རྫོགས་ཆེན་པ་ཁ་ཅིག་གིས་འདོད་པའི་དུས་གསུམ་ཡིད་བྱེད་བཀག་པའི་༼༡༠༣༽ཤེས་པ་ཧད་པོ་མ་ཡིན་པ།
དེའང་གདོད་མ་ནས་དྲི་བྲལ་གྱི་ཡེ་ཤེས་ཀྱི་ཡུལ་དང་ཡུལ་ཅན་གྱི་འཇོག་བྱ་འཇོག་བྱེད་སོ་སོར་རྟོག་པའི་ཡེ་ཤེས་རང་རིག་པ་འཁྲུལ་རྟོག་གི་བཏགས་ཆས་འདུས་མ་བྱས་པ་ཉིད་དེ། དགོངས་པ་ལུང་སྟོན་ལས། དུས་གསུམ་མཁྱེན་པས་མ་བྱས་པའི། ། རྟོག་པ་ནམ་མཁའ་དབྱེར་མེད་མཚན། ། འདི་ཉིད་ཁོ་ན་མདོར་ན་ནི། ། སོ་སོར་རང་རིག་མཚན་ཉིད་དོ། ། ཞེས་དང༌། ཀྱེ་རྡོར་ལས། རང་རིག་བདག་ཉིད་དག་པ་ཉིད། ། དག་པ་གཞན་གྱི་རྣམ་གྲོལ་མིན། །
ཞེས་འབྱུང༌། གསུམ་པ་རྣམ་པ་ཐམས་ཅད་པ་ནི། ལྷན་ཅིག་སྐྱེས་པའི་ལྷ་དང་སངས་རྒྱས་ཡེ་རྫོགས་སུ་བཞུགས་པ་ཉིད་ལའང་གནས་ལུས་དོན་དམ་པར་རིག་པ་ཐམས་ཅད་ལ་དབང་འབྱོར་བ་སྟེ། དེ་ཡང་དབང་ཇི་ལྟར་འབྱོར་ན། ཐོག་མ་མེད་པའི་དུས་ཅན་གྱི་སྐུ་རྡོ་རྗེ་སྣང་བའི་བདག་ཉིད། གསུང་རྡོ་རྗེ་མཆེད་པའི་བདག་ཉིད། ཐུགས་རྡོ་རྗེ་ཉེར་ཐོབ་ཀྱི་བདག་ཉིད་རྟོག་པ་དང་མི་རྟོག་པའི་འཁྲུལ་ཆོས་ཀྱི་ཉིན་མཚན་དང་འཁོར་འདས་ཀྱི་དམིགས་སྣང་མྱོང་གསུམ་དང་བྲལ་བ་སྟེ། རིམ་ལྔར། རང་རིག་ཙམ་གྱི་ཡེ་ཤེས་ནི། ། ནམ་མཁའ་ལྟ་བུར་དབྱེ་བ་མེད། །
ཅེས་༼༡༠༤༽བཤད་པས། སོ་སོ་རང་རིག་པའམ་སོ་སོར་རྟོག་པའམ་རྣམ་པ་ཐམས་ཅད་མཁྱེན་པའི་ཤེས་པ་ཙམ་བཤད་ནས། གཉིས་ཆོས་སོགས་ཞི་བ་ནི། འོན་ཀྱང་འདི་ལ་དབྱེ་ཡོད་དེ། ། མཚན་མོ་ཉིན་མོའི་མཚམས་བདག་ཉིད། ། ཅེས་འབྱུང་ལ། དེ་ཉིད་སྐུ་གསུང་ཐུགས་ཅན་གྱི་ལྷར་སྣང་དུ་ཡོངས་སུ་རྫོགས་པའི་རིམ་པར་འགྲོ་ཚུལ་ནི། འདུས་པ་རྩ་རྒྱུད་དུ། གཟུགས་སྒྲ་ལ་སོགས་བསྔགས་པ་ཡིས། ། ལྷ་ཉིད་དུ་ནི་རྟག་ཏུ་སྒོམ། །
ཞེས་བའི་འགྲེལ་པར། དཔལ་ལྡན་ཟླ་བས། འདས་པ་དང་མ་འོངས་པ་མེད་པར་ད་ལྟར་གྱི་ཤེས་པ་སྐད་ཅིག་མ་ཉིད་ཀྱིས་སེམས་སྣང་བ་གསུམ་ལ་ཡང་དག་པར་སྦྱར་བར་བྱའོ། ། ཞེས་འབྱུང་བ་ཉིད་ཀྱི་སྲིད་ཞིའི་རྟོག་བཏགས་ཐམས་ཅད་མཉམ་ཉིད་དུ་གྲོལ་ཞིང་འཁོར་འདས་དབྱེར་མེད་དུ་བྱང་ཆུབ་པར་གྱུར་ཀྱང་ཤིན་ཏུ་རྣམ་པར་དག་པའི་ལྟོས་གཞག་ཙམ་གྱི་སྐུ་དང་ཡེ་ཤེས་ཀྱི་སྣང་གསུམ་རྒྱུན་མི་འཆད་པར་ཡེ་རྫོགས་སུ་ལྷུན་གྲུབ་རྒྱུན་མི་ཆད་པ་ཁྱབ་རྟག་གི་ཕྲིན་ལས་ཅན་ནི་རྫོགས་པའི་རིམ་པར་ལེགས་པར་གྲུབ་བོ། ། འདི་ལྟ་བུའི་དོན་ཅན་གྱི་སྔགས་ཀྱི་རྫོགས་རིམ་ཤེས་པ་སྐད་ཅིག་མ་ཉིད་ལ་སྣང་གསུམ་མམ་སྐུ་གསུམ་ཡེ་རྫོགས་སུ་གྲུབ་པ་འདི་ནི་ཟབ་མོ་རྡོ་རྗེ་ཐེག་པ་སྔགས་ལུགས་༼༡༠༥༽ཀྱི་ཕྱག་རྒྱ་ཆེན་པོ་ཡིན་པར་ནི། རྗེ་བཙུན་ཆེན་པོ་སྒམ་པོ་པ་ཉིད་ཀྱིས་ཀྱང་གསུང་རབ་ལས་སྦས་དོན་དུ་གསུངས་ཏེ་དེའི་བཀའ་འབུམ་ལས། ཇི་སྐད་དུ། སྣང་ཞིང་སྲིད་པའི་ཆོས་ཐམས་ཅད་སེམས་ལས་ཕྱི་རོལ་ཏུ་གྱུར་པ་མེད་དེ། སེམས་སྐྱེ་བ་མེད་པར་གོ་ན་ལྟ་བ། དེ་ལྟ་བུའི་དོན་དེ་ནང་དུ་སེམས་ལ་ཤར་ན་རྟོགས་པ།
རྟོགས་པའི་དོན་དེ་ལ་སེམས་རྩེ་གཅིག་ཏུ་འཛིན་པ་སྒོམ་པ། དེ་ལ་མ་ཡེངས་པར་སྤྱོད་པ་ཡིན་གསུངས། དེ་ཉམས་སུ་ལེན་པའི་དུས་སུ་དོན་སྤྱིའི་ཚུལ་དུ་སྒོམ་པ་དང༌། དོན་དངོས་སྒོམ་པའོ། ། དང་པོ་ནི། ཆོས་ཐམས་ཅད་སྟོང་ཉིད་སྐྱེ་བ་མེད་པ། ཅི་ཡང་མ་ཡིན་པ་ལ་བློ་འཇོག་པ་ཡིན་ཏེ། དེ་བློས་བྱས་པ་ཡིན། དོན་དངོས་ནི་སེམས་ཉིད་ལྷན་ཅིག་སྐྱེས་པ། འོད་གསལ་བ་རང་རིག་པའི་ངོ་བོ་དེ་ཆོས་སྐུ་ཡིན་ཏེ།
དེ་ཉིད་མ་བཅོས་པ་གསལ་བའི་ངོ་བོ་དེ་དོན་དངོས་སོ། ། དེ་ལྟ་བུའི་དོན་དེ་རྟེན་དང་བྲལ་བ། ཕྱོགས་སུ་མ་ལྷུང་བ། དཔེས་མཚོན་དུ་མེད་པ། བརྗོད་པའི་ཚིག་གང་གིས་ཀྱང་ཐོག་ཏུ་མི་ཕེབས་པ། རྟོག་གེ་བའི་སྤྱོད་ཡུལ་མ་ཡིན་པ་སྟེ། གང་གིས་ཀྱང་ནི་དེ་མི་ཤེས། ། བླ་མའི་བྱིན་རླབས་སྒོམ་པ་ཡིན། ། ཤེས་རབ་༼༡༠༦༽མིག་གིས་དེ་མཐོང་འགྱུར། ། ཁྱོད་ཀྱི་འདོད་དང་མ་མཐུན་རུང༌། །
མི་ཁོ་བོའི་འདོད་པ་དེ་ལྟར་ལགས། ། ཞེས་གསུངས་སོ། ། ཞེས་འབྱུང་བ་ཉིད་ཀྱི་དོན་སྤྱི་ནི་མདོའི་ཕྱག་ཆེན་དང༌། དོན་དངོས་ནི་སྔགས་ཀྱི་ཕྱག་ཆེན་ལ་དགོངས་པ་ཡིན་ཞེས་ཁོ་བོའི་རྗེ་བཙུན་གོང་མ་རིམ་པར་བརྒྱུད་པའི་ཞལ་ལུང་ལས་ཐོས་སོ། ། འདིར་རྒྱ་བོད་ཀྱི་མང་དུ་མ་ཐོས་པ་ཁ་ཅིག དེ་ལྟར་རྒྱ་ཆེར་བཤད་པའི་རྫོགས་རིམ་མཚན་ཉིད་གསུམ་ལྡན་དེའི་རྣམ་པ་ཐམས་ཅད་པས་ཡང་དག་མིན་པའི་ཀུན་བཏགས་ཀྱི་ཆོས་ཐམས་ཅད་གཅོད་པ་སྟེ། འདིར་འཁྲུལ་པས་མ་བརྟགས་པའི་ཡང་དག་པའི་སྣང་བ་མི་འདོར་བའི་ངོ་བོའོ། ། རྣམ་པར་མི་རྟོག་པས་ནི་ཁམས་གསུམ་པའི་ཆོས་ཡང་དག་མིན་རྟོག་ལེན་བྱེད་ཀྱི་གཞན་དབང་གི་ཆོས་ཡིན་པ་རྣམ་པར་བཅད་པའོ། དེ་དག་ནི་གཞན་ལྡན་རྣམ་གཅོད་ཡིན་ལ། ལྷན་ཅིག་སྐྱེས་པ་ནི་དྲི་བྲལ་གྱི་ཆོས་དབྱིངས་རང་བཞིན་གྱིས་རྣམ་པར་དག་པའི་ཡོངས་གྲུབ་སྟེ།
མི་ལྡན་རྣམ་གཅོད་ཀྱི་དབང་དུ་བྱས་པའོ། ། དེ་ཡང་ཀུན་བརྟགས་རྣམ་བཅད་ཀྱི་འོད་གསལ་དང༌། རྣམ་བརྟགས་རྣམ་བཅད་ཀྱི་བདེ་ཆེན་དང༌། ཡོངས་སུ་གྲུབ་པའི་མི་རྟོག་པའི་བདེ་གསལ་མི་རྟོག་པའི་ཡོངས་གཅོད་རྡོ་རྗེའི་ཁམས་གསུམ་༼༡༠༧༽པའི་ཉེ་རྒྱུའི་ཏིང་ངེ་འཛིན་དུ་གྲུབ་བོ། ། འོ་ན་རྫོགས་པའི་རིམ་པ་ཕྱིས་ཀྱི་རྟོགས་པས་བརྟགས་པ་ཐམས་ཅད་དང་བྲལ་བའི་སྒྲོ་སྐུར་གྱིས་དབེན་པའི་མི་རྟོག་རང་རིག་ཏུ་བརྟགས་པ་ཙམ་ཡིན་ནོ་ཞེས་སྨྲ་བ་འདི་ནི་མི་འཐད་དེ། དང་པོ་ཉིད་ནས་མི་རྟོག་པའི་སྣང་བ་ཉིད་ལ་མཉམ་པར་གཞག་པ་ནི་ཞི་གནས་ཙམ་གྲུབ་ཏུ་ཆུག་ན་ཡང༌། བདག་མེད་གཉིས་ཉེ་བར་རྟོགས་པའི་ལྷག་མཐོང་གི་སོར་རྟོག་གི་སྒོམ་པར་མི་འགྱུར་ཞིང༌། དེ་མི་འགྱུར་ན་སྲིད་རྩའི་བདག་ལྟ་དང་མ་རིག་པ་མི་ལྡོག་པའི་ཕྱིར་དང༌། རྫོགས་རིམ་ནི་འཇིག་རྟེན་ལས་འདས་པའི་ཐར་ལམ་དུ་འདོད་པས་མ་རིག་པའི་གཉེན་པོར་གྱུར་པའི་ལམ་མེད་པར་ཡང་མི་རུང་བའི་ཕྱིར། ཏིང་རྒྱལ་ལས།
འཇིག་རྟེན་དག་ནི་ཏིང་འཛིན་སྒོམ་བྱེད་ཀྱང༌། ། དེས་ནི་བདག་ཏུ་འདུ་ཤེས་འཇིག་མི་འགྱུར། ། དེ་ནི་ཉོན་མོངས་ཕྱིར་ཞིང་རབ་འཁྲུགས་ཏེ། ། ལྷག་སྤྱོད་ཀྱིས་ནི་ཏིང་འཛིན་འདིར་སྒོམ་བཞིན། ། གལ་ཏེ་ཆོས་ལ་བདག་མེད་སོ་སོར་རྟོག ། སོ་སོར་དེ་བརྟག་གལ་ཏེ་སྒོམ་ན་ནི། ། དེ་ཉིད་མྱ་ངན་འབྲས་ཐོབ་འབྲས་བུའི་རྒྱུད། ། རྒྱུ་གཞན་གང་ཡིན་དེས་ནི་ཞི་མི་འགྱུར། ། ཞེས་སོགས་གསུང་རབ་༼༡༠༨༽དག་ལས་རྒྱ་ཆེར་འབྱུང་བ་དང་འགལ་ལོ་སྙམ་ན། རྟོག་པས་བརྟགས་ནས་ཡོད་མེད་སོ་སོར་རྟོག་པའི་བློ་དང༌།
མི་རྟོག་པའི་སྣང་བ་མངོན་དུ་གྱུར་ནས་ཡོད་མེད་སོ་སོར་རྟོག་པའི་བློ་གཉིས་ལས། སྔ་མའི་དབང་དུ་བྱས་ནས་ཁྱེད་རྒོལ་བའི་འཐད་འཐད་ལྟར་སྣང་དུ་ཆུག་ཀྱང་ཕྱི་མའི་དབང་དུ་བྱས་ན་དེ་མི་རིགས་ཏེ། རྟོག་པའི་བྱེད་པས་ཡོད་མེད་སོ་སོར་ངེས་པར་བྱེད་པ་དེ་མི་རྟོག་པའི་བྱེད་པས་ཡོད་མེད་སོ་སོར་ངེས་པར་བྱེད་པའི་ཚུལ་མི་མཚུངས་པའི་ཕྱིར་ཏེ། ཞི་གནས་དང་ལྷག་མཐོང་གི་ཚུལ་དང་མདོ་སྔགས་གཉིས་ཀར་རེ་རེ་ཞིང་རྟོག་པ་དང་རྟོག་མེད་ཀྱི་ཆ་སོ་སོར་ཡོད་པར་ལེགས་པར་བཤད་པ་བཞིན། ཞི་གནས་ལ་རྟོག་མེད་དང་ལྷག་མཐོང་ལ་རྟོག་པས་ཁྱབ་པར་འདོད་པས་མདོ་སྔགས་ཀྱི་གསུང་རབ་གཉིས་ཀ་ནས་བཀག་པ་དེ་ཉིད་སྒྲུབ་བྱར་སྙིང་ལ་ཞེན་པར་སྣང་བའི་ཕྱིར། དེས་ན་ལྷག་མཐོང་ཉིད་ལའང་ཐོས་བསམ་གྱི་ཤེས་རབ་གཙོ་བོར་གྱུར་པའི་རྣམ་པར་རྟོག་ལས་ཁོང་དུ་ཆུབ་ཚུལ་དང༌། སྒོམ་བྱུང་གི་ཤེས་རབ་གཙོ་བོར་གྱུར་པའི་རྣམ་པར་མི་རྟོག་པའི་ཡེ་ཤེས་ཀྱི་ཁོང་དུ་ཆུབ་ཚུལ་ལ་ཆེས་མཆོག་དམན་ཡོད་པ་ཉིད་ཁྱོད་ཀྱི་གློ་བར་མ་ཆུབ་པར་སྣང་བས་དེའི་ངོར་བརྗོད་༼༡༠༩༽པར་བྱ་སྟེ། དཔེར་ན་སྐྱེས་བུ་ལ་ལ་ཞིག་རབ་རིབ་ཀྱི་ནད་དུ་གྱུར་པ་ལ་སྐྲ་ཤད་དང་མེ་དང་གཡང་ས་སོགས་ཀྱི་འཁྲུལ་སྣང་ཤར་བ་ན། རབ་རིབ་ཀྱི་ནད་མེད་པ་ཞིག་གིས་སྐྲ་ཤད་དང་མེ་དང་གཡང་ས་སོགས་མེད་པའི་རྒྱུ་མཚན་གཏན་ཚིགས་ཀྱི་སྒོ་ནས་བརྡ་སྤྲད་ཀྱང་རྟོག་ངོར་འཇིགས་སྣང་ཅུང་ཟད་ལྡོག་ཀྱང་སྣང་ངོར་འཇིགས་སྣང་ལྡོག་པར་མི་འགྱུར་བས། སྨན་པ་མཁས་པ་དག་གིས་སྐྲ་ཤད་སོགས་མེད་པའི་བརྡ་སྤྲོད་པ་དོར་ནས།
སྨན་བཟང་པོ་ཐབས་མཁས་ཀྱི་བཟར་བཅུག་པས། རབ་རིབ་ཀྱི་ནད་དག་ན་སྣང་ངོར་སྐྲ་ཤད་དང་གཡང་ས་སོགས་ཀྱི་འཇིགས་སྣང་གཏན་ལྡོག་པར་འགྱུར་བ་བཞིན། བླ་མ་མཁས་པས་ཆོས་ཐམས་ཅད་ལ་ཀུན་ཏུ་རྟོག་པས་བདག་བདེན་ཙམ་དུ་བརྟགས་པའི་བརྟགས་སྣང་འདི་དག་འདི་ལྟར་བདག་བདེན་དུ་མ་གྲུབ་པོ་ཞེས་སྐལ་པར་བཤད་ཀྱང་དེའི་རྟོག་ངོར་དེ་ལྟར་མ་གྲུབ་པའི་རྟོག་པ་བདག་མེད་དང་བདེན་མེད་དམ་སྟོང་ཉིད་ཀྱི་དམིགས་རྣམ་འཛིན་པ་ཞིག་གི་མྱོང་ཞེན་ཞིག་འདྲེན་ཡང་སྣང་ངོར་ཆོས་ཐམས་ཅད་ལ་བརྟགས་པའི་བརྟགས་སྣང་ལྟར་བདག་བདེན་དུ་མ་གྲུབ་པར་དམིགས་རྣམ་དང་མྱོང་ཞེན་དང་བྲལ་བར་ཁོང་དུ་མི་ཆུབ་ལ། རྡོ་རྗེ་སློབ་དཔོན་༼༡༡༠༽བརྟགས་བཞག་རྟེན་འབྲེལ་གྱི་གནད་འཆིང་ཤེས་པའི་མཁས་པ་ཞིག་གིས་གློ་བུར་བའི་ཡུལ་དབང་ཡིད་བྱེད་སོགས་སྐྱེད་བྱེད་ཀྱི་རྟོག་བཏགས་ཀྱི་ཆོས་འཕྲལ་དུ་ཚང་བར་བྱས་ནས་འཁྲུལ་ཆོས་གཟུང་འཛིན་གྱི་དངོས་པོར་བརྟགས་པ་སྣང་བའི་རྐྱེན་ཐམས་ཅད་འདུ་མི་འཕྲོད་ཅིང་མི་རྟོག་པར་བརྟག་པའི་རྟེན་འབྲེལ་གྱི་གནད་ལུས་སེམས་ལ་འཆིང་བ་ན། རྟོག་ངོར་མ་ཟད་སྣང་ངོར་ཡང་གློ་བུར་བའི་བརྟགས་སྣང་གི་བདག་བདེན་གྱི་དངོས་སྣང་ཐམས་ཅད་འཁྲུལ་པ་ཉིད་ཀྱི་ཕྱིར་འགར་ཡང་དམིགས་པ་མེད་པར་གློ་བུར་གྱི་རྟོག་གཞག་གི་བདེན་པ་ལྟར་མི་རྟོག་པར་ལྷག་པར་མཐོང་བའི་མངོན་སུམ་པའི་རྫོགས་པའི་རིམ་པ་ཁོང་དུ་ཆུབ་པར་འགྱུར་བ་ཡིན་ནོ། ། འདི་ལྟ་བུའི་གློ་བུར་བའི་བརྟགས་པ་དང་བྲལ་ཞིང་གཉུག་མ་ལྷན་ཅིག་སྐྱེས་པས་མི་རྟོག་པར་བཏགས་པའི་གདགས་གཞི་འདོགས་བྱེད་གཉིས་ཀར་ཡང་གློ་བུར་སྒྲིབ་བཅས་དང་བྲལ་བའི་དྲི་མ་མེད་པའི་སྣང་བ་སོར་རྟོག་ཡེ་ཤེས་སམ་སོ་སོར་རང་རིག་པའི་ཚུལ་གྱིས་མྱོང་བ་འདི་ལ། མགོན་པོ་ཀླུ་སྒྲུབ་ཀྱིས་ཆོས་དབྱིངས་བསྟོད་པར། མིག་དང་གཟུགས་ལ་བརྟེན་ནས་ནི། ། དྲི་མ་མེད་པའི་སྣང་བ་འབྱུང༌། ། ཞེས་འབྱུང་ལ།
འདི་ལྟའི་བརྟགས་པ་ནི་གདོད་ནས་༼༡༡༡༽གཉུག་མ་བྱང་ཆུབ་སེམས་མི་རྟོག་ཁྱད་པར་གསུམ་གྱི་བརྟགས་པ་གསུམ་གྱི་བརྟགས་པ་དང་དཔྱད་པ་ལས། གློ་བུར་དྲི་མའི་བརྟགས་པ་དང་དཔྱད་པ་ཁོང་དུ་ཆུབ་བྱ་མ་ཡིན་པ་ལ་ནི། གྲུབ་པའི་དབང་ཕྱུག་ས་ར་ཧས། ། མཁས་པ་རྣམས་ནི་དཔྱད་པ་སྟེ། ། བླ་མ་དམ་པའི་དཔྱད་པ་མེད། ། ཅེས་དང༌། དཔྱད་པས་མ་འོངས་དེ་བཞིན་ཉིད་ཀྱི་ཡེ་ཤེས་ནི། ། བྱས་པ་རྣམས་དང་བྲལ་ཞིང་བསགས་པའི་ལས་ཀྱང་མེད། ། རང་ཉིད་ཤེས་པ་མདའ་བསྣུན་གྱིས་ནི་དེ་སྨྲས་པ། ། མཁས་པ་རྣམས་ཀྱི་སྙིང་ལ་དུག་གིས་ཁྱབ་པར་གྱུར། །
ཅེས་དང༌། རྟོག་པ་ཉམས་པས་བློ་ཉམས་ཏེ། ། བློ་ངན་རྗེས་སུ་རྟོག་བྱེད་ལོ། ། འདི་ཉིད་ལས་ནི་བློ་བཟང་ཞེས། ། ནམ་མཁའ་ལས་ལྷག་ཅི་ཡང་འབྱུང༌། ། ཞེས་འབྱུང་བས། གློ་བུར་དྲི་མ་རྣམ་ཤེས་ཀྱི་བདག་ཉིད་ཀྱི་རྟོག་སྒོམ་གྱི་ཞི་ལྷག་ལ་རྩིས་སོ་ཆེར་བྱེད་པ་དག་གིས་ནི། གཉུག་མ་ལྷན་ཅིག་སྐྱེས་པ་ཡེ་ཤེས་ཀྱི་བདག་ཉིད་ཀྱི་མི་རྟོག་པར་སོ་སོར་བརྟག་པའི་ཞི་ལྷག་གློ་བུར་དྲི་མའི་གནས་ངན་ལེན་མཚམས་བཅད་པར་ནུས་པ་ལ་ནི་འགྲན་དུ་ཡོད་པ་མ་ཡིན་པ་ཉིད་ཀྱི་ཕྱིར། ཏིང་རྒྱལ་གྱི་སོ་སོར་བརྟགས་ཏེ་གལ་ཏེ་༼༡༡༢༽སྒོམ་ན་ནི་ཞེས་པའི་ལུང་ཡང་ཁྱོད་ཀྱི་ཕྱོགས་ཐམས་ཅད་ཡང་མ་གོ་བར་སྣང་སྟེ། སོ་སོར་བརྟགས་པ་ལའང་གློ་བུར་དྲི་མ་རྣམ་ཤེས་ཀྱི་དྲི་བཅས་དང་དྲི་མེད་གནས་གྱུར་གྱི་ཕྱིས་རྟོག་པ་ཉིད་དུ་རྟོག་པས་བརྟགས་པ་དང༌།
གཉུག་མ་ཡེ་ཤེས་ཀྱི་སྒྲིབ་བྲལ་གདོད་ནས་མི་རྟོག་པ་ཉིད་ཀྱི་མི་རྟོག་པར་བརྟགས་པ་དང༌། བརྟགས་པ་དེ་ཡང་ཕྱིས་ནས་གདགས་གཞི་སོགས་ལ་ལྟོས་ནས་བརྟགས་པ་ཉིད་ཀྱི་རང་གི་ངོ་བོས་མ་གྲུབ་པས་བརྟགས་པ་ཐམས་ཅད་ཤིན་ཏུ་རྣམ་པར་དག་པ་ཉིད་ཀྱི་རྫོགས་པའི་རིམ་པ་ལ། རྣམ་པར་དག་པའི་རྫོགས་རིམ་དང༌། ཤིན་ཏུ་རྣམ་པར་དག་པའི་རྫོགས་རིམ་གཉིས་སུ་འབྱུང་བའི་དང་པོ་ནི། སྔགས་ལུགས་ཀྱི་མཐོང་སྤང་གི་སྒྲིབ་གཉིས་ཀྱི་དངོས་གཉེན་བྱེད་ལ་ཕྱི་མས་ནི་སྒོམ་སྤང་གི་སྒྲིབ་གཉིས་ཀྱི་དངོས་གཉེན་བྱེད་པ་ཡིན་ཞེས། རྗེ་བཙུན་ཐམས་ཅད་མཁྱེན་པ་ཡི་དམ་ལྷའི་ངོ་བོར་བཞུགས་པ་དག་གིས་བཀའ་རྩལ་ཏོ། ། དེ་ལྟར་ཆེས་རྣམ་པར་དག་པའི་སྐུ་གཉིས་ཀྱང་རྟོག་པའི་ཆོས་ཙམ་དུ་བཞག་སྟེ། སྦྱོང་རྒྱུད་ཀྱི་འགྲེལ་པ་ཀཱ་མ་དྷེ་ནུར། འཕགས་པ་དེ་ཁོ་ན་ཉིད་འདུས་པའི་རྒྱུད་ཕྱི་མའི་ཕྱི་མ་ལས། སངས་རྒྱས་རྣམས་ཀྱི་ཡེ་ཤེས་ནི། །
རྟག་ཏུ་རྣམ་མི་རྟོག་ལས་བྱུང༌། ། མི་རྟོག་པ་ཡི་ཡེ་ཤེས་ལ། ། དེ་ཕྱིར་རྟོག་པ་ཞེས་བྱའོ། ། ཞེས་དང༌། མི་རྟོག་པ་དང་རྟོག་ཉིད་དུ། ། བརྟག་པས་རྟོག་ལས་བྱུང་བ་ནི། ། རྡོ་རྗེ་སེམས་དཔའ་སེམས་དཔའ་ཆེ། ། དེ་ཕྱིར་རྟོག་པ་ཞེས་བརྗོད་དོ། ། ཞེས་སངས་རྒྱས་ཀྱི་འབྲས་བུ་ཆོས་དང་གཟུགས་ཀྱི་སྐུ་གཉིས་ཀྱང་རྟོག་པར་བཞག་ན་དེའི་རྒྱུ་ལམ་ཐམས་ཅད་ཀྱང་རྟོག་པར་བཞག་པ་ཉིད་ཀྱི་བློ་གྲོས་ཀྱི་སྐལ་བ་གཞོན་ནུ་དག་ཚེས་སྐྲག་པར་མ་བྱེད་ཅིག གནད་འདི་ལྟ་བུའི་དབང་དུ་མཛད་ནས་དཔལ་ལྡན་དྭགས་པོ་བཀའ་བརྒྱུད་ཀྱི་རྣམ་རྟོག་ཆོས་སྐུ་ཞེས་པ་དང༌།
ཆོས་སྐུ་རྣམ་རྟོག་ཅེས་སེང་གེའི་སྒྲ་ཆེན་པོ་བསྒྲགས་སོ། ། དེར་མ་ཟད། ཏིང་ངེ་འཛིན་རྒྱལ་ལས། རྟག་ཏུ་སྐྱེ་མེད་ཆོས་ནི་དེ་བཞིན་གཤེགས། ། ཆོས་རྣམས་ཐམས་ཅད་དེ་བཞིན་གཤེགས་དང་འདྲ། ། བྱིས་པའི་བློ་ཅན་མཚན་མར་འཛིན་པ་རྣམས། ། འཇིག་རྟེན་དག་ན་མེད་པའི་ཆོས་ལ་༼༡༡༣༽སྤྱོད། ། ཅེས་འབྱུང་བའང་གློ་བུར་འཁྲུལ་རྟོག་གི་བརྟགས་པའི་བདག་དང་བདག་མེད་ཀྱི་ལྟ་སྒོམ་ཐམས་ཅད་ཐ་སྙད་དུའང་ཡུལ་གྱི་གནས་ཚུལ་ལ་མ་ཞུགས་པའི་བློ་ཕྱིན་ཅི་ལོག་བྱིས་པ་སོ་སོའི་སྐྱེ་བོའི་མཚན་འཛིན་འཁྲུལ་པ་ཡིན་པ་ཉིད་ཀྱི་ཕྱིར། ཕྱིས་ཀྱི་ཕྲིན་ལས་ཅན་ཤར་ཙོང་ཁ་པ་ཆེན་པོ་ལྟ་བུས། བཏགས་བཞག་གི་ཀུན་རྫོབ་པའི་དངོས་ཆོས་ཚད་གྲུབ་པར་ཡོད་པ་དང༌།
དེ་ལས་གཞན་པའི་ཚུགས་ཐུབ་ཀྱི་དངོས་ཆོས་མ་གྲུབ་པའི་དོན་དམ་སྟོང་ཉིད་མེད་དགག་མེད་དགག་ཉིད་དུ་ཡོད་པར་འདོད་པ་སོགས་ནི། ཐ་སྙད་དུའང་འཁྲུལ་ཆོས་མེད་པ་རྣམས་ལ་ཡོད་པར་ལྟ་སྒོམ་དུ་བྱེད་པ་ནི་མདོར་བཤད་པ་ལྟར། འཇིག་རྟེན་པ་དག་མེད་བཞིན་དུ་ཡོད་པར་བཅོས་པའི་ཆོས་ལ་ལོངས་སྤྱད་པས་འཁྲུལ་པའི་གཟེབ་ལས་མི་གྲོལ་ཏེ། གྲོལ་བར་འདོད་ན་འཁྲུལ་རྟོག་གློ་བུར་བས་བརྟགས་པའི་ཆོས་ཀྱིས་བསླད་བ་སངས་པའི་དེ་བཞིན་གཤེགས་པ་སྐྱེ་འགག་གི་དངོས་པོར་བརྟགས་པས་དབེན་པར་གཟིགས་པ་དེ་ལྟ་བ་བཞིན་དུ་ཆོས་ཐམས་ཅད་སྐྱེ་བ་མེད་པའི་ངང་ཉིད་དུ་མ་རྟོག་པའི་རྫོགས་རིམ་ཉིད་ཀྱིས་གྲོལ་བར་འགྱུར་རོ། ། ཞེས་གསུངས་སོ། ། དེ་ལྟར་འཆད་པ་༼༡༡༤༽ལ་ཤིན་ཏུ་རྨོངས་པ་ཁ་ཅིག ཁྱོད་ཀྱིས་འཁྲུལ་མ་འཁྲུལ་བསྒྲིབས་མ་སྒྲིབ། གཉུག་མ་གློ་བུར། བསྐྱེད་རྫོགས་ཐམས་ཅད་རྟོག་གཞག་ཡིན་ཞེས་པ་དང༌། ཡང་བསྐྱེད་རིམ་ནི་རྟོག་བཞག་གི་ཆོས་དང་བཅོས་མ་དང་འདུས་བྱས་ཡིན་ལ།
རྫོགས་རིམ་ནི་མི་རྟོག་པས་བཞག་པའི་ཆོས་དང་བཅོས་མིན་དང་འདུས་མ་བྱས་པར་འཇོག་པ་ནི་ཆེས་འགལ་ལོ་ཞེ་ན། འཁྲུལ་མ་འཁྲུལ་བསྐྱེད་རྫོགས་ཐམས་ཅད་རྟོག་པ་དང་བརྟག་པར་འཇོག་པ་ནི་རྣམ་པར་བརྟགས་པ་ལྟར་མ་གྲུབ་བཞིན་དུ་ཐ་སྙད་དུ་ཡོད་རུང་བར་རྟོག་པ་དང༌། མི་རུང་བར་རྟོག་པ་སྟེ་རྟོག་པ་དུ་མར་བརྟག་པ་ཡིན་ལ། ཀུན་རྫོབ་བདེན་པ་དང་བསྐྱེད་རིམ་ལ་ཁྱད་པར་དུ་རྟོག་པ་དང་རྫོགས་རིམ་ལ་མི་རྟོག་པར་འཇོག་པ་ནི་གློ་བུར་འཁྲུལ་པ་ཉིད་ཀྱིས་བཅོས་ཤིང་འདུས་བྱས་པའི་རྟོག་བཏགས་གང་ཡིན་ནི་སྔ་མའི་དབང་དུ་བྱས་ལ། ཕྱི་མ་ནི་དང་པོ་སྟེ་གཉུག་མ་ཉིད་ནས་མ་འཁྲུལ་བར་བཏགས་པའི་རྒྱུན་རྣམ་པར་མི་རྟོག་པར་རང་གིས་ལྷུན་གྱིས་གྲུབ་པ་ཉིད་ཀྱིས་མ་བཅོས་ཤིང་འདུས་མ་བྱས་པས་བརྟག་པའམ་རྟོག་པ་ཉིད་ཀྱི་ཕྱིར་རྟོག་བཏགས་མ་ཡིན་པར་འཇོག་ལ། རྒྱུ་མཚན་དེ་༼༡༡༥༽ཉིད་ཀྱི་ཕྱིར། པཎྜི་ཏ་ཆེན་པོ་རོང་ཟོམ་ཆོས་ཀྱི་བཟང་པོའི་རྒྱུད་སྤྱིའི་དངོས་པོ་གསལ་བར་བྱེད་པ་ལས། གླེང་གཞི་དང༌། གླེང་བསླང་བ་དང༌།

རྒྱུད་ཀྱི་དངོས་པོ་དང༌། ཡོངས་སུ་གཏད་པ་རྣམས་ཚང་བ་སྟེ། དེ་རྣམས་མ་ཚང་བ་ནི་ཀལྤ་ཕྱོགས་གཅིག་པ་ཞེས་བྱའོ། ། དེ་ཡང་འདི་སྐད་དུ། དངོས་པོ་དང་ནི་ངོ་བོ་ཉིད། ། དབྱེ་བ་ངེས་ཚིག་ལྡང་ཚད་ཀྱིས། ། སྔགས་ཀྱི་རྒྱུད་ཚུལ་ཤེས་པར་བྱ། ། དེ་ཀལྤ་ཞེས་བྱ་བ་ནི་རྣམ་པར་མི་རྟོག་པའི་དོན་མཚོན་པར་བྱེད་པའི་མཚན་མའི་རྟོག་པ་ལ་བྱ་སྟེ། དེ་ཡང༌། རྒྱུད་དང་ཐབས་ཀྱི་ཆོ་ག་དང༌། ། ལྷ་དང་དེ་ཡི་མཚན་པ་དང༌། །
དངོས་གྲུབ་རྣམ་ལ་རྟོག་པ་གྲགས། ། ཞེས་འབྱུང་ལ། དེ་ལ་རྒྱུད་ཀྱི་སྐབས་སུ་ནི། ཁ་ལངས་པ་དང་མ་ལངས་པ་ཐམས་ཅད་ལ་རྟོག་པ་ཞེས་བྱའོ། ། ཐབས་ཀྱི་སྐབས་སུ་ལས་དང་དངོས་གྲུབ་ཀྱི་ཆོ་ག་ཞིབ་མོ་ལ་རྟོག་པ་ཞེས་བྱའོ། ། ལྷའི་སྐབས་སུ་ནི་རྒྱལ་བའི་གཟུགས་ཀྱི་སྐུ་མཐའ་དག་དང་སྐུ་གསུང་ཐུགས་ཀྱི་མཚན་མའི་ཕྲ་མོ་ཡན་ཆད་ལ་རྟོག་པ་ཞེས་བྱའོ། ། དངོས་གྲུབ་ཀྱི་སྐབས་སུ་ལྷ་ཉིད་དམ་དེའི་ཡོན་ཏན་ཐོབ་པར་བྱ་བ་ཐམས་ཅད་ལ་རྟོག་པ་ཞེས་བྱའོ། ། ངེས་པའི་ཚིག་གི་ཚུལ་གྱིས་ནི་རྟོག་པས་བརྟགས་པའམ། དེ་ལས་བྱུང་བས་རྟོག་པ་ཞེས་བྱའོ། ། ངོ་བོ་དབྱེ་བ་ངེས་ཚིག་གིས། །
རྟོག་པའི་མཚན་མ་བརྗོད་པར་བྱ། ། དེ་ལ་དམ་ཚིག་ཅེས་བྱ་བ་ནི། བསྲུང་བར་བྱ་བའི་ཆོས་༼༡༡༦༽རྣམས་བསྲུང་བ་ལ་ནི་དམ་ཚིག་ཅེས་བྱ་བའི་སྒྲ་བརྗོད་དེ། དངོས་སུ་རྩ་བ་དང་ཡན་ལག་ཏུ་གཏོགས་པ་སྤྱི་དང་ཁྱད་པར་དུ་གྲགས་པའི་སྲུང་མཚམས་རྣམས་སོ། ། འདི་ནི་ལེགས་པ་ཐམས་ཅད་འཛིན་པའི་ལས་ཅན་ཏེ་ཡིད་བཞིན་གྱི་ནོར་བུ་རིན་པོ་ཆེ་ལྟ་བུའོ། ། དེ་ཡང་ཇི་སྐད་དུ། ཀུན་ཐོབ་འགྲོ་དང་རྟོགས་པ་དང༌། ། ཡང་དག་ཐོབ་སོགས་གསུམ་དེ་བཞིན། ། རྫོགས་ཐོབ་དུས་དང་མཉམ་པར་སྦྱོར། ། གསང་བ་བརྟེན་དང་བཟའ་བ་དང༌། །
མནའ་དང་སྡོམ་པ་ཡལ་གམ་བཅས། ། དམ་པར་གྱུར་དང་དམ་པས་གསུངས། ། དམ་པ་མཚོན་དང་དམ་དུ་འཛིན། ། འདས་དང་བསྲེག་པར་བྱེད་པ་དང༌། ། འདའ་བར་བྱ་བ་མ་ཡིན་པས། ། དམ་ཚིག་ཅེས་ནི་བྱ་བ་ཡིན། ། ཞེས་འབྱུང་བས། སྔགས་རྒྱུད་ཀྱིས་བསྡུས་པའི་བདེན་གཉིས་དང་བསྐྱེད་རྫོགས་ཐམས་ཅད་ཀལྤའི་སྒྲ་བཤད་ཅན་གྱི་རྟོགས་པ་དང་བརྟག་པར་འཇོག་ཚུལ་སྤྱི་དང༌། ཁྱད་པར་དེ་ལྟའི་ཆོས་ལ་མངོན་སུམ་གྱི་སྒྲོ་བསྐུར་བཅད་པ་ལ་མི་རྟོག་པའི་བརྟག་པ་དང༌། རྗེས་དཔག་གི་སྒྲོ་བསྐུར་བཅད་པ་ལ་རྟོག་པའི་བརྟག་པ་ཞེས་མདོ་སྔགས་ཆེན་པོ་གུང་མཐུན་པར་ལེགས་པར་བཤད་པ་ཡིན་ལ།
དེས་ན་རྟོག་པ་བྱ་བའང་ཡུལ་འདས་༼༡༡༧༽ཟིན་པ་ལ་རྟོག་པ་དང༌། ད་ལྟ་བ་དང་མ་འོངས་པ་ལ་རྟོག་པ་སོགས་བྱ་བ་དུས་གསུམ་པ་ཅན་གྱི་ཡུལ་ཅན་ཡིན་པ་ཉིད་ཀྱི་ཕྱིར། བརྟག་པ་ལའང་དེ་ལྟར་འཇུག་པས་དཔེར་ན་སྐྱེས་རབ་དཔག་བསམ་འཁྲི་ཤིང་གི་བྱང་ཆུབ་སེམས་དཔའི་རྟོག་པ་བརྗོད་པ་དཔག་བསམ་གྱི་འཁྲི་ཤིང་ཞེས་པའི་ལེགས་སྦྱར་ལ། བོ་དྷི་ས་ཏྭ་ཨ་བ་དཱ་ན་ཀལྤ་ལ་ཏཱ་ཞེས་འབྱུང་བའི་རྟོག་པ་ལའང་ཀལྤའི་སྒྲ་ཉིད་ཡོད་པས་དོན་ནི་རྟོག་པ་དང་བརྟགས་པ་ཉིད་ཀྱིས་ཁོང་དུ་ཆུད་པར་བྱ་བའི་དོན་ཅན་དུ་ཤེས་པར་བྱའོ། ། དེས་ན་བརྟགས་པ་དང་རྟོག་པ་དང་བྲལ་བ་ལ་བརྟགས་པ་དང་རྟོག་པའི་དོན་ཅན་གྱིས་རྫོགས་རིམ་ཟབ་མོ་མ་བརྟགས་མི་རྟོག་པའི་དོན་ཅན་འདི་དོན་ལ་མི་འགལ་ཡང་ཚིག་ལ་འགལ་བ་ལྟར་སྣང་བ་ནི་བཅོམ་ལྡན་འདས་ཉིད་ཀྱི་གསང་སྔགས་ཀྱི་གསང་བ་ཆེས་རྨད་དུ་བྱུང་བའི་རྡོ་རྗེའི་ཚིག་མདུད་ཀྱིས་དམ་དུ་བསྡམས་པ་ཡིན་ཏེ། སམྦུ་ཊར། རྣམ་རྟོག་མེད་པའི་ཆོས་རྣམས་ལ། ། དངོས་པོ་མེད་ཅིང་སྒོམ་པ་མེད། ། རྣམ་རྟོག་མེད་པའི་ལྷག་མོས་ལ། ། བརྟག་པ་ཀུན་གྱིས་བརྟག་པར་བྱ། །
ཞེས་འབྱུང་བ་ཉིད་ཀྱི་ཕྱིར། སྐལ་བ་དང་ལྡན་པ་དག་༼༡༡༨༽གི་མྱོང་བར་བྱ་བ་ལས་གཞན་དུ་ལོག་པའི་བཤེས་གཉེན་ལོག་པར་བསླུ་བའི་མི་མཁས་པར་མངོན་པའི་ང་རྒྱལ་ཅན་རྣམས་འཁྲུལ་བར་མ་བྱེད་ཅིག ། ཡང་སྐལ་བ་མེད་པ་ཁ་ཅིག ། རྫོགས་རིམ་མི་རྟོག་པ་དེའང་བསྐྱེད་རིམ་རྟོག་པ་སྒོམ་པའི་འབྲས་བུ་ལས་མི་རྟོག་པའི་གསལ་སྣང་འབྱུང་བ་ཡིན་ཏེ། ཆོས་ཀྱི་གྲགས་པས། དེ་ཕྱིར་ཡང་དག་ཡང་དག་མིན། ། གང་གང་ཤིན་ཏུ་སྒོམ་གྱུར་པ། ། སྒོམ་པ་ཡོངས་སུ་རྫོགས་པ་ན། ། བདེ་གསལ་མི་རྟོག་བློ་འབྲས་ཅན། ། ཞེས་འབྱུང་བའི་ཕྱིར་དང༌།
སྔགས་སུ་དང་པོ་ནས་མི་རྟོག་པའི་རྫོགས་རིམ་ལ་ཞུགས་ནས་བདེན་པ་མཐོང་བ་སོགས་ཡོད་སྲིད་ནའང་རྒྱུའི་ཐེག་པ་ཕྱིན་ལ་རྟོག་པ་སྔོན་དུ་མ་སོང་བར་མི་རྟོག་པ་ཙམ་གྱིས་བདེན་པ་མཐོང་བ་མེད་པར་འགྱུར་རོ་སྙམ་པ་ནི། རང་ཉིད་ཆོས་ཚུལ་འདི་ལྟ་བུ་ལ་བློ་ཁ་ཅུང་ཟད་ཀྱང་ཕྱོགས་པར་མ་བྱས་སོ་ཞེས་གསལ་བར་བྱེད་པར་ཟད་དེ། རྫོགས་རིམ་རྟོག་མེད་ཀྱི་ཉེ་རྒྱུ་ལ་བསྐྱེད་རིམ་རྟོག་བཅས་དགོས་པའི་སྒྲུབ་བྱེད་དུ་ཚད་མ་རྣམ་འགྲེལ་ལུང་འདྲེན་པ་ནི་སྒྲུབ་བྱེད་ཡང་དག་མིན་ཏེ། ལུང་དེ་རྟོག་པ་གོམས་པས་རྟོག་བཏགས་དང་མཐུན་པའི་རྟོག་པའི་༼༡༡༩༽གསལ་སྣང་འབྱུང་བར་བསྟན་པ་ཡིན་གྱི། དེ་ལས་གཞན་རྗེས་སུ་དཔག་པའི་རྟོག་པའི་ཤེས་འབྲས་ལས་མངོན་སུམ་པའི་མི་རྟོག་པའི་ཤེས་པ་སྐྱེ་བར་མ་བསྟན་པའི་ཕྱིར་དང༌། དེ་ལ་གནོད་བྱེད་ཡོད་དེ། རྟོག་པའི་བསྐྱེད་རིམ་གྱིས་མི་རྟོག་པའི་རྫོགས་རིམ་སྐྱེ་བའི་རྐྱེན་ལས་ཉེ་རྒྱུའི་རྒྱུར་འདོད་པ་རྒྱུད་འགྲེལ་དག་གིས་དགག་པར་མཛད་པའི་ཕྱིར་ཏེ། ཇི་སྐད་དུ། རྒྱུ་ནི་གང་དང་གང་འདྲ་བ། ། དེ་འདྲ་དེ་ཡི་ས་བོན་ཏེ། །
ཀོ་ཊ་བ་ལས་འགའ་ཞིག་ཏུ། ། སཱ་ལི་ཉིད་ནི་འབྱུང་མི་འགྱུར། ། དེ་བཞིན་རྣམ་རྟོག་བཅས་ལས་ཀྱང༌། ། འབྲས་བུ་རྣམ་པར་རྟོག་པ་སྟེ། ། རྣམ་པར་མི་རྟོག་པ་ལས་ནི། ། འབྲས་བུས་རྣམ་པར་མི་རྟོག་པའོ། ། ཞེས་པ་དང༌། ནིམ་པའི་ཤིང་ལས་རྒུན་འབྲུམ་མིན་ཏེ་དུག་ལས་བདུད་རྩི་དང་ནི་ཚངས་པའི་ཤིང་ལས་འདམ་སྐྱེས་དང༌། ། སྟོང་པ་ལས་ནི་མྱང་འདས་བདེ་བ་མི་དགེའི་དབང་ལས་བདེ་བ་སྲོག་ཆགས་གསོད་ལས་གྲུབ་པ་རྣམས། ། མཆོད་སྦྱིན་དག་ལས་ཕྱུགས་རྣམས་མཐོ་རིས་དང་ནི་དབང་པོ་འགོག་ལས་མཆོག་ཏུ་ཞི་བའི་གོ་འཕང་མིན། །
རིག་བྱེད་ལས་ནི་ཀུན་མཁྱེན་གསུང་དང་འགྱུར་མེད་བདེ་བ་གཡོ་མེད་༼༡༢༠༽འགྱུར་བ་མ་དག་སེམས་ལས་མིན། ། ཞེས་འབྱུང་བའི་ཕྱིར་དང༌། རྒྱུའི་ཐེག་པ་ཕྱིན་དུའང་འཕགས་པ་རྟ་ཐུལ་གྱིས་ཤཱ་རིའི་བུ་ལ་རྟེན་འབྲེལ་གྱི་ཚིགས་བཅད་བརྗོད་པ་ཙམ་གྱིས་བདེན་པ་མཐོང་བ་ལས་དེར་རྗེས་དཔག་གི་ངེས་པས་བདེན་པ་མཐོང་བར་མ་མཛད་པ་དང༌། རྗེས་དཔག་ལ་མ་ལྟོས་པར་རྒྱལ་པོ་ཨུ་ཏྲ་ཡ་ནས་སྟོན་པའི་བྲིས་སྐུ་མཐོང་བའི་མོད་ལ་བདེན་པ་མཐོང་བ། དེ་བས་ཀྱང་སྒྲིབ་པ་སྤང་རུང་དང་རྟོགས་པ་སྐྱེ་རུང་ལ་སྐུའི་འོད་ཟེར་གྱིས་རེག་པ་ཙམ་གྱིས་ཀྱང་བདེན་པ་མངོན་སུམ་དུ་མཐོང་བ་ལ་བཀོད་པ་ཆེས་མང་བ་ཉིད་ཀྱི་དེ་ལྟ་བུའི་གང་ཟག་ལའང་སྒྲུབ་ངག་ལ་སོགས་པའི་རྗེས་སུ་དཔག་པ་ལ་ལྟོས་པ་མ་ཡིན་པར་ཤེས་པར་བྱའོ། ། གཉིས་པ་ལྷ་དེ་དག་གི་མཛད་ཕྲིན་གྱི་རང་གཞན་གྱི་དོན་སྒྲུབ་པ་ལ་དང་པོ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། རྫོགས་རིམ་གྱི་བྱ་བ་ཐམས་ཅད་ཀྱི་རྟེན་མཆོག་ཏུ་གྱུར་པ་ནི་གཞན་མཆོག་བཅོམ་ལྡན་འདས་དུས་ཀྱི་འཁོར་ལོའི་རང་བཞིན་གྱི་བདེ་གསང་འཇིགས་བྱེད་སོགས་དཀྱིལ་འཁོར་རབ་འབྱམས་ཀྱི་རྡོ་རྗེ་སེམས་དཔའི་སྒྲིབ་བྲལ་གྱི་རྡུལ་མུན་སྙིང་སྟོབས་གསུམ་གྱི། ཞལ་ཐབས་ཤེས་གཉིས་ཀྱིས་༼༡༢༡༽ཕྱེ་བའི་རྣམ་པར་གྲོལ་བའམ།
རྣམ་པར་ཐར་པའི་སྒོ་ཅན་གྱི་ཞལ་དྲུག་པ་དང༌། སྒྲིབ་བྲལ་གྱི་གནས་སྐབས་བཞིའི་ཞལ་ཐབས་ཤེས་གཉིས་ཀྱིས་ཕྱེ་བའི་རྣམ་པར་གྲོལ་བའི་རྣམ་པར་ཐར་པའི་སྒོ་ཅན་གྱི་ཞབས་བརྒྱད་དེ། དེ་ལྟར་ན་རྩ་ཞལ་གསུམ་པ་དང་བཞི་པའི་དབང་གིས་སྐུ་གསུང་ཐུགས་རྡོ་རྗེ་གསུམ་གྱི་བདག་ཉིད་ཀྱི་དག་པའི་རྩ་རླུང་ཐིག་ལེའི་རྣལ་འབྱོར་གསུམ་མམ་བརྟུལ་ཞུགས་གསུམ་དང༌། དེ་ཉིད་ལ་བསྐྱེད་པ་དང་རྫོགས་པའི་སྦྱོར་བ་ཡན་ལག་དྲུག་དང༌། ཡང་སྐུ་གསུང་ཐུགས་ཡེ་ཤེས་རྡོ་རྗེ་གསུམ་གྱི་བདག་ཉིད་དག་པའི་རྩ་ཐིག་རླུང་སེམས་བཞིའི་བསྙེན་སྒྲུབ་ཡན་ལག་བཞིར་འགྱུར་ཏེ། འདི་ཡང་བསྐྱེད་རྫོགས་ཐུན་མོང་བའི་དབང་དུ་བྱས་ནས་སྦྱོར་བ་ཡན་ལག་དྲུག་བསྙེན་སྒྲུབ་བཞིར་བསྡུས་ཏེ་བརྗོད་ན་དཔལ་རི་ཁྲོད་དབང་ཕྱུག་ཡབ་སྲས་ཀྱི་གསུང་གིས། འདི་ལྟར་བདུད་རྩི་ལྔ་ལ་སོགས་པའི་དམ་ཚིག་བསྟེན་པ་དང༌། ལྟོས་མེད་བཞི་དང་ལྡན་པའི་བསྐྱེད་པའི་རིམ་པ་སྒོམ་པའི་མཐར་ཐུག་པ་ནི་བསྙེན་པའི་ཡན་ལག་གོ ། རྫོགས་པའི་རིམ་པ་ལ་སོར་བསམ་སྲོག་འཛིན་བཞི་ནི་ཉེར་སྒྲུབ་བོ། ། རྗེས་དྲན་ནི་སྒྲུབ་པའོ། །
ཏིང་ངེ་འཛིན་ནི་སྒྲུབ་པ་ཆེན་པོ། བསྐྱེད་རིམ་༼༡༢༢༽ཉིད་ལ་བསྙེན་སྒྲུབ་ཡན་ལག་བཞིར་འཇོག་ཚུལ་གོང་དུ་བཤད་ཟིན་ལ། འདིར་ཐུན་མོང་མིན་པའི་སྦྱོར་བ་ཡན་ལག་དྲུག་དང་བསྙེན་སྒྲུབ་ཡན་ལག་བཞི་དང༌། དེ་ཉིད་གསང་འདུས་བདེ་མཆོག་སོགས་ཀྱི་རིམ་ལྔ་དང་ནཱ་རོ་ནི་གུ་སོགས་ཀྱི་ཆོས་དྲུག་དང་གུང་ཇི་ལྟར་འབྲེལ་བའི་ཚུལ་ཅུང་ཟད་བརྗོད་ན། དེ་ཡང་རྣལ་འབྱོར་གསུམ་མམ་བརྟུལ་ཞུགས་གསུམ་སྟེ། དོན་དམ་བསྙེན་པར། རྡོ་རྗེ་བསླང་བ་འདི་ནི་དང་པོར་གསུངས་པ་སྟེ། ། རྡོ་རྗེ་མེ་ལ་སྲོག་ཞུགས་པ་ནི་གཉིས་པའོ། ། དཔལ་ལྡན་བྱང་ཆུབ་སེམས་ནི་མི་ལྟུང་གསུམ་པའོ། ། འདི་དག་ཉིད་ནི་དགེ་བའི་བརྟུལ་ཞུགས་གསུམ་ཉིད་དོ། །
ཞེས་སོར་བསམ་གཉིས། སྲོག་འཛིན་གཉིས། དྲན་ཏིང་གཉིས་རྣམས་ལ་ཐོག་མཐའ་བར་གསུམ་དུ་དགེ་བར་གསུངས་པའི་རྡོ་རྗེ་གསུམ་མོ། ། རྡོ་རྗེ་གསུམ་གྱི་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་རྣལ་འབྱོར་གསུམ་ལས་ཡན་ལག་དྲུག་ཏུ་ཇི་ལྟར་འགྱུར་བ་ནི། བདེ་མཆོག་རྩ་རྒྱུད་ལས། སྔགས་བཟླས་པ་དང་བསམ་གཏན་དང༌། ། བདེ་བ་ཡིས་ཀྱང་འགྲུབ་པར་འགྱུར། ། ཞེས་ཀྱང་གི་དོན་ལ། ཕྱག་ན་རྡོ་རྗེས། དེ་ཕྱིར་བསམ་གཏན་གྱི་སྔོན་དུ་སོ་སོར་སྡུད་པ་རིག་པར་བྱའོ། །
སྔགས་བཟླས་པའི་སྔོན་དུ་རིགས་པར་བྱའོ། ། འདིར་སྔགས་༼༡༢༣༽པའི་སྒྲས་མ་ནིང་གི་བཟླས་པའམ། རྡོ་རྗེའི་བཟླས་པ་སྟེ་སྲོག་འཛིན་པར་བརྗོད་དོ། ། བདེ་བའི་སྔོན་དུ་རྗེས་སུ་དྲན་པ་རིགས་པར་བྱ་སྟེ། འདིར་བདེ་བའི་སྒྲས་ཏིང་ངེ་འཛིན་བརྗོད་དོ། ། དེ་ལྟར་ཡན་ལག་དྲུག་པོ་འདི་རྣམས་ཀྱི་རྣལ་འབྱོར་པས་སངས་རྒྱས་ཉིད་འགྲུབ་པར་འགྱུར་རོ། ། ཞེས་འབྱུང་བས། བསམ་གཏན་གྱི་སོར་སྡུད། སྔགས་བཟླས་སྲོག་རྩོལ་ཡིན་ལ། དེས་འཛིན་པ་དང༌།
བདེ་བ་ཏིང་ངེ་འཛིན་ཡིན་ལ་དེས་རྗེས་དྲན་བསྟན་པ་ཡིན་ཏེ། འདུས་པར། ཡན་ལག་དྲུག་གི་རྣལ་འབྱོར་གྱིས། ། བསྙེན་པ་བྱས་ན་མཆོག་འགྲུབ་སྟེ། ། གཞན་དུ་བསྒྲུབ་བྱའི་དངོས་གྲུབ་མཆོག ། འབྱུང་བར་འགྱུར་བ་མེད་པ་ཉིད། ། ཅེས་དང༌། བརྟག་གཉིས་སུ། ཡན་ལག་དྲུག་སྒོམ་རྣལ་འབྱོར་པས། ། དགའ་བྲལ་མཐར་ཡང་དེ་བཞིན་ནོ། །
ཞེས་འབྱུང་ལ། དེ་ལྟའི་གྲངས་ངེས་ཀྱང་སྦྱང་བྱ་ཕུང་པོ་དྲུག ། ཁམས་དྲུག ། དབང་པོ་དྲུག ། ཡུལ་དྲུག ། ལས་དབང་དྲུག ། བྱ་བ་དྲུག་རྣམས་ཀྱང་ཡེ་ཤེས་ནམ་མཁའ་རླུང་མེ་ཆུ་ས་དྲུག་ཏུ་འདུ་ཞིང༌། དེ་རྣམས་སྦྱོང་བྱེད་ཀྱི་རྣལ་འབྱོར་གྱི་སྦྱོར་བ་ནི་རྒྱལ་བ་རིགས་དྲུག་གི་རང་བཞིན་ཡིན་ཏེ། ཇི་སྐད་དུ། སོ་སོར་སྡུད་པ་རྒྱལ་བའི་དབང་པོར་༼༡༢༤༽འགྱུར་ཞིང་བསམ་གཏན་མི་བསྐྱོད་པ་ཉིད་དོ། །
སྲོག་རྩོལ་དག་ཀྱང་ཕྱག་ན་རལ་གྲི་ཅན་ནོ་སླར་ཡང་རྣམ་བཅུ་འཛིན་པ་ཕྱག་ན་རིན་པོ་ཆེ། ། གདོལ་པ་མོ་ལ་རྗེས་སུ་དྲན་པ་པདྨ་འཛིན་པར་འགྱུར་ཏེ་དཔལ་ལྡན་ཏིང་འཛིན་འཁོར་ལོ་ཅན། ། ཞེས་འབྱུང་ལ། བསྐྱེད་རིམ་གྱི་བསྙེན་སྒྲུབ་ཡན་ལག་བཞི་ལ་རྡོ་རྗེ་བཞིའི་ཞལ་དུ་འཇོག་པ་ལྟར་རྫོགས་རིམ་གྱི་སྐབས་འདིར་ཡང་འཇོག་པ་ནི། ཡེ་ལེར། དབུ་མར་སྲོག་ནི་ཉི་མ་དང་བཅས་རི་བོང་ཅན་གྱི་བགྲོད་པ་གཡས་དང་གཡོན་ལ་བཅིང༌། ། ཕྱག་རྒྱ་འགྲོགས་ལ་རབ་ཏུ་མཆོག་གི་བདེ་བ་ལ་གནས་རྡོ་རྗེ་ཡང་དག་སློང་བ་ཡང༌། ། པདྨར་རྡོ་རྗེ་སྒྲ་ཡི་རང་གི་ལག་པའི་ཆུ་སྐྱེས་དག་གིས་གསོར་བ་བདེ་བའི་སླད་དུ་སྟེ། ། ས་བོན་གཏོང་བ་མིན་པའི་བདེ་བ་འདི་ནི་འཇིགས་འཕྲོག་འདི་ནི་དཔལ་ལྡན་བླ་མའི་ཞལ། ། ཞེས་རྐང་པ་དང་པོས་སོར་བསམ་དང་སྲོག་འཛིན་ལ་སྐུ་དང་གསུང་གི་ཞལ།
གཉིས་པས་རྗེས་དྲན་དང་ཏིང་ངེ་འཛིན་གྱིས་ཐུགས་དང་ཡེ་ཤེས་ཀྱི་ཞལ་དུ་འཇོག་ལ། དེ་ལྟའི་ཞལ་དེ་བསྙེན་ཅིང་བསྒྲུབ་པའི་ཚུལ་ལ། ཇི་སྐད་དུ། བསྙེན་པ་ལ་ནི་དང་པོའི་རྣལ་འབྱོར་རྣམ་བཅུ་མཁའ་ལ་འཁོར་ལོ་ཅན་༼༡༢༥༽གྱི་ཁྲོ་བོའི་ལྟ་བའོ། ། བགེགས་མཐར་བྱེད་པའི་ལྟ་བ་བདུད་རྩིའི་ལམ་དུ་སོན་པ་ཡིས་ཀྱང་ཉེ་བའི་སྒྲུབ་པ་ཡན་ལག་དྲུག ། ཤེས་རབ་ལ་སྤྲོས་ཟླ་བ་ཐིག་ལེ་རྡོ་རྗེ་ནོར་བུར་གནས་པའི་འགྱུར་མེད་གསུམ་ནི་སྒྲུབ་པ་ལ། ། བདེ་བ་མ་ཉམས་གཅིག་པུ་ཞི་བའི་ལྷན་སྐྱེས་ཡེ་ཤེས་རྣལ་འབྱོར་འདི་ནི་སྒྲུབ་པ་ཆེན་པོ་ལ། ། ཞེས་འབྱུང་བས་སྦྱང་བྱ་ལ་ཟླ་བ་དགུ་ནས་བྱིས་པའི་ལུས་རྫོགས་པ་དང༌། བཙས་མ་ཐག་པར་རླུང་ཕྱིར་འབྱུང་བས་ངག་རྫོགས་པ་དང༌། ལོ་བཅོ་ལྔའི་བར་སེམས་རྫོགས་པ་དང༌།
བཅུ་དྲུག་པ་ན་ཁུ་བ་འཕོ་བས་བདེ་བ་རྫོགས་པ་སྟེ། དེ་སྦྱོང་བྱེད་སོར་བསམ་བསྙེན་པ། སྲོག་འཛིན་ཉེར་སྒྲུབ། རྗེས་དྲན་སྒྲུབ་པ། ཏིང་འཛིན་སྒྲུབ་ཆེན་དུ་གསུངས་ཤིང༌། དེ་དག་གི་ངེས་ཚིག་ཀྱང་རྡོ་རྗེ་འཆང་གི་གོ་འཕང་ལ་ཉེ་བར་བསྙེན་པ། དེར་འཇུག་པ་ཉིད་ཀྱི་ཉེ་བར་བསྒྲུབ་པ། དེ་ལས་ལྷག་པར་སྒྲུབ་པས་ན་སྒྲུབ་པ། ཤིན་ཏུ་ལྷག་པར་སྒྲུབ་པས་ན་སྒྲུབ་ཆེན་ཏེ། འདུས་པ་རྒྱུད་ཕྱི་མར།
བསྙེན་པའི་ཆོ་ག་དང་པོ་སྟེ། ། ཉེ་བར་སྒྲུབ་པ་གཉིས་པ་ཡིན། ། སྒྲུབ་པ་ངེས་པར་གསུམ་པ་སྟེ། ། སྒྲུབ་པ་ཆེན་པོ་བཞི་པའོ། ། ཐུན་མོང་༼༡༢༦༽མཆོག་གི་དབྱེ་བ་ཡིས། ། བསྙེན་པ་རྣམ་པ་གཉིས་སུ་འགྱུར། ། རྡོ་རྗེ་བཞི་ཡི་ཐུན་མོང་བ། ། ཡན་ལག་དྲུག་པོ་རྣམས་ཀྱི་མཆོག ། དང་པོ་སྟོང་ཉིད་བྱང་ཆུབ་སྟེ། ། གཉིས་པ་ས་བོན་བསྡུ་བ་ཡིན། །
གསུམ་པ་གཟུགས་བརྙན་རྫོགས་པ་སྟེ། ། བཞི་པ་ཡི་གེ་དགོད་པའོ། ། ཞེས་འབྱུང་ལ། དེའང་སྦྱོར་བ་ཡན་ལག་དྲུག་རེ་རེ་ཞིང་བྱང་ཆུབ་བཞིའི་བདག་ཉིད་ཀྱི་བསྙེན་སྒྲུབ་ཡན་ལག་བཞི་དང་སྦྱར་ན། དང་པོར་བསྐྱེད་རིམ་དུ་དཀྱིལ་འཁོར་རྒྱལ་མཆོག་དང་ཆོས་མཚུངས་པར་སོར་བསམ་ལ་སྦྱོར་ན་རགས་ཕྲ་གཉིས་ལས་དང་པོ་སོར་སྡུད་ཀྱི་ཐོག་མར་མུན་པ་ལ་ཅི་ཡང་མི་སེམས་ཤིང་རྣམ་པར་མི་རྟོག་པར་བཞག་པ་ནི་སྟོང་ཉིད་བྱང་ཆུབ་དུ་སོགས་ཀྱི་རྟགས་བཅུ་ཤར་ན་ས་བོན་བསྡུ་བ། ཐིག་ལེ་རྣམ་པ་ཐམས་ཅད་པའི་གཟུགས་མཐོང་བ་གཟུགས་རྫོགས་པ། བསམ་གཏན་གྱི་ཡོན་ཏན་མངོན་ཤེས་ལྔ་འཆར་བ་ཡི་གེ་དགོད་པའོ། ། གཉིས་པ་ཕྲ་བ་ནི། སྟོང་ཉིད་བྱང་ཆུབ་ནི་སྔ་མ་དང་འདྲ་ལ། དུ་སོགས་ཀྱི་རྟགས་བཅུ་ནི་ས་བོན་བསྡུ་བའི་ཁོངས་སུ་གཏོགས་པ་སྟེ།
ཐིག་ལེ་ལ་བུམ་སྣམ་སོགས་རྟེན་གྱི་དཀྱིལ་འཁོར་དང༌། དེ་ལ་འགྲོ་བའི་རིས་འཆར་བ་བརྟེན་པར་གཏོགས་པའི་དཀྱིལ་འཁོར་གྱི་ས་བོན་འདུ་བ་ཉིད་ཀྱི་ཕྱིར་རོ། ། ༼༡༢༧༽སོར་སྡུད་དུ་དབང་ཡུལ་གྱི་འབྲེལ་བ་རགས་པ་ཆད། བསམ་གཏན་དུ་ཡིད་ཆོས་ཀྱི་འབྲེལ་པ་བཅད་དེ་གོམས་པས་སྟོང་གཟུགས་རྣམས་རྒྱ་ཆེ་ཞིང་གསལ་བརྟན་དུ་སོང་བའི་ཉིན་བརྟགས་རྣམས་ཉི་མ་ལས་བྱང་ཆུབ་པ། མཚན་རྟགས་རྣམས་ཟླ་བ་ལས་བྱང་ཆུབ་པ། སྐབས་དེའི་མི་རྟོག་པ་ས་བོན་ལས་བྱང་ཆུབ་པ། དེ་ཡེ་ཤེས་ལྔའི་ངོ་བོར་གནས་པ་ཕྱག་མཚན་ལས་བྱང་ཆུབ་པ། དེ་ལས་རྟགས་རྣམས་ས་ཆུ་ལ་ཐིམ་པ་སོགས་ཀྱི་རིམ་པས་གཅིག་ཏུ་འདྲེས་པ་ནི་འདྲེས་པ་ལས་བྱང་ཆུབ་པ། ཐིག་ལེའི་དབུས་སུ་རྣམ་པ་ཐམས་ཅད་པའི་སྐུ་མཐོང་བ་ཐམས་ཅད་ཀྱང་གཡོ་མེད་བདེ་བའི་ངོ་བོར་རོ་མཉམ་པ་ནི་གཟུགས་རྫོགས་པའོ། ། མངོན་ཤེས་ཐོབ་ནས་གཞན་དོན་བྱེད་པ་ནི་བསྐྱེད་རིམ་དུ་སེམས་ཅན་ཐམས་ཅད་ཞལ་དུ་བཅུག་ནས་སྙིང་རྗེའི་དབང་བསྐུར་བ་དང་ཆ་འདྲ་བ་ཉིད་ཀྱིས་ཡི་གེ་དགོད་པའོ། །
གཉིས་པ་སྲོག་འཛིན་ཉེར་སྒྲུབ་ལ་བསྐྱེད་རིམ་དུ་ལས་རྒྱལ་མཆོག་དང་ཆོས་མཚུངས་པར་སྲོག་རྩོལ་དུ་སྦྱར་ན་རྡོ་རྗེ་གསུམ་གྱི་བཟླས་པས་གཏུམ་མོའི་མེས་སྦྱངས་པའི་སྟོང་པ་ཉིད་ལས་བྱང་ཆུབ་པ། འཛིན་པར་ལྟེ་བར་སྲོག་ཐུར་གཉིས་གཏུམ་མོ་འབར་བའི་མཐུས་གོང་བུར་བྱས་པའི་རྟེན་གྱི་དབང་གིས་འཛིན་པ་དང༌། རྟེན་གྱི་བྱེད་པ་བཅིངས་པ་ལས་བརྟེན་པ་རླུང་སེམས་རོ་གཅིག་པ་ནི་འཛིན་པ་དངོས་༼༡༢༨༽ཏེ་ས་བོན་བསྡུ་བའོ། ། གང་བསྐྱེད་རིམ་དུ་ལྷ་མོ་ལྔའི་གླུས་བསྐུལ་བ་དང་མཚུངས་པར་འདིར་ཁམས་ལྔའི་རླུང་ལྔས་ལྟེ་བ་སོགས་འཁོར་ལོ་ལྔའི་ལྟེ་བར་བསྐུལ་བ་དེ་བསྐུལ་བ་ལྔ་དང་དེ་ལས་གཏུམ་མོ་གཙུག་ཏོར་གྱི་བར་དུ་དབྱུག་པའི་གཟུགས་ཀྱིས་ལངས་ཏེ་ལྷ་སྤྲོ་བ་ནི་བཞེངས་པ་ཉིད་ཀྱིས་གཟུགས་ཡོངས་སུ་རྫོགས་པའོ། ། འཛིན་པ་ལ་རང་ལུས་ཐབས་ལྡན་དང་གཞན་ལུས་ཐབས་ལྡན་གཉིས་གསུངས་པ་ལས་འདི་ནི་སྔ་མའི་དབང་དུ་བྱས་པ་ཡིན་ལ། ཕྱི་མའི་དབང་དུ་བྱས་ན་ལས་རྒྱ་ལ་བརྟེན་ཏེ་གསང་གནས་སུ་འཛིན་པ་གྲུབ་པ་ན། ནང་ཡེ་ཤེས་སེམས་དཔའ་སྤྱི་བོའི་དཀར་ཆ་དང་ལྟེ་འོག་གི་དམར་ཆ་རྩ་གསུམ་དང་བཅས་པ་དམ་ཚིག་སེམས་དཔའ་ཡིན་པས་དེ་ལ་དགུག་སོགས་བྱ་བ་ནི། དཔྲལ། མགྲིན། སྙིང་ལྟེ་གསང་བ་རྣམས་སུ་རླུང་མེ་ས་ཆུ་ནམ་མཁའི་ཁམས་ཀྱི་ཁྲོ་བོ་ཤིན་ཏུ་སྟོབས།
རྨུགས་བྱེད། རེངས་བྱེད། ཁེངས་བྱེད། རྡོ་རྗེ་ཤུགས་རྣམས་ཀྱི་ངོ་བོ་ཉིད་ཀྱི་ཡེ་ཤེས་ཀྱི་རླུང་གིས་བསྐུལ་བས་འཁོར་ལོ་དེ་དེར་དགའ་བ་སོགས་བཞི་དང༌། གསང་བར་འཇིག་རྟེན་པའི་ལྷན་སྐྱེས་སྒྲིབ་བྲལ་དུ་དག་པ་རང་བཞིན་ལྷན་སྐྱེས་ཀྱི་ངོ་བོ་རྣམས་སུ་དགུག་སོགས་བྱ་བ་སྟེ་ཡི་གེ་དགོད་པའོ། ། འདིར་གསང་བར་ནམ་མཁའི་ཁམས་རོ་༼༡༢༩༽མཉམ་དུ་བྱ་བ་གསལ་པོར་མི་འབྱུང་ཡང་རྡོ་རྗེ་ཤུགས་ཀྱི་བྱ་བ་ནི་ངེས་པར་དོན་གྱིས་ཐོབ་ལ། ཡན་ལག་བཞི་པོ་འདི་རང་ལའང་བསྙེན་སྒྲུབ་ཡན་ལག་བཞི་དང་སྦྱོར་ན་སྐུ་གསུང་ཐུགས་རྡོ་རྗེའི་བཟླས་པ་གསུམ་ནི་སོར་བསམ་སྲོག་འཛིན་གྱི་ཡན་ལག་དང་པོ་གསུམ་དང༌། འཛིན་པ་དེ་བཞིན་ཉིད་ཀྱི་བཟླས་པ་གཙོ་ཆེ་བའི་ཕྱིར་སྒྲུབ་པ་ཆེན་པོ་སྟེ། སྐབས་འདི་དག་གི་དགའ་བའང་རྗེས་དྲན་གྱི་ཉེ་རྒྱུའོ། ། གསུམ་པ་རྗེས་དྲན་སྒྲུབ་པའི་ཡན་ལག་ནི།
བསྐྱེད་རིམ་དུ་ཞུ་བདེ་ལྷན་སྐྱེས་ཀྱི་རང་བཞིན་གྱི་ཐིག་ལེའི་རྣལ་འབྱོར་དང་ཆོས་མཚུངས་པར་རྗེས་དྲན་ལ་སྦྱོར་ན། འདིར་སྤྲོས་བཅས་ལས་ཀྱི་ཕྱག་རྒྱ། སྤྲོས་མེད་ཡེ་ཤེས་ཀྱི་ཕྱག་རྒྱ། ཤིན་ཏུ་སྤྲོས་མེད་ཕྱག་རྒྱ་ཆེན་པོའི་ཕྱག་རྒྱ་གསུམ་གང་ལ་བསྟེན་ཀྱང་རུང༌། སྤྱོད་པའི་གནས་སྐབས་ཀྱི་ཚོགས་ཀྱི་འཁོར་ལོ་དང་རྗེས་སུ་འབྲེལ་བའི་ལམ་དུས་ཀྱི་དབང་གི་འཇུག་པ་དང་བསྟུན་ཏེ་མཉམ་པར་སྦྱར་བ་ལ་སྒྲིབ་པ་མེད་པའི་གཏུམ་མོ་འབར་བའི་སྟོབས་ཀྱིས་བྱང་ཆུབ་ཀྱི་སེམས་ཞུ་བ། འཁོར་ལོ་བཞིར་སྔ་མའི་མཚོན་དོན་རང་བཞིན་ལྷན་ཅིག་སྐྱེས་པའི་དགའ་བ་བཞིའི་ངོ་བོ་ལུགས་འབྱུང་དུ་འབབ་པ་ནོར་བུའི་རྩེར་སོན་པའི་ཚེ་ལྷན་ཅིག་སྐྱེས་པ་༼༡༣༠༽ཡང་དག་པར་རིག་པ་ཡིན་ནོ། ། ལྷན་སྐྱེས་འདི་ནི་ལུགས་འབྱུང་ཡིན་པ་ཉིད་དང༌། ལུགས་ལྡོག་ཏུ་འཆིང་བ་ཡང་བྱེད་བཅིངས་ལ་ལྟོས་པའི་ཕྱིར། འཇིག་རྟེན་པ་ཡིན་ཡང་ལྷ་དང་མིའི་བདེ་བ་ལ་ནི་ཡང་དག་པར་འདས་པས་དོན་གྱི་ལྷན་སྐྱེས་སུའང་འཇོག་ལ། དེ་ལྟའི་དགའ་བ་བཞི་ལ་རང་སའི་བསྙེན་སྒྲུབ་ཡན་ལག་བཞིར་འཇོག་གོ །
བཞི་པ་ཏིང་ངེ་འཛིན་སྒྲུབ་ཆེན་ནི། བསྐྱེད་རིམ་དུ་ཁམས་ལུགས་ལྡོག་བྱེད་བཅིངས་ཀྱིས་འཆིང་ཞིང་ལྷ་སྤྲོ་བ་ཡང་ཞལ་ཕྱག་གི་རྣམ་པར་སྤྲོ་བ་ཕྲ་མོའི་རྣལ་འབྱོར་དང་ཆོས་མཚུངས་པར་ཏིང་ངེ་འཛིན་ལ་སྦྱར་ན། འདིར་རང་བྱུང་དུ་ལུགས་ལས་ལྡོག་པ་ཉིད་ཀྱི་ལྷ་སྤྲོ་བ་ཡང་བརྟན་གཡོ་ཐམས་ཅད་པའི་ངོ་བོ་ཉིད་ཀྱི་རང་བཞིན་གྱི་ལྷ་སྤྲོ་བར་བྱེད་པ་སྟེ། དེ་ལྟའི་དགའ་བ་བཞི་ལ་རང་སའི་བསྙེན་སྒྲུབ་ཡན་ལག་བཞིར་འཇོག་ལ། འདི་ལྟའི་ལྷ་ཡང་གོང་དུ་རྒྱས་པར་བཤད་པ་ནི། དཔྲལ་བར་འཛིན་པ་རྫོགས་ནས་ལྷ་སྤྲོ་བ་དང༌། རྗེས་དྲན་སྒྱུ་ལུས་སུ་ལྡང་བའི་ལྷ་དང༌། ཏིང་ངེ་འཛིན་རང་བྱུང་གི་ལྷ་དང༌། འབྲས་བུས་མཐར་ཐུག་ཟུང་འཇུག་གི་ལྷ་ལ་སོགས་རྫོགས་རིམ་གྱི་ལྷའམ་སངས་རྒྱས་ཉིད་ལའང་ལམ་འབྲས་ཀྱི་ཁྱད་པར་གྱི་མཆོག་དམན་དུ་མར་ཡོད་དོ། ། དེ་ལྟར་༼༡༣༡༽སྦྱོར་བ་ཡན་ལག་དྲུག་གམ་བསྙེན་སྒྲུབ་ཡན་ལག་བཞི་པོ་དེ་ཐམས་ཅད་ཟུང་དུ་འཇུག་པའི་ཡན་ལག་གམ་རིམ་པ་གཅིག་ཏུ་ཡང་འདུས་ལ།
ཤེས་རབ་དང་ཐབས་སྟོང་པ་ཉིད་དང་སྙིང་རྗེའི་སྒྱུ་མ་ལྟ་བུ་དང་མངོན་པར་བྱང་ཆུབ་པའི་དབྱེ་བས་ནི་རྣམ་པ་གཉིས་སུ་འགྱུར། འདི་ལྟར་སོར་སྡུད་སོགས་ཡན་ལག་དང་པོ་ལྔ་ནི། ཤེས་རབ་ཀྱི་རིམ་པ་དང༌། སྟོང་པ་ཉིད་ཀྱི་རྣལ་འབྱོར་དང༌། སྒྱུ་མ་ལྟ་བུའི་རིམ་པ་ཞེས་བྱ་ལ། ཏིང་ངེ་འཛིན་གྱི་ཡན་ལག་ནི་ཐབས་ཀྱི་རིམ་པ་དང༌། སྙིང་རྗེའི་རྣལ་འབྱོར་དང༌། མངོན་པར་བྱང་ཆུབ་པའི་རིམ་པའོ། ། དེ་ཉིད་འདུས་པའི་རིམ་པ་ལྔ་དང་སྦྱར་ན་ཡན་ལག་དང་པོ་གསུམ་ནི་ལུས་དབེན་རྡོར་བཟླས་དང་བཅས་པའི་བར་ཡིན་ལ། འཛིན་པ་ནི་སེམས་རྣམ་པར་དབེན་པའི་རིམ་པ་ཡིན་ཅིང༌།
རྗེས་དྲན་ནི་ཀུན་རྫོབ་བདེན་པའི་རིམ་པ་དང༌། ཏིང་ངེ་འཛིན་ནི་དོན་དམ་པའི་རིམ་པ་དང༌། ཏིང་ངེ་འཛིན་གྱི་འབྲས་བུས་ཡེ་ཤེས་ཀྱི་སྐུ་ནི་ཟུང་དུ་འཇུག་པའི་རིམ་པ་ཡིན་ལ། དེའང་རྡོར་བཟླས་ཀྱི་སོར་བསམ་བསྡུ་བ་དང༌། སྒྱུ་ལུས་ཀྱི་འཛིན་པ་རྗེས་དྲན་སོགས་སྤྱི་ཁྱབ་ཏུ་བསྡུ་བ་དང༌། ཏིང་ངེ་འཛིན་བཞི་པ་སྟེ་ཕྱག་རྒྱའི་ལམ་གྱི་འོད་གསལ་བ་བསྡུས་པར་ཏེ། དུས་འཁོར་རྒྱུད་ཕྱི་མར། མདོར་བྱས་རྫུན་གྱི་རིམ་༼༡༣༢༽པས་འགྱུར་ལ་ཡུལ་དང་ཡུལ་ཅན་སྒྲུབ་བྱེད་རྡོ་རྗེ་བཟླས་པ་ཡིན། ། རང་བྱིན་བརླབས་པས་སྲོག་རྩོལ་རི་བོང་ཅན་དུ་བཞི་པ་འདིར་ནི་མངོན་པར་བྱང་ཆུབ་འདོད། ། འདིར་ནི་ལྔ་པ་ཟུང་འཇུག་རིམ་པ་མཆོག་ཏུ་གྱུར་པ་དཔལ་ལྡན་གསང་བ་འདུས་པར་ཡང༌། །
བདུད་རྣམས་ཡང་དག་གཟུང་ཕྱིར་སྲིད་པ་གསུམ་གྱི་བླ་མས་ལྷ་ཡི་བསྐྱེད་པའི་རིམ་པ་གསུངས། ། ཞེས་འབྱུང་བ་ལྟར་རོ། ། འདི་ཉིད་བདེ་མཆོག་གི་རྫོགས་རིམ་སློབ་དཔོན་དྲིལ་བུ་ཞབས་ཀྱིས་མཛད་པའི་རིམ་ལྔ་དང་སྦྱར་ན། ས་བོན་དང་བཅས་པའི་བདག་བྱིན་གྱིས་རླབས་པའི་རིམ་པ་ནི་སོ་སོར་སྡུད་པ་དང་བསམ་གཏན་ནོ། ། ས་བོན་མེད་པའི་བདག་བྱིན་གྱིས་རླབས་པའི་རིམ་པ་ནི་སྲོག་རྩོལ་དང༌། སྣ་ཚོགས་རྡོ་རྗེའི་རིམ་པ་ནི་འཛིན་པ་དང༌། ཛཱ་ལེནྡྷ་རའི་རིམ་པ་ནི་རྗེས་དྲན་དང༌། ནོར་བུ་འགེངས་པའི་རིམ་པ་ནི་ཏིང་ངེ་འཛིན་དང༌། བསམ་གྱིས་མི་ཁྱབ་པའི་རིམ་པ་ནི་ཡེ་ཤེས་ཀྱི་སྐུའོ། ། དེ་ལྟར་འཆད་ན་ཁྱེད་ཅག་གི་དུས་ཀྱི་འཁོར་ལོའི་ལམ་གྱི་རྣལ་འབྱོར་མེད་ན་ཕུལ་དུ་དབྱུང་དུ་མེད་པའི་སངས་རྒྱས་མི་ཐོབ་པར་བཤད་པ་དང༌།
འདིར་དེའི་རྣལ་འབྱོར་དང་ཕ་མའི་རྫོགས་རིམ་གྱི་རིམ་ལྔའི་རྣལ་འབྱོར་མཚུངས་པར་སྦྱར་བ་གཉིས་འགལ་ལོ་༼༡༣༣༽ཞེ་ན་སྐྱོན་མེད་དེ། གཉིས་མེད་ཀྱི་ཡན་ལག་དྲུག་གི་རྣལ་འབྱོར་དང༌། ཕ་མའི་རྒྱུད་ཀྱི་རིམ་པ་ལྔའི་རྣལ་འབྱོར་གཉིས་མཆོག་དམན་ཆེ་ཡང༌། དམན་པའི་ལམ་ཉིད་མཆོག་གི་ལམ་དང༌། རྗེས་སུ་མཐུན་པར་སྦྱོར་བའི་དབང་དུ་བྱས་ནས་བརྗོད་པར་བྱས་པའི་ཕྱིར་རོ། ། ནཱ་རོ་ནི་གུའི་ཆོས་དྲུག་ཅེས་གྲགས་པ་འདི་ནི་རྗེ་བཙུན་ནཱ་རོ་པ་ཆེན་པོ་ཉིད་ཀྱི་རྒྱུད་སྡེ་མཐའ་དག་གི་རྫོགས་རིམ་གྱི་ལུས་ཡོངས་སུ་རྫོགས་པ་ཕྱོགས་གཅིག་ཏུ་སྒྲིལ་བ་གཉུག་མའི་རླུང་སེམས་དབྱེར་མེད་ཀྱི་གནས་ལུགས་གློ་བུར་དྲི་མའི་རླུང་སེམས་དབྱེར་མེད་ཆུ་དང་འོ་མ་ལྟར་ཕྱེ་ནས་གཉུག་མ་རླུང་སེམས་དབྱེར་མེད་པའི་སྐུ་གསུམ་སྐུ་བཞི་འདུ་འབྲལ་མེད་པར་ངོ་སྤྲོད་པར་མཛད་པ་ཡིན་ལ། སྤྲོད་ཚུལ་འདི་ནི། རྗེ་ནཱ་རོ་པའི་རིམ་ལྔ་བསྡུས་པ་གསལ་བར། གཏུམ་མོའི་རྣལ་འབྱོར་རླུང་གིས་ཏེ། ། བདེན་ཞེན་སེམས་ལ་དམིགས་པས་སོ། །
རྨི་ལམ་སྒྱུ་མ་གཅིག་ཏུ་སྦྱང༌། ། བར་དོ་རྣམ་གསུམ་བསྲེ་བ་ཉིད། ། ཉོན་མོངས་ཡེ་ཤེས་ལམ་དུ་འགྱུར། ། ལམ་མྱུར་གཅོད་པ་འཕོ་བ་སྟེ། ། གྲོང་དུ་འཇུག་པ་ཡན་ལག་གོ ། འོད་གསལ་གནས་ཐོབ་མངོན་སངས་རྒྱས། ། ཞེས་ཆོས་དྲུག་དང་རིམ་ལྔ་གུང་མཐུན་དུ་སྦྱོར་བ་དང༌། ཡང་དེར། བསྙེན་པ་ཉེར་སྒྲུབ་༼༡༣༤༽སྒྲུབ་པ་ཆེ། ། སྒྲུབ་པའི་ངོ་བོས་ཁྱད་པར་དུ། །
སོ་སོར་སྡུད་དང་བསམ་གཏན་དང༌། ། སྲོག་རྩོལ་དེ་བཞིན་འཛིན་པ་དང༌། ། རྗེས་སུ་དྲན་དང་ཏིང་ངེ་འཛིན། ། ཡན་ལག་དྲུག་ལྡན་ཁྱད་པར་རོ། ། ཞེས་ཆོས་དྲུག་དང་སྦྱོར་དྲུག་གུང་མཐུན་དུ་སྦྱོར་བ་སྟེ། དེ་ཡང་རིམ་ལྔ་དང་སྦྱོར་ཚུལ་ནི། དབེན་པ་གསུམ་གྱིས་གཏུམ་མོའི་རྣལ་འབྱོར་དང༌། གཏུམ་མོའི་བྱེད་པས་མ་དག་རྣམ་སྨིན་གྱི་ལུས་སྦྱངས་ནས་དག་པའི་སྒྱུ་ལུས་དང་རྨི་ལམ་དང་བར་དོ་གསུམ་ཕན་ཚུན་དུ་སྦྱངས་ཏེ་སྒྱུ་མ་སུམ་རྒྱུད་ཀྱི་མན་ངག་ཅེས་དཔལ་ནཱ་རོ་པ་ཉིད་ཀྱི་བསྲེ་བ་སྐོར་གསུམ་དུ་གྲགས་པ་དང༌། འཕོ་བ་དང་གྲོང་འཇུག་ཀྱང་སྐྱེ་ཤི་བར་དོ་གསུམ་གྱི་བསུ་སྐྱེལ་གྱི་ཁོངས་སུ་བསྡུ་ལ། འོད་གསལ་ནི་ལམ་གྱི་འོད་གསལ་དང་འབྲས་བུའི་འོད་གསལ་ཏེ།
ལམ་གྱི་འོད་གསལ་རྣམས་ནི་གཏུམ་མོ་ཉིད་ཀྱི་བྱེད་པ་ཡོངས་སུ་རྫོགས་པ་དང༌། རྟེན་སྒྱུ་ལུས་སུ་རྡོ་རྗེའི་བརྟེན་པ་སེམས་འོད་གསལ་ཐུགས་རྡོ་རྗེར་གནས་ལ། འབྲས་བུའི་འོད་གསལ་ནི་མངོན་པར་རྫོགས་པར་སངས་རྒྱས་པ་ཉིད་དང༌། སྦྱོར་དྲུག་ལ་སྦྱོར་ཚུལ་ནི་གཏུམ་མོ་ཉིད་ཀྱི་འགྲོས་ལ་སྦྱར་བས་ལམ་གྱི་ལུས་ཡོངས་སུ་རྫོགས་པ་སྟེ། རྩ་སྦྱང་བས་སོར་བསམ། རླུང་སྦྱང་བས་སྲོག་འཛིན། ཐིག་ལེ་སྦྱང་བ་ལ་རྟེན་གྱི་ཐིག་ལེ་༼༡༣༥༽སྦྱང་བ་དང་བརྟེན་པའི་ཐིག་ལེ་སྦྱང་བ་གཉིས་ལས། དང་པོ་ལ་རྗེས་དྲན་དང༌། ཕྱི་མ་ལ་ཏིང་འཛིན་ནོ། ། སྦྱོར་ཚུལ་གཞན་ཡང་སོར་སྡུད་དང་ཏིང་འཛིན་འོད་གསལ་གྱི་འབྲས་བུ་དང༌།
སྲོག་རྩོལ་དང་འཛིན་པ་གཏུམ་མོའི་རྒྱུ་འབྲས་དང༌། བསམ་གཏན་དང་རྗེས་དྲན་སྒྱུ་ལུས་དང་རྨི་ལམ་བར་དོའི་རྒྱུ་འབྲས་སུ་མཛད་ནས། སྦྱོར་བ་དྲུག་པོའི་ཆོས་ལྔ་དེའི་མཚམས་སྦྱོར་ནི་འཕོ་བ་དང་གྲོང་འཇུག་གི་བྱེད་པ་ཉིད་ཀྱིས་བཤད་མ་ཐག་པའི་ཁྲིད་སྲོལ་འདི་ཉིད་ཀྱི་རྫོགས་རིམ་ཁྱད་འཕགས་སྐུ་བཞི་ངོ་སྤྲོད་ཀྱི་ལུས་ཀྱང་ཡོངས་སུ་རྫོགས་པ་ཡིན་ལ་སྦྱོར་བ་ཡན་ལག་དྲུག་གི་ཁྲིད་སྲོལ་ལའང༌། རྗེ་ནཱ་རོ་པས་དཔྱད་ལོ་ཙ་བ་ལ་རིན་ཆེན་སྒྲོམ་གྱི་ལྡེ་མིག་ཅེས་པར། ཇོ་བོ་ནཱ་རོ་པའི་བརྟག་གཉིས་འགྲེལ་པར། ལས་དང་ཡེ་ཤེས་ཕྱག་རྒྱ་ཆེ། ། དམ་ཚིག་ཅེས་བྱ་འོད་གསལ་ཉིད། ། རྒྱུ་དང་སྒོམ་པ་ཐོབ་བྱ་དང༌། ། དེ་བཞིན་བཞི་དོན་ལྷུན་གྱིས་གྲུབ། ། ཅེས་པའི་དགོངས་པ་ཐོག་མར་སྲོག་རྩོལ་ཉིད་ཁྲིད་པར་མཛད་པའང་སྣང་སྟེ།
ལས་ཡེའི་ཕྱག་རྒྱ་གོམས་པས་རླུང་གི་བྱེད་བཅིངས་སྔོན་དུ་འགྲོ་བས་རླུང་དབུ་མར་ཚུད་དེ་འཛིན་པ་ཐོབ་ནས་ཐིག་ལེ་དང་ཡིད་དག་པར་བྱས་པས་ལུས་རང་དག་ཏུ་འགྲོ་བ་ཉིད་ཀྱི་སོར་བསམ་༼༡༣༦༽གྱི་ཕྱག་རྒྱ་ཆེན་མོ་ཕྱག་རྒྱ་གོམས་པས་འབྲས་བུས་དམ་ཚིག་གི་ཕྱག་རྒྱ་འོད་གསལ་ལམ་ཏིང་ངེ་འཛིན་དབང་བཞི་པ་ཐོབ་སྟེ། སོར་སྡུད་དུ་བསྒྲུབས་པའི་སྟོང་གཟུགས་དེ་ཉིད་སྐུ་སྒྱུ་འཕྲུལ་དྲ་བ་གཟུགས་ཕྱག་རྒྱ་ཆེན་པོའི་སྐུའི་ཉེ་རྒྱུར་མཆོག་ཏུ་བསྔགས་པ་སོགས་ཀྱི་མན་ངག་གི་ཚུལ་ལུགས་འབྱུང་ལུགས་ལྡོག་ཅི་རིགས་པར་ཡོད་དོ། ། དེས་ན་རྫོགས་པའི་རིམ་པ་འདི་ལ། ཇི་སྐད་དུ། སྔགས་ཀྱི་ཐེག་པ་འདི་ལ་ཡིད་ཆེས་པ་རྣམ་པ་གསུམ་བཅོམ་ལྡན་འདས་ཀྱིས་གསུངས་ཏེ། དང་པོར་རེ་ཤིག་རྒྱུད་ལ་ཡིད་ཆེས་པ་དང༌། དེ་ནས་བླ་མ་ལ་ཡིད་ཆེས་པ་དང༌། དེ་ནས་བདག་ཉིད་ལ་ཡིད་ཆེས་པ་སྟེ། ཡིད་ཆེས་པ་འདི་གསུམ་གྱིས་ཡང་དག་པར་རྫོགས་པའི་སངས་རྒྱས་ཀྱི་ལམ་ཡོངས་སུ་དག་པར་འགྱུར་རོ། ། རྣམ་པ་གཞན་དུ་ཡིད་ཆེས་པ་གསུམ་མེད་པར་ལམ་གང་བླ་མས་སློབ་མ་ལ་བསྟན་པ་ནི་ཡང་དག་པར་རྫོགས་པའི་སངས་རྒྱས་ཉིད་ཀྱི་འབྲས་བུ་སྟེར་བ་པོར་མི་འགྱུར་ཏེ།
སློབ་མ་བླུན་པའི་དད་པ་ཉིད་ཀྱི་ཕྱིར་ཀུན་རྫོབ་ཀྱི་བདེན་པས་འཇིག་རྟེན་པའི་འབྲས་བུར་འགྱུར་རོ། ། ཞེས་གསུངས་པས། ཡིད་ཆེས་པ་རྣམ་པ་གསུམ་གྱིས་ལམ་ལ་འཇུག་པར་བྱ་བ་ཡིན་པས། དང་པོ་ནི་ལུང་ཚད་མ་དང༌། གཉིས་པ་ནི་རྗེས་དཔག་ཚད་མ་སྟེ་༼༡༣༧༽གཉིས་ཀ་གཙོ་བོར་མཚན་ཉིད་ལ་སྒྲོ་འདོགས་གཅོད་པའི་དོན་ཅན་དང༌། ཕྱི་མ་ནི་མངོན་སུམ་ཚད་མ་སྟེ་གཙོ་བོར་མཚན་གཞི་ལ་སྒྲོ་འདོགས་གཅོད་པའི་དོན་ཅན་དུ་ཤེས་པར་བྱའོ། ། གཉིས་པ་ལ་སྐུ་མི་ཟད་པ་རྒྱན་གྱི་འཁོར་ལོ་སྒྲུབ་པ་རྩའི་མཛད་ཕྲིན། གསུང་མི་ཟད་པ་རྒྱན་གྱི་འཁོར་ལོ་སྒྲུབ་པ་རླུང་གི་མཛད་ཕྲིན། ཐུགས་མི་ཟད་པ་རྒྱན་གྱི་འཁོར་ལོའི་ཐིག་ལེའི་མཛད་ཕྲིན་ལས། དང་པོ་ལ་རྣམ་མེད་དུ་སྒྲུབ་པ་དང༌།
རྣམ་བཅས་སུ་སྒྲུབ་པ། སྒྲུབ་པ་གྲུབ་ནས་རྣལ་འབྱོར་དུ་བྱ་བའོ། ། དང་པོ་ལ། ཡུལ་གྱི་གནས་རྩ་རོ་མའི་བྱེད་པ་བཅིངས་ནས་གཟུང་བའི་དྲི་མ་སེལ་ཆེད་མཚན་མོའི་རྟེན་འབྲེལ་གྱི་རྣལ་འབྱོར་དང༌། ཡུལ་ཅན་གྱི་གནད་རྩ་རྐྱང་མའི་བྱེད་པ་བཅིངས་ནས་འཛིན་པའི་དྲི་མ་སེལ་ཆེད་ཉིན་མོའི་རྟེན་འབྲེལ་གྱི་རྣལ་འབྱོར་རོ། ། དང་པོ་ནི། འགྲེལ་ཆེན་ལས། ཆུ་གཏེར་རྡོ་རྗེ་རྣམས་དང་ཞེས་པ་ནི་ལུས་ཀྱི་ལོངས་སྤྱོད་ལ་ལྟོས་པ་མེད་པ་དང༌། ངག་གི་ལོངས་སྤྱོད་ལ་ལྟོས་པ་མེད་པ་དང༌། སེམས་ཀྱི་ལོངས་སྤྱོད་ལ་ལྟོས་པ་མེད་པ་དང༌།
འཕོ་བའི་བདེ་བ་ལ་ལྟོས་པ་མེད་པ་ནི་བསྙེན་པ་སྟེ། ལུས་དང་ངག་སེམས་ཚངས་པར་༼༡༣༨༽སྤྱོད་པའི་སྡོམ་པའོ་ཞེས་པའི་དོན་ཏོ། ། འདིའི་ལྷ་མཆོག་སྟེར་བར་འགྱུར་ཏེ་སྲིད་པའི་ལོངས་སྤྱོད་ལ་ཞེན་པས་ནི་མིན་ནོ། ། ཞེས་འབྱུང་ལ། དེའི་དོན་ནི་རང་གི་སྒོ་གསུམ་དང་ཕུང་དབང་འཛག་བདེའི་ལོངས་སྤྱོད་དྲུག་ལ་ཆགས་ཤིང་ཉེ་བར་སྤྱད་འདོད་ཀྱི་བྱ་བ་འདོར་བ་སྟེ། དེ་ཡང་སྐབས་འདིར་སྒོ་གསུམ་གྱི་ལོངས་སྤྱོད་ནི། མི་དགེ་བ་དང་ལུང་མ་བསྟན་ལྟ་ཞོག ། ལུས་ངག་གི་དགེ་བའི་བྱ་བའང་ཕྱག་སྐོར་འདོན་བརྗོད་ཡིད་ཀྱི་དད་པ་དང་སྙིང་རྗེ་སོགས་ཀྱང་ཐུན་མཚམས་དང་ཁམས་གསོ་བའི་སྐབས་མ་གཏོགས་དོར་ལ། ཕུང་དབང་གི་ལོངས་སྤྱོད་ལ་ཆགས་པ་འདོར་ཚུལ་ནི། འགྲེལ་ཆེན་ལས།
འདིར་ལས་དང་པོ་པས་སྒྲུབ་ཐབས་ཀྱི་ཆོ་གས་བསྙེན་པ་བྱ་སྟེ། བདུད་རྩི་ལྔ་ལ་སོགས་པས་བསྙེན་པ་ཞེས་པ་ལ། ཕྱི་རོལ་ཏུ་བདུད་རྩི་ལྔ་ནི་བཤང་པ་ལ་སོགས་པ་དང༌། སོགས་པའི་སྒྲས་གོ་ཀུ་ལ་སོགས་པ་སྟེ་ལྷ་མཉེས་པའི་དོན་དུ་དེ་དག་ཟོས་པས་བསྙེན་པའོ། ། ནང་དུ་བདུད་རྩི་ལྔ་ཕུང་པོ་ལྔའོ། ། སོགས་པའི་སྒྲས་དབང་པོ་ལྔ་སྒྲོན་མ་ལྔའོ། ། དེ་རྣམས་ལ་ལྟོས་པ་མེད་པ་ནི་བསྙེན་པ་སྟེ་ལུས་དང་རྫས་ལ་སྲེད་པ་ཡོངས་སུ་སྤངས་པའོ། ། བསྙེན་པ་དེ་ཡིས་ལྷ་རྣམས་མཆོག་སྟེར་བར་འགྱུར་ཏེ་༼༡༣༩༽བཤང་བ་ལ་སོགས་ཟོས་པས་ནི་མ་ཡིན་ནོ། ། ཞེས་འབྱུང་བས། དྲང་སྲོང་ཤ་ལྔ་བདུད་རྩི་ལྔ་བསྟེན་པ་དེའང་སྦྱང་རྟོགས་སྦར་བའི་ནུས་པས་བྱ་བ་དེ་དག་བྱས་པ་བསྟེན་པ་དང༌།
ངེས་དོན་རིམ་པ་བཞིན་རྫས་དང་ལུས་ལ་སྲེད་པ་སྤང་བ་སྟེ། བཟའ་བཏུང་གོས་གསུམ་ལུས་འཚོ་ཞིང་བསམ་གཏན་གྱི་གྲོགས་ཙམ་གྱིས་མི་ཆོག་པར། བཟང་བ་དང་མང་བ་མ་རྙེད་པ་འཚོལ་བ་དང་རྙེད་པ་སོག་པར་འདོད་པ་སྟེ། ཕུང་པོའི་རྒྱུན་འཚོ་བར་འདོད་པའི་ཉོན་མོངས་པའི་ཉེར་ཆགས་སྤང་བའོ། ། ལུས་ནི་དབང་པོ་ལྔ་དང་ཉེ་བར་འབྲེལ་བ་ཡིད་འོང་ལ་ཆགས་པ་དང༌། མི་འོང་བ་ལ་སྡང་བ་དང༌། བར་མ་ལ་རྨོངས་པ་སྐྱེས་ནས་འཁོར་རྩའི་སྲེད་པ་འདྲེན་པས་ཡིད་འོང་གི་ཉེར་སྤྱད་ལ་ཆགས་པ་སྤོང་བའོ། ། ཁྱད་པར་ཁམས་འཕོ་བའི་འཛག་པ་ནི། མཆོག་མི་འགྱུར་གྱི་བདེ་བའི་ལོག་ཕྱོགས་འཁྲིག་ཚོར་གྱི་ལོངས་སྤྱོད་དེ། ཇི་སྐད་དུ།
འཕོས་པ་ལས་ནི་ཆགས་བྲལ་འགྱུར། ། ཆགས་བྲལ་ལས་ནི་སྡུག་བསྔལ་འབྱུང༌། ། ཞེས་འབྱུང་བ་ལྟ་བུའི་འཛག་བདེའི་ཉེར་སྤྱད་ལ་ཆགས་པ་སྤོང་བར་བྱས་ནས། སྒོམ་པའི་གནས་ནི་མུན་ཁང་ཤིན་ཏུ་གནག་པ་རྟ་རྔ་ཤོང་༼༡༤༠༽བའི་གསེང་ཙམ་ཡང་མེད་པར་སྒོམ་པར་བྱ་སྟེ། དེའང་འབྱོར་ལྡན་ཡིན་ན་ཁང་པ་ཐོག་གསུམ་གྱི་བར་ཁང་དུ་བྱ་བ་ལ། འོག་གི་ས་བརླན་དང་སྟེང་གི་ཆར་ཐིགས་མེད་ཅིང་ཡང་སྒོམ་པའི་དུས་མ་ཡིན་པར་ཁམས་བསེང་བ་ན་གསལ་དཀར་ཕྱི་རུབ་ལ་ནང་ཡངས་པ་སྒོམ་དུས་དགག་སླ་ཞིང་ཁམས་བསེང་དུས་རླུང་ཕར་ཐལ་ཚུར་ཐལ་དུ་འགྲོ་བ་བསྒྲུབ་པར་བྱ་ཞིང་དེ་ལྟ་བུ་མུན་ཁང་རབ་ཡིན་ལ། མུན་ཁང་འབྲིང་གོས་སོགས་སྦུབ་ར་ལྟ་བུའི་མིག་འཆིང་བའི་མུན་ཆུང་བཅད་པ་ཡིན་ལ། ཐ་མ་ནི་མིག་བཙུམ་པ་ཉིད་ཀྱི་མིག་གི་པགས་པའི་ནང་གི་བར་སྟོངས་ཀྱི་བསེང་ཡོད་པའི་སྟོང་ཆ་དང་ལྡན་པ་ལ་མུན་ཁང་མཆོག་ཏུ་བསྔགས་པ་ཡིན་ཏེ། ཚུལ་འདི་ལ་བདག་གི་རྗེ་བཙུན་རས་པ་ཆེན་པོས། མི་བལྟ་ཞིང་མི་མཐོང་བའི་མུན་པ་ཆེན་པོ་མཚན་མོ་ཞེས་ཐ་སྙད་མཛད་ལ།
རྒྱུ་མཚན་དེ་ཉིད་ཀྱི་ཕྱིར་འགྲེལ་ཆེན་ལས། ད་ནི་དོན་དམ་པའི་བདེན་པས་སངས་རྒྱས་ཀྱི་སྐུ་རྫོགས་པར་བརྗོད་པར་བྱ་སྟེ། འདིར་སྟོང་པ་ཉིད་བྱང་ཆུབ་ཅེས་པ་ནི་མུན་པ་ལ་ཅུང་ཟད་ཀྱང་བསམ་པར་མི་བྱའོ། ། སྙིང་པོ་གསལ་བ་ལས། མཚན་མོ་བསེང་མེད་ཁྱིམ་དུ་ནི། ། ༼༡༤༡༽ཤིན་ཏུ་མཉམ་བཞག་སྒྲུབ་པ་པོས། ། བྱེད་པ་ལྔ་ལ་བཅིང་བ་གཉིས། ། བླ་མའི་ཞལ་ལས་ཤེས་པར་བྱ། ། ཞེས་འབྱུང་བས་འཁོར་བའི་ཡུལ་ལྔའི་གཟུང་འཛིན་གཉིས་འབྲེལ་པ་གཅོད་པའི་ཆེད་ཀྱི་ཡུལ་དབང་ཡིད་བྱེད་གསུམ་གྱི་འདུ་འཕྲོད་གཅོད་པ་ལ་མཆོག་ཏུ་མུན་ཁང་འདི་ཉིད་བསྔགས་པའོ། ། བཟའ་བཏུང་ཡང་ཁམས་འཕེལ་ནས་ལུས་བརྟས་པར་བྱེད་པ་ལོངས་སྤྱོད་པར་བྱ་སྟེ།
ཇི་སྐད་དུ། དེ་ལ་ག་བུར་རྒྱུ་ཡི་ཕྱིར། ། ཤ་ནི་བཟའ་བ་ཉིད་དུ་བྱ། ། ཁྱད་པར་དུ་ཡང་ཆང་ཉིད་དོ། ། ཞེས་འབྱུང་ལ། དེ་ཡང་ཁམས་ཀྱི་ཟས་ཁམས་དང་མཐུན་པར་མང་ཉུང་རན་པར་བཟའ་བ་ནི། ཉན་སར། དེ་ལ་ཟས་རན་པ་ནི་ཧ་ཅང་ཉུང་བ་མ་ཡིན་པ་དང༌། ཧ་ཅང་མང་བ་མ་ཡིན་པ་དང༌། ཡོངས་སུ་མ་ཞུ་བ་མ་ཡིན་པ་དང༌།
མི་འཕྲོད་པ་མ་ཡིན་པ་དང༌། ཀུན་ནས་ཉོན་མོངས་ཅན་མ་ཡིན་པ་གང་ཡིན་པའོ། ། ཞེས་འབྱུང་ལ། དེ་ཡང་མང་དུ་ཟོས་ན་གཉིད་ལ་སོགས་པའི་ཉེས་པ་དུ་མ་བསྐྱེད་ལ། ཉུང་ན་བཀྲེས་པས་ཏིང་ངེ་འཛིན་ལ་སྦྱོར་མི་ནུས་ཏེ། ཉན་སར། ཟས་དེ་ལྟ་བུ་ཟ་ཞིང་ཚོད་རན་པར་ཟ་བ་སྟེ། ༼༡༤༢༽དེས་དགེ་བའི་ཕྱོགས་ལ་བརྩོན་པ་དེ་ཟོས་མ་ཐག་པ་ཁོ་ནའི་ཚེའམ་དེ་ཉིད་ཀྱི་ཉིན་མོ་ལུས་མི་ལྕི་ཞིང་ལས་སུ་རུང་བ་དང༌། སྤོང་བ་བཟོད་པར་འགྱུར་ཏེ། དེས་ན་དེའི་སེམས་མྱུར་དུ་མཉམ་པར་འཇོག་པ་དང་ཚེགས་ཆུང་ངུས་དབུགས་རྔུབ་པ་དང༌།
དབུགས་དབྱུང་བར་འགྱུར་བ་དང་གཉིད་དང་རྨུགས་པས་སེམས་ཀུན་ནས་དཀྲིས་པར་མི་འགྱུར་ཞིང༌། ཞེས་པ་དང༌། དེ་ལ་ཟས་ཧ་ཅང་ཉུང་བའི་ཟས་རན་པ་མ་ཡིན་པ་དེས་ནི་འཚེ་བར་བྱེད་ཅིང་བཀྲེས་པ་དང་ཉམ་ཆུང་བ་དང་ཡང་ལྡན་པར་འགྱུར་རོ། ། ཞེས་སོ། ། རེག་པའི་ཟས་ཡུལ་ཡིད་དུ་མི་འོང་བ་གཟུགས་མི་སྡུག་པ་དང་གཏམ་མི་སྙན་པ་སོགས་ཏིང་ངེ་འཛིན་ལ་གནོད་ཅིང་རྣམ་གཡེང་དུ་འགྱུར་བའང་སྤང་བར་བྱ་སྟེ། ཉན་སར། ཡུལ་ངན་པ་ཉིད་དུ་གནས་པ་ནི་ཡུལ་ཇི་ལྟ་བུར་གནས་ན་མིའམ་མི་མ་ཡིན་པ་གཞན་གྱིས་གནོད་པ་བྱེད་ཅིང༌། དེས་དེའི་སེམས་ཕྱི་རོལ་ཏུ་རྣམ་པར་གཡེང་བར་འགྱུར་ཏེ། ཞེས་སོ། ། དེ་བཞིན་དུ་གཡེང་བར་འགྱུར་བའི་གཏམ་སྣ་ཚོགས་ཀྱང་སྤང་དགོས་ཏེ།
ཉན་སར། གཏམ་དོན་མེད་པས་དུས་ཡོལ་བར་བྱེད་ཅིང་དེ་ལ་དགའ་བ་དང༌། ཡང་དང་ཡང་དུ་ཚོགས་འདུ་མང་སྟེ་རྩོད་པ་དེ་དང་དེ་དག་ལ་ཡིད་རྣམ་པར་གཡེང་༼༡༤༣༽ཞིང་ཡིད་དབྱེན་སྤྱོ་བར་གྱུར་པ་དང༌། འདུ་འཛི་ལ་དགའ་སྟེ་ཁྱིམ་ན་གནས་པ་དང༌། རབ་ཏུ་བྱུང་བ་མ་ཕྲད་པ་རྣམས་མཐོང་བར་འདོད་ཅིང་ཕྲད་པ་རྣམས་དང་བྲལ་བར་མི་འདོད་པ་དང༌། སྤྲོས་པ་ལ་དགའ་སྟེ་སྤྲོས་པ་ལ་དགའ་ཞིང༌། བགྲོད་པར་བྱ་བ་ལ་དང་པོར་འགྲོ་བ་དང༌། རབ་ཏུ་དབེན་པ་ལ་རྩོད་པ་བཏང་བ་དང༌། དེ་ལྟ་བུ་དང་མཐུན་པའི་ཆོས་གང་ཡིན་པ་དེ་དག་ནི་རབ་ཏུ་དབེན་པའི་བར་ཆད་ཡིན་པར་ཤེས་པར་བྱ་སྟེ། ཞེས་སོ། །
གཉིད་ཀྱི་ཟས་ནུབ་མོ་སྤྱོད་ལམ་བདེ་བས་གཉིད་དུ་གང་འགྲོ་ཚོད་ཟིན་པར་བྱས་ནས་ལུས་བརྟས་པས་སེམས་ལས་སུ་རུང་བར་འགྱུར་ཏེ། ཉན་སར། འདི་ལྟར་གཉིད་ཀྱིས་བརྟས་པར་བྱ་བའི་འབྱུང་བ་ཆེན་པོ་རྣམས་བརྟས་པར་བྱ་བའི་ཕྱིར་ཉལ་བར་བྱེད་དོ། ། ལུས་དེ་བརྟས་ན་དགེ་བའི་ཕྱོགས་ཀྱི་སྦྱོར་བ་རྒྱུན་དུ་ཆུབ་པར་བྱ་བ་དང་རྟག་འགྲུས་སུ་བྱ་བ་ལ་ཤིན་ཏུ་ལས་སུ་རུང་ཞིང་ཤིན་ཏུ་ཡང་ཕན་པར་ཡང་འགྱུར་རོ། ། ཞེས་སོ། ། དེ་ནས་སྟན་བདེ་བར་རྐང་པ་རྡོ་རྗེ་སྐྱིལ་ཀྲུང༌། ལག་པ་རྡོ་རྗེ་ཁུར་བརླ་དང་ལུས་ཀྱི་འབྲེལ་མཚམས་སུ་བཙུགས་པའི་གྲུ་མོ་བསྲང་བས་ལུས་ཀྱི་སྟོད་གཅུན་པའམ། རྐང་པ་དེ་ཉིད་ལས་ལག་༼༡༤༤༽པ་རྡོ་རྗེ་ཁུ་ཚུར་མཉམ་བཞག་གི་ཚུལ་དུ་སྐྱིལ་ཀྲུང་སྟེང་དུ་བཀན་ཏེ་བཙུགས་པའམ་རྐང་པ་དེ་ཉིད་ལས་ལག་པའི་འདབ་མ་བརླ་འོག་ཏུ་ཁ་སྤུབ་ཏུ་བཙུགས་ཏེ་སྟན་ལ་བཙུགས་པ་གྲུ་མོའི་ལུས་ཐད་ཀར་འཇུན་པ་གསུམ་གང་ཡང་རུང་བའམ། དེ་ཙམ་དུ་མ་ཆུན་ན་སེམས་དཔའི་སྐྱིལ་ཀྲུང་དང་ལག་པ་མཉམ་བཞག་རྡོར་སྐྱིལ་གྱི་སྟེང་དུ་འབོབ་གདན་གྱི་ཁར་ལྟེ་འོག་ཏུ་བཅར་སྒལ་ཚིགས་དྲང་པོར་བསྲང༌། དཔུང་པ་བརྒྱངས་ཏེ་གྱེན་དུ་གཏོད།
བྲང་ཅུང་ཟད་དགྱེ་བར་བྱ། ཀོས་ཀོས་ཨོལ་མདུད་ནོན་ཙམ་དུ་དགུག ། ལྕེ་རྐན་ལ་སྦྱར་ནས་སྣ་མིག་གྱེན་དུ་སྒྲེ་བར་ལུས་ཀྱི་གནད་དེ། རྡོ་རྗེ་ཕྲེང་བར། སྒྲུབ་པོ་བདེ་བའི་སྟན་འདུག་ནས། ། མིག་གཉིས་སྣ་རྩེར་གཏད་བྱས་ནས། ། སྣ་ནི་ལྟེ་བའི་ཚད་དུ་བཞག ། ཕྲག་གོང་མཉམ་པ་ལྕེ་རྐན་སྦྱར། ། མཆུ་དང་སོ་ནི་བདེ་བར་བཞག ། དབུགས་ཀྱི་དབྱུང་རྔུབ་གློད་ནས་ནི། །
ཅུང་ཟད་ཅུང་ཟད་རྩོལ་བྱས་ནས། ། ཇི་ལྟ་བཞིན་དུ་དབྱུང་རྔུབ་ནི། ། སེམས་དཔའི་སྐྱིལ་ཀྲུང་ལེགས་གནས་པས། ། དེ་ལྟར་ཕྱག་རྒྱ་དང་ལྡན་པ། ། ཞེས་དང༌། གདན་བཞིར། བདེ་བའི་སྟན་ལ་འདུག་ནས་ནི། ། སེམས་དཔའི་སྐྱིལ་ཀྲུང་བཅས་ནས་སུ། ། ལག་གཉིས་བསྲང་བའི་༼༡༤༥༽སྟེང་དུ་བཞག ། མིག་ནི་སྣ་རྩེར་གཏད་ནས་ཀྱང༌། །
དབུགས་ནི་ལྟེ་བའི་དྲུང་བར་རོ། ། ཐོང་ཀ་ཀུན་ཏུ་སྤང་བྱས་ཤིང༌། ། དཀྱིལ་འཁོར་ཚུལ་དུ་སྦྱར་བྱའོ། ། ཞེས་དང༌། རིམ་ལྔར། སྐུ་ནི་དགྱེ་བ་མ་ཡིན་ཞིང༌། ། དགུར་བ་ཡང་ནི་མ་ཡིན་ནོ། ། ཞེས་འབྱུང་ངོ༌། ། འགྲེལ་ཆེན་ལས། འདིར་ལག་པ་གཉིས་ཀས་རྡོ་རྗེ་ཁུ་ཚུར་བཅིངས་ནས་ཁུ་ཚུར་གྱི་མཐེ་བོང་བསྡམས་པ་དག་བརླ་གཡས་པ་དང་གཡོན་མའི་སྟེང་དུ་རྡོ་རྗེའི་གདན་ལ་གནས་པ་ནི་རྡོ་རྗེའི་ཕྱག་རྒྱར་འགྱུར་རོ། །
ཞེས་པ་ནི། རྡོ་རྗེའི་ཕྱག་རྒྱ་ནི་རྡོ་རྗེ་སེམས་དཔའི་རིགས་དྲུག་པ་ཡིན་ལ། རྫོགས་རིམ་གྱི་རྣལ་འབྱོར་གྱི་ལུས་ཡོངས་རྫོགས་ནི་ཡེ་ཤེས་དག་བྱེད་ཡིན་པའི་ཕྱིར་དང༌། བསྒོམ་བྱ་སྟོང་ཉིད་ཡིན་པས་དེ་དག་ཕན་ཚུན་ཡེ་ཤེས་དང་ཤེས་རབ་ཐབས་སུ་འགྱུར་བའི་དོན་གྱིས་སོ། ། མིག་གི་ལྟ་སྟངས་ནི། དབང་མདོར་བསྟན་དུ། བཀབ་དང་མ་བཀབ་མིག་དག་གིས། ། ཞེས་པའམ། མིག་གཉིས་མ་ཕྱེ་མ་བཙུམ་པ། ། ཞེས་དང༌།
རིམ་ལྔར། སྤྱན་བཟང་བཙུམ་པ་མ་ཡིན་ཞིང༌། ། སྤྱན་ཕྱེ་བ་ཡང་མ་ཡིན་ལ། ། ཞེས་དང༌། གྲུབ་ཆེན་ས་ར་ཧས། མང་པོ་སྨྲས་པས་ཅི་ཞིག་བྱ། ། ཆོས་ཀྱི་ཚད་ནི་༼༡༤༦༽འདི་ཡིས་ཆོག ། མིག་ཕྱེད་གྱེན་དུ་བལྟ་བ་ན། ། མཐོང་བ་བརྟན་པ་ཉིད་ཀྱིས་ཤེས། ། ཞེས་འབྱུང་ལ།
དེའང་དུས་འཁོར་འགྲེལ་ཆེན་ལས། ད་ནི་སྟོང་པ་ཉིད་ཀྱི་གཟུགས་སྒྲུབ་པའི་སླད་དུ་ལྟ་སྟངས་གསུངས་པས། བསྙེན་པ་ཞེས་པ་ལ་སོགས་པ་སྟེ་འདིར་བསྙེན་པ་ཞེས་པ་ནི་དང་པོ་དུ་བ་ལ་སོགས་པའི་མཚན་མ་སྒོམ་པའོ། ། བསྙེན་པ་དེ་ལ་དང་པོའི་རྣལ་འབྱོར་ནི་སེམས་ཀྱི་དུ་བ་ལ་སོགས་པའི་མཚན་མ་འཛིན་པའོ། ། དེ་ཡང་དུ་བ་ལ་སོགས་པ་དང་ལྷན་ཅིག་རྐྱེན་དུ་འགྱུར་བ་རྣམ་པ་བཅུ་སྟེ། དེས་ན་དེ་ཡང་རྣམ་པ་བཅུའོ། ། འཁོར་ལོ་ཅན་གྱི་ཞེས་པ་གཙུག་ཏོར་ཅན་གྱི་ཁྲོ་བོའི་ལྟ་བས་ཞེས་པ་མིག་མི་འཛུམས་པར་སྟེང་དུ་བལྟ་བས་མཚན་མར་འགྱུར་ཏེ། ཞེས་འབྱུང་བས་ནི་ཐོག་མར་དཀྱིལ་འཁོར་ལྔའི་རླུང་དང་རང་གི་ཕྱིའི་སོར་ཚད་སོར་བཅུ་གཉིས་ནས་བཅུ་དྲུག་གི་བར་གྱི་སོར་ཚད་ཇི་ཙམ་འགྲོ་བའི་དུས་ཀྱི་ནམ་མཁའི་ཐད་དུ་ཡང་ལྟ་སྟངས་གཏོད་པ་ཡིན་ལ། ཁྱད་པར་སོར་བཅུ་དྲུག་པའི་ཚེ་སོར་བཅུ་དྲུག་ཏུ་རྒྱུ་བའི་ཚེ་སྐྲ་མཚམས་ཀྱི་ཐད་ཀྱི་ནམ་མཁར་ཡིད་ཀྱི་འཕངས་གཏོད་དེ་རླུང་ཡིད་རྟགས་གསུམ་རོ་གཅིག་པས་གཟུགས་ཀྱི་ཆ་གང་གིའང་རྣམ་༼༡༤༧༽པ་མེད་པ་ཉིད་དམིགས་པར་བྱ་བ་དང་བྲལ་བའི་ལྟ་སྟངས་ཏེ་མིག་ཐད་ཀར་བྱས་ན་ཆོས་ཀྱི་སྐྱེ་མཆེད་པའི་གཟུགས་སྐྱ་བསེང་བསེང་པོ་དག་ཡུལ་དུ་འགྱུར་གྱི་དོགས་པའི་ཕྱིར་ཏེ། སྟེང་ཁྲོ་བོ་རྡོ་རྗེ་གཙུག་ཏོར་གང་དུ་ཡོད་པའི་ཕྱོགས་ལ་བལྟས་ན།
གཙུག་ཏོར་གྱི་ས་ཡུལ་མིག་གི་བསྐལ་དོན་དུ་སོང་བས་མིག་ཡུལ་གྱི་ཁ་དོག་དང་དབྱིབས་ཀྱི་གཟུགས་སྟོང་ཐ་མལ་ལས་སྣང་གི་གཟུགས་ཀྱི་གཟུང་ཆ་གང་ཡང་དམིགས་པར་མི་འགྱུར་བ་ཉིད་ཀྱི་ཕྱིར། དེས་ན་མཚན་མོའི་རྣལ་འབྱོར་ཞེས་པ་སྣང་བ་མེད་པའི་བླ་གབ་དང་བཅས་པར་མིག་དབང་གཙུག་ཏོར་དུ་བཟློག་པ་བས། མུན་པའི་གཟུགས་ཀྱི་གཟུང་ཆ་འགོག་པ་ཡིན་ལ། དེ་ཉིད་ཀྱི་ཕྱིར་མུན་ནང་དུ་མིག་གཏད་པའི་མུན་པའི་ཆ་ཤས་ཀྱི་ཁ་དོག་དང་དབྱིབས་ཀྱི་ཆ་མཐོང་བ་ནི་མཚན་མོའི་རྣལ་འབྱོར་གྱི་རྟགས་སྣང་ཡང་དག་པ་མ་ཡིན་ཀྱང༌། དེང་སང་ཁ་བ་ཅན་གྱི་ཁྲོད་འདིར་གསང་སྔགས་སྔ་འགྱུར་གྱི་རྫོགས་པ་ཆེན་པོའི་འོད་གསལ་དང༌། ཞི་བྱེད་སྒྲོན་མ་དྲུག་སྐོར་གྱི་འོད་གསལ་དང༌། ཕྱིས་ཀྱི་གསར་མ་བའི་ཇོ་ནང་ལ་སོགས་ཀྱི་སྦྱོར་དྲུག་གི་སྟོང་གཟུགས་ལས་སྣང་དང་མ་འདྲེས་པའི་༼༡༤༨༽འོད་གསལ་ལས་ཀྱི་སྣང་བ་ཡང་དག་པར་འཆད་པ་ནི་ཆེས་ནོར་བ་ཡིན་ཏེ། མུན་པ་ལ་མིག་གཏད་པའི་ལྟ་སྟངས་ཀྱི་ཡུལ་གྱི་གཟུགས་སྣང་ནི་བ་ལང་དང་རྟ་ཁྱི་སོགས་ལའང་འབྱུང་ལ། དེ་ཙམ་ལ་ནི་རྒྱུད་ཀྱི་སྦས་དོན་རྟེན་འབྲེལ་བྱེད་བཅིངས་བླ་མའི་ཞལ་ལས་ཀྱང་རགས་པ་མ་ཡིན་པའི་ཕྱིར། དེ་ལྟ་ཡིན་ན་ལྟ་སྟངས་དང་ལུས་གནད་འདི་དག་ལ་གསང་སྔགས་ཟབ་མོར་གྱུར་པ་སྐལ་བ་དང་མི་ལྡན་པའི་སྤྱོད་ཡུལ་དུ་མི་འབབ་པ་དང༌།
ལྡན་པའི་སྤྱོད་ཡུལ་དུ་འབབ་པའི་བསྟོད་བསྔགས་བརྗོད་པ་ཐམས་ཅད་ཀྱང་ངག་ཀྱལ་དུ་འགྲོ་བ་ལས་གཞན་དགོས་པ་མེད་པའི་ཕྱིར་རོ། ། ཉིན་མོའི་རྣལ་འབྱོར་ཞེས་པ། སྣང་བ་དང་བཅས་པའི་བླ་གབ་མེད་པར་མིག་དབང་གཙུག་ཏོར་དུ་བཟློག་པ་ལས་སྣང་བའི་གཟུགས་ཀྱི་གཟུང་ཆ་འགོག་པ་ཡིན་ལ། དེ་ཉིད་ཀྱི་ཕྱིར་བར་སྣང་དུ་མིག་གཏད་པས་ཆོས་ཀྱི་སྐྱེ་མཆེད་པའི་ཁ་དོག་དང་དབྱིབས་ཀྱི་ལས་གཟུགས་མཐོང་བའང་ལུས་སེམས་ཀྱི་མ་འཁྲུལ་བའི་གནད་བཅིང་བའི་ཡེ་ཤེས་ཀྱི་སྣང་བའི་འོད་གསལ་བའི་སྟོང་པ་ཉིད་གཟུགས་དང་ནམ་མཁའ་དང་སེམས་གསུམ་མངོན་དུ་བྱས་པའི་རྟགས་ཡང་དག་པ་མ་ཡིན་པའི་ཚུལ་འདི་ནི་ཡི་དམ་ལྷའི་༼༡༤༩༽ངོ་བོར་བཞུགས་པའི་རྗེ་རས་པ་ཆེན་པོ་ཁོ་ནའི་བཀའ་དྲིན་གྱིས་རྟོགས་པ་ཡིན་ལ། དེ་ལྟར་གྱི་ཚེ། སྣང་བ་བླ་གབ་མེད་པའི་གཟུགས་སྣང་ཉིད་ཀྱི་ཡུལ་བཅིང་བའི་རྐྱེན་ཉིན་བར་སྟེ་སྣང་བའི་གཟུགས་ཀྱི་ཆ་ཉེ་བར་མི་ལེན་པ་དང༌། མུན་པ་བླ་གབ་དང་བཅས་པའི་གཟུགས་སྣང་ཉིད་ཀྱི་ཡུལ་བཅིང་བའི་རྐྱེན་ལས་མཚན་མོ་སྟེ། མུན་པའི་གཟུགས་ཀྱི་ཆ་ཉེ་བར་མི་ལེན་པ་ནི། སྣང་མུན་གྱི་ཡུལ་དེ་ཉིད་དང་ངོ་བོ་འགལ་བའི་ཡུལ་གཟུགས་ཀྱི་སྟོང་པ་ཉིད་སོ་སོར་བཟློག་སྟེ། འཆར་བའི་བྱེད་པ་བཅིང་བ་ཉིད་ཀྱི་རྟེན་འབྲེལ་གྱི་མཐུ་ལས་ལས་སྣང་གི་སྣང་མུན་གྱི་གཟུགས་ཀྱི་ཆའི་འཁྲུལ་པ་སྤོང་བར་བྱེད་པ་སྟེ།
ངོ་བོ་ཉིད་ལ་ངོ་བོ་ཉིད་ཀྱི་ཕྱག་རྒྱ་ཆེན་པོ་བཏབ་པ་ཡིན་ཞེས། རང་བྱུང་རྒྱལ་བ་ཆེན་པོའི་དྲིས་ལན་པདྨ་དཀར་པོ་ཞེས་པར་ཡང་བཀའ་སྩལ་ཏོ། ། དེས་ན་གཙུག་ཏོར་གྱི་ལྟ་སྟངས་འདི་ཉིད་ཀྱི་ཕྱི་ནང་གི་སྐྱེ་མཆེད་བཅུ་གཉིས་ཀྱི་གཟུང་འཛིན་གྱི་རྨོངས་པ་དྲག་པོར་གཅོད་པར་བྱེད་པས་གཏི་མུག་མཐར་བྱེད་ཀྱི་ལྟ་སྟངས་དང༌། ཁྲོ་བོའི་ལྟ་སྟངས་ཞེས་འབྱུང་སྟེ། ༼༡༥༠༽དུས་འཁོར་རྒྱུད་ཕྱི་མར་ནམ་མཁའི་ལྟ་བས་གཏི་མུག་མཐའ་ཉིད་དུ་ནི་བྱེད་པར་འགྱུར་ཏེ་སྟོང་པ་ཉིད་ནི་མཐོང་བས་སོ། ། ཞེས་འབྱུང་ངོ༌། ། གངས་ཅན་དུ་ཕྱིས་བྱུང་བའི་སྦྱོར་དྲུག་པ་ཁ་ཅིག ། བཀབ་དང་མ་བཀབ་མིག་དག་གིས། ། ཞེས་པའི་དོན་མིག་གི་པགས་པ་འོག་མ་ཕྱེད་ཡར་འགེབས་དང༌། ལྤགས་པ་གོང་མའི་ཕྱེད་མར་ཐེན་ནས་བལྟ་བ་མན་ངག་ཏུ་བྱེད་པ་ནི་རྡོ་རྗེ་འཆང་གི་རྒྱུད་དོན་ལོག་པར་བསྟན་པ་ཡིན་ཏེ།
དེ་ལྟར་བྱེད་མི་ནུས་ཤིང་དེ་ལྟར་བྱས་པ་ལས་མིག་སྒྲིབ་པ་ལས་ལྟ་སྟངས་ཀྱི་དོན་མ་ཚང་བའི་ཕྱིར། ལྟ་སྟངས་ཀྱི་སྐབས་འདིར་ཤར་ཙོང་ཁ་པ་ཆེན་པོ་དཔོན་སློབ་དག ། སོར་སྡུད་ཀྱི་སྒོམ་པ་དྷཱུ་ཏཱིའི་ཡར་སྣ་མཛོད་སྤུའི་ནང་གི་སྣ་བུག་གཉིས་འདུས་པ་ནས་ཡོད་པ་དེར་སྒོམ་དགོས་པ་ཡིན་ཏེ། སྤྱིར་ལུས་ལ་གནད་དུ་མ་བསྣུན་ན་རྫོགས་རིམ་དུ་མི་འགྲོ་ཞིང་དེར་ཡང་དྷཱུ་ཏཱིར་བསྣུན་པ་ངེས་པར་དགོས་པའི་ཕྱིར་དང༌། ལུང་ཡང༌། ནམ་མཁར་ཀུན་ནས་ཞེན་པའི་སེམས་དང་མིག་ནི་མི་འཛུམ་རྡོ་རྗེའི་ལམ་དུ་རབ་ཏུ་ཞུགས་པ་ཡིས། ། ཞེས་དང༌། དེའི་འགྲེལ་པར། རྡོ་རྗེའི་ལམ་ཨ་ཝ་དྷཱུ་ཏཱིའི་ལམ་ལ་ཞེས་འབྱུང་༼༡༥༡༽ལ། དེ་ལྟ་མིན་པར་ནམ་མཁའ་སྟོང་པར་སེམས་བཞག་པ་ནི་ཕྱི་རོལ་པ་དང༌།
ཕར་ཕྱིན་ཐེག་པའི་ལམ་དུ་འགྱུར་རོ་ཞེས་སྨྲ་བ་དེ་ནི་བདག་ཉིད་ཀྱི་ཤེས་རབ་ཀྱི་ནུས་པ་ཡོངས་སུ་རྫོགས་པར་ཟད་པ་ཉིད་མངོན་དུ་བྱས་པ་ཡིན་ཏེ། མིག་ཤེས་ལུས་ཀྱི་ནང་སོགས་ལྤགས་པའི་ནང་རོལ་ཕན་ལྟ་བྱེད་དུ་མི་རུང་ན་མཛོད་སྤུའི་ནང་གི་སྣ་བུག་གཉིས་འདུས་པའི་ནང་རོལ་ལ་ལྟ་སྟངས་གཏོད་དུ་ག་ལ་ཡོད། ཡང་མཛོད་སྤུའི་ཐད་ཀྱི་སྣ་བུག་གཉིས་འདུས་པ་ན་ཡོད་པའི་དབུ་མའི་བར་སྟོང་ལ་ལྟ་སྟངས་ཀྱི་ལྟ་བར་ཡིད་ཀྱི་ལྟ་སྟངས་བྱེད་པ་མན་ངག་ཡིན་ནོ་ཞེས་སྨྲ་བ་ལྟར་ན་ནི། མིག་གི་ལྟ་སྟངས་ཀྱི་གནད་བཅིང་བར་བྱེད་དོ་ཞེས་པའང་ཚིག་ཙམ་དུ་སོང༌། ཡང་མཛོད་སྤུའི་ནང་གི་སྣ་བུག་གཉིས་འདུས་པའི་ཕྱིའི་ཐད་སོར་བལྟ་བའི་ལྟ་སྟངས་གྱེན་བཟློག་ཙམ་ལ་བྱ་ན་སྨིན་མཚམས་ཀྱི་བར་སྣང་གི་ནམ་མཁའ་ཉིད་ལ་ལྟ་སྟངས་གཏད་པར་སོང་བས་ནམ་མཁའ་ལ་སེམས་དང་ལྟ་སྟངས་གཏོད་པ་འགོག་པ་ཇི་ལྟར་རུང༌། ལུས་དང་དྷཱུ་ཏཱི་ལ་ལྟ་སྟངས་གནད་དུ་བསྣུན་པའི་དོན་ལུས་དང་རྩ་ཉིད་ལ་ལྟ་བར་གོ་བ་བླ་མའི་༼༡༥༢༽མན་ངག་ཅུང་ཟད་ཙམ་ཡང་མ་ཐོས་སོ་ཞེས་མནའ་ཆུ་འདོར་བར་སྣང་བའི་ཕྱིར་དང༌། ཨ་ཝ་དྷཱུ་ཏཱིར་ལྟ་སྟངས་གཏོད་དགོས་ན་མིག་མི་འཛུམས་པའི་ལྟ་སྟངས་ཀྱི་དོན་གྱི་གཟུགས་སོགས་ཀྱི་དབྱིབས་ཁ་དོག་ཅན་ལ་ངེས་པར་ལྟ་སྟངས་སུ་བྱེད་པ་བཀག་པའི་ལྟ་སྟངས་བྱེད་པར་གསུངས་པའི་གནད་ཁྱེད་ཅག་གིས་བསྐལ་པ་དཔག་ཏུ་མེད་པར་ཡང་ཐོས་པར་མི་འགྱུར་བ་ལ། བཅོམ་ལྡན་འདས་རྡོ་རྗེ་འཆང་ཆེན་པོས་སྔོན་ནས་གསང་བའི་རྒྱས་ལེགས་པར་གདབ་པར་མཛད་པ་ནི་བཅོམ་ལྡན་འདས་ཉིད་ཀྱི་ངེས་པའོ། ། ཤར་ཙོང་ཁ་པའི་སྨྲ་བ་འདི་མི་འཐད་དོ་ཞེས་སྟག་ཚང་ལོ་ཙ་བས། དེ་ལྟ་ན་ལྟ་སྟངས་མཐོན་པོ་ཡང་དོན་མེད་དུ་འགྱུར་ཞིང༌།
མཁས་པ་ནཱ་རོ་པས། བར་སྣང་ལ་ཡིད་དང་རླུང་དང་མིག ། དུས་གཅིག་ཏུ་ནི་གལ་ཏེ་ལེགས་སྦྱར་ན། ། རྒྱལ་བའི་ཡོན་ཏན་རིན་ཆེན་ངེས་པར་སྐྱེ། ། འདི་རྣམས་མཐའ་དག་དེ་བཞིན་གཤེགས་པས་གསུངས། ། ཞེས་དང༌། སྣ་ཚོགས་རྣམ་རྟོག་བྲལ་ཞིང་མི་སེམས་པར། ། གལ་ཏེ་བར་སྣང་ལ་ནི་མིག་གཏད་ན། ། ཕྱོགས་བཅུའི་འཇིག་རྟེན་དག་ནི་ཡིན་ནམ་སྙམ། ། རྣལ་འབྱོར་དབང་ཕྱུག་མཐའ་དག་འདི་ལས་ཐོབ། །
ཅེས་འབྱུང་ལ། དེས་ན་ས་ར་༼༡༥༣༽ཧ་དང་ཤ་བ་རི་སོགས་ཀྱི་མིག་བར་སྣང་ལ་གཏོད་པ་དང༌། དེར་ཡིད་རླུང་ཀྱང་གནས་དགོས་པར་གསུངས་པ་རྣམས་དང་འགལ་ཞིང༌། རྫོགས་རིམ་ལ་རྩ་འཁོར་དབུས་སུ་དམིགས་དགོས་པར་ཡང་མ་ངེས་ཏེ། གསང་འདུས་འཕགས་ལུགས་ཀྱི་ལུས་དབེན་རྗེས་ཐོབ་རིགས་བརྒྱ་རིགས་ལྔའི་རྣལ་འབྱོར་དང༌། སྒྱུ་ལུས་འོད་གསལ་དུ་སྡུད་པའི་རིལ་འཛིན་རྗེས་གཞིག་གི་རྣལ་འབྱོར་དང༌། ཡན་ལག་ཁྱད་པར་ཅན་བསྲེ་བ་སྐོར་གསུམ་ལ་སོགས་པར་ཡང་རྩ་འཁོར་དྷཱུ་ཏཱིར་དམིགས་པ་སོགས་མེད་པའི་ཕྱིར་དང༌། གཞན་ཡང་འོད་གསལ་གྱི་ལམ་གཤིན་རྗེའི་གཤེད་ཀྱི་ཤིན་ཏུ་སྤྲོས་མེད་ལ་སོགས་པར་རྩ་རླུང་ཐིག་ལེ་ལ་གནད་དུ་བསྣུན་པ་དངོས་སུ་མེད་པ་དུ་མ་ཡོད་པའི་ཕྱིར་ཞེས་སྨྲ་བའང༌། རང་གར་བརྗོད་པ་ཙམ་ལས་བླ་མའི་མན་ངག་གི་གནད་མཐོང་བའི་དགག་སྒྲུབ་ཀྱི་མིག་ཕྱེད་པར་མི་སྣང་སྟེ། བར་སྣང་ལ་མིག་གཏད་པའི་ལྟ་སྟངས་ཀྱང་མདུན་གྱི་ནམ་མཁའ་སྟེ་བར་སྟོང་ལ་མིག་བཀོད་པ་ཙམ་ལས་འདིར་བསྟན་གྱི་བར་སྣང་དང་ནམ་མཁའ་ནི་ཁྱེད་ལ་རྒྱུས་ཅུང་ཟད་ཙམ་ཡང་མི་སྣང་བའི་ཕྱིར་ཏེ།
འདིའི་བར་སྣང་ནི་མ་དག་པའི་ལས་༼༡༥༤༽ཀྱི་མཐུའི་བདག་འབྲས་ཀྱི་འབྱུང་བཞི་གོ་འབྱེད་པའི་ནམ་མཁའ་ལ་འཇོག་པ་མ་ཡིན་ཏེ། སྒྲིབ་ཆོས་ཀྱིས་དབེན་པའི་སྟོང་པ་ཉིད་ཀྱི་ནམ་མཁའམ་ཆོས་ཀྱི་དབྱིངས་ཉིད་ལ་བར་སྣང་དུ་བྱེད་པ་མ་ཡིན་ལ། དེ་ལྟའི་ལུས་ལ་ནི་འདུས་པ་འཕགས་ལུགས་པ་དག་གིས་ལུས་དབེན་གྱི་རིམ་པར་ཡང་འཇོག་ལ། ལུས་དེ་ལྟ་བུའི་རྟེན་གྱི་རྩ་དབུ་མ་ལ་ནི་ཨ་ཝ་དྷཱུ་ཏཱིར་ཡང་འཇོག་པ་ཡིན་ཏེ། དེ་ལྟ་བུའི་ལུས་ནི་རྣམ་སྨིན་གྱི་ལུས་འདི་ཉིད་ལ་འགྲོ་འོང་ཐོགས་བཅས་སུ་བྱེད་པ་མ་ཡིན་ཏེ། དེ་ལྟའི་ལུས་སམ་ནམ་མཁའ་བར་སྣང་ངམ་དྷཱུ་ཏཱི་ནི་བརྟན་གཡོ་ཐམས་ཅད་པར་འགྲོ་འོང་ཐོགས་པ་མེད་པའི་བདག་ཉིད་ཅན་ཡིན་ཏེ། སྒྲིབ་བྲལ་ཆོས་དབྱིངས་ཀྱི་ནམ་མཁའི་དབུས་སུ་གནས་པ་སྒྲིབ་བཅས་རྣམ་སྨིན་གྱི་ལུས་སེམས་ཞི་བར་འདོད་ན། དེ་ལྟ་བུ་དེ་ཡེ་ཤེས་ཀྱི་རྡོ་རྗེ་ལས་བསྐྱེད་དགོས་པ་དང་སྡུད་དགོས་པ་དང་རྣམ་སྨིན་འབྱུང་ལྔའི་བདག་ཉིད་སྒྲིབ་བྲལ་གྱི་འབྱུང་ལྔའི་དངོས་པོ་ལས་ངེས་པར་སྒོམ་པའི་མཐུས་སངས་རྒྱས་སུ་འགྱུར་བ་དང༌། དག་པའི་གསང་བ་ཆེན་པོའི་འབྱུང་བ་ལྔ་དེ་ཡང་གར་མཁན་གྱི་ཆ་བྱད་ལྟར་རྣམ་སྨིན་སྒྲིབ་བཅས་ཀྱི་ལུས་སེམས་ཐོག་རེག་ཅན་དུ་མར་༼༡༥༥༽ཞུགས་པར་སྟོན་ཀྱང༌། དེའི་བདག་ཉིད་དུ་མི་གནས་པར་ལྷག་པར་ཟུང་དུ་མི་འཇུག་པར་སྟོན་པ་ཡིན་ཏེ།
སློབ་དཔོན་འཕགས་པ་ལྷས་སྤྱོད་བསྡུས་ལས། ཚུལ་འདིས་ན་རང་གི་ལུས་ཀྱི་དཀྱིལ་འཁོར་འབྱུང་བ་དང༌། འབྱུང་བ་ལས་གྱུར་པའི་དབྱེ་བས་ཕུང་པོ་རྣམས་བརྒྱར་འགྱུར་བ་ཡང་གསང་བའི་འབྱུང་བ་ཆེན་པོ་ལྔའི་དེ་ཁོ་ན་ཉིད་དུ་འགྱུར་ཏེ། འདིར་གསང་བ་འདུས་པ་ལས། ནམ་མཁའི་དབྱིངས་ཀྱི་དབུས་གནས་པར། ། ཡེ་ཤེས་རྡོ་རྗེ་ཀུན་ལས་སྐྱེས། ། ཞི་བ་རྡོ་རྗེ་འཛིན་འདོད་ན། ། བསྡུ་བ་དག་ཀྱང་རབ་ཏུ་བྱ། ། ཞེས་གསུངས་པ་དང༌། དོན་འདི་ཉིད་གསལ་བར་བྱ་བའི་ཕྱིར།
ཐམས་ཅད་གསང་བའི་རྒྱུད་ལས། འབྱུང་བ་ལྔ་ཡི་བདག་ཉིད་ལྔར། ། མི་ཡི་ལུས་ནི་བརྟགས་བྱས་ཏེ། ། དངོས་དེ་ངེས་པར་བསྒོམས་པ་ཡིས། ། རང་སེམས་མཐུ་ཡི་སངས་རྒྱས་འགྱུར། ། ཞེས་བཤད་པ་དང༌། ནམ་མཁའ་དང་མཉམ་པའི་རྒྱུད་ལས་ཀྱང༌། འགྲོ་བ་འདི་ཀུན་སངས་རྒྱས་ལྔ་བདག་ཉིད། ། གར་མཁན་དག་དང་རི་མོ་བཟང་ལྟར་སྣང༌། ། གང་དུ་བདེ་ཆེན་ཞེས་བྱ་གཅིག་པུ་ཉིད། །
གཅིག་པུའི་ཉམས་ཀྱིས་དུ་མའི་གར་མཛད་དོ། ། ཞེས་གསུངས་པས་སོ། ། ཞེས་དང༌། དེ་འདྲའི་སྒོ་གསུམ་གྱི་ལུས་དེའང་དེ་བཞིན་གཤེགས་པའི་རྡོ་རྗེ་གསུམ་༼༡༥༦༽གྱི་སྒྲིབ་བཅས་ཀྱི་སྒོ་གསུམ་ལུས་སུ་དམིགས་པ་མེད་པར་སྒྲིབ་བྲལ་སྔགས་ཀྱི་སྐུར་བརྟགས་པའི་ཆོ་གས་བསྒོམ་པར་བྱ་བའང་རང་བཞིན་ལྷུན་འགྲུབ་ཀྱི་བྱང་ཆུབ་དང་བརྟགས་པ་ལས་གློ་བུར་དྲི་མའི་བྱང་ཆུབ་དང་སངས་རྒྱས་ཀྱི་སྐུར་བརྟགས་པ་མ་ཡིན་ནོ་ཞེས་དེར་ཇི་སྐད་དུ། དེ་ལྟར་རིགས་བརྒྱ་ནས་བརྩམས་ཏེ་རིགས་ལྔའི་བར་གྱི་བདག་ཉིད་ཅན་གྱི་སངས་རྒྱས་དང་བྱང་ཆུབ་སེམས་དཔའ་རྣམས་ནི་ལུས་དང་ངག་དང་ཡིད་ཀྱིས་བསྡུས་པར་གྱུར་པ་ཡིན་ནོ། ། ཇི་སྐད་དུ། བཅོམ་ལྡན་འདས་ཀྱིས་གསང་བ་འདུས་པ་ཞེས་བྱ་བའི་རྣལ་འབྱོར་ཆེན་པོའི་རྒྱུད་ལས། དེས་ན་དེ་བཞིན་གཤེགས་པ་ཐམས་ཅད་མི་ཟད་པའི་རྡོ་རྗེ་གསུམ་གྱི་བདག་ཉིད་ཀྱི་སྐུ་དང་གསུང་དང་ཐུགས་ལ་རབ་ཏུ་ཞུགས་པར་གྱུར་ཏོ་ཞེས་བྱ་བ་དང༌། ལུས་དང་ངག་དང་སེམས་དམིགས་ན། ། ངོ་བོ་ཉིད་ཀྱིས་དམིགས་སུ་མེད། །
སྔགས་ཀྱི་ལུས་སུ་སྦྱོར་བ་ལས། ། བྱང་ཆུབ་མེད་ཅིང་སྒོམ་པ་མེད། ། ལུས་དང་ངག་སེམས་མཚན་ཉིད་དུ། ། མདོར་ན་རྣམ་པར་དཔྱད་ནས་སུ། ། སྔགས་ཀྱིས་བརྟགས་པའི་ཏིང་ངེ་འཛིན། ། སྦྱོར་བའི་ཆོ་ག་བསྒོམ་པར་བྱ། ། ཞེས་གསུངས་པ་དང༌། སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་མ་སྒྱུ་མ་བདེ་མཆོག་ལས་ཀྱང་དོན་འདི་གསལ་བར་བསྟན་པ། གཟུགས་བརྙན་ལུགས་མ་ལ་སོགས་ལས། ། རྣལ་འབྱོར་༼༡༥༧འ༽བྱུང་བར་མི་འགྱུར་གྱི། །
བྱང་ཆུབ་སེམས་ལ་རབ་ཏུ་བརྩོན། ། དེ་ལ་རྣལ་འབྱོར་ལྷར་འགྱུར་རོ། ། བདག་ཉིད་སངས་རྒྱས་ཐམས་ཅད་དང༌། ། དཔའ་བོ་ཐམས་ཅད་བདག་ཡིན་ནོ། ། དེ་བས་བདག་ཉིད་ལྷར་སྦྱོར་བས། ། བདག་ཉིད་རབ་ཏུ་བསྒྲུབ་པར་བྱ། ། ཞེས་གསུངས་པ་སྟེ། ལུས་དང་ངག་སེམས་སྦྱོར་བ་ཡིས། ། གསུམ་དུ་ཡང་ནི་འགྱུར་བ་ཡིན། ། ཞེས་བྱ་བའི་མདོའི་དོན་བཤད་ཟིན་ཏོ། །
ཞེས་འབྱུང་བས་གཟུགས་བརྙན་ལུགས་མའི་སོགས་ཁོངས་ནས་རྣམ་སྨིན་གྱི་སྒོ་གསུམ་གྱི་ལུས་དང་བསྐྱེད་རིམ་ཡང་དག་མིན་རྟོག་གི་ལུས་ལས་ཡང་དག་པའི་རྫོགས་སངས་ཀྱི་སྐུ་དང་དྷཱུ་ཏཱི་མི་གནས་པར་བསྟན་ཏོ། ། ཞེས་འབྱུང་བ་ཉིད་ཀྱི་ཕྱིར། སླར་ཡང་བརྗོད་པར་བྱ་སྟེ། ཤར་ཙོང་ཁ་པ་དང༌། སྟག་ཚང་ལོ་ཙ་བ་སོགས་ཀྱིས་ནི། དྷཱུ་ཏཱིའི་བར་སྣང་ངེས་པར་རྣམ་སྨིན་གྱི་ལུས་ཐོགས་རེག་ཅན་གྱི་བར་སེང་ཞིག་ཁོ་ན་དང༌། དེ་ལ་ལྟ་སྟངས་གཏོད་བྱེད་ཀྱང་ཆུ་བུར་གྱི་མིག་འདི་དང༌། འདིས་དེ་ལ་མངོན་སུམ་དུ་གཏོད་པར་ནུས་སོ་སྙམ་པ་དེ་དག་ནི་གསང་བའི་གནད་ཅུང་ཟད་ཀྱང་མ་ཐོས་པར་གདོན་མི་ཟ་བར་གྲུབ་སྟེ། དེ་ཡང་ལུས་ཀྱི་བྱེད་བཅིངས་དང་གཡས་གཡོན་གྱི་རླུང་༼༡༥༨༽རང་བབས་ཀྱི་བཅིང་བས་རྒྱུ་བ་ཤས་ཆུང་དུ་སོང་ནས་ལྟེ་བའི་ཚེག་དྲག་གི་མེའི་རི་མོ་མ་གཡོས་པར་ཅུང་ཟད་འབར་བས་སྙིང་གའི་ཕྱི་ནང་གི་སྐྱེ་མཆེད་བཅུ་གཉིས་འཆར་བའི་གཟུང་འཛིན་གྱི་ནཱ་ད་མ་གཡོས་པར་ཅུང་ཟད་ཟིན་ཅིང་སྒྲིབ་བྲལ་ཆོས་ཀྱི་དབྱིངས་ཀྱི་ནམ་མཁའི་རྟེན་གྱི་དྷཱུ་ཏཱིའམ་ནཱ་དའི་འོད་གསལ་བར་ཐིམ་པས། གཞན་མཆོག་གི་དྷཱུ་ཏཱི་ཉིད་ཀྱི་མཁའ་དབྱིངས་ཀྱི་མཐོངས་ཀ་ཅུང་ཟད་ཕྱེས་པས་རྣམ་སྨིན་གྱི་ལུས་ཀྱི་ཕྱི་ནང་གང་གིའང་ཆར་མ་བསྡུས་པར་ཏིང་ངེ་འཛིན་གྱི་ཉམས་སྣང་ལ་གསལ་བར་འཆར་བའི་བར་སྣང་ཉིད་ལ་ཆུ་བུར་གྱི་མིག་རང་བཟློག་ཏུ་སོང་ནས་ཤའི་མིག་ལ་སོགས་པས་ལྟ་སྟངས་གཏོད་པར་བྱ་བ་ཉིད་ཡིན་ཏེ།
འདི་ལྟའི་ལྟ་སྟངས་གཏོད་པའི་ཐབས་ནི་མིག་ཤེད་བཙིར་ནས་བགྲད་པས་བལྟ་བ་སོགས་ཀྱི་ལྟ་སྟངས་དེར་འགྱུར་བ་མ་ཡིན་ཏེ། རོ་རྐྱང་གི་རླུང་སྔར་རྩོལ་བཅས་ཀྱི་རྒྱུ་བ་ལས་རྩོལ་མེད་ཀྱི་མ་བཅོས་པར་འཆིང་བ་ཉིད་ཀྱིས་སྤྲོས་པའི་འབྱུང་བཞི་དག་ནས་མ་སྤྲོས་པའི་མཁའ་སྣང་འཆར་བ་ཡིན་ལ། དེ་ཉིད་དངོས་སུ་ལྟ་སྟངས་གཏོད་པར་བྱེད་ལ། དེ་ལྟའི་དངོས་ཀྱི་ནམ་མཁའམ་བར་སྣང་མ་ཤར་གྱི་བར་དུའང་རྡོ་རྗེ་གཙུག་ཏོར་༼༡༥༩༽ཉིད་ལ་མངོན་པར་ཕྱོགས་ནས་ལས་སྣང་གཟུགས་རླུང་གི་རྒྱུ་བ་དང་དུ་མི་ལེན་པར་གཅོད་པའི་རྟེན་འབྲེལ་གྱི་ལྟ་སྟངས་ཉིད་ལ་གནད་དུ་བསྣུན་དགོས་ལ་འདི་ལྟའི་ལྟ་སྟངས་ཀྱི་གནད་ཀྱི་ཡིད་དམིགས་རླུང་གསུམ་མཁའ་ལ་འདྲིལ་བའི་རླུང་གནད་ཀྱང༌། འཇིག་རྟེན་གསུམ་གྱི་མགོན་པོ་འབྲི་གུང་པས། རྡོ་རྗེའི་གསུང༌། རླུང་མི་འཛིན་པར་ལྷུག་པར་འཇོག་པ་འདི་ཟབ་ཅེས་འབྱུང་བ་ཉིད་ཀྱི་ཕྱིར། ཇི་སྐད་དུ། ཇི་ལྟར་མེ་ནི་ཤིང་ལ་རྟག་ནས་ཀྱང༌། ། བཅད་དང་དབྱེ་བའི་ཐབས་ཀྱིས་མི་མཐོང་སྟེ། །
གཙུབ་ཤིང་གཙུབ་སྟན་ལག་པས་བསྲུབས་པ་ལས། ། དེ་ལ་གནས་པ་དག་ཀྱང་མཐོང་གྱུར་པ། ། དེ་བཞིན་སེམས་ཀྱི་འོད་གསལ་རྟོགས་པ་ཡིས། ། སྒོམ་པའི་ཐབས་རྣམས་དག་གིས་མི་མཐོང་སྟེ། ། དེ་ཉིད་དུ་ནི་རྐྱང་མ་དག་དང་ནི། ། རོ་མ་གཅིག་ཏུ་སྦྱོར་བ་མཐོང་བར་འགྱུར། ། ཞེས་འབྱུང་ལ། དེས་ན་སྒྲིབ་བྲལ་ཆོས་དབྱིངས་ཀྱི་ནམ་མཁའ་ལ་ལས་དང་པོ་པས་ལྟ་སྟངས་གཏོད་པར་ཞེན་པ་ཙམ་ལས་སྦྱོར་བའི་དུས་ལྟ་ལྟངས་ནི་མིག་འབྱེད་འཛུམ་གཉིས་ཀ་མི་བྱ་བར་ཆུ་བུར་གྱི་མིག་རེངས་སུ་བཅུག་པས་ཆུ་བུར་གྱི་མིག་གིས་མི་ཤེས་ཡུལ་གྱི་༼༡༦༠༽རྣམ་ལྡན་དུ་བསྐྱེད་པའི་ནུས་པའི་ཤུགས་ཟད་པ་དང་མཉམ་དུ་དབང་ཤེས་ཀྱི་རྒྱུ་བའམ་སྲོག་ཀྱང་རྡོ་རྗེའི་ལམ་དྷཱུ་ཏཱིར་ཐིམ་པའམ་རབ་ཏུ་ཞུགས་ནས་དབུ་མའི་བར་སྣང་གི་ནམ་མཁའ་དང༌། ནམ་མཁའ་དེའི་གོ་ཕྱེས་པའི་སྒོམ་ཉམས་ཀྱི་ས་ཆུ་སོགས་འབྱུང་བའི་ཆ་མཐོང་བ་ཡིན་ཞེས། དུས་འཁོར་འགྲེལ་ཆེན་ལས།
གང་ཞིག་ནམ་མཁའི་རྣལ་འབྱོར་གོམས་པར་བྱེད་པ་སྟེ་མཚན་མོ་བུག་པ་མེད་པའི་ཁྱིམ་དུ་མུན་པ་ལ་ནམ་མཁར་ཀུན་ནས་ཞེན་པའི་སེམས་དང་མིག་མི་འཛུམས་ཤིང་རྡོ་རྗེའི་ལམ་དུ་རབ་ཏུ་ཞུགས་པ་ཞེས་པ་འདིར། དབུ་མར་སྲོག་རབ་ཏུ་ཞུགས་པས་སྟོང་པ་ཁོ་ནས་དུ་བ་ལ་སོགས་པའི་མཚན་མ་མཐོང་སྟེ། ཞེས་འབྱུང་ངོ༌། ། དེས་ན་འདི་ལྟ་བུའི་ནམ་མཁའ་ནི། ཕྱི་ནང་གི་སྒྲིབ་བཅས་ཁམས་གསུམ་གོ་འབྱེད་པའི་ནམ་མཁའི་མཚན་མ་དག་པའི་གཞན་མཆོག་སྒྲིབ་བྲལ་གྱི་ས་གསུམ་ན་བཞུགས་པའི་སངས་རྒྱས་ཀྱི་གཟུགས་ཆོས་ཕྲ་མོ་ཐམས་ཅད་འབྱུང་བའི་གོ་འབྱེད་པའི་ནམ་མཁའ་སྟེ། འདི་ལ་ནི་རྡོ་རྗེའི་ལམ་ཞེས་དང༌། འདི་ལ་བྷ་ག་དང་དེར་ལྟ་སྟངས་གཏོད་པ་ལ་སྐབས་འདིར་བྷ་གར་ལིངྒ་བཞག་པར་ཡང་འཇོག་ལ། གཙུག་ཏོར་ཆེན་པོར་རང་བྱུང་གི་གཟུགས་བརྙན་སྒྱུ་མ་དང་རྨི་༼༡༦༡༽ལམ་ལྟ་བུར་ལོངས་སྤྱོད་པ་ལྟར་བྱར་མཆོག་ཏུ་བསྔགས་པའི་ཕྱིར། རྩ་རྒྱུད་ལས། བྷ་གར་ལིངྒ་རབ་བཞག་སྟེ། །
བྱང་ཆུབ་སེམས་ནི་སྤྲོ་མི་བྱ། ། ཁམས་གསུམ་པོ་ནི་མ་ལུས་པ། ། སངས་རྒྱས་གཟུགས་སུ་བསྒོམ་པར་བྱ། ། ཞེས་དང༌། བསྙེན་པའི་དུས་ན་གཙུག་ཏོར་ཆེ། ། གཟུགས་བརྙན་འབད་པས་བསྒོམ་པར་བྱ། ། ཞེས་དང༌། དེའི་འགྲེལ་པ་ཕྱག་རྡོར་གྱིས། འདིར་དགོངས་པའི་སྐད་གཞན་གྱིས་གཙུག་ཏོར་ཆེན་པོའི་གཟུགས་བརྙན་ཁམས་གསུམ་པོ་མ་ལུས་པ་ནམ་མཁའི་ཆོས་འབྱུང་ལ་ཐུགས་རྡོ་རྗེ་རབ་ཏུ་བཞག་ནས་བསྙེན་པའི་དུས་ན་ཞེས་པ་དུས་དང་པོར་སོ་སོར་སྡུད་པས་སྒོམ་པར་བྱ་ཞིང་བསམ་གཏན་གྱི་ཡན་ལག་གིས་བརྟན་པར་བྱའོ། ། ཞེས་འབྱུང་ངོ༌། །
དེས་ན་ཉི་ཟླའི་རླུང་དང་འཁྲུལ་རྟོག་བཅིངས་པས་དབུ་མ་སྒྲ་གཅན་གྱི་ཐུགས་རྡོ་རྗེ་རྟེན་དང་བརྟེན་པའི་སྒྲོན་མེ་འབར་བས་སྒྲིབ་བྲལ་གྱི་མཁའ་སྣང་ཡེ་ཤེས་ཀྱི་མིག་ལ་འཆར་རོ། ། ཞེས་དབང་མདོར་བསྟན་གྱི་འགྲེལ་པར་ནཱ་རོ་པས། རང་ཡིད་མཚན་ཉིད་མཐའ་དག་བྲལ་བ་ཡིས། ། མིག་ཕྱེད་གྱེན་དུ་བལྟ་བ་དང་བཅས་པས། ། གང་ཚེ་དབུ་མར་རླུང་ནི་བུས་གྱུར་པ། ། དེ་ཚེ་རྡོ་རྗེའི་༼༡༦༢༽མེ་དང་དུ་བ་འབྱུང༌། ། ཞེས་དང༌། རྨད་དུ་བྱུང་བ་གང་ཞིག་མཐུན་ལས་བྱུང༌། ། གང་ཞིག་ཉི་ཟླ་བཅིང་ཞིང་སྒྲོན་མེ་འབར། ། ཤཱནྟི་རང་ཉིད་དབང་བཞག་རང་ཉིད་རྒོད། །
ནམ་མཁའི་སྦྲུམ་མ་ལ་ནི་སྐྱེ་བར་མཐོང༌། ། ཞེས་འབྱུང་བ་ཉིད་ལ་ཡིད་རྟོན་པར་བྱས་ནས་ཟབ་མོའི་གནས་འདི་ལྟ་བུ་ལ་སྐྲགས་པ་སྤངས་ནས་གུས་པས་བརྟེན་པར་བྱའོ། ། སྒོམ་པའི་དུས་ནི་སྣ་གཡས་པ་ན་ཡུལ་ལྔའི་རང་བཞིན་གྱི་རླུང་ཐིམ་རིམ་ནས་བརྒྱུས་ཏེ། མཐར་ཡེ་ཤེས་ཀྱི་རླུང་ལ་ཐིམ་པ་ཉིད་ཀྱི་རླུང་དབུ་མར་ཆུད་པས་རྣམ་ཀུན་མཆོག་ལྡན་གྱི་དཀྱིལ་འཁོར་ལ་འཇུག་ནས་དེར་ཡེ་ཤེས་སྐུ་ཐོབ་པ་དང་རྫུ་འཕྲུལ་སྟོན་ནུས་པར་འགྱུར་རོ་ཞེས། ཇི་སྐད་དུ། ས་ནི་ཆུ་ལ་རབ་ཏུ་འཇུག་ཅིང་ཆུ་ཡང་འབར་བྱེད་ལ་སྟེ་གཙང་བར་བྱེད་པ་རླུང་ལའོ། ། རླུང་ནི་སྟོང་པ་ལ་སྟེ་སྟོང་པ་ངེས་པར་མཚན་མ་རྣམ་པ་བཅུ་རུ་འགྱུར་ཞིང་མཚན་མ་ནི། ། རྣམ་པ་ཐམས་ཅད་པ་རུ་འགྱུར་ཏེ་མི་ཟད་མཆོག་གི་བདེ་བ་གཞོམ་དུ་མེད་པའི་ཡེ་ཤེས་སྐུ། ། ཡེ་ཤེས་ལས་ནི་རྫུ་འཕྲུལ་དངོས་གྲུབ་ཏུ་འགྱུར་མི་བདག་སྐྱེས་བུ་རྣམས་ཀྱི་སྐྱེ་བ་འདི་ལའོ། ། ཞེས་འབྱུང་བ་ལྟར་རོ། །
སེམས་ཀྱི་འཇོག་ཚུལ་ལ་གང་བརྟེན་༼༡༦༣༽པའི་སེམས་འཁྲུལ་པའི་དངས་སྙིགས་འབྱེད་པ་ལ་གང་ལ་རྟེན་དུ་གྱུར་པའི་ལུས་དངས་སྙིགས་འབྱེད་དགོས་པ་ལས། ལུས་རྣམ་པར་དབེན་པ་ལ་རགས་པ་དང་ཕྲ་བ་གཉིས་ལས་རགས་པ་ལ་སེམས་འཇོག་པའི་ཚུལ་ནི་གོང་དུ་བརྗོད་ཟིན་ལ། གཉིས་པ་ནི། རང་ལུས་གོང་དུ་བཤད་མ་ཐག་པའི་བཅོམ་ལྡན་འདས་རྒྱལ་བ་རྒྱ་མཚོ་ཡབ་ཡུམ་གྱི་སྐུའི་སྟོང་ར་ཉིད་ལ་སེམས་མ་བཅོས་པར་འཇོག་པ་སྟེ་འདིའི་སྟོང་ར་ནི་ཡོད་ལ་མེད་པའི་འོལ་སྤྱི་ཙམ་དང༌། ནམ་མཁའ་ན་སྐྱ་རིས་དོད་པ་ལྟ་བུ་མ་ཡིན་པར་སྐྱེ་མེད་རྡོ་རྗེའི་སྐུ་ཞེས་བྱ་བ་དེ་ཉིད་དེ་སྐྱེ་འགག་གི་དངོས་པོར་མ་གྲུབ་བཞིན་དུ་རྟག་པ་དང་མི་རྟག་པ་གང་ཡང་མ་ཡིན་པར་དག་པའི་རྟེན་འབྲེལ་ཚོགས་པ་ན་ཆུ་ཟླ་བཞིན་དུ་སྣང་དུ་རུང་བའི་སྐུ་སྟེ། ཇི་སྐད་དུ། སྟོང་ཉིད་སྙིང་རྗེའི་བདག་ཉིད་ཅན། ། སྲིད་གསུམ་སྐྱེ་འཇིག་མེད་པའི་དངོས། ། ཤེས་དང་ཤེས་བྱ་གཅིག་པའི་སྐུ། ། དཔལ་ལྡན་དུས་འཁོར་ལ་ཕྱག་འཚལ། །
ཞེས་འབྱུང་བ་ལྟ་བུའི་སྐུ་ཡིན་གྱི་སྐྱེ་འཇིག་མེད་པའི་དངོས་རྟག་གི་སྐུ་ལ་བཤད་ན་དོན་བྱེད་མི་ནུས་པས་ཆེས་ནོར་པ་ཆེན་པོར་འགྱུར་བའི་ཕྱིར། དེས་ན་སྟོང་ར་ཁྱད་འཕགས་༼༡༦༤༽ལུས་དབེན་གྱི་རིམ་པར་རྗེ་བཙུན་མར་རྔོག་ཡབ་སྲས་ཀྱི་གདམས་པ་ལས་འབྱུང་བ། ཤར་ཙོང་ཁ་པས་འགོག་པ་སྐད་དུ་བྱེད་པ་ན་བཅོམ་ལྡན་འདས་རྒྱུད་ཀྱི་གདམས་པ་བདག་གིས་མི་ཤེས་སོ་ཞེས་པའི་གཟུགས་བརྙན་སྣང་བའི་མེ་ལོང་ཆེན་པོར་གྱུར་པ་ཡིན་ཏེ། རྡོ་རྗེ་སྙིང་རྒྱན་ལས། དེ་ལུས་ཁོང་སྟོང་ཉིད་ལས་ནི། ། རང་སེམས་ཡོན་ཏན་སྒོམ་པའི་སེམས། ། ནམ་མཁའི་དབྱིངས་ཀྱི་དཀྱིལ་འཁོར་གྱིས། ། སངས་རྒྱས་སྒྱུ་མའི་སྦྱོར་བས་སུ། ། དག་པའི་བདག་ཉིད་ཅི་འདོད་པར། ། དེས་ན་རི་རབ་ཕུལ་ནས་འགྲོ། །
ཞེས་དང༌། གདན་བཞི་ལས། སྔོན་དུ་སྟོང་པའི་མཚན་ཉིད་ཀྱིས། ། དེ་ཡི་ལུས་ནི་སྦྱང་བར་བྱ། ། ཞེས་དང༌། རྡོ་རྗེ་ཕྲེང་བར། ལུས་ནི་སྟོང་པ་ཉིད་ཀྱི་གནས། ། ལུས་ནི་གང་གི་ཤེས་པ་ནི། ། ལྷ་རྣམས་ཀྱི་ནི་ཕོ་བྲང་མཆོག ། ཅེས་འབྱུང་ལ།
འདི་ལྟའི་ལུས་དབེན་ཉིད་ལའང་རང་སའི་རིམ་ལྔའི་ལུས་ཡོངས་སུ་རྫོགས་སོ། ། ཞེས་ཀུན་མཁྱེན་འཕགས་འོད་ཀྱིས་མཛད་པའི་ངོ་སྤྲོད་ཡུ་མོ་ཁུག་ལས། ལུས་ལྷར་གསལ་བ་ལུས་དབེན་གྱི་ལུས་དབེན། དེ་ཉིད་ཤེས་པ་གསལ་སྣང་སྣང་བ་ལུས་དབེན་གྱི་ངག་དབེན། བསླབ་ཉེས་༼༡༦༥༽སུ་མ་སོང་སྟེ་རྐྱེན་གྱིས་མི་འཕྲོག་པ་གང་གཏད་ཡི་དམ་དུ་གསལ་སིང་ངེ་བ་དེ་ལུས་དབེན་གྱི་སེམས་དབེན། དེ་ཐམས་ཅད་སྣང་དུས་ནས་བདེན་པར་མེད་པ་སྒྱུ་ལུས། མི་རྟོག་པར་ཏིང་ངེ་འཛིན་དུ་འགྲོ་ན་འོད་གསལ། དེ་ཐམས་ཅད་དབྱེར་མེད་ཟང་ཐལ་ལེ་བ་དེ་ལུས་དབེན་གྱི་ཟུང་འཇུག་ཡིན་ཞེས་ངོ་སྤྲོད་མཛད་དོ། ། ཞེས་འབྱུང་ངོ༌། ། ད་ནི་བརྟེན་པ་སེམས་ཀྱི་འཇོག་ཚུལ་བརྗོད་པར་བྱ་སྟེ།
པཎ་ཆེན་བི་བྷཱུ་ཏིས་བོད་ཀྱི་བུ་ཆེན་བཞི་ལ་འཇོག་ཚུལ་མི་འདྲ་བ་བཞི་གསུངས་པ་རྣམས། ཀུན་སྤངས་ཐུགས་རྗེ་བརྩོན་འགྲུས་ཀྱི་བཞི་ག་གསན་ནས་སྒོམས་ཤིང་སློབ་མ་རྣམས་ལ་བསྟན་པའི་མིང་འདོགས་ལ། ཇོ་ནང་པས། རིག་པ་བསམ་མེད་དུ་དང༌། རྩེ་གཅིག་ཏུ་དང༌། ད་ལྟ་བར་འཛིན་པ་དང༌། གློད་ནས་རང་གྲོལ་དུ་བཞག་ཟེར་བ་དང༌། མཁན་ཆེན་བུ་སྟོན་པས། མི་གཡོ་གསུམ་ལྡན་གྱི་ངང་དུ་བཞག་པ་ལྷ་ཁང་གི་ལྡེར་སོ་ལྟ་བུ་དང༌། སེམས་རིག་པ་རྩེ་གཅིག་ཏུ་བཞག་པ་སྤྲེའུ་སྒོ་གཅིག་ཏུ་བཏགས་པ་ལྟ་བུ་དང༌།
ཤེས་པ་ད་ལྟ་བ་འཛིན་མེད་དུ་བཞག་པ་སྤུན་གསུམ་གྱི་བར་མ་དང་འགྲོགས་པ་ལྟ་བུ་དང༌། སེམས་གློད་པ་རང་གྲོལ་དུ་༼༡༦༦༽བཞག་པ་རྔ་མོ་བཀྲོལ་བ་ལྟར་འཇོག་པའི་ཚུལ་བཞིར་བཞག་པ་ལ། ས་སྐྱ་པཎྜི་ཏ་ཆེན་པོ་བསོད་ནམས་རྒྱལ་མཚན་གྱིས། སྔ་ཕྱི་གཉིས་དམིགས་མེད། བར་མ་གཉིས་དམིགས་བཅས་ཏེ། སྔ་ཕྱི་གཉིས་རྒོད་པ་དང༌། བར་མ་གཉིས་བྱིང་བ་སེལ་བྱེད་ཡིན་གསུངས་ལ། དཔལ་ཤ་བ་རི་དང་ནགས་ཀྱི་རིན་ཆེན་དཔོན་སློབ་དག་ནི། བསམ་མེད་དང༌། ནམ་མཁའ་དང༌།
རྩོལ་མེད་དང༌། སྐྱེ་མེད་དང༌། རྩ་བྲལ་གྱི་རྣལ་འབྱོར་ལྔ་ཞེས་པའི་ཐ་སྙད་མཛད་དེ། དེའི་དང་པོ་ནི། རྟོག་བཅས་རྟོག་མེད་ཀྱི་ཤེས་པའི་ཡུལ་ལ་དུས་གསུམ་གྱི་མཚན་མར་འཛིན་པའི་སེམས་དང་སེམས་ལས་བྱུང་བ་གང་དུའང་རྟོག་པ་དང་བྲལ་བར་མ་བཅོས་པར་ཡོངས་སུ་བརྟགས་པ་སྟེ། ཇི་སྐད་དུ། བསམ་པ་ཐམས་ཅད་ཡོངས་སྤོང་སྟེ། ། ཉི་མ་གཅིག་ནི་ཡོངས་སུ་བརྟགས། ། ཞེས་དང༌། སྤྱན་རས་གཟིགས་ཀྱིས་སྟོང་ཉིད་བྱང་ཆུབ་ནི་བདུན་པ་ལ་ཅུང་ཟད་ཀྱང་བསམ་པར་མི་བྱའོ། །
ཞེས་དང༌། རི་ཁྲོད་ཞབས་ཀྱིས། ཅི་ལ་ཡང་མི་སེམས་ཏེ། ཅི་ལ་ཡང་མི་སེམས་པས་ནི་བྱང་ཆུབ་ཐོབ་པར་འགྱུར་རོ་ཞེས་དང༌། ས་ར་ཧས། བསམ་དང་བསམ་བྱ་ཡོངས་སུ་དོར་ནས་སུ། ། ཇི་ལྟར་བུ་ཆུང་ཚུལ་དུ་གནས་བྱ་ཞིང༌། ། ཞེས་ཡུལ་གྱི་སྣང་༼༡༦༧༽བ་དང་ནི་མྱ་ངན་འདས། ། གཉིས་སུ་ཡོད་པ་མ་ཡིན་ཏེ། ། འཁོར་བ་ཡོངས་སུ་ཤེས་པ་ན། །
མྱ་ངན་འདས་ཞེས་བརྗོད་པ་ཡིན། ། ཞེས་དང༌། ཇི་ལྟར་རི་བོང་མགོ་ཡི་རྭ། ། བརྟགས་པ་ཉིད་དེ་ཡོད་མ་ཡིན། ། དེ་བཞིན་ཕྱི་རོལ་དངོས་པོ་ཡང༌། ། བརྟགས་པ་ཉིད་དེ་ཡོད་མ་ཡིན། ། རྒྱུ་མཚན་གྱི་ནི་ངོ་བོ་ལ། ། བ་ལང་རྭ་ཡང་ཡོད་མ་ཡིན། ། གླང་རུ་རི་བོང་མགོ་ཡི་རྭ། ། དེ་བཞིན་བདེ་གཤེགས་ཆོས་རྣམས་ཀྱང༌། །
དབུ་མ་ཉིད་དུ་སྒྲུབ་པར་བྱེད། ། ཅེས་སོ། ། ཡང་མདོ་ལས། ནམ་མཁའི་རི་བོང་རྭ་དག་དང༌། ། མོ་གཤམ་གྱི་ནི་བུ་དག་དང༌། ། མེད་བཞིན་ཚིག་ཏུ་བརྗོད་པ་གང༌། ། དངོས་པོར་བཏགས་པའང་དེ་བཞིན་ནོ། ། ཞེས་འབྱུང་ངོ༌། ། དེས་ན་རྒྱུ་སོགས་ཀྱིས་འབྲས་མི་བསླུ་བར་འབྱུང་བ་དེ་ཡང་དག་ཀུན་རྫོབ་ཇི་ལྟར་འབྱུང་བ་དེ་དེ་ལྟར་མ་གྲུབ་པས་བསླུ་ཞིང་དེར་སྟོང་པ་ཉིད་ཆོས་ཀྱི་དབྱིངས་ཀྱི་ཕ་རོལ་ཏུ་ཕྱིན་པ་དོན་དམ། བསླུ་མི་བསླུ་དེ་གཉིས་མཚན་གཞི་དངོས་གྲུབ་པ་ཐ་དད་པའི་ཐོག་ནས་རྩི་བྱར་མེད་པས་དེ་གཉིས་འགལ་ནས་འགོག་པར་འགྱུར་བ་མ་ཡིན་ཏེ།
མ་བཏགས་ཉམས་དགའི་དངོས་པོ་ལྟར་སྣང་གི་རྒྱུ་འབྲས་མི་བསླུ་༼༡༦༨༽བ་ཙམ་གྱིས་མ་བརྟགས་ཉམས་དགའ་དེ་ལྟའི་རྒྱུ་འབྲས་སུ་གྲུབ་པ་ལ་བསླུ་བས་རང་བཞིན་གྱི་སྟོང་པ་ཉིད་ཀྱིས་ཕན་ཚུན་གནོད་བྱ་གནོད་བྱེད་ཀྱི་འགལ་བར་མི་འགྲུབ་པའི་ཕྱིར། ཡང་བསླུ་མི་བསླུ་དེ་གཉིས་མཚན་གཞི་དངོས་གྲུབ་པ་གཅིག་གི་ཐོག་ནས་རྩི་བྱར་མེད་པས་དེ་གཉིས་འབྲེལ་ནས་སྒྲུབ་པར་འགྱུར་བ་མ་ཡིན་ཏེ། བརྟགས་ན་མ་བརྟགས་ཉམས་དགའི་རྒྱུ་འབྲས་སུ་གྲུབ་པ་ཉིད་བསླུ་བས་རང་བཞིན་གྱི་སྟོང་པ་ཉིད་ཀྱིས་སམ་མ་བརྟགས་ཉམས་དགའི་དངོས་པོ་ལྟར་སྣང་བའི་རྒྱུ་འབྲས་མི་བསླུ་བ་ཕན་ཚུན་བསྐྱེད་བྱ། སྐྱེད་བྱེད་དམ་ངོ་བོ་གཅིག་པ་འབྲེལ་ཟློ་སྒྲུབ་པར་མི་བྱེད་པའི་ཕྱིར། དེས་ན་བདེན་གཉིས་ཀྱི་ཆོས་ཀྱི་མི་བསླུ་བ་ཀུན་རྫོབ་བདེན་པ་དང༌། བསླུ་བརྫུན་གྱི་ཕྱིར་རང་བཞིན་སྟོང་པ་ཉིད་ཀྱི་དོན་དམ་བདེན་པ་གཉིས་ལ་ཆོས་ཅན་དང་ཆོས་ཉིད་ཅིར་བཏགས་ཀྱང་འགལ་བ་གང་དུ་ཡང་མ་གྲུབ་པ་ཡིན་པའི་ཕྱིར། དེ་ལྟར་མ་གྲུབ་པའི་ཆ་ནས་བདེན་གཉིས་མཉམ་ཉིད་དང་འཁོར་འདས་དབྱེར་མེད་དང༌། ཆོས་ཅན་ཆོས་ཉིད་ཟུང་འཇུག་དང༌། རྣམ་རྟོག་ཆོས་སྐུ་དང༌། ཀུན་རྫོབ་ལམ་མེ་བ་འདི་ག་ཆོས་ཉིད་དུ་ཀྲོང་༼༡༦༩༽བ་ཙམ་ལའང་གཟུང་འཛིན་མེད་པར་མ་བཅོས་པར་བསྐྱངས་པ་ཉིད་ཀྱི་ཤེས་བྱའི་སྒྲིབ་པའི་དྲི་མ་རང་དག་ལ་འགྲོ་བའི་རྟེན་འབྲེལ་གྱི་གནད་ཀྱི་སྣང་ཙམ་ལ་ཡིད་དུ་འོང་མི་འོང་གི་ཆགས་སྡང་སོགས་ཉོན་སྒྲིབ་ཀྱི་གཟུང་འཛིན་གྱི་དྲི་མ་རང་དག་ལ་འགྲོ་བའི་མདོ་སྔགས་རྒྱ་མཚོའི་མན་ངག་བཅུད་ཡིད་བཞིན་གྱི་ནོར་བུ་གྲུབ་ཆེན་ཏཻ་ལོ་ནཱ་རོའི་གསུང་རྗེ་བཙུན་ཆེན་པོ་ཐོས་པ་དགས།
རྗེ་སྒམ་པོ་པ་ལ་གདམས་པར། ཇོ་བོ་བཀའ་གདམས་པ་དག་སྔོན་ལ་ཉོན་སྒྲིབ་སྦྱོངས་ནས་དེ་རྗེས་ཤེས་སྒྲིབ་སྦྱོང་བར་འདོད་ཀྱང༌། ཁོ་བོ་ནི་སྔོན་ལ་ཤེས་སྒྲིབ་སྦྱང་བའི་ཞར་ལ་ཉོན་སྒྲིབ་རང་དག་ཏུ་འགྲོ་ཞེས་གསུངས་པའི་སྒྲིབ་གཉིས་སྦྱོང་བ་ལ་ཤིན་ཏུ་མྱུར་བདེའི་ཟབ་འཕྲུལ་ནི་འདི་ལ་ཐུག་པ་ཡིན་ཞེས་བདག་གི་རྗེ་བཙུན་ཐམས་ཅད་མཁྱེན་པ་ཡི་དམ་ལྷ་ཡི་ངོ་བོར་བཞུགས་པ་དག་གི་ཞལ་ནས་མི་ཚིག་གིས་བར་མ་ཆོད་པར་ཐོས་སོ། ། གཉིས་པ་ནི། ནམ་མཁའ་ལ་མཐོང་རེག་གི་དངོས་པོའི་བྱ་བ་མི་བཏུབ་པ་ལྟར་ཡུལ་ཤེས་གཉིས་ཀ་ལ་དངོས་པོའི་བྱ་བ་ཅི་ཡང་མི་བཏུབ་པར་སེམས་དང་སེམས་ལས་བྱུང་བའི་ཡིད་ཀྱི་ལྟ་སྒོམ་དང་བྲལ་བར་མ་བཅོས་པར་འཇོག་སྟེ། ༼༡༧༠༽དགྱེས་པ་རྡོ་རྗེར། གང་ཕྱིར་ཡིད་ཀྱིས་མི་སྒོམ་པར། ། འགྲོ་བ་ཐམས་ཅད་སྒོམ་འགྱུར་ཏེ། ། སྒོམ་པ་མེད་པའི་སྒོམ་གྱིས་ནི། ། ཐམས་ཅད་ཆོས་ནི་ཡོངས་ཤེས་བྱ། །
ཞེས་དང༌། གྲུབ་མཆོག་ས་ར་ཧས། སེམས་ནི་ནམ་མཁའ་འདྲ་བར་གཟུང་བྱས་ཏེ། ། ནམ་མཁའི་རང་བཞིན་ཉིད་དུ་སེམས་ཉིད་གཟུང༌། ། ཡིད་དེ་ཡིད་མ་ཡིན་པར་བྱེད་གྱུར་ན། ། དེས་ནི་བླ་མེད་བྱང་ཆུབ་ཐོབ་པར་འགྱུར། ། མཁའ་འདྲར་བྱས་ན་རླུང་ནི་རྣམ་པར་འཆིང༌། ། ཞེས་དང༌། གདོད་ནས་དག་པ་ནམ་མཁའི་རང་བཞིན་ལ། ། བལྟས་ཤིང་བལྟས་ཤིང་མཐོང་བ་འགག་པར་འགྱུར། །
ཞེས་དང༌། དོན་དམ་བསྡུས་པ་ལས། དཔལ་ལྡན་དཔའ་བོ་ས་ར་ཧ་ཡིས་གསུངས་པ། རྨོངས་པ་ནམ་མཁའི་ཚད་མ་ནི། ། གལ་ཏེ་ཤེས་ན་རྨོངས་ཚོགས་གཅོད། ། དང་པོར་རྣམ་དག་ནམ་མཁའ་ལ། ། བལྟས་ཤིང་བལྟས་ཤིང་མཐོང་བ་འགག ། ཅེས་འབྱུང་ལ། འདི་ལྟ་བུའི་ཟབ་གནད་ཁོང་དུ་མ་ཆུབ་པར། རི་བོ་དགའ་ལྡན་པའི་མཁས་གྲུབ་ཆོས་རྗེའི་ཡི་གེར་ནམ་མཁའ་མཐོང་རྒྱ་ཆེ་བར་མིག་དང་སེམས་བཀོད་ནས་དེ་དང་སེམས་བསྲོས་ན་སྟོང་པ་ཉིད་ཀྱི་དོན་ཡང་དག་ལ་སྒོམ་པར་མི་འགྲོ་སྟེ།
ནམ་མཁའ་ལ་སེམས་བསྲེ་མི་ནུས་པ་དང༌། སེམས་༼༡༧༡༽ཀྱང་ནམ་མཁའ་ལྟར་བློས་བཟུང་ནས་བསྒོམས་ན་ནམ་མཁའ་མཐའ་ཡས་ཀྱི་སྐྱེ་མཆེད་པའི་སྒོམ་རྗེས་མཐུན་ཙམ་ལས་འཇིག་རྟེན་པའི་ཞི་གནས་མཚན་ཉིད་པར་ཡང་མི་འགྲོའོ། ། ཞེས་པའི་གནོད་བྱེད་དེ་འཇུག་གམ་སྙམ་དུ་སྐྱེ་བོ་སྐལ་བ་མེད་པ་དོགས་ན། དེ་ནི་མ་ཡིན་ཏེ། འདི་ལྟའི་ལྟ་སྒོམ་ནི་ནམ་མཁའ་དངོས་པོར་ཡོད་པ་དང༌། དངོས་པོར་མེད་པའི་ནམ་མཁའ་ཞིག་ཡིད་ཡུལ་དུ་བྱས་ནས་དེ་ཉིད་སྒྲིབ་ཐོགས་ཀྱི་ངོ་བོའི་ངོ་བོས་སྟོང་པའི་སྟོང་ཉིད་ཡིན་པས་དེ་ལྟ་བུ་ཞིག་དང་སེམས་འདྲེ་མི་འདྲེ་ཅི་ཡིན་ཀྱང༌། མཉམ་ཉིད་དུ་བཞག་པར་འདོད་ན་དེ་སྐད་དུ་བརྗོད་པའི་སྐྱོན་འཇུག་སྲིད་ཀྱང་ཁོ་བོ་ནི་དེ་ལྟར་ལྟ་སྒོམ་དུ་བྱེད་པ་མ་ཡིན་གྱི། ནམ་མཁའ་ནི་དངོས་པོར་ཡོད་མེད་ཀྱི་མཐའ་བརྒྱད་དང་བྲལ་བར་ཇི་ལྟ་བར་སྒྲིབ་བཅས་དང་སྒྲིབ་བྲལ་གྱི་སེམས་ཐམས་ཅད་ཀྱང་དེ་ལྟ་བར་རྟོགས་པའི་ཐབས་གསང་སྔགས་ཀྱི་ལུས་སེམས་ཀྱི་རྟེན་འབྲེལ་ལས་མངོན་སུམ་དུ་ཁོང་དུ་ཆུབ་པར་བྱས་པས་སྒྲིབ་བཅས་ཀྱི་སེམས་སྒྲིབ་བྲལ་དུ་མ་སྤངས་དབྱིངས་སུ་དག་པར་འགྱུར་བ་ནི་གསང་སྔགས་ཀྱི་མཐུ་ཆེན་པོ་ཉིད་དུ་རིག་པའི་ཕྱིར། དེས་ན་འདི་ལྟ་བུའི་སེམས་ཀྱི་བཞག་ཐབས་ཟབ་མོ་༼༡༧༢༽གོང་དུ་རྒྱུའི་ཐེག་པའི་ཞི་ལྷག་ཟུང་འཇུག་གི་རྣལ་འབྱོར་རྗེ་སྒམ་པོ་པས་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་དུ་མཚན་གསོལ་བའི་ཁྲིད་དུ་རྒྱས་པར་བསྟན་པ་དེ་ཉིད་ཡིན་པ། འདིར་ནི་དེ་ཉིད་སྔགས་ཀྱི་ལུས་སེམས་ཀྱི་རྟེན་འབྲེལ་གྱི་བྱེད་བཅིང་གི་བཞག་ཐབས་དང་འབྲེལ་བར་བྱས་པས་གནས་ལུགས་རྟོགས་པ་མྱུར་བདེའི་ཁྱད་པར་སྒྲིབ་བཅས་ཀྱི་ཡིད་སྐྱོབ་མཆོག་གྱུར་གསང་སྔགས་དང་རིག་སྔགས་ཆེན་པོར་གྲུབ་པ་ཡིན་ནོ། །

འོ་ན་དགེ་ལྡན་པའི་མཁས་གྲུབ་ཆོས་རྗེས་བརྗོད་པའི་སྐྱོན་དེ་འཇུག་ན། དཔལ་ལྡན་ས་སྐྱ་པའི་ཕྱོགས་ལ་འཇུག་སྲིད་དེ། རྗེ་བཙུན་གྲགས་པ་རྒྱལ་མཚན་གྱིས་དགའ་སྟོན་རྡོ་རྗེ་གྲགས་ལ་སྤྲིང་ཡིག་ཏུ་མཛད་པར། མངོན་པར་རྟོགས་པ་འབྲིང་དུ་སྒོམ་པ་ཡིན་ན། དེའི་རྗེས་ལ་མཆོད་བསྟོད་བདུད་རྩིའི་མྱང་བ་བྱས་ལ། བུམ་དབང་གི་ལྟ་བ་ཟུང་འཇུག་ངོ་བོ་ཉིད་ཀྱིས་སྒོམ་ཡང་བཏུབ། རྒྱུ་དུས་ཀྱི་འཁོར་འདས་དབྱེར་མེད་སྒོམ་ཡང་བཏུབ། བཞི་པའི་ལྟ་བ་ནམ་མཁའ་ལྟ་བུ་ལ་ཡང་བསྲེ་བཏུབ་སྟེ། དེ་ཡང་ནམ་མཁའ་ལ་སེམས་བསྲེས་ནས་ཆོས་ཐམས་ཅད་རང་གི་སེམས་ཡིན། སེམས་སྒྱུ་མ་ཡིན། དེ་ངོ་བོ་ཉིད་མེད་པ་ནམ་མཁའ་ལྟ་བུ་ཡིན་ཏེ།
སྐྱེ་བ་དང་འཇིག་པ་མེད་པ་ནམ་མཁའ་ལྟ་བུ། མཐའ་༼༡༧༣༽དང་དབུས་མེད་པ་ནམ་མཁའ་ལྟ་བུ། ཐོག་མ་དང་ཐ་མ་མེད་པ་ནམ་མཁའ་ལྟ་བུ། འགྲོ་བ་དང་འོང་བ་མེད་པ་ནམ་མཁའ་ལྟ་བུ། དེ་ཉིད་གསལ་བ་དང་མ་བྲལ་བ་ཡིན། དེ་འདྲའི་གསལ་སྟོང་དབྱེར་མེད་དེ་ཉིད་ལ་ཟུང་འཇུག་ཅེས་བྱ་བ་འཁོར་འདས་དབྱེར་མེད་ཅེས་བྱའོ། ། དེའི་ངང་ལ་བློ་གནས་ཚད་བཞག་ལ་བཟླས་པ་མི་བྱ། བྱེད་ན་ཡང་བཟླས་པའི་དམིགས་པ་གཞན་མི་བྱ་བར་ལྟ་བ་དེ་ཉིད་ཀྱི་ངང་ལ་བྱའོ། ། ཞེས་འབྱུང་བས། ནམ་མཁའ་དང་སེམས་བསྲེ་བ་དང་འདྲེ་མི་འདྲེ་སོགས་ཀྱི་དོགས་གཅོད་ནི།
དཔལ་ལྡན་ས་སྐྱ་པ་དང་རི་བོ་དགེ་ལྡན་པའི་ཕྱོགས་དག་བགྲོ་བར་མཛོད་ཅིག ། གསུམ་པ་ནི། དེ་ལྟར་མ་བཅོས་པར་འཇོག་པའི་རྩོམ་པ་བྱས་ཀྱང་བསོད་ནམས་ཀྱི་བསགས་པའི་སྐལ་བ་རབ་ཏུ་མ་གྱུར་ཏེ། མ་བཅོས་པར་འཇོག་མི་ནུས་པར་ཇི་ཙམ་མ་བཅོས་པ་ཉིད་ཀྱིས་བཅོས་པ་དང༌། ཇི་ཙམ་དུ་ཡིད་ལ་མི་བྱེད་པ་ཉིད་ཀྱིས་ཡིད་བྱེད་དང༌། ཇི་ཙམ་མི་རྟོག་པ་ཉིད་ཀྱིས་རྟོག་པར་སོང་ན་མ་བཅོས་མི་རྟོག་ཡིད་ལ་མི་རྟོག་པ་ཉིད་ཀྱི་སྙོམས་པས་ཡུལ་དང་ཡུལ་ཅན་གྱི་ཤེས་པ་གཟུང་འཛིན་དྲི་མས་འཇུར་བུར་བྱས་པ་ཡིན་པས། འཇུར་བུར་སྒྲིམ་༼༡༧༤༽པའི་ཆ་གློད་པ་སྟེ། སྒྲིམ་པ་གློད་པའང་གློད་པ་ལ་ལྟོས་ནས་སྒྲིམ་པ་དང༌། སྒྲིམ་པ་ལ་ལྟོས་ནས་གློད་པ་ཡིན་པས་གློད་འདོད་ཉིད་ཀྱི་སྒྲིམ་པར་འགྱུར་བ་ཡིན་པས་མངོན་པར་ཡུལ་དང་ཡུལ་ཅན་ལ་འདུ་བྱ་བ་དང་མི་བྱ་བའི་སྒྲིམ་ལྷོད་གང་གི་ཕྱོགས་ལའང་མི་རྩོལ་བར་ངང་གིས་འཇུག་པ་སྟེ། དཔལ་ས་ར་ཧས།
འཇུར་བུར་བཅིངས་པའི་སེམས་དེ་ནི། ། གློད་ན་གྲོལ་བར་ཐེ་ཚོམ་མེད། ། དངོས་པོ་གང་གིས་རྨོངས་པ་འཆིང༌། ། མཁས་པ་དེ་ཡིས་རྣམ་པར་གྲོལ། ། བཅིངས་པ་དག་ནི་ཕྱོགས་བཅུར་འགྲོ་བར་རྩོམ། ། ཐོངས་པར་གྱུར་ན་མི་གཡོ་བརྟན་པར་གནས། ། གོ་བཟློག་རྔ་མོ་ལྟ་བུར་བདག་གིས་རྟོགས། ། བུ་སྐྱེ་རྣམས་ཀྱང་བདག་ལ་ཆེར་ཏེ་ལྟོས། ། ཞེས་འབྱུང་ལ། དེས་ན་གཟུང་འཛིན་གྱི་རྟོག་པའི་འཇུར་དང་རྟོག་མེད་འཇུར་བུ་གྲོལ་བའི་མདུད་བྱེད་ཆ་ཐམས་ཅད་ཀྱང་གློ་བུར་འཁྲུལ་ཆོས་ལ་སྤང་བླང་རྩོལ་བའི་དྲན་ཤེས་མང་དུ་བྱས་པ་ན།
འཁྲུལ་བྲལ་མ་བཅོས་པ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ལ་མཉམ་པར་བཞག་པར་མི་འགྱུར་བའི་ཕྱིར། གཉུག་མའི་རང་བབས་ཉིད་ལ་རྩོལ་མེད་དྲན་པ་རང་བབས་སུ་༼༡༧༥༽གྱུར་ན་མདོའི་འཕགས་པ་ལས། སྔགས་ཀྱི་རྫོགས་རིམ་ལས་དང་པོ་པའི་རྣལ་འབྱོར་རྟོགས་པ་མཆོག་ཏུ་གྱུར་པར་བསྟན་ཏེ། མི་དྲ་ཛོ་ཡིས། གང་སྐྱེས་གཉུག་མ་ཡིན་པའི་ཕྱིར། ། གང་ཤར་དྲན་པས་མ་བརྗེད་ན། ། དེར་ཤར་སྟོང་པ་ཉིད་དག་ཏུ། ། རྣལ་འབྱོར་རྒྱལ་པོ་གདོན་མི་ཟ། ། ཞེས་འབྱུང་ལ། དོན་འདི་ཐུགས་སུ་མ་བྱོན་པར་བདག་ཉིད་ཆེན་པོ་ས་སྐྱ་པཎྜི་ཏས།
ཁ་ཅིག་དཀར་པོ་གཅིག་ཐུབ་ལ། ། ཕྱག་རྒྱ་ཆེན་པོར་ངོ་སྤྲོད་བྱེད། ། ཤོར་ས་བཞི་དང་གོལ་ས་གསུམ། ། སྤངས་ལ་གཉུག་མ་སྒོམ་པར་བྱ། ། བྲམ་ཟེའི་སྐུད་པ་མཁལ་བ་ལྟར། ། སོ་མ་མ་བཅོས་ལྷུག་པར་བཞག ། འདི་ལ་ཕྱག་རྒྱ་ཆེན་པོ་ཟེར། ། འདི་དོན་བརྟགས་ན་འདི་ལྟར་མཐོང༌། ། སོ་མར་བཞག་ན་བལ་ཉིད་ཡིན། ། སྐུད་པར་བྱས་ན་བཅོས་པར་འགྱུར། །
དེ་ཕྱིར་འདི་པ་དཔེ་སྐྱོན་ཡོད། ། དོན་གྱི་སྐྱོན་ཡང་འདི་ལྟར་མཐོང༌། ། གོལ་ས་གསུམ་པོ་བཅད་ཙམ་གྱིས། ། ཕྱག་རྒྱ་ཆེན་པོར་འགྱུར་ན་ནི། ། ཉན་ཐོས་འགོག་པའང་དེར་འགྱུར་རོ། ། ཤོར་ས་བཞི་པོ་སྤང་སྙམ་པའི། ། རྣམ་རྟོག་ཕྱག་རྒྱ་ཆེན་པོ་མིན། ། ༼༡༧༦༽རྟོག་པ་མེད་ན་སྤོང་མི་ནུས། ། རྟོག་པ་མེད་ཀྱང་སྤོང་ནུས་ན། ། སེམས་ཅན་ཀུན་ལ་འབད་མེད་པར། །
ཕྱག་རྒྱ་ཆེན་པོ་ཅིས་མི་སྐྱེ། ། དེས་ན་ཕྱག་རྒྱ་ཆེན་པོ་ཉིད། ། ཡིན་མིན་ཤོར་ས་གོལ་ས་མེད། ། ཡོད་ན་ཕྱག་རྒྱ་ཆེན་པོ་མིན། ། དེ་ཕྱིར་དེ་འདྲའི་ཆོས་ལུགས་ཀྱི། ། ཕྱག་རྒྱ་ཆེན་པོ་གསུངས་པ་མེད། ། ཅེས་སྨྲ་བ་ནི། དཔལ་ཆེན་ས་ར་ཧ་ལ་ངན་བརྗོད་བྱས་པར་སྣང་ནའང༌། དཔལ་ཆེན་ས་ར་ཧའི་དགོངས་པ་མ་ལོན་པར་བརྒལ་བར་སྣང་སྟེ། བལ་གྱི་སྐུད་པ་བྱ་བ་ལ་བལ་གྱི་ཆ་ཉིད་བལ་སྣེ་མ་འཛིངས་པར་མ་བཅོས་པའམ་མ་འཁྲུགས་པའི་ཆ་སྒྲིམས་ན་སྐུད་པ་འཇུར་ཐུག་མེད་པར་འབྱུང་གི །
བལ་སྣེ་དཀྲུགས་པའམ་བཅོས་པ་སྟེ་ལྷུག་པ་མ་ཡིན་པར་གྲུ་གུར་འཛིངས་པ་ཞིག་སྒྲིམས་ན་འཇུར་ཐུག་ཅན་དུ་འགྱུར་བ་ལྟར། དེའི་དོན་ནི་གཉུག་མ་མ་བཅོས་པ་བདེ་བར་གཤེགས་པའི་སྙིང་པོ་དེ་ཉིད་གློ་བུར་དྲི་མ་བཅོས་པའི་ཕུང་ཁམས་བཅུའི་རྩ་རླུང་ཐིག་ལེ་སེམས་བཅས་ཀྱི་སྲོག་བཅུའམ་རྣམ་ཤེས་ཀྱི་ཕུང་པོ་དང་ནམ་མཁའི་ཁམས་ཁྱབ་བྱེད་དུ་བྱས་ནས་ཡོན་ཏན་བརྒྱད་ཀྱི་སྲོག་གི་བཅོས་རྩོལ་འདུས་བྱས་པས་འཁོར་བའི་འཁྲུལ་ཆོས་༼༡༧༧༽འདི་དག་བྱུང་བ་སྟེ། དུས་འཁོར་རྩ་རྒྱུད་ལས། ལྟེ་བའི་དབུས་ན་གནས་པའི་སེམས། ། སྲོག་གི་ཡོན་ཏན་བརྒྱད་ཀྱིས་བཅིངས། ། བདག་བསྐྱེད་རྣམས་ཀྱི་དར་སྲིན་བཞིན། ། ཞེས་འབྱུང་བས་ཡོན་ཏན་བརྒྱད་པོ་དེ་ཉིད་ཀྱིས་གཉུག་མ་དྲི་བྲལ་ཆུ་ལ་རྙོག་མ་ལྟར་རབ་ཏུ་རྙོག་མ་ལྟར་རབ་ཏུ་རྙོག་ཅིང་བཅོས་པ་ཉིད་ཀྱི་བཅོས་མ་དེ་ཉིད་གོམས་ནས་འཁྲུལ་ཆོས་དེ་འཁྲུལ་ངོར་མ་བཅོས་པ་ལྟར་ད་ལྟ་འཁོར་བ་ཀུན་རྫོབ་པའི་ཆོས་འདི་ཐམས་ཅད་བདེན་བདེན་ལྟར་མ་རིག་པའི་གཉིད་མ་སངས་ཀྱི་བར་གཞོམ་དུ་མེད་པར་བཅོས་མ་ཉིད་མ་བཅོས་པར་སྣང་བས་ཨ་ནཱ་ཧ་ཏ་ཞེས་འཁྲུལ་པ་མ་རིག་པ་མི་ཤིགས་པའི་ཐིག་ལེ་ཞེས་དཔལ་ལྡན་གསང་བ་འདུས་པ་སོགས་ལས་རྒྱ་ཆེར་བཤད་ཅིང༌། བཅོས་མ་འདི་ཉིད་ཀྱིས་ཇི་ལྟར་བཅོས་པའི་མ་བཅོས་ལྟར་སྣང་བའི་ཀུན་རྫོབ་པའི་བདེན་ཆ་ཐམས་ཅད་ནི་མ་བཅོས་པའི་བདེན་པ་མིན་པ་ཉིད་ཀྱིས་བཅོས་མར་སོང་བས་བཅོས་མ་དེ་ཉིད་ཀྱི་རྫུན་ཕུགས་རྡིབ་པའི་བཅོས་ཆའི་ཆ་ཐམས་ཅད་ཀྱི་འདུ་བྱེད་ཀྱི་རྒྱུ་སོགས་སྤྲོ་བར་མི་བྱ་བར་རྩོལ་བྲལ་གཉུག་མ་བདེ་གཤེགས་སྙིང་པོའི་རང་བབས་ལ་བཞག་པས་གློ་བུར་དྲི་མའི་སྲོག་ཡོན་ཏན་བརྒྱད་མི་ཤིགས་པ་ལྟར་སྣང་བའི་བདེན་༼༡༧༨༽ཆ་ཐམས་ཅད་ནམ་མཁའ་ལ་མིག་དག་པས་བལྟས་པས་སྐྲ་ཤད་མ་དམིགས་པ་ལྟར་འགྱུར་བའི་ལྟ་སྒོམ་འདི་ཉིད་ལ། དཔལ་ལྡན་འདུས་པ་ལས། རྩ་བ་སྤྲོས་བྲལ་གྱི་ཐིག་ལེ་ཞེས་འབྱུང་བ་ཉིད་ཀྱི་འཁྲུལ་མ་འཁྲུལ་གྱི་དངས་སྙིགས་འབྱེད་པ་ལ་བཅོས་མ་བཅོས་གྲིམས་ལྷོད་ཉིད་ལ་རགས་པ་གསང་ཆེན་རྡོ་རྗེ་ཐེག་པའི་ངེས་པར་སྣང་བའི་ཕྱིར།
དཔལ་ཆེན་ས་ར་ཧའི་རྫོགས་རིམ་དོ་ཧའི་སེམས་བྲམ་ཟེའི་སྐུད་པ་འཁལ་བར་མ་བཅོས་པར་འཇོག་པའི་དཔེས་བསྟན་པ་ན་དཔལ་ལྡན་འདུས་པ་སོགས་ནས་རྒྱ་ཆེར་བཤད་པའི་སྙིང་པོ་སྔགས་ཀྱི་ཐིག་ལེ་བླ་ན་མེད་པར་ཡང་འགྱུར་བ་ཡིན་ནོ། ། དེ་ལྟར་དྲི་བཅས་ཀྱི་ཕུང་ཁམས་བཅུ་དང་ཡོན་ཏན་བརྒྱད་ཀྱི་སྲོག་དག་པ་ན་དྲི་བྲལ་གྱི་ཕུང་ཁམས་བཅུ་དང་ཡོན་ཏན་བརྒྱད་ཀྱི་སྲོག་ལ་ལོངས་སྤྱོད་པ་ན་དག་པའི་རྟགས་བཅུ་དང་ཡོན་ཏན་བརྒྱད་འཆར་བ་ཡིན་ཏེ། རྗེ་ཁམས་པ་ཆེན་པོས། རྗེ་སྙི་བ་ཆེན་པོ་ལ་བསྟོད་པ་ཕུལ་བར། རྟགས་བཅུ་ཡོན་ཏན་བརྒྱད་སོགས་མཐར་ཕྱིན་མཛད། ། ཅེས་འབྱུང་བ་ལྟར་མངོན་དུ་མཛད་པ་ཡིན་ནོ། ། འདི་ལྟ་བུའི་ཟབ་གནད་མ་རྟོགས་ཀྱང༌། ཕྱི་རོལ་པ་གང་དག་འཇིག་རྟེན་པའི་གསང་སྔགས་ཀྱི་ལུས་སེམས་བྱེད་༼༡༧༩༽བཅིང་གི་དབང་གིས་ཟག་བཅས་ཀྱི་མངོན་ཤེས་ཅུང་ཟད་ཀྱིས་བརྟགས་པ་ན་རྣམ་པར་མ་དག་གི་སྲོག་ཡོན་ཏན་བརྒྱད་ལྡན་དང་ནུས་པ་བཅུ་ལྡན་ལ་སོགས་ལ་འཁྲུལ་ནས་འཆིང་གྲོལ་གྱི་གནད་གྲངས་ཅན་གྱི་རྡུལ་མུན་སྙིང་སྟོབས་གསུམ་གྱིས་ཁྱད་པར་དུ་བྱས་པའི་ཡོན་ཏན་བརྒྱད་ཆ་སྙོམས་མི་སྙོམས་ལ་རག་པ་དང༌། རིག་བྱེད་མཐའ་པས་ས་འོག་མུན་པའི་དཀྱིལ་འཁོར་གྱི་འོག་ན་དྲང་སྲོང་ཆེན་པོ་ཉི་མའི་ཤིང་རྟས་འཁོར་བ་སྣ་ཚོགས་པ་སྒྱུ་མའི་གཟུགས་སྤྲུལ་ནས་བདག་བཅས་ཀྱི་སྐྱེས་བུ་རྣམས་བཅིངས་ཏེ། སྒྱུ་མ་དེ་དྲང་སྲོང་གི་ངང་དུ་བསྡུས་པའམ་ཐིམ་པ་ན་མྱང་འདས་སུ་གྲོལ་བར་འདོད་པ་སྟེ།
ནང་རྡོ་རྗེའི་ལུས་ཀྱི་རྩ་འཁོར་རྣམས་སུ་གཉུག་མའི་ལྷ་སྒྲིབ་པ་དང་བྲལ་མ་བྲལ་གྱི་མི་ཤིགས་པའི་ཐིག་ལེས་བཅོས་པ་དང་མ་བཅོས་པའི་གནད་ཀྱི་འཆིང་གྲོལ་ལས་ཐར་པ་ཡོད་མེད་ལ་རགས་པ་མ་རྟོགས་ཏེ་མངོན་ཤེས་ཉིད་ལོག་ཤེས་ཀྱི་འཁྲུལ་རྟོག་ཏུ་སོང་ནས་འཁོར་ལོའི་གནས་དེ་དག་ས་འོག་དང་གཉུག་མའི་ལྷ་ནི་དྲང་སྲོང་བདག་བཅས་སུ་མཐོང་བ་སོགས་ཀྱི་གཞུང་ལུགས་ཆེས་ལོག་པ་དུ་མ་བྱུང་བ་ཡིན་ནོ། ། བྲམ་ཟེ་༼༡༨༠༽ཆེན་པོའི་དགོངས་པ་རྗེ་སྒམ་པོ་པའི་བཞེད་པའི་ཕྱག་ཆེན་ནི། འཇིག་རྟེན་པའི་ཏིང་ངེ་འཛིན་བདེ་གསལ་མི་རྟོག་གསུམ་གྱི་གོལ་ས་དང༌། འཇིག་རྟེན་ལས་འདས་པའི་བདག་གཉིས་ཀྱིས་སྟོང་བའི་སྤྲོས་བྲལ་ཆོས་ཀྱི་དབྱིངས་ཀྱི་ལྟ་སྒོམ་ལ། ཡེ་སྟོང་གི་གཤིས་ཤོར་དང༌། དེ་ཉིད་ལ་བློ་བཞག་པ་སྒོམ་ཤོར་དང༌། སྟོང་པ་ཉིད་དངོས་པོར་གྲུབ་པའམ་བདག་ཏུ་གྲུབ་པ་ལམ་དུ་ཤོར་བ་དང༌། དེའང་ཐོས་བསམ་སྟེ་ལུང་རིགས་ཚད་མས་དྲངས་པའི་རྗེས་དཔག་ཚད་མའི་གོ་ཡུལ་ཙམ་མིན་པར་ཡུལ་སྤྲོས་པ་དང་བྲལ་པའི་སྟོང་ཉིད་ལ་ཡུལ་ཅན་ཡང་དག་པའི་ཤེས་རབ་ཀྱི་ཕ་རོལ་ཏུ་ཕྱིན་པ་གཉིས་ཕན་ཚུན་སྤྲོས་པ་མཐའ་བརྒྱད་དང་བྲལ་བར་ཆུ་ལ་ཆུ་བཞག་ཏུ་སོང་བ་ནི་ཡང་དག་པའི་ལྟ་སྒོམ་མ་ཡིན་ན་དེ་ལས་ལྷག་པའི་ཡང་དག་པའི་ལྟ་སྒོམ་ཞིག་བདག་ཉིད་ཆེན་པོ་ས་སྐྱ་པཎྜི་ཏས་ཀྱང་བསྟན་དུ་ག་ལ་ཡོད། གོལ་ས་གསུམ་པོ་བཅད་པ་ཙམ་གྱིས་ཉན་ཐོས་ཀྱི་འགོག་པར་འགྱུར་བའི་ཁྱབ་པ་ངེད་ཀྱིས་ནི་མ་སྨྲས་ལ། ཉིད་ཀྱི་ཞལ་བཞེས་འདུག་ན་དེ་ལྟ་ན་བེམས་པོ་སོགས་ཐམས་ཅད་ཀྱང་ཉན་ཐོས་འགོག་པར་ཅིས་མི་འགྱུར་ཞིང་༼༡༨༡༽ཉན་ཐོས་འགོག་པ་སྡེ་བ་སོགས་ཁ་ཅིག་ལྡན་མིན་འདུ་བྱེད་ཀྱི་རྫས་སུ་འདོད་པར་སྣང་ཡང༌།
ཐེག་པ་ཆེན་པོ་དབུ་མ་པ་དག་འཕགས་པ་གསུམ་གའི་འགོག་པ་སྤྲོས་བྲལ་སྟོང་ཉིད་ལ་འཇོག་པ་ལྟར་ན་དང༌། ཁྱད་པར་ཀླུ་སྒྲུབ་ཀྱི་ཉན་རང་ལ་ཆོས་ཀྱི་བདག་མེད་ཀྱི་རྟོགས་པ་ཡོད་པར་བཞེད་པའི་ཕྱོགས་ལྟར་ན་ཉན་ཐོས་ཀྱི་འགོག་པའི་སྤྲོས་བྲལ་ནི་མདོའི་ལྟ་བ་དང༌། ལྟ་བ་དེ་ཉིད་ཀྱི་ཆ་ནས་སྔགས་ཀྱི་ཕྱག་ཆེན་གྱི་ལྟ་བ་ཁྱེད་རང་གིས་མཆོག་ཏུ་མི་བཞེད་པས་ཉན་ཐོས་འགོག་པའི་ལྟ་བ་དང་ཕྱག་ཆེན་གྱི་ལྟ་བའང་གཅིག་པར་དོན་གྱིས་ཞལ་བཞེས་དགོས་པར་ཉིད་རང་ལའང་འགྱུར་རོ། ། ཤོར་གོལ་སྤང་དགོས་སྙམ་པའི་རྣམ་རྟོག་ཕྱག་རྒྱ་ཆེན་པོ་ཡིན་མིན་ཀྱང༌། ས་སྐྱ་པཎྜི་ཏ་ཉིད་ཀྱིས་ཀྱང་ཇི་ལྟ་བར་མ་དགོངས་པར་སྣང་སྟེ། རྟོག་པ་ཞེས་བྱ་བ་ནི་ཡུལ་ཁོང་དུ་ཆུབ་པར་བྱེད་པ་ཉིད་ཀྱི་བི་ཛྙཱན་ཞེས་མངོན་པར་རྟོགས་པའི་དོན་ཅན་དུ་བཤད་པ་ཉིད་ཀྱི་ཕྱིར། དེའང་སྔར་རྟོགས་ཟིན་པ་ཉིད་ལ་ནི་རྟོགས་པ་དང༌། ད་ལྟ་བ་རྟོག་བཞིན་པ་དང༌། མ་འོངས་རྟོག་བྱ་ལ་རྟོགས་པ་ལ་ནི་རྟོག་པ་ཞེས་འཇུག་པ་ཡིན་པས། གཉུག་མ་སྒྲིབ་བྲལ་གྱི་༼༡༨༢༽མ་འཁྲུལ་བར་རྟོག་པའི་རྟོག་པ་ཡེ་ཤེས་དང༌།
གློ་བུར་སྒྲིབ་བཅས་ཀྱི་འཁྲུལ་པར་རྟོག་པའི་རྟོག་པ་རྣམ་ཤེས་ཏེ་གཉིས་ཡོད་པ་ལས། སྔ་མའི་རྟོག་པ་ནི་ཕྱག་རྒྱ་ཆེན་པོ་དངོས་ཡིན་ལ། ཕྱི་མའི་རྟོག་པས་ཀྱང་ཕྱག་རྒྱ་ཆེན་པོ་སྒྲུབ་པར་ནུས་པའི་ཤོར་གོལ་གཅོད་མི་ནུས་སོ་སྙམ་དུ་དགོངས་པ་ཡང་མི་འཐད་དེ། འོ་ན་དཔལ་ལྡན་ས་སྐྱ་པ་ཉིད་ཀྱི་ཐུགས་རྩིས་སོ་ལམ་འབྲས་བུ་དང་བཅས་པ་དང༌། གཞན་ཡང་བདེ་གསང་གི་རིམ་པ་ལྔ་དང༌། སྦྱོར་བ་ཡན་ལག་དྲུག་ཐམས་ཅད་ཀྱང་ཕྱག་རྒྱ་ཆེན་པོ་ལྟ་སྒོམ་དུ་བྱེད་པ་ཡིན་ནམ་མིན། མིན་ན་ས་པཎ་ཉིད་ཀྱིས། དྭགས་པོ་བའི་ཕྱག་ཆེན་གྱི་ལྟ་སྒོམ་དེ་ཕྱག་རྒྱ་ཆེན་པོའི་ལྟ་སྒོམ་ཡང་དག་པ་མ་ཡིན། ལམ་འབྲས་སོགས་ཀྱི་ལྟ་སྒོམ་དེ་ཉིད་ཕྱག་རྒྱ་ཆེན་པོའི་ལྟ་སྒོམ་ཡིན་པར་བཤད་པ་དང་འགལ། ཡིན་ན་ཁྲིད་སྲོལ་དེ་དག་གི་ཕྱག་རྒྱ་ཆེན་པོའི་ཤོར་གོལ་རྣམས་གཅོད་པར་མི་ནུས་པར་འགྱུར་བའི་ཕྱིར་ཏེ།
ལམ་འབྲས་ལ་སོགས་པར་རྟོག་སྒོམ་གྱི་རྣམ་གཞག་ཁོ་ན་ལྟ་བུར་ཟད་པར་སྣང་བའི་ཕྱིར་ཏེ། གྲུབ་ཆེན་ཡུ་མོས་ལམ་འབྲས་ལས་ཟུར་ཟའི་ཆེད་དུ། འོད་གསལ་གསལ་སྒྲོན་དུ། ཁ་ཅིག་སྐུ་དང་ཕྱག་མཚན་ཡིག་༼༡༨༣༽འབྲུ་དང༌། ། འཁོར་ལོ་པ་དག་གཏུམ་མོ་ཐིག་ལེ་དང༌། ། སྒྲ་རིས་ཕྲ་མོ་རྩ་དང་རླུང་ལ་སོགས། ། སྒྲུབ་ཐབས་བརྒྱ་ཕྲག་མན་ངག་སྟོང་ཕྲག་དག ། གླེགས་བམ་བྲིས་ཏེ་མཁས་པའི་ང་རྒྱལ་བྱེད། ། རྟོགས་པའི་རྣལ་འབྱོར་སུ་ལ་ཅི་བྱར་མཆི། ། ཞེས་འབྱུང་བ་ཉིད་ཀྱི་ཕྱིར་ལེགས་པར་དགོངས་དགོས་སོ། །
དེ་ལྟར་གསང་སྔགས་རྡོ་རྗེ་ཐེག་པ་བླ་ན་མེད་པའི་རྫོགས་རིམ་སྦྱོར་བ་ཡན་ལག་དྲུག་གི་མཐར་ཡེ་ཤེས་ཀྱི་སྐུ་སྒྲུབ་པར་བྱེད་པ་ལ་ལོ་གསུམ་ཕྱོགས་གསུམ་གྱིས་འགྲུབ་པའི་གནད་འཆིང་ཚུལ་ཀྱང་ཡིད་ལ་མི་བྱེད་པ་མ་བཅོས་པར་འཇོག་པའི་ཚུལ་འདི་ཉིད་ཡིན་པ་དང༌། གྲུབ་ཆེན་མན་ལུང་པས། སྐལ་བཟང་དད་བརྩོན་མཐར་ཕྱིན་པས། ། སོར་སྡུད་ནས་ཏིང་ངེ་འཛིན་མཐར་ཕྱིན་པའི་བར་ལ་ལོ་བཞི་དང་ཟླ་བ་ཕྱེད་བརྒྱད་ཀྱིས་མཆོག་གི་དངོས་གྲུབ་ཐོབ་ཅེས་གསུངས་པའང་གདམས་པ་འདི་ཉིད་ཀྱི་བྱེད་པ་ཁོ་ན་ལ་རག་པ་ཉིད་ཀྱི་ཕྱིར། ཕྱག་རྒྱ་ཆེན་པོ་ཡིད་ལ་མི་བྱེད་པའི་ཆོས་ཚུལ་འདི་ལ་འཕགས་པའི་ཡུལ་ན་དཔལ་ཤ་ཝ་རི་དང་རྗེ་བཙུན་མཻ་ཏྲི་པ་ཆེན་པོ་སྟེ། ཡིད་ལ་མི་བྱེད་པའི་ཆོས་སྐོར་དུ་གྲགས་པ་རྣམས་ལས། རྗེ་མཻ་ཏྲི་པའི་ཡིད་ལ་མི་བྱེད་པ་ཞེས་པའི་བསྟན་བཅོས་ལས། ཡིད་མི་༼༡༨༤༽བྱེད་པ་དང་ཡིད་ལ་མི་བྱེད་པ་ཞེས་རྣམ་དབྱེའི་བསྡུ་བ་ཡོད་མེད་ཡིན་ཞེས་མདོར་བསྟན་ནས། འཕགས་པ་སྣང་རྒྱན་གྱི་མདོ་ལས། ཡིད་ལ་མི་བྱེད་པའི་ཆོས་རྣམས་དགེ་བའོ། །
ཡིད་ལ་བྱེད་པའི་ཆོས་རྣམས་མི་དགེ་བའོ། ། ཞེས་ཁུངས་དྲངས་ནས། མདོ་ལས་དེ་ལྟ་ཡིན་ཀྱང་སྔགས་ལ་དེ་ལྟ་མ་ཡིན་ནོ། ། ཞེས་དོགས་པ་སྤང་བའི་ཕྱིར། ཧེ་བཛྲ་ལས། ངོ་བོ་ཉིད་ཀྱིས་སེམས་མེད་ཅིང༌། ། སེམས་ལས་བྱུང་བའང་མེད་པའོ། ། གང་ཕྱིར་ཡིད་ཀྱིས་མི་བསྒོམ་པར། ། འགྲོ་བ་ཐམས་ཅད་བསྒོམ་པར་བྱ། ། ཞེས་དྲངས་ཏེ།
ཡིད་ནི་གཉུག་མའི་སྐུ་དང་ཐུགས་སྒྱུ་ལུས་དང་འོད་གསལ་བ་ལ་སྒྲིབ་བྱེད་ཀྱི་ལུས་སེམས་ཉིད་ལ་བཟུང་སྟེ། ལུས་སེམས་དེ་དག་གི་འཁྲུལ་འཁོར་རྒྱུན་གཅོད་བྱེད་ཉིད་དུ་ཁ་ཕྱིར་ལྟ་སོགས་བརྒྱད་ཀྱི་འཁྲུལ་ཆོས་སྐྱེད་བྱེད། དེ་མ་ཐག་པའི་ཡིད་ལ་བྱེད་པའི་རྐྱེན་གྱི་འགྲོ་འོང་འགོག་དགོས་སོ་ཞེས། དེར། འདིར་ནི་ཡིད་ལ་མི་བྱེད་པའི་གནས་བསམ་གྱིས་མི་ཁྱབ་པ་འོད་གསལ་བ་བདག་ལ་བྱིན་གྱིས་བརླབས་པའི་བདག་ཉིད་སྟོང་པ་ཉིད་དང་སྙིང་རྗེ་དབྱེར་མེད་པ་ཟུང་དུ་འཇུག་པ་གཉིས་སུ་མེད་པའི་རྒྱུན་ཡང་དག་པར་རིག་པ་བསྐྱེད་པར་འགྱུར་རོ། ། ཞེས་འབྱུང་བས། ༼༡༨༥༽འཁོར་བ་མཐའ་དག་བསྐྱེད་པའི་དེ་མ་ཐག་ཡིད་དེ་མ་ཐག་པ་ཉིད་དུ་མ་གྲུབ་པའི་འཁྲུལ་མཚང་ངོ་སྤྲོད་པའི་ཟབ་གནད་རྗེ་བཙུན་སྒམ་པོ་པའི་བཞེད་པ་རང་བྱུང་རྒྱལ་བ་མཆོག་གི་གསུང་རབ་རྣམས་སུ་རྒྱ་ཆེར་འབྱུང་ལ། གཉུག་མའི་སྙིང་པོ་གློ་བུར་གྱི་ཡིད་བྱེད་དང་བྲལ་བ་དེ་ཉིད་ལ་སངས་རྒྱས་སུ་བརྗོད་དེ། སོར་ཕྲེང་ལས། དཔེར་ན་ཆུ་དང་འབྲུ་མར་བསྲེས་པ་མི་དམིགས་པ་དེ་བཞིན་དུ་སངས་རྒྱས་ཀྱི་དབྱིངས་ཀྱང་ཉོན་མོངས་པ་བྱེ་བས་གཡོགས་མོད་ཀྱི།
ཉོན་མོངས་པ་དང་སངས་རྒྱས་ཀྱི་དབྱིངས་འདྲེས་པར་འགྱུར་བའི་གནས་མེད་དོ། ། ཉོན་མོངས་པ་བྱེ་བའི་ནང་ན་འདུག་མོད་ཀྱི་བུམ་པའི་ནང་ན་མར་མེ་འདུག་བཞིན་དུ་བུམ་པ་བཅག་ན་མར་མེ་རབ་ཏུ་འབར་ཞིང་མཛེས་ཏེ་དེ་བཞིན་གཤེགས་པའི་སྙིང་པོ་སྟོན་པར་བྱེད་པ་ནི་རྫོགས་པའི་སངས་རྒྱས་སོ། ། ཞེས་འབྱུང་ངོ༌། ། དོན་དེ་ཉིད་དཔལ་ས་ར་ཧས། འཁོར་བ་གང་ཡིན་མྱ་ངན་འདས་པ་གང༌། ། ཡིད་ཀྱི་དྲི་མ་དག་ན་ལྷན་ཅིག་སྐྱེས་པ་སྟེ། ། དེ་ཚེ་མི་མཐུན་ཕྱོགས་ཀྱི་འཇུག་པ་མེད། ། ཇི་ལྟར་རྒྱ་མཚོ་དྭངས་བར་གྱུར་པ་ལ། ། ཆུ་བུར་ཆུ་ཉིད་དུ་ནི་ཐིམ་པར་འགྱུར། ། ཞེས་འབྱུང་བའི་ཕྱག་རྒྱ་ཆེན་པོ་ཡིད་ལ་མི་བྱེད་པའི་ལྟ་སྒོམ་༼༡༨༦༽སྤྱོད་འབྲས་འདི་ལ།
གངས་ཅན་གྱི་གྲགས་པ་ཆེན་པོ་ས་སྐྱ་པཎྜི་ཏ་ཆེན་པོ་དང༌། ཇོ་ནང་པ་དང༌། བོ་དོང་པ་དང༌། དགའ་ལྡན་པ་སོགས་དུ་མས་འགོག་པར་བཞེད་པ་ནི་ཆེས་བདེན་ཏེ། དེ་དག་གི་འགོག་པའི་རིགས་པ་དྲག་ཤོས་རྒྱུའི་ཐེག་པའི་དབུ་སེམས་སོགས་དང་འབྲས་བུའི་ཐེག་པའི་བསྐྱེད་རྫོགས་ཀྱི་མན་ངག་དངོས་བསྟན་ཅི་རིགས་ལས་མི་འབྱུང་བའི་ཕྱིར་མི་འཐད་དོ། ། ཞེས་དགག་པ་ནི་དགག་པ་མཆོག་ལྟ་བུར་སྐྱེ་བོ་ལུག་ལྟར་ལྐུགས་པ་དག་གིས་མཐོང་མོད་ཀྱང༌། ཚུལ་དེ་ལྟས་དགག་པ་ནི་ཕུབ་མ་ཕྱར་བ་ལྟ་བུར་ཟད་དེ། གྲུབ་མཆོག་ས་ར་ཧ་ཉིད་ཀྱི་དམངས་དོ་ཧར། ཕྱག་རྒྱ་ཆེན་པོ་ཡང་དག་པའི་གནས་ལུགས་ནི་བླ་མ་དམ་པའི་མན་ངག་མེད་པར་ཕྱི་རོལ་པ་ནས་ནང་པ་སངས་རྒྱས་པའི་གྲུབ་མཐའ་སྔགས་ཕྱི་ནང་གི་བསྐྱེད་རྫོགས་ཀྱི་དངོས་བསྟན་གྱི་ཉམས་ལེན་བྱེད་སྐད་པས་དེ་མི་རྟོགས་ཏེ། ལུགས་དེ་དག་དགག་པའི་མཐར།
ཕལ་ཆེར་མི་མཐུན་ཕྱོགས་ལ་ཞུགས་པ་ཡིན། ལྷན་ཅིག་སྐྱེས་བྲལ་གཞན་གང་གི ། མྱ་ངན་འདས་གང་སྒོམ་བྱེད་པ། ། དེ་དག་འགས་ཀྱང་དོན་དམ་ནི། ། གཅིག་ཤོས་འགྲུབ་པར་མི་འགྱུར་རོ། ། ཞེས་འབྱུང་ངོ༌། ། འོ་ན་ཡིད་ལ་མི་བྱེད་པའི་ཕྱག་རྒྱ་ཆེན་པོ་དེ་ཇི་ལྟ་བུ་༼༡༨༧༽ཞིག་ཁོང་དུ་ཆུབ་པར་འགྱུར་ཞེ་ན། གོང་དུ་བཤད་མ་ཐག་པའི་བསྐྱེད་རྫོགས་ཀྱི་ཉམས་ལེན་དངོས་བསྟན་ལྟར་བཅོས་པ་ནི་དཔལ་ལྡན་ས་སྐྱ་པ་དག་རླུང་དབུ་མར་ཆུད་པའི་བདེ་སྟོང་གི་ཉམས་རྟོགས་རང་བྱུང་གི་ཕྱག་རྒྱ་ཆེན་པོར་འདོད་པ་དང༌། རི་བོ་དགེ་ལྡན་པ་དག ། ལུས་ཚོར་ཞུ་བདེ་རྟོག་མེད་དང༌།
རྟགས་ཀྱི་དགག་བྱས་སྟོང་པའི་སྒྲ་དོན་འདྲེས་འཛིན་གྱི་རྟོག་ངོའི་སྟོང་ཉིད་ཀྱི་བདེ་སྟོང་དབྱེར་མེད་ཕྱག་ཆེན་དུ་རློམ་ཞིང་ཞེན་པས་གང་སྨྲས་སོ་ཅོག་རྫུན་ཚིག་ཏུ་འགྱུར་བས་ཡུལ་གྱི་གནས་ཚུལ་ལ་ཤེས་རབ་ཀྱི་མིག་ལོང་བས་དེ་བོར་ལ་བླ་མའི་བྱིན་རླབས་ཀྱི་མན་ངག་ཁོ་ན་ལ་རག་ལས། དེ་གུས་པར་བསྟེན་ཅིག་ཅེས། དཔལ་ས་ར་ཧས། ཀྱེ་ལགས་གང་སྨྲས་རྫུན་པ་ལོང་བ་དེ་བོར་ལ། ། གང་ལ་ཞེན་པ་ཡོད་ན་དེ་ཡང་ཐོངས། ། རྟོགས་པར་གྱུར་ན་ཐམས་ཅད་དེ་ཡིན་ཏེ། ། དེ་ལས་གཞན་ཞིག་སུས་ཀྱང་ཤེས་མི་འགྱུར། ། ཀློག་པ་དེ་ཡིན་འཛིན་དང་སྒོམ་པ་དེ་ཡིན་ཏེ། ། བསྟན་བཅོས་སྙིང་ལ་འཆད་པའང་དེ་ཡིན་ནོ། ། དེ་མི་མཚོན་པའི་ལྟ་བ་ཡོད་མིན་ཏེ། །
འོན་ཀྱང་གཅིག་ཏུ་བླ་མའི་ཞལ་ལ་ལྟོས་པ་ཡིན། ། བླ་མས་སྨྲས་པ་གང་གི་སྙིང་༼༡༨༨༽ཞུགས་པ། ། ལག་པའི་མཐིལ་དུ་གནས་པའི་གཏེར་མཐོང་འདྲ། ། ཞེས་འབྱུང་བ་ཡིན་ནོ། ། བཞི་པ་ཆོས་ཐམས་ཅད་སེམས་སམ་ཡིད་ཀྱི་བརྟགས་བཞག་ཙམ་དུ་ཟད་ན། ཡིད་དེ་ཉིད་ལ་འཕྲལ་དྲན་པ་དང་ཡིད་བྱེད་འགྲོ་འོང་གི་རྩོམ་པ་དང་བཅོས་མ་མ་བྱས་ཀྱང་ཐོག་མ་མེད་པ་ནས་ཡིད་དེ་ཉིད་སྐྱེ་བའི་རྒྱུ་ཚོགས་གྲངས་ཚང་བའི་ཤུགས་ལས་དགག་ཏུ་མེད་པར་ཆུ་བོ་ཆེན་པོའི་རྒྱུན་ལྟར་འབྱུང་བས་དེ་ལ་མ་བཅོས་པར་འཇོག་ག་ལ་ཐུབ་སྙམ་ན་མ་ཡིན་ཏེ། སེམས་སམ་ཡིད་དེ་ཉིད་འདས་པ་ནས་ད་ལྟར་འོང་བ་ཡང་མེད་ལ། ད་ལྟ་ནས་ཕྱི་མར་འགྲོ་བའང་མེད། མེ་ལོང་དང་བྱད་གཟུགས་ཕྲད་པའི་གཟུགས་བརྙན་གྱི་རྐྱེན་དང་པོར་བཅོས་ནས་འཕྲོད་པས་གཟུགས་བརྙན་འཆར་བ་ལ་ཕྱིས་ཚོགས་པའི་རྐྱེན་འདུ་འཕྲོད་པའི་བཅོས་མ་དང་བྲལ་བ་ན་དུས་གསུམ་པའི་གཟུགས་བརྙན་གཟུགས་ཉིད་དུའང་མ་གྲུབ་པར་རྟོགས་པ་ལྟར། དུས་གསུམ་པའི་ཡིད་བྱེད་དམ་སེམས་ཉིད་དེ་དེ་ལྟར་མ་གྲུབ་པར་ཁོང་དུ་ཆུབ་པ་ཡིན་ཏེ།
ཇི་སྐད་དུ། དངོས་པོར་སྐྱེ་བ་མཁའ་ལྟར་རབ་ཞི་ན། ། དངོས་པོ་རྣམ་སྤངས་ཕྱི་ན་ཅི་ཞིག་སྐྱེ། ། གདོད་ནས་སྐྱེ་མེད་རང་བཞིན་ཡིན་པ་ལ། ། དེ་རིང་དཔལ་ལྡན་བླ་མས་བསྟན་པས་༼༡༨༩༽རྟོགས། ། ཞེས་དང༌། མི་ཏྲ་ཛོ་ཀིས། ཅིར་སྣང་རང་སར་བཞག་ན་བྱ་བྲལ་ལྷུན་གྱིས་གྲུབ། ། གང་ཤར་ངོ་ཡི་གཟུང་ན་རིག་པ་སྤྲོས་དང་བྲལ། ། འགྱུ་བའི་རྩ་རྗེས་བཅད་ན་དྲན་རྟོག་དབྱིངས་སུ་ཡལ། །
ཞེས་འབྱུང་བས། ཡུལ་དང་ཡུལ་ཅན་ཐམས་ཅད་བཅོས་པའི་རྒྱུན་ཆད་ནས་མ་བཅོས་ཡིད་ལ་མི་བྱེད་པར་ངོ་འཕྲོད་པའམ་ངོས་ཟིན་པ་ནི་རང་རིག་ཉིད་ཀྱང་སྐྱེ་འགག་ཏུ་གྲུབ་པའི་སྤྲོས་པ་དང་བྲལ་ན། དེ་དག་ལ་ཡོད་མེད་ཀྱི་ཁ་ཕྱི་ནང་དུ་བལྟ་བའི་རྟོག་དྲན་ཐམས་ཅད་ཀྱི་འོལ་སྤྱི་ཙམ་ཡང་དེར་དེ་གྲུབ་ཏུ་དམིགས་མྱོང་མི་བཏུབ་གྲོལ་བར་འགྱུར་རོ། ། དེས་ན་འདི་སྐབས་ཀྱི་ཡིད་ལ་མི་བྱེད་པ་ཞེས་བྱ་བ་ནི་སྒྲ་དོན་འདྲེས་འཛིན་གྱི་རྟོག་པའི་ཡིད་བྱེད་ཙམ་འགོག་པ་ཙམ་གྱིས་ཆོག་པར་བཟུང་བ་མ་ཡིན་ཏེ། སེམས་ཡིད་རྣམ་ཤེས་ཀྱི་ཡིད་དང་དེའི་ཡུལ་ཐམས་ཅད་འགོག་པར་བསྟན་པ་ཡིན་ཏེ། ཡེ་ཤེས་སྣང་བ་རྒྱན་དུ། འཇམ་དཔལ་བྱང་ཆུབ་ནི་འདས་པ་མ་ཡིན། མ་འོངས་པ་མ་ཡིན། ད་ལྟར་བྱུང་བ་མ་ཡིན་ཏེ། དུས་གསུམ་མཉམ་པ་འཁོར་གསུམ་ཡོངས་སུ་ཆད་པ་ཡིན་ནོ། །
འཇམ་དཔལ་དེ་ལ་འཁོར་གསུམ་ཡོངས་སུ་ཆད་པ་གང་ཞེ་ན། འདས་པ་ལ་སེམས་མི་འཇུག་པ་དང༌། མ་འོངས་པ་ལ་རྣམ་པར་༼༡༩༠༽ཤེས་པ་མི་རྒྱུག་པ་དང༌། ད་ལྟར་བྱུང་བ་ཡིད་ལ་བྱེད་པ་མི་འབྱུང་བ་གང་ཡིན་པ་སྟེ། དེ་ནི་སེམས་དང་ཡིད་དང་རྣམ་པར་ཤེས་པ་ལ་མི་གནས་ཤིང་རྟོག་པར་མི་བྱེད་ན་རྣམ་པར་རྟོག་པར་མི་བྱེད་དོ། ། རྟོག་པར་མི་བྱེད་དོ། ། རྣམ་པར་རྟོག་པར་མི་བྱེད་པ་ནི། འདས་པ་ཡིད་ལ་མི་བྱེད། མ་འོངས་པར་རློམ་སེམས་སུ་མི་བྱེད། ད་ལྟར་བྱུང་བ་ནི་འཕྲོ་བར་མི་བྱའོ། །
ཞེས་འབྱུང་ལ། འོ་ན་སེམས་ཡིད་རྣམ་ཤེས་ཏེ་རྣམ་པར་ཤེས་པ་ཚོགས་བརྒྱད་ཀྱི་སེམས་སེམས་བྱུང་གི་ཚོགས་པ་ཐམས་ཅད་བཙན་ཐབས་སུ་ཅིག་ཅར་སོ་སོ་སྐྱེ་བོ་ཞིག་གིས་གདོང་བཟློག་བྱེད་ནུས་པ་སྲིད་ན་སེམས་ཅན་ཐམས་ཅད་འབད་མེད་དུ་གྲོལ་བར་འགྱུར་རོ་སྙམ་ན། དེ་ལྟར་འགྱུར་བ་ལ་ཁྱེད་ཉེས་པ་དང་ལྟས་ངན་དང་གཡང་ས་ཆེན་པོ་དང་བྱུར་ཤལ་ཆེན་པོ་བྱེད་པ་སྲིད་ཀྱང༌། ཁོ་བོ་ནི་དེ་ལྟ་བུ་ཞིག་གི་ཐབས་ཤེས་ཀྱི་གསེང་ལམ་མྱུར་བདེའི་བགྲོད་པ་འདི་ལེགས་པ་དང༌། མཚན་མ་བཟང་བ་དང་གོ་འཕང་འཇིག་པ་མེད་པ་དང་བཀྲ་ཤིས་ཀྱི་དཔལ་འབར་བ་ཆེན་པོར་འདོད་པ་ཡིན་ཏེ། སེམས་ཅན་ཐམས་ཅད་འཁོར་བ་ཐོག་མ་མེད་པ་ནས་ཡོད་མ་མྱོང་བའི་འཁྲུལ་སྣང་གི་བཅོས་མ་ཀུན་རྫོབ་ཀྱི་བདེན་པ་ཞིག་ལ་འབད་རྩོལ་བྱས་པས་འཁོར་བ་འདི་ཙམ་དུ་འཁྱམས་པ་ཡིན་ཏེ། ༼༡༩༡༽དཔལ་ཆེན་ས་ར་ཧས། གཉུག་མའི་རང་བཞིན་བྱིས་པས་མི་མཚན་པར། ། འཁྲུལ་པས་བྱིས་པ་བསླུས་ཞེས་མདའ་བསྣུན་སྨྲ། ། ཞེས་དང༌།
སྲིད་པའི་ཕྱག་རྒྱས་འགྲོ་བ་མ་ལུས་བསླུས། ། རང་བཞིན་གཉུག་མ་སུས་ཀྱང་བླངས་པ་མེད། ། ཅེས་འབྱུང་ལ། གློ་བུར་དྲི་མའི་འཁྲུལ་ཆོས་ཀྱི་རྒྱུན་ལ་འབད་པ་མེད་པར་བཞག་པ་ཉིད་ཀྱིས་འཁྲུལ་རྒྱུན་གྱི་མ་རིག་པའི་གཉིད་སངས་པའི་ཉེ་ལམ་འདི་ནི་སྤྱིར་རྒྱུའི་ཐེག་པ་ལས་འབྲས་བུའི་ཐེག་པ་དང༌། ལྷག་པར་སྔགས་ཀྱི་ཐེག་པ་རྒྱུད་སྡེ་བཞི་ལས་བླ་མེད་དང༌། བླ་མེད་ལའང་རྒྱུད་གསུམ་ལས་གཉིས་མེད་ཀྱི་རྒྱུད་ཀྱི་རྫོགས་རིམ་ཉིད་ལ་རག་ལས་ཤིང༌། དེ་ལྟར་རག་ལས་པའི་ཐབས་ཤེས་ཀྱང་ཀུན་རྫོབ་བདེན་པའི་བཅོས་མའི་འབད་པའི་ཆོས་མིན་པ་ལྟ་ཅི་སྨོས་དམ་པའི་ཆོས་ཀྱི་ཕུ་དུད་དུ་གྱུར་པའི་རྒྱུད་སྔགས་བསམ་གཏན་གྱི་ཀུན་རྫོབ་རྫུན་ཆོས་བསླུ་ཆོས་ཐམས་ཅད་ཀྱི་འབད་རྩོལ་དང་བྲལ་བའི་སྤྲོས་བྲལ་དོན་དམ་པའི་བདེན་པ་ཤེས་རབ་ཀྱི་ཕ་རོལ་ཏུ་ཕྱིན་པ་ཆོས་ཀྱི་དབྱིངས་མི་གནས་པའི་མྱང་འདས་འབད་རྩོལ་གྱི་བྱུང་བ་མིན་པ་ཉིད་བསལ་བཞག་གི་འབད་པ་མེད་པར་ཁོང་དུ་ཆུབ་པ་ན། སོ་སོ་སྐྱེ་༼༡༩༢༽བོ་སྦྱོར་ལམ་ཆོས་མཆོག་པ་ལྟ་བུ་ཉིད་ཀྱིས་སྐད་ཅིག་ལ་འཁོར་བ་འཇིག་རྟེན་པའི་འཁྲུལ་ཆོས་བཙན་བཟློག་ཏུ་བྱེད་པར་སྣང་བ་མདོ་སྔགས་ཐམས་ཅད་ལ་གྲགས་པ་ཉིད་ཀྱི་ཕྱིར། ངེད་ཁོ་ན་ལ་དེ་ལྟའི་ཚུལ་དེ་ལྟས་ངན་ཆེན་པོར་ཅི་ལྟར་འགྱུར་ཏེ་མི་འགྱུར་བ་ཉིད་ཀྱི་ཕྱིར། དཔལ་ཆེན་ས་ར་ཧས།
རྒྱུ་མེད་སྔགས་མེད་བསམ་བྱ་བསམ་གཏན་མེད། ། དེ་ཀུན་རང་ཡིད་འཁྲུལ་བར་བྱེད་པའི་རྒྱུ། ། རང་བཞིན་དག་པའི་སེམས་ལ་བསམ་གཏན་དག་གིས་མི་བསླད་དེ། ། བདག་ཉིད་བདེ་ལ་གནས་ཤིང་གདུང་བར་མ་བྱེད་ཅིག ། ཀྱེ་ཧོ་འདི་ནི་རང་རིག་ཡེ་ཤེས་ཏེ། ། འདི་ལ་འཁྲུལ་བར་མ་བྱེད་ཅིག ། དངོས་དང་དངོས་མེད་བདེ་བར་གཤེགས་པའི་འཆིང་བ་སྟེ། ། སྲིད་དང་མཉམ་ཉིད་ཐ་དད་མ་འབྱེད་པར། ། གཉུག་མའི་ཡིད་ནི་གཅིག་ཏུ་སྡོད་དང་རྣལ་འབྱོར་པ། ། ཆུ་ལ་ཆུ་བཞག་བཞིན་དུ་ཤེས་པར་བྱོས། །
བསམ་གཏན་རྫུན་པས་ཐར་པ་རྙེད་མིན་ནོ། ། ཞེས་འབྱུང་ལ། སྤྱིར་གསང་སྔགས་ཀྱི་ཉེ་ལམ་གྱི་འབད་པ་མེད་པར་རང་སར་གྲོལ་བ་འདི་ཉིད་སྔགས་ཀྱི་ཐེག་པར་མ་ཟད། རྒྱུའི་ཐེག་པར་ཡང་ཆེས་གསང་བ་ཡིན་ཏེ། འབད་པ་པོ་ཉིད་ཀྱང་དོན་དམ་པར་གཞི་མ་གྲུབ་ན་ཐར་པའི་ཕྱིར་༼༡༩༣༽འབད་པར་བྱ་བ་ཡང་མ་གྲུབ་སྟེ། ཐར་པ་ཉིད་ལ་སྒྲིབ་པའི་འཆིང་བ་ཉིད་ཀྱང་འཆིང་བའི་ངོ་བོར་མ་གྲུབ་པ་ཉིད་ཀྱི་ཕྱིར་ཐར་པ་ལ་འབད་ཀྱང་ཐར་བར་ནུས་ཀྱི་དེ་ལྟ་མ་ཡིན་ན་ཐར་པ་གཏན་མི་སྲིད་པར་འགྱུར་རོ་ཞེས་པ་ཉིད་ཀྱིས། ཁོ་བོ་དྭགས་པོ་བཀའ་བརྒྱུད་པ་དག་ནི་སེམས་ཅན་ཐམས་ཅད་འབད་པ་མེད་པར་གྲོལ་བར་འདོད་པ་ནི་ཆེས་འདོད་དོ། ། ཨ་ལ་ལར་འདོད་དོ། ། རབ་ཏུ་འདོད་དོ། ། ཀུན་ཏུ་འདོད་དོ། །
སྤྱིར་འཁྲུལ་པའི་ཐ་སྙད་ཉིད་དུའང་འཁོར་བ་ཐོག་མེད་ནས་འཁོར་བ་ལ་བསྐལ་པ་བགྲང་བའི་གྲངས་སངས་རྒྱས་ཀྱིས་ཀྱང་མ་གཟིགས་ན། སངས་རྒྱས་པ་ལ་བསྐལ་པ་གྲངས་མེད་གསུམ་སྐད་པའི་འབད་རྩོལ་ཀུན་འབད་པ་ཡེ་མེད་པར་སེ་གོལ་ལན་གསུམ་གཏོགས་པ་ཙམ་ཡིན་ནོ་ཞེས་ཇོ་བོ་རྗེ་ཨ་ཏི་ཤ་དག་གསུང་ཞེས་བཀའ་གདམས་ལམ་རིམ་དུ་འབྱུང་ལ། དེ་ལྟའི་ཚོགས་བརྒྱད་ཀྱི་ཤེས་པ་འཁོར་བཅས་བཙན་ཐབས་སུ་བཟློག་ཐབས་ནི། ཤེས་པ་ཐམས་ཅད་ལ་ཀུན་གཞིའི་རྣམ་ཤེས་ཀྱིས་ཁྱབ་པར་གནས་ཤིང༌། ཉོན་ཡིད་ནི་ཀུན་གཞི་ལ་བདག་ཏུ་བལྟ་བ་ཉིད་ཀྱི་དེ་དང་འབྲལ་བ་མེད་ལ། ཤེས་པ་དེ་གཉིས་དང་འཇུག་ཤེས་པ་དྲུག་ཕན་༼༡༩༤༽ཚུན་མདུང་ཁྱིམ་ལྟར་རྟེན་དང་བརྟེན་པར་འདུ་མ་བྲལ་བ་ཉིད་ཀྱི་ཕྱིར། ཚོགས་དྲུག་གི་ཤེས་པ་གང་དང་གང་ཤར་བ་ཐམས་ཅད་ལ་སྤྲོས་པ་བཅད་ནས་ད་ལྟར་བའི་ཤེས་པ་ལ་མ་ཡེངས་པར་ཅེ་རེ་ལྟ་བ་ཉིད་ཀྱི་འབད་མེད་དུ་གྲོལ་བ་ཡིན་ལ། འོ་ན་ཅེ་རེ་ལྟ་བ་པོ་དེ་གང་ཟག་གམ་ཆོས་དེ་རང་གི་སེམས་ཀྱིས་སེམས་ལ་ཅེ་རེ་བལྟ་བ་ཞིག་ཡིན། དེ་ལྟ་ན་བལྟ་བྱ་ལྟ་བྱེད་སོགས་ཀྱི་སྤྲོས་མཚན་དུ་འགྱུར་ལ། དེ་ལྟ་མིན་པར་ཅེ་རེ་བལྟའོ་ཞེ་ན།
ཅེ་རེ་བལྟའོ་ཞེས་པའང་མིང་ཙམ་དུ་འགྱུར་སྙམ་ན། ཁོ་བོས་དུས་གསུམ་གྱི་འཁོར་འདས་ཐམས་ཅད་ཀྱི་རྩ་བ་སེམས་ཉིད་དུ་འདུས་པས་དེ་ཉིད་ལ་སྤྲོས་པའི་ཚོགས་བཅད་པའི་ཅེར་ལྟ་ཅེར་འཇོག་གི་སྐབས་འདིར་ནི། ཆོས་གང་ཟག་བལྟ་བྱ་ལྟ་བྱེད་སོགས་ཀྱི་འདི་ལྟར་བལྟ་བ་ཐམས་ཅད་དང་བྲལ་བཞིན། བལྟ་བ་ཉིད་ཀྱིས་དེ་ལྟའི་ཀླན་ཀ་ཐམས་ཅད་ལས་གྲོལ་བ་ཡིན་ཏེ། ཡུམ་ལས། འཇམ་དཔལ་ཁྱོད་ཤེས་རབ་ཀྱི་ཕ་རོལ་ཏུ་ཕྱིན་པ་སྒོམ་པ་དེའི་ཚེ་ཅི་ཞིག་སྒོམ། གསོལ་པ་ཅི་ཡང་མི་སྒོམ་པ་ལགས་སོ། ། བཀའ་སྩལ་པ། ཅིའང་མི་སྒོམ་པ་སྒོམ་དུ་ཅི་ཡོད། གསོལ་པ་ཅི་ཡང་མི་སྒོམ་པ་༼༡༩༥༽ཉིད་ལགས་སོ། །
ཞེས་འབྱུང་བ་ཉིད་ཀྱི་ཕྱིར། འོ་ན་འབད་མེད་དུ་གྲོལ་བའི་འཇོག་ལུགས་ད་ལྟ་རང་རེ་རྣམས་ཀྱི་སེམས་འདི་ཀ་ཟང་ཐལ་ལེ་བ་ཡིན་པས་མ་བཅོས་པ་ཉིད་ཀྱིས་ཆོག་གམ་ཞེ་ན། དེ་ལྟ་མ་ཡིན་ཏེ། དེ་ལྟ་ན་ཟང་ཐལ་ལེ་བའི་མ་བཅོས་པ་ཉིད་ཀྱིས་བཅོས་པར་སོང་བ་ཡིན་ལ། འོ་ན་དེ་ད་ལྟ་རང་རེས་དེ་ལྟར་འཇོག་མི་ཤེས་སོ་སྙམ་ན་མ་ཡིན་ཏེ། བླ་མ་མཚན་ཉིད་དང་ལྡན་པ་དང་སློབ་མ་སྣོད་ལྡན་ཕྲད་པའི་རྟེན་འབྲེལ་གྱི་བྱིན་རླབས་ལས་དེ་ལྟར་འཇོག་པ་ལས་སླ་བའི་ཆོས་མེད་པའི་ཕྱིར། དེ་ལྟ་མ་ཡིན་པར་ཁ་ལྟའི་འུད་གོག་ཙམ་གྱི་ཚིག་དང་གོ་ཡུལ་གྱིས་དེ་ལྟར་འཇོག་ནུས་པ་མ་ཡིན་ཏེ། དེའི་ཚུལ། དཔལ་ཕག་མོ་གྲུ་པའི་རྣམ་པར་ཐར་བར། རྗེ་སྙི་བ་རིན་པོ་ཆེའི་དྲུང་དུ་འདི་ལྟ་བུའི་ཕྱག་ཆེན་འཁྲུངས་པ་ན།
ཐུགས་དགོངས་ལ། བླ་མ་འཛིམ་ལ་སོགས་འགའ་ཞིག་གདམས་ངག་ཆེ་སྟེ། རྟོག་པ་མེད་པས་འདིར་བྱོན་ན་ངོ་མཚར་ཅན་དུ་འོང་དགོངས་པ་དང༌། ཡར་བཞུད་དོན་ཡང་ཡོད་པས། གཙང་དུ་བྱོན་པའི་ལམ་དུ་ཡར་ལུང་གི་དགེ་བཤེས་ཁ་ཆེ་ན་རེ། ཁྱེད་དྭགས་པོ་སྙི་སྒོམ་༼༡༩༦༽ཅན་དུ་གདམས་ངག་ཞུས་སམ། ལྟ་བ་སྔར་གྱི་དང་མཐུན་པར་འདུག་གམ་ཟེར། ལྟ་བ་སྔར་དང་མི་འདྲ་བར་གདའ་གསུངས་པས། དགེ་བཤེས་ཀྱིས་དབུ་ཚད་གསང་སྔགས་ཀྱི་ལྟ་བའི་འདོད་ལུགས་རྣམས་བཀོད་ཅིང་འདི་ཙུགས་ཨེ་འདོད། འདི་ཙུགས་ཨེ་འདོད་ཟེར།
དེ་ལྟར་ཡང་བདག་མི་འདོད་གསུངས་པས། འོ་ན་ཇི་ལྟར་འདོད། དེ་ང་ལ་སློབས་དང་ཟེར། དེ་ཙུགས་སློབ་ཏུ་བག་མི་ཉན་ཅིང་སློབ་མི་བཏུབ་གསུངས་པས། ཁྱོད་ལ་གཅིག་བྱུང་ནས་འདུག་ཁྱེད་སྒོམ་པོ་པ་ནི་གཤེགས་པ་ན་ངའི་ཙར་བྱོན་དང༌། ངས་བླ་མཆོད་བྱ་ཟེར། ལྐོག་ཏུ་གཞན་ལ་ཁོ་ལ་གཅིག་བྱུང་འདུག ། སྔར་དང་མི་འདྲ་བའི་ཆོས་ཀྱི་འདོད་ལུགས་ཀྱང་འགྱུར་འདུག་ཟེར་སྐད། གཙང་དུ་བླ་མ་འགའི་ཞལ་ནས། ཁྱོད་དྭགས་པོ་སྙི་སྒོམ་ཅན་ཟ་ཆོས་འཚོལ་དུ་སོང་ཨང་ཟེར།
འགའ་ཞིག་ན་རེ། འོ་སྐོལ་བས་ལྷག་པའི་ཆོས་ཅང་ཡོད་དམ་ཟེར་བས། དེར་ཁོང་རྣམས་རྗེ་སྒམ་པོ་པའི་མདུན་དུ་ཁྲིད་མི་ནུས་པར་དགོངས་ནས། དོན་སྒྲུབ་རྒྱུ་རྣམས་བསྒྲུབས་ནས་མར་ལ་སྒམ་པོར་བྱོན་ཞེས་དང༌། ལར་དབུས་གཙང་གཉིས་སུ་ཁོ་བོས་གདམས་ངག་ཆེ་ཟེར་ཚད་ལ་གཏུགས་ཏེ། ཕྱག་རྒྱ་ཆེན་པོའམ་སྟོང་ཉིད་གཤའ་༼༡༩༧༽མར་སྒོམ་ཤེས་པ་མ་བྱུང༌། སློབ་དཔོན་བྲ་ས་བའི་ཞལ་ནས། ཕྱི་ནང་གི་ཆོས་འདི་གཅིག་དུ་བྲལ་གྱི་གཏན་ཚིགས་ཀྱིས་བཤིག་ནས་སྟོང་པར་བྱས་ནས་སེམས་ཀྱང་མ་གྲུབ་པར་ཐག་བཅད་དེ། རླུང་སྟེང་འོག་དབུ་མར་ཁ་སྦྱར་ཞིང་བདེ་སྟོང་ལ་བློ་ལྷན་གྱི་གཏད་ནས་སྒོམ་པ་ཡིན་གསུངས། དེ་རང་བག་དྲག་སྙམ་ནས་ལྟ་སྒོམ་བྱེད་ལོར་བྱས་ཀྱང༌།
དེ་ཀ་བློས་བྱས་ཀྱི་བཅོས་མར་སོང་འདུག ། དེས་ན་བླ་མ་མཚན་ཉིད་དང་ལྡན་པ་ཡང་རྙེད་དཀའ་བར་འདུག ཁོ་བོ་ཡང་བླ་མ་རིན་པོ་ཆེ་དང་མ་མཇལ་ན་ད་རེས་བྱ་བ་མི་བྱེད་པར་འདུག་པ་ལས་མཇལ་བས་སྒྲོ་འདོགས་ཆོད་ན་གདམ་ངག་འཚོལ་བའི་སྤྲོས་པ་ཆོད་པ་ཡིན་གསུངས། ཞེས་འབྱུང་བ་ལྟར་ཤེས་པར་བྱ་དགོས་སོ། ། འོ་ན་ཁྱོད་ཀྱི་སྔགས་ལམ་གྱི་ཕྱག་རྒྱ་ཆེན་པོའི་སེམས་འཇོག་དེ་སྤྲོས་པ་འབད་པའི་བརྡ་ཚིག་གིས་མི་འཇལ་ན་སྐལ་བ་དང་ལྡན་པའི་སློབ་མས་ཇི་ལྟར་ཁོང་དུ་ཆུབ་པར་བྱ་ཞེ་ན། དེ་ནི་མཚན་ཉིད་དང་ལྡན་པའི་བླ་མ་དང་སྐལ་ལྡན་གྱི་སློབ་མའི་འདུ་འཕྲོད་ཁོ་ན་ལ་རག་པ་ལས་གཞན་པའི་ཐབས་ཤེས་ཡོད་པ་མིན་ཏེ། དཔལ་ཆེན་ས་ར་ཧས། ༼༡༩༨༽བླ་མས་བསྟན་པ་བརྗོད་མིན་ན། ། སློབ་མས་གོ་བ་མ་ཡིན་ཏེ། ། ལྷན་ཅིག་སྐྱེས་པ་བདུད་རྩིའི་རོ། །
གང་གིས་ཇི་ལྟར་བསྟན་པར་བྱ། ། གང་གི་ཚད་མར་འཛིན་པའི་དབང་གིས་སུ། ། བླུན་པོ་བྱེ་བྲག་རྙེད་པ་སྟེ། ། དེ་ཚེ་གདོལ་པའི་ཁྱིམ་དུ་རོལ། ། འོན་ཀྱང་དྲི་མས་མི་གོས་སོ། ། ཞེས་འབྱུང་བས་མཚན་ལྡན་གྱི་བླ་མ་ལ་མོས་གུས་ཚད་མར་སོང་བའི་དགེ་བའི་མཐུས་སློབ་མ་བླུན་པོའང་འཁྲུལ་མ་འཁྲུལ་གྱི་བྱེ་བྲག་རྙེད་ནས་འཁྲུལ་པ་དང་འཁྲུལ་བྲལ་རོ་མཉམ་པ་གདོལ་པའི་སྤྱོད་པས་ཆགས་པ་དང་ཆགས་བྲལ་གྱི་དགེ་མི་དགེ་གང་སྤྱོད་ཀྱང་འཆིང་བའི་དྲི་མས་མི་གོས་སོ་ཞེས་འབྱུང་བ་ཉིད་ཀྱི་ཕྱིར། ཆོས་ཚུལ་འདི་ནི་གསང་ཆེན་གྱི་སྐལ་མྱོང་ཁོ་ན་ལ་རག་པ་ལས་གཞན་དུ་འཁོར་དང་ཐོས་པ་སོགས་ཀྱི་གྲགས་འབྱོར་གྱི་དབང་དུ་འགྲོ་བ་མ་ཡིན་ཏེ། འཇིག་རྟེན་པའི་ཁ་དངགས་ལས་ཀྱང༌། གླུ་ཆུང་སོ་ཡི་བར་ནས་ལེན། ། ཁ་འུབ་སོ་ལ་ཅི་ཆ་ཡོད། །
ཅེས་འབྱུང་བ་ལྟར་གཞན་པ་དག་གིས་རྟོགས་པའི་གནས་མེད་དོ། ། དེའི་ཕྱིར་དྭགས་པོའི་འབད་མེད་རང་གྲོལ་གྱི་ཟབ་གནད་འདི་ཉིད་བཅོམ་ལྡན་འདས་དུས་ཀྱི་འཁོར་ལོའི་རྫོགས་རིམ་བླ་ན་༼༡༩༩༽མེད་པ་ཡིན་ཏེ། དབང་མདོར་བསྟན་གྱི་འགྲེལ་པར། དང་པོར་ཐོག་མཐའ་ལས་གྲོལ་བའི། ། དབུ་མ་ཙམ་ལ་ཡང་དག་གནས། ། གང་ཞིག་དེར་གནས་འདོར་བ་སྟེ། ། འདི་ཡི་སྣང་བ་བཅུ་བདག་ཉིད། ། ཅེས་འབྱུང་བས་དག་མ་དག་གི་དབང་ཤེས་ལྔའི་ཡུལ་དང་ཡུལ་ཅན་གྱི་ཤེས་པ་སྐྱེད་སྡུད་འདི་ཉིད་ལ་དྭགས་པོ་བཀའ་བརྒྱུད་པའི་གསུང་ངག་ལྟར་རིག་པ་རྐྱང་དེ་ཉིད་ཐར་འདོད་དག་ཉམས་ལེན་གྱི་སྙིང་པོར་བསྔགས་པ་ཡིན་ནོ། ། ལྔ་པ་ནི། དེ་ལྟར་མཉམ་པར་བཞག་པས་གང་དུ་ཡང་ངོས་བཟུང་མེད་པར་བཅོས་པ་དང་བཅོས་མིན།
རྟོགས་པ་དང་མ་རྟོགས་པ། འཇོག་བྱ་འཇོག་བྱེད་ཐམས་ཅད་ཀྱི་གཞི་རྩ་བྲལ་བ་ཉིད་ཀྱི་ངང་དུ་ཉེ་བར་ཞི་བ་ཡིན་ཏེ། རྩ་བ་བྲལ་བ་དེ་ཉིད་གང་སེམས་པ། ། བླ་མའི་མན་ངག་ཐོབ་པ་དེ་ཡིས་ཆོག ། འཁོར་བའི་རང་བཞིན་སེམས་ཀྱི་ངོ་བོ་ཉིད་ཡིན་ཞེས། ། རྨོངས་པ་མདའ་བསྣུན་གྱིས་སྨྲས་ཙེན་ནེ་ཤེས་པར་གྱིས། ། ཞེས་འབྱུང་ངོ༌། ། དེ་ལྟར་མཉམ་པར་བཞག་པས་གཉུག་མ་བདེ་གཤེགས་སྙིང་པོ་དང༌། གློ་བུར་དྲི་མ་རྣམ་ཤེས་ཚོགས་བརྒྱད་ཀྱི་ཆ་ལས་དྲི་མ་སྤང་བྱའི་ཆ་ཐམས་ཅད་ཕྱི་ཕྱིར་སོ་སོར་སྡུད་ཅིང་མི་ལེན་པ་དང༌། བླང་༼༢༠༠༽བྱ་དྲི་མེད་ཀྱི་ཕྱིར་སོ་སོར་སྡུད་ཅིང་ལེན་པར་བྱེད་པ་སྟེ།
རྣལ་འབྱོར་འདིའི་མིང་ལ། པྲ་ཏྱཱ་ཧ་རཿཞེས་བྱ་བ་ཡིན་ཏེ། པྲ་ཏི་ནི་ཉེར་བསྒྱུར་གྱི་དོན་མང་པོ་ལ་འཇུག་ཀྱང་འདིར་སོ་སོར་ལ་འཇུག་ལ། ཨཱ་ཧ་ར་ནི་ཟས་དང་སྡུད་པ་དང་སྤང་བ་དང་གཅོད་པ་ལ་འཇུག་པས། འགྲེལ་ཆེན་ལས། སོ་སོར་སྡུད་པ་ཞེས་པ་ལ་འཁོར་བ་རྣམས་ཀྱི་སྡུད་པ་ནི་མིག་ལ་སོགས་པའི་དབང་པོ་རྣམས་ཀྱི་གཟུགས་ལ་སོགས་པའི་ཡུལ་འཛིན་པའོ། ། དེ་ཡོངས་སུ་སྤོང་བ་ནི་སོ་སོར་སྡུད་པ་ཞེས་བརྗོད་དོ། ། ཞེས་གསུངས་པའི་ཕྱིར་མིག་སོགས་དབང་ལྔ་སོ་སོར་སྡུད་པའམ་ཟ་བའི་རྒྱུ་ནི་གཟུགས་སོགས་ཡུལ་ལྔ་ཡིན་ལ། པྲ་ཏི་དགག་པའི་སྒྲ་སྟེ། འཁོར་བའི་མིག་སོགས་ཀྱི་ཡུལ་འཛིན་པ་ཕྱིར་བཀག་པའི་ཕྱིར་ཏེ།
བྲམ་ཟེ་ལ་ཟས་བྱིན་པ་སྦྱིན་བདག་གིས་ཕྱིར་བསྡུས་ཤེས་པ་ལྟར། འཁོར་བའི་མིག་སོགས་ཀྱི་ཡུལ་འཛིན་པ་ཕྱིར་བཀག་པའི་དོན་ཅན་ནོ། ། དེའང་དབྱིངས་ཀྱི་ནུས་པ་ལ་ཡང་མ་དག་པའི་གཟུང་འཛིན་འཕྲོག་གཅོད་འཇོམས་སྤང་སོགས་ཀྱང་ཡོད་ཅིང༌། ཉེར་བསྒྱུར་པྲ་ཏི་དང་སྦྲེལ་བ་ཉིད་ཀྱིས་འཁོར་བའི་ཟས་མི་སྡུད་མི་ལེན་པ་ཉིད་ཀྱི་སྡུད་པ་དང་གཅོད་པར་བྱས་པ་ཉིད་ཀྱི་༼༢༠༡༽ཕྱིར་དབང་ཤེས་ཡུལ་ལ་མི་འཇུག་པ་ནི་ཐ་མལ་པའི་སོར་སྡུད་དང༌། པྲ་ཏི་བཟློས་པའི་དོན་ཡིན་པ་ཉིད་ཀྱི་ཕྱིར། དབང་སོགས་འཇུག་པ་བཀག་པའི་ཤུལ་དུ་རྣམ་པ་གཞན་པའི་ནང་གི་ཤ་ལ་སོགས་པའི་མིག་སོགས་ལ་རྣམ་པ་གཞན་པའི་ཆོས་ཉིད་ཀྱི་གཟུགས་སོགས་ཡུལ་ལྔ་ལ་སོ་སོར་ཟ་བ་ལ་འཇུག་པར་བྱེད་པས་ན་སོར་སྡུད་དོ། ། དེ་ཡང་འདུས་པར། དབང་པོ་ལྔ་པོ་རྣམས་ཀྱི་ནི། ། རང་གི་འཇུག་ནས་སོ་སོ་ལ། ། འདོད་པ་ཕྱི་ཕྱིར་སྡུད་པས་ན། །
སོ་སོར་སྡུད་པ་ཞེས་དང༌། སྒྲོན་གསལ་ལས། སོར་སྡུད་ཀྱི་སྒྲ་དོན་གཟུགས་སོགས་ཡང་དང་ཡང་དུ་ལེན་པ་ལ་བཤད་ཅིང་ཕྱོགས་འདིར་མི་འཛིན་པ་ལ་བཤད་པས། ལུགས་དེ་གཉིས་འགལ་བ་ཉིད་ཀྱི་ཕྱིར་དུས་ཀྱི་འཁོར་ལོ་བའི་ལུགས་འདི་མི་འཐད་དོ་སྙམ་དུ། རེད་མདའ་པ་ན་རེ། སྦྱོར་བ་ཡན་ལག་དྲུག་གི་ཁྲིད་རྣམས་ཀྱང༌། ། གསང་བ་འདུས་པའི་རྒྱུད་དང་འགལ་བར་སྣང༌། ། དེ་དོན་ཉམས་སུ་ལེན་པའི་རིམ་པ་ཡང༌། ། ཀླུ་སྒྲུབ་ཡབ་སྲས་ལུགས་ལས་གཞན་དུ་གྱུར། ། ཅེས་སོགས་ཟེར་བ་ནི་མི་འཐད་དེ།
དེ་ལྟ་ན། སྒྲོན་གསལ་ཉིད་ལས། དམན་པ་དང་བར་མ་དང་མཆོག་གི་༼༢༠༢༽དབྱེ་བས་ཐ་དད་པའི་གཟུགས་ཐམས་ཅད་རང་གི་ངོ་བོ་ཉིད་དུ་ལེན་པར་གསུངས་པ་དེ་ཕྱི་རོལ་གྱི་གཟུགས་ཉིད་དོ་སྙམ་དུ་མོས་པར་བྱེད་དགོས་ལ། དེ་ལྟར་ཡང་མི་རུང་བའི་ཕྱིར། རྡོ་རྗེ་ཕྲེང་བ་ལས། དེ་བས་གཉིས་མེད་མཐོང་བ་ཡི། ། རྣལ་འབྱོར་པ་ནི་ཡེ་ཤེས་གསུམ། ། མཐོང་ཕྱིར་དམན་པ་བར་མ་དང༌། ། དམ་པའི་ཡུལ་ལ་བཞག་པར་བྱ། ། ཞེས་སྣང་གསུམ་གྱི་ཡེ་ཤེས་ཀྱི་ཏིང་ངེ་འཛིན་གྱི་ཡུལ་ལ་བཞག་པ་ཡིན་པ་དང༌།
གཟུགས་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་དབུལ་པར་བྱ། ། ཞེས་པའི་གཟུགས་གསུམ་པོ་ཡང་སྟོང་པ་དང་ཤིན་ཏུ་སྟོང་པ་དང་སྟོང་པ་ཆེན་པོ་གསུམ་གྱིས་མཚན་ཉིད་ཅན་གྱི་གཟུགས་སུ་སྒྲོན་གསལ་ལས་གསུངས་པའི་ཕྱིར་ལས་སྣང་གི་ཡུལ་དང་ཡུལ་ཅན་ཁོ་ནའི་དབང་དུ་བྱས་པ་མ་ཡིན་ནོ། ། དེས་ན་སྒྲོན་གསལ་ལས་དབང་པོའི་ཤེས་པ་ཡུལ་གཟུགས་སོགས་ལེན་པ་སོར་སྡུད་ཀྱི་ཞི་ལྷག་གཉིས་སུ་མེད་པའི་རྣལ་འབྱོར་དུ་བཞག་པ་ནི་སྒོ་ལྔའི་དབང་ཤེས་ཀྱི་ཆ་ནས་མ་ཡིན་ཏེ། ཡིན་ན་ཆོས་མངོན་པར་སྒོ་ལྔའི་དབང་ཤེས་ངོ་བོ་ཉིད་ཀྱི་རྣམ་གཡེང་དུ་གསུངས་པ་དེ་ལ་ཞི་ལྷག་གི་རྣལ་འབྱོར་གྱི་ས་པར་ག་ལ་རུང༌། རྣམ་དཔྱོད་ཅན་དུ་འདོད་༼༢༠༣༽པ་དག་ཀྱང་བག་ཆེས་གཟོ་བར་བྱའོ། ། དེ་ལྟར་མ་དག་པའི་ཡུལ་དང་ཡུལ་ཅན་སྤོང་ཞིང་མི་ལེན་པར་སོ་སོ་གཅོད་ཅིང་འཇོམས་པར་བྱེད་པ་ཉིད་ཀྱིས་སོར་སྡུད་དང༌། དག་པའི་ཡུལ་དང་ཡུལ་ཅན། སོ་སོར་ལེན་སྡུད་ཅིང་ཟ་བར་བྱེད་པའི་སོར་སྡུད་ཀྱི་ཡན་ལག་ནི་འདི་ཉིད་བསམ་གཏན་སྲོག་འཛིན་རྗེས་ཏིང་གི་བར་གྱི་ཡན་ལག་དྲུག་ཏུ་ཇེ་ཆེར་བཟང་བར་ཡར་འཕར་དུ་སོར་སྡུད་ཀྱི་ལུས་ཡོངས་སུ་རྫོགས་པར་འགྱུར་བ་ཡིན་ཏེ། དེ་ཉིད་ཀྱི་ཕྱིར།
སྔོན་རྒྱ་བོད་དུ་བྱུང་བའི་དུས་འཁོར་བ་དག ། ཏིང་ངེ་འཛིན་གྱི་ཡན་ལག་ཡོངས་སུ་རྫོགས་པའི་ཡེ་ཤེས་ཀྱི་སྐུ་ནི། སོ་སོར་སྡུད་པའི་ཡེ་ཤེས་ཀྱི་སྣང་བ་ལས་སྒྲུབ་པའི་སྐུ་ཉིད་ལ་འཇོག་པ་ཡིན་ཞེས་གསུངས་པའང་དོན་འདི་ཉིད་ལ་དགོངས་པའི་ཕྱིར། རྡོ་རྗེ་སྙིང་འགྲེལ་ལས། དེ་ཡོངས་ཤེས་པ་ནི་དངོས་པོ་མེད་པ་སྒོམ་པར་བྱ་སྟེ་རྣམ་པར་རྟོག་པ་དང་བྲལ་བའི་སེམས་ཀྱིས་སྣང་བརྙན་དུ་མཐོང་བ། རྟོག་པ་དང་བྲལ་ཞིང་མ་འཁྲུལ་བ་ནི་མངོན་སུམ་ཞེས་བརྗོད་པར་བྱའོ། ། དེ་ཉིད་རྣམ་པ་བཞི་སྟེ། དབང་པོའི་མངོན་སུམ་དང༌། ཡིད་ཀྱི་མངོན་སུམ་དང༌། རྣལ་འབྱོར་མངོན་སུམ་དང༌།
རང་རིག་པའི་མངོན་སུམ་ཞེས་པ་སྟེ། ཤེས་པ་དེ་ཉིད་ཉེ་བར་སྟོན་༼༢༠༤༽པར་བྱེད་པ་དང༌། འཇུག་པར་བྱེད་པ་དང༌། ཐོབ་པར་བྱེད་པ་དང༌། ཉམས་སུ་མྱོང་བའི་མཚན་ཉིད་ཅན་ནོ། ། ཞེས་པའོ། ། མངོན་སུམ་དེ་དག་སྐྱེ་བའི་རྟེན་ནི་སྤྱན་རྣམ་པ་ལྔ་སྟེ། སྤྱན་སྔ་ཆགས་པ་མེད་པ་འཆང༌། ཞེས་དང༌། འགྲེལ་ཆེན་ལས།
འདིར་དང་པོར་ལས་དང་པོ་པའི་རྣལ་འབྱོར་པས་མངོན་པར་ཤེས་པ་མེད་པར་ཤའི་མིག་གིས་སྣ་ཚོགས་མཐོང་ངོ༌། ། དེ་ནས་མངོན་པར་ཤེས་པའི་མཚམས་ཀྱི་དབང་གིས་ལྷའི་མིག་གིས་མཐོང་ངོ༌། ། དེ་ནས་ཆགས་པ་དང་བྲལ་བའི་མཚམས་ཀྱི་དབང་གིས་སངས་རྒྱས་ཀྱི་སྤྱན་གྱིས་གཟིགས་སོ། ། དེ་ནས་བྱང་ཆུབ་སེམས་དཔའི་ས་མཚམས་ཀྱི་དབང་གིས་ཤེས་རབ་ཀྱི་སྤྱན་གྱི་གཟིགས་སོ། ། དེ་ནས་ཡང་དག་པར་རྫོགས་པའི་སངས་རྒྱས་ཀྱི་མཚམས་ཀྱི་དབང་གི་ཡེ་ཤེས་ཀྱི་སྤྱན་གྱིས་གཟིགས་ཏེ། ཞེས་འབྱུང་ལ། མངོན་སུམ་བཞི་དང༌། སྤྱན་འདི་དག་གི་འཇོག་ཚུལ་ལ། སྟག་ཚང་ལོ་ཙ་བ་ན་རེ། འདིའི་རྣལ་འབྱོར་མངོན་སུམ་ནི་བཏགས་པ་བ་ཡིན་ལ།
བཞི་པ་མྱོང་བར་གསུངས་པས་ཆོས་དབྱིངས་ཉམས་སུ་མྱོང་བའི་རྣལ་འབྱོར་མངོན་སུམ་དངོས་སུ་གྲུབ་པར་གསུངས་ལ། མིང་རྟོག་གེ་ལ་གྲགས་པ་བཞིན་མཚན་ཉིད་ཀྱང་དེར་གྲགས་པ་བཞིན་དུ་བཞེད་དགོས་ལ། རྣལ་འབྱོར་མངོན་༼༢༠༥༽སུམ་ནི་བཞི་པ་ཉིད་དུ་ཕྱོགས་གླང་ཡབ་སྲས་ཀྱིས་གསལ་བར་གསུངས་ཤིང༌། སོ་སྐྱེ་ལ་དེ་མི་སྲིད་པས་ཁོ་བོས་ཇི་སྐད་བཤད་པ་ལྟར་འདོད་པར་བྱ་དགོས་ལ། སྤྱན་ལྔ་པོ་ཡང་རིམ་པ་བཞིན། སོར་བསམ་སོ་སོ་དང༌། སྲོག་འཛིན་ལ་གཅིག་དང་རྗེས་ཏིང་ལ་རེ་རེ་སྦྱར་བར་བྱ་བ་ཡིན་ལ། འདི་རྣམས་ཀྱང་འཆིང་བ་ཀུན་ལྡན་དང༌། བསམ་གཏན་ཐོབ་པ་ཙམ་དང༌། ཉན་རང་འཕགས་པ་དང༌།
བྱང་སེམས་འཕགས་པ་དང༌། ཕར་ཕྱིན་ཐེག་པའི་སངས་རྒྱས་དང་སྦྱར་བར་བྱ་བ་ཡིན་གྱི། ཆགས་བྲལ་མ་དག་པ་བདུན་དང༌། བྱང་སེམས་དག་པ་ས་གསུམ་ལ་སྦྱོར་ཞིང་སྦྱོར་དྲུག་དང་སྒྲིག་པ་ཤ་སྟག་གི་ངང་ལ་སྔོན་ཆད་ཀྱི་དུས་འཁོར་བ་ཐམས་ཅད་ངལ་བ་དོན་མེད་པར་བྱས་པ་ནི་བཀག་ཟིན་ཏོ། ། ཞེས་ཟེར་བ་ནི་ཚུལ་འདི་ལ་བདག་གིས་ཅུང་ཟད་ཙམ་ཡང་རྟོགས་རེ་སྐན་གྱི་མནའ་ཆུ་འཐུང་བར་བྱས་པར་སྣང་སྟེ། རྡོ་རྗེ་སྙིང་འགྲེལ་ལས་མངོན་སུམ་བཞིར་བཞག་པ་ནི། ཕྱོགས་གླང་གྲགས་པ་སོགས་ཀྱི་མདོ་སྡེ་སེམས་སོགས་རྒྱུའི་ཐེག་པར་གྲགས་པའི་མངོན་སུམ་བཞི་ལ་འཆད་པ་ལྟ་བུ་མ་ཡིན་ཏེ། དེ་དག་གི་འཆད་པའི་མངོན་སུམ་ནི་འཁྲུལ་༼༢༠༦༽བཅས། ཀུན་རྫོབ་བདེན་པའི་དངོས་པོ་ཡུལ་དུ་བྱས་པའི་ཡུལ་ཅན་རྣམ་ཤེས་ཀྱི་མངོན་སུམ་བཞི་ལ་འཇོག་གི ། འདིའི་མངོན་སུམ་བཞི་ནི་འཁྲུལ་བྲལ་ཀུན་རྫོབ་ཙམ་གྱི་དངོས་པོ་དང་དངོས་མེད་གཉིས་ཀས་དབེན་པའི་རྣམ་ཀུན་མཆོག་ལྡན་གྱི་སྟོང་པ་ཉིད་ཡུལ་དུ་བྱས་པའི་ཡུལ་ཅན་ཡེ་ཤེས་ཀྱི་མངོན་སུམ་བཞི་ལ་འཇོག་པའི་ཕྱིར།
མངོན་སུམ་བཞི་ནི་མི་འདྲ་ཡང་དོན་མི་འདྲ་བ་ཉིད་ཀྱིས་སྣང་མུན་ལྟར་ཁྱད་པར་ཆེས་ཆེ་བར་ཡོད་པ་ཡིན་ནོ། ། དེ་ལྟར་ཡིན་པར་གང་གིས་ཤེས་ཞེ་ན། ཀྱེའི་རྡོ་རྗེ་ལས། རྡོ་རྗེ་སྙིང་པོ་སྙིང་རྗེ་ཆེ། ། དངོས་པོ་ཉིད་ཀྱིས་རྣམ་གྲོལ་ཞིང༌། ། དངོས་པོའི་འཆིང་བས་འཆིང་བར་འགྱུར། ། དངོས་པོ་མེད་པ་ཡོངས་ཤེས་པས། ། དངོས་པོ་སྒོམ་གྱུར་ཤེས་རབ་ཅན། ། དངོས་པོ་མེད་པར་ཡོངས་ཤེས་པས། ། དེ་ལྟར་ཧེ་རུ་ཀ་སྒོམ་བྱ། །
ཞེས་འབྱུང་བའི་འགྲེལ་པ་ཡིན་ལ། དེ་ལ་བསྐྱེད་རིམ་གྱི་དབང་དུ་བྱས་པ་དང་རྫོགས་རིམ་གྱི་དབང་དུ་བྱས་པ་གཉིས་ལས། དང་པོའི་དབང་དུ་བྱས་ནས། ཤློ་ཀ་དང་པོས་ནི་ཐ་མལ་ལས་སྣང་གི་དངོས་པོར། ལྟ་བ་ལས་གྲོལ་བར་བྱ་དགོས་པའི་དོན་དང༌། ཤློ་ཀ་གཉིས་པས་ནི་ཐ་མལ་གྱི་དངོས་པོ་མེད་པར་༼༢༠༧༽ཏེ་ཡོངས་སུ་སྦྱང་བར་བྱས་ནས་དེ་དག་གི་སྤྲོས་མཚན་ཟིལ་གྱིས་ནོན་པ་ན་སྒོམ་པ་ཡོངས་སུ་དག་པའི་ཧེ་རུ་ཀ་སྒོམ་པར་བྱ་བར་གསུངས་ལ། དེ་ལྟའི་ཧེ་རུ་ཀའང་ཀུན་རྫོབ་སྐྱེ་འཇིག་ཅན་གྱི་དངོས་པོ་རང་བདེན་པར་བརྟགས་པའི་བསྐྱེད་རིམ་རྟོག་བཏགས་ཀྱི་ལྷའི་དངོས་པོ་རང་བདེན་པར་སྣང་བ་ཤས་ཆེ་སྟེ། གཟུང་འཛིན་དངོས་བདེན་གྱི་དྲི་མ་མ་དག་པ་འཇིག་རྟེན་པའི་སྐབས་ཉིད་གཙོ་ཆེ་བའི་ཕྱིར་ཏེ། དེ་ལྟ་བུའི་ལྷ་གྲུབ་པ་ནའང་ལྷ་དེ་ལ་མཐོང་རེག་གི་མཚན་མ་ཅན་གྱི་དངོས་པོ་རང་བདེན་པ་ལྟར་དམིགས་མྱོང་དུ་བྱེད་པ་ཤས་ཆེ་བ་ཉིད་ཀྱི་ཕྱིར། དེས་ན་སློབ་དཔོན་ཆེན་པོ་ཀླུ་སྒྲུབ་ཡབ་སྲས་ཀྱིས།
ལྷའི་རྣལ་འབྱོར་ལ་དང་པོར་སངས་རྒྱས་པའི་ཐེག་པ། གཉིས་པར་དྲན་པ་གཅིག་པ། གསུམ་པ་རྟོག་པའི་རྣལ་འབྱོར། བཞི་པ་ལུས་རྣམ་པར་དབེན་པ་ཞེས་བསྐྱེད་རིམ་བཟང་ཤོས་ཕྲ་མོའི་རྣལ་འབྱོར་ཡང་རྟོག་པར་བཤད་ལ། འདི་ལྟའི་རྟོག་པའང་ཐ་མལ་གྱི་དངོས་པོའི་མལ་དུ་གྱ་ནོམ་ལྷར་རྟོག་གི་ཇི་ལྟར་བརྟགས་པའི་ལྷའི་དངོས་པོ་སྣང་བ་ཡིན་ཞིང༌། དེ་ཉིད་དུ་རྟོག་པ་ཡིན་པས། དངོས་པོར་རྟོག་པའི་ལྷ་ཉིད་ལ་བརྟེན་ནས་བསམ་གཏན་གྱི་དངོས་གཞི་དང་ལྷའི་མིག་སོགས་ཀྱི་ཡོན་ཏན་ཐོབ་པ་ཡོད་ཀྱང༌། དེ་དག་ནི་འཇིག་རྟེན་༼༢༠༨༽རྣམ་ཤེས་དང་འབྲེལ་བའི་ལྷ་ཡིན་པས་འཇིག་རྟེན་ལས་འདས་པའི་ཡེ་ཤེས་ཀྱི་ལྷ་ཉིད་རྗེས་སུ་དཔག་བྱ་ཙམ་ལས། དྲི་བྲལ་ཡེ་ཤེས་ཀྱི་ལྷ་མངོན་སུམ་པ་ནི་མ་ཡིན་ཏེ། དུས་འཁོར་འགྲེལ་ཆེན་ལས།
དེ་ཁོ་ན་ཉིད་མ་ཡིན་པའི་སྒྲུབ་པ་ལ་མངོན་སུམ་མིན་ན་རྗེས་སུ་དཔག་པ་ཤི་བའི་ལུས་བཞིན་དེ་ཉིད་མིན་པ་ཡིས་ནི་བརྟགས་པ་གང༌། དེ་ནི་རི་མོ་སོགས་ལ་བལྟ་བྱ་ཞེས་པ་ནི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་སྐུ་གཟུགས་རི་མོར་བྱས་པ་དང་ལུགས་མའམ་དཀྱིལ་འཁོར་གྱི་འཁོར་ལོ་བྲིས་ནས་ངེས་པའི་རྣམ་པར་བལྟ་བར་བྱ་སྟེ། བྱིས་པའི་རྣལ་འབྱོར་པ་དམན་པ་རྣམས་ཀྱི་སྒོམ་པའི་དོན་ཏོ་ཞེས་རྣམ་པར་རྟོག་པའི་ངེས་པའོ། ། ཞེས་འབྱུང་བས། བསྐྱེད་རིམ་གྱི་ལྷ་སྐུ་དངོས་པོར་གྲུབ་སྣང་དེ་ནི་རྣམ་ཀུན་མཆོག་ལྡན་སྟོང་པ་ཉིད་ཀྱིས་དེ་ཁོ་ན་ཉིད་ཀྱི་ལྷ་སྒྲུབ་པ་མིན་པས་རི་མོ་སོགས་ཀྱི་ལྷ་ལ་ལྷར་ཞེན་ཅིང་རྟོག་པ་དང་ཁྱད་པར་མེད་པར་གསུངས་པ་ཡིན་ནོ། ། གཉིས་པའི་དབང་དུ་བྱས་ནས་ཤློ་ཀ་དང་པོས་དེ་ལྟར་ཡུལ་དང་ཡུལ་ཅན་དངོས་པོ་བ་སོ་སོར་གྲུབ་སྣང་གི་ལྷར་འཛིན་པའི་ཡུལ་དབང་ཤེས་གསུམ་རྣམ་ཤེས་ཀྱི་དངོས་ཆ་ཟད་ནས། ཤློ་ཀ་གཉིས་པས་རྣམ་ཤེས་ཀྱི་སྐྱེ་འཇིག་ཅན་གྱི་ལྷ་ལ་སོགས་༼༢༠༩༽པའི་དངོས་པོ་མེད་པར་ཡོངས་སུ་ཤེས་པའི་ཁར་དངོས་པོའི་སྐྱེ་འཇིག་དང་བྲལ་བའི་རྣམ་པ་ཀུན་གྱི་མཆོག་དང་ལྡན་པའི་སྟོང་ཉིད་ཀྱི་དངོས་པོའི་ལྷ་མངོན་སུམ་པ་སྟེ། དེ་ལྟའི་མངོན་སུམ་དེ་ཐ་སྙད་དུའང་ཡུལ་དབང་རྣམ་ཤེས་གཅིག་དང་སོ་སོ་བ་གང་ཡང་མ་ཡིན་པར་ཡེ་ཤེས་ཀྱི་མྱོང་བ་ཅན་ཁོ་ནས་བཤད་པ་ཡིན་ཏེ། སྙིང་འགྲེལ་ལས། གཟུང་དང་འཛིན་པའི་དབྱེ་བ་ཡིས། །
དེ་ལས་དངོས་པོ་སྐྱེ་བར་འགྱུར། ། ཡུལ་དང་དབང་པོ་སྦྱོར་བ་ཡིས། ། རྣམ་པ་ཤེས་པ་སོ་སོར་རོ། ། དངོས་པོས་འཆིང་བར་འགྱུར་ཞེས་བྱ་བ་ནི་དངོས་པོའི་འཆིང་བ་དེ་ཡིས་མིག་ལ་སོགས་པའི་རྣམ་པར་ཤེས་པ་འཆིང་བར་འགྱུར་རོ། ། དེ་ཡོངས་ཤེས་པས་གྲོལ་བ་ཡིན་ཞེས་བྱ་བ་ནི་ཡུལ་དང་དབང་པོ་དེ་རྣམས་འགོག་པ་ཡིན་ལ། དེ་ཡོངས་སུ་ཤེས་པ་ཡིན་ནོ། ། དེས་ན་དངོས་པོ་ཉིད་ཀྱིས་རྣམ་གྲོལ་ཞིང་ཞེས་བྱ་བ་ནི་ལྷའི་མིག་ལ་སོགས་པ་རྣམས་ཀྱིས་འདས་པ་དང་མ་འོངས་པའི་ཡུལ་མཐོང་བས་རྣམ་པར་ཤེས་པ་དྲུག་རྣམས་གྲོལ་ཏེ། རྣམ་པར་ཤེས་པ་དེ་གཞན་དང༌། དེ་བཞིན་དུ་གཟུགས་ལ་སོགས་པ་ཡང་གཞན་ཞེས་བྱ་བ་བཅོམ་ལྡན་འདས་ཀྱིས་གསུངས་པའི་ཕྱིར་རོ། ། དེ་བས་ན།
ཀུན་ནས་ཕྱག་དང་ཞབས་སོགས་དང༌། ། ཀུན་ནས་སྤྱན་ཞལ་༼༢༡༠༽སྤྱི་བོ་སྟེ། ། འཇིག་རྟེན་ཀུན་ནས་ཐོས་པ་ལྡན། ། ཐམས་ཅད་ཁྱབ་ནས་བཞུགས་པའོ། ། ཞེས་པའོ། ། ད་ནི་སྔོན་དུ་བརྗོད་པའི་ཐབས་དང་ཤེས་རབ་དག་གིས་དོན་དམ་པའི་སྒོམ་པ་བརྗོད་པར་བྱ་སྟེ། དངོས་པོ་སྒོམ་འགྱུར་ཞེས་བྱ་བ་ལ་སོགས་པ་ལ། འདིར་ནམ་མཁའི་དངོས་པོ་སྒོམ་པར་བྱ་ཞིང་རྨི་ལམ་དང་མཚུངས་པ་རྡུལ་ཕྲ་རབ་ཀྱི་ཆོས་ཉིད་ལས་འདས་པར་གྱུར་པའོ། ། ཞེས་འབྱུང་བ་ཉིད་ཀྱི་ཕྱིར། འཇིག་རྟེན་རྣམ་ཤེས་ཀྱི་དབང་ཡིད་དང་རང་རིག་ཚད་མའི་མངོན་སུམ་ཐམས་ཅད་ལས་གྲོལ་ནས་རྣམ་ཤེས་དེ་ལས་གཞན་ཡེ་ཤེས་ཀྱི་ཡུལ་དང་ཡུལ་ཅན་འཇིག་རྟེན་འཁྲུལ་པའི་རྡུལ་ཕྲ་རབ་ཀྱི་ཆོས་ཀྱི་དམིགས་མྱོང་ལས་འདས་པར་བཤད་པ་ཉིད་ཀྱི་ཕྱིར་ཕྱོགས་གླང་གྲགས་པའི་ཚད་མའི་གཞུང་གི་དབང་ཡིད་བཞིན་གྱི་མངོན་སུམ་ནི་ཕྱི་དོན་གྱི་ཡུལ་ལ་མངོན་པར་འདོད་ཀྱང༌།
རྣམ་པར་རིག་པས་ཕྱི་དོན་ཀུན་བརྟགས་ལས་ཡང་དག་པར་འཁྲུལ་བ་ཉིད་ཀྱི་དེ་འཛིན་མངོན་སུམ་ཚད་མ་མེད་པར་འཆད་ཅིང༌། དབུ་མ་པས་ཐ་སྙད་དུའང་རང་ལ་རིག་བྱ་རིག་བྱེད་འགལ་བའི་ཕྱིར་རང་རིག་མངོན་སུམ་ཚད་མ་མི་འགྲུབ་ཅེས་གསུངས་པ་ཉིད་ཀྱིས་ཕྱོགས་གླང་གྲགས་པའི་གཞུང་གིས་མངོན་སུམ་དེ་དག་༼༢༡༡༽ཐ་སྙད་ཀུན་རྫོབ་བདེན་པར་ཡང་མངོན་སུམ་ཚད་མར་མི་རུང་ན། ཀུན་རྫོབ་ཀྱི་བདེན་པའི་དྲི་མ་མཐའ་དག་བསལ་ནས་ཆོས་དབྱིངས་དོན་དམ་པའི་བདེན་པའི་ཁོང་དུ་ཆུབ་པར་བྱ་བའི་སྐབས་འདིར་མངོན་སུམ་ཚད་མ་ཇི་ལྟར་འཇུག ། ཁྱད་པར་ཡང༌། ཚད་མ་མདོར། རྣལ་འབྱོར་མངོན་སུམ་ནི་བདེན་བཞིའི་དངོས་ཆོས་རང་མཚན་པའི་རྫས་མཐོང་བ་ལ་འཇོག་པ་ཡིན་ཏེ། ཇི་སྐད་དུ། རྣལ་འབྱོར་རྣམས་ཀྱི་བླ་མས་བསྟན། ། མ་འདྲེས་པ་ཡི་དོན་ཙམ་མཐོང༌། ། ཞེས་འབྱུང་ལ།
འདིར་ནི་དངོས་པོ་རང་མཚན་པའི་རྫས་མཐོང་བ་ལ་རྣལ་འབྱོར་མངོན་སུམ་དུ་བཞག་པའི་གནས་ཡོད་པ་མིན་ཏེ། སྤྱི་མཚན་དང་རང་མཚན་གྱི་དངོས་པོ་ནི་འཁྲུལ་པ་འཇིག་རྟེན་པ་རྣལ་འབྱོར་དང་མི་ལྡན་པ་དག་གི་མཐོང་བྱར་བཤད་ཅིང༌། འཇིག་རྟེན་ལས་འདས་པའི་རྣལ་འབྱོར་པ་དག་གིས་དེ་དག་ཇི་ལྟར་མངོན་སུམ་གྱི་ཚད་མས་གྲུབ་པར་བརྗོད་དེ། དེ་ནི་ལོག་པའི་ཀུན་རྫོབ་ལས་མ་འདས་པའི་ཕྱིར། དེར་མ་ཟད་འདིའི་རྣལ་འབྱོར་མངོན་སུམ་ལས་རང་རིག་མངོན་སུམ་མཆོག་ཏུ་བཤད་པ་ཉིད་ཀྱི་ཕྱིར། མདོ་སེམས་ཀྱི་གཞུང་ནས་འབྱུང་བའི་རང་རིག་གི་ཚད་མའང་གཏན་གཅིག་པར་ག་ལ་༼༢༡༢༽རུང༌། དེས་ན་འདིར་བསྟན་གྱི་དབང་པོའི་མངོན་སུམ་ལ་གཙོ་ཕལ་གཉིས་ལས། ཕལ་པའི་ཤའི་མིག་ལ་བརྟེན་པ་ཡིན་ཏེ། འདི་ནས་འབྱུང་བའི་སྤྱན་ལྔ་དང་ཤེར་ཕྱིན་གྱི་མདོ་ནས་འབྱུང་བའི་སྤྱན་ལྔའང་མིང་འདྲ་བ་ཙམ་ལས་དོན་མཆོག་དམན་ཁྱད་ཤིན་ཏུ་ཆེ་བ་ཡིན་ཏེ། དཔེར་ན་ཤའི་མིག་ལ་མཚོན་ནས་བརྗོད་ན།
མདོའི་ཤའི་མིག་གིས་ནི་ཡུལ་དཔག་ཚད་བརྒྱ་དང་སྟོང་གསུམ་ཚུན་ལས་བྱུང་བའི་ཟག་བཅས་ཀྱི་དགེ་བའི་རྣམ་སྨིན་ལས་བྱུང་བ་ཉིད་དུ་བརྗོད་པ་ཡིན་ཏེ། ཡུམ་ལས། བྱང་སེམས་ཀྱི་ཤའི་མིག་གིས་དཔག་ཚད་བརྒྱ་མཐོང་བ་ཡོད་དེ་ནས་སྟོང་གསུམ་ནས་སྟོང་ཆེན་པོའི་ལོ་ཀའི་ཁམས་མཐོང་བ་ཡོད་དོ་ཅེས་དང༌། དེ་བས་ལྷག་པ་མི་མཐོང་སྟེ། འཕགས་པ་རྣམ་པར་གྲོལ་བའི་སྡེས། དེ་ནི་རྣམ་པར་སྨིན་པ་ལས་བྱུང་བ་ཉིད་ཀྱི་ཡུལ་སོ་སོར་ངེས་པ་ཉིད་ཡིན་པའི་ཕྱིར་རམ། ཤའི་མིག་གི་བདག་པོའི་འབྲས་བུའི་ཡུན་ཡིན་ལ། དེའང་སྟོང་གསུམ་གྱི་སྟོང་ཆེན་པོའི་ལོ་ཀའི་ཁམས་ཀྱིས་བསྡུས་པ་ཡིན་པའི་ཕྱིར། ཞེས་འབྱུང་ལ། འདིར་ནི་སྙིང་འགྲེལ་ལས་འབྱུང་བ་ལྟར་འཇིག་རྟེན་ཀུན་གྱི་སངས་རྒྱས་ཐམས་ཅད་ཀྱི་ཞལ་ཕྱག་མཐོང་ཞིང༌།
ཤ་མིག་འདི་༼༢༡༣༽རྣམ་སྨིན་ལས་བྱུང་བ་ལྟ་ཅི་གཞན་མཆོག་ཕྱག་རྒྱ་ཆེན་པོའི་མིག་ཉིད་དུ་བཤད་པའི་ཕྱིར་རོ། ། འདིར་ཤའི་མིག་རྣམ་སྨིན་རྡུལ་གྲུབ་ཀྱི་ཤ་མ་ཡིན་ཏེ། ཡེ་ཤེས་ཀྱི་རྟེན་བྱེད་པའི་དབུ་མ་མཁའ་ཁྱབ་མཁའི་རྡོ་རྗེ་ཅན་ཉིད་ལ་རིག་བྱ་རིག་བྱེད་ལྟ་བུར་སྣང་བ་སྟེ། གསང་བ་འདུས་པར། འདི་ལ་ཁྱིའི་མིག་ཏུའང་བཤད་ལ་ཁྱིའི་མིག་བྱ་བའང་ཁྱིའི་མིག་གིས་ཉིན་མཚན་རིས་མེད་པར་མཐོང་བ་བཞིན། ཤའི་མིག་ཀྱང་སྣང་མིན་གྱི་ལས་གཟུགས་ཀྱི་སྒྲིབ་མ་སྒྲིབས་ལ་མ་ལྟོས་པར་ལས་ཡེའི་གཟུགས་ཀྱི་ཆ་ཐམས་ཅད་གསལ་བར་རིས་མེད་དུ་མཐོང་དུ་རུང་བའི་མིག་གོ ། དེས་ན་ཤའི་མིག་གིས་རྣམ་པ་གཞན་གྱི་སྟོང་པ་ཉིད་ཀྱི་གཟུགས་སྣ་ཚོགས་མཐོང་བ་ཡིན་ལ། ཇི་སྲིད་དེ་ཙམ་དུ་མཐོང་བ་ཙམ་གྱིས་མ་ཆོག་པར་མཐོང་བ་དེ་ཉིད་ལས་ཉམས་པ་མེད་པའི་བསམ་གཏན་གྱི་ཏིང་ངེ་འཛིན་ཐོབ་པ་ན། ཤའི་སྤྱན། ལྷའི་སྤྱན་དུ་འགྱུར་ལ།
སྤྱན་དེ་དག་གིས་ནི་དབང་པོའི་མངོན་སུམ་བསྐྱེད་པར་མཛད་པ་ཡིན་ལ། ཤའི་མིག་གི་སྐབས་སུའང་དབང་པོའི་མངོན་སུམ་མེད་པ་མ་ཡིན་ཏེ། དབང་པོའི་མངོན་སུམ་གྱི་ལུས་ཡོངས་སུ་རྫོགས་པ་ནི་མ་ཡིན་༼༢༡༤༽ལ། དབང་པོའི་མངོན་སུམ་གྱི་ལུས་ནམ་ཡོངས་སུ་རྫོགས་ཞེ་ན། རྡོ་རྗེའི་རྣལ་འབྱོར་གྱི་སོར་སྡུད་ཀྱི་མཐུས་མ་དག་ཁམས་གསུམ་འཁོར་བའི་ཡུལ་དབང་འགག་པ་ན་གཞན་མཆོག་སྒྲིབ་བྲལ་གྱི་བསམ་གཏན་གྱི་སེམས་ཐོབ་པ་ན་ལམ་འདི་ཉིད་ཀྱི་མངོན་པར་ཤེས་པ་ཐོབ་པ་ཡིན་ལ། འདི་ལྟའི་ལྷའི་མིག་ནི་ཕྱི་རོལ་པ་དང་ཉན་ཐོས་པ་དང་ཐུན་མོང་བའི་བསམ་གཏན་གྱི་འབྲས་བུའི་མངོན་ཤེས་ལྔའི་ཟླས་ཕྱེ་བའི་ལྷའི་མིག་ནི་མ་ཡིན་ལ། འདི་ལྟའི་ལྷའི་མིག་ནི་འཁྲུལ་མེད་སྒྲིབ་བྲལ་གྱི་ལྷའི་སྤྱན་དང་པོར་བྱེ་བ་ལ་འཆད་པ་ཡིན་ནོ། ། དབང་པོའི་མངོན་སུམ་ནི་དག་པའི་ཡུལ་ལ་རང་དབང་དུ་ལོངས་སྤྱོད་པ་དེ་སྐད་དུ་འཇོག་གོ ། དེ་ན་སོར་བསམ་གྱི་སྔགས་ལམ་ཚོགས་ལམ་ཆེན་པོའི་བར་བགྲོད་དེ། བསམ་གཏན་གྱི་མཐུས་གཞན་མཆོག་རྡོ་རྗེའི་སྒྲིབ་གསུམ་དུ་འགྲོ་འོང་ཐོགས་པ་མེད་པར་གྲུབ་པ་ན།
སྲོག་འཛིན་གྱི་ཡན་ལག་གི་སྐབས་སུ་གོང་དུ་རྒྱུའི་ཆགས་བྲལ་མདོའི་སངས་རྒྱས་དང༌། འབྲས་བུའི་ཆགས་བྲལ་ གོང་དུ་གྲུབ་པ་བརྙེས་པ་ཞེས་ཕ་མའི་རྒྱུད་ལ་བརྟེན་པའི་སངས་རྒྱས་བརྙེས་པ་ལ་འཇོག་སྟེ། དེ་ནི་གཉིས་མེད་རྒྱུད་ཀྱི་སངས་རྒྱས་ཆགས་ཆེན་གྱི་ལམ་ལ་ལྟོས་ཏེ་ཆགས་བྲལ་གྱི་ལམ་དུ་འཇོག་དགོས་པའི་ཕྱིར་ཏེ། ཕ་མའི་སྔགས་ཀྱི་ཆགས་ལམ་ནི་ལས་ཕྱག་རྒྱ་ཙམ་ལས་སྒྲུབ་པ་མཆོག་གི་གཉིས་མེད་རྒྱུད་ཀྱི་ཆགས་ལམ་ནི་དེ་ཙམ་གྱིས་མི་ཆོག་པར་ཕྱག་རྒྱ་ཆེན་མོའི་ཕྱག་རྒྱ་ལ་བརྟེན་ནས་སྒྲུབ་དགོས་པའི་ཕྱིར། མཆན། སྔགས་ཀྱི་སངས་རྒྱས་གཉིས་བཤད་པའི་ཕྱི་མའི་ལམ་ལས་ཕྱིར་མི་ལྡོག་པའི་༼༢༡༥༽སྦྱོར་ལམ་བཟོད་པ་ཐོབ་པ་ཡན་ཆོད་བཟུང་སྟེ། སྲིད་ཞི་གཉིས་ལ་མ་ཆགས་པར་མ་ཟད། རྒྱུའི་ཐེག་པའི་སངས་རྒྱས་ཙམ་གྱི་གོ་འཕང་ལའང་ཆགས་པ་དང་བྲལ་ཏེ་སངས་རྒྱས་ཀྱི་སྤྱན་ལ་བརྟེན་ནས་ཡིད་ཀྱི་མངོན་སུམ་འཇུག་པར་བྱེད་དོ། ། ཡིད་ཀྱི་མངོན་སུམ་ཞེས་པ་རྟོག་མེད་བླུན་པའི་ངོ་བོའི་ཤེས་པ་མ་ཡིན་པར་ཡུལ་དེ་ཐམས་ཅད་ཀྱི་མིང་དང་རྒྱུ་མཚན་སོགས་མ་ལུས་པར་རྟོགས་པའི་དོན་ཅན་ནོ། ། བྱང་ཆུབ་སེམས་དཔའི་མཚམས་ནི་རྗེས་དྲན་གྱི་གནས་སྐབས་ཏེ།
རྗེས་དྲན་ལའང་སྦྱོར་ལམ་གྱི་སྐབས་ནས་དང༌། མཐོང་སྒོམ་གྱི་ལམ་དུ་བཞག་པའི་རྣམ་བཞག་གཉིས་འབྱུང་བའི་གཉིས་ཀར་ཤེས་རབ་ཀྱི་སྤྱན་ལ་བརྟེན་ནས་རྣལ་འབྱོར་མངོན་སུམ་འཇུག་པར་བྱེད་དེ། རྣལ་འབྱོར་མངོན་སུམ་ཞེས་བྱ་བ་ནི། ཁྱད་པར་རྒྱུའི་ཐེག་པའི་རྣལ་འབྱོར་ལས་ཁྱད་པར་དུ་བྱེད་པའི་སྔགས་ཀྱི་རྣལ་འབྱོར་དང༌། ཁྱད་པར་སྔགས་ལས་བླ་མེད་ཀྱི་ཕ་མའི་རྣལ་འབྱོར་ལས་ཀྱང་གཉིས་མེད་རྒྱུད་ཀྱི་ལམ་ཟབ་སྒོམ་པའི་མཐུས་རྣལ་འབྱོར་གྲུབ་པའི་མངོན་སུམ་མོ། ། སངས་རྒྱས་ཀྱི་མཚམས་ཀྱི་དབང་ནི་ཕུལ་དུ་དབྱུང་དུ་མེད་པའི་ཡེ་ཤེས་ཀྱི་སྤྱན་ལ་བརྟེན་ནས་རང་རིག་མངོན་སུམ་སྟེ། རང་རིག་པ་ཞེས་བྱ་བ་ནི་མཆོག་ཏུ་འགྱུར་བ་མེད་པའི་བདེ་སྟོང་དབྱེར་མེད་པའི་ལྷན་སྐྱེས་ཀྱི་སྐུ་ནི། དེ་ལྟའི་སྐུ་བརྙེས་པ་ཕན་ཚུན་གྱི་སྐུ་གསུང་ཐུགས་ཆུ་ལ་ཆུ་བཞག་པ་ལྟ་བུ་ཉིད་ཁོ་ནས་རང་གིས་རང་ཉིད་རིག་བྱ་ལས། གཞན་སྐྱེ་འཕགས་ཀྱི་འབྱུང་པོ་གང་གིའང་རིག་བྱ་མིན་པས་རང་རིག་པའི་མངོན་སུམ་དུ་འཇོག་གོ ། དེས་ན་ཤའི་མིག་གིས་གཟུང་བྱའི་ཡུལ་ནི་ལས་དང་རྣམ་པར་སྨིན་པ་ལས་བྱུང་བའི་དངོས་པོའི་ཡུལ་དང་ཡུལ་མ་ཡིན་པ་ནི།
དུས་འཁོར་འགྲེལ་ཆེན་ལས། ཤ་ལ་སོགས་པའི་མིག་གིས་གཟུང་བར་བྱ་བ་སྲིད་པ་གསུམ་དང་དུས་གསུམ་རྨི་ལམ་དང་སྒྱུ་མ་དང་མཚུངས་པའོ། ། ཞེས་འབྱུང་ལ། དེ་དང་མཐུན་པར། འདུས་པར། དངོས་པོ་མེད་ལ་སྒོམ་པ་མེད། ། སྒོམ་པ་སྒོམ་པ་ཉིད་མ་ཡིན། ། དེ་ལྟར་དངོས་པོ་དངོས་མེད་འགྱུར། ། སྒོམ་པ་ཉེ་བར་མི་དམིགས་པའོ། ། ཞེས་པའི་དོན་ལ།
ནཱ་རོའི་ཞབས་དང༌། ར་བི་ཤྲིའི་འགྲེལ་པ་གཉིས་མཐུན་པར་གསུངས་པ། འདིར་དངོས་པོ་མེད་པ་སྤྲིན་མེད་པའི་ནམ་མཁའ་ལ་སྒོམ་པ་ནི་སོ་སོར་སྡུད་པ་སྟེ། དེ་ཉིད་ནི། དངོས་པོ་མེད་ལ་སྒོམ་པ་མེད་ཅེས་པའོ། ། སྒོམ་པ་སྒོམ་པ་ཉིད་མ་ཡིན། ། ཞེས་པ་ནི། འདིར་དངོས་པོ་མེད་པ་སྤྲིན་མེད་པའི་ནམ་༼༢༡༧༽མཁའ་ལ་སོ་སོར་སྡུད་པ་གང་ཡིན་པ་དེ་ནི་སྒོམ་པ་སྒོམ་པ་ཉིད་མ་ཡིན་པར་འགྱུར་ཏེ། རྣམ་པར་རྟོག་པའི་སྒོམ་པ་དང་བྲལ་བའི་ཕྱིར་རོ། ། དེ་ལྟར་དངོས་པོ་གང་ཞིག་སོ་སོར་སྡུད་པས་མཐོང་བ་དེ་ནི་དངོས་པོ་དངོས་མེད་ཅེས་བྱ་བར་འགྱུར་ཏེ།
རྣམ་པར་མ་བརྟགས་པ་འདས་པ་དང་མ་འོངས་པ་དང་ད་ལྟར་བྱུང་བའི་དངོས་པོ་མེད་པ་མཐོང་བའི་ཕྱིར་རོ། ། དེའི་ཕྱིར་སོ་སོར་སྡུད་པའི་སྒོམ་པ་ལ་རྣམ་པར་རྟོག་པའི་སྒོམ་པ་ཉེ་བར་མི་དམིགས་སོ། ། ཞེས་འབྱུང་བ་ཐམས་ཅད་དགོངས་པ་གཅིག་པར་གྲུབ་བོ། ། དེས་ན་མཆོག་གི་གསང་བའི་གཏམ་འདི་མ་ཐོས་པའི་གངས་ཅན་པ་མངོན་པའི་ང་རྒྱལ་ཅན་ཁ་ཅིག་མིག་སོགས་དབང་པོ་སྐྱོན་མེད་པས་ཟླ་གཅིག་སོགས་ཀྱི་དངོས་པོ་ཡང་དག་པར་བཟུང་བ་ལས་གཞན་དུ་མིག་དབང་སོགས་སྒོམ་ཉམས་སྐྱོན་ཅན་གྱིས་བསླད་པའི་མཐོང་བ་ནི་ཡང་དག་པ་མ་ཡིན་ཏེ། དེ་ལྟའི་མཐོང་བ་ཚད་མར་བྱས་ན་ཉན་རང་གི་ལམ་ལ་སོགས་བར་ཡང་གོལ་བར་འགྱུར་བའི་ཕྱིར། ལང་གཤེགས་ལས། དོན་རབ་འབྱེད་པའི་བསམ་གཏན་དང༌། ། བྱིས་པ་ཉེར་སྤྱོད་བསམ་གཏན་དང༌། ། དེ་བཞིན་ཉིད་དམིགས་བསམ་གཏན་དང༌། ། དེ་བཞིན་གཤེགས་པའི་དགེ་བསམ་གཏན། །
རྣལ་འབྱོར་ཅན་༼༢༡༨༽གྱིས་བརྩོན་བྱས་ན། ། ཉི་མ་ཟླ་བའི་དབྱིབས་འདྲ་དང༌། ། འོད་དང་པདྨ་ལྟ་བུ་དང༌། ། རི་མོ་ནམ་མཁའ་མེ་འདྲ་མཐོང༌། ། མཚན་མ་སྣ་ཚོགས་དེ་དག་ནི། ། མུ་སྟེགས་ཅན་ལམ་ཁྲིད་པར་བྱེད། ། ཉན་ཐོས་དག་དང་རང་རྒྱལ་གྱི། ། སྤྱོད་ཡུལ་དུ་ཡང་ལྟུང་བར་བྱེད། ། འདི་དག་ཐམས་ཅད་རྣམ་སྤངས་ཤིང༌། ། སྣང་བ་མེད་པར་ནམ་གྱུར་པ། །
དེ་ཚེ་སངས་རྒྱས་ལྷ་ཡི་ཕྱག ། སངས་རྒྱས་ཞིང་ནས་དབྱུང་ནས་ནི། ། མགོ་ལ་ཕྱག་གིས་ཉུག་མཛད་དེ། ། ཡང་དག་རྗེས་སུ་འགྲོ་བའི་ལྟས། ། ཞེས་འབྱུང་ངོ་ཟེར་རོ། ། དེ་ནི་ཕྱོགས་ཙམ་དུའང་ཕྱིན་པ་མ་ཡིན་ཏེ། ལང་གཤེགས་ཀྱི་ལུང་དེ་ནི་ཁྱེད་ཀྱི་ཕྱིན་ཅི་ལོག་ཁོ་ནར་རྟོག་པར་སྣང་བའི་ཕྱིར། ལུང་དེའི་དོན་བརྗོད་པར་བྱ་ན། དོན་རབ་འབྱེད་པའི་བསམ་གཏན་ནི་རྟོག་དཔྱོད་དང་བཅས་པའི་འཇིག་རྟེན་པའི་བསམ་གཏན་དང་པོ་དང་གཉིས་པ་ལ་སོགས་དང༌། བྱིས་པ་ཉེར་སྤྱོད་ཀྱི་བསམ་གཏན་ནི།
འཇིག་རྟེན་པའི་སྲིད་རྩེ་ཕྱིན་གྱི་བསམ་གཏན་ཡིན་ལ། དེ་བཞིན་ཉིད་དམིགས་བསམ་གཏན་ནི། ཐེག་པ་ཆེན་པོ་ལ་ངེས་པར་འབྱུང་བ་བདེན་པའི་རྣམ་པ་ཅན་གྱི་དེ་བཞིན་ཉིད་ལ་དམིགས་པ་ངེས་འབྱེད་ཆ་མཐུན་གྱི་བསམ་གཏན་དང༌། དེ་བཞིན་ཉིད་གཤེགས་དགེ་བས་ནི། འཕགས་པ་ལམ་༼༢༡༩༽མཐོང་བ་ལ་གནས་པའི་བསམ་གཏན་ཡིན་ལ། འཇིག་རྟེན་པའི་བསམ་གཏན་ཞི་གནས་ཀྱི་དམིགས་པའི་ཏིང་ངེ་འཛིན་གྱི་སྤྱོད་ཡུལ་གྱི་གཟུགས་བརྙན་ཉི་ཟླ་སོགས་ལྟ་བུ་རྒྱུ་སྙོམས་འཇུག་གི་བསམ་གཏན་དང༌། དེ་ལྟར་བསྒོམས་པས་བསམ་གཏན་དང་པོ་ལ་སོགས་པར་སྐྱེས་པ་ན་ཉི་ཟླ་ལ་སོགས་ཀྱི་འོད་མོག་པོར་བྱེད་པའི་ཤིན་ཏུ་དངས་གསལ་གྱི་ཉི་ཟླའི་འོད་ལྟ་བུའི་སྣང་བ་འཆར་བ་ནི་མུ་སྟེགས་ཅན་གྱི་ལམ་དུ་འཁྲིད་པར་བྱེད་པ་ཡིན་ལ། གལ་ཏེ་བསམ་གཏན་དེ་དག་འཇིག་རྟེན་པའི་འཁོར་བ་ཉིད་དུ་གོ་ནས་འཁོར་བ་ལ་ཆགས་པ་དང་བྲལ་བའི་ཉན་རང་དུའང་ལྟུང་བར་འགྱུར་ལ། ཁམས་གསུམ་འཁོར་བའི་གཟུང་འཛིན་གྱི་སྣང་བ་མེད་པ་འཇིག་རྟེན་ལས་འདས་པ་མཐོང་བའི་ལམ་སྐྱེས་པ་ན། སངས་རྒྱས་ཀྱི་ཕྱག་གིས་དེ་ཡི་མགོ་ལ་དབུགས་དབྱུང་བར་མཛད་དོ་ཞེས་དགོངས་པ་ཡིན་ལ།
དེ་ཉིད་ཀྱི་ཕྱིར། ལང་གཤེགས་ཉིད་ལས། སེམས་ཙམ་ལ་ནི་བརྟེན་ནས་སུ། ། ཕྱི་རོལ་དོན་ལ་མི་རྟོག་གོ ། དེ་བཞིན་ཉིད་ལ་གནས་ནས་སུ། ། སེམས་ཙམ་ལས་ཀྱང་ཤིན་ཏུ་བཟླ། ། སེམས་ཙམ་ལས་ནི་བཟླས་ནས་ཀྱང༌། ། སྣང་བ་མེད་པ་ཤིན་ཏུ་བཟླ། ། སྣང་མེད་གནས་པའི་རྣལ་འབྱོར་པ། ། དེ་ཡི་༼༢༢༠༽ཐེག་པ་ཆེན་པོ་མཐོང༌། །
ཞེས་འབྱུང་བས་མཐོང་སྤང་གི་ཉོན་མོངས་པ་དང་ཤེས་བྱའི་སྒྲིབ་པའི་གཟུང་འཛིན་གྱི་དངོས་པོའི་སྣང་བ་མི་དམིགས་པ་ཉིད་ཀྱི་ཐེག་པ་ཆེན་པོའི་དོན་མཐོང་བར་འཇོག་ལ། དེ་ལྟ་ན་རྒྱུའི་ཐེག་པར་འཁྲུལ་པའི་དངོས་སྣང་མ་དམིགས་ཙམ་ལས་མ་འཁྲུལ་བའི་དངོས་པོར་ཡོད་མེད་དང་བྲལ་བའི་རྣམ་ཀུན་མཆོག་ལྡན་སྟོང་པ་ཉིད་ཀྱི་དངོས་སྣང་འདི་ལྟར་དམིགས་སོ་ཞེས་གསལ་བར་མི་འབྱུང་ལ། རྒྱུའི་ཐེག་པའི་མཐོང་ལམ་པའང་དམིགས་སུ་མི་འགྱུར་བའི་འཁྲུལ་བྲལ་རྣམ་ཀུན་མཆོག་དང་ལྡན་པའི་ཡུལ་ཁྱད་པར་བ་ནི་སྔགས་ཀྱི་ཚོགས་ལམ་པའི་རྣལ་འབྱོར་པ་ཡན་གྱི་མངོན་སུམ་གྱི་བྱར་རུང་བ་ཉིད་ཀྱི་ཕྱིར། ལམ་འདི་ཉིད་ལམ་གྱི་རིམ་པ་ཐམས་ཅད་ཀྱི་མཆོག་ཏུ་བསྔགས་པའི་ལམ་ཉིད་དུ་གྲུབ་པའི་ཕྱིར། ཆེས་ཟབ་ཕྱག་རྒྱ་ཆེན་པོའི་མྱུར་ལམ་འདི་མདོ་ལྟ་ཅི་སྨོས་སྔགས་ཀྱི་བསྐྱེད་རྫོགས་ཐུན་མོང་བའི་ལམ་ཅི་རིགས་ལས་ལམ་འདིར་རྙོག་པ་ཡོད་པ་མིན་ཞེས་རྗེ་སྒམ་པོ་པས་སེམས་གཉུག་མ་དེ་རྟོགས་ན་རྨི་ལམ་ལྟ་བུ་སྒྱུ་མ་ལྟ་བུ་ལ་སོགས་པར་འཆར་བ་ཡིན་ཏེ། དེ་རྟོགས་ན་རང་རྒྱུད་ཟག་པ་མེད་པ་མངོན་དུ་གྱུར་པ་ཡིན། ཟག་མེད་ཀྱི་སྡོམ་པ་༼༢༢༡༽ཡང་དུས་དེར་སྐྱེ་བ་ཡིན། ས་དང་པོའི་ཡོན་ཏན་ཡང་དེས་ཐོབ། ས་དང་པོའི་དྲོད་རྟགས་མེད་སྙམ་ན་གསང་སྔགས་ལུགས་ཀྱི་ཚེ་གཅིག་ལ་ཡོན་ཏན་རྫོགས་པར་འདོད་པ་ཡིན་པས་ཚོགས་ལམ་ནས་མཐོང་ལམ་གྱི་བར་ཐམས་ཅད་འུབ་སྡུད་དུ་བྱེད་པ་ཡིན་ཏེ། དཔེར་ན་གྲོད་པ་ཁ་བསྡུས་པ་དང་འདྲ།
ཞེས་དང༌། འཁོར་བ་ལས་ཐར་འདོད་ན། ཆོས་ཐམས་ཅད་ཀྱི་རྩ་བ་ཡིན་པས་ཐ་མལ་གྱི་ཤེས་པ་ངོ་ཤེས་དགོས། ཐ་མལ་གྱི་ཤེས་པ་དེ་རང་གི་ཤེས་པ་འདི་ལ་ཆོས་ཀྱི་རྣམ་པ་གང་གིས་ཀྱང་མ་བསླད་པ། འཇིག་རྟེན་པའི་རྣམ་པར་ཤེས་པ་གང་གིས་ཀྱང་མ་རྙོགས་པ། བྱིང་རྨུགས་དང་རྟོག་པ་གང་གིས་ཀྱང་མ་བསྟུམས་པར་རང་སར་བཞག་པ་ཡིན། དེ་ངོ་ཤེས་ན་རང་གི་རིག་པ་ཡེ་ཤེས་ཡིན། མ་རྟོགས་ན་ལྷན་ཅིག་སྐྱེས་པའི་མ་རིག་པ་ཡིན། རྟོག་ན་རིག་པ་ཞེས་བྱ། ངོ་བོ་ཉིད་ཅེས་བྱ།
ལྷན་ཅིག་སྐྱེས་པའི་ཡེ་ཤེས་ཞེས་བྱ། ཐ་མལ་གྱི་ཤེས་པ་ཞེས་བྱ། གཉུག་མ་སྤྲོས་བྲལ་འོད་གསལ་ཞེས་བྱ། དེ་རྟོགས་ན་པཎྜི་ཏ་རིག་པའི་གནས་ལྔ་ལ་མཁས་པ་བས་ཀྱང་ཡོན་ཏན་ཆེ། པཎྜི་ཏ་དོན་ཕྱིའི་རྣམ་པ་ཡུལ་ཅན་དུ་བྱེད། སྒྲ་ཙམ་གྱི་རྗེས་སུ་རྟོག་པ་ཡིན། ཞི་གནས་ཉིན་༼༢༢༢༽མཚན་ངོ་མི་ཤེས་པར་ཡོད་པ་བས་ཐ་མལ་གྱི་ཤེས་པ་དགའ་སྟེ། འདི་དོན་དངོས་ལམ་དུ་བྱེད་པ་ཡིན། དབང་བཞི་རིམ་གྱིས་བསྐུར་ནས་བསྐྱེད་རིམ་གྱི་ལྷ་མཐོང་བ་བས་ཀྱང་འདི་མཐོང་བ་དགའ་སྟེ། དེ་ནི་སྒྲིབ་པ་ཟད་པའི་མཚན་མའི་ཡང་དག་ཀུན་རྫོབ་ཀྱི་ལྷའི་རེག་མཐོང་ཙམ་ཡིན།
འདི་ནི་དོན་དམ་པའི་ལྷ་ཉིད་ཡིན། སྲོག་རྩོལ་རླུང་དུ་ཆུད་པ་བས་འདི་མཐོང་བ་དགའ་སྟེ། དེ་འདྲ་ལུས་ཀྱི་བྱེད་བཅིང་མི་འཆིང་ཤེས་པ་ཕྱི་བ་སོགས་ལའང་ཡོད། མངོན་ཤེས་ལྔ་ཐོབ་པ་ལས་འདི་མཐོང་བ་དགའ་སྟེ། དེ་འདྲ་བསམ་གཏན་གྱི་སེམས་ཐོབ་པ་ལའང་ཡོད་ཅེས་དང༌། ཐ་མལ་གྱི་ཤེས་པ་འདི་མངོན་དུ་གྱུར་ན། སྐད་ཅིག་གཅིག་གིས་བྱེ་བྲག་ཕྱེད། ། སྐད་ཅིག་གཅིག་གིས་རྫོགས་སངས་རྒྱས། ། ཞེས་ལམ་ལྔ་སོགས་བགྲོད་མི་དགོས་པར་སྐད་ཅིག་ལ་ཡེ་ཤེས་ལྔ་ཡོངས་སུ་རྫོགས་ཏེ། འདི་ཏིང་ངེ་འཛིན་ཐམས་ཅད་ཀྱི་རྒྱལ་པོ་ཡིན།
འདི་རྟོགས་ན་ཏིང་ངེ་འཛིན་ཇི་སྙེད་པ་ཤུན་སྦུན་དུ་བུད་འགྲོ་བ་ཡིན། ཞེས་གསུངས་པས། ས་ལམ་གྱི་རིམ་པ་ལྔ་པོའང་དུས་སྐད་ཅིག་དང་སྐད་ཅིག་ལ་བགྲོད་པ་ལས་དུས་ལོ་ཟླ་བ་སོགས་པ་བགྲང་མི་དགོས་པར་གསུངས་པ་ཡིན་ནོ། ། དེས་ན་འདི་ལྟའི་ཡན་ལག་དྲུག་གི་ཡན་ལག་དང་པོ་ལ་གནས་༼༢༢༣༽པའི་རྣལ་འབྱོར་དང་རྒྱུའི་ཐེག་པའི་མཐོང་ལམ་ལས་ཀྱང་ཁྱད་པར་དུ་འཕགས་ན། འོ་ན་རྒྱུའི་ཐེག་པའི་མཐོང་ལམ་པ་ལས་ཀྱང་ཡོན་ཏན་ཆེ་བར་འགྱུར་སྙམ་ན་རྒྱུད་ཀྱི་ཆོས་ཚུལ་དབང་བཙན་པར་བྱས་ན་ཆེས་ཆེ་བར་གྲུབ་སྟེ། གྲོལ་ཐིག་ལས། དེ་བཞིན་ཐལ་བྱུང་ཟབ་མོ་ཡི། ། གྲོལ་འདོད་དེ་ལ་ང་མི་དད། ། དེ་བས་གཉིས་མེད་རང་བཞིན་དུ། ། རྟོགས་པས་ཚེ་འདིར་འབྲས་ཐོབ་ངེས། །
ཞེས་འབྱུང་བ་ཉིད་ཀྱི་ཕྱིར། མདོའི་དམིགས་མེད་སྟོང་པ་ཐལ་བྱུང་གི་མཐོང་བ་ཅན་ལ་ཡོན་ཏན་ཆེས་ཆེར་ག་ལ་ཡོད་པའི་ཕྱིར། དེ་ལྟ་ན་མུ་སྟེགས་ཅན་གྱི་བསམ་གཏན་དང་པོ་སོགས་ཀྱི་རྒྱུའི་སྙོམས་འཇུག་དང༌། འབྲས་བུ་སྐྱེ་བའི་བསམ་གཏན་དག་གི་འཁྲུལ་ཆོས་ཀྱི་ཏིང་ངེ་འཛིན་གྱི་སྣང་བ་དང༌། འདིར་བདེ་སྟོང་དབྱེར་མེད་པའི་བསམ་གཏན་བཞིའི་རྩེ་མོ་ཅན་སྒྲུབ་པའི་རྒྱུ་འབྲས་ཀྱི་བསམ་གཏན་འཁྲུལ་མེད་ཉམས་ཀྱི་སྣང་བ་གཉིས་གཅིག་པའི་སྐབས་ག་ལ་ཡོད། དེ་ཉིད་ཀྱི་ཕྱིར། རྒྱ་བོད་ཀྱི་དུས་འཁོར་གྱི་རྫོགས་རིམ་སྨྲ་བ་ཕལ་མོ་ཆེ་ནི་སོར་བསམ་གྱི་ཡན་ལག་བསམ་གཏན་ནི། གཟུགས་ཀྱི་བསམ་གཏན་དང་པོ་ཉིད་སྒྲུབ་པའི་ཐབས་སུ་སྙིང་ལ་ཞེན་པ་དེ་དག་མི་རིགས་པ་ཆེན་པོ་ཉིད་ཀྱི་རྒྱུ་མཚན་འོག་ནས་ཀྱང་༼༢༢༤༽འཆད་དོ། ། འོ་ན་འདི་ལྟའི་ཤ་མིག་གིས་སྟོང་གཟུགས་མཐོང་བ་ལ་སྒོ་གསུམ་གྱི་ཡོན་ཏན་རྒྱུའི་ཐེག་པའི་མཐོང་ལམ་མཐོང་པ་ལས་ཀྱང་ཆེ་ན། རྒྱུད་དུ་དེ་ལྟའི་མཐོང་བ་ནི་བསམ་པ་ཐམས་ཅད་ཡོངས་སུ་སྤངས་ནས་ཉི་མ་གཅིག་གིས་མཐོང་བར་བཤད་པས།
དེང་སང་མུན་མཚམས་བཅད་པ་དག་གིས་ཀྱང་དེ་ལྟར་འདུག་པ་ལ། དེ་ལྟའི་ཡོན་ཏན་མི་སྣང་བའི་ཕྱིར་ཁྱོད་ཀྱི་བརྗོད་པ་དེ་མི་འགྲུབ་བོ་སྙམ་ན། དེ་ནི་ཕྱོགས་ཙམ་དུའང་མ་ཕྱིན་པའི་གཏམ་ཡིན་ཏེ། དེང་སང་གི་རྟགས་སྣང་འཆར་བ་ཙམ་ནི་སྔགས་ཀྱི་རྟེན་འབྲེལ་བསླུ་བ་མེད་པའི་ཆེ་བ་ལ་ངེས་པ་སྦྱིན་པ་ཙམ་གྱི་ཆེད་ཡིན་པ་ལས་ཤའི་མིག་གིས་སྟོང་པ་ཉིད་ཀྱི་གཟུགས་བརྙན་དངོས་ཡང་དག་པར་མཐོང་བ་ག་ལ་ཡིན་ཏེ། ཡིན་ན་ཡོན་ཏན་མེད་པར་དངོས་དེ་འབྱུང་མི་སྲིད་པའི་ཕྱིར། འོན་ཀྱང་རྗེས་མཐུན་པ་ཙམ་དུ་མི་འཇོག་པ་མ་ཡིན་ཏེ། དཔེར་ན་རྫོགས་རིམ་གྱི་སྐབས་སུ་དུ་སོགས་ཀྱི་སྟོང་གཟུགས་ལྟ་བུའི་གཞན་མཆོག་གི་ཡུལ་མ་ཡིན་ཀྱང་བསྐྱེད་རིམ་གྱི་སྐབས་སུ་ཐ་མལ་གྱི་འབྱུང་བ་རྣམ་པར་བསྡུས་ནས་བརྟགས་པའི་ལྷར་སྣང་གི་འབྱུང་བ་རྣམས་འཆར་བ་ལས་ཀྱང་ཐ་མལ་གྱི་འཁྲུལ་རྟོག་བཟློག་པའི་སྟོང་གཟུགས་ཀྱི་སྣང་བ་སྣ་༼༢༢༥༽ཚོགས་འཆར་བ་ཡོད་པ་ལྟ་བུས་མ་ངེས་སོ། ། འདིར་རྗེ་སྒམ་པོ་པ་དཔལ་ཕག་མོ་གྲུ་པ་དག་གིས། སྔགས་ཀྱི་རྣལ་འབྱོར་འདི་ལྟ་བུ་ཐོབ་ཀྱང་འདི་ལྟར་ཐོབ་པའི་ཡོན་ཏན་གྱི་རྟགས་ད་ལྟར་ཡོད་ཀྱང་སྟོན་དུ་མེད་པའང་ཡོད་དེ། ལུས་རྒྱ་སོགས་ཀྱིས་བཅིངས་པའི་ཕྱིར།
ཞེས་གསུངས་པ་ལ། ས་སྐྱ་པཎྜི་ཏ་དང༌། བོ་དོང་ཕྱོགས་རྒྱལ་བ་སོགས་བོད་སྔ་ཕྱི་མང་པོས། འོ་ན་དེའི་ཡོན་ཏན་གྱི་ཆེད་དུ་ཆུ་བོ་ཆེན་པོའི་ཀླུང་དུ་ལྕེབ་པར་རིགས་སོ་ཞེས་ཚིག་རྩུབ་ཀྱི་འཐོར་རླུང་དྲག་པོ་སྦུད་པར་བྱེད་པ་དེ་དག་ནི་སྙིང་པོ་ཅི་ཡང་ཡོད་པ་མ་ཡིན་ནོ། ། དེ་ལྟར་རྗེ་སྒམ་པོ་པ་སོགས་ཀྱིས་གསུངས་པ་ནི་རྗེ་སྒམ་པོ་པ་ཉིད་ཀྱིས་དྲན་པ་མ་ཡིན་ཏེ། བཅོམ་ལྡན་འདས་རྡོ་རྗེ་འཆང་ཆེན་པོ་ཉིད་ཀྱིས་ལེགས་པར་གསུངས་པ་དེ་ཉིད་རྗེ་སྒམ་པོ་པ་ཉིད་ཀྱིས་གསུངས་པའི་ཕྱིར་ཏེ། སྦྱོར་བ་ཡན་ལག་དྲུག་གི་སོར་བསམ་དུ་རྩ་དག་པའི་རྣལ་འབྱོར་ཐོབ་ཀྱང་རླུང་ཐིག་དག་པར་མ་གྱུར་བར་རྣམ་སྨིན་གྱི་ལུས་མཐའ་དག་དོར་ཏེ་ཡེ་ཤེས་ཀྱི་སྐུ་ལ་རང་དབང་ཐོབ་པའི་ཡོན་ཏན་སྟོན་དུ་མེད་པར་བཤད་གདའ་བས། ཁྱེད་ཅག་སྟོན་པ་བཅོམ་ལྡན་འདས་རྡོ་རྗེ་འཆང་ཆེན་པོ་ལའང་ཡན་ལག་དྲུག་གི་ལམ་སྔ་མ་ལ་གནས་པ་རྣམས་ཕྱི་མའི་ཡོན་ཏན་ཐོབ་པའི་ཆེད་དུ་ལྕེབ་པར་༼༢༢༦༽རིགས་པའི་རིགས་བཟང་བླ་ན་མེད་པ་དེ་འཕེན་པར་བྱོས་ཤིག ། རྗེ་སྒམ་པོ་པའི་དགོངས་པ་དངོས་ནི། སྔགས་ཀྱི་རྣལ་འབྱོར་ཐོབ་པའི་རྣལ་འབྱོར་དེ་མཐུན་གྱི་ཡོན་ཏན་ནི།
ཡོན་ཏན་དེ་དག་གི་མཐོང་རུང་གི་རང་ལས་རྟོགས་པ་མཐོ་བ་དང་མཉམ་པ་དང༌། ཡང་ན་སློབ་མ་སྐལ་བ་དང་ལྡན་པ་སྔགས་ཀྱི་ཡོན་ཏན་མཐོང་རུང་གི་དད་པའི་མིག་ཐོབ་པས་མཐོང་གི་དེ་ལས་གཞན་སྐལ་བ་མེད་པའི་ཉན་རང་དང་རྒྱུའི་ཐེག་པའི་འཕགས་པ་ལྟ་བུས་ཀྱང་མཐོང་བར་མི་རུང་སྟེ། གསང་སྔགས་ཀྱི་སྤྱད་པ་སྤྱོད་པ་དེ་དག་ནི་དེའི་ཡུལ་མ་ཡིན་པའི་ཕྱིར། རྟགས་ཀྱི་ཡོན་ཏན་དེ་དག་ཀྱང་གསང་སྔགས་ཉིད་དུ་གྲུབ་བོ། ། དེས་ན་འདི་ཉིད་ཀྱི་ཕྱིར། གྲུབ་ཆེན་མན་ལུང་པ་ཡེ་ཤེས་ཀྱི་སྐུ་སྒྲུབ་པའི་ཆེད་དུ་པོ་ཏ་ལར་འཕགས་པའི་དྲུང་དུ་བྱོན་པ་ན། ཇི་ཞིག་ན་ལམ་བར་དུ་མན་ལུང་པས་སྔགས་ཀྱི་རྣལ་འབྱོར་གྲུབ་པ་དེའི་དག་པའི་སྐུ་ལུས་ཞབས་འབྲིང་ལས་མཐོང་བའི་ཡུལ་དུ་མི་འགྱུར་བར་ཉེ་བ་ན་ད་ཁྱོད་རྒྱ་ནག་རི་བོ་རྩེ་ལྔར་སྒོམ་དུ་སོང་ནས་སྒྲུབ་པ་གྱིས་ཤིག་པར་གདམས་པ་ལྟ་བུ་ཡིན་ལ། དེ་ལྟར་ཐོབ་པའི་སྔགས་ཀྱི་རྣལ་འབྱོར་པ་དེའང་མ་དག་སྐལ་བ་མེད་པའི་ངོར་སྨྱོན་པ་གདོལ་པ་དང་རྔོན་པ་འབན་བཙུན་ལ་སོགས་པའི་རྣམ་པར་སྣང་བ་སློབ་དཔོན་སངས་རྒྱས་༼༢༢༧༽ཡེ་ཤེས་དང་འཇམ་དཔལ་བཤེས་གཉེན་གྱི་རྣམ་ཐར་ལྟ་བུ་དང༌། ནཱ་རོས་ཏཻ་ལོ་འཚོལ་བ་ན་ཏཻ་ལོ་པ་བཞུགས་པའི་ཡུལ་པ་རྣམས་ཀྱིས་ཏཻ་ལོ་པ་ཉ་པར་མཐོང་བ་བཞིན། དེས་ན་རྗེ་ཕག་མོ་གྲུ་པ་སངས་རྒྱས་འཁོར་བ་འཇིག་ཡིན་པ་ལ་ཁམས་པ་དམན་འདོར་བ་རྒྱ་བོ་ཞིག་ཏུ་མཐོང་བ་རྣམས་སྐུ་བསོད་བསགས་འདུག་གོ །
དེས་ན་ས་པཎ་པས། ཉི་མ་དེ་རིང་ཤར་བ་ཡི། ། འོད་ཟེར་ནང་པར་འབྱུང་བ་མཚར། ། ཞེས་པ་འདི་ལ་གངས་ཅན་གྱི་མི་སྙིང་མེད་པ་ཐམས་ཅད་ཉི་མ་དེ་རིང་ཤར་བའི་འོད་ཟེར་ནང་པར་འབྱུང་མི་སྲིད་པས་ཆེས་བདེན་པའི་ལེགས་བཤད་ཟླ་མེད་པ་ཡིན་ནོ་སྙམ་པ་དེ་ལས་བླུན་པ་ཅི་ཞིག་ཡོད་དེ། དེང་སང་ཉི་མ་དེ་རིང་འཆར་བའི་དབང་དུ་བྱས་པ་ལ་དེ་རིང་གི་ནང་པར་ཆེས་སྔ་བར་ཐོ་རངས་སྐྱ་རེངས་དང་པོ་དང་གཉིས་པ་དང་གསུམ་པའི་འོད་ཟེར་འབྱུང་བ་མངོན་སུམ་གྱིས་གྲུབ་པ་ལ་མཚར་རྒྱུ་ཅི་ཡོད། དྲན་པ་རྣལ་དུ་ཞོག་ལ་སེམས་སོ་ལེགས་པར་ཟུང་ཞིག ། དེ་ལྟར་སྒོམས་པས་རོ་མས་བསྡུས་པའི་ས་ཆུ་མེ་རླུང་ཐིམ་ནས་དག་པའི་ཁམས་བཞི་མངོན་དུ་འགྱུར་བའི་སྣང་བ་དུ་བ་སྨིག་སྒྱུ་མཁའ་སྣང་མར་མེ་སྟེ་མཚན་རྟགས་བཞི་དང༌། རྐྱང་མས་བསྡུས་པའི་ས་ཆུ་མེ་རླུང་བཞི་ཐིམ་༼༢༢༨༽ནས་དག་པའི་ཁམས་བཞི་མངོན་དུ་གྱུར་པའི་སྣང་བ་འབར་བ། ཟླ་བ་ཉི་མ་རྡོ་རྗེ་སྟེ་སྒྲ་གཅན་དང༌། གཉིས་ཀའི་ནམ་མཁའ་ཐིམ་པ་ལས་མཆོག་གི་ཆ་དང་ཐིག་ལེ་མཐོང་བ་ཡིན་ཏེ།
རྩ་རྒྱུད་ལས། སྣང་བརྙན་བསམ་པ་མ་ཡིན་པ། ། དུ་སོགས་མཚན་མ་དེ་རྣམས་ཀྱིས། ། ཤེས་རབ་གཟུགས་བརྙན་ནམ་མཁའ་མཉམ། ། ཡོད་དང་མེད་ལས་རྣམ་པར་འདས། ། རང་གི་སེམས་ཀྱི་ཡིད་ཆེས་དོན། ། རྡུལ་ཕྲན་ལས་སྐྱེས་ཚོགས་པ་རྣམས། ། ཀུན་ནས་ཡོངས་སུ་དོར་བ་ཡི། ། དུ་བ་སྨིག་སྒྱུ་མཁའ་སྣང་དང༌། ། སྒྲོན་མ་འབར་བ་ཟླ་ཉི་དང༌། །
མུན་ཆེན་ཆ་དང་ཐིག་ལེ་ཆེ། ། སྣ་ཚོགས་གཟུགས་བརྙན་འོད་གསལ་བ། ། ཞེས་དང༌། ནམ་མཁར་ཀུན་ནས་ཞེན་པའི་སེམས་དང་མིག་ནི་མི་འཛུམ་རྡོ་རྗེའི་ལམ་དུ་རབ་ཏུ་ཞུགས་པ་ཡིས། ། སྟོང་པ་ལས་ནི་དུ་བ་སྨིག་སྒྱུ་རབ་གསལ་དྲི་མ་མེད་པའི་མཁའ་སྣང་ཉིད་དང་མར་མེ་དང༌། ། འབར་བ་དང་ནི་ཟླ་བ་ཉི་མ་རྡོ་རྗེ་རྣམས་དང་མཆོག་གི་ཆ་དང་ཐིག་ལེ་མཐོང་བར་འགྱུར། ། དེ་ཡི་དབུས་སུ་སངས་རྒྱས་གཟུགས་ནི་ཡུལ་དང་རྣམ་པར་བྲལ་བ་དུ་མ་ལོངས་སྤྱོད་རྫོགས་པའི་སྐུ། ། ཞེས་གསལ་ཞིང་སྒྲིབ་པ་མེད་པར་གསུངས་ལ། འདུས་པར་ནི། དང་པོ་༼༢༢༩༽སྨིག་སྒྱུ་ལྟ་བུ་སྟེ། །
གཉིས་པ་དུ་བ་ལྟ་བུ་ཡིན། ། གསུམ་པ་མཁའ་སྣང་ལྟ་བུ་སྟེ། ། མར་མེ་ལྟ་བུ་བཞི་པའོ། ། སྤྲིན་མེད་ནམ་མཁའ་ལྟ་བུ་ནི། ། རྟག་ཏུ་ལྔ་པར་གནས་པ་ཡིན། ། ཞེས་མཚན་རྟགས་ལྔ་བཤད་ནས་ཉིན་རྟགས་རྣམས་སྤྲིན་ནམ་མཁའ་ལྟ་བུའི་ནང་དུ་སྦས་ཏེ་འཆད་པ་ཡིན་ལ། ས་ཆུ་ལ་མི་འཇུག་པར་ཆུའི་རྟགས་སྨིག་རྒྱུ་འབྱུང་བ་མ་ཡིན་ཏེ། རྗེ་ནཱ་རོ་པས། དེ་ལ་བླ་མའི་མན་ངག་གི་ཅེས་བྱ་བ་ནི་ནམ་མཁའ་ལ་རྣལ་འབྱོར་པས་དང་པོར་དུ་བ་མཐོང་སྟེ། སྨིག་རྒྱུ་ནི་མ་ཡིན་ཞེས་པ་རང་གི་ཉམས་སུ་མྱོང་བས་ཤེས་པར་བྱ་བར་འགྱུར་རོ། །
ཞེས་སོ། ། དེ་ཡང་སྙིང་གའི་རྩ་འདབ་བཅུའི་ལས་རླུང་བཅུ་དྷཱུ་ཏཱིའི་མར་སྣ་དུང་ཅན་མའི་སྒོར་ཁ་ནང་དུ་ལོག་པས་ཡེ་ཤེས་ཀྱི་རླུང་བཅུ་ཅུང་ཟད་བྱེ་བ་ཡིན་ལ། རླུང་ལ་ནུས་མ་ཞེས་ཤུགས་ལྡན་མ་ཞེས་ཡོན་ཏན་སྐྱེད་བྱེད་ཀྱི་ཆ་ནས་དུ་བ་མ་སོགས་ཀྱི་ལྷ་མོ་བཅུ་དམིགས་པ་ནི།

རུས་སྦལ་གྱི་རླུང་ནི་དུ་བ་མ་དང༌། རྩངས་པ་ནི་སྨིག་རྒྱུ་མ་དང༌། ལྷ་སྦྱིན་ནི་མཁའ་སྣང་དང༌། ནོར་ལས་རྒྱལ་ནི་མར་མེ་མ་དང༌། ཀླུ་ནི་སེར་མོ་འབར་མ་དང༌། ཁྱབ་བྱེད་ནི་དཀར་མོ་འབར་༼༢༣༠༽མ་དང༌། གྱེན་རྒྱུ་ནི་དམར་མོ་འབར་མ་དང༌། མཉམ་གནས་ནི་ནག་མོ་འབར་མ་དང༌། སྲོག་ནི་ཆའི་གཟུགས་ཅན་མ་དང༌། ཐུར་སེལ་ནི་ཐིག་ལེའི་གཟུགས་ཅན་མ་ཞེས་ཆོས་ཐམས་ཅད་འབྱུང་བའི་དབྱིངས་དང་རྒྱུ་སྟེ། གཞིའི་བདེ་བར་གཤེགས་པའི་སྙིང་པོ་ཉིད་ལམ་བདེ་བར་གཤེགས་པའི་སྤྱོད་ཡུལ་རྣམ་པར་དག་པ་ཞི་གནས་དང་ལྷག་མཐོང་དབྱེར་མེད་པའི་རྣལ་འབྱོར་སྣོད་བཅུད་ཀྱི་དཀྱིལ་འཁོར་ཆེན་པོའི་རྣམ་པར་གྲུབ་པ་ཡིན་ཏེ།
གསང་བ་འདུས་པའི་དགོངས་པ་ལུང་བསྟན་ལས། གཟུགས་ལ་སོགས་པ་ནང་གི་ཆོས། ། མཐོང་བ་དེ་ནི་ལྷག་མཐོང་ཡིན། ། མི་བསྐྱོད་ལ་སོགས་གྲངས་ཇི་བཞིན། ། རྟོགས་པ་དག་ནི་ཞི་གནས་ཡིན། ། ཅེས་འབྱུང༌། སྒྲིབ་བྲལ་ཆོས་ཀྱི་དབྱིངས་ཀྱི་གཟུགས་མངོན་སུམ་དུ་མཐོང་བ་ནི་ལྷག་མཐོང་ཡིན་ལ། དེ་མི་བསྐྱོད་ལ་སོགས་སངས་རྒྱས་ལྔའི་རང་ཞལ་སྒྲིབ་བྱེད་ཀྱི་རླུང་ཞི་བའི་ཞི་གནས་ཐོབ་པ་ལ་རག་ལས་པས་དེ་ལྟའི་ཞི་གནས་ཀྱི་མཐུས་དེ་མཐོང་བ་ཡིན་ལ། རྒྱལ་བ་ཡང་དགོན་པ་ཆེན་པོས། སེམས་རང་ཐོག་ཏུ་གནས་པ་ཞི་གནས།
རང་ངོ་རང་གིས་རིག་པ་ལྷག་མཐོང་ཞེས་འབྱུང་ལ་༼༢༣༡༽འདི་ལྟ་བུ་ལ་རྗེ་ཙོང་ཁ་པ་སོགས་རྣམ་དཔྱོད་ཅན་མང་པོས། སེམས་ལུང་མ་བསྟན་གྱི་རང་གར་ཞི་བ་ལ་ཞི་གནས་དང༌། སེམས་རིག་ཙམ་ལ་ལྷག་མཐོང་དུ་བྱེད་པ་འདི་ལྟའི་ཞི་ལྷག་ཞི་ལྷག་ཡང་དག་པར་མི་འགྱུར་རོ་ཞེས་གསུངས་པ་ནི། རྒྱལ་བ་ཡང་དགོན་པ་ཆེན་པོའི་དགོངས་པ་མ་ལོན་པར་རྒྱལ་བ་ཆེན་པོ་འདི་ལྟ་བུ་ལ་སྐུར་བ་བཏབ་པར་སྣང་སྟེ། རྒྱལ་བ་ཆེན་པོ་འདིས་ནི་ཟབ་མོ་རྫོགས་པའི་རིམ་པ་མཐར་ཐུག་པའི་གཉུག་མ་རང་སེམས་འོད་གསལ་བ་བདེན་ཞེན་གྱི་བསམ་གཏན་ཐམས་ཅད་པ་ནི་ཞི་གནས་དང་དེ་ཉིད་སྤྲོས་མཐའ་ཐམས་ཅད་དང་བྲལ་བར་ལྷག་གི་མཐོང་བ་ལ་ལྷག་མཐོང་དུ་འཇོག་པ་ཡིན་པས། འདི་ལྟ་བུ་ཞི་ལྷག་གི་ཐར་པ་མཆོག་གི་ཞི་ལྷག་ཡང་དག་པའི་གོ་མི་ཆོད་ན་ཁྱེད་ལྟར་འཇིག་རྟེན་པའི་བསམ་གཏན་ལ་ཞི་གནས་དང༌། རྟོག་སྒོམ་གྱི་ངེས་པ་ཕྱིན་ཅི་ལོག་རེ་ལ་གསལ་སྣང་གོམས་སུ་བཅུག་པའི་གསལ་སྣང་ལ་ལྷག་མཐོང་མཆོག་ཏུ་འདོད་པ་ཞི་ལྷག་ཡང་དག་པར་འདོད་པ་དེ་ཐམས་ཅད་ནི་ཨེ་མ་ཆེས་མཚར་རོ། ། གཞན་ཡང་རླུང་དང་ཐིག་ལེའི་དངས་མ་རྟོག་པ་དང་བཅས་པ་འདུས་པས་མེ་ཏོག་སྣ་ཚོགས་དང༌། བཤང་བའི་རྩར་རྟོག་རླུང་༼༢༣༢༽འདུས་པས་འཇའ་ཚོན། རྒྱུ་མར་འདུས་པས་སྤྲིན་དང་འབྲུག་གི་སྒྲ་ལྟ་བུ་དང༌།
རྩ་སྟོང་བདུན་ཅུ་རྩ་གཉིས་ཀྱི་རྩར་འདུས་པས་ཆུ་བོ་སྣ་ཚོགས་དང༌། སྙིང་གའི་རྩར་འདུས་པས་གཟའ་དང༌། མགྲིན་པར་འདུས་པའི་བར་སྐོར་དུ་འདུས་པས་རྒྱུ་སྐར་དང༌། ལྕེ་དང་ལྕེ་ཆུང་ངུ་འདུས་པས་ཆར་འབབ་པ་དང༌། གཙུག་ཏོར་དང་མགྲིན་པའི་འཁོར་ལོའི་རྩར་འདུས་པས་ལྷ་དང༌། ལག་པའི་རྩར་མི་དང༌། རྐང་པའི་རྩར་ས་འོག་གི་སེམས་ཅན་དང༌། བུ་ག་དགུའི་རྩར་འདུས་པས་སྟོང་ཉམས་དང༌། སྐྲ་དང་བ་སྤུའི་རྩར་འདུས་པས་འབྱུང་པོའི་རིགས་སོགས་དག་མ་དག་གི་ཏིང་ངེ་འཛིན་ཏེ་ཉམས་ཀྱི་སྣང་བ་ཕལ་པ་སྣ་ཚོགས་འབྱུང་ངོ༌། ། དེ་ལྟ་ནི་མ་དག་པ་དང་དག་པའི་རྟོག་རླུང་ཅི་རིགས་པར་བསྡུས་པའི་ཉམས་སྣང་ཡིན་ལ།
མཆོག་གི་དག་པའི་མཚན་རྟགས་ལྔའི་དུ་བ་ནི་དཀར་སྔོན་གྱི་སྣང་བ་ཅུང་ཟད་འབྱུང་བ་ནས་ཕྱི་ནང་ཀུན་ཏུ་ཁྱབ་པར་འཆར་བའི་བར་རོ། ། སྨིག་སྒྱུ་ནི་རི་མོའི་སྣང་བ་ལྟ་བུ་ཅུང་ཟད་གཡོ་བ་ནས་ཆུ་གཡོ་བ་ལྟ་བུའི་བར་རོ། ། མཁའ་སྣང་ནི་སྲིན་བུ་མེ་ཁྱེར་ཏེ་དམར་ཙེག་ཙེག་པའོ། ། སྒྲོན་མ་ནི་འབར་བ་ལྟ་བུའོ། ། འབར་བ་ནི་མར་མེ་ལས་༼༢༣༣༽ལྷག་པའི་མེ་ཆེར་འབར་བའོ། ། ཉིན་རྟགས་དྲུག་གི་ཟླ་བ་ནི་ཚེས་གཉིས་གསུམ་ནས་བཅོ་ལྔའི་བར་གྱི་ཟླ་བའི་དཀྱིལ་འཁོར་འོད་ཀྱི་སྣང་བ་ལྟ་བུའོ། ། ཉི་མ་ནི་ཅུང་ཟད་ཤར་བ་ནས་ཡོངས་སུ་རྫོགས་པའི་བར་དང་འོད་ཟེར་གྱི་སྣང་བ་ཅི་རིགས་པའོ། ། རྡོ་རྗེ་ཞེས་པ་སྒྲ་གཅན་ནི་ཨིནྡྲ་ནཱི་ལའི་མདོག་ཅན་ཟླུམ་པོ་དང༌། མིག་གི་རྣམ་པ་ལ་སོགས་པ་ཆེ་ཆུང་ཅི་རིགས་པའོ། ། མཆོག་གི་ཆ་ནི་གློག་གི་སྣང་བ་སྟེ་ཅུང་ཟད་འཁྱུག་པ་ནས་བར་སྣང་གང་བར་སྣང་བ་ལ་སོགས་པའོ། །
ཐིག་ལེ་ནི་ཁ་དོག་སྣ་ཚོགས་པའི་སྣང་བ་དང༌། གཞི་གཅིག་གི་སྟེང་དུ་ཁ་དོག་སྣ་ཚོགས་དང༌། བུམ་པ་དང་སྣམ་བུ་ལ་སོགས་རྒྱུ་བ་དང་མི་རྒྱུ་བའི་སྣང་བ་སྣ་ཚོགས་པའོ། ། དེ་ནས་ལས་ཀྱི་དབུ་མའི་བྱེད་པ་བཅིངས་པ་ལས་རྟགས་ཅན་བཅུ་གཅིག་པ་སྣ་ཚོགས་གཟུགས་འཆར་བ་ཡིན་ཏེ། རྒྱུད་ལས། ནམ་མཁར་ཆུ་འཛིན་བྲལ་བ་དག་ལ་རྣལ་འབྱོར་པ་ཡི་བགྲད་པའི་མིག་གིས་བལྟ་བྱས་ཏེ། ། རེ་ཁཱ་ནག་པོ་དྲི་མེད་འོད་ཟེར་འཕྲོ་བ་དུས་ཀྱི་རྩ་ལ་མཐོང་བར་གྱུར་གྱི་བར་དུའོ། ། དེ་ལ་ཀུན་མཁྱེན་གཟུགས་ནི་ཆུ་ལ་ཉི་མ་ལྟ་བུ་གོས་པ་མེད་པ་ཁ་དོག་སྣ་ཚོགས་ཏེ། ། རྣམ་པ་ཀུན་ལྡན་རང་སེམས་ཡུལ་དང་རྣམ་པར་བྲལ་བ་དག་གོ་གཞན་༼༢༣༤༽གྱི་སེམས་ཀྱི་མིན་པ་ཉིད། ། ཅེས་པ་ལྟར་རེ་ཁཱ་ནག་པོ་སྐྲའི་ཚད་ཙམ་དང༌།
དེའི་ནང་དུ་སངས་རྒྱས་ཀྱི་སྐུ་དང་ཞིང་ཁམས་རིགས་དྲུག་གི་གཟུགས་བརྙན་ལ་སོགས་འཆར་བ་ཡིན་ནོ། ། བསམ་གྱིས་མི་ཁྱབ་པར་ཆེས་ཕྲ་བའི་ཆ་ལ་བསམ་གྱིས་མི་ཁྱབ་པའི་ཞིང་རབ་འབྱམས་འཆར་བ་ཡང༌། ཇི་སྐད་དུ། སྐྲ་ཙམ་ཁྱོན་ལ་དུས་གསུམ་ཚད་རྙེད་ཀྱི། ། སངས་རྒྱས་རྒྱ་མཚོ་ཞིང་རྣམས་རྒྱ་མཚོ་དང༌། ། ཞེས་འབྱུང་བས། རྟགས་སྣང་དེ་ཐམས་ཅད་ཀྱང་སྒྲིབ་བྲལ་རིས་མེད་པའི་ཡུལ་ཐམས་ཅད་པའི་མཁའ་ལ་འཆར་བ་ཡིན་གྱི་ལས་སྣང་དང་ཡང་དག་མིན་རྟོག་གི་ནམ་མཁའ་ལ་འཆར་བ་མ་ཡིན་ཏེ། རྒྱུད་ལས། སེམས་ཀྱི་སྣང་བ་ཙམ་སྟེ་རང་གི་ཡིད་ལས་སྐྱེས་པ་མེ་ལོང་ནང་གི་གཟུགས་བརྙན་ལྟ་བུ་ཉིད། ། གང་ཞིག་མཐའ་དག་རྒྱལ་བའི་སྲས་དང་སངས་རྒྱས་རྣམས་ཀྱི་བསྟེན་པ་རྣལ་འབྱོར་དབང་པོས་བསྟེན་བྱ་སྟེ། །
ཞེས་ཏེ། དེ་ལྟའི་སྟོང་གཟུགས་ཀྱི་ལྷ་དེ་དག་ནི་མཆོག་གི་སྤྲུལ་སྐུ་དང༌། གཞོམ་མེད་ཀྱི་ཆོས་བསྟན་པ་ནི་ལོངས་སྤྱོད་རྫོགས་པའི་སྐུ་སྟེ། དེའང་རང་གི་སྣང་བ་སྒྲིབ་བྲལ་གྱིས་བསྡུས་པའི་ཆོས་ཀྱི་ཆ་ལ་གཞན་སྣང་སྒྲིབ་བྲལ་གྱི་སངས་རྒྱས་ཐམས་ཅད་པྲ་ཕབ་ཀྱི་སྣང་བ་ལྟར་གཅིག་པ་དང་ཐ་དད་པ་དང་༼༢༣༥༽བྲལ་བའི་རྟེན་འབྲེལ་གྱིས་མངོན་སུམ་དུ་བྱེད་ལ། དེ་ལྟར་བྱེད་པའི་སངས་རྒྱས་གྲངས་མེད་པ་སྐད་ཅིག་གཅིག་ལ་དུས་རྣམ་པ་ཐམས་ཅད་པའི་ཉམས་ཀྱི་སྣང་བའི་ཏིང་ངེ་འཛིན་ལ་བསྐལ་པ་རྒྱ་མཚོར་ཉམས་ཀྱི་སྣང་བ་ཉིད་དུ་དགེ་བའི་རྩ་བ་རྫོགས་པར་བྱས་པས་སངས་རྒྱས་རྒྱ་མཚོ་ལ་བསྐལ་པ་རྒྱ་མཚོར་དགེ་རྩ་རྒྱ་མཚོ་གྲངས་མེད་དུ་སྐད་ཅིག་གིས་རྫོགས་པར་བྱེད་པ་ནི། ཚུལ་འདིའི་ཉེ་ལམ་མཆོག་ཏུ་གྱུར་པ་ཡིན་ཏེ། འགྲེལ་ཆེན་ལས། དེ་ནས་གཟུགས་ཀྱི་རྣལ་འབྱོར་གྱིས་གཞོམ་དུ་མེད་པའི་སྒྲ་གང་ཡིན་པ་དེ་ཉིད་ཐོས་ཏེ། དེ་ལྟར་གཟུགས་སུ་སྣང་བ་ལས་ནི་སྤྲུལ་པའི་སྐུ་དང༌། སྒྲར་སྣང་བ་ལས་ལོངས་སྤྱོད་རྫོགས་པའི་སྐུའོ། །
ཞེས་པའི་དོན་ཏོ། ། ཞེས་འབྱུང་ངོ༌། ། འོ་ན་དུ་སོགས་བེམས་ཆོས་ཀྱི་སྣང་བ་འདི་བེམས་པོ་རང་ག་བ་ཉིད་དང༌། རྣམ་པ་ཐམས་ཅད་པའི་གཟུགས་ཅན་ཡིན་ན་སྐྱེ་བོ་ཐམས་ཅད་ཀྱི་བལྟ་བྱར་དམིགས་སུ་རུང་ངམ་སྙམ་ན་མ་ཡིན་ཏེ། ཐོག་མ་མེད་པའི་མ་རིག་པས་བརྟགས་པའི་གཟུང་འཛིན་གྱི་ས་སོགས་ཀྱི་བེམས་ཆོས་ཀུན་རྫོབ་བདེན་པའི་འབར་སྲེག་རང་བདེན་པར་འཁྲུལ་པའི་འཁྲུལ་ཆོས་ནི་མ་ཡིན་ལ། དེ་ལྟ་ནའང་ཐོག་མ་མེད་པའི་ནང་རིག་འགྱུར་མེད་ཀྱིས་བརྟགས་པའི་ས་སོགས་ཀྱི་བེམས་ཆོས་ཀུན་རྫོབ་བདེན་༼༢༣༦༽མེད་སྒྱུ་མ་ལྟ་བུའི་འཁྲུལ་བྲལ་གྱི་ཆོས་མ་རིག་པའི་གཉིད་དམ་ཉོན་མོངས་སངས་པའི་གང་ཟག་གི་དམིགས་རུང་ལས། རང་ཉིད་དང་ཉོན་མོངས་བདུད་ཡིད་ཅན་གྱི་མཐོང་བྱ་མ་ཡིན་ནོ་ཞེས་དཔལ་ལྡན་རྒྱུད་དུ། ས་ཡི་རྣམ་པ་སྲ་བ་མིན་ཅིང་ཞུ་བ་ཆུ་ལུས་ཁུ་བ་མིན་ཏེ་གཤེར་བ་ཉིད་མིན་ཕྱིར། ། མེ་ཡི་རྣམ་པ་མེ་མིན་གཡོ་བ་རླུང་གི་ལུས་ནི་གང་ཞིག་གཡོ་བ་མིན་པས་རླུང་མ་ཡིན། ། སྟོང་པའི་རྣམ་པ་ཡིན་ཀྱང་མཐོང་སྟེ་དཀར་དང་ལྗང་དང་ཁ་དོག་སྣ་ཚོགས་ཆེན་པོ་ཁ་དོག་མིན། །
རྣམ་པ་ཀུན་ལྡན་ཡིན་ཡང་མཐོང་བ་མིན་ཏེ་རང་སྙིང་དྲི་མ་ཉོན་མོངས་བདུད་ཀྱི་མཐུ་ལས་སོ། ། ཞེས་དང༌། རྣམ་པ་ཀུན་ལྡན་རང་སེམས་ཡུལ་དང་རྣམ་པར་བྲལ་བ་དག་གོ་གཞན་གྱི་སེམས་ཀྱི་མིན་པ་ཉིད། ། ཅེས་འབྱུང་བ་ཉིད་མ་རིག་པའི་དབང་གིས་ལས་སྣང་འདི་ནི་ འཁྲུལ་པ་རབ་ཏུ་གོམས་པའི་དབང་གིས་དེ་དེར་གྲུབ་པར་སྣང་བ་ལས་ཏེ། དེར་མ་གྲུབ་པའི་རང་བཞིན་སྟོང་པ་ཉིད་དུ་སྣང་བ་མི་འཆར་ཏེ། འདིར་ནང་རིག་འགྱུར་མེད་ཀྱི་དབང་ལས་འོད་གསལ་ཡེ་ཤེས་ཀྱི་སྣང་བ་འདི་ནི་མཆན། འཁྲུལ་པའི་དྲི་མས་མ་གོས་པ་ཉིད་ཀྱི་རྣམ་པ་ཀུན་ལྡན་གྱི་སྣང་བ་དེ་དེར་སྣང་ཙམ་ནས་དེ་དེར་གྲུབ་པའི་སྟོང་པ་ཉིད་དུ་ཁོང་དུ་ཆུབ་པར་འགྱུར་བའི་ཕྱིར། ཇོ་བོ་མི་ཏྲ་ཛོ་ཀིས། གང་ཤར་ཐམས་ཅད་དེ་ཡིན་ཏེ། ། དེ་ནི་གང་དུའང་མ་ཤར་བའོ། །
ཞེས་འབྱུང་ལ། དེ་ལྟའི་སྣང་བ་དེ་ཉིད་ཀྱང་དོན་དམ་དང་ཀུན་རྫོབ་བདེན་༼༢༣༧༽པ་སོ་སོར་གྲུབ་པའི་བདེན་གཉིས་རེ་རེ་ཞིང་ཡོད་པ་དང་མེད་པ་གཉིས་ཀ་དང་གཉིས་ཀ་མ་ཡིན་པའི་དངོས་པོ་གྲུབ་པ་མཐའ་དག་གིས་སྟོང་པའི་སྤྲོས་པ་ཐམས་ཅད་དང་བྲལ་བ་སྒྱུ་མ་ལྟ་བུའི་ཀུན་རྫོབ་ཙམ་ཞིག་ཏུ་རྡོ་རྗེའི་རྣལ་འབྱོར་པ་དེའི་འདུས་བྱས་འཇིག་རྟེན་གྱི་གྲགས་ངོར་བཞག་པ་ལས། དཔྱད་པ་དང་བདེན་པ་གཉིས་གང་གིས་ཀྱང་ཚད་མ་བདེན་གྲུབ་པའི་ངོ་བོར་ཡོད་མེད་སོགས་ཀྱི་དཔྱད་མྱོང་གྲུབ་པའི་ཆོས་རང་དབང་ཅན་གྱི་བདག་ཉིད་ནི་མ་ཡིན་ཏེ། ཡིན་ན་དེ་འདྲའི་ཡུལ་དང་ཡུལ་ཅན་ལ་བལྟ་བ་དང་བལྟ་པོ་ཐམས་ཅད་ཆོས་དང་གང་ཟག་བདག་བདེན་ཅན་དུ་ཐལ་བས་དེ་ལས་མི་རུང་བ་ཅི་ཞིག་ཡོད་པའི་ཕྱིར་ཏེ། གྲུབ་ཐོབ་ཆེན་པོ་ནཱ་རོ་པས། གཞན་ཡང་སྒྱུ་མ་དང་རྨི་ལམ་དང་དྲི་ཟའི་གྲོང་ཁྱེར་དང་པྲ་ཕབ་པ་ལ་སོགས་པ་བཞིན་དུ་མ་བརྟགས་པའི་ཕུང་པོ་དང་ཁམས་དང་སྐྱེ་མཆེད་མ་ལུས་པ་མཐོང་བ་ཀུན་རྫོབ་ཀྱི་བདེན་པ་མཐོང་བ་སྟེ། རང་བྱིན་གྱིས་བརླབ་པར་ཡང་བརྗོད་དོ། ། ཞེས་འདི་ལྟའི་དཀྱིལ་འཁོར་ལས་གཞན་མཆོག་སྒྱུ་འཕྲུལ་དྲ་བ་གཟུགས་ཀྱི་སྐུ་འཆི་བ་མེད་པའི་སྐུ་སྒྲུབ་པར་བྱས་ནས་རྣམ་སྨིན་གྱི་རང་ལུས་མིག་དག་པའི་སྐྲ་ཤད་ལྟར་སངས་ནས་དེའི་མལ་དུ་ཡེ་ཤེས་ཀྱི་སྐུར་བྱིན་༼༢༣༨༽གྱིས་བརླབ་པའི་སྒྱུ་ལུས་ཀྱི་སྐུ་སྟེ་དེ་ལ་སྟོང་བཞིན་སྣང་བ་དང་སྣང་བཞིན་སྟོང་པའི་ཆ་ནས་ཀུན་རྫོབ་བདེན་པར་བརྗོད་པ་ཙམ་ལས་ཀུན་རྫོབ་བདེན་པ་ཡིན་པའི་ཆ་ནས་ཀུན་རྫོབ་བདེན་པར་བརྗོད་པ་ནི་མ་ཡིན་ལ། སྟོད་འགྲེལ་ལས། འདིར་རང་བྱིན་གྱིས་བརླབ་པ་ཞེས་བྱ་བ་ནི་སོ་སོར་སྡུད་པས་ཀུན་རྫོབ་པའི་སྟོང་ཉིད་མཐོང་བའོ། །
ཞེས་འབྱུང་ལ། སྙིང་འགྲེལ་ལས། སོ་སོར་སྣང་བ་དེ་ཉིད་དཔེ་དགུས་སྒྲུབ་པ། འདི་ལྟ་སྟེ། མིག་ཡོར་དང༌། སྤྲུལ་པའི་གྲོང་ཁྱེར་དང༌། བྲག་ཆ་དང༌། རྨི་ལམ་དང༌། སྒྱུ་མའི་འཁྲུལ་འཁོར་དང༌། སྨིག་རྒྱུ་དང༌།
མེ་ལོང་གི་གཟུགས་བརྙན་དང༌། ཆུའི་ཟླ་བ་དང༌། ནམ་མཁའ་ཞེས་བྱ་བ་ནི་ཤེས་རབ་སྟེ་ཡི་གེ་ཨེའོ། ། དེ་ལྟར་ཧེ་རུ་ཀ་ཞེས་བྱ་བ་ནི་དངོས་པོ་མེད་པ་སྒོམ་པར་བྱ་སྟེ། ཤེས་རབ་ཡེ་ཤེས་བདེ་བ་ཆེན་པོ་ཧེ་རུ་ཀའོ། ། ཤེས་རབ་ཇི་ལྟ་བ་དེ་བཞིན་དུ་ཐབས་སོ། ། དེ་ཡོངས་སུ་ཤེས་པས། དངོས་པོ་མེད་པ་སྒོམ་པར་འགྱུར་བ་ནི་ཐབས་སོ། ། དེ་ལྟར་གྱི་སྒྲས་རྒྱུ་ཇི་ལྟ་བ་བཞིན་དུ་འབྲས་བུའོ། ། ཞེས་འབྱུང་བས།
སྟོང་པ་ཉིད་དོན་དམ་པར་བརྗོད་པའི་རྒྱུ་ལས་རྣམ་པ་ཐམས་ཅད་པའི་འབྲས་བུས་བདེ་བ་ཆེན་པོ་ཀུན་རྫོབ་དང༌། ཡང་འབྲས་བུ་རྣམ་པ་ཐམས་ཅད་པའི་༼༢༣༩༽བདེ་བ་ཉིད་ཀྱི་རྒྱུ་ཀུན་རྫོབ་ལས་སྟོང་པ་ཉིད་དོན་དམ་བདེན་པར་ཡང་ཕན་ཚུན་ལྟོས་ནས་འཇོག་པའི་ཐབས་ཤེས་ཀྱི་དཀྱིལ་འཁོར་མ་བརྟག་ཉམས་དགའ་ཙམ་ལས་སྟོང་ཉིད་དོན་དམ་བདེན་པ་དང༌། སྣང་ཆ་ཀུན་རྫོབ་བདེན་པར་བྱས་པའི་བདེན་གཉིས་གཅིག་དང་ཐ་དད་པ་ནི་མ་ཡིན་ཏེ། གྲུབ་ཐོབ་ཉི་མ་དཔལ་གྱིས། མིག་ཕྱེད་ལ་ནི་དྲི་མ་མེད་པའི་ནམ་མཁའ་གང་ལས་སྤྲུལ་པ་ལས། ། ཡོད་དང་མེད་དང་གཉིས་ཀ་མིན་དངོས་ངེས་འཇོམས་པ། ། སྟོང་པ་ཉིད་རྒྱུན་དུ་བ་ལ་སོགས་མ་ལུས་པ་ནི་གློ་བུར་འཆར། ། ཞེས་འབྱུང་བའི་ཕྱིར། གནད་འདི་ལྟ་བུ་ཐུགས་ལ་མ་བྱོན་པར་དཔལ་ཇོ་ནང་པ་ཆེན་པོས། སྟོང་གཟུགས་འདི་དག་ཀུན་རྫོབ་པའི་གཟུགས་སུ་བདེན་པར་མེད་ཀྱང་དོན་དམ་པའི་གཟུགས་སུ་བདེན་པར་ཡོད་ཅིང༌།
དེ་ཉིད་ཀྱི་ཡོད་མེད་ཀྱི་གཞི་མཐུན་པ་ཉིད་ཡིན་ལ། དེ་ལྟར་ན་ཡོད་ན་མེད་པར་འགལ། མེད་ན་ཡོད་པར་འགལ་ལོ་སྙམ་ན། སྐྱོན་མེད་དེ། དོན་དམ་ཡེ་ཤེས་ཀྱི་ཕྱོགས་ལ་འགལ་འདུ་སྐྱོན་མེད་ཡིན་པའི་ཕྱིར། ཞེས་གསུངས་པ་ནི་ཆེས་མི་རིགས་ཏེ། ཀུན་རྫོབ་ཀྱི་བདེན་པར་མེད་པ་དང༌། དོན་དམ་གྱི་བདེན་པར་ཡོད་པ་གཉིས་ཡོད་མེད་གཞི་མཐུན་པར་མི་འཐད་པའི་ཕྱིར་ཏེ། བདེན་༼༢༤༠༽ཡོད་བདེན་མེད་གཞི་མཐུན་པ་ཞིག་གཞི་གཅིག་ལ་མི་འགལ་བ་སྲིད་ན་ཡོད་མེད་གཉིས་ཀའི་གཞི་མཐུན་དུ་འགྱུར་བ་ལས་དེ་ནི་ཁྱེད་མི་འདོད་ཅིང༌། དོན་དམ་བདེན་གྲུབ་ཀྱི་ཡོད་པ་ལ་ནི་དེ་ཉིད་དེ་ཉིད་དུ་ཡོད་ཙམ་ལས་ཀུན་རྫོབ་ཀྱི་བདེན་མེད་ཀྱི་མེད་པ་དེར་ཡོད་པར་མ་སོང་བའི་ཕྱིར་ཡོད་མེད་གཞི་མཐུན་གྱི་འགལ་འདུ་སྐྱོན་མེད་དོན་མཐུན་ཁྱེད་ཀྱི་ཕྱོགས་ལ་མི་འགྲུབ་པའི་ཕྱིར།
ཀུན་རྫོབ་ཀྱི་བདེན་པར་མེད་པའང་ཡིན་དོན་དམ་གྱི་བདེན་པར་ཡོད་པའང་ཡིན་པས་ཡོད་མེད་གཞི་མཐུན་པ་ཡིན་ནོ་སྙམ་ན། འོ་ན་ཀ་བ་དེ་ཀ་བ་ཡོད་མེད་ཀྱི་དངོས་པོ་ཐམས་ཅད་དང་གཞི་མཐུན་པའི་འགལ་འདུ་སྐྱོན་མེད་དུ་འགྱུར་ཏེ། ཀ་བ་མ་ཡིན་པའི་དངོས་པོར་མེད་པའང་ཡིན། ཀ་བ་ཡིན་པའི་དངོས་པོར་ཡོད་པའང་ཉིད་ཀྱི་ཕྱིར་དེར་ཅིས་འགྱུར། གཞན་ཡང་དོན་དམ་བདེན་པ་ལ་འགལ་འདུ་སྐྱོན་མེད་དོན་མཐུན་ལ་ཞུགས་ན་དེ་ལྟའི་དོན་དམ་བདེན་པ་དེ་དོན་དམ་བདེན་པ་ཡང་དག་ཏུ་མི་འགྱུར་ཏེ། དེ་ལྟ་ན་དོན་ལ་གནས་པའི་བདེན་པ་དང་མི་གནས་པའི་བདེན་པར་མེད་པ་གཉིས་ཀའམ་ཨ་མཉམ་ཁྱབ་མཉམ་ཁྱི་མཉམ་ཕག་མཉམ་གྱི་འགལ་འདུ་སྐྱོན་མེད་ཉིད་དུ་འགྱུར་བས་དོན་དམ་བདེན་པ་དོན་ལ་གནས་ཤིང་གྲུབ་ངོ་ཤེས་་༼༢༤༡༽ཀྱི་བདེན་པ་དེའང་མ་གྲུབ་ངོ་ཤེས་ཀྱི་བདེན་མེད་འགལ་བ་དེ་ཉིད་དུ་འདུ་བར་སོང་བ་སྐྱོན་མེད་དུ་གྲུབ་པའི་ཕྱིར། ཁྱེད་ལྟར་ན་ཀུན་རྫོབ་འགལ་འདུ་སྐྱོན་ཅན་དེའང་མི་འགྲུབ་སྟེ་ཀུན་རྫོབ་ཀྱི་ཆོས་ཐམས་ཅད་ཀུན་བརྟགས་ཀྱི་སྟོང་པ་ཉིད་མེད་ཆོས་ལས་ཡོད་པར་མི་འདོད་པས་དེ་ལྟ་བུ་ལ་ཡོད་མེད་ཀྱི་འགལ་བའང་མི་འགྲུབ་པའི་ཕྱིར། ཡང་ཇོ་ནང་པ་ཆེན་པོས། སྟོང་གཟུགས་འདི་དག་རྟག་དངོས་སུ་བཤད་པའང་ཆེས་ནོར་བ་ཡིན་ཏེ། འདི་དག་གི་གཙུག་ལག་མཐའ་དག་ལ་འདི་ལྟའི་དངོས་དེ་མི་རྟག་པ་སྒྱུ་མ་ལྟ་བུར་གསུངས་པ་ཉིད་ཀྱི་ཕྱིར།
སྟོད་འགྲེལ་ལས། དེ་ལས་གཞན་ཡང་མཁའ་འགྲོ་རྡོ་རྗེ་གུར་དུ་བཅོམ་ལྡན་འདས་ཀྱིས་གསུངས་པ། ཕྱི་ནས་སྒྱུ་མའི་རྣམ་པ་སྟེ། ། རྨི་ལམ་རྣམ་པ་སྐད་ཅིག་ལས། ། དེ་ནི་ཐམས་ཅད་མཁྱེན་པའི་རྒྱུ། ། དངོས་གྲུབ་ཉེ་བར་གྱུར་པའོ། ། ཞེས་པ་ལ་སོགས་པའོ། ། ཞེས་འབྱུང་ངོ༌། ། འོ་ན་ཁོ་བོ་ཅག་ནི་སྒྲིབ་བྲལ་འཁྲུལ་ཆོས་དག་གིས་དབེན་ཞིང་ཀུན་རྫོབ་དང་དོན་དམ་པའི་བདེན་པ་གཉིས་ཅར་གྱི་སྤྲོས་པ་ཞི་བའི་ཤེས་པ་དང་ཤེས་བྱ་དེ་དངོས་པོར་ཡོད་པའི་ཆོས་ཀྱི་སྣང་བ་ཡང་མ་ཡིན་ཞིང་དངོས་པོར་མེད་པའི་ཆོས་ཀྱི་སྣང་བའང་མ་ཡིན་ཏེ། ཡིན་༼༢༤༢༽ན་དེ་ལྟའི་སྣང་བ་དེ་རང་གི་གདོང་དང་རི་རྭ་སོགས་ཀྱིས་ཀྱང་བསྐྱེད་པར་འགྱུར་ལ།
དེ་ལྟ་མ་ཡིན་པས་དེ་ལྟར་མི་བསྐྱེད་པ་ཉིད་ཀྱི་སྒྲིབ་བཅས་ཀྱི་རླུང་སེམས་སྒྲིབ་བྲལ་དུ་འཆིང་བའི་བྱེད་པས་སྣང་བའི་ཕྱིར། ཡོད་མེད་སོགས་སྤྲོས་པའི་མཐའ་བརྒྱད་ཀྱི་སྣང་བ་ནི་མ་ཡིན་པར་གྲུབ་སྟེ། དབང་མདོར་བསྟན་ལས། གལ་ཏེ་ཡོད་པའི་གཟུགས་མཐོང་ན། ། རང་གི་གདོང་པ་ཅིས་མི་མཐོང༌། ། གལ་ཏེ་མེད་པའི་གཟུགས་མཐོང་ན། ། རི་བོང་རྭ་ནི་ཅི་ལྟར་མིན། ། གཞན་གྱི་མིག་གིས་མི་མཐོང་ཞིང༌། ། རང་གི་མིག་གིས་མཐོང་མིན་པ། ། སྐྱེ་བ་མེད་བར་མཐོང་བ་ནི། །
གཞོན་ནུ་མ་ཡི་བུ་ཇི་བཞིན། ། ཞེས་འབྱུང་ལ། འོ་ན་ད་ལྟ་སྐྱེ་འཕགས་ཅི་རིགས་ལ་སྒྲིབ་གཉིས་ཀྱི་མཐུས་བསྐྱེད་པའི་ལས་སྣང་དང༌། སྒྲིབ་བྲལ་གྱི་མཐུས་བསྐྱེད་པའི་ཡེ་ཤེས་ཀྱི་སྣང་བ་གཉིས་སྣང་ཞིང་སྟོང་པ་དང་སྟོང་བཞིན་སྣང་ཙམ་གྱི་རྫུན་སྣང་ཙམ་དུ་མཚུངས་པ་ལ། སྔ་མ་ལ་ཡོད་མེད་སོགས་སྤྲོས་པའི་མཐའ་བརྒྱད་དུ་སྣང་འཛིན་སྐྱེ་ཞིང་ཕྱི་མ་ལ་ཡོད་མེད་སོགས་སྤྲོས་པའི་མཐའ་བརྒྱད་ཀྱི་སྣང་འཛིན་མི་སྐྱེ་བ་ཅི་ཞེ་ན། དོན་ལ་ལས་སྣང་དང་ཡེ་ཤེས་ཀྱི་སྣང་བ་གཉིས་ཀར་སྤྲོས་པའི་མཐའ་ཐམས་ཅད་དང་བྲལ་ཞིང་༼༢༤༣༽ལྟོས་ནས་བྱུང་བའམ་བཏགས་བཞག་ཙམ་གྱི་སྣང་བར་ཁྱད་པར་ཅུང་ཟད་ཀྱང་མེད་མོད། དེ་ལྟ་ནའང་ཐ་སྙད་ཙམ་དུ་ལས་སྣང་ནི་ཡོད་མེད་སོགས་ཀྱི་དངོས་པོར་བལྟ་བའི་མ་རིག་པས་བསླད་པའི་མཐུས་བརྟགས་པས་མཐའ་བརྒྱད་ཀྱི་སྣང་འཛིན་སྐྱེ་བ་ཡིན་ལ། ཡེ་སྣང་ནི་ཡོད་མེད་སོགས་དངོས་པོར་བལྟ་བའི་མ་རིག་ཀུན་ཏུ་རྟོག་པས་བསླད་པའི་མཐུས་བརྟགས་པའི་ལྡོག་ཕྱོགས་ཀྱི་མི་རྟོག་ཡེ་ཤེས་ཀྱི་མཐུས་བརྟགས་པའི་སྣང་ཆ་ཡིན་པའི་ཕྱིར། སྣང་བ་ཕྱི་མ་ལ་སྣང་དུས་ཉིད་ནས་ཀྱང་སྤྲོས་མཐའི་སྣང་འཛིན་སྐྱེ་བའི་གོ་སྐབས་ཡོད་པ་མ་ཡིན་ནོ། ། དེས་ན་ལས་སྣང་གི་སྟེང་སྤྲོས་བྲལ་ཕྱག་རྒྱ་ཆེན་པོའི་རྟོགས་པ་ཤར་བ་དང༌།
ཡེ་སྣང་གི་སྟེང་དུ་སྤྲོས་བྲལ་ཕྱག་རྒྱ་ཆེན་པོའི་རྟོགས་པ་ཤར་བ་གཉིས་ལ་མཆོག་དམན་ཆེས་ཆེ་བ་ཡིན་ཏེ། རྗེ་མར་པས་རྗེ་ནཱ་རོ་མཻ་ཏྲི་གཉིས་ལ་དངོས་གྲུབ་ནོད་པ་ན། མཻ་ཏྲི་པ་ལ་མདོ་དང་ཐུན་མོང་བའི་སྟོང་པ་ཉིད་ཤེས་རབ་དང༌། ནཱ་རོ་པ་ལ་སྔགས་ཐུན་མོང་མིན་པའི་བདེ་ཆེན་གྱི་ཐབས་ཆའི་བཀའ་དྲིན་ཐོབ་པ་ཡིན་ཞེས་རང་གཞན་ཀུན་ལ་གྲགས་ཀྱང༌། བདག་གི་རྗེ་བཙུན་ཐམས་ཅད་མཁྱེན་པ་ཡི་དམ་ལྷའི་ངོ་བོར་༼༢༤༤༽བཞུགས་པ་དག་གི་གསང་བའི་གཏམ་ཟབ་མོ་ལས། ཇོ་བོ་མཻ་ཏྲི་པའི་དྲུང་དུ་རྗེ་མར་པས་ཡེ་སྣང་གི་སྟེང་དུ་ཕྱག་རྒྱ་ཆེན་པོའི་རྟོགས་པ་ངོ་འཕྲོད་པ་ཡིན་ལ། ཇོ་བོ་ནཱ་རོ་པའི་དྲུང་དུ་ལས་སྣང་གི་སྟེང་དུ་ཕྱག་རྒྱ་ཆེན་པོའི་རྟོགས་པ་ངོ་འཕྲོད་པར་གསལ་ཞེས་སྐལ་མེད་ལ་གསང་ཞིང་སྦ་བར་འོས་པའི་མཆིད་མོ་སྟེ། དེའི་ཕྱིར། རྗེ་བཙུན་ཆེན་པོ་མར་པའི་མགུར་ལས། ཤར་དངོས་གྲུབ་ཀྱི་ཆུ་བོ་གངྒཱ་བརྒལ། །
རི་རབ་ཏུ་འཁྲུགས་པའི་དུར་ཁྲོད་དུ། ། མེ་ཏོག་མདངས་འཕྲོག་གི་དགོན་པ་རུ། ། རྗེ་མངའ་བདག་མཻ་ཏྲིའི་ཞབས་ལ་གཏུགས། ། རྒྱུད་ཟབ་མོ་བསྟོད་པ་གླུར་བླངས་ཞུས། ། ཆོས་ཕྱག་རྒྱ་ཆེ་ལ་རྟོགས་པ་སྦྱངས། ། སེམས་དངོས་པོའི་ཞུགས་ཚུལ་གཏན་ལ་ཕབ། ། གཞི་མ་བཅོས་དོན་གྱི་ངོ་བོ་མཐོང༌། ། ཞེས་འབྱུང་བས་བསྟོད་པ་གླུར་བླངས་ཞུས་ཞེས་པས་བཅོམ་ལྡན་འདས་དུས་ཀྱི་འཁོར་ལོ་རྫོགས་རིམ་གྱི་དབུགས་ཆེན་པོ་ངེས་པར་དབྱུང་བར་མཛད་པ་ཡིན་ནོ། ། དེས་ན་ལས་སྣང་འདི་ཉིད་འཁྲུལ་པའི་དབང་གིས་སྤྲོས་པའི་མཐར་འཛིན་བསྐྱེད་པའི་རྟེན་དུ་ཤར་བ་དེ་འཁྲུལ་ཆོས་སུ་སྣང་ཡང་འཁྲུལ་པ་ཉིད་ལྟར་འཁྲུལ་ཆོས་ཀྱི་གནས་ལུགས་སུ་མི་གནས་པར་མ་འཁྲུལ་བ་ཉིད་ཀྱི་ཆོས་དེ་དེ་དང་ལྷན་ཅིག་སྐྱེས་པ་ཉིད་ཀྱིས་དཔལ་ལྡན་དྭགས་པོ་༼༢༤༥༽བཀའ་བརྒྱུད་ཀྱི་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་ཉམས་ལེན་གོང་དུ་རྒྱུའི་ཐེག་པའི་ཞི་ལྷག་གི་སྐབས་སུ་བཤད་པ་ལྟར་ཡིན་ལ། འདི་ཉིད་ཀྱི་དབང་དུ་བྱས་ནས་རྗེ་སྒམ་པོ་པའི་དྭགས་པོ་ཆོས་བཞི་ཞེས་པར།
འཁྲུལ་པ་ཡེ་ཤེས་སུ་འཆར་བ་ཞེས་འབྱུང་བ་དེ་ཉིད་ཡིན་ལ། དེ་ལྟ་ན་ལས་སྣང་འཁྲུལ་ཆོས་བདེན་བདེན་པར་འཁྲུལ་པའི་འཁྲུལ་ཆ་བདེན་པར་མེད་པར་བྱང་འཕགས་རྣམས་ཀྱིས་ཀྱང་མངོན་དུ་གྱུར་ནས། བདེན་མེད་ལ་དབང་ཐོབ་པ་དག་གིས། ས་ཆུར་བྱིན་གྱིས་བརླབ་པ་དང་བསྐལ་པའང་སྐད་ཅིག་དང་སྐད་ཅིག་ཡང་བསྐལ་བར་བྱིན་གྱིས་བརླབ་པར་མཛད་པ་ཡིན་ལ་དེ་ལྟའི་འཕགས་ཆེན་དག་གིས་ཀྱང་རྡོ་རྗེ་ཐེག་པའི་རིགས་མཆོག་མ་སད་ན་གཉུག་མ་འཁྲུལ་བྲལ་གྱི་སྤྲོས་བྲལ་གྱི་སྣང་བ་འདི་ཡུལ་དུ་འགྱུར་པར་མ་ངེས་པས་འདི་ལྟ་བུ་དང་པོར་ཡུལ་དུ་བྱས་པ་ནས་ཡེ་ཤེས་ཀྱི་སྣང་བ་ལས་མ་གཏོགས་ལས་སྣང་གི་ཆ་ལ་འཁྲུལ་ཆོས་ཀྱི་གཟུང་འཛིན་བསལ་ནས་ཡེ་ཤེས་སུ་འཆར་བའམ་གནས་གྱུར་དུ་སྒྲུབ་དགོས་པ་མ་ཡིན་ཏེ། དང་པོ་ཉིད་ནས་མ་འཁྲུལ་བ་ཡེ་ཤེས་ཀྱི་སྣང་བ་ཡེ་ཤེས་སུ་ངོ་འཕྲོད་པར་འགྱུར་བ་ཡིན་ནོ། ། འོ་ན་ལས་སྣང་གི་མེ་ཡང་སྲེག་འཚེད་སོགས་ཀྱི་བྱ་བར་བདེན་པར་མེ་༼༢༤༦༽ཀྱང་དེང་སང་ཚུ་རོལ་མཐོང་བ་དག་ལ་སྲེག་འཚེད་ཀྱི་བྱ་བར་བདེན་པར་སྣང་དུ་རུང་བ་ཇི་ལྟ་བར་ཡེ་ཤེས་ཀྱི་སྣང་བ་འདིའང་འབྱུང་བ་ས་སོགས་རང་བདེན་པའི་དངོས་པོར་མ་གྲུབ་ཀྱང་དེ་ལྟའི་དངོས་པོའི་བྱ་བ་ཅན་དུ་སྣང་དུ་རུང་བ་མི་འབྱུང་ངམ་ཞེ་ན། མི་འབྱུང་བ་མ་ཡིན་ཏེ། འཁྲུལ་པ་དང་མ་འཁྲུལ་བའི་ལས་དང་ཡེ་ཤེས་ཀྱི་སྣང་བ་ཐམས་ཅད་ལའང་གང་ཟག་གི་གང་དང་གང་གིས་བརྟགས་པའི་བྱ་བ་ཡོངས་སུ་རྫོགས་པ་དང་མ་རྫོགས་པའི་ཁྱད་པར་གྱི་ལྟོས་ངོའི་དངོས་པོ་དེ་མཐུན་གྱི་བྱ་བ་བྱེད་པ་དང་མི་བྱེད་པར་འཇོག་པའི་ཕྱིར། འདིར་རྫོགས་རིམ་གྱི་ལས་དང་པོ་པའི་རྣལ་འབྱོར་པས་ནི་ཡེ་སྣང་གི་ཆ་དེ་ཁོ་ན་ཉིད་བྱ་བ་ཡོངས་སུ་རྫོགས་པའི་འབྲས་བུ་མཐའ་དག་མ་གྲུབ་པ་སོར་བསམ་གྱི་སྐབས་སུ་དེ་དག་འགྲུབ་པའི་རྒྱུའི་མཚན་མ་ཙམ་གྱི་ཡེ་སྣང་གི་དུ་འབར་སོགས་ཀྱི་སྣང་བ་ཙམ་འབྱུང་ལ། ནམ་གྲུབ་པ་ན་གཞན་མཆོག་ཕ་རོལ་གཟིགས་པ་དག་གིས་རྣམ་པ་ཀུན་ལྡན་གྱི་སྟོང་པ་ཉིད་ཀྱི་སྣོད་བཅུད་དེ་དག་གི་རང་རང་གི་བྱ་བ་བྱེད་པ་ལ་སྒྲིབ་ཐོགས་ཐམས་ཅད་དང་བྲལ་བར་དབང་ཐོབ་པ་ཡིན་ཏེ་རྒྱུའི་ཐེག་པའི་བྱང་འཕགས་ལས་སྣང་གི་ཆོས་ལ་དབང་བཅུ་ཐོབ་པའི་རྣམ་རོལ་ལྟར་འདིར་དགྱེས་དགུར་རོལ་བ་ལ་གེགས་བྱེད་པ་ཅུང་ཟད་ཀྱང་མེད་པའི་ཕྱིར།
ལས་དང་པོ་པ་ལ་སྟོང་གཟུགས་༼༢༤༧༽དེ་རྟགས་སམ་མཚན་མ་ཙམ་མམ་རྒྱུར་འགྱུར་བ་ཡིན་ཏེ། ཇོ་བོ་ནཱ་རོ་པས། དེ་ཁོ་ནའི་འབྲས་བུའི་སྔ་ལྟས་སུ་འགྱུར་བའི་ཕྱིར་མཚན་མའོ། ། ཞེས་འབྱུང་ལ། སྔགས་ཀྱི་ལས་དང་པོ་མ་ཡིན་པས་སྟོང་གཟུགས་ལ་བརྟན་པ་ཐོབ་པ་ནི་སྟོང་གཟུགས་ཀྱི་དོན་བྱེད་པའི་བྱ་བ་གྲུབ་པའི་བྱེད་པ་ཡིན་ཏེ། སྟོད་འགྲེལ་ལས། དེའི་ཕྱིར་བཅོམ་ལྡན་འདས་ཀྱི་གསུང་ལས་དང་པོར་དུ་བ་ལ་སོགས་པའི་མཚན་མ་ནི་སྒོམ་པའི་དུས་ན་རྟགས་སུ་འགྱུར་རོ། ། ཁ་ཅིག་གྲུབ་པའི་དུས་ན་ཞེས་སྨྲ་བ་དེ་རྣམས་ཐམས་ཅད་ནི་བཅོམ་ལྡན་འདས་ཀྱི་དམ་བཅའ་བ་ཉམས་པར་བྱེད་པ་སྟེ། བསམ་པ་ཐམས་ཅད་ཡོངས་སྤངས་ཏེ། ། ཉི་མ་གཅིག་ནི་ཡོངས་སུ་བརྟགས། །
ཅེས་པའི་བཅོམ་ལྡན་འདས་ཀྱི་བཀའ་སུན་འབྱིན་པའོ། ། གྲུབ་པའི་དུས་ན་གང་ཞིག་འཇིག་རྟེན་པའི་དུ་བ་ལ་སོགས་པ་དང་སྒྱུ་མ་དང་རྨི་ལམ་ལྟ་བུ་དེ་ནི་མཚན་མར་མི་འགྱུར་ཏེ། དངོས་སུ་འབར་བ་དང་དུ་བ་ལ་སོགས་པས་སྲེག་པའི་བྱ་བ་ནུས་པའི་ཕྱིར་རོ། ། དེ་བཞིན་དུ་གུར་གུམ་དང་མེ་ཏོག་དང་རིན་པོ་ཆེ་དང་གསེར་གྱི་ཆར་ཡང་ངོ༌། ། དེའི་ཕྱིར་ཡན་ལག་གི་རྣལ་འབྱོར་པས་དུ་བ་ལ་སོགས་པའི་མཚན་མར་འགྱུར་རོ་ཞེས་པའོ། ། ཞེས་འབྱུང་བས་རྣམ་པ་ཐམས་ཅད་པའི་སྟོང་གཟུགས་ཀྱི་གཟུགས་ཀྱི་བྱ་བ་བྱེད་པ་མཆོག་ནི་སྔགས་ཀྱི་འདས་ལམ་ནས་ཡོད་པར་༼༢༤༨༽བསྟན་ཏོ། ། དེ་ལྟ་བུའི་ཡེ་སྣང་གི་ཡུལ་དང་ཡུལ་ཅན་རོ་མཉམ་པའི་ལྷག་པའི་ལྷའི་དཀྱིལ་འཁོར་རྟེན་དང་བརྟེན་པར་བཅས་པ་དེ་ཡང་ལྡོག་པའི་སྒོ་ནས་ཡབ་ཡུམ་གཉིས་སུ་ཕྱེ་བའི་ཡུལ་ཕྱོགས་ཡིན་ལ་དེ་ཡང་རྟགས་བཅུ་ནི་འཁོར་དང་རྟགས་ཅན་བཅུ་གཅིག་པ་ནི་གཙོ་བོ་ཡིན་ཞིང༌། དེ་ལ་ཕྱིན་ཅི་ལོག་པར་སྒྲིབ་པ་ན་ཁམས་ལྔ་པོ་རོ་རྐྱང་གཉིས་ཀྱི་ཕྱེ་བས་བཅུ་རུ་འགྱུར་བ་དེའི་སྐྱེད་སྡུད་ལ་བརྟེན་ནས་གཞིའི་གནས་སྐབས་སུ་ཤེས་པ་ཡུལ་ལ་འཇུག་པ་དང་སྡུད་པའི་འགྲོས་དེ་ཡང་སེམས་བྱུང་ཀུན་འགྲོ་ལྔའི་སྐྱེད་སྡུད་ཀྱི་འགྲོས་སུ་འཆར་ཞིང༌། དེ་ལས་ཅུང་ཟད་རགས་པ་ཕོ་མོ་འདོད་པ་སྤྱོད་པ་ཡང་འདོད་པའི་གནས་སྐབས་སུ་བཅུ་རུ་འཆར་བ་དང༌། མའི་མངལ་དུ་ཟླ་བ་བཅུ་གནས་པ་སོགས་སུ་འཆར་ལ།
སྒྲིབ་པ་དེ་དབྲལ་བྱེད་དུའང་རྒྱུའི་ཐེག་པའི་ས་བཅུ་གཅིག་དང༌། ཐེག་པ་ཆེན་པོའི་ཕར་ཕྱིན་བཅུ་དང༌། འབྲས་བུའི་ས་བཅུ་གཅིག་སྟེ། ཟླ་བ་བཅུ་ཡང་ས་རྣམས་ཉིད། ། སེམས་ཅན་ས་བཅུའི་དབང་ཕྱུག་གོ ། ཞེས་གསུངས་ཤིང༌། འབྲས་བུའི་ཐེག་པར་སྐྱེད་རྫོགས་ཀྱི་ལྷ་མོ་བཅུ་གཅིག་ལ་སོགས་པར་གསུངས་ཏེ། ཀྱེའི་རྡོ་རྗེར་འབྱུང་བ་བཞི་ལ་རོ་རྐྱང་གཉིས་ཀྱིས་ཕྱེ་བས་ལྷ་མོ་བརྒྱད་དང་བདག་མེད་མ་སྟེ་དགུ་དངོས་སུ་བཤད་ནས་ནམ་མཁའི་རང་བཞིན་༼༢༤༩༽ལྷ་མོ་གཉིས་སྦས་ཏེ་བཤད་པ་དང༌། བདེ་མཆོག་ཏུ་ལྷ་མོ་བཅུ་གསུམ་འབྱུང་བའི་ངེས་པ་ཡང་ཁམས་ཀྱི་དབྱེ་བསྡུའི་ཁྱད་པར་ཡིན་ལ། དུས་འཁོར་ལས།
ནུས་མ་བཅུ་དང་གཙོ་མོ་སྟེ་བཅུ་གཅིག་མ་སྦས་པར་གསུངས་ཤིང༌། རྒྱུད་སྡེ་ཐུན་མོང་བའི་ཕྱོགས་སུ་ས་བཅུ་གསུམ་བསྟན་པ་དང༌། གཉིས་མེད་ཀྱི་ཕྱོགས་འདིར་ས་བཅུ་གཉིས་སུ་བསྟན་པའི་གནད་ཀྱང་འདི་ཉིད་དེ་གཙོ་མོ་དང་བཅས་པའི་ལྷ་མོ་བཅུ་གཅིག་དང་གཙོ་བོ་དུས་ཀྱི་འཁོར་ལོ་སྟེ་བཅུ་གཉིས་ཡིན་ལ། དེ་ཡང་ས་ནས་ནམ་མཁའི་བར་ལ་གཉིས་གཉིས་སུ་ཕྱེ་བས་བཅུ་འཁོར་དང༌། ཡེ་ཤེས་ལ་ཡབ་ཡུམ་གཉིས་སུ་ཕྱེ་བས་གཙོ་བོ་གཉིས་ཏེ་བཅུ་གཉིས་དང༌། དེ་དག་གི་རྩ་བར་གྱུར་པའི་གླུ་དང་རབ་གཏུམ་མ་ལ་སོགས་པའི་མཐར་ཐུག་པའི་ལྷའི་འཁོར་ལོ་གསུངས་པ་ཡིན་ནོ། ། མདོར་ན་རྩའི་འཁོར་ལོ་དྲུག་པོ་རེ་རེ་ལ་མདུད་པ་གཉིས་གཉིས་ཏེ་བཅུ་གཉིས་དང༌། གཞི་ལ་རྟེན་འབྲེལ་བཅུ་གཉིས་པ་ལ་སོགས་བཅུ་དང་བཅུ་གཉིས་ཀྱི་འཆིང་གྲོལ་གྱི་གནད་ཐམས་ཅད་ཀྱང་འདིར་རིག་པར་བྱའོ། ། གཉིས་པ་ནི། སྟན་བདེ་བ་ལ་འདུག་ནས་སྤྲིན་མེད་པའི་ནམ་མཁའ་ལ་བལྟ་བར་བྱ་སྟེ།
དེའི་ནམ་མཁའ་ཁ་དོག་གི་ནམ་མཁའ་དང་བར་སྣང་སྟོང་སང་བའི་ཆ་གང་ཡང་མ་ཡིན་པར་ཆེས་ཆེ་བའི་ནམ་མཁའི་དབྱིངས་གཟུགས་ཀྱི་གོ་༼༢༥༠༽གང་ཡང་མ་ཕྱེས་པར་མིག་དབང་བགྲད་པས་བལྟ་བས་མིག་རེངས་ཏེ་ཡུལ་གཟུགས་ཀྱི་སྣང་བ་གང་ཡང་མི་ལེན་པར་འགྱུར་བ་ཡིན་ནོ། ། དེ་ལྟ་བུའི་ངང་ནས་ལུས་རླུང་སེམས་གསུམ་གྱི་འཇོག་ཐབས་ནི་སྔར་ལྟར་མཚུངས་ལ། དེ་ཡང་ནམ་མཁའ་སྒྲིབ་ཐོགས་དང་བྲལ་བ་ལ་སྣང་མུན་གྱིས་དབེན་པའི་ཆ་ཉིད་ལ་ལེགས་པར་བལྟ་བས་ཉི་མའི་འོད་དང་བྲལ་བར་ཁ་ཕྱོགས་པ་ནི་སྔ་དྲོ་ཁ་ནུབ་དང་ཕྱི་དྲོ་ཁ་ཤར་དུ་བསྟན་པས་ཉི་མ་རྒྱབ་ཏུ་བཞག་པར་བྱ་སྟེ། ཇི་སྐད་དུ། རྣམ་པ་གཞན་དུ་ན་ཉི་མའི་འོད་ཟེར་གྱི་རབ་རིབ་ཏུ་འགྱུར་ཏེ། དེ་ཡིས་ཞེས་པ་དེའི་གནོད་པ་ལས་སོ། ། ཞེས་འབྱུང་ལ། དེས་ན་རྒྱུད་ལས། ནམ་མཁའ་ཆུ་འཛིན་བྲལ་བ་དག་ལ་རྣལ་འབྱོར་པ་ཡི་བགྲད་པའི་མིག་གིས་བལྟ་བར་བྱ། ། ཞེས་འབྱུང་ངོ༌། །
ཉམས་རྟགས་འཆར་ཚུལ་གོང་དུའང་བརྗོད་ཟིན་པ་ལྟར་རོ། ། དེ་ལྟར་ཉིན་མོའི་རྣལ་འབྱོར་དང་མཚན་མོའི་རྣལ་འབྱོར་ཞེས་པས་ཉིན་མཚན་སྣང་མུན་གྱི་གཟུང་འཛིན་གྱི་འཁྲུལ་སྣང་དགག་ཆེད་ཉི་ཟླའི་འགྲོས་དང་ཁྱིམ་བཅུ་གཉིས་ཀྱི་འཇུག་པ་བཅད་དེ། ཉིན་མཚན་རོ་མཉམ་སྒྲ་གཅན་རྡོ་རྗེའི་དུས་མཚམས་ཉིད་ལ་ཐིམ་པར་བྱེད་དགོས་པར་རགས་པ་ཉིད་ཀྱི་ཕྱིར། སེམས་ཐོག་མ་མེད་༼༢༥༡༽པའི་དུས་ནས་ཁུ་རྡུལ་རླུང་གསུམ་དང་འགྲོགས་པ་དེ། མའི་མངལ་དུ་ཉིང་མཚམས་སྦྱར་ནས་རགས་པའི་ལུས་འདི་གྲུབ་པའི་ཚེ། རྡུལ་དམར་ཆ་ལྟེ་འོག་ཏུ་རྟེན་ནམ་ཕོ་བྲང་བཅས་ནས་དེའི་རྒྱལ་ཁམས་གཡས་རོ་མ་གྲུབ་ཅིང༌། ཁུ་བ་དཀར་ཆས་སྤྱི་གཙུག་ཏུ་རྟེན་ནམ་ཕོ་བྲང་བཅས་ནས་དེའི་རྒྱལ་ཁམས་གཡོན་རྐྱང་མ་གྲུབ་ལ། སྲོག་གི་རླུང་ནི་དབུས་ཀྱི་ལས་ཀྱི་དབུ་མར་གནས་པ་ལས་རྩ་གསུམ་པོ་རེ་རེའི་འཁོར་དུ་རྩ་སྟོང་ཕྲག་ཉེར་བཞི་རེ་གྲུབ་པས། རྩ་སྟོང་བདུན་ཅུ་རྩ་གཉིས་པ་ལ་རྩ་ཕལ་ཆེར་རོ་རྐྱང་གཉིས་ཀྱི་ཤེད་ཁྱེར་གྱི་དབང་དུ་སོང་ནས་དབུ་མ་ལ་ཐོབ་སྐལ་མ་བྱུང་བར་གཟུང་འཛིན་གྱི་གཉིས་སྣང་རགས་པ་ཤར་བས་འཁྲུལ་ཏེ་ཐག་པའི་སྦྲུལ་ལྟར་མེད་བཞིན་སྣང་བ་སྣ་ཚོགས་ཤར་བ་ཡིན་ཅིང༌། མ་དག་པའི་ལུས་ཀྱི་སྟེང་དུ་རྩ་གཉིས་པོ་དེའི་བྱེད་པ་བཙན་ཐབས་སུ་བཅིངས་པ་ལས་གཉིས་སྣང་ལོག་ནས་གཉིས་མེད་ཀྱི་སྣང་བ་འཆར་བ་ཡིན་ནོ། །
དེ་ཡང་རོ་མ་ཉིན་མོའི་ཆོས་ཡིན་ཀྱང་མཚན་མོའི་རྣལ་འབྱོར་གྱིས་འཆིང་ཞིང༌། རྐྱང་མ་མཚན་མོའི་ཆོས་ཡིན་ཀྱང་ཉིན་མོའི་རྣལ་འབྱོར་གྱིས་འཆིང་སྟེ། ཉིན་མོ་བཅོམ་ལྡན་རྡོ་རྗེ་འཛིན། ། མཚན་མོ་ཤེས་རབ་ཞེས་སུ་གྲགས། ། ༼༢༥༢༽ཞེས་འབྱུང་ལ། འདི་ལྟར་དམིགས་པ་ཐམས་ཅད་ཡོངས་སུ་གཅོད་པའི་སེམས་དང་ལུས་ཀྱི་ལྟ་སྟངས་ཙམ་ནི་རྒྱུའི་ཐེག་པར་ཡང་བསྟན་ཀྱང་ལུས་སེམས་ཀྱི་བྱེད་བཅིངས་ཡོངས་སུ་རྫོགས་པ་ནི་གསང་ཆེན་གྱི་རྒྱུད་དུ་མ་གཏོགས་པར་མ་བསྟན་ཏོ་ཞེས། བཅོམ་ལྡན་འདས་ཕྱག་ན་རྡོ་རྗེས། སྒོམ་པ་འདི་ནི་བཅོམ་ལྡན་འདས་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པར་ཡང་གསུངས་པ་འདི་ལྟ་སྟེ། དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་སྨྲས་སོ། ། འཕགས་པ་རབ་འབྱོར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་འདི་རྣལ་འབྱོར་དུ་བྱེད་པ་དེས་ཇི་ལྟར་བསླབ་པར་བྱ་རབ་འབྱོར་གྱིས་སྨྲས་པ།
ཀོའུ་ཤི་ཀ་གང་ནམ་མཁའ་ལ་རྣལ་འབྱོར་དུ་བྱེད་པ་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་དུ་བྱེད་པའོ། ། ཀོའུ་ཤི་ཀ་གང་བླ་གབ་མེད་པ་ལ་རྣལ་འབྱོར་དུ་བྱེད་པ་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། ། ཞེས་དང༌། མཚན་མོའི་དུས་སུ་མཚན་མོའི་རྣལ་འབྱོར་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་གང་ཡིན་པ་དེ་ནི་མཚན་མོ་ནམ་མཁའ་ལ་བལྟ་ཞིང་ཉིན་མོ་བླ་གབ་མེད་པ་ལ་བལྟའོ། ། ཞེས་འབྱུང་ལ། བོད་གང་དག་ནམ་མཁའ་ལ་རྣལ་འབྱོར་དུ་བྱེད་ཅེས་པའི་དོན། ཅི་ཡང་མ་དམིགས་ཙམ་གྱི་སེམས་ཀྱི་འཇོག་༼༢༥༣༽ཐབས་ཙམ་ལ་ནམ་མཁའ་ལ་རྣལ་འབྱོར་དུ་བྱེད་པའི་དོན་དུ་འཆད་པའང་ཤིན་ཏུ་ནོར་བ་ཡིན་ལ། ཡུམ་བར་པ་ལས། རིན་ཆེན་སྣང་བ་ཞེས་བྱ་བ་དང༌། རིན་ཆེན་སྒྲོན་མ་ཞེས་བྱ་བ་དང༌།
ཟླ་བ་སྣང་བ་ཞེས་བྱ་བ་དང༌། ཉི་མ་སྒྲོན་མ་ཞེས་བྱ་བ་དང༌། རྣམ་པ་ཐམས་ཅད་གཟིགས་པ་ཞེས་བྱ་བའི་ཏིང་ངེ་འཛིན་ལྔ། རྗེ་ནཱ་རོ་པས། ཉིན་རྟགས་ལྔ་དང་སྦྱར་ནས་བཤད་པར་མཛད་པ་ལ། བོད་ཁ་ཅིག ། མདོའི་ཏིང་ངེ་འཛིན་དེ་དག་འདིའི་རྟགས་སྣང་ལྔ་མཐོང་བས་མངོན་དུ་འགྱུར་བར་འདོད་པ་ཡང་དོན་ལ་གནས་པ་མ་ཡིན་ཏེ། འདིའི་རྟགས་ལྔ་ནི་བཤད་མ་ཐག་པ་དག་གི་ལུས་སེམས་བྱེད་པ་མ་བཅིངས་པར་མངོན་དུ་མི་འགྱུར་ལ། ཡུམ་གྱི་ཏིང་ངེ་འཛིན་དེ་ལྟའི་གནད་བཅིངས་པ་མེད་ཀྱང་འཇིག་རྟེན་ལས་འདས་པའི་ཞི་ལྷག་གི་ཏིང་ངེ་འཛིན་གྱི་ཚོགས་འགྲུབ་པ་ན་དེ་ལྟའི་མིང་དོན་ཅན་གྱི་ཏིང་ངེ་འཛིན་ལ་སྙོམས་པར་འཇུག་ནུས་ཀྱང་དེ་ཙམ་ནུས་པས། དེས་ཉིན་རྟགས་ལྔ་མངོན་དུ་མི་འགྱུར་ལ།
འོ་ན་ནཱ་རོ་པས་ཉིན་རྟགས་ལྔ་དང་ཏིང་ངེ་འཛིན་ལྔ་པོ་དེ་སྦྱར་བ་ཅི་ཞེ་ན། མཚན་མོའི་རྣལ་འབྱོར་ལས་ཉིན་མོའི་རྣལ་འབྱོར་ཆེས་འོད་གསལ་གྱི་སྣང་བ་ཟབ་ཅིང་རྒྱ་ཆེ་བར་གསལ་ཡངས་སུ་འབར་བ་ཡིན་ཏེ། མཚན་༼༢༥༤༽མོའི་རྣལ་འབྱོར་གཟུང་རྣམས་འོད་གསལ་ལས། ཉིན་མོའི་རྣལ་འབྱོར་འཛིན་རྣམས་ཀྱི་འོད་གསལ་ཆེས་དག་ཅིང་འབར་བའི་ཕྱིར། རྒྱུའི་ཐེག་པའི་ཏིང་ངེ་འཛིན་གྱི་ཚོགས་ལས། རིན་ཆེན་སྣང་བ་ལྟ་བུའི་ཏིང་ངེ་འཛིན་ལྟ་བུའོ་ཞེས་དཔེར་གཟུང་བ་ཡིན་ནོ། ། གཉིས་པ་རྣམ་བཅས་སུ་སྒྲུབ་པ་ལ་རྣམ་པ་གང་ལས་སྒྲུབ་པ་དང༌། ཚུལ་ཇི་ལྟར་སྒྲུབ་པའོ། ། དང་པོ་ནི། གོང་དུ་ལུས་ནང་གི་བདག་ཉིད་ཅན་གྱི་རྩའི་སྐབས་སུའང་ཅུང་ཟད་བཤད་མོད་ཀྱི།
ད་རུང་རྩ་དག་པ་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་སྤྲུལ་པའི་སྐུར་བྱེད་པའི་རྩ་དེ་ཉིད་མ་འཁྲུལ་བར་ངོ་འཕྲོད་དགོས་པ་ལས། དེ་གང་ཞེ་ན། རྩ་ལའང་མ་དག་པ་འཁོར་བ་དང༌། དག་པ་མྱང་འདས་དང༌། མྱང་འདས་ལའང་ཉན་རང་དང་རྒྱུའི་ཐེག་པའི་མྱང་འདས་དང་ཕུལ་དུ་དབྱུང་དུ་མེད་པ་འབྲས་བུའི་ཐེག་པའི་མྱང་འདས་ཀྱི་རྟེན་བྱེད་པའི་རྩ་དབུ་མ་གཉུག་མ་དང་གློ་བུར་བས་རབ་ཏུ་ཕྱེ་བར་བྱེད་པ་ཅི་རིགས་སུ་ཡོད་པ་ལས་འདིར་བསྟན་གྱི་དབུ་མ་ནི་འབྲས་བུའི་ཐེག་པའི་མྱང་འདས་སྒྲུབ་རྟེན་གྱི་རྩ་དབུ་མ་སྟེ། ཇི་སྐད་དུ། ལུས་ལ་དབུ་མ་ཆེན་པོ་གནས། ། ལུས་གནས་ལུས་ལ་མ་སྐྱེས་པའོ། ། ཞེས་འབྱུང་བ་ལྟར། དག་མ་དག་གི་འབྱུང་པོ་ཐམས་ཅད་ལ་སྟེ་རྒྱུ་ལམ་འབྲས་གསུམ་ཐམས་ཅད་ཀྱི་ལུས་༼༢༥༥༽ལ་དག་པའི་རྩ་དབུ་མ་འདི་ཁྱབ་ཅིང་གནས་ཀྱང་དེའི་ལུས་ལ་འབྲལ་མི་ཤེས་སུ་ལྷན་ཅིག་ཏུ་སྐྱེས་པ་ཡིན་པས།
བཅོམ་ལྡན་འདས་དུས་ཀྱི་འཁོར་ལོ་མཁའ་ཁྱབ་མཁའ་ཡི་རྡོ་རྗེ་ཅན་དུ་གསུངས་པའི་ཕྱིར། ཁྱད་པར་རྡོ་རྗེ་འཆང་ཆེན་པོ་ཡབ་ཡུམ་གྱི་རྡོ་རྗེ་གསུམ་དབྱེར་མེད་པའི་གོ་འཕང་དེར་སྒྲུབ་ཆེད་ཀྱི་སྦྱོར་བ་ཡན་ལག་དྲུག་གི་རྣལ་འབྱོར་བྱེད་པའི་རྟེན་གྱི་རྩ་དབུ་མ་ནི་འཁོར་ལོ་དྲུག་གི་དབུས་ཀྱི་སྒྲིབ་མེད་དག་པའི་དབུ་མ་དྲུག་སྟེ། ཡེ་ཤེས་ཐིག་ལེར། ལུས་རྟེན་སྲོག་གི་དབྱུག་པ་ལ། ། སྦྱོར་བ་དྲུག་གི་ཡེ་ཤེས་གཞུག ། འཁོར་ལོ་དྲུག་གི་ལྟེ་བའི་དབུས། ། ཕྲ་མོའི་ལུས་ལྡན་རྩ་ནི་དྲུག ། ཐིག་ལེ་དང་བཅས་དེ་རྣམས་སྦྱོར། ། ཞེས་པའི་འགྲེལ་པར། འཁོར་ལོ་དྲུག་གི་ལྟེ་བའི་གནས་ཞེས་པ་ནི་བདེ་བ་ཆེན་པོའི་འཁོར་ལོ་ལ་སོགས་པ་དྲུག་གི་ལྟེ་བ་ནི་སྲོག་གི་དབྱུག་པའི་ངོ་བོའོ། །
དེའི་ནང་ལ་དབུས་ཞེས་བྱ་བའོ། ། ཞེས་རྩ་འགྲེལ་གྱི་དོན། སྲོག་རྩའི་ནང་ན་ཆེས་ཕྲ་བའི་རྩ་དབུ་རྐྱང་རོ་གསུམ་སྟེང་འོག་ཏུ་དྲུག་ཏུ་གསུངས་ལ། དེའི་དོན་ཡེ་ཤེས་ཐིག་ལེར། གང་གི་ཚེ་ཚངས་པའི་དབྱུག་པ་ལ་མདུད་པ་སུམ་ཅུ་རྩ་གཉིས་ཡོད་དེ། དེ་ལ་ལྟེ་བའི་འོག་ཏུ་འཕོ་བ་བཅུ་དྲུག ། སྟེང་དུ་འཕོ་བ་བཅུ་དྲུག ། བྱང་ཆུབ་ཀྱི་སེམས་དང་རླུང་གཉིས་༼༢༥༦༽ཕྲད་པའི་ཕྱིར་འཕོ་བ་སྟེ་སྟེང་འོག་གཅིག་པུའི་དངོས་པོ་སྦྱོར་བའི་རྩ་སུམ་ཅུ་སོ་གཉིས་སོ། ། བྱང་ཆུབ་ཀྱི་སེམས་དགའ་བ་དང་ལྡན་པའི་གདུ་བུའི་རྣམ་པ་སྐུ་དང་གསུང་དང་ཐུགས་ཀྱི་ངོ་བོ་གཅིག་པུའི་རྟོག་མེད་བདེ་ལེགས་ཡིད་མས་ཚངས་པའི་དབྱུག་པ་འཁྱུད་ནས་བདེ་བ་ཆེན་པོའི་ནོར་བུའི་ཁ་རླུང་གི་འཁོར་ལོ་ཡན་ཆད་ཙནྡ་གོརྴིརྵའི་ཤིང་ལ་སྦྲུལ་ཆེན་པོ་ཡོད་པ་ལྟ་བུའོ། ། ཞེས་སོ། །
འདིའི་དོན་ལ། སྔ་རབས་པའི་ལམ་འབྲས་པའི་སྒྲོས་མི་གཅིག་པ་དུ་མ་དང༌། ཕྱིས་ཀྱི་བོ་དོང་པའི་དེ་ཉིད་འདུས་པ་བར་མར་གྲགས་པའི་ཆོས་ཀྱི་སྲོག་སྡོམ་དངས་མ་མི་ཤིགས་པ་ཐིག་ལེ་གསུམ་ལྡན་གྱི་རྩ་མི་ཤིགས་པའི་རྒྱབ་རྟེན་གྱི་ལུང་བཙན་ཤོས་སུ་བྱས་ནས་མི་མཐུན་པར་སྨྲ་བ་དུ་མ་བྱུང་བ་བཏང་སྙོམས་སུ་བྱས་ནས། བདག་གི་རྗེ་བཙུན་ཐམས་ཅད་མཁྱེན་པ་ཡི་དམ་ལྷའི་ངོ་བོར་བཞུགས་པ་དག་གི་ཞལ་སྔ་ནས། ཚངས་དབྱུག་ནི་སྲོག་རྩ་སྟེ། དེ་ལ་ཕྱིའི་རྩ་རོ་རྐྱང་སྙིང་མགྲིན་སྤྱི་གཙུག་གི་འཁོར་ལོ་རེ་རེ་ལ་མདུད་པ་བཞི་བཞི་བཅུ་དྲུག་དང༌། ལྟེ་གསང་ནོར་བུའི་མགྲིན་པ་དང་རྩེ་མོ་སྟེ། བཞི་ལ་མདུད་པ་བཞི་རེ་ཡོད་ཅིང༌། ཡང་དེ་མཐུན་སྲོག་རྩའི་ནང་གིའང་རྩ་རོ་རྐྱང་གི་མདུད་ཚུལ་དེ་ལྟར་ཡོད་ལ། འཕོ་བ་ཞེས་པ་ནི་རྒྱུ་བ་གོ་ཕྱེ་བའི་དོན་ཏེ།
མདུད་མཚམས་རེ་རེའི་རྩས་ཐིག་རླུང་༼༢༥༧༽འདྲེན་པའི་གོ་ཕྱེ་བ་ཡིན་ལ། དེ་ལྟར་རྩའི་འཕོ་བ་གནོད་མེད་དུ་ཕྱེ་བ་ན་ལུས་འཚོ་ཞིང་དེ་ལས་བཟློག་པ་ན་འཆི་བའི་རྐྱེན་དུ་འགྱུར་ཞིང༌། བྱང་ཆུབ་ཀྱི་སེམས་དམ་པ་འདྲེན་པའི་རྡོ་རྗེ་གསུམ་གྱི་རྟེན་བྱེད་པའི་དབུ་མ་བདེ་ལེགས་ཡིད་མ་ཞེས་བྱ་བ་ནི་གཙུག་ཏོར་ནས་གསང་བའི་བར་ཙན་དན་གོརྴིརྵ་ལ་སྦྲུལ་འཁྱུད་པ་ལྟ་བུའི་ཚུལ་གྱིས་ཡོད་པར་གསུངས་ལ། དེའང་རྣལ་འབྱོར་དང་མི་ལྡན་པ་ལ་ཙན་དན་གོརྴིརྵའི་ཡལ་འདབ་ཀྱི་སྦྲུལ་གྱི་འགྲོ་འོང་ཅི་གང་འདོད་འདོད་དུ་ཐོགས་པ་མེད་པར་བགྲོད་མི་ནུས་པར་འཕོ་མདུད་ཀྱིས་འཆིང་ལ། རྣལ་འབྱོར་དང་ལྡན་པ་ལ་མདུད་པ་དེ་དག་གིས་འཆིང་བར་མི་ནུས་པར་གནད་ཤེས་པའི་སྦྲུལ་གྱི་འཁྱོག་འགྲོས་བགྲོད་པ་ལ་རང་དབང་ཐོབ་པར་འགྱུར་བའི་དོན་ཡིན་ལ། དེ་ཡང་སྲོག་རྩའི་དང་དེའི་ཕྱིའི་གཡས་གཡོན་དུ་དེ་དང་དོད་མཉམ་གྱི་རོ་རྐྱང་གཉིས་ཡོད་ལ། དེའི་དབུ་མའི་ནང་དུ་ནང་གི་རོ་རྐྱང་དབུ་གསུམ་ཡོད་པའི་དབུ་མའི་ནང་ན་ཕྲ་བ་ལས་ཀྱང་ཆེས་ཕྲ་བའི་རྡོ་རྗེ་རེ་ཁཱའམ་རི་མོ་ཙམ་གྱི་བདག་ཉིད་ཅན་གྱིས་ཆེས་ཕྲ་བའི་རྩའི་ནཱ་ད་དང་རྩའི་ཆར་ཡང་ཡོད་ལ། དེ་ནི་ཕྱི་ནང་གི་རོ་རྐྱང་གི་མདུད་པ་དག་གི་ཕྱི་ཁོ་ན་དང་ནང་ཁོ་ནར་གནས་པ་མིན་ཏེ། རྩ་དེ་ཉིད་ཀྱི་༼༢༥༨༽རྣལ་འབྱོར་བྱང་བ་ན་རྩའི་མདུད་པ་དང་འཕོ་བ་དྲལ་བྱེད་ཉིད་དུ་གྲུབ་པའི་ཕྱིར། དེ་ལྟར་ཆེས་ཕྲ་བའི་རྩ་དབུ་མ་དེ་ཕྱིའི་གྲོག་མའི་འཁོར་ལོ་དྲུག་ལ་སོགས་པར་སྦྱོར་བ་ཡན་ལག་དྲུག་སོ་སོའི་གནད་ཀྱིས་འཆིང་བ་ན།
གདུ་བུ་འཁྲིལ་བ་ཡར་ཤུགས་མར་ཤུགས་བྱེད་པ་ལྟར་ཡར་འགྲོ་མར་འགྲོ་དང༌། ཟླུམ་པོ་དང་རྐྱང་བ་སོགས་ཀྱི་འབྱེད་སྡོམ་གྱི་ལས་ཅིར་ཡང་བྱེད་རུང་བ་ཡིན་ལ། འདི་ཉིད་ཀྱི་ཕྱིར། གྲུབ་ཆེན་ཡུ་མོས། དབུ་མའི་བྱེད་པ་ལ་རང་དབང་ཐོབ་པའི་སོར་བསམ་གྱི་མྱོང་བ་མ་སྐྱེས་པར་ཡན་ལག་ཕྱི་མའི་མངོན་རྟོགས་མི་སྐྱེ་ཞེས་གསུངས་པའང་འདི་ལ་དགོངས་སོ། ། འཁོར་ལོའི་བར་ཐག་རྣམས་སུ་སོར་བཅུ་གཉིས་ཀྱི་བར་མདུད་པ་མེད་པར་གནས་སོ་ཞེས་ཕྱག་ཐིག་ཏུ། རྟེན་གྱི་སྲོག་གི་དབྱུག་པ་ལ། ། དེ་རུ་སྦྱོར་བ་བསྟན་པའོ། ། སྲོག་གི་དབྱུག་པའི་དབུས་ན་གནས། ། ཕྲ་བའི་ཕྲ་བ་ཡང་དག་མཆོག །
སུམ་ཅུ་རྩ་གཉིས་མདུད་དང་ལྡན། ། དེ་ནི་ཕྱི་རོལ་ནང་དུ་མིན། ། མདུད་པ་ཡི་ནི་གནས་སུ་སྦྱོར། ། དེ་ནི་ཆར་ཡང་རྣམས་ཀྱི་དོན། ། ཆར་ཡང་སྦྱོར་བ་ནང་དུ་མིན། ། ནང་དུ་དེ་ནི་རྟོག་མེད་ལ། ། མདུད་པའི་ནང་དུ་གཡས་དང་གཡོན། ། རོ་མ་དང་ནི་རྐྱང་མ་གནས། ། མདུད་པ་གཉིས་དབུས་གཅིག་གཅིག་སྟེ། ། སུམ་ཅུ་གཉིས་ཀྱི་བཅུ་དྲུག་དྲན། །
༼༢༥༩༽བདེ་ཞེན་འཁོར་ལོ་མགྲིན་པ་ནས། ། ལྟེ་བའི་སྟེང་ནི་ཡན་ཆད་དོ། ། སོར་བཅུ་གཉིས་ཀྱི་སྐུད་པ་ནི། ། མེད་པ་མེད་པ་གཅིག་པུའོ། ། ཞེས་འབྱུང་ལ། ཆར་ཡང་སྦྱོར་བ་ནང་དུ་མིན། ། ཞེས་པའང་རྡོ་རྗེ་རྩའི་ཆར་ཡང་གི་སྦྱོར་བ་འཆིང་བ་ན་ནང་ལུས་ཀྱི་དབུ་མའི་གནད་ཁོ་ནར་རགས་པར་ཕྱི་ནང་གཞན་གསུམ་གྱི་རྩ་དབུ་མ་ཐམས་ཅད་འཆིང་དགོས་པར་བསྟན་པ་ཡིན་ནོ། ། སྲོག་རྩས་ཁམས་གསུམ་པའི་འཁོར་རྟེན་དང༌། རྩ་དབུ་མ་རྡོ་རྗེ་འཆང་ཆེན་པོ་ཡབ་ཡུམ་ཀྱི་རྡོ་རྗེ་གསུམ་ཐབས་ཤེས་ཟླས་ཕྱེ་བའི་ཡེ་ཤེས་དྲུག་བསྐྱེད་པར་གསུངས་ལ། དེས་ན་ལས་དང་པོ་པས་ཡེ་སྐུད་འདི་རྟོགས་པར་དཀའ་ཞེས།
ཡེ་ཐིག་ཏུ། དེ་ནི་སྲོག་པ་རྩ་ཉིད་ཡིན། ། ཁམས་གསུམ་གྱི་ནི་རྟེན་ཡིན་ནོ། ། ཞེས་དང༌། དེ་ནི་ཤིན་ཏུ་ཕྲ་མོ་འཇམ། ། རིན་ཆེན་ཁ་ནང་ཡན་ཆད་དོ། ། དེ་ཙམ་ཡེ་ཤེས་ཐིག་སྐུད་ཡོད། ། རྣམ་ཤེས་དྲུག་པོའི་རྟེན་མཆོག་གོ ། ཞེས་དང༌། རྡོར་ཕྲེང་དུ།
དང་པོའི་ལས་ཀྱི་རྣལ་འབྱོར་པས། ། ཕྲ་བ་དེ་ནི་ཤེས་པར་དགའ། ། ཞེས་འབྱུང་ལ། སྲོག་རྩ་དང་འདིའི་དབུ་མ་མཆོག་མི་གཅིག་སྟེ། ཡེ་ཐིག་གི་འགྲེལ་པར། སྲོག་མ་ནི་སྐུའོ། ། རོ་མ་ནི་གསུང་ངོ༌། ། འཛིན་མ་ནི་ཐུགས་སོ། ། གསུམ་གྱི་བདག་ཉིད་ནི་རྟོག་མེད་༼༢༦༠༽མའོ། ། ཞེས་འབྱུང་ལ།
དེ་ལྟ་ན། རང་བྱུང་རྒྱལ་བ་ཆེན་པོའི་ཟབ་མོ་ནང་དོན་རྩ་འགྲེལ་ལས། རྩ་དབུ་མ་ལུས་ཅན་གྱི་སྲོག་རྩར་འདོད་པ་དང་འཆི་བའི་ཚེ་ཡལ་བར་འདོད་པ་འགོག་པར་མཛད་པ་མ་ཡིན་ཏེ། ཁྱེད་ཀྱིས་དེ་དག་གིས་མི་བཞེད་པ་མཐའ་དག་འདིར་བཤད་པ་ཇི་ལྟར་རུང་སྙམ་ན་མ་ཡིན་ཏེ། རང་བྱུང་རྒྱལ་བ་མཆོག་གིས་རྩ་དབུ་མ་ལུས་ཅན་གྱི་སྲོག་རྩ་ལ་བརྟེན་ནས་དེར་ཡོད་པར་དགོངས་ནས་དེར་གསུངས་པ་ཡིན་གྱི་རྣམ་སྨིན་གྱི་སྲོག་རྩའི་རང་ལྡོག་རྩ་དབུ་མར་བསྟན་པ་མ་ཡིན་ལ། ཡེ་སྐུད་འདི་དག་འཆི་བའི་ཚེ་ཡལ་ནས་མེད་པར་འགྲོ་བ་མ་ཡིན་ཏེ། གོང་དུ་མཁའ་ཁྱབ་མཁའི་རྡོ་རྗེ་ཅན་དུ་བཤད་པ་ཉིད་ཀྱི་ཕྱིར། དེས་ན་རིན་པོ་ཆེ་ཀརྨ་པཀྴིའི་ཐིག་ལེ་སྐོར་གྱི་འགྲེལ་པ་དག་ལས། ལས་དང་ཡེ་ཤེས་ཀྱི་རྩ་དབུ་མ་གཉིས་རྒྱ་ཆེར་གསུངས་པ་ཡིན་ནོ། ། གཉིས་པ་ཚུལ་ཇི་ལྟར་སྒྲུབ་པ་ནི།
བཤད་མ་ཐག་པ་ལྟ་བུའི་རྩ་འགྲོ་འོང་སྒྲིབ་ཐོགས་དང་བྲལ་བ་དེ་ཉིད་ཀྱིས་ནི་འགྲོ་འོང་སྒྲིབ་ཐོགས་དང་བྲལ་བའི་རྣམ་སྨིན་གྱི་རྩ་ཐམས་ཅད་སྦྱོང་བྱེད་དུ་གྲུབ་པ་ཉིད་ཀྱིས་རྣམ་སྨིན་གྱི་རྩ་ཐམས་ཅད་ཡོངས་སུ་དག་པའི་ལུས་ལྷ་སྐུ་སྟོང་པར་སྦྱངས་པའི་མོས་པས་དེ་ཐམས་ཅད་ཀྱི་ཤུལ་དུ་དག་པའི་དབུ་མ་ཉིད་ལས་གྲུབ་པའི་རྩའི་རྟེན་ཀ་བ་ལྟ་བུ་དང་ཐོག་ཕུབ་༼༢༦༡༽འཁོར་ལོ་ལྟ་བུ་དང༌། དེའི་ཉེར་མཁོའི་རྩ་འདབ་དང་འཁོར་ཕྲན་སོགས་ཀྱི་རྩ་ཁང་པ་དང་སྒོ་རྒྱན་ལྟ་བུར་སྒོམ་པ་ནི་སྔགས་ལྟར་ལུས་ངག་གི་གནད་དང་ལྡན་པར་ལྷག་པའི་ལྷའི་ང་རྒྱལ་གྱིས་སྤྱི་གཙུག་ནས་ནོར་བུའི་རྩེ་མོའི་བར་གཡས་རོ་མ་དམར་མོ། ། གཡོན་རྐྱང་མ་དཀར་མོ། ། དབུ་མ་སྔོན་མོ། དྲང་བ་གསལ་བ་སྟོང་པ་མཚར་བར་བསྒོམས་ཏེ་དབུ་མ་ཉིད་ལས་གྱེས་པའི་ལྟེ་བར་ས་ཁམས་ཀྱི་རྩ་འདབ་རེ་བཞི་སེར་པོ། སྙིང་ཁར་ཆུ་ཁམས་ཀྱི་རྩ་འདབ་བརྒྱད་སྔོན་པོ། མགྲིན་པར་མེ་ཁམས་ཀྱི་རྩ་འདབ་བཅུ་དྲུག་དམར་པོ། སྤྱི་བོར་རླུང་ཁམས་ཀྱི་རྩ་འདབ་སུམ་ཅུ་ལྗང་ཁུ། གསང་རྩར་མཁའ་ཁམས་ཀྱི་རྩ་འདབ་སུམ་ཅུ་ཁ་དོག་དང་བྲལ་བ། གསང་རྩེ་དང་གཙུག་ཏོར་ཡེ་ཤེས་ཀྱི་ཁམས་ཀྱི་རྩ་འདབ་དྲུག་པ་ཁ་དོག་ཐམས་ཅད་པ་སྟེ།
འཁོར་ལོ་རྣམས་ཀྱང་གདུགས་དང་གདུགས་འདེགས་ཀྱི་ཚུལ་དུ་བསྒོམ་པའོ། ། སྙིང་གའི་གཡས་གཡོན་ནས་རྩ་རྒྱུད་ལག་གཉིས་སུ་གྱེས་པའི་ལག་ཚིགས་རྣམས་ལའང་རྩ་འདབ་སུམ་ཅུ་པ་རེ་དང༌། ལག་པའི་སོར་ཚིགས་རེ་རེ་བཞིན་དུའང་རྩ་འདབ་དྲུག་དྲུག་དང༌། ལྟེ་བ་ནས་རྩ་རྒྱུད་རྐང་པ་གཉིས་སུ་གྱེས་པ་ལའང་ལག་ཚིགས་དང་ཚིགས་བྲན་གྱི་རྩ་ལྟར་སྒོམ་པར་བྱའོ། ། གཉིས་པ་སྒྲུབ་པ་༼༢༦༢༽གྲུབ་ནས་རྣལ་འབྱོར་དུ་བྱ་བ་ལ། རྣལ་འབྱོར་སྤྱིར་བཤད། ཉམས་ལེན་བྱེ་བྲག་ཏུ་བཤད་པའོ། ། དང་པོ་ནི། སོར་སྡུད་དུ་དབང་ཡུལ་འབྲེལ་པ་བཅད་ནས། ངོ་བོ་ཉིད་ཀྱི་རྣམ་གཡེང་གི་སྒོ་ལྔའི་ཤེས་པ་རྟོག་མེད་དང་ཡིད་ཤེས་ཀྱི་རྟོག་པ་ལེགས་པར་བཀག་པའི་ལས་སྣང་འགག་རྗེས་གཉུག་མ་ཡེ་སྣང་གི་ཡུལ་ལ་ཡེ་ཤེས་འཇུག་པར་བྱེད་ཀྱང༌།
ད་དུང་གློ་བུར་དྲི་མའི་ཆོས་ཀྱི་སྐྱེ་མཆེད་པས་ཡུལ་སྣང་དེ་བསླད་པ་ཡིད་ཀྱི་སྐྱེ་མཆེད་ཡུལ་ཅན་གྱི་ཡེ་ཤེས་དེ་བསླད་ནས་ཡེ་ཤེས་ཀྱི་ཡུལ་དང་ཡུལ་ཅན་བརྟན་པར་མི་གནས་པར་འགྱུར་བའི་གེགས་ཉེན་ཆེན་པོ་ཡོད་པས། དེ་འགོག་ཆེད་སོར་སྡུད་གྲུབ་པའི་རྣལ་འབྱོར་དེ་ཉིད་ལ་ཕྱིར་མི་ལྡོག་ཅིང་རྟོགས་པ་གོང་དུ་འཕེལ་བའི་བསམ་གཏན་བྱེད་དགོས་ལ། བསམ་གཏན་གྱི་སྒྲ་དོན་ཀྱང་དྷྱཱ་ན་ཞེས་པ་དམིགས་པ་དེ་ལ་སྒོའི་གཏན་པ་ལྟར་སེམས་གཞན་དུ་གཡེང་དུ་མི་སྟེར་བ་སྟེ། ཀྱཻ་རྡོར་དུ། ཆུ་བོའི་རྒྱུན་ནི་རབ་འབབ་དང༌། ། མར་མེའི་རྩེ་མོ་རབ་བཅིངས་ལྟར། ། རྟག་ཏུ་དེ་ཉིད་རྣལ་འབྱོར་གྱིས། ། ཉིན་དང་མཚན་དུ་མཉམ་པར་གཞག ། ཅེས་འབྱུང་ལ། དེ་ལྟའི་བསམ་གཏན་ལ།
རང་གར་སོར་སྡུད་ཀྱི་སྐབས་ཀྱི་སྟོང་གཟུགས་ཀྱི་ཡུལ་ལ་མ་བཅོས་པར་འཇོག་པའི་སོར་སྡུད་ཀྱི་ཏིང་ངེ་འཛིན་ནི་༼༢༦༣༽དག་པ་བ་ཙམ་གྱིས་མི་ཆོག་པར། སླར་དེ་དག་གི་ཏིང་ངེ་འཛིན་ཁྱད་པར་བ་ཐར་པ་ཆ་མཐུན་གྱི་ངོ་བོའི་གོང་མ་ཆ་མཐུན་གྱི་བསམ་གཏན་ཐུན་མོང་མིན་ལ་འབད་པར་བྱ་སྟེ། དེ་ཡང་དཔལ་དུས་ཀྱི་འཁོར་ལོ་ཇི་སྐད་དུ། བསམ་གཏན་དག་ཀྱང་ཤེས་རབ་རྟོག་དང་དཔྱོད་པ་དགའ་དང་གཡོ་མེད་བདེ་བ་རྩེ་གཅིག་སེམས་པའོ། ། ཞེས་སོ། ། ཤེས་རབ་དང༌། རྟོག་པ་དང༌། དཔྱོད་པ་དང༌། དགའ་བ་དང༌། མི་གཡོ་བའི་བདེ་བ་ཞེས་བྱ་བ་སྟེ།
འདིའི་སྐད་དོད་ནི། པྲ་ཛྙ་ཏརྐཿབི་ཙ་རཿ ར་ཏིཿ ཨ་ཙ་ལ་སུ་ཁཾ། དེ་ཡང་དུས་འཁོར་འགྲེལ་ཆེན་ལས། དེ་བཞི་ནང་དུ་གཟུགས་དེ་ཉིད་ལ་ཤེས་རབ་ཅེས་བྱ་བ་ནི་ལྟ་བའོ། ། རྟོག་པ་ཞེས་པ་ནི་དངོས་པོ་འཛིན་པའོ། ། དཔྱོད་པ་ཞེས་པ་ནི་ངེས་པའི་དོན་ཏོ། ། དགའ་བ་ཞེས་པ་ནི་གཟུགས་ལ་ཆགས་པའོ། ། གཡོ་མེད་བདེ་བ་ཞེས་པ་ནི་གཟུགས་དང་ལྷན་ཅིག་སེམས་སུ་གཅིག་ཏུ་བྱེད་པའོ། །
ཞེས་དང༌། བཅོམ་ལྡན་ཕྱག་ན་རྡོ་རྗེས། དེས་ན་བསམ་གཏན་ཞེས་བྱ་བ་ནི་ཡོད་པའི་དངོས་པོ་ཐམས་ཅད་སྟོང་པར་མཐོང་བ་རྣམས་ལ་ཤེས་རབ་ནི་དངོས་པོ་རྣམས་ལ་སེམས་འཇུག་པའོ། ། རྟོག་པ་ནི་སེམས་ཀྱི་དངོས་པོ་འཛིན་པའོ། ། དཔྱོད་པ་ནི་འཛིན་པའི་དངོས་པོ་རྟོག་པའོ། ། དགའ་བ་ནི་དངོས་པོ་ཐམས་ཅད་ལ་སེམས་གནས་པའོ། ། བདེ་བ་ནི་དངོས་པོ་ཐམས་ཅད་༼༢༦༤༽ལ་གཡོ་བ་མེད་པའི་བདེ་བ་ཕུན་སུམ་ཚོགས་པའོ། ། ཞེས་འབྱུང་ལ། དེ་དག་གི་དོན་ནི། ཤེས་རབ་དང་པོར་སྨོས་པས་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ཏེ།
དེ་ཡང་གཞན་མཆོག་སྒྲིབ་བྲལ་དངོས་པོར་ཡོད་མེད་ཀྱི་སྤྲོས་མཐའ་དང་བྲལ་བའི་སྟོང་པའི་གཟུགས་བརྙན་གྱི་ཡུལ་དང་ཡུལ་ཅན་ཡིན་ན། ཡིད་ཀྱི་སྐྱེ་མཆེད་པའི་གཡོ་བས། སྟོང་གཟུགས་ཀྱི་ཡུལ་དེ་གཡོ་བར་མི་ནུས་པ་ལ། ད་དུང་ཡིད་ཀྱི་སྐྱེ་མཆེད་པའི་འཇུག་པའི་དབང་གིས་སོར་སྡུད་དུ་མཐོང་བའི་གཟུགས་བརྙན་དེ་དག་དངོས་པོའི་བདག་ཉིད་ཅན་གྱི་གཡོ་བ་དང་སྐྱེ་འགག་གི་མཚན་མར་སྣང་བ་ཡོད་པས། མཚན་མ་དེ་དག་ཐམས་ཅད་དང་བྲལ་བར་དམིགས་པ་མེད་པའི་ཤེས་རབ་ཀྱི་ཕ་རོལ་ཏུ་ཕྱིན་པས་ཁོང་དུ་ཆུབ་པར་གྱུར་པ་ན་ཡིད་ཀྱི་སྐྱེ་མཆེད་པའི་དངོས་འཛིན་གྱི་བསླད་པ་གཅོད་པར་བྱེད་པ་སྟེ། འདིར་འགྲེལ་ཆེན་ལས། ལྟ་བ་ཞེས་བྱ་བ་དང༌། སྟོད་འགྲེལ་ལས། དངོས་པོ་ལ་སེམས་འཇུག་པ་ཞེས་པས་ནི། ཡུལ་གྱི་དངོས་པོ་དེ་དག་ལ་དངོས་པོར་བལྟ་བའི་མཚན་འཛིན་འབྱིན་པར་བྱེད་པའི་དོན་ཏོ། །
འདི་ལ་དཔལ་དྭགས་པོ་བཀའ་བརྒྱུད་པ་སྤྱི་དང༌། ཁྱད་པར་རྒྱལ་བ་ཡང་དགོན་པས། ཤེས་པ་ཡུལ་མེད་དུ་ཤོར་བ་ཞེས་རྒྱ་ཆེར་བཤད་པ་དེ་ཉིད་ཡིན་ལ། རྟོག་པ་ཞེས་པ་༼༢༦༥༽ནི་ཤེས་རབ་ཀྱི་སྤྲོས་པ་རྣམ་པར་བཅད་པའི་ཡུལ་དང་ཡུལ་ཅན་གྱི་གཉུག་མ་རང་བཞིན་འོད་གསལ་གྱི་སེམས་ཉིད་ལ་རྟོག་པར་བྱ་བ་སྟེ། ཇི་ལྟར་རྟོག་ན། དེ་ལྟའི་ཡུལ་དང་ཡུལ་ཅན་ཇི་སྙེད་འཆར་བ་དེ་ཐམས་ཅད། ཆོས་ཅན་གྱི་དབང་དུ་ན་གཉུག་མའི་སེམས་ལས་གཞན་དུ་མིན་པ་དང༌། ཆོས་ཉིད་ཀྱི་དབང་དུ་ན་ཆོས་ཀྱི་དབྱིངས་ལས་གཞན་དུ་མེད་པ་སྟེ། རྒྱ་མཚོ་ཆེན་པོར་རི་གླིང་གཟའ་སྐར་གྱི་སྣང་བརྙན་ཅི་ཤར་ཡང༌། རྒྱ་མཚོའི་ཁ་དོག་གི་སྣང་བ་ཙམ་ལས་གཞན་དུ་མ་གྲུབ་པར་རྟོགས་པ་ལྟ་བུའི་ཕྱིར།
བྲམ་ཟེ་ཆེན་པོས། ནམ་མཁའི་རི་བོ་ཆུ་འཐུང་དང༌། ། དེ་ཡི་འགྲམ་དུ་ཞོག་ཅིག་རང་ག་བ། ། ཞེས་འབྱུང་ངོ༌། ། འདི་ལ་དྭགས་པོ་བཀའ་བརྒྱུད་སྤྱི་དང༌། ཁྱད་པར་འབྲུག་སྐོར་ལས། མཁན་པོ་རྩ་བྲལ་དུ་ཤར་བ་ཞེས་ཐ་སྙད་མཛད་དོ། ། དཔྱོད་པ་ནི། དེ་ལྟར་རྟོག་པ་ཉིད་ཀྱི་འཛིན་བྱེད་ཀྱི་ཤེར་ཕྱིན་ཉིད་ལ་ངེས་པ་བྱེད་པ་སྟེ། ངེས་པའི་དོན།
སྒྲོ་འདོགས་རྣམ་པར་བཅད་པ་ཉིད་ཀྱི་ཕྱིར། དེ་ལ་རྒྱུའི་ཐེག་པ་ལ་སོགས་པར་ཡིད་རྟོག་གི་སྒྲོ་འདོགས་གཅོད་ནུས་ཀྱི་དབང་ཤེས་ལྟ་བུ་རྟོག་མེད་ཀྱི་སྒྲོ་འདོགས་གཅོད་མི་ནུས་སོ་ཞེས་གྲགས་པ་ལྟ་བུ་མ་ཡིན་ཏེ། གློ་བུར་དྲི་མའི་རྟོག་པ་དང་རྟོག་མེད་ཀྱི་ཡུལ་དང་ཡུལ་༼༢༦༦༽ཅན་སྒྲོ་འདོགས་ཇི་སྙེད་པ་དེ་དག་གཉུག་མའི་བསམ་གཏན་འདི་ལ་བསླད་ཆ་བཅད་པའི་ངེས་པ་ལ་གནས་པའོ། ། དེས་ན་ཡན་ལག་དང་པོ་གསུམ་འདིའང་དག་པའི་རྩ་གསུམ་ལ་གནད་དུ་མ་བསྣུན་པར་འབྱུང་བ་མིན་ཏེ། སྟོང་གཟུགས་ཐམས་ཅད་ལ་དངོས་པོར་ཡོད་མེད་ཀྱི་མཚན་མ་ཤེས་རབ་ཀྱི་ཕ་རོལ་ཏུ་ཕྱིན་པས་ཁོང་དུ་ཆུབ་པར་བྱེད་པ་ནི་གཡས་རོ་མའི་བྱེད་པས་འཆིང་བ་དང༌། ཁོང་དུ་ཆུབ་པ་དེའང་ཆོས་ཅན་དང་ཆོས་ཉིད་ཀྱི་རྟེན་འབྲེལ་གྱི་ཆོས་ཙམ་ལས་གཞན་དུ་གྲུབ་པ་མེད་པ་ནི་གཡོན་རྐྱང་མའི་བྱེད་པས་འཆིང་བ་དང༌། དེ་ལྟའི་ཤེར་ཕྱིན་དེ་ངོར་རྟོག་པའི་ངེས་པ་དང་རྟོག་མེད་ཀྱིས་དྲངས་པའི་ངེས་པ་གཅོད་པའི་ངེས་པ་འདྲེན་པ་དབུ་མའི་བྱེད་པ་འཆིང་བ་ལ་རག་པས། དེ་གསུམ་འཆིང་བའི་སྟེང་འོག་གི་རྩ་གསུམ་རྣམ་མེད་དང་རྣམ་བཅས་སུ་འཆིང་བ་ཉིད་ཀྱིས་འབྲས་བུ་ལ་དགའ་བ་ནི་དེ་ལྟའི་སྒྲོ་འདོགས་བཅད་པའི་སེམས་དེ་ཉིད་ལ་མཉམ་པར་འཇོག་པ་ན་རྩོལ་བ་མེད་པར་རང་དགར་གནས་པའམ་ཆགས་པ་ཉིད་ཀྱིས་སེམས་ལས་སུ་རུང་བ་ཐོབ་པ་ཡིན་ལ། གཡོ་མེད་བདེ་བ་ནི། དེ་ལྟའི་དགའ་བས་དྲངས་པའི་སེམས་ལས་སུ་རུང་གི་ཤིན་སྦྱངས་ཀྱི་མཐུས་རྣམ་སྨིན་གྱི་ལུས་ཚོར་བདེ་སྡུག་གི་གཡོ་བ་མེད་པའི་དག་པའི་རྩ་བཅིང་བའི་ལུས་ཤིན་སྦྱངས་ཐོབ་པའི་༼༢༦༧༽སྒོ་ནས་བསམ་པའམ་སེམས་གཏན་པར་བྱེད་པ་ཉིད་ཀྱི་བསམ་གཏན་ཡན་ལག་ལྔ་པར་བཞག་པ་ཡིན་ནོ། །
འདི་ལྟ་བུའི་བསམ་གཏན་གྱི་ཡན་ལག་དང་བསམ་གཏན་རང་གི་ངོ་བོའི་འཇོག་ཚུལ་གསལ་མི་གསལ་ལ་ཕྲ་རགས་ཅུང་ཟད་ཀྱང་མ་ཆུད་པར། རྒྱ་བོད་ཀྱི་དུས་འཁོར་བ་དང་གསང་འདུས་པའི་སྦྱོར་དྲུག་འཆད་པའི་ཆེན་པོ་ཕལ་ཆེར་འདིར་བསྟན་གྱི་བསམ་གཏན་ཡན་ལག་ལྔ་པོའང༌། འཇིག་རྟེན་པའི་བསམ་གཏན་དང་པོའི་ཡན་ལག་ལྔ་ཉིད་དུ་གོང་མ་གོང་མར་སྦྱར་བ་ནི་ནོར་བ་བླ་ན་མེད་པ་ཡིན་ཏེ། འཇིག་རྟེན་པའི་བསམ་གཏན་དང་པོའི་རྟོག་དཔྱོད་དང་དེར་གྱུར་པའི་ཤེས་རབ་ནི་བསམ་གཏན་དེ་ཉིད་ལ་རང་ས་དང་འོག་སའི་ཉོན་མོངས་རྗེས་སུ་སྤོང་བར་བྱེད་པའི་གཉེན་པོའི་ཡན་ལག་འདོད་པ་དང་གཟུགས་ཀྱི་ཁམས་ཀྱི་ཉེས་དམིགས་དང་ཕན་ཡོན་ལ་རྗེས་སུ་རྟོག་པ་དང་དཔྱོད་པའི་རྣམ་རྟོག་སེམས་རྩིང་བ་དང་ཞིབ་པའི་བདག་ཉིད་ཅན་ཡིན་ལ། འདིར་ཤེས་རབ་ཉིད་ཁྱད་གཞིར་གཟུང་ནས་ཤེས་པའི་ཚུལ་ལ་རྟོག་དཔྱོད་ཀྱི་མིང་བཏགས་པའི་རྟོག་བྲལ་དང་དཔྱོད་བྲལ་གྱི་མི་རྟོག་ཡེ་ཤེས་ཉིད་དུ་བཤད་པའི་ཕྱིར། དབང་མདོར་བསྟན་གྱི་རྩ་འགྲེལ་ལས། དངོས་མེད་གཟུགས་ལ་སྒོམ་པ་དེ། ། རྣལ་འབྱོར་པ་ཡི་སྒོམ་མ་ཡིན། ། ཞེས་པ་དངོས་མེད་སྤྲིན་མེད་པའི་ནམ་མཁར་གཟུགས་རྨི་ལམ་དང་སྒྱུ་མ་ལ་སོགས་༼༢༦༨༽པ་ལྟར་སོ་སོར་སྡུད་པས་མཐོང་བ་ལ་སྒོམ་པ་བསམ་གཏན་གྱི་ཡན་ལག་སོ་སོར་བཅིངས་པས་དུས་གསུམ་དང་ཁམས་གསུམ་རབ་ཏུ་གསལ་བའི་བདག་ཉིད་རྣལ་འབྱོར་པའི་རང་གི་སེམས་སོ་སོར་རང་གིས་རིག་པར་བྱ་བ་རབ་ཏུ་འཇུག་པ་གང་ཡིན་པ་དེ་ནི་རྣལ་འབྱོར་པའི་སྒོམ་པ་མ་ཡིན་ཏེ། ཡུལ་དང་རྣམ་པར་ཤེས་པ་ལ་སོགས་པ་ཡོད་པ་དང་མེད་པ་དང་དངོས་པོ་དང་དངོས་པོ་མེད་པ་ལ་སོགས་པ་རྣམ་པར་རྟོག་པའི་དྲ་བ་མཐའ་དག་དང་སྲོག་གི་རླུང་རྣམས་ཀྱི་རྩོལ་བ་ཉེ་བར་ཞི་བ་ཉིད་ལས།
དུས་གསུམ་དང་ཁམས་གསུམ་པ་གསལ་བ་རབ་ཏུ་སྣང་བ་འབྱུང་བའི་ཕྱིར་རོ། ། ཞེས་འབྱུང་བ་ཉིད་ཀྱི་ཁམས་གསུམ་པར་མི་རྟོག་པ་ལ་འདོད་གཟུགས་ཀྱི་རྟོག་དཔྱོད་ཀྱི་རྣམ་གཡེང་གི་སེམས་སུ་བཤད་པ་ཅུང་ཟད་ཀྱང་མེད་པའི་ཕྱིར། འོ་ན་མི་རྟོག་པའི་བསམ་གཏན་ལ་རྟོག་པའི་སྒྲ་སྦྱར་བ་ཅི་ཞེ་ན། མི་རྟོག་པར་རྟོག་པ་དང་མི་དཔྱོད་པར་དཔྱོད་པ་ཞེས་བྱ་བའི་ཐ་སྙད་བཅོམ་ལྡན་འདས་ཀྱིས་སྦྱར་བའི་ཕྱིར། སྡོམ་འབྱུང་ལས། བསམ་གཏན་ཤེས་རབ་རབ་སྦྱོར་ཉིད། ། སྟོང་ཉིད་སོ་སོར་རྟོག་པ་ཡིས། ། སྒོམ་པ་སྒོམ་པ་ཉིད་མ་ཡིན། ། བདེ་ཆེན་ཕྱག་རྒྱ་ཆེན་པོའོ། ། ཞེས་དང༌།
སློབ་དཔོན་སངས་རྒྱས་གསང་བས། ། སོ་སོར་གང་ལའང་མི་རྟོག་པ། ། སོ་སོར་རྟོག་པའི་མཆོག་ཡིན་ཏེ། ། ༼༢༦༩༽སོ་སོར་སྣང་བ་ཀུན་རྟོག་ཕྱིར། ། སོ་སོར་རྟོག་པ་ཞེས་བཤད་དོ། ། ཞེས་འབྱུང་ལ། གཞན་དུ་རྟོག་དཔྱོད་ཀྱི་སྒྲས་སྒྲ་དོན་འདྲེས་འཛིན་གྱི་རྟོག་དཔྱོད་ལ་འཆད་ན་ཆེས་མི་རུང་སྟེ། དཔལ་ས་ར་ཧས། དཔྱད་པས་མ་འོངས་དེ་བཞིན་ཉིད་ཀྱི་ཡེ་ཤེས་ནི། ། བྱས་པ་རྣམས་དང་བྲལ་ཞིང་བསགས་པའི་ལས་མིན་ཞེས། །
རང་ཉིད་ཤེས་པ་མདའ་བསྣུན་གྱིས་ནི་དེ་སྨྲས་པས། ། མཁས་པ་རྣམས་ཀྱི་སྙིང་ལ་དུག་གིས་ཁྱབ་པར་འགྱུར། ། ཞེས་དང༌། མཁས་པ་རྣམས་ནི་དཔྱད་པ་སྟེ། ། བླ་མ་དམ་པའི་དཔྱད་པ་མེད། ། མིག་མི་འཛུམས་པར་བལྟ་དང་མི་བསམ་དང༌། ། རླུང་འགོག་པས་ནི་དཔལ་ལྡན་བླ་མས་རྟོགས། ། ཞེས་འབྱུང་ལ། འདིའི་དགའ་བདེའང་བསམ་གཏན་དང་པོའི་དགའ་བདེ་ལ་འཆད་ན་མི་རུང་སྟེ། བསམ་གཏན་དང་པོའི་དགའ་བདེ་ནི་ཚོར་བའི་དབང་པོ་ལྔ་ལས།
ལུས་སེམས་ཀྱི་དགའ་བདེ་ནི་ཁྱབ་པ་འདུ་བྱེད་ཀྱི་སྡུག་བསྔལ་ཉིད་ཀྱི་ཕྱིར། དེ་ལྟ་བུ་ལ་དགའ་བ་དང་བདེ་བའི་དོན་མ་ཚང་བའི་ཕྱིར་ཏེ། འདི་ལྟའི་དགའ་བདེ་ནི་འཁོར་འདས་དང་བདག་གཞན་གཉིས་ཀའི་སྤྲོས་མཚན་གྱིས་བསྡུས་པའི་དགའ་བདེ་མ་ཡིན་ཞིང་མ་དག་འཁྲུལ་པའི་དབང་ཡིད་ཀྱི་ཚོར་བདེའང་མ་ཡིན་པའི་ཕྱིར། ཇི་སྐད་དུ། ༼༢༧༠༽འདིར་ནི་ཐོག་མ་དབུས་མཐའ་མེད། ། སྲིད་མེད་མྱ་ངན་འདས་པ་མེད། ། བདག་མེད་གཞན་ཡང་མེད་པ་སྟེ། ། འདིར་ནི་མཆོག་ཏུ་བདེ་ཆེན་ཉིད། ། ཅེས་དང༌། དབང་པོ་རྣམས་ནི་གཉིད་ལོག་བཞིན། །
ཡིད་ནི་ནང་དུ་ཞུགས་འདྲ་དང༌། ། བྱ་བྱེད་མེད་བཞིན་ཡང་སྣང་བའི། ། སེམས་ནི་དམ་པའི་བདེ་བས་རྒྱས། ། ཞེས་འབྱུང་བ་ཉིད་དེ། འདི་ལྟའི་དགའ་བདེ་ནི་རྟག་པ་དང་མི་རྟག་པའི་མྱོང་བའི་རྟེན་བྱེད་པ་མ་ཡིན་པར་རྟག་པ་ཉིད་དུ་བཤད་ལ། འཇིག་རྟེན་པའི་བསམ་གཏན་དང་པོ་དག་གིས་ནི་དེ་ལྟར་བྱེད་པས་ཁྱད་པར་ཆེས་ཆེ་བའི་ཕྱིར། རྒྱལ་པོ་ཨིནྡྲ་བྷཱུ་ཏིས། བདེན་ཆེན་མི་རྟག་མ་ཡིན་ཏེ། ། བདེ་བ་ཆེན་པོ་རྟག་ཏུ་རྟག ། ཅེས་འབྱུང་བ་དང༌།
སློབ་དཔོན་སངས་རྒྱས་གསང་བས། མྱོང་བ་བྱུང་ན་ཞེན་པའི་རྟེན། ། ཞེན་པ་བྱུང་ན་འཛིན་པའི་གཞི། ། འཛིན་པས་བཅིངས་ཕྱིར་གྲོལ་མི་འགྱུར། ། ཞེས་སོ། ། འོ་ན་དེ་ལྟའི་དགའ་བདེ་དེའང་ལས་དང་པོ་པས་ད་ལྟའི་རྣམ་སྨིན་གྱི་ལུས་ལ་བརྟེན་པས་དགའ་བདེ་དེ་མངོན་དུ་མི་འགྱུར་བས། དེ་ལྟའི་ཡན་ལག་སྔ་མ་གསུམ་གྱི་གཉེན་པོའི་བྱེད་པས་ཡན་ལག་ཕྱི་མ་གཉིས་ཕན་ཡོན་གྱི་ངོ་བོར་སྐྱེས་པའི་ཚེ་རྣམ་སྨིན་གྱི་ལུས་སེམས་ཉིད་ལའང་དགའ་བདེ་དེ་ཉིད་ཀྱི་༼༢༧༡༽བྱིན་གྱིས་བརླབས་པ་ཉིད་ཀྱིས་རགས་པ་རྣམ་སྨིན་གྱི་ལུས་སེམས་ཡོད་དུ་མི་ཚོར་བ་ལྟ་བུའི་ལུས་སེམས་ལས་འདས་པའི་དགའ་བདེ་ཁྱད་པར་ཅན་སྐྱེ་ལ་ཉམས་མྱོང་དེ་ཉིད་ལ་རེ་ཤིག་རྡོ་རྗེའི་བསམ་གཏན་གྱི་དགའ་བདེར་ངོ་སྤྲོས་མཛད་ནས་བྲོད་པ་བསྐྱེད་དེ། ཇི་ཞིག་ན་བརྟན་པ་ཐོག་པའི་ཚེ་རྣམ་སྨིན་གྱི་ལུས་སེམས་ལ་མ་ལྟོས་པར་རྡོ་རྗེའི་སྐུའི་ལུས་སེམས་ཀྱི་དགའ་བདེ་རང་གིར་མྱོང་བ་ཡིན་ནོ། ། ལྷག་པར་འདི་ལྟ་བུའི་ལུས་བདེ་ནི་རྣམ་སྨིན་གྱི་ལུས་ཀྱི་བེམས་ཆོས་ཀྱི་བདེ་བ་མ་ཡིན་པའང༌། གུར་ལས།
མཁའ་ཁམས་བེམས་མིན་བདེ་བ་དང༌། ། ཞེས་དང༌། སྡོམ་འབྱུང་བས། བེམས་པོ་མིན་ཕྱིར་བདག་ཉིད་རིག ། མི་ཤེས་རྣམ་པར་མི་མཐོང་བ། ། ཞེས་འབྱུང་བ་ཉིད་ཀྱིས་གྲུབ་བོ། ། འོ་ན་འདི་ལྟའི་སྣང་བ་དེ་བདེན་པ་གཉིས་ལས་གང་ཡིན་སྙམ་ན། འདི་ལས་འགོས་ལོ་ཙ་བ་གཞོན་ནུ་དཔལ་བ་དང༌། ཞྭ་དམར་ཅོད་པན་འཛིན་པ་བཞི་པའི་གསུང་གིས། སློབ་དཔོན་ཟླ་བས།
ཀུན་རྫོབ་རང་བཞིན་སྒྲིབ་ཕྱིར་ཀུན་རྫོབ་སྟེ། ། ཞེས་ཀུན་རྫོབ་ཡིན་ཚད་སྒྲིབ་པར་གསུངས་པ་ལྟར་སྣང་ཡང༌། དེས་མ་ཁྱབ་སྟེ་སྔགས་སུ་བསྐྱེད་རྫོགས་གཉིས་ལས་བདེན་གཉིས་སུ་འཇོག་པ་དང༌། རྫོགས་རིམ་ཉིད་ལའང་༼༢༧༢༽ཡུལ་གྱི་ཆ་སྟོང་པ་ཉིད་ཀྱི་གཟུགས་ལ་ཀུན་རྫོབ་དང༌། ཡུན་བདེ་བ་ཆེན་པོ་ལ་དོན་དམ་དུ་འཇོག་པ་སོགས་ཏེ། མདོར་ན་དུས་འཁོར་ལྟ་བུ་ལའང༌། དུས་ཀུན་རྫོབ། འཁོར་དོན་དམ་སྟེ། འདུས་པ་ཀྱེ་རྡོར། བདེ་མཆོག །
རྡོ་རྗེ་འཇིགས་བྱེད་སོགས་ཀྱི་སྒྲ་དོན་ལའང་དེ་ཁོ་ན་ལྟར་འཆད་པ་ཉིད་ཀྱི་ཕྱིར་ཞེས་འཇོག་གོ ། ཞེས་གསུངས་པས། དེ་དང་ཆ་མཐུན་པར་ཁོ་བོའི་རླུང་སེམས་དབྱེར་མེད་ཀྱི་ཁྲིད་ཡིག་ཏུ་བཤད་ཀྱང༌། ཆེས་གསང་བའི་གཏམ་དུ་བྱ་བ་ནི། རྗེ་བཙུན་ཐམས་ཅད་མཁྱེན་པ་རས་པ་ཆེན་པོའི་གསུང་ངག་ལྟར་ན། བདེན་པ་གཉིས་ལ་སྒྲིབ་པས་ཁྱབ་མ་ཁྱབ་ཅེས་པ་འདིའང༌། བདེན་པ་གཉིས་དང་སྒྲིབ་མ་སྒྲིབ་ཐམས་ཅད་ལ་དེ་དང་དེར་གྲུབ་ཀྱི་བདེན་གཉིས་དང་སྒྲིབ་མ་སྒྲིབ་ལ་སོ་སོར་ཡོད་ན། ཀུན་རྫོབ་ལ་སྒྲིབ་པས་ཁྱབ་པ་དང་མ་ཁྱབ་པའི་བརྟགས་པ་འགྲུབ་ཏུ་ཆུག་ཀྱང་དེ་ལྟར་མེད་པས། དེའི་བརྟགས་པ་མི་འགྲུབ་པ་ཉིད་ཀྱི་ཕྱིར་བསྐྱེད་རིམ་ཡིན་ན་ཀུན་རྫོབ་བདེན་པར་ཡིན་ཡོད་དང༌། རྫོགས་རིམ་ཡིན་ན་དོན་དམ་བདེན་པར་ཡིན་ཡོད་དང༌།
ཡུལ་རྣམ་ཀུན་མཆོག་ལྡན་གྱི་སྟོང་གཟུགས་ཡིན་ན་དོན་དམ་བདེན་པར་ཡིན་ཡོད་དང༌། དེའི་ཡུལ་ཅན་གྱི་བདེ་བ་ཡིན་ན་དོན་དམ་པར་ཡིན་ཡོད་དུ་འདོད་པ་སྙིང་ལ་༼༢༧༣༽ཞེན་པར་བྱ་ཅི་དགོས། བདེན་པའི་བྱ་བ་ཅན་གྱི་དོན་བྱེད་པ་བ་ཞིག་ཡོད་ན་ནི། དོན་དམ་པའི་བདེན་པ་ཐ་སྙད་དུ་སྒྲིབ་པ་ཉིད་ཀྱི་ངོ་བོར་འགྱུར་ལ། དེ་ལྟ་མེད་ན་ནི་ཀུན་རྫོབ་པའི་བདེན་པའང་སྒྲིབ་པ་ཉིད་ཀྱི་ངོ་བོར་མི་འགྱུར་ཏེ། དེ་ཉིད་སུའང་འཆིང་བར་མི་ནུས་པ་ཉིད་ཀྱི་ཕྱིར། དེ་ཉིད་ཀྱིས་གྲོལ་བར་ཡང་མི་འགྱུར་ལ། དེས་ན་བདེན་པ་གང་ལ་མི་འགྲུབ་པ་ཉིད་ཀྱི་རྫུན་པའང་མི་འགྲུབ་པས། ཡུལ་སྟོང་ཉིད་རྣམ་པ་ཀུན་གྱི་མཆོག་དང་ལྡན་པའི་གཟུགས་ཀུན་རྫོབ་བདེན་པ་དང༌། ཡུལ་ཅན་བདེ་བ་ཆེན་པོ་དོན་དམ་པའི་བདེན་པ་དང་དེ་གཉིས་དབྱེར་མེད་ཟུང་དུ་འཇུག་པའི་བདེན་པས་བདེན་རྫུན་གྱི་མཐའ་ཐམས་ཅད་དང་བྲལ་བར་བྱེད་དོ་ཞེས་པའང་ད་དུང་སྤྲོས་པའི་མཐར་འཛིན་གྱི་སྙིང་སྲན་མ་ཞི་བ་ཁོ་ནར་ཟད་དེ༌།
ཚངས་པར་སེམས་ཀྱིས་ཞུས་པའི་མདོ་ལས། རྫུན་པའམ་ནི་བདེན་པ་ཞིག ། ཤེས་བྱ་རྣམས་ལ་རྙེད་གྱུར་ན། ། ལྟ་བའི་ཞགས་པ་དམ་པོ་དེས། ། སྲིད་པ་འདིར་ནི་འཆིང་བར་འགྱུར། ། ཞེས་འབྱུང་ལ། དེས་ན་རྫོགས་རིམ་གྱི་ཡུལ་དང་ཡུལ་ཅན་འདི་དག་ནི། བདེན་གཉིས་ཀྱི་སྒྲོ་འདོགས་སྐུར་འདེབས་རང་བཞིན་གྱིས་རྣམ་པར་དག་པ་ཆོས་ཀྱི་དབྱིངས་ཀྱི་སྣང་བ་ཞེས་པ་ཙམ་དུ་འཇོག་གོ ། འོ་༼༢༧༤༽ན་དེ་ནི་དཔྱད་པའི་ཆོས་ཉིད་ལ་མཉམ་བཞག་གི་གཟིགས་ངོ་ན་དེ་ལྟར་ཡིན་དུ་ཆུག་ཀྱང་ཐ་སྙད་ཀུན་རྫོབ་ལ་འཇུག་པ་ན་དེ་ལྟ་མ་ཡིན་ནོ་སྙམ་ན། ཐ་སྙད་དུ་བདེན་གཉིས་དང་སྒྲིབ་གཉིས་སོགས་སོ་སོར་གྲུབ་ཅིང་དོན་དམ་པར་མ་གྲུབ་པ་དེ་ལྟ་ཡིན་ན་ཆོས་ཐམས་ཅད་གདོད་ནས་རང་བཞིན་རྣམ་པར་དག་པ་ཉིད་ནི་དེ་བཞིན་གཤེགས་པ་བྱུང་ཡང་རུང་མ་བྱུང་ཡང་རུང༌།
ཆོས་ཐམས་ཅད་ཀྱི་དེ་བཞིན་ཉིད་དེ་ལྟར་གནས་པའོ་ཞེས་གསུངས་པའང་དོན་མེད་པར་འགྱུར་བ་ཉིད་ཀྱི་ཕྱིར། བདེན་པ་གཉིས་གང་ལས་བརྩམས་ཤིང་འཇུག་ཀྱང་ཆོས་ཐམས་ཅད་རང་བཞིན་བདེན་པ་གཉིས་ལ་སོགས་པར་གཟོད་ནས་བདེན་པ་ཉིད་དུ་ཁོང་དུ་ཆུབ་པར་བྱའོ། ། ཞེས་རྨད་དུ་བྱུང་བའི་གསང་བ་དམ་པར་བཀའ་སྩལ་ཏོ། ། འདི་ལྟར་བཀའ་སྩལ་པ་ཡང་སྐྱེ་བོ་དད་བརྩོན་ཤེས་རབ་གསུམ་ཕུན་སུམ་ཚོགས་པ་དག་གི་སྤྱོད་ཡུལ་དུ་མི་འགྱུར་བ་ནི་ཆེས་བདེན་པ་སྟེ། སྒྲིབ་བྲལ་གྱི་བདག་བྱིན་གྱིས་བརླབ་པའི་སྐུ་སྒྱུ་ལུས། ཐུགས་འོད་གསལ་བའི་ཆའི་ཐམས་ཅད་གཅིག་དང་ཐ་དད་པ་གང་དུའང་མ་གྲུབ་པ་ཉིད་ཀྱིས་དོན་བྱེད་པ་ལྟར་སྣང་བའི་ཆ་ནས་ཀུན་རྫོབ་ཀྱི་བདེན་པ་ལྟར་ཡང་སྣང་ལ། དོན་བྱེད་པ་དེ་དེ་ལྟར་མ་གྲུབ་པའི་ཆ་ནས་དོན་དམ་བདེན་པར་ལྟར་ཡང་རྟོག་ཅིང་ཞེན་པར་བྱེད་པ་མཐོང་བའི་ཕྱིར། སློབ་དཔོན་ཟླ་༼༢༧༥༽བ་གྲགས་པས་འདུས་པའི་ལེའུ་དགུ་པའི་འགྲེལ་པ་སྒྲོན་གསལ་ལས། རྨད་བྱུང་ཆེན་པོ་ཆོས་རྣམས་ནི། ། དོན་དམ་པ་ཡི་བདེན་པ་སྟེ། །
རིགས་ལ་མང་པོའི་ཚིག་གོ ། ཐམས་ཅད་དུ་ཁྱབ་པས་ན་དེ་ཉིད་ནི་ནམ་མཁའ་དང་མཚུངས་པའོ། ། རྟོག་གེ་པ་རྣམས་ཀྱིས་རྣམ་པར་བརྟགས་པར་མི་ནུས་པས་རྣམ་པར་མི་རྟོག་པའོ། ། ཀུན་རྫོབ་ཀྱི་བདེན་པ་ཡོངས་སུ་དག་པས་ན་དག་པའོ། ། དོན་དམ་པའི་བདེན་པ་དེ་ལ་ཡང་དག་པར་སྒྲིབ་ཅིང་ཀུན་ནས་འགེབས་ལ་མིག་གི་དབང་པོའི་སྤྱོད་ཡུལ་དུ་གྱུར་པས་ན་ཀུན་རྫོབ་སྟེ་རྡོ་རྗེ་འཆང་བའི་སྐུའོ། ། ཞེས་འབྱུང་བས། ཁ་ཅིག་གིས་དོན་དམ་པར་རྟོགས་ལ་ཁ་ཅིག་ཀུན་རྫོབ་པར་རྟོགས་ཀྱང་རྟོག་པ་ལྟར་ཡུལ་གྱི་གནས་ཚུལ་དུ་ནི་གཉིས་ཀར་གྱི་སྤྲོས་པ་དང་བྲལ་བ་སྟེ། བཤད་རྒྱུད་རྡོ་རྗེ་ཕྲེང་བ་ལས། སྟོང་པ་ཉིད་ནི་ཆོས་རྣམས་ཀུན། ། ནང་དུའང་ཁྱབ་པ་ཆོས་ཉིད་དེ། །
དེ་ཉིད་ཡང་དག་ཤེས་པ་ནི། ། དེ་བཞིན་ཉིད་དང་རྣམ་མི་རྟོག ། ཅེས་དང༌། ཕུང་པོ་ལྔ་ཡི་བདག་ཉིད་ལུས། ། འཁོར་ལོ་དྲུག་གི་ཕུགས་ནང་ན། ། ཟླ་བ་ཕྱེད་པའི་ཆ་ལྟ་བུ། ། སྟོང་ཉིད་རླུང་གི་འཁོར་ལོ་གནས། ། ཕྱེད་མིན་གང་བ་མེད་པ་དང༌། ། ཇི་ལྟར་བག་ཆགས་ཆུ་ཟླ་བཞིན། ། རླུང་གི་འཁོར་ལོ་སྲོག་ཏུ་བཤད། །
ཅེས་པའི་སྒྲིབ་བྲལ་གྱི་སྟོང་ཉིད་རྡོ་རྗེའི་༼༢༧༦༽ཆར་ཡང་དེའང་ཚེས་བརྒྱད་ཀྱི་ཟླ་བ་ལྟར་ཕྱོགས་གཅིག་ནས་སྒྲིབ་མེད་ཀྱི་དོན་དམ་པར་སྣང་ལ་ཕྱོགས་གཅིག་ནས་སྒྲིབ་བཅས་ཀུན་རྫོབ་པར་སྣང་བ་སྟེ། ཟླ་བ་ཕྱེད་དཀར་ཕྱེད་གནག་དང་འདྲ་བ་བཞིན་དུ་རྟོག་བྲལ་གྱི་མངོན་སུམ་དུ་མཐོང་བྱར་གྲུབ་པས་ནི་དཀར་ལ། དེ་ལྟར་ཡང་སྣང་ཆ་གཡོ་འགྱུར་སོགས་ཀྱིས་དེ་ལྟར་བསླུ་བ་ཉིད་ཀྱིས་ནི་འཁྲུལ་པའི་བག་ཆགས་ཅན་གྱི་བྱང་ཆུབ་ཀྱི་སེམས་ཀྱི་ཆར་ཡང་རྟོག་རླུང་གི་གཡོ་བག་ཅན་དུ་བྱེད་པར་སྣང་བ་སོགས་ཀྱི་ཡང་དག་པའི་དོན་ཁོང་དུ་ཆུབ་པར་བྱ་བའི་མིག་ལ་བསླད་ཆོས་ཀྱི་སྣང་བརྟགས་ཅི་རིགས་པར་འབྱུང་བ་ཉིད་ཀྱིས་ཇི་ལྟར་བྱུང་ཡང་སྐལ་བ་ཆེན་པོ་དག་ཚུལ་དེ་དག་གི་རྗེས་སུ་འབྲང་བར་མི་བྱའོ། ། དེས་ན་བསམ་གཏན་གྱི་ཡན་ལག་ལྔ་པོ་བཤད་མ་ཐག་པ་དེ་དང་ཆ་མཐུན་པར། འདུས་པ་རྒྱུད་ཕྱི་མར། འདོད་པ་ལྔ་རྣམས་བསྡུས་པ་ཡི། ། སངས་རྒྱས་ལྔ་དང་རབ་སྦྱོར་བས། ། རྟོག་པ་བསམ་གཏན་ཞེས་བརྗོད་དེ། ། བསམ་གཏན་རྣམ་པ་ལྔ་རུ་འགྱུར། ། རྟོག་པ་དང་ནི་དཔྱོད་པ་དང༌། །
དགའ་དང་དེ་བཞིན་བདེ་བ་ཉིད། ། སེམས་རྩེ་གཅིག་པ་ཉིད་དང་ལྔ། ། དེ་རྣམས་བསམ་གཏན་བསྡུས་པའོ། ། ཞེས་འབྱུང་ལ། དེ་ལྟར་ན་རྟོག་པ་དང༌། དཔྱོད་པ་དང༌། དགའ་བ་དང༌། བདེ་བས་བསྡུས་པ་དང༌། རང་སེམས་ཞེས་༼༢༧༧༽བྱ་བ་ལྔ་ལས། རྒྱ་དཔེར།
ཏརྐཿ བི་ཙ་རཿ པྲཱི་ཏིཿ སུ་ཁ་སངྒ་ཧཿ སྭ་ཙིཏྟཾ། ཞེས་འབྱུང་བས་རེ་རེ་ཞིང་གི་དོན་བཤད་པ་ནི། དེ་ཉིད་དུ། གསང་བའི་རྒྱུད་རྣམས་ཐམས་ཅད་དུ། རྣམ་པ་སྣ་ཚོགས་ཡོངས་གྲགས་པའི། ། གསང་བ་གསུམ་བྱུང་རྟོག་པ་སྟེ། །
དེ་ལ་རབ་སྦྱོར་དཔྱོད་པའོ། ། དགའ་བ་རབ་གསལ་གསུམ་པ་སྟེ། ། བདེ་བ་བསྡུས་པ་བཞི་པའོ། ། ཤེས་དང་ཤེས་བྱ་འབྱུང་ཟད་པའི། ། རང་སེམས་ལྔ་པར་ཤེས་པར་བྱ། ། སངས་རྒྱས་ཐམས་ཅད་རང་བཞིན་ཞི། ། འདོད་པ་ཐམས་ཅད་རབ་ཏུ་གནས། ། ཞེས་འབྱུང་ལ། འདོད་པ་ལྔ་དང་སངས་རྒྱས་ལྔ་ནི་མ་དག་པའི་དབང་ཡུལ་དགག་པའི་སྦྱོར་བས་དག་པའི་དབང་ཡུལ་འཆར་བ་ཡིན་ལ། དེ་ལྟའི་ཡུལ་དང་ཡུལ་ཅན་གྱི་ཆོས་རྣམ་པར་དག་པའི་དམིགས་པར་གཞན་དྲིང་ལ་མ་ལྟོས་པར་མ་བུ་འཕྲད་པའི་དཔེས་རང་རང་གི་ཤེས་པ་ནི་རྟོག་པའོ། །
དཔྱོད་པ་ནི་དེ་ཉིད་ལ་ལོངས་སྤྱོད་པས་ཕྱིན་ཅི་ལོག་སེལ་བར་བྱེད་པའོ། ། དགའ་བ་ནི་དེ་ཉིད་འོད་གསལ་བའི་ཡེ་ཤེས་སུ་གསལ་བས་འཁོར་བའི་སྡུག་བསྔལ་གྱི་བག་ཆགས་སྦྱོང་བར་བྱེད་པའོ། ། བདེ་བ་ནི་དེ་ལྟ་བུ་ལ་སྡུག་བསྔལ་དག་པ་ཉིད་བདེ་བ་ཆེན་པོ་སྟེ་བདེ་བ་ཐམས་ཅད་བསྡུས་པའོ། ། ཞེས་པའི་དོན་ཏོ། ། རང་སེམས་རྩེ་གཅིག་པ་༼༢༧༨༽ནི་མ་དག་པའི་ཤེས་བྱ་དང་ཤེས་བྱེད་ཀྱི་འབྱུང་བ་རྫོགས་པ་ཉིད་ཀྱི་སེམས་རྩེ་གཅིག་པ་ཞེས་པའི་དོན་ཏོ། ། འདིར་བཤད་པའི་སེམས་རྩེ་གཅིག་པ་དང༌། དུས་འཁོར་ནས་བཤད་པའི་ཤེས་རབ་གཉིས་དོན་གཅིག་པར་འདུ་ལ། བདག་ཅག་གི་རྗེ་བཙུན་གོང་མ་ཁ་ཅིག་གི་གསུང་གིས། ཡན་ལག་བཞི་ནི་ཡན་ལག་དང་ཤེས་རབ་བམ། སེམས་རྩེ་གཅིག་པ་ནི་ཡན་ལག་ཅན་ནོ་ཞེས་བཀའ་སྩལ་ཏོ། །
གཉིས་པ་ཉམས་ལེན་བྱེ་བྲག་ཏུ་བཤད་པ་ནི། དེ་ལྟར་བསམ་གཏན་གྱི་ལེགས་པར་འབད་པས་མཉམ་པར་གཞག་ཀྱང་ལྷ་མིག་ལ་སོགས་པའི་རྫུ་འཕྲུལ་དང་མངོན་པར་ཤེས་པ་མ་འགྲུབ་ན་དེ་འགྲུབ་པའི་ཆེད་དུ་ཏིང་ངེ་འཛིན་ཇི་ལྟར་བྱ་བ་ལ། བཅོམ་ལྡན་འདས་ཡབ་ཡུམ་གྱི་ངོ་བོའི་སྟེང་འོག་གི་རྩ་དྲུག་ལ་ཡིད་དམིགས་རླུང་གསུམ་གྱི་བྱེད་བཅིང་གི་དེ་ལྟར་འགྲུབ་པར་གསུངས་ཏེ། ཇི་སྐད་དུ། གཙོ་བོའི་སྐུ་ཡི་མཐུ་ལས་རྣལ་འབྱོར་པ་རྣམས་དག་གི་ལུས་ལ་ལྷ་ཡི་སྤྱན་དུ་འགྱུར། ། དེ་ཡི་གསུང་གི་མཐུ་ལས་རྣ་བ་དེ་ཡི་ཐུགས་ལས་གཞན་གྱི་སྙིང་ལ་གནས་པ་ཤེས་པར་འགྱུར། ། ཤེས་རབ་སྐུ་ཡི་མཐུ་ལས་རྣམ་གསུམ་སྲིད་པ་ལ་གནས་སྔོན་གྱི་སྐྱེ་བ་རྗེས་སུ་དྲན་པར་འགྱུར། ། ཤེས་རབ་ཀྱི་ནི་གསུང་གི་མཐུ་ལས་མཁའ་མཉམ་ཐམས་ཅད་དུས་སུ་ཀུན་འགྲོའི་རྫུ་འཕྲུལ་རབ་ཏུ་འགྱུར། ། ཤེས་རབ་ཡེ་ཤེས་རང་བཞིན་༼༢༧༩༽ལས་ནི་གང་ཞིག་བདེ་ཉམས་ཐམས་ཅད་དུས་སུ་གཞོམ་དུ་མེད་པར་འགྱུར། ། ལྷ་ཡི་སྤྱན་གྱི་མཐུ་ལས་མིག་གིས་མ་མཐོང་བ་དང་སྲིད་པ་རྣམ་པ་གསུམ་ཡང་མཐོང་བར་འགྱུར། །
ལྷ་ཡི་རྣ་བ་དག་གི་མཐུ་ལས་སྲོག་ཆགས་ཀྱིས་བརྗོད་སྙིང་དང་ཁ་ཡི་སྒྲ་ནི་ཐོས་པར་འགྱུར། ། དེ་བཞིན་སྐུ་གསུང་ཐུགས་ཀྱི་སྦྱོར་བ་དག་ལ་མི་ཡི་བདག་པོ་རེག་བྱ་ལ་སོགས་ཐམས་ཅད་འགྱུར། ། ཞེས་འབྱུང་བས། དེའི་ཆེད་ཀྱི་དམིགས་པ་ནི་སྟེང་འོག་རྩ་དྲུག་པོ་དེ་ཉིད་རེ་རེ་ཞིང༌། ཐབས་ཤེས་ཀྱི་ཆོས་འབྱུང་དཀར་དམར་ཁ་སྦྱོར་གྱི་དབུས་སུ་གདན་པད་ཉི་རོ་གདན་ལ་བཅོམ་ལྡན་འདས་ཐུགས་རྗེ་ཆེན་པོ་རྒྱལ་བ་རྒྱ་མཚོའི་ངོ་བོར་གྲུབ་ཐོབ་ཀརྨ་པཀྴི་དེ་ཉིད་སྣང་སྲིད་ཟིལ་གྱིས་གནོན་ཅིང་ཕྱག་རྒྱ་ཆེན་པོ་མཆོག་དང་ཐུན་མོང་བའི་དངོས་གྲུབ་སྩོལ་བའི་ཕྱག་རྒྱ་ཅན་ཞྭ་ནག་གསེར་མདོངས་ཀྱི་དབུ་རྒྱན་ཟེའུ་ཁ་ཅོད་པན་དང་དར་དཔྱངས་རབ་ཏུ་འབར་བ་དང་བཅས་པ་འཕྲོ་བས་བརྒྱན་ཅིང་གཞན་ཡང་རུས་པ་དང་རིན་པོ་ཆེའི་རྒྱན་སྣ་ཚོགས་པས་བརྒྱན་པ། དེའི་འཁོར་དུ་བཅོམ་ལྡན་འདས་རྡོ་རྗེ་རྣལ་འབྱོར་མ་ཕྱག་རྒྱ་རབ་འབྱམས་ཀྱི་ཕྱག་མཚན་ཕྱག་ཏུ་བསྣམས་པས་མཆོད་པར་དམིགས་ནས། ལྷའི་རྣ་བའི་མངོན་ཤེས་སོགས་གང་མ་གྲུབ་པ་དེ་ཉིད་ལ། ༼༢༨༠༽གྲུབ་ཐོབ་ཀརྨ་པཀྴི་ཇི་ལྟར་གྲུབ་པ་དེ་ཉིད་བདག་རྒྱུད་ལ་ནོར་བུ་འབར་བའམ་བཀྲ་ཤིས་འཁྱིལ་བའི་རྣམ་པར་རྩལ་བ་ཡང་ནས་ཡང་དུ་དམིགས་ཤིང༌། ཡུལ་གང་དང་གང་དེ་ཉིད་སྣ་བུག་གི་རླུང་གི་ཤུགས་ཀྱིས་དྲངས་ཏེ། རྩ་དྲུག་པོའི་རྟེན་དང་བརྟེན་པར་བཅས་པ་ལ་བསྡུ་བར་བྱ་བའི་སྒོམ་པ་ལ་ནན་ཏན་དུ་བྱའོ། །
དེ་ལྟར་བྱས་པས་ལྷའི་རྣ་བའི་མངོན་ཤེས་ཀྱི་སེམས་ཅན་དང་སེམས་ཅན་མིན་པའི་བསྐལ་པའི་སྒྲ་དང་ལྷའི་སྣའི་མངོན་ཤེས་ཀྱིས་ལྷའི་དྲི་དང་བདག་གཞན་གྱི་འཆི་འཕོ་བ་དང༌། ལྷའི་ལྕེའི་མངོན་ཤེས་ཀྱིས་ལྷའི་རོ་མྱོང་བ་དང་ནམ་མཁའི་རྫུ་འཕྲུལ་དང༌། ལྷའི་ལུས་ཀྱི་མངོན་ཤེས་ཀྱིས་ལྷའི་རེག་བྱ་དང་སྔོན་གནས་རྗེས་དྲན་དང༌། ལྷའི་ཡིད་ཀྱི་མངོན་ཤེས་ཀྱིས་གཞན་སེམས་ཤེས་པ་སྟེ། ཇི་སྐད་དུ། གང་གི་ཚེ། ལྷའི་མིག་ཕེབས་པར་གྱུར་ན་དེའི་མཆོག་གི་གཟུགས་དང༌། མི་མཐོང་བའི་སླས་རྣམས་ཀྱང་མཐོང་བར་འགྱུར་རོ། ། གང་གི་ཚེ་ལྷའི་རྣ་བ་ཕེབས་པར་གྱུར་ན་དེའི་ཚེ་སེམས་ཅན་རྣམས་ཀྱི་སྒྲ་གང་མི་ཐོས་པ་དེ་ཐོས་པར་འགྱུར་རོ། ། གང་གི་ཚེ་ལྷའི་ཡིད་ཕེབས་པར་གྱུར་ན་དེའི་ཚེ་གཞན་གྱི་སེམས་ཀྱི་ཡེ་ཤེས་སྐྱེ་བར་འགྱུར་རོ། །
གང་གི་ཚེ་ལྷའི་ལུས་ཀྱི་དབང་པོ་ཕེབས་པར་གྱུར་ན་དེའི་ཚེ་ལྷའི་རེག་བྱ་འཛིན་པར་༼༢༨༡༽འགྱུར་ཞིང་སྔོན་གྱི་གནས་ཤེས་པར་འགྱུར་རོ། ། གང་གི་ཚེ་ལྷའི་ལྕེ་ཕེབས་པར་གྱུར་ན་དེའི་ཚེ་ལྷའི་རོ་མྱོང་བར་འགྱུར་ཞིང་དེས་ན་ནམ་མཁའི་རྫུ་འཕྲུལ་དུ་འགྱུར་རོ། ། གང་གི་ཚེ་ལྷའི་སྣ་ཕེབས་པར་གྱུར་ན་དེའི་ཚེ་ལྷའི་རེག་བྱ་འཛིན་པར་འགྱུར་ཞིང་སྔོན་གྱི་གནས་ཤེས་པར་འགྱུར་རོ། ། ཞེས་ལེགས་པར་འབྱུང་ངོ༌། ། འདིར་སྨྲས་པ། རྟེན་མཆོག་དམ་པ་སྐུ་ཡི་དཀྱིལ་འཁོར་ལ། ། དངས་གསལ་སྒྲིབ་ཐོགས་བྲལ་བར་ཆོས་ཀུན་གྱི། ། དངོས་པོ་མ་ལུས་འཆར་བའི་དགའ་སྟོན་དེས། ། འཁོར་འདས་འཚོ་ཞིང་གཞེས་དེར་ཕྱག་འཚལ་ལོ། ། ཞེས་འབྱུང་ལ།
འདི་ལྟའི་བསམ་གཏན་གྱི་མངོན་ཤེས་སོགས་གྲུབ་པ་ན་ལོངས་སྐུ་ངེས་པ་གསུམ་ལྡན་དང༌། ལྔ་ལྡན་ཡང་མངོན་དུ་འགྱུར་བ་ཡིན་ཏེ། གནས་རེ་ཁཱའི་ཆེས་ཕྲ་མོའི་ནང་དུ་ངོ་བོ་སྟོང་གཟུགས་རྣམ་པ་མཚན་དཔེ། དུས་ནམ་འདོད། ཡོན་ཏན་འོད་ཟེར་ལྔ་ལྡན། དེ་ལྟའི་ལོངས་སྐུ་སོགས་ཀྱི་སྣང་བ་དུ་བ་དང་བུམ་སོགས་རྣམ་པ་ཐམས་ཅད་པ་རང་གི་འོད་གསལ་གྱི་སེམས་ཉིད་རྟོག་མེད་ཀྱི་རང་བཞིན་དུ་ལྷུན་གྱིས་གྲུབ་པ་ལས། འདི་སྣང་གི་ངེས་པ་སུས་ཀྱང་རྟོག་ཅིང་བཅོས་པའི་དབང་གིས་འགྱུར་བ་མིན་པ་སྟེ། འདི་ལྟ་བུའི་སྟོང་གཟུགས་ཀྱི་ལོངས་སྐུ་ལས་ཆོས་ཉན་པར་བཏུབ་པོའང་༼༢༨༢༽གསུང་ལ། འདི་ལ་བདག་གི་རྗེ་བླ་མ་རས་པ་ཆེན་པོས། སྟོང་གཟུགས་ཀྱི་ལོངས་སྐུ་ལ་སྔགས་ཀྱི་ཚོགས་ལམ་ནས་ཞལ་མཐོང་ཆོས་ཉན་གདམས་ངག་ཐོབ་པ་འདི་ནི་རྒྱུའི་ཐེག་པ་ལས་སྔགས་ཀྱི་ཐེག་པ་ཁྱད་པར་འཕགས་ཆོས་བླ་ན་མེད་པར་འཇོག་བྱེད་དུའང་འགྱུར་ཏེ།
རྒྱུའི་ཐེག་པར་ནི་འཕགས་ལམ་མ་ཐོབ་པར་ལོངས་སྐུ་ལ་གདམས་ངག་ནོད་པའི་སྐལ་བ་ཅན་དུ་མི་འགྱུར་ལ། འདིར་ནི་ཡན་ལག་དང་པོ་གཉིས་རྫོགས་པས་ཚོགས་ལམ་ཆེན་པོ་ནས་ལོངས་སྐུ་ལས་གདམས་ངག་ཐོབ་པར་འགྱུར་བ་ཉིད་ཀྱི་རྒྱུ་འབྲས་ཐེག་པ་མཆོག་དམན་དང་ལམ་གྱི་བྱེད་པ་མྱུར་མི་མྱུར་དུ་ཆེས་འགྲུབ་པའི་ཕྱིར་ཞེས་བཀའ་སྩལ་ཏོ། ། གཉིས་པ་གསུང་མི་ཟད་པ་རྒྱན་གྱི་འཁོར་ལོ་སྒྲུབ་པ་རླུང་གི་མཛད་ཕྲིན་ལས། མཛད་ཕྲིན་ཇི་ལྟར་སྒྲུབ་པ་དང༌། སྒྲུབ་པ་གྲུབ་ནས་རྣལ་འབྱོར་དུ་བྱ་བའོ། ། དང་པོ་ལ་གོ་བར་བྱ་བ་དང༌། ཉམས་སུ་ལེན་པའོ། ། དང་པོ་ནི། རྩ་ལ་བརྟེན་པའི་ལས་ཀྱི་སྣང་བའི་ཕྱི་ནང་གི་སྐྱེ་མཆེད་བཅུ་དང༌། ཡིད་ཆོས་ཁ་བྱེད་དུ་བཏང་ནས།
སྐྱེ་མཆེད་བཅུ་གཉིས་ཀྱི་འཁྲུལ་རྒྱུན་ཅུང་ཟད་འགོག་པ་ལ་ནུས་པ་རྙེད་ནས་རླུང་ལ་བརྟེན་པའི་འཁྲུལ་པའི་སྐྱེད་མཆེད་བཅུ་གཉིས་རྒྱུན་གཅོད་པ་ལ་ལས་རུང་༼༢༨༣༽མཐུ་ཐོབ་པར་འགྱུར་བ་ཡིན་ཏེ། སྔ་མའི་བྱེད་པ་མ་དག་ན་ཕྱི་མའི་བྱ་བ་དག་པར་མི་འགྱུར་བ་ཉིད་ཀྱི་ཕྱིར་ཏེ། དབང་མདོར་བསྟན་ལས། གཟུགས་བརྙན་མཐོང་བ་དེ་ཡིས་ནི། ། བར་མ་ཆོད་པར་སྲོག་རྩོལ་བྱ། ། ཞེས་འབྱུང་བ་ནི་ཆུ་འདྲེན་པ་ལ་ཡུར་བ་སྔོན་དུ་བཅོས་པ་ལྟ་བུའོ། ། སྲོག་རྩོལ་གྱི་སྒྲ་དོན་ནི། པྲཱ་ཎཱ་ཡ་མ་ཞེས་པ་པྲཱ་ཎ་ནི་སྲོག་དང༌། ཨཱ་ཡ་མ་ཀུན་ཏུ་འགོག་པ་སྟེ། ཨ་ནི་དགག་སྒྲུབ་གཉིས་ཀ་ལ་འཇུག་པ་ཡིན་པས།
དོན་ནི་དགག་པའི་དབང་དུ་ན་སྲོག་ནི་རོ་རྐྱང་གཉིས་དང༌། རྩོལ་བས་འགོག་པ་ནི་དབུ་མར་འགོག་པ་ཡིན་ལ། སྒྲུབ་པའི་དབང་དུ་ན། ཨཱ་ཡ་མ་ཀུན་ཏུ་མཆེད་ཅིང་རྒྱས་པ་ལ་བྱ་བས། རོ་རྐྱང་གི་རླུང་རྩོལ་བས་བཀག་ནས་དབུ་མའི་སྲོག་མཆེད་ཅིང་རྒྱས་པར་བྱེད་པའི་དོན་ཅན་ཏོ། ། དེའི་ཕྱིར་ཇི་སྐད་དུ། སྲོག་རྩོལ་དག་ཀྱང་ལམ་ནི་གཉིས་པོ་དག་ནི་བསྒྱེལ་ཞིང་དབུ་མར་སྲོག་ནི་ཞུགས་པ་དག་ཏུ་འགྱུར་རོ། ། ཞེས་འབྱུང་ལ། དེ་དང་མཐུན་པར་དཔལ་ཕྱག་ན་རྡོ་རྗེས། དེ་ནས་སྲོག་རྩོལ་ཞེས་བྱ་བ་ནི་ལ་ལ་ནཱ་དང༌།
ར་ས་ནཱ་གཡོན་པ་དང་གཡས་པའི་ལམ་འགགས་པ་ལས་དབུ་མ་ཨ་ཝ་༼༢༨༤༽དྷཱུ་ཏཱིའི་ལམ་དུ་སྲོག་གི་རླུང་དྲག་ཏུ་འཇུག་སྟེ། དགང་བ་དང༌། བུམ་པ་ཅན་དང༌།

དབྱུང་བའི་སྦྱོར་བས་ཨོཾ་ཡིག་གིས་འཇུག་པ་དང༌། ཧཱུྃ་ཡིག་གིས་འགོག་པ་དང༌། ཨཱཿཡིག་གིས་དབྱུང་བ་དང༌། ཟླ་བ་དང་སྒྲ་གཅན་དང་ཉི་མའི་རང་བཞིན་གྱི་རྣལ་འབྱོར་པས་གོམས་པར་བྱའོ། ། ཞེས་དང༌། དཔལ་ནཱ་རོ་པས་དེ་ནས་སྲོག་རྩོལ་ཞེས་བྱ་བ་རྐྱང་མ་དང་རོ་མ་གཡོན་པ་དང་གཡས་པའི་ལམ་དགག་པ་དབུ་མ་ཨ་ཝ་དྷཱུ་ཏཱིའི་ནང་དུ་སྲོག་གི་རླུང་རྟག་ཏུ་འཇུག་པ་སྟེ། དབྱུང་བ་དང་དགང་བ་དང་བུམ་པ་ཅན་གྱི་སྦྱོར་བས་བྱའོ། ། ཞེས་པས་སྲོག་རྩོལ་གྱི་ཡན་ལག་ཏུ་བརྗོད་པར་བྱའོ། ། འོ་ན་དེ་ལྟའི་རླུང་དེ་ཇི་ལྟ་བུ་ཞེ་ན་གོང་དུའང་རྒྱ་ཆེར་བཤད་མོད་ཀྱང༌། ཁྱབ་བྱེད་ཡེ་ཤེས་ཀྱི་རླུང་དང༌། ཁྱབ་བྱ་རྣམ་ཤེས་ཀྱི་རླུང་གཉིས་ལས།
ཁྱབ་བྱེད་དུ་ཇི་ལྟར་འགྱུར་བ་ནི། ཡེ་ཤེས་ཀྱི་རླུང་ནམ་མཁའ་དང་གསེར་ལྟ་བུ་ལ་འབྱུང་བ་གཞན་དང་གཡའ་ལྟ་བུར་ལྟོས་འབྱུང་ངམ་བཏགས་བཞག་ཙམ་གྱི་འབྱུང་བ་སྟེ། ཡེ་རླུང་འདི་དག་ཀྱང་རླུང་རྐྱང་ཙམ་མིན་པར་རླུང་གཙོ་བོར་གྱུར་པའི་འབྱུང་བ་ཐམས་ཅད་པ་སྟེ། དེ་ཉིད་གཞོམ་མེད་ཀྱི་དབྱངས་གསལ་ཐམས་ཅད་པ་ཉིད་ཀྱི་འདི་ཉིད་མཁའ་དང་མཉམ་པའི་སྒྲ་སྐད་ཐམས་ཅད་ལ་དབང་འབྱོར་བའི་བདག་༼༢༨༥༽ཉིད་ཅན་ནི་ལོངས་སྤྱོད་རྫོགས་པའི་སྐུའོ། ། རྣམ་ཤེས་ཀྱི་རླུང་ལའང་བེམས་པོར་གྱུར་པའི་རླུང་འགྲོ་འོང་གི་མཚན་ཉིད་ཅན་དང༌། རྣམ་ཤེས་ཀྱི་བཞོན་པའི་རླུང་རྣམ་པར་འཛིན་པའི་མཚན་ཉིད་ཅན་གཉིས་ལས་དང་པོ་སྲོག་ཐུར་སོགས་བཅུའི་རྣམ་པར་བཞག་ལ། གཉིས་པ་ནི་རྒྱུའི་ཐེག་པར་མ་གྲགས་པའི་རྣམ་ཤེས་ཉིད་དང་འཇུག་པ་གཅིག་ཉིད་ཀྱིས་ཡུལ་དང་ཡུལ་ཅན་རྣམ་པར་རྟོག་པའམ་རྣམ་པར་སྦྲེལ་བའམ་རྣམ་པར་རྟོག་པར་བཟུང་བ་ཉིད་ཀྱིས་ན་བི་ཛྙཱ་ན་ཞེས་རྣམ་པར་རྒྱུ་བའི་ཤེས་པ་དང་འགྲོ་འོང་ཅན་གྱི་རླུང་གྲུབ་པ་དང་བདེ་བ་གཅིག་པར་བརྗོད་པ་ཡིན་ནོ། ། འོ་ན་དེ་ལྟའི་ཡེ་ཤེས་ཀྱི་རླུང་ལ་ངོ་བོ་གཡོ་བ་མེད་པ་ཉིད་ཀྱི་དག་མ་དག་ཐམས་ཅད་ཀྱི་རླུང་གི་ངོ་བོ་ལས་གཞན་མིན་ཀྱང་འཁྲུལ་ཆོས་འཁོར་བའི་གནས་སྐབས་ན། ཡེ་ཤེས་ཀྱི་རླུང་གི་རང་བཞིན་ལས་རྒྱ་མཚོ་ཆེན་པོ་གཡོ་བ་མེད་ཀྱང་འཐོར་རླུང་གི་རྦ་རླབས་བསྐྱོད་པ་ལྟ་བུའི་རྣམ་ཤེས་ཀྱི་རླུང་དེ་རོ་མའི་མར་སྣ་ན་ལྷན་ཅིག་སྐྱེས་པའི་རླུང་དང༌། རྐྱང་མའི་ཡར་སྣ་ན་དགའ་བའི་རླུང་གཉིས་སྟེ་འོག་ཏུ་ཕྱོགས་ཏེ།
ལྷན་ཅིག་སྐྱེས་པའི་རླུང་གིས་འཁོར་བའི་གཟུང་ཆོས་ཀྱི་ཆ་ཐམས་ཅད་སྤྲོས། དགའ་བའི་རླུང་གིས་འཁོར་བའི་འཛིན་ཆོས་ཀྱི་ཆ་ཐམས་ཅད་སྤྲོས་ནས་དེ་གཉིས་༼༢༨༦༽འབྲེལ་པ་ཅན་གྱི་བརྩེ་གདུང་གི་དབེན་སྤྱོས་པ་ལས། ལྷན་སྐྱེས་ཀྱི་རླུང་གི་ལྟེ་བ་ཡན་ཆད་དུ་གནས་སྐབས་དང་པོ་གསུམ་བསྐྱེད་པ་ལ་སོགས་པའི་སྒོ་ནས་སྲོག་རླུང་སོགས་ཀྱི་བདག་པོ་བྱེད་ཅིང༌། དགའ་རླུང་གིས་ནི་བཞི་པའི་གནས་སྐབས་གཙོ་བོར་བསྐྱེད་དེ། ལྟེ་བ་མན་གྱི་རླུང་ལ་དབང་བྱེད་པའི་ཚུལ་གྱིས་གནས་ལ། དེ་ཡང་རླུང་སྔ་མ་ནི་མེ་དང༌། ཕྱི་མ་ནི་ཆུའི་ངོ་བོ་ཡིན་པས། འཁོར་བའི་གནས་སྐབས་སུ་མེ་གྱེན་དང༌། ཆུ་འཐུར་དུ་འགྲོ་བ་ཆོས་ཉིད་ཡིན་ལ། མྱ་ངན་ལས་འདས་པའི་འགྲོས་ལ་འཁོར་བའི་མེ་ཆུ་ལུགས་འབྱུང་ཉིད་ལུགས་ལྡོག་ཏུ་འགྱུར་བ་ཉིད་ཀྱིས།
བར་རླུང་ལྟེ་འོག་ཏུ་མནན་པས་ལྷན་ཅིག་སྐྱེས་པའི་རླུང་མེའི་མཚན་ཉིད་ཅན་དེ་ཐུར་དུ་འཆིང་བའི་སྒོ་ནས་དབུ་མར་སྡུད་ཅིང༌། གསང་རྩ་གྱེན་དུ་འཐེན་པས་དགའ་བའི་རླུང་གི་ཆུའི་མཚན་ཉིད་ཅན་དེ་གྱེན་དུ་འཆིང་བའི་སྒོ་ནས་དབུ་མར་སྡུད་པར་བྱེད་པ་ཡིན་ནོ། ། དེ་ཡང་ཡེ་ཤེས་ཀྱི་རླུང་ཞེས་བྱ་བ་ནི། གཞན་མཆོག་པྲ་ཕབ་ཀྱི་རྣམ་ཀུན་མཆོག་ལྡན་གྱི་སྟོང་པའི་གཟུགས་སོགས་སྐྱེ་མཆེད་དྲུག་གི་བདག་ཉིད་ཅན་ཡིན་ལ། འདི་ཉིད་སྒྱུ་ལུས་ལོངས་སྐུའི་རྒྱུ་འམ་འབྲས་བུའི་ངོ་བོ་ཅན་དུ་སྔགས་ཀྱི་ཐེག་པར་༼༢༨༧༽བཤད་པ་ཡིན་ཏེ། འདི་ལོངས་སྤྱོད་རྫོགས་སྐུའི་རྒྱུ་འབྲས་ངོ་བོ་ཉིད་གསུམ་གྱི་བདག་ཉིད་དུ་འགྲོ་ཚུལ་ཡང༌། འདི་ལྟའི་རླུང་ནི་སྐྱེ་འཕགས་ཀྱི་ཐ་སྙད་ཚད་མས་དངོས་པོར་ཡོད་མེད་སོགས་གང་དུའང་མ་གྲུབ་པའི་ཆོས་ཀྱི་དབྱིངས་ཀྱི་རང་བཞིན་ཅན་གྱི་རླུང་ཁོ་ནར་བཤད་པའི་ཕྱིར། གནད་འདི་ལྟ་བུ་ཁོང་དུ་མ་ཆུབ་པར་ཤར་ཙོང་ཁ་པ་ཆེན་པོས་སྒྱུ་ལུས་ཀྱི་སྒྲུབ་གཞི་ཤིན་ཏུ་ཕྲ་བའི་རླུང་འོད་ཟེར་ལྔ་པ་བྱ་བ་རགས་པའི་སྣ་ནས་རྒྱུ་བའི་རླུང་མ་ཡིན་པར། ཁམས་གསུམ་གྱི་སྐྱེ་འཆི་ཐམས་ཅད་ཀྱི་དུས་སུའང་མི་འདོར་བའི་རྒྱུ་བ་བར་མ་ཆད་པ་སེམས་དང་འགྲོ་ལྡོག་ལྷན་ཅིག་པ་ཞིག་ཡོད་པ་དེའི་བྱེད་པ་ཡིན་ཟེར་བ་ནི་ཆེས་ནོར་བ་བླ་ན་མེད་པ་ཡིན་ཏེ། ཙོང་ཁ་པའི་སྒྱུ་ལུས་ཀྱི་སྒྲུབ་གཞིའི་རླུང་དེ་རྣམ་ཤེས་ཀྱི་རླུང་ལ་བེམས་རླུང་དང་རྣམ་པའི་རླུང་གཉིས་ཡོད་པའི་ཕྱི་མ་གཉིས་ལ་ངོས་བཟུང་བར་སྣང་སྟེ།
དེ་ནི་མ་དག་དྲི་མའི་ཚོགས་དྲུག་གི་འཇུག་པ་དང་ལྷན་ཅིག་འགྲོ་ལྡོག་ཅན་ཁོ་ནར་བཤད་པའི་ཕྱིར་དང༌། རླུང་འོད་ཟེར་ཁ་དོག་ལྔ་པ་དེ་ཡང་ཁྱེད་ཅག་ཚུར་མཐོང་ངམ་འཕགས་པ་དག་གི་ཐ་སྙད་ཚད་གྲུབ་ཀྱི་མཚན་མར་བལྟ་བ་ཉིད་ལ་བྱེད་པར་སྣང་བའི་ཕྱིར། མཚན་མར་གྲུབ་པའི་རླུང་ནི་ཡེ་རླུང་༼༢༨༨༽དང་སྒྱུ་ལུས་ཀྱི་སྐུར་འགར་ཡང་འབྱུང་བ་མེད་དེ། མཚན་མ་སྒྲིབ་བཅས་ཀྱིས་མཚན་མེད་སྒྲིབ་བྲལ་གྱི་སྐུར་ག་ལ་འགྲུབ་པའི་ཕྱིར། འདི་ལྟ་བུའི་ཡེ་ཤེས་ཀྱི་རླུང་ལ་དགོངས་ནས། རྡོ་རྗེ་ཕྲེང་བར། རྣམ་རྟོག་མེད་པའི་རླུང་ཤར་ནས། ཞེས་དང༌། ཡང་ཇི་སྐད་དུ། རླུང་ཞེས་བྱ་བ་བྱང་ཆུབ་སེམས། །
དབང་པོ་ཀུན་གྱི་རྩ་བ་སྟེ། ། འདི་ལྟར་མི་མངོན་ཕྲ་བ་ལ། ། རྟག་ཏུ་གསལ་བར་བརྗོད་པ་ཡིན། ། ཞེས་པས། ཆོས་ཀྱི་དབྱིངས་བྱང་ཆུབ་ཀྱི་རླུང་དེ་ནི་ལོངས་སྤྱོད་རྫོགས་སྐུའི་ལུས་སོགས་ཀྱི་དབང་པོ་ཐམས་ཅད་ཀྱི་རྩ་བ་ཐ་སྙད་ཚད་མ་སོགས་ལ་མཚན་སྤྲོས་ཀྱི་ཡུལ་དུ་མི་མངོན་ཀྱང༌། མཚན་སྤྲོས་ཀྱིས་དབེན་པའི་སྤྲོས་བྲལ་ཆོས་ཀྱི་དབྱིངས་དོན་དམ་པར་རབ་ཏུ་གསལ་བར་བཤད་ལ། དཔལ་རི་བོ་དགེ་ལྡན་པ་དག་གིས་འདོད་པའི་སྒྱུ་ལུས་ཀྱི་སྒྲུབ་གཞིའི་རླུང་དེ་ནི། རྡོར་ཕྲེང་ལས། རྣམ་རྟོག་རླུང་ནི་རྣམ་པར་གཅོད། ། ཅེས་པའི་རླུང་དང༌།
ཇི་སྐད་དུ། སྙིང་པོར་གྱུར་པ་རང་སྲོག་ལས། ། ཁམས་གསུམ་ན་ནི་གཞན་མེད་དེ། ། སྒྱུ་མ་རླུང་གི་ཁམས་གསུམ་པ། ། རྨི་ལམ་རྨི་བ་བཞིན་དུ་སྣང༌། ། ཞེས་འབྱུང་བའི་སྙིང་པོའི་རང་སྲོག་ཉིད་ལ་ངོས་བཟུང་བས་འཁོར་བའི་ཉེར་རྒྱུ་ལོངས་སྐུའི་ཉེར་རྒྱུར་བཟུང་བ་༼༢༨༩༽ལས་ཉེས་པ་ཆེ་བ་ཅི་ཞིག་ཡོད། དེས་ན་ཡེ་ཤེས་ཀྱི་རླུང་དེ་ལ། འཇིག་རྟེན་གསུམ་གྱི་མགོན་པོ་འབྲི་གུང་པས། འོད་གསལ་བའི་རླུང་ནི། རླུང་ཡིན་རིའི་མནའ་འཁྱོལ་བ་ཞིག་དགོས་གསུང་སྟེ།
འཁོར་བའི་ཉེར་རྒྱུའི་ཚོགས་དྲུག་གི་ཤེས་པ་འཇུག་པ་གཅིག་པའི་རྟོག་རླུང་མིན་པ་ཁ་ཅིག་དགོས་པར་གསུངས་ལ། དེ་ཉིད་ཀྱི་ཕྱིར། སྐྱུ་ར་རིན་པོ་ཆེས་ཟབ་ཆོས་སུ། འཕགས་ཡུལ་ན་རྩ་དགོངས་པ་བིརྺ་པ་བཞུགས། རླུང་དགོངས་པ་ཀླུ་སྒྲུབ། ཐིག་ལེ་དགོངས་པ་ཨིནྡྲ་བྷཱུ་ཏི་བཞུགས། བོད་ན་ཐིག་ལེ་དགོངས་པ་དཔལ་ཕག་མོ་གྲུ་པ། རླུང་གོ་བ་ང་རང་གཅིག་པུ་ཡིན་གསུངས་པ་མ་འོངས་ལུང་བསྟན་གྱི་ཚུལ་དུ་གདམས་པ་ཡིན་ལ། རྗེ་མར་པས་ཇོ་མོ་དང་མཐུ་ཆེན་ལ་གནང་བའི་གདམས་ངག་རླུང་སེམས་དབྱེར་མེད་ཞེས་པའི་རླུང་ཡང་འོད་གསལ་གྱི་རླུང་ཉིད་ལ་ངོས་འཛིན་དགོས་ཞེས་ཁོ་བོའི་རླུང་སེམས་དབྱེར་མེད་ཀྱི་ཁྲིད་ཡིག་ཏུ་ལེགས་པར་བཤད་ཡོད་དོ། ། གཉིས་པ་ཉམས་སུ་ལེན་པར་བྱ་བ་ལ།
མཚམས་སྦྱོར་ནཱ་དའི་རླུང་གི་དྷཱུ་ཏཱིའི་རྩ་ལམ་སྦྱང༌། འཇམ་རླུང་རྡོ་རྗེའི་བཟླས་རླུང་གིས་དྷཱུ་ཏཱིར་བཅུག་སྟེ་བཅིང་བ། བཅིངས་པའི་སྲོག་དྲག་པོ་བཙན་ཐབས་སུ་འགོག་པའོ། ། དང་པོ་ནི། བདེ་བའི་༼༢༩༠༽སྟན་ལ་སྐྱིལ་ཀྲུང་རང་ག་བའི་ངང་ནས་ལག་པ་མཉམ་གཞག་གམ་པུས་བཀབ་གང་བདེ་བྱ་ལ། བར་རླུང་ལྟེ་འོག་ཏུ་ཕུལ་ཞིང་ལྕེ་རྩེ་རྐན་ལ་ཅུང་ཟད་སྦྱར་བས་གསང་རླུང་འཐེན་ཏེ། སེམས་ཀྱི་བཞག་ཐབས་སྔར་ལྟར་འཇོག་སྟེ། འདི་ནི་ལྷན་ཅིག་སྐྱེས་དགའ་དང་དགའ་བའི་རླུང་གཉིས་ཀྱི་གཡོ་བ་ནཱ་ད་སྟེ་ཞི་བར་བྱེད་པ་ཉིད་ཀྱི་དྷཱུ་ཏི་སྟེང་འོག་ཞལ་འབྱེད་པར་བྱེད་པ་ཡིན་ནོ། ། འདི་ལ་དགོངས་ནས། དཔལ་ཤ་བ་རི་དབང་ཕྱུག་གིས་རྗེ་བཙུན་དམ་པ་རྒྱ་གར་བ་ལ་གསུངས་པའི་བརྡ་གླུ་ལས།
དྲང་སྲོང་ཆུ་ཡི་ཟླ་བ་བལྟ་ཞིང་ཉི་ཟླའི་ཕྲེང་བ་བགྲང་ལ་ལྷག་པར་གཙང་སྦྲ་ཆེ། ཞེས་འབྱུང་བས། རྩ་དབུ་མའི་རི་ལ་ལས་སྣང་གི་འདུ་འཛི་སྤངས་པའི་དྲང་སྲོང་སྟེ། རྣལ་འབྱོར་པས་སྲོག་རྩོལ་གྱི་སྒོར་འོད་གསལ་གྱི་ཆུ་དཀྱིལ་དུ་སྲོག་གཟུགས་ཀྱི་ཟླ་བའི་གཟུགས་བརྙན་མཐོང་ནས་ཉིན་མཚན་དུ་དེ་ལ་བལྟ་ཞིང་ས་སོགས་ཀྱི་དཀྱིལ་འཁོར་ལྔའི་བདག་ཉིད་ཀྱི་རོ་མ་འབབ་མར། རྒྱུ་བའི་རླུང་ཉི་མ་དང༌། མཁའ་སོགས་དཀྱིལ་འཁོར་ལྔའི་བདག་ཉིད་ཀྱི་རྐྱང་མ་དང༌། བཤང་བ་འབབ། མར་རྒྱུ་བའི་རླུང་ཟླ་བའི་ཆོས་ཅན་ཨ་ཝ་དྷཱུ་ཏཱིའི་མར་སྣ་དུང་ཅན་མ་ཁ་བྱེ་བའི་ནང་ནས་ལྟེ་བའི་བར་བཅུག ། སླར་༼༢༩༡༽དྷཱུ་ཏིའི་མར་སྣར་རྒྱུ་བའི་ཉི་ཟླའི་འཇུག་ནས་ལྡང་གསུམ་ཉིན་ཞག་གཅིག་ལ་ཉི་ཁྲི་ཆིག་སྟོང་དྲུག་བརྒྱའི་ཕྲེང་བ་ལ་བརྩོན་པས་ལས་རླུང་གི་འབག་བཙོག་གི་བར་དུ་ཆོད་པ་སྤངས་པས། གཙང་སྦྲ་ལྷག་པར་ཆེ་བར་བྱས་ཏེ།
སླར་ལྟེ་བ་ནས་སྙིང་ག་ནས་མགྲིན་པའི་བར་དང་མགྲིན་པ་ནས་དཔྲལ་བའི་བར་དུ་འཇུག་གནས་ལྡང་གསུམ་གྱི་ཕྲེང་བ་བགྲངས་པས་སྲོག་ཨ་ཝ་དྷཱུ་ཏིའི་ནང་དུ་རྒྱུ་བ་ཉིད་ཀྱི་རྩ་ལམ་བྱང་བར་བྱེད་པ་ཡིན་ནོ། ། གཉིས་པ་ལ། བསྐྱེད་རིམ་གྱི་རྡོར་བཟླས་དང༌། རྫོགས་རིམ་གྱི་རྡོར་བཟླས་གཉིས་ལས། དང་པོ་ནི། འདུས་པ་རྒྱུད་ཕྱི་མར། བརྗོད་དང་དམིགས་པར་བྱས་པ་དང༌། ། བརྡ་གྱུར་དང་ནི་དོན་དམ་མོ། ། ཞེས་གསུངས་པའི་བརྗོད་པའི་བཟླས་པ་དང་དམིགས་པའི་བཟླས་པ་ནི་དྲང་སྲོང་བསྐྱེད་རིམ་གྱི་བཟླས་པ་སྟེ་འདིར་ཞར་ལ་རྣམ་གྲངས་སུ་བཀོད་དེ། དེ་ཡང་བསྐྱེད་རིམ་ཕྱོགས་ཀྱི་རྡོར་བཟླས་ཡིན་ཏེ།
ཉིན་མཚན་བར་མ་ཆོད་པར་བཟླས་པའི་དབང་དུ་བྱས་ནས་ཞག་ལྔ་བརྒྱས་དབུགས་ཀྱི་བཟླས་པ་བྱེ་བ་གཅིག་དང་འབུམ་ཕྲག་བརྒྱད་འགྲོ་སྟེ། དེས་ལུས་རྩ་གཡས་དག ། ཡང་དེ་ཙམ་གྱིས་ངག་རྩ་གཡོན་དག ། ཡང་དེ་ཙམ་གྱིས་ཡིད་༼༢༩༢༽དབུ་མ་དག་སྟེ་བཟླས་པ་བྱེ་བ་གསུམ། ས་ཡ་གཉིས། བཞི་འབུམ་གྱིས་རྩ་གསུམ་དག་ནས་སྲོག་གི་བུམ་པ་ཅན་གྱི་གནས་ཐོབ་པར་འགྱུར་ཞིང་མངོན་པར་ཤེས་པ་ལྔ་སྐྱེ་སྟེ། འགྲེལ་ཆེན་ལས། དེ་ལྟར་ནངས་སུ་ཉིན་ཞག་ལྔ་ཡིས་སྟོང་ཕྲག་བརྒྱད་ལྷག་པའི་འབུམ་ཕྲག་གི་བཟླས་པ་རྣལ་འབྱོར་པ་ཡིས་བྱའོ། ། ཉིན་ཞག་ལྔ་བརྒྱ་རྣམས་ཀྱིས་དབུགས་འབུམ་ཕྲག་བརྒྱད་ལྷག་པའི་བྱེ་བ་བཟླས་པའོ། ། དེ་ནས་ལུས་དག་པ་སྟེ།
དེ་བཞིན་དུ་ངག་དག་པ་དང༌། དེ་བཞིན་དུ་སེམས་རྣམ་པར་དག་པའོ། ། དེ་ལྟར་ཉིན་ཞག་སྟོང་ལྔ་བརྒྱ་རྣམས་ཀྱིས་དབུགས་གཡོ་བ་མེད་པར་འགྱུར་ཏེ། སྲོག་གི་བུམ་པ་ཅན་གྱི་གནས་སྐབས་ཐོབ་པར་འགྱུར་རོ། ། དེ་ནས་རྣལ་འབྱོར་པ་རྣམས་ལ་མངོན་པར་ཤེས་པ་ལྔ་སྐྱེ་བར་འགྱུར་ཏེ། ཞེས་འབྱུང་ལ། དེའང་ངག་གི་ཕྲེང་སྔགས་ཚར་གཅིག་སོང་བའི་དབུགས་གྲངས་ཇི་སྙེད་གྲངས་བསྙེན་དུ་འགྲོ་བ་ཡིན་ནོ། ། གཉིས་པ་རྫོགས་རིམ་གྱི་བཟླས་པ་ལ་བརྡར་གྱུར་དང་དོན་དམ་གྱི་བཟླས་པའི་གོ་དོན་བཤད་དེ་ཉིད་ཉམས་སུ་ལེན་པའོ། ། དང་པོ་ནི། རླུང་ཙམ་པོ་བ་སྔགས་ཀྱི་སྒྲར་གྲགས་པ་ཙམ་དུ་བཟླས་པ་མ་ཡིན་པར།
རླུང་ཉིད་སྔགས་ཀྱི་ངོ་བོར་ལོངས་སྤྱོད་པས་བཟླས་པ་སྟེ། ཇི་སྐད་དུ། ༼༢༩༣༽འདོད་པ་ཀུན་ལ་ལོངས་སྤྱོད་པས། ། སྔགས་ལུགས་མི་ཕྱེད་པ་རུ་བཟླས། ། ཞེས་འབྱུང་བས། རླུང་ནི་རྣམ་ཀུན་མཆོག་ལྡན་གྱི་སྟོང་གཟུགས་དང༌། སྔགས་ནི་མཆོག་མི་འགྱུར་གྱི་བདེ་བ་ཉིད། དེ་ཉིད་རླུང་གི་རང་བཞིན་དུ་གནས་པ་ཡིན་ལ། དེ་ཉིད་ནི་བསམ་གཏན་གྱི་ཡན་ལག་དང་པོ་གསུམ་གྱི་དོན་དམ་པར་མི་ཕྱེད་པ་ཉིད་ཀྱི་དོན་དམ་པའི་བཟླས་པ་དངོས་ཡིན་ལ། དེ་མངོན་དུ་བྱེད་པ་ལ་བརྡར་གྱུར་པའི་བརྡ་གྱུར་གྱི་བཟླས་པའི་སྒོ་ནས་ཉམས་སུ་ལེན་ཏེ།
འདི་ལྟའི་བརྡ་དང་བརྡ་ཅན་གཉིས་ཀྱང་སོ་སོ་མ་ཡིན་པ་ཉིད་ཀྱི་གཅིག་གི་བཟླས་པ་གྲུབ་པ་ན་ཅིག་ཤོས་ཀྱི་བཟླས་པ་འགྲུབ་པའང་ཕན་ཚུན་གྲོགས་དང་གྲོགས་ཅན་དུ་འགྱུར་བ་ཡིན་ནོ། ། ཇི་ལྟར་བརྡར་འགྱུར་ན་མཚོན་བྱེད་ཀྱི་བརྡ་ནི། ཨོཾ་ཨཱཿཧཱུྃ་ཧོཿརྣམས་ཀྱི་བརྡར་གྱུར་པ་ཡིན་ལ། མཚོན་དོན་གྱི་ཡི་གེ་བཞི་ནི། གཞི་ལ་འཁོར་ལོ་བཞིའི་ལྟེ་བར་གནས་པའི་ལུས་ངག་ཡིད་ཡེ་ཤེས་ཀྱི་ཐིག་ལེ་བཞི་དང༌། དེ་བསྐྱེད་པ་སད་པའི་གནས་སྐབས་བཞི་དང༌། ལམ་དུ་དབང་བཞི། དགའ་བཞི་སྣང་བཞི། འབྲས་བུ་ལ་སྐུ་བཞི་རྡོ་རྗེ་བཞི་སོགས་ཡིན་ལ། རྒྱུད་སྡེ་༼༢༩༤༽ཐུན་མོང་བ་རྣམས་སུ་དབང་བཞི་པ་གསུམ་པའི་ནང་དུ་སྦས་ནས་བརྡ་གྱུར་གྱི་ཡི་གེ་གསུམ་དུ་བསྟན་ཅིང༌།
དུས་ཀྱི་འཁོར་ལོའི་དབང་བཞི་སོགས་བཞི་ཆོས་ཀྱི་རྒྱུ་ལམ་འབྲས་ཆོས་སུ་སྦྱོར་བས་ཡི་གེ་ཡང་བཞིར་བསྟན་ལ། གསུམ་ཆོས་ཀྱི་དབང་དུ་ན་འགྲོ་འོང་གི་མཚན་ཉིད་ཅན་གྱི་བེམས་པོའི་རླུང་ཐམས་ཅད་སྟོང་ཕྲག་ཉེར་བཞི་པ་ཕྲག་གསུམ་དུ་འགྱུར་ཏེ། གཙོ་བོར་རྐྱང་མ་བདག་པོར་གྱུར་པའི་རྩ་སྟོང་ཕྲག་ཉེར་བཞི་ཁུ་བ་དང་ལྷན་ཅིག་འབབ་པའི་རླུང༌། བད་ཀན་དང་འདོད་ཆགས་སྐྱེད་བྱེད་སྣང་བ་སྐུ་རྡོ་རྗེའི་ཆོས་ཅན་ཉིད་དང༌། གཙོ་བོར་རོ་མ་བདག་པོར་གྱུར་པའི་རྩ་སྟོང་ཕྲག་ཉེར་བཞིར་འབབ་པའི་རླུང་ཁྲག་གི་ཁམས་དང་ལྷན་ཅིག་མཁྲིས་པ་དང་ཞེ་སྡང་སྐྱེད་བྱེད་མཆེད་པ་གསུང་རྡོ་རྗེའི་ཆོས་ཅན་ཉིད་དང༌། གཙོ་བོར་དབུ་མ་བདག་པོར་གྱུར་པའི་རྩ་སྟོང་ཕྲག་ཉི་ཤུ་རྩ་བཞིར་སྲོག་གི་དངས་མ་དང་ལྷན་ཅིག་འབབ་པའི་རླུང་སྟོང་ཕྲག་ཉི་ཤུ་རྩ་བཞིས་རླུང་ནད་དང་གཏི་མུག་སྐྱེད་བྱེད་ཉེར་ཐོབ་ཐུགས་རྡོ་རྗེའི་ཆོས་ཅན་ཏེ། དེ་ལྟར་སྟོང་ཕྲག་ཉེར་བཞི་པ་གསུམ་གྱི་སྟོང་ཕྲག་བདུན་ཅུ་རྩ་གཉིས་ཀྱི་རྩ་དང་གྲངས་མཚུངས་པའི་རླུང་དུ་འགྱུར་ལ། དེ་ལྟར་གཞི་ལ་རྩ་རླུང་ཐིག་ལེ་གསུམ་པོ་སྐུ་གསུང་ཐུགས་ཀྱི་དབྱེ་བས་གསུམ་༼༢༩༥༽ཆོས་སུ་གནས་པ་ལ་འཁོར་བའི་རྒྱུ་དང་རང་བཞིན་བརྒྱད་ཅུའི་རྟོག་པ་རྣམས་འབྱུང་ཞིང༌། བརྒྱད་ཅུ་པོ་འདི་ཡང་ཟླ་ཉིའི་དབྱེ་བས་བརྒྱ་དྲུག་ཅུར་འགྱུར་བ་དེ་དག་བསྡུ་ན་དུག་གསུམ་དུ་འདུས་ལ། དེ་ལས་འབྲས་བུ་འཁོར་བའི་ཆོས་ཀྱང་རྐྱང་མའི་རླུང་ཐིག་ལས་འདོད་ཁམས།
རོ་མ་ལས་གཟུགས་ཁམས། དབུ་མ་ལས་གཟུགས་མེད་ཁམས་འབྱུང་ལ། འདི་རིམ་གྱིས་སྦྱངས་པས་ལམ་གྱི་ཆོས་རྣམས་ཀྱང་ཐོབ་ལ། ཁྱད་པར་སྣང་གསུམ་གྱི་སྒྲིབ་པ་དབྲལ་དཀའ་བ་སྤངས་པ་ལ་སློབ་པའི་ཟུང་འཇུག་དང༌། མཚན་རྩོལ་དྲི་མ་སྦྱངས་པ་ལས་མི་སློབ་པ་ཆུང་ངུ་དང༌། སྒྲིབ་པ་མ་ལུས་པར་སྦྱངས་པ་ལས་མི་སློབ་པ་ཆེན་པོའི་ཟུང་འཇུག་སྐུ་གསུང་ཐུགས་གསུམ་པོ་མངོན་དུ་བྱེད་དོ། ། དེ་ལྟར་བཞི་ཆོས་སུ་གསལ་བར་གསུངས་པའི་ངེས་པས། གཞི་ལ་སྲིད་པ་གསུམ་ལས་དམྱལ་བ་ལོགས་སུ་ཕྱེ་བས་སྲིད་པ་བཞི་དང༌། ལམ་ལ་དབྱིབས་སྔགས་ཆོས་ཉིད་དེ་ཉིད་ཀྱི་རྣལ་འབྱོར་བཞི་སོགས་འཇུག་ལ། འབྲས་བུ་ལ་ཡང་དབང་བཞི་སོགས་དང་སྦྱོར།
དེ་ཡང་བེམས་རླུང་ལ་འཇུག་ནས་འབྱུང་གསུམ་མ་བཅོས་པར་འཇོག་པ་ལ་རང་བཞིན་གྱི་སྐུ་གསུང་ཐུགས་རྡོ་རྗེའི་བཟླས་པར་བཤད་༼༢༩༦༽ལ། དེ་ཡང་བསྡུ་ན། ཞི་དྲག་ཤིན་ཏུ་ཞི་བའི་བཟླས་པ་གསུམ་སྟེ། འཇུག་པ་ཨོཾ་དང་རྐྱང་མ། དབྱུང་བ་ཨཱཿསྟེ་རོ་མ། གནས་པ་ཧཱུྃ་སྟེ་དབུ་མའི་བདག་ཉིད་ཅན་དུ་བཟླ་བ་སེམས། རླུང་སྟེ་བསྐྱེད་རིམ་གྱི་རྡོར་བཟླས་ཀྱི་སྒྲུབ་གཞིར་གཙོ་བོར་བསྔགས་ལ། ཞར་ལ་བསྐྱེད་རིམ་གྱི་རྡོར་བཟླས་ཀྱི་སྒྲུབ་གཞི་རྣམ་པའི་རླུང་ལས་སྒྲུབ་པའང་ཡོད་དེ། དེ་ལྟར་སྒྲུབ་པའི་སྒྲུབ་པས་སྒྲུབ་གཞི་ཉིད་སྦྱོང་བར་བྱེད་དོ། ། དེ་ལྟར་རྒྱུད་སྡེ་གང་དག་ནས་རོ་རྐྱང་དབུ་གསུམ་གྱི་རྒྱུ་བའི་ཆ་ལ།
ཡི་གེའི་ཁོག་དང༌། གདངས་ཀྱི་སྒྲ་ལ་རྣ་བས་ཐོས་བྱའི་དབྱངས་གསལ་གྱི་སྒྲའི་འབྲུ་གསུམ་གྱི་བཟླས་པ་ཐམས་ཅད་ནི། བསྐྱེད་རིམ་གྱི་བཟླས་པ་ཙམ་དུ་ཟད་ལ། འདིར་རྫོགས་རིམ་གྱི་བཟླས་པ་ནི་གོང་དུ་སོར་བསམ་གྱི་བྱེད་པ་རྩ་དག་པའི་སྟོང་གཟུགས་སོགས་ཀྱི་སྐྱེ་མཆེད་སྒྲུབ་པ་ཉིད་ཀྱིས་བྱེད་པ་གོམས་པའི་མཐུ་ལས་སྲོག་རྩོལ་དུ་རླུང་དག་པའི་སྟོང་པའི་སྒྲ་གཟུགས་ཀྱི་སྐྱེ་མཆེད་གྲུབ་པ་ཉིད་གཟུང་བའི་དབང་དུ་བྱས་ནས་ཞི་བ་དང༌། དྲག་པོ་དང༌། ཤིན་ཏུ་ཞི་བ་སྟེ་གསུམ། དེ་རེ་རེ་ལ་ཨོཾ་ཨཱཿཧཱུྃ་ཧོཿབཞི་བཞི་སྟེ་བདེན་དོན་རྣམ་པ་བཅུ་གཉིས་༼༢༩༧༽ཀྱི་རང་བཞིན་ཅན་གྱི་བཟླས་པ་དང༌། ཨོཾ་ཡིག་ལ་སོགས་པའི་ཡི་གེ་བཞི་པོ་དེ་དག་རེ་རེ་ལ་ཡང་བཞི་བཞིའི་རང་བཞིན་ཡིན་པས་ན་དེ་ཉིད་རྣམ་པ་བཅུ་དྲུག་རིག་པའི་བཟླས་པར་འགྱུར་བ་ཡིན་ལ། བདེན་དོན་རྣམ་པ་བཅུ་གཉིས་ཀྱི་བཟླས་པ་ནི་བཤད་མ་ཐག་པའི་ཞི་དྲག་ཤིན་ཏུ་ཞི་བ་གསུམ་ལ་སྦྱོར་བ་བཞི་ལྡན་ཏེ། ཀྱེའི་རྡོ་རྗེར།
འབྱུང་བ་ཉིད་ཀྱིས་ལྟུང་བར་བྱེད། ། རྔུབ་པ་ཡིས་ནི་དབང་དུ་བྱེད། ། དགང་བ་ཡིས་ནི་དགུག་པར་བྱེད། ། ཞི་བ་ཡིས་ནི་རེངས་པར་བྱེད། ། ཅེས་དང༌། མི་གཡོ་བླ་མེད་ལས་ཀྱང༌། འཇུག་པ་ཀུམྦྷ་ཀར་ཞེས་བྱ། ། པཱུ་ར་ཀས་ནི་བཟུང་བར་བྱ། ། རེ་ཙ་ཀ་ནི་དབྱུང་བར་ཤེས། ། མི་གཡོ་བ་ནི་རེངས་པར་འདོད། །
ཅེས་འབྱུང་ལ། ནཱ་རོ་ནི་གུའི་ཆོས་དྲུག་དག་གི་རླུང་ནད་ལའང༌། ཇི་སྐད་དུ། རྔུབ་དང་དགང་དང་གཞིལ་བ་དང༌། ། མདའ་ལྟར་འཕང་དང་རྣམ་པ་བཞི། ། ཞེས་གསུངས་པ་ཉིད་གནད་གཅིག་པ་ཉིད་ཀྱི་ཕྱིར། པཱུ་ར་ཞེས་པ་གང་བ་ཅན་ཏེ་ནང་དུ་འཇུག་པ་ཨོཾ་ཡིག་གི་མཚོན་དོན་དང༌། ཀུམྦྷ་ཀ་ཅེས་པས་བུམ་པ་ཅན་ཏེ་ནང་དུ་གནས་པ་ཧཱུྃ་ཡིག་གི་མཚོན་དོན་༼༢༩༨༽ཅན། ཤཱནྟ་ཀ་ཞེས་པ་ཞི་བ་ཅན་འབྱུང་འཇུག་གནས་པ་ཐམས་ཅད་ཀྱི་ངོ་བོ་ཧོཿཡིག་གི་མཚོན་དོན་དང༌། རེ་ཙ་ཀ་ཅེས་དབྱུང་བ་ཅན་ཏེ་ཕྱིར་དབྱུང་བ་ཨཱཿཡིག་གི་མཚོན་དོན་ཏོ། །
དེ་ཇི་ལྟར་མཚོན་པའི་དོན་འཆིང་ཚུལ་ནི་སྲོག་གི་རླུང་དབུ་མར་འཆིང་བ་ལ་ཞི་བའི་བཞི་སྦྱོར་གྱིས་རྐྱང་མ་ཟླ་བའི་རླུང་དང༌། དྲག་པོ་བཞི་སྦྱོར་གྱིས་རོ་མ་ཉི་མའི་རླུང་དང༌། ཤིན་ཏུ་ཞི་བ་བཞི་སྦྱོར་གྱིས་དབུ་མ་སྒྲ་གཅན་གྱི་རླུང་འཆིང་ལ། དེ་དག་རེ་རེའི་ཡང་རང་སའི་དབྱུང་བ་ཅན་གྱིས་ཉི་མའི་རླུང་དམར་ཆའི་ཁམས་འཆིང་སྟེ་བསམ་གཏན་གྱི་ཤེས་རབ་དང་དོན་གཅིག ། གང་བ་ཅན་གྱིས་ཟླ་བའི་རླུང་དཀར་ཆའི་ཁམས་འཆིང་སྟེ། བསམ་གཏན་གྱི་རྟོག་པ་དང་དོན་གཅིག ། བུམ་པ་ཅན་གྱིས་སྒྲ་གཅན་རླུང་གིས་རླུང་འཆིང་སྟེ། བསམ་གཏན་གྱི་དཔྱོད་པ་དང་དོན་གཅིག ། ཞི་བ་ཅན་གྱིས་དུས་མེའི་རླུང་ཤིན་ཏུ་འཆིང་སྟེ། བསམ་གཏན་གྱི་དཔྱོད་པའི་མཐར་མཚན་མྱོང་གི་དབེན་པ་ཐོབ་པའི་དགའ་བདེ་ལ་གནས་པ་དང་དོན་གཅིག་པ་ལ་ལྷག་པར་དེ་དག་གི་བྱ་བ་བྱེད་པ་ལ་སྔ་མ་ལས་ཕྱི་མ་མཆོག་ཏུ་གྱུར་པ་ཉིད་དེ།
འདི་ལྟའི་རྡོར་བཟླས་གནད་དུ་སོང་བ་ནི་རྫོགས་རིམ་གྱི་བདེན་༼༢༩༩༽དོན་བཅུ་གཉིས་ཀྱི་བཟླས་པར་འགྱུར་ལ། དེ་ཉིད་རྣམ་པ་བཅུ་དྲུག་གི་རིག་པའི་རྫོགས་རིམ་གྱི་བཟླས་པར་འགྱུར་ཚུལ་ལ། ཨོཾ་ཡིག་ཡི་གེའི་རང་བཞིན་ཅན་ཏེ། ཨ། ཨུ་དང༌། མ་དང༌། ནཱ་དའོ། ། ཞེས་པ་ལ་མཚམས་སྦྱོར་ན། ཨུའི་ཡི་གེ་ལ་ཨོའོ་ཞེས་པས། ཨ་ཨོ་ཨུ་དབྱི།
མ་རྗེས་སུ་ང་རོ་ནཱ་ད་དེ་ཉིད་ཀྱི་རྗེས་འགྲོ་སྟེ་ཨོཾ་གྲུབ་ལ། ཨ་ཡིག་ཀྱང་བཞི་སྟེ། ཨཱ་དང་མ་དང༌། རྣམ་བཅད་དང༌། ནཱ་ད་ལས་མཚུངས་འདྲ། ཕ་རོལ་དབྱི། ནཱ་ད་རྗེས་འགྲོ་བྱས་པས་ཨཱཿགྲུབ་ལ། ཧོཿཧཱུྃ་ཡིག་ཀྱང་བཞི་སྟེ། ཧ་དང༌། ཨུ་དང༌།
རྗེས་སུ་ང་རོ་དང༌། ནཱ་དའོ། ། གསལ་བྱེད་དབྱངས་མེད་པ་ཕ་རོལ་གྱི་ཡི་གེར་དྲངས་ནས་རྗེས་སུ་ང་རོ་བྱིན་ཏེ། ནཱ་ད་རྗེས་སུ་འགྲོ་བས་ཧཱུྃ་གྲུབ་བོ། ། ཧོཿཡིག་ཀྱང་བཞི་སྟེ། ཧ་དང༌། ཨ་དང༌། ཨུ་དང༌། རང་བཞིན་གྱི་ནཱ་ད་སྟེ། ཨ་དང༌།
ཨུ་ཕྲད་པ་ལས། ཨུའི་ཡི་གེ་ལ་ཨོ་འོས། ཨ་ཨོ། ཨུ་དབྱི། གསལ་བྱེད་དྲངས། ནཱ་ད་རྗེས་འགྲོས་ཧོཿཡིག་གྲུབ་ལ། དེའང་རྒྱུད་སྡེ་ཐུན་མོང་བའི་ཕྱོགས་སུ་ཧཱུྃ་ཡིག་རིང་པོར་བྱས་པ་ནི་དབང་༼༣༠༠༽གསུམ་པའི་ནང་དུ་བཞི་པ་སྦས་པ་སྟེ་མཚོན་པར་བྱེད་པ་ཡིན་ལ། དུས་ཀྱི་འཁོར་ལོར་ནི། རྒྱུད་འདིར་ཧཱུྃ་ཡིག་ཐུང་ངུར་བྱས་ཏེ་ནཱ་ད་ཧོ་ཡིག་ལོགས་སུ་ཕྲལ་བ་ནི་དབང་བཞི་པ་ལོགས་སུ་གསལ་བར་མཛད་པས་བཞི་ཆོས་ཉིད་མ་ཚང་ན་རྣམ་གྲོལ་གྱི་ལུས་ཡོངས་སུ་རྫོགས་པར་འགྱུར་བ་མ་ཡིན་ནོ། ། དེ་ལྟའི་ཨོཾ་སོགས་ཀྱི་ཡི་གེའང་ཨཱཀྵ་ར་ཞེས་པའི་ངེས་ཚིག་ལས་རང་བཞིན་འགྱུར་མེད་དེ།
དེའང་བརྗོད་པ་བརྡའི་དབྱངས་གསལ་སྒྲ་སྐད་ཐམས་ཅད་པའི་རང་བཞིན་གྱིས་མི་འགྱུར་བའི་དོན་མིན་པར། བརྗོད་བྱ་རྡོ་རྗེ་བཞིའི་རང་བཞིན་དུ་རྟོག་པས་རློམ་སྟེ་བཟླ་མི་དགོས་པར་རླུང་སྦྱོར་བཞི་ལ་རྡོ་རྗེ་བཞིའི་བདག་ཉིད་དུ་ངེས་པར་གྱུར་པ་ཡི་གྱུར་པའི་སྒྲ་དོན་སཾསྐྲི་ཏ་ལས། བྷ་བ་དངོས་པོ་ལ་འཇུག་པས་དངོས་པོ་ལ་ངེས་པར་འཇུག་པའམ་གནས་པ་ཞེས་བརྗོད་ཀྱི། དེ་ལྟར་གྱི་དངོས་དེ་བདེན་པར་གཉིས་ཀར་དངོས་པོར་གྲུབ་པ་ནི་མ་ཡིན་ནོ། ། དེ་ཉིད་ཀྱི་ཕྱིར། བདག་གི་རྗེ་བཙུན་ཐམས་ཅད་མཁྱེན་པ་ཡི་དམ་ལྷའི་ངོ་བོར་བཞུགས་པའི་ཞལ་ནས། འདུས་པ་སོགས་ཀྱི་རྫོགས་རིམ་གྱི་རྡོར་བཟླས་ལའང་དབང་བཞི་པ་དང་ཐམས་ཅད་སྟོང་པ་འོད་གསལ་བ་བཞི་པ་མཚོན་པའི་༼༣༠༡༽ཧོ་ཡིག་གི་རྡོར་བཟླས་གསལ་བར་མ་བཤད་ཅིང༌། རྡོར་བཟླས་དེ་ཉིད་ཀྱང་སྒྲ་གཟུགས་སུ་རྟོག་པའི་བསླད་ཆ་ཡོད་པས། རྫོགས་རིམ་གྱི་ལུས་ཡོངས་སུ་རྫོགས་པར་མི་འགྱུར་ལ། དེ་འགྱུར་བ་ནི།
སྤྱི་དང་ཁྱད་པར་བཟླས་པ་བཅུ་གཉིས་ཀྱི་ནི་རྫོགས་རིམ་རྡོར་བཟླས་ཀྱི་ལུས་ཡོངས་སུ་རྫོགས་པ་ཡིན་ཏེ། སྦྱང་གཞི་རྟེན་འབྲེལ་བཅུ་གཉིས་རང་སར་དག་པ་ལས། སྦྱངས་འབྲས་བདེན་དོན་བཅུ་གཉིས་མངོན་དུ་འགྱུར་བའི་བྱེད་པ་ཡོད་མེད་ཀྱི་རྗེས་སུ་འགྲོ་ཞིང་ལྡོག་པའི་ཕྱིར་ཞེས་བཀའ་སྩལ་ཏོ། ། དེ་ལྟར་འཆིང་བའང་འཕོ་མཚམས་ཀྱི་དུས་སུ་འཆིང་བར་བྱ་སྟེ། འཕོ་ཆེན་རེ་ལ་ང་དྲུག་རྐང་བཅས་རེ་ལ་ཡེ་ཤེས་ཀྱི་རྒྱུ་བ་ཆད་ཆ་ཡོད་པ་དེ་ཉིད། འཕོ་ཆེན་ཕྱི་མ་ལ་ཆད་པར་ཡང་མཉམ་པས། མཉམ་ཆ་དེ་ཉིད་ཀྱི་ཆད་ཆ་རྡོ་རྗེ་བཞིའི་བཟླས་པར་བྱས་པས། ཆད་ཆ་ལྷག་པ་རྣལ་འབྱོར་པ་རང་ལ་མངོན་དུ་འགྱུར་ཏེ། ཡེ་རླུང་གི་འབྱུང་ལྔ་གཟུགས་གསལ་པོར་རྣལ་འབྱོར་པ་རང་ལ་མངོན་དུ་སྣང་ཞིང་དེ་ལྟར་སྣང་བ་ན་ཡེ་རླུང་ཆད་ཆ་དེ་ཉིད་སྟོབས་སུ་སོང་ནས་ལས་རླུང་གི་འཕོ་ཆ་རྣམས་ཀྱང་ཆད་ལྷག་༼༣༠༢༽མེད་པར་ཟོས་པའམ་སྙོམས་པས་རླུང་འཕོ་མེད་ཉིད་ཀྱི་དུས་ཀྱི་འཁོར་ལོ་གཡོ་བ་མེད་པར་བརྟན་པར་འགྱུར་བ་ཡིན་ཏེ། ཡེ་ཤེས་སྤྱན་སྒྲུབ་ཏུ།
སྲོག་རྩོལ་སྒོ་རུ་འོད་གསལ་བཟུང༌། ། འབྱུང་བ་རླུང་གི་དེ་ཉིད་ཤེས། ། རླུང་ལྔའི་ཁ་དོག་མཐོང་བར་འགྱུར། ། ཞི་རྒྱས་ལ་སོགས་དབང་དུ་འདུ། ། ཞེས་འབྱུང་བས། རླུང་ལྔའི་གཟུགས་མཐོང་ཞེས་པའང་བེམས་རླུང་གི་ཁ་དོག་རྣམ་རྟོག་ཞི་བའི་གསལ་ཉམས་ལ་ཤར་བ་དག་གིས་ནི་སྲོག་རྩོལ་མཐུས་འོད་གསལ་གྱི་རླུང་གི་སྒྲ་གཟུགས་མཐོང་བར་འཁྲུལ་བར་མི་བྱའོ། ། འདིར་ཙོང་ཁ་པ་ཆེན་པོ་ན་རེ། རྡོར་བཟླས་ཀྱི་དུས་སུ་དབུ་མ་ནས་འབྱུང་འཇུག་བྱེད་པར་མོས་པ་ངེས་པར་དགོས་ཏེ། དེ་ལྟ་མིན་ན་རྐྱལ་སྟོང་བརྡབ་པ་ལྟར་འགྱུར་བས་ལུས་ལ་གནད་དུ་བསྣུན་པའི་རྡོར་བཟླས་སུ་མི་འགྲོའོ་ཞེས་པ་ལ། སྟག་ཚང་ལོ་ཙ་བ་ན་རེ།
དེ་ལྟར་སྨྲ་བ་ནི་སྦྱོར་དྲུག་དང་ལམ་འབྲས་སོགས་ཀྱི་རྡོར་བཟླས་ལ་སྡང་སྨྲས་སུ་བྱེད་པ་ནི། གསང་འདུས་འཕགས་ལུགས་ལ་ཐོག་མར་སྙིང་གའི་སྣ་རྩེར་སྔགས་ཀྱི་ཐིག་ལེའི་སྲོག་རྩོལ་སྒོམས་པས་རླུང་དབུ་མར་ཞུགས་ཟིན་པའི་རྗེས་སུ་གདོང་༼༣༠༣༽གི་སྣ་རྩེར་འོད་ཀྱི་ཐིག་ལེའི་སྲོག་རྩོལ་བསྒོམ་པ་ན་དབུ་མ་དངོས་ནས་འབྱུང་འཇུག་བྱེད་པར་བཤད་པ་དེའི་རྒྱས་འགེབས་རྡོར་བཟླས་ཡིན་ཚད་ལ་བྱར་མི་རུང་སྟེ། བྱས་ན་སྤྱིར་དངོས་གནས་ལ་མེད་པའི་རྟོག་སྒོམ་དུ་འགྱུར་བ་དང༌། རྩ་བཟང་ལ་དེ་ལྟར་དྲག་སྦྱོར་བྱས་ན་སྨྱོ་འབོག་སོགས་འབྱུང་བའི་ཕྱིར་རྐྱལ་སྟོང་བརྡབས་པ་ལྟར་གོ་བ་ནི་རྡོ་རྗེ་ལུས་ཀྱི་གནས་ལུགས་རགས་པ་ཡང་མ་གོ་བའི་ཕྱིར་ཏེ། ལུས་ཀྱི་སྦུབས་སྟོང་གི་རླུང་ནི་ནོར་རྒྱལ་གྱི་རླུང་དུ་ཟད་ལ། རྒྱུ་འཕོའི་རླུང་ཐམས་ཅད་ནི་རོ་རྐྱང་དབུ་གསུམ་གྱི་ནང་ནས་འགྲིམས་ཏེ་རྩ་འཁོར་གྱི་འཕྲང་བཤར་ནས་སྣ་བུག་གཡས་གཡོན་དང་གཉིས་ཀའི་དབུས་ནས་འབྱུང་འཇུག་བྱེད་པའི་ཕྱིར། དེས་རེ་ཤིག་དང་པོར་གང་ནས་རྒྱུ་བ་དེ་ཉིད་ལ་གཞི་དང་མཐུན་པའི་རྣལ་འབྱོར་བྱས་པས་རྣལ་འབྱོར་དེ་ཉིད་ཀྱི་ནུས་པས་གློ་བུར་གྱི་གཞིའི་བྱ་བྱེད་ཐམས་ཅད་ཇེ་ཕྲར་སོང་ནས་མཐར་གཞིའི་བཟང་ཤེས་གཉུག་མའི་གཞི་དང་ལམ་མཇལ་ཏེ་ཡོན་ཏན་ཇེ་རྒྱས་ཀྱི་ངང་ནས་འབྲས་བུ་འབྱུང་བས། རང་ལམ་ཚུལ་བཞིན་དུ་སྒྲུབས་ཤིག་ཅེས་འཆད་སྣང་བའང་ཕྱོགས་སྔ་༼༣༠༤༽ཕྱི་གཉིས་ཀར་མི་ལེགས་ཏེ། སྦྱོར་དྲུག་རིམ་ལྔ་ལམ་འབྲས་སོགས་ནས་དངོས་སུ་དབུ་མ་ནས་རྡོར་བཟླས་བྱ་བ་ནི་བརྟན་པ་མ་ཐོབ་ཀྱི་བར་མེད་ལ་མོས་པ་ལམ་བྱེད་ཙམ་ནི་བརྟན་པ་མ་ཐོབ་པ་དག་གིས་ཀྱང་རུང་བའི་ཕྱིར། བསྐྱེད་རིམ་གྱི་སྐབས་སུའང་དབུ་མའི་ནང་ནས་རྡོར་བཟླས་ཀྱི་དམིགས་པ་བྱེད་པ་རྒྱ་ཆེར་ཡོད་པའི་ཕྱིར་དང༌།
དབུ་མ་ནས་རླུང་རྒྱུ་ཞིང་སྣ་སྒོར་འོང་ན་གཞི་ལ་དབུ་མ་ནས་རླུང་མི་རྒྱུ་བར་གཞི་དང་མི་མཐུན་པའི་ཉམས་ལེན་དུའང་མི་འགྱུར་བའི་ཕྱིར་རོ། ། གཉིས་པ་ལ་བརྡར་གྱུར་གྱི་རྡོར་བཟླས་དང༌། དོན་དམ་པའི་རྡོར་བཟླས་སོ། ། དང་པོ་ནི། བདེ་བའི་སྟན་ལ་ཐ་མལ་པའི་སྐྱིལ་དཀྲུང་བྱ་སྟེ། རྡོར་ཕྲེང་ལས། སེམས་དཔའི་སྐྱིལ་དཀྲུང་ལེགས་གནས་ཏེ། ། ཞེས་འབྱུང་ལ། དཔལ་ལྡན་རྒྱུད་ལས། བགེགས་མཐར་བྱེད་པའི་ལྟ་བས་བདུད་རྩིའི་ལམ་དུ་སོན་པ་ཡིས་ཀྱང༌།
ཞེས་སྨིན་མཚམས་ཀྱི་མཛོད་སྤུའི་ཐད་དུ་བལྟ་བར་བྱ་ལ་ལག་པ་པུས་མོ་ལ་བཀབ་སྟེ། སྣ་བུག་གཉིས་ནས་རླུང་དལ་བུས་བཀུག་སྟེ་ལྟེ་བར་སླེབ་མ་ཐག་དུམ་བུར་བཅད་ཕྱིར་དབྱུང་བ་ལན་གསུམ་དུ་བྱ་ཞིང༌། ཡང་དེ་ཉིད་ཀྱི་༼༣༠༥༽ལུས་གནད་མ་འཆུགས་པར་གཡོན་ནས་བཟུང་ཞིང་མནན་ཏེ་གཡོན་ནས་འབུད་པ་གསུམ་དང༌། གཡས་ནས་ཀྱང་དེ་ལྟར་བྱ་ཞིང་དེ་ནས་གཉིས་ཀ་ནས་འཇམ་པོར་རྔུབ་པ་ལྟེ་བར་ཆེར་མནན་ཁོང་ནས་ཨོང་སྒྲ་དང་བཅས་པ་གྱེན་དུ་དྲངས་ཏེ་ལུས་ཕྲུག་ཅིང་རྡེབ་པ་དང་ལྷན་ཅིག་རྟ་གད་དུ་བྱ་བ་སྟེ། འདི་ཉིད་ཀྱི་ཡེ་ཤེས་ཀྱི་རླུང་གི་བརྗོད་པ་ཐམས་ཅད་ཀྱི་སྙིང་པོ་བསྡུ་བ་ཡིན་པས་བརྗོད་པའི་རྡོར་བཟླས་ཞེས་བརྗོད་པ་ཡིན་ལ། རླུང་སྦྱོར་འདི་ལ་དཔལ་ཤ་བ་རི་དབང་ཕྱུག་གིས། ཕྱིར་འབུད་ནང་འཛིན་དབུ་མ་ཁ་སྦྱོར་བསྡུ་བ་ཞེས་ཐ་སྙད་མཛད་དོ། ། འདི་ལྟའི་སྲོག་རྩོལ་གྱི་རླུང་སྦྱོར་ཐམས་ཅད་ལའང་བསམ་གཏན་གྱི་ཡན་ལག་གིས་ཟིན་པར་བྱ་དགོས་ཀྱི། གཞན་དུ་ཇོ་བོའི་ཟན་ནར་མ་བོར་ནས་ལས་མི་ལ་ཟན་འཚོལ་བའི་ཁྱི་བཞིན་དུ་འགྱུར་རོ་ཞེས་རྡོ་རྗེ་རྣལ་འབྱོར་མས་གསུངས་ཞེས་ཨོ་རྒྱན་བསྙེན་སྒྲུབ་ཏུ་འབྱུང་ངོ༌། ། གཉིས་པ་ནི།
པཱུ་ར་ཀ་སོགས་བཞི་པོ་ལ་རེ་རེ་ཞིང༌། ཞི་བ་དང༌། དྲག་པོ་དང༌། ཤིན་ཏུ་ཞི་བ་གསུམ་ལས། དང་པོ་ནི། ལུས་གནད་སྔར་བཞིན་ནམ་ཡང་ན་ལག་པ་མཉམ་བཞག་བཀན་པའམ་ཐབས་༼༣༠༦༽གང་ཡང་རུང་བ་བྱས་ལ། སྣ་གཉིས་ནས་རླུང་སྤུ་འགུལ་བའི་ཚོད་ཙམ་དལ་བུས་དྲང་བ་གང་བ་ཅན། མཆིལ་མའི་རྟ་བྱས་ནས་ནང་དུ་སྐྱུར་བ་དང་ལྷན་ཅིག་ཐུར་སེལ་ཀྱང་དལ་བུས་གྱེན་དུ་དྲངས་ཏེ་ལྟེ་འོག་ཏུ་ཁ་སྦྱར་བ་བུམ་པ་ཅན། སྔར་གྱི་ནཱ་དའི་རླུང་གི་ལྕེ་རྩེ་རྐན་ལ་སྦྱར་བ་ཞི་བ་ཅན། དེ་ནས་མི་བདེ་བ་མེད་ཙམ་ལ་རྡོ་རྗེ་ཁུ་ཚུར་གྱི་མཆན་རྩ་བསྡམས་ཏེ།
འཇམ་བུས་གཏོང་བ་དབྱུང་བ་ཅན་ནོ། ། གཉིས་པ་དྲག་རླུང་ནི། རླུང་སྔ་མ་ལས་དྲག་ཏུ་དྲང་ཞིང་གཏོང་བ་ཙམ་མ་གཏོགས་ཞི་བ་དང་མཚུངས་པ་ལས། ཞི་བ་བཞི་ལ་སོགས་པའི་མཐར་དྲག་པོ་གཉིས་ཙམ་མནན་པ་དང༌། དེའི་འོག་ཏུ་ཞི་བ་ལྔ་དང་དྲག་པོ་བཞི་ལ་སོགས་པ་དང༌། དེ་ནས་ཞི་བ་ལྔའམ་དྲུག་དང༌། དྲག་པོ་ཡང་དེ་དང་གྲངས་མཉམ་པ་ཞག་གྲངས་ཇི་ལྟར་རིགས་པར་བྱའོ། ། འདི་ལ་ཡང་ནད་ཁམས་དང་བསྟུན་དགོས་ཏེ། གྲང་ཤས་ཆེ་བས་རྔུབ་གཞིལ་གཉིས་ཀ་ཤིན་ཏུ་འཇམ་པ་དང༌། ཚད་ཤས་ཆེ་བས་ནི་ཅུང་ཟད་རྩུབ་པར་བྱའོ། །
རིན་པོ་ཆེ་ཀརྨ་པ་དང༌། མན་ལུང་གུ་རུས། གཡས་ནས་༼༣༠༧༽དགུག་པ་དང༌། གཡོན་ནས་དགང་བ་ཞེས་འབྱུང་བའང་རྣལ་འབྱོར་བྱང་བའི་དབང་དུ་བྱས་སོ། ། གསུམ་པ་ཤིན་ཏུ་ཞི་བ་ནི། ཞི་བ་དང་དྲག་པོ་སྤེལ་བའི་མཐར་དབུགས་བཟོ་མེད་ལ་སོར་ཚད་ཀྱི་དོད་བྱས་ཏེ། མི་གཡོ་བ་གསུམ་ལྡན་དུ་བྱས་ནས་དབུགས་ཀྱི་འཇུག་པ་ཤིན་ཏུ་ཕྲ་བར་གྱུར་གྱི་བར་བྱའོ། ། གསུམ་པ་བཅིང་བའི་སྲོག་དྲག་པོ་བཙན་ཐབས་སུ་འགོག་པ་ལ། གོ་དོན་བཤད། ཇི་ལྟར་ཉམས་སུ་ལེན་པའོ། །
དང་པོ་ནི། སྲོག་འགོག་པ་དངོས་ཀྱི་ངེས་པ་ནི། རྒྱུད་ལས། ནུས་མ་གང་ཞིག་ལྟེ་བའི་དབུས་ནས་གཞན་གྱི་གནས་སུ་བཅུ་གཉིས་མཐའ་དང་ཆ་ཡི་མཐར་འགྲོ་བ། ། དེ་ནི་ལྟེ་བར་འགོག་པ་དང་བཅས་དྲི་མེད་གློག་དང་མཚུངས་པ་དབྱུག་པའི་གཟུགས་ཅན་ལངས་པ་ཡང༌། ། འཁོར་ལོ་ནས་ནི་འཁོར་ལོའི་བར་དུ་ངེས་པར་དམན་ཞིང་རོལ་པའི་བགྲོད་པས་དབུ་མའི་རྩ་ལ་བསྐྱོད། ། ཇི་སྲིད་གཙུག་ཏོར་ཕུག་པས་བཙན་ཐབས་ཉིད་ཀྱིས་ཕྱི་རོལ་གྱི་ནི་ལྤགས་པ་དག་ལ་ཁབ་བཞིན་རེག ། དེ་ཡི་དུས་སུ་ཐུར་དུ་སེལ་བ་མཆོག་གི་བཙན་ཐབས་ཉིད་ཀྱི་༼༣༠༨༽སྟེང་གི་ལམ་དུ་བསྐུལ་བར་བྱ། ། ཟུང་གི་རླུང་འགགས་ན་ནི་གཙུག་ཏོར་ཕུག་ནས་མཆོག་གི་གྲོང་ཁྱེར་དག་ཏུ་འགྲོ་བར་འགྱུར། ། དེ་ལྟར་ཡིད་ལ་རྡོ་རྗེ་རབ་ཏུ་སད་པས་ཡུལ་དང་བཅས་པ་མཁའ་ལ་སྤྱོད་པ་ཉིད་དུ་འགྱུར། །
མངོན་ཤེས་ལྔ་ཡི་རང་བཞིན་དུ་འགྱུར་སླར་ཡང་འདི་ནི་རྣལ་འབྱོར་པ་རྣམས་དག་གི་སྣ་ཚོགས་ཡུམ། ། ཞེས་ཏེ། ནུས་མ་ཞེས་པ་སྲོག་གི་རླུང་ནུས་མ་བཅུའི་རང་བཞིན་ཅན་ཏེ། དེ་ཉིད་ལྟེ་བའི་དབུས་ནས་ཕྱི་རོལ་གྱི་གནས་སུ་ས་ཆུ་མེ་རླུང་ནམ་མཁའི་དབྱེ་བ་སོར་བཅུ་གཉིས་ནས་བཅུ་དྲུག་གི་མཐར་འགྲོ་བ་དེ་དག་སྲོག་དང་ཐུར་སེལ་གྱི་རླུང་དག་སྦྱོར་བ་ལས་ལྟེ་བར་བཀག་ནས་སྲོག་གི་ནུས་པ་དེ་ཉིད་གློག་གི་མེ་དང་མཚུངས་ཤིང་དབྱུག་པའི་གཟུགས་ཅན་ལངས་པ་ལྟེ་བའི་འཁོར་ལོ་ནས་གཙུག་ཏོར་གྱི་འཁོར་ལོའི་བར་དུ་ཉི་ཟླའི་རྒྱུ་བས་དམན་ཞིང༌། འཁོར་ལོ་རྣམས་ཀྱི་ལྟེ་བ་ཕུག་སྟེ་རོལ་པའི་བགྲོད་པས་ཨ་ཝ་དྷཱུ་ཏཱིའི་རྩ་ལ་བསྐྱོད་ནས། ཇི་སྲིད་གཙུག་ཏོར་གྱི་འཁོར་ལོའི་འོག་གི་ཕུག་པར་རླུང་བཙན་ཐབས་ཏེ་སྟོབས་དྲག་པོ་ཉིད་ཀྱིས་འགྲོ་སྟེ། དེར་ཕྱིན་ནས་ཚངས་བུག་གི་ཕྱི་རོལ་གྱི་པགས་པ་དག་ལ་གློག་གི་མེ་དང་མཚུངས་པས་གྱེན་དུ་བསྐུལ་བས་ཁབ་ཀྱིས་འབུགས་༼༣༠༩༽པ་བཞིན་ཕུག་ནས་འགྲོའོ། ། དེ་ལྟར་འགྲོ་བའི་དུས་སུ་ཐུར་སེལ་གྱི་རླུང་སྦྱོར་དྲག་པོས་གྱེན་དུ་འཕུལ་བའི་བཙན་ཐབས་ཀྱི་སྦྱོར་བས་ལྟེ་བའི་སྟེང་གི་ལམ་དུ་བསྐུལ་བས་ཟླ་ཉི་འགགས་ནས་དབུ་མར་རྒྱུ་བས་མཆོག་གི་ཕ་རོལ་ཏུ་འགྲོའོ། ། འདི་ལྟར་རིམ་པ་འདི་ཡིས་ཡིད་ལ་རྡོ་རྗེ་རབ་ཏུ་སད་པར་བྱའི། ཇི་ལྟར་སད་པ་ནི་བྱང་ཆུབ་ཀྱི་སེམས་མི་འཕོ་བའམ་མི་ཉམས་པར་གྱེན་དུ་དྲང་བ་དང་དེ་ལྟར་ཡིད་ཀྱི་དམིགས་པ་ལ་བྱའོ། །
མངོན་ཤེས་ལྔ་ཐོབ་ཅིང་སྣ་ཚོགས་ཡུམ་དུ་ཡང་འགྱུར་ཏེ། ཕྱག་རྒྱ་ཆེན་པོར་ཤེས་རབ་ཀྱི་ཆགས་པས་གཏུམ་མོའི་མེ་འབར་བས་གསང་བ་ལ་སོགས་པའི་འཁོར་ལོ་བཞིར། སེམས་ངག་ལུས་ཡེ་ཤེས་ཀྱི་ཐིག་ལེ་འགགས་པ་ལས་ཡེ་ཤེས་ཀྱི་རྣལ་འབྱོར་ཐོབ་པར་འགྱུར་ཞེས་པ་སྟེ། དེ་ལྟར་སྲོག་འགོག་པའི་སྦྱོར་བ་ནི་རང་གི་དངོས་གྲུབ་ཀྱི་བྱ་བ་མཐར་མ་ཕྱིན་གྱི་བར་འཆི་བ་མེད་པར་ལུས་བསྲུང་བའི་ཆོ་གར་འགྱུར་ཏེ། རྒྱུད་ལས། དང་པོར་མཐའ་དག་རྒྱལ་བའི་ལུས་ནི་དངོས་གྲུབ་རྒྱུ་རུ་སྔགས་པ་དག་གིས་ཡང་དག་བསྲུང་བར་བྱ། ། ལུས་མེད་ན་ནི་དངོས་གྲུབ་མེད་ཅིང་སྐྱེ་བ་འདི་ཉིད་ལ་ནི་མཆོག་གི་བདེ་བ་ཐོབ་པར་འགྱུར་བའང་མེད། ། ༼༣༡༠༽ཅེས་འབྱུང་བས། ལུས་འཆི་བ་མེད་པའང་རོ་རྐྱང་གི་རྒྱུ་བ་ཡེ་ཤེས་ཀྱི་རླུང་ཆད་པར་བརྐུས་པ་ཕྲོགས་ཏེ་དབུ་མ་ལ་བྱིན་པའམ་བཅིངས་པ་ཉིད་ཀྱིས་བྱེད་པ་ལ་རག་ཅིང༌། དེ་ཡང་བེམས་རླུང་གི་ཡེ་ཤེས་ཀྱི་རླུང་བརྐུ་ཆ་ནི་རྡོར་བཟླས་ཀྱིས་ཀྱང་འཕྲོག་པར་ནུས་མོད་ཀྱང༌།
དེ་ནི་རགས་པའི་རླུང་འཆིང་བ་ཙམ་གྱིས་ད་རུང་རྟོག་པའི་བསླད་ཆ་ཅུང་ཟད་ཡོད་ལ། སྲོག་འགོག་དངོས་ནི། བཙན་ཐབས་ཀྱི་སྦྱོར་བ་ཉིད་ཡིན་ལ། འདི་ཉིད་ཀྱི་ལས་རླུང་ཤིན་ཏུ་ཕྲ་བ། རྣམ་པའི་རླུང་གི་ཡེ་ཤེས་ཀྱི་རླུང་བརྐུས་ཆ་འཕྲོག་སྟེ་དབུ་མར་བྱིན་པའམ་བཅིངས་པར་བྱེད་པས་མི་རྟོག་ཡེ་ཤེས་རྒྱུད་ལ་བསྐྱེད་པར་བྱེད་པ་ཡིན་ལ། མི་རྟོག་པ་ལའང༌། རགས་རླུང་འགོག་པའི་མཐུས་གྲུབ་པའི་ཉི་ཚེ་བའི་མི་རྟོག་དང༌། རྣམ་པའི་རླུང་འགོག་པའི་མཐུས་གྲུབ་པའི་ཁྱབ་པའི་མི་རྟོག་པ་སྟེ། ཁྱབ་པའི་མི་རྟོག་པ་འདི་ཉིད་རླུང་སེམས་ཀྱི་འགོག་སྙོམས་འདིས་ནི་ཡང་དག་མིན་རྟོག་ཆེས་ཕྲ་ཞིང་སྤང་དཀའ་བ་ཉིད་དང༌། དེས་བསྐྱེད་པའི་རགས་པའི་ཁམས་གསུམ་གྱི་འཁོར་བའི་རྟོག་རླུང་ཇི་ལྟར་སྟོབས་དང་ལྡན་པའང་འཇོམས་པར་ནུས་པའི་ཕྱིར་ཏེ།
༼༣༡༡༽མཉམ་སྦྱོར་ལས། ཧེ་རུ་ཀ་དཔལ་བཟུང་བྱས་ནས། ། སྙིགས་མའི་དུས་ནི་དུས་བཟང་ཉིད། ། ཅེས་འབྱུང་ལ། སྲོག་རྩོལ་གྱི་སྲོག་འགོག་པའི་གནས་ནི། ལྟེ་བ་སའི་འཁོར་ལོ་འགོག་ལ། དེ་ཡང་འཁོར་ལོ་བཞི་ལས། ལྟེ་བའི་འཁོར་ལོས་སད་པའི་གནས་སྐབས་ཀྱི་གཉིས་སྣང་རགས་པ་གཙོ་བོར་བསྐྱེད་པ་ན་ས་འདིར་སྡུད་རིམ་གྱི་ཐོག་མ་ཡིན་པའི་ཕྱིར། སའི་གྲོགས་རླུང་ཡིན་པའི་ཕྱིར་དང༌། སའི་སྙིང་པོ་མེ་ཡིན་པས་ན་མེའི་སྟེང་དུ་འགོག་པ་གནད་ཆེ་བ་ཡིན་ཏེ།
རྡོ་རྗེ་ཕྲེང་བར། ཟླ་བ་ཉི་མ་མེ་རུ་འགོག ། ཅེས་དང༌། འཁོར་བར་སྣང་བ་ཉི་མ་སྟེ། ། མྱ་ངན་འདས་པ་ཟླ་བར་བརྗོད། ། ཅེས་གསུངས་པ་ལྟར། གཉིས་སྣང་འཁོར་བའི་ཕྱོགས་ནི་ཉི་མ་མེའི་དབང་ལས་ཡིན་ལ། གཉིས་མེད་མྱ་ངན་ལས་འདས་པའི་སྣང་བ་ནི་ཟླ་བ་ཆུའི་དབང་ལས་ཡིན་ཏེ། དེས་ན་འཁོར་བའི་རིམ་པ་ནི་བསྐྱེད་རིམ་ཡིན་པས་དེའི་ཐོག་མར་རླུང་ཡིན་པ་དེ་ཉིད་མྱ་ངན་ལས་འདས་པ་རྒྱུད་རིམ་གྱི་ཐོག་མ་སའི་སྟེང་དུ་བཅིངས་པ་ན་རླུང་གི་རང་སའི་བྱེད་པ་ཉམས་པར་གྱུར་པ་ལས་རླུང་གིས་རྟོག་རླུང་གི་མེ་བསྐྱེད་པར་༼༣༡༢༽མི་འགྱུར་རོ། ། མེ་ལ་ཡང་ཕྱི་ནང་གཞན་གསུམ་གྱིས་ཕྱེ་བས་གསུམ་དུ་འགྱུར་བའི་ཕྱིའི་མེ་ནི་ཉི་མ་དང༌།
ནང་གི་མེ་ནི་ཙཎྜ་ལི་སྟེ། དེ་ཡང་ཙཎྜི་ཁྲོ་བ་ལའོ་ཞེས་པའི་དབྱིངས་ཀྱི་ངེས་པ་ལས་ཁྲོ་བ་དང༌། ལི་ཡིག་ཡིན་པས་ན་ཁྲོ་མོའམ་གཏུམ་མོ་ཞེས་བྱ་བ་ཡིན་ལ། གང་ཞིག་གང་ལ་ཁྲོ་བར་བྱེད་ན། ཨ་ལི་ཀཾ་ཞེས་ལོག་པར་རྟོག་པ་ལ་ཁྲོ་བ་ཉིད་ཀྱིས་ནང་གི་ཁྲོ་མོའམ་གཏུམ་མོ་ཕག་མོ་སོགས་མང་དུ་བཤད་དེ། ནང་གི་རྟོག་པའི་རླུང་སེམས་ཀྱི་བུད་ཤིང་གི་གཡོ་ཆ་མ་ལུས་པ་ཟ་བར་བྱེད་པའི་ཕྱིར་མེ་སྟེ་འདི་ལྟ་བུའི་མེ་རླུང་གིས་ལྟེ་བའི་རྩ་འཁོར་དྲུག་ཅུ་རྩ་བཞི་ལས་རླུང་རྣམས་ཟོས་ཤིང་ཡེ་ཤེས་ཀྱི་རླུང་གི་གཟི་བྱིན་རྒྱས་པ་ལ་སྟོབས་དང་ལྡན་པ་ཉིད་ཀྱི་དོན་གྱི་དབྱུག་གུ་དྲུག་ཅུ་རྩ་བཞིའི་གཏོར་མ་ཞེས་པ་ཡིན་ལ། དེ་འགྲུབ་བྱེད་དྲང་དོན་གྱི་ཕྱི་རོལ་ཏུ། དབྱུག་གུ་དྲུག་ཅུ་རྩ་བཞི་དང༌། སྲུང་མ་དྲུག་ཅུ་དང༌། འཇིགས་བྱེད་དྲུག་ཅུ་པ་སོགས་གཏོར་མ་གཏོང་བའོ། །
དེ་བཞིན་དུ་ལྟེ་བ་སོགས་སུ་དག་པའི་སྲོག་འཛིན་གྲུབ་པ་ན་དེ་ཉིད་དུ་རྩ་འཁོར་གྱི་ལྷ་དེ་དག་འཆར་བ་དང༌། སྙིང་གར་གྲུབ་པ་ན་འཁོར་ལོ་སྡོམ་པ་བཅུ་གསུམ་པར་སྣང་བ་དང༌། ༼༣༡༣༽དེ་བཞིན་དུ་དུས་འཁོར་ལྟ་བུ་ལ་མཚོན་ན་བྱང་ཕྱོགས་སོ་བདུན་གྱི་རླུང་ལ་སྲོག་རྩོལ་གྲུབ་པ་ན་ཐུགས་དཀྱིལ་གྱི་ལྷ་དང༌། རྩ་བདུན་ཅུ་རྩ་གཉིས་ཀྱི་རླུང་ལ་སྲོག་རྩོལ་གྲུབ་པ་ན་གསུང་དཀྱིལ་གྱི་ལྷ་དང༌། ཚིགས་ཆེན་བཅུ་གཉིས་ཀྱི་རླུང་ལ་སྲོག་རྩོལ་གྲུབ་པ་ན་སྐུའི་དཀྱིལ་འཁོར་གྱི་ལྷ་དང༌། བུ་ག་བཅུའི་རླུང་ལ་སྲོག་རྩོལ་གྲུབ་ན་དུར་ཁྲོད་དང་རྐང་ལག་གི་སོར་མོའི་རླུང་ལ་སྲོག་རྩོལ་གྲུབ་ན་ཀླུ་དང་འབྱུང་པོ་དང༌། བ་སྤུའི་རླུང་ལ་སྲོག་རྩོལ་གྲུབ་པ་ན་འབྱུང་པོ་སོགས་ལ་སོགས་པའི་ལྟར་སྣང་བསམ་གྱིས་མི་ཁྱབ་པ་ཤར་བ་སྟེ། ཆོས་ཐམས་ཅད་བདེན་པ་མེད་པ་སྒྱུ་མ་ཙམ་དུ་འཁྲུལ་བ་ལས་ཐེར་ཟུག་གི་དངོས་ཆ་ཐམས་ཅད་ལོག་པར་འགྱུར་རོ། ། གཞན་གྱི་མེ་ནི་ཡེ་ཤེས་ཀྱི་གཏུམ་མོ་རྣམ་ཀུན་མཆོག་ལྡན་གྱི་སྟོང་ཉིད་ཡིན་ཏེ། འདིས་ནི་ཁམས་གསུམ་པོ་མ་ལུས་པར་ཟ་བར་བྱེད་པའི་ཕྱིར།
དེ་ལྟར་རླུང་དབུ་མར་འགོག་པ་ཡང་རོ་རྐྱང་གི་རླུང་དབུ་མར་འཇུག་པ་མ་ཡིན་གྱི། རླུང་ཐམས་ཅད་དབུ་མའི་རང་བཞིན་དུ་བྱེད་པ་ཡིན་ལ། དབུ་མ་དེ་ཡང་སྤྲོས་མཚན་ཐམས་ཅད་དང་བྲལ་བའི་ཆོས་ཀྱི་སྟོང་པ་དང་རྟེན་ཅིང་འབྲེལ་པར་འབྱུང་བའི་རྡོ་རྗེའི་སྲིད་གསུམ་༼༣༡༤༽སྒྲིབ་བྲལ་ཡོངས་སུ་གྱུར་པའི་མཆོག་མི་འགྱུར་གྱི་ཁྱབ་བདག་ཆེན་པོར་གྱུར་པ་ལ་བརྗོད་དེ། ཀྱེའི་རྡོ་རྗེར། སྲིད་གསུམ་ཡོངས་གྱུར་ཐམས་ཅད་ནི། ། གཟུང་དང་འཛིན་པ་རྣམ་པར་སྤངས། ། ཞེས་དང༌། མཁའ་འགྲོ་རྒྱ་མཚོ་ལས། འདི་ལྟར་དབུ་མ་ཐམས་ཅད་ཀྱི། ། ཁྱབ་བྱེད་དུ་ནི་རྣམ་པར་གནས། །
ཞེས་འབྱུང་བའི་ཕྱིར། དབུ་མ་ནི། ཐམས་ཅད་དུ་ཁྱབ་པར་བཤད་ལ། དེས་ན་དབུ་མར་རླུང་བཅིངས་པ་ལས་རླུང་སྣང་དེའི་སྟོང་གཟུགས་ལྷག་པར་གསལ་ཞིང་རླུང་འགྲོ་འོང་བྱེད་པ་མེད་པ་དང༌། ལུས་ཀྱི་སྣང་བ་མི་འབྱུང་བ་དང༌། གཟུང་འཛིན་གྱི་སྣང་བ་མེད་པ་ལ་སོགས་པའི་ཡོན་ཏན་ཁྱད་པར་ཅན་འབྱུང་རླུང་བཙན་ཐབས་སུ་འཆིང་བ་ཉིད་ལ་འབད་པར་བྱ་སྟེ། དེའི་དང་པོར་ལྟེ་བའི་ཐིག་ལེར་སྲོག་ཐུར་གྱི་རླུང་བསྲེས་ཏེ། བཙན་ཐབས་སུ་བཀག་ནས་སྙིང་མགྲིན་སྤྱི་བོའི་བར་དུ་སྲོག་ཐུར་བསྲེས་ནས་ལས་ཀྱི་རྟོག་པའི་རླུང་སེམས་གཅོད་པའི་བུམ་པ་ཅན་ཉིད་ལ་སྦྱོར་བར་བྱེད་དགོས་པའི་ཕྱིར་རོ། ། ཇི་སྐད་དུ། ཁ་ཡང་བཙུམས་ཏེ་སྣ་ཡི་བུག་པ་གཉིས་ཀ་དག་ནས་ཕྱི་རོལ་དག་གི་རླུང་ནི་མ་ལུས་པ། །
སྲོག་གི་ཤུགས་ཀྱིས་བཀུག་སྟེ་དྲི་མ་མེད་པའི་གློག་དང་མཚུངས་པ་ཐུར་སེལ་རླུང་དང་སྦྱར་༼༣༡༥༽བྱས་པ། ། དུས་ཀྱི་གོམས་པའི་སྦྱོར་བ་དག་ལ་ཟླ་བ་ཉི་མ་མེ་ཡི་དབུས་སུ་རོ་ནི་མཉམ་པར་འགྱུར། ། ལུས་ལ་ཟས་ལ་སོགས་པས་བཀྲེས་པ་དང་ནི་སྐོམ་པ་འཕྲོག་སྟེ་འཆི་བ་མེད་པ་ཉིད་ཀྱང་སྟེ། ། ཞེས་འབྱུང་ལ། སྡོམ་བྱུང་ལས། གང་ཞིག་བུམ་པ་ཅན་གནས་བྱས། ། འགོག་པ་ཡིས་ནི་བརྟན་པ་ལ། ། དེ་ཡིས་བསྐལ་པ་སྟོང་དུ་ཡང༌། ། འཆི་བ་ཉེ་བར་འོང་མི་འགྱུར། ། ཞེས་དང༌།
དེ་ལྟའི་བུམ་ཅན་དེ་ལ་གོམས་པའི་ཚད་ཇི་ལྟ་བུ་ཞེ་ན། དེར། བུམ་པ་ཅན་ལ་བརྟེན་བྱས་ན། ། དབྱེ་བ་གསུམ་གྱི་གཞོམ་པར་བྱ། ། ཇི་སྲིད་སུམ་ཅུ་རྩ་དྲུག་ཙམ། ། དེ་སྲིད་བུམ་པ་ཅན་བྱ་སྟེ། ། སུམ་འགྱུར་མཆོག་གིས་གཞོམ་པར་ནི། ། བརྒྱད་ལྷག་པ་ཡི་བརྒྱད་རྙེད་དོ། ། བུམ་པ་ཅན་སྔར་ཤེས་བྱས་ནས། ། བདག་ཉིད་སྐྱིལ་མོ་དཀྲུང་བྱ་སྟེ། །
ལག་པ་ལན་གསུམ་མཉེས་ནས་ནི། ། དེ་ནས་ལན་དྲུག་སེ་གོལ་གདབ། ། ཇི་སྲིད་སུམ་ཅུ་རྩ་དྲུག་ཙམ། ། དེ་སྲིད་བུམ་པ་ཅན་བྱ་སྟེ། ། སུམ་འགྱུར་མཆོག་གིས་གཞོམ་པ་ནི། ། བརྒྱད་ལྷག་པ་ཡི་བརྒྱ་ཙམ་མོ། ། དབུགས་༼༣༡༦༽ཀྱི་གོ་འཕང་འདོད་པ་ཡིས། ། འབད་པས་དེ་ཉིད་ཤེས་པར་བྱ། ། ཞེས་གསུངས་པ་ལྟར་པུས་མོ་ལ་ལག་པ་ལན་གསུམ་མཉེས་ནས་སེ་གོལ་ལན་དྲུག་བརྡབ་པ་སོ་དྲུག་ནི་བུམ་པ་ཅན་ཆུང་ངུ་དང༌། དེ་ཉིས་འགྱུར་འབྲིང་པོ།
སུམ་འགྱུར་ནི་ཆེན་པོར་བཤད་ལ། དེ་ཡང་རྗེ་མར་པའི་ཟིན་བྲིས་སྨུག་ཆུང་དང༌། དཔལ་ཤ་བ་རིས་ཉིན་ཞག་གཅིག་ལ་ཐུན་བརྒྱད་དུ་ཕྱེ་བའི་ཐུན་ཕྱེད་དུ་སྲོག་འགོག་པ་ཐོབ་པ་ནི་ཆུང་ངུ་དང༌། དེ་ཉིས་འགྱུར་ཆེན་པོར་འཇོག་པར་བཞེད་ལ། དེ་ཡང་དཔྲལ་བའི་བུམ་ཅན་གྱི་ཞག་གཅིག་རླུང་དཔྲལ་བར་འཆིང་ཞིང་ཐིག་ལེ་དཔྲལ་བ་ནས་ཕྱིར་མི་ལྟུང་བར་འཛིན་ནུས་ན། སྲོག་བརྒྱལ་བ་ཞེས་པ་དུས་མིན་གྱི་འཆི་བ་བསླུ། ནད་ཐམས་ཅད་འཕྲོག ། མགྲིན་པར་ཟླ་ཕྱེད་ཆིངས་ན་སྲོག་འཆིང་བ་ཞེས་མཁའ་སྤྱོད་འགྲུབ། སྙིང་ཁར་ཟླ་གཅིག་འཆིངས་ན་སྲོག་བསད་ཅེས་འཆི་མེད་འགྲུབ། ལྟེ་བར་ཟླ་དྲུག་འཆིངས་ན་ཡེ་ཤེས་ཀྱི་ལུས་འགྲུབ་སྟེ།
སྙིང་འགྲེལ་ལས། ཉིན་མཚན་དུ་ནི་དབུ་མར་སྲོག ། ཞུགས་པས་ནད་རྣམས་འཕྲོག་པར་བྱེད། ། ཚེས་ཀྱི་ཉིན་༼༣༡༧༽ཞག་སྲོག་བཅིངས་པན། ། བཅོ་ལྔའི་ཞག་གི་སྲོག་བཅིངས་ནས། ། འདིས་ནི་མཁའ་སྤྱོད་ཉིད་སྟེར་བྱེད། ། ཟླ་གཅིག་སྲོག་བསད་སྙིང་གར་གནས། ། རྣལ་འབྱོར་པ་རྣམས་འཆི་མེད་འགྱུར། ། ལྟེ་བར་ཟླ་དྲུག་བསྲེག་ན་ནི། ། འདི་ཡིས་ཐམས་ཅད་མཁྱེན་ཉིད་སྟེར། །
དཔྲལ་བར་མགྲིན་པའི་འཁོར་ལོ་དང༌། ། སྙིང་ག་ལྟེ་བ་གོ་རིམ་བཞིན། ། མི་རྣམས་ཀྱི་ནི་བརྒྱལ་དང་བཅིངས། ། བསད་དང་ཇི་བཞིན་སྲེག་པས་འདིའོ། ། སྲོག་དང་ཐུར་སེལ་འགོག་པ་ཡིས། ། འདོད་ཆགས་བྲལ་བ་ཉིད་འདོད་དོ། ། བསད་དང་བསྲེག་པ་གཉིས་དག་གིས། ། སྔགས་པ་སངས་རྒྱས་ཉིད་དུ་འགྱུར། ། ཞེས་འབྱུང་བ་ཉིད་ཀྱི་གང་དུ་བུམ་ཅན་བརྟན་པ་དེར་ཐིག་རླུང་སེམས་གསུམ་གསུམ་གར་འཆིང་ནུས་པ་འབྱུང་ལ། དེ་ལྟར་བརྟན་པས་ནོར་བུར་འཛིན་ནུས་པ་ན་ནི་གཞན་ལུས་བརྟེན་པའི་ནུས་པ་མཆོག་དམ་པ་རྙེད་པའང་ཡིན་ནོ། །
དེ་ལྟར་འཁོར་ལོ་བཞི་དང་ལྔ་དང་དྲུག་ལ་སོགས་པར་མཆོག་གི་རླུང་འཆིང་ན་རྒྱལ་བ་རིགས་བཞི་ལྔ་དྲུག་སོགས་ཀྱི་ཏིང་ངེ་འཛིན་དང་ཤེས་རབ་ཀྱི་ཉམས་འཆར་ལ། ལས་ཀྱི་རླུང་དག་པར་འཆིང་ན་ཕྱི་རོལ་པའི་རྒྱུད་དང་ལྷ་༼༣༡༨༽རིག་བྱེད་བཞི་དུས་བཞི་ཐུན་མཚམས་བཞི་མི་རིགས་བཞི། རིགས་དྲུག་གནས་སྐབས་བཞི། སྡེ་པ་བཞི། གྲུབ་མཐའ་བཞི། རྒྱུད་སྡེ་བཞིའི་ལྷ་སྔགས་རིག་པ་ཐམས་ཅད་ཀྱི་ཆོས་ཚུལ་ཐམས་ཅད་སྲོག་རྩོལ་གྱི་བྱེད་པའི་བསམ་གཏན་གྱི་ཉམས་སྣང་ལ་འཆར་ནས། གང་ལྷ་སྔགས་སོགས་གཉེན་པོའི་བྱེད་པས་རིགས་དྲུག་དང་ཕྱི་རོལ་པའི་གྲུབ་མཐའི་ཉམས་ཀྱི་ལས་སྒྲིབ་དང་ཀུན་བརྟགས་ཀྱི་ཤེས་སྒྲིབ་དང་ཆགས་སོགས་ཉོན་མོངས་པའི་སྒྲིབ་པའི་རྒྱུ་འབྲས་ཐམས་ཅད་དག་པར་བྱེད་པ་ཡིན་ཏེ། དེ་ཡང་ཇི་ལྟར་དག་པར་འགྱུར་ན། མ་དག་པའི་རྩ་རླུང་སེམས་དྲོད་དག་པའི་རྩ་རླུང་སེམས་དྲོད་ཀྱིས་དག་པར་བྱེད་པ་ལ་རྟེན་ཁྱད་གཞི་དེ་ཉིད་སྦྱངས་པས། བརྟེན་པ་འཁོར་བའི་ཁྱད་ཆོས་ཀྱི་ལས་རྒྱུ་འབྲས་ཐམས་ཅད་དག་འགྲོ་བ་སྟེ།
དཔེར་ན་གྲོང་འཇིག་པ་ན་གྲོང་ཁྱེར་པ་འཇིག་པ་ལྟ་བུ་ཉིད་ཀྱི་ཕྱིར། གནད་འདི་ཉིད་ཀྱིས་ན། དུས་འཁོར་དུ་བཅོམ་ལྡན་འདས་ཀྱི་ཞལ་བཞི་ལས་གནས་སྐབས་བཞི་དང་གྲུབ་མཐའ་བཞི་དང་མི་རིགས་བཞི་འབྱུང་ཚུལ་སོགས་རྒྱུ་ལམ་འབྲས་བུ་ཕྱི་ནང་གཞན་གསུམ་གྱི་རྟེན་འབྲེལ་གྱི་ཚོགས་པ་ལས་འཁོར་འདས་ཀྱི་འཆིང་གྲོལ་འབྱུང་བའི་རྟོགས་དཀའི་ཟབ་དོན་ཀྱང་ཁོང་༼༣༡༩༽དུ་ཆུབ་པར་འགྱུར་རོ། ། འདི་ལྟའི་ལས་དང་རྣམ་སྨིན་གྱི་སྒྲིབ་པ་དངོས་སུ་དག་ཅིང་མི་ཁོམ་པའི་གནས་སུ་སྐྱེ་རྒྱུན་གཅོད་པ་དང་ཞར་ལ་ཉོན་མོངས་པའི་སྒྲིབ་པ་སོགས་གཅོད་པའི་རྟེན་དང་བརྟེན་པའི་གནས་སྦྱོང་འདི་ལ། ལམ་འབྲས་ལ་སོགས་པར་ཁམས་འདུས་པའི་ཉམས་ཞེས་འབྱུང་ལ། དེའང་མྱོང་ངེས་ཀྱི་ལས་འབྲས་སོགས་ཀྱང་ལས་འབྲས་དངོས་ཀྱི་དུས་རིང་པོ་ཨ་འཐས་སུ་མྱོང་བ་མིན་པར་ཉམས་སྣང་ཙམ་གྱི་དུས་ཐུང་ངུར་སྒྱུ་མ་ལྟ་བུར་མྱོང་བས་ཐ་སྙད་དུ་རྒྱུ་འབྲས་བསླུ་བ་མེད་པ་ལའང་ངེས་པ་འདྲེན་པར་འགྱུར་བ་ཡིན་ལ། ཉམས་འདི་དག་ལ་གསལ་བར་སྣང་ལ་འཛིན་པ་མེད་པ་ཞིག་འོང་བ་དེ་ལ་གསལ་བའི་ཉམས་ཞེས་བརྗོད་ཅིང་དེ་བྱུང་རྒྱལ་དུ་བསྐྱང་བར་བྱ་ལ། གསལ་སྣང་དེ་ལ་ཨ་འཐས་སུ་སྣང་བའི་རྒྱུན་བརྟན་དེར་འཛིན་དང་བཅས་ནས་དེའི་དབང་དུ་གྱུར་པ་ནི་བརྟན་པའི་ཉམས་ཞེས་བྱ་སྟེ། དེ་ཡང་ཉམས་རྐྱང་པ་ལ་རང་ག་མར་ཞེན་ནས་འབྱམས་པ་ལ་ནི། གསུང་རབ་གཞན་ལ་བསམ་གཏན་དག་པ་བ་ཞེས་པ་དེ་ཡིན་ལ་བོགས་ཡོན་ཏན་གྱི་ཁྱད་པར་དུ་མ་སྐྱེས་པ་དེའོ། །
གཞན་ཡང་འགྲོ་བ་གཞན་ལ་༼༣༢༠༽བདག་ཏུ་བཟུང་བ་བདག་གཞན་གོ་ལོག་གི་ཉམས་དང༌། བདག་ཉིད་རང་ལས་ཐ་དད་པའི་འགྲོ་བར་མཐོང་བ་དང༌། ལས་དང་རྣམ་སྨིན་གྱི་སྒྲིབ་པ་འབྱོངས་མི་ནུས་པའི་ཐ་སྙད་དུའང་མེད་པའི་འགྲོ་བའི་རྟེན་བརྟེན་པའི་འཁྲུལ་ཉམས་ཤར་ནས་སྣོད་བཅུད་ཀྱི་སྐྱེ་འཆིའི་ཉམས་འཆར་བ་ནི་གནས་སྦྱོང་འབྱམས་པའི་སྐྱེ་བ་འཕྱན་པའི་ཉམས་ཏེ། བརྟན་པའི་ཉམས་དེ་སྐྱོན་ཅན་ཡིན་པས་བཅོས་ཏེ་བསྒོམ་པར་བྱ་དགོས་ལ། སྐྱོན་ཅན་འདི་རྣམས་སྲོག་རྩོལ་གྱི་སྐབས་སུ་འབྱུང་བ་གཙོ་ཆེ་སྟེ། ད་དུང་འཛིན་པ་ལ་རང་དབང་ཐོབ་པས་རླུང་གེགས་ཅན་གྱི་སྐབས་ཡིན་པའི་ཕྱིར། རླུང་ཟད་འཕེལ་ཆ་མཉམ་ནས་བླ་མ་ཉམས་ཅན་དང་འབྲལ་བ་མེད་པར་བསྒོམ་པར་བྱའོ། ། དེ་ལྟར་འཁོར་ལོ་དྲུག་གི་ནང་དུ་དབུ་མའི་བགྲོད་པ་འགྲོ་འོང་ནུས་པ་ནི་སྲོག་རྩོལ་གྲུབ་པ་ཡིན་ཏེ། དཔལ་ཤ་བ་རི་དབང་ཕྱུག་གིས། རླུང་བཅུ་དབུ་མར་ཆུད་གྱུར་པ། །
འཁོར་ལོ་བཞི་ཡི་ཐིག་ལེ་ནང༌། ། རླུང་ཉིད་འགྲོ་འོང་བྱེད་པར་ནི། ། སྲོག་རྩོལ་གྱི་ནི་ཡན་ལག་ཡིན། ། ཞེས་འབྱུང་ངོ༌། ། གཉིས་པ་ཉམས་སུ་ལེན་པ་ནི། སྟན་བདེ་བ་ལ་རྐང་པ་གཡས་༼༣༢༡༽པའི་རྟིང་པ་རྡོ་རྗེའི་སྲད་བུ་བཅིངས་ནས། རྐང་པ་གཡོན་འཁྱུད་གང་གི་ཚད་ཙམ་དུ་བརྐྱང་བའི་མཐེ་པོ་སྣ་དང་ཐད་སྙམ་དུ་བྱས་ལ། གོང་དུ་བརྗོད་པའི་རྩ་རྣམས་གསལ་བཏབ་སྟེ། སྔར་ལས་ཁྱད་པར་ནི་གསང་གནས་ཀྱི་འཁོར་ལོ་རྣམས་གསལ་མི་གདབ་པར་རོ་རྐྱང་གི་མར་སྣ་གཉིས་ལྟེ་འོག་སོར་བཞིའི་ཐད་ཙམ་ནས་གཤོར་ཁ་ལ་དུད་པའི་ཚུལ་གྱི་གནས་པར་གསལ་བཏབ་ནས། སུམ་མདོའི་གནས་སུ་ཙཎྜ་ལི་བདེ་དྲོད་ཀྱི་མཚན་ཉིད་ཅན་རེག་བྱ་ཤིན་ཏུ་ཚ་བ་སོར་གཅིག་བསམ།
དེ་ནས་ཐུར་སེལ་དྲག་པོའི་སྦྱོར་བས་གྱེན་དུ་དྲངས་པས་དབུ་མའི་ཁ་སྒོར་སྤྲིན་ཆགས་པ་བཞིན་དུ་གནས་པ་ལ། སྟེང་རླུང་གཉིས་པོ་དྲག་རླུང་རྗེས་སུ་མཐུན་པར་དྲངས་པ་རོ་རྐྱང་གཉིས་ཀྱི་ནང་ལ་བརྒྱུད་དེ་སོ་སོར་གོང་བུར་གྱུར་པ་འོག་རླུང་སྤྲིན་ཆགས་པ་ལྟ་བུ་ལ་བརྡབས་འདྲེད་ཐབས་སུ་འདྲེད་རྐྱང་མ་ལས་ཐོན་པ་མེ་ལ་གཡོན་འཁོར་དང༌། རོ་མ་ལས་ཐོན་པ་མེ་ལ་གཡས་སྐོར་དུ་བསྐོར་ནས་མེ་ལ་ཐིམ་པ་དང་ལྷན་ཅིག་རླུང་ཡིད་མེ་གསུམ་རོ་མཉམ་དུ་སྦྱར་ཏེ། སྲོག་ཐུར་འདྲེས་པའི་ནཱ་དའི་གོང་དུ་གྱེན་དུ་འདྲེན་པའི་ལྕེ་རྩེ་རྐན་སྦྱར་དང་༼༣༢༢༽སྦྲགས་ནས་བདུད་རྩི་འཁྱིལ་པའི་ལྟ་སྟངས་ཀྱི་སྟོང་གཟུགས་ལ་ཡིད་ཀྱི་མཚམས་སྦྱོར་གྱི་ལྟ་ཞིང༌། ཆེས་ཆེར་དྲག་པོར་བཙན་འཆིང་བྱས་པའི་མཐར་སྟེང་ནས་རླུང་གི་རྔན་གདགས་ཤིང༌། ལྟེ་བ་ཡན་ལ་བསུས་ཤིང་སྣ་སྒོ་ནས་སུད་ཙམ་བཏང་སྟེ་སླར་དྲག་གཞིལ་གྱི་མནན་ཏེ་ཐུབ་ཐང་དུ་བཟུང་ནས་མཐར་སངས་ཀྱིས་འབུད་དེ། དེ་དག་གི་སྲོག་གེགས་བསལ་བའི་ཆེད་དུ་དྲག་པོ་བཙན་ཐབས་དང་གྲངས་མཉམ་པའི་ཞི་བ་དང༌། ཤིན་ཏུ་ཞི་བའི་སྒོམ་ཚུལ་ཡང་འདི་ལྟར་སྦྱོར་ཏེ། ཚུལ་འདི་ལ་ནི་བུམ་ཅན་ཞི་བ་ཞེས་བྱ་བ་སྟེ། རྣལ་འབྱོར་འདི་ལ་བརྟན་པ་ཐོབ་ནས་སྙིང་ག་དང་མགྲིན་སྤྱི་གསང་བའི་རྩ་རྩེ་སོགས་རྣམས་སུའང་བུམ་ཅན་ལེགས་པར་འབྱོངས་པ་ན་སྲོག་རྩོལ་ཡང་དག་པར་འབྱོངས་པ་ཡིན་ནོ། །
འདི་ལྟར་དམིགས་པ་ཉིད་ཀྱིས་འགྲུབ་པའང་ཡིད་ཀྱི་ལས་ཀྱི་དགེ་བ་སྟེ། གང་ལ་དག་མ་དག་གི་ལ་ཤན་འབྱེད་ནུས་ཀྱི་ཡང་དག་ཤེས་རབ་ཀྱི་བྱེད་པས་དེ་དེར་བྱ་བ་བྱས་པ་ཉིད་ཀྱི་དགེ་ཚོགས་རྫོགས་ཕུལ་ཆེ་བས་དེ་ལྟ་དོན་སྐད་ཅིག་སྐད་ཅིག་ལ་འབྱིན་ནུས་པའི་དགེ་འབྲས་སྨིན་པར་འགྱུར་བ་ཡིན་ནོ། ། གཉིས་པ་སྒྲུབ་༼༣༢༣༽པ་གྲུབ་ནས་རྣལ་འབྱོར་དུ་བྱ་བ་ནི། སྲོག་སྩོལ་གྲུབ་པའི་ནུས་པ་ཐ་མ་དང༌། འབྲིང་མཆོག་གི་ཁྱད་པར་ལས། ཐ་མ་ནི་རྣལ་འབྱོར་པ་གང་ཞིག་ཚེའི་འཕེན་པ་ཟད་པ་དང༌། ཕུང་པོ་རྙིང་པས་རྒས་འཁོགས་ནས་རྣལ་འབྱོར་ལ་སྙོམས་པར་འཇུག་མི་བཟོད་ན་རླུང་སེམས་ཀྱི་བྱེད་པ་ལ་རང་དབང་ཅན་དུ་གྱུར་ནས། འདོད་པའི་ཁམས་ཀྱི་གསང་སྔགས་སྤྱོད་པས་རིག་པ་འཛིན་པའི་འཁོར་ལོ་སྒྱུར་བ་ལ་སོགས་པར་སྐྱེ་བ་དགྱེས་དགུར་བྱེད་པ་སྟེ། འདི་ལ་དགོངས་ནས་བླ་མ་གོང་མ་དག་འཕོ་བས་ས་སྤྱོད་ཀྱི་དངོས་གྲུབ་སྒྲུབ་པར་བྱེད་ཅེས་འབྱུང་ལ། འབྲིང་གི་ནི་འདོད་པའི་རགས་ལུས་སྒྲིབ་བྲལ་དུ་བྱེད་མུས་ཀྱི་ལས་ཀྱི་ཕྱག་རྒྱ་ཁྱད་པར་ཅན་རྙེད་ན།
ཕྱག་རྒྱ་དེ་རིག་པའི་རྐྱེན་ལས་བྱང་ཆུབ་ཀྱི་སེམས་ཁྱད་པར་ཅན་གྱི་འབར་ཞུའི་རྟེན་འབྲེལ་ལས་འདོད་པའི་ལུས་སྦྱོང་ཞིང་གཟུགས་ཀྱི་འོག་མིན་པའི་རྒྱལ་པོའི་གོ་འཕང་འདོད་དགུར་བྱེད་པ་སྟེ། འདི་ལ་བླ་མ་གོང་མ་དག་ལས་རྒྱས་མཁའ་སྤྱོད་ཀྱི་དངོས་གྲུབ་སྒྲུབ་པར་བྱེད། ཅེས་གསུངས་ལ། མཆོག་གི་བུམ་པ་ཅན་གྱི་མཐུས་ཡེ་ཤེས་གཞན་མཆོག་གི་གཏུམ་མོ་དང་གཞན་༼༣༢༤༽མཆོག་གི་བྱང་ཆུབ་ཀྱི་སེམས་ཞུ་བ་སྤྱན་སོགས་བཞིའི་གླུས་བསྐུལ་གྱི་མས་བརྟན་གྱི་དགའ་བ་བཞིའི་འགྲོས་རྫོགས་ནས་འདས་ལམ་གྱི་གོ་འཕང་འདོད་དགུར་བྱེད་པ་སྟེ། འདི་ལ་བླ་མ་གོང་མ་དག་གཏུམ་མོས་ཕྱག་རྒྱ་ཆེན་པོའི་དངོས་གྲུབ་སྒྲུབ་པར་བྱེད་པ་ཞེས་གསུངས་ལ། འཕོ་བ་ལས་རྒྱ། ཕྱག་རྒྱ་ཆེན་མོ་སོགས་ཀྱི་སྒྲུབ་ཚུལ་ནི་འོག་ནས་འཆད་པ་དག་གིས་ཀྱང་ཤེས་ལ། འདིར་བཅོམ་ལྡན་འདས་རྡོ་རྗེ་འཆང་ཆེན་པོས་ཉེ་བར་བཀའ་སྩལ་བའི་ཟབ་རྒྱས་སྐུ་གསུམ་སྐུ་བཞི་ངོ་སྤྲོད་ཀྱི་སྐུ་རེ་རེ་བའི་སྒྲུབ་ཚུལ་གྱི་ནང་དུའང་སྐུ་བཞི་གའི་སྒྲུབ་པ་རྫོགས་པར་འགྱུར་བ་ཡིན་ཏེ་སྐུ་བཞི་པོ་ཡན་གར་བར་སྒྲུབ་པར་མི་ནུས་པ་ཉིད་ཀྱི་ཕྱིར། དེ་བཞིན་དུ་ནཱ་རོ་ནི་གུའི་ཆོས་དྲུག་ཆོས་རེ་རེ་ཞིང་དང༌། འདུས་པ་བདེ་མཆོག་དུས་འཁོར་སོགས་ཀྱི་རིམ་ལྔ་དང་སྦྱོར་དྲུག་ལྟ་བུ་རེ་རེའི་ནང་དུའང་རིམ་པ་དང་ཡན་ལག་ཆོས་གཞན་པ་མཐའ་དག་རྫོགས་པར་ཉམས་སུ་བླངས་ནས་མཆོག་གི་དངོས་གྲུབ་སྒྲུབ་པར་ནུས་པའི་ཕྱིར།
དཔེར་ན་གོང་དུ་རྩ་དག་བྱེད་སོར་བསམ་གྱི་ལམ་ཉིད་ཀྱིས་ཀྱང་ཡན་ལག་ཕྱི་མ་བཞིའི་བརྡའི་གོ་རིམ་ལ་མ་ལྟོས་པར་དོན་གྱི་གོ་རིམ་རྫོགས་པས་ཡན་ལག་༼༣༢༥༽སྔ་མ་དེ་དག་གི་རྫོགས་བྱང་འགྲུབ་སྟེ། རྩ་དག་པས་ཡེ་ཤེས་ཀྱི་རླུང་ཉམས་འོག་ཏུ་ཆུད་ཅིང༌། དེ་ལས་རླུང་མ་ལུས་པ་ལ་རང་དབང་དུ་གྱུར་པས། སྲོག་རྩོལ་གྱི་དོན་འགྲུབ་ལ། དེ་ནས་སྲོག་ཐུར་གོང་བུ་གཅིག་ཏུ་གྱུར་ཏེ། གཟུང་འཛིན་གཉིས་མེད་པས་འཛིན་པ་དང༌། དེའི་སྟོབས་ཀྱི་ལས་དང་ཡེ་ཤེས་གཏུམ་མོ་རང་དབང་དུ་འབར་བས་སྤྱི་བོའི་ཟླ་བ་ཞུ་བས་མས་བརྟན་གྱི་དགའ་བ་བཞི་འབད་པ་མེད་པར་སྐྱེ་བ་རྗེས་དྲན། དེ་ཉིད་ཀྱི་རིམ་པས་མས་བརྟན་གྱི་ཆ་བཅུ་དྲུག་མཆོག་མི་འགྱུར་གྱི་བདེ་བ་ཆེན་པོར་ཤར་ནས། སྣང་བ་དེ་ཐམས་ཅད་དེ་དང་རོ་མཉམ་དུ་གྱུར་པ་ནི་ཏིང་ངེ་འཛིན་གྱི་མཐར་ཕྱིན་པར་འགྱུར་ཏེ། བཅོམ་ལྡན་འདས་རྡོ་རྗེ་རྣལ་འབྱོར་མའི་ཞལ་ནས།
བདུད་རྩི་ལྔ་ཡི་དངས་མས་རྩིགས་ཟོས་པས། ། རྩིགས་མེད་དངས་མའི་ལུས་སུ་གྱུར་པའི་ཚེ། ། ཐོགས་བཅས་དངོས་པོའི་བདུད་དང་བྲལ་བའི་ཕྱིར། ། འཇའ་ལུས་རྡོ་རྗེའི་སྐུ་རུ་འདིས་འགྲུབ་བོ། ། ཞེས་འབྱུང་བ་ལྟར་ཡན་ལག་གཞན་དག་ལའང་རིགས་བསྒྲེ་བར་བྱའོ། ། འདིར་ཕྱིས་ཀྱི་སྦྱོར་དྲུག་པ་ཁ་ཅིག ། ཡན་ལག་དང་པོ་ལྟ་བུ་རེ་རེས་གྲོལ་བ་མི་༼༣༢༦༽འཐད་དེ། ཡན་ལག་དྲུག་གི་རྣལ་འབྱོར་མ་ཚང་ན་བསྙེན་སྒྲུབ་ཡན་ལག་བཞི་རྫོགས་པར་མི་འགྱུར་བའི་ཕྱིར་ཞེས་པ་ནི་མ་གོ་བ་ཡིན་ཏེ། ཡན་ལག་དྲུག་དང་བསྙེན་སྒྲུབ་བཞི་སོགས་ཀྱི་རྣལ་འབྱོར་གྱི་ལུས་ཡོངས་རྫོགས་ཞིག་སྐལ་བ་རབ་ལ་སོར་བསམ་དང༌། འབྲིང་ལ་སྲོག་རྩོལ་ནས་དང༌།
ཐ་མ་ལ་རྗེས་ཏིང་གི་ཡན་ལག་ནས་རྫོགས་བྱ་བ་ཚིག་དོན་གྱི་ཁྲིད་ཀྱི་དབང་དུ་བྱས་ཀྱི་ཉམས་དང་འབྲས་བུའི་ཁྲིད་ཀྱི་ཡན་ལག་ཕྱི་མ་ལ་རྫོགས་པར་ལམ་དེ་དག་གི་བྱ་བ་གྲུབ་བོ་ཞེས་ཁོ་བོའང་མི་སྨྲ་བའི་ཕྱིར། དེས་ན་དུས་ཞབས་པས། ཀུན་ལ་དྲུག་དྲུག་ཤེས་བྱ་སྟེ། ། རབ་ཀྱིས་དང་པོ་རྟོགས་པས་སོ། ། འབྲིང་གིས་སྲོག་རྩོལ་ལ་སོགས་ཡིན། ། ཐ་མ་དྲུག་པོའི་རིམ་པས་སོ། ། ཞེས་འབྱུང་ངོ༌། ། སྨྲས་པ། ཚིག་གི་བརྡ་དོན་འཇལ་བའི་ཚིག་ཁྲིད་དང༌། ། དེ་དོན་ངེས་པས་གཞལ་བའི་དོན་ཁྲིད་ཀྱིས། །
དད་བརྩོན་མྱོང་བ་འདྲེན་པའི་མྱོང་ཁྲིད་ལས། ། མངོན་སུམ་ཡོན་ཏན་འཆར་བ་འབྲས་བུའི་ཁྲིད། ། དེ་ལྟའི་ཁྲིད་ཚུལ་ཐབས་ཤེས་ཟབ་མོ་ལ། ། ཀུན་མཁྱེན་ཚད་མར་གྱུར་པའི་མིག་གཅིག་པུ། ། སངས་རྒྱས་ཆེན་པོ་མཉན་པ་༼༣༢༧༽གྲུབ་ཐོབ་ལ། ། སྙིང་ཁོང་རུས་པའི་གཏིང་ནས་ཅིས་མི་དྲན། ། ཞེས་སོ། ། གསུམ་པ་ཐུགས་མི་ཟད་པ་རྒྱན་གྱི་འཁོར་ལོའི་ཐིག་ལེའི་མཛད་ཕྲིན་ལས། མཛད་ཕྲིན་ཇི་ལྟར་སྒྲུབ་པ་དང༌། སྒྲུབ་པ་གྲུབ་ནས་རྣལ་འབྱོར་དུ་བྱ་བའོ། །
དང་པོ་ལ། གོ་དོན་བཤད་པ་དང༌། ཇི་ལྟར་ཉམས་སུ་ལེན་པའོ། ། དང་པོ་ནི། ཐིག་ལེའམ་ས་བོན་ཏེ། རྩ་བའི་སེམས་ཀྱི་རྒྱུན་ཉིད་ཀྱི་དག་མ་དག་གི་ཤན་འབྱེད་པ་སྟེ། དེའང་སྲོག་རྩོལ་གྱི་རླུང་གི་བྱེད་པ་ལས་སུ་རུང་བ་ན། རླུང་ཉིད་ཀྱི་རླུང་ཐིག་སེམས་གསུམ་གནད་གཅིག་པར་འཕེན་འཛིན་སྡོམ་གསུམ་ལ་རང་དབང་དུ་འགྱུར་བ་ཡིན་ཏེ། འཛིན་པའི་སཾསྐྲྀ་ཏར། དྷཱ་རཱ་ཎཱ་སྟེ་ཌུ་དྷྲྀཉ་འཛིན་པ་ལའོ། །
ཞེས་པ་ལས་སྒྲུབ་སྟེ། གང་དུ་འཛིན་ན་འཁོར་ལོ་སོ་སོའི་ལྟེ་བར་སྲོག་ཐུར་གྱི་གོང་བུ་ཐིག་བཅས་ཕྱིར་མི་ལྡོག་པར་འཛིན་པས་ན་འཛིན་པ་སྟེ། བཅོམ་ལྡན་འདས་ཕྱག་ན་རྡོ་རྗེས། དེ་ནས་འཛིན་པ་ཞེས་བྱ་བ་ནི། ལྟེ་བ་དང་སྙིང་ག་མགྲིན་པ་དང་དཔྲལ་བར་དབང་ཆེན་དང་ཆུ་དང་མེ་དང་རླུང་གི་དཀྱིལ་འཁོར་ལ་སྲོག་ཞུགས་པས་ཕྱི་རོལ་ཏུ་འགྲོ་བ་མེད་པར་༼༣༢༨༽ཐིག་ལེ་ལ་སྲོག་གནས་པ་ཞེས་པ་འཛིན་པའི་ཡན་ལག་བརྗོད་དོ། ། ཞེས་འབྱུང་ལ། དེའང་དུས་ཇི་ཙམ་ནས་སྒོམ་པར་བྱ་སྙམ་ན། གཙུག་ཏོར་གྱི་འཁོར་ལོའི་ཐིག་ལེར་སྲོག་ཐུར་གྱི་གོང་བུ་ཐིམ་ནས་སྟོང་གཟུགས་ཀྱི་རྟེན་དང་བརྟེན་པའི་དཀྱིལ་འཁོར་པ་སྤྲོ་སྡུད་ནུས་པ་ནས་བསྒོམ་པར་བྱ་སྟེ། ཇི་སྐད་དུ། ཐིག་ལེར་སྲོག་གི་ན་རབ་ཏུ་ཞུགས་ཤིང་གཉིས་ཀའི་བགྲོད་པ་བཅོམ་པ་རྩེ་གཅིག་སེམས་དཔའ་འཛིན་པའོ། །
ཞེས་འབྱུང་ལ། དེའང་སྔར་སོར་བསམ་གྱི་སྐབས་སུ་རྩ་དབུ་མའི་སྟོང་གཟུགས་ནང་རྡོ་རྗེའི་ལུས་ལས་རྒྱང་ཆད་པའི་ནམ་མཁར་ཕྱིར་དམིགས་པ་དེ་སྲོག་ཐུར་བསྲེ་བའི་ཐབས་ལྕགས་ཀྱུ་ལྟ་བུའི་སྲོག་རྩོལ་བའི་གླང་རྫིའི་སྲོག་གི་གླང་པོ་འཚོ་བའི་ཕྱིར་ལས་རླུང་གིས་བསླད་པའི་སྟོང་གཟུགས་ཀྱི་སྲོག་གླང་པོ་ཆེ་མི་བསྲུན་པ་འདི་ནི་དྷཱུ་ཏཱིའི་ནང་དུ་བཅུག་སྟེ། ནང་གི་སངས་རྒྱས་ཀྱི་སྤྱན་བྱེ་བས་ཡུལ་དུ་འགྱུར་བ་ཉིད་ཀྱིས་མཐོང་བ་ཡིན་གྱི་ཕྱི་རོལ་ཏུ་མིག་གིས་གཟུགས་ལ་བལྟ་བ་ལྟ་བུ་ནི་མ་ཡིན་ཏེ། དཔལ་ཤ་བ་རིའི་བརྡ་གླུ་ལས། རྫི་བོ་ཐབས་མཁས་ལྕགས་ཀྱུས་སྟོབས་ལྡན་གླང་པོའི་ཁ་ལོ་ཇི་ལྟར་༼༣༢༩༽འདོད་བཞིན་བསྒྱུར་བ་ཕྱི་རོལ་མིན། ཞེས་འབྱུང་ལ། དེ་ཡང་འདུས་པ་རྒྱུད་ཕྱི་མར། རང་སྔགས་སྙིང་གར་བསམས་ནས་ནི། ། སྲོག་ནི་ཐིག་ལེར་སོན་པར་དགོད། ། དགག་པ་རིན་ཆེན་རང་དབང་བཅས། །
གཟུང་བ་འཛིན་པ་ཡིན་པར་བཤད། ། ཅེས་འབྱུང་བའི་ཚིགས་བཅད་ཕྱེད་ཀྱི་འགྲེལ་པར། དཔལ་ནཱ་རོ་པས་དེ་བཞིན་དུ་ཡིད་སྐྱོབ་པར་འགྱུར་བའི་ཕྱིར་རང་སྔགས་ཏེ་སྲོག་སྙིང་གར་ཏེ་ལྟེ་བའི་དབུས་སུ་བསམས་ནས་ཐིག་ལེའི་གནས་དཔྲལ་བ་སྟེ། དེར་འགོད་ཅེས་པ་དགག་པར་བྱའོ། ། དགག་པ་རིན་ཆེན་དབང་པོར་བཅས། བཟུང་བར་བྱའོ་ཞེས་པ་འགྲོ་འོང་དང་བྲལ་བར་བྱའོ། ། འཛིན་པར་བརྗོད་ནི་འཛིན་པའི་ཡན་ལག་ཏུ་བརྗོད་དོ། ། ཞེས་དང༌། དཔལ་ལྡན་ཟླ་བས། རང་དབང་ཞེས་བྱ་བ་ལ་རང་ནི་གཟུགས་ལ་སོགས་པའོ། །
དབང་པོ་ནི་མིག་ལ་སོགས་པ་སྟེ། དེ་ལ་རང་དབང་གཉིས་དགག་ཅིང་ངེས་པར་ཐིམ་ནས་དེའི་འོག་ཏུ་ཡུལ་དང་དབང་པོའི་རྟེན་དུ་གྱུར་པའི་རིན་པོ་ཆེ་སྟེ། སེམས་ཀྱི་རིན་པོ་ཆེ་ལ་སྲོག་དང་རྩོལ་བ་དང་བཅས་པར་དགག་ཅིང་ནུབ་པར་གྱུར་༼༣༣༠༽པའི་གཟུང་བ་གང་ཡིན་པ་དེ་ནི་འཛིན་པར་བཤད་དེ། ཞེས་འབྱུང་བས། རང་སྔགས་ནི་མ་དག་པའི་སྲོག་དག་པར་བྱེད་པའི་འཛིན་པའི་དོན་ཡིན་ལ། དེ་ལ་མ་དག་པའི་སྲོག་གམ་སེམས་སམ་སྔགས་དགག་བྱར་བྱས་ནས། དག་པའི་སྲོག་གམ་སེམས་སམ་སྔགས་དགག་གཞིར་བྱས་ནས་དེའི་དཔེ་ནི་རིན་པོ་ཆེ་དང་འདྲ་བར་བྱས་ནས། དེ་ཡང་རིན་པོ་ཆེ་ལ་གསེར་གྱི་གཡའ་ལྟ་བུའི་ཐ་མལ་གྱི་ཡུལ་དབང་ཤེས་པ་དྲུག་གསུམ་བཅོ་བརྒྱད་ཀྱི་དབེན་པ་སྟེ་དགག་པར་བྱ་བ་ནི་ཡན་ལག་དང་པོ་གསུམ་གྱིས་བྱེད་ཅིང༌། ལྷག་པར་སྲོག་རྩོལ་གྱི་སྲོག་ཐུར་གྱི་གོང་བུ་དྷཱུ་ཏཱིའི་འཁོར་ལོ་དྲུག་ཏུ་རོ་མཉམ་པར་བྱས་པ་ནི་དགག་བྱ་རགས་པ་ཡིན་ལ། དགག་བྱ་ཕྲ་བ་ནི་ད་དུང་དྷཱུ་ཏཱིའི་ནང་ཉིད་དུ་སྟོང་གཟུགས་ཀྱི་ཡུལ་དབང་ཡིད་བྱེད་གསུམ་ལ་ལས་རླུང་གི་ཤེད་བཟུང་ནས་གཡོ་ཅན་ནི་དགག་བྱ་ཕྲ་བ་ཡིན་ལ།
དེའང་སྒང་བུག་རློན་པ་རླུང་གིས་བཀང་ནས་བསྐམས་པ་ན་ཁ་ཕྱེ་ཡང་རླུང་ཐོན་རྒྱུ་མེད་པ་ལྟར། དྷཱུ་ཏཱིའི་ནང་དུ་ལས་ཀྱི་རླུང་སེམས་རྣམས་ཚོགས་ནས་སྡོད་པ་མ་ཡིན་པར་རང་སར་དང་ཕྱི་ནང་དུ་རླུང་སེམས་ཀྱི་རྒྱུ་བ་འགོག་ཅིང་ཡེ་ཤེས་རླུང་སེམས་ཆགས་ཐོགས་དང་བྲལ་བར་གྲུབ་པ་ན་མ་༼༣༣༡༽དག་པའི་འབྱུང་ལྔ་དང་དེའི་རྟེན་སྣང་གསུམ་ལུགས་ལྡོག་ཏུ་འགག་པ་ན། མ་དག་པའི་དུ་སོགས་བཟློག་རིམ་ནས་འཆར་ལ། དག་པའི་འབྱུང་ལྔ་སྣང་གསུམ་དུ་སོགས་ལུགས་འབྱུང་དུ་འཆར་ཏེ། འདུས་པ་རྒྱུད་ཕྱི་མར། འགོག་པ་རྡོ་རྗེར་བགྲོད་སེམས་ལ། ། མཚན་མ་ཉེར་འཛིན་འབྱུང་འགྱུར་ཏེ། ། མཚན་མ་དེ་ནི་རྣམ་པ་ལྔར། ། བྱང་ཆུབ་རྡོ་རྗེས་བཤད་པ་ཡིན། ། དང་པོ་སྨིག་རྒྱུའི་རྣམ་པ་སྟེ། །
གཉིས་པ་དུ་བའི་རྣམ་པ་ཡིན། ། གསུམ་པ་མཁའ་སྣང་རྣམ་པ་སྟེ། ། བཞི་པ་སྒྲོན་མེ་འབར་བའོ། ། ལྔ་པ་རྟག་ཏུ་སྣང་བ་ནི། ། སྤྲིན་མེད་ནམ་མཁའ་ལྟ་བུའོ། ། ཞེས་འབྱུང་ལ། དེ་ལྟར་འབྱུང་བའི་མཚན་མ་དག་པའི་རྟགས་སྣང་ཆེས་བརྟན་པར་གྱུར་པ་ན་དེ་ཉིད་དྷཱུ་ཏཱིའི་ནང་ཁོ་ནར་མ་ཟད་ཕྱི་ནང་ཐམས་ཅད་ལ་ཆགས་ཐོགས་དང་བྲལ་བར་ཆོས་ཀྱི་དབྱིངས་ཀྱི་ནམ་མཁའ་ལ་སྤྲོ་བར་བྱ་སྟེ། གཙུག་ཏོར་གྱི་ཧཾ་ཡིག་ནས་རྡོ་རྗེ་བཞིའི་ཐིག་ལེ་བཞི་རྡོ་རྗེ་ནོར་བུ་ལྟེ་བའི་བར་འདྲེན་ཅིང་དེ་ནས་ཡང་གྱེན་དུ་འཛིན་པའི་བྱེད་པ་ཐོབ་པ་ནི་འཛིན་པའི་འབྲས་བུ་ཉིད་དུ་གྲུབ་པའི་ཕྱིར། དེར། བརྟན་འགྱུར་་༼༣༣༢༽རྡོ་རྗེའི་ལམ་ནས་ནི། །
ནམ་མཁའི་ཁམས་སུ་སྤྲོ་བར་བྱ། ། ཞེས་འབྱུང་ལ། དེ་ཡང་དཔལ་ལྡན་ཟླ་བས་ནི་ཡུལ་དབང་ཡིད་བྱེད་ཀྱི་རྟེན་བྱེད་ཆ་ནས་རིན་ཆེན་དང༌། ནཱ་རོ་པས་ནི་དགག་པ་དང་བཅས་པའི་གཞིའི་ཆ་ནས་རིན་ཆེན་གྱི་དཔེ་ལེན་ཚུལ་མི་འདྲ་བའང་ཤེས་པར་བྱའོ། ། འདིར་སྲོག་རྩོལ་གྱི་བྱེད་པས་མ་དག་པའི་འབྱུང་ལྔ་དང་སྣང་གསུམ་དུ་སོགས་རྣམ་པ་སྔ་མ་སྔ་མ་ཕྱི་མ་ཕྱི་མ་ལ་བསྡུས་ནས་མི་ཤིགས་པའི་ཐིག་ལེར་བསྡུས་པ་ན། ཤེས་རབ་ཡེ་ཤེས་ཀྱི་དབང་གི་སྐབས་སུ་ཡབ་ཡུམ་སྙོམས་འཇུག་གི་བདེ་བ་ཆུ་ཚོད་དམ། ཆུ་ཚོད་གཉིས་སམ་ཉིན་ཕྱེད་དང་ཉིན་གཅིག་གམ་ཟླ་བ་དང༌། ལོ་གཅིག་དང་བརྒྱ་སྟོང་དང༌། འདོད་ན་བསྐལ་པའམ་དེ་ལས་གནས་བཏུབ་པར་བཤད་པ་ལྟར་འདིར་ཡང་བཏུབ་པ་ཉིད་ཀྱིས་སྔགས་ཀྱི་ཐེག་པར་འདི་ལ་འགོག་པར་ཞུགས་པའམ་ཡང་དག་པའི་མཐའ་ལ་ཞུགས་པ་ཞེས་བརྗོད་དེ། མདོར།
ལམ་ཤེས་ཉམས་སུ་ལེན་པ་ན་ཡང་དག་མཐའ་དུས་མིན་དུ་མངོན་དུ་མི་བྱེད་པར་ཉོན་མོངས་མི་སྤོང་བས་སེམས་ཅན་གྱི་དོན་དུ་འཇུག་པ་བཞིན། འདིར་ཡང་དེ་ལ་ཡུན་རིང་དུ་མི་གནས། ཕྱག་རྒྱ་དང་འགྲོགས་པའི་སྤྱོད་པ་གསུམ་གྱི་ལྡང་བའི་རྣལ་འབྱོར་ལ་གཅེས་པར་༼༣༣༣༽གདམས་ལ། གཞན་དུ་གོལ་བའི་སར་བཤད་དོ། ། དེང་སང་གངས་རིའི་ཁྲོད་འདིར་བསམ་གཏན་པར་བོད་པ་མང་པོས་མགྲིན་གཅིག་པར། འཆི་བ་ན་ཕྱི་དབུགས་ཆད། ནང་དབུགས་མ་ཆད་པའི་བར་དེར་འོད་གསལ་གྱི་ཐུགས་དམ་ལ་བཞུགས་པ་ཡིན་ཟེར་བ་སྐད་པ་དེ་ཀུན། འདི་ལྟ་བུའི་ཉམས་བཞེས་བཟང་པོ་ལ་གནས་པ་ཡིན་ཞེས་སྐྱེས་བུ་དམ་པ་འགའ་ཞིག་གིས་གསུངས་སོ། ། དེ་ལྟར་མ་དག་པའི་རླུང་སེམས་དགག་གཞིའི་འོད་གསལ་དེའང་ཡང་དག་པའི་མཐའ་དང་འགོག་པར་བཤད་པས། དེའི་དགག་བྱ་སྒྲིབ་པ་ཡིན་པར་མདོ་སྔགས་གཉིས་ཀར་མཐུན་ཏེ།
མངོན་པ་ཀུན་བཏུས་ལས་དེ་བཞིན་ཉིད་ལ་དམིགས་པས་གང་དུ་ཟག་པ་དང་བཅས་པའི་དངོས་པོ་འགག་པ་འགོག་པའི་མཚན་ཉིད་དོ། ། ཞེས་དང༌། མདོར། གང་དུ་མིག་དང་རྣ་བ་དང༌། ། དེ་བཞིན་སྣ་དང་ལྕེ་དང་ལུས། ། ཡིད་དང་དེ་བཞིན་མིང་དང་གཟུགས། ། མ་ལུས་པར་ནི་འགག་གྱུར་པ། ། ཞེས་འབྱུང༌། འདི་ལ་ཡང་དག་མཐའ་ཞེས་མདོར་ཡང་བརྗོད་དེ། ཇི་སྐད་དུ།
དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་དང༌། ། ཆོས་ཀྱི་དབྱིངས་ཀྱི་༼༣༣༤༽རྣམ་གྲངས་སོ། ། ཞེས་འབྱུང་ལ། འདི་ལྟའི་ཡང་དག་མཐའ་དང་འོད་གསལ་གྱི་དགག་བྱ་ནི་རང་བཞིན་བརྒྱད་ཅུར་མ་ཟད་སྣང་གསུམ་ཀྱང༌། ཐིམ་ཞིང་དགག་པའི་སེམས་འོད་གསལ་བ་ནི་ཆོས་ཀྱི་དབྱིངས་རང་བཞིན་གྱི་བདག་མེད་པ་ཟབ་མོ་སྟོང་ཉིད་ནམ་མཁའ་དང་འདྲ་བ་ཤེས་རབ་ཀྱི་ཁོང་དུ་ཆུད་པར་བྱ་སྟེ། སློབ་དཔོན་འཕགས་པ་ལྷས། རྡོ་རྗེ་སློབ་མས་གསོལ་པ། རྡོ་རྗེ་སློབ་དཔོན་གྱི་ཞལ་སྔ་ནས་ཀྱི་བཀའ་དྲིན་གྱི་རླུང་གི་དེ་ཁོ་ན་ཉིད་ཀྱི་རིམ་པས་སྔགས་ཀྱི་དེ་ཁོ་ན་ཉིད་དང་ངག་རྣམ་པར་དབེན་པ་ལ་ཡང་སོམ་ཉི་མ་མཆིས་ཏེ། ད་ནི་སེམས་རྣམ་པར་དབེན་པ་ལ་སློབ་པར་འཚལ་ན།
ཇི་ལྟར་བསླབ་པར་བགྱི། ཟབ་མོ་ལ་ལྷག་པར་མོས་པ་རྣམས་ལ་ཕན་པའི་ཕྱིར། བཅོམ་ལྡན་འདས་རྡོ་རྗེ་སློབ་དཔོན་སྟོན་པས་བཤད་དུ་གསོལ། རྡོ་རྗེ་སློབ་དཔོན་གྱིས་སྨྲས་པ། སེམས་དཔའ་ཆེན་པོ་ལེགས་སོ་ལེགས་སོ། ། དེ་བཞིན་གཤེགས་པ་ཐམས་ཅད་ཀྱི་མན་ངག་ཡང་དག་པར་འགྲོ་བ་ལས་ཁ་ཕྱིར་ཕྱོགས་པ་རྣམས་ཀྱི་སྤྱོད་ཡུལ་མ་ཡིན་པ་ཤིན་ཏུ་ཟབ་པ། མཆོག་ཏུ་བཟུང་བར་དཀའ་བ། སངས་རྒྱས་རྣམས་ཀྱི་སྤྱོད་ཡུལ་ཡོངས་སུ་དྲིས་པའི་སེམས་གང་ཡིན་པ་དེའི་ངོ་བོ་ཉིད་ནི་རྩ་བ་མེད་པ། གནས་པ་མེད་པ། གཞི་༼༣༣༥༽མེད་པ།
མཚན་མ་མེད་པ། དབྱིབས་དང་ཁ་དོག་མེད་པ། དབང་པོ་ལས་འདས་པ། རྟོག་གེ་རྣམས་ཀྱི་སྤྱོད་ཡུལ་མ་ཡིན་པའོ། ། ཞེས་འབྱུང་བས་འདུས་པར་བཤད་པའི་སེམས་དབེན་ནམ་སྦྱོར་དྲུག་གི་འཛིན་པའམ། འདིར་སྐུ་གསུམ་ངོ་སྤྲོད་པའི་ཚུལ་གྱིས་སེམས་ཐིག་དབྱེར་མེད་ཀྱི་མཛད་ཕྲིན་ལའང༌། དཔལ་ལྡན་དྭགས་པོ་བཀའ་བརྒྱུད་པ་དག་གི་རང་སེམས་གཞི་མེད་རྩ་བྲལ་སྤྲོས་པའི་མཐའ་ཐམས་ཅད་དང་བྲལ་བའི་ཡེ་གྲོལ་ཆེན་པོ་ཞེས་བཤད་པ་དེ་ཉིད་དུ་གྲུབ་ལ། སེམས་འགྱུར་མེད་ཀྱི་རྟག་པ་དང་རྣམ་རིག་པའི་སེམས་འོད་གསལ་བདེན་གྲུབ་ལ། སྔགས་ཀྱི་སེམས་ཀྱི་འོད་གསལ་ཡང་དག་མཐར་མི་རུང༌། དེ་དག་གིས་ནི་སྤྲོས་པའི་མཚན་མ་ལས་མ་གྲོལ་བ་ཉིད་ཀྱི་ཕྱིར་རོ། །
གཉིས་པ་ཇི་ལྟར་ཉམས་སུ་ལེན་པ་ལ། རང་ལུས་ལ་བརྟེན་ནས་ཉམས་སུ་ལེན་པ་དང༌། གཞན་ལུས་ལ་བརྟེན་ནས་ཉམས་སུ་ལེན་པའོ། ། དང་པོ་ནི། ལུས་གནད་དང་ལྟ་སྟངས་སྔར་ལྟར་ལ། ཁྱད་པར་ལྟ་སྟངས་ནི་དྷཱུ་ཏཱིའི་ནང་གི་སྲོག་ཐུར་གྱི་གོང་བུའི་སྟོང་གཟུགས་ཉིད་ལ་བལྟ་བར་བྱ་ལ། སེམས་ཀྱི་འཇོག་ཐབས་ནི། དབང་མདོར་བསྟན་རྩ་འགྲེལ་ལས། ཨ་བ་དྷཱུ་ཏཱིའི་ཞབས་བརྟེན་ནས། ། ༼༣༣༦༽མཆོག་ཏུ་མི་འགྱུར་བསྒོམ་པར་བྱ། །
ཞེས་དང༌། དེའི་དོན་ནི། དེ་བཞིན་དུ་སྐྱིལ་དཀྲུང་བཅིངས་ནས་ཨ་བ་དྷཱུ་ཏཱིའི་ཞབས་ནི་ལྟེ་བའི་པདྨ་འདབ་མ་དྲུག་ཅུ་རྩ་བཞི་པ་སེར་པོ་སྟེ། དེའི་དབུས་སུ་ཟླ་བའི་དཀྱིལ་འཁོར་ལ་ཨོཾ་ཡིག་དཀར་པོའི་སྟེང་དུ་རེ་ཁའི་རྣམ་པ་དེ་དང་རབ་ཏུ་སྦྱོར་བ་བསྒོམ་པར་བྱའོ། ། ཞེས་གསུངས་ལ། དེ་ཡང་རྩ་རྒྱུད་ལས། པདྨར་རྡོ་རྗེ་རབ་བཀོད་ནས། ། སྲོག་ནི་ཐིག་ལེར་གཞུག་པར་བྱ། ། ཞེས་བྱ་བས་འཁོར་ལོ་ལྔའམ་དྲུག་ནི་པདྨར་རླུང་སེམས་མི་ཕྱེད་པའི་རྡོ་རྗེ་བཀོད་པས་སྲོག་ཐིག་ལེར་གཞུག་ཅེས་པ་སྟེ། དེ་ཡང་ལུས་ཀྱི་རྩ་གསུམ་འཁོར་ལོ་དང་བཅས་པ་གསལ་བཏབ་ནས་འཁོར་ལོའི་རྩ་འདབ་ཀྱི་ཁ་དོག་དང་མཐུན་པའི་ཐིག་རླུང་དབྱེར་མི་ཕྱེད་པ་ཙ་ན་ཀའི་འབྲས་བུའི་ཚད་ཙམ་ལ་གོང་དུ་ཐིག་ལེའི་སྐབས་སུ་བཤད་པའི་རྩ་འདབ་ཀྱི་ཡི་གེ་དེ་དག་སྒྲ་བཅས་སུ་གྲགས་པར་དམིགས་ཤིང༌།
དང་པོར་ལྟེ་བའི་རྩ་འདབ་དྲུག་ཅུ་རྩ་བཞིའི་དབུས་སུ་ཟླ་གདན་གྱི་བདེ་ཆེན་བསྐྱེད་པའི་ཐིག་ལེ་ཨོཾ་ཡིག་ཟླ་ཚེས་ཐིག་ལེ་ནཱ་ད་དང་བཅས་པ་ལས། ནཱ་ད་འཁོར་ལོའི་སྟེང་དུ་ཕྲ་སང་གི་ཐོན་པ་གསལ་བར་དམིགས་ཏེ། སྟེང་དུ་ཟླ་གཉིས་ཀྱི་ལམ་༼༣༣༧༽སྣ་གཉིས་ནས་དྲངས་པ་གཙུག་ཏོར་གྱི་འཁོར་ལོའི་ལྟེ་བ་ནས་དབུ་མའི་ལམ་དུ་བཅུག་པ་དང་ལྷན་ཅིག་འོག་རླུང་རྣམ་པ་གསུམ་གྱི་ཐུར་སེལ་གྱི་དབུ་མ་ནས་དྲངས་ཏེ་ཨོཾ་ཡིག་དང་དབྱེར་མེད་པ་ཉིད་དུ་དམིགས་པ་ཉིད་ལ་གཟུང་འཛིན་ཐམས་ཅད་དང་བྲལ་བར་འོད་གསལ་བར་མཉམ་པར་གཞག་པ་ནི་དོན་དམ་སྐུ་རྡོ་རྗེའི་བཟླས་པའང་མཆོག་ཏུ་འགྱུར་ལ་དེ་ཉིད་དང་དུས་མཚུངས་པར་སྲོག་ཐུར་དེ་དོན་ལ་གཟུང་འཛིན་གཉིས་སྤངས་པའི་རླུང་བུམ་པ་ཅན་ཀྱང་དེར་ཞི་དྲག་ཤིན་ཏུ་ཞི་བ་རྔན་འདགས་པའི་སྦྱོར་བ་བཞིས་ལེགས་པར་བརྟན་པར་བྱ་དགོས་ཏེ། འདིར། བདག་གི་རྗེ་བཙུན་ཐམས་ཅད་མཁྱེན་པ་ཡི་དམ་ལྷའི་ངོ་བོར་བཞུགས་པའི་ཞལ་ལུང་གིས། སྲོག་རྩོལ་གྱི་སྐབས་ཀྱི་རྡོར་བཟླས་དང༌། བུམ་ཅན་གྱི་སྦྱོར་བ་དེ་དག་ནི་འཛིན་པའི་རྡོར་བཟླས་དང་བུམ་ཅན་ལ་ལྟོས་ན་སྦྱོར་བ་ཉེར་བསྡོགས་རྩོལ་བཅས་ཀྱི་སྒྲུབ་པ་ཡིན་ལ། འདིར་དངོས་གཞི་རྩོལ་མེད་ཀྱི་གྲུབ་པའི་རྣལ་འབྱོར་དངོས་ཡིན་པས། སྔ་མའི་དུས་ཀྱི་རླུང་སྦྱོར་གཉིས་ནི་རླུང་དེ་དག་གི་བྱ་བ་ལས་རུང་དང་ཕྱི་མའི་རླུང་དེ་དག་གི་བྱ་བ་རང་དབང་ཅན་ཡན་ལག་ཕྱི་མ་སྒྲུབ་བྱེད་ཡིན་པས་ཁྱད་པར་ཆེས་ཕྲ་བ་༼༣༣༨༽རྣམས་ཤེས་དགོས་སོ་ཞེས་བཀའ་སྩལ་ཏོ། ། འདི་ལྟའི་རྣལ་འབྱོར་ལ་རྩ་འཁོར་གསལ་འདེབས་པ་དང༌།
ཐུར་སེལ་འཐེན་པ་དང༌། ཐིག་ལེ་ལ་ཐིམ་པར་མོས་པ་དང༌། བུམ་པ་ཅན་བཟུང་བ་དང༌། དལ་གྱིས་གཏོང་བ་དང༌། དྲུག་པོ་འཁོར་ལོ་རེ་རེ་ཞིང་བྱའོ། ། དེ་ནས་ལྟེ་བའི་དབུས་ཀྱི་རྡོར་བཟླས་བུམ་ཅན་བརྟན་པར་གྱུར་པ་ན། ས་ཆུ་ལ་ཐིམ་པའི་ཚུལ་གྱི་སྙིང་ག་སྟེ། སྙིང་གའི་དབུས་སུ་ཧཱུྃ་ཡིག་ནག་པོའི་ཐིག་རླུང་གི་གོང་བུ་དང༌། དེ་བརྟན་ནས་ཆུ་མེ་ལ་ཐིམ་པའི་ཚུལ་གྱིས་མགྲིན་པའི་དབུས་སུ་ཨཱཿཡིག་དམར་པོ་དེ་ལྟ་དང༌། དེ་བརྟན་ནས་མེ་རླུང་ལ་ཐིམ་པའི་ཚུལ་གྱིས་དཔྲལ་བར་ཧཾ་ཡིག་ནག་པོའི་དེ་ལྟ་དང༌།
དེ་བརྟན་ནས་རླུང་ནམ་མཁར་ཐིམ་པའི་ཚུལ་གྱིས་གཙུག་ཏོར་གྱི་ལྟེ་བར་ཧ་ཡིག་ལྗང་གུ་དེ་ལྟར་བསྒོམ་པར་བྱ་ལ། དེས་ན་འཛིན་པ་འཁོར་ལོ་བཞི་དང་སྔར་བྱ་བ་ཐུན་མོང་བ་ཙམ་གྱི་དབང་དུ་བྱས་ལ་ཐུན་མོང་མིན་པའི་བདེ་བ་ཆེན་པོའི་ཐིག་ལེ་འཁོར་ལོའི་ལྟེ་བའི་རང་ས་ནས་ཕྱིར་མི་ལྟུང་བར་འཛིན་པ་ཡིན་ལ། དེ་ཉིད་ཀྱི་ཕྱིར། ཇི་སྐད་དུ། ༼༣༣༩༽ཉེ་བར་སྒྲུབ་པ་ཡན་ལག་དྲུག ། ཅེས་འབྱུང་བ་ཉིད། ནམ་མཁའ་འམ་ཡེ་ཤེས་ལ་ཐིམ་པའི་ཚུལ་གྱི་གསང་བའི་པདྨར་འཛིན་པའི་གོང་བུ་རྡོ་རྗེ་ནོར་བུ་ལས་མི་འདའ་བའི་རླུང་ཐིག་རང་དབང་ཅན་དུ་བྱ་དགོས་ཏེ། དེ་ཡང་འཛིན་པའི་རྣལ་འབྱོར་གྱི་རང་ལུས་ཐབས་ལྡན་ཙམ་ཡིན་ན་འཁོར་ལོ་དྲུག་པའི་འཛིན་པ་ལ་ཆེད་དུ་མི་བསྔགས་ཀྱང་རྗེས་དྲན་གྱི་ཉེ་རྒྱུའི་གཞན་ལུས་ཐབས་ལྡན་ལ་སྦྱོར་བའི་ཆེད་ཡིན་པའི་ཕྱིར་ཏེ། གཞན་ལུས་ཀྱི་སྒོ་ནས་བདེ་གསལ་མི་རྟོག་སྟོང་པའི་འོད་གསལ་འཛིན་པ་ལའང་གསང་གནས་ཀྱི་རྩ་འདབ་དྲུག་གི་ཐིག་རླུང་བདེ་བར་འདྲེན་པ་མེད་ན་མི་འབྱུང་བས་དང༌། དེ་འདྲེན་པ་ལའང་གསང་གནས་ཀྱི་ལྟེ་བའི་རྩ་འདབ་དྲུག་གི་འཆི་ལྟས་ཀྱི་རྒྱུ་བ་འཆིང་བར་མ་བྱས་པར་མི་འགྲུབ་པའི་ཕྱིར་ཏེ།
འདིའི་ལྟེ་བར་བྱེད་པ་བཅིངས་ན་འཁོར་ལོ་དྲུག་ཆར་གྱི་བྱེད་པ་འཆིང་བར་འགྱུར་བའི་ཕྱིར་ཏེ། ཁྱབ་བྱེད་ཡེ་ཤེས་ཀྱི་འཁོར་ལོ་དྲུག་པ་འཆིང་ན་ཁྱབ་བྱ་འཁོར་ལོ་ལྔ་པོའང་རང་འཆིང་དུ་འགྱུར་བའི་ཕྱིར། གསང་འཁོར་གྱི་དབུས་སུ་ཧོཿཡིག་སེར་པོ་རབ་ཏུ་༼༣༤༠༽གསལ་བར་བསྒོམ་པར་བྱའོ། ། འདིར་སྟག་ཚང་ལོ་ཙ་བ་ན་རེ། ནཱ་རོ་པས་ལྟེ་བར་ཟླ་གདན་གྱི་སྟེང་དུ་ཨོཾ་ཡིག་སྒོམ་པར་བཤད་པ་དུས་འཁོར་བའི་རྫོགས་རིམ་དུ་མི་འཐད་དེ། གལ་ཏེ་དམིགས་པ་གསལ་བ་དང་བརྟན་པའི་ཐབས་སུ་གདན་བསྒོམ་ན། དུས་མེ། སྒྲ་གཅན། ཉི་ཟླ་ནམ་མཁའ་ཡེ་ཤེས་ཀྱི་དཀྱིལ་འཁོར་སྲན་མ་ཕྱེད་བཀས་ཙམ་གྱི་སྟེང་དུ་བསྒོམ་པར་བྱ། ཞེས་འཆད་པའང་ནོར་བ་ཡིན་ཏེ།
འདིར་ཨོཾ་ཡིག་ལ་ཟླ་གདན་དང༌། ཨཱཿཡིག་ལ་ཉི་གདན། ཧཱུྃ་ཡིག་ལ་སྒྲ་གཅན་གྱི་གདན་སྒོམ་པ་རྡོ་རྗེ་གསུམ་སྤྱིའི་མདོར་བསྟན་དུ་བྱས་པ་དུས་འཁོར་ཉིད་ནས་གསལ་བར་བཤད་པ་ལ་ཁྱེད་ཅག་མ་བསྙོན་ཅིག ། ཡང་གལ་ཏེ་ལྟེ་བའི་ཨོཾ་ཡིག་ལ་ཟླ་གདན་བྱེད་པ་ལ་རྟེན་འབྲེལ་གྱི་སྒྲིག་ཐབས་མི་འཆུག་ན། ཙོང་ཁ་པ་ཆེན་པོས། གཏུམ་མོ་ལ་ཟླ་གདན་བྱེད་པའང་རྟེན་འབྲེལ་མི་འཆུག་པར་མཚུངས་སོ། ། སྙམ་ན་མ་ཡིན་ཏེ། ལྟེ་བའི་མེ་ནི་ས་རླུང་གི་གྲོགས་བྱེད་པ་ཉིད་ཀྱིས་སྦར་བས་བསྲེག་པའི་ནུས་པ་འབར་གྱི་ཆུ་རླུང་གི་གྲོགས་བྱེད་ན་མེ་འཆི་བར་འགྱུར་བ་དང༌། ༼༣༤༡༽འདིར་ལྟེ་བ་ནས་མས་ཡས་རིམ་བཞིན་རིགས་དྲུག་གི་རྡོར་བཟླས་ལུགས་ལྡོག་ཏུ་བྱས་ནས་མཐར་ཡེ་ཤེས་བདེ་བ་དམ་པའི་ཐིག་རླུང་རང་དབང་ཅན་དུ་འཛིན་པའི་ཆེད་དུ་དེ་ལྟར་བསྒོམ་པ་ལ་ཉེས་པ་ཅི་ཡང་མེད་པ་གཉིས་ཅི་སྟེ་མཚུངས་པའི་ཕྱིར། དེས་ན་མིག་འཕྲུལ་མཁན་པོ་ལྟ་བུས་སྲིད་པར་དཀའ་བའི་ཉི་ཟླ་སྟེ་དཀར་དམར་གྱི་འགྲོ་འོང་གི་ཐིག་རླུང་སེམས་གསུམ་སྒྲ་གཅན་གྱི་མུན་ཁང་དུ་བཅུག་པས་ལུས་ཀྱི་གཟའ་སྐར་གྱི་ཐིག་རླུང་སེམས་གསུམ་ལ་ཆགས་པ་དང་ཆགས་བྲལ་གྱི་དབབ་བཟློག་འདྲེན་འགྲེམས་སམ་སོགས་ལ་དབང་ཐོབ་པར་འགྱུར་ཞེས།
དཔལ་ཤ་བ་རིས། མིག་འཕྲུལ་མཁན་པོས་ཉི་ཟླ་བརྐུས་ཏེ་མུན་ཁུང་ནང་དུ་སྦས་པས་གཟའ་སྐར་ཐམས་ཅད་དབང་དུ་འདུས། ། ཞེས་འབྱུང་ངོ༌། ། གཉིས་པ་གཞན་ལུས་ལ་བརྟེན་ནས་ཉམས་སུ་ལེན་པ་ནི། དེ་ལྟར་རང་ལུས་ཀྱི་རྣམ་སྨིན་གྱི་རླུང་སེམས་ཡིད་ཐིག་གིས་དམིགས་པའི་བྱེད་བཅིངས་ཀྱི་འཛིན་པའི་བདེ་རླུང་ལ་རང་དབང་ཐོབ་ཀྱང༌། གཞན་ལུས་ཀྱི་རེག་པའི་རྩ་རླུང་ཐིག་ལེ་དང་སྦྱར་བ་ན་འཛིན་པ་རང་དབང་ཅན་གྱི་རྣལ་འབྱོར་མ་འབྱོངས་པ་སྦྱོང་བྱེད་དང༌། གཞན་༼༣༤༢༽ལུས་ལ་བརྟེན་པའི་འཛིན་པ་རང་དབང་ཅན་དུ་གྲུབ་ན་འཛིན་པ་ཉམས་མེད་དུ་འགྱུར་པའི་ཕྱིར་དང༌། སྲོག་འཛིན་གྲུབ་ནས་ཕྱག་རྒྱའི་བདེ་སྟོང་བརྟན་པ་ལ་ཆགས་སོགས་ཀྱི་དུག་དང་བྲལ་ཞིང་ཆགས་ཆེན་གྱི་བདུད་རྩི་ཆེན་པོ་འགྲུབ་པའི་ཕྱིར། གཞན་ལུས་ཀྱི་དུས་མཚམས་ལེགས་པར་ཟིན་པ་ཡིན་ནོ། ། འོ་ན་འདི་ལྟའི་གཞན་ལུས་བརྟེན་ཆེད་ཀྱི་འོད་གསལ་གྱི་འཛིན་པ་བསྒྲུབ་པ་ལའང་དང་པོ་ནས་སོར་བསམ་གྱི་འོད་གསལ་ཉིད་ཀྱི་འཛིན་པ་གྲུབ་པ་དང༌།
སྲོག་རྩོལ་དམིགས་བཅས་ཀྱི་འཛིན་པ་གྲུབ་པ་གཉིས་འགྲུབ་ཕུལ་ལ་སྟོབས་གང་ཆེ་སྙམ་ན། འདི་ལ་གྲུབ་ཆེན་ཤ་བ་རི་དབང་ཕྱུག་གི་གསུང་གིས། དེ་གཉིས་སྐལ་ལྡན་དབང་པོ་ཡང་རབ་ཀྱི་རིགས་ལ་བསམ་གཏན་གྱི་འོད་གསལ་ཉིད་འཛིན་པ་གྲུབ་པ་ལ་འགྲུབ་ཕུལ་ཆེ་སྟེ་དེ་ལྟའི་འོད་གསལ་རྟོག་མེད་ཀྱི་ཡེ་རླུང་ཉིད་ཀྱིས་འཛིན་པ་སྟོབས་སུ་སོང་ན་ལས་རླུང་གི་འཛིན་པ་ཞར་ལ་ཆོད་འགྲོ་བས་གཞན་ལུས་ལམ་གྱི་བོགས་འདོན་ལ་ཆེད་དུ་བསྟེན་དགོས་པ་མ་ཡིན་ལ།

དབང་པོ་འབྲིང་དམན་དག་གིས་ནི་སྲོག་རྩོལ་རྟོག་བཅས་ཀྱི་དམིགས་རླུང་གི་ལས་རླུང་ཟིན་པའི་༼༣༤༣༽འཛིན་པའི་མཐུས་གཞན་ལུས་ལས་ཀྱི་ཕྱག་རྒྱ་ལ་བསླབ་པའི་སྒོ་ནས་བོགས་དབྱུང་བས་ཡེ་ཤེས་ཀྱི་འཛིན་པ་འགྲུབ་པ་ཐབས་དང་ཐབས་བྱུང་གི་འབྲེལ་པར་གསུངས་སོ། ། འདི་དང་མཐུན་པར་དཔལ་ལྡན་དྭགས་པོ་བཀའ་བརྒྱུད་དག་གིས། ཕྱག་རྒྱ་ཆེན་པོ་དང་ནཱ་རོ་ཆོས་དྲུག་གི་བོགས་འདོན་གྱི་རླུང་དབུ་མར་འཛུད་ཐབས་ལའང་མ་བཅོས་ཐ་མལ་ཤེས་པའི་གནད་གསང་རང་བབས་ལྷུན་གྲུབ་ཀྱིས་གྲོལ་བར་འགྱུར་བ་ལ། རང་གཞན་ཐབས་ཤེས་ཀྱི་ཕྱག་ལ་མཐའ་གཅིག་ཏུ་བརྟེན་པ་ལ་མ་རག་ཅེས་བཀའ་སྩལ་པ་གཉིས་གུང་མཐུན་པར་འབྱུང་བ་ཉིད་ཀྱི་ཕྱིར། དབང་པོ་ཆེས་ཆེས་ཀྱི་ཡང་རབ་ལས་ཡེའི་ཕྱག་རྒྱ་ལ་མ་ལྟོས་པར་ཕྱག་རྒྱ་ཆེན་མོ་ཕྱག་རྒྱ་ཉིད་ཀྱི་དོན་རབ་ཀྱི་མཐར་ཕྱིན་པ་གྲུབ་པར་ཡང་འགྱུར་སྙམ་སྟེ། སྤྱོད་པའི་སྐབས་སུ་དབང་པོ་ཡང་རབ་ཕྱག་རྒྱ་སོགས་སྤྲོས་བཅས་ཀྱི་སྤྱོད་པ་ལ་མི་ལྟོས་པར་ཤིན་ཏུ་སྤྲོས་མེད་བྷཱུ་སུ་ཀུའི་སྤྱོད་པས་གྲུབ་པར་བཤད་པ་དང་མཚུངས་པའི་ཕྱིར་ཞེས་ཡིད་ལ་མནོ་བ་ཉིད་ཀྱི་མཐའ་དཔྱོད་གཞན་དུ་ཤེས་པར་བྱའོ། ། དེ་ནས་རང་ལུས་ཀྱི་ཐིག་རླུང་འཛིན་པ་༼༣༤༤༽ཉིད་དབབ་བཟློག་སོགས་ཀྱི་རང་དབང་ཐོབ་ནས་གཞན་ལུས་བསྟེན་པ་ནི། དཔལ་ལྡན་རྒྱུད་དུ། རྡོ་རྗེ་པདྨ་ལས་སྐྱེས་བདུད་རྩི་ཡིས་ནི་ཉེ་བར་བསྒྲུབ་པར་བྱ། ། ཞེས་དང༌། ཐིག་ལེ་མ་ལྟུང་བ་ལས་བདེ་བར་འགྱུར་བ་ཆགས་བྲལ་མིན་ལ་གཞན་གྱི་བུད་མེད་བསྟེན་པའོ། །
ཞེས་སྲོག་འཛིན་གྱི་སྐབས་ནས་གཞན་ལུས་ལེགས་པར་སྦྱང་བར་གསུངས་པའི་ཕྱག་རྒྱ་དེ་ཡང་ཇི་ལྟ་བུ་ཞེ་ན། འཁོར་འདས་ཀྱི་མཐའ་གཉིས་ལས་ངེས་པར་སྡོམ་པ་གསུམ་གྱི་བསླབ་པ་དག་པ། དབང་གི་རྒྱུད་ཡོངས་སུ་སྨིན་པ། རིམ་གཉིས་ཀྱི་རྣལ་འབྱོར་དང་ལྡན་པ་རྒྱུད་ཡོངས་སུ་སྦྱང་བས་དག་པ་སྟེ། དུས་འཁོར་རྩ་རྒྱུད་ལས། རིགས་ལྡན་མ། གཟུགས་དང་ལང་ཚོས་བརྒྱན་པ་ལ། ། དང་པོར་ལེགས་པར་བསླབས་བྱས་ནས། ། དབང་བསྐུར་ནས་ནི་སྒྲུབ་པ་བརྩམས། ། ཞེས་འབྱུང་ལ།
འདི་ལྟ་བུའི་རིག་མ་ནི་སྔགས་སྐྱེས་ཀྱི་རིག་མ་དང༌། ཡང་ན་རིགས་སམ་ཞིང་ལས་སྐྱེས་པའི་རང་བཞིན་གྱི་རྣལ་འབྱོར་མ་ཐ་མལ་པ་ལྟར་སྣང་ཡང་རྡོ་རྗེའི་ལམ་བསྐྱེད་པར་ནུས་པ་སྦས་པའི་རྣལ་འབྱོར་མ་ལ་བརྟེན་པར་བྱ་ཞིང༌། དེ་ཡང་མ་འབྱོར་ན་རིགས་དང་ཞིང་སྐྱེས་རྗེས་མཐུན་པ་སྡིག་པ་ངང་གི་བློ་ལོག་ནས་དགེ་༼༣༤༥༽བ་ལ་ཕྱོགས་པ་བླ་མ་དཀོན་མཆོག་ལས་འབྲས་ལ་དད་པ། གཏོང་ཕོད་ཆེ་ཞིང་ཁྲེལ་དང་ངོ་ཚ་ལྡན་པ། དཔའ་མཛངས་གསང་ཐུབ་གཡོ་སྒྱུ་དང་བྲལ་བ། ཆགས་པ་ཆེ་ཞིང་ཁྱད་པར་སྤྱོད་པ་དེ་ཉིད་ཀྱིས་རྣལ་འབྱོར་པ་གྲོལ་བའི་རྐྱེན་དུ་འགྱུར་བར་ངེས་པའི་དད་པས་མཆོད་ཅིང་བཀུར་བའི་དགེ་བ་ལ་རྗེས་སུ་ཡི་རང་གི་བསམ་པ་ཚིམ་པའི་དགའ་བ་ཕུན་སུམ་ཚོགས་པ་དང་ལྡན་པ་ཞིག་དགོས་སོ། ། དེ་ཡང་ལང་ཚོ་ཕུན་སུམ་ཚོགས་ཤིང་ཡིད་དུ་འོང་བ་གྲོགས་པོའམ་མཛའ་སྡུག་གི་ཚུལ་ཅན་ཀྱང་བསྟེན་པར་རུང་སྟེ། འདི་ལྟ་བུའི་ཞིང་སྐྱེས་ཀྱི་རིག་མ་ཞེས་བྱ་བར་བརྗོད་དེ། ཀུན་སྤྱོད་ལས། ཡུལ་འདི་རྣམས་ཀྱི་བུ་མོ་གང༌། །
དཔའ་བོ་གཉིས་མེད་རྣལ་འབྱོར་མའོ། ། ཞེས་འབྱུང་ལ། རིགས་སྐྱེས་ནི། ཀྱེ་རྡོར་ལས། བུད་མེད་དམ་ནི་སྐྱེས་པ་ཡི། ། ཞེས་རིགས་ལྔའི་ཁ་དོག་མཚན་མ་སོགས་ཀྱི་རྟགས་ཅན་དེ། རྟགས་དེ་དག་ལ་སྐྱོན་ཡོན་དུ་མར་གསལ་བའི་ཡོན་ཏན་དང་ལྡན་པ་བསྟེན་པར་བྱའོ། ། རང་ཉིད་ཀྱི་བདེ་བ་དམ་པ་འཕེལ་བའི་ཉེར་སྤྱད་ཀྱི་རྒྱུར་འགྱུར་བ་དེ་ལས་བཟློག་པ་སྤང་བར་བྱའོ། ། དེ་ལྟ་བུའི་རིག་མ་མ་འབྱོར་༼༣༤༦༽ན་ཐིག་རླུང་དབྱེར་མེད་ཀྱི་གོང་བུ་དབབ་པ། བཟུང་བ།
བཟློག་པ། དགྲམ་པ། བསྲུང་བའོ། ། དང་པོ་ནི། ཡབ་ཡུམ་དག་སྣང་གི་སྦྱིན་སྲེག་གི་བཟའ་བཏུང་གི་ལུས་ཀྱི་ལྷ་ཚོགས་མཆོད་པས་ཚིམས་པར་བྱས་ཤིང༌། ཁྱད་པར་རྒྱུད་ལས་གསུངས་པའི་བདུད་རྩི་ལྔའི་བཅུད་ལེན་གྱིས་ལུས་བརྟས་པར་བྱས་ནས་ཕྱག་རྒྱའི་གཟུགས་ལ་བལྟ་བ་ཆགས་པའི་གཏམ་སྣ་ཚོགས་བྱ་བ། ཕྱག་རྒྱ་ལ་ག་བུར་སོགས་ཀྱི་དྲིལ་ཕྱིས་བྱ་བ། ཀ་ར་སོགས་ཀྱི་རོ་ཕན་ཚུན་ལྕེ་ལ་འགོད་པ། ཕན་ཚུན་འཁྱུད་པ་དང་སེན་མོ་འདེབས་པ་དང༌། མ་མཆུ་འཇིབ་པ་དང༌།
ནུ་མ་ཉེད་པ་སོགས་བྱས་ནས་བདེ་བའི་སྟན་ལ་ཡབ་ཡུམ་སྙོམས་པར་ཞུགས་ཏེ་ཕྱག་རྒྱའི་གདོང་གི་མེ་ཏོག་ལ་བལྟས་ཏེ་ཆགས་པའི་མེ་སྦར་བས་ཐིག་ལེ་གཙུག་ཏོར་ནས་སྨིན་མཚམས་བར་གཡོས། དགའ་བའི་དགའ་བ་ལ་རྩེ་གཅིག་ཏུ་འཇོག་གོ ། དེ་ནས་ཡབ་ཡུམ་གྱི་རྡོ་རྗེ་བསྒྲེང་བ་དང་པདྨ་འབར་བ་ལ་བལྟ་ཞིང་ཆགས་པའི་དབང་གིས་བུང་བ་ལྟ་བུའི་ཟི་སྒྲའི་གླུས་མ་མཆུ་རྩེ་ཞིང་འགྱིང་ཞིང་སྒེག་པའི་གཡེར་བག་གིས་བསྐྱོད་ཅིང་བཀན་ཏེ་འདེགས་པ་དང༌། སོའི་ཟེའུ་འབྲུ་གསལ་བ་མ་མཆུའི་པད་འདབ་ཀྱི་སྦྲང་རྩི་ཅིབ་༼༣༤༧༽སྒྲ་དང་བཅས་པར་འཇིབས་པས་ཆགས་པས་ལུས་འདར་ཡེད་ཡེད་འགྱུར་བ་ནི་སྨིན་མཚམས་ནས་མགྲིན་པའི་བར་དུ་ཐིག་ལེ་གཡོས། དགའ་བའི་མཆོག་དགའ་ལ་རྩེ་གཅིག་ཏུ་བཞག་གོ ། དེ་ནས་རང་གི་རྡོ་རྗེས་པདྨ་ནང་ཐམས་ཅད་དཀྲུགས་ཤིང་བསྐྱོད་དེ། བར་སྐབས་སུ་གསང་གནས་འོ་བྱས་ཏེ། ལྕེས་ནང་ཐམས་ཅད་བསྐྱེད་པར་བྱས་ནས་དགའ་བའི་ལྷན་ཅིག་སྐྱེས་དགའ་བསྐྱེད་པར་བྱ་སྟེ། དེ་ལྟའི་བདེ་བ་ལུས་ཐམས་ཅད་ལ་ཁྱབ་པའི་ཆེད་དུ་རྡོ་རྗེ་དལ་བུས་བསྐྱོད་པས་སྙིང་ག་ནས་ལྟེ་བའི་བར་དུ་ཐིག་ལེ་གཡོས་ནས་དགའ་བའི་ལྷན་ཅིག་སྐྱེས་དགའ་ལ་མཉམ་པར་གཞག ། དེ་ནས་དེའི་ངད་ཡལ་བདོ་བ་ན་སླར་སྟེང་འོག་གི་ཁ་སྦྱོར་དུམ་བུར་དམ་དུ་བཅད་དེ་འཕྲུལ་ཞིང་འདེགས་པས་ལྟེ་བ་ནས་གསང་བའི་བར་ཐིག་ལེ་གཡོ་དགའ་བའི་དགའ་བྲལ་ལ་མཉམ་པར་བཞག་པ་ནི་རྡོ་རྗེའི་དབྱངས་ཆེན་པོ་ཨ་ཨཱ་ཨི་ཨཱིའི་ཟླ་ཚེས་ཤར་བས་རྣམ་པ་སྣ་ཚོགས་ཀྱི་སྐད་ཅིག་མ་བཞི་ཐོབ་པས་ཟླ་བ་སྣང་བ་ལྟ་བུའི་ཡེ་ཤེས་སྐྱེ་བ་ཡིན་ནོ། །
དེ་ནས་ཆགས་པ་ཆེས་ཆེར་འབར་བས་མགོ་བོ་དང་བཞིན་དུད་པར་གྱུར་ཅིང་ཚིག་སྨྲ་བ་ན་ལྕེ་དིག་དིག་པར་འགྱུར་ཞིང་གདོང་དམར་བ་དང་རྔུལ་འབྱུང་ཞིང་༼༣༤༨༽ཆགས་པས་ངོ་ཚ་བ་སོགས་ཀྱི་རང་དབང་དང་བྲལ་བ་ན། ཤེས་རབ་མའི་སྲིན་ཞལ་དུ་རྡོ་རྗེ་དབྱིངས་ཕྱུག་མའི་རྩ་བཙལ་བའི་འཁོར་ལོ་བཅུག་ཅིང་ཞགས་པས་བསྡམས་པ་དེ་ཉིད་ཕྲ་མཁྲང་རིང་བ་གསུམ་དང་ལྡན་པ་རྙེད་ན་བཟང་ལ། དེ་ལས་བཟློག་ན་དེའི་ཕྱེད་ཀྱི་སྨན་སྦྱོར་བྱས་ཏེ། དེ་ལྟའི་རྩ་ནག་པདྨའི་རྩ་བ་ལྟར་ཕྲ་བ། མདུང་གི་རྩེ་ལྟར་རྣོ་བ། རལ་གྲིའི་སོ་ལྟར་གཅོད་པ། མེ་ལོང་གི་ངོས་ལྟར་འཇམ་པ་སྟེ་འདིའི་རྣོ་གཅོད་ལ། གངས་ཅན་པའི་གཞན་ལུས་སྦྱོང་བར་ཞལ་བཞེས་པའི་ཆེན་པོ་ཁ་ཅིག ལུས་ཀྱི་རེག་བྱ་ལ་རྨ་སོགས་མི་འབྱུང་ཡང་མདས་འབིགས་པ་དང་གྲིས་གཅོད་པ་ལྟ་བུའི་བརྡེག་པ་དང་བྲལ་བའི་ཚོར་བ་འབྱུང་བ་ཡིན་ཞེས་ཟེར་བ་ནི་ཕྱོགས་ཙམ་དུའང་མ་ཕྱིན་པ་ཡིན་ཏེ། རྗེ་རས་ཆུང་པའི་བསྲེ་འཁོར།
དབང་པོ་མཆོག་ཉིད་ལ་ལྕེ་ལ་རྒྱ་ཚྭས་འབིགས་པ་དང༌། དུང་ཐལ་གྱིས་གཅོད་པ་ལྟ་བུའི་རེག་པའི་ཚོར་བདེས་ཚོར་བ་བཏང་སྙོམས་འབིགས་ནས་ཚོར་བ་སྡུག་བསྔལ་གཅོད་པར་བྱེད་པའི་དབང་པོ་མཆོག་གི་ཚོར་བདེ་ཐུན་མོང་མིན་པར་བསྐྱེད་པར་བྱེད་པ་ཉིད་ཡིན་ལ། དེ་ནི་ལུས་སྤྱི་ཁྱབ་ཀྱི་ཐུན་མོང་གི་ཚོར་བདེ་རྡོ་རྗེ་པདྨར་༼༣༤༩༽སྲུབ་པའི་བདེ་བ་ལྟ་བུ་མ་ཡིན་ནོ་ཞེས་ཞལ་ཤེས་དང་བཅས་ཏེ་གསུངས་པའི་ཕྱིར། དེ་ལྟའི་རྩ་དེ་རྡོ་རྗེའི་བུ་གར་གཞུག་ནས་སྙོམས་པར་འཇུག་པ་ན་སྤྲོས་བྲལ་ཟག་མེད་ཆོས་ཀྱི་དབྱིངས་ཀྱི་བདེ་གསལ་མི་རྟོག་པ་ངང་གིས་སྐྱེ་བས། དེའི་ཆེད་དུ་རྣལ་འབྱོར་པ་རང་གིས་བསྐྱོད་ན། མཚན་རྩོལ་གྱིས་གཡེང་གི་དོགས་ནས་ཤེས་རབ་མས་ཡར་འདེགས་ཀྱི་ཆོ་ག་སྒྲུབ་པར་བྱ་སྟེ། དེ་ཡང་ཤེས་རབ་མས་རྩ་དེ་ཉིད་གཡོ་བ་མེད་པར་པདྨའི་ཆུ་སྐྱེས་ཀྱི་འདབ་བརླ་གཡས་གཡོན་བཀྱུད་པའི་སྒོ་ནས་ཡར་དུ་དལ་བུས་མདའ་གཞུའི་འདེགས་སྦྱོར་གྱི་རྡོར་པད་ཀྱི་རེག་པ་ནི་བསྙེན་པ། དེ་ལ་རྡོར་པད་ཀྱི་དྲོད་བརླན་བཙན་ཐབས་སུ་བྱང་བ་ནི་ཉེ་བསྙེན། དེ་ནས་ཤེས་རབ་ཀྱི་བྱིན་པ་ཡབ་ཀྱི་ཚང་རྒྱབ་ཏུ་བསྣོལ་ནས་སྒུལ་བསྐྱོད་བྱ་ཞིང་ཡབ་ཀྱིས་ཀྱང་དེ་དང་རྗེས་མཐུན་པར་བསྐྱོད་དེ་གསང་རྩར་རླུང་བཟུང་ནས། ཐིག་རླུང་ལྟེ་བ་ནས་རྒྱུ་ཞབས་དང༌།
རྒྱུ་ཞབས་ནས་རྡོ་རྗེའི་རྩ་བ་དང༌། རྩ་བ་ནས་མགྲིན་པ་དང༌། མགྲིན་པ་ནས་ནོར་བུའི་ཐད་ཀྱི་བར་དུ་གཡོས་པས་མཆོག་དགའི་དགའ་བ་དང་དགའ་བྲལ་གྱི་དགའ་བ་ལ་རིམ་བཞིན་༼༣༥༠༽མཉམ་པར་གཞག་པ་ནི་རྡོ་རྗེའི་དབྱངས་ཆེན་པོ་ཨུ་ཨཱུ་རྀ་རྀ་ཟླ་ཚེས་ཤར་བས་རྣམ་པར་སྨིན་པའི་སྐད་ཅིག་མ་བཞི་ཐོབ་པས་སྣང་བ་མཆེད་པའི་ཡེ་ཤེས་སྐྱེ་བ་ཡིན་ནོ། ། དེ་ནས་རྣལ་འབྱོར་པ་ཉིད་འདི་ལམ་ཡིན་མིན་གྱི་ཐེ་ཚོམ་སོགས་སྤངས་ནས་སྟེང་འོག་གི་ཞལ་རྣམས་ལེགས་པར་སྦྱར་ཏེ། རྡོ་རྗེ་པདྨའི་གཏིང་ཕྱིན་པར་ཕུག་པ་ན་ཤེས་རབ་མ་བདེ་ཟུག་གི་སྨྲ་བའི་ཚིག་འབྲུ་ཉམས་ནས་བུས་པ་སྨྲ་མི་ཤེས་པ་ལྡབ་ལྡིབ་ལྟ་བུར་སྣ་ཚོགས་སྨྲ་ཞིང་གདོང་དམར་པོར་གྱུར་ནས་མིག་རྩ་ཁྲ་ཤིག་ཤིག་པར་འགྱུར་ཏེ། ཆགས་པའི་ཨུ་སྒྲ་ཁུ་བྱུག་གི་སྐད་ལྟར་རིང་པོ་ནས་ཐོས་པ་འབྱུང་བ་ན། དེའི་ཚེ་ཐ་མལ་གྱི་ཉེས་པ་སྤང་བའི་ཕྱིར་ཟས་གཅིག་ཏུ་ཟ་བ་ཞེས་པའི་བསོད་ནམས་ཀྱི་གཙང་སྦྲ་བླ་ན་མེད་པའི་སླད་དུ། དང་པོར་རིག་མའི་ལུས་ལ་དཔའ་བོ་དང་མཁའ་འགྲོ་མ་ཐམས་ཅད་ཀྱི་ཕྱག་རྒྱ་ཆེན་པོ་སྒྲུབ་ཅིང༌། དེ་ནས་ཤེས་ཐབས་གཉིས་ཀ་རྣམ་པར་མི་རྟོག་མ་བཅོས་པའི་རྩོལ་མེད་ཀྱི་བྱེད་པའམ། དེ་ལྟར་མ་ནུས་ན་རྟོག་པའི་བྱེད་ཆས་རྡོ་རྗེ་སློབ་དཔོན་གྱི་ལུས་ཀྱི་དཀྱིལ་འཁོར་པ་ཐམས་ཅད་རིག་མའི་ལུས་ལ་འཁྱུད་པའི་བདེ་དྲོད་ཀྱི་འོད་ཟེར་གྱིས་སྤྱན་དྲངས་ནས་དགུག་གཞུག་བྱས་པའི་བདེ་བ་འབར་བ་པདྨ་༼༣༥༡༽རབ་ཏུ་བྱས་པའི་མཆོད་པས་རྡོ་རྗེ་མགུ་བ་ཉིད་ཀྱིས་རྡོ་རྗེའི་རྩ་བའི་རྩ་གྱེན་དུ་ཤུགས་དྲག་པོར་ལངས་པ་ན་ཐིག་ལེ་ལྟུང་སྙམ་བྱེད་པ་ན་རྩའི་མདའ་དེ་འཆིང་བར་བྱེད་པའི་འོག་སྒོ་འབྱེད་འཛུམས་ཀྱི་གཞུ་རྒྱུད་མཐེབ་སྟོང་སྦྲགས་པ་ན།
འོག་རླུང་གསང་རྩའི་ནང་ནས་གྱེན་དུ་ལོག་སྟེ། རྡོ་རྗེའི་གྱི་ལིང་གི་རྟ་མཆོག་གི་མགོ་འཕང་ཅུང་ཟད་ཡུར་མཚམས་ནས་གསང་རྩའི་རླུང་སྟེ་སུམ་དོ་ནས་ལྟེ་བར་སོང་སྟེ། ལྷག་པར་གཏུམ་མོའི་མེ་སྦར་བས་ཁམས་ཞུ་བ་སླང་སྟེ་རྡོ་རྗེ་ནོར་བུར་འོངས་པ་ན་སླར་ཡང་སྲིན་ཞལ་སྟེང་བཟློག་གི་ནོར་བུའི་དཀྱིལ་ནས་ཡར་འཐེན་དུ་བྱས་པ། སྣང་མཆེད་ཐོབ་པའི་མྱོང་བ་ཕྲ་རིམ་ནས་ཤར་བས་ནོར་བུའི་ནང་ཉིད་དུ་འདུས་པ་ན་ཐམས་ཅད་སྟོང་པ་འོད་གསལ་བ་ཞེས་བྱ་བ་འཆར་ཏེ། དེ་ནི་སྒྲུབ་པ་ཆེན་པོའོ། ། དེ་ལྟར་གྱི་རྟེན་སྣང་བཞིའི་ཐིག་ལེ་གཡོ་བ་ན་བརྟེན་པ་ཁྱད་དགའི་དགའ་བ་དང་མཆོག་དགའ་དང་ཁྱད་དགའ་དང་དགའ་བྲལ་གྱི་དགའ་བ་ལ་མཉམ་པར་བཞག་པ་ནི་རྡོ་རྗེའི་དབྱངས་ཆེན་པོ་ལྀ་ལཱྀ་ཨེ་ཨཻ་ཟླ་ཚེས་ཤར་བས་རྣམ་པར་ཉེད་པའི་སྐད་ཅིག་མ་བཞི་ཐོབ་སྣང་བ་ཉེ་བར་༼༣༥༢༽ཐོབ་པའི་ཡེ་ཤེས་སྐྱེ་བ་ཡིན་ནོ། ། དེ་ནས་ཡབ་ཡུམ་གཉིས་ཀར་ཟི་སྒྲའི་སྒྲ་གཏིང་རིང་པོ་ནས་གྲག་པའི་སྒྲ་ཉམས་དང་བཅས་ཏེ། རྔུལ་འབྱུང་བ་དང༌། མཆི་མ་རང་དབང་མེད་པར་འཛག་ཅིང་རླུང་རྔབ་རྩེག་ཅན་དུ་གྱུར་པ་ན་ཐིག་ལེ་རྡོ་རྗེ་ནོར་བུའི་རྩེར་ཡེར་ཡེར་བྱེད་སྙམ་པ་ན། སྦྱོར་བ་ཅུང་ཟད་དལ་དུ་བཏང་ཞིང་ཁོང་ལྷོད་པར་བྱས་ནས་རྡོར་པད་ལྷོད་ལྷོད་པོར་བྱས་མཚམས་སུ་གསང་བ་གཉིས་ཕྲད་པས།
རྡོར་པད་ཁ་སྦྱོར། ཡབ་ཡུམ་གྱི་གསང་རྩ་གཉིས་ཁ་སྦྱོར། ཐབས་ཤེས་ཀྱི་ཐུར་སེལ་གྱི་རླུང་གཉིས་ཁ་སྦྱོར། དེ་ལ་བརྟེན་པའི་ཐིག་ལེའམ་བདེ་བའི་ཁམས་གཉིས་ཁ་སྦྱོར་ཏེ། མ་བུ་བཞི་སྦྱོར་གྱི་གདམས་ངག་ཅེས་བྱ་སྟེ། སྐབས་དེར་རིག་མ་ལ་བདེ་བའི་དངོས་གྲུབ་ཀྱིས་ཚིམ་པར་བྱ་བའི་སླད་དུ་ས་ཆུའི་ཐིག་ལེ་གཉིས་པདྨའི་ནང་དུ་འགྲོ་ཡང༌། མེ་རླུང་གི་ཐིག་ལེ་གཉིས་ཕྱིར་མི་འཕོ་བའི་སྐབས་དེ་ཉིད་དུ་ཐིག་ལེ་བཟུང་བར་བྱ་ལ། སྐབས་དེར་རྣལ་འབྱོར་མ་བྱང་བ་སོགས་ཀྱི་ཐིག་ལེ་པདྨར་འདོར་ཕུལ་ཆེས་པའམ། གཉིས་ཤོར་གྱི་ཆ་དེ་ལའང་བདེ་བ་ཡེ་ཤེས་ཀྱི་ཐིག་ལེའི་ཆ་ཡོད་པ་ཉམས་ཀྱི་དོགས་ན་རང་ལྕེས་པདྨ་ནས་བླང་བར་ཡང་བྱ་སྟེ། དེའི་ཚེ་རྩ་གསུམ་དང་འབྲེལ་བའི་༼༣༥༣༽ཐིག་ལེ་གསུམ་ཟིན་པས་རྐྱང་མའི་རྩ་གང་པོ་ཞེས་བྱ་བར་རླུང་སེམས་འདུས་པས་དཀར་ལམ་ཟླ་བ་ལྟ་བུའི་སྣང་བ་འཆར་ལ།
འདོད་ཆགས་ལས་གྱུར་པའི་རྣམ་རྟོག་དག ། རོ་མའི་རྩ་དངས་མ་འཛིན་པ་ཞེས་བྱ་བར་རླུང་སེམས་འདུས་པས་དམར་ལམ་ཉི་མ་ཤར་བ་ལྟ་བུའི་སྣང་བ་འཆར། ཞེ་སྡང་ལས་གྱུར་པའི་རྣམ་རྟོག་ཐམས་ཅད་དག ། དེ་ནས་དངས་མ་རྟོག་མེད་མ་ཞེས་པའི་རྩར་རླུང་སེམས་འདུས་པས་མུན་ནག་འཐིབས་པ་ལྟ་བུའི་སྣང་བ་འཆར། གཏི་མུག་ལས་གྱུར་པའི་རྣམ་རྟོག་དག ། དེ་ནས་རླུང་དེ་དག་ཐམས་ཅད་རང་རང་གི་འོད་གསལ་བའི་རླུང་དུ་ཐིམ་པས། ནམ་མཁའ་དྲི་མ་མེད་པ་ལྟ་བུའི་སྣང་བ་འཆར། ཆེས་ཕྲ་བའི་རྣམ་པར་རྟོག་པ་དག ། དེ་ལྟ་བུའི་ཁ་སྦྱར་བའི་དབུས་སུ་བདེ་གསལ་མི་རྟོག་པའི་རྣམ་ཐར་བཞི་ལྡན་གྱི་ཏིང་འཛིན་སྐྱེས་ཏེ། དེ་བརྟན་པར་བྱེད་པ་ལ་ཆུ་ཚོད་བརྒྱད་ནས་བསྐལ་པའི་བར་བྱ་སྟེ།
བཅོམ་ལྡན་འདས་འཇམ་པའི་དབྱངས་ཀྱིས། ནམ་མཁའི་ཁམས་དང་རྡོ་རྗེ་སྦྱོར་བ་ལས་ནི་ཡང་དག་སྤྱན་ཅན་བདེ་ཆེན་འབྱུང་བར་འགྱུར། ། གང་གང་ཡང་དག་དགའ་བྱེད་ཆགས་བྲལ་དགའ་གཉིས་བར་དུ་དབེན་ཉིད་མཐོང་བྱས་བརྟན་པར་གྱིས། ། ༼༣༥༤༽པདྨའི་ཁ་ལ་རྡོ་རྗེ་ནོར་བུ་པད་སྙིང་གཉིས་ལ་འབྱོར་གང་རྡོ་རྗེ་སྐྱིལ་དཀྲུང་སེམས། ། ནོར་བུའི་བར་དུ་མཐོང་བྱས་གང་དེ་བདེ་བ་འབྱུང་བར་ངེས་པ་དེ་ཉིད་ཡེ་ཤེས་ཏེ། ། འདི་ནི་རྫོགས་པའི་རིམ་པ་ཡིན་པར་བླ་མ་མཆོག་རྣམས་ཀུན་གྱིས་ཡང་དག་བཤད། ། འདོད་ཆགས་བྲལ་བར་མ་དམིགས་ཡེ་ཤེས་ལྷ་ནི་སྐད་ཅིག་དེ་རུ་གསལ། ། ཆུ་ཚོད་བརྒྱད་དམ་ཉིན་གཅིག་ཟླ་བ་གཅིག་ལྟ་བུའམ་བསྐལ་པ་སྟོང་དུ་ཡེ་ཤེས་དེ་མྱོང་བྱ། ། པདྨ་ལ་གནས་བདུད་རྩི་ཁུ་བ་བློ་གྲོས་ཅན་གྱིས་ཁ་ཡིས་བླངས་ནས་བཏུང་བྱའོ། ། ཞེས་འབྱུང་ངོ༌། །
གཉིས་པ་ཐིག་ལེ་བཟུང་བ་ལ། རླུང་ལ་དབང་ཐོབ་པའི་རྣལ་འབྱོར་པ་ཡིན་ན། ད་དུང་ཐིག་ལེའི་བདེ་ངད་མི་ཡལ་ཞིང་དྲག་སྦྱོར་གྱི་ལྟུང་བར་ཡང་མི་བྱེད་པར། རྡོ་རྗེའི་སྤྲོ་བསྲིང་བར་བྱ་སྟེ་རིག་མ་ལ་འབྱུང་ལྔ་བདེ་བ་ཇི་སྲིད་ཡོད་ཀྱི་བར་སྙོམས་པར་འཇུག་པའི་བདེ་བས་ཐབས་ཤེས་ཀྱི་ལུས་ཀྱི་དཀྱིལ་འཁོར་པ་ཀུན་མཆོད་པར་བྱས་ནས། དེ་ནས་ལྷག་པར་སྟོབས་ཀྱིས་ལྕི་བའི་རྡོ་རྗེ་ནོར་བུའི་བུག་པ་རབ་ཏུ་འཛུམ་པའི་སྦྱོར་བས་བདག་ཉིད་ཀྱི་ཀུན་ད་བཟུང་བ་ནི་སྒྱིད་ཁུང་གི་རྩ་བསྐུམ་ཞིང་བསྐྱོད་པ་དང་འོག་རླུང་བསྡམ་པ་དང༌། ཉ་༼༣༥༥༽བཞི་སྒྲིམ་པ་རྣམས་སྟབས་སུ་བྱའོ། ། འདི་ལྟའི་ཐིག་ལེ་བཟུང་བ་ལའང་རབ་འབྲིང་ཐ་མ་གསུམ་ལས། རབ་ཐིག་ལེའི་བདེ་བའི་རྣམ་རྟོག་དེ་ཉིད་དུ་གཡོ་ན། དེ་ཉིད་མ་བཅོས་རང་སོར་བཞག་པས་གཉུག་མ་འོད་གསལ་བ་གཡོ་བ་མེད་པར་ཟིན་པ་ནི་རྣམ་རྟོག་ཆོས་ཀྱི་སྐུར་ཤར་བས་ཟིན་པ་སྟེ། གཤེད་དམར་སྤྲོས་མེད་དུ་རྣམ་རྟོག་འོད་གསལ་བ་ཞེས་བྱ་བ་དེ་ཡིན་ལ།
དེ་ཡང་འབྲི་གདན་གྱི་ཟབ་ཆོས་སུ། དྭགས་པོ་བཀའ་བརྒྱུད་པ་ཡིན་ན་ཁམས་བཟུང་འདྲེན་ཐམས་ཅད་ལྷན་ཅིག་སྐྱེས་སྦྱོར་གྱིས་བྱེད་ལ། དཔལ་ལྡན་ས་སྐྱ་པ་ཡིན་ན་འཁོར་འདས་དབྱེར་མེད་ཀྱིས་བྱེད་དགོས་ཞེས་གསུང་ཞིང༌། རྒྱལ་བ་ཡང་དགོན་པས་ཀྱང༌། སྐབས་འདིར་སྐྱག་པ་བཤུར་ཅིག་ཅེས་གསུངས་པས་འདིར་སྐྱག་པ་ཇི་ལྟར་བཤུར་ན། ལས་ཐིག་ཡེ་ཐིག་ཏུ་གྲོལ་རྣམ་ཤེས་ཀྱི་ཞུ་བ་དེའི་ཚོར་བ་ཐ་མལ་གྱི་ཡེ་ཤེས་ཟག་མེད་ཀྱི་དབྱིངས་སུ་ཐིམ་པ་སྟེ། དཔེར་ན་བྱིས་པ་ལ་ཁྲོ་བོའི་འབག་བསྟན་ན་བྱིས་པས་ཁྲོ་བོར་རྟོགས་ནས་སྐྲག་དངངས་པ་ལ། ཤེད་བྱེ་བས་བརྡ་སྤྲད་ནས་སྐྲག་པ་ཞི་བར་ནུས་ཀྱང་གཞན་རྟོག་པ་དེ་ཉིད་ཀྱི་བྱེད་པས་སྐྲག་པ་སེལ་མི་༼༣༥༦༽ནུས་ལ། རྒན་པོ་ལ་ཁྲོ་བོའི་འབག་གི་རྟོག་པ་སྐྱེས་པ་ནས་འབག་ཏུ་རྟོག་པ་ཉིད་ཀྱིས་སྐྲག་པ་གྲོལ་བ་ཇི་ལྟ་བར་དབང་པོ་རྟུལ་པོས་ཟག་བཅས་ཀྱི་ཚོར་བདེ་ཉིད་ལ་བརྟེན་ནས་ཟག་མེད་བདེ་ཆེན་འཚོལ་ཡང་དབང་པོ་ཡང་རབ་ཟག་བཅས་ཀྱི་ཚོར་བ་ཉིད་དེ་དེར་དབེན་པའི་བདེ་སྟོང་གི་ཟག་བཅས་ཀྱི་འཛག་པ་སྡོམ་པར་ནུས་པའི་ཕྱིར། འདི་ལྟ་ལ།
རྗེ་མར་པས། ཉོན་མོངས་པ་གྲྭ་མ་ཆག་ཟུར་མ་ཉམས། མདོག་མ་བསྒྱུར་བ་འདི་ཀ་ལམ་དུ་བྱེད་པ་ཡིན་གསུངས་པ་དང༌། ཇོ་བོ་མི་ཏྲ་ཛོ་ཀིས། ཅིར་སྣང་རང་སར་བཞག་ན་བྱ་བྲལ་ལྷུན་གྱིས་གྲུབ། ། གང་ཤར་ངོ་ཡི་བཟུང་ན་རིག་པ་སྤྲོས་དང་བྲལ། ། ཞེས་འབྱུང་བ་ཡིན་ལ། འདི་ལྟའི་ཐིག་ལེའི་དབབ་བཟུང་གི་ནུས་པ་རྙེད་པ་དེ་ལ་ནི་དུས་འཁོར་ནས་འཇིག་རྟེན་ལས་འདས་པའི་བཞི་པ་བདག་པོ་ཆེན་པོའི་དབང་བསྐུར་གྱི་ཕྱག་རྒྱའི་རྟེན་ཅན་གྱི་བཞི་པར་བཞག་པ་དེ་ཡིན་ལ། དེ་ལྟར་མ་ཡིན་པར་འདུས་སེམས་ཀྱི་བྱེད་བཅིངས་ཀྱི་ཞུ་བདེའི་བདེ་སྟོང་དབང་ཡིད་ཀྱི་གཟུང་འཛིན་གྱི་རྟོག་པ་དང་བཅས་པའི་ཏིང་ངེ་འཛིན་དེ་ནི་འཇིག་རྟེན་པའི་བཞི་པ་ཙམ་དུ་འགྱུར་གྱི། འཇིག་རྟེན་ལས་འདས་པའི་བཞི་པར་དེ་ལྟ་མ་ཡིན་པར་ལུས་སེམས་ཅིས་༼༣༥༧༽འགྱུར་ཏེ།
གཉུག་མ་ཐ་མལ་ཤེས་པས་དབང་བསྒྱུར་བའི་ཞུ་བདེ་རང་དབང་ཅན་དུ་མ་སོང་བའི་ཕྱིར། འདི་ལྟའི་ཞུ་བདེ་རྟོག་པ་ཇི་ལྟར་བཟང་ནའང་འཁོར་འདས་མཉམ་ཉིད་རྟོགས་པ་མི་ཐོབ་སྟེ། རང་གི་མཚན་རྩོལ་གྱི་ཕྱག་ཆེན་བཟང་བ་དང༌། གཞན་གྱི་མཚན་རྩོལ་གྱིས་དབེན་པའི་ཕྱག་ཆེན་ངན་པར་རྟོག་པ་ལྟ་བུའི་ང་ཁྱོད་ཀྱི་རྒྱ་ཆད་ཕྱོགས་ལྷུང་ཅན་དུ་ལྟུང་བའི་ཕྱིར། དཔེར་ན་ཆོས་རྗེ་ས་སྐྱ་པཎྜི་ཏས། ངེད་ཀྱི་ཕྱག་རྒྱ་ཆེན་པོ་ནི། ། དབང་ལས་བྱུང་བའི་ཡེ་ཤེས་དང༌། ། རིམ་པ་གཉིས་ཀྱི་ཏིང་འཛིན་ལས། ། བྱུང་བའི་རང་བྱུང་ཡེ་ཤེས་ཡིན། ། ཞེས་པ་ལྟ་བུའི་ཕྱག་ཆེན་རྩིས་པོ་ཆེ་ལྟར་འགྱུར་བའི་ཉེན་ཆེའོ། །
འབྲིང་གིས་ནི་རླུང་གིས་འཆིང་བ་ཡིན་ལ། སྲོག་རྩོལ་གྱི་རྣལ་འབྱོར་ལ་ལས་སུ་རུང་བ་དང་དབང་ཐོབ་པ་དག་གིས་ཀྱང་ལེགས་པར་གྲུབ་ལ། ལས་དང་པོ་དག་རླུང་གི་སྟོབས་ཀྱིས་བཟུང་བ་ཉིད་གཙོ་ཆེ་བས། འདི་ལྟའི་རླུང་སྦྱོར་ཟབ་ཁྱད་ཅན་ནི་ཕྱི་རོལ་པ་ལའང་ཡོད་དེ། ཕྱི་རོལ་པ་ལས་རླུང་གི་སྲོག་རྩོལ་གྱི་ཐིག་ལེའི་རྣལ་འབྱོར་གྱི་ཚངས་པ་དབང་༼༣༥༨༽ཕྱུག་ཁྱབ་འཇུག་སྟེ་ལྷ་གསུམ་གྱི་སྐལ་བ་དང་མཉམ་པའི་རིག་འཛིན་སྒྲུབ་པར་ནུས་པ་མཐོང་བའི་ཕྱིར། ཐ་མས་ནི་རྫས་ཀྱིས་འཆིང་བ་ཡིན་ཏེ། རིག་མ་རྩ་བཟང་བ་ཡིན་ན་རྡོ་རྗེ་དབྱིངས་ཕྱུག་མའི་རྩ་རྟགས་ཀྱི་ནང་དུ་ཆུད་པ་ཙམ་གྱིས་ཀྱང་འཆིང་བར་ནུས་སོ། ། གསུམ་པ་བཟློག་པ་ལ། རྒྱ་མཚོ་རི་རབ་ལ་གཅིར། གླིང་བཞི་དབང་དུ་བསྡུ།
རོ་འཛིན་གནས་སུ་སྦྱར། དབང་པོའི་མཆོག་སྟེང་དུ་བགྲད་ནས་གསང་བའི་ཐིག་ལེ་ཧཱུྃ་ཡིག་གི་རྣམ་པར་འོག་གི་རྩ་གསུམ་གྱི་རླུང་གིས་ཕུལ་ནས་གྱེན་དུ་དྲངས་ཏེ། འོག་རླུང་ཧཱུྃ་གི་སྒྲ་བཅས་ཀྱིས་ཡར་འཐེན་ནས་ཕཊ་ཀྱི་སླར་དྲག་ཏུ་བསྐུལ་ནས་ཧཱུྃ་རིང་གསུམ་བདུན་ཅུ་སོགས་ཀྱིས་དྲག་ཏུ་འདྲེན་ནས་རྡོ་རྗེ་ཁུ་ཚུར་གྱིས་སྙིང་ཁར་བསྣོལ་བའོ། ། བཞི་པ་ལུས་ལ་དགྲམ་པ་ནི། ལུས་སྐྱིལ་མོ་དཀྲུང་བྱས་ཏེ། ལག་པ་པུས་མོ་ལ་བཀབ་སྟེ། གཡོན་གཡས་མདུན་རྒྱབ་ཏུ་ལེགས་པར་ཕུལ་ཞིང་བསྐོར་ནས་མགོ་བོ་སྤྲུག་ཅིང་ལྟག་པར་ཕར་དགྱེ་ཚུར་དགྱེ་བྱ་ཞིང༌། དབུགས་སི་སྒྲས་སོ་བར་ནས་དྲང་ཞིང་དྲག་ཏུ་རྔུབས་པ་ན་ལུས་ཐམས་ཅད་༼༣༥༩༽ལ་བདེ་སྟོང་གི་ཉམས་ཁྱབ་པར་སྐྱེ་ལ། དེ་ལྟར་སྐྱེ་བ་དྲོད་རླུང་གིས་ལུས་ཁྱབ་པ། རང་སར་ཚིམ་པ།
འདོད་པ་ལ་དགའ་བ་མ་བྲལ་བ། ཤེས་པ་གསལ་སྟོང་མར་མེ་ལྟར་འབར་བའི་ལྷན་སྐྱེས་ཀྱི་དགའ་བ་མཆོག་དགའ་ཁྱད་དགའ་ལྷན་སྐྱེས་དགའ་བ་བཞི་ལ་མཉམ་པར་གཞག་པ་ནི་རྡོ་རྗེའི་དབྱངས་ཆེན་པོ་ཨོ་ཨཽ་ཨཾ་ཨཿཟླ་ཚེས་ཤར་བས་མཚན་མ་དང་བྲལ་བའི་སྐད་ཅིག་མ་བཞི་ཐོབ་པས་ཐོ་རངས་ཀྱི་ནམ་མཁའ་རྣམ་པར་དག་པ་ལྟ་བུའི་ཡེ་ཤེས་སྐྱེ་བ་ཡིན་ནོ། ། ལྔ་པ་བསྲུང་བ་ནི། དེ་ནས་སྣ་རྩེ་ས་ལ་བཏུད་དེ་རླུང་འཇམ་པོ་གསུམ་ལ་སོགས་པ་རྔུབས་ལ། མགོ་བོ་སྐྱེད་སྐྱེད་བྱས་ན་དྲང་པོར་གྱུར་པ་ན་མགོ་བོ་སེང་གེ་རྣམ་གྲོལ་གྱི་ཕྱག་རྒྱ་བཅས་ལ་གཡས་གཡོན་དུ་བསྐོར་ཅིང་བསིག ། དེ་ནས་གསོར་ལྟར་སྒྲིལ། དེ་ནས་རླུང་དྲག་ཏུ་རྔུབ་ཅིང་མཐེབ་མཛུབ་ཀྱིས་སྣ་བུག་ལེགས་པར་བཅེར་ཞིང༌། མགོ་བོ་དང་ལུས་པོ་སྤྲུག་པར་བྱ་ཞིང༌། དེས་ཐིག་ལེས་ལུས་ཐམས་ཅད་ལ་ཁྲོམས་ན་བདེ་བས་ཁྱབ་སྟེ་འགྱུར་མེད་དུ་བསྲུང་ནུས་པར་འགྱུར་རོ། ། གཞན་ལུས་ཀྱི་ཆོ་ག་འདི་ནི།
སློབ་དཔོན་འཇམ་པའི་དཔལ་གྱིས། སློབ་དཔོན་སངས་རྒྱས་༼༣༦༠༽ཡེ་ཤེས་ལ་ཉེ་བར་བཀའ་སྩལ་བ་དེ་ཉིད་ལག་ལེན་དུ་བཀོད་པ་ཡིན་ལ། ཡང་བཅོམ་ལྡན་འདས་དུས་ཀྱི་འཁོར་ལོ་ལ་སོགས་ནས་འབྱུང་བའི་ཆོ་ག་ནི་ཞིབ་ཀྱི་ལག་ལེན་སྔར་བཞིན་ལ། ཡབ་ཡུམ་ཧེ་རུ་ཀར་བསྐྱེད་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ལྟེ་བར་ཧོ༔ གསང་བར་སྭཱ། གཙུག་ཏོར་དུ་ཧཱ། ཡུམ་གྱི་མཁའ་ཨཱཿལས་པདྨ་འདབ་མ་བརྒྱད་པ་ཧཱུྃ་ལས་སྐྱེས་པའི་རྡོ་རྗེས་མཚན་པ།
ཡབ་ཀྱི་གསང་གནས་ཧཱུྃ་ལས་རྡོ་རྗེ་རྩེ་ལྔ་ཨཱཿལས་སྐྱེས་པའི་པདྨ་འདབ་མས་མཚན་པར་སྒོམ་ཞིང་བྱིན་གྱིས་བརླབས་པས་ཐ་མལ་གྱི་འདུ་ཤེས་སྦྱངས་ནས་ལྷ་སྔགས་ཏིང་ངེ་འཛིན་གསུམ་ལྡན་དུ་ཡབ་ཡུམ་འདོད་པ་སྙམ་པས་སྙོམས་པར་འཇུག་པར་བྱ་སྟེ། དུས་འཁོར་རྩ་རྒྱུད་ལས། སྐུ་གསུང་ཐུགས་དང་ཆགས་པ་ནི། ། དཔྲལ་བ་ལ་སོགས་རྣམས་ལ་དགོད། ། སྭཱ་ཧཱ་གསང་བ་གཙུག་ཏོར་ཆེ། ། དེ་ནས་པདྨ་རྣམ་པར་སྦྱང༌། ། ཨཿཡིས་པདྨ་འདབ་བརྒྱད་པ། ། ཧཱུྃ་ཡིག་གིས་ནི་རྡོ་རྗེར་ལྡན། ། དེ་ལྟར་རྡོ་རྗེ་དང་བཅས་པའི། ། ཤེས་རབ་པདྨ་སྤྱོད་རྒྱུད་ལས། །
ཧཱུྃ་གི་རང་གི་རྡོ་རྗེ་ནི། ། རྩེ་མོ་ལྔ་པ་རྣམ་པར་སྒོམ། ། དེ་དབུས་པདྨ་འདབ་བརྒྱད་པ། ། ཨཱཿཡིག་གིས་ནི་རབ་ཏུ་བརྟག ། ༼༣༦༡༽དེ་ལྟར་རྡོ་རྗེ་པདྨ་དང༌། ། བཅས་པ་བྱས་ནས་པདྨར་གཞུག ། དེ་ནས་རྡོ་རྗེ་འཛིན་པའི་སྙེམ། ། འཛིན་ཅིང་རྣལ་འབྱོར་ཧཱུྃ་ཕཊ་བྱ། ། བྷ་གར་ལིངྒ་རབ་བཀོད་ནས། ། བྱང་ཆུབ་སེམས་ནི་སྤྲོ་མི་བྱ། །
ཁམས་གསུམ་པོ་ནི་མ་ལུས་ནས། ། སངས་རྒྱས་གཟུགས་སུ་བསྒོམ་པར་བྱ། ། ཞེས་འབྱུང་ལ། ལས་རྒྱ་བསྟེན་པའི་དུས་མཚམས་ལ་སྲོག་ཐུར་འདྲེས་པའི་གོང་བུ་འཛིན་ནུས་ཤིང༌། གོང་བུ་དེ་ཉིད་ཀྱི་ཤུགས་སྟོབས་སུ་སོང་བས་ཐིག་ལེ་འཛིན་པའི་ནུས་པ་ཐོབ་པས་གསང་བའི་སྦ་བ་སྦུབས་སུ་ནུབ་པ་ཞིག་དགོས་ཞེས་དྲི་མེད་འོད་ལས། དེའི་ཕྱིར་སངས་རྒྱས་པའི་སྔགས་པས་རྡོ་རྗེ་འཁུམས་པར་མ་གྱུར་གྱི་བར་དུ་ཆུ་སྐྱེས་ལས་ནི་དབྱུང་བར་མི་བྱའོ། ། གང་ཚེ་འདོད་པ་སྒྲུབ་པ་དེའི་ཚེ་ན་འདི་ནི་སངས་རྒྱས་བྱིན་གྱིས་བརླབས་པར་རབ་ཏུ་འགྱུར། ཞེས་འབྱུང་བ་ལ་བོད་ཁ་ཅིག ། ལུང་དེས་ལས་རྒྱ་བརྟེན་པ་ལ་སྦ་བ་སྦུབས་སུ་མ་དྲངས་པར་བསྟེན་མི་རུང་བའི་དོན་དུ་འཆད་པ་ནི་ཆེས་ནོར་བ་ཡིན་ཏེ། ལུང་དེས་ནི་བཤད་མ་ཐག་པའི་སྲོག་འཛིན་གྲུབ་པ་ཡན་གྱི་ལས་རྒྱ་བསྟེན་པའི་དུས་མཚམས་དང་ཕན་ཡོན་བསྟན་པ་༼༣༦༢༽ཡིན་གྱི།
དེ་ལྟ་མ་ཡིན་པར་དབང་གི་སྐབས་ནས་ལས་རྒྱ་བསྟེན་པ་སོགས་ལ་རྡོ་རྗེ་ནོར་བུ་ཁྲོ་གཉེར་གྱི་རིམ་པ་དང་ལྡན་པར་བསྒྲེང་དགོས་པར་ཆེས་ལེགས་པར་བཤད་པ་མཐའ་དག་རྡོ་རྗེ་ཐེག་པའི་ལམ་མ་ཡིན་ནོ་ཞེས་སྐུར་པ་བཏབ་དགོས་པར་འགྱུར་བའི་ཕྱིར་བག་བཟོ་བར་བྱའོ། ། འོ་ན་དེ་ལྟར་འཛིན་པ་ལ་རང་དབང་ཐོབ་ཆེད་གཞན་ལུས་ལ་བརྟེན་ཅི་དགོས། སྲོག་འཛིན་ཉིད་ཀྱིས་རྣལ་འབྱོར་གྱིས་ཀྱང་གྲུབ་མོད་སྙམ་ན་མ་ཡིན་ཏེ། འཁོར་ལོ་དྲུག་གི་ལྟེ་བར་སྲོག་ཐུར་གྱི་གོང་བུ་རང་དབང་དུ་བརྟན་པ་ཡང༌། གཞན་ལུས་ཀྱི་སྲོག་ཐུར་གྱི་འཇུག་པ་དང་ལྷན་ཅིག་སྦྱར་བ་ན་ཕན་ཚུན་ཆགས་པ་ཆེན་པོས་འབྲལ་མི་ཤེས་སུ་བརྟན་པར་འགྱུར་བ་ཉིད་ནི་འཛིན་པ་ཉིད་ཀྱི་གཞན་ལུས་ལ་བརྟེན་པའི་དགོས་པ་ཁྱད་པར་ཅན་དུ་མཐོང་བའི་ཕྱིར། ཞར་ལ་རྗེས་ཏིང་གི་ཐིག་ལེ་བདེ་བ་རང་དབང་ཅན་དུ་སྒྲུབ་པའི་ཉེར་བསྡོགས་སུའང་འགྱུར་བ་ཡིན་ཏེ། གང་ཟག་མེ་སྟོབས་ཆུང་བ་ཆགས་པ་ཆུང་བ་ཁ་ཅིག་འཇུ་བའི་ཞུ་བདེ་སྐྱེ་དཀའ་བ་རྣམས་སྲོག་འཛིན་ནས་གཞན་ལུས་སྦྱངས་པས་ཆགས་པ་འཕེལ་ཏེ། ཕྱིས་རྗེས་ཏིང་གི་སྐབས་སུ་དངོས་༼༣༦༣༽གཞི་ཕྱག་རྒྱ་གསུམ་ལ་བསྟེན་པ་ན་བྱ་བྱེད་ལས་གསུམ་རང་དབང་ཐོབ་པའི་དགོས་པ་ཆེན་པོ་ཡོད་པའི་ཕྱིར་ཏེ། འོག་གི་ལས་རྒྱ་དང་སྦྱར་བའི་སྐབས་སུ་རྣལ་འབྱོར་ཕྲ་རགས་མ་གཏོགས་ལག་ལེན་འདི་ཉིད་ཀྱིས་འགྲུབ་པ་ཡིན་ལ། འདི་ལ་བདག་གི་རྗེ་བཙུན་ཐམས་ཅད་མཁྱེན་པ་ཡི་དམ་ལྷའི་ངོ་བོར་བཞུགས་པའི་ཞལ་ནས།
བསྐྱེད་རྫོགས་ཀྱི་ཕྱག་རྒྱའི་ལམ་ལ། འཇིག་རྟེན་ལས་འདས་མ་འདས་ཀྱི་རིམ་པ་ལ་ངོ་བོ་བཟང་ངན་ཡོད་ཀྱང་བརྟེན་ཚུལ་གྱི་དབབ་ཟློག་བཀྲམ་འདྲེན་གྱི་ཆོ་ག་ནི་བསྐྱེད་རིམ་དུ་བཤད་པ་ཉིད་རྫོགས་རིམ་དུའང་ཐུན་མོང་དུ་འགྲོ་ལ། དེ་ལྟ་ནའང་རྫོགས་རིམ་ཐུན་མོང་མིན་པའི་ཕྱག་རྒྱ་བསྟེན་པའི་ཆོ་ག་ཁྱད་པར་ཅན་མེད་པའང་མ་ཡིན་ནོ་ཞེས་བཀའ་སྩལ་ཏོ། ། དེའི་ཕྱིར་གཞན་ལུས་ལ་འཇུག་པའི་རྟེན་འབྲེལ་ནི། གསང་སྔགས་ཀྱི་གསང་བ་ཆེས་ཟབ་མཆོག་ཏུ་གྱུར་པ་ཡིན་ཏེ། ཇི་སྐད་དུ། མེ་ནི་དངུལ་ཆུའི་དགྲ་ཉིད་ཡིན་ཏེ་མེ་དང་རྣམ་པར་བྲལ་ན་ནམ་ཡང་དངུལ་ཆུ་འཆིང་བ་མེད། ། མ་བཅིངས་ན་ནི་གསེར་བྱེད་མེད་དེ་གསེར་དང་བྲལ་ན་སྨྲ་པོ་རྣམས་ལ་ལོངས་སྤྱོད་མེད་པ་ཉིད། ། དེ་བཞིན་བུད་མེད་སྦྱོར་བ་བྲལ་ན་༼༣༦༤༽རྟག་ཏུ་རྣལ་འབྱོར་པ་རྣམས་དག་གི་སེམས་ནི་འཆིང་མི་འགྱུར། ། བཅིངས་པ་མེད་ན་ལུས་འབིགས་མེད་དེ་མ་ཕུག་ལུས་ཀྱིས་འདིར་ནི་ལྷན་སྐྱེས་བདེ་བ་སྟེར་བ་མིན། །
ཞེས་འབྱུང་ཞིང༌། ཡང་གཞན་ལུས་ཉིད་ཀྱིས་ཆགས་པ་བསྐྱེད་པར་མ་ནུས་ན། ཇི་སྐད་དུ། པདྨར་རྡོ་རྗེའི་སྒྲའམ་རང་གི་ལག་པའི་ཆུ་སྐྱེས་དག་གིས་གསོར་བ་བདེ་བའི་སླད་དུ་སྟེ། ། ས་བོན་གཏོང་བ་མིན་པའི་བདེ་བ་དེ་ནི་འཆི་བའི་འཇིགས་འཕྲོག་དཔལ་ལྡན་བླ་མའི་ཞལ། ། ཞེས་འབྱུང་ལ། ཡང་ཚངས་པར་སྤྱོད་པ་དགེ་སློང་གི་རྟེན་ཅན་ལྟ་བུ་གཞན་ལུས་ལ་བརྟེན་ན་ཉེས་པར་འགྱུར་བའི་དགག་བྱ་མ་ལོག་ནའང༌། རང་ལུས་ཐབས་ལྡན་བསྟེན་པར་བྱ་སྟེ། ཇི་སྐད་དུ། ཅི་སྟེ་བུད་མེད་མ་རྙེད་ན་དེའི་ཚེ་རང་གི་ལག་པའི་པདྨས་གསོར་བར་བྱའོ། །
བདེ་བ་འཕེལ་བའི་སླད་དུ་སྟེ་ལྟུང་བའི་སླད་དུ་ནི་མ་ཡིན་ནོ། ། ཞེས་འབྱུང་ངོ༌། ། གཉིས་པ་སྒྲུབ་པ་གྲུབ་ནས་རྣལ་འབྱོར་དུ་བྱ་བ་ནི། རང་གཞན་ལ་ཕན་བྱའི་རྫོགས་རིམ་ལ་བརྟེན་པའི་ལས་ཚོགས་ཀྱི་མ་བུ་འདི་དག་ཀྱང་སོར་བསམ་གྱི་གཟུགས་དང་སྲོག་འཛིན་གྱི་སྲོག་སྟེ་ཡན་ལག་བཞི་མ་ལྟ་བུ་མེད་པར་མི་འབྱུང་སྟེ། སྤྱན་རས་གཟིགས་ཀྱིས། ༼༣༦༥༽འདིར་དང་པོར་རྣལ་འབྱོར་པས་འབད་པ་ཡིས་ནི་བླ་མའི་མན་ངག་ལས་བསྒྲུབ་པར་བྱ་སྟེ། དུས་ཀྱི་འཁོར་ལོ་ཞེས་པ་ནི་སྲོག་གི་རླུང་རྟག་ཏུ་དབུ་མར་རབ་ཏུ་གཞུག་པར་བྱའོ། ། སྲིད་པ་གསུམ་བསྐྱེད་མ་ཞེས་པ་ནི་སྟོང་པ་ཉིད་ཀྱི་གཟུགས་ཏེ་གཟུགས་དང་སྲོག་གཉིས་པོ་དེ་དག་ལ་འབད་པ་ཡིས་ནི་སྒྲུབ་པར་བྱའོ། ། ཕྱི་ནས་ས་གཞིའི་གནས་དག་ཏུ་ནི་གང་ཞིག་གསུངས་པ་ཞི་བ་ལ་སོགས་པའི་ལས་རྣམས་ཐམས་ཅད་བསྒྲུབ་པར་བྱ་བར་འགྱུར་རོ། ། འདིར་དཔེ་ནི་ཕ་དང་མའི་རྣམ་པར་དམན་པའི་བུ་ནི་ཡོད་པ་མིན་པར་འཇིག་རྟེན་གྲགས་པ་དེ་ཕྱིར་བདེ་མཉམ་འབྲས་སྟེར་གཟུགས་དང་སྲོག་གཉིས་བསྒྲུབ་བྱ་སྟེ། །
རྣམ་པ་གཞན་དུ་གཟུགས་དང་སྲོག་མ་བསྒྲུབ་པ་ལས་ནི་འགྲུབ་པ་ཡོད་པ་མ་ཡིན་ནོ། ། ཞེས་འབྱུང་ངོ༌། ། དེ་ལའང་ལས་ཚོགས་དང༌། ཟད་པར་སྒྲུབ་པ་དང༌། འཚེ་བ་བཟློག་པའོ། ། དང་པོ་ནི། ཞི་སོགས་ཀྱི་ལས་ལ་རྫོགས་རིམ་གྱི་ལྷའི་རྣལ་འབྱོར་གྱི་ཞི་སོགས་ཀྱི་ལས་དང་མཐུན་པའི་རླུང་ཡིག་ཁ་དོག་སོགས་ཀྱི་རྣལ་འབྱོར་དུ་བྱ་བ་ནི། ཇི་སྐད་དུ། ཞི་དང་རྒྱས་པ་ལ་ཡང་རིགས་ཀྱི་དབང་གིས་ཆུ་ཡི་ས་བོན་ལས་ནི་༼༣༦༦༽བསམ་གཏན་དཀར་པོར་འགྱུར། ། དབང་དང་དགུག་པ་ལ་ཡང་དམར་པོ་ལུས་ནི་སྲེག་པར་བྱེད་པ་མེ་ཡི་ས་བོན་བདག་ཉིད་དོ། །
དབྱེ་བ་དང་ནི་བསྐྲད་པ་ལ་ཡང་འཇིགས་དུས་སྤྲིན་དང་མཚུངས་པ་རླུང་གི་ས་བོན་བདག་ཉིད་དོ། ། རེངས་པ་དང་ནི་ཕུར་བུས་གདབ་པ་སོགས་ལ་གསེར་ཞུན་དང་མཚུངས་ས་བོན་རང་བཞིན་ནོ། ། སྟོང་པའི་ས་བོན་ལས་ནི་སྔོན་པོའི་མདོག་དང་ལྗང་གུར་འགྱུར་ཏེ་བསད་པ་གསོ་བ་དག་ལའོ། ། ཞེས་སོ། ། གཉིས་པ་ནི། དེ་བཞིན་དུ་འབྱུང་བ་ལྔའི་ཟད་པར་ཡང་འཁོར་ལོ་ལྔའི་འབྱུང་ལྔའི་རླུང་གི་ཟད་པར་གྱི་རྣལ་འབྱོར་གྱི་མཐུས་འགྲུབ་སྟེ། ཇི་སྐད་དུ། ས་ཡི་ཟད་པར་ཀུན་ནས་ཆུ་ཡི་གཏེར་དུ་འཕྲོག་པ་ལ་སྟེ་རླུང་གི་ཟད་པར་ཆར་པ་ནི། ། ཉམས་པའི་དོན་ཏོ་མེ་ཡི་ཟད་པར་དག་ཀྱང་ས་ཡི་དཀྱིལ་འཁོར་བཞུ་བའི་དོན་ཏོ་མེ་དག་ཀྱང༌། ། ཉམས་པའི་དོན་དུ་ཆུ་ཡི་ཟད་པར་མཁའ་ལ་འགྲོ་དང་སྣང་མིན་པ། །
ཞེས་སོ། ། གསུམ་པ་ནི། གླང་པོ་དང་སྦྲུལ་དང་བསེ་སོགས་ཀྱི་འཚེ་བའང་འཁོར་ལོ་སོ་སོའི་འབྱུང་བའི་རླུང་ནུས་ཀྱི་དེ་དེའི་གཉེན་པོར་སྤྲོ་ནས་བཟློག་པར་བྱ་བ་སྟེ། ཇི་སྐད་དུ། གླང་པོའི་བདག་པོ་གཞོམ་༼༣༦༧༽པ་ལ་ནི་མེ་ཡི་ས་བོན་ཉིད་ལས་གདོང་ལྔ་པ་ཡི་བསམ་གཏན་འགྱུར། ། ཀླུ་ཡི་དབང་པོ་གཞོམ་པ་ལ་ནི་མཁའ་ལྡིང་དཀར་པོ་ཆུ་ཡི་ས་བོན་བདག་ཉིད་ཅན་དུ་འགྱུར། ། བསེ་དང་སེང་གེ་དག་ལ་རྐང་བརྒྱད་འཇིགས་དུས་སྤྲིན་དང་མཚུངས་པ་རླུང་གི་ས་བོན་བདག་ཉིད་ཅན། ། རྟ་ཡི་དགྲ་ལ་བསེ་ཞེས་གྲགས་པ་ས་ཡི་རིགས་ཀྱི་དབང་གིས་ལྷ་མིན་གཞོམ་པ་ཁྲོ་བོ་སྐྱེས། ། ཞེས་པ་ལྟར་རོ། ། སྨྲས་པ།
གྲུབ་པའི་རིང་ལུགས་ཡིད་ལ་ནན་ཏན་དུ། ། འབད་པ་ཆེན་པོས་དམ་པོར་བཟུང་བ་ལས། ། རྗེ་བཙུན་མཉན་པ་ཆེན་པོའི་བཀའ་དྲིན་ལས། ། གཞན་དྲིང་མེད་པར་སྤོབས་དེར་རྗེས་ཡི་རང༌། ། ཞེས་སོ། ། གཉིས་པ་གསུང་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་ལོངས་སྤྱོད་རྫོགས་སྐུའི་ཁྲིད་ལ་ཁྲིད་དངོས་དང༌། དེ་ལྟར་སྒྲུབ་པའི་སྒྲུབ་པ་དང་འབྲེལ་བའི་རྣལ་འབྱོར་རོ། ། དང་པོ་ལ་གོ་དོན་བཤད་པ་དང་ཉམས་སུ་ལེན་པའོ། ། དང་པོ་ནི། དེ་ལྟར་རིག་པ་འཛིན་པ་གཉིས་སུ་མེད་པའི་རྒྱུད་མཆོག་གི་རིང་ལུགས་ལས།
ལས་སྣང་རགས་པའི་རྡུལ་ཕྲ་རབ་འདུས་བྱས་པའི་སྐྱེ་འཆིའི་འཕོ་འགྱུར་ཅན་གྱི་ལུས་སྦྱངས་ནས། ཡེ་སྣང་ཕྲ་༼༣༦༨༽བའི་རྡོ་རྗེ་མི་ཤིགས་པའི་རྡུལ་ཕྲ་རབ་དངོས་པོ་རང་བདེན་པ་ལྟར་སྣང་མྱོང་གི་འདུས་བྱས་པ་མ་ཡིན་པའི་པྲ་ཕབ་ཀྱི་ཆོས་ཅན་གྱི་འདུས་མ་བྱས་པ་སྐྱེ་འཆི་འཕོ་འགྱུར་ཅན་གྱི་སྐུ་འགྲུབ་པ་ན། སྐུ་དེ་ཁོ་ན་གྲུབ་པས་མ་ཆོག་པར་ད་དུང་གསུང་དང་ཐུགས་རྣམས་ཀྱང་ལེགས་པར་སྒྲུབ་པ་ལ་ཟད་མེད་ཀྱི་རྗེས་དྲན་བར་མ་ཆད་པའི་རྣལ་འབྱོར་བྱ་དགོས་ལ། དེའི་དང་པོར་ཡན་ལག་བཞིའི་སྐབས་སུ་རྩ་སྦྱང་བས་རྩ་རྡོ་རྗེ་སྤྲུལ་པའི་སྐུ་རྒྱུད་དག་པ་ལ་ཆུ་ཟླ་ལྟ་བུར་སྣང་དུ་རུང་བ་མངོན་དུ་འགྱུར་བ་དང༌། རླུང་སྦྱང་བས་རླུང་རྡོ་རྗེ་ལོངས་སྤྱོད་རྫོགས་པའི་སྐུ་བྲག་ཆ་ལྟ་བུའི་རྡོ་རྗེའི་ཁམས་གསུམ་པའི་རྣམ་པ་ཐམས་ཅད་པའི་སྒྲ་ཡི་གེ་གསུམ་གྱི་ངོ་བོར་སྣང་བ་མངོན་དུ་གྱུར་པ་ནི་སངས་རྒྱས་གཟུགས་ཀྱི་སྐུ་ཐོབ་བྱ་དེ་རང་ལས་རྒྱང་ཆད་དུ་མངོན་དུ་འགྱུར་གྱི། དེ་ལྟའི་ཐོབ་བྱའི་སྐུ་དེ་རང་ལས་རྒྱང་ཆད་མིན་པར་བདག་ཉིད་དམ་རང་ཉིད་གཟུགས་ཀྱི་སྐུར་བྱིན་གྱིས་བརླབས་ཏེ་རང་ཉིད་རང་ལ་སྣང་ནས་རང་གིས་རང་རིག་པའི་ཚུལ་གྱིས་ཐོབ་ཅིང༌། མངོན་དུ་བྱ་བ་ནི་ཐབས་ཇི་ལྟ་བུ་ཞིག་ལ་རག་སྙམ་ན། མཆོག་ཏུ་རྣམ་པར་དག་པའི་གཟུགས་ཀྱི་སྐུ་དེའང་ཡེ་ཤེས་ཀྱི་སྒྲ་བརྗོད་པ་ཙམ་གྱིས་ཆེས་ཕྲ་བའི་༼༣༦༩༽མི་རྟོག་ཡེ་ཤེས་ཀྱིས་བརྟགས་པའི་སྣང་བ་ཙམ་ལ་ཡེ་ཤེས་གཟུགས་ཀྱི་སྐུར་འཇོག་པ་ནི་གཟུགས་ཀྱི་སྐུ་མཆོག་ཏུ་གྱུར་པ་འཕགས་པའི་རྣལ་འབྱོར་པ་དག་གི་དབང་པོའི་སྤྱོད་ཡུལ་དུ་ཀུན་རྫོབ་བདེན་པ་སྒྱུ་མ་ལྟ་བུའི་སྐུ་ཞེས་བརྗོད་པ་དེ་ཡིན་ལ། དེ་སོ་སོར་སྐྱེ་བོ་དང་ཉན་རང་འཕགས་པ་དག་གི་སྤྱོད་ཡུལ་དུ་སྐྱེ་འཆི་སོགས་ཀྱི་རྣམ་སྨིན་དང་བཅས་པའི་སངས་རྒྱས་ཤཱཀྱ་ཐུབ་པ་ལ་སོགས་པའི་སྐུར་ཡང་སྣང་ངོ༌། ། འོ་ན་རྟོག་མེད་ཡེ་ཤེས་ཀྱི་སྒྲ་བརྗོད་ཀྱི་མིང་ཚིག་གིས་བརྟགས་པའི་གཟུགས་སྐུ་སྒྲིབ་བྱེད་ནི་རྟོག་བཅས་རྣམ་ཤེས་ཀྱི་སྒྲ་བརྗོད་མིང་ཚིག་གིས་བརྟགས་པའི་ལུས་ཡིན་ལ།
མིང་ཚིག་གིས་བརྟགས་པའི་ལུས་དེ་ལའང་གཟུགས་ཏེ་ཚིག་ཏུ་བརྗོད་པ་ཆེས་རགས་པ་རྩར་སྣང་གི་ལུས་དང་ངག་སྟེ་མིང་དུ་བརྗོད་པ་རགས་པ་རླུང་སྣང་གི་ལུས་ཙམ་ལོག་ཀྱང༌། མིང་ཚིག་དེ་དག་གི་རྟེན་དུ་གྱུར་པའི་ཡི་གེའི་བརྗོད་པ་ཕྲ་བ་ཐིག་ལེའི་སྣང་བའི་ལུས་མ་ལོག་པར་ནི་ཆེས་ཕྲ་བའི་རྟོག་བཅས་རྣམ་ཤེས་ཀྱི་ལུས་མི་དག་ཅིང་མཆོག་ཏུ་རྣམ་སྣང་གི་གཟུགས་སྐུ་རང་ལ་མངོན་དུ་མི་འགྱུར་བས། རྣམ་ཤེས་ཀྱི་སྒྲ་བརྗོད་ཀྱི་མིང་ཚིག་ཐམས་ཅད་ཀྱི་གཞིའི་རྩ་རླུང་གི་ཡི་གེ་ཐུན་མོང་༼༣༧༠༽བ་དང༌། ཐིག་ལེའི་ཡི་གེ་ཐུན་མོང་མིན་པའི་ལུས་དག་དགོས་པས། དེ་ལྟའི་ཡི་གེ་ཐམས་ཅད་ལའང་ཐབས་ཤེས་ཀྱི་དབྱེ་བའི་དབྱངས་གསལ་གྱི་ཆ་གཉིས་ལས། དབྱངས་ཀྱི་ཆ་ཐམས་ཅད་ཨ་ཡིག་གཏུམ་མོའི་བདག་ཉིད་ཀྱི་འོད་གསལ་བ་དང༌། གསལ་བྱེད་ཀྱི་ཆ་ཐམས་ཅད་ཧཾ་ཡིག་བདུད་རྩིའི་བདག་ཉིད་ཀྱི་འོད་གསལ་བ་གཉིས་སུ་གནས་ལ། དེ་ལྟའི་སྒྲིབ་བཅས་འཁོར་བ་མཐའ་དག་གི་སྒོ་གསུམ་བསྐྱེད་པའི་རྩ་བ་ཨ་ཧཾ་གི་ཐིག་ལེ་གཉིས་པོ་དེ་སྒྲིབ་བྲལ་རྡོ་རྗེ་མི་གནས་པའི་མྱང་འདས་ཀྱི་སྒོ་གསུམ་བསྐྱེད་པའི་རྩ་བ་ཨ་ཧཾ་གི་ཐིག་ལེ་གཉིས་ཀྱི་བསྲེག་བཞུ་བྱས་ཏེ་སྦྱངས་པ་ན་སྒྲིབ་བྲལ་རྡོ་རྗེའི་སྐུའི་ཨ་ཧཾ་གི་ཐིག་ལེ་གཉིས་པོ་དེ་རང་ཉིད་ཀྱི་ཐོབ་པར་འདོད་བྱའི་དབྱངས་གསལ་རྣམ་དག་གི་མཚན་དཔེས་བརྒྱན་པའི་བཅོམ་ལྡན་འདས་རྡོ་རྗེ་སེམས་དཔའ་ཡབ་ཡུམ་གྱི་སྐུ་སྒྱུ་མ་ལྟ་བུ་དེའི་གོ་འཕང་ལ་རེག་པར་འགྱུར་ལ། དེ་ལྟའི་རྒྱུ་འབྲས་ལ་མེད་ན་མི་འབྱུང་བའི་མི་རྟོག་ཡེ་ཤེས་ཀྱི་བསླུ་བ་མེད་པར་རྟོགས་པ་ཕྱིར་མི་འདའ་བར་སྒྲུབ་པའི་རྗེས་དྲན་གྱི་རྣལ་འབྱོར་འདི་ནི་གསུང་ལོངས་སྤྱོད་རྫོགས་པའི་སྐུ་སྒྲུབ་པར་བྱེད་པའི་རྒྱུ་དང་འབྲས་བུར་རྗེས་སུ་འབྲེལ་བ་ཡང་དག་པར་གྲུབ་ལ། དེ་ལྟའི་ཨ་ཧཾ་གི་ཐིག་ལེའི་བདག་ཉིད་ཅན་གྱི་ཡི་གེ་༼༣༧༡༽ཆེས་ཕྲ་བ་ཆོས་ཀྱི་དབྱིངས་ཀྱི་ངོ་བོར་ཡོད་པ་དེ་ཉིད་འབར་ཞུའི་བདེ་སྟོང་ཐུགས་རྡོ་རྗེར་ཐིམ་པ་ལ་ཆོས་སྐུ་དང༌།
དེའི་ལུས་སྣང་ལ་གཟུགས་སྐུར་སྣང་བའི་ཉེར་རྒྱུའི་ཡེ་ཤེས་སམ་ཆོས་ཀྱི་དབྱིངས་དེ་ལ། མེ་དང་ཐིག་ལེ་ལ་སོགས་པ་རེག་བྱ་ཅན་གྱི་ཆོས་སུ་ཅང་ཡོད་དམ་སྙམ་དུ་བླུན་པོ་ཁ་ཅིག་དོགས་ན་སྤྱིར་ཆོས་ཀྱི་དབྱིངས་ལས་མ་གཏོགས་པའི་མ་དག་པའི་རེག་བྱ་ཅན་གྱི་ཆོས་ཀྱང་ཡོད་པ་མི་སྲིད་ན་དག་པའི་རེག་བྱ་སོགས་ཀྱི་ཡུལ་དང་ཡུལ་ཅན་རེག་བྱ་ཐམས་ཅད་པ་དང༌། ལུས་ཤེས་ཐམས་ཅད་པ་ནི་ཆོས་ཀྱི་དབྱིངས་མ་གཏོགས་པ་གང་གིས་རྒྱུས་ཀྱང་བསྐྱེད་པར་ནུས་པ་མ་ཡིན་ཏེ། འབྲས་བུ་དག་པའི་རེག་བྱ་ཐམས་ཅད་པ་སོགས་ཟད་པ་མེད་ཅིང༌། འཕེལ་འགྲིབ་མེད་པར་རྒྱུན་ཆགས་སུ་འབྱུང་བ་ཡིན་ལ། འབྲས་བུ་དེ་ལྟ་བུ་ཡང་རྒྱུ་དེ་དང་མཐུན་པའི་ཆོས་དབྱིངས་ཟད་མེད་འཕེལ་མེད་དེ་ལྟར་མ་བསྐྱེད་ན་གཞན་དུ་འབྱུང་བའི་གོ་སྐབས་མེད་པའི་ཕྱིར། དགོངས་པ་ལུང་སྟོན་ལས། ཐམས་ཅད་མཁྱེན་པའི་ཡེ་ཤེས་ཁྲག ། ཆོས་དབྱིངས་ཁུ་བར་བྱས་ནས་ནི། ། ཞེས་འབྱུང་བ་ཉིད་ཀྱི་ཕྱིར་སྒྲའི་བརྗོད་པ་དབྱངས་གསལ་དང༌།
དེ་དག་གི་སྙན་མི་སྙན་༼༣༧༢༽གྱི་ལུས་སེམས་ཀྱི་ཚོར་བའི་བདེ་བའི་རྟེན་གྱི་ཆོས་ཀྱི་དབྱིངས་དང་ཡེ་ཤེས་ཀྱི་ཐིག་ལེ་མེ་དང་ཁམས་ལ་སོགས་པ་གྲོལ་བའི་སྒྱུར་མཆོག་ཏུ་གྲུབ་སྟེ། ཡེ་ཤེས་ཀྱི་མེའི་སྦྱོར་བ་འདི་དག་མེད་པར་ཡེ་ཤེས་ཀྱི་ཐིག་ལེའི་གཟུགས་སྣང་སྒྱུ་འཕྲུལ་དྲ་བའི་སྐུ་མི་འགྲུབ་པའི་ཕྱིར་ཏེ། དཔལ་ཤ་བ་རིའི་བརྡ་གླུར། རྫ་སོ་མ་བཏང་སྣོད་དེར་ཆུ་བླུག་མི་འཛག་མིན་པས་མེ་ནང་བཅུག་ལ་ཏི་ཙ་མཁས་པར་བྱ། ། ཞེས་འབྱུང་བས། རྣལ་འབྱོར་པའི་ལུས་ཀྱི་རྫ་པའི་བུམ་པ། འཛིན་པའི་ཡན་ལག་གིས་སྲོག་ཐུར་འདྲེས་པའི་ཐིག་ལེ་ཟིན་པའི་རླུང་གི་རང་ཉམས་རྒྱས་པས་གཏུམ་མོ་འབར་བས་མ་དག་པའི་ལུས་ཀྱི་རྣམ་སྨིན་གྱི་ཆ་བསྲེག་པར་བྱེད་ཅིང་ཡེ་ཤེས་ཀྱི་ལུས་གསལ་བྱེད་ཀྱི་གཏུམ་མོའི་མེའི་སོ་མ་བཏང་བར། མ་དག་པའི་ལུས་ཀྱི་རྫ་བེའུར་གྱུར་པའི་སྣོད་དེར་འོག་སྒོ་ལ་བརྟེན་པའི་ལས་གཏུམ་དང་སྟེང་སྒོ་ལ་བརྟེན་པའི་རྣལ་འབྱོར་གྱི་གཏུམ་མོའི་ཧཾ་ཡིག་བཞུ་བའི་ཆུ་བླུགས་ཀྱང་འདྲེན་འགྲེས་སམ་ལྟར་སྣང་ཙམ་གྱིས་ཡང་དག་པའི་ཐིག་ལེ་མི་འཛག་པའི་ནུས་པ་ཐོབ་པ་མིན་ཏེ། དེ་ལྟའི་སྦྱོར་བ་བྱས་ཀྱང་ན་རྒས་འཆི་བ་སོགས་ཀྱིས་མ་དག་པའི་ལུས་༼༣༧༣༽སྐྱེ་རྒ་ན་འཆིའི་བདག་ཉིད་ཅན་སྦྱོང་མི་ནུས་པར་སྐྱེ་རྒ་སོགས་ཀྱི་ལུས་ཀྱི་སྣོད་དེ་ཞིག་པར་འགྱུར་ལ། དེས་ན་ཡེ་ཤེས་ཀྱི་གཏུམ་མོ་མེའི་ནང་དུ་ལུས་ཀྱི་བུམ་པ་བཅུག་ལ་བསྲེགས་པས་བྱང་ཆུབ་སེམས་ཀྱི་ཆུས་བཀང་བ་ན་སྒྲིབ་བྲལ་གྱི་ལུས་སྲ་ཞིང་མཁྲེགས་པར་འགྱུར་བའི་ཏི་ཙ་མཁས་པར་བྱའོ་ཞེས་ལེགས་པར་བཤད་དོ། །
དེ་ཡང་རྗེས་སུ་དྲན་པ་ནི། ཨ་ནུ་སྨྲྀ་ཏིཿཞེས་པ་ཨ་ནུ་ནི་རྗེས་སུ། སྨྲྀ་ཏི་སེམས་པ་ལའོ། ། ཞེས་པའི་བྱིངས་ལས། སེམས་པའམ་དྲན་པ་སྟེ། གང་རྗེས་སུ་དྲན་པར་བྱེད་ཅེ་ན། ཟླས་དབྱེའི་དབང་ལས། སྔོན་སོར་སྡུད་ཀྱི་རྩ་བཅིངས་པ་ལས་རྩ་ནང་གི་རླུང་གཉིས་དབུ་མའི་ཆོས་ཅན་དུ་བྱས་པ་ལ་སྟོང་པ་ཉིད་ཀྱི་གཟུགས་བརྙན་པྲ་ཕབ་པ་ལྟར་མཐོང་བ་ལ་བསམ་གཏན་ཞུགས་པར་དྲན་པ་ནི་སྔར་གྱི་འདོད་པའི་ལྷ་དྲན་པ་དང༌། སྲོག་རྩོལ་དུ་རོ་རྐྱང་གི་རླུང་དབུ་མར་བཀག་པས་སྲོག་གཟུགས་སུ་ན་འཕོས་ནས་འཛིན་པའི་གོང་བུར་དགང་བའི་རླུང་ཐིག་ལས་ཀྱི་ཕྱག་རྒྱའི་རླུང་དྲོད་ཀྱི་སྦྱོར་བས་གསང་གནས་དང་ལྟེ་བའི་བར་དུ་མེ་རླུང་གི་སྦྱོར་བས་དྲག་ཏུ་སྦྱངས་པ་ཉིད་ཀྱིས་འཁོར་ལོ་དྲུག་གི་ལྟེ་བར་༼༣༧༤༽ཐིག་ལེ་དེ་དག་གི་སྲུབ་སྦྱོར་གྱི་འཇུག་པའི་དྲོད་རྙེད་པའི་སྟོབས་ཀྱི་ལས་ཀྱི་གཏུམ་མོ་འབར། དེ་ལས་ཡེ་ཤེས་ཀྱི་གཏུམ་མོ་རང་དབང་དུ་གྱུར་པས་ཁམས་གསུམ་པའི་གཟུགས་བརྙན་གྱི་སྟོང་གཟུགས་མཐའ་ཡས་པ་བདག་ཉིད་ཀྱི་སྒྱུ་མ་ལྟ་བུའི་ལུས་ཀྱི་སྤྲོ་བར་ནུས་པ་ལ་མངོན་སུམ་གྱི་སེམས་པའམ་རྗེས་སུ་དྲན་པར་བྱེད་པ་ཡིན་ལ།
འདི་ལྟའི་རྗེས་དྲན་ནི་དྲུག་ཡིད་རྟོག་པའི་རྗེས་དྲན་ལྟ་བུ་ནི་མ་ཡིན་ཏེ། མངོན་སུམ་པའི་གོ་འཕང་ལ་ཐོབ་བྱ་ཡང་དག་པའི་སེམས་པ་རྟོག་མེད་ལྷུན་གྱིས་གྲུབ་པའི་བསམ་གཏན་གྱི་ངོ་བོར་སྐྱེས་པ་ཡིན་ལ། དེ་ཡང་སྨྲྀ་དྷྱ་སེམས་པ་ལའོ། ། ཞེས་པའི་རྗེས་དྲན་བསམ་གཏན་གྱི་སྐད་ཀྱི་བྱིངས་ཕྱོགས་མཐུན་པར་འགྱུར་བ་སྟེ། དེ་ལྟར་རྗེས་སུ་དྲན་པའི་སེམས་པ་ནི་རྗེས་སུ་ཆགས་པའི་ཆགས་པ་ཆེན་པོ་མི་གཏོང་བའི་དོན་ཏེ། དེ་ལྟའི་ཆགས་པ་ཡོངས་སུ་དྲན་པ་ཉམས་པ་མེད་པ་དགའ་བཞིའི་ངོ་བོར་སྐྱེ་བ་ནི་རྗེས་སུ་དྲན་པའི་ངོ་བོ་ཉིད་ཀྱང་ཡིན་ལ། རྗེས་སུ་ཆགས་པའི་དྲན་པ་འདི་ཐོབ་པ་ན་སྤྱི་བོའི་ཧཾ་ཡིག་ཞུ་བ་ནོར་བུའི་བར་དུ་སོན་པའི་ལུགས་འབྱུང་གི་དགའ་བ་བཅུ་དྲུག་ཉམས་སུ་མྱོང་བ་ཡིན་ལ། འོ་ན་ཡན་ལག་སྔ་མ་བཞིའི་༼༣༧༥༽སྐབས་སུ་དགའ་བཞི་མྱོང་བ་དང༌། དེར་ཆགས་ཀྱི་རྗེས་དྲན་དུ་མ་བཤད་པ་དང་ཁྱད་པར་མེད་པར་འགྱུར་རམ་སྙམ་ན་མ་ཡིན་ཏེ། དེ་དག་གི་སྐབས་སུ་ནི་རྩ་དང་རླུང་ཉིད་སྐྱེད་བྱེད་འཁོར་ལོའི་གནས་ཀྱི་ཐིག་ལེ་རྣམས་ཀྱི་དགའ་བདེ་དང་རྗེས་ཆགས་རྗེས་མཐུན་པ་ཡིན་ལ།
འདིར་ནི་ཐིག་ལེ་ཉིད་སྐྱེད་བྱེད་ཀྱི་འཁོར་ལོའི་གནས་ཀྱི་ཐིག་ལེ་རྣམས་ཀྱི་དགའ་བདེ་དང་རྗེས་ཆགས་དངོས་ཡིན་ལ། དེ་ཡང་སྦྱོར་བ་དང་པོ་གཉིས་ནི་རྩ་ལ་བརྟེན་པའི་དགའ་བ་བཅུ་དྲུག་དང༌། སྦྱོར་བ་དེ་འོག་གཉིས་ནི་ཐིག་ལེ་ལ་བརྟེན་པའི་དགའ་བ་བཅུ་དྲུག་སྟེ། དེ་ཡང་སྦྱོར་བ་དང་པོ་ནི་ལུགས་འབྱུང་གི་དེ་དང་ཕྱི་མ་ནི་ལུག་ལྡོག་གི་དབང་དུ་བྱས་པའོ། ། འདིར་འབྲོག་རི་བོ་དགེ་ལྡན་པ་དག་གིས་རྗེས་དྲན་ནི་རླུང་འོད་གསལ་ལ་ཐིམ་པ་ལས་ལངས་པའི་རླུང་འོད་ཟེར་ལྔ་པའི་སྐུ་ཐོབ་པའི་བདེ་བ་ཆེན་པོའི་མྱོང་བ་དང་སྟོང་ཉིད་རྟོགས་པའི་ཤེས་རབ་ནི་སྒྲ་དོན་འདྲེས་འཛིན་གྱི་དྲན་འདུན་གཉིས་ཕན་ཚུན་རྒྱས་འདེབས་པའམ་རྗེས་སུ་དྲན་པའི་དྲན་ཤེས་ཀྱི་རྩི་དང་མ་བྲལ་བ་དགོས་སོ་ཞེས་སྨྲ་བ་ནི་ཡང་དག་པར་མ་མཐོང་སྟེ། ཁྱེད་འདོད་པའི་སྒྱུ་ལུས་ཀྱི་བདེ་ཆེན་གྱི་མྱོང་བ་དེའང་ཁྱེད་རང་གི་༼༣༧༦༽ཟབ་ཁྱད་ཅན་གྱི་སྒྱུ་མ་ཕྱི་ལྡང་ནང་ལྡང་གང་ལྟར་ཡང་རུང་ཞུ་བདེ་རྟོག་མེད་ནི་ལུས་ཤེས་ཀྱི་ཚོར་བ་དང༌། སྟོང་ཉིད་རྟོགས་པའི་དྲན་འདུན་ནི་བདེན་མེད་ཀྱི་དྲན་འཛིན་དུ་རེ་བར་འདོད་པ་གཉིས་ཡ་བྲལ་ལས་མ་གཏོགས་བློ་གཅིག་གི་ངོར་ཕན་ཚུན་གཅིག་ཉམས་སུ་མྱོང་བ་ན་ཅིག་ཤོས་ཉམས་སུ་མྱོང་བའི་རྒྱས་འདེབས་ཀྱི་རྗེས་དྲན་ཡང་དག་པར་མི་འགྱུར་ཏེ། དྲན་འདུན་དུ་རེ་བའི་ངོར་ནི་ཞུ་བདེའི་ཚོར་བ་མི་མྱོང་ལ། ཞུ་བདེའི་ཚོར་བའི་ངོར་ནི་དེ་ལྟའི་དྲན་འདུན་དུ་རེ་བ་མི་འབྱུང་ལ། དེ་གཉིས་སོ་སོར་དུས་མཚུངས་ཙམ་གྱི་དེ་སྐབས་ཀྱི་བདེ་སྟོང་དབྱེར་མེད་ཀྱི་རྗེས་དྲན་གྱི་གོ་ཆོད་ན་མ་གཏོགས།
དེ་འདྲའི་རྗེས་དྲན་གྱི་མྱོང་བ་གཉིས་མེད་ཀྱི་རྗེས་དྲན་དུ་མི་འགྱུར་ལ། ཁྱོད་རང་གི་དེ་ལྟས་དེའི་གོ་ཁྱོད་རང་ལ་རག་པའི་ཕྱིར་གཙུག་ལག་སྨྲ་བ་དག་གིས་ཅི་བྱར་ཡོད། དེ་ལྟར་སྲོག་འཛིན་གྱི་རྣལ་འབྱོར་དང་གཞན་གྱི་ལུས་ཀྱི་ཕྱག་རྒྱའི་ལྷན་ཅིག་བྱེད་རྐྱེན་གྱི་ཉེར་བསྡོགས་ཀྱི་དྲོད་རླུང་དྲག་ཏུ་གཡོས་པའི་རྐྱེན་གྱི་ལུས་ཀྱི་བདེ་དྲོད་ཐམས་ཅད་སྐྱེད་བྱེད་ཀྱི་ཉེ་རྒྱུ་གཏུམ་མོའི་མེ་རླུང་དྲག་ཏུ་འབར་བའི་སྣང་བྱེད་ཀྱི་ནང་གི་དྷཱུ་ཏི་དབུ་མ་དང༌། ཕྱིའི་དྷཱུ་ཏཱི་པྲ་ཕབ་ལྟ་བུའི་དབུ་༼༣༧༧༽མའི་དཀྱིལ་འཁོར་དུ་སྒྱུ་ལུས་རྡོ་རྗེ་སེམས་དཔའ་མེ་ལོང་ལ་གཟུགས་བརྙན་ལྟར་འཆར་བའི་དགའ་བདེ་ཉམས་སུ་མྱོང་བའི་རྗེས་སུ་དྲན་པ་ཡང་དག་པར་འགྱུར་བས། ཕྱག་རྒྱ་བཞིའམ་གསུམ་ལ་སོགས་རྣལ་འབྱོར་གྱི་དངོས་གཞི་ཐམས་ཅད་ཀྱང་རྣལ་འབྱོར་འདིའི་སྐབས་ནས་འགྲུབ་པར་འགྱུར་བ་ཡིན་ཏེ། ཇི་སྐད་དུ། གཏུམ་མོའི་སྣང་བ་གང་ཞིག་གྱུར་པ་ངེས་པར་ལུས་དང་ནམ་མཁའ་ལ་ཡང་རྗེས་སུ་དྲན་པར་འགྱུར། ། ཞེས་དང༌། གཏུམ་མོའི་སྣང་བ་གང་ཞིག་སྲིད་པ་གསུམ་གྱི་མཁའ་ལ་གྱུར་པ་དེ་ནི་རྗེས་སུ་དྲན་པ་སྟེ། ། ཞེས་འབྱུང་ལ།
དེ་ཡང་འདུས་པ་རྒྱུད་ཕྱི་མར། གང་ཞིག་སྒོམ་བྱ་རྗེས་དྲན་པས། ། དེ་ཡི་རྣམ་པར་ཡང་དག་སྤྲོད། ། རྗེས་སུ་དྲན་པ་ཞེས་ཤེས་བྱ། ། རབ་གསལ་དེ་ལས་སྐྱེ་བར་འགྱུར། ། ཞེས་པ་ལ། དཔལ་ནཱ་རོ་པས། གང་ཞིག་བསྒོམ་བྱ་ཞེས་པ་ལ་སོགས་པ་སྟེ། གང་ཞིག་བསྒོམ་བྱ་ནི་སོ་སོར་སྡུད་པ་དང༌། བསམ་གཏན་གྱི་ཡན་ལག་གིས་བརྟན་པར་བྱས་པ་ཁམས་གསུམ་པ་རབ་ཏུ་གསལ་བའི་བདག་ཉིད་ཀུན་རྫོབ་ཀྱི་བདེན་པ་སྟེ་རྗེས་སུ་དྲན་པ་དེའི་རྣམ་པར་ཡང་དག་སྤྲོ།
དེའི་རྣམ་པར་ནི་ཀུན་རྫོབ་ཀྱི་བདེན་པའི་རྣམ་པར་སྤྲོས་ཏེ། ཡང་དག་སྤྲོ་ནི་ནམ་མཁའི་མཐིལ་མཐའ་༼༣༧༨༽དག་ཁྱབ་པར་བལྟ་བར་བྱའོ། ། རྗེས་སུ་དྲན་པ་ཞེས་བྱ། དུས་གསུམ་པའི་སྲིད་པ་གསུམ་པོ་མཐའ་དག་མཐོང་བ་ནི་རྗེས་སུ་དྲན་པའི་ཡན་ལག་ཏུ་ཤེས་པར་བྱའོ་ཞེས་པའི་དོན་ཏོ། ། དེ་ཉིད་ཀྱི་ཕྱིར་གསུངས་པ། རབ་གསལ་དེ་ལ་སྐྱེ་བར་འགྱུར། ཞེས་པ་སྟེ་ཁམས་གསུམ་པ་རབ་ཏུ་གསལ་བ་ནི་དེ་ལ་རྗེས་སུ་དྲན་པའི་ཡན་ལག་སྐྱེ་བར་འགྱུར་རོ། ། ཞེས་དང༌། དཔལ་ལྡན་ཟླ་བས། འགྲེལ་པ་སྒྲོན་གསལ་དུ།
དེ་ལ་བདག་ཉིད་འོད་གསལ་བར་སོང་བར་རྣམ་པར་སྒོམ་ཞིང་མངོན་སུམ་དུ་བྱས་ནས་གང་སྔོན་རྗེས་སུ་དྲན་པ་སྨིག་རྒྱུ་འདྲ་བ་ལ་སོགས་པའི་རྣམ་པར་ཡང་དག་པའི་མཐའ་ཐོབ་པ་དེ་དང་འདྲ་ཞིང༌། དེ་ཉིད་རིམ་གྱིས་སྤྲོ་བར་བྱ་ཞིང་བསྐྱེད་པར་བྱ་སྟེ། བཤད་མ་ཐག་པ་དེ་དག་ནི་ཡན་ལག་ལྔ་པ་རྗེས་སུ་དྲན་པ་ཞེས་བཤད་པ་ཡིན་པར་ཤེས་ཤིང་ཁོང་དུ་ཆུབ་པར་བྱའོ། ། སོ་སོར་སྣང་བ་དེ་ལས་སྐྱེ་ཞེས་བྱ་བ་ལ་སོ་སོར་སྣང་བ་ནི་ཡང་དག་པར་རིག་པ་སྟེ། དེ་ལ་རྗེས་སུ་དྲན་པའི་ཡན་ལག་སྐྱེ་བར་འགྱུར་གྱི་གཞན་དུ་ནི་མ་ཡིན་ནོ། ། ཞེས་འབྱུང་བ་གཉིས་དོན་གཅིག་ལ། ཁྱད་པར་ནི། རྗེ་ནཱ་རོ་པས་ནི་རྗེས་དྲན་གྱི་སྐུ་དེ་སོར་བསམ་གྱི་སྐུ་ཕྱག་རྒྱ་ཆེན་པོའི་རྒྱུན་ཙམ་ལས་འབྱུང་བར་བཤད་ལ། ༼༣༧༩༽དཔལ་ལྡན་ཟླ་བས་ནི། རིང་རྒྱུད་དེ་ཙམ་ལས་ཉེ་རྒྱུད་སེམས་དབེན་གྱི་དུ་སོགས་ལུགས་འབྱུང་ཐིམ་པའི་ལུགས་ལྡོག་ལས་སྐུ་དེ་ལྡང་བར་བཤད་ཅིང༌།
དེ་ཡང་སེམས་དབེན་ནི་འཇིག་རྟེན་པའི་སྐབས་ཀྱི་སྒྲིབ་བཅས་ཀྱི་སྣང་གསུམ་དང་ལམ་གྱི་འོད་གསལ་བུ་ལྟ་བུ་དེ་གཞི་དུས་ཀྱི་འོད་གསལ་ལམ། ལུས་ངག་གི་རྡོ་རྗེ་སྦྱངས་པའི་སེམས་དབེན་གྱི་ངོ་བོར་སྐྱེས་པ་དེ་ཡིན་ལ། འཇིག་རྟེན་པའི་སྐབས་སུ་འཆར་བའི་གཉུག་མའི་འོད་གསལ་ལས་འདི་མཆོག་ཏུ་གྱུར་པ་ཉིད་ཡིན་ལ། དེ་ལྟ་ནའང་འདི་ལས་མཆོག་གྱུར་གཞན་མེད་པའང་མ་ཡིན་ནོ། ། དེ་ལྟའི་འོད་གསལ་རང་གི་གཞོན་པའི་ཡེ་རླུང་དང་སྣང་གསུམ་སྟོབས་སུ་གྱུར་པ་ན་དེ་དང་ལྷན་ཅིག་པའི་གསེར་ལ་གཡའ་ལྟ་བུའི་ལས་རླུང་དང་སྣང་གསུམ་གྱི་སྲོག་མར་མེ་ལྟར་འབར་བ་དེ་བསད་ནས་སེམས་དབེན་དེ་རང་གི་བཞོན་པའི་རླུང་སེམས་ཉིད་ཀྱིས་སྒྲིབ་བྲལ་གྱི་སྐུ་གསུང་ཐུགས་བྱིན་གྱིས་བརླབས་པ་དེ་ལ་ནི། གསང་བ་འདུས་པ་དང༌། དེའི་མན་ངག་རིམ་པ་ལྔ་པ་ལ་སོགས་པར་ནི་བདག་བྱིན་གྱིས་བརླབས་པའི་རིམ་པ་ཞེས་པ་དེ་ཡིན་ལ། ནཱ་རོ་ནི་གུ་ལ་ཝ་པ་སོགས་ཀྱི་ཆོས་དྲུག་ལ་སོགས་པར་སྒྱུ་ལུས་ཀྱི་རྣམ་པར་གཞག་ལ། དེ་༼༣༨༠༽ཉིད་ཀྱི་ཕྱིར། དཔལ་མགོན་ཀླུས།
རླུང་དང་ཡང་དག་ལྡན་པ་ཡི། ། རྣམ་ཤེས་གསུམ་པོ་དེ་ཉིད་སླར། ། རྣལ་འབྱོར་པ་ཡི་ལུས་སུ་འབྱུང༌། ། སྒྱུ་མའི་ལུས་སུ་དེ་ལ་བརྗོད། ། ཅེས་འབྱུང་བ་ཉིད་ཀྱིས་སྒྲིབ་བྲལ་གྱི་སྒོ་གསུམ་ནི་རྣམ་ཤེས་གསུམ་མམ་སྣང་བ་གསུམ་སྟེ། དེ་ཉིད་གཟུགས་ཀྱི་སྐུ་སྒྱུ་མ་ལྟ་བུའི་ཀུན་རྫོབ་བདེན་པ་ཞེས་གསུངས་ཏེ། འདི་ལྟའི་སྒྱུ་མ་ཡང་རྡེའུ་ཤིང་བུ་ལ་སྔགས་བཏབ་པས་རྟ་གླང་དུ་སྣང་བ་ལྟར། གང་ལ་ལས་སུ་བྱ་བ་སྒྲིབ་བྲལ་ཆགས་ཐོགས་ཀྱི་རེག་པ་དང་བྲལ་བའི་དཀར་དམར་རླུང་གསུམ་གྱི་ཐིག་ལེ་ལ་གང་གི་ལས་སུ་བྱེད་པ་ཕྱག་རྒྱ་གསུམ་གྱི་མེས་བྱིན་གྱིས་བརླབས་པས་གང་ཅི་ལྟ་བུའི་བྱ་བ་གྲུབ་ན། ཐིག་ལེ་དེ་དག་གཏུམ་མོའི་རང་སྣང་ལ་རྡོ་རྗེ་སེམས་དཔའ་སྒྱུ་མ་ལྟ་བུའི་སྐུ་རྟེན་འབྲེལ་ལྟོས་ཆོས་ཀྱི་ཚོགས་པ་ལ་དེར་སྣང་བ་ནི་དོན་དམ་པར་རྟག་བརྟན་ཐེར་ཟུག་གི་སྐུར་བདེན་པར་གྲུབ་པ་མ་ཡིན་ལ། ཡིན་ན་རྟག་ཆད་ཅན་གྱི་སྐུར་འགྱུར་ཡང་སྒྲིབ་བྲལ་གྱི་གཞི་ལས་གསང་སྔགས་ཀྱི་ཐབས་ཤེས་ཀྱི་རྣམ་བྱང་གི་རྟེན་འབྲེལ་གྱི་ཚོགས་པ་ལ་བདེན་པར་མེད་པ་རྫུན་པ་ཙམ་དུ་བདེན་པར་སྣང་བའི་རྫོགས་རིམ་ཡེ་ཤེས་ཀྱི་སྐུ་ཞལ་ཕྱག་གི་རྣམ་པ་ཅན་དུ་སྣང་དུ་རུང་བ་ཡིན་ལ།
༼༣༨༡༽རྫུན་པ་ཙམ་དུ་བདེན་པའི་སྐུ་དེའང་རྫུན་པ་ཙམ་དུ་སྒྲིབ་བཅས་སྐྱེ་འཆིའི་ལུས་ཅན་ནི་མ་ཡིན་ཏེ། སྒྲིབ་བྲལ་སྐྱེ་འཆི་དང་བྲལ་བའི་སྐུ་ཅན་དུ་བདེན་ལ། དེ་ཡང་དཔྱད་པའམ། དོན་དམ་འོད་གསལ་བར་ཞུགས་པ་ནི་རྫུན་པར་བདེན་པ་དང༌། དོན་དམ་པ་སྟེ་བདེན་པར་བདེན་པ་གང་དུ་ཡང་མ་བསྒྲུབས་པའི་རྟོགས་བརྗོད་ཀྱི་བདེན་པ་ཉིད་ཀྱི་ཕྱིར། ཀླུ་སྒྲུབ་རྡོ་རྗེ་ཅན་གྱིས། འདིར་ནི་གང་ཡང་སྐྱེ་བ་མེད། ། གང་ཡང་འཆི་བ་ཡོད་མ་ཡིན། ། སེམས་ཀྱི་གཟུགས་ཀྱི་རྣམ་པར་གནས། ། ཞེས་དང༌།
དེ་བས་འདི་ལྟར་འགྲོ་བ་ཀུན། ། སྒྱུ་མ་ལྟ་བུར་འདིར་བཤད་དོ། ། སྒྱུ་མ་ལྟ་བུའི་ཏིང་འཛིན་གནས། ། ཐམས་ཅད་དེ་དང་འདྲ་བར་མཐོང༌། ། ཞེས་འབྱུང་ལ། ཇོ་ནང་པ་ཆེན་པོས་སྒྱུ་ལུས་ལ་མཆོག་དམན་གཉིས་ཡོད་པའི་མཆོག་དེ་དོན་དམ་འདུས་མ་བྱས་ཀྱི་སྒྱུ་ལུས་རྟག་བརྟན་ཐེར་ཟུག་དེ་ཡིན་ལ། དམན་པ་ནི་སྒྱུ་མའི་དཔེ་བརྒྱད་ཀྱི་མཚོན་དོན་ཅན་དེ་ཡིན་ལ། མཆོག་ལ་དེ་ལྟའི་མཚོན་དོན་ཅན་དུ་རྟོག་ན་སངས་རྒྱས་ལ་སྐུར་པ་བཏབ་པའི་ལོག་ལྟར་འགྱུར་རོ་ཞེས་པ་དང༌། ཟི་ལུང་པ་ཆེན་པོས། སྔགས་ཀྱི་སྒྱུ་ལུས་གཉིས་སུ་༼༣༨༢༽མེད་པའི་ཡེ་ཤེས་དོན་དམ་བདེན་པ་ཉིད་ཡིན་ལ།
དེ་ལྟར་ནའང་སྒྱུ་མ་ལྟར་འཇོག་པ་ནི་དེ་ཉིད་ཞལ་ཕྱག་ཅན་གྱི་སྐུར་སྣང་བའི་ཆ་ནས་ཀུན་རྫོབ་བདེན་པར་བཞག་པ་ཡིན་ལ། དེ་ལྟའི་ཚེ་ནའང་སྣང་བ་དེ་ཉིད་ཀྱང་ཡེ་ཤེས་འོད་གསལ་བ་དོན་དམ་པའི་བདེན་པ་ལས་རྫས་གཞན་ནི་ཡོད་པ་མ་ཡིན་པས་སྒྱུ་ལུས་དོན་དམ་བདེན་པ་ཉིད་ལས་ཀུན་རྫོབ་པའི་ཆོས་སུ་མི་འགྱུར་ཞེས་སྨྲ་བ་དེ་དག་ནི་མི་འཐད་དེ། རང་གི་བློས་འཕྲལ་དུ་བཟོས་པའི་མུན་སྤྲུལ་ཡིན་པའི་ཕྱིར། མུན་སྤྲུལ་ཡིན་པར་གང་གིས་ཤེས་སྙམ་ན། རང་བྱིན་གྱིས་བརླབས་སམ་སྒྱུ་ལུས་ལ་ཀུན་རྫོབ་ཀྱི་བདེན་པ་དང་འོད་གསལ་དོན་དམ་པའི་བདེན་པར་འཇོག་པར་རྡོ་རྗེ་འཆང་ཉིད་དང༌། དེའི་དགོངས་འགྲེལ་མཛད་པར་ལུང་བསྟན་པའི་བསྟན་བཅོས་མཁན་པོ་མཐའ་དག་གིས་ཀྱང༌། སྒྱུ་ལུས་ཀུན་རྫོབ་དང༌། འོད་གསལ་དོན་དམ་པར་བཤད་པ་ལས། སྒྱུ་ལུས་ལ་བདེན་པ་གཉིས་སུ་འབྱེད་པ་དང༌། ཡང་དོན་དམ་བདེན་པ་ཁོ་ན་ཡིན་ཀྱང་སྒྱུ་མ་ལྟར་བཤད་པ་དེ་འགྱུར་ཆ་ནས་འཇོག་པ་ཡིན་ཞེས་ལེགས་པར་མ་བཀྲལ་བའི་ཕྱིར་ཏེ།
འདི་ལྟའི་སྒྱུ་མ་ནི་སྒྲིབ་པའི་སྐྱོན་༼༣༨༣༽ཐམས་ཅད་ཀྱིས་དབེན་པའི་གཟུགས་ཀྱི་སྐུ་སྐྱེ་འཆི་དང་བྲལ་ཞིང་བདེ་བ་ཆེན་པོ་ལ་ལོངས་སྤྱོད་པའི་རྡོ་རྗེའི་སྐུ་ཅན་རང་ཉིད་ལ་རང་འོད་ཀྱི་ཤེས་རབ་མས་མཆོད་པའི་ལྷག་པའི་ལྷར་སྣང་ཡང༌། དེ་དེ་ལྟར་རང་བཞིན་གྱིས་དབེན་པའི་ཀུན་རྫོབ་སྒྱུ་མ་ལྟ་བུའི་སྐུ་ཅན་ཁོ་ནར་བཤད་པའི་ཕྱིར། ཀླུ་སྒྲུབ་རྡོ་རྗེ་ཅན་གྱིས། འདི་ཉིད་ཡང་དག་མཚོན་བྱ་བ། ། སྒྱུ་མ་སྐྱོན་མེད་མཚན་ཉིད་ནི། ། ཀུན་རྫོབ་བདེན་པ་སྒྱུ་མ་ཉིད། ། ལོངས་སྤྱོད་རྫོགས་པའི་སྐུ་ཡང་དེ། ། དེ་ཉིད་དྲི་ཟའི་སེམས་ཅན་ཡིན། ། རྡོ་རྗེའི་སྐུ་ཡང་དེ་ཉིད་གང༌། ། རྡོ་རྗེ་སེམས་དཔའ་རང་ཉིད་དེ། །
དེ་བས་རང་ཉིད་མཆོད་ལ་འཇུག ། བདག་ཉིད་སངས་རྒྱས་ཐམས་ཅད་ཉིད། ། ལྷ་རྣམས་ཐམས་ཅད་ཉིད་ཀྱང་ཡིན། ། ཞེས་འབྱུང་ལ། དྲི་ཟའི་སེམས་ཅན་ཡིན་ཞེས་པའི་དོན་ནི། སྒྲིབ་བཅས་ཀྱི་སྐབས་སུ་གཞི་དུས་འཆི་བ་འོད་གསལ་དོན་དམ་བདེན་པ་ལས་ལངས་མ་ཐག་པར་སྒྱུ་མ་ལྟ་བུའི་ལུས་ཅན་གྱི་བར་སྲིད་ཀྱི་སེམས་ཅན་འབྱུང་བ་ལྟར། སེམས་དབེན་དོན་དམ་གྱི་འོད་གསལ་ལས་ལྡང་མ་ཐག་པར་སྒྱུ་མ་ལྟ་བུ་ལུས་ཅན་གྱི་གང་ཟག་པ་མེད་པའི་མཆོད་སྤྲིན་གྱི་དྲི་ཟ་བའི་སེམས་ཅན་ཏེ་༼༣༨༤༽ཐུགས་ཅན་གྱི་དོན་ཏོ། ། དེས་ན་འདི་ཀུན་རྫོབ་པའི་སྐུ་མ་ཡིན་ན་སྒྱུ་མའི་དཔེ་དུ་མས་མཚོན་ནས་སྤྲོས་བྲལ་འོད་གསལ་བ་དོན་དམ་པའི་བདེན་པ་ཁོང་དུ་ཆུབ་པའི་ཉེ་རྒྱུར་བསྔགས་པའང་དོན་མེད་པར་འགྱུར་བའི་ཕྱིར་ཏེ། དེ་ལྟར་བསྔགས་པ་མེད་དོ་སྙམ་ན། རྡོ་རྗེ་ཅན་ཞབས་ཀླུ་སྒྲུབ་ཀྱིས།
མེ་ལོང་ནང་གི་གཟུགས་བརྙན་གྱིས། ། སྒྱུ་མའི་ལུས་ཀྱང་མཚོན་པར་བྱ། ། ཁ་དོག་རྣམས་ནི་འཇའ་ཉིད་ཀྱིས། ། ཁྱབ་པ་ཆུ་ཡི་ཟླ་བས་སོ། ། མེ་ལོང་དྲི་མ་མེད་པ་ལ། ། དངོས་དང་དངོས་མིན་ལས་གྲོལ་བ། ། རྡོ་རྗེ་སེམས་དཔའི་ལེགས་བྲིས་པ། ། རྣམ་པ་ཀུན་གྱི་མཆོག་ལྡན་ཞིང༌། ། སྐུ་ནི་ལྟ་བས་མི་ངོམས་པའི། ། གཟུགས་བརྙན་གསལ་བར་སྣང་བ་ནི། །
སློབ་མ་བཟང་པོ་དེ་ལ་བསྟན། ། དེ་ལ་རང་བྱིན་བརླབ་ཅེས་བཤད། ། ཅེས་འབྱུང་ལ། འདི་ལྟའི་སྒྱུ་ལུས་དངོས་ལ་དོན་གྱི་རང་བྱིན་རླབས་དང༌། དེ་མཚོན་བྱེད་མེ་ལོང་གི་གཟུགས་བརྙན་ལྟ་བུ་ལ་དེ་དཔེའི་རང་བྱིན་བརླབ་ཅེས་བརྗོད་དེ། མེ་ལོང་རང་ཉིད་ལ་བྱད་གཟུགས་སོགས་ཀྱི་འདུ་འཕྲོད་ཀྱི་བྱིན་རླབས་ལས་གཟུགས་བརྙན་སྣང་དུ་རུང་བ་ཉིད་ཀྱི་ཕྱིར་ཞེས། བདག་གི་༼༣༨༥༽རྗེ་བཙུན་ཐམས་ཅད་མཁྱེན་པ་ཡི་དམ་ལྷའི་ངོ་བོར་བཞུགས་པ་དག་གི་བཀའ་སྩལ་ལ། གནད་འདི་ལྟ་བུ་ཁོང་དུ་མ་ཆུབ་ནས་ཤར་ཙོང་ག་པས། དྭགས་པོ་བཀའ་བརྒྱུད་པ་དང་ཤངས་ཆོས་ཀྱི་ཆོས་དྲུག་གི་སྒྱུ་ལུས་ཀྱི་ངོས་འཛིན་ཆེས་ནོར་བ་ཡིན་ཏེ། མེ་ལོང་གི་གཟུགས་བརྙན་མདུན་དུ་བྱས་ནས་དེ་ཇི་ལྟ་བར་བདག་གི་ལུས་དེ་ལྟར་སྒོམ་ཞིང་དེར་བལྟ་བ་སྒྱུ་ལུས་དང༌།
ལུས་དེ་ལ་ཆགས་སྡང་སོགས་སྐྱེ་མི་སྐྱེ་ཁྲོམ་ལ་སོགས་པར་ཕྱིན་ནས་རོ་སྙོམས་ན་སྒྱུ་ལུས་གྲུབ་པར་འདོད་པའི་ཕྱིར་ཞེས་ཟེར་བ་ནི་དངོས་སུ་དྭགས་པོ་བ་ལ་ཟེར་བར་བྱེད་ཀྱང༌། ཤུགས་ལ་དཔལ་མགོན་ཀླུ་སྒྲུབ་ཡབ་སྲས་ལ་སྨོད་པར་ཟད་དེ། མེ་ལོང་གི་གཟུགས་བརྙན་གྱི་དཔེ་དོན་སྦྱོར་བའི་འཕྲོ་འདུ་ལ་རང་བྱིན་གྱིས་བརླབས་པར་བཤད་སྣང་བ་ཉིད་ཀྱི་ཕྱིར་དེ་ལ་བསྙོན་དུ་ག་ལ་ཡོད། མེ་ལོང་གི་གཟུགས་བརྙན་ལྟར་སྣང་རང་གཞན་གྱི་ལུས་སོགས་ཆོས་ཐམས་ཅད་དེ་ལྟར་རྟོགས་པས་ཁྲོམ་ལ་སོགས་པར་ཆགས་སྡང་གི་མཚན་རྟོག་ཞི་བ་དེ་ཆོས་རྣམས་སྒྱུ་མ་ལྟ་བུར་ཁོང་དུ་ཆུབ་པ་མ་ཡིན་ན་དེ་ལྟར་ཡིན་པར་མདོ་སྔགས་དགོངས་འགྲེལ་དང་བཅས་པ་ནས་༼༣༨༦༽དེ་ལྟར་བཤད་པ་ཐམས་ཅད་ཀྱི་ཚིག་དོན་གྱིས་སྟོང་པར་འགྱུར་བའི་ཕྱིར་ཁྱེད་ཅག་བདེ་བར་གཤེགས་པའི་བཀའ་ལ་སྐུར་པ་མ་འདེབས་ཤིག ། ཁྱད་པར་ཤཱཀྱ་ཐུབ་པས་དོན་དམ་པའི་བདེན་པར་དེ་ཉིད་སྒྱུ་མ་ལྟར་སྣང་བ་ཞེས་པ་ནི་གཉིས་མེད་ཀྱི་ཤེས་པ་གཟུགས་ལྟར་སྣང་བས་ཀུན་རྫོབ་བདེན་པར་འཇོག་ཀྱང་གཟུགས་སུ་མ་གྲུབ་པས་ཤེས་པ་ཉིད་གྲུབ་པའི་ཆ་ནས་དོན་དམ་པའོ་སྙམ་པ་ནི་ཆོས་ངེས་པའི་དོན་བླ་ན་མེད་པའི་ཟབ་གསང་ཞིག་ཡིན་དཀའ་བོར་སྨྲ་བ་དེ་ལས་ཐང་ཆད་པ་ཅི་ཞིག་ཡོད་དེ། ཤེས་པ་གཟུགས་སུ་སྣང་ན་ཤེས་པ་དེ་གཟུགས་ཡིན་ནས་གཟུགས་སུ་སྣང་བ་ཡིན་ནམ། གཟུགས་མ་ཡིན་ནས་གཟུགས་སུ་སྣང་བ་ཡིན། དང་པོ་ལྟར་ན་སྒྱུ་མ་ལྟ་བུ་མ་ཡིན་པ་ལ་ཡིན་པར་སྣང་བའི་དཔེ་དོན་མ་གྲུབ། གཉིས་པ་ལྟར་ན་དེ་མ་ཡིན་གྱི་དེར་སྣང་འཁྲུལ་ཞིང་ཀུན་རྫོབ་ཀྱི་བསླུ་རྫུན་མིན་པར་དོན་དམ་བདེན་པ་ཡིན་ན་དེ་ལས་གཞན་པའི་ཀུན་རྫོབ་སྒྱུ་མ་ལྟ་བུའི་ཆོས་ཤིག་ཁྱོད་ཀྱིས་རྙེད་པར་རིགས་ནའང་རྙེད་པར་མི་སྲིད་པའི་ཕྱིར། ཁྱེད་ཅག་ཟབ་དོན་འདི་སུ་ཞིག་གི་ཡིད་བསྒྱུར་བའི་ཆེད་དུ་བྱས་ཤེས་སྤྲོས་པ་ཆོག་༼༣༨༧༽གོ །
ཀུན་མཁྱེན་ཇོ་མོ་ནང་པས། དོན་དམ་པའི་སྒྱུ་མ་མཆོག་རྟག་བརྟན་ཐེར་ཟུག་ཏུ་མ་བཟུང་ན་སངས་རྒྱས་ལ་ལོག་ལྟར་འགྱུར་གསུང་བ་ནི་སྒྱུ་མའི་རྟག་བརྟན་ཐེར་ཟུག་གི་དོན་ལ་ཞེན་པའི་ཡང་དག་པའི་ལྟ་བ་དེ་ལས་ངོ་མཚར་ཆེ་བའི་ཆོས་སུ་ཞིག་གིས་རྙེད། དེས་ན་སྔགས་ཀྱི་སྒྱུ་ལུས་ཀུན་རྫོབ་བདེན་པའི་གཟུགས་སུ་སྒྲུབ་ཚུལ་འདི་མེད་ན་སྒྲིབ་བྲལ་ཀུན་རྫོབ་བདེན་པའི་ཆོས་ཀྱི་རྒྱུ་ལས་འབྲས་བུ་ལོངས་སྤྱོད་རྫོགས་སྐུ་ཐུན་མོང་མིན་པ་མངོན་དུ་བྱེད་པར་མི་ནུས་ཀྱི། རྒྱུའི་ཐེག་པ་དང་རྒྱུད་སྡེ་འོག་མའི་སྒྲིབ་བཅས་ཀུན་རྫོབ་བདེན་པའི་ཆོས་ཀྱི་རྒྱུ་ལས་འབྲས་བུ་ལོངས་སྐུ་ཐུན་མོང་བ་ཙམ་ལས་མངོན་དུ་བྱེད་མི་ནུས་ཞེས། ཀླུ་སྒྲུབ་རྡོ་རྗེ་ཅན་ཞབས་ཀྱིས། རང་བྱིན་བརླབ་རིམ་ཞེས་བྱ་བ། ། ཀུན་རྫོབ་བདེན་པ་བསྟེན་པ་སྟེ། ། བླ་མའི་ཞབས་ཀྱི་བཀའ་དྲིན་གྱིས། ། དེ་ནི་ཐོབ་འགྱུར་གཞན་གྱིས་མིན། ། རང་བྱིན་བརླབ་པའི་རིམ་པ་ནི། །
མདོ་དང་རྒྱུད་དང་རྟོག་པ་རུ། ། སྒྲུབ་པ་གང་གིས་མ་རྙེད་པ། ། དེ་ཡིས་ངལ་བ་དོན་མེད་འགྱུར། ། རང་བྱིན་བརླབ་པའི་རིམ་ཐོབ་ན། ། ཁྱབ་བདག་སངས་རྒྱས་ཀུན་༼༣༨༨༽རང་བཞིན། ། ཚེ་འདི་ཉིད་དུ་སངས་རྒྱས་ཉིད། ། ཐེ་ཚོམ་མེད་པར་ཐོབ་པར་འགྱུར། ། ཞེས་འབྱུང་ངོ༌། ། དེ་ལྟ་བུའི་སྒྱུ་ལུས་ཀྱི་སྐུ་གྲུབ་པ་དེ། ལུས་ཀུན་ཏུ་བྱང་ཆུབ་ཀྱི་སེམས་ཀྱིས་འགེངས་པ་མཐུ་ཆེ་ཞིང་མི་འགྱུར་བའི་བདེ་བ་སྒྲུབ་པའི་གྲོགས་ཙམ་དུ་ལས་ཀྱི་ཕྱག་རྒྱ་ཡང་བསྟེན་པར་བྱ་སྟེ།
དཀྱིལ་འཁོར་གྱི་ལྷའི་གྲངས་ཚང་བའི་རྣལ་འབྱོར་མ་མང་པོ་དང་བཅས་ནས་ཚོགས་ཀྱི་འཁོར་ལོ་སྤྱོད་པས་མི་འགྱུར་བའི་བདེ་བ་ཐོབ་ནས་མཆོག་གི་དངོས་གྲུབ་བརྙེས་པ་རྒྱལ་པོ་ཨིནྡྲ་བྷཱུ་ཏི་ལྟ་བུར་འགྱུར་བ་སྟེ། སྤྱོད་བསྡུས་སྒྲོན་མར། འཇིག་རྟེན་པའི་བསམ་གཏན་རྣམ་པར་བསལ་ཞིང་ཡིད་ལ་རེ་བ་རྣམ་པར་སྤངས་ནས་རྟག་ཏུ་རབ་ཏུ་དགའ་བའི་ཡིད་ཅན་གྱིས་རྣལ་འབྱོར་མ་རྣམས་དང་ལྷན་ཅིག་དགའ་བཞིན་པས་ཇི་ལྟར་རྒྱལ་པོ་ཨིནྡྲ་བྷཱུ་ཏི་དང་འདྲ་བར་ཕུང་པོའི་ཁོག་པ་བརྗེས་ཏེ་རྡོ་རྗེའི་ལུས་སུ་གྱུར་ནས་བཙུན་མོའི་མཆོག་དང་ལྷན་ཅིག་ཏུ་མི་སྣང་བར་གྱུར་ཏེ། ཡོན་ཏན་བརྒྱད་དང་ལྡན་པས་སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་འགྲོ་སྟེ། ཞེས་གསུངས་སོ། ། འོ་ན་བདག་བྱིན་གྱིས་བརླབ་པའི་རིམ་པ་དེ་དུས་ནམ་གྱི་དུས་ནས་བསྒོམ་ཞེ་ན། ལྟེ་བའི་འཁོར་ལོའི་དབུས་སུ་གཏུམ་མོ་སྣང་བ་སྟོང་པའི་གཟུགས་༼༣༨༩༽བརྙན་གསལ་བར་མཐོང་ནས་བསྒོམ་པར་བྱ་སྟེ། བཅོམ་ལྡན་འདས་ཕྱག་ན་རྡོ་རྗེས་སྦྱོར་དྲུག་ལས། འདིར་འཛིན་པའི་སྟོབས་ཀྱིས་ལྟེ་བར་གནས་པའི་ཙཎྜ་ལི་འབར་བར་རྣལ་འབྱོར་པས་མཐོང་བ་སྟེ་སྒྲིབ་པ་ཐམས་ཅད་དང་བྲལ་བ་གཟུགས་བརྙན་ལྟ་བུའི་ཕྱག་རྒྱ་ཆེན་པོ་འབར་ཞིང་སངས་རྒྱས་ཀྱི་སྤྲིན་མཐའ་ཡས་པའི་འོད་ཟེར་གྱི་སྤྲིན་འཕྲོ་བའི་འོད་ཀྱི་དཀྱིལ་འཁོར་གྱི་རྣམ་པར་མཛེས་པ་ཅན་ཏེ། རྗེས་སུ་དྲན་པས་ནི་བསྒྲུབ་པ་བསྟན་ཏོ། །
འཛིན་པའི་མཐར་ཙཎྜ་ལི་སྦྱོར་བ་འདི་ནི་ངེས་པའོ། ། ཞེས་དང༌། ཕྱག་རྡོར་བསྟོད་འགྲེལ་དུའང་དེ་དང་མཐུན་པར་འབྱུང་ངོ༌། ། འོ་ན་དེ་ལྟའི་རྗེས་དྲན་གྱི་སྐུ་དེའང་ཟག་མེད་ཀྱི་ཐིག་ལེ་ཡས་འབབ་ཏུ་ཞུ་བའི་སྣང་བ་ལས་འབྱུང་དགོས་པས་དེ་འཇུ་བར་བྱེད་པ་ལ་ཕྱག་རྒྱ་གསུམ་དང་བཞིའི་མེ་དགོས་པར་བསྟན་ཏེ། ཇི་སྐད་དུ། འདི་དག་དམན་པ་ལ་སོགས་དབྱེ་བ་རྣམས་ཀྱི་སྣ་ཚོགས་གཙོ་བོའི་སྒྲུབ་ཐབས་རྣམ་པ་གསུམ་དུ་འགྱུར། ཕྱག་རྒྱ་གསུམ་དང་གནས་སྐབས་གསུམ་ན་རྣལ་འབྱོར་པ་གསུམ་བགྲོད་པའི་དབང་གི་ལས་དང་ཀུན་རྟོག་མཆོག་རྣམས་སོ། ། ཞེས་འབྱུང་བས་ལས་རྒྱ་དང་ཀུན་རྟོག་ཡེ་རྒྱ་དང༌། ༼༣༩༠༽མཆོག་ནི་ཕྱག་རྒྱ་ཆེན་མོའོ། ། འདིའི་ཀུན་རྟོག་ཅེས་པའང་ཡང་དག་མ་ཡིན་པའི་རྟོག་བྱ་རྟོག་བྱེད་ཀྱི་རྟོག་པ་ནི་མ་ཡིན་ལ།
སྔར་འཇིག་རྟེན་པའི་དུས་སུ་སྒྲིབ་བྲལ་གྱི་ཨ་ཧཾ་གི་ཐིག་ལེ་ཡང་དག་མིན་རྟོག་གི་སྦུབས་སུ་ཚུད་པས་དེ་ལྟར་ཡོད་ཀྱང་ཡང་དག་པའི་ཡེ་ཤེས་ཀྱི་བརྟགས་པས་སྒྲིབ་བྲལ་གྱི་སྦུབས་ནས་བཏོན་ཏེ་འོད་གསལ་བར་མ་བྱས་ལ། འདིར་ནི་བརྟགས་པ་དེས་བརྟགས་པ་ཉིད་ཀྱིས་ཡང་དག་མིན་རྟོག་གིས་བརྟགས་པའི་དྲ་བ་བཅད་པ་ལས་སྒྲིབ་བྲལ་ཨ་ཧཾ་གི་འདུ་འཕྲོད་ཀྱི་རྗེས་དྲན་འོད་གསལ་བར་སྣང་བ་ཡིན་ལ། དེ་ལྟའི་ཡང་དག་མིན་རྟོག་གི་དྲ་བ་གཅོད་བྱེད་ཀྱི་བརྟགས་པ་དེ་ཉིད་ལ་ཡེ་ཤེས་ཀྱི་ཕྱག་རྒྱར་བཞག་པ་ཡིན་ནོ། ། འོ་ན་ཕྱག་རྒྱ་གསུམ་པོ་གང་ཟག་གི་རྒྱུད་ཚོད་ཇི་ཙམ་དང་འབྲེལ་བར་བརྟེན་བྱ་ཡིན་སྙམ་ན། འགྲེལ་པར། འདིར་བྱང་ཆུབ་ཀྱི་སེམས་འཛག་པའི་བགྲོད་པ་ནི་དམན་པའི་གནས་སྐབས་སོ། ། གཡོ་བའི་བགྲོད་པ་ནི་འབྲིང་གི་གནས་སྐབས་སོ། ། མི་གཡོ་བའི་བགྲོད་པ་ནི་མཆོག་གི་གནས་སྐབས་སོ། ། འདི་རྣམས་ལས་ལས་ཀྱི་ཕྱག་རྒྱ་ནི་འཛག་པའི་བདེ་བ་སྦྱིན་པ་མོའོ། ། ཡེ་ཤེས་ཀྱི་ཕྱག་༼༣༩༡༽རྒྱ་ནི་གཡོ་བའི་བདེ་བ་སྦྱིན་པ་མོའོ། །
ཕྱག་རྒྱ་ཆེན་མོ་ནི་མི་གཡོ་བའི་བདེ་བ་སྦྱིན་པ་མོའོ། ། དེ་ལྟར་སྦྱོར་བ་ཡན་ལག་དྲུག་ལ་ཕྱག་རྒྱ་གསུམ་བསྒོམ་པར་བཅོམ་ལྡན་འདས་ཀྱིས་གསུངས་པའི་ཕྱིར་རོ། ། ཞེས་འབྱུང་བས་ལས་རྒྱ་ནི་འཛག་པའི་བདེ་བ་སྟེ་རྣམ་སྨིན་ཟག་བཅས་ཀྱི་ཚོར་བདེ་ལ་བརྟེན་ནས་ཟག་མེད་ཀྱི་བདེ་བ་འདྲེན་དགོས་ལ། དེའི་ཚེ་ཟག་མེད་ཀྱི་བདེ་བའི་རྟེན་གྱི་ཐིག་ལེ་དེ་ཉིད་ཞུ་བའང་ཟག་བཅས་ཀྱི་བདེ་བའི་རྟེན་གྱི་ཐིག་ལེ་དེ་ཉིད་ཞུ་བ་ལ་རག་ལས་པའི་ཕྱིར། ཟག་བཅས་ཀྱི་བདེ་བའི་རྟེན་གྱི་ཐིག་ལེ་དེ་ཡང་ཞུ་བ་ཉིད་ཀྱིས། དེའི་ཚེ་རྟེན་གྱི་ཐིག་ལེ་འཛག་པ་དང་སྡོམ་པའི་དབང་གིས་བརྟེན་པའི་ཐིག་ལེ་དེའང་དེ་དང་ལྷན་ཅིག་ཞུ་བ་དང་འཛག་པ་དང་སྡོམ་པར་བྱེད་པའི་བདེ་ཆེན་གྱི་ཡེ་ཤེས་མངོན་དུ་བྱེད་པ་ཡིན་ལ། འདི་ལྟའི་འཛག་བདེའང་འདོད་པའི་རྣམ་སྨིན་གྱི་རགས་ལུས་ཀྱི་ཞུ་བ་དེ་ཉིད་ཀྱི་རྟེན་ལ་འཁྲིག་པའི་བདེ་ཆེན་ཆེས་གསལ་བར་ཉམས་སུ་མྱོང་བ་ཡིན་ཏེ། རགས་པའི་བདེ་བ་ནི་རགས་ལུས་ལ་མ་གཏོགས་ཕྲ་ལུས་ཀྱི་རྟེན་ལ་མྱོང་བར་ཆེས་དཀའ་བའི་ཕྱིར། དེས་ན་ཕྱག་རྒྱ་དམན་པ་འདིའི་༼༣༩༢༽སྐབས་སུ་ནི་དམ་ཚིག་ཅན་སྒྲུབ་གྲོགས་ཀྱི་ཕྱག་རྒྱ་འབྱོར་དཀའ་བས་ཕྱག་རྒྱ་མཚན་ལྡན་ཆེས་ཉུང་བས་བར་ཆད་མང་པོ་སྤངས་ཏེ། དངོས་གྲུབ་ཅན་གྱི་རིགས་ལྡན་མ་ཉུང་ཤས་ལ་དབེན་པར་གསང་བའི་སྤྱད་པས་སྤྱོད་པར་བྱ་བ་ཡིན་ནོ། །
ཡེ་རྒྱ་ནི་གཡོ་བའི་བདེ་བ་སྟེ་བདག་ཉིད་ཀྱི་སྒྲིབ་བྲལ་གྱི་རྩ་རླུང་རྣམ་པར་མི་རྟོག་པའི་བརྟགས་པའི་ལྷར་སྣང་དུ་གསལ་བའི་ལྷ་དེ་ཉིད་མཆོད་ཆེན་གྱི་རིག་མར་ཡེ་གཏུམ་གྱི་འོད་སྣང་ལ་རྡོ་རྗེ་ཕག་མོ་ལ་སོགས་པར་བརྟགས་པའི་འདོད་ལྷ་ཡབ་ཡུམ་གྱི་ལུས་ཚོར་གྱི་བདེ་བ་ལ་བརྟེན་ནས་ཟག་མེད་ཀྱི་བདེ་བ་འདྲེན་དགོས་པས། དེའི་ཟག་མེད་ཀྱི་བདེ་བའི་རྟེན་གྱི་ཐིག་ལེ་དེ་ཞུ་བ་ལ། དེའི་རྟེན་གྱི་འདོད་ལྷ་ཡབ་ཡུམ་གྱི་ཐིག་ལེ་ཞུ་བ་ལ་རག་ཅིང༌། ཐིག་ལེ་དེ་ནི་ཡབ་ཡུམ་གྱི་སྦྱོར་བས་དྲག་ཏུ་བསྲུབས་ཀྱང་རྣམ་ཤེས་དྲི་མ་ཆགས་སོགས་ཀྱི་གཡོ་བ་ཙམ་ལས་འཛག་པར་མི་ནུས་ཤིང༌། གཡོ་བའི་རྐྱེན་གྱིས་དེ་ལ་བརྟེན་པའི་ཟག་མེད་ཀྱི་བདེ་བ་མངོན་དུ་བྱེད་ལ། དེའི་ཚེ་རྟེན་གྱི་གཡོ་བའི་ཐིག་ལེའི་དབང་གིས་བརྟེན་པའི་ཡི་གེའི་བདེ་ཆེན་གྱི་ཡེ་ཤེས་ཀྱང་ཞི་ཞིང་གཡོ་བས་མངོན་དུ་བྱེད་པ་ཡིན་ནོ། ། གཡོ་༼༣༩༣༽བའི་བདེ་བ་འདིའི་ལུས་རྟེན་ནི་རྣམ་སྨིན་གྱི་རགས་ལུས་ལ་བརྟེན་པ་མ་ཡིན་ཏེ། རྣམ་པར་མི་རྟོག་པའི་ཡིད་ཀྱིས་ཤེས་པའི་ཡུལ་གྱི་ཆོས་ཀྱི་སྐྱེ་མཆེད་པའི་ཀུན་ཏུ་བཏགས་པའི་གཟུགས་སམ་ལུས་ལ་བརྟེན་པ་ཡིན་ལ། ཕྱག་རྒྱ་འབྲིང་གི་སྐབས་སུ་རང་ཉིད་འདོད་པའི་ལྷ་ཡབ་ཡུམ་དུ་གསལ་བར་གྲུབ་པས། ལྷ་དེ་དག་གི་རྟེན་དང་བརྟེན་པའི་དཀྱིལ་འཁོར་གྱི་སྣང་བ་ཡོངས་སུ་རྫོགས་པ་ཉིད་ཀྱི་ཕྱིར།
དཀྱིལ་འཁོར་གྱི་ལྷའི་གྲངས་སུ་ཡབ་ཡུམ་ཇི་ཙམ་ཚོགས་པ་དེ་སྙེད་པ་ཐམས་ཅད་ལ་བདེ་བའི་ལོངས་སྤྱོད་ཁོར་ཡུག་ཏུ་ལོངས་སྤྱོད་པས་བདེ་བ་ཆེན་པོ་སྒྲུབ་པར་བྱའོ། ། ཕྱག་རྒྱ་ཆེན་མོ་ནི། དེ་ལྟར་མི་རྟོག་ཡེ་ཤེས་ཀྱི་སྒོམ་པས་བརྟགས་པ་ཡིད་ཤེས་ཀྱི་ཡུལ་གྱི་ཆོས་ཀྱི་སྐྱེ་མཆེད་པར་སྣང་བའི་འདོད་ལྷ་ཡབ་ཡུམ་གྱི་ལུས་སམ་གཟུགས་མ་ཡིན་པར་དེ་ཉིད་ལྷན་ཅིག་བྱེད་རྐྱེན་དུ་སོང་བས་གསལ་བར་བྱས་པའི་མི་རྟོག་ཡེ་ཤེས་ཀྱི་བརྟགས་པའི་ཤེས་པ་ཐམས་ཅད་པའི་ཡུལ་གྱི་སྐྱེ་མཆེད་ཐམས་ཅད་པར་སྣང་བའི་ཟག་མེད་ཀྱི་ཐིག་ལེ་ཞུ་བའི་ཚོར་བ་ལ་བརྟེན་པའི་བདེ་ཆེན་གྱི་ཡེ་ཤེས་ཏེ། བདེ་ཆེན་གྱི་ཡེ་ཤེས་འདི་མངོན་དུ་བྱེད་པ་ལ་ནི་རྣམ་སྨིན་གྱི་རགས་ལུས་དང་ཆོས་ཀྱི་སྐྱེ་མཆེད་པའི་ཕྲ་ལུས་ལ་བརྟེན་པའི་རྣམ་ཤེས་༼༣༩༤༽དྲི་མའི་བག་ཆགས་སོགས་ཀྱི་སྒྲིབ་པ་དང་བཅས་མ་བཅས་ཀྱི་ཐིག་ལེ་འཛག་པ་དང་གཡོ་བར་བྱེད་པ་ལ་མི་ལྟོས་པ་ཉིད་ཀྱི་ཕྱིར། ཕྱག་རྒྱ་ཆེན་པོ་དང་ཕྱག་རྒྱ་ཆེན་པོའི་ཐབས་ཤེས་ཀྱི་སྐུ་དེ་དག་སྙོམས་པར་ཞུགས་པ་ཉིད་ཀྱིས་རྟེན་ཐིག་ལེ་དང་བརྟེན་པ་བདེ་བ་ཆེན་པོའི་ཡེ་ཤེས་ཀྱི་ཆགས་ཆེན་ལས་གཡོ་ཞིང་འགྲིབ་པ་དང་གང་སྟོང་གི་འགྱུར་བ་མེད་པ་ཉིད་དུ་གནས་པ་ཡིན་ལ། སྐུ་འདི་ལྟ་བུ་ལ་དགོངས་ནས། རང་བྱུང་རྒྱལ་བ་ཆེན་པོས། རྒྱལ་བ་ནམ་མཁའི་སྐུ་ཅན་ཡེ་ཤེས་ཉི་མའི་དཀྱིལ་འཁོར་ལས། ། ཕྱོགས་བཅུའི་འཇིག་རྟེན་ཀུན་ཏུ་གཟུགས་སྐུ་འཁོར་བ་ཇི་སྲིད་སྟོན། ། ཞེས་འབྱུང་བ་ལྟ་བུའི་ནམ་མཁའི་སྐུ་ནི་སྒྲིབ་བྲལ་གྱི་དྷཱུ་ཏཱིར་དག་པའི་སྐུ་ཡིན་ལ།
དེ་ཉིད་རྡོ་རྗེའི་སྲིད་པ་གསུམ་རྟེན་བྱེད་པའི་གཞན་མཆོག་གི་རབ་བླ་ན་མེད་པ་ཡིན་པའི་ཕྱིར། ཕྱག་རྒྱ་མཆོག་གི་སྐབས་འདིར་ནི་རྡོ་རྗེ་བཙུན་མོའི་གསང་བ་རྨད་དུ་བྱུང་བའི་མཁའ་དབྱིངས་ཀྱི་མཁའ་འགྲོ་མ་དེ་སྙེད་ཀྱི་གྲངས་ཀྱི་ཚོགས་པ་ལ་བདེ་བའི་འཁོར་ལོ་རབ་ཏུ་བསྐོར་བས་མཆོད་པས་ཚིམ་པ་དམ་པས་ཇི་སྲིད་ནམ་མཁའ་གནས་ཀྱི་བར་ཕན་ཚུན་མཉེས་པར་བྱའོ། ། འདི་ལྟའི་གཡོ་༼༣༩༥༽མེད་ཀྱི་ཐིག་ལེ་ཉིད་མངོན་དུ་བྱེད་པའི་སྤོགས་ཆོག་ཏུ་ནི་ཕྱག་རྒྱ་སྔ་མ་གཉིས་བདེ་བའི་བོགས་འབྱིན་དུ་ཆེས་བསྔགས་པ་ཡིན་ནོ། ། འོ་ན་བཅོམ་ལྡན་འདས་དུས་ཀྱི་འཁོར་ལོ་ཕྱག་རྒྱ་གསུམ་ལས་ཕྱག་རྒྱ་བཞི་གཏན་འབྱུང་བ་མ་ཡིན་ནམ་སྙམ་ན། འདི་ལ་བདག་གི་རྗེ་བཙུན་ཐམས་ཅད་མཁྱེན་པ་ཡི་དམ་ལྷའི་ངོ་བོར་བཞུགས་པའི་ཞལ་སྔ་ནས་ཀྱིས། ཡེ་ཤེས་ཀྱི་ཕྱག་རྒྱ་ཉིད་ལ་སྒྲུབ་བྱེད་རྒྱུའི་དབང་དུ་བྱས་པའི་ཡེ་ཤེས་ཀྱི་ཕྱག་རྒྱ་དང༌། བསྒྲུབ་པ་འབྲས་བུའི་དབང་དུ་བྱས་པའི་ཡེ་ཤེས་ཀྱི་ཕྱག་རྒྱ་གཉིས་ལས། དང་པོ་ནི་དམ་ཚིག་གི་ཕྱག་རྒྱ་སྟེ། རྣལ་འབྱོར་པ་ཡན་ལག་བཞིའི་རྩ་རླུང་གི་སྦྱོར་བ་མ་འཆུགས་པར་བསྐྱངས་པ་ལས་དུས་ལ་མི་འདའ་བར་དང༌། ཡེ་ཤེས་ཀྱི་གཏུམ་མོ་རང་འབར་དུ་འབྱུང་བ་དམ་ཚིག་གི་གཞུང་ལུགས་སམ་དེའི་ཆོས་ཉིད་ཀྱིས་ཡིན་པ་དེ་ཉིད་ཀྱིས་དེ་ཉིད་དམ་རྒྱར་ཡང་བཞག་པ་ཡིན་ཏེ།
ཇི་སྐད་དུ། གློག་གི་དབྱུག་པའི་རྗེས་མཐུན་འཕོ་མེད་བདེ་བ་སྐྱེད་པར་བྱེད་པ་མཚན་ཉིད་ཡན་ལག་ཡོངས་སུ་རྫོགས། ། ཞེས་ནང་གི་གཏུམ་མོ་དམ་ཚིག་ཕྱག་རྒྱར་བཤད་པ་ཆེས་གསལ་ཞིང༌། གཉིས་པའི་དབང་དུ་བྱས་ནས་དེ་ལྟའི་དམ་ཚིག་གི་བརྡ་ཐབས་དུས་ལས་མི་ཡོལ་བར་ཟླ་བ་རྡོ་རྗེ་ཞུ་བའི་༼༣༩༦༽ལུགས་འབྱུང་ལྡོག་གི་བདེ་ཆེན་གྲུབ་པའི་དངོས་སྟོབས་ཀྱི་མཚན་ཉིད་འཛིན་པར་བྱེད་ཅིང༌། མཚན་ཉིད་དེས་ཆོས་ཐམས་ཅད་ལ་རྒྱས་བཏབ་ནས་ཆགས་པ་ཆེན་པོར་མྱོང་བ་ཉིད་ཀྱིས་ཆོས་རྒྱར་ཡང་འཇོག་སྟེ། ཇི་སྐད་དུ། རླུང་ནི་ཡང་དག་ཕྲད་པ་རྣམས་ཀྱིས་གློག་གི་མེ་ཡི་རྩེ་མོས་སྤྱི་བོའི་ཟླ་བ་ཞུ་བར་བྱེད། ། ཐིག་ལེ་གང་གང་ཞུ་བ་འདི་ནས་མགྲིན་པ་སྙིང་ལ་ས་བོན་ལྟེ་བ་གསང་བ་དག་ལ་འགོག ། ཐིག་ལེ་ལས་ནི་གཡོ་བའི་ཁུ་བ་རྡོ་རྗེ་ནོར་བུ་ལ་གནས་རྒྱལ་མཚན་རྩེ་ལ་འགོག་པ་གང༌། ། དེ་ནི་ཤེས་རབ་ཡེ་ཤེས་སྐད་ཅིག་གལ་ཏེ་ཐིག་ལེའི་ཕྲེང་བ་གཡོ་བ་མེད་པ་བདེ་ནའོ། །
ཞེས་འབྱུང་ངོ༌། ། དེ་ལྟ་བུའི་གཏུམ་མོའི་དོན་ཅུང་ཟད་རྒྱས་པར་བཤད་ན། དཔལ་ཤ་བ་རིས། རླུང་སེམས་ཐིག་ལེར་ཟིན་སྟོབས་ཀྱིས། ། གཏུམ་མོའི་མེ་འོད་སྣང་བ་དང༌། ། བདེ་དྲོད་ཁྱད་པར་ཅན་འབྱུང་བས། ། རྗེས་སུ་དྲན་པའི་ཡན་ལག་ཡིན། ། ཞེས་དང༌། དཔལ་ལྡན་འདུས་པའི་རྒྱུད་ཕྱི་མར། ། བརྟན་འགྱུར་རྡོ་རྗེའི་ལས་ཀྱིས་ནི། །
ནམ་མཁའི་ཁམས་སུ་སྤྲོ་བར་བྱ། ། གང་ཞིག་བསྒོམ་བྱ་རྗེས་དྲན་པ། ། དེ་དང་དེ་ཡི་རྣམ་པར་སྤྲོ། ། རྗེས་སུ་དྲན་པ་ཞེས་ཤེས་བྱ། ། ༼༣༩༧༽ཞེས་འབྱུང་ལ། བརྟན་འགྱུར་རྡོ་རྗེའི་ལམ་ནི་ཨ་ཝ་དྷཱུ་ཏཱི་ཡིན་ལ། ནམ་མཁའི་ཁམས་སུ་སྤྲོ་བ་ནི་ནང་གི་ནམ་མཁའ་ཡེ་ཤེས་ཀྱི་གཏུམ་མོའི་མཁའ་འོད་དུ་སྤྲོ་ལ། སྤྲོ་བྱེད་ཀྱང་བསྐྱེད་རིམ་གྱི་ལྷས་ནི་མ་ཡིན་ཏེ་རྫོགས་རིམ་གྱིས་སྤྲོ་བར་བྱེད་ལ། དེ་ཡང་ཇི་ལྟར་སྤྲོ་ན་ས་ལ་སོགས་པའི་སྲོག་ཐུར་ལྟེ་བར་མི་ཤིགས་པའི་ཐིག་ལེ་ལ་ཐིམ་ནས་སླར་སྣང་བ་གསུམ་མམ་བཞིའི་བདག་ཉིད་ཀྱི་གཏུམ་མོའི་མེ་ལྷ་ཞལ་གསུམ་མམ་བཞིའི་རྣམ་པར་འཕྲོ་བ་ཡིན་ཏེ། ཆུ་ཁམས་ཁུ་བའི་དངས་མ་སྙིང་སྟོབས་ལས་དགའ་བ་ཡེ་ཤེས་ཀྱི་སྣང་བ་བསྐྱེད་པའི་རྒྱུའི་གཏུམ་མོ་དང༌།
མེ་ཁམས་དམར་ཆའི་དངས་མ་རྡུལ་ལས་མཆོག་དགའ་མཆེད་པའི་ཡེ་ཤེས་སྐྱེད་བྱེད་ཀྱི་རྒྱུའི་གཏུམ་མོ་དང༌། རླུང་ཁམས་རླུང་གི་དངས་མ་མུན་པ་ལས་ཁྱད་དགའ་ཉེར་ཐོབ་ཀྱི་ཡེ་ཤེས་སྐྱེད་བྱེད་ཀྱི་གཏུམ་མོ་དང༌། དེ་ནས་ས་ཁམས་ཡོངས་སུ་རྫོགས་པར་ཐིམ་པ་ལས་ཐམས་ཅད་སྟོང་པ་འོད་གསལ་བའི་ཡེ་ཤེས་སྐྱེད་བྱེད་ཀྱི་གཏུམ་མོ་བཞི་དང༌། ཁྱབ་བྱེད་དེ་བཞི་ལ་ཁྱབ་བྱ་ཁྱབ་བྱེད་དུ་ནམ་མཁའི་དངས་མ་ཡོན་ཏན་གསུམ་མཉམ་པ་ལས་རིགས་དྲུག་པའི་ཆོས་ཀྱི་དབྱིངས་ཀྱི་ཡེ་ཤེས་སྐྱེད་བྱེད་ཀྱི་རྒྱུའི་གཏུམ་མོ་འབར་༼༣༩༨༽བ་ཁ་དོག་ལྔ་པའི་རྣམ་པར་འཕྲོ་བ་ཡིན་ནོ། ། དེ་ལྟར་སྤྲོ་ཞིང་འཕྲོ་བའི་གཏུམ་མོའི་སྒྲུབ་གཞི་ཡང་རྡོ་རྗེ་སྙིང་འགྲེལ་ལས། རྣལ་འབྱོར་གྱི་གཏུམ་མོ་དང༌། ལས་ཀྱི་གཏུམ་མོ་གཉིས་གསུངས་པའི་དང་པོ་ནི། རྡོ་རྗེ་ཕྲེང་བ་ལས་འབྱུང་བ་ལྟར། ལྟེ་བའི་འོག་ཏུ་མེ་གནས་ཀྱི་རྩ་འདབ་ལྔ་པ་གཉིས་ཡོད་པའི་སྟེང་མ་ལྟེ་འོག་སོར་བཞིའི་ཐད་སོའི་འཁོར་ལོའི་ལྟེ་བར་ཙཎྜ་ལི་ནང་གི་མེའི་ངོ་བོ་ཉིད་དུ་གནས་པ་ཡིན་ལ། དེ་ཡང༌།
དེ་ནས་སྟེང་དུ་རྩེ་གསུམ་སྟེ། ། འོག་ཏུ་ཡང་ནི་རྩེ་གསུམ་མོ། ། ཞེས་པ་སྟེ་སྟེང་གི་རྩ་གསུམ་གྱི་རྗེས་སུ་འཇུག་པའི་གཏུམ་མོ་དང༌། འོག་གི་རྩེ་གསུམ་དང་ལྷན་ཅིག་འཇུག་པའི་གཏུམ་མོའོ། ། ཕྱི་མ་ལས་ཀྱི་གཏུམ་མོ་ནི་གསང་གནས་སུ་གནས་པའོ། ། སློབ་དཔོན་ཨ་བྷ་ཡས། མན་ངག་སྙེ་མར། རྣལ་འབྱོར་གྱི་གཏུམ་མོ་དང༌། ལས་ཀྱི་གཏུམ་མོ་དང༌། ལྷན་ཅིག་སྐྱེས་པའི་གཏུམ་མོ་ཞེས་གསུམ་དུ་རྣམ་པར་བཞག་པ་ལས།
དང་པོ་ནི། ལྟེ་འོག་གི་མེ་སྟེ་རྣལ་འབྱོར་གྱིས་གསོས་བཏབ་པའི་དབང་ལས་མངོན་དུ་འགྱུར་རུང་དང༌། གཉིས་པ་ནི་གསང་གནས་ཀྱི་མེ་སྟེ་རྣལ་འབྱོར་དང་མི་ལྡན་ཡང་ཕོ་མོ་སྙོམས་འཇུག་གི་གསོས་བཏབ་པས་མངོན་སུམ་དུ་འགྱུར་རུང་དང༌། གསུམ་པ་༼༣༩༩༽ནི་ཕྱག་རྒྱ་ཆེན་མོ་སྟེ། སྒྲིབ་བྲལ་ཡེ་ཤེས་ཀྱི་གཏུམ་མོ་དང༌། མཆོག་གི་གཏུམ་མོ་སྟེ། དཔལ་ལྡན་རྒྱུད་དུ། སེམས་ཀྱི་སྣང་བ་ཙམ་སྟེ་རང་གི་ཡིད་ལས་སྐྱེས་པ་མེ་ལོང་ནང་གི་གཟུགས་བརྙན་ལྟ་བུ་འདི། ། གང་ཞིག་མཐའ་དག་རྒྱལ་བའི་སྲས་དང་སངས་རྒྱས་རྣམས་ཀྱི་བསྟེན་པ་རྣལ་འབྱོར་དབང་པོས་བསྟེན་བྱ་སྟེ། ། ཡེ་ཤེས་མེ་ལྕེ་རབ་ཏུ་རྒྱས་པ་དེས་ནི་བདུད་ཚོགས་ཡུལ་དང་བཅས་པ་མཐའ་དག་བསྲེག་བྱེད་ཅིང༌། །
ལུས་ལ་ཆགས་པ་ལ་སོགས་རྐྱང་སྟེ་རྣལ་འབྱོར་རྣམས་ལ་ལོ་ཡི་སྦྱོར་བས་བདེ་མཉམ་སྟེར་བར་བྱེད། ། ཅེས་དང༌། སྡོམ་འབྱུང་ལས། མཐོ་རིས་མི་ཡུལ་ས་འོག་རྣམས། ། སྐད་ཅིག་ལ་ནི་སྐུ་གཅིག་འགྱུར། ། ཞེས་གསུངས་པས། འདི་ལྟའི་མཚན་ཉིད་ཅན་གྱི་ལྷ་དེ་དག་ནི་སྲིད་ཞིའི་ཕ་རོལ་ཏུ་སོང་བ་ཉིད་ཀྱི་ཕྱིར། རྒྱ་ཆད་ཕྱོགས་ལྷུང་གི་ཞལ་ཕྱག་ཅན་གྱི་མཚན་མར་སྣང་དགོས་པ་ནི་མ་ཡིན་ཏེ། ཞལ་བཞི་པ་ལ་སོགས་པར་སྟོན་པ་ནི་སྤྲོས་པ་འཁོར་བའི་ཆོས་སུ་ཚུར་སྟོན་པ་ཡིན་གྱི། ངེས་པའི་དོན་གྱི་ལྷ་ལ་རྣམ་པ་ཐམས་ཅད་པ་རྒྱ་ཆད་ཕྱོགས་ལྷུང་དང་བྲལ་བས་ཁྱབ་པ་ཡིན་པའི་ཕྱིར།
དེ་ལྟ་བུའི་ངེས་པ་དང་བྲལ་བ་ཉིད་༼༤༠༠༽ཡིན་པས་ངེས་དོན་རྫོགས་རིམ་གྱི་ལྷའི་དག་པ་དེ་དག་གིས་མཚོན་ནས་བསྐྱེད་རིམ་དྲང་དོན་གྱི་ལྷ་ལའང་དེ་ལྟར་ཤེས་དགོས་ཏེ། དཔེར་ན་ཀྱེའི་རྡོ་རྗེའི་ཞབས་ཀྱི་གདན་ལ་བརྩེགས་གདན་དང་བཀྲམ་གདན་དང་ཕྱག་གི་གྱེས་ཚུལ་སོགས་ཀྱང་རྣམ་པ་ཐམས་ཅད་པ་ཡིན་པར་ཀྱེའི་རྡོ་རྗེའི་རྒྱུད་མཐའ་ཡས་པར་འབྱུང་བའི་གནད་ཁོང་དུ་མ་ཆུད་པར། ས་སྐྱ་པའི་རྗེས་ཞུགས་ངོར་རྫོང་དག་ཀྱེ་རྡོར་གྱི་ཞལ་ཕྱག་ཞབས་སོགས་ཀྱི་ངེས་བཟུང་གི་རྩོད་པ་ལྷུར་བྱེད་པ་ནི་མི་ཚེ་ཆེས་རིང་བའི་རྣམ་འགྱུར་ཏེ།

ཁོ་བོ་ཅག་ནི་ཀྱེའི་རྡོ་རྗེའི་ཞལ་ཕྱག་དང་ཕྱག་མཚན་ཤེས་བྱ་ལ་སྲིད་ཚད་ཀྱི་རྣམ་པར་འགྱུར་བར་ཁོང་དུ་ཆུབ་པའི་ཕྱིར་ཏེ། ཀྱེའི་རྡོ་རྗེས་དེ་སྙེད་ཀྱི་སྒྲིབ་པ་སྦྱང་དགོས་པའི་ཕྱིར་རོ། ། འདིའི་ཕྱག་རྒྱ་ཆེན་པོའི་བརྟེན་ཚུལ་འོག་ཆོས་སྐུའི་ཁྲིད་ཀྱི་སྐབས་སུ་འཆད་ལ། དེ་ཡང་དབང་བཞི་པ་མངོན་དུ་བྱེད་པའི་ཤེས་རབ་ནི་གཏུམ་མོ་འདི་ཉིད་ཡིན་པས་བསྒྲུབ་བྱ་མཐར་ཐུག་ཡིན་ལ། དེ་མངོན་དུ་བྱེད་པ་ལ་རྣལ་འབྱོར་གྱི་གཏུམ་མོ་སྦར་བར་བྱ་བ་ཡིན་ཏེ། དེ་ཡང་ཙཎྜི་ཁྲོ་བ་ལའོ་ཞེས་པའི་ངེས་ཚིག་ནི་གོང་དུ་བཤད་ཟིན་ལ། གཏུམ་མོ་འདིའི་ངོས་འཛིན་ལ། རྒྱ་བོད་ཀྱི་མཁས་༼༤༠༡༽གྲུབ་ཕལ་ཆེ་བ་ཞལ་མཐུན་པར། མ་ལས་ཐོབ་པ་སྟེ་འོག་གི་དམར་ཆ་ཉིད་ཀྱི་རང་ལྡོག་མདོག་ལ་ངོས་འཛིན་པ་ནི་ཆེས་ནོར་བ་ཡིན་ཏེ། དེ་ནི་རགས་པའི་ཁམས་བྱིས་པ་སོ་སོ་སྐྱེ་བོ་མཐའ་དག་གི་ལུས་ཤེས་ཀྱི་མྱོང་བྱ་ཡིན་པའི་ཕྱིར་དང༌། དེ་ལ་གསོ་དཔྱད་ནས་ཕོ་བའི་མེ་དྲོད་ཅེས་པ་དེ་ཡིན་ལ།
དེ་ཡང་རླུང་མཁྲིས་བད་ཀན་གྱི་འགྱུར་བས་མེ་དྲོད་གསུམ་དུའང་འགྱུར་བ་ཉིད་ཀྱིས་འདིའི་བྱེད་པས་ནད་ཀྱི་རྣམ་འགྱུར་ཡོད་མེད་སོགས་ཀྱི་བྱ་བ་བྱེད་དོ། ། འོ་ན་དེ་གང་ཞེ་ན། ལྟེ་འོག་གི་དམར་ཆ་དེ་ལ་བརྟེན་དེ་རྣལ་འབྱོར་གྱི་རིམ་པས་མངོན་པར་གསལ་དུ་རུང་བའི་དག་པ་དང་མ་དག་པའི་ཁྱབ་བྱ་རྡོ་རྗེ་ཉི་མའི་ཆོས་ཅན་མཐའ་དག་ལ་ཁྱབ་བྱེད་དུ་འཇུག་པའི་དངས་མ་སྟེ་དེའི་བྱེད་ལས་ལ་བསམས་ནས་རེས་འགར་སྒྲིབ་བཅས་ཀྱི་ལས་ཀྱི་སྐབས་སུ་ལས་ཀྱི་གཏུམ་མོ་དང༌། སྒྲིབ་བྲལ་གྱི་སྐབས་སུ་ཡེ་ཤེས་ཀྱི་གཏུམ་མོ་དང༌། རྒོད་མ་ཁའི་མེ་དང༌། དཔྱིད་དང༌། ཐིག་ལེ་དང༌། ཨ་ཤད་དང༌། ཨ་ཐུང་ལ་སོགས་པས་བསྟན་ལ། ལྷའི་མིང་གིས་བསྙད་པ་ནི་ཤེར་ཕྱིན་དང༌།
ཕག་མོ་དང༌། བདག་མེད་མ་དང༌། སྣ་ཚོགས་ཡུམ་ལ་སོགས་༼༤༠༢༽པས་བསྟན་ཏོ། ། དེ་ལྟ་བུའི་མེའི་ལུས་ཚད་སོར་ལྔས་རྫོགས་ཀྱང༌། སྣང་བའམ་གདུང་བྱེད་ཀྱི་མཐའ་ནི་ཇི་ལྟར་ཕྱི་རོལ་གྱི་ཉི་མ་བྱང་དུ་བགྲོད་པའི་ཚེ་དཔག་ཚད་བརྒྱད་ཁྲི་དྲུག་སྟོང་གི་མཐར་ཐུག་པར་གྱེན་དུ་འགྲོ་ཞིང༌། ལྷོར་བགྲོད་པ་ན་བདུན་ཁྲི་ལྔ་སྟོང་གི་བར་དུ་ཐུར་དུ་འགྲོ་བ་ཡིན་ཡང་ཁྱིམ་བཅུ་གཉིས་ཀྱི་གོ་ལའི་འཁོར་ལོ་ལ་ཁྱབ་པར་འཇུག་གོ ། དེ་བཞིན་དུ་གཏུམ་མོ་ནང་གི་ཉི་མ་ཡང་ས་ནས་ནམ་མཁའི་བར་སོར་ལྔ་གྱེན་དང་ནམ་མཁའ་ནས་སའི་དཀྱིལ་འཁོར་གྱི་བར་ཐུར་དུ་འགྲོ་བའི་རིམ་པས་ལུས་ཚད་རྫོགས་ཤིང༌། ལྟེ་བའི་དུས་སྦྱོར་བཅུ་གཉིས་ཀྱི་རྩ་འདབ་ལ་དམར་ཆ་དང་ལྷན་ཅིག་པའི་ཚུལ་གྱིས་ཁྱབ་ལ། དེའང་ལུས་བསམ་གྱི་དབྱེ་བ་ནི། གང་དམར་ཆ་ལུས་སུ་བྱས་པའི་ཚེ་རང་གི་བསམ་པ་དཀར་ཆ་ཡིན་པའི་ཕྱིར་ན།
བ་སྤུ་བྱེ་བ་ཕྲག་ཕྱེད་དང་བཞིའི་རྩ་ནང་གི་དམར་ཆ་དག་དང་ལྷན་ཅིག་པའི་ཚུལ་གྱིས་ཁྱབ་ཅིང་རྒྱུ་བར་བྱེད་དོ། ། དེ་ནས་མེ་སྦར་བའི་རིམ་པས་སྤྱི་བོའི་དཀར་ཆ་ཞུ་བའི་ཡེ་ཤེས་སེམས་དཔའ་ལྟེ་བའི་དམ་ཚིག་སེམས་དཔའ་ལ་ཞུགས་པས་གསོས་ནས་མེ་ཆེར་འབར་བར་འགྱུར་ཏེ། ཇི་ལྟར་ཕྱི་རོལ་ཏུ་ཉི་མ་བྱང་བགྲོད་ཀྱི་ཐོག་༼༤༠༣༽མ་བརྩམས་པ་ནས་ཉི་མའི་ཕྱོགས་སུ་གྱུར་པ་ཐམས་ཅད་ཀྱི་བདག་པོ་ཡིན་པའི་ཕྱིར་རོ། ། ཇི་ལྟར་ཕྱི་རོལ་ཏུ་ཉི་མ་ལྷོ་བགྲོད་ཀྱི་མགོ་རྩོམ་པ་ནས་ཕྱིའི་ཟླ་བའི་ཕྱོགས་འཛིན་པ་ཐམས་ཅད་འཕེལ་ཞིང་རྒྱས་པར་འགྱུར་ལ། དེ་བཞིན་དུ་སྤྱི་བོའི་དཀར་ཆ་གཡོས་ནས་ཐུར་དུ་འབབ་པར་བརྩམས་པ་ན་ལུས་ཀྱི་དཀར་ཆའི་ཁམས་ཐམས་ཅད་གཡོ་བར་འགྱུར་རོ། ། དེས་ན་བསྐྱེད་རིམ་དུ་དམ་ཡེ་ཞེས་པའི་དགོངས་བཤད་ཀྱང་དོན་གྱི་སེམས་དཔའ་འདི་གཉིས་ཡིན་ཅིང༌། དེ་བཞིན་དུ་ཕྱིའི་བསྲེག་བླུག་ལ་འདས་མ་འདས་ཀྱི་མེ་ལྷ་གཉིས་གསུངས་པའི་ངེས་དོན་ཀྱང༌། ལས་ཡེའི་གཏུམ་མོ་གཉིས་ཡིན་ལ། མེ་ལྷ་ཞལ་གསུམ་དང་གཅིག་ཏུ་སྟོན་པ་ཡང་ནང་གི་མེ་དྲོད་གསུམ་དང༌། གསུམ་པོ་དེ་ཡང་དངས་མའི་ངོ་བོར་གཅིག་པའི་ངེས་པ་ལས་དེ་ལྟར་བཤད་པ་ཡིན་ནོ། །
དེ་བཞིན་དུ་ཕྱི་རོལ་གྱི་མེ་སྦར་བ་བཀྱེད་པ་གཡོ་གསུམ་ཡང་ནང་གི་སྦར་བ་སོགས་གསུམ་གྱི་ངེས་དོན་ལས་དྲང་དོན་དུ་གསུངས་པ་ཡིན་ནོ། ། ཡེ་ཤེས་ཀྱི་གཏུམ་མོ་དེ་མངོན་དུ་བྱེད་པའི་ཐབས་ནི། ཕྱག་རྒྱའི་རླུང་གསུམ་གྱི་ཤུགས་གཞན་རྐྱེན་གྱིས་དང༌། བདག་ཉིད་ཀྱི་རོ་༼༤༠༤༽རྐྱང་གི་རླུང་དྷཱུ་ཏཱིར་སྡུད་པའི་ཉེར་རྒྱུའི་བྱེད་པ་ལ་རག་པས་ཕྱག་རྒྱ་གསུམ་གྱི་ཐབས་ལ་བརྟེན་པ་ཡིན་ན། ཡེ་ཤེས་ཀྱི་ཕྱག་རྒྱ་ནི་གཏུམ་མོ་རང་ཉིད་སྦར་བ་ཉིད་ཀྱིས་རང་གིས་རང་ལ་ཕྱག་རྒྱ་ཇི་ལྟར་འགྱུར་སྙམ་ན། དེ་ནི་བདག་ཉིད་འབར་བའི་ངོ་བོར་གནས་པ་འབར་བའི་རྐྱེན་ཚང་ན་འབར་བ་ཉིད་ཀྱི་རྟེན་འབྲེལ་གྱི་ཆ་ཕྱག་རྒྱ་དང༌། དེ་ལྟར་འབར་བ་དེ་སྲེག་པ་དང་གསལ་བ་སོགས་ཀྱི་བྱ་བ་བྱེད་པ་ནི་གཏུམ་མོ་མངོན་དུ་གྱུར་པའི་དོན་ཏོ། ། མདོར་ན་གཏུམ་མོའི་ལུས་ཚད་སོར་ལྔ་ལ་རིམ་གྱིས་དམིགས་པ་འདིས་ནི་ཐིག་ལེའི་ཕྱེད་པ་བཅིངས་པ་ལས་མཆོག་ཏུ་མི་འགྱུར་བའི་བདེ་བ་རྒྱས་པར་འགྱུར་ཏེ། ཇི་ལྟར་སོར་སྡུད་དུ་སོར་ཚད་ཀྱི་སྒོ་ནས་རྩའི་བྱེད་པ་བཅིངས་པ་དང༌། སྲོག་འཛིན་དུ་རླུང་བཞི་སྦྱོར་གྱི་སྒོ་ནས་རླུང་གི་བྱེད་བཅིངས་ཀྱི་རྟེན་འབྲེལ་ཐམས་ཅད་ཀྱང་གཏུམ་མོའི་སོར་ཚད་ཀྱི་དྲང་གི་བདེ་བ་འདྲེན་པའི་ཆེད་དུ་སྦྱོར་བ་ཡིན་པས།
དེ་ཡང་སོར་བསམ་གཉིས་གྲུབ་ནས་སྲོག་འཛིན་གཉིས་ཀྱི་སྦྱང་གཞི་རྟེན་འབྲེལ་བཅུ་གཉིས་པོ་སྦྱོང་བྱེད་རླུང་འཕོ་བ་བཅུ་གཉིས་བཀག་པའི་སྒོ་ནས་སྦྱངས་པ་ལས། སྦྱང་འབྲས་བདེན་དོན་བཅུ་གཉིས་མངོན་དུ་འགྱུར་༼༤༠༥༽བ་བཞིན་དུ་རྗེས་དྲན་གྱི་ཡན་ལག་ཏུ་ཡང༌། སྦྱང་གཞི་ཁྱབ་བྱའི་ཁམས་བཞི་པོ་སྦྱོང་བྱེད་དབང་བཞི་ལས་ཐོབ་པའི་དགའ་བ་བཞི་སྦྱངས་པ་ལས། འབྲས་བུ་སྐུ་བཞི་མངོན་དུ་བྱེད་པ་ཡིན་ལ། དེའི་ངེས་པ་ཡང་རྩ་བའི་འོད་གསལ་ཉིད་ཕ་མའི་ས་བོན་ལྷན་ཅིག་པར་གནས་པ་ལས་རགས་ལུས་འདི་གྲུབ་པ་ན། ལྟེ་བ་སྙིང་ག་མགྲིན་པ་དཔྲལ་བ་སྟེ་འཁོར་ལོ་བཞི་རྫོང་ལྟ་བུར་གནས་པ་ལས་འཁོར་བའི་གནས་སྐབས་བཞི། ཕྱིན་ཅི་ལོག་བཞི་ལ་སོགས་པ་འཁོར་འདས་ཀྱིས་རིས་སུ་བཅད་པའི་རགས་སྣང་ཇི་སྙེད་པ་ཐམས་ཅད་བསྐྱེད་པར་བྱེད་ལ། དེའི་ཕྱིར་ཡེ་ལེའི་གཙོ་བོའི་ཞལ་བཞི་ནས་ཕྱི་ནང་གཞན་གསུམ་པོ་ཐམས་ཅད་སྤྲུལ་པར་གསུངས་པའི་ཞལ་བཞི་འཁོར་ལོ་བཞི་ཡིན་པར་ཤེས་པར་བྱའོ། ། དེ་ཡང་ཁམས་ཀུན་འབྱུང་གི་ངེས་པས་ས་ལ་སོགས་པ་བཞི་པོ་རེ་རེ་ཡང་འབྱུང་ཆུང་བཞི་བཞིར་ཕྱེ་བས་བཅུ་དྲུག་སྟེ། དེའི་དབང་ལས་སྦྱང་གཞི་ཁམས་འཕོ་བ་བཅུ་དྲུག །
སྦྱོང་བྱེད་དབང་གོང་མ་བཅུ་དྲུག་ལས་ཐོབ་པའི་དགའ་བ་བཅུ་དྲུག ། འབྲས་བུ་བཅུ་དྲུག་ལ་སོགས་པར་འགྱུར་ཏེ། བཞི་ཆོས་དང་བཅུ་དྲུག་འགྲོས་ཀྱི་དབྱེ་བ་ཅན་གྱི་ལམ་འདི་འབྲས་བུའི་དེ་ཁོ་ན་ཉིད་བཅུ་དྲུག་༼༤༠༦༽མངོན་དུ་བྱེད་དེ། དྲི་མ་མེད་པར། སྣ་ཚོགས་རྣམ་རྟོག་ལ་སོགས་ལམ་གྱིས་ནི། ། དེ་ཉིད་དེ་བཞིན་གཤེགས་པས་གསུངས་པ་གང༌། ། བཅུ་དྲུག་བཞི་ཡི་རབ་ཏུ་དབྱེ་བ་ཅན། ། ལམ་དང་བྲལ་བས་ཐོབ་པ་མ་ཡིན་ནོ། ། ཞེས་གསུངས་པ་ལྟར། རྣམ་རྟོག་གི་ལམ་གྱིས་སྒྲུབ་པར་མི་ནུས་པའི་བསྒྲུབ་བྱ་དེ་ཁོ་ན་ཉིད་བཅུ་དྲུག་པོ་འདི་ལ་ཡང་མཚོན་བྱ་དང་མཚོན་བྱེད་ཀྱི་དགའ་བ་བཅུ་དྲུག་པ་གཉིས་སུ་འགྱུར་ཏེ།
མཚོན་བྱ་དོན་གྱི་དགའ་བ་བཞི་ནི་འཇིག་རྟེན་ལས་འདས་པའི་དབང་བཞི་པའི་ཡེ་ཤེས་འབྲས་བུའི་མཚན་ཉིད་ཅན་དང༌། མཚོན་བྱེད་དཔེའི་དགའ་བ་བཞི་ནི་འཇིག་རྟེན་པའི་དབང་ལས་རྙེད་པ་མངོན་པར་གསལ་བྱེད་ཀྱི་རྒྱུ་ཙམ་ཡིན་ནོ། ། དེ་ལྟར་མཚོན་བྱ་དང་མཚོན་བྱེད་མཐར་ཐུག་པ་ངེས་པའི་རྒྱུར། ཕ་རོལ་ཏུ་ཕྱིན་པའི་ཐེག་པ་ལས་ཀྱང་རྣམ་མཁྱེན་སྐད་ཅིག་མ་དང་པོ་མཚོན་བྱར་བྱས་ནས་སྐད་ཅིག་མའི་སྦྱོར་བ་སོགས་བཞི་མཚོན་བྱེད་དུ་བྱས་པ་དང༌། རྒྱུའི་རྣམ་མཁྱེན་ས་དང་པོའི་ཡེ་ཤེས་མཚོན་བྱར་བྱས་ནས་སྦྱོར་ལམ་ངེས་འབྱེད་བཞི་པོ་མཚོན་བྱེད་དུ་བྱས་པ་སོགས་ཀྱང་ཁོང་དུ་ཆུད་པར་བྱའོ། ། གཞན་ཡང་འཁོར་བའི་གནས་སྐབས་ཀྱི་མི་མཐུན་པའི་རྒྱུ་ཐམས་ཅད་ནི་སྡུག་བསྔལ་ལ་༼༤༠༧༽སོགས་པའི་བདེན་པ་བཞི་ལ། མི་གཙང་བ་ལ་གཙང་བར་འཛིན་པ་ལ་སོགས་པ་ཕྱིན་ཅི་ལོག་གི་བློའི་འཇུག་པ་བཞི་ལས་ཡིན་ཏེ། དེ་ཡང་བདེན་པ་རེ་རེ་བཞིན་ལ་ཕྱིན་ཅི་ལོག་བཞི་པོས་མཐའ་གཉིས་སུ་བཟུང་བའི་དབང་ལས་ཕྱིན་ཅི་ལོག་བཅུ་དྲུག་གོ ། དེ་ཉིད་སྤོང་བ་ལ་ཐེག་པ་དམན་པའི་ལམ་ལས་མི་རྟག་སྡུག་བསྔལ་སྟོང་བདག་མེད་ལ་སོགས་པ་བཅུ་དྲུག་བསྒོམ་པ་ལས་རྙེད་པའི་མཐོང་བའི་ལམ་དང་སྒོམ་པའི་མམ་མོ། ། དེའི་ངེས་པས་ཐེག་པ་ཆེན་པོའི་ཕར་ཕྱིན་གྱི་མཐོང་ལམ་བཅུ་དྲུག་གིས་ཕྱིན་ཅི་ལོག་རྣམས་སྤོང་ལ་དེ་གཉིས་ཀར་གྱི་ངེས་དོན་བཅུ་དྲུག་པ་ཡང་བཤད་བཞིན་པའི་དགའ་བ་བཅུ་དྲུག་ཉིད་ཡིན་ནོ། །
དེ་དག་གི་འབྲས་བུ་སྐུ་བཅུ་དྲུག་པོ་མངོན་དུ་བྱེད་པ་ཡང་ཐིག་ལེ་བྱེད་པ་ཕྱིན་ཅི་མ་ལོག་པར་བཅིངས་པ་ལས་ཡིན་ཏེ། དེའི་རིམ་པ་ཡང་གཏུམ་མོའི་ལུས་སོར་ཚད་ལྔ་ལས་བསླབ་པར་གསུངས་པ་ལས་ཡིན་ཅིང༌། དེ་ཡང་ཐོག་མར་ལྟེ་བའི་འཁོར་ལོའི་གནས་སུ་རྩོམ་པ་ཡང་སྐྱེད་སྡུད་ཀྱི་དབང་ལས་ཡིན་ལ། དྲང་དོན་སྐྱེད་རིམ་གྱི་ཕྲ་ཐིག་གི་རྣལ་འབྱོར་གྱི་ཞུ་བ་གླུས་བསྐུལ་བའི་ངེས་དོན་ཡང༌། འདིར་ནང་གི་ལྷ་མོ་བཞིས་༼༤༠༨༽ནང་གི་ཡབ་བཞི་བསྐུལ་བས་མཆོག་ཏུ་བཞེངས་ཏེ་ཕོ་བྲང་དུ་བྱོན་པའི་མཐུ་ལས་བདེ་བ་ཆེན་པོའི་སྐུ་བཅུ་དྲུག་མངོན་དུ་འགྱུར་བ་ཡིན་ནོ། ། ཇི་ལྟར་བསྐུར་བའི་ཚུལ་ཡང༌། སོར་དང་པོ་སངས་རྒྱས་སྤྱན་མས་བསྐུལ་བའི་མཐུ་ལས་ཡེ་ཤེས་སེམས་དཔའི་དཔྲལ་བའི་བར་བྱོན་པ། རླུང་ཁམས་དོན་ཡོད་གྲུབ་པ་དགའ་བའི་ཡེ་ཤེས་ཀྱི་ངོ་བོ་ཉིད་དེ་སྔར་སོ་སོར་སྡུད་པ་སོགས་སུ་བཟུང་བའི་རྣམ་པ་ལོག་པ་ལས་ཀྱང་སྟོབས་ཆེ་བར་གྱུར་པའི་གཟུང་རྟོག་ཤིན་ཏུ་ནུབ་པའི་ཁྱད་པར་དང་ལྡན་པའོ། ། དེ་བཞིན་དུ་སོར་གཉིས་པས་ཆུ་མཱ་མ་ཀཱིས་མགྲིན་པ་མེ་རིན་འབྱུང་མཆོག་ཏུ་དགའ་བ་སྟེ། ཡུལ་ཅན་འཛིན་པའི་སེམས་ཆེས་ཆེར་ནུབ་པར་གྱུར་པ་དང༌།
སོར་གསུམ་པ་མེ་གོས་དཀར་མོས་སྙིང་ག་ཆུ་འོད་དཔག་མེད་ཁྱད་པར་གྱི་དགའ་བ་སྟེ། གཟུང་འཛིན་གཉིས་ཀ་ནུབ་པ་ཉེར་ཐོབ་ལྟ་བུ་དང༌། སོར་བཞི་པ་རླུང་དམ་ཚིག་སྒྲོལ་མའི་མཐུ་ལས་ཡེ་ཤེས་སེམས་དཔའ་ལྟེ་བར་བྱོན་པ་ལས་འཁོར་བའི་ལྷན་ཅིག་བྱེད་པའི་རྐྱེན་གྱི་བྱེད་པ་ཙམ་ཐབས་སུ་བཅིངས་པ་ལས་ས་ཁམས་རྣམ་པར་སྣང་མཛད་ཀྱི་རང་བཞིན་ལྷན་ཅིག་སྐྱེས་པའི་དགའ་བ་སྟེ། ངག་ཏུ་མི་ཐོན་པའི་བདེ་༼༤༠༩༽བ་ཆེན་པོའི་ངོ་བོ་ཉིད་ཀྱིས་སྣང་བ་ཐམས་ཅད་ལ་ཡང་དག་པར་འཁྱུད་པའི་ཁྱད་པར་དང་ལྡན་པའོ། ། འོན་ཀྱང་འདི་ཉིད་འཇིག་རྟེན་པའི་ལྷན་སྐྱེས་ཡིན་པས་མྱོང་བ་ཅུང་ཟད་དང་བཅས་པའོ། ། སོར་ལྔ་པ་ནམ་མཁའ་ནི་ཁྱབ་བྱེད་ཡིན་པས་ལོགས་སུ་མ་བྱས་སོ། ། མདོར་ན་རགས་པའི་མཚན་ཉིད་ཅན་གྱི་ཐིག་ལེའི་བྱེད་པ་བཅིངས་པ་ལས་ཕྲ་བའི་ཐིག་ལེའི་བྱེད་པ་ཡང་འཆིང་བར་འགྱུར་བས། གཉིས་སྣང་ཕྲ་མོ་ཙམ་ལས་མི་འབྱུང་ཞིང༌། ཤིན་ཏུ་ཕྲ་བའི་ཐིག་ལེ་མངོན་དུ་གྱུར་པ་ན་སྣང་བ་ཐམས་ཅད་གཉིས་མེད་ཀྱི་སྣང་བ་འཆར་བ་ཡིན་ཏེ། གཏུམ་མོའི་མེས་སྤྱི་བོའི་ཟླ་བ་ཞུ་བའི་ཐིག་ལེ་དཔྲལ་བ་ནས་མགྲིན་པ་དང་སྙིང་ག་དང་ལྟེ་བ་དང་གསང་གནས་བར་སོན་པ་ནི་བུམ་པ་ཅན་གྱི་འགོག་པར་འགྱུར་བས།
གསང་བ་སྐུའི་ཐིག་ལེ། ལྟེ་བར་གསུང༌། སྙིང་གར་ཐུགས། མགྲིན་པར་ཡེ་ཤེས་ཀྱི་ཐིག་ལེ་འགོག་གོ ། ཐིག་ལེ་འདི་ལ་ཡང་དངས་སྙིགས་གཉིས་ལས། གཡོ་བའི་ཁུ་བ་ནི་གསང་བ་ལ་གནས་པ། སྲ་བའི་རང་བཞིན་ལས་གཞན་དང་བའི་ཁུ་བའོ། ། རྡོ་རྗེ་ནོར་བུའི་རྒྱལ་མཚན་གྱི་རྩེར་འགོག་པ་ནི་ཤེས་རབ་ཡེ་ཤེས་༼༤༡༠༽སྐད་ཅིག་ཅེས་བྱ་བ་དབང་བཞི་པའི་ཡེ་ཤེས་ཡིན་ལ། དེ་ཡང་གཡོ་བའི་ཐིག་ལེ་ཕྲེང་བ་འཕྲོ་བ་མེད་པའི་རྒྱུས་བདེ་བ་སྟེར་བ་ན་དབང་བཞི་པ་ཡིན་པའི་ཕྱིར། ཇི་སྐད་དུ།
རླུང་ནི་ཡང་དག་ཕྲད་པ་རྣམས་ཀྱིས་གློག་གི་མེ་དང་ཞེས་སོགས་ཀྱི་ཚིགས་སུ་བཅད་པ་གོང་དུ་དྲངས་ཟིན་ཏོ། ། གཞན་ཡང་འཁོར་ལོ་གཉིས་གཉིས་ལ་རིམ་པ་བཞིན། དགའ་བ་དང་པོ་གསུམ་དང༌། རྡོ་རྗེ་ནོར་བུར་ཁམས་བརྟན་ལ་ལྷན་སྐྱེས་སུ་བཞག་པའི་དགའ་བ་བཞི་ཡང་གསུངས་ཏེ། ཇི་སྐད་དུ། མགོ་བོ་པདྨ་གཙུག་ཏོར་ལས། ། ཁུ་བ་འོངས་པ་དགའ་བ་སྟེ། ། མགྲིན་པ་སྙིང་གར་མཆོག་དགའོ། ། དགའ་བྲལ་དགའ་བ་དེ་ནས་འགྱུར། ། སྣ་ཚོགས་དགའ་བ་ལྟེ་བ་དང༌། །
གསང་བའི་པདྨར་གང་འོངས་པའོ། ། གསང་གནས་རྡོ་རྗེ་ནོར་བུའི་བར། ། ལྷན་ཅིག་སྐྱེས་དགའ་མི་འཕོ་བའི། ། རབ་གནས་མྱ་ངན་འདས་པ་མིན། ། ཕྱག་ཆེན་མི་འགྱུར་ཁྱབ་བདག་གོ ། ཞེས་འབྱུང་ལ། ཡང་ལྷན་སྐྱེས་གསུམ་པར་བཞག་ནས་འཕོས་པ་ལས་ཆགས་བྲལ་དུ་གྱུར་པ་ལས་དག་བྲལ་དུ་བྱས་པ་ཡོད་དེ། རྒྱུད་ལས། ཆགས་དང་ཆགས་བྲལ་མཐའ་དག་ལ་གནས་སྐད་ཅིག་མ་ཡང་༼༤༡༡༽ཁྱབ་བདག་དག་གིས་དབུགས་ཀྱི་གྲངས་འཕེལ་ལོ། ། ཨོཊྚ་འབར་བའི་བར་དང་ཁྱད་པར་དགའ་བ་ལྷན་སྐྱེས་དག་དང་ཡེ་ཤེས་རྣམ་དག་གི་དབུས། །
གཉིད་དང་གཉིད་ཡུར་མཚམས་སུ་རྡོ་རྗེ་པདྨ་དག་གི་གཉིས་གཉིས་སྦྱོར་བ་ལ་ནི་བདེ་བ་གང༌། ། དེ་ཡི་འཕེལ་བ་རབ་ཏུ་བྱ་སྟེ་བླ་མའི་ངེས་པའི་དབང་གིས་འཕེལ་འགྱུར་འདི་ལ་ངོ་མཚར་མེད། ། ཉོན་མོངས་བདུད་རྣམས་བཅོམ་ནས་རྒྱལ་བའི་བདག་པོར་འགྱུར་ཏེ་ལོ་ཡི་སྦྱོར་བས་རྣལ་འབྱོར་བཟང་པོའོ། ། ཞེས་གསུངས་པའི་ཨོཊྚ་འབར་བའི་བར་ནི་གསང་བར་འོངས་པ་དང༌། ཁྱད་པར་དགའ་བ་ལྷན་སྐྱེས་དག་ནི་ལྟེ་བ་དང༌། གཉིད་དང་གཉིད་ཡུར་མཚམས་ནི་སྙིང་ག་དང༌། གཉིས་གཉིས་སྦྱོར་བ་ནི་མགྲིན་པ་སྐུ་གསུང་ཐུགས་ཡེ་ཤེས་ཀྱི་ཐིག་ལེའི་གཟུགས་ཀྱིས་དཔྲལ་བ་ནས་འོངས་པའི་བདེ་བ་ལ་སོགས་པའོ། ། བླ་མའི་ངེས་པ་ནི་བུམ་པ་ཅན་གྱི་རྣལ་འབྱོར་རོ། ། ཡང་ཕྱག་ཆེན་ཐིག་ལེའི་རྒྱུད་ལས། དབུ་མ་ལ་མདུད་པ་སུམ་ཅུ་གཉིས་ཡོད་པ་ལ་རྩའི་གཙོ་མོ་སུམ་ཅུ་རྩ་གཉིས་སུ་གསུངས་ནས།
དེ་རྣམས་སུ་ཁམས་ཀྱི་འདུ་ལུགས་ཀྱི་དབང་ལས་དགའ་བ་སོ་གཉིས་སུ་བཤད་དེ། དེ་ཡང་ལྟེ་བ་ཡན་ཆད་ཀྱི་བཅུ་དྲུག་རོ་མ་མེ་དང་རྗེས་སུ་འབྲེལ་༼༤༡༢༽བའི་དགའ་བ་དང༌། ལྟེ་བ་མན་ཆད་ཀྱི་བཅུ་དྲུག་རྐྱང་མ་ཆུ་དང་རྗེས་སུ་འབྲེལ་བའི་དགའ་བ་སྟེ། དེ་གཉིས་ཀ་ཡང་ཕྱི་རོལ་གྱི་ཟླ་བ་འཕེལ་འགྲིབ་དང་མཐུན་པར་གཅིག་ནས་ལྔའི་བར་ལ་དགའ་བཟང་ལ་སོགས་པའི་མིང་དང༌། ཁམས་དང་ཡི་གེ་དང་ཆུང་ངུ་ལ་སོགས་པའི་ཁྱད་པར་མང་པོ་དང་ལྡན་པར་བཤད་པ་དང༌། དཀར་ནག་གི་མཚམས་སུ་ཆ་བཅུ་དྲུག་པ་རེ་དང་བཅས་པ་འབྱུང་ཞེས་བཤད་དོ། ། གཞན་ཡང་དཔལ་ལྡན་གསང་བ་འདུས་པར་རིམ་པ་གཉིས་ཀར་བསྒོམ་པའི་དབང་དུ་བྱས་ཏེ་རྗེས་དྲན་བཅུ་དྲུག་གསུངས་པའང༌། བདེ་བ་ཆེན་པོ་བཅུ་དྲུག་རྒྱུད་ལ་འདྲེན་པའི་ཐབས་ཁྱད་པར་ཅན་དུ་གྱུར་པ་ཡིན་ཏེ། དེ་ཡང་སངས་རྒྱས་དང༌། ཆོས་དང༌།
རྡོ་རྗེ་དང༌། རིགས་དང༌། མཁའ་འགྲོ་དང༌། དམ་ཚིག་དང༌། དཀྱིལ་འཁོར་དང༌། སྐུ་དང༌། གསུང་དང༌། ཐུགས་དང༌། སེམས་ཅན་དང༌། སྔགས་ཐམས་ཅད་ཀྱི་གཟུགས་སྐུ་གསུང་ཐུགས་དང༌།
དམ་ཚིག་དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་དམ་ཚིག་དང༌། མ་སྐྱེས་པ་དང༌། ཞེ་སྡང་གི་རིགས་ཀྱི་མཆོད་པ་རྗེས་སུ་དྲན་པ་སྟེ་རྣམ་པ་བཅུ་དྲུག་འབྱུང་ལ། དེ་ཡང་འདིར་བཅུ་དྲུག་པོ་ཐམས་ཅད་ཀྱང་རིམ་པ་གཉིས་དང་འབྲེལ་བར་བསྒོམ་པའི་དབང་དུ་བྱས་ཏེ་རྣམ་༼༤༡༣༽པ་སུམ་ཅུ་རྩ་གཉིས་སུ་ཡང་འགྱུར་ལ། དང་པོ་དྲུག་མདོར་བསྟན་པར་གསུངས་པའི་དགོངས་པས་སུམ་ཅུ་སོ་གཉིས་པོ་ཐམས་ཅད་རྗེས་སུ་དྲན་པ་དང་སོ་དྲུག་ཏུ་འདུས་པར་ཡང་ཤེས་པར་བྱའོ། ། དེ་ཡང་སྒྲོན་གསལ་ལས། སངས་རྒྱས་རྗེས་དྲན་ནི་རིགས་བརྒྱའི་དབྱེ་བ་བསྒོམ་པའོ། ། གསུང་ཆོས་རྗེས་དྲན་ནི་རྡོར་བཟླས་སོ། ། ཐུགས་དགེ་འདུན་རྗེས་དྲན་སེམས་དབེན་ནོ། །
རིགས་རྗེས་དྲན་ནི་བདག་བྱིན་གྱིས་བརླབ་པའོ། ། ཁྲོ་བོ་རྗེས་དྲན་ནི་མངོན་པར་བྱང་ཆུབ་པའོ། ། དམ་ཚིག་གི་ལྷ་རྗེས་སུ་དྲན་པ་ནི་ཟུང་དུ་འཇུག་པའོ། ། དྲུག་པོ་ནི་རྒྱུའི་ཐེག་པར་གྲགས་པའི་རྗེས་དྲན་དྲུག་པོ་དང་མིང་ཙམ་གྱི་སྒོ་ནས་མཐུན་ཏེ། དེ་ཡང་སངས་རྒྱས་དང་ཆོས་ནི་རང་མིང་གིས་བསྟན་ལ། རྡོ་རྗེ་དང་དགེ་འདུན་གྱི་སྒྲ་གཉིས་ཀ་མི་ཕྱེད་པར་མཐུན་པས་ན་དགེ་འདུན་ནོ། ། རིགས་ནི་རིན་ཆེན་འབྱུང་ལྡན་ཏེ་གཏོང་བའོ། ། ཁྲོ་བོ་ནི་དམ་ཉམས་ལ་ཁྲོ་བས་ན་ཚུལ་ཁྲིམས་སོ། ། དམ་ཚིག་ནི་ལྷའི་རང་མིང་གིས་ཀྱང་བསྟན་ཏོ། ། རྗེས་དྲན་གྱི་སྐབས་སུ་ལམ་སྔ་མ་རྣམས་ཉམས་སུ་བླང་བར་མི་ནུས་ན་མངོན་པར་བྱང་ཆུབ་པ་དང་ཟུང་འཇུག་མ་ཐོབ་པའི་ཕྱིར་ཇི་ལྟར་ཉམས་སུ་ལེན་ཞེ་ན།
དེ་དག་༼༤༡༤༽དངོས་སུ་མ་ཐོབ་ཀྱང་ཚུལ་འདྲ་བས་ཉམས་སུ་ལེན་པ་ཡིན་ནོ། ། འདི་ལྟའི་རྗེས་དྲན་གྱི་རྒྱུ་ངོ་བོ་རྒྱུ་འབྲས་སོགས་རྒྱས་པར་འགྲེལ་པ་སྒྲོན་མ་གསལ་བ་ལས་འབྱུང་ཡང་སྤྲོས་པ་ཆོག་གོ ། འཇམ་དཔལ་ཞལ་ལུང་ལས་རྟགས་སྣང་རྗེས་སུ་བཟུང་བའི་དེ་མ་ཐག་པར་ལྷ་དེ་ཉིད་ལ་བསྐྱེད་ཆོག་མེད་པ་དང༌། ཡོད་པ་དང༌། སྟོང་ཉིད་དང་བདེ་བའི་རྗེས་དྲན་དང་སྦྱར་ཏེ་རྒྱས་པར་འབྱུང་ངོ༌། ། འོ་ན་ལུགས་འབྱུང་གི་དགའ་བ་བཅུ་དྲུག་པོ་དེ་ཕྱག་རྒྱ་དང་པོ་གཉིས་དང་འགྲོགས་པའི་བདེ་བ་ཡིན་པའི་ཕྱིར། རང་བཞིན་ལྷན་སྐྱེས་ཀྱི་ཕྱོགས་མཚོན་པ་ཙམ་ཡིན་ལ། འཇིག་རྟེན་པའི་ཤེས་པ་ཙམ་གྱི་ནང་ནས་འདི་ཉིད་ཁོ་ན་ལྷན་སྐྱེས་འདྲ་ཤས་ཆེ་བའི་ཕྱིར། དེའི་བཞི་པ་ལ་ཡང་ལྷན་སྐྱེས་ཀྱི་མིང་གིས་བཏགས་པ་ཡིན་ནོ། ། འོ་ན་འདིའི་དགའ་བ་བཅུ་དྲུག་པོ་ལའང་རང་བཞིན་ལྷན་སྐྱེས་ཀྱི་བདེ་བ་མི་གསལ་བ་ཡིན་གྱི་གཏན་བདེ་བ་དེ་མེད་པ་མིན་པས་བདེ་བའི་རྟེན་གྱི་ཐིག་ལེ་དེ་མ་འཕོས་པའི་ཚུལ་ཁྲིམས་བསྲུང་དགོས་ཀྱི་མ་བསྲུངས་ན་ཚངས་སྤྱོད་ལས་ཉམས་པར་འགྱུར་ཏེ།
ཇི་སྐད་དུ། རྣལ་འབྱོར་རྣམས་སྤངས་པ་སྦྱིན་པ་དང་བུད་མེད་འགྲོགས་པ་ལས་ཀྱང་འཕོ་བ་མེད་པའི་ཚུལ་ཁྲིམས་ཏེ། ཞེས་འཕོ་མེད་ཀྱི་ཚངས་༼༤༡༥༽སྤྱོད་ནི་ཚུལ་ཁྲིམས་ཀྱི་ཚོགས་ཀྱི་གཙོ་བོ་ཡིན་པའི་ཕྱིར། ཀྱེའི་རྡོ་རྗེར། འདོད་ཆགས་བྲལ་བ་ལྟ་བུའི་སྡིག ། ཁམས་གསུམ་ན་ནི་གཞན་མེད་དེ། ། དེ་བས་འདོད་ལ་ཆགས་བྲལ་བར། ། ཁྱོད་ཀྱིས་ནམ་ཡང་མ་བྱེད་ཅིག ། ཅེས་འབྱུང་ལ། རང་བཞིན་ལྷན་སྐྱེས་ཀྱི་བདེ་བའི་རྟེན་གྱི་བྱང་ཆུབ་ཀྱི་སེམས་ནི་ཡེ་ཤེས་ཀྱི་སྐུའི་དངོས་རྒྱུ་སྟེ།
ཇི་སྐད་དུ། ཁུ་བ་མི་འགྱུར་རང་བཞིན་གྱི། ། མཆོག་ཏུ་མི་འགྱུར་བསྒྲུབ་པར་བྱ། ། ཞེས་དང༌། ཁུ་བ་མེད་ན་བདེ་མེད་འགྱུར། ། བདེ་མེད་ན་ནི་དེ་མེད་འགྱུར། ། ཞེས་འབྱུང་བ་ཉིད་ཀྱིས་དེང་སང་སྔགས་ཀྱི་ཆགས་ལམ་པ་རྣམས་ཀྱང་རང་བཞིན་ལྷན་སྐྱེས་ཀྱི་བདེ་བའི་རྟེན་གྱི་ཐིག་ལེ་མ་ཞུ་བ་ཉིད་ཀྱི་ཕྱིར། ཞུ་ཆ་འཕོ་བར་མི་འགྱུར་བའི་འདོད་པའི་འཁྲིག་ཚོར་ཁྱབ་པ་འདུ་བྱེད་ཀྱི་སྡུག་བསྔལ་གྱི་ཞུ་བདེའི་རྟེན་གྱི་ཐིག་ལེ་ཡན་གར་བ་ནམ་འཕོས་འདིར་བསྟན་གྱི་མི་འཕོ་བའི་ཚངས་སྤྱོད་ལས་ཉམས་པར་མི་འགྱུར་བའི་གནད་མ་རྟོགས་པར། རེད་མདའ་པས། ཀུན་ད་འཕོ་བས་རྩ་ལྟུང་ལྔ་པར་བཞག་པའི་ཕྱིར།
ཁྱིམ་པ་རྡོར་འཛིན་མེད་པར་ཐལ་བའི་ཐལ་བ་འཕངས་པའི་ཁྱབ་པ་འཆའ་༼༤༡༦༽བ་ནི་སྐལ་བ་དང་ལྡན་པ་དག་ཡ་མཚན་པའི་གནས་སུ་བྱེད་པ་ལས་གཞན་དུ་ཅི་ཞིག་ཡོད། དེ་ལྟར་འདིར་བཤད་པའི་དགའ་བ་བཅུ་དྲུག་ལ་སོགས་པའི་དེ་ཉིད་བཅུ་དྲུག་ནི་རང་བཞིན་དང་སྲོག་རྩོལ་དུ་བདེན་དོན་བཅུ་གཉིས་ནི་རྣམ་འགྱུར་ཡིན་ལ། ཇི་སྐད་དུ། བདེན་དོན་རྣམ་པ་བཅུ་གཉིས་ལྡན། ། དེ་ཉིད་རྣམ་པ་བཅུ་དྲུག་རིག ། ཅེས་གསུངས་པ་གཉིས་པོ་ཐབས་ཤེས་ཡིན་ཏེ། ཕྱི་ནང་གཞན་གསུམ་ལས། ཕྱི་རོལ་ཏུ་ཟླ་བ་ཆ་བཅུ་དྲུག་པ་དང་ཉི་མ་ཆ་བཅུ་གཉིས་པ་གཉིས་པོ་ཐབས་ཤེས། རྟེན་ལུས་ལ་སྐྱེས་པ་ལ་བཅུ་དྲུག་པ་དང༌། བུད་མེད་ལོ་བཅུ་གཉིས་པ་ཐབས་ཤེས།
ནང་ལུས་ལ་ཁམས་འཕོ་བ་བཅུ་དྲུག་དང༌། རླུང་འཕོ་ཆེན་བཅུ་གཉིས་པོ་ཐབས་ཤེས། གཞན་ལམ་ལ་འཕོ་བ་བཅུ་དྲུག་སྒྲིབ་བྲལ་དུ་དག་པ་དང༌། རླུང་འཕོ་ཆེན་བཅུ་གཉིས་འགགས་པ་གཉིས་ཐབས་ཤེས་གཞན་འབྲས་བུ་ལ་སྐུ་བཅུ་དྲུག་ཐོབ་པ་དང་ས་བཅུ་གཉིས་ནོན་པ་གཉིས་ཐབས་ཤེས་སུ་འགྱུར་བ་ཡིན་ནོ། ། དེ་ལྟ་བུའི་རྗེས་དྲན་ལའང་འདོད་སོགས་ཀྱི་གནས་སྐབས་བཅུར་འགྱུར་ཏེ། རྒྱུད་ལས། བསམ་དང་འདོད་དང་ལུས་ལ་རིམས་དང་ཁ་མཆོག་པདྨ་སྐམ་དང་ཟས་ལ་རབ་ཏུ་མི་འཇུག་དང༌། ། འདར་དང་སྨྱོ་དང་༼༤༡༧༽རབ་ཏུ་རྨོངས་པར་འགྱུར་དང་རྣམ་པར་འཕྲུལ་དང་རབ་ཏུ་བརྒྱལ་བ་དང༌། ། རྡོ་རྗེ་ཅན་གྱི་དུ་བ་ལ་སོགས་རབ་གསལ་རྣམ་པ་བཅུ་སྟེ་སྲོག་ཆགས་ལུས་ལ་འཇིག་རྟེན་དུ། ། རབ་ཏུ་གསལ་ཞིང་ངེས་པ་དེ་རྣམས་ཡིད་སྲུབ་གནས་སྐབས་སུ་ཞིག་རྒྱལ་བར་འདོད་པ་དེ་ནི་སུ། །
ཞེས་འདོད་པའི་གནས་སྐབས་བཅུ་དང༌། རྡོ་རྗེ་ཅན་གྱི་གནས་སྐབས་བཅུ་ལས། དང་པོ་ནི། འདོད་པ་དོན་གཉེར་གྱི་ཆགས་ཡུལ་ཡིད་ལ་བསམ་པ་དང༌། དེ་དང་འཕྲད་པར་འདོད་པ་དང༌། དེས་ལས་ཀྱི་གཏུམ་མོ་ཅུང་ཟད་འབར་བས་ལུས་ལ་རིམས་ཕོག་པ་ལྟ་བུའི་དྲོད་སྐྱེ་བ་དང༌། དེས་ཁ་སྐམ་པ་དང༌། དེ་ལས་གྱེན་རྒྱུ་སྟོབས་སུ་ཟས་ལ་མི་འཇུག་པ། ཆགས་ཡུལ་དང་འཕྲད་པས་སེམས་ལ་བརྟན་པ་མེད་པར་འདར་བ་དང༌། དེས་སྤྱོད་ལམ་དུ་རང་བཞིན་དུ་མི་གནས་པས་སྨྱོ་བ།
དེ་ནས་འདི་བྱེད་མེད་པས་རྨོངས་པ། ཡིད་འཛག་བདེ་ཁོ་ནའི་གཞན་དབང་དུ་གྱུར་པས་རྣམ་པར་འཁྲུལ་བ། མཐར་བརྒྱལ་བར་འགྱུར་བའི་གློ་བུར་དྲི་མའི་གནས་སྐབས་བཅུ་ཡོད་པ་དེས་རང་བཞིན་ལྷན་སྐྱེས་ངོ་བོ་སྒྲིབ་པར་བྱེད་ལ། གཉིས་པས་ནི་དེའི་གཉེན་པོ་བྱེད་དེ། འདོད་པའི་གནས་སྐབས་ཞེས་འབྱུང་༼༤༡༨༽བའི་འདོད་པ་ནི་བདུད་ཅེས་བྱ་བ་ཐོགས་མེད་ནས་ཀྱི་འདོད་ཆགས་ཀྱི་བག་ཆགས་ལས་གནས་སྐབས་དེ་བཅུ་འབྱུང་བའི་ཕྱིར། དེས་ན་དེ་དག་ནི་གང་ལས་རྒྱལ་བར་བྱའོ། ། བདུད་དེ་ལས་རྒྱལ་བར་བྱེད་པ་ནི་རྡོ་རྗེ་ཅན་ཞེས་རྡོ་རྗེ་སེམས་དཔའ་སྟེ། དེའི་གནས་སྐབས་ནི་ཐོག་མ་མེད་པའི་སྟོང་ཉིད་ཀྱི་བག་ཆགས་ལས་བྱུང་བ་དུ་བ་སོགས་བཅུའོ། ། དེ་ཉིད་ཀྱི་ཕྱིར་རབ་ཏུ་གསལ་བ་ལ་སོགས་པའི་ལམ་གྱི་སྒོ་ནས་ཡིད་སྲུབས་བདུད་ཀྱི་གནས་སྐབས་ལས་རྒྱལ་བར་བྱེད་དགོས་ཏེ། སྐབས་འདིའི་ཡེ་ཤེས་ཀྱི་སྣང་བ་འདི་རྒྱས་པས་བདུད་ཚོགས་སྲེག་པར་བྱེད་དགོས་པའི་ཕྱིར།
དེ་ལྟ་ན་ཡང་དེ་ལ་རྒྱལ་བར་འདོད་པ་སུ་ཞིག་ཡོད་ཅེས་དཀོན་པར་བསྟན་པའོ། ། དེས་ན་ཐ་མལ་པ་ཞུ་བདེའི་དུས་འདོད་པའི་གནས་སྐབས་བཅུ་འབྱུང་བ་དེ་སྦྱོང་བའི་ཆེད་དུ་རྣལ་འབྱོར་པས་ལྷན་སྐྱེས་ཀྱི་དགའ་བ་བཅུ་དྲུག་པོའི་མྱོང་ཆ་དུ་སོགས་ཀྱི་མཚན་ཆོས་མཚན་མེད་ཀྱི་དམིགས་མྱོང་དང་དབྱེར་མེད་པར་རྗེས་སུ་དྲན་པ་ནི་ཐ་མལ་པ་དང༌། ལམ་འདིའི་རྣལ་འབྱོར་པའི་ཁྱད་པར་བྱེད་ཆོས་བླ་ན་མེད་པ་ཡིན་ནོ། ། གཉིས་པ་ཉམས་སུ་ལེན་པ་ལ། གཏུམ་མོ་དམ་ཚིག་གི་ཕྱག་རྒྱ་ཉིད་སྒྲུབ་པ་དང༌། དེ་གྲུབ་པ་ན་༼༤༡༩༽དེའི་འབྲས་བུའི་ཡེ་རྒྱ་ཉིད་ལ་སྦྱང་བའོ། ། དང་པོ་ནི། ཇི་སྐད་དུ། ལྟེ་བར་གཏུམ་མོ་སྦར་བ་ཡི། ། དེ་བཞིན་གཤེགས་པ་ལྔ་བསྲེགས་ཤིང༌། །
སྤྱན་ལ་སོགས་པ་ཡང་བསྲེགས་ཏེ། ། བསྲེགས་པས་རི་བོང་ཅན་ཧཾ་འཛག ། ཅེས་པས། གཏུམ་མོའི་མེ་འབར་བས་མ་དག་པའི་ཕུང་ཁམས་སྐྱེ་མཆེད་འབྱུང་བའི་ལུས་སེམས་བསྲེགས་ནས་དག་པའི་ཕུང་ཁམས་སྐྱེ་མཆེད་འགྲུབ་པའི་ལུས་སེམས་ཀྱི་རྟེན་གྱི་ཐིག་ལེ་བཞུ་ནས་དེ་ཉིད་གཏུམ་མོ་བདག་མེད་མའི་བྷ་གར་བཟུང་ནས་བསྐྱེད་པ་ལས་རང་ཉིད་འདོད་བྱའི་སྒྲིབ་བྲལ་གྱི་ལྷ་མཚན་དཔེས་བརྒྱན་པ་འོད་ཟེར་གྱི་ཕྲེང་བ་དང་བཅས་པ་ཡོངས་སུ་གསལ་བར་འགྱུར་ཏེ། དུས་འཁོར་རྒྱུད་ཕྱིར། རྗེས་སུ་དྲན་པས་མཁའ་ལ་རི་བོང་ཅན་བཞིན་རང་གི་གཟུགས་ལས་འོད་ཟེར་ཆེན་པོའི་རྒྱུ། ། ཞེས་དང༌། བཅོམ་ལྡན་འདས་ཕྱག་ན་རྡོ་རྗེས། དེ་ནས་རྗེས་སུ་དྲན་པ་ཞེས་བྱ་བ་ནི་འདོད་པའི་ལྷ་མཐོང་བ་གཟུགས་ཀྱི་རྣམ་པར་རྟོག་པ་དང་བྲལ་བའོ། ། དེ་ལས་འོད་ཟེར་དུ་མ་འཕྲོ་བའི་རང་བཞིན་ཁམས་གསུམ་པར་སྤྲོ་བ་ཞེས་པ་རྗེས་སུ་དྲན་པའི་ཡན་ལག་བརྗོད་དོ། །
ཞེས་དང༌། ཡང་དེར་དེས་ན་ལྷའི་གཟུགས་བརྙན་བསྒྲུབ་པ་ཞེས་པ་འཛིན་པའི་སྟོབས་ཀྱིས་ལྟེ་བའི་གནས་སུ་གཏུམ་མོའི་༼༤༢༠༽རྣལ་འབྱོར་པས་མཐོང་སྟེ། སྒྲིབ་པ་ཐམས་ཅད་དང་བྲལ་བ་པྲ་ཕབ་པ་ལྟ་བུར་ཕྱག་རྒྱ་ཆེན་མོ། ། སངས་རྒྱས་ཀྱི་འོད་ཟེར་གྱིས་སྤྲིན་མཐའ་ཡས་པ་སྤྲོ་བར་བྱེད་པའི་འོད་ཀྱི་དཀྱིལ་འཁོར་གྱི་རྣམ་པར་སྤྲོ་ཏེ། འདི་ནི་རྗེས་སུ་དྲན་པ་སྒྲུབ་པར་བརྗོད་དེ། འཛིན་པའི་མཐར་གཏུམ་མོའི་རྣལ་འབྱོར་བསྒོམ་པར་བྱའོ། ། ཞེས་འབྱུང་བའི་མན་ངག་ལ། མེ་སྦར་བ། བཀྱེད་པ། གསོ་བ་གསུམ་ལས་དང་པོ་ནི།
ལུས་གནད་སྔར་བཞིན་ནམ། མེ་ཐབ་དྲུག་འཆིང་ངམ། ལག་པ་ལྟེ་འོག་བསྡམས་པའི་མཉམ་བཞག་གམ། སྟོད་སྐྱིལ་བྱས་པའི་གྲུ་མོ་གཉིས་པུས་མོའི་སྟེང་དུ་བཞག་པའམ། རྡོ་རྗེ་ཁུ་ཚུར་བསྣོལ་བས་པུས་མོའི་ནང་གཉིས་ནས་ཕུལ་བ་གསུམ་གང་བདེ་བྱས་ལ། ལུས་དྲང་པོར་བསྲང་ཞིང་ལྕེ་རྐན་ལ་སྦྱར། ལྟ་སྟངས་ནི། དུས་འཁོར་རྒྱུད་ཕྱིར། ཡན་ལག་མེད་པའི་ལྟ་བས་ཞེ་སྡང་འཇིག་པར་འགྱུར་ཏེ་ཁུ་བ་དྲི་མེད་བདེ་བ་ཡིས། ། ཞེས་འབྱུང་བས།
ཡན་ལག་མེད་པ་ནི་འདོད་ཆགས་ཡིན་ལ། དེའི་ལྟ་བ་གཟུགས་ལ་ཆགས་པས་ཐད་ཀར་བལྟ་བ་སྟེ། སྣ་རྩེའི་ཐད་ཀྱི་གཟུགས་སྣང་དང་བྲལ་བའི་ཆ་ལའོ། ། དེ་ནས་སྔར་བཞིན་བདག་ཉིད་བཅོམ་ལྡན་འདས་རྒྱལ་བ་རྒྱ་མཚོར་གསལ་བའི་རྩ་གསུམ་གྱི་དབུ་མ་དང་འབྲེལ་བར་༼༤༢༡༽གཙུག་ཏོར་དུ་ནམ་མཁའི་རང་བཞིན་གྱི་རྩ་འདབ་བཞི། དཔྲལ་བར་རླུང་གི་རང་བཞིན་གྱི་རྩ་འདབ་བཅུ་དྲུག ། མགྲིན་པར་མེའི་རང་བཞིན་གྱི་རྩ་འདབ་སོ་གཉིས། སྙིང་གར་ཆུའི་རང་བཞིན་གྱི་རྩ་འདབ་བརྒྱད། ལྟེ་བར་སའི་རང་བཞིན་གྱི་རྩ་འདབ་དྲུག་ཅུ། གསང་གནས་སུ་ཡེ་ཤེས་ཀྱི་རང་བཞིན་གྱི་རྩ་འདབ་སོ་གཉིས་ཏེ། དེ་ཡང་ནམ་མཁའ་དང་ཡེ་ཤེས་གཉིས་ཐབས་ཤེས་ཡིན་པས་རྩ་འདབ་ཐམས་ཅད་གཅིག་ལ་གཅིག་དུད་དེ་གནས་པ།
དེ་བཞིན་དུ་ས་དང་རླུང་དང་ཆུ་དང་མེ་རྣམས་ཀྱང་དུད་པའི་ཚུལ་གྱིས་གནས་ཤིང་འཁོར་ལོ་སོ་སོའི་ལྟེ་བར་རྩ་གསུམ་ནང་ཁོངས་འབྲེལ་བར་གསལ་གདབ། ལྟེ་འོག་སོར་བཞིའི་དབུ་མའི་ནང་དུ་གཏུམ་མོའི་མེ་དམར་ཞིང་འབར་བ་གསུམ་འཁྱོག་གི་རྣམ་པ་ཅན་སོར་གཅིག་ཙམ་པ། སའི་རང་བཞིན་གྱི་རྩ་བ་བརྟན་པ་ཆུའི་རང་བཞིན་གྱི་བདེ་ཉམས་དང་ལྡན་པ། མེའི་རང་བཞིན་གྱི་ཚ་བ། རླུང་གི་རང་བཞིན་གྱི་རྩེ་མོ་གཡོ་བ་སྟེ། འཛིན་པའི་སྐབས་སུ་བཤད་པ་ལྟར། རླུང་སྟེང་འོག་རྩེ་སྤྲད་དེ་ཐོག་མར་དྲག་རླུང༌། དེ་ནས་ཞི་བ། ཤིན་ཏུ་ཞི་བ་གསུམ་སྤེལ་ཏེ་ཇི་ལྟར་རིགས་པར་རྣལ་འབྱོར་དུ་བྱ་ཞིང༌། དེ་ནས་སོར་གཉིས་ནས་སོར་ལྔའི་བར་རིམ་བཞིན་སྦར་ལ།
སོར་ལྔའི་ཚེ་༼༤༢༢༽ལྟེ་བའི་འཁོར་ལོའི་ལྟེ་བར་བུག་པ་ཙམ་དུ་སྒོམ་ཞིང༌། མེ་རིང་ཐུང་གང་ཡིན་ཀྱང་སུམ་འཁྱོག་བྱས་པ་ལ་སོར་ཚད་དང་མཐུན་པའི་རླུང་སེམས་མེ་གསུམ་མཉམ་པ་ལ་ཡིད་ཀྱི་རྩེ་གཅིག་ཏུ་བཟུང་ངོ༌། ། དེ་ལྟར་སྒོམ་པས་རྩུབ་ཉམས་སྐྱེ་ན་གེགས་སེལ་དང་བདེ་ཉམས་སྐྱེས་ན་བོགས་འདོན་པའི་ཚུལ་བླ་མ་མཆོག་གི་ཞལ་ལས་ཤེས་ཤིང༌། མེའི་གདུང་བྱེད་སྦར་བ་ནི་ཐུར་སེལ་གྱི་དྲག་པོ་བཏུད་མས་སྦར་བར་བྱའོ། ། གཉིས་པ་ནི། གཙུག་ཏོར་གྱི་འཁོར་ལོའི་དབུས་སུ་ཧཾ་དཀར་པོ་སུམ་འཁྱོག་གི་རྣམ་པ་མགོ་བོ་ཐུར་དུ་བལྟ་བ་འཐིག་ལ་ཁད་དུ་གནས་པ་ལ། འཁོར་ལོའི་རྩ་འདབ་ཐམས་ཅད་དུ་རང་མདོག་གི་ཐིག་ལེ་ཙ་ན་ཀ་ཙམ་གོང་དུ་ཐིག་ལེ་བཤད་པའི་སྐབས་སུ་ཐིག་ལེའི་ཡི་གེར་གནས་པར་བཤད་པའི་རང་རང་གི་སྒྲ་དང་བཅས་ཏེ་གནས་པ་ལ། མེ་རྩེའི་གདུང་བྱེད་ཀྱི་ལྟེ་འཁོར་ཕར་ཕྱིན་གྱི་ཐིག་ལེ་རྣམས་ལ་ཕོག་པས་དེ་དག་གི་ཐིག་ལེའི་ཆ་ཕལ་ཆེར་ཞུ་བའི་རླུངས་པ་ལྟེ་སྟེང་ཡན་གྱི་རྩ་གསུམ་རོ་རྐྱང་གི་ཐིག་ལེ་ཡར་ཐིམ་ཞིང༌། ལྟེ་སྟེང་ཡན་གྱི་ཐིག་ལེ་རྣམས་ལ་ཕོག་པས་ཐིག་ལེ་དེ་དག་བདེ་བའི་ཆས་ཞུ་ཞིང་གཡོ་བར་གྱུར་ཅིང༌། དེ་ནས་༼༤༢༣༽ཀྱང་མེ་རླུང་ཆེར་འབར་བས་ཧཾ་ཞུ་སྟེ།
དཔྲལ་བ་ནས་མགྲིན་པར་འབྱུང་བ་ན་གཙུག་ཏོར་དང་དཔྲལ་བའི་རྩ་འདབ་ཀྱི་ཐིག་ལེའི་ཞུ་ཆ་རྣམས་དང་འདྲེས་པ་བ་ཐག་དང་བཅས་པ་བྱུང་ལ། དེ་ནས་མགྲིན་པ་དང་སྙིང་གའི་རྩ་འདབ་ཀྱི་ཐིག་ལེའི་ཞུ་ཆ་རྣམས་ཀྱང་དེ་དང་འདྲེས་པར་བྱུང་ནས་ལྟེ་བའི་འཁོར་ལོའི་དབུས་སུ་བ་ཐག་ཆད་དེ་ཚེགས་སྒྲ་དང་བཅས་ལྷུང་ནས། མེ་ཆེར་འབར་བས་ལྟེ་བའི་རྩ་འདབ་བཞི་དང༌། དེ་ཕྱིའི་བརྒྱད་དང༌། དེ་ཕྱིའི་བཅུ་གཉིས་དང༌། དེ་ཕྱིའི་དྲུག་ཅུ་རྩ་བཞི་དང༌། དེ་ནས་དེ་ལས་འཕྲོས་ནས་ལྟེ་གསང་གི་རྩ་གནས་ཐམས་ཅད་འབར་བས་གང་བ་དང་དེ་ལ་བརྟན་པ་ཐོབ་པས་སྙིང་མགྲིན་དཔྲལ་གཙུག་གི་བར་གཏུམ་མོའི་སྣང་བ་ཆེན་པོས་ཁྱབ་ཅིང་དེ་ཇི་ལྟར་ཁྱབ་རིམ་ནས་ཧཾ་སྟེ་དཀར་ཆ་ཞུ་ཕུལ་ཇེ་ཆེར་སོང་བའི་རྒྱུན་དྲག་ཏུ་དབབ་པར་བྱ་ལ། དེ་ལྟ་ནའང་ལྟེ་བ་ཕྱིན་ལས་མི་འདའ་བ་ནི་གཏུམ་མོའི་མེའི་རེག་པས་ཐིག་ལེ་ཕྱིར་ལ་མི་ལྟུང་བར་འཛིན་པ་ཡིན་ནོ། ། དཔེར་ན་སྣོད་ཀྱི་ཁ་བ་ཐོ་དམན་མཉམ་པ་གཉིས་སུ་ཆུ་དང་མར་མེ་བཤིབས་ཏེ་བཞག་པ་ལ་སྟེང་ནས་རླུང་མི་འཆོར་༼༤༢༤༽བའི་ཆེད་ཀྱི་རྫ་བོ་ལྟ་བུས་བཀབ་པ་ན་མར་མེའི་རླུང་ཤུགས་ཀྱི་ཆུ་ཡང་སྟེང་གི་རྫ་བོ་ལ་དྲངས་ཏེ་ཆགས་པའི་ཚུལ་གྱིས་གྱེན་དུ་འགྲོ་ཞིང་གནས་པ་ལྟ་བུའོ། ། གསུམ་པ་ནི་སྤྱི་བོའི་ཧཾ་ཡིག་ཞུ་བའི་བདུད་རྩིའི་རྒྱུན་དང་མེ་འདྲེས་པས་གཙུག་ཏོར་གྱི་འཁོར་ལོ་ནས་དཔྲལ་བའི་འཁོར་ལོ་ཡན་གང་བ་ལ་མཉམ་པར་གཞག་ཅིང༌།
དེ་ནས་མགྲིན་སྙིང་དང༌། དེ་ནས་ལྟེ་གསང་གི་བར་ཙམ་དུ་བྱ་སྟེ། ནོར་བུའི་རྩེ་མོ་ལ་སོགས་པར་བྱས་ན་ཐིག་ལེ་གྲོལ་བ་གསུམ་གྱི་མཐར་ལྟུང་བའི་ཉེན་ཡོད་པས་མི་དབབ་པར་འོག་གི་ལམ་གསུམ་གྱི་མེ་རླུང་དྲག་པོར་སྟེང་དུ་ཕུལ་བ་ན་རིལ་བ་ཞབས་ཚགས་ཅན་གྱི་དཔེས་མི་འཛག་པར་འགྱུར་ལ། དེའང་སྟེང་འོག་གི་རླུང་བསྡམས་ཙམ་གྱི་ནི་མ་ཡིན་ཏེ། རིལ་བ་ཞབས་ཚགས་ཅན་ལ་ཡང་སྟེང་རླུང་གི་སྒོ་བཀག་ཀྱང་ནང་ཆུས་མ་གང་ན་འཛག་པ་བཞིན་དུ་ལྟེ་བར་སྟེང་རླུང་སྡོམ་ནུས་ཀྱང་ལུས་ཐིག་ལེས་མ་གང་ན་འཛིན་མི་ནུས་པས་དབབ་ཅིང་བཟློག་པའི་ཐིག་ལེས་ལུས་ཀྱི་དངས་མའི་ཞུ་ཆ་འཕེལ་རྒྱས་ཀྱིས་བ་སྤུའི་བར་གང་བ་ན་འཛིན་ནུས་པའི་ཕྱིར་ཏེ། རིལ་བ་ཆུས་མེར་གང་བ་ཞབས་ནས་མི་༼༤༢༥༽འཛག་པ་བཞིན་ནོ། ། དེ་ལྟར་དབབ་ཅིང་བཟློག་ཅིང་ཡང་དབབ་ཅིང་བཟློག་པ་འདི་ཉིད་ཆེས་དྲག་ལ་ཡུན་རིང་བར་མ་གོམས་ན་འདི་སྐབས་ཀྱི་འདོད་དོན་མི་འགྲུབ་ལ། དེ་ལྟ་ན་དྲག་ཏུ་དབབ་ཅིང་བཟློག་པ་ན་བཟློག་མ་ནུས་ན། མཛོད་སྤུའི་གནས་སུ་ཡེ་ཤེས་ཀྱི་མིག་གཅིག་དྲག་ཏུ་འཁོར་བའི་འབྱེད་འཛུམས་མྱུར་པོར་བསྐྱོད་པ་ལས་འཛུམ་པའི་རླུང་ཤུགས་ཀྱི་ལྟེ་བའི་ཨ་བ་དྷཱུ་ཏཱིའི་ནང་གི་ཐིག་ལེ་ཁ་དོག་ལྔ་འཕྲོ་བ་ལ་ཕོག་པས་རྟ་གདོང་གི་མེ་ལ་རླུང་བརྡབས་པ་ཡར་འཁོར་བའི་དཔེས་ཚངས་བུག་ནས་འོག་མིན་གྱི་བར་ཐོན་པར་སངས་སངས་སོང་བར་བསྒོམས་ཏེ། འདི་གོམས་ན་འཕོ་བའི་དོན་ཡང་ལེགས་པར་གྲུབ་བོ། །
དེས་ན་འདི་ལྟའི་དབབ་བཟློག་གི་གནད་ལ་མཁས་པར་མ་གྱུར་ན་ཆུས་མེ་བསད་དེ། ཕ་རོལ་གྱི་ནམ་མཁའ་ལ་ཟླ་བ་འཆར་ཞིང༌། རྒྱུ་དེ་ཚེ་འདིར་ནད་དང་གྲགས་པ་ངན་པ་བསྐྱེད་ནས་ཚེ་རབས་ཕྱི་མར་ལས་ཀྱི་མེ་དང་རླུང་ཐིག་གི་ཡེ་ཤེས་ཀྱི་མེ་དང་རླུང་ཐིག་གི་དམ་ཚིག་བསད་ནས་སེམས་ཅན་དམྱལ་བ་ཆེན་པོར་སྐྱེ་བའི་ཉེན་ཆེ་བས། མཐོ་བ་ཙམ་གྱི་གཡང་ས་ཆེ་བའི་ཕྱིར། དཔལ་ཤ་བ་རིའི་༼༤༢༦༽བརྡ་གླུ་ལས། རྫི་བོ་ཐབས་མཁས་ལྕགས་ཀྱུས་སྟོབས་ལྡན་གླང་པོའི་ཁ་ལོ་ཇི་ལྟར་འདོད་བཞིན་བསྒྱུར་བ་ཕྱི་རོལ་མིན། ། ཞེས་འབྱུང་ངོ༌། ། གཉིས་པ་དེ་གྲུབ་པ་ན་དེའི་འབྲས་བུ་ཡེ་རྒྱ་ཉིད་ལས་སྦྱང་བ་ནི། དེ་ལྟར་རྣལ་འབྱོར་པས་ལྟེ་བའི་གཏུམ་མོ་བཅོམ་ལྡན་འདས་རྡོ་རྗེ་རྣལ་འབྱོར་མ་དང༌། སྤྱི་བོའི་ཧཾ་ཡིག་བཅོམ་ལྡན་འདས་རྒྱལ་བ་རྒྱ་མཚོར་རྣམ་པར་མི་རྟོག་པའི་ངོ་བོར་སྣང་བ་ན།
མི་རྟོག་པའི་བརྟགས་པ་དེ་ཉིད་ཀྱི་ཡུལ་དེ་དག་གི་ཡབ་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་གར་ཧཱུྃ་སྔོན་པོ། ལྟེ་བར་ཧོཿསེར་པོ། གཙུག་ཏོར་དུ་ཧཾ་ལྗང་གུ། ། གསང་གནས་སུ་ཀྵ་སྔོན་པོ། ཡུམ་གྱི་དཔྲལ་བར་ཨོཾ། མགྲིན་པར་ཨཱཿ། སྙིང་ཀར་ཧཱུྃ། ལྟེ་བར་ཧོཿ།
གསང་གནས་སུ་སྭཱ། གཙུག་ཏོར་དུ་ཧཱ་དང་མཁའ་གསང་བྱིན་བརླབས་སྔར་ལས་རྒྱའི་སྐབས་སུ་བཤད་པ་ལྟ་བུའི་ཆོ་གས་སྦྱོར་བ་ཉིད་ཀྱིས་བོ་ལ་དང་ཀཀྐོ་ལ་མཉམ་པར་སྦྱོར་བས་རེག་པ་སྲ་བ་ས་སངས་རྒྱས་སྤྱན་མའི་བདེ་བ་ཉམས་སུ་མྱོང་བ་དང༌། གཤེར་བ་ཆུ་མཱ་མ་ཀཱིའི་བདེ་བ་དང༌། བསྐྱོད་པ་མེ་གོས་དཀར་མོའི་བདེ་བ་དང༌། གཡོ་བ་དམ་ཚིག་སྒྲོལ་མའི་བདེ་བས་མཆོད་པས་ཡབ་ཡུམ་གཉིས་ཀ་ཕན་ཚུན་མཆོད་པར་བྱ་བ་སྟེ། ཇི་སྐད་དུ། ༼༤༢༧༽བོ་ལ་ཀཀྐོ་ལ་སྦྱོར་བས། ། རེག་པ་སྲ་བ་བག་ཆགས་ཉིད། ། ས་ནི་དེ་ལས་སྐྱེ་བར་འགྱུར། ། བྱང་སེམས་ཁུ་བའི་རང་བཞིན་ལས། །
ཆུ་ཡི་ཁམས་ནི་འབྱུང་བ་སྟེ། ། བསྐྱོད་པ་ལས་ནི་དྲོད་སྐྱེ་སྟེ། ། གཡོ་བ་རླུང་དུ་རབ་ཏུ་གྲགས། ། བདེ་བ་ནམ་མཁའ་ཉིད་ཀྱི་ཁམས། ། ལྔ་པོས་རྣམ་པར་ཤེས་པ་བསྐོར། ། ཞེས་འབྱུང་བའི་དགྱེས་པ་ཆེན་པོས་ལེགས་པར་བསྟེན་ཏེ། འདི་ཙམ་གྱི་རྣལ་འབྱོར་དུ་ཕྱིན་པ་ན་ཟག་པ་མེད་པའི་ཏིང་ངེ་འཛིན་གྱི་རྣལ་འབྱོར་གྱི་དུས་མཐའི་སྐད་ཅིག་ཙམ་ལ་རྒྱུའི་ཐེག་པར་བསྐལ་པར་བསགས་སྦྱང་བྱས་པའི་ལམ་ལས་བཟླུམ་ཕུལ་ཆེ་བ་ཉིད་ཀྱི་ཕྱིར། དེ་ལྟའི་འདོད་ལྷས་སེམས་ཅན་གྱི་ཁམས་སྦྱང་བ་དང་སངས་རྒྱས་ཀྱི་མཆོད་པའི་སྤྲིན་གྱི་འོད་ཟེར་གྱི་འདུ་འཕྲོད་ནང་གི་ལུས་དང་ཕྱི་རོལ་གྱི་མཁའ་དབྱིངས་ཐམས་ཅད་དུ་འགེངས་པར་བྱ་དགོས་ཏེ། བཅོམ་ལྡན་འདས་ཕྱག་ན་རྡོ་རྗེས། རྡོ་རྗེའི་ལམ་ནས་ཐབས་ཀྱི་སྙིང་གར་གཞུག་པར་བྱ་ཞིང་པདྨའི་ལམ་ནས་ཤེས་རབ་ཀྱི་སྙིང་གར་གཞུག་པར་བྱ་སྟེ།
རང་རང་རྡོ་རྗེའི་སྙིང་གར་ལྷའི་འཁོར་ལོ་རབ་ཏུ་བཅུག་པ་འདི་ཡིས་འོད་ཟེར་རྣམས་ཀྱིས་གཉིས་ཀའི་ལུས་ནི་གང་བར་བྱས་ནས་འཁོར་ལོའི་༼༤༢༨༽རྣམ་པར་བྱེད་དོ། ། ཞེས་འབྱུང་ངོ༌། ། གཉིས་པ་དེ་ལྟར་སྒྲུབ་པའི་སྒྲུབ་པ་དང་འབྲེལ་བའི་རྣལ་འབྱོར་ལ། སྒྱུ་ལུས་ཉིད་རྨི་ལམ་རྗེས་སུ་དྲན་པར་སྒྲུབ་པའི་རྣལ་འབྱོར་དང༌། སྒྱུ་ལུས་ཉིད་བར་དོར་རྗེས་སུ་དྲན་པར་སྒྲུབ་པའི་རྣལ་འབྱོར་རོ། ། དང་པོ་ལ་ཡང་རྨི་ལམ་ལུས་སེམས་ཀྱི་གོ་དོན་བཤད་པ་དང༌། དེའི་ཉམས་ལེན་དངོས་སོ། ། དང་པོ་ནི། སྒྱུ་ལུས་ཀྱི་རིམ་པ་གྲུབ་པ་ན་སྒྱུ་ལུས་ཀྱི་སྐུ་དང༌། རྣམ་སྨིན་གྱི་རགས་ལུས་གཉིས་ཐ་དད་དུ་བྱེད་དགོས་སམ་མི་དགོས་ཀྱི་དོགས་པ་ཁོང་ནས་སློང་སྙིང་འདོད་དེ།
དེའི་དོགས་པ་སེལ་བའི་ཆེད་དུ་སད་ལུས་དང་རྨི་ལམ་གྱི་ལུས་གཉིས་གཅིག་གྲུབ་པ་ན་ཅིག་ཤོས་རང་བདེན་པ་ལྷག་མར་འདོར་བའམ་མི་ལུས་ལ་དོགས་པ་བཅད་པ་ཉིད་ཀྱིས་སྒྱུ་ལུས་གྲུབ་པ་ན་རགས་ལུས་འདོར་མི་འདོར་དང༌། ལུས་མི་ལུས་ཤུགས་ཀྱིས་རྟོགས་པར་འགྱུར་བ་ལ་དགོངས་ནས། སློབ་དཔོན་འཕགས་པ་ལྷའི་སྤྱོད་བསྡུས་སྒྲོན་མར། རྡོ་རྗེས་སློབ་མས་གསོལ་པ། བཅོམ་ལྡན་འདས་སོམ་ཉིར་གྱུར་པ་འགའ་ཞིག་བདག་ལ་མཆིས་ཏེ། ཅིའི་ཕྱིར་ཡུན་རིང་པོར་གཉིད་ལོག་ནས། ཅིའི་ཕྱིར་ལུས་ཀྱི་ཁོག་པ་བོར་ཏེ། རྨི་ལམ་དུ་སུམ་ཅུ་རྩ་༼༤༢༩༽གསུམ་གྱི་གནས་སམ་ཡུལ་ཕྱོགས་གཞན་དག་ཏུ་སོང་ནས་འདོད་པའི་ཡོན་ཏན་ལྔ་ཉམས་སུ་མྱོང་སྟེ། ཡང་ཡུལ་འདིར་འོང་སྟེ། ཅིའི་ཕྱིར་རྨི་ལམ་ན་དགེ་བ་དང་མི་དགེ་བ་མཐོང་བའི་འབྲས་བུ་ཐོབ་པར་འགྱུར།
དེ་བཞིན་དུ་གཉིད་ལོག་པའམ་མ་ལོག་པའི་གནས་སྐབས་དག་ཅི་ཐ་དད་པ་མཆིས་སམ་འོན་ཏེ་མ་མཆིས་ཞེས་དྲི་ཚིག་ཙམ་ལ་འཁྲུལ་ཏེ། བོད་ཀྱི་གྲུབ་ཐོབ་མང་པོའི་ཁྲིད་ཡིག་ཏུ་རྨི་ལམ་གྱི་ལུས་སེམས་ནི་ད་ལྟའི་ལུས་འདིའི་གོ་ས་ནས་ཕྱིན་ཏེ་ཕྱི་རོལ་ཏུ་ཐོན་ནས་དགེ་མི་དགེའི་བྱ་བ་དུ་མ་བྱེད་པར་འཆད་ཀྱང་རྣལ་འབྱོར་ཐོབ་པ་དག་ལ་དེ་ལྟ་མི་སྲིད་པ་མ་ཡིན་ཀྱང་མཐའ་གཅིག་ཏུ་སྨྲ་ན་ལེགས་པ་མ་ཡིན་ཏེ། རྨི་ལམ་གྱི་ཤེས་པ་རྣམ་སྨིན་གྱི་ལུས་ཉིད་ལས་ཕྱེ་ནས་ཡུལ་གཞན་དུ་གཟུགས་སོགས་ཤེས་པའི་མ་འཁྲུལ་བའི་བྱ་བ་བྱེད་པ་ཅན་ཡིན་ན་སད་དུས་ཀྱི་ཤེས་པ་ལྟར་ཡུལ་ལ་མངོན་སུམ་གྱི་འཇུག་པ་མ་འཁྲུལ་བར་རིགས་ན་དེ་ལྟ་ནའང་མ་ཡིན་པའི་ཕྱིར་ཏེ། ཕྱི་རོལ་པའི་གཞོན་ནུ་མ་ལེན་གྱིས། རྨི་ལམ་ལ་སོགས་ཤེས་པ་ལ། ། ཕྱི་རོལ་རྣམ་ཀུན་མེད་མི་འདོད། ། ཡུལ་དུས་༼༤༣༠༽གཞན་གྱི་བདག་ཉིད་ཅན། ། ཕྱི་རོལ་ཀུན་ལ་དམིགས་པ་ཡིན། ། ཞེས་རྨི་ལམ་གྱི་ཤེས་པ་མ་འཁྲུལ་བའི་ཡུལ་གྱི་རྣམ་ལྡན་དུ་འདོད་པ་ལ་མི་འཐད་དོ་ཞེས། སློབ་དཔོན་ཆེན་པོ་ཞི་བ་མཚོས།
འོ་ན་ཡུལ་དང་དེ་འབྲེལ་བ། ། དེ་ལྟར་དེ་དག་ལ་མེད་ཉིད། ། དེ་ཕྱིར་དེ་ཡང་རང་བཞིན་དཔེ། ། ཅི་ཕྱིར་དེ་ལྟར་སྣང་བར་བྱེད། ། ཅེས་དང༌། དཔལ་ཆོས་ཀྱི་གྲགས་པས། ཤེས་ཀུན་དོན་ལྡན་ཕྱིར་ཞེ་ན། ། འཐད་ལེན་རྨི་སོགས་རྣམ་གཞན་དུ། ། མཐོང་ཕྱིར་ཞེས་སོགས་ཀྱི་དགག་པར་མཛད་ལ། རྒྱུད་གཞན་གྲུབ་པར།
གལ་ལྟེ་རྨི་ལམ་ན་ཡང་ཤེས་པ་དོན་དང་ལྡན་པ་ཡིན་ལ། དེའི་ཚེ་དམིགས་པ་རྣམས་ཀྱང་རྒྱུད་གཞན་ཉིད་ཡིན་ནོ་ཞེ་ན། གལ་ཏེ་ཕ་རོལ་པོ་ལ་བདོ་པའི་ཕྱིར་ལུང་དང་རིགས་པ་དང་བྲལ་བའི་ཕྱིར། རྒོལ་བ་དམ་པ་མ་ཡིན་པས་དེ་ལྟ་བུ་ལ་བརྟེན་པར་བྱེད་ན་ནི་ཕ་རོལ་པོ་ཡང་དེ་གཞན་གྱི་དབང་ཅན་དུ་འདོད་པ་ལ་སུ་ཡང་བཟློག་པར་མི་བྱེད་དོ། ། ཞེས་པའི་སྐབས་སུ་བྱེ་སྨྲའི་དོགས་པ་བསུ་བར། གལ་ཏེ་རྨི་ལམ་ན་ཡང་ཤེས་པ་དོན་དང་ལྡན་པ་ཡིན་ལ། ཞེས་བྱ་བ་ལ་སོགས་པ་སྨོས་ཏེ། རྨི་ལམ་ན་ཡང་༼༤༣༡༽ཤེས་པ་དོན་དང་ལྡན་པ་ཡིན་ལ། རྨི་ལམ་གྱི་གནས་སྐབས་ན་སྲོག་ཆགས་དམིགས་པ་གང་ཡིན་པའི་སེམས་ཅན་དེ་དག་ཀྱང་བདེན་པར་ཡོད་དེ། དེའི་གང་ལ་མཚུངས་ཞེས་བྱ་བ་ནི་ཕྱོགས་སྔ་མའི་དོགས་པ་ཡིན་ནོ་ཞེས།
བྱེ་སྨྲའི་འདོད་པར་དུལ་བའི་ལྷས་བཤད་ལ། དེ་དགག་པ་ན་དུལ་བའི་ལྷས། རིགས་པ་དང་ལུང་དང་བྲལ་བ་ཉིད་ནི་འདི་ལྟ་བུར་བལྟ་བར་བྱ་སྟེ། ལུང་ནི་འགའ་ལས་ཀྱང་རྨི་ལམ་དུ་རྨིས་པའི་གཟུགས་ཐོགས་པ་དང་བཅས་པ་ཉིད་དང་བསྟན་དུ་ཡོད་པར་འགྱུར་རོ། ། དེས་ན་གླང་པོ་ཆེ་ལ་སོགས་པ་སྐར་ཁུང་ལ་སོགས་པར་འཇུག་པར་མི་འཐད་ལ། ཡུལ་འདྲ་བ་ན་གནས་པ་དག་གིས་ཀྱང་མཐོང་བར་འགྱུར་རོ། ། འོན་ཏེ་བསྟན་དུ་ཡོད་པ་དང་བཅས་པར་མི་འདོད་ན་ནི་དེའི་ཚེ་དེ་གཟུགས་ཉིད་ཀྱང་མ་ཡིན་ནོ། ། རྣམ་པར་རིག་བྱེད་མ་ཡིན་པས་མ་ངེས་པའང་མ་ཡིན་ཏེ། དེ་ཁས་མི་ལེན་པའི་ཕྱིར། གང་ཚེ་བདག་ཉིད་ཕྱིར་དབྱུང་བར་མཐོང་བ་དེའི་ཚེ་རྒྱུད་གཉིས་སུ་ཡང་ཐལ་བར་འགྱུར་རོ། །
སྲོག་ཆགས་གཞན་མཐོང་བ་ན་སྔོན་མེད་པའི་སེམས་ཅན་འབྱུང་བར་ཡང་ཐལ་བར་འགྱུར་རོ། ། རྨི་ལམ་༼༤༣༢༽ན་མི་ཚངས་པར་སྤྱད་པར་བྱས་པས་ཕམ་པ་ཉིད་དུ་ཡང་ཐལ་བར་འགྱུར་ཏེ། རྨི་ལམ་དུ་རྨིས་པའི་གཟུགས་ཡོད་པར་འདོད་པ་ལ་ནི་དེ་ལྟ་བུ་ལ་སོགས་པའི་སྐྱོན་མང་པོ་ཐལ་བར་འགྱུར་ཞེས་གསུངས་པས་ཐལ་འགྱུར་སྔ་མ་གཉིས་ནི། དཔལ་ཆོས་ཀྱི་གྲགས་པས། ཐོག་མེད་ཕྱིར་ཏེ་སྔོ་སོགས་མིན། ། རུང་ཡུལ་གནས་པ་མི་ཤེས་པས། ། རང་ཉིད་ཕྱིར་ཞེས་གསུངས་པའི་དོན་དུ་སྣང་ལ། ཐལ་འགྱུར་ཕྱི་མ་གསུམ་ནི་དུལ་བའི་ལྷ་ཉིད་ཀྱིས་སྦྱར་བར་མཛད་ལ། དེ་ལྟར་གྱི་ཚེ་ཕྱི་རོལ་པ་དང་ནང་པའི་བྱེ་སྨྲ་སོགས་ཁ་ཅིག་རྨི་ལམ་གཟུགས་སོགས་དབང་ཤེས་ཀྱི་ཡུལ་དུ་འདོད་པ་བཀག་ནས། མདོ་སེམས་དང་དབུ་མ་རང་རྒྱུད་པ་ཁ་ཅིག །
རྨི་ལམ་གཟུགས་སོགས་ཆོས་ཀྱི་སྐྱེ་མཆེད་པར་བསྡུ་བར་ཡང་བཞེད་ལ། དེ་ལྟར་གྱི་ཚེ་རྨི་ལམ་གྱི་ཡུལ་གྱི་གཟུགས་སོགས་ཀྱི་དབང་ཡུལ་གྱི་གཟུགས་སོགས་ཀྱི་རང་སའི་ཆ་གོ་འགེགས་ཅན་མ་ཡིན་པ་ཉིད་དུའང་བཞེད་པ་ཡིན་ཏེ། སློབ་དཔོན་ལེགས་ལྡན་འབྱེད་ཀྱི་རྟོག་གེ་འབར་བར། ཐོག་མ་མེད་པའི་དུས་ནས་གཟུང་བ་དང་འཛིན་པའི་བག་ཆགས་ཀྱིས་བགོས་པའི་ཤེས་པ་དང་ལྡན་པའི་མིག་གིས་རྨི་ལམ་ན་མཐོང་༼༤༣༣༽བ་ཉིད་ཀྱི་གཟུགས་ལ་སོགས་པ་མཐོང་བ་དག་གི་མ་མཐོང་བ་མ་ཡིན་ཏེ། རྨི་ལམ་ལ་སོགས་པའི་རྣམ་པར་ཤེས་པ་ནི་དམིགས་པ་དང་བཅས་པ་ཉིད་ཡིན་ཏེ། སྔོན་མཐོང་བ་ལ་སོགས་པ་མངོན་པར་བརྗོད་པའི་ཕྱིར་དྲན་པ་ལ་སོགས་པ་བཞིན་ནོ། ། དམུས་ལོང་གི་མིག་གི་མཐུ་གཏན་ནས་ཉམས་པ་ལ་ཡང་ཚེ་རབས་གཞན་ན་མཐོང་བའི་བག་ཆགས་ཀྱི་ཤུགས་ཀྱིས་རྨི་ལམ་ན་ཁ་དོག་དང་དབྱིབས་ཐ་དད་པའི་གཟུགས་དུ་མ་དག་སྣང་བར་འགྱུར་བས། དེའི་ཤེས་པ་དེ་ཡང་དམིགས་པ་མེད་པ་མ་ཡིན་ཏེ། འདི་ལྟར་བཟང་སྐྱོང་དམུས་ལོང་དཔེ་རྨི་ལམ་ན་ཤེས་པ་དང་ལྡན་པའི་མིག་གིས་གཟུགས་དེ་དག་མཐོང་སྟེ། ཤའི་མིག་གིས་ནི་མ་ཡིན་ནོ། །
ཞེས་གསུངས་པ་ལྟ་བུའོ། ། ཤེས་པའི་མིག་གིས་ནི་ཆོས་ལ་དམིགས་པའི་ཕྱིར་རྨི་ལམ་ལ་སོགས་པའི་རྣམ་པར་ཤེས་པ་ཡང་དམིགས་པ་དང་བཅས་པ་ཉིད་ཡིན་པས་ཁྱེད་ཅག་གི་སྒྲུབ་པ་ལ་དཔེ་མེད་པའི་སྐྱོན་དུ་འགྱུར་རོ། ། གཟུགས་ལ་སོགས་པའི་དོན་གྱི་དངོས་པོ་སེལ་བར་བྱེད་པའི་ཕྱིར་ཡུལ་ལ་སྐུར་བ་འདེབས་པ་ཉིད་ཀྱང་ཡིན་ནོ། ། ཞེས་འབྱུང་ལ། སློབ་དཔོན་ལེགས་ལྡན་འབྱེད་དོན་དམ་པར་དཔྱད་ན་རྨི་ལམ་གྱི་ཡུལ་དང་རྨི་ལམ་གྱི་ཡུལ་ཅན་༼༤༣༤༽གྱི་ཤེས་པ་གཉིས་ཀར་མ་གྲུབ་ཀྱང་ཀུན་རྫོབ་པར་རང་ལུགས་ལ་རྨི་ལམ་གྱི་ཡུལ་ཤེས་གཉིས་ཀར་ཡོད་ཅིང༌། དེ་ཡོད་པ་ཉིད་ཀྱི་ཡུལ་ནི་ཆོས་ཀྱི་སྐྱེ་མཆེད་པར་བཅད་ལ། འོ་ན་རྨི་ལམ་གྱི་ཤེས་ཡུལ་གྱི་གཟུགས་སོགས་མི་བདེན་པར་འཁྲུལ་པར་གང་གིས་འཇོག་ཅེ་ན། དེ་ཡུལ་གྱི་ཆོས་ཀྱི་སྐྱེ་མཆེད་པའི་གཟུགས་དེ་དབང་ཤེས་ཀྱི་ཡུལ་གྱི་གཟུགས་སོགས་མ་ཡིན་པ་ལ་ཡིན་པར་ཞེན་ཆ་ནས་རྨི་ལམ་གྱི་ཡུལ་ཤེས་རྫུན་པར་འཇོག་པ་ཡིན་ནོ། ། ཞེས་གསུངས་པ་ཡིན་ནོ། ། སློབ་དཔོན་ཆེན་པོ་ཟླ་བ་གྲགས་པ་ནི།
རྨི་ལམ་གྱི་ཤེས་ཡུལ་དོན་དམ་པར་མ་གྲུབ་པར་མ་ཟད་ཐ་སྙད་དུའང་རང་ལུགས་ཀྱིས་གྲུབ་པ་མ་ཡིན་ཏེ། ཡིན་ན་སད་པའི་ཤེས་པ་དང་ཡུལ་མི་བདེན་པའི་རྨི་ལམ་གྱི་ཡུལ་ཤེས་བཀོད་པའི་དཔེ་མི་གྲུབ་པའི་ཕྱིར། ཡིད་ཤེས་ཆོས་ཀྱི་སྐྱེ་མཆེད་པའི་གཟུགས་བདེན་པ་གཉིས་ཀར་མ་གྲུབ་པ་བཞིན་མིག་ཤེས་ཀྱི་གཟུགས་ཀྱང་བདེན་པ་གཉིས་ཀར་མ་གྲུབ་པར་མཚུངས་ཤིང་མ་དཔྱད་འཇིག་རྟེན་གྲགས་ངོར་ནི་གཉིས་ཀར་འཁྲུལ་པ་ཙམ་དུ་སྣང་དུ་རུང་ལ། ཡར་རང་རྒྱུད་ལས་སེམས་ཙམ་འགོག་པའི་ཆེད་དུ་རྨི་ལམ་ན་མིག་ཤེས་ཀྱི་ཡུལ་གྱི་གཟུགས་༼༤༣༥༽དགག་པའི་ཆེད་དུ་དེ་ལྟར་བརྗོད་ན་ནི། རྨི་ལམ་གྱི་ཤེས་པ་རྫུན་པའི་དཔེར་བརྗོད་པའང་མི་འགྲུབ་པར་འགྱུར་ཞེས། འཇུག་འགྲེལ་ཚིག་གསལ་ལས། གང་ཞིག་ཆོས་ཀྱི་སྐྱེ་མཆེད་དུ་གཏོགས་པའི་གཟུགས་ཡིད་ཀྱི་རྣམ་པར་ཤེས་པས་བཟུང་བར་བྱ་བ་ཞིག་རྨི་ལམ་ན་ཡོད་དོ། ། དེའི་ཕྱིར་རྣམ་པར་ཤེས་པ་ནི་ཡུལ་མེད་པར་འགར་ཡང་ཡོད་པ་མ་ཡིན་ནོ་སྙམ་དུ་སེམས་པ་དེ་ཡང་རིགས་པ་མ་ཡིན་པ་དེ་ཉིད་དེ། རྨི་ལམ་ན་ཡང་རྣམ་པ་ཐམས་ཅད་དུ་གསུམ་པོ་མི་སྲིད་པའི་ཕྱིར་རོ། ། ཅི་སྟེ་གཞན་གྱི་གཞུང་ལུགས་གསལ་བར་བྱ་བའི་ཕྱིར་དེ་ལྟར་ཁས་ལེན་ན་ནི།
དེའི་ཚེ་རྨི་ལམ་གྱི་དཔེ་དོན་མེད་པ་ཉིད་དུ་འགྱུར་ཏེ། དེ་རྫུན་པ་མ་ཡིན་པའི་དོན་ཅན་ཡིན་པ་ཉིད་ཀྱི་དཔེ་ལས་བྱུང་བའི་དངོས་ཀྱི་དོན་རྫུན་པའི་དོན་ཅན་ཉིད་དུ་བསྟན་པ་མི་སྲིད་པའི་ཕྱིར། ཞེས་འབྱུང་ལ། མ་བརྟགས་པའི་གྲགས་པ་ཙམ་དུ་ནི་རྨི་ལམ་དུ་སྔོན་པོ་རྨིས་སོ་ཞེས་པ་ལྟ་བུ་ལ་ནི་རྨི་ལམ་གྱི་ཡུལ་དབང་མེད་ན་རྨི་ལམ་གྱི་ཤེས་པའང་རྨི་ལམ་ཉིད་དུ་མི་འགྲུབ་བོ་ཞེས། དཔལ་ལྡན་ཟླ་བའི་སྟོང་ཉིད་བདུན་ཅུ་པའི་འགྲེལ་པར། ༼༤༣༦༽འདི་ལྟར་རྣམ་པར་ཤེས་པའི་ཚོགས་དྲུག་ནི་དབང་པོ་དྲུག་དང་ཡུལ་དྲུག་ལས་ཏེ་དབང་པོ་དང་ཡུལ་དག་མེད་ན། མེད་པ་ལྟ་བུར་དེ་ལ་སོགས་པའི་དབང་པོའི་རྣམ་པར་ཤེས་པ་འཐད་པ་མ་ཡིན་ནོ། ། ཞེས་འབྱུང་ལ། ཡང་ན་རང་ལུགས་ལ་དམིགས་རྐྱེན་མེད་པར་ཡིད་ཤེས་ལ་བག་ཆགས་ཀྱི་སྔོ་སེར་སོགས་གསལ་བར་སྣང་བའི་ཡུལ་རྨི་ལམ་གྱིས་འཛིན་ནོ་སྙམ་ནའང་མ་ཡིན་ཏེ། ཡིད་ཤེས་ནི་གཉིད་ཀྱིས་བསླད་པས་ཤེས་པ་རང་ཉིད་རང་ལ་གསལ་བར་མ་འཁྲུལ་བར་ཤེས་པ་མ་ཡིན་པའི་ཕྱིར།
དེར་ཡང་ཡུལ་སོགས་མ་བརྟགས་པར་འཁྲུལ་ཆོས་ཙམ་དུ་གཞན་གྲགས་སུ་འཇོག་གོ་ཞེས་འགྲེལ་པ་དེར། ཡིད་ཀྱི་རྣམ་པར་ཤེས་པ་ལ་བག་ཆགས་སྣ་ཚོགས་པ་ཡོངས་སུ་སྨིན་པས་སྔོན་པོ་དང་སེར་པོ་ལ་སོགས་པའི་རྣམ་པར་མི་རུང་སྟེ། གཉིད་དང་མཚུངས་པར་ལྡན་པས་དེ་ཤིན་ཏུ་བླུན་པའི་ཕྱིར་ཏེ། ཞེས་འབྱུང་ལ། གཉིད་ཀྱིས་བསླད་པ་ནམ་ཡོད་རྨི་ལམ་གྱི་ཡུལ་ཡོད་པར་སྣང་ལ། དེ་སངས་པ་ན་ཡུལ་དེའང་མེད་པར་འཇིག་རྟེན་ན་གྲགས་པ་ལྟར་བརྗོད་པ་ནི། འགྲེལ་པ་དེར། ཇི་སྲིད་འདིར་རྨི་ལམ་མཐོང་བ་ལས་སད་པར་མ་གྱུར་པ་དེ་སྲིད་དུ་དེའི་བདག་ཉིད་ཀྱི་དངོས་པོའི་མིག་གིས་གཟུགས་༼༤༣༧༽མཐོང་སྟེ། ཇི་སྲིད་མིག་མ་ཚང་བ་དང་སྒྲིབ་པར་མ་གྱུར་གྱི་བར་དུའོ། ། དེ་བཞིན་དུ།
རྣ་བས་སྒྲ་ཐོས་པ་ནས་ཇི་སྲིད་ཡིད་ཀྱི་ཆོས་རྣམས་ཤེས་པ་དང༌། དགེ་བ་དང་མི་དགེ་བའི་ལས་ཀྱང་བྱེད་ལ། ཞེས་འབྱུང་ལ། འདིའི་བདག་ཉིད་ཀྱི་དངོས་པོའི་ཞེས་དང༌། མིག་མ་ཚང་བ་དང་སྒྲིབ་པར་མ་གྱུར་གྱི་བར་ཞེས་པའི་དོན་ལ། ཡིད་བཟང་རྩེ་པས། བདག་ཉིད་ཀྱི་དངོས་པོ་ཞེས་པ་ཨཱཏྨ་བྷཱ་ཝ་ཞེས་སྒྲ་འགྱུར་དུ་མཛད་པ་དེ་དོན་ལུས་ཡིན་པས་བདག་གི་དངོས་པོ་ཅན་ནི་རྨི་ལམ་གྱི་ལུས་ཅན་ནོ་ཞེས་དང༌། རྨི་ལམ་ཉིད་ཀྱི་ལུས་ཀྱི་དབང་དུ་བྱས་ནས་མིག་མ་ཚང་བ་དང་སྒྲིབ་པར་མ་གྱུར་གྱི་བར་ཞེས་འབྱུང་བའི་ཕྱིར། ཞེས་སྨྲ་བ་ཡང་སློབ་དཔོན་ཆེན་པོ་ཟླ་བའི་དགོངས་པར་མ་སོང་སྟེ། སློབ་དཔོན་དེས་ནི།
རྨི་ལམ་གྱི་འཁྲུལ་ཤེས། དེ་ཉིད་ཀྱི་གཟུགས་མཐོང་བར་རྨི་བ་ན་དེ་ཉིད་ཀྱི་མིག་ཚང་ཞིང་མ་སྒྲིབས་པ་ལྟར་དང༌། རྨི་ལམ་རྨི་པོ་ཉིད་ཀྱི་བདག་དང་གང་ཟག་ལ་སོགས་པ་དེར་རྟོག་འཁྲུལ་པ་རྒྱུན་མར་འབྱུང་ཞེས་པའི་དོན་ཡིན་ལ། དེ་ཉིད་ཀྱི་ཕྱིར་དེ་དུས་སུ་སད་དུས་ཀྱི་ལུས་ལས་ལུས་གཉིས་པ་༼༤༣༨༽ཞིག་ཐ་སྙད་པའི་བདེན་པ་ཉིད་དུ་མེད་དོ་ཞེས། དཔལ་ལྡན་ཟླ་བས་འགྲེལ་པ་དེར་དགག་པ་མཛད་དེ། ཇི་སྐད་དུ། འོ་ན་དེ་ལྟར་གྱུར་ན། བདག་ཉིད་ཀྱི་དངོས་པོ་གཉིས་པ་ཐོབ་པར་འགྱུར་རོ། ། སུ་ཡི་འདི་ལ་གཉིས་པའོ་ཞེས་ཡོངས་སུ་བརྟགས་པར་ནུས། གལ་ཏེ་སད་པའི་བདག་ཉིད་ཀྱི་དངོས་པོ་ལ་དེ་མི་ལྡན་དེ།
སད་པའི་བདག་ཉིད་ཀྱི་དངོས་པོའི་གནས་སྐབས་ན་དེ་མི་དམིགས་པའི་ཕྱིར་རོ། ། ཡང་ན་རྨི་ལམ་གྱི་གནས་སྐབས་ན་ཡང་དེ་ལྟར་དེའི་བདག་ཉིད་ཀྱི་དངོས་པོ་མི་དམིགས་པའི་ཕྱིར། དེའི་ཚེ་སུ་ཞིག་དེ་ལ་བདག་ཉིད་ཀྱི་དངོས་པོ་གཉིས་པ་ཞེས་བརྗོད། འདིར་རེ་ཤིག་བདག་ཉིད་ལ་ཆགས་པའི་རྒྱུ་མཚན་གྱི་རྫུན་པའི་རང་བཞིན་དུ་བརྗོད་པར་ནུས་ཀྱང༌། འདི་ལ་གཉིས་པ་དང་གསུམ་པ་ཞེས་རྣམ་པར་གཞག་པར་མི་ནུས་སོ། ། ཞེས་རྨི་ལམ་གྱི་ལུས་དང་སད་ལུས་གཉིས་ཡོད་ན་དེར་ཡོངས་སུ་བརྟགས་པར་མངོན་དུ་འགྱུར་དགོས་ལ། དེ་ལྟར་ཡང་མི་འགྱུར་བའི་ཕྱིར་ཏེ། སད་དུས་སུ་རྨི་ལམ་གྱི་ལུས་དང་རྨི་ལམ་དུ་སད་དུས་ཀྱི་ལུས་སེམས་པའི་ཕྱིར། རེས་འགའ་ནི་རྨི་ལམ་ཉིད་ནའང་རྨི་ལམ་གྱི་ལུས་གཉིས་པར་མ་ཟད་ལུས་གསུམ་པ་དང་བཞི་པ་སོགས་ཀྱི་རྨི་བར་འགྱུར་༼༤༣༩༽བས། ལུས་དུ་མར་འཇོག་པས་དེ་ལྟར་ཡང་བཞག་མི་ནུས་པའི་ཕྱིར།
ཞེས་འབྱུང་ལ། རྒྱུའི་ཐེག་པར་དེ་ལྟར་ཡིན་ན་སྔགས་ཀྱི་ཐེག་པར་ཇི་ལྟར་ཞེ་ན། རྒྱུའི་ཐེག་པའི་ངེས་དོན་མཐར་ཐུག་ནི་དབུ་མར་སྨྲ་བ་པར་གྲགས་ལ། དེའི་ཐ་སྙད་གཞན་གྲགས་སུ་བརྗོད་ཚུལ་དང༌། སྔགས་ཀྱི་ཐ་སྙད་གཞན་གྲགས་སུ་བརྗོད་ཚུལ་གཉིས་མཐུན་པར་འབྱུང་བ་ཡིན་ཏེ། ཐ་སྙད་གྲགས་པར་རྨི་ལམ་གྱི་ལུས་ནི་སད་ལུས་ཀྱི་རྡུལ་ཕྲ་རབ་ཚོགས་པ་ལྟར་མ་ཡིན་ཀྱང་སད་ལུས་ལྟར་སྣང་དུ་རུང་ལ། རྡུལ་ཕྲ་རབ་ཚོགས་པའི་སད་ལུས་ཀྱང་དཔྱད་ན་ཐ་སྙད་ཉིད་དུའང་ཕྲ་རབ་ཚོགས་པའི་ལུས་སུ་མ་གྲུབ་བོ། ། ཞེས་འགྲེལ་ཆེན་དྲི་མ་མེད་པར། དེ་ཉིད་དུ་གནས་སྐབས་དེ་ཉིད་ལ་སེམས་ཀྱི་བག་ཆགས་ཀྱི་བདག་ཉིད་ཀྱི་ལུས་གཞན་རྡུལ་ཕྲ་རབ་ཚོགས་པ་དང་བྲལ་བ་ཡུལ་དུ་འགྲོ་བར་རབ་ཏུ་སྣང་སྟེ། ཡུལ་གཞན་དུ་སོང་བ་དེའི་ལུས་ལ་ཆོམ་རྐུན་ལ་སོགས་པ་རྣམས་ཀྱིས་ཉེ་བར་འཚེ་བར་བྱས་པར་འགྱུར་ན་ཉེ་བར་འཚེ་བ་དེས་སེམས་ལ་སྡུག་བསྔལ་རབ་ཏུ་འཇུག་ཅིང་སྡུག་བསྔལ་དེས་ངུ་བར་བྱེད་དེ།
ལུས་མེད་ཅིང་ཆོམ་རྐུན་ལ་སོགས་པ་མེད་པར་ཞེས་༼༤༤༠༽དཔྱད་པའམ་འཕགས་པའི་གཟིགས་ངོ་ལ་ལུས་དང་ཆོམ་རྐུན་པ་གཉིས་ཀའི་སྤྲོས་པ་དང་བྲལ་མཉམ་ཡིན་ཏེ། དེ་ལྟ་ནའང་སྣང་དུ་རུང་བ་ནི་ཡིད་ཀྱི་བཏགས་བཞག་ཙམ་གྱི་སྒྱུ་མའི་འཕྲུལ་ཙམ་དུ་ཟད་པའི་ཕྱིར་ཏེ། རྨི་ལམ་དང་སད་པའི་ལུས་གཉིས་ཀ་ཡང་རྡུལ་ཕྲ་རབ་རང་བདེན་པར་ཚོགས་པའི་ལུས་ཅན་མ་ཡིན་ཀྱང་ཡིན་པར་སྣང་བ་ཉིད་ཀྱིས་རྨི་ལམ་གྱི་ལུས་ལ་མཚོན་གྱིས་བསྣུན་པ་ན་ཁྲག་སོགས་ཀྱི་རྒྱུན་འབབ་པར་རྨི་བའི་ཕྱིར། དྲི་མ་མེད་པར། ཕྲ་མོའི་སེམས་ཀྱི་ཕྲ་མོ་ནི་རྨི་ལམ་གྱི་གནས་སྐབས་ཀྱི་ཆོས་ཅན་ཏེ། ཡིད་ཀྱི་རང་བཞིན་གྱི་དབང་པོ་རྣམས་ཀྱིས་སྒྱུ་མ་ལྟ་བུའི་དངོས་པོ་འཛིན་པར་བྱེད་པའི་ཕྱིར། ཞེས་འབྱུང་ལ། རྨི་ལམ་གྱི་ལུས་ནི་སད་ལུས་ཀྱི་གོ་ས་ལས་གཞན་ལུས་གཉིས་པར་གྲུབ་ནས་འགྲོ་འོང་བྱེད་པ་མི་འཐད་པ་ནི། འགྲེལ་པ་སྒྲོན་མ་གསལ་བར། རྨི་ལམ་མཐོང་བའི་དུས་སུ་སེམས་ལས་ཕྱི་རོལ་ན་མི་གནས་ཏེ།
མིག་ཡོར་ཙམ་དུ་སྣང་བ་གང་ཡིན་པ་དེ་ཐམས་ཅད་ནི་རང་གི་སེམས་ཏེ། རང་གི་སེམས་ཉིད་ལས་གཞན་ཅི་ཡང་མེད་དོ། ། ཞེས་འབྱུང་ངོ༌། ། ཡང་ལུག་ལྟར་རྨོངས་པ་ཁ་ཅིག་ཐ་སྙད་གྲགས་པར་༼༤༤༡༽གཉིད་དུས་སུ་སད་ལུས་ལས་རྨི་ལམ་ལུས་གཉིས་པ་མེད་པར་བརྗོད་ན། རྨི་ལམ་གྱི་ལུས་རླུང་གི་ཤུགས་ཀྱི་ལུས་ཅན་ཉིད་དུ་བཤད་པ་དང་འགལ་ཏེ། རྡོ་རྗེ་ཕྲེང་བར། སྙིང་པོར་གྱུར་པ་རང་སྲོག་ལས། ། ཁམས་གསུམ་ན་ནི་གཞན་མེད་དེ། ། སྒྱུ་མ་རླུང་གི་ཁམས་གསུམ་པ། ། རྨི་ལམ་རྨི་བ་བཞིན་དུ་མཐོང༌། །
ཞེས་པ་དང༌། སྤྱོད་བསྡུས་སྒྲོན་མར། ཕུང་པོ་ཁམས་དང་སྐྱེ་མཆེད་དབང་སོགས་རྣམས། ། ཤེས་པ་གཉིས་པོ་དེ་འདིར་རབ་འདུས་ནས། ། སྟོང་ཆེན་གྱུར་པས་གང་ཞིག་གཉིད་ལོག་པ། ། རླུང་གི་ཤུགས་ཀྱི་རྨི་ལམ་མཐོང་བར་འགྱུར། ། ཞེས་འབྱུང་བའི་ཕྱིར། ཞེས་སྨྲ་བ་ནི་ཆེས་མི་རིགས་ཏེ། དེ་ལྟའི་རླུང་དང་རླུང་གི་ཤུགས་བྱ་བ་ཉིད་ཀྱང་གང་ལ་ཟེར་ཁྱེད་མ་གོ་བར་སྣང་ན། དེས་བསྐྱེད་པའི་ལུས་གཉིས་པོ་འཇོག་མི་འཇོག་ཤེས་ག་ལ་ནུས་པའི་ཕྱིར།
དེས་ན་སྤྱོད་བསྡུས་ཀྱི་ལུང་དེའི་དོན་ནི་འདིར་འགྱུར་ཏེ། སད་ལུས་ཀྱི་ཕུང་ཁམས་སྐྱེ་མཆེད་དབང་པོ་དང༌། སོགས་པས་ཡུལ་རགས་པ་རྣམས་སྣང་མཆེད་ཀྱི་ཤེས་པ་ཕྲ་བ་གཉིས་ཀྱིས་བསྡུས་ལ། ཤེས་པ་ཕྲ་བ་དེ་གཉིས་ཀྱང་ཉེར་ཐོབ་སྟོང་ཆེན་ཆེས་ཕྲ་བར་གྱུར་ཏེ། སད་༼༤༤༢༽དུས་ཀྱི་ཆོས་ཐམས་ཅད་གཉིད་ལོག་ནས་ཤེས་པ་ཉིད་དང༌། དེ་ཡུལ་དུ་མི་གནས་པ་ལ། སླར་ཤེས་པ་ཕྲ་མོ་དེའི་རགས་པའི་ཤེས་པ་ཡུལ་དབང་རྣམ་ཤེས་ལ་སོགས་པར་སྣང་རུང་གི་རླུང་སེམས་ཀྱི་རྟེན་འབྲེལ་ཚོགས་པས་སད་དུས་ཀྱི་སྣང་བ་གཉིད་ཀྱི་ལོག་བཞིན་པར་སད་དུས་ཀྱི་སྣང་བ་ལྟ་བུ་རྨི་ལམ་དུ་རྨི་རུང་བའི་དོན་དང༌། རྡོར་ཕྲེང་གི་ལུང་ནི། རང་སྲོག་གམ་རང་སེམས་སམ་རླུང་ངམ་སྟེ་རླུང་སེམས་དང་བེམས་ཤེས་སུ་བཏགས་པའི་གཞིའང་སྒྱུ་མ་ཙམ་ལས་མ་གྲུབ་བཞིན་དེ་ཉིད་ཀྱི་བཏགས་པ་དང༌། འདོགས་བྱེད་ཀྱི་གདགས་གཞིའང་འདོགས་བྱེད་ཀྱི་ཆ་ཉིད་ལ་བཏགས་པའི་བཏགས་ཆོས་ཁམས་གསུམ་པའང་སྒྱུ་མ་ཙམ་ལ་མ་གྲུབ་པ་ཉིད་ཀྱིས་གདགས་གཞི་འདོགས་བྱེད་གདགས་ཆོས་ཐམས་ཅད་སྒྱུ་མ་ལྟ་བུའོ་ཞེས་བསྟན་པ་ཉིད་ཀྱི་ལུང་དེ་དག་གིས་འཁྲུལ་གཞི་བྱས་ནས་ལོག་པར་ཞེན་ཅིང་བཤད་པར་མི་བྱའོ། །
དོན་དེ་ཉིད་ཀྱི་ཕྱིར། སྤྱོད་བསྡུས་ལས། རྨི་ལམ་སད་ལ་བྱེ་བྲག་གཞན་མེད་པར། ། ཀུན་ཏུ་རྟོག་པས་རྨི་ལམ་འབྲས་འདོད་པ། ། འགྲོ་བ་ཉིན་མཚན་ཉེ་བར་གཉིད་ལོག་ཅིང༌། ། སད་འཐུག་གྱུར་པས་རབ་ཏུ་རིང་གཉིད་ལོག ། འབྲས་བུ་མ་སྨིན་བྱས་པའི་ལས་རྣམས་ཀྱིས། ། སྐྱེ་འདིར་༼༤༤༣༽རླུང་ནི་སླར་ཡང་འཇུག་པར་འགྱུར། ། འབྲས་བུ་སྨིན་པར་བྱས་ན་རླུང་འདི་ཉིད། ། འཇིག་རྟེན་འཆི་བ་གཞན་དུ་མྱུར་འགྲོར་འགྱུར། །
ཇི་ལྟར་ཕྱོགས་བཅུར་བཞུགས་པའི་རྒྱལ་དབང་པོར། ། དེ་ཡི་ལུས་ལ་རྐང་རུས་ཤ་མེད་ཀྱང༌། ། སེམས་ཅན་ཕན་ཕྱིར་ཁམས་ལ་འཇུག་མཛད་ཅིང༌། ། སྤྲུལ་པའི་སྐུ་ཡི་བྱ་བ་མཛད་པ་ཡིན། ། རིམ་པ་དེ་བཞིན་གཉིད་ལོག་སད་པའི་སེམས། ། རྣམ་རྟོག་དྲ་བས་རྨི་ལམ་འབྲས་བུར་འདོད། ། དེ་ནས་ཆོས་ཀུན་རྨི་ལམ་ལྟ་བུ་སྟེ། ། བདེན་དང་རྫུན་པ་དག་ཀྱང་ཡོད་མ་ཡིན། ། ཞེས་འབྱུང་ལ། དེའི་དོན་ནི་རྨི་ལམ་དང་སད་དུས་གཉིས་ཀར་ཡང་བྱེ་བྲག་མེད་པར་སྡུག་བསྔལ་སྤང་འདོད་དང༌།
བདེ་བ་ཐོབ་འདོད་ཀྱི་འབྲས་བུ་འདོད་པའི་འགྲོ་བ་དེ་ཐམས་ཅད་མ་རིག་པའི་ངང་དུ་སད་དུས་ཉིན་དང༌། རྨི་ལམ་གྱི་དུས་མཚན་མོ་སྟེ་ཉིན་མཚན་ཉེ་བ་སྟེ་རྟག་ཏུ་གཉིད་ལོག་ཅིང༌། ལྷག་པར་སད་འཐུག་ཅེས་པ་ནི། ཇི་སྐད་དུ། སྲ་བ་གཏི་མུག་ཆོས་ཀྱི་ཕྱིར། ། ཞེས་འབྱུང་བ་ལྟར། གཏི་མུག་ནི་སའི་ཆོས་འཛིན་པ་སྟེ་སྤང་དཀའ་བས་རྒྱུད་ལ་སྲ་ཞིང་འཐས་པ་ཉིད་ཀྱི་ཕྱིར་ས་ལྟ་བུའི་མ་རིག་པ་འཐུག་པོ་སེམས་དང་སེམས་ལས་བྱུང་བའི་དབང་གིས་༼༤༤༤༽མཚན་མོ་རབ་ཏུ་རིང་བར་གཉིད་ལོག་པར་འགྱུར་ལ། གཉིད་འཐུག་པོས་གཉིད་ཡུན་རིང་བར་ལོག་པ་ན། སད་དུས་ཀྱི་རླུང་སེམས་ཡུལ་ལ་འཇུག་པ་ལོག་པ་གཉིད་ཀྱིས་སད་དུས་ཀྱི་སྣང་བ་རྒྱུན་ཆད་པར་འགྱུར་རམ་སྙམ་ན་དེ་ལྟའང་མ་ཡིན་ཏེ། སད་དུས་ཀྱི་ལུས་གང་ལ་སྨིན་པའི་ལས་འབྲས་མྱོང་བར་མ་བྱས་པར་སད་དུས་ཀྱི་རླུང་སེམས་ཡུལ་ལ་འཇུག་པ་མི་ལོག་པར་སླར་ཡང་གཉིད་སད་པ་ན་སད་དུས་ཀྱི་རླུང་སེམས་ཡུལ་ལ་འཇུག་ནས།
ཇི་སྲིད་སད་དུས་ཀྱི་ལུས་དེར་ལས་འབྲས་མྱོང་བའམ་ཟད་པར་བྱས་པ་ན་འཇིག་རྟེན་གཞན་གྱི་སད་པ་དང་རྨི་ལམ་གྱི་སྣང་བ་ལ་འཇུག་པའི་ཕྱིར་ཏེ། ཇི་སྐད་དུ། གང་ཚེ་ལས་ཀྱི་ལུས་ཞིག་ན། ། དེ་འདྲ་བ་ཡི་ལྷ་རུ་འགྱུར། ། ཇི་སྲིད་ལས་དང་ལས་མིན་སྤྱོད། ། དེ་སྲིད་ལུས་ལ་རྣམ་པར་གནས། ། ཞེས་འབྱུང་ལ། དོན་འདི་ཉིད་དྲི་མེད་འོད་ལས། གཉིད་ཀྱིས་བརྒྱལ་བའི་སྐབས་སུ་རྨི་ལམ་གྱི་སྣང་བར་གཤིན་རྗེའི་སྐྱེས་བུས་ཁྲིད། འཇིག་རྟེན་ཕ་རོལ་ཏུ་ཕྱིན་པ་ན།
གཤིན་རྗེ་ཆོས་ཀྱི་རྒྱལ་པོས་ཁྲིད་པ་དེ་འཇིག་རྟེན་འདིའི་ཚེ་ཟད་མ་ཟད་བརྟགས་པ་ན་མ་ཟད་པ་རིག་ན། སླར་ཡང་སད་པར་འགྱུར་བའི་ལུས་ལ་འཇུག་༼༤༤༥༽པར་འགྱུར་ནས་འཇིག་རྟེན་འདི་དང་ཕྱི་མའི་ལས་འབྲས་མྱོང་འགྱུར་རྒྱ་ཆེར་ལུང་སྟོན་པར་འགྱུར་བའི་ཚུལ་བཤད་པ་ལྟ་བུའོ། ། དེས་ན་སད་དུས་མི་བདེན་པའི་དཔེ་རྨི་ལམ་དང༌། རྨི་ལམ་མི་བདེན་པའི་སད་དུས་དང༌། དེ་གཉིས་གཅིག་མི་བདེན་པར་ཤེས་ཤིང་ཅིག་ཤོས་མ་ངེས་པ་ན་གཅིག་ཉིད་དཔེར་བཟུང་གི་གཉིས་ཀ་ལ་བདེན་པ་མེད་པར་རྟོགས་ན་གཉིས་ཀ་ལ་རྫུན་པ་མེད་པར་ཡང་རྟོགས་པར་འགྱུར་བ་སྟེ། དེ་གཉིས་ལ་གང་བདེན་པ་བ་ཞིག་རྫུན་པར་སོང་བའི་ཆོས་ཀྱི་ཆ་འགར་ཡང་རྙེད་པ་མ་ཡིན་པའི་ཕྱིར། ཕྱོགས་བཅུར་བཞུགས་ཤིང་སེམས་ཅན་གྱི་ཁམས་དང་འདྲེ་བ་མེད་པའི་འཆི་བ་མེད་པའི་ཤ་རུས་དང་བྲལ་བའི་སངས་རྒྱས་ཀྱང་སེམས་ཅན་གྱི་ཁམས་ལ་འཇུག་ཅིང་འཆི་བ་དང་གདུང་འཇོག་པར་སྣང་བ་བཞིན་སད་རྨི་གཉིས་ཀ་ལའང་བདེན་རྫུན་གང་དུ་མ་གྲུབ་ཅིང༌། དེས་དབེན་པ་ལ་ཐ་སྙད་དུ་བདེན་རྫུན་གྱི་དངོས་པོ་སྣ་ཚོགས་པར་སྣང་བ་མི་འགལ་ལོ་ཞེས་རྒྱ་ཆེར་བསྟན་པ་ཡིན་ནོ། ། ཁ་ཅིག་འདི་ཙམ་དུ་དོགས་པའི་གནད་མེད་བཞིན་པར་རྒྱས་པར་བསྟན་ཅི་དགོས་སྙམ་ན། ཤེས་རབ་དང་སྐལ་བསོད་ཅན་རྣམས་འཁྲུལ་པར་མི་འགྱུར་ཡང༌།
ཙོང་ཁ་པ་ཆེན་པོ་ལྟ་བུས་སྤྱིར་སད་ལུས་ཀྱི་༼༤༤༦༽ཐ་སྙད་པའི་དངོས་པོ་ཚད་གྲུབ་དང༌། ཁྱད་པར་རྨི་ལམ་གྱི་དངོས་པོ་སད་དུས་ཀྱི་དངོས་པོར་ཐ་སྙད་པའི་ཚད་མས་མ་གྲུབ་ཀྱང་རྨི་ལམ་གྱི་ཐ་སྙད་ཀྱིས་ཚད་མས་མ་གྲུབ་པར་འདོད་ནས། སྤྱོད་བསྡུས་ལ་སོགས་ལས། གསང་སྔགས་ཀྱི་སྒྱུ་ལུས་རྨི་ལམ་གྱི་ལུས་ལྟར་བཤད་པའི་དོན། སྒྱུ་ལུས་ཀྱང་སྒྱུ་མའི་ལུས་ཉིད་ཀྱི་ཐ་སྙད་དང་མཐུན་པར་ཚད་མས་གྲུབ་པར་ལྟ་དགོས་ཞེས་དངོས་པོའི་མཚན་འཛིན་གྱི་ལྟ་སྒོམ་གྱི་དུག་མི་ཟད་པའི་ཞེན་པ་ལ་བློ་སྦྱོང་བར་བྱེད་པ་འདི་ལྟ་བུ་འབྱུང་བ་ལ་དགོངས་ཏེ། འཁྲུལ་པའི་དྲི་མ་དེ་ཉིད་རྨེག་ནས་འདོན་པའི་ཕྱིར། སྔོན་ཉིད་ནས་རྒྱ་ཆེར་བཤད་པར་མཛད་པ་ཡིན་ནོ། ། དེས་ན་གསང་སྔགས་ནས་འབྱུང་བའི་སྒྱུ་ལུས་སྒྱུ་མའི་ལུས་ཉིད་དུ་བརྟགས་པ་ལྟ་བུའི་དངོས་པོར་ཐ་སྙད་པའི་ཚད་མས་གྲུབ་པ་མེད་པར། དཔེར་ན་རྨི་ལམ་གྱི་དངོས་པོ་རྨི་ལམ་གྱི་ཐ་སྙད་པའི་ཚད་མས་གྲུབ་པ་བཞིན། སད་དུས་ཀྱི་དངོས་པོ་སད་དུས་ཀྱི་ཐ་སྙད་པའི་ཚད་མས་མ་གྲུབ་པ་གཉིས་ཀ་དཔེར་བཀོད་དུ་མཛད་ནས།
སྤྱོད་བསྡུས་སྒྲོན་མར། མདོ་སྔགས་གཉིས་ཀར་གྱི་ལུང་དྲངས་ཏེ་རྒྱ་ཆེར་བཤད་པ་འདི་ལ། ཙོང་ཁ་པ་ཁྱེད་ཅག་བསྙོན་པར་ག་ལ་༼༤༤༧༽ནུས་ཏེ། དེའི་ཕྱིར་དེར་འདི་ལྟར་འབྱུང་བ་རྣ་བ་བླགས་ཏེ་ཉོན་ཅིག ། ཇི་སྐད་དུ། དོན་འདི་ཉིད་གསལ་བར་བྱ་བའི་ཕྱིར། ལས་སྒྲིབ་རྣམ་དག་གི་མདོར། དགེ་སློང་འདི་ཇི་སྙམ་དུ་སེམས། ཅི་ཁྱོད་ཀྱིས་གཉིད་ལོག་པའི་རྨི་ལམ་ན་ཀུན་ཏུ་རྟོག་པའི་ཚེ། འདོད་ཆགས་ཀྱི་སྤྱོད་པ་མྱོང་ངམ།
གསོལ་པ། བཅོམ་ལྡན་འདས་མྱོང་ལགས་སོ། ། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་སེམས་ཀྱི་འདོད་ཆགས་སྤྱོད་པར་ཁྱོད་ཀྱིས་མི་ཤེས་སམ། གསོལ་པ། བཅོམ་ལྡན་འདས་དེ་ནི་དེ་ལྟར་ལགས་སོ། ། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་ཅི་རྨི་ལམ་གྱི་སེམས་དང་གཉིད་མ་ལོག་པའི་སེམས་འདི་ལ་བྱེ་བྲག་དང་ཐ་སྙད་དུ་བྱ་བ་ཞིག་ཡོད་པར་མཐོང་ངམ། གསོལ་པ། བཅོམ་ལྡན་འདས་བདག་གིས་རྨི་ལམ་གྱི་སེམས་དང་གཉིད་མ་ལོག་པའི་སེམས་ལ་ཐ་སྙད་དུ་བགྱི་བ་ཅུང་ཟད་ཀྱང་མ་མཐོང་ལགས་སོ། །
བཅོམ་ལྡན་འདས་ཀྱིས་བཀའ་སྩལ་པ། དགེ་སློང་འདི་ཇི་སྙམ་དུ་སེམས། ཆོས་ཐམས་ཅད་ནི་རྨི་ལམ་ལྟ་བུ་ཞེས་ངས་མ་བསྟན་ཏམ། གསོལ་པ། བཅོམ་ལྡན་འདས་དེ་ནི་དེ་ལྟ་མ་ལགས་སོ། ། ཞེས་གསུངས་པ་དང༌། བཅོམ་ལྡན་འདས་ཀྱི་དོན་འདི་ཉིད་གསལ་བར་བྱ་བའི་ཕྱིར། གསང་བ་འདུས་པ་༼༤༤༨༽ཞེས་པ་རྣལ་འབྱོར་ཆེན་པོའི་རྒྱུད་ལས་ཀྱང༌། ཀྱེ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་འདི་ལྟ་སྟེ། དཔེར་ན་བྱང་ཆུབ་ཀྱི་སེམས་དེ་ནི་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་འབྱུང་བར་བྱེད་པ་རྡོ་རྗེའི་གནས་ལྟ་བུ་སྟེ།
བྱང་ཆུབ་ཀྱི་སེམས་དེ་ཡང་ལུས་ལ་མི་གནས། ངག་ལ་མི་གནས། སེམས་ལ་མི་གནས་སོ། ། ཆོས་གང་ཁམས་གསུམ་ན་མི་གནས་པ་དེ་ལ་སྐྱེ་བ་ཡང་མེད་དེ། འདི་ནི་ཡེ་ཤེས་འབྱུང་བར་བྱེད་པ། རྡོ་རྗེའི་གནས་དེ་ཡིན་ནོ། ། ཀྱེ་མ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་རྨི་ལམ་འདི་ནི་བདག་གི་ཁམས་གསུམ་དུ་རྨི་ལམ་མཐོང་བར་བྱའོ་སྙམ་དུ་ཡང་མི་སེམས་སོ། ། མིས་ཀྱང་རྨི་ལམ་མཐོང་ངོ་སྙམ་དུ་མི་སེམས་སོ། ། ཁམས་གསུམ་གྱི་བྱ་བ་དེ་རྣམས་ཀྱང་རྨི་ལམ་ལྟ་བུ། རྨི་ལམ་དང་འདྲ་བ།
རྨི་ལམ་ལས་བྱུང་བའོ། ། དེ་ལྟར་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཕྱོགས་བཅུའི་འཇིག་རྟེན་ཁམས་ཀྱི་སངས་རྒྱས་དང་བྱང་ཆུབ་སེམས་དཔའ་ཇི་སྙེད་པ་རྣམས་དང༌། སེམས་ཅན་ཇི་སྙེད་པ་ཐམས་ཅད་ཀྱང་རྨི་ལམ་ལ་བདག་མེད་པའི་གནས་སུ་རིགས་པར་བྱའོ། ། ཞེས་གསུངས་པ་དང༌། ཞེས་འབྱུང་བ་ཉིད་ཀྱི་ཕྱིར་རོ། ། ཙོང་ཁ་པ་ཆེན་པོས་ལུང་དེ་ལྟར་བྱུང་བ་བདེན་མོད། དེའི་དོན་ནི་ངེད་ཀྱིས་རྟོགས་པར་མ་གྱུར་ཏོ་ཞེ་ན་བཤད་པར་བྱ་སྟེ། གུས་པ་ཆེན་པོས་ཉོན་ཅིག ། མདོའི་ལུང་དེའི་དོན་ནི་གཉིད་༼༤༤༩༽དུས་ཀྱི་ཆགས་སྤྱོད་གཉིད་དུས་ཉིད་དུ་རྫུན་པ་བཞིན། སད་དུས་ཀྱི་ཆགས་སྤྱོད་ཀྱང་སད་དུས་ཉིད་དུ་རྫུན་ཀྱང་གཉིས་ཀར་བདེན་མཉམ་དུ་འཛིན་པ་ནི་ཆེས་ཆེར་འཁྲུལ་ལ།
འཁྲུལ་པ་དེ་ལ་ལྟོས་ཏེ་གཉིས་ཀ་རྫུན་མཉམ་དུ་བལྟ་བ་ནི་མ་འཁྲུལ་བར་ཤེས་བྱ་རྟེན་འབྲེལ་དང་མཐུན་པར་འཇིག་རྟེན་པ་དག་ཐ་སྙད་བྱེད་ལ། དེ་ནི་དཔེ་ཙམ་དུ་བྱས་ཏེ། རྒྱུད་ཀྱི་ལུང་དེའི་དོན་ནི་དཔེ་ཉིད་དོན་ལ་མཚུངས་པ་སྦྱོར་བ་སྟེ། བྱང་ཆུབ་ཀྱི་སེམས་ཞེས་པའི་མིང་ཅན་སྒྲིབ་བྲལ་གྱི་བདེན་པ་གཉིས་དང༌། ཁྱད་པར་བདག་བྱིན་རླབས་སྒྱུ་ལུས་ཀུན་རྫོབ་པའི་ལུས་དེ་ནི་སྒྲིབ་བཅས་ཀྱི་ལུས་ངག་ཡིད་གསུམ་ཁམས་གསུམ་པ་གང་དུ་ཡང་མི་གནས་ཤིང༌། དེར་མ་ཟད་སྒྲིབ་བྲལ་གྱི་སྒོ་གསུམ་དང་ཁམས་གསུམ་པོར་ཡང་གནས་པར་མ་གྲུབ་པ་དེ་ནི་སྐྱེ་འཇིག་གང་ཡང་མེད་པ་ཉིད་ཀྱི་ཕྱིར་དེ་ལྟར་ཡེ་ཤེས་ཀྱི་ཁོང་དུ་ཆུབ་བྱ་དེ་ནི་རྡོ་རྗེའི་གནས་ཞེས་བྱ་བ་སྟེ། དེ་ལྟར་སྐྱེ་འཇིག་མེད་བཞིན་དུ་སྐྱེ་འཇིག་ལྟར་སྣང་བའི་སྒྲིབ་བྲལ་སྒྱུ་མའི་ལུས་སྣང་ཞིང་འཁྲུལ་པ་འདི་ནི་ཀྱེ་མ་ལ་སྟེ། ཆེས་ངོ་མཚར་བའི་བཀོད་པ་འདི་ནི་མ་དག་འཁྲུལ་པའི་རྨི་ལམ་ལྟ་བུའི་སྒྱུ་ལུས་ནི་༼༤༥༠༽མ་ཡིན་གྱི་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་དག་པའི་རྨི་ལམ་ལྟ་བུའི་སྒྱུ་ལུས་སུ་བརྗོད་དེ། སྒྱུ་ལུས་དེ་ཉིད་ཀྱང་སྒྱུ་མའི་ལུས་སུ་མ་གྲུབ་པའི་དཔེར་རྨི་ལམ་ཇི་ལྟར་ལེན་ཞེ་ན། དེས་བདག་ཉིད་ཀྱིས་སྒྱུ་ལུས་ཁམས་གསུམ་པ་དང་མཐུན་པར་སྣང་བའི་སྐུ།
དེ་ཉིད་ཁམས་གསུམ་པ་དང་མཐུན་པར་སྣང་བའི་སྒྱུ་ལུས་སུ་ཐ་སྙད་དེ་མཐུན་གྱི་ཚད་མས་གྲུབ་པར་ཡང་སྣང་ཞིང་མི་སེམས་ཏེ། དེ་ལྟའི་སྣང་བ་ཐམས་ཅད་ཐ་སྙད་པའི་ཚད་མ་དང་ཚད་མིན་གྱི་སྤྲོས་པ་གང་དུའང་མ་གཟིགས་པའི་ཕྱིར། མི་གཞན་དག་གིས་ཀྱང་དེ་ལྟར་མི་སེམས་ཏེ། དག་པའི་སྒྱུ་ལུས་རྨི་ལམ་ལྟ་བུ་ནི་སྒྱུ་ལུས་ཀྱི་རིམ་པ་མངོན་དུ་མ་བྱས་པ་གང་གིའང་སྤྱོད་ཡུལ་མ་ཡིན་པའི་ཕྱིར་དང༌། སྒྱུ་ལུས་ཀྱི་རིམ་པ་མངོན་དུ་བྱས་པ་དག་གིས་ནི་སྐུ་དེ་ཐ་སྙད་པའི་ཚད་མ་དང་ཚད་མིན་སོགས་ཀྱི་གཞལ་བྱ་རང་བདེན་པའི་སྤྲོས་ཡུལ་ལས་ལོག་པ་ཉིད་དུ་གཟིགས་པའི་ཕྱིར། དེས་ན་དག་པའི་སྒྱུ་ལུས་ཁམས་གསུམ་པའི་རྣམ་པ་ཅན་དེ་ནི་དེ་ཉིད་དུ་མ་གྲུབ་པ་རྨི་ལམ་གྱི་ཆོས་རྨི་ལམ་གྱི་ཆོས་སུ་བདེན་པར་མ་གྲུབ་པ་ལྟར་ཤེས་པར་བྱ་དགོས་ལ། དག་པའི་སྒྱུ་ལུས་སུ་མ་ཟད། སངས་རྒྱས་སེམས་ཅན་༼༤༥༡༽འཁོར་འདས་ཐམས་ཅད་ཀྱང་བདེན་མེད་རྨི་ལམ་གྱི་དཔེ་དོན་དང་སྦྱོར་བ་ན་རྨི་ལམ་གྱི་ཆོས་རྨི་ལམ་གྱི་ཆོས་ཀྱི་བདག་ཉིད་དུ་མེད་པའི་གནས་སུ་རིག་པ་ལྟར་ཆོས་གཞན་དེ་དག་ཀྱང་ཆོས་དེ་ཉིད་བདག་ཉིད་དུ་མེད་པར་རིག་པར་བྱ་དགོས་ཞེས་ལེགས་པར་བཀའ་སྩལ་བ་ཡིན་ནོ། ། འོ་ན་གཉིད་དུས་སུ་རྨི་ལམ་གྱི་ལུས་གསར་པ་ཞིག་སད་དུས་ཀྱི་ལུས་ལས་བྱེ་ནས་སད་དུས་ཀྱི་ཡུལ་དངོས་ལ་བྱ་བ་བྱེད་པ་མེད་ན། དྭགས་པོ་བཀའ་བརྒྱུད་པ་དང་ཤངས་པ་བཀའ་བརྒྱུད་ཀྱི་བླ་མའི་རྣམ་ཐར་རྣམས་སུ་རྨི་ལམ་ལ་མཁའ་ལྡིང་དུ་སྤྲུལ་ནས་ཀླུ་བཏུལ་བ་དང༌།
ལྷ་སའི་ཇོ་བོ་ལ་མར་མེ་སྤར་ནས་ཕུལ་ཟེར་བ་རྣམས་ཀྱི་ཐ་སྙད་འཇིག་པར་འགྱུར་རམ་སྙམ་ན། དེ་ལྟའང་མ་ཡིན་ཏེ། དེ་ཡང་ཆོས་ཐམས་ཅད་སྒྱུ་མ་ལྟ་བུ་ཡིན་པ་ལ་ཡིན་པར་ཁོང་དུ་མ་ཆུད་པའི་སྐྱེ་བོས་སད་ལུས་གཉིད་ལུས་རང་བདེན་པ་གཉིས་སུ་བརྟགས་པའི་བག་ཆགས་ཀྱི་བདེན་ལྟ་མ་དག་པས་གཉིད་ལུས་ཀྱིས་དངོས་པོའི་བྱ་བ་མི་འགྲུབ་པ་དང༌། སད་ལུས་ཀྱིས་གཉིད་ལུས་ཀྱི་དངོས་པོའི་བྱ་བ་མི་འགྲུབ་ཀྱང༌། ཆོས་ཐམས་ཅད་སྒྱུ་མ་ལྟ་བུ་ཡིན་པ་ལ་ཡིན་པར་ཁོང་དུ་ཆུབ་པའི་རྣལ་འབྱོར་པས་སད་ལུས་དང་གཉིད་ལུས་རང་བདེན་པ་༼༤༥༢༽གཉིས་སུ་བརྟགས་པའི་བག་ཆགས་ཀྱི་བདེན་ལྟ་དག་པ་ན་གཉིས་ཀར་དོན་ལ་མི་བདེན་བཞིན་རང་ཡུལ་སོ་སོར་འཇུག་པའི་བྱ་བ་བྱེད་པ་ལ་རང་དབང་ཐོབ་པ་ན་དུས་མཉམ་མམ་གཅིག་གིས་གཅིག་ཤོས་ཀྱི་ཡུལ་ལ་ཕན་ཚུན་བྱེད་པ་འཇུག་པར་ནུས་པ་ནི་མདོ་དང་སྔགས་ཀྱི་ཐུན་མོང་དང་ཐུན་མོང་མ་ཡིན་པའི་སྒྱུ་མ་ལྟ་བུའི་ཏིང་ངེ་འཛིན་ལ་དབང་འབྱོར་བའི་མཐུ་ཉིད་དུ་གོར་མ་ཆག་སྟེ། དཔལ་ལྡན་ཟླ་བ་གྲགས་པས་རི་མོར་བྲིས་པའི་བ་གྲུས་མ་ལས་འོ་མ་འཇོ་བ་ལྟ་བུའི་ཚུལ་ཉིད་ཀྱི་ཕྱིར་རོ། ། འོ་ན་སྔགས་ཀྱི་ཐུན་མོང་མིན་པའི་སྒྱུ་མ་དང་རྨི་ལམ་ལྟ་བུའི་ཏིང་ངེ་འཛིན་གྱི་བསྐལ་བ་དང༌། ཆོད་པའི་ཡུལ་ལ་མངོན་སུམ་པའི་བྱ་བ་ཇི་ལྟར་བྱེད་ཅེ་ན། དེའང་ཐ་སྙད་པའི་གྲགས་པ་དང་བསྟུན་ན་རྩ་རླུང་ཐིག་སེམས་ཚོགས་པ་གཅིག་པ་སྒྱུ་མ་དང་རྨི་ལམ་ལྟ་བུར་ཟད་པས་སྒྱུ་མ་དང་རྨི་ལམ་ལ་འདུན་པ་ཙམ་གྱི་གང་དུ་བསྒྱུར་བ་དང་སྤྲུལ་ཐུབ་པ་ཉིད་ཀྱི་ཕྱིར་ཆོད་པ་དང༌། བསྐལ་པའི་ཡུལ་ལྐོག་གྱུར་ཀྱང་མ་ཆོད་པ་དང་མ་བསྐལ་པའི་ཡུལ་མངོན་སུམ་པར་བསྒྱུར་བ་དང་འཕྲུལ་བར་སྟོན་ནུས་པ་ཡིན་ཏེ།
མཚུར་དབང་ངེའི་སློབ་མ་ཁམས་པ་རོ་མཉམ་རྡོ་རྗེས་འདུས་པའི་ལེའུ་བཅོ་ལྔ་པའི་འགྲེལ་པར། ༼༤༥༣༽རླུང་གི་ཤུགས་ཀྱིས་རྨི་ལམ་མཐོང་བར་འགྱུར་ཞེས་རླུང་གིས་རྟ་བྱས་པའི་བག་ཆགས་རྙིང་པ་ཡོད་པ་ལ་བརྟེན་ནས་སུམ་ཅུ་རྩ་གསུམ་ལ་སོགས་པ་ཡུལ་ཕྱོགས་གཞན་གྱི་སྣང་བ་འོང་བ་ནི་རླུང་སེམས་ཀྱི་སྣང་བ་དེ་ཉིད་ལས་དངོས་པོ་ལ་ཡུལ་ཕྱོགས་དང་ས་ཕྱོགས་གཞན་དུ་ཕྱིན་པ་ལྟ་བུ་ཡིན་ཏེ། ཆོས་ཐམས་ཅད་སེམས་སྣང་ཡིན་ཙ་བག་ཆགས་དང་བཅས་པའི་སེམས་དང་རླུང་ཉིད་གཞན་དབང་དུ་སྣང་བས་རླུང་སེམས་ཀྱི་འགྲོ་འོང་ལྟར་སྣང་བ་ལྟར་ཡིན་ནོ། ། ཞེས་འབྱུང་བ་ཉིད་ཀྱི་ཕྱིར། དེའི་དོན་འཆད་པ་ན་བདག་གི་རྗེ་བཙུན་རས་པ་ཆེན་པོའི་ཞལ་སྔ་ནས་སྔགས་ཀྱི་ཐ་སྙད་དུ། ཤེས་པ་ཡུལ་ལ་འཇུག་པ་ན། རྩ་བདག་རྐྱེན། རླུང་དམིགས་རྐྱེན། ཐིག་ལེ་དེ་མ་ཐག་རྐྱེན་གྱི་འདུ་འཕྲོད་ལས་ཤེས་དང་ཤེས་བྱར་གཞན་གྲགས་ཙམ་དུ་འཇོག་ལ། དེ་ལྟར་ན་འཁོར་འདས་ཀྱི་བག་ཆགས་ནི་བརྟགས་བཞག་སེམས་ཁོ་ནས་དུས་གསུམ་པ་ཅན་དུ་བྱས་པའི་རྟེན་འབྲེལ་གྱི་ཚོགས་པ་ཅན་དེ་དག་སྒྱུ་མ་དང་རྨི་ལམ་ལྟ་བུའི་ཏིང་ངེ་འཛིན་གྱིས་བྱིན་གྱིས་རླབས་པའི་སྒྱུ་མ་འཕྲུལ་བ་ན་རྨི་ལམ་ཉིད་དུ་སད་དུས་ཀྱི་སུམ་ཅུ་རྩ་གསུམ་དང༌།
སད་དུས་ཉིད་དུ་རྨི་ལམ་དུ་སྤྲུལ་བསྒྱུར་༼༤༥༤༽བྱས་པའི་སུམ་ཅུ་རྩ་གསུམ་ལ་སོགས་པ་པྲ་ཕབ་པ་ལྟར་རྣལ་འབྱོར་པ་རང་ཉིད་ལ་རང་མྱོང་དུ་སྣང་ཞིང་དེའི་བྱ་བ་བྱེད་ནུས་པ་ཡིན་ཏེ། དེ་ལྟའི་བྱ་བ་རང་དབང་དུ་བྱེད་པ་ལ་ཆགས་ཐོགས་ཀྱི་སྒྲིབ་པ་བདག་བྱིན་རླབས་ཀྱིས་སྤང་བར་བྱས་ཟིན་པའི་ཕྱིར། དེ་ལྟའི་ཡུལ་དང་ཡུལ་ཅན་ཐམས་ཅད་ཀྱང་སེམས་ཀྱི་མདུན་སྣང་ཙམ་གྱི་བྱེད་པའི་མཐུ་ལས་ཡིན་གྱིས་རང་དབང་དུ་བདེན་པའི་ཡུལ་དང་དུས་ཀྱི་མཐུས་ནི་མ་ཡིན་ལ། དེ་ལྟར་སྒྱུ་མ་དང་རྨི་ལམ་གྱི་ཏིང་ངེ་འཛིན་ཐོབ་པའི་བྱེད་པས་བྱ་བ་དེ་སྐྱེ་བོ་ཀུན་ལ་མངོན་སུམ་དུ་སྟོན་པ་དང་མཐོང་ནུས་སམ་ཞེ་ན། དེ་ལྟར་སྟོན་མཐོང་རུང་བའི་རྟེན་འབྲེལ་ཚོགས་པ་ཅན་ལ་བདག་སྟོབས་དང་གཞན་སྟོབས་གང་གི་མཐུ་ལས་སྟོན་མཐོང་རུང་གི་དེ་ལྟའི་སྟོན་མཐོང་རུང་བའི་རྟེན་འབྲེལ་ཚོགས་པ་ཅན་མ་ཡིན་པ་ལ་ནི་དེ་ལྟ་མ་ཡིན་ནོ། ། གནད་འདི་ཁོང་དུ་མ་ཆུབ་པར། རྒྱུད་ལས། རླུང་རྣམས་ཕྲ་བའི་གཟུགས་ཀྱིས་ནི། ། ཤེས་དང་ཡང་དག་འདྲེས་གྱུར་ནས། ། དབང་པོའི་ལམ་ནས་བྱུང་ནས་ནི། །
ཡུལ་རྣམས་ལ་ནི་དམིགས་པར་བྱེད། ། ཅེས་པ་ལྟ་བུར་མིག་དབང་ལས་མིག་གི་རླུང་བྱེ་ནས་དེས་སེམས་ཁྱེར་ནས་ཡུལ་དུས་གཞན་དུ་འཁྱམ་པར་༼༤༥༥༽འཆད་པ་སོགས་ཀྱང་འཁྲུལ་པར་རྟོགས་པར་ནུས་སོ། ། དེས་ན་སད་པོའི་དངོས་པོའང་རྨི་ལམ་གྱི་དངོས་པོ་ལྟར་རྫུན་པའི་དཔེར་མཁོ་ཡང་རྨི་ལམ་དུ་ངས་ཆུ་འཐུང་ངོ་བྱ་བ་སོགས་འཁྲུལ་པ་ལས་ཆེར་ཉིང་འཁྲུལ་ཡིན་པས། ཙོང་ཁ་པའི་བཞེད་པ་ལྟར་རྨི་ལམ་གྱི་ཆུ་རྨི་ལམ་གྱི་ཆུར་གྲུབ་པ་ལྟ་བུར་མངོན་པར་ཞེན་པ་སྤང་དགོས་སོ་ཞེས། ལ་བའི་ན་བཟའ་ཅན་གྱིས། ཉི་ཆུ་རབ་རིབ་རྨི་ལམ་དང༌། ། དྲི་ཟའི་གྲོང་ཁྱེར་ལ་སོགས་པ། ། འཁྲུལ་པ་ཡིས་ཀྱང་གོས་བྱེད་དེ། ། འཁྲུལ་པ་གཞན་དག་ལྡོག་ཕྱིར་རོ། ། ཡུལ་དུས་ཀུན་བརྟགས་དེ་དང་དེས། །
སད་པ་འཁྲུལ་པའི་བདག་ཉིད་ཀྱིས། ། རྨི་ལམ་བསྟན་པའང་དེ་ཡི་ཤུགས། ། མི་ཟད་པ་ཡི་བག་ཆགས་དུག ། ཨེ་མ་རྫུན་པའི་རྣམ་རྟོག་གི ། རྒྱུན་ནི་ཤིན་ཏུ་འཐུག་པོ་སྟེ། ། རྨི་ལམ་ལས་ཀྱང་རྨི་ལམ་གཞན། ། ཆུ་བུར་སྟེང་དུ་ཆུ་བུར་བཞིན། ། ཞེས་འབྱུང་བའི་ཕྱིར་རོ། ། དེ་ལྟར་མང་དུ་བརྗོད་པ་དེ་ཐམས་ཅད་ཀྱི་གྲུབ་དོན་སད་དུས་ཀྱི་ཆོས་ཐམས་ཅད་གཉིད་དུས་ཀྱི་ཆོས་ལྟར་བདེན་པ་དང་རྫུན་པ་གང་ཡང་མེད་པ་བཞིན། སྒྱུ་མའི་༼༤༥༦༽ལུས་བདེན་པ་དང་རྫུན་པ་ཐམས་ཅད་དང་བྲལ་བའི་སྐུ་གྲུབ་པ་ན།
རགས་པའི་ལུས་བདེན་རྫུན་ཐམས་ཅད་དང་བྲལ་བར་ཁོང་དུ་ཆུབ་པ་ཉིད་ཀྱི་ཕྱིར། རགས་ལུས་རྣམ་སྨིན་སྡུག་བདེན་ཚད་གྲུབ་གཅིག་ཕལ་པ་ལ་སྣང་བའི་བཤང་བ་ལྟར་བ སྒྱུར་ནས། དེའི་དབུས་ནས་དག་པའི་སྒྱུ་ལུས་ཀྱི་དངོས་པོ་ཚད་གྲུབ་པ་ས་འོག་ནས་གསེར་བཏོན་པ་ལྟ་བུ་མ་ཡིན་པར་སྒྱུ་ལུས་ཀྱི་རིམ་པ་གྲུབ་པ་ན་རྣམ་སྨིན་གྱི་ཕུང་པོ་རང་བདེན་པ་གསལ་བ་དང༌། དག་པ་སྒྱུ་ལུས་རང་བདེན་པ་བཞག་པ་མེད་པར་སྒྱུ་ལུས་བདག་བྱིན་གྱིས་བརླབས་པ་ཉིད་ཀྱི་བྱ་བྱེད་ལས་གསུམ་གྱི་སྤངས་ཐོབ་ཐམས་ཅད་སྒྱུ་མའི་དཔེ་བཅུ་གཉིས་ཀྱི་ཚུལ་ཁོ་ནས་རྣམ་པར་འཕྲུལ་བ་ཡིན་ནོ་ཞེས། སྤྱོད་བསྡུས་ལས། སྒྱུ་མ་ལྟ་བུའི་ཏིང་ངེ་འཛིན་འདི་ཉིད་གསལ་བར་བྱ་བའི་ཕྱིར་ཡེ་ཤེས་རྡོ་རྗེ་ཀུན་ལས་བཏུས་པ་ཞེས་བྱ་བ་རྣལ་འབྱོར་ཆེན་པོའི་རྒྱུད་ལས། སེམས་དང་སེམས་ལས་བྱུང་བའི་རྣལ་འབྱོར་ཆེན་པོ་ནི་བདེ་བ་ཆེན་པོའི་ཏིང་ངེ་འཛིན་ཏོ། ། དེ་ནི་སྒྱུ་མའི་དཔེས་ཉེ་བར་མཚོན་པ་སྟེ། དེ་བས་ན་སངས་རྒྱས་ཀྱི་ཞིང་གངྒཱའི་ཀླུང་གི་བྱེ་མ་སྙེད་ཀྱི་དེ་བཞིན་གཤེགས་པ་ཐམས་ཅད་ནི་སྒྱུ་མ་ལྟ་བུ་དང༌། ཆུ་ཟླ་ལྟ་བུ་དང༌།
མིག་ཡོར་ལྟ་བུ་དང་ན། སྨིག་༼༤༥༧༽སྒྱུ་ལྟ་བུ་དང༌། རྨི་ལམ་དང༌། བྲག་ཆ་དང༌། དྲི་ཟའི་གྲོང་ཁྱེར་དང༌། མིག་འཁྲུལ་དང༌། འཇའ་ཚོན་དང༌། གློག་དང༌། ཆུའི་ཆུ་བུར་དང༌། མེ་ལོང་གི་གཟུགས་བརྙན་ཏེ།
སྒྱུ་མའི་དཔེ་བཅུ་གཉིས་ཀྱིས་བདེ་བ་ཆེན་པོའི་ཏིང་ངེ་འཛིན་ཉེ་བར་མཚོན་པར་འགྱུར་བ་ཡིན་ཏེ། དེ་ལྟར་ཕྱོགས་བཅུའི་འཇིག་རྟེན་གྱི་ཁམས་ན་གནས་པའི་དེ་བཞིན་གཤེགས་པ་ཐམས་ཅད་འཁོར་བ་ཇི་སྲིད་པའི་བར་དུ་སྒྱུ་མ་ལྟ་བུའི་ཏིང་ངེ་འཛིན་གྱིས་བཞུགས་ནས། འདོད་པའི་ཡོན་ཏན་ལྔ་རྣམས་ཀྱིས་རོལ་བར་མཛད་ཅིང་དགའ་བར་མཛད་པས་ཡོངས་སུ་སྤྱོད་པར་མཛད་པ། ཐམས་ཅད་མཁྱེན་པའི་ཡོན་ཏན་དང་ལྡན་པས་བདག་ཉིད་བཞེད་པ་ཙམ་གྱིས་སངས་རྒྱས་ཀྱི་ཞིང་དུ་གཤེགས་པར་མཛད་དོ། ། དེ་ལྟར་དུས་གསུམ་གྱི་འཁོར་བའི་སྡུག་བསྔལ་རྗེས་སུ་དྲན་ནས་རྣམ་པར་གྲོལ་བར་འདོད་པས། རྡོ་རྗེ་སློབ་དཔོན་འབད་པས་མཉེས་པར་བྱས་ལ། བདག་ལ་བྱིན་གྱིས་བརླབས་པའི་རིམ་པའི་མན་ངག་ཐོབ་ནས། དེ་རྣམ་པར་དག་པའི་ཐབས་བཙལ་བར་བྱའོ། ། ཀུན་རྫོབ་གྱི་བདེན་པ་ཐེ་ཚོམ་གཅོད་པ་དེ་དྲུག་པའོ། ། ཞེས་འབྱུང་བ་ཉིད་ཀྱི་ཕྱིར།
སྒྱུ་ལུས་གྲུབ་པ་༼༤༥༨༽ན་རྣམ་སྨིན་གྱི་ལུས་ཕྱི་ས་ལྟར་འདོར་དགོས་སོ་ཞེས་ཙོང་ཁ་པ་ཆེན་པོའི་བཞེད་པ་དེའང་ཆེས་ལེགས་པར་བཤད་པར་ཅིས་འགྱུར། དེ་ལྟའི་སྒྱུ་ལུས་དངོས་སུ་མ་གྲུབ་པ་གྲུབ་པར་བྱེད་པའི་སྤོགས་ཆོག་ཏུ་གཉིད་ཀྱི་དུས་སེམས་དབེན་འོད་གསལ་བའི་ལྷན་ཅིག་སྐྱེས་པའི་ཡེ་ཤེས་མྱོང་བའི་སྐད་ཅིག་ལས། དེ་ལྟར་མྱོང་བའི་རླུང་སེམས་དེ་ཉིད་ཐ་མལ་པའི་རྨི་ལམ་དུ་མི་གཏོང་བར་རྫོགས་རིམ་ལྷའི་སྐུ་སྒྱུ་མ་ཙམ་དུ་འཕྲུལ་བར་བྱེད་པ་ཉིད་ཀྱིས་རྣལ་འབྱོར་དེའི་ངོར་རྨི་ལམ་ཉིད་དུ་སྒྱུ་མའི་དཔེ་བཅུ་གཉིས་ཀྱི་མཚོན་དོན་ཅན་གྱི་སྒྱུ་ལུས་ཀྱི་གསལ་སྣང་འབྱུང་ལ།

དེ་ལྟར་འབྱུང་བའི་སྒྱུ་ལུས་རྗེས་མཐུན་པ་དེ་ཉིད་ཡང་དང་ཡང་སྦྱངས་པས། སད་དུས་སུ་སྒྱུ་མ་ལྟ་བུའི་ལུས་འགྲུབ་པའང་ཆེས་ཆེར་བོགས་འབྱིན་བྱེད་ཀྱི་གསང་བའི་ཉེ་ལམ་མཆོག་ཏུ་གྱུར་པ་ཡོད་པའི་སྲོག་གནད་རྡོ་རྗེ་འཆང་ཆེན་པོའི་མན་ངག་གྲུབ་ཆེན་ཏཻ་ལོ་ནཱ་རོའི་ཐུགས་ལས་འཁྲུངས་པ་ཉིད་ཀྱི་ནཱ་རོ་ཆེན་པོའི་ཆོས་དྲུག་ཅེས་པ་གདམས་ངག་གི་ཆོས་ཚན་གཅིག་ཏུའང་རྨི་ལམ་གྱི་གདམས་པ་ཞེས་བགྲང་བ་ཡིན་ལ། དེ་ལྟར་གཉིད་དུས་ཀྱི་འོད་གསལ་རྨི་ལམ་སྒྱུ་ལུས་སུ་ལྡང་བ་ནའང་སྒྱུ་ལུས་དེའི་སྤྲོས་པའི་མཐའ་བརྒྱད་དང་བྲལ་བར་རྣལ་འབྱོར་༼༤༥༩༽ཅན་གྱི་རྒྱུད་དག་པ་ལ་ཆུ་ཟླ་བཞིན་དུ་གར་དམིགས་པ་དེར་སྣང་བའི་ཚེ་རགས་ལུས་བདེན་གྲུབ་པས་དེའི་གོ་བཀག་པ་ཡང་མ་ཡིན་ཏེ། རགས་ལུས་ཉིད་ལའང་མི་གཙང་བ་དང་ཐོག་སྒྲིབ་ཅན་གྱི་སྤྲོས་པའི་མཐའ་བརྒྱད་ཀྱི་ཡུལ་ལས་གྲོལ་བའི་ཕྱིར། དེ་ལྟར་རྟོགས་པའི་ཚེ་ན་དག་པའི་རྨི་ལམ་དང་སྒྱུ་ལུས་མངོན་དུ་བྱས་པ་ན་མ་དག་པའི་སྒྱུ་ལུས་ངན་པ་འདོར་བྱར་མེད་པ་ཉིད་ཀྱི་དག་པ་དང་མ་དག་པའི་སྒྱུ་ལུས་མཉམ་པ་ཉིད་ཟབ་གསལ་ལྷའི་འཁོར་ལོ་ཡོངས་སུ་རྫོགས་པར་འགྱུར་བ་ཉིད་ཀྱི་འཁོར་འདས་མཉམ་ཉིད་དམ་རྣམ་རྟོག་ཆོས་ཀྱི་སྐུར་ཡང་གྲུབ་བོ། ། འདིར་སྨྲས་པ། སྔོན་བྱོན་དམ་པས་ཐུགས་ལ་ཉེར་གབ་པ། ། མངོན་སུམ་ཉིད་དུ་གསལ་བར་རྟོགས་བྱེད་དོ། ། བླ་མེད་བླ་མའི་མིག་དང་མི་ལྡན་ན། ། ཐར་འདོད་རྣམས་ཀྱང་ཅི་སྟེ་གྲོལ་བར་འགྱུར། ། དེ་ཕྱིར་བླ་མའི་ལམ་ལ་ཆེར་འབད་ན། །
བདག་གཞན་བླ་མའི་ཚུལ་འདིར་མཁས་འགྱུར་བས། ། གཞན་གྱི་བླ་མར་འདོད་པ་གང་མཆིས་པས། ། བླ་མའི་བྱ་བ་འདི་ལ་བརྩོན་པར་གྱིས། ། གཉིས་པ་དེའི་ཉམས་ལེན་དངོས་ལ། རྨི་ལམ་བཟུང་བ་དང༌། སྦྱང་བ་དང༌། ༼༤༦༠༽གཅིག་ཏུ་བྱེད་པའོ། ། དང་པོ་ལ་ཉིན་པར་དྲན་པ་རྒྱུན་ཆགས་ཀྱི་བཟུང་བ་དང༌། མཚན་མོ་མན་ངག་བཙན་ཐབས་ཀྱིས་བཟུང་བའོ། ། དང་པོ་ནི།
ཉིན་སྣང་སད་པའི་དུས་སུ་ལྷན་ཅིག་སྐྱེས་པའི་ཡེ་ཤེས་སྣང་བ་གསུམ་གྱི་མཐར་འབྱུང་བ་དེ་ཉིད་པྲ་ཕབ་པ་ལྟ་བུའི་རྣམ་པ་ཀུན་གྱི་མཆོག་དང་ལྡན་པའི་སྟོང་པ་ཉིད་སྐུ་རང་གི་ཐོབ་བྱའི་དཔལ་རྡོ་རྗེ་སེམས་དཔའི་འདོད་པའི་ལྷ་དེ་ཉིད་མངོན་དུ་གྱུར་པ་ན། དེ་ནི་ཡུལ་སྟོང་པ་ཉིད་ཀུན་རྫོབ་པའི་བདེན་པར་ཤར་ཡང་རྫོགས་རིམ་གྱི་ལྷའི་སྐུའི་སྣང་བ་ཡིན་པ་ཉིད་ཀྱི་ཕྱིར། སྐུ་དེ་ལ་སྤྲོས་པའི་མཐའ་བརྒྱད་སྣང་ཞེན་མྱོང་འཛིན་མི་འཆར་པ་ནི་རྫོགས་པའི་རིམ་པ་ཉིད་ཀྱི་ཆོས་ཉིད་ཡིན་ལ། ལྷ་སྐུ་འདི་ཉིད་མངོན་དུ་བྱས་པའི་སྣོད་བཅུད་ཀྱི་དཀྱིལ་འཁོར་དེ་ལ། རྣལ་འབྱོར་པ་དེ་ཉིད་ཀྱི་དེར་ཤེས་ཀྱི་ཤེས་རབ་དང་མཚུངས་ལྡན་གྱི་དྲན་པའང་ཡུལ་དང་ཡུལ་ཅན་སོ་སོར་གཟུང་འཛིན་ཅན་དུ་བདེན་སྤྲོས་སུ་ཞེན་སྣང་ཐམས་ཅད་དང་བྲལ་བར་དྲན་པ་ཉིད་ཀྱིས་དྲན་པའང་རྩོལ་མཚན་དང་བྲལ་བར་འཇུག་པ་སྟེ། འདི་ལྟའི་ངོ་ཤེས་ཀྱི་དྲན་པ་ལ་ནི་རྒྱལ་བའི་ཡུམ་སོགས་ངེས་པའི་མདོ་རྣམས་སུའང༌། གང་དྲན་པ་མེད་ཅིང་ཡིད་ལ་བྱར་༼༤༦༡༽མེད་པ་དེ་ནི་སངས་རྒྱས་རྗེས་སུ་དྲན་པ་ཡིན་ནོ་ཞེས་བྱ་བ་དང༌། རྣམ་པར་མི་རྟོག་པའི་གཟུངས་ལ་སོགས་པར་གང་རྣམ་པར་མི་རྟོག་པ་དེ་ཉིད་ཀྱི་དྲན་པ་དང་ཤེས་བཞིན་དང་མ་བྲལ་བ་ཞེས་འབྱུང་ལ། དོན་འདི་ཉིད་ཀྱི་ཕྱིར། མངའ་བདག་ཆེན་པོ་མཻ་ཏྲི་པས།
དཔལ་ཤ་བ་རི་ལ་གསང་སྔགས་ཀྱི་རྫོགས་རིམ་གྱི་རྟོགས་པ་རྙེད་པ་ན་ཆོས་ཐམས་ཅད་སྟོང་པ་ཉིད་ཀྱི་ལྟ་སྒོམ་གྱི་ཚུལ་ལ་དྲན་པ་མེད་ཅིང་ཡིད་ལ་བྱར་མེད་པའི་མན་ངག་རྒྱ་ཆེན་བཤད་ལ། མཁས་པ་ཆེན་པོ་རིན་ཆེན་འབྱུང་གནས་ཞི་བ་སོགས་ཀྱང་ཐུགས་སུ་མ་ཆུབ་པ་ལ་བརྟེན། སློབ་དཔོན་མཻ་ཏྲི་པས་ཡིད་ལ་མི་བྱེད་པའི་བསྟན་བཅོས་རྒྱ་ཆེར་མཛད་དེ། བསྟན་བཅོས་དེ་དག་ཏུའང་གང་སྤྲོས་པའི་མཐའ་འགར་ཡང་བཟུང་བའི་དྲན་པ་དང་ཡིད་ལ་བྱེད་པ་མེད་པ་ཉིད་ཀྱི་དྲན་པ་དང་ཡིད་ལ་བྱེད་པ་དང་མཚུངས་པར་ལྡན་པ་དང་མ་བྲལ་བའི་ཤེས་རབ་ཀྱི་ཕ་རོལ་ཏུ་ཕྱིན་པ་ནི་མདོ་སྔགས་གཉིས་ཀར་ནས་བྱུང་བའི་ཤེས་རབ་ཀྱི་ཕ་རོལ་ཏུ་ཕྱིན་པའི་ལྟ་སྒོམ་བླ་ན་མེད་པར་འཆད་པ་ཉིད་ཀྱིས། སློབ་དཔོན་ཆེན་པོ་ཤནྟི་པ་སོགས་ཤེས་རབ་ཀྱི་ནོར་ཅན་རྣམས་ཀྱི་རྟོགས་པས་གོང་ནས་གོང་དུ་དབུགས་རྒྱ་ཆེར་འབྱིན་པར་༼༤༦༢༽མཛད་པ་ཡིན་ནོ། ། དེ་ལྟར་མཛད་པ་དྲན་པ་མེད་ཅིང་ཡིད་ལ་བྱར་མེད་པའི་དྲན་པ་དང་ཡིད་བྱེད་ཀྱི་ཚུལ་འདི་མདོའི་ངེས་དོན་དུ་མ་ཟད། སྔགས་ཀྱི་རྫོགས་རིམ་མཐར་ཐུག་པའི་ལྟ་སྒོམ་བླ་ན་མེད་པ་ཡིན་ཏེ། དཔལ་ཆེན་ས་ར་ཧའི་དོ་ཧ་འཆད་པ་པོ་སྔ་ཕྱི་དག་གི་ཕྱག་རྒྱ་ཆེན་པོའི་སྐྱོང་ཚུལ་ལ། དྲན་པ། དྲན་མེད།
སྐྱེ་མེད། བློ་འདས་ཞེས་འབྱུང་བ་དང༌། ཁྱད་པར་དྭགས་པོ་བཀའ་བརྒྱུད་ཀྱི་ཕྱག་རྒྱ་ཆེན་པོའི་མན་ངག་ལས། རྣལ་འབྱོར་བཞི་དང་སྦྱར་ནས། རྩོལ་བཅས་ཀྱི་དྲན་པ། རྩོལ་མེད་ཀྱི་དྲན་པ། རྟོག་ཆོས་ཡང་དག་གི་དྲན་པ། བློ་འདས་ཀྱི་དྲན་པའམ། དྲན་པ་ཡེ་ཤེས་ཀྱི་འཁོར་ལོ་ཞེས་གནས་ལུགས་མངོན་པར་རྟོགས་པའི་ཤེས་རབ་གོང་ནས་གོང་དུ་འབར་བའི་སྐབས་ཀྱི་དྲན་པ་དང་ཤེས་བཞིན་དང་སྦྱར་ཏེ་ལེགས་པར་བཤད་པ་མཛད་པ་ལ། ས་སྐྱ་པཎྜི་ཏས།
དྭགས་པོ་བཀའ་བརྒྱུད་ཀྱི་ཕྱག་རྒྱ་ཆེན་པོའི་ལྟ་སྒོམ་བསྐྱང་ཚུལ་ནི་རྒྱ་ནག་ཧ་ཤང་གི་ཡུམ་དོན་གྱི་ལྟ་སྒོམ་གྱི་ཚུལ་དང་འདྲའོ་ཞེས་སྨྲ་བ་དང༌། དེའི་ལན་དུ་མི་མཁས་པ་ཁ་ཅིག་མི་མཚུངས་ཏེ། ངེད་ནི་ཆོས་ཐམས་ཅད་ལ་ལུང་རིགས་མན་ངག་ཉམས་མྱོང་གིས་སྤྲོས་མཚན་༼༤༦༣༽བཀག་ནས་ཅི་ཡང་མ་རྙེད་པ་ལ་དྲན་པས་དྲན་བྱ་དང་ཡིད་བྱེད་ཀྱི་ཡིད་ལ་བྱ་རྒྱུ་མེད་ལ། རྒྱ་ནག་ཧ་ཤང་ནི། ཆོས་གང་ལའང་དངོས་པོར་བལྟ་བའི་དྲན་པ་དང༌། ཡིད་བྱེད་མི་འཇུག་པར་དམུན་སྒོམ་བྱེད་པས་ཁྱད་ཆེ་བ་ཆེན་པོ་ཞེས་སྨྲ་ལ། དེའི་ལན་དུ་ས་སྐྱ་པའི་བསྟན་འཛིན་ཆེན་པོ་རྣམས་དེ་ལྟ་ན་ངེད་རང་ས་བཀའ་བརྒྱུད་ལྟ་སྒོམ་མཐུན་པར་འདུག་པས་ཁྱེད་དྭགས་པོའི་བླ་མ་རྣམས་དང༌། ངེད་ས་སྐྱ་པའི་རྗེ་བཙུན་གོང་མ་རྣམས་དགོངས་པ་འོ་མ་རྐྱལ་གཅིག་ཡིན་ནོ་ཞེས་ཇོ་བཟང་གི་དུལ་ཆ་དང་མི་ཆོས་གྲོལ་ཆ་དང་བཅས་ཏེ་སྨྲ་བ་ལ། ཙོང་ཁ་པ་ཆེན་པོས་དེ་ལྟ་ན་ས་སྐྱ་པ་དང་དྭགས་པོ་བ་ཐམས་ཅད་ཀྱི་ལྟ་སྒོམ་ཧ་ཤང་གི་ལྟ་སྒོམ་ལས་མ་འཕགས་ཏེ་ཧྭ་ཤང་ཡང་རྒྱལ་བའི་ཡུམ་གྱི་ལུང་དང་རིགས་པའང་ཁོང་རང་གི་དགེ་མི་དགེ་གང་དུ་བཟུང་ཞིང་དྲན་ཤེས་འདུ་བྱེད་ཀྱི་ལས་ཀྱི་ཀུན་རྫོབ་འཁོར་བའི་སྤྲོས་བཅས་ཙམ་འགྲུབ་ཀྱི་དེ་ཙམ་དུ་འབད་པས་དོན་དམ་མྱང་འདས། སྤྲོས་མེད་ཀྱི་ཞི་བར་མི་འགྱུར་བའི་ཕྱིར་སྣང་དམིགས་ཀྱི་ཆོས་གང་ལའང་དྲན་པ་མེད་ཅིང་ཡིད་ལ་བྱེད་པ་མེད་པར་ལྟ་སྒོམ་བྱེད་༼༤༦༤༽པ་ནི་རྒྱལ་བའི་ཡུམ་གྱི་དགོངས་པའི་རིགས་པ་དང༌།
དེ་ཉིད་བླ་མའི་མན་ངག་དང་ལྡན་པར་འཆད་ཅིང་ཆོས་ཐམས་ཅད་ལ་དེ་དང་དེར་བལྟ་བའི་དྲན་ཤེས་འགོག་པར་མཚུངས་པའི་ཕྱིར་བོད་ཀྱི་ས་བཀའ་བརྒྱུད་ཇོ་ཞལ་རྫོགས་པ་ཆེན་པོ་ཐམས་ཅད་ཀྱི་ལྟ་སྒོམ་གྱི་སྐྱོང་ཚུལ་ནི་བོན་དང་ཧ་ཤང་གི་ལུགས་ཁོ་ནའོ་ཞེས་སྨྲ་བ་དང༌། དེ་དང་མཐུན་པར་བོ་དོང་པས་ཀྱང་དེ་ལྟར་བརྗོད་ཀྱང་ས་དགེ་ཇོ་གསུམ་གྱི་བརྗོད་པ་དེ་ཐམས་ཅད་ལ་སྙིང་པོར་གྱུར་པ་ཅུང་ཟད་ཀྱང་མེད་དེ། མདོ་སྔགས་ཀྱི་ཟབ་མོ་སྟོང་པ་ཉིད་ཁོང་དུ་ཆུབ་བྱའི་ཤེས་རབ་ཀྱི་ཕ་རོལ་ཏུ་ཕྱིན་པའི་མངོན་པར་རྟོགས་པའི་རིམ་པའི་དྲན་པ་དང་ཤེས་བཞིན་གྱི་འཇུག་ཚུལ་ལ་བློ་ཁ་ཅུང་ཟད་ཀྱང་མ་ཕྱོགས་པར་སྣང་བའི་ཕྱིར་ཏེ། མདོ་སྔགས་ཀྱི་སྟོང་པ་ཉིད་ཐོས་བསམ་གྱིས་ཤེས་རབ་ཀྱི་ལྟ་སྒོམ་དུ་ནམ་བྱེད་པ་ལ་སྒྲ་དོན་འདྲེས་རྟོག་གི་དྲན་ཤེས་དང་མཚུངས་པར་ལྡན་དགོས་པ་དང༌། དེ་ཉིད་སྒོམ་བྱུང་དང་འབྲེལ་བར་ཉམས་སུ་ལེན་པ་ན། བསམ་གཏན་དང་པོའི་ཞི་གནས་དང་མཚུངས་ལྡན་གྱི་སྟོང་པ་ཉིད་ལ་ནི་ཙམ་ཁྱད་གཉིས་ལས་ཙམ་པོ་བ་རྟོག་པ་དང་མཚུངས་ལྡན་གྱི་དྲན་པ་དང༌། ཁྱད་པར་བ་སྤྱོད་པ་དང་མཚུངས་ལྡན་གྱི་༼༤༦༥༽དྲན་པ་དང༌། གཉིས་པ་ཡན་ན་རྟོག་དཔྱོད་དང་མཚུངས་ལྡན་གྱི་དྲན་པ་མེད་ཀྱང་རང་སའི་ཉོན་མོངས་སྤོང་བྱེད་ཀྱི་གཉེན་པོའི་ཡན་ལག་གང་དང་གང་ཡིན་པ་དེ་ཉིད་ཀྱི་དྲན་པས་དེ་ལྟའི་བྱ་བ་བྱེད་ལ། ཇི་སྲིད་སོ་སྐྱེ་ཐར་པ་དང་ངེས་འབྱེད་ཆ་མཐུན་གྱི་དུས་སུ་ནི་ཆོས་ཐམས་ཅད་འཁོར་གསུམ་ཡོངས་སུ་དག་པ་རྗེས་སུ་མཐུན་པའི་བཟོད་པ་དང་མཚུངས་ལྡན་གྱི་མོས་པས་སྤྱོད་པའི་ཡིད་བྱེད་ཀྱི་དྲན་པ་དང༌། ས་ཐོབ་ནས་ཆོས་ཐམས་ཅད་འཁོར་གསུམ་ཡོངས་སུ་དག་པ་དངོས་ཀྱི་བཟོད་པ་དང་མཚུངས་ལྡན་གྱི་དེ་ཁོ་ན་ཉིད་ཡིད་བྱེད་ཀྱི་དྲན་པ་དང༌།
ཇི་སྲིད་མ་དག་ས་བདུན་ནས་མཚན་མེད་ཀྱི་དྲན་པ་དང༌། ས་བརྒྱད་པ་ནས་མཚན་རྩོལ་གཉིས་དང་བྲལ་བའི་རང་བཞིན་ལྷུན་གྲུབ་ཡིད་བྱེད་ཀྱི་དྲན་པ་འབྱུང་བར་བཤད་ལ། དེ་ལྟའི་མོས་སྤྱོད་ཀྱི་སྐབས་ཀྱི་ཡིད་བྱེད་དྲན་ཤེས་བཞིན་ལ་ནི་གཟུང་འཛིན་གྱི་ཞེན་ཆ་དང་བཅས་པའི་ངེས་ཤེས་ཀྱི་དྲན་པའི་ཆ་དང༌། འཕགས་པ་ཐོབ་པ་ན་གཟུང་འཛིན་གྱི་ངེས་ཤེས་ཀྱི་ཞེན་ཆའི་དྲན་པ་དང་ཡིད་ལ་བྱེད་པ་དག་ནས་གཟུང་འཛིན་གྱི་དྲན་པ་དང་ཡིད་བྱེད་འགར་ཡང་རྒྱུ་བ་མེད་པའི་ཡིད་ལ་མི་བྱེད་༼༤༦༦༽ཡིད་བྱེད་དྲན་པ་མེད་པའི་དྲན་ཤེས་བཞིན་མཚན་ཉིད་པ་འབྱུང་ཞིང༌། རྗེས་མཐུན་པ་ནི་སྦྱོར་ལམ་བཟོད་པ་ཐོབ་པ་ནས་ཀྱང་འབྱུང་ལ། འདི་ལྟའི་དྲན་པ་དང་ཡིད་བྱེད་དག་ལས། བཀའ་བརྒྱུད་རིན་པོ་ཆེའི་སྐྱེ་འཕགས་དག་གིས། དྲན་པ་མེད་ཅིང་ཡིད་ལ་བྱར་མེད་པའི་དྲན་པ་དང་ཡིད་བྱེད་དངོས་སམ་རྗེས་མཐུན་པའི་རྟོགས་པ་ཐོབ་ནས་དེ་ལྟར་ལྟ་སྒོམ་དུ་མཛད་པ་ལ། ཡང་ས་སྐྱ་པ་སོགས་ཁ་ཅིག་གིས། དྲན་པ་མེད་ཅིང་ཡིད་ལ་བྱར་མེད་པའི་དྲན་པ་དང་ཤེས་རབ་ནི།
ཅི་ཁྱེད་བཀའ་བརྒྱུད་པའི་ལྟ་སྒོམ་བསྐྱང་ཚུལ་ལ་འོང་བའི་གནས་མེད་དེ། ཁྱེད་ཅག་གི་དེའི་སྐལ་བ་དང་མི་ལྡན་པའི་ཕྱིར་རོ་ཞེས་དང༌། དེ་ལྟའི་དྲན་པ་དང་ཡིད་བྱེད་ནི་འཕགས་པ་ལ་ཡིན་གྱི་ཁྱེད་ཅག་སོ་སོ་སྐྱེ་བོ་ལ་འཆར་བའི་སྐབས་ག་ན་ཡོད་པའི་ཕྱིར་ཞེས་སྨྲ་བར་བྱེད་པའང་ཐོས་ལ། དེ་ལྟ་ནི་དེ་ལྟར་སྨྲ་བའི་ས་སྐྱ་པ་སོགས་དེ་ཐམས་ཅད་ཡང་དག་པར་རྫོགས་པའི་སངས་རྒྱས་སུ་གོར་མ་ཆག་སྟེ། མདོ་ལས་ང་དང་ང་འདྲ་བར་མ་གྱུར་གྱི་བར་གང་ཟག་གི་ཚོད་གང་ཟག་གིས་མི་ཟིན་པས་དེའི་ཚོད་ཀྱང་ཁ་ཚོན་མ་ཆོད་པར་གདམས་པ་ལས་ཁྱེད་ཅག་༼༤༦༧༽གཅོད་པར་མཐོང་བའི་ཕྱིར། དེ་ལྟའི་སངས་རྒྱས་དེ་ལ་ཕྱག་འཚལ་ལོ། ། སྔགས་སུ་ནི་བསྐྱེད་རིམ་གྱི་སྒོ་ནས་ཟབ་མོ་སྟོང་པ་ཉིད་ལྟ་སྒོམ་ལ་དྲན་པ་དང་ཡིད་ལ་བྱེད་པ་འཇུག་པ་ན། རྣམ་པར་ཤེས་པ་ཉིད་ཀྱི་རྣམ་པར་རྟོག་པ་དང་རྣམ་པར་མི་རྟོག་པའི་ཆ་གཉིས་ཀྱི་དྲན་པ་དང་ཡིད་བྱེད་ཡོད་ལ། དེ་ལྟ་ནའང་བསྐྱེད་པའི་རིམ་པའི་ཆོས་ཆས་བསྡུས་ལ། དེ་ཉིད་སྟོང་པར་རྟོགས་པའི་ཤེས་རབ་དང་མཚུངས་ལྡན་གྱི་དྲན་པས་ཕར་ལ་རྒྱས་འདེབས་ཤིང་དྲན་མོད་ཀྱི་དྲན་པ་འཇུག་པ་ནའང་ཕར་ལ་རྒྱས་འདེབས་པའི་སྒོ་ནས་དྲན་པ་རྒྱུན་ཆགས་སྐྱོང་བ་ཡིན་ལ།
རྫོགས་པའི་རིམ་པ་ཐུན་མོང་མིན་པའི་ཕྱག་རྒྱ་ཆེན་པོའི་དྲན་པ་དང་ཡིད་བྱེད་འཇུག་ཚུལ་ནི། རྫོགས་རིམ་གྱི་ཆོས་ཀྱི་ཆས་བསྡུས་ལ་ཕར་སྟོང་ཉིད་དུ་རྟོགས་པའི་ཤེས་རབ་དང་མཚུངས་ལྡན་གྱི་དྲན་ཤེས་ཀྱི་རྒྱས་འདེབས་མི་དགོས་པར། རྫོགས་རིམ་གྱི་ཆོས་ཀྱི་ཆ་དེ་ཉིད་མངོན་སུམ་དུ་གྱུར་པ་ཉིད་ཀྱིས་དྲན་པ་དང་ཤེས་བཞིན་དུ་གྱུར་པ་སྟེ། རྗེ་མར་པས། ཕྱི་སྣང་བ་སྒྱུ་མའི་འཁྲུལ་འཁོར་འདི། ། སྐྱེ་མེད་ཕྱག་རྒྱ་ཆེན་པོར་རྟོགས། ། ནང་འཛིན་པ་ཡིད་ཀྱི་རྣམ་ཤེས་འདི། ། སྔོན་ཆད་འཛའ་༼༤༦༨༽བོ་ཕྲད་པ་བཞིན། ། སེམས་ཉིད་རང་ངོ་རང་གིས་ཤེས། ། ལྐུགས་པས་རྨི་ལམ་རྨིས་པ་བཞིན། །
བརྗོད་དུ་མེད་པའི་ཉམས་ཤིག་ཤར། ། གཞོན་ནུའི་བདེ་བ་མྱོང་བ་བཞིན། ། སྨྲ་རུ་མེད་པའི་དོན་གཅིག་རྟོགས། ། རྗེ་སྐུ་དྲིན་ཆེའོ་ནཱ་རོ་པ། ། ཞེས་དང༌། ཇི་སྐད་དུ། རྒྱུ་ལ་འབྲས་བུའི་རྒྱས་གདབ་ཅིང༌། ། འབྲས་བུ་ལའང་རྒྱུས་རྒྱས་གདབ། ། ཅེས་འབྱུང་བ་དང༌། ངོ་བོ་ཉིད་ལ་ངོ་བོ་ཉིད་ཀྱི་དྲན་པ་དང་ཡིད་ལ་བྱེད་པའི་ཕྱག་རྒྱ་ཆེན་པོའི་རྒྱས་གདབ་པར་བྱའོ། །
ཞེས་གསུངས་ལ། གནད་འདི་ཉིད་བསྐྱེད་རིམ་གྱི་བདེ་སྟོང་གི་ཉམས་མྱོང་ལ་དེ་བཞིན་གཤེགས་པའི་དབུགས་དབྱུང་དང༌། རྫོགས་རིམ་གྱི་བདེ་སྟོང་གི་ཉམས་མྱོང་ལ་རྡོ་རྗེ་འཆང་གི་དབུགས་དབྱུང་ཞེས་བརྗོད་ཀྱི། མཐར་ཐུག་གི་དབུགས་དབྱུང་གཉིས་ཕྲ་གསང་ལས་བསྐྱེད་རྫོགས་ཀྱི་ཟབ་ཁྱད་ཀྱི་སྒོ་ཐུན་མོང་པར་འབྱུང་བ་འདིའང༌། རྗེ་བཙུན་མཉན་པ་རས་ཆེན་གྱི་ཞལ་ཁོ་ན་ལས་འབྱུང་བ་སྟེ་ཞར་ལས་འོངས་པའོ། ། གནད་འདི་ལྟར་རྟོགས་པ་ན། དྭགས་པོ་པར་མོས་པའི་མི་མཁས་པ་ཁ་ཅིག ། ངེད་ཀྱི་ཕྱག་ཆེན་གྱི་ལྟ་སྒོམ་བསྐྱང་ཚུལ་ཧ་ཤང་ལས་ཁྱད་འཕགས། ངེད་ཆོས་ཐམས་ཅད་ལ་དཔྱད་ནས་གང་ཡང་གྲུབ་རྒྱུ་དང་དྲན་རྒྱུ་མེད་༼༤༦༩༽པའི་དྲན་མེད་སྐྱོང་བ་ཁྱད་པར་དུ་འཕགས་ཆོས་ཡིན་ཟེར་བ་འདི་ནི་ལན་ཤིན་ཏུ་རྣམ་པར་མ་དག་པ་ཡིན་ཏེ། འདི་ལྟའི་ལྟ་སྒོམ་བསྐྱང་ཚུལ་ཕྱག་རྒྱ་ཆེན་པོའི་ལྟ་སྒོམ་གྱི་གོལ་ས་ཉིད་དུ་བཀའ་བརྒྱུད་འདི་པས་བཞེད་པའི་ཕྱིར་ཏེ།
ཇོ་བོས། འདི་ལྟར་སྣང་བའི་ཆོས་རྣམས་ལ། ། རིགས་པས་བརྟགས་ན་འགའ་མི་རྙེད། ། མ་རྙེད་པ་དེ་དོན་དམ་ཡིན། ། ཞེས་བྱ་བ་སོགས་ཀྱི་དཔྱད་སྒོམ་གྱི་མཐར་ཅི་ཡང་མ་རྙེད་པའི་ངང་དུ་ཡིད་བྱེད་ཀྱི་རྩོལ་བ་གློད་པའི་ཞི་ལྷག་གི་རྟོགས་འབུལ། རྗེ་སྒམ་པོ་པས། རྗེ་མི་ལ་ལ་མཛད་པས། མི་ལས་ཧ་ཧ་བྱེ་མ་བཙིར་བ་ལས་མར་མི་འབྱུང༌། དེ་ཐམས་ཅད་སྟོང་ཉིད་རྒྱས་འདེབས་ལ་སོགས་པ་ཤོར་ས་བཞི་དང་གོལ་སའི་གནས་ཡིན། འོན་ཀྱང་དེ་ལྟའི་ལྟ་སྒོམ་དེ་དངོས་འཛིན་ཕྱོགས་རེ་ཙམ་བཟློག་པ་ལ་ཕན་ཅེས་གསལ་བར་གསུངས་པའི་ཕྱིར།
དེས་ན་རྫོགས་རིམ་གྱི་དྲན་པ་མེད་ཅིང་ཡིད་ལ་བྱར་མེད་པའི་ཡིད་བྱེད་དང་དྲན་པ་ནི་རྟོག་དཔྱོད་ཀྱི་སྟོང་པར་གཏན་ལ་ཕབ་པའི་རྙེད་དོན་ལ་དྲན་པ་རྒྱུན་ཆགས་སུ་བསྟན་པ་མ་ཡིན་ཏེ། དཔལ་ས་ར་ཧས། མཁས་པ་རྣམས་ནི་དཔྱད་པ་༼༤༧༠༽སྟེ། ། བླ་མ་དམ་པས་དཔྱད་པ་མེད། ། ཅེས་དང༌། དཔྱད་པས་མ་འོངས་དེ་བཞིན་ཉིད་ཀྱི་ཡེ་ཤེས་ནི། ། བྱས་པ་རྣམས་དང་བྲལ་ཞིང་བསགས་པའི་ལས་ཀྱང་མེད། ། རང་ཉིད་ཤེས་པ་མདའ་བསྣུན་གྱིས་ནི་དེ་སྨྲས་པ། ། མཁས་པ་རྣམས་ཀྱི་སྙིང་ལ་དུག་གིས་ཁྱབ་པར་འགྱུར། ། ཅེས་འབྱུང་བའི་ཕྱིར་རོ། །
འོ་ན་དྲན་པ་མེད་ཅིང་ཡིད་བྱེད་ཐམས་ཅད་དང་བྲལ་བ་དྭགས་པོ་བཀའ་བརྒྱུད་ཀྱི་ཕྱག་རྒྱ་ཆེན་པོའི་ལྟ་སྒོམ་སྐྱོང་ཚུལ་ཡིན་ན་དགས་པོ་བཀའ་བརྒྱུད་པས་རྣམ་རྟོག་དང་ཡིད་བྱེད་ཀྱི་དྲན་པ་དེ་ཉིད་གྲྭ་མ་ཆག་ཟུར་མ་ཉམས་པར་ལྟ་སྒོམ་དུ་བྱ་དགོས་སོ། ། ཞེས་བཤད་པ་དང་འགལ་ལོ་ཞེ་ན། བླུན་པོ་ཁྱེད་ཅག་བདེན་མོད། ཅི་འགལ་ཏེ། རྣམ་པར་རྟོག་པ་དང་ཡིད་ལ་བྱེད་པ་ཐམས་ཅད་ཀྱི་ཡུལ་དང་ཡུལ་ཅན་རང་གར་ཞི་བ་ཉིད་ཀྱི་རྣམ་རྟོག་དང་ཡིད་བྱེད་ཀྱི་དྲན་པ་དེ་ཉིད་ལ་རྟོག་བྱ་རྟོག་བྱེད་ཀྱི་ཡིད་ཀྱི་གཡོ་བ་དང་དྲན་ཤེས་ཀྱི་ངེས་ཤེས་བྱ་ཐམས་ཅད་དང་བྲལ་བའི་དྲན་པ་ཡེངས་མེད་དུ་བསྐྱང་བ་ཉིད་ཀྱི་དེ་ལྟ་ལ་འགལ་བ་སུ་ཞིག་གིས་རྙེད་པའི་ཕྱིར། དེས་ན་རྫོགས་རིམ་ལྷའི་འཁོར་ལོའི་དེ་ཐམས་ཅད་ལ་སྤྲོས་མཐའི་སྣང་ཞེན་འཆར་བའི་གོ་སྐབས་ཆེར་མི་འབྱུང་ཡང་རྣལ་འབྱོར་མ་བྱང་བའི་དབང་གིས་༼༤༧༡༽ཐུན་མཚམས་ལ་སོགས་པར་དེ་ལྟའི་ལྷར་སྣང་ལ་རྣམ་ཤེས་ཀྱི་ཆའི་ལྷར་སྣང་རང་ག་བའི་བསླད་པ་འཆར་ཉེ་བ་ན། ཆོས་འདི་ཐམས་ཅད་ཆོས་འདི་དང་འདིའི་ངོ་བོར་མ་གྲུབ་སྟེ་སྒྱུ་མ་དང་རྨི་ལམ་ལ་སོགས་པའི་ཆོས་རང་རང་གི་ངོ་བོར་མ་གྲུབ་བཞིན་དུ་གྲུབ་པར་སྣང་བའི་ཆོས་དང་ཁྱད་པར་ཅུང་ཟད་ཀྱང་ཡོད་པ་མ་ཡིན་པའི་ཕྱིར་ཞེས་བློ་སྦྱང་བར་བྱའོ་ཞེས། རྗེ་བཙུན་ཆེན་པོ་མི་ལས་ཚེ་རིང་མཆེད་ལྔར་གདམས་པའི་གླུ་ལས། ལམ་སྲིད་པ་བར་དོ་ལ་སྔོན་འབྱུང་ཡིད་ཀྱི་གཟུགས་ཅན་ལམ་གྱི་གཤེད་མས་འཚེ་བའི་འཕྲང་སྣང༌། སྣང་མུན་འོད་ཀྱི་ས་མདོ་རུ།
དབང་པོ་ཀུན་ཚང་ཐོགས་མེད་ཅིང་ལས་ཉི་རྫུ་འཕྲུལ་འོད་དང་ལྡན་པའི་ལུས་གཅིག་ཡོད་པ་དེ་ཀ་ལོངས་སྤྱོད་རྫོགས་པའི་སྐུ་ཡིན་ཏེ། ཟུང་འཇུག་ལྷའི་སྣང་བ་སྒྱུ་མ་ལྟ་བུར་ཤེས་ནས། བག་ཆགས་སྔ་མའི་ལྷག་ལུས་སྦྱོང་བ་ཡིན་པས་དེ་ཡིན་པ་ལ་དེ་ཡིན་པར་ངོ་ཤེས་དགོས། དེར་ངོ་ཤེས་པར་བྱེད་པ་ལ་ད་ལྟ་བསྐྱེད་པ་ལྷའི་སྐུ་ལ་དམིགས་པ་གསལ་བ་དང་མཚོན་བྱེད་ལམ་གྱི་སྒྱུ་མ་རྨི་ལམ་ཟིན་པར་སྦྱང་འཚལ། ཞེས་གསུངས་པའི་ཕྱིར། གཉིས་པ་ནི། ༼༤༧༢༽གཉིད་ཀྱི་ཐིམ་རིམ་གྱི་འོད་གསལ་དུ་ཞུགས་ན་མཉམ་བཞག་དེ་ཉིད་ལས་རྗེས་ཐོབ་ལྷ་སྐུ་སྒྱུ་མ་ལྟ་བུར་ལྡང་བ་ན། རྣམ་ཤེས་གཟུང་འཛིན་སྒྲིབ་བཅས་ཀྱི་སྒྱུ་མ་དང་རྨི་ལམ་ཉིད་དུ་འཛིན་པའི་འཛིན་ཆ་བཅད་པའི་རྟེན་འབྲེལ་ནི་གཉིད་དུ་གཞུག་ཁར། བདག་ཉིད་ཡི་དམ་གྱི་ལྷར་གསལ་བའི་མགྲིན་པར་པདྨ་འདབ་མ་བཞི་པའི་མདུན་གྱི་འདབ་མ་ལ་ཨ། གཡས་སུ་ནུ།
རྒྱབ་ཏུ་ཏ། གཡོན་དུ་ར། དབུས་སུ་ཨ་ཤད་ཀྱི་རྣམ་པར་སེམས་བཟུང་ལ། དང་པོ་ཨ་དང༌། དེ་ནས་གཉིད་འོང་འདོད་པ་དང་ནུ་ལ། དེ་ནས་ཟི་བ་དང་ཏ་ལ། དེ་ནས་ཁྲི་པ་དང་ར་ལ། དེ་ནས་འཇུག་ཆེར་བསྡུ་བ་ན་ཨ་ཤད་ལ་སེམས་གཏད་པའི་བཙན་ཐབས་ཀྱི་རྟེན་འབྲེལ་གྱི་མཐུས་གཉིད་ཀྱི་འོད་གསལ་ལས་ལྡང་བའི་ལྷ་སྐུ་སྒྱུ་མ་ལྟ་བུ་དེ་ལ་སྒྱུ་མ་དང་རྨི་ལམ་དུ་འཛིན་པའི་བག་ཆགས་ཀྱི་རྟོག་པ་རྣམས་ལེགས་པར་དག་ནས་དངས་གསལ་སྒྲིབ་ཐོགས་ཐམས་ཅད་དང་བྲལ་བའི་ལྷའི་སྐུར་འཆར་ལ། དེ་ལྟར་འཆར་བའི་གསལ་སྣང་རབ་ཏུ་བརྟན་པར་གྱུར་ན། བར་མ་དོར་དྲི་ཟའི་ལུས་མ་དག་འཁོར་བ་རིགས་དྲུག་སྐྱེ་གནས་བཞི་པར་བརྒྱུད་པའི་ལུས་༼༤༧༣༽རྒྱུན་གཅོད་བྱེད་ཀྱི་བར་དོ་ལོངས་སྤྱོད་རྫོགས་སྐུའི་ཉེ་རྒྱུའང་ལུས་འདི་ཉིད་ཀྱི་བྱེད་པས།
འདི་ལྟའི་སྒྱུ་མ་རྨི་ལམ་གྱི་ལུས་འགྲུབ་པའི་ཆེད་དུ་བསགས་སྦྱང་གི་འབད་པ་ཆེར་བྱ་བ་ཉིད་རྫོགས་པའི་རིམ་པའི་གཟུགས་ཀྱི་སྐུ་སྒྲུབ་པའི་གསང་བའི་ཉེ་ལམ་མཐར་ཐུག་པའོ། ། གཉིས་པ་བསྒྱུར་བ་ལ་དེ་ལྟར་དག་པ་ལྷའི་སྐུ་སྒྱུ་མ་རྨི་ལམ་གྱི་ལུས་དེ་ཉིད་ལེགས་པར་འབྱོངས་པ་ན། སྒྱུ་མ་རྨི་ལམ་གྱི་སེམས་འདུན་དེ་ཉིད་ཀྱི་སྒྱུ་མའི་ལུས་གཅིག་ནས་གྲངས་མེད་པའི་སྤྲུལ་བསྒྱུར་འདོད་དགུར་བྱེད་པ་དང༌། སྒྱུ་མ་རྨི་ལམ་གྱི་འབྱུང་བ་བཞི་སོགས་ཀྱང་རང་བདེན་པའི་ཆགས་ཐོག་ཅན་དུ་མ་གྲུབ་པ་ལ་དབང་འབྱོར་པས་ཟད་པར་ས་ཆུ་སོགས་ཀྱི་ཏིང་ངེ་འཛིན་ལ་སྙོམས་པར་འཇུག་པར་ཡང་བྱ་ཞིང༌། གཞན་ཡང་རྨི་ལམ་ལུས་དེས་མཆོད་པ་དང་མཆོད་པའི་ཡུལ་ཐམས་ཅད་ལ་ཆགས་ཐོགས་དང་བྲལ་བར་བགྲོད་པར་བྱ་ལ། དེའང་མ་དག་པའི་འཇིག་རྟེན་གྱི་ཁམས་སུ་སེམས་ཅན་ཁམས་སྦྱང་བའི་ཆེད་དུ་སྒྱུ་མ་རྨི་ལམ་གྱི་སྒོ་གསུམ་གྱི་བཀོད་པ་སྟོན་པ་དང༌། དག་པའི་འཇིག་རྟེན་གྱི་ཁམས་སུ་སངས་རྒྱས་དང་བྱང་ཆུབ་སེམས་དཔའ་དག་ལ་མཆོད་པའི་སྤྲིན་སྤྲོ་བའི་སྒྱུ་མ་རྨི་ལམ་གྱི་ཆོ་འཕྲུལ་སྒོ་༼༤༧༤༽གསུམ་གྱི་ཅིར་ཡང་སྟོན་པར་བྱེད་པ་ཉིད་ཀྱིས་སྒྱུ་མ་རྨི་ལམ་ཙམ་དུ་བསགས་སྦྱང་གཞལ་དུ་མེད་པ་བསགས་པའི་མཐུས། ས་ལམ་གྱི་བྱ་བ་ཐམས་ཅད་ཀྱང་དུས་མཐའི་སྐད་ཅིག་ལ་ཚེགས་མེད་པར་གྲུབ་པར་འགྱུར་བ་ཉིད་ཀྱི་ཕྱིར། འདི་ལྟ་བུའི་དག་པ་ལྷའི་སྐུ་སྒྱུ་མ་དང་རྨི་ལམ་གྱི་སྤྲུལ་བསྒྱུར་ལ་རང་དབང་ཐོབ་པའི་བསགས་སྦྱང་གི་གནད་ཀྱིས་མདོར་བསྐལ་པ་གྲངས་མེད་པ་དུ་མར་བསགས་སྦྱང་བྱས་པ་ལས། འདི་ལྟའི་བསགས་སྦྱང་སྐད་ཅིག་གི་མཐུ་དང་རླབས་ཆེ་བས་སྔགས་ཀྱི་ཐེག་པར་ཚེ་གཅིག་གི་སངས་རྒྱས་འགྲུབ་པའི་ཕྲ་གསང་ཆེས་ཟབ་ཁྱད་བླ་ན་མེད་པ་ཡིན་ནོ་ཞེས་བླ་མ་བརྒྱུད་པ་ལས་འོངས་པའི་གསང་གཏམ་མཆོག་ཏུ་གྱུར་པའོ། །
གསུམ་པ་གཅིག་ཏུ་བྱེད་པ་ནི། དེ་ལྟར་སྒྱུ་མ་དང་རྨི་ལམ་གྱི་ལུས་གྲུབ་པ་དེ་ཉིད་ཀུན་རྫོབ་སྐྱེ་འགག་གི་རྣམ་པར་འགྱུར་བ་ཉིད་ལ་བདེན་པར་མེད་པའི་ཡེ་ཤེས་ཀྱིས་ཁོང་དུ་ཆུབ་པ་ཉིད་ཀྱིས་སྤྲུལ་བསྒྱུར་ཐོགས་པ་མེད་པ་ལ་དབང་འབྱོར་བ་ཇི་ལྟ་བ་དེ་ལྟར་སྒྱུ་མ་དང་རྨི་ལམ་གྱིས་ལུས་གྲུབ་པ་དེ་ཉིད་ཀྱང་དོན་དམ་པར་སྐྱེ་འགག་གི་རྣམ་འགྱུར་གྱིས་དབེན་པ་ཉིད་ཀྱང་བདེན་པར་མེད་པའི་ཡེ་ཤེས་ཀྱི་༼༤༧༥༽ཁོང་དུ་ཆུབ་པ་ཉིད་ཀྱིས་ཀུན་རྫོབ་ལྷའི་སྐུ་སྒྱུ་མ་ལྟ་བུར་སྐྱེ་འགག་གི་རྣམ་པར་སྣང་བ་དང༌། དོན་དམ་ཆོས་ཉིད་ཀྱི་སྐུ་ནམ་མཁའ་ལྟ་བུ་སྐྱེ་འགག་གིས་དབེན་པ་གཉིས་ཀ་ཡང་གཅིག་དང་ཐ་དད་ཀྱི་སོ་སོ་བ་མ་ཡིན་པའི་ཕན་ཚུན་དུ་སྤྲུལ་བསྒྱུར་ཐོགས་པ་མེད་པ་ལ་དབང་འབྱོར་བས་བདེན་གཉིས་སྤྲོས་པ་ཐམས་ཅད་བྲལ་བར་འོད་གསལ་བར་མཉམ་པ་ཉིད་གཅིག་ཏུ་གཞུག་པར་བྱ་བ་ནི། བདེན་པ་གཉིས་ཀའི་གནས་ལུགས་ཁོང་དུ་ཆུབ་པ་ལས་ཕྱིར་མི་ལྡོག་པའི་ཡེ་ཤེས་བོགས་དབྱུང་བའི་ཆེད་ཡིན་ལ། དེ་ཡང་གང་ཀུན་རྫོབ་བརྫུན་པའི་སྒྱུ་མ་ལྟ་བུའི་ལུས་དེ་ཉིད་ཀྱང་ལུས་དེ་དེ་ལྟར་འདུས་བྱས་པར་བདེན་པ་མ་ཡིན་པ་ཉིད་ཀྱིས་དེ་ལ་ལྟོས་པའི་དོན་དམ་འདུས་མ་བྱས་པ་ནམ་མཁའ་ལྟ་བུ་ཉིད་ཀྱང་དེ་དེ་ལྟར་བདེན་པ་མ་ཡིན་པ་ཉིད་ཀྱི་ཀུན་རྫོབ་ཀྱི་བདེན་པ་ལས་སྒྱུ་ལུས་ལྟར་སྣང་བ་དང༌། དོན་དམ་གྱི་བདེན་པ་ལས་ནམ་མཁའ་ལྟར་དམིགས་པ་མེད་པ་གཉིས་ཀར་ཡང་སོ་སོར་ཁོང་དུ་ཆུབ་པའི་མཚན་མ་ཐམས་ཅད་དང་བྲལ་བའི་བྱང་ཆུབ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་དུ་ལ་བཟླ་བར་བྱའོ། ། གཉིས་པ་སྒྱུ་ལུས་ཉིད་བར་དོར་རྗེས་སུ་དྲན་པར་༼༤༧༦༽སྒྲུབ་པའི་རྣལ་འབྱོར་ལ་གོ་དོན་བཤད་པ་དང༌། དེ་ཉམས་སུ་ལེན་པའོ། ། དང་པོ་ལ། སྔོན་དུས་ཀྱི་སྲིད་པ་བར་སྲིད་དུ་ཇི་ལྟར་འཇུག་པའི་ཚུལ་དང༌།
བར་སྲིད་ཉིད་བཤད་པའོ། ། དང་པོ་ལ་སྔོན་དུས་ཀྱི་སྲིད་པ་འཚོ་བའི་ཚུལ་དང༌། སྲིད་པ་བསྡུས་པའི་ཚུལ་ལོ། ། དང་པོ་ལ། རྩའི་བྱེད་པས་ཇི་ལྟར་འཚོ་བ་དང༌། རླུང་གི་བྱེད་པས་ཇི་ལྟར་འཚོ་བའོ། ། དང་པོ་ནི། རྩ་དབུ་མ་ནི་གསང་གནས་སོགས་འཁོར་ལོ་དྲུག་གི་དབུས་དྲང་པོ་ནས་གནས་པ་འཁོར་ལོ་རེ་རེ་ཞིང་བར་ཐག་རང་སོར་ཕྱེད་དང་བཅས་པའི་བཅུ་གསུམ་བཅུ་གསུམ་དང་ལྡན་པ། ལ་ལ་ནཱ་དང༌། ར་ས་ནཱ་གཡས་སུ་དང་གཡོན་དུ་གནས་པས་མར་སྣེ་ལྟེ་བར་དབུ་མ་ལ་ཟུག་ཅིང་ལྟེ་བའི་ཐད་ནས་གཡས་གཡོན་དུ་ཅུང་ཟད་གྱེས།
སྙིང་ཀར་འདུས། སླར་གྱེས་ཤིང་མགྲིན་པར་འདུས་ཏེ་ཡར་སྣེ་སྣ་བུག་ཏུ་ཟུག་པའོ། ། ལྟེ་འོག་ནས་ཐུར་དུའང་རྩེ་མོ་གསུམ་དུ་བཤང་གཅི་ཁུ་གསུམ་འདོར་སྡོམ་གྱི་ལས་བྱེད་པའི་རྟེན་དུ་གནས་ཏེ། ཇི་སྐད་དུ། དེ་ནི་ཐུར་དུ་རྩེ་གསུམ་སྟེ། ། དེ་བཞིན་གྱེན་དུའང་རྩེ་གསུམ་མོ། ། སྒྲ་གཅན་རྩེ་མོ་དབུས་ན་གནས། ། ཉི་མའི་རྩེ་མོ་གཡས་༼༤༧༧༽པའོ། ། ཟླ་བའི་རྩེ་མོ་གཡོན་པའོ། ། ཆུ་དང་མེ་དང་ནམ་མཁའ་རྒྱུ། །
གཡས་གཡོན་དབུ་མའི་མར་སྣ་ནས། ། བཤང་བ་གཅི་བ་ཁུ་བ་རྒྱུ། ། ཞེས་འབྱུང་བའི་ཕྱིར། རྩའི་གཙོ་བོ་གསུམ་ལ་ལྟེ་བ་སྤྲུལ་པ། སྙིང་ག་ཆོས། མགྲིན་པ་ལོངས་སྤྱོད། མཛོད་སྤུ་རླུང༌། གཙུག་ཏོར་ནམ་མཁའ། གསང་གནས་བདེ་སྐྱོང་གི་འཁོར་ལོ་དྲུག་ལས། ལྟེ་བ་ན་ནང་སྐོར་གྱི་འདབ་མ་བརྒྱད་ཀྱི་ཕྱོགས་བཞི་ནི་སྟོང་པའི་འདབ་མ་ཡིན་ལ།
མཚམས་ཀྱི་འདབ་མ་བཞི་ལ་གསུམ་གསུམ་གྱེས་པའི་བཅུ་གཉིས་ལ་དུས་སྦྱོར་བཅུ་གཉིས་ཀྱི་རང་བཞིན་གྱི་རླུང་འཕོ་ཆེན་བཅུ་གཉིས་འབབ་ཅིང༌། དེ་རེ་རེ་ལའང་ཁམས་ལྔའི་དབྱེ་བས་རྩ་འདབ་ལྔ་ལྔ་གྱེས་པའི་འདབ་མ་དྲུག་ཅུ་ལ་འཕོ་ཆུང་དྲུག་ཅུའི་རླུང་འབབ་པ་ནི་ཆུ་ཚོད་དྲུག་ཅུའི་རང་བཞིན་ནོ། ། དེ་ལ་འདབ་མ་ལྔ་གྱེས་པའི་ཚུལ་ནི། དབང་མདོར་ལས། འདབ་མའི་དབུས་དང་དེ་ནས་ཤར། ། ནི་སྟེང་ངོ༌། ། གཡས་ནི་ལྷོ། གཡོན་ནི་བྱང༌། གཞན་དུ་ནི་ནུབ་སྟེ་འོག རིམ་པ་ཡི།
ཞེས་གསུངས་པས། འཁོར་ལོའི་ཐད་དྲང་པོ་དབུས་དང༌། སྟེང་ཤར། ལྷོ་གཡས། ནུབ་འོག ། བྱང་གཡོན་དུའོ། ། སྙིང་ཁའི་༼༤༧༨༽འཁོར་ལོ་ནི་འདབ་མ་བརྒྱད་ལ་མཉམ་གནས་སོགས་རླུང་བརྒྱད་རྒྱུ་བའི་རྟེན་ཅན་ཏེ་གཟའ་བརྒྱད་ཀྱི་རང་བཞིན་ནོ། ། མགྲིན་པའི་འཁོར་ལོ་ནི་རྩ་འདབ་སུམ་ཅུ་སོ་གཉིས་ཡིན་ཅིང༌། དེའི་ཕྱོགས་བཞི་ནི་སྟོང་པའི་རྩ་ཡིན་ལ། ཉེར་བརྒྱད་ནི་རྒྱུ་སྐར་གྱི་རང་བཞིན་ནོ། །
སྤྱི་བོའི་འཁོར་ལོའི་འདབ་མ་བཅུ་དྲུག་གི་གཉིས་ནི་སྟོང་པའི་རྩ་ཡིན་ལ། བཅུ་བཞི་ནི་ཟླ་རྐང་གི་རང་བཞིན་ནོ། ། གཙུག་ཏོར་གྱི་འདབ་མ་བཞི་ནི་ཐུན་མཚམས་བཞིའི་རང་བཞིན་ནོ། ། གསང་གནས་ཀྱི་འཁོར་ལོའི་ནང་སྐོར་གྱི་འདབ་མ་དྲུག་ནི་འཁོར་ལོ་དྲུག་གི་རླུང་འགོག་པའི་སྟོང་པ་དྲུག་གི་རླུང་གི་རང་བཞིན་ནོ། ། དེའི་ཕྱི་རོལ་བཅུ་ནི་ཕུང་ལྔ་དང་ཁམས་ལྔའི་རང་བཞིན། འདི་རྣམས་ཀྱི་ཁམས་ཀྱང་ལྟེ་བ་ས། སྙིང་ག་ཆུ། མགྲིན་པ་མེ། མཛོད་སྤུ་རླུང༌། གཙུག་ཏོར་ནམ་མཁའ།
ལྟེ་བའི་ནང་སྐོར་དང་གསང་བ་ཡེ་ཤེས་ཀྱི་ཁམས་ནི་སྤྱི་ཙམ་ནས་ཡིན་ལ། བྱེ་བྲག་ཏུ་ན་འཁོར་ལོ་རེ་རེ་ལའང་ཁམས་ལྔའམ་དྲུག་གིས་དབྱེ་བར་འགྱུར་རོ། ། རྩ་འདི་དག་གི་མིང་ཡང་ལྟེ་བའི་འཕོ་ཆུང་གི་རྩ་འདབ་དྲུག་ཅུ་དང་སྟོང་པའི་རྩ་འདབ་བཞི་སྟེ་རེ་བཞིའི་མིང་ནི་གསུང་གི་དཀྱིལ་འཁོར་གྱི་ལྷ་༼༤༧༩༽མོ་འཇིགས་མ་ལ་སོགས་པ་སྟེ་བཞིའི་མིང་གིས་བརྗོད་དོ། ། སྙིང་གའི་བརྒྱད་ལ་ནི། འགའ་ཞིག་ཏུ་རེས་གཟའ་བདུན་མཇུག་རིང་དང་བརྒྱད། འགའ་ཞིག་ཏུ་ཨི་ཊ་དང༌། དམར་སེར་དང༌། མཉམ་གནས། གྱེན་རྒྱུ། ཀླུ།
རུས་སྦལ། རྩངས་པ། ནོར་ལས་རྒྱལ་ཞེས་པ་སྟེ། ཐུར་སེལ་དང་སྲོག་འཛིན་པའི་རླུང་མ་གཏོགས་པ་བརྒྱད་ཀྱི་མིང་གིས་རྩ་ལའང་འདོགས་པར་མཛད་དོ། ། མགྲིན་པའི་རྩ་ལ་ཐ་སྐར་གྱི་མིང་གིས་སོ། ། སྤྱི་བོའི་རྩ་ལ་ཚེས་གཅིག་ལ་སོགས་པའི་མིང་གིས་སོ། ། གཙུག་ཏོར་གྱི་རྩ་ལ་བདག་ལྷ་དང་སྔགས་དེ་ཁོ་ན་ཉིད་ཅེས་པའི་མིང་གིས་འདོགས་སོ། ། གཉིས་པ་ལ་ལྟེ་བའི་འཁོར་ལོ་ནས་སྣར་རྒྱུ་ཚུལ་དང༌། འཁོར་ལོ་གཞན་ནས་ཇི་ལྟར་རྒྱུ་ཚུལ་ལོ། ། དང་པོ་ནི།
དབང་མདོར་བསྟན་ལས། རྩ་ ནུབ་ བ་གཡོན་ བྱང་ དང་དེ་ནས་གཡས་ ལྷོ ། སྟེང་ ཤར་ དང་དབུས་སུ་རིམ་པས་འབྱུང༌། ། སོ་སོར་དཀྱིལ་འཁོར་རེ་རེ་ཞིང༌། ། དབྱུག་གུ་སྣ་བུག་དག་ལའོ། ། ཞེས་པས་སྣ་བུག་གཡས་ནས་འབྱུང་བ་སྡུད་རིམ་གྱི་རྒྱུ་སྟེ། དེའང་སྟེང་དུ་༼༤༨༠༽སྣའི་བུག་པའི་འོག་ཕྱོགས་བཅུའི་སྟེང་ནས་སའི་རླུང་རྒྱུ་ལ། དེའི་རྩ་བ་གང་ནས་རྒྱུ་ན། ལྟེ་བའི་གླང་ཁྱིམ་གྱི་འཕོ་ཆུང་དབུས་ཀྱི་འདབ་མའི་སོར་བཞིས་དམའ་བའི་ནུབ་བམ་འོག་ཕྱོགས་ནས་སྣ་སྒོར་སོར་བཅུ་གཉིས་ཀྱི་བར་གྲངས་སུམ་བརྒྱ་དྲུག་ཅུ་རྒྱུ་ཞིང༌། འཕོ་ཆུང་གཞན་བཞི་ལའང་གྲངས་འདིས་ཤེས་ལ་གཡོན་དེ་བྱང་ནས་ཆུ་རླུང་རྒྱུ་བ་ནི་གཡས་པའི་སྣ་སྒོ་གཡོན་ཕྱོགས་ནས་སོར་བཅུ་གསུམ་གྱི་བར་རྒྱུའོ། །
གཡས་ཏེ་ལྷོ་ནས་མེ་རླུང་གཡས་པའི་སྣ་སྒོ་གཡས་ཕྱོགས་ནས་སོར་བཅུ་བཞི་རྒྱུའོ། ། སྟེང་སྟེ་ཤར་ནས་རླུང་གི་རླུང་གཡས་པའི་སྣ་སྒོ་སྟེང་ཕྱོགས་ནས་སོར་བཅོ་ལྔ་རྒྱུའོ། ། དབུས་ནས་ནམ་མཁའི་རླུང་གཡས་པའི་སྣ་སྒོའི་དབུས་ནས་སོར་བཅུ་དྲུག་གི་བར་རྒྱུ་སྟེ། རྡོ་རྗེ་སྙིང་འགྲེལ་ལས། དེ་ལྟར་དུས་སྦྱོར་སོ་སོའི་རྩ་ལ་གནས་ལྔ་རྣམས་ཏེ་དབུས་སུ་སྟོང་པ་ལ་འབབ་པའི་རྩའོ། ། ཤར་དུ་རླུང་འབབ་པའོ། ། གཡས་སུ་མེ་འབབ་པའོ། ། བྱང་དུ་ཆུ་འབབ་པའོ། ། ནུབ་ཏུ་ས་རྒྱུ་བའོ། ། ཞེས་འབྱུང་བའི་ཕྱིར་རོ། །
དེ་བཞིན་དུ་གཡས་༼༤༨༡༽ཁྱིམ་ཀརྐ་ཊ། བུ་མོ། སྡིག་པ། ཆུ་སྲིན། ཉའི་དུས་སྦྱོར་གྱི་འཕོ་བ་ལ་ཡང་ཤེས་པར་བྱའོ། ། སྣ་བུག་གཡོན་ནས་འབྱུང་བ་བསྐྱེད་རིམ་གྱི་རྒྱུ་སྟེ། དེའང་ལྟེ་བའི་ལུག་ཁྱིམ་གྱི་དབུས་ཀྱི་འདབ་མ་ནས་ནམ་མཁའི་རླུང་སྣ་བུག་གི་དབུས་ནས་ཚད་དང་གྲངས་སྔ་མ་ལྟར་རྒྱུའོ། ། དེ་ནས་ཤར་ཏེ་སྟེང་གི་འདབ་མ་ནས་རླུང་གི་རྒྱུ་དང་ལྷོ་སྟེ་གཡས་ནས་མེ་རླུང་དང༌། བྱང་སྟེ་གཡོན་ནས་ཆུ་རླུང་དང༌། ནུབ་སྟེ་འོག་ནས་སའི་རླུང་རྒྱུ་བ་ནི་སྣ་བུག་གཡོན་པའི་སྟེང༌།
ཀ་བའི་ངོས། གཤོག་པའི་ཕྱོགས་མཆུའི་སྟེང་རྣམས་སུ་གྲངས་ལ་སོགས་སྔར་ལྟར་ལས། ཡེ་ཤེས་ཀྱི་རླུང་ནི་ཐམས་ཅད་ལ་ཁྱབ་པར་འབབ་བོ། ། འཁྲིག་པ་ལ་སོགས་པའི་ཁྱིམ་ལྔ་པོ་ལ་འདི་ལྟར་ཤེས་པར་བྱའོ། ། དེས་ན་འཕོ་ཆུང་གཅིག་ལ་སུམ་བརྒྱ་དྲུག་ཅུ། དུས་སྦྱོར་གཅིག་ལ་སྟོང་བརྒྱད་བརྒྱ། དེ་བཅུ་གཉིས་ཉི་ཁྲི་ཆིག་སྟོང་དྲུག་བརྒྱ་འབབ་པ་ནི་ཕྱི་རོལ་གྱི་ཉིན་ཞག་གཅིག་ལའོ། ། གཉིས་པ་འཁོར་ལོ་གཞན་ནས་ཇི་ལྟར་རྒྱུ་ཚུལ་ནི། དེ་ལྟ་བུའི་འཁོར་ལོ་རྣམས་ཀྱི་ནང་ནས་གསང་བའི་འཁོར་ལོ་ནང་སྐོར་གྱི་༼༤༨༢༽འདབ་མ་དྲུག་ནས་རླུང་སྟེང་འོག་ཏུ་མི་རྒྱུ་ཞིང༌། མི་རྒྱུ་བར་མ་ཟད་ཁྱད་པར་སྟོང་པའི་རྩ་དྲུག་པོའི་རླུང་དེ་ཉིད་ཀྱི་འཁོར་ལོ་དྲུག་དང་ཁྱིམ་བཅུ་གཉིས་ཀྱི་རླུང་གསང་རྩེར་རྒྱུ་བ་འགོག་པར་བྱེད་དེ།
གསང་བའི་སྟོང་པ་དྲུག་གི་རླུང་འདིས་མ་བཀག་ན་གསང་གནས་ཀྱི་འཁོར་ལོའི་དབུས་ནས་ཐུར་སེལ་གྱི་རླུང་དང་ལྷན་ཅིག་རྒྱུ་བ་ཉིད་ཀྱིས་འོག་སྒོ་དག་ཏུ་སྣ་བུག་ལྟར་རྒྱུ་བ་ལ་དེ་ལྟར་ཡང་རྒྱུ་བར་མི་འགྱུར་བའི་ཕྱིར། འོན་ཀྱང་བཤང་གཅི་ཁུ་བ་འདོར་བའི་དུས་ནི། སྟོང་པ་དྲུག་གི་རླུང་གིས་འགོག་མི་ནུས་པར་ཐུར་སེལ་གྱི་རླུང་གིས་བཤང་གཅི་ཁུ་སོགས་འོག་ཏུ་འདྲེན་པར་བྱེད་དེ། དཔེར་ན་སོ་སྐྱེ་ལ་དབུ་མར་རླུང་གཞན་པ་མི་རྒྱུ་ཡང༌། གླལ་བ་དང་འཁྲིག་པ་དང་བརྒྱལ་བའི་དུས་སོགས་སུ་རླུང་གཞན་ཅུང་ཟད་ཐིམ་པའམ་རྒྱུ་བ་དང་ཚུལ་ཆ་འདྲ་བའི་ཕྱིར་རོ། ། གསང་གནས་ཀྱི་ཕྱི་སྐོར་དང་བར་རྣམས་ནས་ལྟེ་བའི་འདབ་མར་རྒྱུ་སྟེ། འདི་ནི་རོ་རྐྱང་ནས་བརྒྱུད་པ་ལ་མ་ལྟོས་པར་འདབ་མ་ནས་འདབ་མར་འབྲེལ་ཏེ་རྒྱུའོ། ། འདིར་ཁ་ཅིག་གསང་གནས་ཀྱི་འཁོར་ལོ་ནས་སྟེང་དུ་ཡེ་མི་རྒྱུ་བར་འདོད་ཀྱང་མི་འཐད་དེ། གསང་༼༤༨༣༽འཁོར་གྱི་འདབ་མ་ཕྱི་མ་དང་བར་པ་ནས་རླུང་རྒྱུ་བ་ཉིད་ཀྱི་ཕྱིར་ཇི་ལྟར་རྒྱུ་ན་རྣལ་འབྱོར་གྱི་དུས་དང༌། འཁྲིག་སོགས་ཀྱི་སྐབས་མིན་པར་ཕྱི་རོལ་ཏུ་རྒྱུ་བ་ན་གསང་ལྟེ་སོགས་འཁོར་ལོ་དྲུག་གི་རླུང་རྣམས་ནས་རོ་རྐྱང་ལ་བརྒྱུད་དེ་སྣ་བུག་ནས་རྒྱུ་བར་བཤད་པའི་ཕྱིར།
གསང་གནས་ཀྱི་བར་བསྐོར་དང་ཕྱི་སྐོར་གྱི་འདབ་མའི་རླུང་འོག་གི་རྩ་གསུམ་དུ་མི་རྒྱུ་བ་ནི་གསང་འཁོར་གྱི་ནང་སྐོར་གྱི་སྟོང་རྩ་དྲུག་གིས་བཀག་ལ་སྟེང་དུ་རྒྱུ་བ་ནི་དེས་མི་ཁེགས་ཏེ། སྟེང་དུ་རྩའི་འདབ་མ་ནས་འདབ་མར་རྒྱུ་བའི་ཕྱིར། དེ་ཡང་འདབ་མའི་རྩེའམ་སྣེ་མོ་ནས་ཕྱིར་རྒྱུ་བ་ནི་མ་ཡིན་ཏེ། དེ་ལྟར་ཕྱི་རོལ་ཏུ་རྒྱུ་ན་རླུང་ལོག་འབྱུང་བར་གསུངས་པའི་ཕྱིར་རོ། ། གསང་ལྟེའི་འདབ་མ་ནས་འདབ་མར་ཇི་ལྟར་རྒྱུ་ཚུལ་ནི་གསང་འཁོར་གྱི་ཕྱི་རིམ་གྱི་འདབ་མ་བཅུ་དྲུག་གི་མུ་ཁྱུད་དང་བར་གྱི་འདབ་མ་བཅུའི་མུ་ཁྱུད་ནས་གྱེས་པའི་འདབ་མ་ལྟེ་བའི་རྩ་འདབ་བརྒྱད་ཀྱི་ཕྱི་བཅུ་གཉིས་ཀྱི་ནང་གི་མུ་ཁྱུད་ཀྱི་འདབ་མ་ལ་འབྲེལ་བ་ནས་བརྒྱུད་ནས་རྒྱུ་བར་བྱེད་པ་ཡིན་ནོ། ། དེ་བཞིན་ལྟེ་བ་ནས་སྙིང་ཀར་རྒྱུ་བ་ན། ༼༤༨༤༽རོ་རྐྱང་གཉིས་བརྒྱུད་ནས་ཉིན་མཚན་གྱི་ཐུན་བརྒྱད་དུ་འབབ་པས་རྩ་འདབ་རེ་རེ་ལ་རླུང་རྒྱུ་བའི་གྲངས་ཉིས་སྟོང་བདུན་བརྒྱའོ། ། མགྲིན་པར་རྩ་འདབ་ཉེར་བརྒྱད་ཀྱི་རེ་རེ་ལ་བདུན་བརྒྱ་དང་བདུན་ཅུ་རྩ་གཉིས་ལྷག་ཙམ་རེ་རྒྱུ། དཔྲལ་བའི་བཅུ་བཞི་ལ་སྟོང་ལྔ་བརྒྱ་བཞི་བཅུ་རྩ་ལྔ་རེ་རིམ་བཞིན་སྣ་ནས་ཕྱི་རོལ་ཏུ་རྒྱུ་ཞིང༌། གཙུག་ཏོར་གྱི་འདབ་མ་བཞི་པོ་རེ་རེ་ལ་ལྔ་སྟོང་བཞི་བརྒྱ་རེ་རྒྱུ་བ་ཐོབ་ཀྱང་སྣ་བུག་ན་རགས་པར་རྒྱུ་བ་མེད་དོ། །
འདི་ལྟར་རྒྱུ་བའི་ཚུལ་སྣ་སྒོར་ཕྱིར་རྒྱུ་བ་དང༌། ནང་དུ་འཇུག་པ་ཁུག་པ་རེའི་དབང་དུ་བྱས་ཀྱི་འཁོར་ལོའི་རྩའི་འདབ་མ་ནས་རྒྱུ་བ་ཆེས་ཆེར་མྱུར་བ་ཉིད་ཀྱིས་དབུགས་ཀྱི་ཆ་ཤས་རེ་རེ་ལའང་ཆེས་ཕྲ་བའི་རྒྱུ་བ་རེ་བཞི་ཆ་ལ་སོགས་པའི་གནས་ཀྱི་རྒྱུ་བ་མང་ཡང་སྣའི་སྒོར་ཆ་ཤས་ཕྲ་མོ་དེ་དག་མ་འདྲེས་པར་རྒྱུ་བ་ནི་ཆེས་མི་གསལ་ཏེ། དཔེར་ན་རྒྱ་མཚོའི་རླབས་ཀྱི་རིམ་པ་ཆུའི་དཀྱིལ་ནས་འོང་བ་ཐམས་ཅད་ཆུ་འགྲམ་གྱི་ས་གཞིའི་མཐར་སྤུ་རིས་ཟིན་པར་མི་འཁྲུགས་པར་མངོན་དུ་མི་འགྱུར་བཞིན་ཆེས་ཕྲ་བའི་རྒྱུ་བ་སྣ་སྒོ་ནས་དོན་གྱི་མི་རྒྱུ་བ་ཡང་མ་ཡིན་པའི་ཕྱིར། ༼༤༨༥༽འདིའི་ཚུལ་རྒྱ་བོད་ཀྱི་ཆེན་པོ་དག་གིས་ཁོང་དུ་མ་ཆུབ་པའི་གནས་སུ་སྣང་བས་སྙིང་པོ་གསང་དོན་དུ་ལེགས་པར་བཤད་པ་དེར་བལྟ་བར་བྱའོ། ། རྩ་རླུང་གི་ཆགས་ཚུལ་འདི་དག་གོང་དུ་རྒྱས་པར་བརྗོད་ཟིན་ཀྱང་འདིར་སྨོས་པ་ནི་རྩ་ཆད་མཆི་ལྟས་སོགས་ཀྱི་ངེས་པ་དྲན་ལམ་དུ་ཆེས་གསལ་བར་བྱ་བའི་སླད་དུ་སྟེ་ཟློས་པའི་དྲི་མ་རིང་དུ་སྤངས་པ་ཉིད་ཀྱི་ཕྱིར་རོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
