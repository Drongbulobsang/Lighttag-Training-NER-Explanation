གསུང་འབུམ། དྲི་མེད་འོད་ཟེར། （དཔལ་བརྩེགས། མེས་པོའི་ཤུལ་བཞག）
པོད ༢༤
ངང་པའི་དྲིས་ལན་སྤྲིན་གྱི་སྙིང་པོ།
༈ ངང་པའི་དྲིས་ལན་སྤྲིན་གྱི་སྙིང་པོ་ཞེས་བྱ་བ་བཞུགས།
ཨོཾ་སྭ་སྟི་སིདྡྷཾ། ངང་བའི་དྲིས་ལན་སྤྲིན་གྱི་སྙིང་པོ་ཞེས་བྱ་བ། འཕགས་མ་ངག་གི་དབང་ཕྱུག་ལ་ཕྱག་འཚལ་ལོ། ། འགྲོ་བའི་བླ་མ་དྲང་སྲོང་མཆོག་གི་ གཙོ། ། འགྲོ་བ་ཀུན་གྱི་གཙུག་གིས་ཞབས་མཆོད་ཅིང༌། ། འགྲོ་བའི་ཁ་ལོ་གྱེན་དུ་སྒྱུར་མཛད་པ། ། འགྲོ་བའི་དེད་དཔོན་དེ་ལ་ཕྱག་འཚལ་ལོ། ། སྙན་ངག་མེ་ཏོག་མ་རྙིང་པདྨའི་མཚོ། ། བློ་གསལ་ངུར་པའི་ཡིད་འཕྲོག་བསམ་ཡས་པ། །
ད་ནི་མི་སྡོད་ཡུལ་གཞན་འགྲོ་སྙམ་ནས། ། ངང་བའི་དྲིས་ལན་སྤྲིན་གྱི་སྙིང་པོ་གླེང༌། ། དེ་ཡང་འདི་ལྟར་གངས་རིའི་འགྲམ། ཆུ་བོ་ལོ་ཧི་ཏ་དལ་གྱིས་འབབ་ཅིང་སྔོན་གྱི་སེམས་དཔའ་དུ་མ་བྱོན་པའི་གནས་དཔལ་གྱི་བསམ་ཡས་ཞེས་བྱ་བ་ཡོད་དེ། ། སྔོན་གྱི་སེམས་དཔའ་རྣམས་ཀྱི་སྐྱེད་མོས་ཚལ། ། རང་བྱུང་པདྨ་རྒྱལ་པོ་བྱོན་པའི་གནས། ། གངས་རིར་བསྟན་པའི་དར་གནས་ཀུན་གྱི་གཞི། ། དཔལ་གྱི་བསམ་ཡས་དགེ་བའི་འབྱུང་གནས་ལགས། ། དེ་དང་ལྷོ་ཕྱོགས་སུ་ཧ་ཅང་མི་རིང་བའི་ས་ཕྱོགས་སྐྱེ་ཤིང་སྣ་ཚོགས་ཀྱི་ཕྲེང་བ་དང༌། མེ་ཏོག་གི་ཚལ་ན་བུང་བ་ལང་ལིང་དུ་གྱུར་པའི་གཞི་ཡིད་དུ་འོང་བའི་རྫིང་བུ་ཆུ་བསིལ་མཐིང་ཀས་གང་ཞིང་པདྨའི་དྲྭ་བས་ཁེབས་པ་ཞིག་ན།
ངང་པའི་རྒྱལ་པོ་ཚུལ་ཁྲིམས་དང༌། ། ཏིང་ངེ་འཛིན་དང༌། ཤེས་རབ་དང༌། རྣམ་པར་གྲོལ་བ་ལ་སོགས་པའི་ཡོན་ཏན་དུ་མས་མཛེས་ ཀྱང༌། ། རྟག་ཏུ་སྐྱེ་བོ་ཀུན་གྱིས་མ་མཐོང་ཞིང༌། ངུར་པ་མང་པོ་དང་ལྷན་ཅིག་གནས་བཅས་ཏེ་འདུག་གོ ། ཚུལ་ཁྲིམས་རྒྱན་ཕྲེང་བློ་གྲོས་འདབ་གཤོག་ཅན། ། དུལ་བའི་ལུས་མཛེས་ཆོས་དང་ལྡན་ན་ཡང༌། ། ནོར་མེད་ཚེ་ན་ཀུན་གྱིས་མ་མཐོང་ཞིང༌། ། དམན་པའི་གནས་བཞིན་འདོར་བའི་ཚུལ་ལ་ལྟོས། །
དེའི་ཚེ་ངང་པའི་རྒྱལ་པོ་དེ་གྲོང་དང་གཙུག་ལག་ཁང་གི་ལྟད་མོ་ལ་ཕྱོགས་ཐ་དད་པར་སོང་ཞིང༌། བསྟི་གནས་དག་ཉུལ་བ་ལས། རྒྱལ་བའི་བསྟན་པ་ཡང་ལྔ་བརྒྱའི་ཐ་མར་སྙིགས་ཏེ། རབ་ཏུ་བྱུང་བ་ཡང་འདོད་ཡོན་དང་འདུ་འཛི་དོན་དུ་གཉེར་ཞིང་བསླབ་པ་གསུམ་དང་མང་དུ་ཐོས་པའི་ནོར་གྱིས་དབེན་ཏེ། ཆོས་ལྟར་བཅོས་པའི་གཟུགས་བརྙན་ཙམ་དུ་ཟད་ཅིང༌། ཞིང་ལས་དང༌། ཚོང་དང༌། ཁྱིམ་འཛིན་པས་གནས་ཏེ། ཆོས་དང་ལྡན་པ་ཉིན་མོའི་རྒྱུ་སྐར་ཙམ་དུ་དཀོན་ལ། ཆེན་པོར་རློམ་པ་དག་ཀྱང་ཆོས་མ་ཡིན་པས་དུས་འདའ་ཞིང༌།
ཚུལ་བཞིན་དུ་གནས་པ་དག་ལ་རྣམ་པར་འཚེ་བ་ན། དམ་པ་རྣམས་ཀྱི་ཡིད་འབྱུང་ཞིང་ཁ་ཅིག་སྨྲེ་སྔགས་འབྱིན་པ་ནི། ཀྱེ་མ་དིང་སང་སྙིགས་མའི་དུས། ། བསྟན་པའི་ཉི་མ་ནུབ་ཏུ་ཉེ། ། མཆོད་འོས་རྣམས་ཀྱང་གཟུགས་བརྙན་ཙམ། ། ཆེན་པོར་རློམ་ཡང་དམན་པའི་གནས། ། ངུར་སྨྲིག་འཛིན་ཀྱང་ཁྱིམ་པའི་བློ། ། མང་པོས་བཀུར་ཡང་ཐ་མལ་བ། ། གཡོ་སྒྱུའི་བསམ་གཏན་རི་ལྟར་བརྟན། ། ཚུལ་འཆོས་སྡོམ་པའི་དྲྭ་བས་གཡོགས། །
ལོ་འདོད་འདུ་འཛིའི་འཆིང་པས་བཅིངས། ། དེ་བཞིན་བླ་མའི་གཟུགས་བརྙན་འགའ། ། ཆོས་དང་ལྡན་ལ་རབ་ཁྲོ་ཞིང༌། ། ཆོས་མ་ཡིན་གྱི་བསྔགས་པ་སྨྲ། ། རང་ལ་བསྟེན་རྣམས་ཐབས་ཀྱིས་བསླུ། ། གཞན་ཡང་བླ་མའི་གཟུགས་བརྙན་འགས། ། ཆོས་ལྟར་སྟོན་ཅིང་ཆོས་མིན་སྤྱོད། ། ཚིག་འབྲུ་གཉེར་ཞིང་དོན་ཟབ་འདོར། ། འཁོར་དང་དྲེགས་པའི་འཆིང་བས་བཅིངས། ། གཞན་ཡང་བླ་མའི་གཟུགས་བརྙན་འགའ། །
མཆོག་ཏུ་བླུན་ཞིང་གཡོ་སྒྱུ་ཅན། ། རྨོངས་པའི་ནང་ན་ཆེན་པོ་བཞིན། ། ཆོས་མིན་རྣམས་ཀྱིས་སྐྱེ་བོ་བསླུ། ། གཞན་ཡང་བླ་མའི་གཟུགས་བརྙན་འགའ། ། ཕྱི་རོལ་ཞི་ཡང་ནང་ན་རྩུབ། ། ནོར་མེད་དམ་པའང་རབ་སྤོང་ཞིང༌། ། ནོར་ལྡན་རྨོངས་པ་སྤྲིན་བཞིན་སྡུད། ། དེ་བཞིན་རབ་ཏུ་བྱུང་བ་ཡང༌། ། སྦྱིན་པ་བསྲུང་ཞིང་ཚུལ་ཁྲིམས་གཏོང༌། ། བཟོད་དང་བརྩོན་འགྲུས་མི་ལྡན་ཞིང༌། །
བསམ་གཏན་ཤེས་རབ་རིང་དུ་དོར། ། ཐོས་བསམ་མི་གཉེར་འདུ་འཛི་གཉེར། ། ཆོས་དང་མི་ལྡན་ཆོས་མིན་ལྡན། ། བསླབ་པ་མི་འཛིན་མཛེས་མ་འཛིན། ། མཆོག་ལ་མི་འདུད་དམན་ལ་འདུད། ། གྱེན་དུ་མི་ལྟ་ཐུར་དུ་ལྟ། ། ཀྱེ་མ་ད་ནི་མཚར་ཅིག་བྱུང༌། ། འདོད་པ་སྒྲུབ་ལ་ལྷག་པར་བརྩོན། ། དགེ་བའི་ལས་ལ་སྙོམས་པར་བྱེད། ། སྡིག་སྤྱོད་བདེ་འགྲོ་ཐོབ་ཏུ་རེ། །
ཁྱིམ་པ་བཞིན་དུ་བྱ་བྱེད་མང༌། ། རང་སྐྱོན་སྦེད་ཅིང་གཞན་སྐྱོན་སྨྲ། ། གོ་རིམ་མི་ལྡན་ཤིང་ལྟར་གྱོང༌། ། ངན་པའི་ཟླ་ཉིད་འདོད་པའི་ཕྱིར། ། དམ་པ་རྣམས་ལ་སྐུར་པ་འདེབས། ། གཞན་དག་ལོག་པའི་ལམ་ལ་ འདྲེན། ། གྲུང་ལ་མདོ་མེད་ཆོས་མི་དབང༌། ། ཆོས་དང་ལྡན་པ་དམོད་བྱེད་ཅིང༌། ། ཆོས་མ་ཡིན་ལ་གུས་པར་འཛིན། ། དད་ཟས་མཐོང་ན་རབ་ཏུ་བྱུང༌། །
འདོད་ཡོན་མཐོང་ན་ཁྱིམ་པའི་བློ། ། ཆོས་མ་ཡིན་རྣམས་ལྷན་ཅིག་ཏུ། ། སེམས་དང་སྤྱོད་པ་གཅིག་པ་ཡིན། ། དམ་པ་རྣམས་ལ་ལྷག་པར་བརྙས། ། འཁྱོག་པོའི་ནང་ན་དྲང་པོའི་སྐྱོན། ། གདུང་གདུང་ཅན་གྱི་ཁུར་བཞིན་ནོ། ། སྙིང་རྗེའི་རྫིང་བུ་དད་པ་ དང༌། ། མཉམ་དུ་སྐེམ་པའི་སེར་སྐྱ་དག ། ངུར་སྨྲིག་འཛིན་པའི་ངང་པ་ བཞིན། ། གྲོང་རྣམས་པདྨའི་མཚོ་བཞིན་ཉུལ། །
མྱོས་པའི་བཏུང་བ་རབ་འཐུང་ནས། ། འོ་དོད་ནམ་མཁའི་མཐའ་ལ་འཇལ། ། ཀྱེ་མ་འདི་འདྲ་མཚར་ཅིག་ཀྱེ། ། འོན་ཀྱང་དེ་དག་སྐྱོན་མ་ཡིན། ། རྗེ་དཔོན་ཇི་བཞིན་བྲན་གཡོག་བཞིན། ། འབྲེལ་པ་གྲུབ་བཞིན་བྱུང་བ་བཞིན། ། འདི་དག་དྲུང་ན་དམ་པ་རྣམས། ། ཞུམ་ཞིང་ཉིན་མོའི་སྐར་མ་བཞིན། ། སྦྲུལ་གདུག་གནས་སར་སྒྲོན་མེ་བཞིན། ། བསྟན་པའི་ཉི་མ་ནུབ་པ་བཞིན། །
རིན་ཆེན་ལྗོན་ཤིང་དུག་སྦྲུལ་དག་གིས་དཀྲིས། ། སྐྱེ་བོ་དམ་པའི་མཚོ་བསིལ་རྫིང་བུ་སྐམ། ། འོད་སྟོང་ལྡན་པ་ནུབ་རིའི་རྩེར་ལྷུང་ཞིང༌། ། བདུད་སྡེའི་མུན་པས་འཇིག་རྟེན་ཁེབས་སུ་ཉེ། ། ཐར་གླིང་འདོད་པ་རྣམས་ཀྱི་མིག་ཟུམ་ཞིང༌། ། ལེགས་ལྡན་འགྲོ་བའི་སྣང་བ་དམ་པ་ནུབ། ། ད་ནི་གང་ནའང་དགེ་བའི་བཤེས་ཉུང་ཞིང༌། ། སྡིག་པའི་གྲོགས་ལྡན་འཇིག་རྟེན་བསྟོད་ལ་ལྟོས། ། ཞེས་གླེང་ངོ༌། ། དེ་ནས་གྲོང་དང་གྲོང་རྡལ་གྱི་གཞིར་སོང་བ་ན།
ཁྱིམ་བདག་ཀྱང་ཆོས་ལ་མི་གནས་ཤིང་སྡིག་སྤྱོད་དག་གིས་འཚོལ། ཕ་མ་རྒན་རབས་དང་དཀོན་མཆོག་གསུམ་མི་མཆོད་ཅིང་ངན་གཡོ་ལྷུར་བྱེད་པས་གནས་པ་མཐོང་སྟེ། ཚུལ་བཞིན་སྤྱོད་པའི་སྐྱེ་བོ་ཁ་ཅིག་སྨྲེ་སྔགས་འབྱིན་པ། ཀྱེ་མ་དིང་སང་ཕྱོགས་འདི་ན། ། གནའ་དུས་བཟང་པོའི་ཉི་མ་ནུབ། ། ད་དུས་ངན་པའི་ཟླ་ཤར་བས། ། ཕ་མ་རྒན་རབས་མི་མཆོད་ཅིང༌། ། གཡོན་ཅན་བུད་མེད་ངག་ལ་ཉན། ། ངོ་ཚ་ཁྲེལ་ཡོད་མི་ལྡན་ཞིང༌། ། ཁྲེལ་མེད་གནས་ལ་ངོ་སོར་བྱེད། །
འཕྲལ་ཕུགས་མི་དཔྱོད་རྩུབ་མོའི་ཚུལ། ། སེམས་དང་སྤྱོད་པ་སོ་སོར་སྟོན། ། རང་ཉིད་རྒུད་པའི་སྡུག་བསྔལ་ བས། ། གཞན་དག་འབྱོར་ལ་ཡིད་མི་དགའ། ། རང་ལ་མི་བཟོད་ཀོ་ལོང་དམ། ། གཞན་ལ་རྩོལ་ཕོད་ལྷག་པར་ཆེ། ། དྲང་པོར་མི་གནས་ཕྱོགས་ལྷུང་ཅན། ། བཟང་པོའི་དྲིན་ལན་ཉེས་ཀྱིས་འཇལ། ། ཕྱི་ཐག་མི་ལྡན་གསར་འགྲོགས་ཆེ། ། མཆོད་འོས་དམོད་ཀྱང་དམོད་འོས་མཆོད། །
བཟང་སེམས་མི་ལྡན་རང་འདོད་ཅན། ། གཅིག་ཏུ་མི་གནས་འགྱུར་ལྡོག་མང༌། ། སྤྲུལ་བཞིན་ཁ་ཅིག་ལྕེ་གཉིས་རྐྱོང༌། ། དཔའ་འཛངས་མི་ལྡན་ངན་གཡོའི་ཚུལ། ། རང་བཞིན་དགེ་ལ་སྐྱོན་དུ་བརྩི། ། ལོག་པའི་ལམ་ལ་ཡོན་ཏན་བརྗོད། ། གནོད་པ་བྱེད་ལ་ལྷ་བཞིན་འདུད། ། ཕན་པ་སྟོན་རྣམས་དུག་བཞིན་འདོར། ། ལེགས་ལ་ཆད་པ་སྦྱིན་པ་དང༌། ། མཉམ་དུ་ཉེས་ལ་བྱ་དགའ་སྦྱིན། །
ཀྱེ་མ་དིང་སང་སྐྱེ་བོ་དག ། བསྟེན་པར་དཀའ་ཞིང་སྡིག་སྤྱོད་འཕེལ། ། ཡོན་ཏན་ཆུང་ཞིང་སྐྱོན་གྱི་གནས། ། སྡིག་སྤྱོད་དམ་པར་འཛིན་འདིས་སྐྱོ། ། ཞེས་གླེང་བས་ཡིད་འབྱུང་ཞིང་རང་གི་རྫིང་བུར་སོང་སྟེ་གནས་པ་ན། སྤྲིན་གྱི་ཤུགས་ལྟར་འགྱིང་བའི་བྱ་ཞིག་ཤར་ཕྱོགས་སུ་འགྲོ་བ་མཐོང་སྟེ་ངང་བའི་རྒྱལ་པོས་དེ་ལ་དྲིས་པ། དྭངས་པའི་མཁའ་ལ་ལྡིང་བའི་ཡིད་འོང་བྱ། ། གངས་རིའི་རྒྱལ་པོ་གཤོག་པས་མཛེས་པ་བཞིན། ། སྟོང་གསལ་ནམ་མཁའི་ངོས་ནས་འགྱིང་བ་འདྲ། ། ཅི་ཞིག་གཟིགས་ནས་གཤེགས་པ་ལགས་སམ་ཀྱེ། །
བྱ་དེས་སྨྲས་པ། ཡིད་འོང་ལྷ་ཡི་ཡུལ་འདྲའི་སྐྱེད་མོས་ཚལ། ། མེ་ཏོག་འབྲས་མང་མཚོ་བསིལ་རྫིང་བུས་གང༌། ། འཚེ་བ་ཀུན་བྲལ་དབེན་ཅིང་རིག་པ་འཛིན། ། དཔལ་གྱི་འབྱུང་གནས་ནགས་ཚལ་དམ་པར་འགྲོ། ། ངང་པའི་རྒྱལ་པོས་སྨྲས་པ། ཀྱེ་བཞིན་བཟང་དེར་འགྲོ་བའི་མཚན་མ་ནི་གང༌། བྱ་དེས་སྨྲས་པ། གངས་རིའི་ཡུལ་གྱི་ཤར་ཕྱོགས་ན། ། སྐྱེ་བོ་མང་པོས་གང་བའི་གནས། །
གྲོང་ཁྱེར་སྐྱིད་པའི་འབྱུང་གནས་ཡོད། ། དེ་དང་ཉེ་བའི་ལྷོ་ཕྱོགས་ན། ། ནགས་ཚལ་དཔལ་གྱི་འབྱུང་གནས་ནི། ། དབེན་ཞིང་ཉམས་དགའ་རིག་པ་འཛིན། ། ལྷ་དང་དྲང་སྲོང་མང་པོས་གང༌། ། མེ་ཏོག་འབྲས་བུས་གང་བ་སྟེ། ། འཇམ་དཔལ་དང་ནི་སྤྱན་རས་གཟིགས། ། ཆོས་ཀྱི་དྲི་བ་མཛད་པའི་གནས། ། ལག་ན་རྡོ་རྗེའི་ཕོ་བྲང་ཡོད། ། དིང་སང་དུས་ཀྱང་ཡུལ་དེ་ན། །
གནོད་པའི་འབྱུང་པོ་མི་རྒྱུ་ཞིང༌། ། སྐྱེ་བོ་རྣམས་ཀྱང་ཞི་ཞིང་དགེ ། ཁྱེད་ཅག་ཐར་པ་དོན་གཉེར་ན། ། སྐྱེད་མོས་ཚལ་དེར་སྒོམ་དུ་གཤེགས། ། ཞེས་སྨྲས་ཏེ་སོང༌། དེ་ནས་གནས་ཀྱི་ཡོན་ཏན་དང༌། ། ཡུལ་གྱི་ཉེས་པ་སྣ་ཚོགས་ལ་སོ་སོར་བརྟགས་ཏེ་འགྲོ་འདོད་པར་གྱུར་ནས། ངང་པའི་རྒྱལ་བོ་དེས་ངུར་པ་དག་ལ་སྨྲས་པ། རྫིང་བུའི་གནས་འདི་ཡིད་ཉམས་རབ་དགའ་ཞིང༌། ། མཛེས་པའི་བྱ་ཚོགས་མང་པོས་གང་ན་ཡང༌། །
སྣ་ཚོགས་ཡུལ་གྱི་ཉེས་པས་རབ་སྐྱོ་ཞིང༌། ། ནགས་ཀྱི་ཡོན་ཏན་མཐོང་ནས་སྒོམ་དུ་འགྲོ། ། ཞེས་བརྗོད་པ་དང༌། ངུར་བ་དེ་དག་གིས་སྨྲས་པ། གངས་རིའི་ར་བ་སྨན་ཤིང་ལྗོན་བས་འཁྲིགས། ། མེ་ཏོག་འབྲས་མང་རང་བྱུང་རྒྱལ་བའི་གནས། ། དཔལ་གྱི་བསམ་ཡས་ཡིད་འོང་འདི་དོར་ནས། ། འདབ་བཟང་ངང་པའི་རྒྱལ་པོ་གང་དུ་འགྲོ། ། ངང་པས་སྨྲས་པ། ཡིད་འོང་རྫིང་བུའི་ནང་ན་མཛེས་པའི་བྱ། །
ཡུན་རིང་མཐུན་པར་འགྲོགས་པའི་གྲོགས་དག་ ཉོན། ། འདི་མཛེས་ཤིང་ཤིན་ཏུ་ཉམས་དགའ་ཡང༌། ། གནའ་དུས་བཟང་པོའི་ཉི་མ་ནུབ་གྱུར་ཅིང༌། ། དེང་སང་སྐྱེ་བོ་ངན་པའི་ཟླ་ཤར་བས། ། དམ་པ་རྣམས་ཀྱི་པདྨ་ཟུམ་གྱུར་ཅིང༌། ། སྡིག་སྤྱོད་ཀུ་མུ་ཏ་རྣམས་རྣམ་པར་རྒྱས། ། རབ་ཏུ་བྱུང་ཡང་འདོད་ཡོན་རྫིང་བུར་འབབ། ། ལྷག་བསམ་གངས་རིའི་དཔལ་དང་མི་ལྡན་ཞིང༌། ། བསླབ་གསུམ་ནོར་གྱིས་དབེན་པའི་ཚོགས་ཀྱིས་གང༌། ། ཁྱིམ་པ་རྣམས་ཀྱང་ངོ་ཚའི་གོས་བྲལ་ཞིང༌། །
གང་ན་གཡོན་ཅན་ཁྲེལ་མེད་ངོ་སོར་བྱེད། ། དམ་པ་བས་ཀྱང་བླུན་པོ་བྲིན་པའི་གནས། ། ནོར་མེད་མཁས་ཀྱང་བརྙས་ཤིང་རིང་དུ་ འདོར། ། བླུན་པོ་ལོངས་སྤྱོད་ལྡན་རྣམས་ལྷ་བཞིན་བཀུར། ། ཆོས་དང་ཆོས་མིན་རྣམ་གཞག་ཕྱིན་ཅི་ལོག ། དེ་འདྲའི་ཕྱོགས་འདིར་དཔལ་ལྡན་བསམ་ཡས་པ། ། འཚོ་བ་འཚོལ་དཀའ་ཀུན་གྱིས་རྟག་ཏུ་བརྙས། ། ཆོས་དང་ལྡན་པ་དམོད་ཅིང་ཡོན་ཏན་སྒྲིབ། ། ཡུལ་འདིར་གནས་པའི་སྐྱེ་བོའི་ཚོགས་དེ་དག ། ནམ་ཡང་མི་མགུ་སུས་ཀྱང་མི་ཐུལ་ཞིང༌། །
ཉེའམ་རིང་ཡང་གནོད་པའི་ཚོགས་རབ་འཕེལ། ། དམ་པ་དམོད་ཅིང་སྡིག་སྤྱོད་བསྔགས་པ་སྨྲ། ། དོན་འདི་མཐོང་ནས་བདག་གི་སེམས་འདི་སྐྱོ། ། གཞན་ཡང་ནགས་ཀྱི་ཡོན་ཏན་འདི་ཐོས་ནས། ། བདག་བློ་ཞི་བའི་ཚལ་དུ་སྤྲོ་བས་ཉོན། ། གངས་རིའི་ཤར་ཕྱོགས་མཛེས་པའི་སྐྱེད་མོས་ཚལ། ། དབེན་ཞིང་ཉམས་དགའ་འཚེ་བ་ཀུན་དང་བྲལ། ། སྨན་ཤིང་མེ་ཏོག་ལྗོན་པའི་ཕྲེང་བས་འཁྲིགས། ། བསིལ་བའི་ཆུ་རྒྱུན་ལྷུང་སྒྲ་སྙན་སྒྲོག་ཅིང༌། ། མཛེས་པའི་བྱ་དང་རི་དྭགས་བདེ་བར་རྒྱུ། །
ཤིང་སྡོང་སྨན་ལྗོངས་བྲག་རིའི་ཕུག་མང་ཞིང༌། ། དུས་རླུང་སེར་བུའི་བསིལ་ཡབ་དལ་བུས་གཡོབ། ། རྩྭ་དང་མེ་ཏོག་འབྲས་བུའི་རྔད་མང་ཞིང༌། ། བསམ་གཏན་པ་དག་ཉེ་བར་འཚོ་བའི་གནས། ། དཔལ་གྱི་འབྱུང་གནས་ནགས་ཚལ་དམ་པར་འགྲོ། ། ཞེས་བརྗོད་པ་དང༌། དེའི་ཚེ་ངུར་པའི་ཚོགས་དེ་དག་གིས་སྨྲས་པ། ཟླ་བ་འོད་དང་ལྷན་ཅིག་ནུབ་པ་ལྟར། ། སྙན་ངག་མདོ་སྡེ་སྟོང་ལྡན་ཚུལ་འདི་ཡང༌། ། ངང་པའི་རྒྱལ་པོ་ཉིན་བྱེད་ཁྱོད་ཉིད་དང༌། །
ལྷན་ཅིག་ཕྱོགས་འདིར་ནུབ་པར་མི་འགྱུར་རམ། ། ངང་པས་སྨྲས་པ། སྔོན་གྱི་སེམས་དཔའ་བཞུགས་པའི་གནས། ། གངས་རི་དཔལ་གྱི་བསམ་ཡས་འདིར། ། འཆད་དང་རྩོད་པའི་གཟུགས་བརྙན་ཡང༌། ། འགའ་ཡི་དྲིན་གྱིས་ཅུང་ཟད་གནས། ། སྐྱེ་བོ་མཁས་རྣམས་དགའ་བསྐྱེད་ཅིང༌། ། བློ་གསལ་ངུར་བའི་ཡིད་འཕྲོག་པའི། ། སྙན་ངག་ཆུ་བོ་རྒྱ་མཚོའི་ལུང༌། ། རིང་བོར་མི་ཐོགས་ནུབ་པར་འགྱུར། །
དམ་པ་སྔ་མ་རྣམས་འདས་ཤིང༌། ། བློ་གསལ་བུང་བ་སྤྲིན་བཞིན་འཐོར། ། བདག་ཀྱང་མེད་པར་གྱུར་པ་ན། ། ཡུལ་འདིར་སྙན་ངག་རྒྱ་མཚོ་ནུབ། ། ཉི་མའི་འོད་དང་བྲལ་གྱུར་ཅིང༌། ། ཟླ་བ་ཡར་ནི་ནུབ་པར་འགྱུར། ། སྐར་མའི་ཚོགས་ཀྱང་མེད་པ་ན། ། འཇིག་རྟེན་མུན་པ་ཉིད་དུ་འགྱུར། ། འོན་ཀྱང་དམ་པ་འགའ་དང་འགའ། ། བདག་བློའི་གཞུང་ལ་བརྟེན་ནས་ནི། །
སྙན་ངག་འོད་ཀྱི་དྲྭ་བའི་ཕྲིན། ། རླུང་འགྲོགས་ཀློག་བཞིན་ཐེངས་འགའ་འབྱུང༌། ། ཞེས་བརྗོད་པ་དང༌། ངུར་བས་སྨྲས་པ། ཀྱེ་འདབ་བཟང་ཡུལ་འདིར་དམ་པ་ཉུང་ལ་སྡིག་སྤྱོད་མང་ཞིང་རྣམ་པར་འཚེ་བའི་རྒྱུ་ནི་གང་ཞིག་ཡིན། ངང་པས་སྨྲས་པ། སྔོན་ཡང་སྡིག་སྤྱོད་སྐྱེ་བོ་ཡིས། ། དམ་པ་རྣམས་ནི་བསྐྲད་དང་སྤྱུགས། ། དེ་འདྲའི་མཐུ་ཡིས་དིང་སང་འདིར། ། དམ་པ་ཉུང་ཞིང་སྡིག་སྤྱོད་མང༌། །
ཞེས་སོ། ། དེ་ནས་ངུར་པ་དེ་དག་གི་ཞེ་ས་དང་བཅས་པས་སྨྲས་པ། ངང་པའི་རྒྱལ་པོ་བཞུད་པ་ན། ། ཕྱོགས་འདིར་ལྷགས་པའི་སྐྱེ་བོ་འགས། ། ཁྱེད་ཀྱི་ཐ་མའི་ཚིག་འདྲི་ན། ། དེ་ལ་བདག་གིས་ཇི་སྐད་བྱ། ། ངང་བས་སྨྲས་པ། དེ་དག་ལ་ཕན་པ་ཉེ་བར་སྟོན་པའི་ཚིག་འདི་སྐད་སྨྲོས་ཤིག ། ཡོངས་འཛིན་བཤེས་གཉེན་རྣམས་ལ་ཕྲིན་འདུ་ཞུས། ། རྒྱལ་བའི་བསྟན་པ་རིན་ཆེན་ལེགས་སྐྱོང་ཞིང༌། །
ཕྲིན་ལས་བཟང་པོས་གདུལ་བྱའི་དོན་ལ་བརྩོན། ། ཕོངས་པ་སྐྱོང་ཞིང་བྱམས་སེམས་ལྡན་པར་མཛོད། ། རབ་བྱུང་བཙུན་པ་རྣམས་ལ་ཕྲིན་འདི་ཞུས། ། བསླབ་གསུམ་གླང་པོ་ཐོས་བསམ་དྲྭ་བས་གཡོགས། ། མཁས་པ་བསྟེན་ཅིང་དགེ་བའི་ལས་ལ་ བརྩོན། ། ཆོག་ཤེས་དུལ་བའི་ནོར་དང་ལྡན་པར་མཛོད། ། མཚན་ཉིད་སྟོན་པ་རྣམས་ལ་ཕྲིན་འདི་ཞུས། ། བླ་མ་ལ་གུས་ང་རྒྱལ་མེད་པ་དང༌། ། ཉིན་མཚན་བརྩོན་པས་འཆད་ཉན་ལྷུར་བླངས་ཤིང༌། ། ཐོས་པའི་དོན་བཞིན་ཉམས་སུ་བླང་བར་མཛོད། །
བཀའ་གདམས་འདུལ་འཛིན་རྣམས་ལ་ཕྲིན་འདུ་ཞུས། ། འཇིག་རྟེན་ཆོས་བརྒྱད་དག་ལ་མི་སེམས་ཤིང༌། ། བླ་མ་ལ་གུས་ང་རྒྱལ་མེད་པ་དང༌། ། ལུས་ངག་ཇི་བཞིན་སེམས་ཀྱང་འདུལ་བར་མཛོད། ། ཡོངས་ཀྱི་སྒོམ་ཆེན་རྣམས་ལ་ཕྲིན་འདུ་ཞུས། ། ལྟ་བའི་རྗེས་སུ་སྤྱོད་པ་མི་འབྲང་ཞིང༌། ། ཕྱོགས་བཅུར་མི་རྒྱུ་རི་ཁྲོད་དབེན་བརྟེན་ནས། ། སེམས་ཉིད་སྙིང་པོའི་དོན་ལ་ནན་ཏན་མཛོད། ། དཀོན་མཆོག་སྔགས་པ་རྣམས་ལ་ཕྲིན་འདི་ཞུས། ། གཞན་རྒྱུད་མི་བསྲེག་རང་རྒྱུད་འདུལ་བ་དང༌། །
ཉིན་མཚན་བསྐྱེད་རྫོགས་དོན་ལས་མ་ཡེངས་བར། ། བཟླས་བརྗོད་བརྩོན་ཞིང་བསྟན་པ་བསྲུང་བར་མཛོད། ། གཡུང་དྲུང་བོན་པོ་རྣམས་ལ་ཕྲིན་འདི་ཞུས། ། ལྟ་ངན་སྤོངས་ལ་སྣང་སྲིད་འཁོར་འདས་ཀུན། ། རྒྱུ་དང་འབྲས་བུའི་ངོ་བོ་ཉིད་ཀྱི་བོན། ། ལེགས་པར་རྟོགས་ནས་ཚོགས་གཉིས་སྒྲུབ་བར་མཛོད། ། སྣ་ཚོགས་ཡོན་ཏན་མཁན་ལ་ཕྲིན་འདི་ཞུས། ། གང་ཡིན་དོན་ལ་དང་པོ་མཁས་པར་སློབ། ། བར་དུ་སྦྱངས་ཤིང་ཐ་མ་ང་རྒྱལ་མེད། ། འདོད་པ་ཆུང་བས་གཞན་དོན་ངང་གིས་མཛོད། །
ཕྱོགས་རིས་གོང་མ་རྣམས་ལ་ཕྲིན་འདི་ ཞུས། ། འོག་མ་སྐྱོང་ལ་བཀའ་ཁྲིམས་དམ་པ་དང༌། ། སྙན་ཁུངས་འཐུག་ལ་ཐུགས་རྒྱུད་སྒམ་པ་དང༌། ། དགེ་ལ་བརྩོན་ཞིང་སྡིག་ལ་འཛེམ་པར་མཛོད། ། གཙོ་བོ་རྒན་རབས་རྣམས་ལ་ཕྲིན་འདི་ཞུས། ། ཚད་མར་བཞག་ཚེ་ཉེ་རིང་མེད་པ་དང༌། ། སྤྱི་ཚིས་ཆེ་ཞིང་འཕྲལ་ཕུགས་གཞིག་པ་ཆེ། ། བྱ་བ་ཀུན་ལ་གྲོས་དང་ལྡན་པར་ མཛོད། ། སྐྱེ་བོ་དྲྭ་མ་རྣམས་ལ་ཕྲིན་འདི་ཞུས། ། རྒན་རབས་བཀུར་ཞིང་ཆུང་མའི་ངོར་མི་བལྟ། །
སེམས་རྒྱུད་དྲང་ཞིང་ཕྱི་ཐག་རིང་བ་དང༌། ། དགྲ་འདུལ་གཉེན་སྐྱོང་སོ་ནམ་ཞིབ་ཏིག་མཛོད། ། ཡུལ་གྱི་མོ་བཙུན་རྣམས་ལ་ཕྲིན་འདི་ཞུས། ། རྗེ་དཔོན་བཀུར་ཞིང་འཁོར་གཡོག་རྣམས་ལ་བྱམས། ། བྱ་བཞག་བརྩོན་ཞིང་ངང་རྒྱུད་རིང་བ་དང༌། ། ཟས་ལ་ཡངས་ཤིང་གཉེན་བཤེས་དགའ་བར་མཛོད། ། སྐྱེས་ཕྲན་གཞོན་ནུ་རྣམས་ལ་ཕྲིན་འདི་ཞུས། ། དཔའ་མཛངས་ལྡན་ཞིང་འགྲོགས་ན་བདེ་བ་དང༌། ། གསང་ལ་དེས་ཤིང་རྒན་པའི་ངག་ལ་ཉན། ། གཉེན་ལ་བརྩེ་ཞིང་བྱ་བ་གྲིམས་པར་མཛོད། །
ཡུལ་གྱི་ན་ཆུང་རྣམས་ལ་འདི་སྐད་ཞུས། ། འཛུམ་དང་ཞེ་ས་གཙང་སྦྲར་ལྡན་པ་དང༌། ། ངང་རྒྱུད་དལ་ཞིང་གཟེག་དང་མོ་སོར་ལྟ། ། གཡེང་ལ་མི་དགའ་ཡིད་དུ་འོང་བར་མཛོད། ། བྱིས་པ་གཞོན་ནུ་རྣམས་ལ་ཕྲིན་འདི་ ཞུས། ། གནོད་འཚེ་ཆུང་ཞིང་ཕ་མའི་ངག་ལ་ཉོན། ། རབ་ཏུ་བརླིང་ཞིང་ཡོན་ཏན་སློབ་ལ་བརྩོན། ། འགྲོ་བ་ཀུན་གྱི་ཡིད་ལ་འབབ་པར་མཛོད། ། ཅེས་བརྗོད་པ་དང༌། དེའི་ཚེ་རྫིང་བུའི་ངུར་པ་ཐམས་ཅད་དགའ་བས་ཕྱག་འཚལ་ཞིང་མགྲིན་གཅིག་ཏུ་སྨྲས་པ།
ཀྱེ་བཞིན་བཟང་ད་དུང་ལེགས་པར་བཤད་པའི་བདུད་རྩི་རྣ་བའི་སྣོད་དུ་འཐུང་སྤྲོ་ན། ཡུན་དུ་ཕན་པ་དང་ཐར་པའི་རྒྱུར་འགྱུར་བའི་ཆོས་ཀྱི་ཆར་དག་དབབ་པར་མཛོད་ཅིག ། ཅེས་བརྗོད་པ་དང༌། ངང་པས་སྨྲས་པ། ལེགས་སོ་གྲོགས་དག་དད་པས་ཚུར་ཉོན་དང༌། ། བདག་ཅག་ཚེ་ནི་སྟོན་ཀའི་སྤྲིན་ལྟར་གཡོ། ། ལུས་ནི་ཆུ་བུར་བཞིན་ཏེ་སྙིང་པོ་མེད། ། འདུས་བྱས་བསགས་པ་རྨི་ལམ་སྒྱུ་མ་འདྲ། ། ཡིད་བརྟན་མེད་པ་ངེས་པར་རྟོགས་བྱས་ནས། ། འདུ་འཛི་སྤངས་ཏེ་དབེན་པའི་ས་ཕྱོགས་སུ། །
ཡངས་པའི་གདན་ལ་བདེ་བའི་ལུས་བསྲངས་ནས། ། འགྲོ་བའི་དོན་དུ་བྱང་ཆུབ་སེམས་བསྐྱེད་དེ། ། སེམས་ཀྱི་གནས་ལུགས་ཇི་བཞིན་གཉུག་མའི་དོན། ། གང་ཤར་འཛིན་མེད་སྤྲོས་དང་བྲལ་བར་བཞག ། རྗེས་ལ་འཁོར་གསུམ་དག་པའི་བསྔོ་བ་བྱ། ། འདི་ནི་ཆོས་ཀུན་མཐར་ཐུག་སྙིང་པོའི་དོན། ། དུས་གསུམ་རྒྱལ་བའི་ཀུན་གྱི་གཤེགས་ཤུལ་ཡིན། ། བར་སྐབས་སེམས་ལ་མི་རྟག་འཆི་བ་སྒོམས། ། འདུས་བྱས་སྙིང་པོ་མེད་ལ་སྐྱོན་མང་བ། ། འཁོར་བའི་རང་བཞིན་དེ་ཡང་བསམ་པར་བྱ། །
སྣ་ཚོགས་ཆོས་འདི་སྣང་ལ་བདེན་པས་སྟོང༌། ། སྣང་ལ་སྟོང་པའི་གཟུགས་སུ་རྟོགས་པར་བྱ། ། ཞེས་བརྗོད་དེ་རྫིང་བུའི་གནས་དེ་ཉིད་ནས་སོང་ངོ༌། ། དེ་ནས་ངུར་པའི་ཚོགས་དག་ཀྱང་དེའི་སླད་བཞིན་དུ་འབྲངས་ཏེ། ཤར་ཕྱོགས་གངས་རིའི་ར་བ་མཐོང་བའི་ངོས་ཤིག་ཏུ་བསྐྱལ་ཏེ་དད་པས་ཕྱག་འཚལ་ཏེ་འདི་སྐད་དུ། བདག་ཅག་ངང་པའི་རྒྱལ་པོ་ལ་བསྟེན་པའི་ནང་གི་ཐ་མ་ཡང་འདི་ཡིན་ཏེ། སོ་སོར་འབྲལ་བའི་ཆོས་ཉིད་ལ་ལྟོས། ཀྱེ་མའོ་རེ་མཚར། ཁྱོད་ཀྱི་ཞབས་རྟེན་གྱི་པདྨོ་བསྟེན་པའི་འོད་གསལ་སླན་ཆད་མཐོང་རེ་ཀན། ཞེས་གདུང་བའི་མཆི་མ་འབྱིན་ཅིང་ཕྱིར་ལོག་གོ །
དེ་ནས་ངང་པའི་རྒྱལ་པོ་དེ་ཡང་རང་གི་འཁོར་དང་ལྷན་ཅིག་ཏུ་ཤར་ཕྱོགས་སུ་སོང་ངོ༌། ། དེའི་ཚེ་དེའི་དུས་རིང་མོ་ཞིག་ན་གངས་རིའི་རྩེ་མོ་སྐྱེད་མོས་ཚལ་གྱི་ནང་ན་གསལ་ཞིང༌། མཐིང་གར་སྣུམ་ཞིམ་འཚེར་བའི་ནང་ན་འོད་ཟེར་ནམ་མཁའ་དྭངས་བའི་མདོག་ལྟར་སྔོ་བ་མཐོང་སྟེ། བཞིན་བཟང་གིས་ཞེ་ས་དང་བཅས་པས་ངང་པའི་རྒྱལ་པོ་ལ་དྲིས་པ། སྟོན་ཀའི་མཚན་མོ་དཀར་བའི་རི་བོང་འཛིན། ། དྭངས་པའི་མཁའ་དང་མཉམ་དུ་ལྷུང་བར་དོགས། ། ཚངས་དང་བདེ་འབྱུང་དག་གིས་བཀོད་པའམ། ། ཡིད་འོང་འདི་འདྲ་ཅི་ཞིག་ལགས་སམ་ཀྱེ། ། ངང་པའི་རྒྱལ་པོས་སྨྲས་པ། ཟླ་བ་ཀུནྡའི་མདངས་འཕྲོགས་འཛེས་པའི་རི། །
ཡིད་འོང་ནགས་ཀྱི་ནང་ན་གསལ་བ་དག ། རང་བྱུང་འཇིག་རྟེན་དབང་པོའི་སྐྱེད་མོས་ཚལ། ། འོད་ཟེར་སྤྲིན་ཞེས་བྱ་བ་ཡིན་པར་ངེས། ། ཞེས་བརྗོད་དེ། སྐྱེད་མོས་ཚལ་དེའི་ཉེ་འཁོར་དུ་སོང་བ་ལས། ནགས་འོད་ཟེར་སྤྲིན་བསམ་གཏན་པ་དག་གིས་བརྟེན་པའི་གནས་སུ་ཡིད་དུ་འོང་བའི་བྱ་དང་ཤིང་དང་མེ་ཏོག་གི་ཚལ་འཛུམ་པས་ཁེབས་ཤིང༌། བསིལ་བའི་ཆུ་རྒྱུན་གཙང་མ་ཁ་དུ་མ་ནས་འབབ་པ། འགྲམ་ཐམས་ཅད་རྩྭ་ལྗང་སེར་གྱིས་ཁྱབ་པ་ཞིག་ཏུ་ཕྱིན་ཏེ། བཞིན་བཟང་གིས་སྨྲས་པ། རྨ་བྱའི་མགྲིན་པ་ལྟ་བུར་འཚེར་བའི་གནས། །
དབེན་ཞིང་ཉམས་དགའ་ཤིན་ཏུ་ཡིད་དུ་འོང༌། ། སྨན་ཤིང་མེ་ཏོག་འབྲས་བུ་རྣམ་བཀྲ་ཞིང༌། ། བསིལ་བའི་ཆུ་གཙང་པདྨས་ཁེབས་ལ་གཟིགས། ། ཞེས་བརྗོད་དེ་སོང་བ་ལས། གངས་རིའི་ངོས་བྲག་རིའི་མགུལ། རྡོ་རྗེའི་ཁམས་ལས་རང་བྱུང་བའི་སྐུ་གཟུགས་མཐོང་སྟེ། བཞིན་བཟང་གིས་དྲིས་པ། ཟླ་བ་ནོར་བུའི་མདངས་འདྲ་འཛུམ་པའི་ ཞལ། ། གངས་རིའི་དྲུང་ན་ལྷུན་གྱིས་གྲུབ་པ་ནི། ། ཡིད་འོང་མཚན་དཔེའི་འོད་ཟེར་འགྱེད་པ་བཞིན། །
ཡིད་འོང་འདི་འདྲ་གང་གི་སྐུ་ཡིན་ནམ། ། ངང་པའི་རྒྱལ་པོས་སྨྲས་པ། འདི་ནི་འཕགས་པ་འཇིག་རྟེན་དབང་པོའི་སྐུ་ཡིན་ཏེ། གང་གིས་བསོད་ནམས་སྤེལ་སླད་དུ་རང་བྱུང་དུ་བྱུང་བའོ། ། ཞེས་བརྗོད། བསྟོད་པས་ཀྱང་བསྟོད་པ། རབ་དཀར་ལྷུན་པོའི་དྲུང་ན་མཛེས་པའི་ སྐུ། ། འགྱིང་བཅས་པདྨའི་སྟེང་ན་མི་གཡོ་ཞིང༌། ། ཐོར་ཚུགས་རྩེ་ནས་འོད་དཔག་མེད་འཕྲོ་བའི། ། མགོན་པོ་སྤྱན་རས་གཟིགས་ལ་ཕྱག་འཚལ་ལོ། །
ཞེས་བརྗོད་དེ་སྐྱེད་མོས་ཚལ་དེ་དག་ལས་ཀྱང་འདས་ཏེ་སོང་བའི་ཤར་ཕྱོགས་ན་འཁྲི་ཤིང་རབ་ཏུ་བསྐོར་བའི་གྲོང་ཁྱེར་ཕྱེད་ཙམ་གསལ་བ་དག་མཐོང་སྟེ་བཞིན་བཟང་གིས་དྲིས་པ། དཔག་བསམ་ཕྲེང་བས་བསྐོར་བ་ཡི། ། གྲོང་དག་འཛུམ་པས་ལྟ་བ་བཞིན། ། མཐོ་རིས་ལྷ་ཡུལ་འདྲ་བ་ཡི། ། མཛེས་པ་འདི་འདྲ་ཅི་ཡིན་ནམ། ། ངང་པས་སྨྲས་པ། མེ་ཏོག་འཕྱོང་ཁ་རྒྱས་པའི་ཤིང༌། ། ནོར་བུའི་དྲྭ་བས་སྦྲེང་པ་ན། ། ཡིད་འོང་གྲོང་ཁྱེར་མཛེས་པ་ནི། ། སྐྱིད་པའི་འབྱུང་གནས་ཡིན་པར་མངོན། །
ཞེས་བརྗོད་དེ་སོང་བ་ལས། མཐར་གྱིས་གྲོང་ཁྱེར་སྐྱིད་པའི་འབྱུང་གནས་ཀྱི་གཞི། སྐྱེ་བོ་མང་པོས་གང་ཞིང་འདོད་རྒུའི་དཔལ་གྱིས་འབྱོར་བ་ཞིག་ཏུ་ཕྱིན་ཏེ། དེ་ན་གནས་པའི་སྐྱེ་བོ་ཀུན་ལ་ཆོས་སྟོན་ཞིང་ཀུན་གྱིས་བསྟོད་དེ་སློབ་དཔོན་གྱི་གོ་འཕང་དུ་གྱུར་པ་ལ་ལོ་འགར་གནས་པའི་འོག་ཏུ། ཐར་པ་དམ་པ་སྒྲུབ་པའི་ཕྱིར་གྲོང་ཁྱེར་མཆོག་དེ་ནས་བྱུང་སྟེ་ཤར་ཕྱོགས་ལོགས་སུ་ནགས་ཚལ་དཔལ་གྱི་འབྱུང་གནས་འཕགས་པ་ལག་ན་རྡོ་རྗེའི་སྐྱེད་མོས་ཚལ་དུ་ཕྱིན་ཏེ། དེའི་ཚེ་སོས་ཀའི་དུས་ལ་ཉེ་བར་བབ་པས་མེ་ཏོག་རྣམ་པ་སྣ་ཚོགས་པ་ནི་རབ་ཏུ་རྒྱས་ཤིང་སྒྲ་སྙན་པར་གྲགས་པའི་ནགས་ཁྲོད་ཙནྡན་སྣ་ཚོགས་ཀྱི་ལྗོན་པས་དཀྲིགས་ཤིང༌། ཕུ་ཆུ་གཙང་མའི་རྒྱུན་ཁ་དུ་མ་ནས་འབབ་པའི་འགྲམ། སྨན་དང་མེ་ཏོག་གི་དྲི་བཟང་ཞིམ་པོས་ཁྱབ་ཅིང༌། བུང་བ་མྱོས་པའི་གླུ་ལེན་པ་བྲག་རིའི་ངོས་ལ་འཕགས་པ་འཇིག་རྟེན་དབང་ཕྱུག་དང༌། འཇམ་དཔལ་གཞོན་ནུ་དང༌།
རྡོ་རྗེ་འཛིན་པ་ལ་སོགས་སྐུ་གཟུགས་དུ་མ་རྡོའི་ཁམས་སྣ་ཚོགས་ལས་རབ་ཏུ་བསྟན་ཏེ། མཆོག་ཏུ་གྱུར་པ་རྣམས་ཀྱིས་ཉེ་བར་བཏུད་པའི་གཟུགས་ཤིག་རྒྱང་མ་ནས་མཐོང་སྟེ། ངང་པའི་རྒྱལ་པོ་མཆོག་ཏུ་དགའ་བས་སྨྲས་པ། ཡུན་རིང་དུས་ནས་མཆོག་ཏུ་སྨོན་པ་ཡི། ། ཞི་བའི་ནགས་འདི་མཐོང་པས་དགའ་བ་ལྟར། ། ཙནྡན་བསིལ་བའི་ཁ་སྦུབ་བསྐྱོད་པ་ཡི། ། ལྷ་ཡི་དབང་པོ་དེས་ཀྱང་དགའ་མི་བྱེད། ། ཅེས་བརྗོད་དེ་དེ་དང་ཉེ་བའི་ཆུ་ཀླུང་གི་འགྲམ་ཞིག་ཏུ་ཕྱིན་པ་ན། འཕགས་པ་སྤྱན་རས་གཟིགས་དབང་རང་བྱོན་པའི་སྐུ་ཞིག་མཐོང་སྟེ། བཞིན་བཟང་གི་སྨྲས་པ།
ཟླ་བ་རྒྱས་པའི་ཕུང་པོ་ཞིག ། བསིལ་བའི་ཆུ་ཀླུང་འགྲམ་འདི་ན། ། ནམ་མཁའི་དཀྱིལ་ནས་ལྷུང་བ་བཞིན། ། རབ་མཛེས་འདི་འདྲ་མཚར་ཞིག་ཀྱེ། ། ཞེས་བརྗོད་ནས་དྲུང་དུ་སོང་སྟེ། ཕྱག་བཙལ་ནས་མེ་ཏོག་གི་ཕྲེང་བས་མཆོད་དེ། ངང་པའི་རྒྱལ་བོས་བསྟོད་པ། འཇིག་རྟེན་དབང་པོ་བདེ་གཤེགས་བཅོམ་ལྡན་འདས། ། མཚན་དང་དཔེ་བྱད་བཟང་པོས་བརྒྱན་པའི་སྐུ། ། རྟག་ཏུ་བརྩོན་པས་འགྲོ་བའི་དོན་ཀུན་མཛད། །
མགོན་པོ་སྤྱན་རས་གཟིགས་ལ་ཕྱག་འཚལ་ལོ། ། བཞིན་བཟང་གིས་བསྟོད་པ། པདྨའི་སྟེང་ན་ཟླ་བ་ཉ་འདྲ་ཞིང༌། ། ཡིད་འོང་མཚན་དཔེས་བརྒྱན་པ་འདི་མཐོང་ནས། ། བསིལ་བའི་ཆུ་ཀླུང་འདི་ཡང་ཁྱོད་དྲུང་སྙེགས། ། བཙུན་པ་སྤྱན་རས་གཟིགས་ལ་ཕྱག་འཚལ་ལོ། ། ཞེས་བརྗོད་དེ་སོང་སོང་བ་ལས། བྲག་རིའི་ངོས་ལ་འཕགས་པ་འཇམ་དཔལ་གཞོན་ནུའི་སྐུ་མཐོང་སྟེ། ངང་པའི་རྒྱལ་པོས་བསྟོད་པ། རིན་ཆེན་བྲག་རིའི་དྲུང་ན་མཛེས་པའི་སྐུ། །
དུས་མཚམས་སྤྲིན་གྱི་ཆོས་གོས་བསྣམས་པ་བཞིན། ། ཕན་བདེའི་འོད་ཟེར་ཕྱོགས་བཅུར་རབ་འགྱེད་པའི། ། མགོན་པོ་འཇམ་པའི་དབྱངས་ལ་ཕྱག་འཚལ་ལོ། ། བཞིན་བཟང་གིས་བསྟོད་པ། གུར་གུམ་གཞོན་ནུ་ལྟ་བུར་མཛེས་པའི་སྐུ། ། པདྨོ་ཟླ་བའི་སྟེང་ན་མི་གཡོ་ཞིང༌། ། ཡོན་ཏན་རྒྱན་རྣམ་རྫོགས་པའི་བཅོམ་ལྡན་འདས། ། འགྲོ་བའི་མུན་སེལ་མཛད་ལ་ཕྱག་འཚལ་ལོ། ། ཞེས་བརྗོད་མཐར་གྱིས་སོང་བ་ལས་བྲག་རིའི་ངོས་རིན་པོ་ཆེའི་འོད་འཕྲོ་བ་ཞིག་ན། འཕགས་པ་ལག་ན་རྡོ་རྗེའི་སྐུ་རང་བྱོན་པ་མཐོང་སྟེ།
ངང་པའི་རྒྱལ་པོས་བསྟོད་པ། མི་བཟད་དུ་བ་འཁྱིལ་འདྲའི་སྐུ། ། འཇིགས་གཟུགས་རྔམས་པའི་སྤྲིན་འཕྲོ་ཞིང༌། ། བདུད་དཔུང་ཕམ་པའི་ཆོ་ངེ་འདེབས། ། རྡོ་རྗེ་འཛིན་ལ་ཕྱག་འཚལ་ལོ། ། བཞིན་བཟང་གིས་བསྟོད་པ། ཨུཏྤལ་སྔོན་པོ་ལྟ་བུར་མཛེས་པའི་སྐུ། ། འགྱིང་བཅས་སྤྲུལ་སྟོང་ཆུན་པོས་རབ་ཏུ་བརྒྱན། ། མུ་མེད་འོད་ཟེར་ཕྱོགས་བཅུར་རབ་འགྱེད་པའི། ། བགེགས་རྣམས་འཇོམས་པར་མཛད་ལ་ཕྱག་འཚལ་ལོ། །
ཞེས་བརྗོད་དེ་སོང་བ་ལས། སྔོན་གྱི་སྐྱེ་བོ་དཀའ་ཐུབ་པ་དག་གིས་བརྟེན་པའི་གནས། རྩ་བ་དང་མེ་ཏོག་དང་འབྲས་བུའི་རྔད་མང་ཞིང་ཕུག་དང་སྤྱིལ་བུའི་ཁང་པ་དུ་མས་སྣང་བར་མཛེས་པ། འཇམ་དཔལ་གཞོན་ནུ་དང༌། འཇིག་རྟེན་དབང་པོ་དང༌། རྡོ་རྗེ་འཛིན་པ་དག་ཆོས་ཀྱི་དྲི་བ་མཛད་པའི་སྐུ་གཟུགས་རང་བྱོན་དུ་ཡོད་པའི་བྲག་རིའི་འགྲམ་ཞིག་ཏུ་ཕྱིན་ཏེ། ངང་པའི་རྒྱལ་པོས་སྨྲས་པ། འཇིག་རྟེན་དབང་པོ་དག་གིས་བརྟེན་པའི་གནས། ། ཕུག་དང་སྨན་ལྗོངས་བྲག་རིའི་དྲུང་འདིར་ནི། ། བདག་ཅག་ཐར་པ་དམ་པ་སྒྲུབ་པའི་ཕྱིར། །
ཇི་སྲིད་འཚོ་ཡི་བར་དུ་གནས་པར་བགྱི། ཞེས་བརྗོད་དེ་བསྟི་གནས་དག་བཙལ་ནས་སྨྲས་པ། འདིར་ནི་ནགས་ཀྱི་ཤིང་ལོ་རྙིངས་པའི་དཔེས། ། བདག་ཅག་ཚེ་འདི་མི་རྟག་སྙིང་པོ་མེད། ། སོ་སོར་འཇིག་ཅིང་འབྲལ་བའི་ཆོས་ཅན་དུ། ། དེ་རིང་ཉིད་ནས་ངེས་པར་རྟོགས་པར་བྱ། ། མེ་ཏོག་ཚལ་དུ་བུང་བ་འདུས་པའི་དཔེས། ། བདག་དང་བཤེས་དང་ལྷན་ཅིག་འདུས་པའི་ལུས། ། ཀུན་གྱི་ཐ་མ་འབྲལ་བའི་ཆོས་ཅན་དུ། ། དེ་རིང་ཉིད་ནས་ངེས་པར་རྟོགས་པར་བྱ། །
དྭངས་པའི་མཚོ་ལ་གཟུགས་བརྙན་ཤར་བའི་དཔེས། ། སྣ་ཚོགས་ཆོས་ཀུན་སྣང་ལ་རང་བཞིན་ མེད། ། རྣམ་ཀུན་སྟོང་པའི་གཟུགས་བརྙན་ལགས་སོ་ཞེས། ། དེ་རིང་ཉིད་ནས་ངེས་པར་རྟོགས་པར་བྱ། ། སྤྲིན་མེད་ནམ་མཁའ་རང་བཞིན་དྭངས་པའི་ དཔེས། ། སེམས་ཀྱི་རྒྱལ་པོ་རང་བཞིན་ཆོས་སྐུའི་ངང༌། ། གདོད་ནས་མ་སྐྱེས་སྟོང་གསལ་འགྱུར་མེད་དུ། ། དེ་རིང་ཉིད་ནས་ངེས་པར་རྟོགས་པར་བྱ། ། སྤྲིན་རྣམས་ནམ་མཁའི་ཁམས་སུ་དེངས་པའི་དཔེས། ། སྣ་ཚོགས་རྟོག་པ་རང་གྲོལ་ཆོས་སྐུའི་ངང༌། །
གང་ཤར་དོན་ལ་འཛིན་མེད་རང་གྲོལ་དུ། ། དེ་རིང་ཉིད་ནས་ངེས་པར་རྟོགས་པར་བྱ། ། མཛེས་པའི་བྱ་ཚོགས་ནམ་མཁར་ལྡིང་བའི་དཔེས། ། སེམས་འདི་ནམ་མཁའི་དཀྱིལ་དུ་རིག་པར་བྱ། ། ཉམས་དང་རྟོགས་པའི་གཤོག་གཉིས་རབ་བརྐྱངས་ཏེ། ། མི་གནས་ཆོས་སྐུའི་ངང་དུ་རྟོགས་པར་བྱ། ། དག་པའི་མཁའ་ལ་འཇའ་ཚོན་ཤར་བའི་དཔེས། ། རང་བཞིན་མཁའ་ལ་རྣམ་རྟོག་རིག་པའི་གདངས། ། གང་ཤར་རྒྱལ་པོ་གསལ་སྟོང་འཛིན་མེད་དུ། ། དེ་རིང་ཉིད་ནས་ངེས་པར་རྟོགས་པར་བྱ། །
ཇི་ལྟར་རྐྱེན་ལས་སྒྲ་སྙན་བྱུང་བའི་དཔེས། ། ཆོས་ཀུན་རྐྱེན་འབྱུང་རྐྱེན་ཡང་བདེན་པས་སྟོང༌། ། སྟོང་པ་གཞི་མེད་རྩ་བྲལ་གཉུག་མ་རུ། ། དེ་རིང་ཉིད་ནས་ངེས་པར་རྟོགས་པར་བྱ། ། གཡོ་མེད་མཁའ་ལ་སྤྲིན་ཚོགས་ལྡིང་བའི་དཔེས། ། ལས་དང་ཉོན་མོངས་བཟང་ངན་ཆོས་རྣམས་ཀུན། ། སེམས་ལས་བྱུང་ཞིང་སེམས་ལ་བརྟེན་པ་སྟེ། ། སེམས་ནི་སེམས་ཉིད་གཞི་རྩ་ཀུན་དང་ བྲལ། ། རང་བཞིན་ཆོས་ཉིད་གདོད་མའི་ངང་ཉིད་དུ། ། དེ་རིང་ཉིད་ནས་ངེས་པར་རྟོགས་པར་བྱ། །
ཆུ་ནི་རྙོག་དག་བཞག་པ་དྭངས་པའི་དཔེས། ། སྣ་ཚོགས་རྟོག་པ་རང་སར་བཞག་པ་ཡི། ། རང་གིས་རང་དྭངས་རང་གྲོལ་ཆོས་ཀྱི་སྐུ། ། དེ་རིང་ཉིད་ནས་ངེས་པར་རྟོགས་པར་བྱ། ། ཞེས་བརྗོད་དེ། བྲག་རའི་དྲུང་ན་མཚོ་དང་རྫིང་བུའི་ངོས་སུ་གནས་བཅས་ཏེ། ཞི་བའི་བསམ་གཏན་ལ་མཉམ་པར་འཇོག་ཅིང༌། ཚེ་ཇི་སྲིད་བར་དུ་ཉིན་མཚན་རྣམ་པར་བརྩོན་པས་རྣལ་འབྱོར་གྲུབ་པར་གྱུར་ཏོ་ཞེས་གྲགས་སོ། ། དེ་ལྟ་བས་ན་ཚུལ་ཁྲིམས་དང༌། ཏིང་ངེ་འཛིན་དང༌།
མང་དུ་ཐོས་པའི་ནོར་གྱིས་འབྱོར་པ་དགརབ་ཏུ་མོས་པའི་ས་ཕྱོགས་དོར་ཏེ། སྐྱེ་བོ་དམ་པ་དག་གིས་བརྟེན་པའི་གནས། དཀའ་ཐུབ་ཀྱི་གནས་ཡིད་དུ་འོང་བར་འཇིག་རྟེན་གྱི་རྣམ་པར་གཡེང་བ་སྤངས་ཏེ། རྩེ་གཅིག་ཏུ་ཟབ་མོའི་ཏིང་ངེ་འཛིན་དང་དོན་སྒྲུབ་པ་ལ་སྦྱར་བར་བྱའོ། ། རིན་ཆེན་ནོར་བུའི་འོད་ཀྱི་སྣང་བས་མི་ལྡོག་ པའི། ། ཆེས་དཀར་དགེ་བའི་འོད་སྟོང་འཕྲོ་བའི་གཟི་བརྗིད་ཀྱིས། ། བདག་དང་འགྲོ་ཀུན་འགྲོ་བའི་བླ་མ་བཅོམ་ལྡན་འདས། ། ཀུན་མཁྱེན་ཡེ་ཤེས་ཉི་མ་རབ་ཏུ་ཐོབ་པར་ཤོག ། ཚུལ་ཁྲིམས་མཁའ་ལ་བློ་གྲོས་དབང་པོའི་བྱ། ། ཐོས་པའི་ལུས་མཛེས་ཏིང་འཛིན་འདབ་གཤོག་ཅན། །
ཉམས་དང་རྟོགས་པའི་དར་དིར་སྒྲ་འབྱིན་པས། ། ངང་པའི་དྲིས་ལན་སྤྲིན་གྱི་སྙིང་པོ་བྱས། ། ཚུལ་འདི་དིང་སང་སྐྱེ་བོའི་སྤྱོད་ཚུལ་འགའ། ། དཔལ་ལྡན་ཚུལ་ཁྲིམས་བློ་གྲོས་བཟང་པོ་ཡིས། ། དྲང་པོར་སྨྲས་ཀྱང་སྐྱོན་བཞིན་སོང་སྲིད་ན། ། གཡོན་ཅན་སྙན་པར་སྨྲ་རྣམས་བཟོད་པར་མཛོད། ། དོན་འདི་བརྗོད་པས་འགའ་ཡི་ཐུགས་ཁྲོས་ན། ། དེ་ཡི་སྙིང་ལ་སྐྱོན་འདི་གནས་པར་ངེས། ། དེ་ལ་བློ་གསལ་རྣམས་ཀྱིས་མི་འདུད་ཅིང༌། ། རིང་དུ་སྤོངས་ཞེས་བདག་གིས་དེ་སྐད་གདམས། །
སྣ་ཚོགས་ནོར་བུའི་འོད་ཀྱིས་མི་འཕྲོག་ཅིང༌། ། ཉི་མའི་ཟེར་གྱི་དྲྭ་བས་ཁེབས་ལྷག་པའི། ། ཚུལ་ཁྲིམས་གླང་པོ་བློ་གྲོས་གསེར་གྱི་དྲྭ་བ་ཅན། ། ལྷག་པའི་ལྷ་ཡི་མགོན་དང་བཅས་པས་མཛེས་གྱུར་མོད། ། ཡུན་རིང་ལྷན་ཅིག་གནས་པ་བླུན་པོའི་བློས། ། དིང་སང་འདི་ན་མཁས་པར་མཐོང་བ་མེད། ། ལོ་བརྒྱར་གནས་ཀྱང་རྫིང་བུའི་རུས་སྦལ་གྱིས། ། སྟེང་གི་པདྨའི་ཁ་དོག་མི་མཐོང་ཞིང༌། ། སྔོན་ཆད་ལས་དང་རྐྱེན་དབང་སྣ་ཚོགས་ ཀྱིས། ། འགྲོའོ་བསམ་ཡང་དྲན་པའི་ཡུལ་དུ་ལུས། །
མཚོ་ཆེན་འགྲམ་དུ་ལྷགས་པའི་སྐྱེ་བོ་དག ། འགྲོའོ་བསམས་ཀྱང་གྲུ་གཟིངས་མེད་པ་བཞིན། ། ད་ནི་ལེགས་སྨོན་སྔོན་སྦྱངས་བསོད་ནམས་སྟོབས། ། ལྷ་དང་དྲང་སྲོང་བདེན་པའི་བྱིན་རླབས་དང༌། ། རང་གིས་བརྩོན་དང་ཤིན་ཏུ་གོམས་པའི་མཐུས། ། ཡིད་ལ་བསམ་པའི་དོན་འདི་གྲུབ་པར་མཛོད། ། འགྲོ་བའི་ཡིད་འཛིན་དཔལ་ལྡན་བསམ་ཡས་ པས། ། འགྲོ་དོན་མཛད་པ་རྣམས་ལ་སྙན་པའི་ཕྲིན། ། འགྲོ་ཀུན་དགའ་བ་བསྐྱེད་ཕྱིར་འབུལ་ལགས་ཀྱི། ། གྲོགས་བཟང་སྐྱེ་བོ་ཡོངས་ཀྱིས་གཟིགས་པར་ གསོལ། །
དེ་ལྟར་སྙན་ངག་སྤྲིན་གྱི་སྙིང་པོའི་བསོད་ནམས་སྙན་པའི་གྲུ་བོ་ཆེ། ལེགས་སྨོན་བརྩོན་པའི་ཁ་ལོ་སྒྱུར་བས་སྡུག་བསྔལ་མཚོ་བཞི་ལས་བསྒྲལ་ཏེ། མྱ་ངན་མེད་ཅིང་འགྲོ་བའི་བདེ་འབྱུང་ཀུན་ཏུ་འོད་ཀྱི་ནོར་བུའི་གླིང༌། སྐུ་གསུམ་ཡོན་ཏན་ལྷུན་གྱིས་གྲུབ་པར་བདག་དང་འགྲོ་ཀུན་གྲོལ་བར་ཤོག ། ངང་པའི་དྲིས་ལན་སྤྲིན་གྱི་སྙིང་པོ་ཞེས་བྱ་བ། གངས་རིའི་ཁྲོད་ཀྱི་སྙན་དངགས་མཁན་དཔལ་ལྡན་བསམ་ཡས་པ་ངག་གི་དབང་པོས། སྙན་ངག་དང་ལྡེབ་སྦྱོར་གཙོ་བོར་མ་བྱས་ཤིང་གོ་བདེ་བར་བྱ་བའི་ཕྱིར། རང་བྱུང་པདྨའི་གནས་དཔལ་བསམ་ཡས་ལྷུན་གྱིས་གྲུབ་པར་སྦྱར་བ་རྫོགས་སོ། ། སརྦ་མངྒ་ལཾ། ཤུབྷཾ།
མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༢༤༽ ངང་པའི་དྲིས་ལན་སྤྲིན་གྱི་སྙིང་པོ། -PAGE 386--PAGE 371--PAGE 370-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
