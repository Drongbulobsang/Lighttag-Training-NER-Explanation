གསུང་འབུམ། དྲི་མེད་འོད་ཟེར། （དཔལ་བརྩེགས། མེས་པོའི་ཤུལ་བཞག）
པོད ༢༦
གཅོད་ཡུལ་ལས་བར་དོ་འོད་གསལ་སྒོ་འབྱེད།
༄༅། །གཅོད་ཡུལ་ལས་བར་དོ་འོད་གསལ་སྒོ་འབྱེད་ཅེས་བྱ་བ་བཞུགས་སོ། ། བར་དོ་འོད་གསལ་སྒོ་འབྱེད་ནི། ཕྲ་རགས་ཐིམས་རྗེས་འོད་གསལ་འཆར་བས་བར་དོ་ཡིན། ཞེས་བྱ་བ་ནི་འཆི་བའི་དུས་སུ་སྲིད་པའི་བར་དོ་ལ་གཅད་པར་བྱ་སྟེ། དེ་ལ་གསུམ། འཆི་ཚུལ་གྱི་རིམ་པ་དང༌། འོད་གསལ་འཆར་བའི་དུས་དང༌། བར་དོར་འཁྱམས་པའི་དུས་དང་ཚུལ། དང་པོ་ནི་ཐིམ་ཚུལ་བཞི་ཡིས་ཐིམ་སྟེ། ཕྱི་དབུགས་ཟད།
སྣང་མཆེད་ཐོབ་གསུམ་ཐིམས། ནང་དབུགས་ཆད། ཨ་ཧཾ་འཕྲད་པ་གྱེས་པས་ཟག་བཅས་ཀྱི་བདེ་བ་ཡལ། རྩ་ཁམས་ཡིག་འབྲུ་ཐམས་ཅད་འཁྲུགས་པས་རིག་པ་བརྒྱལ་འགྲོ་བས་ཏེ། དཔེར་ན་ཆུ་རྙོགས་པས་ཆུ་ནང་ཤར་བའི་ཉི་ཟླ་ཡལ་ནས་མི་གསལ་བ་བཞིན་དུ། ཞག་གསུམ་མམ་བཞི་ལྔ་ལ་སོགས་པ་ཅི་རིགས་སུ་བརྒྱལ་འགྲོ། འོད་གསལ་བའི་དུས་ནི། བརྒྱལ་སངས་པའི་རྗེས། ཆུ་དྭངས་པས་ཉི་ཟླ་ཤར་བ་བཞིན་དུ། འོད་གསལ་འཆར་བ་སྟེ།
འོད་གསལ་གྱི་ངོ་བོ་ནི། བར་དོའི་དུས་ཕྱག་རྒྱ་ཆེན་པོའི་སྒོམ་སྐྱེ་བ་ཡིན་ཏེ། སྣང་སྟོང་ཟུང་འཇུག ། བདེ་སྟོང་དབྱེར་མེད། གསལ་སྟོང་འཛིན་མེད་ཀྱི་དོན་རྒྱུད་ལ་འཆར་བ་ཡིན་ཏེ། དེ་ཁོ་ནའི་ངང་དུ་ཙེན་ནེ་བཞག་པས། སྔར་ནས་ཉམས་ལེན་ཡོད་པའི་གང་ཟག་དེ། སྔར་འདྲིས་ཀྱི་མི་དང་འཕྲད་པ་བཞིན་དུ། དེའི་དུས་སུ་རང་ངོ་ཤེས། རང་དབང་ཐོབ།
རང་ས་ཟིན། གཉིས་མེད་ཆོས་ཀྱི་སྐུའི་ངོ་བོར་སངས་རྒྱས་སོ། ། སྔར་ནས་བསྐྱེད་རིམ་བསྒོམས་པ་ལ་བརྟེན་ནས་ལོངས་སྤྱོད་རྫོགས་པའི་སྐུ་ཐོབ། བྱམས་སྙིང་རྗེ་བསྒོམས་པས་སྤྲུལ་པའི་སྐུ་འབྱུང་སྟེ། སྐུ་གསུམ་ཕྲིན་ལས་དང་བཅས་པ་དེའི་དུས་སུ་ཐོབ་བོ། ། གལ་ཏེ་སྔར་གྱི་སྦྱངས་པ་ཆུང་བས། བར་དོ་དང་པོ་ལ་སངས་རྒྱས་མ་ནུས་ན། གཉིས་པ་ལ་མངལ་སྒོ་དགག་པར་བྱ་སྟེ། དེ་ལ་དགག་ཐབས་གསུམ་སྟེ། ལྷ་དང་བླ་མ་བསྒོམས་པས་མངལ་སྒོ་དགག་པ་དང༌།
ཆགས་སྡང་རྩད་བཅད་ལ་མངལ་སྒོ་དགག་པ་དང༌། ལས་ཀྱི་རླུང་དམར་ལ་མི་སྐྲག་མི་དངངས་ནས་མངལ་སྒོ་དགག་པའོ། ། དང་པོ་ནི་མངལ་དུ་འཇུག་པའི་རྒྱུ། རང་གི་རྒྱུད་ལ་ཆགས་སྡང་ཡོད། རྐྱེན་ཕོ་མོ་ཕན་ཚུན་ཆགས་པ་སྤྱོད་པ་ལ་བརྟེན་ནས། མིག་སེར་སྐྱེས་པས་འབྲས་བུ་མོ་ལ་ཆགས་ཤིང༌། ཕོ་ལ་སྡང་བས་བུར་སྐྱེ་ལ། ཕོ་ལ་ཆགས་ཤིང་མོ་ལ་སྡང་ན་མོར་སྐྱེ་བས་ཆགས་པ་སྤྱོད་པ་མཐོང་ཡང༌། གསང་དབང་བསྐུར་བའི་བླ་མ་ཡབ་ཡུམ་དུ་བསྒོམས་ལ་ཆགས་སྡང་སྤང་ངོ༌། ། ཆགས་སྡང་རྩད་བཅད་ལ་མངལ་སྒོ་དགག་པ་ནི།
ཕྱི་རུ་ཆགས་པ་སྤྱོད་པ་མཐོང་བའི་ཚེ་ནང་དུ་ཆགས་སྡང་སྐྱེ་བས་ཆགས་མཁན་ཆགས་པའི་ངོ་བོ་དེ་ག་ན་འདུག ། ཅི་འདྲར་འདུག་བལྟས་པས། ཆགས་པའི་ངོ་བོ་དེ་ཆགས་པ་མེད་པའི་ངང་ལ་བཞག་གོ ། ཆགས་མཁན་སྟོང་ཉིད་དུ་ཤེས་ན། ཆགས་སྡང་རང་གྲོལ་ཏུ་སོང་ནས། མངལ་སྒོ་དགག་པའོ། ། ལས་ཀྱི་རླུང་དམར་ལ་མི་སྐྲག་པར་བྱས་ལ་མངལ་སྒོ་དགག་པ་ནི། མངལ་དུ་འཇུག་པའི་བག་ཆགས་ཀྱི་ལུས། རྐྱེན་ལས་ཀྱི་རླུང་དམར། ངོ་བོ་རླུང་དང་བུ་ཡུག་དྲག་ཆར་དང་སེར་བ་དང༌།
མེ་འབར་བ་དང༌། ཤྭ་ལོག་དང་རི་གཟར་གྱི་རྦབ་དང་གླང་པོ་ཆེ་སྨྱོན་པ། དམག་དང་རྒྱལ་པོ་འབྱུང་སྙམ་པར་བྱེད་པ་དང༌། དེས་སྐྲག་སྟེ་བྲོས་ནས། གནས་ཁང་ཏུ་ཡིབ་ཏུ་ཕྱིན་སྙམ་བྱེད་པ་ལ་བརྟེན་ནས་མངལ་དུ་ཚུད། དེ་ལ་ལས་ཀྱི་རླུང་དམར་བཅུས་བདས་པའི་དུས་ན། སྔར་གྱི་ལུས་ནི་སྤངས། ཕྱིས་ལུས་ནི་མ་བླངས་ད་ལྟར་གྱི་ལུས་འདི་བག་ཆགས་ཡིད་ཀྱི་ལུས་ཡིན་པས། འདི་ལུས་སུ་སྣང་བ་ཙུག་འདུག་ཀྱང་བདེན་པར་གྲུབ་པ་མེད་པས། འདིར་མེ་དང་ཆུ་ལ་སོགས་པས་གནོད་མི་ནུས།
ནང་ན་ལུས་དངོས་པོར་གྲུབ་པ་མེད་ལ། ཕྱི་ནས་ལས་ཀྱི་རླུང་བཅུ་བདེན་པར་གྲུབ་པར་མེད་པར། འདི་ཀ་ལ་གཅོད་བྱ་དགོས་པ་ཡིན་སྙམ་པར་བྱ། བརྟགས་ཚན་བསྐྱེད་ནས་བསྡད་པས། དེ་ཐམས་ཅད་བདེན་པར་གྲུབ་པ་མེད། སེམས་ཀྱི་ཚུལ་ཡིན་པས། རང་ཡལ་ཏུ་འགྲོའོ། ། བར་དོར་འཁྱམས་པའི་ཚུལ་ནི། ཐ་མལ་པའི་བར་དོ་དང༌། རྣལ་འབྱོར་པའི་བར་དོ་གཉིས་ལས།
དང་པོ་ནི། ཡུན་རིང་ཤོས་ཞག་བཞི་བཅུ་ཞེ་དགུའི་བར་ལ། བག་ཆགས་ཡིད་ཀྱི་ལུས་མཚན་ཉིད་དྲུག་དང་ལྡན་པར་བཟུང་ནས་བདེ་སྡུག་སྣ་ཚོགས་ལ་སྤྱོད་པའོ། ། རྣལ་འབྱོར་པའི་བར་དོ་ནི། གདམས་ངག་ཡོད་པས་མངལ་ཁ་བཟང་པོར་འདམས་པར་བྱ་སྟེ། སྔར་གྱི་རླུང་བཅུ་པོ་གང་ཡང་རུང་བས་བདས་པའི་ཚེ། ཡིབ་ས་སོ་སོར་འདམས་པ་གལ་ཆེ་སྟེ། དེ་ཡང་ངམ་ཕུག་དང༌། གཅོང་རོང་དང༌། གཡང་ས་དང༌།
གཏིང་རིང་དུ་ཡིབ་པ་སྙམ་བྱེད་ན། ཁྱི་དང་ཕག་ལ་སོགས་པ་དུད་འགྲོའི་མངལ་དུ་སྐྱེའོ། ། རྩ་དང་སྤང་དང་ལོ་མའི་སྤྱིལ་པོར་ཡིབ་ན་མི་ལུས་ཐོབ་ཀྱང་ལུས་ངན་དུ་སྐྱེའོ། ། ཁང་བཟང་དང༌། སྤང་ཁང་དང༌། རྟེན་གྱི་དྲུང་དུ་ཡིབ་སྙམ་བྱེད་ན། རྒྱལ་རིགས། རྗེ་རིགས། བྲམ་ཟེའི་རིགས་སུ་སྐྱེའོ། ། གཙུག་ལག་ཁང་དང༌།
ལྷ་ཁང་དང༌། རྟེན་གྱི་དྲུང་དུ་ཡིབ་སྙམ་བྱེད་ན། དགེ་བའི་བཤེས་གཉེན་དང༌། ཆོས་མཛད་དང༌། ཆོས་དང་ལྡན་པའི་རིགས་ཀྱི་མངལ་དུ་སྐྱེའོ། ། དེ་རྣམས་འདམས་པར་བྱའོ། ། ཉིན་མོ་སྒྱུ་ལུས་མ་འབྱོངས་ཤིང༌། མཚན་མོ་རྨི་ལམ་མ་འབྱོངས་ན། བར་དོར་འོད་གསལ་མི་འབྱོངས་པས། དང་པོ་རང་དུ་འཕོ་བར་བྱའོ་གསུངས།
རྫོགས་སོ།། དགེའོ། བཀྲ་ཤིས། མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༢༦༽གཅོད་ཡུལ་ལས་བར་དོ་འོད་གསལ་སྒོ་འབྱེད། - PAGE 50 -- PAGE 51 -- PAGE 48 -
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
