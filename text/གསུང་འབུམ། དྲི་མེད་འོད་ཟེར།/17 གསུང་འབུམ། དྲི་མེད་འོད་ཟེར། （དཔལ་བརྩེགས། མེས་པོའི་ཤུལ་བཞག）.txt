གསུང་འབུམ། དྲི་མེད་འོད་ཟེར། （དཔལ་བརྩེགས། མེས་པོའི་ཤུལ་བཞག）
པོད ༡༧
The Text
༈ ཀུན་མཁྱེན་ཆོས་རྗེ་ཀློང་ཆེན་པའི་རྣམ་ཐར་མདོར་བསྡུས།
ཀུན་མཁྱེན་ཆོས་རྗེ་ཀློང་རམས་པའི་རྣམ་ཐར་མདོར་བསྡུས་ནི། དེ་ལ་གང་དུ་སྐུ་བལྟམས་པའི་ཡུལ་ནི། གཡོ་རུ་གྲྭའི་སྟོད་གྲོང་དུ། ཡབ་གུ་རུའི་དངོས་སློབ་ངན་ལམ་རྒྱལ་བ་མཆོག་དབྱངས་ཀྱི་གདུང་རུས་ཟམ་མ་ཆད་པའི་མི་རབས་ཉེར་དྲུག་པར། སྔགས་འཆང་བསྟན་པ་སྲུང་དང༌། ཡུམ་འབྲོམ་བཟའ་བསོད་ནམས་རྒྱན་གཉིས་ཀྱི་སྲས་སུ། དུས་རབ་བྱུང་ལྔ་པའི་ནང་གི་ས་ཕོ་སྤྲེལ་ལོའི་དབོ་ཟླའི་ཚེས་བརྒྱད་རྒྱལ་འཛོམས་ལ། ཡུམ་གྱི་རྨིས་ལྟས་ངོ་མཚར་བ་དང་བཅས་མཚན་དཔེའི་པདྨོ་གསར་དུ་འབུས། སྐུ་བལྟམས་མ་ཐག་ནམ་གྲུ་རེ་མ་ཏི་བུད་མེད་ནག་མོའི་གཟུགས་ཀྱིས་ཕྱག་ཏུ་བླངས་ཏེ།
སྤྲུལ་པའི་སྐུ་འདི་ངས་སྲུང་བ་ཡིན་ཟེར་ནས་སླར་ཡུམ་ལ་གཏད་དེ་མི་སྣང་བར་སོང་བ་བཞིན། ནམ་དགོས་དགོས་སུ་གཟུགས་ཐ་དད་པའི་སྒོ་ནས་བསྲུང་བ་དང་ཞབས་ཏོག་ཚུལ་བཞིན་སྒྲུབ་པའོ། ། སྐུ་ཆུང་ངུ་ནས་བྱམས་སྙིང་རྗེ་དང་བློ་གྲོས་ཀྱི་མཐུ་ཆེ་བས་དགུང་ལོ་ལྔ་ཙམ་ནས་འབྲི་ཀློག་ཚེགས་མེད་དུ་མཁྱེན། བདུན་ནས་བཟུང་ཡབ་ལ་བཀའ་བརྒྱད་བདེ་འདུས་སོགས་སྒྲུབ་ཐབས་འགའ་ཞིག་གི་དབང་ལུང་མན་ངག་ཕྱག་བཞེས་ཚུན་དང༌། སྨན་རྩིས་སོགས་ཐུན་མོང་གི་རིག་གནས་འགའ་ཡང་བྱང་ཆུབ་པར་མཛད། དགུང་ལོ་དགུ་སྐོར་ནས། ཉི་ཁྲི་དང་བརྒྱད་སྟོང་པ་གཉིས་བརྒྱ་རྩ་ཀློག་པས་ཐུགས་སུ་ཆུད། བཅུ་གཉིས་ལ་བསམ་ཡས་སུ་མཁན་པོ་བསམ་འགྲུབ་རིན་ཆེན་དང༌། སློབ་དཔོན་ཀུན་དགའ་འོད་ཟེར་ལས་རབ་ཏུ་བྱུང༌། མཚན་ཚུལ་ཁྲིམས་བློ་གྲོས་སུ་གསོལ་ཏེ།
འདུལ་བ་ལ་བསླབས་པས། བཤད་གསར་དང་དེའི་གྲལ་སྐོར་ཡང་མཛད། དགུང་ལོ་བཅུ་དྲུག་ནས་སློབ་དཔོན་བཀྲ་རིན་ལས་ལམ་འབྲས་གཉིས་སོགས་དང༌། སློབ་དཔོན་དབང་ཡེས་ལས་དུས་འཁོར་སོགས་དང༌། ཟ་ལུང་རིན་པོ་ཆེ་ལས་ཞང་ཚལ་པའི་ཆོས་སྐོར་སོགས་དང༌། ཁྱད་པར་དུ་དགུང་ལོ་བཅུ་དགུའི་དུས་གསང་ཕུར་བྱོན་ནས་བཙན་དགོན་པ་དང༌། བླ་བྲང་པ་ཆོས་དཔལ་རྒྱལ་མཚན། ཆོས་གྲགས་གཉིས་པར་གྲགས་པ་གཞོན་ནུ་རིན་ཆེན་གསུམ་གཙོ་བོར་བརྟེན་ཏེ་ཕར་ཚད་ཀྱི་གཞུང་འགྲེལ་རྣམས་ཀྱི་ཚིག་དོན་ལ་ལོ་དྲུག་གི་བར་དུ་སྒྲོ་ འདོགས་ལེགས་པར་བཅད། གཞན་ཡང་སྐད་གཉིས་སྨྲ་བ་བློ་གྲོས་བརྟན་པ་དང༌། ཆོས་རྗེ་རང་བྱུང་རྡོ་རྗེ།
ཤུག་གསེབ་རིན་པོ་ཆེ། དན་ཕག་པ་གཞོན་ནུ་དོན་གྲུབ། གཉོས་ མཐིང་མ་པ་སངས་རྒྱས་གྲགས་འོད། ས་སྐྱའི་བླ་མ་བདག་ཉིད་ཆེན་པོ། བླ་མ་ཁྲོ་ཕུ་པ་སོགས་མཚན་ཉིད་དང་ལྡན་པའི་བཤེས་གཉེན་བཅུ་ཕྲག་གཉིས་ལྷག་ཚུལ་བཞིན་བརྟེན་ཏེ། དུས་དེར་བོད་ཡུལ་དུ་གྲགས་པའི་མདོ་རྒྱུད་མན་ངག་དང་བཅས་པ་ཕལ་ཆེར་གསན་ཅིང༌། བཟོ་གསོ་རྩིས་སྙན་སོགས་ཐུན་མོང་ཤེས་བྱའི་ཚུལ་ལ་འང་མཁས་པར་ བསླབས། གསན་པ་ཙམ་དུ་མ་བཞག་པར་དེ་དག་གི་སྐབས་ཅི་རིགས་པར། མི་གཡོ་བ་དང༌། དབྱངས་ཅན་མ་ཤེས་རབ་གསལ་བྱེད་སོགས་ཀྱི་སྒྲུབ་པ་མཛད་པས་ལྷ་སོ་སོའི་ཞལ་གཟིགས་དང༌།
ཁྱད་པར་དབྱངས་ཅན་མའི་ཕྱག་མཐིལ་དུ་བཞག་ནས་གླིང་བཞི་རི་རབ་བཅས་ཞག་དུ་མར་གཟིགས་ཤིང༌། མགྲིན་པའི་རྩ་འདབ་ཀྱི་པདྨོ་ལྷུག་པར་གྲོལ་ཏེ་བློ་གྲོས་ཕྱོགས་མེད་ཀྱི་འདབ་མ་ རྒྱས་པས། གསང་ཕུ་སོགས་རིག་གྲ་རྣམས་སུ་བསམ་ཡས་ལུང་མང་བ་ཞེས་གྲགས། གསང་ཕུར་བཞུགས་པའི་སྐབས་ཤིག་ཁམས་བཙུན་རྣམས་ཀྱིས་ཡང་ཡང་གཙེས་པར་བརྟེན་རྒྱམ་ཕུར་ཕེབས་པ་དང༌། ནས་རྐྱལ་པ་གང་གིས་མཚམས་རྒྱག་བྱས་ཏེ། སྒྲུབ་པ་སྨར་བར་མཛད་པས། ཟླ་བ་ལྔ་ཙམ་ན་འཕགས་མ་ཡིན་སྙམ་པའི་བུད་མེད་གོས་བཟང་གསེར་གཡུས་བརྒྱན་པ་ཞིག་གི་ཞལ་གཟིགས་ ཤིང༌། ཐུགས་རྗེས་འཛིན་པར་གསོལ་བ་བཏབས་པས། རྟག་ཏུ་རྗེས་སུ་འཛིན་པའི་ཞལ་བཞེས་གནང༌། དབུ་རྒྱན་ཕུད་དེ་ཉིད་ལ་གསོལ་བས།
ཟླ་བ་གཅིག་གི་ཡུན་ལ་བདེ་གསལ་མི་རྟོག་པའི་ཏིང་ངེ་འཛིན་ཕྱམ་བརྡལ། ཁྱད་པར་དུ་རིག་འཛིན་ཆེན་པོ་དང་མཇལ་བའི་ལུང་བསྟན་ཐོབ། མཚམས་ལས་ཐོན་ཏེ་ཡུམ་གྱི་དོན་དུ་ཀུན་རིག་གི་ཆོ་ག་བརྒྱ་རྩ་བརྒྱད་མཛད། དེ་ནས་ཡར་སྟོད་རྒྱམ་ཕུར་བྱོན། རིག་འཛིན་ཆེན་པོ་དཔོན་སློབ་རྣམས་སྦྲ་དང་ཕྱ་ཐེར་བདུན་ཅུ་ཙམ་མཛད་ནས་བཞུགས་པ་དང་མཇལ། ཁོང་གི་ཞལ་ནས་མདང་ལྷ་ཡི་བྱ་ཡིན་ཟེར་བ་ཡ་མཚན་པ་ཞིག་ལ་བྱ་བྲན་སྟོང་གིས་བསྐོར་ནས། ངའི་དཔེ་ཆ་ཁྱེར་བཞིན་ཕྱོགས་ཐ་དད་དུ་འཕུར་བ་རྨིས་པས། ཆོས་འདིའི་བརྒྱུད་འཛིན་ཞིག་འོང་བར་འདུག་གསུངས་ནས་དགྱེས་ཚོར་ཆེན་པོ་མཛད། དེ་བཞིན་གཟིམས་ལམ་དུ་པཎ་ཆེན་བི་མ་ལས་ཀྱང་ང་ཡིས་སྨོན་ལམ་བཏབས་པའི་སྐྱེས་བུ་ཡིན་པས་རྫོགས་པ་ཆེན་པོའི་བསྟན་པ་སྐྱོང་བ་འོང་ཞེས་ལུང་བསྟན་པ་ལ། ཤམ་པོ་གངས་རར་དབང་དང་གདམ་པ་མང་པོ་དང༌།
ཁྱད་པར་དུ་ཐེག་པ་བླ་ན་མེད་པ་འོད་གསལ་གསང་བ་སྙིང་པོ་ཕྱི་ནང་གསང་སྐོར། རྒྱུད་བཅུ་བདུན། མན་ངག་བརྒྱ་དང་བཅུ་དགུ་ལས་ཕྲན་དང་བཅས་པ། མ་གཟའ་དམ་གསུམ་ལེགས་ལྡན་ལྕམ་དྲལ་སོགས་ཀྱི་སྒྲུབ་སྐོར་ལས་ཕྲན་ཕྱག་བཞེས་དང་བཅས་པ་རྫོགས་པར་གནང་ཞིང༌། རྒྱལ་ཚབ་ཆེན་པོར་དབང་བསྐུར། དྲང་སྲོང་རཱ་ཧུ་ལས་རང་རྟགས་ཐམ་དམར་རྣམ་བཅུ་དབང་ལྡན་རང་མིང་གི་རི་མོ་ཡོད་པ་དངོས་སུ་ཕུལ་ཞིང༌། ཅི་བསྒོ་བའི་བྲན་དུ་ཁས་བླངས། དེ་ཕྱིས་ཀུན་གྱི་མཐུན་སྣང་དུ་ཕྲིན་ལས་རྣོ་མྱུར་ཤིན་ཏུ་ཆེ། དེ་ལྟར་སྙིང་ཐིག་ཆེན་མོའི་དབང་རྒྱུད་མན་ངག་གཙོ་བོར་གྱུར་པའི་སྨིན་གྲོལ་ཆོས་ཀྱི་བདུད་རྩི་མཐའ་ཡས་པ་བཞེས་ཤིང༌། བྱ་བྲལ་ཀུན་སྤངས་ཁོ་ནས།
མཆིམས་ཕུར་ལོ་བདུན་གྱི་བར་དམ་བཅས་སྒྲུབ་པ་ཉམས་བཞེས་སྙིང་པོར་མཛད་པས། བླ་མ་དང་ལྷག་པའི་ལྷ་དུ་མས་བྱིན་གྱིས་བརླབས་ཤིང༌། རིག་པ་ཚད་ཕེབས་ཆེན་པོའི་ས་ལ་གཤེགས། གཞན་ཡང་དགེའུ་གོང་དང༌། དུར་ཁྲོད། བྱ་འུག་ལྷ་ཁང་སོགས་སུ་སྒྲུབ་པ་ཁོ་ནར་མཛད་ཅིང་རྩ་གསུམ་ལྷ་ཡི་ཞལ་གཟིགས་པ་སོགས་ངོ་མཚར་བའི་རྣམ་ཐར་བསམ་གྱིས་མི་ཁྱབ། སྒྲུབ་པ་དེ་དག་གི་ཚེ་མཐུན་རྐྱེན་དམན་པས་དངུལ་ཆུའི་བཅུད་ལེན་དང༌། གྲང་དང་ཁ་བའི་དུས་སུ་སྒྱེ་མོ་ཞིག་ཡོད་པ་དེས་གོས་གདན་གཉིས་ཀྱི་གོ་བཅད་དེ་བཞུགས་པ་སོགས་དཀའ་སྤྱད་མཛད་ཚུལ་ལའང་སུས་ཀྱང་འགྲན་དུ་མེད། ཕྱིས་ཞིག་ལ་དན་ཕག་ཏུ་བྱོན་ནས་རྒྱུད་གསང་བ་སྙིང་པོ་གསན་ཏེ་མར་ལམ་རེས་མོ་དགོན་དུ་བྱོན། རེས་མོ་བ་དང་གསུང་གླེང་མཛད་པར།
ཁོང་ལ་མཁའ་འགྲོས་བརྡས་བསྐུལ་བར་དགོངས་ཏེ་ཞུ་ནན་མཛད་པས་མཆིམས་ཕུར་སྙིང་ཐིག་གསུང་པའི་ཞལ་བཞེས་གནང༌། དགུང་ལོ་ཉེར་བརྒྱད་པར་མཆིམས་ཕུ་ར་མོ་ཅན་དུ་སྙིང་ཐིག་གསུང་པས་མེ་ཏོག་གི་ཆར་བབས་པ་སོགས་ངོ་མཚར་བའི་ལྟས་མང་དུ་བྱུང༌། གཞན་ཡང་གངས་རི་ཐོད་དཀར་ དང༌། ཤུག་གསེབ། ཏེ་སྒྲོའི་མཚོན་པའི་གནས་རྣམས་སུ་རྩེ་གཅིག་པའི་སྒྲུབ་པ་དང༌། སྐལ་ལྡན་རྣམས་ལ་ཟབ་ཆོས་འདོམས་པ་སོགས་འཆད་པ་དང༌། དགོས་པ་ཁྱད་པར་ཅན་གྱི་རྩོམ་པ་དང༌། ཞྭའི་ལྷ་ཁང་གིས་མཚོན་པའི་རྟེན་གསུམ་ཉམས་པ་རྣམས་གསོ་བ་སོགས་རྒྱལ་བསྟན་འཁོར་ལོ་གསུམ་གྱི་བྱ་བས་དུས་འདའ་བར་མཛད། གཞན་གདུལ་བར་དཀའ་བའི་ཕྱོགས་གློ་མོན་དགེ་སྡིག་མི་ཤེས་པ་དང༌། མོན་བུམ་ཐང་སོགས་དམ་པའི་ཆོས་ཀྱི་སྒྲ་མི་གྲགས་པ་རྣམས་སུའང༌།
བརྩེ་བ་ཆེན་པོས་དགེ་བཅུའི་ལམ་ལ་བཀོད། བསྟན་སྲུང་རྣམས་ཀྱི་ཕྲིན་ལས་དང་བཅས་པས་རི་རྒྱ། ཀླུང་རྒྱ་སོགས་ཐམས་ཅད་བདེ་འཇམ་ཡུགས་གཅིག་ཏུ་མཛད། ཚོགས་པ་རྒྱ་མཚོ་ལྟ་བུའི་དགེ་འདུན་གྱི་སྡེ་བཙུག ། དེ་བཞིན་དུ་ལྷོ་བྲག་དང༌། ཡར་འབྲོག ། ལྷ་ལྡན། གཡོར་ པོ་སོགས་གདན་འདྲེན་ཞུ་ནན་ཆེ་བ་རྣམས་སུ་ཕེབས་ཏེ། རང་རང་གི་སྐལ་པ་དང་འཚམས་པའི་དམ་པའི་ཆོས་ཀྱིས་ཚིམས་པར་མཛད། དེ་སྐབས་ཆེ་བར་གྲགས་པའི་ཁྲི་དཔོན་རྡོ་རྗེ་རྒྱལ་མཚན།
ཏཱ་སི་བྱང་ཆུབ་རྒྱལ་མཚན། སི་ཏུ་ཤཱཀྱ་བཟང་པོ་སོགས་བླ་ཆེན་དང་དཔོན་སྐྱ་ཆེ་འདོད་ཀྱིས་ང་ རྒྱལ་ཞིང༌། སྔར་སྡང་ཞུགས་ཅན་རྣམས་ཀྱང་ཞབས་ལ་བཏུད་ཅིང་གདན་འདྲེན་སོགས་མང་ཡང༌། ཐུགས་རྒྱུད་ཁེངས་པའི་དྲེགས་པ་མི་མངའ། བླ་ཆེན་གྱི་ལད་མོ་མི་མཛད། མི་ཆེན་གྱི་ངོ་བསྲུང་མི་གནང༌། དེ་དག་གི་ཚེ་དད་རྫས་ཅི་བྱུང་བའི་སུམ་གཉིས་ཚེས་བཅུ་སོགས་དུས་མཆོད་ལ་བཏང་ཞིང༌། སུམ་ཆ་གཅིག་འཕྲལ་དགོས་ཀྱི་འཚོ་བ་དང༌། བུ་སློབ་གཟིགས་སྐྱོང་མཛད་པའི་དམ་བཅའ་བརྟན་པོར་གནང། དད་ཟས་ཆུད་མི་གསོན་པའི་ཆེད།
དུས་མཆོད་ཀྱི་ཟན་ཡང་དར་བ་དང་སིང་པོས་བརྫི་ཞིང༌། སྤྱན་ལམ་དུ་བྱུང་བའི་བཟའ་བཏུང་མཆོད་པའི་དམིགས་བསྒོམས་བྱས་པ་ལ། ཆེ་བཙུན་གལ་པོ་ཆེ་སུ་བྱུང་ཡང་འདི་ཟོས་པས་མི་འཇུ་གསུངས་ནས་མི་གནང༌། སྐུ་ཆས་དང་ཕྱག་རྫས་ཚུན་ཆད་སྤང་དག་ལན་གསུམ་དུ་མཛད་ཅིང༌། འགྱེད་མཛད་དུས་གྲལ་མཐོ་བ་རྣམས་ཀྱི་སྐལ་པ་ཆད་དོགས་མེད་གསུངས་ནས། གྲལ་གཞུག་ནས་ཡར་འགྱེད། བཀུར་བསྟི་དགེ་འདུན་ལ་དགོས་པ་ཡིན་གསུངས་ནས་སྐྱེ་ནག་ལ་མི་གནང༌། ཆེན་པོར་འདོད་པ་རྣམས་ལ་གདན་མི་འདིང༌། བཀུར་བསྟི་མི་མཛད་པ་ཐུགས་ཀྱི་དམ་བཅའ་ཡིན། འབྱོར་ལྡན་ཕྱུག་པོ་རྣམས་ཀྱིས་ཚོགས་བསགས་དང་འབུལ་བ་ཇི་ཙམ་བྱས་ཀྱང་ཡོན་བསྔོ་མཛད་པ་ལས།
ཐུགས་ལ་བཏགས་པ་ཞལ་ནས་མི་འདོན། གདབ་ལན་དང་གནང་སྦྱིན་མི་མཛད། བྱས་ན་ཚོང་དུ་འགྲོ་བས་ཁོའི་དངོས་པོ་ཆུད་ཟོས་སུ་འགྲོ་བ་ཡིན་གསུངས། ཤཱཀྱ་ཐུབ་པ་ལ་རས་ཡུག་གསེར་སྲང་སྟོང་རི་བ་ཕུལ་ཡང་བསྔོ་བ་མཛད་པ་ལས་གནང་སྦྱིན་མཛད་པའི་སྲོལ་མེད། ཚོགས་བསགས་དང་ཆེ་འདོན་སོགས་ཡོན་བདག་གིས་བྱ་རྒྱུ་ཡིན། ཡོན་མཆོད་གོ་ལོག་ཏུ་སོང་ན་ནན་ཏར་མི་བཟང་བའི་གཏམ་རྒྱུད་དང༌། ལུང་འདྲེན་མང་དུ་མཛད། སྤྲང་པོ་སོགས་ཉམས་ཆུང་ཞིག་གིས་སྐྱོ་ནག་ཞིག་དྲངས་ནའང་ཞིམ་ཞིམ་ལྟར་གསོལ་ནས། མདོ་བསྔོ་དང་ཡོན་བཤད་རྒྱས་པ་རེ་མཛད་པ་སོགས་མཐུན་སྣང་ཕྱི་ཡི་རྣམ་ཐར་ཙམ་ལའང་དང་བ་འདྲེན་པའི་མཛད་སྤྱོད་བསམ་གྱིས་མི་ཁྱབ། དེ་བཞིན་དུ་ཟོལ་མེད་བརྩེ་བ་ཆེན་པོས་ཕྱི་རབས་བསྟན་འགྲོའི་དོན་དུ་གནང་བའི་ཕྱི་ནང་གསང་བ་དེ་ཁོ་ན་ཉིད་གནས་གསུམ་དུ་དབྱེས་པའི་ཆོས་ཚན་སུམ་བརྒྱར་ཉེ་བ་ལས།
གཞན་དང་མི་གཉིས་པའི་ནང་རྒྱུད་ཡོ་ག་གསུམ་ནས་ཁྱད་པར་ཡང་གསང་བླ་ན་མེད་པའི་སྐོར་ཚོའི་བར་གྱི་གདམས་ངག་དང་མན་ངག་རྒྱབ་ཆོས་སོགས། ཟབ་ཟབ་གཉེན་གཉེན་གང་གིས་ཀྱང་མི་འགྲན་པ་ད་ལྟའི་བར་དུ་བཞུགས་པ་འདི་ཀ་ལགས། ཐ་མའི་མཛད་པ་ཚོགས་པ་ལ་དབང་ཁྲིད་ཤིན་ཏུ་རྒྱས་པ་རྒྱབ་ཆོས་བཅས་གསུངས་ནས། རྒྱལ་སྲས་བཟོད་པར་ཞལ་ཆེམས་དྲི་མེད་འོད་གནང་བའི་སྐབས། ད་ནི་མི་སྡོད་པད་མ་ལས་འབྲེལ་རྩལ། ། འཆི་མེད་བདེ་ཆེན་བཙན་ས་འཛིན་དུ་འགྲོ། ། སོགས་གསུངས་པར། བཟོད་པ་སྤྱན་ཆབ་ཉིལ་བཞིན་རྟེན་འབྲེལ་ངན་པ་དེ་འདྲ་མི་གསུང་བར་ཞུས་པས། རྟེན་འབྲེལ་ངན་རྒྱུ་ཅི་ཡོད། ད་ལྟ་དལ་བའི་དུས་བྱས་པས།
ད་གཟོད་བྲེལ་བའི་དུས་སུ་ཕན་པ་ཡིན་སོགས་ དང༌། ཁྱེད་རང་གཞན་དོན་ནུས་པ་ཚོས། སྐལ་ལྡན་སློབ་མ་གང་བྱུང་ལ་རང་འདོད་ཀྱི་འཁྲིས་མེད་པར་སྨིན་གྲོལ་སྩོལ། མན་ངག་སྟོན། དམ་ཆོས་ཉམས་སུ་ལེན་པ་རྣམས་ཀྱིས་འཇིག་རྟེན་གྱི་བྱ་བ་དོན་དུ་མི་གཉེར་བར་ཁྲེགས་ཐོད་ཀྱི་དོན་ལ་མཉམ་པར་ཞོགས། མ་གོ་བར་བྱུང་ན་ཁོ་བོས་བྱས་པའི་ཡང་ཏིག་ཡིད་བཞིན་ནོར་བུ་འདི་དགོས་འབྱུང་བསམ་འཕེལ་དང་འདྲ་བ་ཡིན་པས་ལྟ་རྟོག་ཞིབ་མོ་གྱིས་ནས་སྒོམས་དང༌། འཁོར་བ་ཟད་སར་བསྐྱལ་ནས་མྱང་འདས་གདོད་མའི་ས་ལ་སླེབས་པར་འགྱུར་རོ། ། ཞེས་ སོགས་ལེགས་པར་གདམས་ནས་དགུང་ལོ་ང་དྲུག་བཞེས་པ་ཆུ་མོ་ཡོས་ཀྱི་ལོ་རྒྱལ་ཟླའི་ཚེས་བཅོ་བརྒྱད་ཀྱི་དྲོ་ཁར་མཆིམས་ཕུ་ནགས་ཀྱི་དུར་ཁྲོད་གསང་ཆེན་མེ་ཏོག་ཕུག་ཏུ། ད་ནི་སྒྱུ་ལུས་གོག་པོ་འདི་འདོར་བ་ཡིན་པས་ཁྱེད་རྣམས་ཅ་ཅོ་མ་བྱེད་པར་མཉམ་པར་ཞོག་ལ་སྡོད་ཅེས་གསུངས་ནས། ངོ་མཚར་བའི་ཆོ་འཕྲུལ་བསམ་གྱིས་མི་ཁྱབ་པར་འདུ་མཛད་དེ།
ཆོས་སྐུའི་བཞུགས་སྟངས་ཀྱིས་གདོད་མའི་ཟད་སར་གཤེགས་སོ། ། ཞལ་སློབ་ཀྱང་རྒྱལ་སྲས་བཟོད་པ། གླུ་མཁན་བསོད་སེང༌། མཁས་གྲུབ་ཁྱབ་གདལ་ལྷུན་གྲུབ། བདེ་ལེགས་རྒྱལ་མཚོ། ཆོས་ཀྱི་གྲགས་པ། སློབ་དཔོན་གཞོན་ནུ་སངས་རྒྱས། སློབ་དཔོན་དཔལ་མཆོག ། བླ་མ་ཨོ་རྒྱན་པ། མཁན་ཆེན་དགེ་འདུན་རྒྱལ་མཚན།
བླ་མ་སྤོས་གོང་པ་སོགས་མདོར་ན་དུས་དེར་ཆོས་ཀྱི་ཚོགས་པ་རེ་རེརའང་ཆོས་འཆད་ནུས་པའི་བླ་མ་སློབ་དཔོན་བཞི་བཅུར་སླེབས་པ་ཙམ་གྱིས་མཚོན་ཏེ་ཤིན་ཏུ་མང་ངོ༌།། །། ཞེས་དཔལ་བརྩེགས་བོད་ཡིག་དཔེ་རྙིང་ཞིབ་ འཇུག་ཁང་ནས་འགྲོ་འདུལ་རྡོ་རྗེས་སོ།། །། PAGE སྔོན་འགྲོའི་ཞུ་ཚིག རྩོམ་པ་པོའི་རྣམ་ཐར། PAGE 4-PAGE 7--PAGE 1-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
