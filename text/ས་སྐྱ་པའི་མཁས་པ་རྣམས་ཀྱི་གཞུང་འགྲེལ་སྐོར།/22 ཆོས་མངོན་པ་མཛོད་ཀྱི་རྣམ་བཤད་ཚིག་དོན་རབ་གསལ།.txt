སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༢༢
ཆོས་མངོན་པ་མཛོད་ཀྱི་རྣམ་བཤད་ཚིག་དོན་རབ་གསལ།
༄༅། །ཆོས་མངོན་པ་མཛོད་ཀྱི་རྣམ་བཤད་ཚིག་དོན་རབ་གསལ་ཞེས་བྱ་བ་བཞུགས་སོ།། མཁའ་ཁྱབ་སྤྲོས་དང་བྲལ་བའི་ཆོས་སྐུ་བརྙེས། ། ཁ་སྦྱོར་ཡན་ལག་བདུན་ལྡན་ལོངས་སྐུར་བཞེངས། ། དཔག་མེད་སྤྲུལ་སྐུའི་གྲངས་མེད་སྨིན་གྲོལ་མཛད། ། དོན་གཉིས་མཐར་ཕྱིན་ཐུབ་པའི་དབང་པོ་བསྟོད། ། སྐྱེ་བ་ལྔ་བརྒྱར་པཎྜི་ཏར་འཁྲུངས་ཤིང་། ། འབུམ་སྡེ་དགུ་བཅུ་རྩ་དགུ་ཐུགས་ལ་མངའ། ། བརྒྱད་སྟོང་པ་ལ་རྒྱུན་དུ་ཞལ་འདོན་མཛད། ། དབྱིག་གཉེན་མཁས་པའི་དབང་པོ་དེ་ལ་འདུད། ། ཕུན་ཚོགས་སངས་རྒྱས་བསྟན་པ་འཕེལ་མཛད་ཅིང་། །
མདོ་རྒྱུད་ཀུན་ལ་རབ་དགའི་མཁྱེན་པ་རྒྱས། ། ཆོས་ཀྱི་སྤྱན་གྱིས་འགྲོ་དྲུག་བུ་ལྟར་གཟིགས། ། བཟང་པོའི་འཕྲིན་ལས་ཕྱོགས་བཅུར་རབ་འཕྲོ་བའི། ། སྒྲིབ་མེད་གཟིགས་པའི་སྤྱན་ལྡན་རྣམ་གཉིས་རྒྱལ། ། ཀུན་མཁྱེན་མཁྱེན་བརྩེའི་ཆུ་གཙང་ལས་འཁྲུངས་འཇམ་དབྱངས་པད་མ་དཀར་པོའི་ཞལ། ། འཕྲིན་ལས་བཅུད་ཀྱིས་ཀུན་ནས་བལྟམས་པའི་ཐུགས་རྗེའི་གེ་སར་བཞད་པའི་མཚོར། ། བདུད་རྩི་ནུས་པས་རྣམས་དཔྱོད་ལུས་གྲིབ་ལུང་རིགས་གཤོག་ཡངས་ཆེར་བརྒྱས་པ། ། ངང་པའི་དེད་དཔོན་སིདྡྷིའི་མིང་ཅན་བླ་མའི་ལེགས་བཤད་སྤེལ་ལ་སྤྲོ། ། བློ་ལྡན་དོན་གཉེར་ཆུ་བྱའི་ཚོགས། ། དད་བརྩོན་འདུན་པ་ཆེར་བསྐྱེད་དེ། །
རྣམས་དཔྱོད་ལུས་སྟོབས་བརྒྱས་ཕྱིར་དུ། ། ལུང་རིགས་བདུད་རྩིའི་བཅུད་འདི་འཐུང་། ། འདིར་དམ་པའི་ཆོས་མངོན་པ་སྡེ་བདུན་གྱི་དོན་ཕྱིན་ཅི་མ་ལོག་པར་ཕྱོགས་གཅིག་ཏུ་བསྟན་ལ་འབེབས་པར་བྱེད་པ། ། ཆོས་མངོན་པ་མཛོད་ཀྱི་ཚིག་དོན་རབ་ཏུ་གསལ་བ་ཞེས་བྱ་བ་འདི་ལ། ། བསྡུས་དོན་གྱིས་ཁོག་ཕུབ་པ་དང་། ། ཚིག་དོན་ལྷུག་པར་ཕྲལ་བ་གཉིས། ། དང་པོ་ནི་མཚན་དོན་འགྱུར་ཕྱག་ཀླད་ཀྱི་དོན། ། འགྱུར་བའི་གཞུང་དོན་དངོས་ཉིད་བཤད། ། བཤད་པ་མཐར་ཕྱིན་མཇུག་གི་དོན། ། འགྱུར་བའི་གཞུང་དོན་དངོས་ཉིད་ལ། །
རྩོམ་ལ་འཇུག་པའི་ཡན་ལག་དང་། ། རྩོམ་པའི་གཞུང་གི་བརྗོད་དོན་བཤད། ། རྩོམ་པ་མཐའ་ཏུ་ཕྱིན་པའོ། ། རྩོམ་ལ་འཇུག་ཕྱིར་མཆོད་པར་བརྗོད། ། རྩོམ་པར་དམ་བཅའ་མཚན་དོན་བཤད། ། དམ་ཆོས་མངོན་པ་གསུངས་པ་ཡི། ། དགོས་པ་བཞི་ཡི་རྩོམ་ལ་འཇུག ། བརྩམ་བྱ་གཞུང་གི་བརྗོད་དོན་ལ། ། ལུས་ཀྱི་ཚུལ་གྱི་མདོར་བསྟན་དང་། ། ཡན་ལག་ཚུལ་གྱིས་རྒྱས་པར་བཤད། །
ལུས་ལ་ཟག་བཅས་ཟག་མེད་པ། ། གཉིས་པ། ཡན་ལག་ཚུལ་གྱི་བརྒྱས་བཤད་ལ། ། བརྗོད་བྱའི་གཙོ་བོའི་བསྡུ་བ་དང་། ། གནས་བརྒྱད་སོ་སོར་བཤད་པ་གཉིས། ། གཏན་ལ་དབབ་བྱའི་ཡུལ་དང་ནི། ། ཉམས་སུ་བླང་བའི་སྤྱོད་པ་དང་། ། ཐོབ་བྱའི་འབྲས་བུ་གསུམ་གྱིས་ནི། ། གཞུང་འདིའི་བརྗོད་དོན་མཐའ་དག་བསྡུས། ། ཡུལ་ལ་ཀུན་བྱང་ཐུན་མོང་དང་། །
ཀུན་བྱང་སོ་སོར་བཤད་པ་གཉིས། ། ཐུན་མོང་ཁམས་དང་དབང་པོ་བསྟན། ། འདུས་བྱས་སྤྱི་ཡི་མཚན་ཉིད་དང་། ། ཆོས་གསུམ་གྱི་ནི་རྣམ་བཞག་དང་། ། ཁམས་ཀྱི་རྣམས་པའི་རབ་དབྱེ་ཡི། ། སྒོ་ནས་ཁམས་ཀྱི་གནས་ཉིད་བཤད། ། དབང་པོ་ཉེར་གཉིས་རང་བཞིན་དང་། ། འདུས་བྱས་ཆོས་ཀྱི་སྐྱེ་ཚུལ་དང་། ། རྒྱུ་རྐྱེན་འབྲས་བུ་འབྱུང་ཚུལ་གྱི། ། སྒོ་ནས་དབང་པོ་བསྟན་པ་བཤད། །
ཀུན་བྱང་སོ་སོར་བཤད་པ་ལ། ། དོར་བྱ་སྡུག་ཀུན་བདེན་པ་དང་། ། བླང་བྱ་འགོག་ལམ་བདེན་པ་གཉིས། ། དོར་བྱ་སྡུག་ཀུན་བདེན་པ་ལ། ། འབྲས་བུ་སྡུག་བསྔལ་བདེན་པ་དང་། ། རྒྱུ་ནི་ཀུན་འབྱུང་བདེན་པའོ། ། བཅུད་དང་སྣོད་དང་ཁྱད་ཆོས་ཀྱི། ། སྒོ་ནས་སྡུག་བསྔལ་བདེན་པ་ཉིད། ། སྟོན་བྱེད་འཇིག་རྟེན་བསྟན་པ་བཤད། ། སྐྱེ་བོ་འགྲོ་བའི་དབྱེ་བ་དང་། །
སྐྱེ་ཚུལ་རྟེན་འབྲེལ་རང་བཞིན་དང་། ། སྐྱེས་པ་གནས་པའི་ཐབས་དང་ནི། ། འཆི་འཕོའི་སེམས་དང་ཚོགས་གསུམ་བསྡུ། ། ལྔ་ཡིས་བཅུད་ཀྱི་འཇིག་རྟེན་བསྟན། ། སྐྱེ་བོ་འགྲོ་བའི་དབྱེ་བ་ལ། ། ཁམས་གསུམ་འགྲོ་བ་ལྔ་དང་ནི། ། སྐྱེ་གནས་བཞི་རུ་དབྱེ་བའོ། ། གཉིས་པ་སྣོད་ཀྱི་འཇིག་རྟེན་ལ། ། རྟེན་གྱི་དཀྱིལ་འཁོར་གསུམ་ངོས་བཟུང་། ། བརྟེན་པ་རི་མཚོ་གླིང་གསུམ་བཤད། །
ཚ་གྲང་དམྱལ་བའི་གནས་དང་ནི། ། འདོད་དང་གཟུགས་ཁམས་ལྷ་ཡི་གནས། ། སྟོང་གསུམ་ངོས་བཟུང་ལུས་ཚེའི་ཚད། ། ཚད་དེ་གཞལ་བའི་ཐབས་དང་དགུས། ། སྣོད་ཀྱི་འཇིག་རྟེན་མཐའ་དག་བསྟན། ། བརྟེན་པ་རི་མཚོ་གླིང་གསུམ་ལ། ། རི་དགུ་རྒྱུ་དང་ཚད་དབྱིབས་ཀྱིས། ། སྒོ་ནས་བཤད་ཅིང་མཚོ་བརྒྱད་དང་། ། གླིང་བཞི་གླིང་ཕྲན་བརྒྱད་པོ་རྣམས། ། དབྱིབས་དང་ཚད་ཀྱི་སྒོ་ནས་བཤད། །
ཁྱད་པར་འཛམ་གླིང་ཡོན་ཏན་གྱིས། ། སྒོ་ནས་བྱེ་བྲག་ཉིད་དུ་བཤད། ། འདོད་དང་གཟུགས་ཁམས་ལྷ་གནས་ལ། ། ས་དང་འབྲེལ་དང་མ་འབྲེལ་དང་། ། ཞར་བྱུང་སེམས་ཅན་ཁྱད་ཆོས་དང་། ། བར་གྱི་ཐག་ཚད་ངོ་ཡི་བཟུང་། ། ས་དང་འབྲེལ་བའི་ལྷ་གནས་ལ། ། གཞལ་མེད་ཁང་ལ་བརྟེན་པ་དང་། ། རི་རབ་ལ་ནི་རྟེན་པ་གཉིས། ། གཞལ་མེད་ཁང་ལ་བརྟེན་པ་ལ། །
ཉི་ཟླའི་ཐག་ཚད་ཉི་མ་ཡིས། ། གླིང་ལ་བྱ་བ་བྱེད་ཚུལ་དང་། ། དུས་ཚིགས་རྣམ་གཞག་ཞར་ལས་བྱུང་། ། ཟླ་བའི་འཕེལ་འགྲིབ་རྒྱུ་བསྟན་ཏོ། ། བརྒྱད་པའི་ལུས་ཚེའི་ཚད་ལ་ནི། ། མི་དང་ལྷ་ཡི་ལུས་ཚད་བཤད། ། ཚེ་ཚད་བདེ་འགྲོ་ངན་འགྲོ་གཉིས། ། བདེ་འགྲོ་མི་དང་འདོད་ལྷ་དང་། ། གཟུགས་ཁམས་གཟུགས་མེད་ཚེ་ཚད་དོ། ། ངན་འགྲོ་ཚ་དམྱལ་དུད་འགྲོ་དང་། །
ཡིད་དྭགས་གྲང་དམྱལ་ཚེ་ཚད་བཤད། ། དགུ་པ་ཚད་དེ་གཞལ་ཐབས་ལ། ། ལུས་ཚད་གཞལ་བའི་ཆེད་དུ་ནི། ། དཔག་ཚད་རྒྱང་གྲགས་ངོ་ཡི་བཟུང་། ། ཚེ་ཚད་གཞལ་ཕྱིར་ལོ་དང་ནི། ། བསྐལ་པ་ངོ་ཡི་བཟུང་བ་གཉིས། ། དང་པོ་འཇོག་བཞི་ངོ་ཡི་བཟུང་། ། དེ་ལས་དཔག་ཚད་རྒྱང་གྲགས་སུ། ། འཇོག་པའི་འཇོག་ཚུལ་དང་གཉིས་ཡིན། ། གཉིས་པ་ཚེ་ཚད་གཞལ་ཐབས་ལ། །
འདོད་ཁམས་ཚེ་ཚད་རྟོགས་ཕྱིར་དུ། ། ལོ་ཉིད་ངོ་ཡིས་བཟུང་བ་དང་། ཁམས་གོང་ཚེ་ཚད་རྟོགས་ཕྱིར་དུ། ། བསྟན་བཤད་གཉིས་ཀྱིས་སྒོ་ནས་ནི། ། བསྐལ་པ་ངོས་བཟུང་བསྐལ་ཆེན་ལ། ། འབྱུང་བའི་གང་ཟག་རྣམས་གསུམ་བཤད། ། གསུམ་པ་སྣོད་བཅུད་ཁྱད་ཆོས་ལ། ། དང་པོའི་ཚེ་ལོ་དཔག་མེད་ནས། ། བཅུ་པའི་བར་དུ་འགྲིབ་ཚུལ་དང་། ། འཇིག་བསྐལ་བྱེ་བྲག་བཤད་པའོ། །
གཉིས་པ་ཀུན་འབྱུང་བདེན་པ་ལ། ། ལས་དང་ཉོན་མོངས་ཀུན་འབྱུང་གཉིས། ། ལས་ཀྱིས་འབྲས་བུ་འགྲུབ་ཚུལ་གྱི། ། སྒོ་ནས་མདོར་བསྟན་ལས་ཉིད་ཀྱི། ། རྣམ་གཞག་རྒྱས་པར་བཤད་པ་དང་། ། ལས་ཀྱི་རྣམ་གྲངས་གཞན་བསྟན་པའི། ། སྒོ་ནས་ལས་ཀྱི་གནས་ཉིད་བཤད། ། ཉོན་མོངས་ཀུན་འབྱུང་བདེན་པ་ལ། ། སྤང་བྱ་ཕྲ་རྒྱས་ཉོན་མོངས་དང་། ། སྤོང་བྱེད་གཉེན་པོ་སྤངས་པ་ཡིས། །
འབྲས་བུ་ཡོངས་ཤེས་གསུམ་གྱིས་ནི། ། ཕྲ་རྒྱས་བསྟན་པའི་འཇིག་རྟེན་བཤད། ། ལྔ་པ་ཕྲ་རྒྱས་བསྟན་པ་ཡི། ། སྤོང་བྱེད་གཉེན་པོ་ལམ་བདེན་དང་། ། འབྲས་བུ་ཡོངས་ཤེས་འགོག་བདེན་དུ། ། བཤད་པས་བླང་བྱ་འགོག་ལམ་གཉིས། ། ཕྲ་རྒྱས་བསྟན་པའི་ཞར་ལས་གྲུབ། ། གཉིས་པ་ཉོན་མོངས་སྤྱོད་པ་ལ། ། ལམ་དང་གང་ཟག་རྣམ་གཞག་དང་། ། ལམ་གྱི་ཁྱད་ཆོས་གཞན་བཤད་པའི། །
སྒོ་ནས་ལམ་དང་གང་ཟག་གི ། གནས་ཉིད་རྒྱས་པར་བཤད་པའོ། ། གསུམ་པ་ཐོབ་བྱའི་འབྲས་བུ་ནི། ། ཡེ་ཤེས་བསྟན་པའི་མཛོད་དང་ནི། ། སྙོམས་འཇུག་བསྟན་པ་གཉིས་ཀྱི་བསྟན། ། ཡེ་ཤེས་རང་བཞིན་གཏན་ལ་ཕབ། ། ལྡན་པའི་ཚུལ་དང་ཐོབ་པའི་ཚུལ། ། ཁྱད་ཆོས་བཞི་ཡི་སྒོ་ནས་ནི། ། ཡེ་ཤེས་བསྟན་པའི་གནས་ཉིད་བཤད། ། སྙོམས་འཇུག་རང་བཞིན་གཏན་ལ་ཕབ། །
དེ་ཡི་ཁྱད་ཆོས་ཏིང་ངེ་འཛིན། ། གསུམ་གྱི་དབྱེ་བ་སྙོམས་འཇུག་ལ། ། བརྟེན་པའི་ཡོན་ཏན་བཤད་པ་ཡི། ། སྒོ་ནས་སྙོམས་འཇུག་བསྟན་པ་བཤད། ། གཉིས་པ་ཚིག་དོན་ལྷུག་པར་ཕྲལ་བ་ནི། ། མཚན་དོན་འགྱུར་ཕྱག་ཀླད་ཀྱི་དོན། ། འགྱུར་བའི་གཞུང་དོན་དངོས་ཉིད་བཤད། བཤད་པ་མཐར་ཕྱིན་མཇུག་གི་དོན། ཞེས་པ་ལྟར། ཀླད་ཀྱི་དོན།
གཞུང་གི་དོན། མཇུག་གི་དོན་དང་གསུམ། ། དང་པོ་ལ་མཚན་གྱི་དོན་དང་། འགྱུར་གྱི་ཕྱག་གཉིས། དང་པོ་ནི། རྒྱ་གར་འཕགས་པའི་ཡུལ་ན་སྐད་རིགས་མི་འདྲ་བ་བཞི་ཡོད་པའི་ནང་ནས་ལེགས་པར་སྦྱར་བ་སཾསྐྲི་ཏ་ལྷའི་སྐད་དུ། བསྟན་བཅོས་འདིའི་མཚན་ལ། ཨ་བྷི་དྷརྨ་ཀོ་ཥ་ཀ་རི་ཀ ཞེས་པ་འབྱུང་། དེ་བོད་སྐད་དུ་བསྒྱུར་ན།
ཆོས་མངོན་པ་མཛོད་ཀྱི་ཚིག་ལེའུར་བྱས་པ་ཞེས་འབྱུང་། དེ་ཡང་སོ་སོར་བསྒྱུར་ན། ཨ་བྷི་ནི། མངོན་པ་ལ་འཇུག དྷརྨ་ནི་ཆོས་ལ་འཇུག ཀོ་ཥ་ནི། མཛོད་ལ་འཇུག ཀ་རི་ཀ་ནི་ཚིག་ལེའུར་བྱས་པ་ལ་འཇུག་གོ ། མཚན་དོན་འོག་ནས་འཆད། གཉིས་པ་ནི།
འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཞེས་པས་བསྟན། འགྱུར་བའི་གཞུང་དོན་དངོས་ཉིད་ལ། རྩོམ་ལ་འཇུག་པའི་ཡན་ལག་དང་། རྩོམ་པའི་གཞུང་གི་བརྗོད་དོན་བཤད། རྩོམ་པ་མཐའ་རུ་ཕྱིན་པའོ། ། དང་པོ་ནི། རྩོམ་ལ་འཇུག་ཕྱིར་མཆོད་པར་བརྗོད། རྩོམ་པར་དམ་བཅའ་མཚན་དོན་བཤད། དམ་ཆོས་མངོན་པ་གསུངས་པ་ཡི།
དགོས་པ་བཞི་ཡིས་རྩོམ་ལ་འཇུག ཅེས་པ་ལྟར། རྩོམ་ལ་འཇུག་པའི་ཆེད་དུ་མཆོད་པར་བརྗོད་པ། རྩོམ་པར་དམ་བཅའ་བ། ཆོས་མངོན་པའི་མཚན་དོན་བཤད་པ། ཆོས་མངོན་པ་གསུངས་པའི་དགོས་པ་བཤད་པའོ། ། དང་པོ་ནི། གང་ཞིག་ཅེས་སོགས་ལ་ཕྱག་འཚལ་ལོ། ། ཞེས་སོ། ། གང་ལ་ན།
དོན་གཉིས་ཕུན་ཚོགས་ཀྱི་ཡོན་ཏན་དང་ལྡན་པའི་རྫོགས་པའི་སངས་རྒྱས་གང་ཞིག་ལའོ། ། གང་གིས་ན། སློབ་དཔོན་དབྱིག་གཉེན་གྱིས། དུས་ནམ་གྱི་ཚེ་ན། བསྟན་བཅོས་རྩོམ་པའི་དང་པོར་རོ། ། དགོས་པ་ནི་རྩོམ་པ་མཐར་ཕྱིན་པའི་ཆེད་དུའོ། ། འོ་ན་རྫོགས་པའི་སངས་རྒྱས་ལ་དོན་གཉིས་ཀྱི་ཡོན་ཏན་ཇི་ལྟར་ལྡན་ཞེ་ན། རྫོགས་པའི་སངས་རྒྱས་ཆོས་ཅན། རང་དོན་ཕུན་ཚོགས་ཀྱི་ཡོན་ཏན་དང་ལྡན་ཏེ། ཇི་ལྟ་ཇི་སྙེད་ཀྱི་ཤེས་བྱ་ཀུན་ལ་སྒྲིབ་པའི་ཉོན་མོངས་དང་ཉོན་མོངས་ཅན་མ་ཡིན་པའི་འདུན་པ་ས་བོན་དང་བཅས་པ་གཏན་ནས་བཅོམ་ཤིང་རྩ་བ་ནས་སྤངས་པའི་སྤངས་པ་ཕུན་ཚོགས་དང་།
ཤེས་བྱ་མ་ལུས་པ་རྟོགས་པའི་རྟོགས་པ་ཕུན་ཚོགས་དང་ལྡན་པའི་ཕྱིར། འདིར་སྤངས་པ་དངོས་སུ་བསྟན། རྟོགས་པ་ཤུགས་ལས་སྟོན་ནོ། ། ཡང་དེ་ཆོས་ཅན། གཞན་དོན་ཕུན་ཚོགས་ཀྱི་ཡོན་ཏན་དང་ལྡན་ཏེ། འདམ་དང་ཆོས་མཚུངས་པའི་འཁོར་བ་ལས་འགྲོ་བ་རྣམ་དྲངས་པར་མཛད་པའི་ཡོན་ཏན་དང་ལྡན་པའི་ཕྱིར། འཁོར་བ་འདམ་དང་ཆོས་མཚུངས་ཏེ། འདམ་ལ་བྱིང་བའི་གང་ཟག་སྐམ་སར་ཐར་དཀའ་བ་བཞིན་དུ། འཁོར་བར་བྱིང་བའི་གང་ཟག་ཐར་པར་འདྲེན་དཀའ་བའི་ཕྱིར། ཡང་དེ་ཆོས་ཅན།
འཁོར་བའི་འགྲོ་བ་འདྲེན་པའི་ཡོན་ཏན་དང་ལྡན་ཏེ། གདུལ་བྱ་སོ་སོའི་བློ་དང་ལྡན་པའི་དོན་ཇི་ལྟ་བ་བཞིན་དུ་ཆོས་སྟོན་པར་མཛད་པའི་སྒོ་ནས་གདུལ་བྱ་རྣམས། གནས་སྐབས་མངོན་མཐོ་དང་། མཐར་ཐུག་ངེས་ལེགས་ལ་འགོད་པར་མཛད་པའི་ཡོན་ཏན་དང་ལྡན་པའི་ཕྱིར། འོ་ན་ཡུལ་ཁྱད་པར་ཅན་ལ་མཆོད་པར་བརྗོད་ནས་ལས་སུ་བྱ་བ་ཅི་བྱེད་ཅེ་ན། ཆོས་མངོན་མཛོད་ཀྱིས་བསྟན་བཅོས་རབ་བཤད་བྱ། ། ཅེས་པས་བསྟན། གསུམ་པ་ནི། སྤྱིར་ཆོས་མངོན་པ་ལ་དོན་དམ་པའི་ཆོས་མངོན་པ་དང་། བརྡར་བཏགས་པའི་ཆོས་མངོན་པ་གཉིས།
དང་པོ་ནི། བདེན་མེད་མངོན་སུམ་དུ་རྟོགས་པའི་དྲི་མེད་ཀྱི་ཤེས་རབ་མཚུངས་པ་དང་བཅས་པ་ལ་བྱེད་ཅིང་། རྗེས་སུ་འབྲང་བཅས་ན་ཕུང་པོ་ལྔ་ཀ་ཡོད། གཟུགས་ཀྱི་ཕུང་པོ་ནི། ཟག་མེད་ཀྱི་སྡོམ་པ་ལྟ་བུའོ། ། དེས་ན་དོན་དམ་པའི་ཆོས་མངོན་པ་བདག་མེད་མངོན་སུམ་དུ་རྟོགས་པའི་ཤེས་རབ་མཚུངས་ལྡན་དང་བཅས་པ། འབྲས་བུ་མངོན་པ་རྣམས་མིང་གི་རྣམ་གྲངས་སོ། ། བརྡར་བཏགས་པའི་ཆོས་མངོན་པ་ལ། ལམ་མངོན་པ་དང་། གཞུང་མངོན་པ་གཉིས་པས།
དང་པོ་ནི། ཉན་ཐོས་ཚོགས་ལམ་པའི་རྒྱུད་ཀྱིས་བདག་མེད་དོན་སྤྱིའི་ཚུལ་དུ་རྟོགས་པའི་ཤེས་རབ་ཆོས་ཅན། ལམ་མངོན་པ་ཡིན་ཏེ། འབྲས་བུ་མངོན་པ་དེ་ཐོབ་ཕྱིར་ཞུགས་པའི་བདག་མེད་དོན་སྤྱིའི་ཚུལ་དུ་རྟོགས་པའི་ཤེས་རབ་མཚུངས་ལྡན་དང་བཅས་པ་ཡིན་པའི་ཕྱིར། གཞུང་མངོན་པ་ནི། འབྲས་བུ་མངོན་པ་དང་ལམ་མངོན་པ་བརྗོད་བྱའི་གཙོ་བོར་སྟོན་པའི་ལུང་རྣམས་ལ་བྱེད་དོ། ། བསྟན་བཅོས་འདི་ལ་མངོན་པ་མཛོད་ཅེས་བྱ་ཏེ། དོན་དམ་པའི་མངོན་པ་དང་། བརྡར་བཏགས་པའི་མངོན་པ་གཉིས་བརྗོད་བྱའི་དོན་ཡང་དག་པར་ཆུད་པའི་ཕྱིར་རམ། ཡང་ན་བསྟན་བཅོས་འདི་གང་ནས་བྱུང་བའི་གནས་ནི་མངོན་པ་སྡེ་བདུན་ཡིན་ལ།
དེ་ཆོས་མངོན་པ་མཛོད་དངོས་ཡིན་ཞིང་། བསྟན་བཅོས་འདི་ཡང་དེ་ལས་བྱུང་བའི་དོན་གྱིས་ན་དེ་སྐད་ཅེས་བརྗོད། བཞི་པ་ནི། ཆོས་རྣམས་ཞེས་སོགས་ལ། སློབ་དཔོན་དབྱིག་གཉེན་ཆོས་ཅན། འགྲོ་བ་རྣམས་འཁོར་བ་ལས་བསྒྲལ་བར་བྱ་བའི་ཕྱིར་དུ་བསྟན་བཅོས་འདི་བརྩམས་པ་ཡིན་ཏེ། ཁྱོད་ཀྱིས་བརྩམས་པའི་བསྟན་བཅོས་འདིར། ཆོས་རབ་ཏུ་རྣམ་འབྱེད་ཀྱི་ཤེས་རབ་བརྗོད་བྱའི་གཙོ་བོར་བསྟན་པ་གང་ཞིག དེ་མེད་པར་ཉོན་མོངས་པ་རྣམས་ཉེ་བར་ཞི་བར་བྱ་བའི་ཐབས་མེད་ལ། ཉོན་མོངས་མ་ཞི་བས་ཀྱང་འཇིག་རྟེན་པ་རྣམས་སྲིད་པའི་རྒྱ་མཚོ་འདིར་འཁྱམས་པར་འགྱུར་བའི་ཕྱིར།
དེས་ན་བྱེ་བྲག་ཏུ་སྨྲ་བའི་ལུགས་ལ་མངོན་པ་སྡེ་བདུན་པོ་འདི་ནི་སྟོན་པས་གསུངས་པའི་བཀའ་དགྲ་བཅོམ་པ་བདུན་གྱིས་བསྡུས་པའི་བསྟན་བཅོས་ཡིན་ནོ་ལོ་ཟེར། ལོ་ཞེས་པའི་ཚིག་ནི་མ་རངས་པའི་ཚིག་ཏེ། མདོ་སྡེ་པ་དང་། སློབ་དཔོན་དབྱིག་གཉེན་གྱི་ལུགས་ལ། མངོན་པའི་དོན་སྟོན་པས་གསུངས་ཤིང་། སྡེ་བདུན་ནི། དགྲ་བཅོམ་པ་བདུན་གྱིས་བརྩམས་པའི་བསྟན་བཅོས་ཡིན་པར་བཞེད་དོ། ། གཉིས་པ་བརྩམ་བྱ་གཞུང་གི་དོན་ལ། ལུས་ཀྱི་ཚུལ་གྱིས་མདོར་བསྟན་དང་། ཡན་ལག་ཚུལ་གྱིས་རྒྱས་པར་བཤད།
ཅེས་པ་ལྟར་གཉིས་ལས། དང་པོ་ནི། ལུས་ལ་ཟག་བཅས་ཟག་མེད་པ། གཉིས་སུ་དབྱེ་དང་ཟག་བཅས་དང་། ཟག་མེད་གཉིས་རྣམས་འདི་ཡི་ལུས། ཞེས་པ་ལྟར་ཟག་བཅས་ཞེས་སོགས་ལ། བསྟན་བཅོས་འདིའི་བརྗོད་བྱའི་གཙོ་བོའམ་ཐམས་ཅད་བསྡུ་ན། ཟག་བཅས་དང་ཟག་མེད་ཀྱི་ཆོས་གཉིས་སུ་འདུས་ཏེ། བསྟན་བཅོས་འདིར་དེ་གཉིས་བསྟན་པ་གང་ཟག་གི་ཆོས་ཐམས་ཅད་བསྡུས་ན་དེ་གཉིས་སུ་འདུས་པའི་ཕྱིར། ལམ་མ་གཏོགས་ཞེས་སོགས་ལ།
ལམ་བདེན་མ་གཏོགས་པའི་འདུས་བྱས་རྣམས་ཆོས་ཅན། ཟག་བཅས་ཡིན་ཏེ། རྒྱུ་མཚན་གང་གིས་ཕྱིར་ན། དམིགས་པ་དང་མཚུངས་ལྡན་ཅི་རིགས་པའི་སྒོ་ནས་ཟག་པ་རྣམས་ཀུན་ཏུ་རྒྱས་པར་འགྱུར་བའི་ཕྱིར། འདིར་ལམ་བདེན་ཡིན་ན་ཤེས་པ་ཡིན་པའི་ཁྱབ་པ་ནི་ཁས་མི་ལེན་ཏེ། ཟག་མེད་ཀྱི་སྡོམ་པ་དང་། ལམ་བདེན་གྱིས་ཐོབ་པ་ལམ་བདེན་ཡིན་ཞིང་། ཟག་མེད་ཀྱི་སྡོམ་པ་གཟུགས་ཀྱི་ཕུང་པོ་དང་། ། ལམ་བདེན་གྱི་ཐོབ་པ་ལྡན་པ་མ་ཡིན་པའི་འདུ་བྱེད་ཡིན་པའི་ཕྱིར། ལམ་བདེན་གྱིས་ཐོབ་པ་ལམ་བདེན་ཡིན་ཏེ།
དགེ་བའི་ཐོབ་པ་དགེ་བ་ཡིན་པའི་ཕྱིར་ཏེ། དགེ་ལ་སོགས་ཀྱིས་དགེ་ལ་སོགས། ཞེས་གསུངས་པའི་ཕྱིར། ཟག་མེད་སོགས་ལ། ལམ་བདེན་དང་འདུས་མ་བྱས་རྣམ་གསུམ་ཆོས་ཅན། ཟག་མེད་ཡིན་ཏེ། དམིགས་པ་དང་མཚུངས་ལྡན་ཅི་རིགས་པའི་སྒོ་ནས་ཟག་པ་འབྱུང་བ་མི་འགྱུར་བའི་ཕྱིར། ནམ་མཁའ་སོགས་ལ། ནམ་མཁའ་དང་སོ་སོར་བརྟགས་འགོག་དང་སོ་སོར་བརྟགས་མིན་གྱི་འགོག་པ་གསུམ་ཡོད་པ་དེ་ལ། འདུས་མ་བྱས་ནམ་མཁའ་ཆོས་ཅན།
མི་སྒྲིབ་པ་ཞེས་བྱ་སྟེ། རང་ཡོད་པའི་གཞིར་གཟུགས་ཅན་གཞན་འབྱུང་བ་ལ་གེགས་མི་བྱེད་པའི་བར་སྣང་སྟོང་པའི་ཆ་ཡིན་པའི་ཕྱིར། ཉན་ཐོས་འཕགས་པའི་རྒྱུད་ཀྱི་ཉོན་སྒྲིབ་སྤངས་པའི་འགོག་པ་ཆོས་ཅན། སོ་སོར་བརྟགས་འགོག་ཡིན་ཏེ། ཟག་མེད་བར་ཆད་མེད་ལམ་གྱིས་རང་གི་ངོས་སྐལ་གྱིས་ཉོན་སྒྲིབ་སྤངས་པའི་བྲལ་བ་ཡིན་པའི་ཕྱིར། དེས་ན་སྡུག་བསྔལ་མཐོང་སྤང་སོགས་བཞི་སྤངས་པའི་སྤངས་པ་བཞི་པོ་རྫས་སོ་སོ་ཡིན་པའི་ཕྱིར་ཏེ། དེ་དག་ལྡན་པར་བྱེད་པའི་རྫས་དེ་དག་ཀྱང་རྫས་སོ་སོ་ཡིན་པའི་ཕྱིར། གང་ཟག་གི་བདག་མེད་ལ་རྩེ་གཅིག་ཏུ་མཉམ་པར་བཞག་པའི་ཉན་ཐོས་ཚོགས་ལམ་པའི་རྒྱུད་ཀྱི་ཉོན་མོངས་མངོན་འགྱུར་བ་དང་བྲལ་བའི་བྲལ་བ་ཆོས་ཅན། སོ་སོར་བརྟགས་མིན་གྱི་འགོག་པ་ཡིན་ཏེ། ཟག་མེད་བར་ཆད་མེད་ལམ་གྱི་སྟོབས་ཀྱིས་རང་གི་ངོས་སྐལ་གྱི་སྤང་བྱ་སྤངས་པ་མ་ཡིན་པར་རྒྱུ་མ་ཚང་བའི་དབང་གིས་རེ་ཞིག་ཉོན་མོངས་མངོན་འགྱུར་བ་རྒྱུན་ཆད་པའི་འགོག་པ་ཡིན་པའི་ཕྱིར།
གཉིས་པ་ཡན་ལག་རྒྱས་བཤད་ནི། གཏན་ལ་ཕབ་བྱའི་ཡུལ་དང་ནི། ། ཉམས་སུ་བླངས་བའི་སྤྱོད་པ་དང་། ། ཐོབ་བྱའི་འབྲས་བུ་གསུམ་དང་ནི། གཞུང་འདིའི་བརྗོད་དོན་མཐའ་དག་བསྡུས། ཞེས་པ་ལྟར། ཐོས་བསམ་གྱིས་གཏན་ལ་ཕབ་པར་བྱ་བའི་ཡུལ། ཉམས་ལེན་གྱི་སྤྱོད་པ། ཐོབ་བྱའི་འབྲས་བུ་དང་གསུམ། དང་པོ་ལ།
ཀུན་བྱང་ཐུན་མོང་དུ་གཏན་ལ་དབབ་པ་དང་། དེ་སོ་སོར་གཏན་ལ་དབབ་པ་དང་གཉིས། དང་པོ་ལ། ཁམས་ཀྱིས་གནས་དང་། དབང་པོའི་གནས་གཉིས། དང་པོ་ལ། འདུས་བྱས་སྤྱིའི་མཚན་ཉིད། ཆོས་གསུམ་གྱི་རྣམ་གཞག ཁམས་ཀྱི་རྣམ་པའི་རབ་དབྱེ་དང་གསུམ། དང་པོ་ལ།
དབྱེ་བ་དང་། མིང་གི་རྣམ་གྲངས་གཉིས། དང་པོ་ནི། འདུས་བྱས་སོགས་ལ་གོང་དུ་བཤད་པའི་ལམ་བདེན་མ་གཏོགས་པའི་འདུས་བྱས་རྣམས་ཟག་བཅས་ཡིན་ཞེས་བྱ་བའི་འདུས་བྱས་ཏེ་གང་ལ་བྱེད་ཅེ་ན། འདུས་བྱས་ཀྱི་ཆོས་རྣམས་བསྡུ་ན་ཕུང་པོ་ལྔར་འདུས་ཏེ། དེ་དག་ལ་གཟུགས་ཅན་ཡིན་པ། གཙོ་སེམས་ཡིན་པ། སེམས་འབྱུང་ཡིན་པ། ལྡན་མིན་འདུ་བྱེད་དང་བཞི་ཡོད་ལ། དང་པོ་ནི།
གཟུགས་ཀྱི་ཕུང་པོར་འདུས། གཉིས་པ་ནི། རྣམ་པར་ཤེས་པའི་ཕུང་པོར་འདུས། གསུམ་པ་ནི། ཚོར་བ། འདུ་ཤེས། དེ་ལས་གཞན་སེམས་ཆུང་དང་གསུམ་མོ། ། དང་པོ་ནི། ཚོར་བའི་ཕུང་པོ། གཉིས་པ་ནི།
འདུ་ཤེས་ཀྱི་ཕུང་པོ། གསུམ་པ་དང་ལྡན་མིན་འདུ་བྱེད་རྣམས། འདུ་བྱེད་ཀྱི་ཕུང་པོར་འདུས་པའི་ཕྱིར། གཉིས་པ་ལ། འདུས་བྱས་སྤྱིའི་མིང་གི་རྣམ་གྲངས་དང་། ཟག་བཅས་ཀྱི་མིང་གི་རྣམ་གྲངས་གཉིས། དང་པོ་ནི། དེ་དག་ཉིད། ཅེས་སོགས་འདུས་བྱས། དུས།
གཏམ་གཞི། ངེས་པར་འབྱུང་བཅས། གཞི་དང་བཅས་པ་མིང་གི་རྣམ་གྲངས་སོ། ། འདུས་བྱས་ཆོས་ཅན། དུས་ཞེས་བྱ་ཏེ་དུས་གསུམ་འཇོག་པའི་གཞི་ཡིན་པའི་ཕྱིར། གཏམ་གཞི་ཞེས་བྱ་སྟེ། རྗོད་བྱེད་ཀྱི་སྒྲ་འཇུག་པའི་གཞི་ཡིན་པའི་ཕྱིར། ངེས་པར་འབྱུང་པ་ཞེས་བྱ་ཏེ། མཐར་ཁྱོད་དོར་ནས་ལྷག་མེད་མྱང་འདས་མངོན་དུ་བྱེད་དགོས་པའི་ཕྱིར། དེ་ཆོས་ཅན།
གཞི་དང་བཅས་པ་ཞེས་བྱ་སྟེ། སྐྱེད་པར་བྱེད་པའི་རྒྱུ་དང་བཅས་པ་ཡིན་པའི་ཕྱིར། གཉིས་པ་ནི། གང་དག་སོགས་ལ། ཟག་བཅས་ཀྱི་མིང་གི་རྣམ་གྲངས་ལ། ཉེར་ལེན། འཐབ་བཅས། སྡུག་བསྔལ། ཀུན་འབྱུང་། འཇིག་རྟེན།
ལྟ་གནས། ཡང་སྲིད་དང་བདུན་ཡོད། ཟག་བཅས་ཆོས་ཅན། ཉེར་ལེན་ཞེས་བྱ་སྟེ། ཉོན་མོངས་པ་ལས་བྱུང་བ་ཡིན་པའི་ཕྱིར། དེ་ཆོས་ཅན། ཉེ་བར་ལེན་པ་ཞེས་བྱ་སྟེ། ཉོན་མོངས་ཀྱི་འབྲས་བུ་ཡིན་པའི་ཕྱིར། དཔེར་ན་མེ་ཏོག་སྐྱེད་པར་བྱེད་པའི་ཤིང་ལ་མེ་ཏོག་གི་ཤིང་ཞེས་བརྗོད་པ་བཞིན་ནོ། ། དེ་ཆོས་ཅན།
ཉེ་བར་ལེན་པ་ཞེས་བྱ་ཏེ། ཉོན་མོངས་པ་ལ་རག་ལས་པའི་ཕྱིར། དཔེར་ན་རྒྱལ་པོ་ལ་རག་ལས་པའི་མི་ལ་རྒྱལ་པོའི་མི་ཞེས་བརྗོད་པ་བཞིན་ནོ། ། དེ་ཆོས་ཅན། འཐབ་བཅས་ཞེས་བྱ་སྟེ། ཁྱོད་ལ་བརྟེན་ནས་ལུས་ངག་གི་འཐབ་མོ་རྣམས་འབྱུང་བའི་ཕྱིར། དེ་ཆོས་ཅན། སྡུག་བསྔལ་ཞེས་བྱ་སྟེ། སྡུག་བསྔལ་གསུམ་ཅི་རིགས་པ་དང་ལྡན་པའི་ཕྱིར། དེ་ཆོས་ཅན།
ཀུན་འབྱུང་ཞེས་བྱ་སྟེ། སྡུག་བསྔལ་ཕྱི་མ་སྐྱེད་པར་བྱེད་པའི་ཕྱིར། དེ་ཆོས་ཅན། འཇིག་རྟེན་ཞེས་བྱ་སྟེ། ༼འདིར་ཚིག་འབྲུ་དྲུག་མི་གསལ་༽་་་་་སྐད་ཅིག་གིས་འཇིག་པའི་ཆོས་ཅན་ཡིན་པའི་ཕྱིར། དེ་ཆོས་ཅན། ལྟ་གནས་ཞེས་བྱ་སྟེ། འཇིག་ཚོགས་ལ་ལྟ་བ་སོགས་ལྟ་བ་ངན་པ་འབྱུང་བའི་གནས་ཡིན་པའི་ཕྱིར། དེ་ཆོས་ཅན། ཡང་སྲིད་ཅེས་བྱ་སྟེ།
སྔོན་འཁོར་བ་ཐོག་མ་མེད་པ་ནས་ཡང་སྲིད་ཕྱི་མ་ཡང་ཡང་དུ་འབྱུང་བའི་རྒྱུ་ཡིན་པའི་ཕྱིར། གཉིས་པ་ཆོས་གསུམ་གྱི་རྣམ་གཞག་ལ། ཆོས་གསུམ་སོ་སོའི་རང་བཞིན། ཆོས་གསུམ་གྱི་ཁྱད་ཆོས། ཆོས་གསུམ་གཞན་གྱིས་བསྡུས་ཚུལ་དང་གསུམ། དང་པོ་ལ། གཟུགས་ཅན་གྱིས་བསྡུས་པའི་ཆོས་གསུམ། གཟུགས་སེམས་གཉིས་ལས་གཞན་པའི་བསྡུས་པའི་ཆོས་གསུམ། སེམས་ཀྱིས་བསྡུས་པའི་ཆོས་གསུམ་མོ། ། དང་པོ་ལ།
གཟུགས་ཕུང་གི་རང་བཞིན་དང་། དེ་ལས་བྱུང་སྟེ་ཁམས་དང་སྐྱེ་མཆེད་དུ་འཇོག་ཚུལ་གཉིས། དང་པོ་ལ། མདོར་བསྟན་དང་། རྒྱས་བཤད་གཉིས། དང་པོ་ནི། གཟུགས་ཕུང་ལ། དབང་པོ་ལྔ། དོན་ལྔ། རྣམ་པར་རིག་བྱེད་མ་ཡིན་པའི་གཟུགས་ཕུང་དང་བཅུ་གཅིག
བཅུ་གཅིག་པོ་འདི་ཆོས་ཅན། གཟུགས་ཀྱི་ཕུང་པོ་ཡིན་ཏེ། བློའི་ཡུལ་དུ་དུ་མ་སྤུངས་པ་ལྟ་བུར་སྣང་བའི་གཟུགས་ཅན་ཡིན་པའི་ཕྱིར། གཉིས་པ་ལ། དབང་པོ་ལྔ། དོན་ལྔ། རྣམ་པར་རིག་བྱེད་མ་ཡིན་པའི་གཟུགས་བཤད་པ་དང་གསུམ། དང་པོ་ནི། རང་འབྲས་གཟུགས་འཛིན་མིག་གི་རྣམ་པར་ཤེས་པའི་ཐུན་མོངས་མ་ཡིན་པའི་བདག་རྐྱེན་བྱེད་པའི་རིགས་སུ་གནས་པའི་ནང་གི་གཟུགས་དམ་པ་ལ་མིག་དབང་དུ་འཇོག དེས་དབང་པོ་ཕྱི་མ་བཞི་ལ་རིགས་འགྲེས་གཉིས་པ་དོན་ལྔ་བཤད་པ་ནི།
གཟུགས་འཛིན་མིག་ཤེས་ཀྱིས་གཙོ་བོར་གྱུར་པའི་ཕྱིའི་སྐྱེད་མཆེད་ཀྱི་མཚན་ཉིད། དབྱེ་ན། ཁ་དོག་དང་། དབྱིབས་ཀྱི་གཟུགས་གཉིས། དང་པོ་ལ་རྩ་བའི་ཁ་དོག་བཞི་དང་། ཡན་ལག་གི་ཁ་དོག་བརྒྱད་དེ་བཅུ་གཉིས། གཉིས་པ་དབྱིབས་ཀྱི་གཟུགས་ལ་བརྒྱད་ཏེ་ཉི་ཤུ་ཡོད། རྩ་བའི་ཁ་དོག་ལ་སྔོན་པོ་ལ་སོགས་པ་བཞི། ཡན་ལག་གིས་ཁ་དོག་བརྒྱད་ནི། སྤྲིན་དང་།
དུ་བ་དང་། རྡུལ་དང་། ཁུག་སྣ་དང་། སྣང་བ་དང་། མུན་པ་དང་། ཉི་མ་དང་། གྲིབ་མ་སྟེ་བརྒྱད་དུ་མཆིམས་ཊཱིཀ་ལས་བཤད། དོན་ཕྱི་མ་བཞི་ལ་མཚན་ཉིད་རིགས་འགྲེ། སྒྲ་ལ་དབྱེ་ན་བརྒྱད་ཡོད་ཏེ། རྩ་བའི་སྒོ་ནས་སེམས་ཀྱིས་ཟིན་མ་ཟིན་གཉིས།
དེ་རེ་རེ་ལ་ཡང་བརྗོད་བྱ་སྟོན་མི་སྟོན་གཉིས་གཉིས། དེ་རེ་རེ་ལའང་སྙན་མི་སྙན་གཉིས་གཉིས་ཡོད་པའི་ཕྱིར། རོ་ལ་དབྱེ་ན། རྣམ་པ་དྲུག་ཡོད་ཏེ། མངར་བ། སྐྱུར་བ། ཁ་བ། བསྐ་བ། ཚ་བ། ལན་ཚྭ་བ་དང་དྲུག་ཏུ་ཡོད་པའི་ཕྱིར།
འགའ་ཞིག་ཏུ་རོ་བརྒྱ་ཞེས་བཤད་པ་ནི། རོ་བརྒྱ་དང་བརྒྱད་དུ་ཡོད་ལ། དེ་ཡང་རྩ་བའི་སྒོ་ནས་མངར་བའི་མངར་བ་སོགས་དྲུག་དྲུག་ཏུ་ཕྱེ་བས། སུམ་ཅུ་རྩ་དྲུག་ཏུ་ཡོད་ཅིང་། སྨན་གཞུང་དུ་རོ་རེ་རེ་ལ་རབ་འབྲིང་ཐ་གསུམ་དུ་ཕྱེ་བས་བརྒྱ་དང་བརྒྱད་དུ་བཤད་ཀྱང་མི་འཐད་དེ། ཟས་གཅིག་ལ་རོ་བརྒྱ་དང་བརྒྱད་ཚང་བ་མི་སྲིད་པའི་སྐྱོན་ཡོད་པའི་ཕྱིར། དེས་ན་སུམ་ཅུ་སོ་དྲུག་པོ་རེ་རེ་ལ་ལྕེ་དབང་གིས་མྱོང་བའི་ཚེ་ལྕེ་ཤེས་ལ་ཕན་འདོགས་པའི་ཕྱིར་རོ། ། འཇུ་བ་ལ་མངོན་དུ་ཕྱོགས་པའི་ཚེ། ལུས་ལ་མི་གནོད་པའི་ཕྱིར་རོ། ། ཞུ་བའི་ཚེ་ལུས་སེམས་ལ་ཕན་འདོགས་པའི་རོ་དེ།
གསུམ་གསུམ་དུ་ཕྱེ་བས་བརྒྱ་དང་བརྒྱད། དྲི་ཞིམ་མི་ཞིམ་གཉིས། དེ་རེ་རེ་ལ་མཉམ་མི་མཉམ་གཉིས་གཉིས་ཏེ་བཞི་ཡོད་དོ། ། རེག་བྱ་ལ་དབྱེ་ན་བཅུ་གཅིག་སྟེ། འབྱུང་བ་བཞིའི་རེག་བྱ་བཞི་དང་། འབྱུང་འགྱུར་གྱི་རེག་བྱ་བདུན་རྣམས་སུ་ཡོད་པའི་ཕྱིར། ཕྱི་མ་བདུན་ནི། འཇམ་རྩུབ། ལྕི་ཡང་། བཀྲེས་སྐོམ་གྲང་བ་དང་བདུན་ནོ། །
གསུམ་པ་ལ། དངོས་དང་། ཞར་བྱུང་གཉིས། དང་པོ་ནི། ཁྱད་ཆོས་བཞི་དང་ལྡན་པའི་བསྟན་མེད་ཐོགས་མེད་ཀྱི་གཟུགས་ལ་རིག་བྱེད་མིན་པའི་གཟུགས་སུ་འཇོག ཁྱད་ཆོས་བཞི་ནི། གནས་སྐབས་ཀྱི། ངོ་བོའི། རྒྱུ་མཚན་གྱི། རྒྱུའི་ཁྱད་ཆོས་དང་བཞི།
དང་པོ་ནི། མ་གཡེངས་སེམས་བཅས་ཀྱི་གནས་སྐབས་སུ་འབྱུང་བ་མ་ཟད། སེམས་གཡེངས་པ་དང་། སེམས་མེད་པའི་གནས་སྐབས་སུ་ཡང་འབྱུང་ངོ་། ། གཉིས་པ་ནི། དགེ་མི་དགེ་གང་རུང་གིས་བསྡུས་པ། གསུམ་པ་ནི། སྔ་མ་སྔ་མ་ལས་ཕྱི་མ་ཕྱི་མ་རྗེས་སུ་འབྲེལ་བའི་རྒྱུན་དང་བཅས་པ་ལ་བྱེད། བཞི་པ་ནི། འབྱུང་བ་ཆེན་པོ་བཞི་རྣམས་རྒྱུར་བྱས་པའི་འབྲས་གཟུགས་ཡིན་ནོ། །
འདིར་ཁ་ཅིག་སོ་སོར་ཐར་པའི་སྡོམ་པ་ནི་རྣམ་པར་རིག་བྱེད་མ་ཡིན་པའི་གཟུགས་གཙོ་ཆེ་ཞིང་། རྣམ་པར་རིག་བྱེད་ཀྱི་གཟུགས་ཀྱི་ངོ་བོར་གྱུར་པའི་སོ་ཐར་གྱི་སྡོམ་པ་དང་གཉིས་ཡོད་ཏེ། རྣམ་རིག་མིན་རྣམ་གསུམ་ཞེས་པ། སྡོམ་དང་སྡོམ་པ་མིན་དང་གཞན། སྡོམ་པ་སོ་སོར་ཐར་ཞེས་བྱ། དེ་བཞིན་ཟག་མེད་བསམ་གཏན་སྐྱེས། ཞེས་དང་། འཆལ་བའི་ཚུལ་ཁྲིམས་མི་དགེའི་གཟུགས། དེ་སྤོང་ཚུལ་ཁྲིམས་རྣམ་གཉིས་སོ། ། ཞེས་གསུངས་པའི་ཕྱིར་ཞེ་ན།
དེ་ནི་ཤིན་དུ་མི་འཐད་དེ། རྣམ་པར་རིག་བྱེད་མ་ཡིན་པའི་གཟུགས་ཡོད་དེ། སོ་ཐར་གྱི་སྡོམ་པ་ཡོད་པའི་ཕྱིར། ཞེས་བྱ་པའི་རྟགས་གསལ་ལ་འབྲེལ་བ་མེད་དེ། དེ་ལ་སོ་ཐར་གྱི་སྡོམ་པ་ཡིན་ན་རྣམ་པར་རིག་བྱེད་མ་ཡིན་པའི་གཟུགས་ཡིན་པའི་མ་ཁྱབ་པའི་ཕྱིར། རྟགས་ཁས། འདོད་མི་ནུས་ཏེ། འཕེལ་དང་མ་བྱས་ལམ་སོགས་ཕྱིར། ཞེས་པའི་སོགས་ཁོངས་ཀྱི་སྒྲུབ་བྱེད་དང་། རང་འགྲེལ་དུ་རྣམ་པར་རིག་བྱེད་མ་ཡིན་པ་མེད་ན།
སོ་སོར་ཐར་པའི་སྡོམ་པ་ཡང་མེད་པར་འགྱུར་རོ། ། ཞེས་པ་དང་འགལ། གཞན་ཡང་དགེ་སློང་གི་སྡོམ་པ་ཐོབ་མ་ཐག་གི་གང་ཟག་གི་རྒྱུད་ལ། ངག་གི་རིག་བྱེད་ཀྱི་ངོ་བོར་གྱུར་པའི་དགེ་སློང་གི་སྡོམ་པ་ཡོད་པར་ཐལ། དགེ་སློང་གི་སྡོམ་པ་ཡིན་ན། སྤོང་བ་བདུན་ལྡན་ཡིན་པའི་ཁྱབ་པ་མངོན་འདུལ་གྱི་མདོ་བསྟན་བཅོས་མཐའ་དག་ནས་བཤད་ཅིང་། རིག་བྱེད་ཀྱི་ངོ་བོར་གྱུར་པའི་དགེ་སློང་གི་སྡོམ་པ་ཡོད་པའི་ཕྱིར། རྟགས་ཕྱི་མ་ཁས། འདོད་མི་ནུས་ཏེ། དགེ་སློང་གི་སྡོམ་པའི་ངོ་བོར་གྱུར་པའི་སློབ་དཔོན་གྱི་ངག་གི་རིག་བྱེད་ཀྱང་མེད།
དགེ་སློང་གི་སྡོམ་པ་སྐྱེས་མ་ཐག་པའི་སློབ་མའི་ངག་གི་རིག་བྱེད་དུ་གྱུར་པའི་དགེ་སློང་གི་སྡོམ་པ་ཡང་མེད་པའི་ཕྱིར། དང་པོ་མེད་དེ། ཡོད་ན་སློབ་དཔོན་གྱི་ངག་གི་རིག་བྱེད་སློབ་མའི་རྒྱུད་ཀྱི་སྡོམ་པར་འགྱུར་བ་སོགས་ཧ་ཅང་ཐལ་བའི་སྐྱོན་ཡོད་པའི་ཕྱིར། གཉིས་པ་མེད་དེ། དགེ་སློང་གི་སྡོམ་པ་སྐྱེས་མ་ཐག་པའི་བསྒྲུབ་བྱའི་རྒྱུད་ལ་ངག་གི་རྣམ་པར་རིག་བྱེད་བསྟན་མེད་པའི་ཕྱིར་ཏེ། དགེ་སློང་གི་སྡོམ་པ་སྐྱེ་བཞིན་པའི་སྐབས་སུ་སློབ་དཔོན་གྱི་སྡོམ་པ་འབོགས་བྱེད་ཀྱི་ཆོ་གའི་ཚིག་ལ་བསྒྲུབ་བྱ་རྣ་བ་གཏོད་པ་ཙམ་མ་གཏོགས། བསྒྲུབ་བྱ་རང་གི་ངག་སྨྲ་བརྗོད་དང་བྲལ་བའི་ཕྱིར། ཐལ་འགྱུར་འདི་ལ། རིག་བྱེད་ཀྱི་གཟུགས་ཀྱི་ངོ་བོར་གྱུར་པའི་སོ་ཐར་གྱི་སྡོམ་པ་ཡོད་པར་འདོད་པའི་གངས་རིའི་ཁྲོད་ཀྱིས་མངོན་འདུལ་བ་དག་ཕྱོགས་གཅིག་ཏུ་འདུས་ལ་ལན་ཐོབ་ཅིག ཇི་སྐད་དུ།
དང་པོའི་རྣམ་རིག་རྣམ་རིག་མིན། ཞེས་པའི་འགྲེལ་པར། སྡོམ་པ་ཡང་དག་པར་བླངས་པའི་རྣམ་པར་རིག་པ་རིག་བྱེད་མ་ཡིན་པ་དང་པོ་དག་ནི་སོ་སོར་ཐར་པ་ཞེས་བྱ་སྟེ། དེས་སྡིག་པའི་ས་ལས་ཐར་བའི་ཕྱིར་ཏེ། སྤངས་པའི་ཕྱིར། ཞེས་བྱ་བའི་ཐ་ཚིག་གོ ། སོ་སོར་ཐར་པའི་སྡོམ་པ་ཞེས་ཀྱང་བྱ་སྟེ། ལུས་དང་ངག་སྡོམ་པའི་ཕྱིར་རོ། ། ལས་ཀྱི་ལམ་ཞེས་ཀྱང་བྱ་ལ། སྐད་ཅིག་མ་གཉིས་པ་ལ་སོགས་པ་ནི་སོ་སོར་ཐར་པའི་སྡོམ་པ་ཁོ་ན་ཡིན་གྱི།
སོ་སོར་ཐར་པ་ནི། མིན་པས་འཇུག་ཡིན་གྱི། ལས་ཀྱི་ལམ་དངོས་ནི་མ་ཡིན་ནོ། ། ཞེས་གསུངས་པ་མིན་ནམ་ཞེས་ན། དེ་ལྟར་གསུངས་མོད། དེ་དུས་ཀྱི་རིག་བྱེད་དང་པོ་ནི་སྦྱོར་བའི་སྐབས་ཡིན་ལ། རིག་བྱེད་མིན་པ་དང་པོ་ནི་སྦྱོར་བའི་དུས་སུ་འབྱུང་བའི་ངེས་པ་མེད་ཅིང་། དངོས་གཞིའི་དུས་སུ་ནི་ངེས་པར་སྐྱེ་བའི་ཁྱབ་པ་དེ་ཉིད་ཀྱིས་ཕྱིར། རིག་བྱེད་མིན་པའི་གཟུགས་སྐད་ཅིག་དང་པོ་ནི། སོ་སོར་ཐར་པ་དང་།
དེའི་སྡོམ་པ་གཉིས་ཀ་དང་། དེའི་སྐད་ཅིག་གཉིས་པ་ཡན་ཆད་ནི་སྡོམ་པ་ཁོ་ན་དང་། རིག་བྱེད་ཀྱི་གཟུགས་དང་པོ་ནི། སོ་སོར་ཐར་པ་ཁོ་ན་དང་དེའི་སྐད་ཅིག་གཉིས་པ་སོགས་ནི་གཉིས་ཀ་མ་ཡིན་ནོ། ། རིག་བྱེད་དང་རིག་བྱེད་མ་ཡིན་པའི་བསྡུས་པའི་ཚུལ་ཁྲིམས་ལ། སོ་ཐར་དང་སྡོམ་པའི་མུ་བཞི་བཤད་པ་ཡིན་གྱི། རིག་བྱེད་ཀྱི་གཟུགས་དང་སྡོམ་པའི་གཞི་མཐུན་ཡོད་པའི་སྟོན་པ་ནི་མིན་ནོ། ། སྡོམ་པ་ཞེས་ཀྱང་བྱ་སྟེ། ཞེས་པའི་རིག་བྱེད་ཀྱང་བསྡུ་ན། སྐད་ཅིག་གཉིས་པ་ཞེས་སོགས་སུའང་དེ་བསྡུ་དགོས་པར་མཚུངས་པའི་ལུང་དོན་ལ་ཞིབ་ཏུ་དཔྱད་དགོས་སོ། །
ཡང་གལ་ཏེ་དགེ་བ་བདུན་རྣམ་གཉིས་ཞེས་པའི་རང་འགྲེལ་དུ་ཡང་དག་པར་བསླངས་པ་ལས་བྱུང་བའི་ཚུལ་ཁྲིམས་ནི། རྣམ་པར་རིག་བྱེད་ལ་རག་ལས་པའི་ཕྱིར། ལས་ཀྱི་ལམ་གཟུགས་ཅན་བདུན་ནི། གདོན་མི་ཟ་བར་རྣམ་པར་རིག་བྱེད་དང་རིག་བྱེད་མ་ཡིན་པ་གཉིས་ཀ་ཡོད་དོ། ། ཅེས་གསུངས་པ་དང་འགལ་ལོ། ། ཞེ་ན་མི་འགལ་ཏེ། དེའི་དོན་ནི། ལུས་ངག་དགེ་བ་བདུན་པོའི་ངོ་བོར་གྱུར་པའི་རིག་བྱེད་མ་དང་རིག་བྱེད་མ་ཡིན་པ་གཉིས། ལམ་གྱི་དངོས་གཞིའི་དུས་སུ་ཡོད་པར་བཤད་ཀྱང་། དེ་དུས་ཀྱི་རིག་བྱེད་དེ་ལས་ལམ་གྱི་དངོས་གཞིས་བསྡུས་པའི་སྡོམ་པ་ཡིན་པར་མི་འཆད་པའི་ཕྱིར་རོ། །
མཁས་མཆོག་དབྱིག་གཉེན་གྱི་དགོངས་པ་རྫོགས་པར་གྱུར་ཅིག གཉིས་པ་ལ། འབྱུང་བའི་དབྱེ་བ། བྱེད་ལས། ངོ་བོ། ། འཕྲོས་པའི་དོགས་དཔྱོད་དང་བཞི། དང་པོ་ནི། སའི་ཁམས། ཆུའི་ཁམས། མེའི་ཁམས།
རླུང་གི་ཁམས་དང་བཞིའོ། ། གཉིས་པ་ནི། སའི་འཛིན་པར་བྱེད། ཆུའི་སྡུད་པར་བྱེད། མེའི་སྨིན་པར་བྱེད། རླུང་གིས་རྒྱས་པར་བྱེད། གསུམ་པ་ནི། སྲ་ཤིང་འཐས་པ་སའི་མཚན་ཉིད་ཡིན། རླན་ཞིང་གཤེར་བ་ཆུའི། ཚ་ཤིང་སྲེག་པ་མེའི།
ཡང་ཤིང་གཡོ་བ་རླུང་གི་མཚན་ཉིད་ཡིན། བཞི་པ་ནི། འདིར་བཤད་པ་དང་། འཇིག་རྟེན་ན་གྲགས་པའི་འབྱུང་བ་བཞི་ལ་ཁྱད་པར་ཅི་ཡོད་ཞེ་ན། ཁྱད་པར་ཡོད་དེ། འཇིག་རྟེན་གྱི་ཐ་སྙད་དུ་འབྱུང་བའི་ཁ་དོག་དང་དབྱིབས་ལ་འབྱུང་བ་བཞིར་བརྗོད་པའི་ཕྱིར། དེ་ཡིན་ཏེ། ས་དཀར་པོ་གྲུ་བཞི། ཆུ་སྔོན་པོ་ཟླུམ་པོ། མེ་དམར་པོ་གྲུ་གསུམ་ཞེས་བརྗོད་ཅིང་།
ཡང་ཤིང་གཡོ་བ་ལ་རླུང་དུ་གྲགས་པ་ཡང་ཡོད་ལ། འབྱུང་བ་སྔ་མ་གསུམ་པོ་དེ་དང་འདྲ་བར་རླུང་ནག་པོ་དང་གཞུའི་དབྱིབས་ཅན་དུ་བརྗོད་པ་ཡོད་པའི་ཕྱིར། གཉིས་པ་དེ་ལས་བྱུང་སྟེ་ཁམས་དང་སྐྱེ་མཆེད་འཇོག་ཚུལ་ནི། དབང་དོན་བཅུ་པོ་དེ་དག་ཁོ་ན་ལ་སྐྱེ་མཆེད་དུ་འཇོག་པའི་ཚེ། གཟུགས་ཅན་གྱི་སེམས་སྐྱེ་མཆེད་བཅུ་དང་ཁམས་སུ་འཇོག་པའི་ཚེ་གཟུགས་ཅན་གྱི་ཁམས་བཅུ་རུ་ཡང་འདོད་དོ། ། འདིར་ཁོ་ན་ཞེས་པའི་ཚིག་གི་ནུས་པ་གཟུགས་ཅན་གྱི་སྐྱེ་མཆེད་དང་ཁམས་ནི། དབང་བྱེད་བཅུ་པོ་ཁོ་ནའི་སྟེང་ནས་འཇོག རིག་བྱེད་མ་ཡིན་པའི་གཟུགས་དེ་གཉིས་ཡིན་པ་བཀག་པར་མཆིམས་ཊཱིཀ་ལས་བཤད་དོ། ། མཛོད་པ་ལྟར་ན། མིག་གི་སྐྱེ་མཆེད།
མིག་གི་ཁམས། མིག་དབང་གསུམ་དོན་གཅིག་དུ་འདོད། ཀུན་ལས་བཏུས་པ་ལྟར་ན། མིག་དང་མིག་གི་ཁམས་ལ་མུ་བཞིར་འདོད་ཏེ། དང་པོ་ཡིན་ལ་གཉིས་པ་མིན་པའི་མུ། གཉིས་པ་ཡིན་ལ་དང་པོ་མིན་པའི་མུ། གཉིས་ཀ་ཡིན་པའི་མུ། གཉིས་ཀ་མ་ཡིན་པའི་མུ་དང་བཞིར་འདོད་པའི་ཕྱིར། དང་པོ་ནི། ལྷག་མེད་མྱ་ངན་ལས་འདས་ཁ་མའི་དགྲ་བཅོམ་པའི་མིག་དབང་ལྟ་བུ།
གཉིས་པ་ནི་མིག་གི་ས་བོན་ལྟ་བུ། གསུམ་པ་ནི། ད་ལྟར་གྱིས་རྟེན་བཅས་ཀྱི་མིག་དབང་ལྟ་བུ། བཞི་པ་ནི། དེར་མཚུངས་ཀྱི་མིག་དབང་ལྟ་བུའོ། ། ཞེས་བཤད་དོ། ། གཉིས་པ་གཟུགས་སེམས་གཉིས་ལས་གཞན་པའི་བསྡུས་པའི་ཆོས་གསུམ་ལ། ངོ་བོ་དང་། དེ་ལས་ཁམས་དང་སྐྱེ་མཆེད་དུ་འཇོག་ཚུལ་གཉིས། དང་པོ་ནི།
རང་སྟོབས་ཀྱིས་ཉམས་སུ་མྱོང་བའི་སེམས་བྱུང་དེ་ཚོར་བའི་མཚན་ཉིད་ཡིན། དབྱེ་ན་བདེ་བ་སོགས་ལྔ། རང་སྟོབས་ཀྱི་ཡུལ་གྱི་སྤུ་རིས་སམ་མཚན་མ་མི་འདྲ་བར་འཛིན་པའི་སེམས་བྱུང་འདུ་ཤེས་ཀྱི་མཚན་ཉིད་ཡིན། དབྱེ་ན། རྟོག་བཅས། རྟོག་མེད་གཉིས། ཕུང་པོ་གཞན་བཞི་ལས་དོན་གཞན་དུ་གྱུར་པའི་འདུས་བྱས་འདུ་བྱེད་ཀྱི་ཕུང་པོའི་མཚན་ཉིད། དབྱེ་ན། མཚུངས་ལྡན་འདུ་བྱེད། ལྡན་མིན་འདུ་བྱེད་གཉིས།
གཉིས་པ་ནི། གཟུགས་སེམས་གཉིས་ལས་གཞན་པའི་ཆོས་གཏན་ལ་ཕབ་པའི་ཆོས་ཀྱི་སྐྱེ་མཆེད། ཆོས་ཀྱི་ཁམས་ཀྱང་གཏན་ལ་དབབ་པར་འགྱུར་ཏེ། དེ་གསུམ་རྣམ་པར་རིག་བྱེད་མ་ཡིན་པའི་གཟུགས་འདུས་མ་བྱས་དང་བཅས་པ་རྣམས་སྐྱེ་མཆེད་དུ་འཇོག་པའི་ཚེ། ཆོས་ཀྱི་སྐྱེ་མཆེད། ཁམས་སུ་འཇོག་པའི་ཚེ་ཆོས་ཁམས་སུ་འཇོག་པའི་ཕྱིར། གསུམ་པ་སེམས་ཀྱིས་བསྡུས་པའི་ཆོས་གསུམ་ལ། ཆོས་གསུམ་གྱིས་རང་བཞིན། ཆོས་གསུམ་ཀྱིས་གཙོ་བོ་ངོས་བཟུང་། ཞར་ལ་ཁམས་ཀྱི་གྲངས་ངེས་ལ་རྩོད་པ་སྤང་བ་དང་གསུམ།
དང་པོ་ནི། རྣམ་ཤེས་ཚོགས་དྲུག་ཆོས་ཅན། རྣམ་པར་ཤེས་པའི་ཕུང་པོ་ཡིན་ཏེ། བློ་ཡུལ་དུ་སྤུངས་པ་ལྟ་བུར་སྣང་ཞིང་། དོན་གྱི་ངོ་བོ་རང་སྟོབས་ཀྱིས་སོ་སོར་རིག་པའི་གཙོ་སེམས་ཡིན་པའི་ཕྱིར། དེ་དྲུག་གཏན་ལ་ཕབ་པས་ཡིད་ཀྱི་སྐྱེ་མཆེད་ཀྱང་གཏན་ལ་ཕབ་པར་འགྱུར་ཏེ། དེ་རྣམས་ཚོགས་དྲུག་ལས་དོན་གཞན་མིན་ཏེ། རང་གི་བདག་འབྲས་ཀྱི་དུས་ན་འདས་མ་ཐག་གི་རྣམ་ཤེས་ཚོགས་དྲུག་གང་ཡིན་པ་དེ་ཡིད་ཀྱི་ཁམས་ཡིན་པའི་ཕྱིར། ཡིད་ཁམས་དེ་རྣམ་ཤེས་ཚོགས་དྲུག་ལས་ལོགས་སུ་སྨོས་པ་ལ་དགོས་པ་ཡོད་དེ། དྲུག་པ་ཡིད་ཀྱི་རྣམ་པར་ཤེས་པའི་ཐུན་མོང་མ་ཡིན་པའི་བདག་རྐྱེན་དུ་སྒྲུབ་པའི་ཆེད་ཡོད་པའི་ཕྱིར།
ཁམས་ལ་ལྡོག་པའི་སྒོ་ནས་བཅོ་བརྒྱད་དུ་གྲངས་ངེས་ཏེ། བདག་རྐྱེན་དབང་པོའི་ཁམས་དྲུག དམིགས་པ་ཡུལ་གྱི་ཁམས་དྲུག འབྲས་བུ་རྣམ་ཤེས་ཀྱི་ཁམས་དྲུག་རྣམས་སུ་ཡོད་པའི་ཕྱིར། རྫས་ཀྱི་སྒོ་ནས་བསྡུ་ན་བཅུ་གཉིས་སུ་འདུས་ཏེ། རྣམ་ཤེས་ཚོགས་དྲུག་ཡིད་ཀྱི་ཁམས་སུ་འདུས་པའི་ཕྱིར། ཅུང་ཟད་ཕྱེ་ན་བཅུ་བདུན་དུ་ཡོད་དེ། ཡིད་ཀྱི་ཁམས་རྣམ་ཤེས་ཚོགས་དྲུག་ལས་དོན་གཞན་དུ་མེད་པའི་ཕྱིར། གཉིས་པ་ཆོས་གསུམ་གྱི་གཙོ་བོ་ངོས་བཟུང་བ་ནི། གཟུགས་ཀྱི་ཕུང་པོ་ཡིད་ཀྱི་སྐྱེ་མཆེད་ཆོས་ཀྱི་ཁམས་གསུམ་པོ་དེ།
ཆོས་གསུམ་གཙོ་བོ་ཡིན་ཏེ། དེ་གསུམ་གྱིས་ཆོས་ཐམས་ཅད་བསྡུ་ན། གཟུགས་ཀྱིས་བསྡུས་པའི་ཆོས། སེམས་ཀྱིས་བསྡུས་པའི་ཆོས། དེ་གཉིས་ལས་གཞན་པའི་ཆོས་དང་གསུམ་དུ་འདུས་ཤིང་། དང་པོ་གཟུགས་ཀྱི་ཕུང་པོས་བསྡུས། གཉིས་པ་ཡིད་ཀྱི་སྐྱེ་མཆེད་ཀྱིས་བསྡུས། གསུམ་པ་ཆོས་ཀྱི་ཁམས་ཀྱིས་བསྡུས་པའི་ཕྱིར། བསྡུ་ཚུལ་དེ་ཡང་རང་གི་ངོ་བོ་ཉིད་ཡིན་པའི་ཚུལ་གྱིས་བསྡུས་ཏེ། གཟུགས་ཕུང་ལས་གཞན་པའི་ཆོས་དེའི་བསྡུ་བྱའི་དངོས་པོར་མི་ལྡན་པའི་ཕྱིར།
དེས་ཕྱི་མ་གཉིས་ལའང་འགྲེ། གསུམ་པ་ཁམས་ཀྱི་གྲངས་ངེས་ལ་རྩོད་པ་སྤང་བ་ནི། ཁམས་ལ་བཅོ་བརྒྱད་དུ་གྲངས་ངེས་པ་མི་འཐད་དེ། མིག་ལ་ཡང་གཡས་གཡོན་གྱི་ཁམས་གཉིས། རྣ་བ་ལ་ཡང་དེ་གཉིས་ཡོད་པའི་ཕྱིར། ཞེས་ན་མ་ཁྱབ་ཏེ། མིག་གཡས་གཡོན་གཉིས་མིག་ཏུ་རིགས་གཅིག་པ་དང་། སྤྱོད་ཡུལ་གཟུགས་ལ་དམིགས་པ་དང་། འབྲས་བུ་རྣམས་སྐྱེད་པར་འདྲ་བའི་རྒྱུ་མཚན་གྱིས་ཁམས་གཅིག་ཏུ་གཞག་པའི་ཕྱིར། འོན་ཀྱང་གང་ཟག་གཅིག་ལ་མིག་གཉིས་འབྱུང་བའི་རྒྱུ་མཚན་ཡོད་དེ།
རྟེན་མཛེས་པར་བྱེད་པའི་ཆེད་ཡོད་པའི་ཕྱིར། མི་འཐད་དེ་དབང་རྟེན་གྱིས་རྟེན་མཛེས་པར་བྱེད་པའི་ཕྱིར། ཞེ་ན་ཁྱབ་པ་མེད་དེ། ནང་དུ་དབང་པོ་མེད་ན་ཕྱི་རོལ་དུ་དབང་རྟེན་མི་འབྱུང་བའི་ཕྱིར། དཔེར་ན་གདུགས་ནམ་མཁའ་ལ་མ་ཕུབ་ན་གྲིབ་མ་ས་ལ་མི་འབྱུང་བ་བཞིན་ནོ། ། གཉིས་པ་ཆོས་གསུམ་གྱི་ཁྱད་ཆོས་ལ། ཆོས་གསུམ་གྱི་སྒྲ་དོན། ཆོས་གསུམ་གསུངས་པའི་དགོས་པ། ཆོས་གསུམ་གྱི་གོ་རིམ་དང་གསུམ། དང་པོ་ནི།
ཕུང་པོ་ལྔ་ཆོས་ཅན། ཕུང་པོ་ཞེས་བྱ་སྟེ། བློའི་ཡུལ་དུ་དུ་མ་སྤུངས་པ་ལྟ་བུར་སྣང་བའི་ཕྱིར། སྐྱེ་མཆེད་བཅུ་གཉིས་ཆོས་ཅན། སྐྱེ་མཆེད་ཅེས་བྱ་སྟེ། རྣམ་ཤེས་སྐྱེ་བའི་སྒོ་འབྱེད་པའི་ཕྱིར། ཁམས་བཅོ་བརྒྱད་ཆོས་ཅན། ཁམས་ཞེས་བྱ་སྟེ། འབྲས་བུ་འབྱུང་བའི་རྒྱུའམ་རིགས་ཡིན་པའི་ཕྱིར། གཉིས་པ་ལ་དགོས་པ་དངོས་དང་དོགས་དཔྱོད་གཉིས།
དང་པོ་ནི། ཆོས་གསུམ་གསུངས་པ་ལ་དགོས་པ་ཡོད་དེ། སེམས་བྱུང་ལ་རིལ་པོ་གཅིག་ཏུ་རྨོངས་པ། གཟུགས་ཅན་ལ་རིལ་པོ་གཅིག་ཏུ་རྨོངས་པ། གཟུགས་སེམས་གཉིས་ཀ་ལ་རིལ་པོ་གཅིག་ཏུ་རྨོངས་པ་གསུམ་ལྡོག་པའི་ཆེད་ཡོད་པའི་ཕྱིར། དེ་ཡང་ཕུང་པོ་ལྔ་བཤད་པས་རྨོངས་པ་དང་པོ་ལྡོག་ནུས་ཏེ། ཕུང་པོ་ལྔའི་སྐབས་སུ་སེམས་བྱུང་གི་ཕུང་པོ་གསུམ་དུ་ཕྱེ་བའི་ཕྱིར། སྐྱེ་མཆེད་བཅུ་གཉིས་བཤད་པས། རྨོངས་པ་གཉིས་པ་ལྡོག་ནུས་ཏེ། སྐྱེ་མཆེད་བཅུ་གཉིས་ཀྱི་སྐབས་སུ་གཟུགས་ཅན་གྱི་སྐྱེ་མཆེད་ལ་བཅུར་ཕྱེ་བའི་ཕྱིར།
ཁམས་བཅོ་བརྒྱད་བཤད་པས་རྨོངས་པ་གསུམ་པ་ལྡོག་ནུས་ཏེ། ཁམས་བཅོ་བརྒྱད་ཀྱི་སྐབས་སུ་གཟུགས་ཅན་གྱི་ཁམས་ལ་བཅུ་དང་། རྣམ་ཤེས་ཀྱི་ཁམས་ལ་བདུན་དུ་ཕྱེ་བའི་ཕྱིར། ཡང་ཆོས་གསུམ་གསུངས་པ་ཆོས་ཅན། དགོས་པ་ཡོད་དེ། དབང་པོ་རྣོ་འབྲིང་རྟུལ་གསུམ་དུ་རྗེས་སུ་བཟུང་བའི་ཆེད་ཡོད་པའི་ཕྱིར། ཡང་ཆོས་གསུམ་གསུངས་པ་ཆོས་ཅན། དགོས་པ་ཡོད་དེ། ཚིག་བསྡུས་པ་འབྲིང་རྒྱས་པ་འདོད་པ་གསུམ་རྗེས་སུ་བཟུང་བའི་ཆེད་ཡོད་པའི་ཕྱིར། གཉིས་པ་ནི།
སེམས་བྱུང་ནང་ནས་ཚོར་འདུས་གཉིས་ཕུང་པོ་ལོགས་སུ་འཇོག་པའི་རྒྱུ་མཚན་ཅི་ཞེ་ན། དེའི་རྒྱུ་མཚན་ཡོད་དེ། ཚོར་འདུས་གཉིས་རྩོད་པའི་རྩ་བར་གྱུར་པའི་རྒྱུ་མཚན་གྱིས། འཁོར་བའི་རྒྱུ་བྱེད་པའི་ཕྱིར་དང་། འོག་ནས་འབྱུང་བའི་ཕུང་པོའི་གོ་རིམས་འགྲུབ་པའི་རྒྱུ་མཚན་གྱིས་དེ་གཉིས་ཕུང་པོ་ལོགས་སུ་གཞག་པའི་ཕྱིར། འོ་ན་འདུས་མ་བྱས་ཕུང་པོར་མི་འཇོག་པའི་རྒྱུ་མཚན་ཅི་ཞེ་ན། དེའི་རྒྱུ་མཚན་ཡོད་དེ། འདུས་མ་བྱས་ནི་དུ་མ་སྤུངས་པའི་དོན་དུ་མི་རུང་བའི་ཕྱིར། གསུམ་པ་གོ་རིམ་ལ། ཕུང་པོའི་གོ་རིམ།
ཁམས་དང་སྐྱེ་མཆེད་ཀྱི་གོ་རིམས། ཞར་བྱུང་དང་གསུམ། དང་པོ་ནི། ཕུང་པོ་ལྔའི་གོ་རིམ་ནི་རགས་པ་དང་པོར་བསྟན་ནས། ཕྲ་བ་མཇུག་ཏུ་བསྟན་པའི་གོ་རིམ་ཡིན་ཏེ། སྔ་མ་རྣམས་རྟོགས་སླ། ཕྱི་མ་ཕྱི་མ་རྣམས་རྟོགས་དཀའ་བའི་ཕྱིར། ཡང་ན་ཀུན་ནས་ཉོན་མོངས་སྐྱེ་བའི་གོ་རིམ་ཡིན་ཏེ། འཇིག་རྟེན་པ་རྣམས་དང་པོར་གཟུགས་མཐོང་བ་ལ་བརྟེན་ནས་ཉོན་མོངས་སྐྱེ། དེ་ནས་ཚོར་བ་བདེ་བ་ཐོབ་འདོད་ཀྱི་ཉོན་མོངས་སྐྱེ།
དེ་ནས་འདུ་ཤེས་ཕྱིན་ཅི་ལོག་པའི་ཉོན་མོངས་སྐྱེ། དེ་ལ་བརྟེན་ནས་འདུ་བྱེད་ལོག་པའི་ཉོན་མོངས་སྐྱེ། དེ་བཞི་ལ་བརྟེན་ནས་རྣམ་པར་ཤེས་པ་ཉོན་མོངས་ཅན་གྱི་ངོ་བོར་སྐྱེ་བའི་ཕྱིར། ཡང་ན་སྣོད་དང་། ཟས་དང་། བྱ་ན་དང་། བྱན་པོ་དང་། ཟས་ལ་ལོངས་སྤྱོད་པ་དང་ལྔའི་གོ་རིམས་དང་མཐུན་པར་བསྟན་ཏེ། གཟུགས་ནི་སྣོད་དང་ཆོས་མཚུངས། ཚོར་བ་ཟས་དང་།
འདུ་ཤེས་བྱ་ན། འདུ་བྱེད་བྱན་པོ་དང་། རྣམ་པར་ཤེས་པ་ཟས་ལ་ལོངས་སྤྱོད་པ་པོ་དང་མཚུངས་པའི་ཕྱིར། དེ་ཡིན་ཏེ། སྣོད་ཀྱིས་ཟས་ཀྱི་རྟེན་བྱེད་པ་བཞིན་དུ། གཟུགས་ཀྱིས་ཚོར་བས་རྟེན་བྱེད། ཟས་དེ་ལོངས་སྤྱོད་པ་པོའི་ལོངས་སྤྱད་བྱ་ཡིན་པ་དེ་བཞིན་དུ། ཚོར་བ་ཡང་རྣམ་པར་ཤེས་པའི་ལོངས་སྤྱད་བྱ་དང་། བྱ་ན་དེས་ཟས་ཞིབ་པར་བྱེད་པ་བཞིན་དུ། འདུ་ཤེས་ཀྱི་ཚོར་བ་བདེ་སྡུག་གི་ཐ་སྙད་འདོགས་པར་བྱེད།
བྱན་པོས་ཟས་འདྲེན་པར་བྱེད་པ་བཞིན་དུ། འདུ་ཤེས་ཀྱིས་རྣམ་པར་ཤེས་པའི་ཡུལ་དུ་ཚོར་བ་བདེ་སྡུག་སྐྱེད་པར་བྱེད། ཟ་པ་པོས་ཟས་ལ་ལོངས་སྤྱོད་པ་བཞིན་དུ། རྣམ་པར་ཤེས་པས་ཀྱང་ཚོར་བ་བདེ་སྡུག་ལ་ལོངས་སྤྱོད་པའི་ཕྱིར། ཡང་ན་ཁམས་གསུམ་གྱི་རིམ་པས་བསྟན་ཏེ། འདོད་ཁམས་གཟུགས་ཀྱིས་ཕྱེ་བ་དང་། བསམ་གཏན་བཞི་ཚོར་བས་ཕྱེ། གཟུགས་མེད་དང་པོ་གསུམ་འདུ་ཤེས་ཀྱིས་ཕྱེ། སྲིད་རྩེ་འདུ་བྱེད་ཀྱིས་ཕྱེ་ཞིང་། རྣམ་པར་ཤེས་པ་ཐམས་ཅད་ཁྱབ་བྱེད་དུ་ཡོད་པའི་ཕྱིར།
གཉིས་པ་ནི། གཟུགས་ཀྱི་ཕུང་པོ་ལྔ་དང་པོར་བསྟན་ནས། ཡིད་ཀྱི་དབང་པོ་ཕྱིས་འཆད་པའི་རྒྱུ་མཚན་ཡོད་དེ། དབང་པོ་རང་ཡུལ་ད་ལྟར་བ་ཁོ་ན་ལ་འཇུག ཡིད་དབང་དུས་གསུམ་ཀ་ལ་འཇུག་པའི་དོན་ཅན་ཡིན་པའི་ཕྱིར། གཟུགས་ཅན་གྱི་དབང་པོ་ལྔའི་ནང་ནས་ལུས་དབང་ཕྱིས་འཆད་པ་ལ་དགོས་པ་ཡོད་དེ། དབང་པོ་དང་པོ་བཞི་འབྱུང་འགྱུར་ཁོ་ནའི་ཡུལ་ཅན་དང་། ལུས་དབང་འབྱུང་བ་དང་འབྱུང་འགྱུར་གཉིས་ཀའི་ཡུལ་ཅན་ཡིན་པའི་ཕྱིར། མིག་དབང་རྣ་དབང་གཉིས་ཀྱིས་ནང་ནས་མིག་དབང་དང་པོར་འཆད་པ་ལ་དགོས་པ་ཡོད་དེ། མིག་དབང་དེ་ཆེས་རིང་བའི་ཡུལ་ལ་འཇུག་པའི་ཕྱིར།
སྣ་དབང་དང་ལྕེ་དབང་གཉིས་ཀྱིས་ནང་ནས་སྣ་དབང་དང་པོར་འཆད་པའི་རྒྱུ་མཚན་ཡོད་དེ། དེ་ཡུལ་ལ་མྱུར་བར་འཇུག་པའི་ཕྱིར། ཡང་ན། དབང་རྟེན་ལུས་ལ་ཇི་ལྟར་གནས་པ་བཞིན་གྱི་རིམས་པས་བཞག་གོ ། གསུམ་པ་ཞར་བྱུང་ནི། གཟུགས་ཅན་བཅུ་ཆར་ཡང་གཟུགས་ཡིན་པ་ལ། མིག་གི་ཡུལ་ཁོ་ན་ལ་གཟུགས་ཀྱི་སྐྱེ་མཆེད་དུ་འཇོག་པའི་རྒྱུ་མཚན་གང་ཡིན་ཞེ་ན། རྒྱུ་མཚན་ཡོད་དེ། སྤྱི་མིང་བྱེ་བྲག་ལ་བཏགས་པའི་དོན་ཡིན་པའི་ཕྱིར་དང་། དེ་གཟུགས་ཀྱི་གཙོ་བོ་ཡིན་པའི་ཕྱིར།
འདུས་བྱས་འདུས་མ་བྱས་ཐམས་ཅད་ཀྱང་ཆོས་ཡིན་པ་ལ་ཡིད་ཀྱི་སྐྱེ་མཆེད་ཁོ་ནའི་ཡུལ་ལ་ཆོས་ཁམས་སུ་འཇོག་པའི་རྒྱུ་མཚན་ཅི་ཡིན་ཞེ་ན། རྒྱུ་མཚན་ཡོད་དེ། ཡིད་ཀྱི་སྐྱེ་མཆེད་དེའི་འདུས་བྱས་འདུས་མ་བྱས་ཀྱི་ཆོས་མང་པོ་དང་། ཆོས་ཀྱི་མཆོག་མྱ་ངན་ལས་འདས་པ་ཡང་ཡུལ་དུ་བསྡུས་པའི་ཕྱིར། གསུམ་པ་ཆོས་གཞན་གྱི་བསྡུ་ཚུལ་ལ། ཆོས་ཕུང་གིས་བསྡུ་ཚུལ་དང་། ཁམས་དང་སྐྱེ་མཆེད་གཞན་གྱི་བསྡུ་ཚུལ་གཉིས། དང་པོ་ལ་དངོས་དང་། ཞར་བྱུང་གཉིས། དང་པོ་ནི།
ཐུབ་པའི་དབང་པོས། ཆོས་ཀྱིས་ཕུང་པོ་བརྒྱད་ཁྲི་གསུངས་པ་ཡིན་ཏེ། འདོད་ཆགས་ལ་སྤྱོད་པའི་གཉེན་པོར་ཉི་ཁྲི། ཞེ་སྡང་། གཏི་མུག དུག་གསུམ་ཆ་སྙོམས་པ་གསུམ་རེ་རེ་ལ་སྤྱོད་པའི་གཉེན་པོར་ཉི་ཁྲི་ཉི་ཁྲི་གསུངས་པའི་ཕྱིར། ཐུབ་པས་དབང་པོས་གསུངས་པའི་ཆོས་ཕུང་བརྒྱད་ཁྲི་པོ་འདི་ཆོས་ཅན། མདོ་སྡེ་པ་ལྟར་ན་གཟུགས་ཀྱི་ཕུང་པོའི་ནང་དུ་འདུས་ཏེ། བརྗོད་བྱེད་ཀྱི་ཚིག་ཡིན་པའི་ཕྱིར། དེ་ཆོས་ཅན།
བྱེ་བྲག་ཏུ་སྨྲ་བ་ལྟར་ན། འདུ་བྱེད་ཀྱི་ཕུང་པོར་འདུས་ཏེ། མིང་མཚན་ལྡན་མིན་འདུ་བྱེད་ཡིན་པའི་ཕྱིར། གཉིས་པ། ཞར་བྱུང་ནི་ཆོས་ཕུང་གི་ཚད་གང་ལ་བྱེད་ཅེ་ན། ཁ་ཅིག་ན་རེ། ཤཱ་རིའི་བུས་ཉེ་བ་བསྡུས་པའི་བསྟན་བཅོས་ཆོས་ཀྱིས་ཕུང་པོའི་ཚད་དང་མཉམ་པ་དེ་ལ་ཤླཽ་ཀ་དྲུག་སྟོང་ཡོད། དེ་ཆོས་ཕུང་གི་ཚད་ཡིན་ཞེས་ཟེར། ཁ་ཅིག་ནི། ཕུང་པོ་ཁམས།
སྐྱེ་མཆེད་ལ་སོགས་པ་དོན་མཚན་རེ་རེ་རྫོགས་པར་སྟོན་པའི་གཏམ་ཚོགས་ལ་འདོད། སློབ་དཔོན་རང་གིས་བཞེད་པ་ལ། འདོད་ཆགས་སོགས་ཉོན་མོངས་པ་སྣ་རེ་འདུལ་བའི་གཉེན་པོ་རྫོགས་པར་སྟོན་པའི་གཏམ་གྱི་ཚོགས་ལ་ཆོས་ཕུང་དུ་བཞེད་དེ། ཉོན་མོངས་པ་བརྒྱད་ཁྲི་ལ་སྤྱོད་པའི་གཉེན་པོར་ཆོས་ཀྱི་ཕུང་པོ་བརྒྱད་ཁྲི་གྲངས་མཐུན་པར་གསུངས་པའི་ཕྱིར། གཉིས་པ་ཁམས་དང་སྐྱེ་མཆེད་གཞན་གྱིས་བསྡུ་ཚུལ་ལ། དངོས་དང་དོགས་དཔྱོད་གཉིས། དང་པོ་ནི། ཆོས་ཕུང་ཆོས་གསུམ་གྱིས་བསྡུས་པ་དེ་བཞིན་དུ། མདོ་སྡེ་གཞན་ནས་བཤད་པའི་ཕུང་པོ། སྐྱེ་མཆེད།
ཁམས་རྣམས་ནི་རང་རང་གི་མཚན་ཉིད་ལ་ལེགས་པར་དཔྱད་དེ། འདིར་ཇི་སྐད་བཤད་པའི་ཆོས་གསུམ་དུ་བསྡུ་བར་བྱ་སྟེ། དེར་མ་འདུས་པའི་ཆོས་མེད་པའི་ཕྱིར། གཉིས་པ་དོགས་དཔྱོད་ནི། ཚུལ་ཁྲིམས་ཀྱི་ཕུང་པོ། ཏིང་ངེ་འཛིན། ཤེས་རབ་ཀྱི། རྣམ་པར་གྲོལ་བའི། རྣམ་པར་གྲོལ་བའི་ཡེ་ཤེས་གཟིགས་པའི་ཕུང་པོ་རྣམས་འདིར་བཤད་པའི་ཆོས་གསུམ་དུ་ཇི་ལྟར་བསྡུ་ཞེ་ན། དང་པོ་ནི་གཟུགས་ཀྱི་ཕུང་པོས་བསྡུས།
ཕྱི་མ་ལ་སེམས་དང་སེམས་བྱུང་གཉིས་སུ་ཡོད་ཅིང་། དང་པོ་ནི། རྣམ་ཤེས་ཀྱི་ཕུང་པོས་བསྡུས། ཕྱི་མ་ལ་ཡང་ཚོར་བ། འདུ་ཤེས། དེ་ལས་གཞན་པའི་སེམས་བྱུང་དང་གསུམ་ཡོད། དང་པོ་ཚོར་བའི་ཕུང་པོས་བསྡུས། གཉིས་པ་འདུ་ཤེས་ཀྱི་ཕུང་པོས་བསྡུས། གསུམ་པ་འདུ་བྱེད་ཀྱི་ཕུང་པོས་བསྡུས་སོ། ། ཟད་པར་གྱི་སྐྱེ་མཆེད་དང་།
ཟིལ་གནོན་གྱི་སྐྱེ་མཆེད་ཇི་ལྟར་བསྡུ་ཞེ་ན་དེ་ལ་སེམས་སེམས་བྱུང་གི་ཆ་གཉིས་སུ་ཡོད་ཅིང་། དང་པོ་ནི་ཡིད་ཀྱི་སྐྱེ་མཆེད་ཀྱིས་བསྡུས། གཉིས་པ་ཆོས་ཀྱི་སྐྱེ་མཆེད་ཀྱིས་བསྡུས། འབྱུང་བ་བཞིའི་ཁམས། རྣམ་ཤེས་ཀྱི་ཁམས། ནམ་མཁའི་ཁམས་དྲུག་པོ་འདིར་ཇི་ལྟར་བསྡུས་སྙམ་ན། འབྱུང་བ་བཞིའི་ཁམས་ནི། རེག་བྱའི་ཁམས་ཀྱིས་བསྡུས་ཏེ། རེག་བྱའི་སྐྱེ་མཆེད་ཡིན་པའི་ཕྱིར། ནམ་མཁའ་ནི།
བུ་ག་ནམ་མཁའི་ཁམས་ལ་བྱ་སྟེ། ཉིན་པར་སྣང་བ་དང་། མཚན་མོ་མུན་པར་སྣང་བའི་ཕྱིར། ཟག་བཅས་ཀྱི་རྣམ་ཤེས་ནི་ཁམས་དྲུག་གི་བཟླས་ཕྱེ་བའི། རྣམ་ཤེས་ཀྱི་ཁམས་ལ་བྱ་སྟེ། ཁམས་དྲུག་གི་བཟླས་ཕྱེ་བའི་རྣམ་ཤེས་ནི། ཟག་བཅས་དང་། ཡང་སྲིད་དུ་སྐྱེ་བའི་རྟེན་བྱེད་ལ། ཟག་བཅས་ཀྱི་རྣམ་ཤེས་ཀྱིས་ཡང་སྲིད་དུ་སྐྱེ་བའི་རྐྱེན་བྱེད་ཀྱི། ཟག་མེད་ཀྱི་རྣམ་ཤེས་ཀྱིས་དེ་ལྟར་མི་བྱེད་པའི་ཕྱིར།
དང་པོ་ཡིན་ཏེ། མདོ་ལས། ཁམས་དྲུག་ལ་བརྟེན་ནས་མའི་མངལ་དུ་འཇུག་པར་འགྱུར་རོ། ། ཞེས་གསུངས་པའི་ཕྱིར། ཇི་ལྟར་དུ་འཇུག་སྙམ་ན། རྣམ་ཤེས་ནི་མའི་མངལ་དུ་འཇུག་པར་བྱེད། འབྱུང་བ་བཞིས་ནི་གནས་པར་བྱེད། ནམ་མཁའི་རྒྱས་པའི་གྲོགས་བྱེད་པའི་ཕྱིར། གསུམ་པ་ཁམས་ཀྱི་རྣམ་པའི་རབ་དབྱེ་ལ། གཉིས་ཚན་གྱི་སྒོ་ནས་དབྱེ།
གསུམ་ཚན་གྱི་སྒོ་ནས། བཅས་མ་བཅས་ཀྱི་སྒོ་ནས། གཟུགས་སོགས་ཀྱི་སྒོ་ནས། བྱུང་སོགས་ཀྱི་སྒོ་ནས། ལྟ་སོགས་ཀྱི་སྒོ་ནས་དབྱེ་བ་དང་དྲུག དང་པོ་ནི་གཟུགས་ཀྱི་སྐྱེ་མཆེད་གཅིག་པུ་ཆོས་ཅན། བསྟན་ཡོད་ཡིན་ཏེ། མིག་གི་ཡུལ་དུ་བསྟན་དུ་ཡོད་པའི་གཟུགས་ཡིན་པའི་ཕྱིར། གཟུགས་ཅན་བཅུ་ཆར་ཡང་ཐོགས་པ་དང་བཅས་པ་ཡིན་ཏེ། འགའ་ཞིག་ནི་རང་ཡོད་པའི་སར་གཟུགས་གཞན་འབྱུང་བ་ལ་ཐོགས།
འགའ་ཞིག་ནི་རང་ཡུལ་རེ་འཛིན་པ་ལ་ཐོགས་པ་ཡིན་པའི་ཕྱིར། དང་པོའི་དཔེ་ནི། གཟུགས་ཀྱི་སྐྱེ་མཆེད གཉིས་པའི་དཔེ་ནི། ཉི་མ་དང་སྣང་བ་ལྟ་བུའོ། འདིར་ཡུལ་ལ་ཐོགས་པ། དམིགས་པ་ལ་ཐོགས་པ། སྒྲིབ་པ་ལ་ཐོགས་པ་དང་གསུམ་ཡོད། ཡུལ་ཅན་རྣམས་ནི་ཡུལ་ལ་ཐོགས། སེམས་སེམས་འབྱུང་རྣམས་ནི་དམིགས་པ་ལ་ཐོགས། འདི་གཉིས་ལ་ཁྱད་པར་ཅི་ཡོད་སྙམ་ན་ཁྱད་པར་ཡོད་ཏེ།
མུ་བཞི་ཡོད་པའི་ཕྱིར། དེ་ཡང་མིག་དབང་ལྟ་བུ་ནི། དང་པོ་ཡིན་གྱིས་གཉིས་པ་མིན། ཟླ་བ་གཅིག་སྣང་གི་དབང་ཤེས་ལྟ་བུ་ནི། གཉིས་པ་ཡིན་གྱི་དང་པོ་མིན། མིག་གི་རྣམ་པར་ཤེས་པ་ནི་གཉིས་ཀ་ཡིན་པའི་མུ་ཡིན། ཡུལ་ལ་ཐོགས་ན་ཡུལ་དེ་ཡོད་དགོས། དམིགས་པ་ལ་ཐོགས་ན་དམིགས་པ་ཡོད་པའི་མ་ཁྱབ་བོ། ། དང་པོ་ལ། མུ་བཞི་ཡོད་ཏེ།
སྐམ་སར་ཐོགས་ལ་བློན་སར་མི་ཐོགས་པའི་མུ། རློན་སར་ཐོགས་ལ་སྐམ་སར་མི་ཐོགས་པའི་མུ། གཉིས་ཀར་དུ་ཐོགས་པའི་མུ། གཉིས་ཀར་དུ་མི་ཐོགས་པའི་མུ་དང་བཞི། དང་པོ་ནི། མིའི་མིག་ཏུ། གཉིས་པ་ནི་ཉའི་མིག་ཏུ། གསུམ་པ་ནི་སྲམ་གྱི་མིག་དུ། བཞི་པ་གོ་སླ། གསུམ་པ་སྒྲིབ་པ་ལ་ཐོགས་པ་ནི།
མིག་དབང་ལྟ་བུ། འོ་ན་མིག་དབང་གི་རྡུལ་དང་ལུས་དབང་གི་རྡུལ་དང་ཇི་ལྟར་གནས་པ་ཡིན་ཞེ་ན། གཉིས་ཀ་ཡང་ཤིན་ཏུ་དྭངས་བའི་གཟུགས་ཅན་ཡིན་པས། གཅིག་ཡོད་པའི་སར་གཅིག་ཤོས་འབྱུང་བ་ལ་མི་ཐོགས་པའི་ཚུལ་དུ་གནས། དཔེར་ན་སྒྲོན་མེའི་འོད་ཡོད་པའི་སར། ཉི་མའི་འོད་འབྱུང་བ་ལ་ཐོགས་པ་མེད་པ་བཞིན་ནོ། ། གཉིས་པ་གསུམ་ཚན་གྱིས་སྒོ་ནས་དབྱེ་བ་ལ། དགེ་སོགས་གསུམ་དུ་དབྱེ་བ་དང་། ཁམས་གསུམ་གྱིས་སྒོ་ནས་དབྱེ་བ་གཉིས། དང་པོ་ནི།
གཟུགས་སྒྲ་མ་གཏོགས་པའི་གཟུགས་ཅན་བརྒྱད་མཐའ་གཅིག་ཏུ་ལུང་མ་བསྟན་ཡིན། གཟུགས་སྒྲ་གཉིས་རྣམ་པར་ཤེས་པའི་ཁམས་བདུན། ཆོས་ཁམས་དང་བཅུ་པོ་འདི་དག་ལ་གསུམ་ཀ་ཡོད་དེ། གཟུགས་ལ་སྡོམ་པ་ནི། དགེ་བའི་གཟུགས། ལྟུང་བ་ནི་མི་དགེ་བའི་གཟུགས། སྒྲ་ལ་བརྫུན་ཕྲ་མ་སོགས་ནི་མི་དགེ་བའི་སྒྲ། དེའི་ལོག་ཕྱོགས་བདེན་པར་སྨྲ་བ་སོགས་ནི་དགེ་བའི་སྒྲ་ཡིན། གཞན་རྣམས་རྟོགས་སླ། གཉིས་པ་ནི།
འདོད་པའི་སར་གཏོགས་པ་ལ་ཁམས་བཅོ་བརྒྱད་ཀ་ཡོད། གཟུགས་ཀྱི་སར་གཏོགས་པ་ལ་བཅུ་བཞི་ཡོད། དྲི་རོ་སྣའི་རྣམ་པར་ཤེས་པ། ལྕེའི་རྣམ་པར་ཤེས་པ་བཞི་ནི་གཟུགས་ཀྱི་རྣམ་པར་མ་གཏོགས་སོ། གཟུགས་མེད་ཀྱི་སར་གཏོགས་པ་ཡིད་ཆོས་ཡིད་ཀྱི་རྣམ་པར་ཤེས་པའི་ཁམས་གསུམ་ཀ་ཡིན། གསུམ་པ་ལ་ཟག་པ་དང་བཅས་མ་བཅས་ཀྱི་སྒོ་ནས་དབྱེ། རྟོག་པ་དང་བཅས་མ་བཅས་ཀྱི་སྒོ་ནས། དམིགས་པ་དང་བཅས་མ་བཅས་ཀྱི་སྒོ་ནས་དབྱེ་བ་དང་གསུམ། དང་པོ་ནི་ཁམས་ཐ་མ་དེ་གསུམ་ལ་ཟག་བཅས་དང་ཟག་མེད་ཀྱི་ཆ་གཉིས་ཀ་ཡོད། ལྷག་མ་བཅོ་ལྔ་ནི་ཟག་བཅས་ཡིན།
གཉིས་པ་རྟོག་པ་དང་བཅས་མ་བཅས་ལ། དངོས་དང་། རྩོད་སྤོང་གཉིས་ལས། དང་པོ་ནི་སྒོ་ལྔའི་རྣམ་པར་ཤེས་པ་ལྔ་པོ་རྒྱུན་གྱི་དབང་དུ་བྱས་ན་རྟོག་དཔྱོད་གཉིས་ཀ་དང་བཅས་པ་ཡིན་དེ། དེའི་དབང་དུ་བྱས་ན། གཞན་འགྱུར་གྱི་ནང་མཚན་རྟོག་དཔྱོད་གཉིས་ཀ་ཡང་། སྒོ་ལྔའི་རྣམ་ཤེས་ཀྱི་འཁོར་དུ་བྱུང་བའི་ཕྱིར། ཁམས་ཐ་མ་གསུམ་ལ་རྟོག་དཔྱོད་གཉིས་ཀ་དང་བཅས་པ། རྟོག་པ་མེད་ཅིང་དཔྱོད་པ་དང་བཅས་པ། དེ་གཉིས་ཀ་སྤངས་པ་དང་གསུམ་ཡོད་དེ།
འདོད་པ་དང་། བསམ་གཏན་དང་པོའི་དངོས་གཞི་ཙམ་པོ་བའི། ཁམས་ཐ་མ་གསུམ་ནི་དང་པོ་ཡིན་ནོ། ། བསམ་གཏན་དང་པོའི་དངོས་གཞི་ཁྱད་པར་ཅན་གྱི་ཁམས་ཐ་མ་གསུམ་ནི་གཉིས་པ་ཡིན། བསམ་གཏན་གཉིས་པ་ཡན་ཆད་ཀྱི་ཁམས་ཐ་མ་གསུམ་དང་། ཁམས་ལྷག་མ་བཅོ་ལྔ་ནི་གཉིས་ཀ་སྤངས་པ་ཡིན། གཉིས་པ་རྩོད་སྤོང་ནི། སྒོ་ལྔའི་རྣམ་ཤེས་རྟོག་བཅས་ཡིན་པར་མི་འཐད་དེ། རྟོག་བྲལ་དུ་གསུངས་པའི་ཕྱིར་ཞེ་ན། སྐྱོན་མེད་ཏེ།
འདིའི་རྟོག་བཅས་ནི་གཞན་འགྱུར་གྱི་ནང་ཚན་གྱི་རྟོག་བཅས་ཡིན་ལ། མདོ་ལས། རྟོག་བྲལ་དུ་གསུངས་པ་ནི། ངེས་པར་རྟོག་པ་དང་། རྗེས་དྲན་གྱི་རྟོག་པ་དང་བྲལ་བ་ལ་དགོངས་པའི་ཕྱིར། དེ་གཉིས་ཇི་ལྟ་བུ་ཡིན་ཞེ་ན། དང་པོ་ནི་གྲོགས་ཡིད་ཀྱི་རྣམ་པར་ཤེས་པ་དང་མཚུངས་པར་ལྡན་པ། གཡེང་བ་རྗེས་ཐོབ་ཀྱི་གནས་སྐབས་སུ་འབྱུང་བ། ངོ་བོ་རང་ཡུལ་དོན་སྤྱིའི་ཚུལ་དུ་རྟོགས་པའི་ཤེས་རབ་ལ་འཇོག གཉིས་པ་ནི།
ཡིད་ཀྱི་རྣམ་པར་ཤེས་པ་དང་མཚུངས་པར་ལྡན་པ། མཉམ་རྗེས་གཉིས་ཆར་དུ་འབྱུང་བ། ངོ་བོ་དྲན་ཤེས་ལ་འཇོག གསུམ་པ་ནི། སེམས་ཀྱི་ཁམས་བདུན་དམིགས་པ་དང་བཅས་པ་ཡིན་ཏེ། རང་གི་དམིགས་པ་ལ་དམིགས་པའི་བློ་ཡིན་པའི་ཕྱིར། ཆོས་ཁམས་ཀྱི་ཕྱེད་སེམས་བྱུང་ཡང་དམིགས་བཅས་ཡིན་ཏེ། དེའི་ཕྱིར། བཞི་པ་གཟུགས་སོགས་ཀྱི་དབྱེ་བ་ལ། ཟིན་མ་ཟིན་གྱི་སྒོ་ནས་དབྱེ་བ།
འབྱུང་བ་དང་འབྱུང་འགྱུར་གྱི་སྒོ་ནས་དབྱེ་བ། བསགས་མ་བསགས་ཀྱི་སྒོ་ནས་དབྱེ་བ། གཅད་བྱ་གཅོད་བྱེད་ཀྱི་སྒོ་ནས་དབྱེ་བ་བཞི། དང་པོ་ནི་གཟུགས་ཅན་ནང་ཕན་ཚུན་འཕྲད་པའི་ཕན་གནོད་ལས། ཚོར་བ་བདེ་སྡུག་སྐྱེད་པར་ནུས་པ་ལ་ཟིན་པ་དང་དེ་མི་ནུས་པ་ལ་མ་ཟིན་པ་ཞེས་འཇོག རྣམ་པར་ཤེས་པའི་ཁམས་བདུན་སེམས་བྱུང་དང་བརྒྱད་པོ་དེ་དག་རྣམས་དང་། སྒྲ་དང་དགུ་ལ་མ་ཟིན་པ་ཞེས་བྱ་སྟེ། གཟུགས་ཅན་ནང་ཕན་ཚུན་འཕྲད་པའི་ཕན་གནོད་ལས། ཚོར་བ་བདེ་སྡུག་སྐྱེད་པར་མི་ནུས་པའི་ཕྱིར། གཟུགས་ཅན་གཞན་དགུ་ལ་ཟིན་མ་ཟིན་གཉིས་ཀའི་ཆ་ཡོད།
གཉིས་པ་ནི། རེག་བྱ་ལ་འབྱུང་བ་འབྱུང་འགྱུར་གཉིས་ཀ་ཡོད། ལྷག་མ་གཟུགས་ཅན་དགུ་དང་། ཆོས་ཁམས་ཀྱི་ཕྱོགས་གཅིག་རྣམ་པར་རིག་བྱེད་མ་ཡིན་པའི་གཟུགས་ནི། འབྱུང་འགྱུར་ཁོ་ན་ཡིན། གསུམ་པ་བསགས་མ་བསགས་ཀྱི་སྒོ་ནས་དབྱེ་བ་ནི། གཟུགས་ཅན་བཅུ་ཆོས་ཅན། བསགས་པ་ཡིན་ཏེ། བེམ་པོ་ཡིན་པའི་ཕྱིར་ལྷག་མ་བརྒྱད་ནི་མ་བསགས་པ་ཞེས་བྱའོ། ། བཞི་པ་ནི།
གཅོད་བྱེད་སྟ་གྲི་ལྟ་བུ་དང་། གཅད་བྱ་ཤིང་ལྟ་བུ་ནི། ཕྱི་རོལ་གྱི་ཁམས་སྒྲ་མ་གཏོགས་པ་བཞི་ལ་འཇོག དེ་བཞིན་དུ་བསྲེག་བྱ་བུད་ཤིང་ལྟ་བུ་དང་། འཇལ་བྱེད་སྲང་ལྟ་བུ་ཡང་དེ་བཞིའི་སྟེང་ནས་འཇོག སྲེག་བྱེད་དང་གཞལ་བྱ་གཉིས་ལ་མི་མཐུན་པ་སྨྲ་བ་ཡོད་དེ། སྲེག་བྱེད་རེག་བྱ་ཁོ་ནའི་སྟེང་ནས་འཇོག གཞལ་བྱ་མར་ལྟ་བུ་ཡང་། རེག་བྱ་ལྕི་བ་ལྟ་བུའི་སྟེང་ནས་འཇོག ཁ་ཅིག་ཕྱི་རོལ་གྱི་ཁམས་བཞིའི་སྟེང་ནས་འཇོག
ལྔ་པ་བྱུང་སོགས་ཀྱི་སྒོ་ནས་དབྱེ་བ་ལ། བྱུང་མ་བྱུང་གིས་སྒོ་ནས་དབྱེ་བ། ཕྱི་ནང་གིས་སྒོ་ནས་དབྱེ་བ། རྟེན་བཅས་དེ་མཚུངས་ཀྱི་སྒོ་ནས་དབྱེ་བ། སྤང་བྱ་ཡིན་མིན་གྱི་སྒོ་ནས་དབྱེ་བ་དང་བཞི། དང་པོ་ལ། བྱུང་བ་སྤྱིར་བསྟན། མ་བྱུང་བ་དམིགས་བསལ། དབང་པོ་དང་རྣམ་ཤེས་ཀྱི་ས་མཚུངས་དང་གསུམ། དང་པོ་ནི།
སྤྱིར་འདུས་བྱས་ཀྱི་ཆོས་ཐམས་ཅད་འབྱུང་བའི་རྒྱུ་སྟེ། རྣམ་པར་སྨིན་པ་ལས་བྱུང་བའི་རྒྱུ། རྒྱས་བྱུང་གི་རྒྱུ། རྒྱུ་མཐུན་གྱི་རྒྱུ་དང་གསུམ། དང་པོ་ལ་རྣམ་སྨིན་གྱི་རྒྱུ། དེ་ཡི་ངོ་བོ། ། དེའི་འབྲས་བུ་དང་གསུམ། དང་པོ་ནི། མི་དགེ་བ་དང་། དགེ་བ་ཟག་བཅས་ལ་བྱེད།
གཉིས་པ་དེ་གཉིས་ཀྱིས་ཚོར་བ་བདེ་སྡུག་སྐྱེད་པའི་ནུས་པ་ལ་བྱེད། གསུམ་པ་ནི། ཚོར་བ་བདེ་སྡུག་གོ ། གཉིས་པ་ནི་ཁམས་ཟས། གཉིད། ལེགས་སྤྱད། ཏིང་ངེ་འཛིན། ཚངས་སྤྱོད་དང་ལྔ་ལ་བྱེད། གསུམ་པ་རྒྱུ་མཐུན་ནི། རང་གི་རིགས་འདྲ་སྔ་མ་ལ་བྱེད།
གཞུང་དང་སྦྱར་བ་ནི། ནང་གི་དབང་པོ་ལྔ་རྣམ་པར་སྨིན་པ་ལས་བྱུང་བ་ཡིན་ཏེ། ངན་འགྲོའི་དབང་པོ་ལྔ་ནི། མི་དགེ་བ་དང་། བདེ་འགྲོའི་དབང་པོ་ལྔ་ནི། དགེ་བ་ཟག་བཅས་ལས་བྱུང་བའི་ཕྱིར། དབང་པོ་ལྔ་ནི་རྒྱས་པ་ལས་བྱུང་ཏེ། ཁམས་ཟས་གཉིད་ལེགས་སྤྱད་སོགས་ཀྱིས་ནང་གི་དབང་པོ་རྒྱས་པར་བྱས། དེས་དབང་རྟེན་ཁོག་པ་རྒྱས་པར་བྱེད་པའི་ཕྱིར། སྒྲ་ནི་རྣམ་སྨིན་ལས་སྐྱེས་པ་མིན་ཏེ་འདོད་དགུར་དབང་བསྒྱུར་དུ་ཡོད་པའི་ཕྱིར།
འོ་ན་ཚངས་པའི་དབྱངས་དེ་ཚིག་རྩུབ་སྤངས་པའི་རྣམ་སྨིན་གྱི་འབྲས་བུ་བཤད་པ་དང་འགལ་ལོ་ཞེ་ན། སྐྱོན་མེད་དེ། ཚངས་པའི་དབྱངས་ནི་བྱུང་བ་གསུམ་ལྡན་ཡིན་པས། འདིར་རྣམ་སྨིན་གྱི་འབྲས་བུ་མ་བཤད་པའི་ཕྱིར། བྱུང་བ་གསུམ་ལྡན་ཡིན་ཏེ། ཚིག་རྩུབ་པའི་མི་མཐུན་ཕྱོགས་སྙན་པར་སྨྲས་པ་ལས། མགྲིན་པའི་གནས་སུ་འབྱུང་བ་ཁྱད་པར་ཅན་གཅིག་བྱུང་། དེ་ལས་ཚངས་དབྱངས་འབྱུང་བའི་ཕྱིར། ། སྒྲ་དེ་རྒྱུ་མཐུན་ལས་བྱུང་སྟེ། རང་གིས་རིགས་འདྲ་ལས་སྔ་མའི་ལམ་ལས་མ་བྱུང་ཡང་།
འབྱུང་བ་སྐད་ཅིག་མ་ལས་བྱུང་བའི་ཕྱིར། ཐོགས་མེད་རྣམ་ཤེས་བདུན་སེམས་བྱུང་དང་བརྒྱད་ནི་རྣམ་པར་སྨིན་པའི་འབྲས་བུ་ཡིན་ཏེ། མི་དགེ་བ་དང་དགེ་བ་ཟག་བཅས་ཅི་རིགས་པ་ལས་བྱུང་བའི་ཕྱིར། གཟུགས་དྲི་རོ་རེག་བྱ་བཞི་ནི་རྒྱུ་གསུམ་ཀ་ལས་བྱུང་སྟེ། གོང་གི་སྒྲུབ་བྱེད་དེ་རྣམས་ཀྱིས་ཕྱིར། གཉིས་པ་ནི། རྟག་པའི་རྫས་འདུས་མ་བྱས་གསུམ་ནི། རྒྱུ་གསུམ་ཀ་ལས་མ་བྱུང་ཏེ། གོང་གི་སྒྲུབ་བྱེད་དེ་རྣམས་ལས་ལོག་པའི་ཕྱིར། སྡུག་བསྔལ་ཆོས་བཟོད་སྐད་ཅིག་མ་དང་པོའི་ངོ་བོར་གྱུར་པའི་ཁམས་ཐ་མ་གསུམ་ནི།
རྒྱུ་མཐུན་ལས་བྱུང་བ་མ་ཡིན་ཏེ། ཟག་མེད་ཀྱི་ཁམས་སྔོན་སོང་མ་ཡིན་པའི་ཕྱིར། གསུམ་པ་ནི། མིག་དབང་དང་མིག་གི་རྣམ་པར་ཤེས་པ་ནི། ཐོབ་ཚུལ་ཇི་ལྟར་དུ་ཐོབ་པ་ཡིན་ཞེ་ན། དེ་གཉིས་སོ་སོ་བ་དང་ལྷན་ཅིག་ཏུ་ཡང་ཐོབ་པ་ཡོད་དེ། ། དེ་གཉིས་ཀྱི་ཐོབ་ཚུལ་ལ་མུ་བཞི་ཡོད་པའི་ཕྱིར། དེ་ཡོད་དེ་མིག་དབང་གསར་དུ་ཐོབ་ལ་རྣམ་ཤེས་གསར་དུ་མ་ཐོབ་པའི་མུ། རྣམ་ཤེས་གསར་དུ་ཐོབ་ལ་མིག་དབང་གསར་དུ་མ་ཐོབ་པའི་མུ། དེ་གཉིས་ཀ་གསར་དུ་ཐོབ་པའི་མུ།
གཉིས་ཀ་གསར་དུ་མ་ཐོབ་པའི་མུ་དང་བཞི་ཡོད་པའི་ཕྱིར། གཟུགས་མེད་ཁམས་ནས་བསམ་གཏན་བཞི་པར་སྐྱེ་བའི་ཚེ་མུ་དང་པོ་ཡིན་ཏེ། ། གཟུགས་མེད་ཁམས་ན་གཉིས་ཀ་མེད། བསམ་གཏན་བཞིའི་ས་བསྡུས་ཀྱི་མིག་ཡོད་ཀྱང་མིག་ཤེས་མེད་པའི་ཕྱིར། བསམ་གཏན་བཞི་པ་ནས་བསམ་གཏན་དང་པོར་སྐྱེས་པའི་ཚེ་མུ་གཉིས་པ་ཡིན་ཏེ། བསམ་གཏན་བཞི་པའི་ས་བསྡུས་ཀྱི་མིག་ཡོད་ཀྱང་མིག་ཤེས་མེད་ལ། དང་པོའི་ས་བསྡུས་ཀྱི་དེ་གཉིས་ཀ་ཡོད་པའི་ཕྱིར། གཟུགས་མེད་ནས་བསམ་གཏན་དང་པོར་སྐྱེས་པའི་ཚེ། མུ་གསུམ་པ་ཡིན་ཏེ། གཟུགས་མེད་ཀྱི་ས་བསྡུས་ཀྱི་མིག་དང་མིག་ཤེས་གཉིས་ཀ་མེད།
དང་པོའི་ས་བསྡུས་ཀྱིས་དེ་གཉིས་ཀ་ཡོད་པའི་ཕྱིར། བསམ་གཏན་དང་པོ་ནས་གཟུགས་མེད་དུ་སྐྱེས་པའི་ཚེ། མུ་བཞི་ཡིན་ཏེ། གོང་གི་སྒྲུབ་བྱེད་དེའི་ཕྱིར། གཉིས་པ་ཕྱི་ནང་གི་སྒོ་ནས་དབྱེ་བ་ནི། ནང་གི་དབང་པོ་བཅུ་གཉིས་སེམས་བྱུང་དང་བཅས་པ་ནི་ནང་དུ་གཏོགས་ལ། གཟུགས་སོགས་ལྷག་མ་རྣམས་ནི་དེར་མ་གཏོགས་པ་ཡིན་ནོ། ། གསུམ་པ་ནི་ཁམས་གང་ཞིག་རང་གི་ལས་བྱེད་པ་ལ་རྟེན་བཅས་དང་། མི་བྱེད་པའི་དེར་མཚུངས་ཡིན། དེ་ཡང་དབང་པོ་དྲུག་ནི།
རང་འབྲས་རྣམ་ཤེས་ཀྱི་བདག་རྐྱེན་བྱེད་པ་ལ་རྟེན་བཅས་དང་། དེ་མི་བྱེད་པ་ལ་དེ་མཚུངས། ཡུལ་དྲུག་ནི། རང་འབྲས་རྣམས་ཀྱི་དམིགས་པ་བྱེད་པ་རྟེན་བཅས་དང་། དེ་མི་བྱེད་པ་ལ་དེ་མཚུངས། རྣམ་ཤེས་དྲུག་ནི་ཡུལ་ལ་དམིགས་མ་དམིགས་ལ་རྟེན་བཅས་དང་དེ་མཚུངས་སུ་འཇོག་གོ ། དེ་གཞུང་དང་སྦྱར་བ་ནི། ཆོས་ཁམས་ནི། མཐའ་གཅིག་ཏུ་རྟེན་བཅས་ཡིན་ཏེ། ། རང་འབྲས་རྣམ་ཤེས་ཀྱི་ཡུལ་དུ་མི་འགྱུར་མི་སྲིད་པའི་ཕྱིར།
ལྷག་མ་རྣམས་ལ་རྟེན་བཅས་དང་དེ་མཚུངས་གཉིས་གཉིས་ཡོད། དབང་པོ་ལྔ་ནི་རྟོགས་སླ། ད་ལྟར་ཀྱི་ཡུལ་ལྔ་ནི། རྟེན་བཅས་དང་སྐྱེ་རུང་མི་སྐྱེ་བའི་ཆོས་ཅན། མ་འོངས་པའི་ཡུལ་ལྔ་ནི། དེ་མཚུངས་ཡིན། དེས་སྒོ་ལྔའི་རྣམ་ཤེས་ལའང་རིགས་འགྲེ། བཞི་པ་སྤང་བྱ་ཡིན་མིན་གྱི་སྒོ་ནས་དབྱེ་བ་ནི། གཟུགས་ཅན་བཅུ་ཆོས་ཅན། སྒོམ་སྤང་ཡིན་ཏེ།
སྤང་བྱ་གང་ཞིག་མཐོང་སྤང་མ་ཡིན་པའི་ཕྱིར། སྒོ་ལྔའི་རྣམ་ཤེས་ཡང་སྒོམ་སྤང་ཡིན་ཏེ་དེའི་ཕྱིར། ཁམས་ཐ་མ་གསུམ་ལ། སྒོམ་སྤང་ཡིན་པ། མཐོང་སྤང་ཡིན་པ། དེ་གཉིས་ཀ་མ་ཡིན་པའི་ཆ་གསུམ་ཡོད། ཁ་ཅིག་སོ་སོ་སྐྱེ་བོ་མཐོང་སྤང་ཡིན་ཏེ། མཐོང་ལམ་སྐྱེས་སྟོབས་ཀྱིས་ལྡོག་པ་ཡིན་པའི་ཕྱིར། ཞེ་ན། དེ་ཆོས་ཅན། །
མཐོང་སྤང་མ་ཡིན་ཏེ། ཉོན་མོངས་ཅན་མ་ཡིན་པའི་ཕྱིར། གཟུགས་ཅན་བཅུ་ཆོས་ཅན། མཐོང་སྤངས་མ་ཡིན་ཏེ། གཟུགས་ཡིན་པའི་ཕྱིར། དྲུག་པ་ཡིད་ཤེས་མ་ཡིན་པའི་བདག་རྐྱེན་དབང་པོ་གཟུགས་ཅན་པ་ལས་སྐྱེས་པའི་སྒོ་ལྔའི་རྣམ་ཤེས་ཆོས་ཅན། དེ་མ་ཡིན་ཏེ། ཡུལ་བདེན་པ་ལ་ཕྱིན་ཅི་ལོག་ཏུ་སྒྲོ་འདོགས་བྱེད་མིན་པའི་ཕྱིར། དྲུག་པ་ལྟ་བ་སོགས་ཀྱི་སྒོ་ནས་དབྱེ་བ་ལ། ལྟ་བ་ཡིན་མིན་གྱི་སྒོ་ནས་དབྱེ་བ།
རྣམ་ཤེས་ཀྱི་ཡུལ་དུ་གྱུར་ཚུལ་གྱི་སྒོ་ནས་དབྱེ་བ། རྟག་མི་རྟག་གི་སྒོ་ནས་དབྱེ་བ། དབང་པོ་ཡིན་མིན་གྱི་སྒོ་ནས་དབྱེ་བ་དང་བཞིའོ། ། དང་པོ་ལ། ལྟ་བའི་དབྱེ་བ་སྤྱིར་བསྟན། མིག་ལྟ་བར་སྒྲུབ། ཞར་བྱུང་གི་དོན་གཞན་བཤད་པ་དང་གསུམ་མོ། ། དང་པོ་ནི་མིག་དང་ཆོས་ཁམས་ཀྱི་ཕྱོགས་གཅིག་ཉོན་མོངས་ཅན་ཀྱི་ལྟ་བ་ལྔ་དང་། ཡན་ལག་གི་ལྟ་བ་གསུམ་སྟེ། བརྒྱད་ནི་ལྟ་བ་ཡིན།
དེ་ཡང་ཡིད་ཀྱི་རྣམ་པར་ཤེས་པའི་འཁོར་དུ་བྱུང་བའི་ཤེས་རབ་ཀྱི་སྟེང་ནས་འཇོག་གི སྒོ་ལྔའི་རྣམ་ཤེས་དང་། མཚུངས་པར་སྐྱེས་པའི་བློ་ཤེས་རབ་ནི། ལྟ་བ་མ་ཡིན་ཏེ། ཉོན་མོངས་ཅན་ཀྱི་ལྟ་བ་ཡང་མིན། ཡན་ལག་གི་ལྟ་བ་ཡང་མ་ཡིན་པའི་ཕྱིར། དང་པོ་མིན་ཏེ། ཡུལ་བདེན་པ་ལ་ཕྱིན་ཅི་ལོག་ཏུ་སྒྲོ་འདོགས་པ་མིན་པའི་ཕྱིར། གཉིས་པ་ཡང་མིན་ཏེ། ལས་རྒྱུ་འབྲས་ལ་ཡིད་ཆེས་པའི་སྒོ་ནས་རང་ཡུལ་ངེས་པའི་བློ་མ་ཡིན་པའི་ཕྱིར།
གཉིས་པ་ནི། མིག་ལྟ་བ་ཡིན་ཏེ། གཟུགས་མཐོང་བྱེད་ཡིན་པའི་ཕྱིར། དེའང་རྟེན་བཅས་དང་དེ་མཚུངས་གཉིས་ཀྱི་ནང་ནས་རྟེན་བཅས་ཁོ་ན་མཐོང་བ་ཡིན་ཏེ། མིག་གིས་གཟུགས་མཐོང་བའི་གྲོགས་སུ་རྣམ་ཤེས་ངེས་པར་དགོས་པའི་ཕྱིར། དེ་ལ་བརྟེན་པའི་རྣམ་ཤེས་ཁོ་ནས་མཐོང་བ་ནི་མ་ཡིན་ཏེ། དེ་མཐོང་ན་བར་དུ་ཆོད་པའི་གཟུགས་རྣམས་ཀྱང་མཐོང་དགོས་པ་ལས་དེ་མཐོང་བ་མ་ཡིན་པའི་ཕྱིར། དེའང་མིག་གཉིས་ཀས་མཐོང་བ་ཡིན་ཏེ། གཅིག་གི་མཐོང་བ་ལ་གཉིས་ཀས་མཐོང་བ་གསལ་བར་མཐོང་བའི་ཕྱིར། གཉིས་པ་ལ།
དབང་པོའི་ཡུལ་འཛིན་ཚུལ། དབང་པོ་རྟེན་དུ་འགྱུར་ཚུལ། ས་གང་རྟོགས་ཚུལ་དང་གསུམ། དང་པོ་ནི། དབང་པོ་རྣམས་ཀྱིས་ཡུལ་ཕྲད་ནས་འཛིན་ནམ། མ་ཕྲད་པར་འཛིན། ཚད་མཉམ་པ་འཛིན་ནམ། མི་མཉམ་པ་འཛིན་ཞེ་ན། མིག་དང་། ཡིད་དང་།
རྣ་བ་གསུམ་པོ་དེས་ཡུལ་དང་མ་ཕྲད་པར་འཛིན་ཏེ། མིག་གིས་ཐག་རིང་པོའི་གཟུགས་མཐོང་། རྣ་བའི་ཐག་རིང་པོའི་སྒྲ་ཐོས། ཡིད་ཀྱིས་དུས་གསུམ་གིས་གཟུགས་ཡུལ་དུ་བྱེད་པའི་ཕྱིར། སྣ་སོགས་གསུམ་གྱིས་ཡུལ་དང་ཕྲད་ནས་འཛིན་ཅིང་། རང་དང་མཉམ་པའི་ཡུལ་འཛིན་པར་འདོད་དེ། ལྕེ་དབང་གིས་རང་གི་རྡུལ་དང་མཉམ་པའི་རོའི་རྡུལ་འཛིན་པ་ཡིན་གྱིས། དེ་ལས་ཆེ་བ་མི་འཛིན་པའི་ཕྱིར། གཉིས་པ་ནི། ཐ་མ་ཡིད་ཀྱི་རྣམ་པར་ཤེས་པ་རང་དུས་ན་འདས་པའི་བདག་རྐྱེན་དབང་པོ་ཁོ་ན་ལ་རྟེན་གྱི་རང་དང་མཉམ་པའི་རྣམ་པར་ཤེས་པ་ལ་མི་རྟེན།
རྣམ་ཤེས་སྔ་མ་ལྔ་ནི། རང་དུས་ན་འདས་པ་དང་། རང་དང་ལྷན་ཅིག་པའི་བདག་རྐྱེན་ལ་སྐྱེས་པ་ཡིན་ནོ། ། མིག་ཤེས་དེ་བདག་རྐྱེན་དབང་པོ་གཟུགས་ཅན་པ་ལས་ཀྱང་སྐྱེས་པར་མཚུངས་པ་ལས། བདག་རྐྱེན་གྱི་སྒོ་ནས་དབང་ཤེས། ཞེས་བརྗོད། དམིགས་རྐྱེན་ཀྱི་སྒོ་ནས་ཡུལ་ཤེས་ཞེས་མི་བརྗོད་པའི་རྒྱུ་མཚན་ཅི་ཡིན་ཞེ་ན། དང་པོ་བདག་རྐྱེན་དུ་སྒྲུབ་པ་ནི། མིག་དབང་གཟུགས་ཅན་པ་དེ། མིག་ཤེས་ཀྱི་ཐུན་མོང་མ་ཡིན་པའི་བདག་རྐྱེན་ཡིན་ཏེ།
དེ་དག་གཞན་དང་གཞན་དུ་གྱུར་པའི་སྟོབས་ཀྱིས། མིག་ཤེས་ཀྱང་དེ་དང་དེར་འགྱུར་བའི་ཕྱིར། གཟུགས་དེ་མིག་ཤེས་ཀྱི་ཐུན་མོང་མ་ཡིན་པའི་ཡུལ་མ་ཡིན་ཏེ། གོང་གི་སྒྲུབ་བྱེད་ལས་ལོག་པའི་ཕྱིར། དེས་ན་བདག་རྐྱེན་གྱི་སྒོ་ནས་དབང་ཤེས་ཞེས་བརྗོད་ཡུལ་ཀྱི་སྒོ་ནས་ཡུལ་ཤེས་ཞེས་མ་བརྗོད། དབང་པོ་གཟུགས་ཅན་པ་དབང་ཤེས་ཀྱི་ཐུན་མོང་མ་ཡིན་པའི་བདག་རྐྱེན་དང་། གཟུགས་དེའི་ཐུན་མོང་མ་ཡིན་པའི་རྒྱུ་མ་ཡིན་པའི་ཕྱིར། གསུམ་པ་ནི་དབང་རྟེན་ཁོག་པ། དེ་ལ་བརྟེན་པའི་དབང་པོ། དེ་ལ་བརྟེན་པའི་རྣམ་ཤེས།
ཡུལ་དང་བཞི་ལས། དབང་རྟེན་ལྔ་དང་། དབང་པོ་ལྔ་ནི། ས་ལྔ་པ་ཅན་ཡིན་ཏེ། འདོད་པ་དང་བསམ་གཏན་ས་བཞི་ཏེ་ལྔར་གཏོགས་པ་ཡོད་པའི་ཕྱིར། མིག་གི་རྣམ་པར་ཤེས་པ། རྣ་བའི་རྣམ་པར་ཤེས་པ། ལུས་ཀྱི་རྣམ་ཤེས་གསུམ་ནི། ས་གཉིས་པ་ཅན་ཡིན་ཏེ། འདོད་པ་དང་།
བསམ་གཏན་དང་པོར་གཏོགས་པ་ཡོད་ཀྱིས། གཉིས་པ་ཡན་ཆད་དུ་གཏོགས་པ་མེད་པའི་ཕྱིར། སྣའི་རྣམ་ཤེས། ལྕེའི་རྣམ་ཤེས། དྲི་རོ་བཞི་ནི་ས་བཞི་པ་ཅན་ཡིན་ཏེ། འདོད་ཁམས་ཁོ་ནའི་སར་གཏོགས་པའི་ཕྱིར། ཡུལ་གཟུགས་སྒྲ་གཉིས། རེག་བྱ་གསུམ་ནི་བསམ་གཏན་ས་བཞི་འདོད་པ་དང་ལྔར་གཏོགས་པ་ཡོད་དོ། ། རྟེན་ཚུལ་ཇི་ལྟ་བུ་ཡིན་ཞེ་ན། དེ་གཞུང་དང་སྦྱར་བ་ནི།
གོང་མའི་ལུས་ལ་འོག་མའི་མིག་རྟེན་པ་མིན་ཏེ། གོང་མའི་ལུས་ལ་འོག་མའི་མིག་ལས་མཆོག་དུ་གྱུར་པའི་རང་སའི་མིག་རྟེན་པ་ཡིན་པའི་ཕྱིར། དེའི་ཤུགས་ལས། འོག་མའི་ལུས་ལ་གོང་མའི་མིག་བརྟེན་པ་ཡོད་ཏེ། བསམ་གཏན་དང་པོའི་རྟེན་ཅན་གྱི་བསམ་གཏན་བཞི་པའི་དངོས་གཞི་བསྒྲུབས་ནས། བསམ་གཏན་བཞི་པའི་མིག་དབང་མངོན་དུ་འགྱུར་བ་ཡོད་པའི་ཕྱིར། ས་འོག་མའི་མིག་གིས་ས་གོང་མའི་གཟུགས་མཐོང་བ་མིན་ཏེ། འོག་མའི་མིག་དམན་གོང་མའི་གཟུགས་མཆོག་ཡིན་པའི་ཕྱིར། དེའི་ཤུགས་ལས། ས་གོང་མའི་མིག་གིས་ས་འོག་མའི་གཟུགས་མཐོང་བ་ཡོད་ཏེ།
བསམ་གཏན་དང་པོའི་རྟེན་ལ་བསམ་གཏན་བཞི་པའི་མིག་དབང་མངོན་དུ་གྱུར་པའི་ཚེ། དེའི་མིག་གིས་བསམ་གཏན་དང་པོའི་གཟུགས་མཐོང་བ་ཡིན་པའི་ཕྱིར། ས་འོག་མའི་མིག་གིས་གོང་མའི་རྣམ་ཤེས་ཀྱི་རྟེན་མི་བྱེད། འོག་མའི་མིག་དམན་གོང་མའི་རྣམ་ཤེས་མཆོག་ཡིན་པའི་ཕྱིར། དེའི་ཤུགས་ལས། གོང་མའི་མིག་གིས་འོག་མའི་རྣམ་ཤེས་ཀྱི་རྟེན་བྱེད་པ་ཡོད་ཏེ། བསམ་གཏན་བཞི་པའི་མིག་དབང་གིས་བསམ་ཏན་དང་པོའི་སས་བསྡུས་ཀྱི་མིག་ཤེས་ཀྱི་རྟེན་བྱེད་པ་ཡིན་པའི་ཕྱིར། དེའི་ཡུལ་དུ་གྱུར་པའི་ཡུལ་འོག་ས་རང་ས། གོང་ས་གསུམ་ཀར་དུ་རྟོགས་པ་ཡོད་སྟེ། བསམ་གཏན་དང་པོའི་རྟེན་ཅན་གྱི་བསམ་གཏན་བཞི་པའི་དངོས་གཞི་བསྒྲུབས་ནས་བསམ་གཏན་བཞི་པའི་སས་བསྡུས་ཀྱི་མིག་དབང་ཐོབ་པའི་ཚེ།
མིག་དབང་དེ་ལ་བརྟེན་པའི་རྣམ་ཤེས་ཀྱིས་རང་ས་བསམ་གཏན་དང་པོ། འོག་ས་འདོད་པ། གོང་ས་བསམ་གཏན་བཞི་པའི་སས་བསྡུས་ཀྱི་གཟུགས་གསུམ་ཀ་མཐོང་བ་ཡོད་པའི་ཕྱིར། དཔེར་ན་རྒྱལ་པོ་སྟོབས་ལྡན་ལ་བརྟེན་པའི་མི་ཕལ་པས་ཀྱང་བྱ་བ་རྒྱ་ཆེན་པོ་འགྲུབ་པ་བཞིན་ནོ། ། ལུས་ཀྱི་མིག་ཤེས་ཀྱི་རྟེན་དང་མིག་ཤེས་ཀྱིས་གཟུགས་མཐོང་བའི་རྟེན་གཉིས་ཀ་རང་ས། འོག་ས་གོང་ས་གསུམ་གྱི་རྟེན་བྱེད་པ་ཡོད་དེ། རྣ་བ་ཡང་དེ་བཞིན་དུ་སྦྱོར་རོ། ། ལྕེའི་རྣམ་ཤེས། སྣའི་རྣམ་ཤེས། ལུས་ཀྱི་རྣམ་ཤེས་གསུམ་སྤྱིར་བསྟན་དུ་རང་གི་ཡུལ་གསུམ་དང་ས་མཚུངས་པ་ཁོ་ན་ཡིན།
དམིགས་བསལ་དུ་ལུས་ཀྱི་རྣམ་ཤེས་འོག་སར་གཏོགས་པ་ཡོད་དེ། བསམ་གཏན་བཞི་པའི་རྟེན་ཅན་གྱིས་ལུས་ཀྱི་རྣམ་ཤེས་བསམ་གཏན་དང་པོའི་སར་གཏོགས། དེའི་ཡུལ་རེག་བྱ་དང་པོར་གཏོགས་པ་ཡོད་པའི་ཕྱིར། ཡིད་ཀྱི་རྣམ་ཤེས་རང་གི་ཡུལ་དང་ས་མཚུངས་པར་མ་ངེས་ཏེ། དེས་ས་གོང་འོག་ཐམས་ཅད་ཀྱི་གཟུགས་སོགས་ཡུལ་དུ་བྱེད་པའི་ཕྱིར། གཉིས་པ་ནི། ཕྱིའི་སྐྱེ་མཆེད་ལྔ། རྣམ་ཤེས་གཉིས་གཉིས་ཀྱི་ཡུལ་དུ་གྱུར་ཏེ། གཟུགས་དེ་མིག་ཤེས་དང་ཡིད་ཀྱི་རྣམ་ཤེས་གཉིས་ཀའི་ཡུལ་དུ་འགྱུར་ཅིང་། དེ་གཞན་བཞི་ལའང་མཚུངས་པའི་ཕྱིར།
གསུམ་པ་ནི། འདུས་མ་བྱས་མཐའ་དག་རྟག་པ་ཡིན་ཞིང་། དེ་ལས་གཞན་རྣམས་མི་རྟག་པའོ། ། བཞི་པ་དབང་པོ་ཡིན་མིན་གྱི་སྒོ་ནས་དབྱེ་བ་ནི། ཆོས་ཁམས་ཀྱིས་ཕྱེད་ཚོར་བ་བདེ་སོགས་ལྔ་དང་། འདུ་བྱེད་ལ་དད་པའི་དབང་པོ་སོགས་ལྔ་ཏེ་བཅུ་དང་། ནང་གི་དབང་པོ་བཅུ་གཉིས་ནི་དབང་པོ་ཡིན་ལ། དེ་ལས་གཞན་པ་རྣམས་ནི་དབང་པོར་མ་བཤད་དོ། ། ཁམས་བསྟན་པའི་གནས་བཤད་ཟིན་ཏོ། ། གོང་དུ་བཅུ་གཉིས་ནང་གིར་ཅེས་སོགས་སུ།
ནང་གི་བཅུ་གཉིས་ལ་སོགས་པ་དབང་པོར་བཤད་པ་དང་། འདུས་བྱས་ཆོས་རྣམས་དེ་དག་ཀྱང་ཞེས་སོགས་སུ། འདུས་བྱས་ཐམས་ཅད་ཕུང་པོ་ལྔར་འདུས་པར་བཤད་པ་ལ། འོ་ན་དབང་པོའི་ངོ་བོ་ཇི་ལྟ་བུ། དབྱེ་ན་དུ་ཡོད། འདུས་བྱས་ཆོས་ཀྱི་སྐྱེ་ཚུལ་ཇི་ལྟ་བུ་ཞེ་ན། དེ་དག་འཆད་པར་བྱེད་པ་ལ་དབང་པོ་བསྟན་པའི་མཛོད་འདི་བྱུང་། དེ་ལ་དབང་པོའི་རང་བཞིན་གཏན་ལ་ཕབ་པ་དང་འདུས་བྱས་ཆོས་ཀྱི་སྐྱེ་ཚུལ་གཉིས། དང་པོ་ལ། དབང་པོར་འཇོག་པའི་རྒྱུ་མཚན།
དབང་པོའི་གྲངས་ངེས། སྐབས་སུ་བབ་པའི་དབང་པོའི་ངོ་བོ། ། དབང་པོའི་རབ་དབྱེ་དང་བཞི་ལས། དང་པོ་ལ། བྱེ་བྲག་ཏུ་སྨྲ་བའི་ལུགས། མདོ་སྡེ་པའི་ལུགས་གཉིས། དང་པོ་ནི། མིག་དབང་སོགས་ལྔ་ནི། དོན་བཞི་བཞི་ལ་དབང་བྱེད་དེ། ལུས་སྲུང་བ།
ལུས་མཛེས་པ། ཡུལ་ལ་དམིགས་པ། རང་འབྲས་རྣམ་ཤེས་སྐྱེད་པ་དང་བཞི་ལ་དབང་བྱེད་པའི་ཕྱིར། དང་པོ་གྲུབ་པ་ནི། མིག་དབང་གིས་གནོད་བྱེད་ཀྱི་དགྲ་བོ་མཐོང་བའི་དང་། སྣ་དབང་གིས་གནོད་བྱེད་ཀྱི་སྒྲ་ཐོས་པའི་སྒོ་ནས་ལུས་སྲུང་བར་བྱེད། ཕྱི་མ་གསུམ་གྱིས་ཁམས་ཟས་ལ་ལོངས་སྤྱོད་པའི་སྒོ་ནས་ལུས་རྒྱས་པར་བྱེད་པ་སྟེ། སྲུང་བར་བྱེད་པའི་ཕྱིར། ཕོ་དབང་། མོ་དབང་།
སྲོག་དབང་། ཡིད་དབང་། བཞི་ནི་དོན་གཉིས་གཉིས་ལ་དབང་བྱེད་དེ། དང་པོས་རང་གང་ལ་ལྡན་པའི་རྟེན་གྱི་གང་ཟག་ཕོ་ཉིད་དུ་མཚོན་པ་དང་། སྐད་གཟེངས་མཐོ་བ་སོགས་ཕོའི་རང་བཞིན་ལ་དབང་བྱེད། གཉིས་པས་རང་གང་ལ་ལྡན་པའི་རྟེན་གྱི་གང་ཟག་མོ་ཉིད་མཚོན་པ་དང་། ང་རོ་ཞན་པ་སོགས་མོའི་རང་བཞིན་ལ་དབང་བྱེད། གསུམ་པས་ཕུང་པོའི་རིགས་འདྲ་སྔ་མ་ལས་ཕྱི་མ་འབྱུང་བ་དང་། བྱུང་བ་གནས་པའི་རྟེན་བྱེད། བཞི་པས་སྔ་མ་ནས་འདིར་ཉིང་མཚམས་སྦྱོར་བ་དང་འདི་ནས་ཕྱི་མར་ཉིང་མཚམས་སྦྱོར་བ་སོགས།
ལུས་ངག་གིས་ལས་ཡིད་དང་མཐུན་པ་ལ་འཇུག་པ་ལ་དབང་བྱེད་པའི་ཕྱིར། ཚོར་བའི་དབང་པོ་ལྔ་དང་། རྣམ་བྱང་གི་དབང་པོ་བརྒྱད་པོ་རྣམས་ནི། ཀུན་ནས་ཉོན་མོངས་དང་རྣམ་བྱང་ལ་དབང་བྱེད་དེ། ཚོར་བའི་ཕུང་པོ་ལྔའི་དང་པོ་ལ་དབང་བྱེད། རྣམ་བྱང་གི་དབང་པོས་རྣམ་བྱང་ལ་དབང་བྱེད་པའི་ཕྱིར། གཉིས་པ་ནི་མིག་སོགས་དབང་པོ་དྲུག་ལ། དབང་པོ་ཞེས་བྱ་ཏེ། དང་པོ་ལྔའི་རང་རང་གི་དོན་གཟུགས་སོགས་ལ་དབང་བྱེད། ཡིད་དབང་གིས་ཆོས་ཐམས་ཅད་ལ་དབང་བྱེད་པའི་ཕྱིར།
ཕོ་མོའི་དབང་པོ་གཉིས་ཀྱིས་ཕོའི་རང་བཞིན་ལ་དབང་བྱེད་པ་དང་། མོའི་རང་བཞིན་ལ་དབང་བྱེད་པས་ན། དེ་གཉིས་ལ་དབང་པོའི་སྒྲ་བཤད་དུ་ཡོད། དེ་གཉིས་པོ་དེ་ལུས་དབང་ཡིན་ཏེ། རང་འབྲས་ལུས་ཀྱི་རྣམ་པར་ཤེས་པའི་བདག་རྐྱེན་བྱེད་པའི་རིགས་སུ་གནས་པའི་ནང་གི་རྡུལ་དྭངས་བ་ཡིན་པའི་ཕྱིར། སྲོག་དབང་ལ་དབང་པོའི་སྒྲ་བཤད་དུ་ཡོད་ཏེ། ཕུང་པོའི་རིགས་འདྲ་གནས་པ་ལ་དབང་བྱེད་པའི་ཕྱིར། ཚོར་བའི་དབང་པོ་ལ་དབང་པོའི་སྒྲ་བཤད་དུ་ཡོད་ཏེ། ཀུན་ནས་ཉོན་མོངས་རྒྱས་པ་ལ་དབང་བྱེད་པའི་ཕྱིར། ཚོར་བ་བདེ་བ་ལ་བརྟེན་ནས་འདོད་ཆགས།
སྡུག་བསྔལ་ལ་བརྟེན་ནས་ཞེ་སྡང་། བཏང་སྙོམས་ལ་བརྟེན་ནས་གཏི་མུག་འབྱུང་བའི་ཕྱིར། དད་སོགས་དབང་པོ་ལྔ་ལ། དབང་པོའི་སྒྲ་བཤད་དུ་ཡོད་དེ། རྣམ་བྱང་གི་ཆོས་གོང་འཕེལ་དུ་འགྱུར་བ་ལ་དབང་བྱེད་པའི་ཕྱིར། མི་ཤེས་པ་ཀུན་ཤེས་པར་བྱེད་པའི་དབང་པོ། ཀུན་ཤེས་པའི་དབང་པོ། ཀུན་ཤེས་ལྡན་པའི་དབང་པོ་གསུམ་ལ་དབང་པོའི་སྒྲ་བཤད་དུ་ཡོད་ཏེ། དེ་གསུམ་གྱིས་ལྷག་མེད་མྱང་འདས་སོགས་གོང་ནས་གོང་དུ་ཐོབ་པ་ལ་དབང་བྱེད་པའི་ཕྱིར། གཉིས་པ་གྲངས་ངེས་ལ།
བྱེ་བྲག་ཏུ་སྨྲ་བའི་ལུགས་དང་། མདོ་སྡེ་པའི་ལུགས་གཉིས། དང་པོ་ནི། དབང་བསྐུར་བྱ་ཇི་སྙེད་པའི་དབང་དུ་བྱས་ནས། དབང་པོའི་གྲངས་དག་ཀྱང་དེ་སྙེད་དུ་བསྟན་ཏེ། སེམས་རྣམ་པར་ཤེས་པའི་ཚོགས་དྲུག་གི་རྟེན་བྱེད་པའི་དབང་དུ་བྱས་ནས། དབང་པོ་དྲུག་བཞག སེམས་ཅན་རེ་རེའི་བྱེ་བྲག་ཕོ་དང་མོ་ལ་དབང་བྱེད་པའི་དབང་དུ་བྱས་ནས་ཕོ་མོའི་དབང་པོ་གཉིས་བཞག ཀུན་ནས་ཉོན་མོངས་པ་ལ་དབང་བྱེད་པའི་དབང་དུ་བྱས་ནས་ཚོར་བའི་དབང་པོ་ལྔ་བཞག རྣམ་བྱང་གི་ཚོགས་ལ་དབང་བྱེད་པའི་དབང་དུ་བྱས་ནས་རྣམ་བྱང་གི་དབང་པོ་བརྒྱད་བཞག་པའི་ཕྱིར།
གཉིས་པ་ནི་གང་ཟག་གཅིག་འཁོར་བར་སྐྱེ་བའི་དབང་དུ་བྱས་ནས། ཀུན་ནས་ཉོན་མོངས་ཀྱི་དབང་པོ་བཅུ་བཞི་བཤད་དེ། འཁོར་བར་འཇུག་པའི་རྟེན་གྱི་དབང་དུ་བྱས་ནས་མིག་སོགས་དབང་པོ་དྲུག་བཞག དེར་སྐྱེ་བའི་དབང་དུ་བྱས་ནས་ཕོ་མོའི་དབང་པོ་གཉིས་བཞག དེར་གནས་པའི་དབང་དུ་བྱས་ནས་སྲོག་དབང་བཞག དེས་ཚོར་བ་བདེ་སྡུག་ཉེ་བར་སྤྱོད་པའི་དབང་དུ་བྱས་ནས་ཚོར་བའི་དབང་པོ་ལྔ་བཞག་པའི་ཕྱིར། ཟག་མེད་དུ་འཇུག་པའི་དབང་དུ་བྱས་ནས། དབང་པོ་ཕྱི་མ་བརྒྱད་བཞག་པ་ཡིན་ཏེ། དེར་འཇུག་པའི་དབང་དུ་བྱས་ནས། དད་སོགས་དབང་པོ་ལྔ་བཞག
དེར་སྐྱེ་བའི་དབང་དུ་བྱས་ནས། མི་ཤེས་པ་ཀུན་ཤེས་པར་བྱེད་པའི་དབང་པོ་བཞག དེར་གནས་པའི་དབང་དུ་བྱས་ནས་ཀུན་ཤེས་པའི་དབང་པོ་བཞག གནས་ན་ཟག་མེད་ཀྱི་བདེ་བ་ལ་ལོངས་སྤྱོད་པའི་དབང་དུ་བྱས་ནས། ཀུན་ཤེས་ལྡན་པའི་དབང་པོ་བཞག་པའི་ཕྱིར། གསུམ་པ་དབང་པོའི་གོ་དོན་ནི། འདིར་ནང་གི་དབང་པོ་དྲུག་དང་ཕོ་མོའི་དབང་པོ་གཉིས་ཀྱི་མཚན་ཉིད་མི་འཆད་དེ་གོང་དུ་བཤད་ཟིན་པའི་ཕྱིར། དད་སོགས་དབང་པོ་ལྔ་སྲོག་དབང་འདིར་མི་འཆད་དེ། འོག་ནས་འཆད་པའི་ཕྱིར། དེས་ན་ཚོར་བའི་དབང་པོ་ལྔ་དང་།
དྲི་མེད་ཀྱི་དབང་པོ་གསུམ་ལས་དང་པོ་ནི། སིམ་པ་མ་ཡིན་པར་རང་སྟོབས་ཀྱིས་གདུང་བ་ཉམས་སུ་མྱོང་བའི་ལུས་ཚོར་ལ། ཚོར་བ་སྡུག་བསྔལ་གྱི་དབང་པོར་འཇོག སིམ་པ་ཉམས་སུ་མྱོང་བའི་ལུས་ཚོར་དང་།

བསམ་གཏན་གསུམ་པའི་སེམས་བདེ་གང་རུང་གིས་བསྡུས་པ་ལ། བདེ་བའི་དབང་པོར་འཇོག བསམ་གཏན་གསུམ་པའི་སེམས་བདེ་ལས་གཞན་པའི་སིམ་པར་ཉམས་སུ་མྱོང་བའི་ཡིད་ཤེས་སུ་གྱུར་པའི་སེམས་བྱུང་ལ་ཡིད་བདེ་བར་འཇོག སིམ་པ་མིན་པར་རང་སྟོབས་ཀྱིས་གདུང་བ་ཉམས་སུ་མྱོང་བའི་ཡིད་ཤེས་འཁོར་དུ་བྱུང་བའི་སེམས་བྱུང་ལ་ཡིད་མི་བདེ་བར་འཇོག སིམ་གདུང་བར་མ་ཙམ་དུ་ཉམས་སུ་མྱོང་བའི་སེམས་བྱུང་ལ་བཏང་སྙོམས་ཀྱི་ངོ་བོར་འཇོག་ཏེ། དེ་སིམ་གདུང་གཉིས་ཀའི་མི་རྟོག་པའི་ཕྱིར། དེ་ལ་དབང་ཤེས་དང་ཡིད་ཤེས་གཉིས་ཀའི་ཆ་ཡོད། གཉིས་པ་དྲི་མེད་ཀྱི་དབང་པོ་གསུམ་ནི། མཐོང་ལམ། སྒོམ་ལམ། མི་སློབ་ལམ་གསུམ་ཀའི་དབང་དུ་བྱས་ནས་བཞག་ཏེ།
མི་ཤེས་པ་ཀུན་ཤེས་པར་བྱེད་པའི་དབང་པོ་ནི། མཐོང་ལམ་གྱིས་བསྡུས། ཀུན་ཤེས་པའི་དབང་པོ་ནི། སྒོམ་ལམ་གྱིས་བསྡུས། ཀུན་ཤེས་ལྡན་པའི་དབང་པོ་ནི་མི་སློབ་ལམ་གྱིས་བསྡུས་པའི་ཕྱིར། དེ་རེ་རེ་ལ་ཡང་དབྱེ་ན་དགུ་དགུ་ཡོད་དེ། དང་པོ་ལ་མཐོང་ལམ་གྱི་ངོ་བོར་གྱུར་པའི་དད་སོགས་དབང་པོ་ལྔ་དང་། ཡིད་དབང་། ཚོར་བ་བདེ་བ། ཡིད་བདེ།
བཏང་སྙོམས་དང་དགུ་ཡོད་པའི་ཕྱིར། དེས་ཕྱི་མ་གཉིས་ལའང་རིགས་འགྲེ། བཞི་པ་དབང་པོའི་དབྱེ་བ་ལ། དབང་པོ་ཡིན་མིན་གྱི་སྒོ་ནས། དབང་པོ་རྙེད་གཏོང་གི་ཚུལ། དགེ་སྦྱོང་གི་ཚུལ་གྱི་འབྲས་བུ་དབང་པོ་དུས་ཐོབ་ལ་དཔྱད། དབང་པོའི་ལྡན་ཚུལ་ལ་དཔྱད་པ་དང་བཞི་ལས། དང་པོ་ལ། གཉིས་ཚན་གྱི་སྒོ་ནས་དབྱེ་བ་དང་། གསུམ་ཚན་གྱི་སྒོ་ནས་དབྱེ་བ་གཉིས།
དང་པོ་ལ། ཟག་པ་དང་བཅས་མ་བཅས་ཀྱི་སྒོ་ནས་དབྱེ། རྣམ་སྨིན་ཡིན་མིན་གྱི་སྒོ་ནས་དབྱེ། རྣམ་སྨིན་དང་བཅས་མ་བཅས་ཀྱི་སྒོ་ནས་དབྱེ་བ་དང་གསུམ། དང་པོ་ནི། བཤད་མ་ཐག་པའི་དྲི་མེད་ཀྱི་དབང་པོ་གསུམ་ནི་མཐའ་གཅིག་ཏུ་ཟག་མེད་ཡིན་ཏེ། འཕགས་ལམ་གྱི་ངོ་བོར་གྱུར་པའི་དབང་པོ་ཡིན་པའི་ཕྱིར། གཟུགས་ཅན་གྱི་དབང་པོ་བདུན་དང་། སྲོག་དང་། ཚོར་བ་སྡུག་བསྔལ།
ཡིད་མི་བདེ་བ་དང་བཅུ་ནི་ཟག་བཅས་ཡིན། དད་སོགས་དབང་པོ་ལྔ། ཚོར་བ་བདེ་བ། ཡིད་བདེ། བཏང་སྙོམས། ཡིད་དབང་དང་དགུ་ལ། ཟག་བཅས་ཟག་མེད་གཉིས་ཀ་ཡོད། གཉིས་པ་ནི། སྲོག་ནི་རྣམ་སྨིན་ཡིན་བྱས་པ་ལ། ཁོ་ན་རེ།
དགྲ་བཅོམ་པ་འགའ་ཞིག་གིས་ཚེ་འདོར་ལེན་ལ་དབང་ཐོབ་པ་མ་ཡིན་པར་གྱུར་རམ་ཞེ་ན། འདིའི་ལན་ལ། ཚེ་ལ་རྣམ་སྨིན་གྱི་ཁྱབ་པར་འདོད་པའི་ལུགས་དང་། མ་ཁྱབ་པར་འདོད་པའི་ལུགས་གཉིས་ལས། དང་པོ་ནི་དགྲ་བཅོམ་པ་འཆི་ཁར་གྱུར་པ་ན་ལོངས་སྤྱོད་རྣམས་སྦྱིན་པར་བཏང་ནས། འདི་དག་ཚེ་ཡིས་མཐུད་དུ་གྱུར་ཅིག ཅེས་བརྗོད་པ་ལས། སྔ་མའི་ཚེ་ལྷག་རྣམས་ཚེ་འདིའི་མཐུད་དུ་གྱུར་པ་དང་། ཡང་ལོངས་སྤྱོད་རྣམས་སྐྱེ་བ་ཕྱི་མའི་ཚེ་མཐུད་དུ་གྱུར་ཅིག ཅེས་བརྗོད་པ་ལས་ཚེ་འདོར་བ་ལྟ་བུ་ལ་བྱེད།
གཉིས་པ་མ་ཁྱབ་པའི་ལུགས་ནི། བསམ་གཏན་བཞི་པའི་རབ་མཐའ་ཐོབ་པའི་དགྲ་བཅོམ་པ་འགའ་ཞིག་གིས་འབྱུང་བ་བྱིན་གྱིས་བརླབས་པས། དེ་དང་དུས་མཉམ་དུ་གྱུར་པའི་སྲོག་ཀྱང་རྒྱས་པར་བྱེད། འདི་ནི་དབྱངས་སྒྲོགས་གི་ལུགས་སོ། ། གཟུགས་ཀྱི་དབང་པོ་བདུན། ཡིད་དབང་། ཚོར་བ་ཡིད་བདེ་བ་མ་གཏོགས་གཞན་བཞི་དང་། བཅུ་གཉིས་ལ་རྣམ་སྨིན་ཡིན་མིན་གཉིས་ཀ་ཡོད། ཐ་མ་རྣམ་བྱང་གི་དབང་པོ་བརྒྱད་དང་ཡིད་མི་བདེ་ནི། རྣམ་སྨིན་དུ་མ་གཏོགས་སོ། །
གསུམ་པ་ནི་བཤད་མ་ཐག་པའི་ཡིད་མི་བདེ་གཅིག་པུ་ནི། རྣམ་སྨིན་དང་བཅས་པ་ཡིན། ཡིད་དབང་། ཚོར་བ། ཡིད་མི་བདེ་མ་གཏོགས་གཞན་བཞི། དད་སོགས་དབང་པོ་ལྔ། དེ་བཅུ་ལ་རྣམ་སྨིན་དང་བཅས་མ་བཅས་གཉིས་ཀའི་ཆ་ཡོད། གཉིས་པ་གསུམ་ཚན་གྱི་སྒོ་ནས་དབྱེ་བ་ལ། དགེ་སོགས་གསུམ་གྱི་སྒོ་ནས། ཁམས་གསུམ་གྱི་སྒོ་ནས།
མཐོང་སྤང་སོགས་གསུམ་གྱི་སྒོ་ནས་དབྱེ་བ་དང་གསུམ་ལས། དང་པོ་ནི་རྣམ་བྱང་དབང་པོ་བརྒྱད་ནི། མཐའ་གཅིག་ཏུ་དགེ་བ་ཡིན། ཡིད་མི་བདེ་ལ་དགེ་མི་དགེ་གཉིས་ཀའི་ཆ་ཡོད། ཡིད་དབང་། ཚོར་བ། ཡིད་མི་བདེ་མ་གཏོགས་པ་གཞན་བཞི་སྟེ་ལྔ་ལ་དགེ་མི་དགེ་ལུང་མ་བསྟན་གསུམ་ཀའི་ཆ་ཡོད། གཟུགས་ཅན་གྱི་དབང་པོ་བདུན་དང་སྲོག་དབང་དང་བརྒྱད་ནི་མཐའ་གཅིག་ཏུ་ལུང་མ་བསྟན་ཡིན། གཉིས་པ་ནི། དྲི་མེད་ཀྱི་དབང་པོ་གསུམ་མ་གཏོགས་པ་འདོད་པའི་སར་གཏོགས་པ་ཡོད།
དེའི་སྟེང་ནས་ཕོ་མོའི་དབང་པོ་ཚོར་བ་སྡུག་བསྔལ་དང་ཡིད་མི་བདེ་བཞི་སྟེ་བདུན་མ་གཏོགས་པའི་བཅོ་ལྔ་ལ་གཟུགས་ཀྱི་སར་གཏོགས་པ་ཡོད། དེའི་སྟེང་ནས་གཟུགས་ཅན་རྣམས་དང་། བདེ་བའང་མ་གཏོགས་པའི་ལྷག་མ་བརྒྱད། གཟུགས་མེད་ཀྱི་སར་གཏོགས་པ་ཡོད། གསུམ་པ་ནི། ཡིད་དབང་། ཚོར་བ་བདེ་བ། ཡིད་བདེ། བཏང་སྙོམས་རྣམས་ལ་མཐོང་སྤང་སྒོམ་སྤང་དེ་གཉིས་ཀ་མ་ཡིན་པའི་ཆ་གསུམ་ཡོད། ཡིད་མི་བདེ་ལ་མཐོང་སྤང་དང་སྒོམ་སྤང་གཉིས་ཀའི་ཆ་ཡོད།
གཟུགས་ཀྱི་དབང་པོ་བདུན། སྲོག ཚོར་བ་སྡུག་བསྔལ་ཏེ། དགུ་ནི་སྒོམ་སྤང་ཡིན། ལམ་གྱི་ངོ་བོར་གྱུར་པའི་དད་སོགས་ལྔ་ནི། སྤང་པར་བྱ་བ་མ་ཡིན་ཡང་། ལམ་གྱི་ངོ་བོར་མ་གྱུར་པའི་དེ་ལྔ་ལ་སྒོམས་སྤངས་ཀྱི་ཆ་གཉིས་ཡོད། ཡིད་ཀྱི་དབང་པོ་ཐ་མ་གསུམ་སྟེ།་་་་་ འདི་ནས་ཡིག་ཕྲེང་ཕྱེད་ཆད་པས་བྱ་ཐབས་བྲལ། དབང་དུ་བྱས་པ་དང་།
ཁམས་གོང་གིས་དབང་དུ་བྱས་པ་གཉིས། དང་པོ་ལ། མངལ་སྐྱེས་ཀྱིས་དབང་དུ་བྱས་པ་དང་། རྫུས་སྐྱེས་ཀྱིས་དབང་དུ་བྱས་པ་གཉིས། དང་པོ་ནི། འདོད་པར་སྲོག་ཡིད་བཏང་སྙོམས་ལུས་དབང་དང་བཞི། དང་པོར་ཅིག་ཆར་དུ་རྙེད་ཀྱང་། རྣམ་སྨིན་སྐྱེས་ཀྱིས་དབང་དུ་བྱས་ནས། སྲོག་དབང་ལུས་དབང་ཅིག་ཆར་དུ་རྙེད། གཉིས་པ་ནི།
རྫུས་སྐྱེས་ཀྱིས་དབང་དུ་བྱས་ན། དེ་ལྟར་ངེས་པ་མིན་ཏེ། རྣམ་སྨིན་སྐྱེས་ལ་མཚན་གཏན་མེད། མཚན་གང་རུང་གཅིག་དང་ལྡན་པ། གཉིས་ཀ་དང་ལྡན་པ་གསུམ་ལས། དང་པོ་ནི། མིག་སོགས་དབང་པོ་ལྔ། སྲོག་དབང་དང་དྲུག་ཅིག་ཆར་དུ་རྙེད། གཉིས་པའི་དབང་དུ་བྱས་ན། གོང་གི་དྲུག་དང་།
ཕོ་མོའི་མཚན་གང་རུང་གཅིག་དང་བདུན་ཅིག་ཆར་དུ་རྙེད། གསུམ་པའི་དབང་དུ་བྱས་ན་ཕོ་མོའི་མཚན་གཉིས་ཀ་དང་བརྒྱད་ཅིག་ཆར་དུ་རྙེད། གཉིས་པ་ཁམས་གོང་གིས་དབང་དུ་བྱས་པ་ནི། གཟུགས་ཁམས་སུ་རྣམ་སྨིན་སྐྱེས་ཀྱིས་མིག་སོགས་དབང་པོ་ལྔ་དང་། སྲོག་དབང་དང་དྲུག་ཅིག་ཆར་དུ་རྙེད། དེའི་གོང་མ་གཟུགས་མེད་དུ་རྣམ་སྨིན་སྐྱེས་སྲོག་གཅིག་པུར་སྐྱེ་བ་ཡིན། གཉིས་པ་གཏོང་བའི་ཚུལ་ནི། ཁམས་གོང་གི་དབང་དུ་བྱས་པ་དང་། འདོད་པའི་དབང་དུ་བྱས་པ་གཉིས། དང་པོ་ནི།
གཟུགས་མེད་དུ་འཆི་བའི་ཚེ། སྲོག་ཡིད་བཏང་སྙོམས་གསུམ་ཅིག་ཆར་དུ་འགག་པར་འགྱུར། གཟུགས་ཁམས་སུ་མིག་སོགས་དབང་པོ་ལྔ་དང་གོང་གི་གསུམ་སྟེ་བརྒྱད་ཅིག་ཆར་དུ་འགག གཉིས་པ་ལ་ཅིག་ཆར་བའི་དབང་དུ་བྱས་པ་དང་། རིམ་གྱིས་པའི་དབང་དུ་བྱས་པ་གཉིས། དང་པོ་ནི། མཚན་གཉིས་ཆར་དང་ལྡན་པ། གང་རུང་གཅིག་དང་ལྡན་པ། གཏན་མེད་དང་གསུམ་ལས། དང་པོའི་དབང་དུ་བྱས་ན་མིག་སོགས་དབང་པོ་ལྔ།
སྲོག ཡིད། བཏང་སྙོམས་གསུམ། ཕོ་དབང་མོ་དབང་གཉིས་ཏེ་བཅུ་ཅིག་ཆར་དུ་འགག གཉིས་པའི་དབང་དུ་བྱས་ན། ཕོ་མོའི་དབང་པོ་གང་རུང་ཅིག་མ་གཏོགས་དགུ་ཅིག་ཆར་དུ་འགག གསུམ་པའི་དབང་དུ་བྱས་ན་ཕོ་མོའི་དབང་པོ་གཉིས་མ་གཏོགས་པ་བརྒྱད་ཅིག་ཆར་དུ་འགག གཉིས་པ་ནི། རིམ་ཀྱི་འཆི་བ་དག་ལ། སྲོག་ཡིད་བཏང་སྙོམས་གསུམ་ལུས་དབང་དང་བཞི་ཅིག་ཆར་དུ་འགག
དེ་རྣམས་ནི་ལུང་མ་བསྟན་གྱི་འཆི་བའི་དབང་དུ་བྱས་ལ། དགེ་སེམས་དང་བཅས་ཏེ་འཆི་བའི་དབང་དུ་བྱས་ན། དེ་རྣམས་ཀྱི་སྟེང་དུ་དད་སོགས་དབང་པོ་ལྔ་གཅིག་ཆར་དུ་འགག གསུམ་པ་དགེ་སྦྱོང་གི་ཚུལ་གྱི་འབྲས་བུ་དབང་པོ་དུས་ཐོབ་ནི། འབྲས་བུ་ཐ་མ་རྒྱུན་ཞུགས་དང་། དགྲ་བཅོམ་པའི་དབང་པོ་འབྲས་བུ་དབང་པོ་དགུ་དགུས་ཐོབ་སྟེ། ལམ་རྗེས་བཟོད་ཀྱི་ངོ་བོར་གྱུར་པའི་དད་སོགས་དབང་པོ་ལྔ། མིག་དབང་། བཏང་སྙོམས། མི་ཤེས་པ་ཀུན་ཤེས་པར་བྱེད་པའི་དབང་པོ་ལམ་རྗེས་ཤེས་ཀྱི་ངོ་བོར་གྱུར་པའི་ཀུན་ཤེས་པའི་དབང་པོ་དགུའི་རྒྱུན་ཞུགས་ཀྱི་འབྲས་བུ་ཐོབ།
སྒོམ་ལམ་སྐད་ཅིག་ཐ་མའི་ངོ་བོར་གྱུར་པའི་དད་སོགས་དབང་པོ་ལྔ། ཡིད་དབང་། ཚོར་བ་བདེ་བ་ཡིད་བདེ། བཏང་སྙོམས་གསུམ་གང་རུང་གཅིག་དང་ཀུན་ཤེས་པའི་དབང་པོ་མི་སློབ་ལམ་གྱིས་ངོ་བོར་གྱུར་པའི་ཀུན་ཤེས་ལྡན་པའི་དབང་པོ་དང་དགུས་དགྲ་བཅོམ་པའི་འབྲས་བུ་ཐོབ་པའི་ཕྱིར། རིམ་གྱིས་པའི་ཕྱིར་མི་འོང་གཉིས་ནི། འཇིག་རྟེན་པའི་ལམ་གྱིས་ཐོབ་པའི་ཚེ། དབང་པོ་བདུན་གྱིས་ཐོབ་སྟེ། འཇིག་རྟེན་པའི་ལམ་གྱི་ངོ་བོར་གྱུར་པའི་དད་སོགས་དབང་པོ་ལྔ། ཡིད། བཏང་སྙོམས་དང་བདུན་ལ་བརྟེན་ནས་ཐོབ་པའི་ཕྱིར།
དེ་གཉིས་འཇིག་རྟེན་ལས་འདས་པའི་ལམ་གྱིས་ཐོབ་པའི་ཚེ། དབང་པོ་བརྒྱད་ལ་བརྟེན་ནས་ཐོབ་སྟེ། སྒོམ་ལམ་གྱི་ངོ་བོར་གྱུར་པའི་དད་སོགས་དབང་པོ་ལྔ། བཏང་སྙོམས། ཀུན་ཤེས་པའི་དབང་པོ་དང་བརྒྱད་ལ་བརྟེན་ནས་ཐོབ་པའི་ཕྱིར། ཾརྒྱུན་ཞུགས་ཐོབ་བྱེད་ཀྱི་དབང་པོ་དགུ་ལ་བརྟེན་ནས་ཐོབ་ཾསྟེ། ཆགས་བྲལ་སྔོན་སོང་གི་ཕྱིར་འོང་གི་འབྲས་བུ་ཡང་དབང་པོ་དགུས་ཐོབ་སྟེ། ལམ་རྗེས་བཟོད་ཀྱི་ངོ་བོར་གྱུར་པའི་ཀྱང་དད་སོགས་དབང་པོ་ལྔ། ཡིད་དབང་། ཚོར་བ་བདེ་བ།
ཡིད་བདེ་བ། བཏང་སྙོམས་དང་གསུམ་གང་རུང་གཅིག་དང་། མི་ཤེས་པ་ཀུན་ཤེས་པར་བྱེད་པའི་དབང་པོ། ལམ་རྗེས་ཤེས་ཀྱི་ངོ་བོར་གྱུར་པའི་ཀུན་ཤེས་པའི་དབང་པོ་དང་དགུས་ཐོབ་པའི་ཕྱིར། བསྟན་བཅོས་རབ་ཏུ་བྱེད་པ་ལས་དགྲ་བཅོམ་པའི་འབྲས་བུ་དབང་པོ་བཅུ་གཅིག་གིས་ཐོབ་པར་བཤད་པ་དང་འགལ་ལོ་སྙམ་ན་མི་འགལ་ཏེ། དབང་པོ་བཅུ་གཅིག་གིས་དགྲ་བཅོམ་པའི་འབྲས་བུ་འགའ་ཞིག་གི་ཐོབ་པ་སྲིད་པ་ལ་དགོངས་ནས་དེ་ལྟར་བཤད་པའི་ཕྱིར། ཇི་ལྟར་སྲིད་སྙམ་ན། དང་པོར་ཚོར་བ་བཏང་སྙོམས་ལ་བརྟེན་ནས་དགྲ་བཅོམ་པའི་འབྲས་བུ་ཐོབ། དེ་ལས་ཉམས་ནས་དེ་ནས་བསམ་གཏན་དང་པོ་དང་གཉིས་པའི་དངོས་གཞི་སྒྲུབ་པ་ནས། ཚོར་བ་ཡིད་བདེ་ལ་བརྟེན་ནས་དེ་ཡི་འབྲས་བུ་ཐོབ།
སླར་ཡང་དེ་ལས་ཉམས་ནས། བསམ་གཏན་གསུམ་པའི་དངོས་གཞི་སྒྲུབས་ཏེ། ཚོར་བ་བདེ་བ་ལ་བརྟེན་ནས་དགྲ་བཅོམ་པའི་འབྲས་བུ་ཐོབ་པ་སྲིད་པའི་ཕྱིར། སླར་དེ་ལས་ཉམས་ནས་བསམ་གཏན་བཞི་པའི་དངོས་གཞི་ལ་བརྟེན་ནས་སྒྲུབ་པ་མེད་དམ་སྙམ་ན། དེ་འདྲ་སྲིད་ཀྱང་དབང་པོ་བཅུ་གཅིག་དུ་མ་འདུས་པའི་སྐྱོན་མེད་དེ། བསམ་གཏན་བཞི་པ་མན་ཆོད་ཚོར་བ་བཏང་སྙོམས་ཀྱི་ས་པ་ཡིན་པས། གོང་གི་བཏང་སྙོམས་ལས་ལོགས་སུ་བགྲང་དུ་མེད་པའི་ཕྱིར། ཆགས་བྲལ་སྔོན་སོང་གི་ཕྱིར་མི་འོང་ལ་མཚུངས་སྙམ་ན། མི་མཚུངས་ཏེ། དེ་ནི་འཇིག་རྟེན་དང་འཇིག་རྟེན་ལས་འདས་པའི་ལམ་ཀྱི་བསྟན་པར་བྱས་པས།
དེའི་འབྲས་བུ་ལ་ཉམས་པ་མི་སྲིད་པའི་ཕྱིར། བཞི་པ་དབང་པོའི་ལྡན་ཚུལ་ལ། ངེས་ལྡན་ཀྱི་དབང་དུ་བྱས་པ་དང་། སྲིད་ལྡན་ཀྱི་དབང་དུ་བྱས་པ་གཉིས། དང་པོ་ལ་ཕན་ཚུན་ངེས་ལྡན་ཀྱི་དབང་དུ་བྱས་པ་དང་། དབང་པོ་དེ་ལ་དབང་པོ་གཞན་ངེས་ལྡན་ཀྱི་དབང་དུ་བྱས་པ་གཉིས་ལས། དང་པོ་ནི་བཏང་སྙོམས། སྲོག ཡིད་གསུམ་པོ་དེ་ཕན་ཚུན་ངེས་ལྡན་ཡིན་ཏེ། གང་རུང་གཅིག་དང་ལྡན་ན་གཞན་གཉིས་དང་ལྡན་པའི་ཁྱབ།
འགོག་པ་ལ་མཉམ་པར་གཞག་བཞིན་པའི་གང་ཟག་དེ་བཏང་སྙོམས་དང་ཡིད་གཉིས་དང་ལྡན་པར་ཐལ། སྲོག་དང་ལྡན་པའི་ཕྱིར། འདོད་ན། དེའི་རྒྱུད་ལ་དེ་གཉིས་ཡོད་པར་ཐལ། དེ་ལ་དེ་ལྡན་པའི་ཕྱིར་ཞེ་ན། འདིར་ལ་ཁྱབ་ཏེ། དེ་གཉིས་ཀྱིས་ཐོབ་པ་ལྡན་པ་ལ། དེ་གཉིས་དང་ལྡན་པར་འཇོག་པའི་ཕྱིར། གཉིས་པ་ནི། བདེ་བ་དང་ལྡན་ན་དབང་པོ་བཞི་དང་ལྡན་ཏེ།
དེ་དང་ལྡན་ན་ངེས་ལྡན་གསུམ་བདེ་བ་དང་བཞི་ལྡན་པའི་ཁྱབ་པའི་ཕྱིར། ལུས་དབང་དང་ལྡན་པ་ལ་དབང་པོ་བཞི་དང་ལྡན་ཏེ། དེ་ལ་ངེས་ལྡན་གསུམ། ལུས་དབང་དང་བཞི་ལྡན་པའི་ཕྱིར། མིག་དབང་དང་ལྡན་པ་ལ་དབང་པོ་ལྔ་དང་ལྡན་ཏེ། དེ་ལ་ངེས་ལྡན་གསུམ། ལུས་དབང་མིག་དབང་ལྔ་ལྡན་པའི་ཕྱིར། ཡིད་བདེ་དང་ལྡན་པ་ལ་ཡང་དབང་པོ་ལྔ་ལྡན་ཏེ། དེ་ལ་ངེས་ལྡན་གསུམ། ལུས་དབང་།
ཡིད་བདེ་ལྔ་དང་ལྡན་པའི་ཕྱིར། སྡུག་བསྔལ་དང་ལྡན་པ་ལ་དབང་པོ་བདུན་དང་ལྡན་ཏེ། དེ་ལ་ངེས་ལྡན་གསུམ། ལུས་དབང་། ཚོར་བ་སྡུག་བསྔལ། བདེ་བ། ཡིད་བདེ་དང་བདུན་ལྡན་པའི་ཕྱིར། ཕོ་མོའི་དབང་པོ་གང་རུང་དང་ལྡན་ན་དབང་པོ་བརྒྱད་ལྡན་ཏེ། དེ་ལྡན་ན་གོང་གིས་བདུན་ཕོ་མོའི་དབང་པོ་གང་རུང་གཅིག་དང་བརྒྱད་ལྡན་པའི་ཕྱིར། ཀུན་ཤེས་ལྡན་པའི་དབང་པོ་ལྡན་པ་ལ།
དབང་པོ་བཅུ་གཅིག་ལྡན་ཏེ། གདགས་གཞི་དབང་པོ་དགུ། སྲོག་ཀུན་ཤེས་ལྡན་པའི་དབང་པོ་དང་། བཅུ་གཅིག་ལྡན་པའི་ཕྱིར། ཀུན་ཤེས་པའི་དབང་པོ་དང་ལྡན་པ་ལ། དབང་པོ་བཅུ་གཅིག་ལྡན་ཏེ། ཀུན་ཤེས་ལྡན་དབང་མ་གཏོགས། གོང་གི་དབང་པོ་བཅུ་དང་། ཀུན་ཤེས་པའི་དབང་པོ་ཏེ་བཅུ་གཅིག་ལྡན་པའི་ཕྱིར། མི་ཤེས་པ་ཀུན་ཤེས་པར་བྱེད་པའི་དབང་པོ་དང་ལྡན་པ་ལ།
དབང་པོ་བཅུ་གསུམ་ལྡན་ཏེ། གདགས་གཞི་དབང་པོ་དགུ། སྲོག་ལུས་དབང་ཚོར་བ་སྡུག་བསྔལ་ཀུན་ཤེས་པར་བྱེད་པའི་དབང་པོ་༼མ་དཔེར་རྒྱབ་མདུན་གཉིས་མི་ཚང་།༽ བྱུང་རྣམས་ལ་སྐྱེ་ཚུལ་ལྔ་ཡོད་ཏེ། སེམས་ཀྱི་ས་མང་པོ་པ། དགེ་བའི་ས་པ། ཉོན་མོངས་པ་ཆེན་པོའི་ས་པ། མི་དགེ་བའི་ས་པ། ཉོན་མོངས་པ་ཆུང་ངུའི་ས་པ་སོགས་ཐ་དད་པ་ལྔ་ཡོད་པའི་ཕྱིར། གཉིས་པ་ལ་ལྔ་ལས།
དང་པོ་ནི། ཚོར་བ་སོགས་བཅུ་པོ་འདི་ལ་སེམས་ཀྱི་ས་མང་པོ་པ་ཞེས་བྱ་ཏེ། ཡིད་སྔོན་སོང་གི་གཙོ་སེམས་ཀུན་ཀྱི་འཁོར་དུ་འགྲོ་བའི་ཕྱིར། གཉིས་པ་ནི། དད་པ་ལ་སོགས་པ་བཅུ་པོ་འདི་ལ། དགེ་བའི་ས་པ་ཞེས་བྱ་ཏེ། དགེ་བའི་གཙོ་སེམས་ཀུན་ཀྱི་འཁོར་དུ་འགྲོ་བའི་ཕྱིར། གསུམ་པ་ནི། རྨོངས་སོགས་དྲུག་པོ་ལ་འདི་ཉོན་མོངས་ཆེན་པོའི་ས་པ་ཞེས་བྱ་ཏེ། དབང་ཤེས་ཡིད་ཤེས་མཐོང་སྤང་སྒོམ་སྤང་སུ་གྱུར་པའི་ཉོན་མོངས་ཅན་ཀྱི་གཙོ་སེམས་ཉོན་མོངས་ཅན་ཀུན་ཀྱི་འཁོར་དུ་འགྲོ་བའི་ཕྱིར།
བཞི་པ་ནི། ཁྲེལ་མེད་དང་། ངོ་ཚ་མེད་པ་གཉིས་ལ། མི་དགེ་བའི་ས་པ་ཞེས་བྱ་ཏེ། གཙོ་སེམས་མི་དགེ་བ་ཀུན་ཀྱིས་འཁོར་དུ་འགྲོ་བའི་ཕྱིར། ལྔ་པ་ནི། ཁྲོ་བ་སོགས་བཅུ་ལ་ཉོན་མོངས་པ་ཆུང་ངུའི་ས་པ་ཞེས་བྱ་ཏེ། ཡིད་ཤེས་དང་སྒོམ་སྤངས་ཁོ་ན་གྱུར་པའི་ཉོན་མོངས་གྱི་གཙོ་སེམས་ཀུན་ཀྱི་འཁོར་དུ་འགྲོ་བར་ངེས་པའི་ཕྱིར། གཉིས་པ་ངེས་ལྡན་མ་ཡིན་པ་ནི། འདོད་ཆགས་ཁོང་ཁྲོ་ང་རྒྱལ་ཐམས་ཅད་དེ་བཞི་དང་།
གཞན་འགྱུར་བཞི་ཏེ། བརྒྱད་ནི་མ་ངེས་པ་ཞེས་བྱ་ཏེ། གོང་གི་ལྔ་པོ་གང་དུ་ཡང་མ་ངེས་པའི་ཕྱིར་ཏེ། གོང་གིས་དེ་རྣམས་ལས་ལོག་པའི་ཕྱིར། གསུམ་པ་ལ། འདོད་པའི་དབང་དུ་བྱས་པ་དང་། ཁམས་གོང་གི་དབང་དུ་བྱས་པ་གཉིས། དང་པོ་ལ། དགེ་བའི་དབང་དུ་བྱས་པ། མི་དགེ་བའི་དབང་དུ་བྱས་པ།
ལུང་མ་བསྟན་གྱི་དབང་དུ་བྱས་པ་དང་གསུམ། དང་པོ་ནི། འདོད་པའི་གཙོ་སེམས་དགེ་བའི་འཁོར་དུ་སེམས་བྱུང་ཉེར་གཉིས་འབྱུང་ཏེ། སེམས་ཀྱི་ས་མང་པོ་པ་བཅུ། དགེ་བའི་ས་པ་བཅུ། རྟོག་དཔྱོད་གཉིས་རྣམས་འབྱུང་བའི་ཕྱིར། གཉིས་པ་ནི། མ་རིག་པ་ལ། མ་འདྲེས་པའི་མ་རིག་པ་དང་། འདྲེས་པའི་མ་རིག་པ་གཉིས།
དང་པོ་ནི། འདོད་ཆགས་སོགས་ཉོན་མོངས་བཞི་གང་རུང་དང་མི་ལྡན་པའི་མ་རིག་པ་ལ་མ་འདྲེས་པ་དང་། དེ་བཞི་གང་རུང་ལྡན་པའི་མ་རིག་པ་ལ་འདྲེས་པའི་མ་རིག་པ་ཞེས་བྱ། དེས་ན་མ་འདྲེས་པའི་མ་རིག་པ་དང་ལྡན་པའི་གཙོ་སེམས་མི་དགེ་བའི་འཁོར་དུ་སེམས་བྱུང་ཉི་ཤུ་འབྱུང་ཏེ། སེམས་ཀྱི་ས་མང་པོ་པ་བཅུ། ཉོན་མོངས་ཆེན་པོའི་ས་པ་དྲུག མི་དགེ་བའི་ས་པ་གཉིས། རྟོག་དཔྱོད་གཉིས་རྣམས་འབྱུང་ངེས་ཡིན་པའི་ཕྱིར། ལྟ་བ་དང་ལྡན་པའི་གཙོ་སེམས་མི་དགེ་བའི་འཁོར་དུ་ཉི་ཤུ་འབྱུང་ཏེ། གོང་གིས་དེ་རྣམས་འབྱུང་བའི་ཕྱིར།
འདིར་ལྟ་བ་ཟུར་དུ་སྨོས་མི་དགོས་སྟེ། ཤེས་རབ་ཀྱི་ཁོངས་སུ་གཏོགས་པའི་ཕྱིར། གོང་དུ་མ་རིག་པ་ཟུར་དུ་མི་འགྲང་ཏེ། རྨོངས་པའི་ཁོངས་སུ་གཏོགས་པའི་ཕྱིར། གཏི་མུག་མེད་པ་དགེ་བའི་ས་པར་མི་འགྲང་ཏེ། ཤེས་རབ་ཀྱི་ཁོངས་སུ་གཏོགས་པའི་ཕྱིར། བརྗེད་ངས་ཟུར་དུ་མི་འགྲང་ཏེ། རང་ཡུལ་མི་གསལ་བའི་དྲན་པའི་ཁོངས་སུ་གཏོགས་པའི་ཕྱིར། རྣམ་གཡེང་ཟུར་དུ་མི་འགྲང་ཏེ། ཏིང་ངེ་འཛིན་ཉོན་མོངས་ཅན་ཡིན་པས་ཏིང་ངེ་འཛིན་ཀྱི་ཁོངས་སུ་གཏོགས་པའི་ཕྱིར།
ཤེས་བཞིན་མིན་པ་ཡང་ཟུར་དུ་མི་འགྲང་ཏེ། ཤེས་རབ་ཀྱི་ཁོངས་སུ་གཏོགས་པའི་ཕྱིར། འདོད་ཆགས་འཁོར་དུ་ལྡན་པའི་གཙོ་སེམས་མི་དགེ་བའི་འཁོར་དུ་སེམས་བྱུང་ཉེར་གཅིག་འབྱུང་ཏེ། གོང་གིས་ཉི་ཤུ་དང་འདོད་ཆགས་འབྱུང་བའི་ཕྱིར། དེས་ཁོང་ཁྲོ་སོགས་གསུམ་དང་། ཁྲོ་བ་སོགས་བཅུ་དང་། འགྱོད་པ་རྣམས་རིགས་འདྲེ། གསུམ་པ་ལུང་མ་བསྟན་ཀྱི་དབང་དུ་བྱས་པ་ནི། སྒྲིབས་ལུང་མ་བསྟན་ཀྱི་གཙོ་སེམས་ཀྱིས་འཁོར་དུ་བཅོ་བརྒྱད་འབྱུང་ཏེ། སེམས་ཀྱི་ས་མང་པོ་པ་བཅུ།
ཉོན་མོངས་ཆེན་པོའི་ས་པ་དྲུག རྟོག་དཔྱོད་རྣམས་འབྱུང་བའི་ཕྱིར། མ་སྒྲིབས་ལུང་མ་བསྟན་དུ་གྱུར་པའི་གཙོ་སེམས་ཀྱི་འཁོར་དུ་བཅུ་གཉིས་འབྱུང་ཏེ། སེམས་ཀྱི་ས་མང་པོ་པ་བཅུ། རྟོག་དཔྱོད་གཉིས་རྣམ་འབྱུང་བའི་ཕྱིར། གཉིད་ནི་གང་ལ་ཡོད་པ་དེ་ལ་བསྣན་ཏེ། དེ་ཀུན་དང་མི་འགལ་བའི་ཕྱིར། ལ་ལ་དག་དུ་འགྱོད་པ་བསྣན། ཞེས་པ་ལ། གང་ལ་ཡོད་པ་དེ་ལ་བསྣན་ཏེ།
འགྱོད་པ་ལ་ཡང་དགེ་མི་དགེ་ལུང་མ་བསྟན་གསུམ་ཀ་ཡོད་པའི་ཕྱིར། གཉིས་པ་ཁམས་གོང་གི་དབང་དུ་བྱས་པ་ལ། སྤྱོད་བྱའི་སེམས་འབྱུང་ངོས་བཟུང་བ། དེ་ཇི་ལྟར་བྱུང་ཚུལ་གཉིས། དང་པོ་ནི། འགྱོད་པ། གཉིད་མི་དགེ་བ་རྣམས། བསམ་གཏན་དང་པོ་དག་ལ་མེད། དེའི་དངོས་གཞི་ཁྱད་པར་ཅན་རྟོགས་པ་ཡང་མེད། གཉིས་པ་ནི།
དང་པོ་རྩམ་ཀྱི་དགེ་སེམས་ལ། དང་པོའི་དགེ་བའི་སེམས་ལ་ནི། ཁྱད་པར་ཅན་ཀྱི་དགེ་སེམས་ལ། གཉིས་པ་ཡན་ཀྱི་དགེ་སེམས་ལ། ཞེས་སོགས་སུ་སྒྱུར་རོ། གསུམ་པ་སེམས་བྱུང་འགའ་ཞིག་གི་ཁྱད་པར་ལ། སེམས་བྱུང་བརྒྱད་ཀྱི་ཁྱད་པར། སེམས་བྱུང་གི་མིང་གི་རྣམ་གྲངས་གཉིས། དང་པོ་ནི། ངོ་ཚ་མེད་པ་དང་ཁྲེལ་མེད་པ་ལ་ཁྱད་པར་ཅི་ཡོད་སྙམ་ན།
ངོ་ཚ་མེད་པ་ནི། ཡུལ་ཁྱད་པརཅན་ལ་མ་གུས་པའི་སེམས་བྱུང་ཡིན། ཁྲེལ་མེད་པ་ནི། རང་རྒྱུད་ཀྱི་ཁ་ན་མ་ཐོ་བ་ལ་འཇིགས་པར་མི་ལྟ་བའི་སེམས་བྱུང་ཡིན། བྲི་བ་གསལ་བྱེད་དུ་སྦྱར་དུ་སྦྱར་ནས། དགའ་བ་ལ་ཉོན་མོངས་པ་ཅན་ཀྱི་དགའ་བ་དང་། ཡང་དག་པའི་དགའ་བ་གཉིས། དང་པོ་ནི་བུ་དང་ཆུང་མ་ལ་ཆགས་པའི་སྲེད་པ་ལ་བྱེད། གཉིས་པ་ནི་གང་ཟག་ཡོན་ཏན་ཅན་ལ་དང་བས་དད་པ། གུས་པ་ནི་ངོ་ཚ་ཤེས་པ་ཡིན།
དེ་གཉིས་འདོད་པ་དང་གཟུགས་སུ་གཏོགས་ཀྱི་གཟུགས་མེད་དུ་མ་གཏོགས་ཏེ། དེ་གཉིས་ཡུལ་གཞན་ལ་དམིགས་ནས་བྱུང་ལ། གཟུགས་མེད་ཁམས་པ་རྣམས་ཕན་ཚུན་གཅིག་གི་གཅིག་དམིགས་ཡུལ་དུ་མི་རུང་བའི་ཕྱིར། རྟོག་པ་ནི། སེམས་རྩིང་བའི་རྣམ་པ་ཅན་ཡིན། ང་རྒྱལ་ནི་རང་སྟོབས་ཀྱིས་སེམས་ཁེངས་པར་བྱེད་པའི་སེམས་བྱུང་རྫས་ཡོད། རྒྱགས་པ་ནི། རྟགས་ཡོད་དུ་གྱུར་པའི་རང་གིས་རིགས་དང་ཆོས་ལ་ཆགས་པས་ཡོངས་སུ་གཏུགས་པ་དགའ་བའི་རྣམ་པ་ཅན་ཡིན། གཉིས་པ་ནི། སེམས་དང་།
ཡིད་དང་རྣམ་ཤེས་གསུམ་དོན་གཅིག་མིང་གི་རྣམ་གྲངས་ཡིན། སེམས་སེམས་བྱུང་གི་མིང་གི་རྣམ་གྲངས་ལ་རྟེན་བཅས་ཞེས་བྱ་སྟེ། བདག་རྐྱེན་ལ་རྟེན་པ་ཡིན་པའི་ཕྱིར། དམིགས་བཅས་ཞེས་བྱ་སྟེ། རང་ཡུལ་ལ་དམིགས་པའི་ཕྱིར། རྣམ་བཅས་ཞེས་བྱ་སྟེ། རང་ཡུལ་ཀྱི་གཙོ་བོ་འཛིན་སྟངས་ཀྱི་ཡུལ་དུ་བྱེད་པའི་ཕྱིར། མཚུངས་ལྡན་ཞེས་བྱ་སྟེ་མཚུངས་ལྡན་རྣམས་པ་ལྔ་མཚུངས་པའི་ཕྱིར། ལྔ་མཚུངས་ནི། རྟེན།
དམིགས་པ། རྣམ་པ། དུས། རྫས་མཚུངས་པ་ལྔའོ། ། གཞན་རྣམས་སླ་ལ། རྣམ་པ་མཚུངས་ལྡན་ནི། མིག་གི་རྣམ་ཤེས་དང་། དེའི་འཁོར་དུ་བྱུང་བའི་སེམས་བྱུང་གཉིས་ནི། རྣམ་པ་མཚུངས་ཏེ། གཟུགས་འཛིན་སྟང་ཀྱིས་ཡུལ་དུ་བྱེད་པར་མཚུངས་པའི་ཕྱིར།
གཉིས་པ་ལྡན་མིན་འདུ་བྱེད་ལ། དབྱེ་བའི་སྒོ་ནས་མདོར་བསྟན། སོ་སོའི་རང་བཞིན་རྒྱས་པར་བཤད། ཆོས་གཞན་ཀྱིས་ཁྱད་པར་བསྟན་པའི་སྒོ་ནས་བསྡུ་བའོ། ། དང་པོ་ནི། ལྡན་མིན་འདུ་བྱེད་ལ་བཅུ་གཅིག་སྟེ། རྟེན་ཐོབ་པ། མ་ཐོབ་པ། སྐལ་མཉམ། འདུ་ཤེས་མེད་པ།
དེའི་སྙོམས་འཇུག འགོག་སྙོམས། སྲོག སྐྱེ་བ། རྒ་བ། གནས་པ། མི་རྟག་པ། མིང་གི་ཚོགས། ཚིག ཡི་གེའི་ཚོགས་པ་སོགས་བཅུ་བཞི་ཡོད་པའི་ཕྱིར།
གཉིས་པ་ལ་ཐོབ་སོགས་གསུམ་བཤད། འདུ་ཤེས་མེད་པ་སོགས་གསུམ་བཤད། སྲོག་སོགས་ལྔ་བཤད། མིང་སོགས་བཞི་བཤད་པ་དང་། དང་པོ་ལ། ཐོབ་མ་ཐོབ་བཤད་པ་དང་། སྐལ་མཉམ་བཤད་པ་དང་གཉིས། དང་པོ་ལ། ཐོབ་མ་ཐོབ་ཀྱི་ངོ་བོ་དང་། ཁྱད་ཆོས་གཉིས།
དང་པོ་ནི། ཐོབ་བྱའི་ཆོས་དེ་རང་གང་ལ་ལྡན་པའི་རྟེན་གྱི་གང་ཟག་གི་རྒྱུད་ལ་ལྡན་པར་བྱེད་པའི་རྫས་གཅིག་ལ་ཐོབ་པར་འཇོག དེ་ལ་དབྱེ་ན། རྙེད་ཐོབ་དང་། ལྡན་ཐོབ་གཉིས། དང་པོ་ནི། སྦྱོར་ལམ་བའི་རྒྱུད་ལ་མཐོང་ལམ་གསར་དུ་ལྡན་པར་བྱེད་པའི་རྫས་གཅིག་ལ་བྱེད། གཉིས་པ་ནི། སོ་སོ་སྐྱེ་བོའི་རྒྱུད་ལ་ཉོན་མོངས་རྒྱུན་དུ་ལྡན་པར་བྱེད་པའི་རྫས་ལ་བྱེད། མ་ཐོབ་པ་ནི།
ཐོབ་བྱའི་ཆོས་དེ་ཉིད་རྟེན་ཀྱི་གང་ཟག་དེའི་རྒྱུད་ལ་ལྡན་པ་ལ་གེགས་བྱེད་པའི་རྫས་གཅིག་ལ་འཇོག དེ་ལ་གཉིས་སྟེ། སྙེད་པས་མ་ཐོབ་པ་དང་། ལྡན་པས་མ་ཐོབ་པའོ། དང་པོ་ནི། སྦྱོར་ལམ་པའི་རྒྱུད་ལ་མཐོང་ལམ་ལྡན་པ་ལ་གེགས་བྱེད་པའི་རྫས་གཅིག་ལ་འཇོག ཐོབ་མ་ཐོབ་དེ་ཡང་། རྒྱུད་ཀྱི་བསྡུས་པའི་འདུས་བྱས་ལ་འཇོག་གི རྒྱུད་ཀྱིས་མ་བསྡུས་པའི་འདུས་མ་བྱས་ལ་མི་འཇོག དེ་ཡང་རྒྱུད་དུ་གཏོགས་པ་གཅིག་དགོས་སོ་ཞེས་སྤྱིར་བསྟན་ནས་དམིགས་བསལ་ནི།
རྒྱུད་ཀྱིས་བསྡུས་པའི་འདུས་བྱས་མ་ཡིན་ཡང་། འགོག་པ་གཉིས་ཀྱིས་ཐོབ་པ་ཡོད། གཉིས་པ་ཁྱད་ཆོས་ལ། ཐོབ་པའི་ཁྱད་ཆོས་དང་། མ་ཐོབ་པའི་ཁྱད་ཆོས་གཉིས། དང་པོ་ལ་སྤྱིར་བསྟན་དང་། དམིགས་བསལ་གཉིས། དང་པོ་ནི། ཐོབ་བྱའི་ཆོས་ལ་དུས་གསུམ་ཀ་ཡོད། དེའི་དཔེ་ནི།
ཁ་སང་གི་དགེ་སློང་གི་སྡོམ་པ་དེ་རིང་གི་སྡོམ་པ་ལ་ལྟོས་ཏེ། འདས་པའི་ཆོས་དེ་མ་ཐོབ་པ་དུས་གསུམ་ཀ་ཡོད། དེའི་མཚན་གཞི་ནི། ཁོ་རང་གི་སྔ་རོལ་དུ་ཁོའི་རིགས་འདྲ་སྔ་མ་ལས། ཕྱི་མ་ལྡན་པར་བྱེད་པའི་རྫས་གཅིག་ལ། དེའི་ཐོབ་པ་སྔར་སྐྱེས་སུ་འཇོག ཐོབ་བྱའི་ཆོས་དེའི་ཕྱིར་ནས་ཁོ་རང་གི་རིགས་འདྲ་སྔ་མ་ལས། ཕྱི་མ་ལྡན་པར་བྱེད་པའི་རྫས་གཅིག་ལ་དེའི་ཐོབ་པ་ཕྱི་སྐྱེས་སུ་འཇོག ཁོ་རང་གི་དུས་སུ་ཁོ་རང་གང་ལ་ལྡན་པའི་རྟེན་ཀྱི་གང་ཟག་གི་རྒྱུད་ལ་ལྡན་པའི་རྫས་གཅིག་ལ། ཁོའི་ཐོབ་པ་ད་ལྟར་བར་འཇོག
ཐོབ་བྱའི་ཆོས་ལ། ད་ལྟར་བ་དང་། མ་འོངས་པ་གཉིས་ལ་ཁོའི་ཐོབ་པ་དུས་གསུམ་གསུམ་ཡོད་པ་དེ་སྔ་མ་ལ་དཔག་སྟེ་ཤེས་པར་བྱ། དགེ་བའི་ཐོབ་པ་ཡིན་ན་དགེ་བ་དང་། མི་དགེ་བའི་ཐོབ་པ་ཡིན་ན་མི་དགེ་བ་ཡིན་པས་ཁྱབ་བྱས་པ་ལ། ལམ་བདེན་ཀྱིས་ཐོབ་པ་ལ་ལམ་བདེན་ཡིན་པས་ཁྱབ་པར་ཐལ། ཁས་བླངས་པ་དེའི་ཕྱིར། ཞེ་ན་འདོད་དེ། ལམ་བདེན་ཡིན་ན་ཤེས་པ་ཡིན་པས་མ་ཁྱབ་པར་གོང་དུ་བཤད་ཟིན་པའི་ཕྱིར། ཐོས་བྱའི་ཆོས་དེ་འདོད་པའི་བསྡུས་ན་དེའི་ཐོབ་པ་ཡང་འདོད་པའི་བསྡུས།
ཡང་དེ་གཟུགས་ཀྱི་སས་བསྡུས་ན། དེའི་ཐོབ་པ་གཟུགས་ཀྱིས་སས་བསྡུས། དེ་གཟུགས་མེད་ཀྱི་སས་བསྡུས་ན། དེའི་ཐོབ་པ་ཡང་གཟུགས་མེད་ཀྱི་སས་བསྡུས། ཐོབ་བྱའི་ཆོས་སར་མ་གཏོགས་པ་རྣམས་ལ་རྣམ་པ་བཞི་ཏེ། ཐོབ་བྱའི་ཆོས་དེ་གཟུགས། འདོད་པ། གཟུགས་མེད་ཀྱི་སར་མ་གཏོགས་པ་ལ་དེའི་ཐོབ་པ་དེ་གསུམ་པོ་གང་རུང་གི་བསྡུས་པའི་མུ་དང་གསུམ། ཐོབ་བྱའི་ཆོས་དེ་ཁམས་གསུམ་གང་རུང་གི་སར་མ་རྟོགས་པ་ལ། དེའི་ཐོབ་པ་ཡང་དེ་གསུམ་གང་རུང་གི་མ་བསྡུས་པའི་མུ་དང་བཞི་ཡོད་པའི་ཕྱིར།
དེ་དག་གིས་མཚན་གཞི་རིམས་བཞིན། འདོད་པའི་རྟེན་ཀྱི་གང་ཟག་གི་རྒྱུད་ཀྱིས་སོ་སོར་བརྟགས་མིན་ཀྱི་འགོག་པ་འདོད་པའི་སར་མ་གཏོགས་ཀྱང་། དེའི་ཐོབ་པ་འདོད་པའི་སས་བསྡུས། གཟུགས་ཀྱི་རྟེན་ཅན་དང་། གཟུགས་མེད་ཀྱི་རྟེན་ཅན་གྱི་སོ་སོར་བརྟགས་མིན་ཀྱི་འགོག་པ། གཟུགས་མེད་ཀྱི་སས་མ་བསྡུས་ཀྱང་། དེའི་ཐོབ་པ་གཟུགས་མེད་ཀྱི་སས་བསྡུས། མུ་བཞི་པ། འགོག་བདེན་དང་། ལམ་བདེན་ཁམས་གསུམ་གང་རུང་གི་སས་མ་བསྡུས་ལ།
དེའི་ཐོབ་པ་ཡང་ཁམས་གསུམ་གང་རུང་གིས་མ་བསྡུས་སོ། ། སློབ་མི་སློབ་ཀྱི་སྒོ་ནས་དབྱེ་ན། རང་གང་ལ་ལྡན་པའི་རྟེན་ཅན་སློབ་པ་འཕགས་པར་མཚོན་པར་བྱེད་པའི་འདུས་བྱས་ཀྱི་ཡོན་ཏན་ལ། སློབ་པའི་ཆོས་སུ་འཇོག་གོ ། རང་གང་ལ་ལྡན་པའི་རྟེན་ཀྱི་གང་ཟག་མི་སློབ་པར་མཚོན་པར་བྱེད་པའི་མི་སློབ་པའི་རྒྱུད་ཀྱི་ཡོན་ཏན་ལ། མི་སློབ་པའི་ཆོས་སུ་འཇོག འདིས་སེམས་ཀྱི་རྗེས་འཇུག་རྣམས་ལ་ཡང་རིགས་འདྲེ། མཐའ་གཅིག་ཏུ་ངེས་པ་ནི་མ་ཡིན་ཏེ། སེམས་དགེ་མི་དགེ་རང་གི་མཚན་ཉིད་སྐྱེ་བ་ལ་སོགས་ལུང་མ་བསྟན་སྐྱེད་པ་ཡོད་པའི་ཕྱིར། རང་གང་ལ་ལྡན་པའི་རྟེན་གྱི་གང་ཟག་སློབ་པ་འཕགས་པ་དང་།
མི་སློབ་པ་གང་རུང་མིན་པར་མཚོན་པར་བྱེད་པའི་འདུས་བྱས་ཀྱི་ཡོན་ཏན་གཅིག་ལ། སློབ་མི་སློབ་གང་རུང་མ་ཡིན་པའི་ཆོས་སུ་འཇོག དེ་ཡང་སློབ་པ་འཕགས་པའི་རྒྱུད་ཀྱི་འགོག་བདེན་སློབ་མའི་ཆོས་མ་ཡིན་ཀྱང་དེའི་ཐོབ་པ་སློབ་མའི་ཆོས་སུ་འཇོག མི་སློབ་པ་འཕགས་པའི་རྒྱུད་ཀྱི་འགོག་བདེན་མི་སློབ་པའི་ཆོས་མིན་ཀྱང་། དེའི་ཐོབ་པ་མི་སློབ་པའི་ཆོས་སུ་འཇོག སོ་སོ་སྐྱེ་བོའི་རྒྱུད་ཀྱི་བརྟགས་མིན་གྱི་འགོག་པ་སློབ་པ་དང་མི་སློབ་པ་གང་རུང་གི་ཆོས་མིན་ཀྱང་། དེའི་ཐོབ་པ་དེ་གང་རུང་མིན་པའི་ཆོས་སུ་འཇོག་གོ ། ཐོབ་བྱའི་ཆོས་སྤང་བྱ་ཡིན་པ་ལ། ཁོའི་ཐོབ་པ་སྤང་བྱ་ཡིན་པ་དང་། མིན་པ་གཉིས་ཡོད།
དང་པོ། སོ་སོར་བརྟགས་འགོག་དང་། གཉིས་པ། བརྟགས་མིན་གྱི་འགོག་པ་ལྟ་བུའོ། ། གཉིས་པ་དམིགས་བསལ་ལ་ནི། མ་བསྒྲིབས་ལུང་མ་བསྟན་དང་། བསྒྲིབས་ལུང་མ་བསྟན་དང་གཉིས། དང་པོ་ནི། དུས་གསུམ་པའི་ཅེས་པའི་དམིགས་བསལ་འཆད་པ་ནི་མ་སྒྲིབས་ལུང་མ་བསྟན་ལ། ཐོབ་པ་ལྷན་སྐྱེས་ཡོད་ཀྱི་སྔར་སྐྱེས་དང་ཕྱིས་སྐྱེས་མེད།
དེའི་ཡང་དམིགས་གསལ་ནི། མངོན་ཤེས་ལུང་མ་བསྟན་དང་། སྤྲུལ་སེམས་ལུང་མ་བསྟན་ལ་སྔར་སྐྱེས་དང་ཕྱིས་སྐྱེས་ཡོད་སྲིད། གཉིས་པ་ལ། གཟུགས་ཀྱི་སས་བསྡུས་དང་། འདོད་པའི་སས་བསྡུས་གཉིས། དང་པོ་ནི། གཟུགས་ཀྱི་སས་བསྡུས་ཀྱིས་སྒྲིབས་ལུང་མ་བསྟན་ལ་ཐོབ་པ་སྔར་སྐྱེས་ཕྱིས་སྐྱེས་གཉིས་ཀ་མེད། གཉིས་པ་ནི། འདོད་པའི་སས་བསྡུས་ཀྱི་གཟུགས་ཅན་གྱི་སྒྲིབས་ལུང་མ་བསྟན་ལ།
སྔར་སྐྱེས་མེད་ཅིང་ཕྱིས་སྐྱེས་དང་ད་ལྟ་སྐྱེས་གཉིས་ཡོད། གཉིས་པ་མ་ཐོབ་པའི་ཁྱད་ཆོས་ལ། སྤྱིར་བསྟན་པ་དང་གཏོང་ཚུལ་གཉིས། དང་པོ་ནི་དགེ་ལ་སོགས་ཀྱི་ཞེས་པའི་ལོག་ཕྱོགས་འཆད་པ་ནི། ཐོབ་བྱའི་ཆོས་དགེ་མི་དགེ་ལུང་མ་བསྟན་གང་ཡིན་ཀྱང་། དེའི་མ་ཐོབ་པ་ལ་སྒྲིབས་ལུང་མ་བསྟན་དུ་ངེས། དུས་གསུམ་ཅེས་པའི་ལོག་ཕྱོགས་ནི། ཐོབ་བྱའི་ཆོས་ལ་དུས་གསུམ་ཡོད་དེ། དཔེར་མཚོན་ན། ཁ་སང་གི་དགེ་སློང་གི་སྡོམ་པ་དེའི་རིང་ལ་ལྟོས་ཏེ།
ཐོབ་བྱའི་འདས་པ་ཡིན་ལ། དེ་ལ་མ་ཐོབ་པ་དུས་གསུམ་ཏེ། སྔོན་ཐོག་མ་མེད་པ་ནས་ཁ་སང་གི་སྡོམ་པ་ལྡན་པ་ལ་གེགས་བྱེད་པའི་རྫས་གཅིག་ལ་ཁ་སང་གི་སྡོམ་པའི་མ་ཐོབ་པ་སྔར་སྐྱེས། སྡོམ་པ་དེ་སང་ཉིན་ཕན་ཆོད་དུ་ལྡན་པ་ལ་གེགས་བྱེད་པའི་རྫས་གཅིག་ལ། དེའི་མ་ཐོབ་པ་ཕྱིས་སྐྱེས། སྡོམ་པ་དེའི་རིང་ལྡན་པ་ལ་གེགས་བྱེད་པའི་རྫས་གཅིག་ལ་དེའི་མ་ཐོབ་པ་ད་ལྟ་བར་འཇོག དེས་མ་འོངས་པ་ཡང་མཚོན། ཐོབ་བྱའི་ཆོས་ད་ལྟར་བ་ལ། མ་ཐོབ་པ་སྔར་སྐྱེས་དང་། ཕྱིས་སྐྱེས་ཡོད་ཀྱི།
ད་ལྟར་སྐྱེས་མེད་དེ། ཁོ་རང་དུས་སུ་ཐོབ་པའི་ཕྱིར། ཐོབ་བྱའི་ཆོས་ཁམས་གསུམ་གང་རུང་དུ་གཏོགས་པ་ལ་དེའི་མ་ཐོབ་པ་ཡང་ཁམས་གསུམ་གང་རུང་གི་སར་གཏོགས་སོ། ། དྲི་མེད་ལམ་བདེན་གྱིས་མ་ཐོབ་པ་དྲི་མེད་དུ་མ་གཏོགས་ཏེ། སོ་སོ་སྐྱེ་བོའི་རྒྱུད་ལ་ཡོད་པའི་ཟག་བཅས་ཡིན་པའི་ཕྱིར། དང་པོ་ཡིན་ཏེ། འཕགས་ལམ་མ་ཐོབ་པའི་རྒྱུད་ལ་ཡོད་པའི་ཕྱིར། ཁྱབ་སྟེ་འཕགས་ལམ་མ་ཐོབ་པའི་གང་ཟག་སོ་སྐྱེ་འདོད་པའི་ཕྱིར། གཉིས་པ་གཏོང་ཚུལ་ནི། མ་ཐོབ་པ་དེ་ནམ་གཏོང་ཞེ་ན།
རྟོགས་པ་མ་ཐོབ་པ་རྟོགས་པ་ཐོབ་ནས་གཏོང་སྟེ། ཚོགས་ལམ་པའི་རྒྱུད་ལ་སྦྱོར་ལམ་གྱི་མ་ཐོབ་པ་ཡོད་པ་དེ་སྦྱོར་ལམ་ཐོབ་ནས་གཏོང་བའི་ཕྱིར། བསམ་གཏན་དང་པོ་སའི་རྒྱུད་ལ། བསམ་གཏན་གཉིས་པའི་མ་ཐོབ་པ་ཡོད་པ་བསམ་གཏན་གཉིས་པར་ས་འཕོས་པའི་ཚེ་གཏོང་ངོ་། ། འོ་ན་དད་པ་དང་ལྡན་པའི་གང་ཟག་གི་རྒྱུད་ལ། དད་པའི་ཐོབ་པ་ལྡན་པར་བྱེད་པའི་ཐོབ་པ་ཡོད་དམ་མེད། ཡོད་ན་ཐོབ་པ་ཐུག་མེད་དུ་འགྱུར། མེད་ན་དད་པའི་ཐོབ་པ་དོན་མེད་དོ་ཞེ་ན། རང་དུས་ལ་ལྟོས་ནས་ཐུག་མེད་དུ་མི་འགྱུར་ཀྱང་། ཕྱི་མཐའ་ལ་ལྟོས་ནས་ཐུག་མེད་དུ་འགྱུར་བ་ཡོད།
དེ་ཡང་དད་པ་ལྡན་པའི་གང་ཟག་གི་རྒྱུད་ལ་ཆོས་གསུམ་ཏེ། དད་པ། དེ་ལྡན་པར་བྱེད་པའི་ཐོབ་པ། དེ་ལྡན་པར་བྱེད་པའི་ཐོབ་པའི་ཐོབ་པ་དང་གསུམ་ཡོད། དེ་ལས་གཞན་མེད། དེའི་སྐད་གཅིག་གཉིས་པ་ནས་ཆོས་གསུམ་པོ་དེའི་རིགས་འདྲ་གསུམ། དེ་དག་ལྡན་པར་བྱེད་པའི་ཐོབ་པ་གསུམ། དེ་དག་ལྡན་པར་བྱེད་པའི་ཐོབ་པའི་ཐོབ་པ་ཡོད། སྐད་གཅིག་གསུམ་པ་ན། ཆོས་དགུ་པོ་དེའི་རིགས་འདྲ་དགུ དེ་དག་ལྡན་པར་བྱེད་པའི་ཐོབ་པ་དགུ ཐོབ་པ་དེ་དག་ལྡན་པར་བྱེད་པའི་ཐོབ་པའི་ཐོབ་པ་དགུ་སྟེ་ཉེར་བདུན་ཡོད།
དེ་སྐད་གཅིག་དུ་མ་དང་སྦྱར་བས་ཐོབ་པའི་ཕྱི་མཐའ་ཐུག་མེད་དུ་གྲུབ་བོ། ། དེ་ལྟར་ཡང་འདིའི་ཐད་ཀྱི་རང་འགྲེལ་ལས། ཀྱེ་མ་འདི་དག་ནི་ཐོབ་པའི་དགའ་སྟོན་ཆེན་པོ་ཞིག་སྟེ། ཅེས་སོགས་རྒྱ་ཆེར་བཤད་དོ། ། གཉིས་པ་ནི། སྐལ་མཉམ་ཞེས་པ་ཅི་ཞེ་ན། སྐལ་མཉམ་ཞེས་པའི་རྫས་ནི། སེམས་ཅན་རྣམས་ཀྱིས་འདྲ་བ་སྟེ། རིས་མཐུན་པ་ཞེས་ཀྱང་བྱའོ། ། གཉིས་པ་འདུ་ཤེས་མེད་པ་སོགས་གསུམ་ལས།
དང་པོ་འདུ་ཤེས་མེད་པ་ནི། འདུ་ཤེས་མེད་པར་སྐྱེས་པའི་གང་ཟག་གི་རྒྱུད་ལ། སེམས་སེམས་བྱུང་། མ་ལུས་པ་འགོག་པའི་རྫས་གཅིག་ལ་འཇོག དེ་ཡང་འདུ་ཤེས་མེད་པའི་སྙོམས་འཇུག་གི་རྣམ་སྨིན་གྱིས་འབྲས་བུ་ལུང་མ་བསྟན་ཡིན། དེའི་གནས་ནི་འབྲས་བུ་ཆེ་བ་དང་། གྲོང་དང་དགོན་པའི་ཚུལ་དུ་ཡོད། གཉིས་པ་དེའི་སྙོམས་འཇུག་ནི། འདུ་ཤེས་མེད་པ་དེས་སེམས་སེམས་བྱུང་མ་ལུས་པ་འགོག་པ་དེ་བཞིན་དུ། འདུ་ཤེས་མེད་པའི་སྙོམས་འཇུག་གིས་ཀྱང་དེ་འགོག་པར་བྱེད།
རྒྱུ་ནི་བསམ་གཏན་བཞི་པའི་རབ་མཐའ་ལ་རྟེན་ནས་ངེས་པར་འབྱུང་བའི་ཚུལ་དུ་སྐྱེ་བར་འདོད། ངོ་བོ་དགེ་བ། དེ་ཡང་སྐྱེ་ནས་མྱོང་འགྱུར་གྱི་ཚུལ་གྱིས་སྐྱེ་བར་འདོད། རྟེན་གྱི་གང་ཟག་འཕགས་པ་མ་ཡིན་ལ་ཁོ་ནའི་རྒྱུད་ལ་ཡོད། ཐོབ་པ་དུས་གཅིག་པ་ཁོ་ན་ཡིན་གྱི་སྔར་སྐྱེས་དང་ཕྱིས་སྐྱེས་གཉིས་ཀ་མེད། འགོག་པའི་སྙོམས་འཇུག་ནི། འདུ་ཤེས་མེད་པའི་སྙོམས་འཇུག དེ་བཞིན་དུ་སེམས་སེམས་བྱུང་མ་ལུས་པ་འགོག ཟག་བཅས་ཀྱི་ཚོར་འདུས་རགས་པ་ཉེ་བར་ཞི་བར་གནས་པའི་དོན་དུ་ཡིན། དངོས་ཀྱི་སེམས་རྟེན།
སྲིད་རྩེའི་སྙོམས་འཇུག་ལ་རྟེན་ནས་སྐྱེ་ཞིང་། དེའི་སས་བསྡུས་ཀྱིས་ཟག་བཅས་ཡིན། དགེ་བའི་ངོ་བོ་ཡིན། འགོག་སྙོམས་གོམས་པ་ལས་སྲིད་རྩེར་སྐྱེ་ཤིང་། དེ་ཡང་སྐྱེ་ནས་མྱོང་འགྱུར་དང་། ལན་གྲངས་གཞན་ལ་མྱོང་འགྱུར་གྱིས་སྲིད་རྩེར་སྐྱེ་བའི་ལས་ཅན་ཡིན་ཀྱི། ཚེ་དེར་སྐྱེ་བར་ནི་མ་ངེས། རྟེན་གྱི་གང་ཟག་ཐེག་དམན་འཕགས་པས་སྦྱོར་བས་འབད་པ་དང་བཅས་པས་ཐོབ། ཐུབ་པའི་འགོག་སྙོམས་དེ་རྫོགས་པའི་སངས་རྒྱས་ཀྱིས་བླ་ན་མེད་པའི་བྱང་ཆུབ་བརྙེས་པའི་ཚུལ་གྱིས་འབད་མེད་ལྷུན་གྲུབ་དུ་ཐོབ་པར་མཛད་པ་ཡིན། དང་པོར་བྱང་ཆུབ་སེམས་དཔའི་རྒྱུད་ལ་ཡོད་པ་མིན་ཏེ།
བྱང་སེམས་སོ་སྐྱེའི་རྒྱུད་ལ་ཡང་མེད། དེ་འཕགས་པའི་རྒྱུད་ལ་ཡང་མེད་པའི་ཕྱིར། དང་པོ་ཡིན་ཏེ། འཕགས་པ་ཁོ་ནའི་རྒྱུད་ལ་ཡོད་པའི་ཕྱིར། གཉིས་པ་ཡིན་ཏེ། བྱང་སེམས་འཕགས་པའི་རྒྱུ་ལ་བདེན་པ་མངོན་པར་རྟོགས་པ་བཅུ་དྲུག སྲིད་ཉོན་སྤོང་བར་བྱེད་པའི་བར་ཆད་མེད་ལམ་དགུ དེ་ལས་གྲོལ་བའི་རྣམ་གྲོལ་ལམ་དགུ་ཏེ། སུམ་ཅུ་རྩ་བཞི་བར་མ་ཆད་དུ་ཐོབ་ཅིང་། འགོག་སྙོམས་ཏེ་སེམས་སེམས་བྱུང་མ་ལུས་པ་འགོག་པའི་སྙོམས་འཇུག་ཡིན་པའི་ཕྱིར། འདུ་ཤེས་མེད་པའི་སྙོམས་འཇུག
སྔར་མེད་གསར་དུ་ཐོབ་པ་དང་། ཐོབ་ཟིན་གནས་པ་གཉིས་ཀ་འདོད་གཟུགས་གཉིས་ཀའི་རྟེན་ལ་ཡོད། འགོག་སྙོམས་ནི་སྔར་མེད་གསར་དུ་ཐོབ་པ་འདོད་པའི་རྟེན་ཅན་ཡིན་ཞིང་། ཐོབ་ཟིན་གནས་པ་གཉིས་ཀའི་རྟེན་ལ་ཡོད། གསུམ་པ་སྲོག་སོགས་ལྔ་བཤད་པ་ལ། སྲོག་བཤད་པ་དང་། མཚན་ཉིད་བཤད་པ་གཉིས། དང་པོ་ནི། ཕུང་པོའི་རིགས་འདྲ་གནས་པའི་རྟེན་བྱེད་པའི་ཚེ་གཅིག་ལ་འཇོག་གོ ། བྱེད་ལས་ནི་འདོད་ཁམས་སུ་དྲོད་དང་རྣམ་ཤེས་གཉིས་ཀའི་རྟེན་བྱེད།
ཁམས་གོང་མར་རྣམ་ཤེས་ཀྱི་རྟེན་བྱེད་དོ། ། གཉིས་པ་ནི་འདུས་བྱས་ཡིན་ན། རང་གི་མཚན་ཉིད་སྐྱེ་སོགས་བཞིས་མཚོན་དགོས་ཏེ། འདུས་བྱས་ཡིན་ན་དེ་དང་ལྡན་པའི་ཁྱབ་པའི་ཕྱིར། འོ་ན་བུམ་པ་སྐྱེ་བ་ལ་སྐྱེ་བ་ཡོད་དམ་མེད། མེད་ན་འདུས་བྱས་མིན་པར་འགྱུར་ཞིང་། ཡོད་ན་སྐྱེ་བ་ཐུག་མེད་དུ་འགྱུར་ཞེ་ན། སྐྱོན་མེད་དེ། བུམ་པ་ལྟ་བུ་གཅིག་སྐྱེ་བ་ན་ཆོས་དགུ་གཅིག་ཆར་དུ་སྐྱེ་ཏེ། བུམ་པ་དེའི་སྐྱེ་བ་གནས་པ་མི་རྟག་པ་རྒས་པ།
སྐྱེ་བའི་སྐྱེ་བ་དེའི་རྒ་བ་གནས་པ་མི་རྟག་པ་དེ་དགུ་གཅིག་ཆར་དུ་སྐྱེ་བའི་ཕྱིར། བུམ་པའི་སྐྱེ་བ་དེའི་བུམ་པ་སྐྱེད་པའི་ཚེ་ཆོས་བརྒྱད་གཅིག་ཆར་སྐྱེད་དེ། ཁོ་རང་མ་གཏོགས་པའི་ཆོས་བརྒྱད་སྐྱེ་བའི་ཕྱིར། བུམ་པའི་སྐྱེ་བའི་སྐྱེ་བ་དེས་བུམ་པའི་སྐྱེ་བ་གཅིག་གཅིག་སྐྱེད་པ་ལ་འཇུག་བྱས་པ་ལ། བུམ་པའི་ཉེར་ལེན་དང་ལྷན་ཅིག་བྱེད་རྐྱེན་མེད་པར་བུམ་པ་སྐྱེད་པར་ཐལ། བུམ་པ་དེ་ཁོ་རང་དང་དུས་མཉམ་པའི་སྐྱེ་བའི་སྐྱེད་པའི་ཕྱིར་ཅེ་ན། སྐྱོན་མེད་དེ། བུམ་པའི་ཉེ་བར་ལེན་པའི་ལྷན་ཅིག་བྱེད་པའི་རྐྱེན་གང་མེད་པར་ནི། བུམ་པའི་སྐྱེ་བའི་སྐྱེད་བྱ་བུམ་པ་དེ་སྐྱེད་པར་བྱ་བ་མིན་ཞིང་། དེ་གཉིས་ཚོགས་ན་བུམ་པའི་སྐྱེ་བས་བུམ་པ་སྐྱེ་བའི་ཕྱིར།
བཞི་པ་མིང་གི་ཚོགས་གསུམ་བཤད་པ་ནི། དོན་གྱི་ངོ་བོ་ཙམ་སྟོན་པར་བྱེད་པའི་ཉན་བྱ་ལ་མིང་དུ་འཇོག དེ་རྟོག་པ་ལ་སྣང་བའི་དགྲ་སྤྱི་ལ་མིང་གི་ཚོགས་སུ་འཇོག དོན་གྱི་ངོ་བོ་ཁྱད་པར་བཅས་པ་སྟོན་པའི་ཉན་ཆ་ལ་ཚིག་དུ་འཇོག དེ་རྟོག་པ་ལ་སྣང་བའི་དགྲ་སྤྱི་ལ་དེའི་ཚོགས་སུ་འདོད། ཡི་གེ་ནི་དེ་གཉིས་ཀའི་གསལ་བྱེད་ཀྱི་རྟེན་གྱི་སྐད་གདངས་ཀྱི་ངོ་བོ་ལ་འདོད། དེ་རྟོག་པ་ལ་སྣང་བའི་དགྲ་སྤྱི་ལ་དེའི་ཚོགས་སུ་འཇོག དེ་གསུམ་ཀ་འདོད་གཟུགས་གཉིས་སུ་གཏོགས་ཀྱི་གཟུགས་མེད་དུ་གཏོགས་པ་མེད་དོ། ། སེམས་ཅན་ཀྱིས་རྒྱུད་ཀྱིས་ཟིན་པའི་སེམས་ཅན་དུ་སྟོན་པ། བྱུང་བ་གསུམ་གྱི་ནང་ནས་རྒྱུ་མཐུན་གྱི་རྒྱུ་ལས་བྱུང་པ།
མ་སྒྲིབས་ལུང་མ་བསྟན་ཡིན། གསུམ་པ་ཆོས་གཞན་གྱི་ཁྱད་པར་བཤད་པ་ནི། བཤད་མ་ཐག་པ་དེ་བཞིན་དུ་སྐལ་མཉམ་གྱི་རྒྱུ་དེ་སེམས་ཅན་དུ་སྟོན་པ་རྒྱུ་མཐུན་གྱི་རྒྱུ་ལས་བྱུང་བ། མ་སྒྲིབས་ལུང་མ་བསྟན་སོགས་ཁྱད་ཆོས་གསུམ་ལྡན་ཡིན། གོང་དུ་བཤད་པའི་སྙོམས་འཇུག་གཉིས་དང་མ་ཐོབ་པ་ཡང་། རྒྱུ་མཐུན་གྱི་རྒྱུ་ལས་བྱུང་བ་ཁོ་ནའོ། ། གོང་དུ་བཤད་པའི་སྙོམས་འཇུག་གཉིས་དང་ཐོབ་པ་ཡང་རྒྱུ་མཐུན་གྱི་རྒྱུ་ལས་བྱུང་བ་ཁོ་ན་ཡིན་ནམ། ཞེ་ན། རྣམ་པར་སྨིན་པའི་རྒྱུ་ལས་ཀྱང་བྱུང་བ་ཡིན་ནོ། ། སས་བསྡུས་ཚུལ་ནི།
ཁམས་གསུམ་ཆར་དུ་རྟོགས་པ་ཡོད། ཐོབ་པ་ཡང་རྒྱུ་མཐུན་དང་རྣམ་སྨིན་གྱི་རྒྱུ་གཉིས་ལས་བྱུང་བ་ཡིན། མཚན་ཉིད་རྣམས་ཀྱང་རྒྱུ་དེ་གཉིས་དང་ལྡན་པ་ཡིན། གོང་དུ་བཤད་པའི་སྙོམས་འཇུག་གཉིས་དང་མ་ཐོབ་པ། རྒྱུ་མཐུན་གྱི་རྒྱུ་ལས་བྱུང་བ་ཁོ་ནའོ། ། གསུམ་པ་རྒྱུ་རྐྱེན་འབྲས་བུའི་རྣམ་གཞག་ལ། རྒྱུ་འབྲས་སྤྱིར་བསྟན་པ་དང་། རྐྱེན་བྱེ་བྲག་དུ་བཤད་པ་གཉིས། དང་པོ་ལ་རྒྱུ་བཤད། འབྲས་བུ་བཤད།
དེ་གཉིས་ཀྱི་ཐུན་མོང་གི་ཆོས་དང་གསུམ། དང་པོ་ལ་དབྱེ་བའི་སྒོ་ནས་མདོར་བསྟན། སོ་སོའི་རང་བཞིན་རྒྱས་པར་བཤད། དུས་ཀྱི་སྒོ་ནས་དོན་བསྡུ་བ་དང་གསུམ། དང་པོ་ནི། རྒྱུ་ལ་རྣམ་པ་དྲུག་ཡོད་ཀྱང་། བསྡུ་ན་བྱེད་རྒྱུ་གཅིག་པོར་འདུས་ཏེ། བྱེད་རྒྱུ་ནུས་ལྡན་ནུས་མེད་གཉིས་སུ་འདུས་པའི་ཕྱིར། ལྷག་པ་ལྔ་པོ་ཡང་། གཉིས་སུ་འདུས་ཏེ།
དེ་ལ་མཉམ་པ་དང་། མི་མཉམ་པ་གཉིས། དང་པོ་ལ་ཡང་སྤྱིར་མཉམ་པ་དང་བྱེ་བྲག་ཤེས་པར་མཉམ་པ་གཉིས། དང་པོའི་དབང་དུ་བྱས་ནས་ལྷན་ཅིག་འབྱུང་བའི་རྒྱུ་གཞག གཉིས་པའི་དབང་དུ་བྱས་ནས་མཚུངས་ལྡན་གྱི་རྒྱུ་གཞག་པའི་ཕྱིར། གཉིས་པ་ལ་རིགས་འདྲ་བ་དང་མི་འདྲ་བ་གཉིས། དེ་ལ་སྤྱིར་འདྲ་བ་དང་། བྱེ་བྲག་ཉོན་མོངས་ཅན་དུ་འདྲ་བ་གཉིས། དང་པོའི་དབང་དུ་བྱས་ནས་སྐལ་མཉམ་གྱི་རྒྱུ། གཉིས་པའི་དབང་དུ་བྱས་ནས་ཀུན་འགྲོའི་རྒྱུ་གཞག
གཉིས་པའི་དབང་དུ་བྱས་ནས་རྣམ་སྨིན་གྱི་རྒྱུ་གཞག་གོ ། གཉིས་པ་ལ་དྲུག་ལས་དང་པོ་བྱེད་རྒྱུ་ནི། རང་ལས་གཞན་པའི་ཆོས་གཅིག་ལ་འཇོག དེ་ཡང་སྤྱིར་ཆོས་རང་ལ་ཕན་འདོགས་པར་བྱེད་པ། ཕན་གནོད་མེད་པ། གནོད་པར་བྱེད་པ་དང་གསུམ། དང་པོའི་དབང་དུ་བྱས་ནས་ནུས་ལྡན། གཉིས་པའི་དབང་དུ་བྱས་ནས་ནུས་མེད་བཞག་པ་ཡིན་གྱི་རང་ལས་གཞན་པའི་ཆོས་ཐམས་ཅད་བྱེད་རྒྱུར་འཇོག་པ་མིན་ཏེ། གནོད་པར་བྱེད་པའི་ཆོས་རྣམས་དེའི་བྱེད་རྒྱུར་མི་འཇོག་པའི་ཕྱིར། དཔེར་ན་བུམ་པ་འཇིག་པའི་ཐོ་བ་སོགས་བུམ་པའི་བྱེད་རྒྱུ་མ་ཡིན་པ་བཞིན་ནོ། །
གཉིས་པ་ལྷན་ཅིག་དུ་འབྱུང་བའི་རྒྱུ་ལ། དེའི་ངོ་བོ། མཚན་གཞི། སེམས་ཀྱི་རྗེས་འཇུག་ངོས་བཟུང་། རྗེས་འཇུག་པའི་ཚུལ་དང་བཞི། དང་པོ་ནི། ཕན་ཚུན་རྒྱུ་འབྲས་སུ་གྱུར་པའི་རྒྱུ་གཅིག་ལ་དེར་འཇོག གཉིས་པ་ནི། ཚོགས་པ་གཅིག་ན་གནས་པའི་འབྱུང་བ་བཞི་ལྷན་ཅིག་འབྱུང་བའི་རྒྱུ་ཡིན། སེམས་དང་དེའི་རྗེས་འཇུག
སེམས་ཀྱི་མཚན་ཉིད་སྐྱེ་སོགས་བཞི་དང་། དེ་ལ་བརྟེན་པའི་བསམ་གཏན་དང་ཟག་མེད་ཀྱི་སྡོམ་པ་དང་། དེ་དག་མཚན་ཉིད་སྐྱེ་སོགས་བཞི་རྣམས་ཕན་ཚུན་ལྷན་ཅིག་དུ་འབྱུང་བའི་མཚན་གཞི་ཡིན། གསུམ་པ་ནི། སེམས་ཀྱི་འཁོར་དུ་བྱུང་བའི་སེམས་བྱུང་། སེམས་དེ་ལ་བརྟེན་པའི་སྡོམ་པ་གཉིས། སེམས་ཀྱི་མཚན་ཉིད་སྐྱེ་སོགས་རྣམས། སེམས་ཀྱི་རྗེས་འཇུག་ཡིན་ནོ། ། བཞི་པ་ནི། སེམས་དང་དེའི་རྗེས་འཇུག་སེམས་བྱུང་གཉིས་དུས་གཅིག་པ་ཡིན་ཏེ།
སེམས་འདས་པས་དེས་འཁོར་དུ་བྱུང་བའི་སེམས་བྱུང་འདས་པ་སྐྱེ་པའི་ལྷན་ཅིག་འབྱུང་བའི་རྒྱུ་བྱེད། སེམས་བྱུང་གིས་ཀྱང་དེ་བཞིན་དུ་བྱེད་པའི་ཕྱིར། དེས་ཕྱི་མ་གཉིས་ལ་ཡང་འགྲེ། སེམས་ཀྱིས་འབྲས་བུ་དེ་ཡིས་རྗེས་འཇུག་སེམས་བྱུང་གི་ཀྱང་འབྲས་བུར་ལྡན་པས་དེ་གཉིས་འབྲས་བུ་གཅིག་པ་དང་། སེམས་དགེ་བས་སེམས་བྱུང་དགེ་བ་སྐྱེད། སེམས་བྱུང་མི་དགེ་བས་སེམས་མི་དགེ་བ་སྐྱེད་དོ། ། འདིས་སེམས་ཀྱིས་རྗེས་འཇུག་གཞན་རྣམས་ལ་ཡང་རིགས་འགྲེ། མཐའ་གཅིག་དུ་ནི་མ་ངེས་ཏེ། སེམས་དགེ་མི་དགེའི་རང་གི་མཚན་ཉིད་སྐྱེ་སོགས་ལུང་མ་བསྟན་སྐྱེད་དོ། ། གསུམ་པ་སྐལ་མཉམ་གྱི་རྒྱུ་ལ།
ངོ་བོ་སྤྱིར་བསྟན་པ་དང་ནང་ཚན་བྱེ་བྲག་དུ་བཤད་པ་གཉིས། དང་པོ་ནི། འབྲས་བུ་རང་དང་འདྲ་བར་སྐྱེད་པའི་རྒྱུ་གཅིག་ལ་སྐལ་མཉམ་གྱི་རྒྱུར་འཇོག གཉིས་པ་ལ། ཉོན་མོངས་པ་ཅན་དང་ཉོན་མོངས་ཅན་མིན་པའི་སྐལ་མཉམ་གྱི་རྒྱུ་གཉིས། དང་པོ་ནི། ཁྱད་ཆོས་གསུམ་སྟེ། རང་དང་སྤང་བྱ་རིགས་གཅིག་པ། ས་གཅིག་པ། འབྲས་བུའི་སྔར་སྐྱེས་ཡིན་པ་དང་གསུམ་དགོས་ཤིང་།
དེ་ཡང་མཐོང་སྤང་ཉོན་མོངས་ཅན་གྱི་མཐོང་སྤང་སུ་གྱུར་པའི་ཉོན་མོངས་གཅིག་གི་སྐལ་མཉམ་གྱི་རྒྱུ་བྱེད་ཀྱི། སྒོམ་སྤང་ཉོན་མོངས་ཅན་གྱི། སྐལ་མཉམ་གྱི་རྒྱུ་མི་བྱེད། འདོད་པའི་སས་བསྡུས་ཀྱིས་འདོད་ཉོན་ཀྱིས་སྐལ་མཉམ་གྱི་རྒྱུ་བྱེད་ཀྱི། ཁམས་གོང་གི་སྐལ་མཉམ་གྱི་རྒྱུ་མི་བྱེད། འབྲས་བུའི་སྔ་རོལ་དུ་སྐྱེ་བ་གཅིག་དགོས་ཀྱི། འབྲས་བུ་དང་དུས་མཉམ་པ་དང་། འབྲས་བུའི་ཕྱིས་འབྱུང་། འབྲས་བུ་དེའི་སྐལ་མཉམ་གྱི་རྒྱུ་མི་བྱེད། གཉིས་པ་ལ།
ཟག་མེད་ཀྱི་དབང་དུ་བྱས་པ་དང་། འཇིག་རྟེན་པའི་ལམ་གྱི་དབང་དུ་བྱས་པ་གཉིས་ལས། དང་པོ་ནི། ཟག་མེད་ས་དགུ་ལ་མཉམ་པའི་སྐལ་མཉམ་གྱིས་རྒྱུ་བྱེད་པ་དང་། མཉམ་པས་ཁྱད་པར་གྱི་རྒྱུ་བྱེད་པ་གཉིས་ཡོད། དེ་ཡང་ཟག་མེད་པར་ཆད་མེད་ལམ་སྐད་ཅིག་མ་དང་པོར། སྐད་ཅིག་མ་གཉིས་པའི་སྐལ་མཉམ་གྱི་རྒྱུ་བྱེད་པ་ནི་དེའི་མཚན་གཞི། དེའི་རྣམ་གྲོལ་ལམ་གྱིས་རྒྱུ་བྱེད་པ་ནི་གཉིས་པའི་མཚན་གཞི་ཡིན། གཉིས་པ། སྦྱོར་བྱུང་འཇིག་རྟེན་པའི་ལམ་ལ་ཡང་།
མཉམ་པའི་སྐལ་མཉམ་པ་དང་། ཁྱད་པར་གྱིས་སྐལ་མཉམ་གྱི་རྒྱུ་བྱེད་པ་གཉིས་གཉིས་ཁོ་ན་ཡིན། དེ་ཡང་ཐོས་བསམ་གཙོ་བོར་གྱུར་པའི་ཚོགས་ལམ་གྱི་ངོ་བོར་གྱུར་པའི། བསམ་གཏན་དང་པོའི་ཉེར་བསྡོགས་སྐད་ཅིག་མ་དང་པོ་དེས། སྐད་ཅིག་མ་གཉིས་པའི། སྐལ་མཉམ་གྱིས་རྒྱུ་བྱེད་པ་ནི། དངོས་པོའི་མཚོན་པ། དེའི་བསམ་གཏན་དང་པོའི་དངོས་གཞི། སྐལ་མཉམ་གྱི་རྒྱུ་བྱེད་པ་ནི་གཉིས་པའོ། ། བཞི་པ་མཚུངས་ལྡན་གྱི་རྒྱུ་ནི།
ཐུན་མོངས་མ་ཡིན་པའི་བདག་རྐྱེན་གཅིག་ལ་རྟེན་ནས་སྐྱེས་པར་མཚུངས་པའི་སེམས་བྱུང་རྣམས་ཕན་ཚུན་མཚུངས་ལྡན་གྱི་རྒྱུ་ཡིན། ལྔ་པ་ཀུན་འགྲོའི་རྒྱུ་ནི། འབྲས་བུ་རང་དང་འདྲ་བ་སྐྱེད་པའི་ཉོན་མོངས་ཅན་གྱི་རྒྱུ་གཅིག་ལ་ཀུན་འགྲོའི་རྒྱུ་འཇོག དེ་ཡང་རང་དང་ས་གཅིག་པ་དང་། འབྲས་བུའི་སྔ་རོལ་དུ་བྱུང་བའི་རྒྱུ་གཅིག་དགོས་ཀྱིས། རང་དང་སྤང་བྱ་རིགས་གཅིག་པ་དགོས་པ་ནི་མ་ཡིན་ཏེ། འདོད་པའི་སས་བསྡུས་ཀྱིས་མཐོང་སྤང་ཀྱི་སྒོམ་སྤང་འདོད་ཉོན་གྱི་རྒྱུ་བྱེད་པ་ཡོད་དོ། ། ཁྱད་ཆོས་གཉིས་ནི། སྔ་མ་སྐལ་མཉམ་གྱི་རྒྱུ་ལས་དཔག་སྟེ་ཤེས་པར་བྱའོ། ། དྲུག་པ་རྣམ་སྨིན་གྱི་རྒྱུ་ནི།
མི་དགེ་བ་དང་། དགེ་བ་ཟག་བཅས་རྣམས་ཁོ་ནའོ། ། གསུམ་པ་དོན་བསྡུ་བ་ནི། ཀུན་འགྲོའི་རྒྱུ་དང་། སྐལ་མཉམ་གྱི་རྒྱུ་གཉིས་ནི་དུས་གཉིས་པ་ཅན་ཡིན་ཏེ། ཀུན་འགྲོའི་རྒྱུ་འདས་པའི་འབྲས་བུ་སྐྱེད། ད་ལྟར་བས་ཁོ་རང་གི་འབྲས་བུ་སྐྱེད་པ་ཡོད་ཀྱིས། ཀུན་འགྲོའི་རྒྱུ་མ་འོངས་པའི་འབྲས་བུ་སྐྱེད་པ་མེད་པའི་ཕྱིར། དེས་སྐལ་མཉམ་གྱི་རྒྱུ་ལ་རིགས་འགྲེ། རྒྱུ་ལྷག་མ་གསུམ་པོ་དང་ནི།
དུས་གསུམ་པ་ཅན་ཡིན་ཏེ། སྔ་མ་ལ་དཔག་ཏེ་རིགས་འགྲེ། གཉིས་པ་འབྲས་བུ་ལ་མཚན་གཞི། འབྲས་བུ་གང་རུང་དུ་མས་བྱུང་ཚུལ། འབྲས་བུ་སོ་སོའི་ངོ་བོ་དང་གསུམ་མོ། ། དང་པོ་ནི། འདུས་བྱས་དང་བྲལ་བ་འགོག་བདེན་གྱི་འབྲས་བུ་ཡིན། གཉིས་པ་ནི། འདུས་མ་བྱས་འགོག་བདེན་ལ་རྒྱུ་དྲུག་པོ་དེ་དག་མེད་ལ། དེ་ཡང་དང་པོ་མེད་དེ།
ཁོ་འབྲས་བུ་སྐྱེད་རུང་དུ་མེད་པའི་ཕྱིར། གཉིས་པ་དེ་དང་མཚུངས་ལྡན་གྱི་རྒྱུ་མེད་དེ། ཕན་ཚུན་རྒྱུ་འབྲས་སུ་མེད་པའི་ཕྱིར། གསུམ་པ་དང་བཞི་པ་མེད་དེ། ཁོའི་རིགས་མཐུན་གྱི་རྒྱུ་མེད་པའི་ཕྱིར། དྲུག་པ་དེ་མེད་དེ། ཁོའི་རྒྱུར་གྱུར་པའི་དགེ་བ་ཟག་བཅས་དང་། མི་དགེ་བ་གཉིས་ཀ་མེད་པའི་ཕྱིར། རྣམ་སྨིན་གྱི་འབྲས་བུ་ནི། རྒྱུ་དྲུག་གི་ནང་ནས་ཐ་མའི་འབྲས་བུ་ཡིན།
བདག་པོའི་འབྲས་བུ་ནི། རྒྱུ་དང་པོ་བྱེད་རྒྱུའི་འབྲས་བུ་ཡིན། རྒྱུ་མཐུན་གྱི་འབྲས་བུ་ནི། སྐལ་མཉམ་དང་ཀུན་འགྲོའི་འབྲས་བུ་ཡིན་ཏེ། ཁོ་རང་གི་སྔ་རོལ་དུ་རང་དང་རིགས་མཐུན་གྱི་རྒྱུའི་འབྲས་བུ་ཡིན་པའི་ཕྱིར། སྐྱེས་བུའི་བྱེད་འབྲས་ནི། ལྷན་ཅིག་བྱུང་བའི་རྒྱུ་དང་། མཚུངས་ལྡན་གྱི་རྒྱུ་གཉིས་ཀྱི་རྒྱུ་འབྲས་ཡིན་ཏེ། རང་དང་དུས་མཉམ་པའི་རྒྱུ་ལ་འབྱུང་བའི་ཕྱིར། གསུམ་པ་རྣམ་སྨིན་ནི།
མ་སྒྲིབས་ལུང་མ་བསྟན་ལ་བྱེད་ལ། དེ་ཡང་སེམས་ཅན་གྱི་རྒྱུད་ཀྱི་བསྡུས་པ་ཡིན་ཅིང་། དེའི་རྒྱུ་དགེ་མི་དགེ་གང་རུང་གིས་བསྡུས་པ་ཡིན་པས་ལུང་དུ་བསྟན་པའོ། ། དེའི་འབྲས་བུ་རྣམ་སྨིན་གྱི་འབྲས་བུར་འཇོག རྒྱུ་མཐུན་གྱི་འབྲས་བུ་ནི། རྒྱུ་དེ་རང་དང་རིགས་འདྲ་བར་སྐྱེས་པའི་འབྲས་བུ་གཅིག་ལ་འཇོག བྲལ་འབྲས་འགོག་བདེན་ནི། བློ་ཟག་མེད་བར་ཆད་མེད་ལམ་གྱི་རང་གི་སྤང་བྱ་ཟད་པར་སྤངས་པའི་སྟོབས་ཀྱིས་ཐོབ་པའི་འགོག་པ་ལ་འཇོག སྐྱེས་བུའི་བྱེད་འབྲས་ནི། གང་སྐྱེས་པའི་སྟོབས་ཀྱི་རང་གི་ངང་གི་འབྱུང་བའི་འབྲས་བུ་གཅིག་ལ་འདོད།
བདག་པོའི་འབྲས་བུ་ནི། རྒྱུ་དེ་རང་གི་སྔ་རོལ་དུ་བྱུང་བ་མ་ཡིན་པར། རང་དང་དུས་མཉམ་པའི་འདུས་བྱས་ཀྱི་རྒྱུ་ལས་བྱུང་བའི་འདུས་བྱས་ཁོ་ན་ལ་འཇོག གསུམ་པ་རྒྱུ་འབྲས་གཉིས་ཀའི་ཐུན་མོང་གི་ཆོས་ལ་འབྲས་བུ་འཛིན་པ་དང་། འབྱིན་པའི་ཁྱད་པར། འབྲས་བུ་གང་རྒྱུ་གང་ལས་བྱུང་ཚུལ་ལོ། ། དང་པོ་ནི། སྤྱིར་རྒྱུའི་འབྲས་བུ་སྐྱེད་པའི་ནུས་པ་ལ་འཛིན་པ་དང་། རྒྱུའི་འབྲས་བུ་དངོས་སུ་སྐྱེད་པ་ལ་འབྱིན་པར་འཇོག་ལ། རྒྱུ་དང་པོ་དེ་ཕྱི་མ་ལྔར་འདུས་པས་རྒྱུ་ལྔ་པོ་ད་ལྟར་བས་འབྲས་བུ་འཛིན་པ་ཡིན་ཏེ།
དེ་དག་ལ་འབྲས་བུ་སྐྱེ་པའི་ནུས་པ་ཡོད་པའི་ཕྱིར། ལྷན་ཅིག་འབྱུང་བའི་རྒྱུ་དང་། མཚུངས་ལྡན་གྱི་རྒྱུ་གཉིས་ཀྱིས་འབྲས་བུ་འབྱིན་པར་བྱེད་དེ། དེ་གཉིས་ཀྱི་འབྲས་བུ་དངོས་སུ་སྐྱེ་ནུས་པའི་ཕྱིར། ཀུན་འགྲོ་དང་སྐལ་མཉམ་ད་ལྟར་བ་དང་འདས་པ་གཉིས་ཀྱིས་འབྲས་བུ་སྐྱེ་པར་བྱེད། རྣམ་སྨིན་གྱི་རྒྱུ་འདས་པས་འབྱིན་པར་འགྱུར་ཏེ། དེའི་འབྲས་བུ་རྣམ་སྨིན་སྐྱེ། དེ་ལས་རྣམ་སྨིན་གྱི་འབྲས་བུ་ཚོར་བ་བདེ་སྡུག་འབྱུང་བའི་ཕྱིར། གཉིས་པ་ནི། སྤྱིར་འབྲས་བུ་དེ་ལ་སེམས་བྱུང་གི་བསྡུས་པ་དང་མ་བསྡུས་པ་གཉིས་ཡོད།
དང་པོ་ལ་བཞིར་ཡོད་དེ། ཉོན་མོངས་ཅན། རྣམ་སྨིན་སྐྱེས། ཟག་མེད་བར་ཆད་མེད་ལམ་སྐད་ཅིག་དང་པོ། ལྷག་མ་དེ་སྐད་ཅིག་མ་གཉིས་པ་ཕན་ཆད་ཀྱི་བསྡུས་པ་དང་བཞིར་ཡོད་པའི་ཕྱིར། དེ་ཡང་ཉོན་མོངས་ཅན་གྱི་འབྲས་བུ་ནི། རྣམ་སྨིན་གྱི་རྒྱུ་མ་གཏོགས་པ་གཞན་རྣམས་ལས་བྱུང་། དེ་ལས་མ་བྱུང་སྟེ། རྣམ་སྨིན་གྱི་འབྲས་བུ་ནི། ལུང་མ་བསྟན་གཅིག་ལ་བཤད་ལ།
ཁོ་ཉོན་མོངས་ཅན་ཡིན་ཅིང་། ལུང་མ་བསྟན་མ་ཡིན་པའི་ཕྱིར། ཀུན་འགྲོའི་རྒྱུ་ལས་མ་གཏོགས་པའི་རྒྱུ་གཞན་བཞི་ལས་བྱུང་བའི་འབྲས་བུ་ནི། རྣམ་སྨིན་ལས་སྐྱེས་པ་ཡིན། དེ་ཀུན་འགྲོའི་རྒྱུ་ལས་མ་བྱུང་སྟེ། ཀུན་འགྲོའི་འབྲས་བུ་ནི་ཉོན་མོངས་ཅན་གཅིག་བཤད་ལ། ཁོ་ཉོན་མོངས་ཅན་མིན་ཞིང་ལུང་མ་བསྟན་ཡིན་པའི་ཕྱིར། ཟག་མེད་བར་ཆད་མེད་ལམ་སྐད་ཅིག་མ་གཉིས་པ་ཡན་ཆད་ཀྱི་འབྲས་བུ་ནི། རྣམ་སྨིན་དང་ཀུན་འགྲོའི་རྒྱུ་དེ་གཉིས་ལས་མ་གཏོགས་རྒྱུ་གཞན་རྣམས་ལས་འབྱུང་། དེ་གཉིས་ལས་མ་བྱུང་སྟེ།
མི་དགེ་བ་དང་དགེ་བ་ཟག་བཅས་གཉིས་ཀྱིས་འབྲས་བུ་མ་ཡིན་པའི་ཕྱིར་དང་། ཉོན་མོངས་པ་ཅན་མ་ཡིན་པའི་ཕྱིར། ཟག་མེད་བར་ཆད་མེད་ལམ་སྐད་ཅིག་མ་དང་པོ་ནི། རྣམ་སྨིན་ཀུན་འགྲོ་སྐལ་མཉམ་གསུམ་གྱི་རྒྱུ་ལས་མ་གཏོགས་པའི་རྒྱུ་ལྷག་མ་རྣམས་ལས་སྐྱེ། དང་པོ་གཉིས་ལས་མ་བྱུང་སྟེ། གོང་གི་གཏན་ཚིགས་དེ་ཡི་ཕྱིར། སྐལ་མཉམ་གྱི་རྒྱུ་ལས་མ་བྱུང་སྟེ། ཁོའི་རིགས་འདྲ་ཟག་མེད་སྔོན་སོང་མ་ཡིན་པའི་ཕྱིར། སེམས་སེམས་བྱུང་གིས་མ་བསྡུས་པའི་འབྲས་བུ་རྣམས་ནི། མཚུངས་ལྡན་མ་གཏོགས་པའི་རྒྱུ་གཞན་རྣམས་ལས་བྱུང་།
མཚུངས་ལྡན་གྱི་རྒྱུ་ལས་མ་བྱུང་སྟེ། དེ་དང་མཚུངས་ལྡན་གྱིས་སེམས་སེམས་བྱུང་གང་ཡང་མེད་པའི་ཕྱིར། གཉིས་པ་རྐྱེན་བྱེ་བྲག་དུ་བཤད་པ་ལ། རྐྱེན་གྱི་རྣམ་གཞག་སྤྱིར་བསྟན་པ་དང་། དེ་མ་ཐག་རྐྱེན་བྱེ་བྲག་དུ་བཤད་པ་གཉིས། དང་པོ་ལ། དབྱེ་བའི་སྒོ་ནས་མདོར་བསྟན། སོ་སོའི་རང་བཞིན་རྒྱས་པར་བཤད། དེ་དག་གིས་ཁྱད་ཆོས་གཞན་བཤད་པ་དང་གསུམ། དང་པོ་ནི།
རྐྱེན་ལ་དབྱེ་ན་བཞི་ཡོད་དེ། རྒྱུ་རྐྱེན། དེ་མ་ཐག་རྐྱེན། དམིགས་རྐྱེན། བདག་རྐྱེན་དང་བཞི་ཡོད་པའི་ཕྱིར། གཉིས་པ་ནི། གོང་དུ་བཤད་པའི་རྒྱུ་ལྔ་ཆོས་ཅན། རྒྱུའི་རྐྱེན་ཡིན་ཏེ། རང་འབྲས་ཀྱི་ངོ་བོ་ལ་ཕན་འདོགས་བྱེད་ཡིན་པའི་ཕྱིར། སྐྱེས་པ་ད་ལྟར་བ་དང་།
འདས་པའི་བསྡུས་པའི་སེམས་སེམས་བྱུང་ཕལ་ཆེ་བ་རྣམས་ཆོས་ཅན། དེ་མ་ཐག་རྐྱེན་ཡིན་ཏེ། རང་འབྲས་རིགས་པ་ཕྱི་མའི་ཉེར་ལེན་བྱེད་ནུས་ཀྱི་ཤེས་པ་ཡིན་པའི་ཕྱིར། ལྷག་མེད་མྱ་ངན་ལས་འདའ་ཁ་མའི་དགྲ་བཅོམ་པ་ཐ་མའི་སེམས་སེམས་བྱུང་རྣམས་ཆོས་ཅན། དེ་མ་ཐག་རྐྱེན་མ་ཡིན་ཏེ། རང་འབྲས་རིགས་པ་ཕྱི་མའི་ཉེར་ལེན་མ་ཡིན་པའི་ཕྱིར། ཆོས་ཐམས་ཅད་ཆོས་ཅན། ཡིད་ཀྱིས་རྣམ་པར་ཤེས་པའི་དམིགས་རྐྱེན་ཡིན་ཏེ། དེའི་སྒྲོ་འདོགས་བཅད་པར་བྱ་བའི་གཞི་ཡིན་པའི་ཕྱིར། དེ་ལ་གཉིས་ཏེ།
དམིགས་རྐྱེན་ནུས་ལྡན་དང་། ནུས་མེད་གཉིས། དང་པོ་ནི། འདུས་བྱས་ཐམས་ཅད་དོ། ། གཉིས་པ་ནི། འདུས་མ་བྱས་རྣམས་སོ། ། མིག་དབང་ཆོས་ཅན། མིག་ཤེས་ཀྱི་བདག་རྐྱེན་ཡིན་ཏེ། དེ་རང་དབང་དུ་སྐྱེད་པའི་ཕྱིར། འདི་ལ་བྱེད་རྒྱུ་ཞེས་བྱ་ཏེ།
རྒྱུ་དྲུག་གང་རུང་གི་ཕྱི་མ་རྣམས་མ་ཡིན་པའི་ཕྱིར། གཉིས་པ་ཁྱད་ཆོས་ལ། རྐྱེན་གང་གིས་འབྲས་བུ་གང་ལ་བྱ་བ་བྱེད་ཚུལ། འབྲས་བུ་གང་རྐྱེན་དུ་ལས་བྱུང་ཚུལ། འབྱུང་བ་འབྱུང་འགྱུར་གཉིས་རྐྱེན་ཅན་དུ་འགྱུར་བའི་ཚུལ་དང་གསུམ། དང་པོ་ནི། རྒྱུ་རྐྱེན་ལས་རྒྱུ་ལྔ་ལས། ལྷན་ཅིག་འབྱུང་བའི་རྒྱུ་དང་། མཚུངས་ལྡན་གྱི་རྒྱུ་གཉིས་པོ་དག་གི འགག་པ་ལ་མངོན་དུ་ཕྱོགས་པའི་འབྲས་བུ་ད་ལྟར་བ་ལ་བྱ་བ་བྱེད་དེ།
རྒྱུ་འབྲས་དུས་མཉམ་པའི་ཕྱིར། རྒྱུ་ལྷག་མ་གསུམ་ནི། འབྲས་བུ་སྐྱེ་རུང་ལ་བྱ་བ་བྱེད་དེ། རང་འབྲས་ཕྱི་མ་སྐྱེ་པར་བྱེད་པ་ཡིན་པའི་ཕྱིར། དེ་ལས་གཞན་པའི་རྐྱེན་ཕྱི་མ་གསུམ་པོ་དག་ནི། སྔ་མ་དེ་དག་ལས་ལྡོག་ནས་བྱ་བ་བྱེད། དེ་མ་ཐག་རྐྱེན་གྱི་འབྲས་བུ་མ་འོང་པ་ལ་བྱ་བ་བྱེད། དམིགས་རྐྱེན་གྱི་ད་ལྟ་བ་ལ་བྱ་བ་བྱེད་པའི་ཕྱིར། བདག་རྐྱེན་གྱི་དུས་ཀུན་དུ་བྱ་བ་བྱེད་དོ། ། གཉིས་པ་ནི།
སེམས་སེམས་བྱུང་རྣམས་ཆོས་ཅན། རྐྱེན་བཞིའི་འབྲས་བུ་ཡིན་ཏེ། དངོས་པོ་ཡིན་པས་རྒྱུ་རྐྱེན་དང་བདག་རྐྱེན་གྱི་འབྲས་བུ་ཡིན་ལ། ཤེས་པ་ཡིན་པས། དམིགས་རྐྱེན་དང་དེ་མ་ཐག་རྐྱེན་གྱི་འབྲས་བུ་ཡིན་པའི་ཕྱིར། འགོག་པའི་སྙོམས་འཇུག་དང་། འདུ་ཤེས་མེད་པའི་སྙོམས་པར་འཇུག་པ་གཉིས་ནི། དང་པོ་དངོས་པོ་ཡིན་པས་རྒྱུ་རྐྱེན་དང་། བདག་རྐྱེན་གཉིས་ཀྱི་འབྲས་བུ་ཡིན་ལ། འགོག་སྙོམས་ནི།
སྲིད་རྩེའི་དེ་མ་ཐག་རྐྱེན་དང་། འདུ་ཤེས་མེད་པའི་སྙོམས་འཇུག་ནི། བསམ་གཏན་བཞི་པའི་སྙོམས་འཇུག་གིས་དེ་མ་ཐག་རྐྱེན་བྱས་པ་ལས་བྱུང་བའི་དེ་མ་ཐག་རྐྱེན་གྱི་འབྲས་བུ་ཡིན་ནོ། ། དེ་ལས་གཞན་པའི་དངོས་པོ་རྣམས་ཆོས་ཅན། རྒྱུ་རྐྱེན་དང་། བདག་རྐྱེན་གཉིས་པོ་དག་ལས་སྐྱེད་དེ། དངོས་པོ་ཡིན་པའི་ཕྱིར། རྐྱེན་ལ་བཞི་གྲངས་ངེས་ཏེ། དབང་ཕྱུག་རྐྱེན་མིན་པའི་ཕྱིར། དབང་ཕྱུག་ནི་འབྲས་བུ་རིམ་བཞིན་སྐྱེ་བྱེད་མ་ཡིན་པར་ཁས་བླངས་ལ།
རྐྱེན་རྣམས་ནི་འབྲས་བུ་རིམ་བཞིན་སྐྱེད་པ་སོགས་ཡིན་པའི་ཕྱིར། གསུམ་པ་ནི། འབྱུང་འགྱུར་བྱས་པ་དང་། འབྱུང་འགྱུར་རྒྱུར་བྱས་པ་གཉིས་ལས། དང་པོ་ལ་ཡང་། འབྱུང་བ་སྐྱེ་བ་དང་། འབྱུང་འགྱུར་སྐྱེ་བ་གཉིས། དང་པོའི་ཚེ། འབྱུང་བ་དེ་གཉིས་སུ་འགྱུར་ཏེ། རང་དང་དུས་མཉམ་པའི་འབྱུང་བ་སྐྱེད་པས།
ལྷན་ཅིག་འབྱུང་བའི་རྒྱུ་དང་། རིགས་འདྲ་ཕྱི་མ་སྐྱེད་པས་སྐལ་མཉམ་གྱི་རྒྱུར་འགྱུར་བའི་ཕྱིར། འབྱུང་འགྱུར་སྐྱེད་པའི་ཚེ། བྱེད་རྒྱུ་ཁོ་ནར་འགྱུར་པ་ལས། དེ་ཡང་བྱེད་ཚུལ་ལྔ་སྟེ། འབྱུང་འགྱུར་ཕྱི་མ་སྐྱེད་པར་བྱེད། དེ་ཉིད་འབྱུང་བ་ཕྱི་མ་ལ་རྟེན་པར་བྱེད། གནས་པ་རྒྱུན་མི་ཆད་པར་བྱེད། འབྱུང་བ་རྒྱས་པའི་སྟོབས་ཀྱིས་འབྱུང་འགྱུར་གོང་འཕེལ་དུ་བྱེད་པའི་ཕྱིར། ཕྱི་མ་འབྱུང་འགྱུར་རྒྱུར་བྱས་ན།
འབྱུང་འགྱུར་སྐྱེད་པ་དང་། འབྱུང་བ་སྐྱེད་པ་གཉིས་ལས། དང་པོ་ནི་འབྱུང་འགྱུར་མི་དགེ་བ་རྒྱུ་གསུམ་དུ་འགྱུར་པ་ཡོད་དེ། དེའི་འབྱུང་འགྱུར་ཉོན་མོངས་ཅན་སྐྱེད་པའི་ཚེ། སྐལ་མཉམ་དང་ཀུན་འགྲོའི་རྒྱུ་གཉིས་སུ་འགྱུར། འབྱུང་འགྱུར་མ་སྒྲིབས་ལུང་མ་བསྟན་སྐྱེད་པའི་ཚེ། རྣམ་སྨིན་གྱི་རྒྱུར་འགྱུར་བའི་ཕྱིར། དེས་འབྱུང་བ་སྐྱེད་པའི་ཚེ། རྣམ་སྨིན་གྱི་རྒྱུ་གཅིག་པུར་འགྱུར། གཉིས་པ་དེ་མ་ཐག་རྐྱེན་བྱེ་བྲག་དུ་བཤད་པ་ལ།
བཅུ་གཉིས་སུ་དབྱེ། ཉི་ཤུར་དབྱེ། སེམས་ཀྱི་ཐོབ་པ་རྙེད་ཚུལ་བྱེ་བྲག་དུ་བཤད་པ་དང་གསུམ་ལས། དང་པོ་ལ། དབྱེ་བའི་སྒོ་ནས་མདོར་བསྟན་པ་དང་། སོ་སོའི་རང་བཞིན་གཉིས་ལས། དང་པོ་ནི། འདོད་པའི་ཁམས་ན་སེམས་དགེ་མི་དགེ་སྒྲིབས་མ་སྒྲིབས་ལུང་མ་བསྟན་གཉིས་ཏེ་བཞི་ཡོད། ཁམས་གོང་མ་དག་ན་མི་དགེ་བ་ལས་གཞན་པའི་གསུམ་གསུམ་ཡོད། སློབ་པ་ཟག་མེད་མི་སློབ་པ་ཟག་མེད་གཉིས་ཏེ་བཅུ་གཉིས་སུ་ཡོད།
གཉིས་པ་ལ་འདོད་པའི་དབང་དུ་བྱས་པ། གཟུགས་ཀྱི་དབང་དུ་བྱས་པ། གཟུགས་མེད་ཀྱི་དབང་དུ་བྱས་པ་དང་གསུམ་ལས། དང་པོ་ལ། དགེ་བའི་དབང་དུ་བྱས་པ་ནི། སྤྱིར་ཚེ་བརྒྱད་ཡོད། རྒྱུན་གྱི་ཚེ། ས་མཚུངས་པའི་ཚེ། ཉིང་མཚམས་སྦྱོར་བའི་ཚེ། སྙོམས་པར་འཇུག་པའི་ཚེ།
དེ་ལས་ལྡང་བའི་ཚེ། སྤྲུལ་པ་ལ་འཇུག་པའི་ཚེ། དེ་ལས་ལྡང་བའི་ཚེ། སྙོམས་འཇུག་ཉོན་མོངས་ཅན་གྱིས་གཟིར་བའི་ཆེའོ། ། དང་པོའི་ཚེ། རང་རང་གི་མཇུག་དུ་རང་རང་གི་རིགས་འདྲ་ཕྱི་མ་འབྱུང་ཞིང་། ས་མཚུངས་པའི་ཚེ། འདོད་པའི་སེམས་གཅིག་གིས་མཇུག་དུ་བཞི་ཀ་འབྱུང་། ཁམས་གོང་ཡང་དེ་བཞིན། ཉིང་མཚམས་སྦྱོར་བའི་ཚེ།
གང་གི་གང་དུ་ཉིང་མཚམས་སྦྱོར་བའི་ཚུལ་དང་། དེའི་འབྲས་བུ་གཉིས་ལས། དང་པོ་ནི། འདོད་པའི་དགེ་བ་དང་། མ་སྒྲིབས་གཉིས་ཀྱི་ཁམས་གོང་མ་གཉིས་གཅིག་ཆར་དུ་ཉིང་མཚམས་སྦྱོར་བར་བྱེད་དེ། གཟུགས་ཀྱིས་ཁམས་གོང་དུ་ཉིང་མཚམས་སྦྱོར་བར་བྱེད། གཟུགས་མེད་ཀྱི་སེམས་གསུམ་ཀས་གཟུགས་དང་འདོད་པ་གཉིས་ཆར་དུ་སྦྱོར། གཟུགས་ཀྱི་གསུམ་ཀས་དངོས་པོར་སྦྱོར། གཉིས་པ་འབྲས་བུ་ནི། འདོད་པ་ནས་ཡང་ཉིང་མཚམས་སྦྱོར་བའི་ཚེ།
གཟུགས་ཀྱི་སྒྲིབས་ལུང་མ་བསྟན་དང་། གཟུགས་མེད་ཀྱི་སྒྲིབས་ལུང་མ་བསྟན་གཉིས་འབྱུང་། གཟུགས་མེད་ཀྱི་འོག་མ་གཉིས་སུ་ཉིང་མཚམས་སྦྱོར་བའི་ཚེ་གཟུགས་ཀྱི་སྒྲིབས་པ་དང་། འདོད་པའི་མི་དགེ་བ་དང་། སྒྲིབ་པ་གཉིས་འབྱུང་། སྙོམས་པར་འཇུག་པའི་ཚེ། སེམས་གང་གི་སྙོམས་པར་འཇུག་པ། ཡུལ་གང་ལ་སྙོམས་པར་འཇུག་པ། ཚུལ་ཇི་ལྟར་སྙོམས་པར་འཇུག་པ། སྙོམས་པར་ཞུགས་པའི་འབྲས་བུ་དང་བཞི་ལས།
དང་པོ་ནི། ཁམས་གསུམ་གྱིས་དགེ་སེམས་གསུམ་གྱིས་སོ། ། གཉིས་པ་ནི། ཁམས་གོང་མ་གཉིས་ཀྱི་དགེ་སེམས་སློབ་མི་སློབ་ཀྱིས་སེམས་ཟག་མེད་བཞི་ལ་འཇུག གསུམ་པ་ནི། འདོད་པའི་དགེ་སེམས། གཟུགས་ཀྱི་དགེ་སེམས་དང་། ཟག་མེད་གཉིས་ལ་འཇུག་གི གཟུགས་མེད་ལ་མི་འཇུག་སྟེ། གཟུགས་མེད་འདོད་པ་ལས་རིང་བ་རྣམ་པ་བཞིའི་རིང་བའི་ཕྱིར།
བཞི་ནི། རྟེན། དམིགས་པ། རྣམ་པ། གཉེན་པོའོ། ། གཟུགས་ཀྱི་དགེ་སེམས་ནི་གཟུགས་མེད། ཟག་མེད་གཉིས་ཏེ་གསུམ་ལ་འཇུག གཟུགས་མེད་ཀྱི་དགེ་སེམས་ནི། སློབ་པ་ཟག་མེད་དང་། མི་སློབ་པ་ཟག་མེད་གཉིས་ལ་འཇུག
བཞི་པ་སྙོམས་པར་ཞུགས་པའི་འབྲས་བུ་ནི། འཇུག་ཡུལ་གྱི་སེམས་དགེ་སྙོམས་པར་འཇུག་བྱེད་ཀྱི་སེམས་ཀྱི་རྗེས་སུ་འབྱུང་། བཞི་པ་སྙོམས་འཇུག་ལ་ལངས་པའི་ཚེ། འཇུག་ཡུལ་གྱི་སེམས་ཀྱི་རྗེས་སུ་འཇུག་བྱེད་ཀྱི་སེམས་བྱུང་། ལྔ་པ་ནི། སེམས་གང་གི་གང་ལ་འཇུག་པ་དང་། སྤྲུལ་པ་ལས་ཞུགས་པའི་འབྲས་བུ་གཉིས། དང་པོ་ནི་གཟུགས་ཀྱི་དགེ་སེམས་ཁོ་ནའི་འདོད་གཟུགས་ཀྱི་སྤྲུལ་སེམས་གཉིས་ལ་འཇུག གཉིས་པ་ནི། གཟུགས་ཀྱི་དགེ་སེམས་ཀྱི་མཇུག་དུ།
འདོད་པའི་སྤྲུལ་སེམས་ལུང་མ་བསྟན་འབྱུང་། དྲུག་པ་སྤྲུལ་པ་ལས་ལངས་པའི་ཚེ། འདོད་པའི་གཟུགས་ཀྱི་སྤྲུལ་སེམས་ཀྱི་རྗེས་སུ་འདོད་གཟུགས་ཀྱི་དགེ་སེམས་བྱུང་། བདུན་པ་གཟིར་བའི་ཚེ། འོག་མའི་དགེ་སེམས་འབྱུང་། དེ་དག་གཞུང་དང་སྦྱར་བ་ནི། འདོད་སེམས་དགེ་བའི་མཇུག་དུ་སེམས་དགུ་འབྱུང་སྟེ། རྒྱུན་དང་ས་མཚུངས་པའི་ཚེ། རང་སའི་བཞི་འབྱུང་། ཁམས་གོང་མ་གཉིས་སུ་ཉིང་མཚམས་སྦྱོར་བའི་ཚེ།
གོང་མ་གཉིས་ཀྱི་སྒྲིབས་ལུང་མ་བསྟན་གཉིས་འབྱུང་། སྙོམས་པར་འཇུག་པའི་ཚེ། གཟུགས་ཀྱི་དགེ་སེམས་ཟག་མེད་གཉིས་ཏེ་གསུམ་རྣམས་འབྱུང་བའི་ཕྱིར། གོང་སེམས་བརྒྱད་ཀྱི་མཇུག་དུ་འབྱུང་སྟེ། རང་སའི་བཞི། སྙོམས་འཇུག་ལས་ལངས་པའི་ཚེ། གཟུགས་ཀྱི་དགེ་སེམས་ཟག་མེད་གཉིས་དང་། གཟུགས་ཀྱི་སྙོམས་འཇུག་ཉོན་མོངས་ཅན་གྱི་གཟིར་བའི་ཚེ། གཟུགས་ཀྱི་སྒྲིབ་པ་དང་བརྒྱད་ལས་འབྱུང་བའི་ཕྱིར། འདོད་པའི་མི་དགེ་བ་ནི།
བཅུ་དག་ལས་འབྱུང་ཏེ། རྒྱུན་དང་ས་མཚུངས་པའི་ཚེ། རང་སའི་ཚེ་བཞི། ཉིང་མཚམས་སྦྱོར་བའི་ཚེ། གཟུགས་ཀྱི་སེམས་གསུམ། གཟུགས་མེད་ཀྱི་གསུམ་སྟེ། བཅུ་ལས་འབྱུང་བའི་ཕྱིར། ཁོ་ལས་བཞི་འབྱུང་སྟེ། རང་སའི་བཞི་འབྱུང་བའི་ཕྱིར། དེ་ཇི་ལྟ་བ་བཞིན་དུ་འདོད་པའི་སྒྲིབས་ལུང་མ་བསྟན་ལ་སྦྱོར།
འདོད་པའི་མ་སྒྲིབས་པ་ནི། སེམས་ལྔ་ལས་འབྱུང་ཏེ། ས་མཚུངས་པའི་ཚེ། རང་སའི་བཞི། སྤྲུལ་པ་ལས་འཇུག་པའི་ཚེ། གཟུགས་ཀྱི་དགེ་སེམས་དང་ལྔ་ལས་འབྱུང་བའི་ཕྱིར། ཁོ་ལས་སེམས་བདུན་འབྱུང་སྟེ། ས་མཚུངས་པའི་ཚེ། རང་སའི་བཞི། ཁམས་གོང་མ་གཉིས་སུ་ཉིང་མཚམས་སྦྱོར་བའི་ཚེ།
གོང་མ་གཉིས་ཀྱིས་སྒྲིབས་པ་གཉིས། སྤྲུལ་པ་ལས་ལངས་པའི་ཚེ། གཟུགས་ཀྱི་དགེ་སེམས་དེ་བདུན་འབྱུང་བའི་ཕྱིར། གཉིས་པ་གཟུགས་ཀྱི་དབང་དུ་བྱས་པ་ནི། གཟུགས་ཀྱི་དགེ་བ་ལ་བཅུ་གཅིག་འབྱུང་སྟེ། ས་མཚུངས་པའི་ཚེ། རང་སའི་གསུམ། ཉིང་མཚམས་སྦྱོར་བའི་ཚེ། གོང་མ་གཉིས་ཀྱི་མི་དགེ་བ་དང་སྒྲིབས་པ་གཉིས། གཟུགས་མེད་དུ་སྦྱར་བའི་ཚེ།
གཟུགས་མེད་ཀྱི་སྒྲིབས་པ། སྙོམས་པར་འཇུག་པའི་ཚེ། གཟུགས་ཀྱི་དགེ་བ་ཟག་མེད་གཉིས། སྤྲུལ་པ་ལ་འཇུག་པའི་ཚེ། འདོད་པའི་མ་སྒྲིབས་པ། སྙོམས་འཇུག་ལས་ལངས་པའི་ཚེ། འདོད་པའི་དགེ་བ་སྟེ་བཅུ་གཅིག་འབྱུང་བའི་ཕྱིར། ཁོ་དགུའི་མཇུག་ཐོགས་སུ་འབྱུང་སྟེ། ས་མཚུངས་པའི་ཚེ། རང་སའི་གསུམ།
སྙོམས་པར་འཇུག་པའི་ཚེ། འདོད་པའི་དགེ་བ། སྙོམས་འཇུག་ལས་ལངས་པའི་ཚེ། གཟུགས་མེད་ཀྱི་དགེ་བ་ཟག་མེད་གཉིས། སྤྲུལ་པ་ལས་ལངས་པའི་ཚེ། འདོད་པའི་མ་སྒྲིབ་པའི་མཇུག་དུ་འབྱུང་། གཟུགས་མེད་ཀྱི་ཉོན་མོངས་ཅན་གྱི་གཟིར་བའི་ཚེ། སྒྲིབ་པའི་མཇུག་ཐོགས་སུ་འབྱུང་བའི་ཕྱིར། གཟུགས་ཀྱི་སྒྲིབ་པ་སེམས་བརྒྱད་ལས་འབྱུང་སྟེ། ས་མཚུངས་པའི་ཚེ་རང་སའི་གསུམ།
ཉིང་མཚམས་སྦྱོར་བའི་ཚེ། གཟུགས་མེད་ཀྱི་གསུམ། འདོད་པའི་དགེ་བ་དང་མ་སྒྲིབ་ལུང་མ་བསྟན་གཉིས་སྟེ་བརྒྱད་ལས་འབྱུང་བའི་ཕྱིར། ཁོ་ལས་དྲུག་འབྱུང་སྟེ། ས་མཚུངས་པའི་ཚེ་རང་སའི་གསུམ། ཉིང་མཚམས་སྦྱོར་བའི་ཚེ། འདོད་པའི་མི་དགེ་བ་དང་སྒྲིབ་པ་གཉིས། ཉོན་མོངས་ཅན་གྱིས་གཟིར་པའི་ཚེ། འདོད་པའི་སྒྲིབ་པ་ཏེ་དྲུག་འབྱུང་བའི་ཕྱིར། གཟུགས་ཀྱི་མ་སྒྲིབས་པ་ནི་སེམས་གསུམ་ལས་འབྱུང་སྟེ།
རང་སའི་གསུམ་ལས་འབྱུང་བའི་ཕྱིར། དེ་ལས་དྲུག་འབྱུང་སྟེ། ས་མཚུངས་པའི་ཚེ་རང་སའི་གསུམ། ཉིང་འཚམས་སྦྱོར་བའི་ཚེ། འདོད་པའི་མི་དགེ་བ་དང་སྒྲིབ་གཉིས་གཟུགས་མེད་ཀྱི་སྒྲིབ་པ་ཏེ་དྲུག་འབྱུང་བའི་ཕྱིར། གསུམ་པ་གཟུགས་མེད་ཀྱི་དབང་དུ་བྱས་པ་ནི། གཟུགས་མེད་ཀྱི་སྒྲིབ་པ་ནི་སེམས་གསུམ་ལས་འབྱུང་བ་སྟེ། རང་སའི་གསུམ་ལས་སོ། ། ཁོ་ལས་དྲུག་འབྱུང་སྟེ། ས་མཚུངས་པའི་ཚེ་རང་སའི་གསུམ།
ཉིང་མཚམས་སྦྱོར་བའི་ཚེ། གཟུགས་ཀྱི་སྒྲིབ་པ། འདོད་པའི་སྒྲིབ་པ་དང་། མི་དགེ་བ་སྟེ་དྲུག་འབྱུང་བའི་ཕྱིར། གཟུགས་མེད་ཀྱི་དགེ་བ་ལས་སེམས་དགུ་འབྱུང་སྟེ། ས་མཚུངས་པའི་ཚེ། རང་སའི་གསུམ། ཉིང་མཚམས་སྦྱོར་བའི་ཚེ། གཟུགས་ཀྱི་སྒྲིབ་པ། འདོད་པའི་སྒྲིབ་པ་དང་།
མི་དགེ་བ་གཉིས། སྙོམས་པར་འཇུག་པའི་ཚེ། ཟག་མེད་གཉིས། དེ་ལས་ལངས་པའི་ཚེ། གཟུགས་ཀྱི་དགེ་བ་སྟེ་དགུ་འབྱུང་བའི་ཕྱིར། ཁོ་ལས་བདུན་འབྱུང་སྟེ། ས་མཚུངས་པའི་ཚེ། རང་སའི་གསུམ། ཉིང་མཚམས་སྦྱོར་བའི་ཚེ། གཟུགས་ཀྱི་སྒྲིབ་པ།
འདོད་པའི་སྒྲིབ་པ། མི་དགེ་བ་གཟུགས་མེད་ཀྱི་སྙོམས་འཇུག ཉོན་མོངས་ཅན་གྱིས་གཟིར་བའི་ཚེ། གཟུགས་ཀྱི་དགེ་བ་སྟེ་བདུན་འབྱུང་བའི་ཕྱིར། སློབ་མི་སློབ་ཀྱི་དབང་དུ་བྱས་ན། སློབ་པའི་སེམས་ཟག་མེད་ནི། སྙོམས་པར་འཇུག་པའི་ཚེ། ཁམས་གསུམ་གྱི་དགེ་བ་གསུམ། རྒྱུན་གྱི་ཚེ། རང་གི་རིགས་འདྲ་སྔ་མ་དང་བཞི་ལས་འབྱུང་བའི་ཕྱིར།
ཁོ་ལས་ལྔ་འབྱུང་སྟེ། སྙོམས་འཇུག་ལས་ལངས་པའི་ཚེ། ཁམས་གསུམ་གྱི་དགེ་བ་གསུམ། རྒྱུན་གྱི་ཚེ། རང་གིས་རིགས་འདྲ་ཕྱི་མ། རྟོགས་པ་འཕེལ་བའི་ཚེ། མི་སློབ་པའི་སེམས་ཟག་མེད་དེ་ལྔ་འབྱུང་བའི་ཕྱིར། མི་སློབ་པའི་སེམས་ཟག་མེད་ནི་ལྔ་ལས་འབྱུང་སྟེ། རྒྱུན་གྱི་ཚེ་རང་གིས་རིགས་འདྲ་ལ་སྙོམས་པར་འཇུག་པའི་ཚེ། ཁམས་གསུམ་གྱི་དགེ་བ་གསུམ།
རྟོགས་པ་འཕེལ་བའི་ཚེ། སློབ་པའི་ཟག་མེད་དེ་ལྔ་ལས་འབྱུང་བའི་ཕྱིར། ཁོ་ལས་བཞི་འབྱུང་སྟེ། སྙོམས་འཇུག་ལས་ལངས་པའི་ཚེ། ཁམས་གསུམ་གྱི་དགེ་བ་གསུམ། རྒྱུན་གྱི་ཚེ། རང་གི་རིགས་འདྲ་ཕྱི་མ་སྟེ་བཞི་འབྱུང་བྱས་པ་ལ་བཞི་ལས་མི་འབྱུང་བ་མི་འཐད་དེ། དགྲ་བཅོམ་པའི་འབྲས་བུ་ལ་ཉམས་པ་ཡོད་པ་བཤད་པ་དང་འགལ་བའི་ཕྱིར་ཞེ་ན་སྐྱོན་མེད་དེ། དགྲ་བཅོམ་པའི་འབྲས་བུ་ལས་ཉམས་ནས། འོག་མའི་ཉོན་མོངས་མངོན་དུ་གྱུར་བའི་ཚེ།
མི་སློབ་པ་ཟག་མེད་ཀྱི་ཐོབ་པ་མ་བཏང་བས་སློབ་པའི་སེམས་ཟག་མེད་མངོན་དུ་འགྱུར་བ་མེད་པའི་ཕྱིར། འོ་ན་འབྲས་བུ་ལས་ཉམས་པའི་དོན་ཅི་ཞེ་ན། ཉོན་མོངས་མངོན་དུ་གྱུར་པ་དང་། སློབ་པའི་ཟག་མེད་ཀྱི་ཐོབ་པ་ལྡན་པ་ཙམ་ལ་དགོངས་སོ། ། གཉིས་པ་ཉི་ཤུ་དབྱེ་བ་ནི། གོང་དུ་བཤད་པའི་སེམས་བཅུ་གཉིས་པོ་དེ་ལ། ནང་ཚན་གྱི་སྒོ་ནས་དབྱེ་ན་ཉི་ཤུར་དབྱེ་རུང་སྟེ། ཁམས་གསུམ་གྱི་དགེ་བ་ལ་སྐྱེས་ཐོབ་དང་། སྦྱོར་བྱུང་གཉིས་གཉིས་ཕྱེ་བས་དྲུག་དང་། ཁམས་གསུམ་གྱི་སྒྲིབས་པ་གསུམ།
འདོད་པའི་མིག་དགེ་བ་སྟེ་བཅུ་དང་། འདོད་པའི་མ་སྒྲིབས་པ་ལ་རྣམ་སྨིན་སྐྱེས་དང་སྤྱོད་ལམ་དང་། བཟོའི་གནས་དང་། སྤྲུལ་པའི་སེམས་ཏེ་བཞི་དང་། གཟུགས་ན་བཟོ་གནས་མ་གཏོགས་པ་གསུམ་དང་། གཟུགས་མེད་ཀྱི་མ་སྒྲིབས་པ། སློབ་མི་སློབ་ཀྱི་སེམས་ཟག་མེད་གཉིས་ཏེ། ཉི་ཤུ་ཡོད་པའི་ཕྱིར། གསུམ་པ་སེམས་ཀྱིས་ཐོབ་པ་རྙེད་ཚུལ་བྱེ་བྲག་དུ་བཤད་པ་ནི། སེམས་མངོན་འགྱུར་བའི་ཐོབ་ཚུལ་དེ་ལྟ་ཡིན་ན།
ཐོབ་པ་རྙེད་ཚུལ་ཇི་ལྟར་ཡིན་ཞེ་ན། རང་འགྲེལ་དུ། སྐྱེ་དང་སྙོམས་པར་འཇུག་པ་དང་། འདོད་ཆགས་བྲལ་དང་ཡོངས་ཉམས་དང་། དགེ་རྩ་ཉིང་མཚམས་སྦྱོར་བའི་ཚེ། ཞེས་པའི་དོན་ནི། ཁམས་གསུམ་དུ་སྐྱེས་པའི་ཚེ། དེ་དག་གི་དགེ་བའི་ཐོབ་པ་དེ་འབྱུང་ལ། སྙོམས་པར་འཇུག་པའི་ཚེ། འཇུག་ཡུལ་གྱི་དགེ་བའི་ཐོབ་པ་དེ་འབྱུང་།
འོག་མ་ལ་འདོད་ཆགས་དང་བྲལ་བའི་ཚེ། གོང་སའི་དགེ་བའི་ཐོབ་པ་དེ་འབྱུང་། གོང་སའི་ཆགས་བྲལ་ལ་ཉམས་པའི་ཚེ། འོག་སའི་སྒྲིབ་པའི་ཐོབ་པ་དེ་འབྱུང་། ལོག་ལྟའི་དགེ་རྩ་བཅད་ནས། དགེ་བའི་ཉིང་མཚམས་སྦྱོར་བའི་ཚེ། དགེ་བའི་ཐོབ་པ་དེ་འབྱུང་། གཞུང་དང་སྦྱར་ན། འདོད་པའི་རྟེན་ཅན་གྱིས་ཉན་ཐོས་དགྲ་བཅོམ་པས་འབྲས་བུ་ལས་ཉམས་ནས་འདོད་པའི་ཉོན་མོངས་མངོན་དུ་གྱུར་བའི་ཚེ། སེམས་དྲུག་གིས་ཐོབ་པ་གཅིག་ཆར་དུ་རྙེད་དེ།
འདོད་པའི་དགེ་མི་དགེ་ཁམས་གསུམ་གྱི་སྒྲིབ་པ་གསུམ། སློབ་པ་ཟག་མེད་དེ། དྲུག་གིས་ཐོབ་པ་གཅིག་ཆར་རྙེད་པའི་ཕྱིར། ཡང་འདོད་པའི་རྟེན་གྱི་ཉན་ཐོས་དགྲ་བཅོམ་པ་རང་གིས་འབྲས་བུ་ལས་ཉམས་ནས་འདོད་པའི་ཆགས་བྲལ་ལས་མ་ཉམས། གཟུགས་ཀྱི་ཉོན་མོངས་མངོན་དུ་གྱུར་པའི་ཚེ། སེམས་དྲུག་གིས་ཐོབ་པ་ཅིག་ཆར་དུ་རྙེད་དེ། གཟུགས་ཀྱིས་དགེ་བ། འདོད་གཟུགས་ཀྱི་སྤྲུལ་སེམས་གཉིས། ཁམས་གོང་མ་གཉིས་ཀྱི་སྒྲིབ་པ་གཉིས། སློབ་པ་ཟག་མེད་དེ་དྲུག་གི་ཐོབ་པ་ཅིག་ཆར་རྙེད་པའི་ཕྱིར།
གཟུགས་སུ་སྐྱེས་པའི་ཚེ། གཟུགས་ཀྱི་དགེ་བ། དེའི་སྟོབས་ཀྱིས་འདོད་གཟུགས་ཀྱིས་སྤྲུལ་སེམས་གཉིས་ཏེ། གསུམ་གྱིས་ཐོབ་པ་རྙེད་པའི་ཕྱིར། འདོད་པའི་རྟེན་ཅན་གྱི་སྦྱོར་ལམ་ལས་བསམ་གཏན་གྱི་ཉེར་བསྡོགས་ལ་རྟེན་ནས་སྡུག་བསྔལ་ཆོས་བཟོད་ཐོབ་པའི་ཚེ། ཐོབ་པ་བཞི་ཅིག་ཆར་རྙེད་དེ། སློབ་པ་ཟག་མེད། གཟུགས་ཀྱི་དགེ་བ། དེའི་སྟོབས་ཀྱི་སྤྲུལ་སེམས་གཉིས་ཏེ་བཞིའི་ཐོབ་པ་ཅིག་ཆར་རྙེད་པའི་ཕྱིར། ཞེས་བྱ་བ་ནི།
དབང་པོ་བསྟན་པའི་མཛོད་ཀྱི་རྣམ་པར་བཤད་པ་བསྟན་ཟིན་ཏོ།། ༈ །།ཀུན་བྱང་སོ་སོར་བཤད་པ་ལ། དོར་བྱ་སྡུག་ཀུན་བདེན་པ་དང་། ། བླང་བྱ་འགོག་ལམ་བདེན་པ་གཉིས། དོར་བྱ་སྡུག་ཀུན་བདེན་པ་ལ། ། འབྲས་བུ་སྡུག་བསྔལ་བདེན་པ་དང་། ། རྒྱུ་ནི་ཀུན་འབྱུང་བདེན་པའོ། ། བཅུད་དང་སྣོད་དང་ཁྱད་ཆོས་ཀྱི། ། སྒོ་ནས་སྡུག་བསྔལ་བདེན་པ་ཉིད། ། སྟོན་བྱེད་འཇིག་རྟེན་བསྟན་པ་བཤད། །
སྐྱེ་སོ་འགྲོ་བའི་དབྱེ་བ་དང་། ། སྐྱེ་ཚུལ་རྟེན་འབྲེལ་རང་བཞིན་དང་། ། སྐྱེས་པ་གནས་པའི་ཐབས་དང་ནི། ། འཆི་འཕོའི་སེམས་དང་ཚོགས་གསུམ་བསྡུ། ། ལྔ་ཡིས་བཅུད་ཀྱི་འཇིག་རྟེན་ན། ། སྐྱེ་སོ་འགྲོ་བའི་དབྱེ་བ་ལ། ཁམས་གསུམ་འགྲོ་བ་ལྔ་དང་ནི། སྐྱེ་གནས་བཞི་རུ་དབྱེ་བའོ། ། ཞེས་པ་ལྟར་རོ། ། གཉིས་པ་ཀུན་བྱང་སོ་སོར་གཏན་ལ་ཕབ་པ་ལ།
དོར་བྱ་སྡུག་ཀུན་གཉིས་བཤད་པ་དང་། ། བླང་བྱ་འགོག་ལམ་གཉིས་བཤད་པ་གཉིས། དང་པོ་ལ། འབྲས་བུ་སྡུག་བསྔལ་བདེན་པ་བཤད་པ་དང་། ། རྒྱུ་ཀུན་འབྱུང་བདེན་པ་བཤད་པ་གཉིས། དང་པོ་ལ། བཅུད་ཀྱི་སེམས་ཅན། སྣོད་ཀྱི་འཇིག་རྟེན། དེ་དག་གི་ཁྱད་ཆོས་དང་གསུམ། དང་པོ་ལ་སྐྱེ་སོ་འགྲོ་བའི་དབྱེ་བ།
སྐྱེ་ཚུལ་རྟེན་འབྲེལ་གྱི་རང་བཞིན། སྐྱེས་པ་གནས་པའི་ཐབས། གནས་པ་འཆི་འཕོ་བའི་སེམས། སེམས་ཅན་གྱི་ཚོགས་གསུམ་དུ་བསྡུ་བ་དང་ལྔ། དང་པོ་ལ། ཁམས་གསུམ་དུ་དབྱེ་བ། འགྲོ་བ་ལྔར་དབྱེ་བ། སྐྱེ་གནས་བཞིར་དབྱེ་བ་དང་གསུམ། དང་པོ་ལ། འདོད་པ།
གཟུགས། གཟུགས་མེད་དང་གསུམ། དང་པོ་ལ། ཁམས་གསུམ་གྱི་རྣམ་བཞག་གོང་དུ་བཤད་པ་དེ་ལྟར་ཡིན་ལ། དེ་དག་གི་མཚན་གཞི་ཇི་ལྟ་བུ་ཡིན་ན། དམྱལ་བ། ཡི་དྭགས། དུད་འགྲོ། མི། འདོད་ལྷ་རིགས་དྲུག
དེ་དག་བརྟེན་པར་བྱེད་པའི་སྣོད་ཀྱི་འཇིག་རྟེན་རྣམས་ཆོས་ཅན། འདོད་པའི་ཁམས་ཡིན་ཏེ། འདོད་པར་སྤྱི་མཐུན་གྱི་འཕངས་པའི་འདོད་པ་ལ་ཆགས་བྲལ་མ་བྱས་པའི་སས་བསྡུས་ཡིན་པའི་ཕྱིར། དེ་ལ་ནང་ཚན་གྱི་སྒོ་ནས་དབྱེ་ན། ཉི་ཤུར་ཡོད་དེ། དམྱལ་བ་ལ། ཚ་དམྱལ་བརྒྱད། མི་ལ་གླིང་བཞིར་དབྱེ་བས་ཉི་ཤུར་ཡོད་པའི་ཕྱིར། གྲང་དམྱལ་དང་གླིང་ཕྲན་རྣམས་མི་བགྲང་བ་ཅི་ཡིན་ཞེ་ན། གྲང་དམྱལ་ནི་ཚ་དམྱལ་གྱི་འཁོར་དང་།
གླིང་ཕྲན་རྣམས་ནི། གླིང་བཞིའི་ཆར་གཏོགས་པ་ཡིན་པའི་ལོགས་སུ་མ་སྨོས་སོ། ། གཉིས་པ་གཟུགས་ཁམས་ནི་གོང་མའི་གནས་བཅུ་བདུན་དེ་ན་གནས་པའི་ལྷ་དང་བཅས་པ་ཆོས་ཅན། གཟུགས་ཁམས་ཡིན་ཏེ། གཟུགས་སྤྱི་མཐུན་གྱི་ལས་ཀྱི་འཕངས་ཤིང་། འདོད་པ་ལ་འདོད་ཆགས་དང་བྲལ་ཤིང་གཟུགས་ལ་ཆགས་བྲལ་མ་བྱས་པའི་སས་བསྡུས་ཡིན་པའི་ཕྱིར། དེ་ལ་དབྱེ་ན། བསམ་གཏན་བཞི་རུ་ཡོད་ཅིང་། དང་པོ་གསུམ་ལ་གསུམ་གསུམ་དུ་ཡོད། བཞི་པ་ལ།
སོ་སོ་སྐྱེ་བོའི་གནས་གསུམ་དང་། འཕགས་པའི་གནས་ལྔ་ཏེ་བརྒྱད་དུ་ཡོད། གཟུགས་མེད་ཁམས་བཤད་པ་ནི། གཟུགས་མེད་ཁམས་ན་གཟུགས་ཅན་གྱི་གནས་མེད་དེ། རྟེན་སྣོད་ཀྱི་གཟུགས་དང་། བརྟེན་པ་སེམས་ཅན་ལ་ཁ་དོག་དང་དབྱིབས་ལ་སོགས་པ་མེད་པའི་ཕྱིར། རྒྱུ་གཟུགས་མེད་སྙོམས་འཇུག་བསྒོམས་པའི་སྟོབས་ཀྱིས། མིང་བཞིའི་ཕུང་པོ་གྲུབ་པ་ཙམ་ལ་གཟུགས་མེད་ཀྱི་སེམས་ཅན་དུ་བཏགས་པའི་ཕྱིར། དེར་སྐྱེ་བའི་རྒྱུ་ལ་སྙོམས་འཇུག་རྣམ་པ་བཞི་ཏེ། ནམ་མཁའ་མཐའ་ཡས་སྐྱེད་མཆེད་སོགས་བཞི།
དེ་གནས་པའི་གང་ཟག་ཀྱང་བཞིར་ཡོད་པའི་ཕྱིར། གཟུགས་མེད་ཁམས་པའི་སེམས་ཅན་ལ་སེམས་མེད་པར་འགྱུར་ཏེ། དེའི་རྟེན་གཟུགས་དང་རླུང་ལ་སོགས་པ་མེད་པའི་ཕྱིར་སྙམ་ན། སྐྱོན་མེད་དེ། གཟུགས་མེད་ཁམས་དེར་ནི་རིགས་འདྲ་སྐལ་མཉམ་དང་། སྲོག་ལ་ཡང་སེམས་ཀྱི་རྒྱུད་ནི་བརྟེན་པ་ཡིན་པའི་ཕྱིར། གསུམ་པ་འགྲོ་བ་ལྔར་དབྱེ་བ་ལ། དངོས་དང་། དོགས་དཔྱོད་གཉིས། ཁམས་གསུམ་པོ་དེར་ནི་སྐྱེ་བའི་འགྲོ་བ་ལྔར་ཡོད།
དམྱལ་བ་ལ་སོགས་པ་གོང་དུ་རང་གི་མིང་གི་བསྟན་པ་དེ་དག་གི་ཕྱིར། ལྷ་མ་ཡིན་འགྲོ་བ་མ་ཡིན་པའི་རྒྱུ་མཚན་ཅི་ཡིན་ཞེ་ན། ས་བདེ་ལས། སྤྱིར་ལྷ་ཡིན་ཀྱང་གཡོ་སྒྱུ་ཆེ་བ་དང་། ཞེ་སྡང་ཆེ་བས་ལྷ་མ་ཡིན་ཞེས་དམན་པའི་དགག་སྒྲ་སྦྱར་བ་ཡིན་ནོ། ། ཞེས་གསུངས། ཁ་ཆེ་འདུས་པ་བཟང་པོས། ལོངས་སྤྱོད་ཆེ་ཡང་སེར་སྣ་ཤིན་དུ་ཆེ་བས་ཡི་དྭགས་ཡིན། ཞེས་གསུངས། མདོ་སྡེ་དྲན་པ་ཉེར་གཞག་ལས།
འཕེན་བྱེད་དགེ་བས་འཕངས་པའི་ལྷ་མ་ཡིན་དང་། འཕེན་བྱེད་མི་དགེ་བས་འཕངས་པའི་ལྷ་མིན་གཉིས་སུ་ཡོད། དང་པོ་ལྷ་མིན། གཉིས་པ་དུད་འགྲོ་ཡིན། ཞེས་གསུངས། དྲིན་ལན་གསབ་པའི་མདོ་ལས། འགྲོ་བ་རིགས་དྲུག་ལྡན་དེ་དག ཅེས་གསུངས་སོ། ། འགྲོ་བ་ལྔ་པོ་དེ་དག་ལུང་མ་བསྟན་ཡིན་ཏེ། དེ་ཉོན་མོངས་ཅན་མ་ཡིན་ཅིང་།
དགེ་བ་ཡང་མ་ཡིན་པའི་ཕྱིར། དེ་དག་ལ་སེམས་ཅན་ཞེས་བྱ་སྟེ། ཟག་པ་དང་བཅས་པའི་སེམས་རྒྱུད་ལ་བརྟེན་པའི་ཕྱིར། བར་སྲིད་འགྲོ་བ་མིན་ཏེ། མངོན་པའི་མདོ་ཕལ་ཆེར་ལས། སྲིད་པ་ནི་བདུན་ཏེ། འགྲོ་བ་ལྔ་ནི་སྲིད་པ་དང་། སྲིད་པ་བར་དོའི་ཞེས་དང་། སྐྱེ་གནས་བཞིའི་འགྲོ་བ་ལྔ་བསྡུས་ལ། འགྲོ་བ་ལྔས་སྐྱེ་གནས་བཞི་མ་བསྡུས་ཏེ།
དེ་གང་ཞེ་ན། སྲིད་པ་བར་དོའོ། ། ཞེས་གསུངས་པའི་ཕྱིར། ཁ་ཅིག་མིའི་བར་སྲིད་ཀྱི་རྟེན་ཅན་མི་ཡིན་ཞེས་ཟེར། ཁ་ཅིག་མིའི་འགྲོ་བར་ཡིན་ཀྱང་མིའི་འགྲོ་བ་གཏོགས་པ་ནི་མ་ཡིན་ཏེ། མིའི་སྐྱེ་སྲིད་དུ་མ་ཕྱིན་པའི་ཕྱིར། ཞེས་ཟེར་རོ། ། གཉིས་པ་དོགས་སྤྱོད་ལ། སེམས་ཀྱི་གནས་པ་བདུན་བཤད། སེམས་ཅན་གྱི་གནས་པ་དགུར་བཤད།
སེམས་ཀྱིས་གནས་པ་བཞི་བཤད་པ་དང་གསུམ། དང་པོ་ནི། རྣམ་པར་ཤེས་པའི་གནས་པ་བདུན་ཡོད་དེ། ལུས་དང་འདུ་ཤེས་གཉིས་ཀ་ཐ་དད་པ། ལུས་ཐ་དད་ལ་འདུ་ཤེས་གཅིག་པ། ལུས་གཅིག་ལ་འདུ་ཤེས་ཐ་དད་པ། གཉིས་ཀ་གཅིག་པ་དང་བཞི། གཟུགས་ཅན་མིན་པའི་གནས་དང་པོ་གསུམ་སྟེ་བདུན་དུ་ཡོད་པའི་ཕྱིར། དང་པོ་ནི། འདོད་པའི་ལྷ་མི་གཉིས་ལ།
ལུས་དང་འདུ་ཤེས་གཉིས་ཀ་ཐ་དད་ཞེས་བྱ་སྟེ། དེ་གཉིས་ལུས་ཁ་དོག་དང་ཆེ་ཆུང་ཐ་དད་ཅིང་། འདུ་ཤེས་ཀྱང་ཚོར་བ་བདེ་སྡུག་བཏང་སྙོམས་གསུམ་ཅི་རིགས་པ་དོན་དུ་གཉེར་བའི་ཕྱིར། བསམ་གཏན་དང་པོའི་སེམས་ཅན་རྣམས་ནི། ལུས་ཐ་དད་འདུ་ཤེས་གཅིག་པ་ཡིན་ཏེ། ལུས་ཁ་དོག་དང་ཆེ་ཆུང་ཐ་དད་ཅིང་། འདུ་ཤེས་རྒྱུ་མ་ཡིན་པ་སྟེ་རྒྱུར་འཛིན་པའི་འདུ་ཤེས་དང་ལྡན་པའི་ཕྱིར། བསམ་གཏན་གཉིས་པ་རྣམས་ནི་འདུ་ཤེས་ཐ་དད་པ་ལ་ལུས་གཅིག་པ་ཡིན་ཏེ།

ཚོར་བ་བདེ་བས་སྐྱོ་ནས་བཏང་སྙོམས་དོན་དུ་གཉེར་བ་དང་། བཏང་སྙོམས་ལ་སྐྱོ་ནས་བདེ་བ་དོན་དུ་གཉེར་བ་ཡོད་ཅིང་། ལུས་ལ་ཕར་ཐོགས་ཚུལ་ཐོགས་གཉིས་ཀ་མེད་ཅིང་། ལུས་འོད་ལུས་སུ་རིགས་གཅིག་ཡིན་པའི་ཕྱིར། བསམ་གཏན་གསུམ་པ་རྣམས་ནི། ལུས་དང་འདུ་ཤེས་གཉིས་ཀ་གཅིག་པ་ཡིན་ཏེ། ལུས་འོད་ལུས་སུ་རིགས་གཅིག་པ་དང་། འདུ་ཤེས་ཀྱང་དེར་དགའ་བ་ཉོན་མོངས་ཅན་གྱི་ཀུན་དཀྲིས་ལས་གྲོལ་བས་བཏང་སྙོམས་ལ་སྐྱོ་ནས་བདེ་བ་དོན་དུ་གཉེར་བ་ཡིན་པའི་ཕྱིར། ལྷག་མ་ངན་སོང་གསུམ་པོ་ནི། སེམས་ཀྱི་གནས་མ་ཡིན་ཏེ། སྡུག་བསྔལ་གྱིས་མནར་བའི་སྒོ་ནས་འཇོམས་པར་བྱེད་པའི་བསམ་གཏན་དང་པོ་དང་།
སྲིད་རྩེ་པ་རྣམས་ཀྱང་སེམས་ཀྱི་གནས་མ་ཡིན་ཏེ། བསམ་གཏན་བཞི་པར། འདུ་ཤེས་མེད་པའི་སྙོམས་འཇུག་གིས་རྟེན་བྱས་པའི་སྒོ་ནས་སེམས་འཇོམས་པར་བྱེད། སྲིད་རྩེར་འགོག་སྙོམས་ཀྱི་རྟེན་བྱས་པའི་སྒོ་ནས་སེམས་འཇོམས་པར་བྱེད་པའི་ཕྱིར། གཉིས་པ་ནི། སེམས་ཅན་གྱི་གནས་ལ་དགུར་བཤད་དེ། གོང་གི་བདུན། སྲིད་རྩེ་དང་བསམ་གཏན་བཞི་པ་གཉིས་ཏེ་དགུར་ཡོད་པའི་ཕྱིར། དེ་ལས་ངན་སོང་གསུམ་ནི། སེམས་ཅན་གྱིས་གནས་པ་མིན་ཏེ།
དེར་སེམས་ཅན་རྣམས་མི་འདོད་བཞིན་དུ་གནས་པའི་ཕྱིར། གསུམ་པ་ནི། སྲིད་པའི་རྒྱུན་གྱི་དབང་དུ་བྱས་ནས། རྣམ་ཤེས་ཀྱི་གནས་པ་བཞིར་བཤད་དེ། ཟག་པ་དང་བཅས་པའི་ཕུང་པོ་གཞན་བཞིར་ཡོད་པའི་ཕྱིར། དེ་ཡང་ས་མཚུངས་པ་གཅིག་དགོས་ཏེ། འདོད་པའི་ཕུང་པོ་བཞི་འདོད་པའི་རྣམ་ཤེས་ཁོ་ནའི་གནས་སུ་ཡིན་གྱིས། གོང་མའི་གནས་པ་མ་ཡིན་པའི་ཕྱིར། རྣམ་ཤེས་འབའ་ཞིག་འདིར་གནས་པ་མ་བཤད་དེ། འདིའི་གནས་པ་ནི་རྟེན་པའི་དབང་དུ་བྱས་ལ།
རྣམ་ཤེས་རང་ཉིད་རང་ལ་བྱེད་པ་འགལ་བའི་ཕྱིར། འཕྲོས་དོན་མུ་བཞི་ལ་དཔྱད་ན། སེམས་ཀྱིས་གནས་པ་བདུན་དང་། དེའི་གནས་པ་བཞི་ལ་མུ་བཞི་ཡོད་དེ། གནས་པ་བདུན་གྱི་ནང་ཚན་ཡིན་ལ་བཞིའི་ནང་ཚན་མ་ཡིན་པའི་མུ། བཞིའི་ནང་ཚན་ཡིན་ལ་བདུན་གྱི་མིན་པའི་མུ། གཉིས་ཀ་མིན་པའི་མུ། གཉིས་ཀ་ཡིན་པའི་མུ་དང་བཞིར་ཡོད་པའི་ཕྱིར། དང་པོ་ནི། འདོད་པའི་རྣམ་ཤེས་ལྟ་བུ།
གཉིས་པ་ནི་དམྱལ་བའི་གཟུགས་ཕུང་ལྟ་བུ། གསུམ་པ་ནི། དམྱལ་བའི་རྣམ་ཤེས་ལྟ་བུ། བཞི་པ་ནི་མིའི་གཟུགས་ཕུང་ལྟ་བུ། འདི་དག་གིས་གནས་པ་ནི། འདོད་བཞིན་དུ་གནས་པ་དང་། རྣམ་ཤེས་གོང་འཕེལ་དུ་བྱེད་པའི་དབང་དུ་བྱས་ནས་བཤད་པས་སེམས་ལྡན་པ་ཙམ་དང་། སེམས་ཡོད་པ་ཙམ་ལ་མ་བཤད་དོ། ། གསུམ་པ་སྐྱེ་གནས་བཞིར་དབྱེ་བ་ལ། གང་དུ་འཇུག་པ་སྐྱེ་གནས་ཀྱི་དབྱེ་བ།
གང་འཇུག་པ་བར་སྲིད་ཀྱི་རང་བཞིན། བར་སྲིད་ཀྱི་སྐྱེ་གནས་སུ་བགྲོད་པའི་ཚུལ་དང་གསུམ། དང་པོ་ནི། ཁམས་གསུམ་པོ་དེར་ནི་སེམས་ཅན་རྣམས་སྐྱེ་བའི་སྐྱེ་གནས་བཞིར་ཡོད་དེ། སྒོ་ང་ལས་སྐྱེས་པ་སོགས་བཞིར་ཡོད་པའི་ཕྱིར། འོ་ན་འགྲོ་བ་གང་ལ་སྐྱེ་གནས་དུ་ལྡན་པ་ཡིན་ཞེ་ན། མི་དང་དུད་འགྲོ་ལ་སྐྱེ་གནས་བཞི་ཀ་ཡོད་དེ། མི་ལ་མངལ་སྐྱེས་རྟོགས་སླ། བརྫུས་སྐྱེས་བསྐལ་པ་དང་པོའི་མི་དང་། དུས་ཕྱིས་ཨཱརྻ་དེ་ཝ་ལྟ་བུ་སོགས་ཡིན།
སྒོང་སྐྱེས་ནི་གྲུ་ཞིག་པའི་ཚོང་པ། བྱ་ཁྲུང་ཁྲུང་མོ་དང་འགྲོགས་པ་ལས། སྒོ་ང་གཉིས་བཙས་ཏེ། དགེ་སློང་བྲག་དང་། ཉེ་བའི་བྲག་གཉིས་འབྱུང་བར་བཤད་པ་དང་། དགེ་སློང་མ་ས་ག་ལ་སྒོ་ང་སུམ་ཅུ་རྩ་གཉིས་བཙས་པ་ལས། ཁྱེའུ་སུམ་བཅུ་རྩ་གཉིས་སྐྱེས་པ་ལྟ་བུའོ། ། དྲོད་གཤེར་སྐྱེས་ནི། རྒྱལ་པོ་གསོ་སྦྱོང་འཕགས་ཀྱི་སྤྱི་བོ་ལས། རྒྱལ་པོ་ང་ལ་ནུས་སྐྱེས།
དེའི་བརླ་གཡས་པ་ལ་མཛེས་པ། མཛེས་པའི་བརླ་གཡོན་པ་ལ་ཉེ་མཛེས་སྐྱེས་པ་ལྟ་བུའོ། ། དུད་འགྲོ་ལ་ཡང་གཞན་རྣམས་རྟོགས་སླ་ཤིང་། རྫུས་སྐྱེས་ནི་ཀླུ་དང་། ནམ་མཁའ་ལྡིང་ལ་ཡོད་པར་བཤད། དམྱལ་བ། ལྷ། སྲིད་པ་བར་དོ་པ་རྣམས་རྫུས་སྐྱེས་ཁོ་ན་ཡིན། ཡིན་དྭགས་ཕལ་ཆེར་རྫུས་སྐྱེས་ཡིན་ཞིང་། མངལ་ན་སྐྱེས་པའང་ཡོད་པ་ཡིན་ཏེ།
འཕགས་པ་མོའུ་འགལ་གྱི་བུ། ཡི་དྭགས་ཀྱི་ཡུལ་དུ་བྱོན་པས་ཡི་དྭགས་མོ་ཞིག་གིས། འཕགས་པ་བདག་གིས་ཉིན་བུ་ལྔ། དེ་བཞིན་མཚན་མོ་བུ་ལྔ་དག་སྐྱེད་ནས་ཟ་བར་བྱས་ཡོད་ཀྱི། འོན་ཀྱང་བདག་ལ་ཚིམ་པ་མེད། ཅེས་སྨྲས་པའི་ཕྱིར། ཁ་ཅིག་འདི་ཡང་རྫུས་སྐྱེས་ཡིན་ཏེ། རང་གི་འཁོར་དུ་ཉིན་མཚན་ལ་བུ་ལྔ་ལྔ་སྐྱེས་པ་ལ་ལོངས་སྤྱོད་པ་ཡིན་པའི་ཕྱིར། ཞེས་ཟེར་ཀྱང་། འདི་མངལ་སྐྱེས་ཡོད་པའི་སྒྲུབ་བྱེད་ཡིན་ཏེ།
རང་གི་བུ་སྐྱེད་པར་བཤད་པའི་ཕྱིར། གཉིས་པ་ལ། བར་སྲིད་ཀྱི་ངོ་བོ། སྒྲུབ་བྱེད། དེ་སྐྱེ་གནས་སུ་བགྲོད་པའི་ཚུལ་དང་གསུམ། དང་པོ་ནི། སྲིད་གཞི་འཆད་པའི་སྐབས་འདིར་འཆི་སྲིད་རྒྱུན་ཆད་ནས། སྐྱེ་སྲིད་མ་གྲུབ་པའི་བར་དུ་འབྱུང་བའི་སྲིད་པ་གཅིག་ལ་བར་སྲིད། ཅེས་འཇོག དེ་ལ་འབྱུང་ཞེས་བྱའི་བྱུང་བ་མ་ཡིན་ཏེ།
གང་དུ་སྒྲོད་པའི་ཡུལ་མངོན་དུས་སྲིད་པ་དེར་མ་ཕྱིན་པའི་ཕྱིར། གཉིས་པ་ལ་རིགས་པའི་སྒྲུབ་བྱེད་དང་། ལུང་གི་སྒྲུབ་བྱེད་དང་གཉིས། དང་པོ་ནི། དཔེ་སྟོན་པ་ལ་སོགས་པ་ཁ་ཅིག་ན་རེ། བར་སྲིད་ཡོད་པ་མ་ཡིན་འཆི་སྲིད་རྒྱུན་མ་ཆད་པ་ལས་སྐྱེ་སྲིད་འབྱུང་བའི་ཕྱིར། ཞེས་ཟེར་ཏེ། མི་འཐད་དེ། འཆི་སྲིད་ཀྱི་རྒྱུན་ལས་བར་སྲིད་ཀྱི་སེམས་ཀྱིས་རྒྱུན་འབྱུང་། དེའི་སེམས་ཀྱི་རྒྱུན་ལས།
སྐྱེ་སྲིད་ཀྱི་སེམས་ཀྱི་རྒྱུན་དེ་འབྱུང་བའི་ཕྱིར། དཔེར་ན་འབྲུ་ཤར་ནས་ནུབ་དུ་འཕངས་པའི་ཚེ། འབྲུའི་རྒྱུན་མ་ཆད་པར་སླེབས་པ་བཞིན་ནོ། ། བྱས་པ་ལ་ཁོ་ན་རེ། འཆི་སྲིད་རྒྱུན་མ་ཆད་པ་ལས། སྐྱེ་སྲིད་འབྱུང་བའི་དཔེ་ཡོད་དེ། བྱད་བཞིན་གྱི་གཟུགས་ཀྱི་རྒྱུན་ཆད་པ་མེད་པར་མེ་ལོང་ནང་དུ་ཤར་བའི་གཟུགས་བརྙན་གྱི་རྒྱུན་རྫས་སུ་གྲུབ་པ་འབྱུང་བ་ཡིན་པའི་ཕྱིར་ཞེ་ན། དེ་མི་འཐད་དེ། མེ་ལོང་ནང་དུ་ཤར་བའི་བྱད་བཞིན་གྱི་གཟུགས་བརྙན་ཐོགས་བཅས་མ་གྲུབ་པའི་ཕྱིར་དང་། དེ་འཆི་སྲིད་རྒྱུན་མ་ཆད་པའི་སྐྱེ་སྲིད་དང་མི་འདྲ་བའི་ཕྱིར།
རྟགས་དང་པོ་གྲུབ་སྟེ། གོ་ས་གཅིག་ན་ཐོགས་བཅས་ཀྱི་རྡུལ་རིགས་མི་མཐུན་པ་གཉིས་གཅིག་ཆར་དུ་གནས་པ་མེད་པའི་ཕྱིར། གཉིས་པ་གྲུབ་སྟེ། མེ་ལོང་ནང་དུ་ཤར་བའི་བྱད་བཞིན་གྱིས་གཟུགས་བརྙན་ཏེ་བྱད་གཟུགས་ཀྱི་རྒྱུན་མ་ཡིན་པའི་ཕྱིར་དང་། གཟུགས་བརྙན་བྱད་བཞིན་དང་མེ་ལོང་གཉིས་ལས་བྱུང་ལ། སྐྱེ་སྲིད་ཀྱི་སེམས་ཀྱི་རྒྱུན་ཏེ། འཆི་སྲིད་ཀྱི་སེམས་ཀྱི་རྒྱུན་ལས་བྱུང་བ་ཙམ་ཡིན་པའི་ཕྱིར། གཉིས་པ་ལུང་གི་སྒྲུབ་བྱེད་ནི། བར་སྲིད་ཡོད་པར་འགྱུར་ཏེ། ཐུབ་པའི་མགུར་ནས།
སྲིད་པ་ནི་བདུན་ཏེ། འགྲོ་བ་ལྔའི་སྲིད་པ་དང་། ལས་ཀྱི་སྲིད་པ་དང་། སྲིད་པ་བར་དོའོ། ། ཞེས་སོགས་རྒྱས་པར་གསུངས་པའི་ཕྱིར། ཡང་དེ་ཡོད་དེ། དགའ་བོ་མངལ་འཇུག་གི་མདོ་ལས། གནས་གསུམ་མངོན་དུ་གྱུར་ན་མའི་མངལ་དུ་བུ་འཆགས་ཏེ་མ་རུང་ཞིང་ཟླ་མཚན་དང་ལྡན་པ་དང་། ཕ་མ་ཆགས་ཤིང་ཕྲད་པ་དང་དྲི་ཟ་ཉེ་བར་གནས་ནའོ། ། ཞེས་གསུངས་པའི་ཕྱིར།
ཡང་དེ་ཡོད་དེ། མདོ་ལས། བར་འདའ་བ་གསུམ། སྐྱེས་འདའ་བ། གོང་འཕོ་དང་ལྔར་གསུངས་པའི་ཕྱིར། ཡང་དེ་ཡོད་པར་གྲུབ་ཏེ། སྐྱེས་བུ་དམ་པའི་འགྲོ་བ་བདུན་བསྟན་པའི་མདོ་ལས་ཀྱང་། བར་འདའ་བ་གསུམ། གོང་འཕོ་བདུན་གསུངས་པའི་ཕྱིར། གསུམ་པ་ཁྱད་ཆོས་ནི།
འདོད་གཟུགས་གཉིས་ལ་བར་སྲིད་ཡོད་ཀྱིས། གཟུགས་མེད་ཁམས་ལ་བར་སྲིད་མེད་དེ་བར་སྲིད་ནི་གཟུགས་ཁོ་ན་ཡིན་ཅིང་། གཟུགས་མེད་ཁམས་ན་གཟུགས་མེད་པའི་ཕྱིར། དེས་ན་མིར་སྐྱེ་འགྱུར་གྱི་བར་སྲིད་ནི། རང་གང་དུ་སྐྱེ་འགྱུར་གྱི་མིའི་སྔོན་དུས་ཀྱི་སྲིད་པའི་ཁ་དོག་དང་དབྱིབས་སོགས་ཀྱི་ཤ་གཟུགས་འཛིན་པ་ཡིན་ཏེ། དེ་དང་འཕེན་བྱེད་ཀྱི་ལས་གཅིག་གི་འཕངས་པའི་ཕྱིར། སྔོན་དུས་ཀྱི་སྲིད་པ་གང་ཞེ་ན། སྐྱེ་སྲིད་གྲུབ་པའི་སྐད་ཅིག་མ་གཉིས་པ་ཕན་ཆད་ནས། འཆི་སྲིད་ཀྱི་སྔོན་རོལ་ཚུན་ཆད་ཀྱི་སྲིད་པ་གཅིག་ལ་འཇོག དེ་ཡང་ལྷའི་བར་སྲིད་རིགས་མཐུན་དང་།
མིའི་བར་སྲིད་རིགས་མཐུན་སོགས་ནང་ཕན་ཚུན་མཐོང་བ་ཡིན་གྱི། ལྷའི་བར་སྲིད་ཀྱི་མིའི་བར་སྲིད་མཐོང་བ་མིན། ཞེས་སྤྱིར་བསྟན་ཅིང་། ལྷའི་མིག་རྣམ་པར་དག་པ་དང་ལྡན་ན། ཐམས་ཅད་ཀྱང་མཐོང་བ་ཡིན། མངོན་པ་ཁ་ཅིག་དུ། གོང་མའི་བར་སྲིད་ཀྱི་འོག་མའི་བར་སྲིད་མཐོང་བ་ཡིན་གྱི། དེ་ལས་ལོག་པའི་མཐོང་བ་མིན། ཞེས་སྨྲ། བར་སྲིད་དེ་ཡང་རྫུ་འཕྲུལ་དང་ལྡན་ཏེ།
ལས་ལས་སྐྱེས་པའི་རྫུ་འཕྲུལ་དང་ལྡན་པའི་ཕྱིར། ཤུགས་དང་ལྡན་ཏེ་གང་བསམ་པའི་གནས་དེར་སྐད་ཅིག་གིས་འགྲོ་བར་ནུས་པའི་ཕྱིར། དབང་པོ་ཀུན་ཚང་ཞིང་ཐོགས་མེད་གཟུགས་ཀྱི་དངོས་པོ་གང་ལ་ཡང་ཐོགས་པ་མེད་པའི་ཕྱིར། ཁོ་ན་རེ། འོ་ན་སྔོན་དུས་ཀྱིས་སྲིད་པ་ལ་གནས་པའི་གང་ཟག་ཡིན་ན། དབང་པོ་ཚང་བས་ཁྱབ་པར་ཐལ། བར་སྲིད་ལ་གནས་པའི་གང་ཟག་ཡིན་ན། དབང་པོ་ཚང་བས་ཁྱབ་པའི་ཕྱིར་ཞེ་ན་མ་ཁྱབ་སྟེ། སྔོན་དུས་སྲིད་འབྱུང་ཞེས་སོགས་དང་འགལ་ཞེ་ན་སྐྱོན་མེད་གཙོ་ཆེ་བ་ལ་དགོངས་ཀྱིས། རྣམས་པ་མ་ལུས་པར་མཚུངས་པ་མིན་པའི་ཕྱིར།
མིའི་བར་སྲིད་གྲུབ་ནས་མིའི་སྔོན་དུས་ཀྱི་སྲིད་པར་བགྲོད་པས་ཁྱབ་བམ་ཞེ་ན། ཁྱབ་སྟེ། མིའི་བར་སྲིད་གྲུབ་ནས་དེ་ལས་ཟློག་ཏེ། ལྷའི་བར་སྲིད་སོགས་སུ་འཇུག་པ་མེད་པའི་ཕྱིར། ཀུན་ལས་བཏུས་པའི་ལུགས་ལ། མིའི་བར་སྲིད་ནས་ལོག་ཏེ་འགྲོ་བ་གཞན་གྱི་བར་སྲིད་དུ་འཇུག་པ་ཡོད་དེ། ཅི་སྟེ་ན་ཟློག་གོ ། དེ་ན་གནས་པ་ཡང་ལས་སོག་སོ། ། ཅེས་གསུངས་པའི་ཕྱིར། འདོད་པའི་བར་སྲིད་ནི།
ཟས་སུ་དྲི་ཟ་བར་བྱེད་ལ། གཟུགས་ཁམས་པའི་བར་སྲིད་ནི་ཁམས་ཀྱི་ཟས་ལ་འདོད་ཆགས་དང་བྲལ་བ་ཡིན་ནོ། ། ཚེའི་ཚད་ནི་བསྐལ་པའི་བར་དུ་ཡང་གནས་པ་ཡོད། ཀུན་ནས་བཏུས་པའི་ལུགས་ལ། སྤྱིར་བར་སྲིད་དུ་བདུན་ཕྲག་བདུན་གྱི་བར་གནས་པར་བྱེད་ཅིང་། དེ་ཡང་ཞག་བདུན་བདུན་ནས་འཆི་འཕོ་རེ་བྱེད་པར་བཤད་པས། ཉིན་ཞག་གི་ཐ་སྙད་ཡོད་པ་རྣམས་ལ་རྟོགས་སླ་ལ། གཟུགས་ཁམས་སོགས་ཞག་གི་ཐ་སྙད་མེད་པ་རྣམས་ཀྱི་བར་སྲིད་ཀྱི་ཚེ་ཚད་སྤྱད་དགོས་སོ། ། གསུམ་པ་དེས་སྐྱེ་གནས་སུ་བགྲོད་པའི་ཚུལ་ལ། དངོས་དང་།
སྐྱེ་གནས་སུ་འཇུག་པའི་ཚུལ་དང་གཉིས། དང་པོ་ནི། བློ་ནི་ཕྱིན་ཅི་ལོག་དུ་གྱུར་པས། མངལ་སྐྱེས་དང་། སྒོང་སྐྱེས་གཉིས། རྩེ་ཞིང་དགའ་བའི་རྣམས་པས་འགྲོ་བའི་ཡུལ་སྐྱེ་གནས་དེར་འགྲོ་བར་བྱེད་ལ། དྲོད་གཤེར་སྐྱེས་ནི། དྲི་ལ་མངོན་པར་འདོད་པའི་དབང་གིས་འགྲོ་བར་བྱེད། རྫུས་སྐྱེས་ནི། གནས་ལ་མངོན་པར་འདོད་པས་སོ། །
འོ་ན་དམྱལ་བ་སོགས་ལ་གནས་ལ་མངོན་འདོད་ཇི་ལྟར་ཡོད་སྙམ་ན། དེ་ཡོད་དེ། གྲང་དམྱལ་གྱི་བར་སྲིད་གྲུབ་པའི་ཚེ། སྐྱེ་གནས་སུ་འཕོ་ཀར་སྔོན་གྱི་ལས་ཀྱི་དབང་གིས་རེག་བྱ་ཤིན་ཏུ་ཚ་བ་བྱུང་སྟེ། གྲང་བའི་གནས་ཚོལ་བར་འདོད་པས་ན། གྲང་དམྱལ་གྱི་གནས་མཐོང་སྟེ། དེ་མངོན་པར་འདོད་པའི་ཚུལ་གྱིས་འཇུག་པར་བྱེད། འོ་ན་དམྱལ་བ་ལ་སོགས་པའི་བར་སྲིད་ཀྱི་དབྱིབས་སོགས་ཇི་ལྟར་ཞེ་ན། ལུས་སྡོང་དུམ་ལྟར་ནག་ཅིང་མུན་པའི་སྣང་བ་འབའ་ཞིག་འབྱུང་། ལུས་སྤྱིའུ་ཚུགས་སུ་འགྲོ་བ་ཡིན།
ཡི་དྭགས་ཀྱི་བར་སྲིད་གྲུབ་པའི་ཚེ། ལུས་ནག་མུན་པའི་རྣམ་པ་བཀྲེས་ཤིང་བསྐོམ་པའི་རྣམ་པ་འབྱུང་། དུད་འགྲོ་ལ་ལུས་ནག་མུན་པའི་རྣམ་པ་ལུས་རིན་པོ་ཆེའི་འོག་དུ་མནན་པ་ལྟར། ལེན་ཤིང་གཏི་མུག་པའི་རྣམ་པ་འབྱུང་། མི་ལ་ལུས་སེར་པོ་འོད་ཀྱི་རྣམ་པ་ཅུང་ཟད་ཡོད་པ་གོས་དང་ཟས་ལ་སོགས་པའི་རྣམ་པ་ཅན་འབྱུང་། ལྷའི་བར་སྲིད་གྲུབ་པའི་ཚེ། ལུས་དཀར་པོ་འོད་ཀྱི་རྣམ་པ་འབའ་ཞིག་འབྱུང་ཞིང་། ཟས་ལ་སོགས་པས་རང་གི་ངང་གི་འཚོ་བའི་རྣམ་པ་ཅན་གཅིག་ཡིན། གཉིས་པ་ནི་སྐྱེ་གནས་སུ་འཇུག་པའི་ཚུལ་ལ་རྣམ་པ་གསུམ་ཏེ། འཁོར་ལོ་བསྒྱུར་བའི་རྒྱལ་པོ་ནི་ཤེས་བཞིན་དུ་འཇུག་ལ།
གནས་པ་དང་འབྱུང་བ་གཉིས་རྨོངས་པ་ཡིན་ཏེ། དེ་བསོད་རྣམས་ཀྱིས་ཚོགས་བསགས་པ་ཙམ་དང་ལྡན་པའི་ཕྱིར། རང་སངས་རྒྱས་ནི་འཇུག་པ་དང་། གནས་པ་གཉིས་ཀ་ཤེས་བཞིན་དུ་འཇུག་ལ། འབྱུང་བ་རྨོངས་པ་ཡིན་ཏེ། བསོད་ནམས་དང་བདག་མེད་རྟོགས་པའི་ཡེ་ཤེས་ཀྱི་ཚོགས་ཙམ་བསགས་པ་དང་ལྡན་པའི་ཕྱིར། རང་བྱུང་བྱང་ཆུབ་སེམས་དཔའ་ནི་ཤེས་བཞིན་དུ་འཇུག་ནས་འབྱུང་བ་ཡིན་ཏེ། ཚོགས་གཉིས་ཀ་རྒྱ་ཆེན་པོ་བསགས་པ་ཡིན་པའི་ཕྱིར། དེ་ལས་གཞན་པ་རྣམས་ནི། འཇུག་པ་གནས་པ་འབྱུང་བ་གསུམ་ཀ་རྨོངས་པ་ཡིན།
སྒོང་ང་ལས་སྐྱེས་པ་དུས་རྟག་དུ་རྨོངས་པ་ཡིན་ཏེ། སྐྱེ་གནས་གཉིས་པ་ཅན་ཡིན་པའི་ཕྱིར། གཉིས་པ་སྐྱེ་ཚུལ་རྟེན་འབྲེལ་གྱི་རང་བཞིན་ལ། དངོས་དང་། ཞར་ལ་སྲིད་པ་བཞིའི་ཁྱད་པར་ལ་དཔྱད་པ་གཉིས། དང་པོ་ལ། འཁོར་བར་འཇུག་ཚུལ་གྱི་སྒོ་ནས་མདོར་བསྟན། གྲུབ་པའི་འཁོར་བ་རྒྱས་པར་བཤད། ཉོན་མོངས་པ་གསུམ་དཔེའི་མཚོན་ཚུལ་གྱི་སྒོ་ནས་དོན་བསྡུ་བ་དང་གསུམ། དང་པོ་ལ།
འཁོར་བར་འཇུག་ཚུལ་དངོས་དང་། སྲིད་པའི་རྒྱུན་ཐོགས་མེད་དུ་བསྟན་པ་གཉིས། དང་པོ་ནི། ཁོ་ན་རེ། སྐྱེ་བ་སྔ་མ་ནས་འདིར་ཉིང་མཚམས་སྦྱོར། འདི་ནས་ཕྱི་མ་ཉིང་མཚམས་སྦྱོར་ན། དེ་སྦྱོར་བའི་བདག་རྟག་པ་ཡིན་ནམ་ཞེ་ན། བདག་མེད་ཅིང་ཕུང་པོ་རིགས་འདྲ་སྔ་མ་ལས་ཕྱི་མ་ཉིང་མཚམས་སྦྱོར་བ་འཐད་དེ། སྐྱེ་བ་སྔ་མར་ཉོན་མོངས་པའི་ཀུན་ནས་བསླངས་ཏེ་ཟག་བཅས་ཀྱི་ལས་ཀྱི་མངོན་པར་འདུས་བྱས་པ་ལས། སྲིད་པ་བར་མའི་སེམས་ཀྱི་རྒྱུན་འབྱུང་།
འདིར་ཉོན་མོངས་པའི་ཀུན་ནས་བསླང་སྟེ། ཟག་བཅས་ཀྱིས་ལས་བསགས་པ་ལས་མར་མེ་གཅིག་ལ་གཉིས་མཆེད་ཀྱི་ཚུལ་དུ་མངལ་ལ་སོགས་པའི་སྐྱེ་གནས་བཞིར་འགྲོ་བའི་ཕྱིར། གཉིས་པ་ནི། སྲིད་པའི་འཁོར་ལོ་ཐོག་མ་མེད་ཅིང་ཐ་མ་མེད་དེ། སྔོན་མ་རིག་པའི་ཀུན་ནས་བསླངས་སྟེ། ཟག་བཅས་ཀྱི་ལས་བསགས་པས་ཡང་སྲིད་ཕྱི་མ་ཡང་དང་ཡང་དུ་འཕངས་པ་བཞིན་དུ། སྐྱེ་བ་སྔ་མར་མ་རིག་པ་དང་། ཟག་བཅས་ཀྱི་ལས་སྔོན་དུ་སོང་བ་ལས། འདིར་རིམས་ཀྱིས་སེམས་ཀྱི་རྒྱུན་འབྱུང་ཞིང་། འདིར་སྐྱེ་གནས་ལས་ཉོན་གཉིས་ཀྱི་སྟོབས་ཀྱིས་ཡང་སྲིད་ཕྱི་མར་འགྲོ་ཤིང་།
དེར་ལས་ཉོན་གཉིས་བསགས་པའི་འཇིག་རྟེན་ཕ་རོལ་དག་དུ་འགྲོ་བ་ཡིན་པའི་ཕྱིར། གཉིས་པ་ལ། བྱེ་བྲག་དུ་སྨྲ་བའི་ལུགས་དང་། མདོ་སྡེ་པའི་ལུགས་གཉིས། དང་པོ་ལ་འཇོག་ཚུལ། བསྡུ་བ། འཁོར་ཚུལ་དང་གསུམ། དང་པོ་ལ། མདོར་བསྟན། རྒྱས་བཤད།
དགོས་པའི་སྒོ་ནས་དོན་བསྡུ་བ་དང་གསུམ། དང་པོ་ནི། འཁོར་བ་དེ་ནི་རྟེན་ཅིང་འབྲེལ་པར་འབྱུང་བའི་ཡན་ལག་བཅུ་གཉིས་དང་ལྡན་ཏེ། མ་རིག་པའི་རྟེན་འབྲེལ་ནས་རྒ་ཤིའི་རྟེན་འབྲེལ་གྱི་བར་བཅུ་གཉིས་དང་ལྡན་པའི་ཕྱིར། དེ་ཡང་ཚེ་གསུམ་ལ་རྫོགས་ཏེ། སྐྱེ་བ་ཡང་མ་རིག་པ་དང་ལས་གཉིས་སྔོན་དུ་སོང་བ་ལས། ཚེ་འདིར་རྣམ་ཤེས་ནས་ཚོར་བའི་བར་ལྔ་འབྱུང་། ཚེ་འདིའི་མཇུག་ལ་སྲེད་ལེན་སྲིད་པ་གསུམ་སྔོན་དུ་སོང་བ་ལས་སྐྱེ་བ་ཕྱི་མར་སྐྱེ་རྒ་གཉིས་འབྱུང་བའི་ཕྱིར། གཉིས་པ་ནི། ཟག་བཅས་ཀྱི་ལས་ཀུན་ནས་བསློང་བཞིན་པའི་གནས་སྐབས་ཀྱི་ཕུང་པོ་ལྔ་ལ་མ་རིག་པའི་རྟེན་འབྲེལ་ཡང་སྲིད་ཕྱི་མར་ཉིང་མཚམས་སྦྱོར་མ་ཐག་པའི་གནས་སྐབས་ཀྱི་ཕུང་པོ་ལྔ་ལ་རྣམ་ཤེས་ཀྱི་རྟེན་འབྲེལ།
དེའི་སྐད་ཅིག་གཉིས་པ་ཡན་ལག་ནས་སྐྱེ་མཆེད་དྲུག་མ་ཐོབ་པ་ཚུན་ཆད་ཀྱི་དེ་ལྔ་ལ་སྐྱེ་མཆེད་ཀྱི་རྟེན་འབྲེལ། དེ་ནས་ཡུལ་དབང་རྣམ་ཤེས་གསུམ་འདུས་པ་ཚུན་ཆད་ཀྱིས་གནས་སྐབས་ཀྱི་དེ་ལྔ་ལ་མིང་གི་རྟེན་འབྲེལ། དེ་ནས་ཚོར་བ། བདེ་སྡུག་གི་ཡུལ་མ་མྱངས་ཙམ་གྱི་དེ་ལྔ་ལ་རེག་པའི་རྟེན་འབྲེལ། དེ་ནས་ཕྱིའི་ལོངས་སྤྱོད་དང་། ནང་གི་ལོངས་སྤྱོད་འཁྲིག་པ་ལོངས་མ་སྤྱད་ཙམ་གྱིས་གནས་སྐབས་ཙམ་གྱི་ཕུང་པོ་ལྔ་ལ་ཚོར་བའི་རྟེན་འབྲེལ། དེ་ནས་ཕྱིའི་ལོངས་སྤྱོད་དང་ནང་གི་འཁྲིག་པ་ལ་ཆགས་པའི་སེམས་བྱུང་སྲེད་པ་སྟེ་མཚུངས་ལྡན་གྱི་ཕུང་པོ་ལྔ་ལ་སྲེད་པའི་རྟེན་འབྲེལ། དེ་ནས་མ་འོངས་པ་ན་ལོངས་སྤྱོད་ཐོབ་པར་བྱ་བའི་ཕྱིར་དུ་རྒྱུག་པའི་སེམས་བྱུང་ལེན་པ་དེ་མཚུངས་ལྡན་གྱི་དེ་ལྔ་ལ་ལེན་པའི་རྟེན་འབྲེལ། དེ་ནས་ཡང་སྲིད་ཕྱི་མ་ལ་སོགས་པར་བྱེད་པའི་དེ་ལྔ་ལ་སྲིད་པའི་རྟེན་འབྲེལ། ཡང་སྲིད་ཕྱི་མ་ཉིང་མཚམས་སྦྱར་མ་ཐག་པའི་ཕུང་པོ་ལྔ་ལ་སྐྱེ་བའི་རྟེན་འབྲེལ།
དེའི་སྐད་ཅིག་གཉིས་པ་ནས་ཚོར་བའི་བར་གྱི་ཕུང་པོ་ལྔ་ལ་རྒ་ཤིའི་རྟེན་འབྲེལ་དུ་འཇོག་གོ ། བཤད་མ་ཐག་པའི་རྟེན་འབྲེལ་ཡན་ལག་བཅུ་གཉིས་པོ་འདི་ནི། གནས་སྐབས་པའི་རྟེན་འབྲེལ་ཞེས་བྱ་སྟེ། དེ་དང་དེའི་གནས་ཀྱི་ཕུང་པོ་ལྔ་ལ་དེའི་རྟེན་འབྲེལ་དུ་བཞག་པའི་ཕྱིར། དཔེར་ན་མ་རིག་པའི་གནས་སྐབས་ཀྱི་ཕུང་པོ་ལྔ་ལ། མ་རིག་པའི་རྟེན་འབྲེལ་དུ་བཞག་པ་བཞིན། འོ་ན་མ་རིག་པའི་རྟེན་འབྲེལ་ཞེས་སྨོས་མི་དགོས་ཏེ། དེ་ལ་ཕུང་པོ་ལྔ་ཀ་ཡོད་པའི་ཕྱིར། ཞེ་ན་སྐྱོན་མེད་དེ། མ་རིག་པ་གཙོ་བོ་ཡིན་པའི་རྒྱུ་མཚན་གྱིས།
དེའི་མིང་གིས་སྨོས་པའི་ཕྱིར། དཔེར་ན་རྒྱལ་པོ་འཁོར་བཅས་བྱོན་པ་ལ། རྒྱལ་པོ་བྱོན་ཞེས་བརྗོད་པ་བཞིན་ནོ། ། གསུམ་པ་ནི། རྟེན་འབྲེལ་ཡན་ལག་བཅུ་གཉིས་བསྟན་པ་ལ་དགོས་པ་ཡོད་དེ། སྔོན་གྱི་མཐའ་དང་ཕྱི་མའི་མཐའ་དང་། ད་ལྟར་གྱི་མཐའ་གསུམ་ལ་རྨོངས་པ་གསལ་བའི་ཆེད་ཡོད་པའི་ཕྱིར། དེ་ཡིན་ཏེ། སྔོན་གྱི་མཐའ་ལས་རྨོངས་པ་ལྡོག་པའི་དབང་དུ་བྱས་ནས། མ་རིག་པ་དང་འདུ་བྱེད་ཀྱི་རྟེན་འབྲེལ་གཉིས།
ཕྱི་མཐའ་ལ་རྨོངས་པ་ལྡོག་པའི་དབང་དུ་བྱས་ནས། སྐྱེ་རྒའི་རྟེན་འབྲེལ་གཉིས། པར་བདག་ལ་རྨོངས་པ་ཟློག་པའི་དབང་དུ་བྱས་ནས་བརྒྱད་བསྟན་པའི་ཕྱིར། གཉིས་པ་ལ། ཉོན་མོངས་པ་གསུམ་དུ་བསྡུ་བ། རྒྱུ་འབྲས་གཉིས་སུ་བསྡུ་བ། རྟེན་འབྲེལ་ཚར་གཉིས་སུ་བསྡུ་བ་དང་གསུམ་ལས། དང་པོ་ནི། རྟེན་འབྲེལ་ཡན་ལག་བཅུ་གཉིས་པོ་འདི་ཉོན་མོངས་པ་གསུམ་དུ་འདུ་ཏེ། ཉོན་མོངས་པའི་ཉོན་མོངས་པ།
ལས་ཀྱི་ཉོན་མོངས་པ། གཞིའི་ཉོན་མོངས་པ་དང་གསུམ་དུ་འདུས་པའི་ཕྱིར། མ་རིག་པ་དང་སྲེད་ལེན་གཉིས་དང་པོར་འདུས། འདུ་བྱེད་ཀྱི་རྟེན་འབྲེལ་དང་སྲིད་པའི་རྟེན་འབྲེལ་གཉིས་གཉིས་པར་འདུས། ལྷག་མ་ལྔ་པོ་གསུམ་པར་འདུས་པའི་ཕྱིར། མ་རིག་པ་དང་སྲེད་ལེན་གཉིས་དང་པོར་འདུས་ཏེ་དེ་ཉོན་མོངས་པ་དངོས་ཡིན་པའི་ཕྱིར། གཉིས་པ་ཡིན་ཏེ། དེ་ཟག་བཅས་ཀྱི་ལས་དངོས་ཡིན་པའི་ཕྱིར། གསུམ་པ་ཡང་གྲུབ་སྟེ། བདུན་པོ་དེ་རང་རྒྱུད་ལས་ཉོན་གྱི་འབྲས་བུ་ཡིན་པའི་ཕྱིར།
གཉིས་པ་ནི། ཡན་ལག་བཅུ་གཉིས་པོ་དེ་རྒྱུ་འབྲས་གཉིས་སུ་འདུས་ཏེ། མ་རིག་པ། འདུ་བྱེད། སྲེད་ལེན། སྲིད་པའི་རྟེན་འབྲེལ་ལྔ་པོ་དེ་རྒྱུའི་རྟེན་འབྲེལ། ལྷག་མ་བདུན་འབྲས་བུའི་རྟེན་འབྲེལ་ཡིན་པའི་ཕྱིར། གསུམ་པ་ནི། ཡན་ལག་བཅུ་གཉིས་རྟེན་འབྲེལ་ཚར་གཉིས་སུ་འདུས་ཏེ། སྔ་མ་ནས་འདིར་ཡོང་བའི་རྟེན་འབྲེལ་ཚར་གཅིག་དང་།
འདི་ནས་ཕྱི་མར་འགྲོ་བའི་རྟེན་འབྲེལ་ཚར་གཅིག་སྟེ་གཉིས་སུ་འདུས་པའི་ཕྱིར། སྔར་མར་མ་རིག་པ་དང་འདུ་བྱེད་གཉིས་སྔོན་དུ་སོང་བ་ལས། འདིར་རྣམ་ཤེས་ནས་ཚོར་བའི་བར་ལྔ་འབྱུང་། འདིར་ཚེ་མཇུག་ལ་སྲེད་ལེན་སྲིད་པ་གསུམ་སྔོན་དུ་སོང་བ་ལས། སྐྱེ་བ་ཕྱི་མར་སྐྱེ་རྒའི་རྟེན་འབྲེལ་གཉིས་འབྱུང་བའི་ཕྱིར། དེ་ཡང་རྒྱུ་འབྲས་ཚར་སྔ་མའི་སྐབས་སུ། རྒྱུའི་རྟེན་འབྲེལ་མདོར་བསྡུས་ནས་བསྟན་ཏེ། མ་རིག་པ་དང་འདུ་བྱེད་གཉིས་སུ་བསྡུས་ནས་བསྟན་པའི་ཕྱིར། དེ་ལྟར་བསྟན་པ་ཆོས་ཅན། དགོས་པ་ཡོད་དེ།
རྒྱུ་འབྲས་ཚར་ཕྱི་མའི་རྒྱུའི་རྟེན་འབྲེལ་ཡང་བསྡུ་ན་གཉིས་སུ་འདུས་པར་ཤེས་པའི་ཆེད་ཡོད་པའི་ཕྱིར། རྒྱུ་འབྲས་ཚར་སྔ་མའི་གནས་སྐབས་སུ་འབྲས་བུའི་རྟེན་འབྲེལ་རྒྱས་པར་བཤད་དེ། རྣམ་ཤེས་ནས་ཚོར་བའི་བར་སྔར་ཕྱེ་ནས་བསྟན་པའི་ཕྱིར། དེ་ལྟར་བསྟན་པ་ཆོས་ཅན། དགོས་པ་ཡོད་དེ། རྒྱུ་འབྲས་ཚར་ཕྱི་མའི་འབྲས་བུའི་རྟེན་འབྲེལ་ཡང་སྔར་ཕྱེ་བར་རུང་བ་ཤེས་པའི་ཆེད་ཡོད་པའི་ཕྱིར། རྒྱུ་འབྲས་ཚར་ཕྱི་མའི་སྐབས་སུ་རྒྱུའི་རྟེན་འབྲེལ་རྒྱས་པར་བཤད་དེ། སྲེད་ལེན་སྲིད་པ་གསུམ་དུ་ཕྱེ་ནས་བཤད་པའི་ཕྱིར། དེ་ལྟར་བསྟན་པ་ཆོས་ཅན། དགོས་པ་ཡོད་དེ།
རྟེན་འབྲེལ་ཚར་ཕྱི་མའི་རྒྱུའི་རྟེན་འབྲེལ་ཡང་གསུམ་དུ་ཕྱེ་རུང་ངོ་ཞེས་ཤེས་པའི་ཆེད་ཡོད་པའི་ཕྱིར། གསུམ་པ་འཁོར་ཚུལ་ནི། ཉོན་མོངས་པ་ལས་ཉོན་མོངས་པའི་ཉོན་མོངས་པ་འབྱུང་བ་ཡོད་དེ། མ་རིག་པ་ལས་སྲེད་ལེན་གཉིས་འབྱུང་བའི་ཕྱིར། ཉོན་མོངས་པའི་ཉོན་མོངས་པ་ལས་ལས་ཀྱི་ཉོན་མོངས་པ་འབྱུང་བ་ཡོད་དེ། མ་རིག་པ་ལས་འདུ་བྱེད། སྲེད་ལེན་ལས་སྲིད་པའི་རྟེན་འབྲེལ་འབྱུང་བ་ཡོད་པའི་ཕྱིར། ལས་ཀྱི་ཉོན་མོངས་ལས་གཞིའི་ཉོན་མོངས་པ་འབྱུང་བ་ཡོད་དེ། འདུ་ཤེས་ལས་རྣམ་ཤེས་དང་། སྲིད་པ་ལས་སྐྱེ་བའི་རྟེན་འབྲེལ་འབྱུང་བ་ཡོད་པའི་ཕྱིར།
གཞིའི་ཉོན་མོངས་པ་ལས་གཞིའི་ཉོན་མོངས་པ་འབྱུང་བ་ཡོད་དེ། རྣམ་ཤེས་ལས་མིང་སོགས་བཞི་དང་། སྐྱེ་བ་ལས་རྒ་ཤིའི་རྟེན་འབྲེལ་འབྱུང་བ་ཡོད་པའི་ཕྱིར། གཞིའི་ཉོན་མོངས་པ་ལས་ཉོན་མོངས་པའི་ཉོན་མོངས་པ་འབྱུང་བ་ཡོད་དེ། ཚེ་འདིའི་འབྲས་བུའི་རྟེན་འབྲེལ་ལས། ཚེ་ཕྱི་མའི་རྒྱུའི་རྟེན་འབྲེལ་འབྱུང་བ་ཡོད་པའི་ཕྱིར། འདི་ནི་རྟེན་འབྲེལ་ཡན་ལག་བཅུ་གཉིས་རྒྱུན་མ་ཆད་པར་འཁོར་བའི་ལུགས་སོ། ། དེ་སྐད་དུ་ཡང་། མདོ་ལས། རྟེན་ཅིང་འབྲེལ་པར་འབྱུང་བ་དང་།
བྱུང་བ་ཡང་བསྟན་པར་བྱའོ། ། ཞེས་གསུངས་པས། དེའི་འབྱུང་བ་གང་ལ་བྱེད། བྱུང་བ་དེ་གང་ལ་བྱེད། ཅེ་ན། རྒྱུའི་རྟེན་འབྲེལ་རྣམས་ལ་འབྱུང་བ་ཞེས་བྱ་སྟེ། རང་འབྲས་འབྱུང་རུང་ཡིན་པའི་ཕྱིར། འབྲས་བུའི་རྟེན་འབྲེལ་རྣམས་ལ་བྱུང་བ་ཞེས་བྱ་སྟེ། རང་རྒྱུ་ལས་ཉོན་ལས་བྱུང་ཟིན་པའི་ཕྱིར། གཉིས་པ་མདོ་སྡེ་པའི་ལུགས་ལ།
སྐབས་སུ་བབ་པ་རྟེན་འབྲེལ་བཞིའི་རང་བཞིན་དང་། ལྷག་མ་བཤད་འཆད་ལ་ལྟོས་པར་བསྟན་པ་གཉིས། དང་པོ་ལ། མ་རིག་པ། མིང་གི་རྟེན་འབྲེལ། རེག་པའི་རྟེན་འབྲེལ། ཚོར་བའི་རྟེན་འབྲེལ་དང་བཞི་ལས། དང་པོ་ནི། རིག་པ་ཡེ་ཤེས་དང་འཛིན་སྟངས་དངོས་སུ་འགལ་བའི་སེམས་བྱུང་རྨོངས་པ་མ་རིག་པའི་མཚན་ཉིད་ཡིན་ཞིང་། ངེ་ཡང་རིག་པ་བཀག་ཙམ་ལ་འཇོག་པ་མི་འཐད་དེ།
མི་མཛའ་བ་བཀག་ཙམ་ལ་མཛའ་བ་དང་། རྫུན་པ་བཀག་ཙམ་ལ་བདེན་པར་མི་འཛིན་པའི་ཕྱིར། རིག་པ་བཀག་ཙམ་ལ་དེར་མི་འཇོག་སྟེ། མདོ་ལས་མ་རིག་པའི་ཀུན་སྦྱོར། དེའི་ཟག་པ། དེའི་ཆུ་བོ་གསུམ་བཤད་པ་ཡང་རིག་པ་བཀག་ཙམ་ལ་འཇོག་པའི་ཕྱིར། ཕུང་པོ་ལ་བདག་དུ་འཛིན་པའི་ཤེས་རབ་ངན་པ་ལ་མ་རིག་པར་འདོད་པ་ནི་མི་འཐད་དེ། དེ་ལྟ་བ་ཡིན་པའི་ཕྱིར། ཁྱབ་སྟེ། ལྟ་བ་དེ་མ་རིག་པ་དེ་དང་མཚུངས་ལྡན་དུ་བཤད་པའི་ཕྱིར་དང་།
ཤེས་རབ་དེ་དང་མ་རིག་པ་གཉིས་ཉོན་མོངས་བྱ་མོངས་བྱེད་དུ་བཤད་པའི་ཕྱིར། ཕྱི་མ་ཡིན་ཏེ། མདོ་ལས། འདོད་ཆགས་ཀྱི་ཉེ་བར་ཉོན་མོངས་ཅན་དུ་བྱས་པའི་སེམས་ནི། རྣམ་པར་གྲོལ་བར་མི་འགྱུར་རོ། ། མ་རིག་པའི་ཉེ་བར་ཉོན་མོངས་ཅན་དུ་བྱས་པའི་སེམས་ནི་རྣམ་པར་གྲོལ་བར་མི་འགྱུར་རོ། ། ཞེས་གསུངས་པའི་ཕྱིར། གཉིས་པ་ནི། གཟུགས་ཅན་མིན་པའི་ཕུང་པོ་བཞིའི་བསྡུས་པའི་འདུས་བྱས་ནི། མིང་གི་རྟེན་འབྲེལ་ཞེས་བྱའོ། །
གསུམ་པ་ནི། ཡུལ་དབང་རྣམ་ཤེས་གསུམ་འདུས་པ་ལས། ཡུལ་གྱི་འགྱུར་བ་རང་སྟོབས་ཀྱི་སྤྱོད་པར་བྱེད་པའི་སེམས་བྱུང་ལ། རེག་པའི་རྟེན་འབྲེལ་ཞེས་བྱ། དེ་ལ་བདག་རྐྱེན་གྱི་སྒོ་ནས་དྲུག་ཡོད་དེ། མིག་གི་འདུས་ཏེ་རེག་པ་ལ་སོགས་དྲུག་ཡོད་པའི་ཕྱིར། དང་པོ་ལྔ་ལ་ཐོགས་པའི་རེག་པ་ཞེས་བྱ་སྟེ། བདག་རྐྱེན་དབང་པོ་གཟུགས་ཅན་པ་ལ་བརྟེན་པའི་རེག་པ་ཡིན་པའི་ཕྱིར། ཕྱི་མ་ལ་བླ་དྭགས་ཀྱི་རེག་པ་ཞེས་བྱ་སྟེ། བདག་རྐྱེན་ཡིད་དབང་ལ་བརྟེན་པའི་རེག་པ་ཡིན་པའི་ཕྱིར།
མཚན་གཞིའི་སྒོ་ནས་རིག་པའི་རེག་པ། མ་རིག་པའི་རེག་པ། དེ་གཉིས་ལས་གཞན་པའི་རེག་པ་དང་གསུམ། དྲི་མེད་ཀྱི་རེག་པ་ནི་དང་པོ་ཡིན། ཉོན་མོངས་ཅན་གྱི་རེག་པ་ནི་གཉིས་པ་ཡིན། དགེ་བ་ཟག་བཅས་དང་། མ་སྒྲིབས་ལུང་མ་བསྟན་གྱི་བསྡུས་པའི་རེག་པ་རྣམས་ནི། གསུམ་པ་ཡིན་ནོ། ། ཉོན་མོངས་ཅན་གྱི་རེག་པ་ལ་མཚུངས་ལྡན་ཀྱི་སྒོ་ནས། འདོད་ཆགས་དང་མཚུངས་པར་ལྡན་པ།
ཞེ་སྡང་དང་མཚུངས་པར་ལྡན་པ། དེ་གཉིས་ཀྱིས་ཤུགས་ལ་མ་རིག་པ་དང་མཚུངས་ལྡན་གྱི་རེག་པ་དང་གསུམ་ཡོད། འབྲས་བུའི་སྒོ་ནས། བདེ་བ། སྡུག་བསྔལ། བཏང་སྙོམས་མྱོང་འགྱུར་གྱི་རེག་པ་དང་གསུམ་ཡོད། བཞི་པ་ཚོར་བ་ལ་སྤྱིར་བསྟན་པ་དང་། ཡིད་ཚོར་བྱེ་བྲག་དུ་བཤད་པ་ནི། དང་པོ་ནི། རང་སྟོབས་ཀྱི་ཉམས་སུ་མྱོང་བའི་སེམས་བྱུང་གཅིག་ལ་འཇོག
དེ་ལ་དབྱེ་ན་མིག་གི་འདུས་ཏེ་རེག་པ་ལས་བྱུང་བའི་ཚོར་བ་སོགས་དྲུག་ཡོད་དེ། དང་པོ་ལྔ་ལ་ལུས་ཚོར་ཞེས་བྱ་སྟེ། བདག་རྐྱེན་དབང་པོ་གཟུགས་ཅན་པ་ལ་བརྟེན་པའི་ཚོར་བ་ཡིན་པའི་ཕྱིར། དྲུག་པ་ལ། ཡིད་ཚོར་ཞེས་བྱ་སྟེ། བདག་རྐྱེན་ཡིད་དབང་ལ་བརྟེན་པའི་ཚོར་བ་ཡིན་པའི་ཕྱིར། གཉིས་པ་གྲངས་ཀྱི་སྒོ་ནས་མདོར་བསྟན། ཡུལ་ལ་འཇུག་ཚུལ་གྱི་སྒོ་ནས་བརྒྱས་པར་བཤད། ངོ་བོའི་སྒོ་ནས་དོན་བསྡུ་བ་དང་གསུམ། དང་པོ་ནི།
བཤད་མ་ཐག་པའི་ཚོར་བ་དེ་ལ། རྣམ་པར་ཤེས་པ་ཡུལ་ལ་ཉེ་བར་རྒྱུ་ཚུལ་གྱི་སྒོ་ནས་རྣམ་པ་བཅོ་བརྒྱད་ཡོད་དེ། ཡུལ་གཟུགས་སོགས་དྲུག་ལ་དམིགས་པའི་ཡིད་བདེ་དྲུག ཡིད་མི་བདེ་དྲུག བཏང་སྙོམས་དྲུག་རྣམས་སུ་ཡོད་པའི་ཕྱིར། གཉིས་པ་ལ་འདོད་པའི་དབང་དུ་བྱས་པ། གཟུགས་ཀྱི་དབང་དུ་བྱས་པ། གཟུགས་མེད་ཀྱི་དབང་དུ་བྱས་པ་དང་གསུམ། དང་པོ་ནི་འདོད་པའི་ཚོར་བ་ལ་ཡུལ་གྱི་སྒོ་ནས་བཅོ་བརྒྱད་དུ་ཡོད་དེ། འདོད་པའི་སས་བསྡུས་ཀྱི་ཡུལ་ལ་གཟུགས་སོགས་དྲུག་ཡོད་པས།
དེ་ལ་དམིགས་པའི་ཡིད་བདེ་དྲུག་ཡིད་མི་བདེ་དྲུག བཏང་སྙོམས་དྲུག་རྣམས་སུ་ཡོད། འདོད་པའི་ཚོར་བའི་གཟུགས་ཀྱི་ཡུལ་དམིགས་པའི་ཚེ། བཅུ་གཉིས་ཡོད་དེ། གཟུགས་ཀྱི་ཡུལ་ལ་བཞིར་ཡོད་པའི་དེ་བཞི་ལ་དམིགས་པའི་ཡིད་བདེ་བཞི། བཏང་སྙོམས་བཞི་རྣམས་སུ་ཡོད་པའི་ཕྱིར། འདོད་པའི་ཚོར་བའི་གཟུགས་ཀྱི་ཡུལ་ལ་དམིགས་པའི་ཚེ། ཚོར་བ་གསུམ་དུ་ཡོད་དེ། གཟུགས་མེད་ཀྱི་སས་བསྡུས་ཀྱི་ཡུལ་ལ་ཆོས་ཁམས་གཅིག་པུར་ངེས་ལ། དེ་ལ་དམིགས་པའི་ཡིད་བདེ།
ཡིད་མི་བདེ། བཏང་སྙོམས་གསུམ་དུ་ཡོད་པའི་ཕྱིར། གཉིས་པ་གཟུགས་ཀྱི་དབང་དུ་བྱས་པ་ལ། བསམ་གཏན་དང་པོ་གསུམ་གྱི་དབང་དུ་བྱས་པ་དང་། བསམ་གཏན་ཕྱི་མ་གཉིས་ཀྱི་དབང་དུ་བྱས་པ་གཉིས། དང་པོ་ནི། བསམ་གཏན་དང་པོ་གཉིས་ཀྱི་དབང་དུ་བྱས་ན། བསམ་གཏན་དང་པོ་གཉིས་ཀྱིས་སས་བསྡུས་ཀྱི་ཡིད་ཚོར་ལ་ཡིད་བདེ་དང་བཏང་སྙོམས་གཉིས་ཡོད་ཀྱིས། ཡིད་མི་བདེ་མེད་ལ། དེས་ན་བསམ་གཏན་དང་པོ་གཉིས་ཀྱིས་ཚོར་བས་འདོད་པའི་ཡུལ་ལ་དམིགས་པའི་ཚེ།
ཡིད་ཚོར་བཅུ་གཉིས་སུ་འགྱུར་ཏེ། འདོད་པའི་ཡུལ་དྲུག་ལ་དམིགས་པའི་ཡིད་བདེ་དྲུག་དང་བཏང་སྙོམས་དྲུག་ཡོད་པའི་ཕྱིར། དེའི་ཡིད་ཚོར་གྱིས་རང་གི་ཡུལ་ལ་དམིགས་པའི་ཚེ་ཡིད་ཚོར་བརྒྱད་དུ་ངེས་ཏེ། རང་གི་ཡུལ་ལ་དྲི་རོ་གཉིས་མ་གཏོགས་པ་བཞི་ཡོད་དེ། དེ་བཞི་ལ་དམིགས་པའི་ཡིད་བདེ་བཞི་དང་། བཏང་སྙོམས་བཞི་རུ་ཡོད་པའི་ཕྱིར། དེས་གཟུགས་མེད་ཀྱི་ཡུལ་ལ་དམིགས་པའི་ཚེ། ཡིད་ཚོར་གཉིས་སུ་ངེས་ཏེ། གཟུགས་མེད་ཀྱི་སས་བསྡུས་ཀྱིས་ཆོས་ཁམས་ལ་དམིགས་པའི་ཡིད་བདེ་དང་། བཏང་སྙོམས་གཉིས་སུ་ངེས་པའི་ཕྱིར།
གཉིས་པ་བསམ་གཏན་ཕྱི་མ་གཉིས་ཀྱི་དབང་དུ་བྱས་ན། དེའི་ཡིད་ཚོར་ལ་བཏང་སྙོམས་ཁོ་ནར་ངེས་ལ། དེས་འདོད་པའི་ཡུལ་ལ་དམིགས་པའི་ཚེ། ཡིད་ཚོར་དྲུག་དུ་ངེས་ཏེ། འདོད་པའི་ཡུལ་དྲུག་ལ་དམིགས་པའི་བཏང་སྙོམས་དྲུག་ཡོད་པའི་ཕྱིར། དེས་རང་གི་ཡུལ་ལ་དམིགས་པའི་ཚེ། ཡིད་ཚོར་བཞིར་ངེས་ཏེ། རང་གི་ཡུལ་བཞི་ལ་དམིགས་པའི་བཏང་སྙོམས་བཞིར་ངེས་པའི་ཕྱིར། དེས་ཁམས་གོང་མའི་ཡུལ་ལ་དམིགས་པའི་ཚེ། ཡིད་ཚོར་གཅིག་ཏུ་ངེས་ཏེ།
ཁམས་གོང་གི་ཆོས་ཁམས་ལ་དམིགས་པའི་བཏང་སྙོམས་གཅིག་ཏུ་ངེས་པའི་ཕྱིར། གསུམ་པ་གཟུགས་མེད་ཀྱི་དབང་དུ་བྱས་པ་ནི། གཟུགས་མེད་ཀྱི་ཡིད་ཚོར་གྱི་ཡུལ་ལ་དམིགས་ཚུལ་ལ། ཉེར་བསྡོགས་ཀྱི་དབང་དུ་བྱས་པ་དང་། དངོས་གཞིའི་དམིགས་ཚུལ་གཉིས། དང་པོ་ནི། ཉེར་བསྡོགས་ཀྱི་འོག་མའི་ཡུལ་ལ་དམིགས་པའི་ཚེ། ཡིད་ཚོར་བཞིར་འགྱུར་ཏེ། འོག་ས་གཟུགས་ཀྱི་སས་བསྡུས་ཀྱིས་ཡུལ་བཞི་ལ་དམིགས་པའི་ཡིད་ཚོར་བཏང་སྙོམས་བཞིར་ཡོད་པའི་ཕྱིར། གཉིས་པ་དངོས་གཞིའི་དམིགས་པའི་ཚེ་ཡིད་ཚོར་གཅིག་ཁོ་ནར་འགྱུར་ཏེ།
དངོས་གཞིའི་འོག་ས་ལ་དམིགས་པར་མི་བྱེད་ལ། དམིགས་པའི་བཏང་སྙོམས་གཅིག་ཁོ་ནར་ངེས་པའི་ཕྱིར། གསུམ་པ་ནི། སྐབས་འདིར་བསྟན་གྱི་ཡིད་ཚོར་བཅོ་བརྒྱད་དུ་བཤད་པ་ནི། ཟག་བཅས་ཀྱི་དབང་དུ་བྱས་ཏེ། ཀུན་ནས་ཉོན་མོངས་ཀྱི་རྟེན་འབྲེལ་འཆད་པའི་སྐབས་ཡིན་པའི་ཕྱིར། ཟག་མེད་ཀྱི་ཁམས་གསུམ་ཀ་ལ་མ་དམིགས་པའི་ཕྱིར། གཉིས་པ་ལྷག་མ་བཤད་འཆད་ལ་ལྟོས་པར་བསྟན་པ་ནི། སྐབས་འདིར་རྟེན་འབྲེལ་བཞི་ཁོ་ན་བསྟན་པ་ལ་རྒྱུ་མཚན་ཡོད་དེ། འགའ་ཞིག་ནི་གོང་དུ་བསྟན་ཟིན་ཅིང་།
འགའ་ཞིག་ནི་འོག་ནས་འཆད་པར་འགྱུར་བའི་ཕྱིར། གསུམ་པ་ཉོན་མོངས་པ་དཔེ་ཡིས་མཚོན་ཚུལ་གྱི་སྒོ་ནས་དོན་བསྡུ་བ་ལ། ཉོན་མོངས་པའི་ཉོན་མོངས་པ་དཔེ་ལྔའི་མཚོན་ཚུལ། ལས་ཀྱི་ཉོན་མོངས་པ་དཔེ་གསུམ་གྱི་མཚོན་ཚུལ། གཞིའི་ཉོན་མོངས་པ་དཔེ་གཅིག་གི་མཚོན་ཚུལ་དང་གསུམ། དང་པོ་ནི། ཉོན་མོངས་པའི་ཉོན་མོངས་པ་ས་བོན་དང་མཚུངས་ཏེ། ས་བོན་ལས་མྱུ་གུ། མྱུ་གུ་ལས་སྡོང་པོ་ལ་སོགས་པ་འབྱུང་བ་བཞིན་དུ། ཉོན་མོངས་པའི་ཉོན་མོངས་པ་ལས་ཀྱང་།
ལས་ཀྱི་ཉོན་མོངས་པ་སོགས་འབྱུང་བའི་ཕྱིར། དེ་ཀླུ་དང་ཆོས་མཚུངས་ཏེ། ཀླུ་ཡོད་ན་རྒྱ་མཚོ་མི་སྐམ་པ་བཞིན་དུ། ཉོན་མོངས་པའི་ཉོན་མོངས་པ་ཡོད་ན། འཁོར་བའི་རྒྱ་མཚོ་མི་སྐམ་པའི་ཕྱིར། དེ་ཤིང་གི་རྩ་བ་དང་ཆོས་མཚུངས་ཏེ། ཤིང་གི་རྩ་བ་ནས་མ་བཅད་པ་ལས་ཀ་སོགས་འབྱུང་བ་བཞིན་དུ། ཉོན་མོངས་པ་འདིར་ཡོད་ན་འཁོར་བའི་སྣང་ཚུལ་སྣ་ཚོགས་འདི་འབྱུང་བའི་ཕྱིར། དེ་ལྗོན་ཤིང་དང་མཚུངས་ཏེ། ལྗོན་ཤིང་ལས་ཡལ་ག་འབྱུང་བ་བཞིན་དུ།
དེ་ལས་ཀྱང་ལས་ཀྱི་ཉོན་མོངས་པ་འབྱུང་བའི་ཕྱིར། དེ་འབྲས་ཀྱི་ཤུན་པ་དང་མཚུངས་ཏེ། ཤུན་ལྤགས་ཡོད་ན་འབྲས་ཀྱི་མྱུ་གུ་སྐྱེས་ནུས་མེད་ན་མི་ནུས་པ་བཞིན་དུ། ཉོན་མོངས་པའི་ཉོན་མོངས་པ་འདི་ཡོད་ན། ལས་ཀྱི་ཉོན་མོངས་པས་གཞིའི་ཉོན་མོངས་པ་སྐྱེ་ནུས། མེད་ན་མི་ནུས་པའི་ཕྱིར། གཉིས་པ་ནི། ལས་ཀྱི་ཉོན་མོངས་པ་ཤུན་པ་དང་བཅས་པའི་འབྲས་དང་ཆོས་མཚུངས་ཏེ། ཤུན་པ་དང་བཅས་པའི་འབྲས་ཀྱི་མྱུ་གུ་སྐྱེ་ནུས་པ་བཞིན་དུ། ཉོན་མོངས་པའི་ཉོན་མོངས་དང་བཅས་པའི་ལས་ཀྱི་ཉོན་མོངས་པས་གཞིའི་ཉོན་མོངས་པ་སྐྱེ་ནུས་པའི་ཕྱིར།
དེ་སྨན་དང་ཆོས་མཚུངས་ཏེ། སྨན་དེ་ནད་སེལ་བའི་ནུས་པའི་ལྡན་པའི་ཁུ་བ་གཅིག་བྱུང་ཟིན་ན། སླར་ནུས་པ་དེ་དང་ལྡན་པའི་ཁུ་བ་ཕྱུང་དུ་མེད་པ་བཞིན་དུ། ལས་ཀྱི་ཉོན་མོངས་པ་འདིས་ཀྱང་འཁོར་བའི་སྐྱེ་བ་གཅིག་སྐྱེ་ཟིན་ན། གཉིས་པ་སྐྱེད་དུ་མེད་པའི་ཕྱིར། མེ་ཏོག་དང་ཆོས་མཚུངས་ཏེ། མེ་ཏོག་དེས་འབྲས་བུའི་ཉེར་རྒྱུ་བྱེད་པ་བཞིན་དུ། ལས་ཀྱི་ཉོན་མོངས་པས་ཀྱང་གཞིའི་ཉོན་མོངས་པའི་ཉེར་རྒྱུ་བྱེད་པའི་ཕྱིར། གསུམ་པ་གཞིའི་ཉོན་མོངས་པ་ནི། བཟའ་བཏུང་གྲུབ་པའི་གང་ཟག་དང་མཚུངས་ཏེ།
དེ་འདྲ་བའི་གང་ཟག་དེས་བཟའ་བཏུང་ལེགས་པར་གྲུབ་པ་བཞིན་དུ། འདི་ཡང་ལས་ཉོན་གཉིས་ལས་གྲུབ་ཟིན་པའི་ཕྱིར། གཉིས་པ་སྲིད་བཞིའི་ཁྱད་ཆོས་ལ་སྤྱད་པ་ནི། སྲིད་པ་ལ་བཞིར་ཡོད་དེ། སྐྱེ་སྲིད། འཆི་སྲིད། སྔོན་དུས་ཀྱི་སྲིད་པ། བར་སྲིད་དང་བཞིར་ཡོད་པའི་ཕྱིར། སྐྱེ་བའི་སྲིད་པ་ནི། ཉོན་མོངས་པ་ཅན་གྱི་བསྡུས་ཤིང་།
དེ་ཡང་རང་དང་ས་གཅིག་པའི་བསྡུས་སོ། ། མངལ་སྐྱེས་དང་སྒོང་སྐྱེས་ནི། བློ་ཕྱིན་ཅི་ལོག་དུ་གྱུར་པས་བསྡུས་ཤིང་། དྲོད་གཤེར་སྐྱེས་ནི། དྲི་ལ་མངོན་པར་དགའ་བས་ཉོན་མོངས་པའི་བསྡུས། རྫུས་སྐྱེས་ནི། གནས་ལ་ཉོན་མོངས་པ་མངོན་པར་དགའ་བས་འཇུག་གོ ། གཞན་གསུམ་ལ་དགེ་མི་དགེ་ལུང་མ་བསྟན་གསུམ་ཡོད། འདོད་གཟུགས་གཉིས་ན་སྲིད་པ་བཞི་ཀ་ཡོད་ཅིང་། གཟུགས་མེད་ན་བར་སྲིད་མ་གཏོགས་པའི་སྲིད་པ་གསུམ་ཡོད།
གསུམ་པ་སྐྱེ་བ་གནས་པའི་ཐབས་ལ། ཟས་ཀྱི་བྱེད་ལས་ཀྱི་སྒོ་ནས་མདོར་བསྟན། སོ་སོའི་སྒོ་ནས་རྒྱས་པར་བཤད། དྲང་ངེས་ཀྱི་སྒོ་ནས་དོན་བསྡུ་བའོ། ། དང་པོ་ནི། སྔར་བཤད་པའི་འགྲོ་བ་ལྔ་གནས་པར་བྱེད་པའི་རྟེན་ཡོད་དེ། ཟས་བཞིའི་སྒོ་ནས་གནས་པར་བྱེད་པའི་ཕྱིར། གཉིས་པ་ལ་གཟུགས་ཅན་གྱི་ཟས། གཟུགས་ཅན་མ་ཡིན་པའི་ཟས། བར་སྲིད་ཀྱི་མིག་གི་རྣམ་གྲངས་དང་གསུམ།
དང་པོ། ཁམ་གྱི་ཟས་ནི་གཟུགས་ཅན་དུ་གྱུར་པའི་ཟས་གཅིག་ལ་འཇོག འདོད་པའི་སས་བསྡུས་ཀྱི་དྲི་རོ་རེག་བྱ་གསུམ་ལ་ཁམ་ཟས་ཞེས་བྱ་སྟེ། ཁམ་སུ་སྤྱད་ཅིང་ཟས་པ་ལས་རང་གི་དབང་པོ་དང་ཕྲད་པའི་སྒོ་ནས་ལུས་ལ་ཕན་འདོགས་པར་བྱེད་པའི་ཕྱིར། འདོད་པའི་གཟུགས་ཀྱི་སྐྱེ་མཆེད་ནི། ཁམ་ཟས་མ་ཡིན་ཏེ། རང་གི་དབང་པོ་དང་ཕྲད་པའི་སྒོ་ནས་ལུས་ལ་ཕན་འདོགས་པ་དེ་མེད་པའི་ཕྱིར། ཁོ་ན་རེ། དེ་ཡོད་དེ། ཡིད་དུ་འོང་བའི་གཟུགས་མིག་གི་མཐོང་བ་ལས་ཚོར་བ་བདེ་བ་སྐྱེད་དེ་ཕན་འདོགས་པ་ཡོད་པའི་ཕྱིར།
ཞེ་ན། ཁམས་གསུམ་ལས་གྲོལ་བའི་དགྲ་བཅོམ་པས་ཀྱང་ཁམ་ཟས་ལ་ལོངས་སྤྱོད་པར་ཐལ། རྟགས་དེའི་ཕྱིར། འདོད་མི་ནུས་ཏེ། དེ་ལ་འདོད་ཆགས་དང་བྲལ་བའི་ཕྱིར། གཉིས་པ་ནི། ཟས་བཅས་ཀྱི་རེག་པ། ཟག་བཅས་ཀྱི་སེམས་དཔའ། ཟག་བཅས་ཀྱི་རྣམ་ཤེས་གསུམ་ནི་ཟས་ཡིན་ཏེ། ལུས་མ་ཐོབ་པ་ཐོབ་པ་དང་།
ཐོབ་པ་རྒྱས་པར་བྱེད་པའི་ཕྱིར། གསུམ་པ་ནི། བར་སྲིད་ལ་ཡིད་ལས་བྱུང་བ་ཞེས་བྱ་སྟེ། ཕ་མའི་ཁུ་ཁྲག་ལས་བྱུང་བ་མ་ཡིན་པར། ཡིད་ཙམ་ལས་བྱུང་བ་ཡིན་པའི་ཕྱིར། སྲིད་ཚོལ་ཞེས་བྱ་སྟེ། སྐྱེ་སྲིད་ཚོལ་བར་བྱེད་པའི་ཕྱིར། འདོད་པའི་བར་སྲིད་ལ་དྲི་ཟ་ཞེས་བྱ་སྟེ། ཟས་སུ་དྲི་ཟ་བའི་ཕྱིར། བར་སྲིད་ལ་སྲིད་པ་བར་མ་ཞེས་བྱ་སྟེ།
འཆི་སྲིད་དང་། སྐྱེ་སྲིད་ཀྱི་བར་དུ་འབྱུང་བའི་ཕྱིར། འགྲུབ་པ་ཞེས་བྱ་སྟེ། སྐྱེ་སྲིད་སོགས་འགྲུབ་པར་བྱེད་པའི་ཕྱིར། གསུམ་པ་གྲངས་ཀྱི་སྒོ་ནས་དོན་བསྡུས་པ་ནི། ཟས་དེ་ལ་བཞིར་འཇོག་པའི་རྒྱུ་མཚན་ཡོད་དེ། ལུས་ཐོབ་པ་རྒྱས་པར་བྱེད་པའི་དབང་དུ་བྱས་ན་ཁམ་ཟས་དང་། རེག་པའི་ཟས་གཉིས་བཞག མ་ཐོབ་པ་ཐོབ་པར་བྱེད་པའི་དབང་དུ་བྱས་ནས་སེམས་པའི་ཟས་དང་རྣམ་ཤེས་ཀྱི་ཟས་གཉིས་བཞག་པའི་ཕྱིར། དང་པོ་ཡིན་ཏེ།
ཁམ་གྱི་ཟས་ཀྱི་དབང་པོ་དང་བཅས་པའི་ལུས་གནས་པ་དང་། རྒྱས་པར་བྱེད། རེག་པའི་ཟས་ཀྱི་སེམས་སེམས་བྱུང་རྣམས་བརྟེན་པ་དང་། རྒྱས་པར་བྱེད་པའི་ཕྱིར། གཉིས་པ་གྲུབ་སྟེ། དང་པོ་ཡང་སྲིད་པ་ཕྱི་མ་འཕེན་པའི་དབང་དུ་བྱས་ནས་སེམས་པའི་ཟས་དེ་བཞག འགྲུབ་པར་བྱེད་པའི་དབང་དུ་བྱས་ནས་རྣམ་ཤེས་ཀྱི་ཟས་བཞག་པའི་ཕྱིར། བཞི་པ་གནས་པ་འཆི་འཕོ་བའི་སེམས་ལ། སེམས་གང་གི་འཆི་འཕོ་བ། ཚོར་བ་གང་གི་འཆི་འཕོ་བ་ཞར་བྱུང་དང་བཅས་པ།
ལུས་ཀྱི་ཕྱོགས་གང་ནས་འཆི་འཕོ་བ། གནད་གཅོད་པའི་རྒྱུ་དང་བཞི། དང་པོ་ནི། དགེ་རྩ་འཆད་པ། མཚམས་སྦྱོར་བ། འདོད་ཆགས་དང་བྲལ་བ། དེ་ལས་ཉམས་པ། ས་གཞན་དུ་འཆི་འཕོ་བ། འགྲོ་བ་གཞན་དུ་སྐྱེ་བ་རྣམས་ཡིད་ཀྱི་རྣམ་ཤེས་ཁོ་ནའི་བྱེད་ཀྱི། དབང་ཤེས་ཀྱི་བྱེད་པ་མེད་པའི་ཕྱིར།
གཉིས་པ་ནི། འཆི་འཕོ་བ་དང་། སྐྱེ་མ་ཐག་པའི་ཚོར་བ་ནི། ཚོར་བ་བཏང་སྙོམས་གཙོ་ཆེ། སེམས་དང་བཅས་པ་ཡུལ་ལ་རྩེ་གཅིག་པའི་མཉམ་གཞག་དང་། སེམས་མེད་པ་འགོག་སྙོམས་དང་། འདུ་ཤེས་མེད་པའི་སྙོམས་འཇུག་ལ་གནས་བཞིན་པའི་ངང་ནས་འཆི་འཕོ་བ་མེད་དོ། ། ལྷག་མེད་དུ་མྱ་ངན་ལས་འདས་པའི་ཚེ། ལུང་མ་བསྟན་རྣམ་སྨིན་སྐྱེས་ཀྱི་སྤྱོད་ལམ་བྱེ་བྲག་པའམ། རྣམ་སྨིན་སྐྱེས་བཏང་སྙོམས་པ་གཉིས་ལ་གནས་ནས་འདའ་ཏེ།
དེ་གཉིས་མི་གསལ་ཤིང་ཉམ་ཆུང་བས་སེམས་འཆད་པ་དང་ཆོས་མཐུན་ནོ། ། གསུམ་པ་ནི། འོག་ངན་སོང་གསུམ་དུ་སྐྱེ་བའི་ཚེ། སུམ་མདོའོ་མན་ཆད་ནས་འཆི་འཕོ། མིར་སྐྱེ་བའི་ཚེ་ལྟེ་བ་ནས་སྙིང་ཁའི་བར་ནས། ལྷར་སྐྱེ་བའི་ཚེ། སྙིང་ཁ་ནས་སྨིན་མཚམས་ཀྱི་བར་ནས། འཁོར་བར་མི་སྐྱེ་བར་དགྲ་བཅོམ་པ་ཐོབ་པའི་ཚེ། རྣམ་པར་ཤེས་པ་སྤྱི་བོ་ནས་འཆི་འཕོ། བཞི་པ་ནི།
འཆི་འཕོ་བའི་ཚེ། མེ་ཆུ་རླུང་གསུམ་གྱི་ལུས་ཀྱི་གནད་གཅོད་པར་བྱེད། བད་ཀན་ཤས་ཆེ་བའི་ཚེ། ཆུ་ཁམས་སྟོབས་རྒྱས་ནས། གནད་གཅོད་པར་བྱེད། མཁྲིས་པ་ཤས་ཆེ་བའི་ཚེ། མེ་ཁམས་སྟོབས་རྒྱས་ནས་གནད་གཅོད་པར་བྱེད། རླུང་ཤས་ཆེ་བའི་ཚེ། རླུང་གིས་ཁམས་སྟོབས་རྒྱས་ནས་གནད་གཅོད་པར་བྱེད་ཀྱི་སས་གཅོད་པ་ནི་མེད་དེ། བསྐལ་པ་འཇིག་པའི་ཚེ།
མེ་ཆུ་རླུང་གསུམ་གྱིས་འཇིག་པར་བྱེད་ཀྱི་སས་མི་འཇིག་པའི་ཕྱིར། ལྔ་པ་སེམས་ཅན་གྱི་ཚོགས་གསུམ་དུ་བསྡུ་བ་ནི། མདོ་ལས། སེམས་ཅན་གྱི་ཚོགས་ནི་གསུམ་སྟེ། ཡང་དག་པ་དང་། ལོག་པ་དང་། མ་ངེས་པའི་གང་ཟག་གོ ། ཅེས་གསུངས་པས། འཕགས་པ་རྣམས་ལ་ཡང་དག་པ་ཉིད་དུ་ངེས་པ་ཞེས་བྱ་སྟེ། བདག་མེད་མངོན་སུམ་དུ་རྟོགས་པས་འཁོར་བར་སྐྱེ་བ་མི་ལེན་པ་ངེས་པའི་ཕྱིར།
མཚམས་མེད་ལྔ་བྱས་པའི་གང་ཟག་ནི། ལོག་པར་ངེས་པར་ཡིན་ཏེ། མི་དགེ་བའི་དབང་གིས་ངན་སོང་དུ་སྐྱེ་བར་ངེས་པའི་ཕྱིར། དེ་ལས་གཞན་པའི་གང་ཟག་རྣམས་ནི་མ་ངེས་པ་ཞེས་བྱ་སྟེ། གོང་གིས་གཏན་ཚིགས་ལས་ལོག་པའི་ཕྱིར།། ༈ །།གཉིས་པ་སྣོད་ཀྱི་འཇིག་རྟེན་ལ། ། རྟེན་གྱི་དཀྱིལ་འཁོར་གསུམ་ངོས་གཟུང་། ། བརྟེན་པ་རི་མཚོ་གླིང་གསུམ་བཤད། ། ཚ་གྲང་དམྱལ་བའི་གནས་དང་ནི། ། འདོད་དང་གཟུགས་ཁམས་ལྷ་ཡིས་གནས། །
སྟོང་གསུམ་ངོས་བཟུང་ལུས་ཚེའི་ཚད། ། ཚད་དེ་གཞལ་བའི་ཐབས་དང་དགུས། ། སྣོད་ཀྱི་འཇིག་རྟེན་མཐའ་དག་བསྟན། ། བརྟེན་པ་རི་མཚོ་གླིང་གསུམ་ལ། ། རི་དགུ་རྒྱུ་དང་ཚད་དབྱིབས་ཀྱི། ། སྒོ་ནས་བཤད་ཅིང་མཚོ་བརྒྱད་དང་། ། གླིང་བཞི་གླིང་ཕྲན་བརྒྱད་པོ་རྣམས། ། དབྱིབས་དང་ཚད་ཀྱི་སྒོ་ནས་བཤད། ། ཁྱད་པར་འཛམ་གླིང་ཡོན་ཏན་གྱི། ། སྒོ་ནས་བྱེ་བྲག་ཉིད་དུ་བཤད། །
འདོད་དང་གཟུགས་ཁམས་ལྷ་གནས་ལ། ། ས་དང་འབྲེལ་དང་མ་འབྲེལ་དང་། ། ཞར་བྱུང་སེམས་ཅན་ཁྱད་ཆོས་དང་། ། བར་ཀྱི་ཐག་ཚད་ངོ་ཡིས་བཟུང་། ། ས་དང་འབྲེལ་བའི་ལྷ་གནས་ལ། ། གཞལ་མེད་ཁང་ལ་བརྟེན་པ་དང་། ། རི་རབ་ལ་ནི་བརྟེན་པ་གཉིས། ། གཞལ་མེད་ཁང་ལ་བརྟེན་པ་ལ། ། ཉི་ཟླའི་ཐག་ཚད་ཉི་མ་ཡིས། ། གླིང་ལ་བྱ་བ་བྱེད་ཚུལ་དང་། །
དུས་ཚིགས་རྣམ་བཞག་ཞར་ལས་བྱུང་། ། ཟླ་བ་འཕེལ་འགྲིབ་རྒྱུ་བསྟན་ཏེ། ། རི་རབ་ལ་ནི་བརྟེན་པ་ལ། ། རྒྱལ་ཆེན་རིགས་བཞིའི་གནས་དང་ནི། ། སུམ་ཅུ་རྩ་གསུམ་ལྷ་ཡིས་གནས། ། སུམ་ཅུ་རྩ་གསུམ་ལྷ་གནས་ལ། ། བསྟན་པར་གཉིས་ཀྱིས་བཤད་པ་ལ། ། ནགས་ཚལ་ས་གཞི་ལྗོན་ཤིང་དང་། ། འདུན་པའི་ཁྱད་ཆོས་རྣམས་ལྔ་བཤད། ། བརྒྱད་པ་ལུས་ཚེའི་ཚད་ལ་ནི། །
མི་དང་ལྷ་ཡིས་ལུས་ཚད་བཤད། ། ཚེ་ཚད་བདེ་འགྲོ་ངན་འགྲོ་གཉིས། ། བདེ་འགྲོ་མི་དང་འདོད་ལྷ་དང་། ། གཟུགས་ཁམས་གཟུགས་མེད་ཚེ་ཚད་དོ། ། ངན་འགྲོ་ཚ་དམྱལ་དུད་འགྲོ་དང་། ཡི་དྭགས་གྲང་དམྱལ་ཚེ་ཚད་བཤད། ། དགུ་པ་ཚད་དེ་གཞལ་ཐབས་ལ། ། འཇོག་གཞི་ངོས་བཟུང་དེ་ཉིད་ལས། ། ལུས་ཚད་གཞལ་བའི་ཆེད་དུ་ནི། ། དཔག་ཚད་རྒྱང་གྲགས་ངོ་ཡིས་བཟུང་། །
ཚེ་ཚད་གཞལ་ཕྱིར་ལོ་དང་ནི། ། སྐལ་པ་ངོ་ཡིས་བཟུང་བ་གཉིས། ། གཉིས་པ་ཚེ་ཚད་གཞལ་ཐབས་ལ། ། འདོད་ཁམས་ཚེ་ཚད་རྟོགས་ཕྱིར་དུ། ། ལོ་ཉིད་ངོ་ཡི་བཟུང་བ་དང་། ། ཁམས་གོང་ཚེ་ཚད་རྟོགས་ཕྱིར་དུ། ། བསྟན་བཤད་གཉིས་ཀྱི་སྒོ་ནས་ནི། ། སྐལ་པ་ངོས་བཟུང་སྐལ་ཆེན་ལ། ། འབྱུང་བའི་གང་ཟག་རྣམ་གསུམ་བཤད། ། གསུམ་པ་སྣོད་བཅུད་ཁྱད་ཆོས་ལ། །
དང་པོའི་ཚེ་ལོ་དཔག་མེད་ནས། ། བཅུ་པའི་བར་དུ་འགྲིབ་པས་ཚུལ། ། དེ་ལས་འཕྲོས་པའི་དོན་ཉིད་དང་། ། འཇིག་སྐལ་བྱེ་བྲག་བཤད་པའོ། ། ཞེས་པ་ལྟར། དང་པོ་འོག་གཞི་རྟེན་གྱི་དཀྱིལ་འཁོར་ངོས་བཟུང་བ་ནི། སྣོད་བཅུད་ཀྱི་འཇིག་རྟེན་གཉིས་ཡོད་པ་དེ་ལ། སྣོད་ཀྱི་འཇིག་རྟེན་གྱི་ཁམས་ཆགས་པའམ། གནས་པར་འདོད་པའི་འོག་དག་གི རྟེན་གྱི་དཀྱིལ་འཁོར་ནི་གསུམ་ལས།
དང་པོར། རླུང་གི་དཀྱིལ་འཁོར་ཆགས་པའི་ཚུལ་ནི། སེམས་ཅན་རྣམས་ཀྱིས་སྤྱི་མཐུན་གྱི་ལས་ལས་གྲུབ་བའི་རླུང་འཇམ་བུ་འཁྲིགས་ཏེ། དང་པོར་རླུང་གི་དཀྱིལ་འཁོར་འཆགས། དེའི་རྔམས་ཏེ་འཕང་སུ་ནི་དཔག་ཚད་ས་ཡ་གཅིག་དང་། དྲུག་འབུམ་ཡིན་ལ། རྒྱར་དཔག་ཚད་གྲངས་མེད་དོ། ། གྲངས་མེད་ཅེས་པ་གྲངས་གཏན་མེད་མ་ཡིན་ཏེ། གྲངས་ཀྱི་གནས་གཞན་དྲུག་བཅུའི་གྲངས་མེད་ལ་འདོད་དོ། ། རླུང་གི་དཀྱིལ་འཁོར་འདི་ནི།
སྟོང་གསུམ་གཅིག་གིས་འོག་གཞི་ཐུན་མོང་བ་ཡིན་པས་རྒྱ་ཤིན་ཏུ་ཆེའོ། ། དེའི་སྟེང་དུ་སེམས་ཅན་རྣམས་ཀྱི། སྤྱི་མཐུན་གྱི་ལས་ལས་གྲུབ་པའི། སྤྲིན་གསེར་གྱི་སྙིང་པོ་ཅན་འདུས་ཏེ་ཆར་གྱིས་རྒྱུན་བབས་པ་ལས་ཆུའི་དཀྱིལ་འཁོར་འཆགས་ཤིང་ཆུའི་རྔམས་སམ། དཔངས་སུ་དཔག་ཚད་འབུམ་ཕྲག་བཅུ་གཅིག་དང་། སྟོང་ཕྲག་དག་ནི་ཉི་ཤུ་ཡོད་པའོ། ། ཆུ་དེ་མི་འབོ་བ་ནི། ས་དེར་འོག་གཞི་དང་། གློ་ན་གནས་པའི་རླུང་གིས། ཆུ་དེ་རྣམས་ཐུར་དང་ཐད་ཀར་མི་འཛག་པར་གསུངས་སོ། །
ཆུ་དེ་རླུང་གིས་བསྲུབས་པ་ལས། དུས་ཕྱིས་ནི་ཆུའི་རྔམས་སུ་དཔག་ཚད་འབུམ་ཕྲག་བརྒྱད་ཡོད་ཅིང་། ལྷག་མ་གསུམ་འབུམ་ཉི་ཁྲི་དག་ནི་ཆུ་དེའི་སྟེང་དུ། འོ་མ་ལ་སྤྲིས་མ་ཆགས་པ་ལྟར། གསེར་གྱི་དཀྱིལ་འཁོར་དུ་འགྱུར་རོ། ། ཆུ་དང་གསེར་གྱི་དཀྱིལ་འཁོར་གྱི་ཐད་ཀར་ཆེ་ཆུང་མེད་པར་མཉམ་ཤིང་། དཔག་ཚད་འབུམ་ཕྲག་བཅུ་གཉིས་དང་། སྟོང་ཕྲག་གསུམ་དང་། བརྒྱ་ཕྲག་ནི་ཕྱེད་དང་ལྔ་རྣམས་ཁོ་ན་ཡོད་པའོ། ། དེ་གཉིས་ཀྱི་ཁོར་ཡུག་ཏུ་ནི།
ཞེང་གི་སུམ་འགྱུར་རོ། ། ས་ཡ་གསུམ་དང་། དྲུག་འབུམ་གཅིག་ཁྲི་གསུམ་བརྒྱ་ལྔ་བཅུ་ཡོད་དོ། ། དེ་ལྟར་ཡང་། ཆུ་དང་གསེར་གྱི་དཀྱིལ་འཁོར་གྱི། ། ཁོར་ཡུག་ཏུ་ནི་དཔག་ཚད་གྲངས། ། ས་ཡ་གསུམ་དང་དྲུག་འབུམ་དང་། ། ཆིག་ཁྲི་གསུམ་བརྒྱ་ལྔ་བཅུ་ཡོད། ། ཅེས་སྦྱར་རོ། ། ཆུ་དང་གསེར་གྱི་དཀྱིལ་འཁོར་འདི་གཉིས་ནི།
གླིང་བཞི་ས་རེ་རེའི་རྟེན་ཡིན་པས་དུམ་བུ་དུམ་བུར་འཆགས་པར་བཞེད་ལ། གོང་མ་ས་ནི། དཀྱིལ་འཁོར་གསུམ་གྱི་རྒྱུ་མཉམ་པར་བཞེད་དོ། ། གཉིས་པ། བརྟེན་པ་རི་མཚོ་གླིང་གསུམ་ལ། ། རི་དགུ་རྒྱུ་དང་ཚད་དབྱིབས་ཀྱི། ། སྒོ་ནས་བཤད་ཅིང་མཚོ་བརྒྱད་དང་། ། གླིང་བཞི་གླིང་ཕྲན་བརྒྱད་པོ་རྣམས། ། དབྱིབས་དང་ཚད་ཀྱི་སྒོ་ནས་བཤད། ། ཁྱད་པར་འཛམ་གླིང་ཡོན་ཏན་གྱི། །
སྒོ་ནས་བྱེ་བྲག་ཉིད་དུ་བཤད། ། ཅེས་པ་ལྟར། རི་དགུ་རླུང་དང་ཚད་དབྱིབས་ཀྱི་སྒོ་ནས་བཤད་པ་ནི། གསེར་གྱི་དཀྱིལ་འཁོར་དེ་ལ་ལྷུན་པོ་དབུས་ན་ཡོད་ཅིང་། དེ་ལས་སྐོར་ནས་ནང་ནས་རིམ་པ་བཞིན། གཉའ་ཤིང་འཛིན། གཤོལ་མདའ་འཛིན་དང་། སེང་ལྡེང་ཅན་དང་། དེ་བཞིན་དུ་བ་ལྟ་ན་སྡུག་རི་དང་། རྟ་རྣ་དང་རྣམ་འདུད་དང་། །
མུ་ཁྱུད་འཛིན་རྣམས་ཡོད་པའོ། ། ཐམས་ཅད་གྲུ་བཞི་པ་སྟེ། རི་དེ་རྣམས་ཀྱིས་ཕྱི་རོལ་དེ་ནས་ནི་གླིང་དེ་རྣམས་ཡོད་པ་ཡིན་ནོ། ། དེ་དག་གི་ཕྱི་རོལ་ན་ནི་འཁོར་ལོ་ལྟ་བུའི་ཁོར་ཡུག་གི་རི་ཡོད་པ་སྟེ། གཉའ་ཤིང་འཛིན་སོགས་བདུན་རྒྱུ་གསེར་ལས་གྲུབ་པ་ཡིན་ཞིང་། ཁོར་ཡུག་དེ་རྒྱུ་ལྕགས་ལས་སོ། ། ལྷུན་པོ་ནི་ཤར་དངུལ། ལྷོ་བཻཌཱུརྻ། ནུབ་ཤེལ། བྱང་གསེར་ལས་གྲུབ་པ་རིན་པོ་ཆེའི་བཞིའི་རང་བཞིན་ཅན་ཡིན་ཞིང་།
བཞག་པའི་མདོ་ལས། ཤར་ཤེལ། ནུབ་དངུལ་ལས་གྲུབ་པར་བཤད་ཀྱང་། ནང་གི་དབང་ས་དང་མ་མཐུན་པས་འགྱུར་མ་དག་པར་མངོན་ནོ། ། དེའི་དབང་གི་དེ་དག་གི་ངོས་ཀྱི་ནམ་མཁའ་ཡང་ཁ་དོག་དེ་ཉིད་དུ་སྣང་ངོ་། ། རི་དགུ་ཆུ་ཡི་ནང་དུ་གསེར་གྱི་གཞི་ལ་ཐུག་པར་དཔག་ཚད་བརྒྱད་ཁྲི་དག་མཉམ་པར་ནུབ་བོ། ། དེ་བཞིན་དུ་ལྷུན་པོ་ཆུའི་སྟེང་དུ་ཡང་དཔག་ཚད་དག་ནི་བརྒྱད་ཁྲི་འཕགས་པའོ། ། དྲན་པ་ཉེར་བཞག་ཏུ། ལྷུན་པོ་ཆུའི་ནང་དང་སྟེང་དུ་བརྒྱད་ཁྲི་བཞི་སྟོང་དུ་གསུངས་སོ། གཉའ་ཤིང་འཛིན་སོགས་རི་ཕྱི་མ་བརྒྱད་པོ་རྣམས་ཆུའི་སྟེང་དུ་རྔམས་སུ་སྔ་མ་སྔ་མ་ལས་ཕྱི་མ་ཕྱི་མ་ཕྱེད་ཕྱེད་དབྲི་སྟེ།
བཞི་ཁྲི་ནས་སུམ་བརྒྱ་ཕྱེད་དང་བཅུ་གསུམ་གྱི་བར་དུའོ། རི་དགུ་པོ་དེ་དག་རྔམས་སུའང་རང་རང་གི་འཕང་དང་མཉམ་མོ། མུ་ཁྱུད་འཛིན་ལ་ཐུག་པ་དེ་རྣམས་ཀྱིས་བར་གྱི་མཚོ་བདུན་རོལ་མཚོ་ཡིན་ཞིང་། དེ་ཡང་ནང་ནས་རིམ་པ་བཞིན་རོལ་མཚོ་དང་པོ་ནི། ཞེང་དུ་དཔག་ཚད་སྟོང་ཕྲག་བརྒྱད་བཅུ་པའོ། ། དེ་ནི་ནང་གི་རྒྱ་མཚོ་ཡིན་ཏེ། མཚོ་བརྒྱད་ཀྱི་ནང་མ་ཡིན་པའི་ཕྱིར། དེའི་ངོས་ལ་སུམ་འགྱུར་རོ། ། ངོས་རེ་རེ་ལ་དཔག་ཚད་གཉིས་འབུམ་བཞི་ཁྲི་རེ་ཡོད་དོ། ། རོལ་མཚོ་གཞན་དྲུག་ནི་ཞེང་སྔ་མ་སྔ་མ་ལས་ཕྱི་མ་ཕྱི་མ་ཕྱེད་ཕྱེད་ཀྱི་ཆད་དོ། །
དེ་ཐམས་ཅད་ཀྱང་། བསིལ་དང་ཞིམ་དང་ཡང་དང་འཇམ། ། དྭངས་བ་དང་ནི་དྲི་ང་མེད། ། འཐུངས་ན་ལྟོ་ལ་མི་གནོད་ཅིང་། ། དེ་བཞིན་མགྲིན་པ་ལ་མི་གནོད། ། ཅེས་པ་ལྟར། ཡན་ལག་བརྒྱད་དང་ལྡན་པའི་ཆུའི་གང་བ་ཡིན་ནོ། ། མཚོ་དེ་རྣམས་ལེགས་སྦྱར་ལས་ཤཱི་ཏ། ཞེས་པ། རྨོས་ཀྱི་རོལ་དང་འདྲ་བའི་རྣམ་པར་ཡོད་པས་རོལ་པའི་མཚོ་ཞེས་བྱའོ། །
རི་དང་མཚོ་དེ་དག་གི་ཚད་གཞུང་དུ་གསལ་བ་དང་། མི་གསལ་བ་རྣམས་ཀྱང་ཞིབ་པར་མི་བརྗེད་པས་སྡེབ་སྦྱོར་ཀྱིས་བཅིངས་ན། རོལ་མཚོ་བདུན་པོའི་ཞེང་ཚད་དུ། ཕྱེད་ཕྱེད་དབྲི་བར་གསུངས་པས་ན། རོལ་མཚོ་གཉིས་པའི་ཞེང་ཚད་དུ། ། དཔག་ཚད་བཞི་ཁྲི་ཡོད་པ་ནས། ། གསུམ་པ་ལ་ནི་ཉི་ཁྲི་དང་། ། བཞི་པ་ལ་ནི་ཆིག་ཁྲི་དང་། ། ལྔ་པ་ལ་ནི་ལྔ་སྟོང་དང་། ། དྲུག་པ་ལ་ནི་ཕྱེད་སུམ་སྟོང་། །
བདུན་པ་ལ་ནི་ཆིག་སྟོང་དང་། ། ཉིས་བརྒྱ་ལྔ་བཅུ་ཞེང་དུ་ཡོད། ། རི་བརྒྱད་འཕང་དུ་ཕྱེད་ཕྱེད་དུ། ། རིམས་བཞིན་དབྲི་བར་གསུངས་པས་ན། ། གཉའ་ཤིང་འཛིན་གྱི་ཞེང་ཚད་དུ། ། དཔག་ཚད་བཞི་ཁྲི་ཡོད་པ་ནས། ། གཤོལ་མདའ་འཛིན་ལ་ཉི་ཁྲི་དང་། ། སེང་ལྡེང་ཅན་ལ་ཆིག་ཁྲི་དང་། ། བལྟ་ན་སྡུག་ལ་ལྔ་སྟོང་དང་། ། རྟ་རྣ་ཉིས་སྟོང་ལྔ་བརྒྱ་དང་། །
རྣམ་འདུད་ཆིག་སྟོང་ཕྱེད་གསུམ་བརྒྱ། ། མུ་ཁྱུད་འཛིན་ལ་དྲུག་བརྒྱ་དང་། ། ཉི་ཤུ་རྩ་ལྔ་ཡོད་པ་ཡིན། ། ཁོར་ཡུག་ལ་ནི་སུམ་བརྒྱ་དང་། ། ཕྱེད་དང་བཅུ་གསུམ་ཡོད་པ་ཡིན། ། དེ་དག་འཕང་སུའང་རང་རང་གི ། ཞེང་དང་མཉམ་པ་གཞུང་ལས་གསལ། ། རི་མཚོ་དེ་དག་ཀྱུས་ཀྱི་ཚད། ། རོལ་མཚོ་དང་པོའི་ངོས་དེ་ལ། ། དཔག་ཚད་ཉིས་འབུམ་བཞི་ཁྲི་ཡོད། །
མཐའ་སྐོར་དགུ་འབུམ་དྲུག་ཁྲིའོ། ། གཉའ་ཤིང་འཛིན་གྱི་ངོས་གཅིག་ལ། ། དཔག་ཚད་སུམ་འབུམ་ཉི་ཁྲི་ཡོད། ། མཐའ་སྐོར་དུ་ནི་ས་ཡ་གཅིག ། ཉིས་འབུམ་བརྒྱད་ཁྲི་ཡོད་པ་ཡིན། ། རོལ་མཚོ་གཉིས་པའི་ངོས་གཅིག་ལ། ། བཞི་འབུམ་ཡོད་ཅིང་ཁོར་ཡུག་ཏུ། ། ས་ཡ་གཅིག་དང་དྲུག་འབུམ་ཡོད། ། གཤོལ་མདའ་འཛིན་གྱི་ངོས་གཅིག་ལ། ། བཞི་འབུམ་བཞི་ཁྲི་མཐའ་སྐོར་དུ། །
ས་ཡ་གཅིག་དང་བདུན་འབུམ་དང་། ། དྲུག་ཁྲི་དག་ནི་ཡོད་པ་ཡིན། ། རོལ་མཚོ་གསུམ་པའི་ངོས་གཅིག་ལ། ། བཞི་འབུམ་བརྒྱད་ཁྲི་མཐའ་སྐོར་དུ། ། ས་ཡ་གཅིག་དང་དགུ་འབུམ་དང་། ། ཉི་ཁྲི་དག་ནི་ཡོད་པ་ཡིན། ། སེང་ལྡེང་ཅན་གྱི་རི་ཡིས་ནི། ། ངོས་གཅིག་ལ་ནི་ལྔ་འབུམ་ཡོད། ། མཐའ་སྐོར་དུ་ནི་ས་ཡ་གཅིག ། རོལ་མཚོ་བཞི་པའི་ངོས་གཅིག་ལ། །
ལྔ་འབུམ་ཉི་ཁྲི་མཐའ་སྐོར་དུ། ། ས་ཡ་གཉིས་དང་བརྒྱད་ཁྲི་ཡོད། ། བལྟ་ན་སྡུག་གི་ངོས་གཅིག་ལ། ། ལྔ་འབུམ་ལྔ་ཁྲི་མཐའ་སྐོར་དུ། ། ས་ཡ་གཉིས་དང་ཆིག་འབུམ་དང་། ཉི་ཁྲི་དག་ནི་ཡོད་པ་ཡིན། ། རོལ་མཚོ་ལྔ་པའི་ངོས་གཅིག་ལ། ། ལྔ་འབུམ་བཞི་ཁྲི་མཐའ་སྐོར་དུ། ། ས་ཡ་གཉིས་དང་གཅིག་འབུམ་དང་། ། དྲུག་ཁྲི་དག་ནི་ཡོད་པ་ཡིན། །
རྟ་རྣ་རི་ཡིས་ངོས་གཅིག་ལ། ། ལྔ་འབུམ་བཞི་ཁྲི་ལྔ་སྟོང་ཡོད། ། མཐའ་སྐོར་དུ་ནི་ས་ཡ་གཉིས། ། ཆིག་འབུམ་བརྒྱད་ཁྲི་ཡོད་པ་ཡིན། ། རོལ་མཚོ་དྲུག་པའི་ངོས་གཅིག་ལ། ། ལྔ་འབུམ་ལྔ་ཁྲི་མཐའ་སྐོར་དུ། ། ས་ཡ་གཉིས་དང་གཉིས་འབུམ་ཡོད། ། རྣམ་འདུད་རི་ཡི་ངོས་གཅིག་ལ། ། ལྔ་འབུམ་ལྔ་ཁྲི་ཉིས་སྟོང་དང་། ། ལྔ་བརྒྱ་དག་ནི་ཡོད་པ་ཡིན། །
མཐའ་སྐོར་དུ་ནི་ས་ཡ་གཉིས། ། གཉིས་འབུམ་དང་ནི་ཆིག་ཁྲི་ཡོད། ། རོལ་མཚོ་བདུན་པའི་ངོས་གཅིག་ལ། ། ལྔ་འབུམ་ལྔ་ཁྲི་ལྔ་སྟོང་ཡོད། ། མཐའ་སྐོར་དུ་ནི་ས་ཡ་གཉིས། ། ཉིས་འབུམ་ཉི་ཁྲི་ཡོད་པ་ཡིན། ། མུ་ཁྱུད་འཛིན་རིའི་ངོས་གཅིག་ལ། ། ལྔ་འབུམ་ལྔ་ཁྲི་དྲུག་སྟོང་དང་། ། ཉིས་བརྒྱ་ཡོད་ཅིང་མཐའ་སྐོར་དུ། ། ས་ཡ་གཉིས་དང་ཉིས་འབུམ་དང་། །
ཉི་ཁྲི་ལྔ་སྟོང་ཡོད་པ་ཡིན། ། འཛམ་བུ་གླིང་དང་བཅས་པ་ཡིས། ། ཕྱིའི་རྒྱ་མཚོའི་ཞེང་ཚད་དུ། ། འབུམ་ཕྲག་གསུམ་དང་སྟོང་ཕྲག་ནི། ། ཉི་ཤུ་གཉིས་སུ་གཞུང་ན་གསལ། ། རྒྱ་མཚོ་རང་གི་ཞེང་དུ་ནི། ། དཔག་ཚད་འབུམ་ཕྲག་གསུམ་དང་ནི། ། སྟོང་ཕྲག་གཉིས་ནི་ངོས་ལ་ཡིན། ། ཕྱི་ཡིས་རྒྱ་མཚོ་དེ་ཉིད་ཀྱི། ། མཐའ་སྐོར་དུ་ནི་དཔག་ཚད་གྲངས། །
ས་ཡ་གསུམ་དང་དྲུག་འབུམ་དང་། ། བདུན་བརྒྱ་ཉི་ཤུ་ཐམ་པ་ཡོད། ལྕགས་རིའི་མཐའ་སྐོར་དཔག་ཚད་གྲངས། ། ས་ཡ་གསུམ་དང་དྲུག་འབུམ་དང་། ། ཉིས་སྟོང་ལྔ་བརྒྱ་གོ་ལྔ་ཡོད། ། ཁོར་ཡུག་གི་ནི་ཕྱི་རོལ་དུ། ། ཆུ་དང་གསེར་གྱི་དཀྱིལ་འཁོར་གཉིས། ། ཕྱོགས་རེར་དཔག་ཚད་གཅིག་སྟོང་དང་། ། ཉིས་བརྒྱ་དང་ནི་བརྒྱ་བཅུ་ཙྭ། ། ཕྱེད་དང་བརྒྱད་བརྒྱད་ལྷག་པ་ཡིན། །
ལྷོ་བྱང་ལྟ་བུའི་ཞེང་གཉིས་སོ། ། སྡོམས་ན་དཔག་ཚད་ཉིས་སྟོང་དང་། ། ལྔ་བརྒྱ་བདུན་ཅུ་རྩ་ལྔ་ལྷག ། ཅེས་པ་ལྟར་གོ་བདེ་བར་སྦྱར་རོ། ། མཚོ་བདུན་གྱི་ལྷག་མ་མུ་ཁྱུད་འཛིན་དང་། ཁོར་ཡུག་གི་བར་གྱི་མཚོ་ནི། ཕྱིའི་རྒྱ་མཚོ་ཡིན་ཏེ། དེ་བ་ཚ་དང་ལྡན་པའི་ཆུའི་གང་ཞིང་སྲོག་ཆགས་དང་། རིན་པོ་ཆེའི་རིགས་དུ་མ་དང་ལྡན་པ་ཡིན་ནོ། ། དེ་ཉིད་ཀྱི་ཞེང་དུ་འཛམ་བུ་གླིང་དང་བཅས་པ་ལ་དཔག་ཚད་འབུམ་ཕྲག་གསུམ་དང་།
སྟོང་ཕྲག་དང་ནི་ཉི་ཤུ་རྩ་གཉིས་ཡོད། འོ་ན་རྒྱ་མཚོར་ཆུ་བོ་ཆེན་པོ་རྣམས་དང་། ཀླུའི་ཆར་ཕབ་པས་ཆུ་དཔག་མེད་བབས་ཀྱང་གཉིས་ལས་མི་འདའ་བ་ཅི་ཞེ་ན། ཕལ་པོ་ཆེར་ཀླུའི་ཆར་བབས་པས་རྒྱ་མཚོ་སྲིད་རྩེ་ལས་འདའ་བར་འགྱུར་བ་ལ་ཆུ་དང་གསེར་གྱི་ས་གཞིའི་མཚམས་ཀྱི་རིན་པོ་ཆེ་ཉི་མའི་སྙིང་པོས་ཆུ་རྣམས་འོ་མ་དང་ཞོ་བྱེད་ལ། རིན་པོ་ཆེ་རླན་དང་བྲལ་བ་ཞེས་པས་མར་གྱི་ཉིང་ཁུར་བྱེད་ཅིང་། རིན་པོ་ཆེ་མེའི་འོད་ཆེས་བྱ་བས་མེར་འབར་བར་བྱེད། རིན་པོ་ཆེ་མ་ལུས་པས་མཐར་ཐུག་པ་ཞེས་པས་ཅི་ཡང་སྣང་བར་མི་བྱེད་དེ། དེ་བཞིན་དུ་རྫོགས་པའི་སངས་རྒྱས་ཀྱི་ཡོན་ཏན་བསགས་པ་རྣམས་མི་སྣང་བར་བྱེད་པའི་ཡེ་ཤེས་ཏིང་ངེ་འཛིན་བཞི་བཀའ་རྩལ་ཏོ། ། མཛངས་བླུན་དུ། དམྱལ་བའི་ཚེ་ཚད་ཀྱི་སྐེམས་པ་དང་།
གཞན་དུ་རྒོད་མ་ཁའི་མེའི་སྐེམས་པ་དང་། གཞག་པར་དེའི་སེམས་ཅན་གྱིས་སྤྱད་ཅིང་། རླུང་བཞི་ཉིན་མཚན་ཀྱིས་ཟད་པ་དང་། ལན་ཚའི་རོ་ལྡན་པའང་དེའི་སེམས་ཅན་གྱི་ལུས་ཀྱི་དྲི་མ་དང་། ལན་ཚའི་རོ་ཞུ་བ་དང་། གླིང་གི་རྩི་ཤིང་སོགས་ཆུའི་ཁྱེར་བ་རྟུལ་བ་སོགས་ཡིན་པར་བཤད་ཅིང་། བཾས་ས་ཡ་ནིཾ། སྲིན་གྱི་ཆུ་ནི་མང་བླངས་ཀྱང་། རྒྱ་མཚོའི་ཆུ་ནི་ཟད་མི་འགྱུར། ཞེས་ཏེ།
རྒྱ་མཚོ་ཆུ་ཉིད་འཁོར་བར་བཞེད་པར་མངོན་ནོ། ། ཕྱིའི་རྒྱ་མཚོ་ཆེན་པོ་དེ་ལ་ནི་གླིང་བཞི་གླིང་ཕྲན་བརྒྱད་ཆགས་ཤིང་། དེ་དག་གི་ཚད་དང་དབྱིབས་ཀྱི་ཁྱད་པར་ནི། རི་རབ་ཀྱི་ལྷོ་ཕྱོགས་ན་གནས་པའི་གླིང་ནི་འཛམ་བུ་གླིང་སྟེ་དེའི་ངོས་གསུམ་ལ་དཔག་ཚད་སྟོང་ཕྲག་གཉིས་གཉིས་སུ་ངེས་སོ། ། རྣམ་པ་ནི། ཤིང་རྟའི་དབྱིབས་དང་མཚུངས་ལ་ལྕགས་རིའི་ཕྱོགས་ཀྱིས་ངོས་གཅིག་ལ་དཔག་ཚད་ཕྱེད་དང་བཞི་ཡོད་དོ། ། དཔག་ཚད་ཕྱེད་དང་བཞི་ནི། ལྕགས་རིའི་ཕྱོགས་ན་ཡོད་པར་མདོ་གདགས་པར་བཤད་ཅིང་། སར། ཕྱེད་དང་བདུན་སྟོང་པར་བཤད་དོ། །
བྱམས་པ་བྱོན་པའི་དུས། དེ་ཚེ་འཛམ་བུ་གླིང་འདི་ཡང་། འཆུ་ཞེང་ཐ་གྲུ་མཉམ་པར་ནི། དཔག་ཚད་སྟོང་ཕྲག་བཅུ་པ་ཏེ། ཞེས་དེ་ལུང་བསྟན་པའི་མདོ་ལས་གསུངས་སོ། ། གླིང་འདི་ན་ནི་ཤིང་འཛམ་བུ་བྲིཀྵ་ཡོད་པའི་རྒྱུ་མཚན་གྱི། འཛམ་བུའི་གླིང་ཞེས་བྱ་སྟེ། འོག་ཏུ་རྒྱས་པར་འཆད་དོ། ། རི་རབ་ཀྱི་ཤར་ཕྱོགས་ཀྱི་གླིང་ནི། ལུས་འཕགས་ཀྱི་གླིང་སྟེ།
དབྱིབས་ཟླ་གམ་འདྲ་བ་ལ་ཤིན་ཏུ་རྒུ་བ། ལྕགས་རིའི་ཕྱོགས་ནས་ཅུང་ཟད་སྤྱད་པའི་རྣམ་པ་ཅན། ངོས་གསུམ་འཛམ་བུ་གླིང་འདི་དང་ཚད་འདྲ་བར་དཔག་ཚད་སྟོང་ཕྲག་གཉིས་གཉིས་ཡོད་ཅིང་། ལྕགས་རི་ཕྱོགས་ཀྱི་ངོས་གཅིག་ལ་དཔག་ཚད་སུམ་བརྒྱ་དང་ལྔ་བཅུ་ཡོད་པའོ། ། གླིང་འདི་ལུས་ཁྱད་པར་དུ་འཕགས་པ་ཅན་ཡིན་པས་ལུས་འཕགས་ཞེས་བྱ། ས་སྡེར་ནི། བདུན་སྟོང་པར་བཤད་དོ། ། ནུབ་ཕྱོགས་ཀྱི་གླིང་ནི་བ་གླང་སྤྱོད་པའི་གླིང་ཡིན་པ་ལ། དབྱིབས་ནི་ཟླུམ་པོ་སྟེ། དེའི་མཐའ་སྐོར་དུ་དཔག་ཚད་སྟོང་ཕྲག་ཕྱེད་དང་བརྒྱད་ཡོད་པ་ཡིན།
དེའི་དབུས་ཐད་ཀྱི་ཞེང་དུ་དཔག་ཚར་སྟོང་ཕྲག་ཕྱེད་དང་གསུམ་ཡོད། རི་རབ་ཀྱི་བྱང་ཕྱོགས་ཀྱི་གླིང་ནི། སྒྲ་མི་སྙན་ཏེ། གླིང་དེའི་མཐའ་སྐོར་དུ་དཔག་ཚད་སྟོང་ཕྲག་བརྒྱད་ཡོད་པ། དབྱིབས་གྲུ་བཞི། ངོས་རེ་རེ་ལ་དཔག་ཚད་གཉིས་སྟོང་རེ་ཡོད་པར་མཉམ་མོ། ། གླིང་འདིར་འཆི་ཁར་སྒྲ་མི་སྙན་པ་འབྱུང་བས་ན་སྒྲ་མི་སྙན་ཞེས་བྱའོ། ། གླིང་དེ་དག་གི་དབྱིབས་དང་དེ་དག་ན་ཡོད་པའི་མི་རྣམས་ཀྱི་གདོང་པའི་དབྱིབས་འདྲའོ། ། བཞག་པར་འཛམ་བུའི་གླིང་ན་གསེར་དངུལ་ལ་ཉོ་ཚོང་བྱེད་ཅིང་། ཤར་ན་རས་བེའུ་རས་དང་ནུབ་ན་བ་གླང་དང་།
ནོར་བུ་ལ་ཉོ་ཚོང་བྱེད། བྱང་ན་མེད་དོ། ། འཛམ་གླིང་འདི་ན་ཁ་ཟས་འབྲས་ཆེན་དང་། མཁུར་བ་དང་། ཟན་དང་ཕྱེ་དང་ཤ་ཆང་ཡོད་པ་ལྟར། ཤར་ནུབ་ནའང་ཡོད་ཅིང་། བྱང་ན་མ་རྨོས་མ་བཏབ་པའི་འབྲས་ས་ལུ་ཟའོ། ། འདི་ན་ཆར་འབབ་མཁས་མི་མཁས་དང་། ལོ་ལེགས་ཉེས་དང་། མུ་གེ་དང་།
ཡིད་བདེ་མི་བདེ་དང་། འཇིགས་པ་དང་། ཚ་གྲང་དང་། ཉོ་ཚོང་དང་། ཁ་དོག་དུ་མ་དང་། ཁང་པ་ཆེད་དུ་བྱས་མ་བྱས་དང་། བལ་གོས་དང་། གོས་བསྟན་དང་། ལྕི་བ་དང་། བག་མ་གཏོང་ལེན་དང་།
རྗེ་ཁོལ་དང་། དེ་རྣམས་ལ་ཞེན་པ་ཡོད་པ་ལྟར། ཤར་ནུབ་ནའང་ཡོད་ལ། བྱང་ན་མེད་དེ། ཁ་དོག་དཀར་མོ་ཆེད་དུ་མ་བྱས་པའི་ས་ཁང་དང་། དཔག་བསམ་གྱི་ཤིང་ལས་བྱུང་བའི་གོས་སྲང་གཅིག་པ་ཡོད་ཅིང་། གང་ལའང་ཡོང་འཛིན་མེད་དེ། བུ་ཚ་རྣམས་ཀྱང་སྐྱེས་མ་ཐག་ལས་འདོར་ཤིང་། རང་གི་མཐེ་བོང་ལས་ནུ་ཞོ་འབྱུང་བར་བཤད་དོ། ། གླིང་བཞི་ཀ་ན་བཀྲེས་སྐོམ་དང་ཕོ་མོའི་དབང་པོ་ཐ་དད་དང་།
ཉིན་མཚན་དང་། དུས་བཞི་དང་། བཤང་གཅི་དང་། ཟླ་མཚན་དང་། སྦྲུམ་མ་དང་བུ་བཙས་བ་ཡོད་དོ། ། དེ་ཡང་དྲན་པ་ཉེར་བཞག་ཏུ། བླུན་པོའི་དགེ་བ་བྱས་པ་སྒྲ་མི་སྙན་ཏུ་སྐྱེ། ཞེས་དང་། མདོ་མྱང་འདས་སུ། མི་འདོད་བཞིན་དུ་ཚུལ་ཁྲིམས་བསྲུང་དུ་བཅུག་པ་ཤར་ནུབ་གཉིས་སུ་སྐྱེ་བར་བཀའ་རྩལ་ཏོ། །
ཞེས་གསུངས་སོ། ། གླིང་ཕྲན་བརྒྱད་ཚད་དབྱིབས་ཀྱི་སྒོ་ནས་བཤད་པ་ནི། གླིང་བཞི་པོ་དེའི་བར་གྱི་གླིང་བརྒྱད་ནི། གླིང་ཕྲན་ཞེས་བྱ་སྟེ། དེ་ཡང་རྩ་བའི་གླིང་རང་རང་གི་ནུབ་དང་ཤར་དུ་རིམ་བཞིན་དུ་གནས་ཏེ། ཤར་དུ་ལུས་དང་ལུས་འཕགས། བྱང་དུ། སྒྲ་མི་སྙན་དང་སྒྲ་མི་སྙན་གྱི་བཟླ་དང་ནི། དེ་བཞིན་དུ་ལྷོར། རྔ་ཡབ་དང་ནི་རྔ་ཡབ་གཞན།
ནུབ་དུ། གཡོ་ལྡན་དང་ནི་ལམ་མཆོག་འགྲོའི་གླིང་རྣམས་གནས་སོ། ། གླིང་འདི་རྣམས་ཀྱི་ཆེ་ཆུང་གི་ཚད་གླིང་ཕྲན་ཡིན་པས། རྩ་བའི་གླིང་བཞི་ལས་ཆུང་བ་འདོད་པ་ཡོད་ཀྱང་། དེ་ལ་ཤེས་བྱེད་མ་མཐོང་ཞིང་། རྩ་བའི་གླིང་བཞིའི་ཚད་དབྱིབས། འཇིག་རྟེན་བཞག་པས་མདོ་ལས། གསལ་པོར་གསུངས་ཤིང་། གླིང་ཕྲན་བརྒྱད་ཀྱི་ཚད་མ་སྨོས་པས། དེ་རྣམས་ཀྱི་ཚད།
རང་རང་གི་རྩ་བའི་གླིང་དང་འདྲ་བས། དངོས་སུ་མ་གསུངས་པར་མངོན་ནོ། ། གླིང་ཞེས་པ་ནི། མཐའ་ཆུས་སྐོར་ཤིང་། ནང་སྐམ་པར་གནས་པ་ཏེ། ཐམས་ཅད་ཀྱང་རྩ་བ་གསེར་གྱི་ས་གཞི་ལ་ཐུག་ཅིང་། རྔམས་སུ་དཔག་ཚད་བརྒྱད་ཁྲི་པར་ཡོད་དོ། ། འཛམ་གླིང་ཡོན་ཏན་གྱི་སྒོ་ནས་བྱེ་བྲག་དུ་བཤད་པ་ནི། འཕགས་པའི་ཡུལ་འདི་ནས་བྱང་དུ་རི་ནག་པོ་གསུམ་མཚན་གསུམ་དེ་དགུ་འདས་པའི་ཕ་རོལ་ན་རི་བོ་གངས་ཅན་ཞེས་བྱ་བའི་གངས་རིའོ། ། དེ་ནས་ཀྱང་ཕ་རོལ་ན་ནི།
སྤོས་ངད་ལྡང་བའི་རི་ཡོད་ཅིང་། དེའི་དཔག་ཚད་བཅུ་བཞིའི་ཚུ་རོལ་ལྷོ་ཕྱོགས་ན། མཚོ་མ་དྲོས་པ་ཞེས་བྱ་བ་ཆུ་ཞེང་དཔག་ཚད་ལྔ་བཅུ་ཡོད་པའི་མཚོ་ཡོད་ཅིང་། དེ་ཡང་ཡན་ལག་བརྒྱད་ལྡན་གྱི་ཆུས་གང་ལ། དེ་ལ་ཤར་དུ་ཆུ་བོ་གངྒ། ལྷོར་སིདྷུ། ནུབ་ཏུ་པཀྵུ། བྱང་དུ་སཱི་ཏཱ་རྣམས་ཆུ་རླུང་ལྔ་བརྒྱ་ལྔ་བརྒྱ་དང་བཅས་ཏེ། མ་དྲོས་པ་ལས་ལན་གྲངས་བདུན་གཡས་བསྐོར་དུ་བསྐོར་ནས་རིམ་ཀྱིས་ཤར་སོགས་སུ་འབབ་པར་བཤད་ཅིང་། སྤོས་ངད་ལྡང་ཀྱི་བྱང་ཕྱོགས་དཔག་ཚད་ཉི་ཤུ་ན་གསེར་གྱི་བྱ་སྐྱིབས་ལྷ་མ་ཡིན་གྱི་ངོས་བྱ་བ།
ཞེང་དུ་དཔག་ཚད་ལྔ་བཅུར་མཚུངས་པ། འཕང་དུ་དཔག་ཚད་ཕྱེད་དང་བཞི་ཡོད་པ། དབྱིབས་ལེགས་ཤིང་བལྟ་ན་སྡུག་པ་སོགས་ཀྱི་ཁྱད་ཆོས་དུ་མ་དང་ལྡན་པ། ཡོན་ཏན་དེ་དང་ཚུལ་མཚུངས་པའི་གསེར་གྱི་བྱ་སྐྱིབས་བརྒྱད་སྟོང་གིས་སྐོར་བ། བྲག་བྱ་སྐྱིབས་དེ་ཡི་བྱང་ཕྱོགས་དཔག་ཚད་ཉི་ཤུ་ན། ཤིང་ས་ལའི་རྒྱལ་པོ་རབ་ཏུ་བརྟན་པ་ཞེས་བྱ་བ། ས་ལའི་ཕྲེང་བ་རིམ་པ་བདུན་གྱི་བསྐོར་བ། ཤིང་ས་ལའི་རྒྱལ་པོ་རབ་བརྟན་གྱི་ཤར་ཕྱོགས་དཔག་ཚད་ཉི་ཤུ་ན། རྫིང་བུ་དལ་འབབ་ཞེས་བྱ་བ། གྲུ་བཞི་པ་ཞེང་དུ་དཔག་ཚད་ལྔ་བཅུ་པ།
མཐའ་སྐོར་དུ་དཔག་ཚད་ཉིས་བརྒྱ་པ། སྦྲང་རྩི་ལྟ་བུའི་ཆུས་གང་བ། ཨུཏྤལ་ལ་སོགས་མེ་ཏོག་གི་ཁྱབ་ཅིང་། སྡོང་བུ་གཤོལ་མདའ་ཙམ། མེ་ཏོག་ཤིང་ལོའི་འཕང་ལོང་ཙམ། ལོ་མ་བ་གླང་གི་ཀོ་བ་ཙམ། རྩ་བ་སྐྱེས་བུ་ཆེན་པོའི་བླ་ཙམ་ཏེ། སྦྲང་རྩི་ལྟར་རོ་མངར་བ། རྫིང་བུ་དལ་འབབ་ཀྱི་ཕྱི་རོལ་ན། ཡོན་ཏན་དེ་དང་མཚུངས་པའི་རྫིང་བུ་བརྒྱད་སྟོང་གི་ཡོངས་སུ་སྐོར་བ་དང་།
སུམ་བཅུ་རྩ་གསུམ་ལྷ་རྣམས་ཀྱི་གླང་པོ་ཆེ་གཡུལ་ངོར་སྤྱོད་པ་རབ་བསྟན་ཡོན་ཏན་དུ་མ་དང་ལྡན་པ། འཁོར་གླང་པོ་བརྒྱད་སྟོང་གི་སྐོར་བ། དགུན་ཟླ་བ་བཞི་བྲག་བྱ་སྐྱིབས། ལྷ་མ་ཡིན་གྱི་ངོས་ཀྱི་ནང་ན་གནས་ཤིང་། དཔྱིད་ཟླ་བ་བཞི་ཤིང་ས་ལའི་རྒྱལ་པོར་རབ་ཏུ་བསྟན་པའི་ནང་ན་འཁོད་པ་སོགས་རྒྱས་པར་གསུངས་ཏེ། འཇིག་རྟེན་གཞག་པའི་མདོ་ལས། འདི་ནས་བྱང་ཕྱོགས་ན་རི་ནག་པོ་གསུམ་ཡོད་དེ། རི་ནག་པོ་གསུམ་པོ་དེ་དག་གི་བྱང་ཕྱོགས་ན་རི་ནག་པོ་གསུམ་ཡོད་དོ། ། རི་ནག་པོ་གཞན་གསུམ་པོ་དེ་དག་གི་བྱང་ཕྱོགས་ན་ཡང་རི་ནག་པོ་གཞན་གསུམ་ཡོད་དེ། རི་ནག་པོ་གཞན་གསུམ་པོ་དེ་དག་གི་བྱང་ཕྱོགས་ན།
རིའི་རྒྱལ་པོ་གངས་ཅན་ཞེས་བྱ་བ་ཡོད་དོ། ། རིའི་རྒྱལ་པོ་གངས་ཅན་གྱི་བྱང་ཕྱོགས་ན། རིའི་རྒྱལ་པོ་སྤོས་ཀྱི་ངད་ལྡང་ཞེས་བྱ་བ་ཡོད་དོ། ། རིའི་རྒྱལ་པོ་སྤོས་ཀྱི་ངད་ལྡང་ནས་དཔག་ཚད་བཅུའི་ཚུ་རོལ་ན། མཚོ་ཆེན་པོ་ཆུ་ཞེས་བྱ་བ་གཅིག་ཡོད་དེ། མ་དྲོས་པ་ཞེས་ཀྱང་བྱའོ། ། མཚོ་ཆེན་པོ་ཆུ་ཞེས་བྱ་བ་དེ་ལ་ཆུར་དཔག་ཚད་ལྔ་བཅུ། ཞེང་དུ་དཔག་ཚད་ལྔ་བཅུ་ཡོད་དོ། ། མཐའ་སྐོར་དུ་ནི་དཔག་ཚད་ཉིས་བརྒྱ་ཡོད་དེ། དབྱིབས་ལེགས་ཤིང་ལྟ་ན་སྡུག་པ།
མཛེས་པ། ཆུ་བསིལ་ཞིང་ཆུ་སྦྲང་རྩི་ལྟ་བུའི་གང་ལ། མེ་ཏོག་ཨུཏྤལ་དང་། པད་མ་དང་། ཀུ་མུ་ཏ་དང་། པདྨ་དཀར་པོའི་ཤིན་ཏུ་ཁེབས་པར་འདུག་གོ ། དེའི་ནང་ནས་ཆུ་ཀླུང་ཆེན་པོ་བཞི་འདི་ལྟ་སྟེ། གངྒཱ་དང་། སིན་དྷུ་དང་། སཱི་ཏཱ་དང་།
པཀྵུ་དང་། འདི་རྣམས་འབབ་ཏེ། གངྒཱ་ཤར་ཕྱོགས་ནས། གླང་པོ་ཆེའི་ཁ་ནས་འབབ་ཏེ། དེ་ནི་མཚོ་ཆེན་པོ་ཆུ་ཞེས་བྱ་བ་ལ། གཡས་ཕྱོགས་སུ་སྐོར་ནས། ཆུ་ཀླུང་ལྔ་བརྒྱ་དང་ལྷན་ཅིག་དུ་ཤར་ཕྱོགས་ཀྱི་རྒྱ་མཚོ་ཆེན་པོར་འགྲོའོ། ། སིན་དྷུ་ནི། ལྷོ་ཕྱོགས་ནས་ཁྱུ་མཆོག་གི་ཁ་ནས་འབབ་སྟེ། དེ་ནི་མཚོ་ཆེན་པོ་ཆུ་ཞེས་བྱ་བ་གཡས་ཕྱོགས་སུ་སྐོར་ནས།
ཆུ་ཀླུང་ལྔ་བརྒྱ་དང་ལྷན་ཅིག་ཏུ། ལྷོ་ཕྱོགས་ཀྱི་རྒྱ་མཚོ་ཆེན་པོར་འགྲོའོ། ། པཀྵུ་ནི། ནུབ་ཕྱོགས་ནས་རྟའི་ཁ་ནས་འབབ་སྟེ། དེ་ནི་མཚོ་ཆེན་པོ་ཆུ་ཞེས་བྱ་བ་ལ་གཡས་ཕྱོགས་སུ་སྐོར་ནས་འབབ་པར། ཀླུང་ལྔ་བརྒྱ་དང་ལྷན་ཅིག་ཏུ་ནུབ་ཕྱོགས་ཀྱི་རྒྱ་མཚོ་ཆེན་པོར་འགྲོའོ། ། སཱི་ཏཱ་ནི། བྱང་ཕྱོགས་ནས་སེང་གེའི་ཁ་ནས་འབབ་སྟེ། དེ་ནི་མཚོ་ཆེན་པོ་ཆུ་ཞེས་བྱ་བ་ལ་གཡས་ཕྱོགས་སུ་སྐོར་ཏེ། ཀླུང་ལྔ་བརྒྱ་དང་ལྷན་ཅིག་ཏུ་བྱང་ཕྱོགས་ཀྱི་རྒྱ་མཚོ་ཆེན་པོར་འགྲོའོ། །
འདི་སྐད་དུ། བྱང་ཁ་ཾགུརཾ་འགྱུར་བ་ཡི། ཆུ་མཚོ་ཡོད་གཞན་དག་ཀྱང་། དེ་ནི་མཚོ་ཆེན་ཆུ་ཞེས་བྱ། ། ཐ་དད་རྒྱུན་རྣམས་འབྱུང་གནས་ཡོད། ། ཆུ་ཀླུང་གངྒཱ་སིན་དྷུ་པཀྵུ་དང་། ། སཱི་ཏཱ་དཔའ་རླབས་ལྦུ་བའི་འཕྲེང་བ་ཅན། ། འབབ་ཅིང་ཐམས་ཅད་བསིལ་བའི་ཆུ་ཡིན་ཏེ། ། ཕྱོགས་བཞི་ཁོ་ར་ཁོར་ཡུག་དག་ནས་འབྱུང་། ། གངྒཱ་ཤར་ཕྱོགས་རྒྱ་མཚོར་འགྲོ་བ་སྟེ། །
སིན་དྷུ་ལྷོ་ཕྱོགས་རྒྱ་མཚོར་འགྲོ་བ་ཡིན། ། པཀྵུ་ཡང་ནི་ནུབ་ཕྱོགས་རྒྱ་མཚོར་འགྲོ། ། དེ་ཡི་བྱང་ཕྱོགས་སཱི་ཏཱ་རྒྱ་མཚོར་འགྲོ། ། ཆུ་ཀླུང་རབ་མཆོག་བཞི་པོ་འདི་དག་ནི། ། མཆོག་ཏུ་བཟང་ཞིང་སོ་སོར་འབབ་པ་སྟེ། ། རེ་རེ་ཞིང་ཡང་ལྔ་བརྒྱ་ཁྱེར་ནས་ནི། ། ཆུ་ཡི་རྒྱུན་རྣམས་རྒྱ་མཚོ་ཆེན་པོར་འགྲོ། ། ཞེས་ཀྱང་བྱའོ། ། རི་སྤོས་ངད་ལྡང་དེའི་བྱང་ཕྱོགས་དཔག་ཚད་ཉི་ཤུ་ན། གསེར་གྱི་བྲག་བྱ་སྐྱིབས་ལྷ་མ་ཡིན་གྱི་ངོས་ཞེས་བྱ་བ།
ཆུར་དཔག་ཚད་ལྔ་བཅུ། ཞེང་དུ་དཔག་ཚད་ལྔ་བཅུ། མཐའ་སྐོར་དུ་དཔག་ཚད་ཉིས་བརྒྱ། འཕང་དུ་དཔག་ཚད་ཕྱེད་དང་བཞི་ཡོད་པ། དབྱིབས་ལེགས་ཤིང་བལྟ་ན་སྡུག་ལ་མཛེས་པ་ཞིག་ཡོད་དེ། དེའི་ནང་གི་ས་གཞི་ཡང་དབྱིབས་ལེགས་ཤིང་བལྟ་ན་སྡུག་ལ་མཛེས་པ་གསེར་གྱི་བྱེ་མ་བདལ་ཤིང་། ཙནྡན་གྱི་ཆུའི་ཆག་ཆག་བཏབ་པ་སྟེ། དེར་ཡིད་དུ་མི་འོང་བའི་ཤིང་ངམ། གསེག་མའམ། གང་ཅི་ཡང་རུང་བ་དག་ལྷུང་ན།
དེ་མི་མ་ཡིན་པ་རྣམས་ཀྱིས་རླུང་གི་ཕྱི་རོལ་དུ་འདོར་རོ། ། དེ་ཡིས་བསྐོར་བར་ཁོར་ཡུག་ན། གསེར་གྱི་བྲག་བྱ་སྐྱིབས་བརྒྱད་སྟོང་ཡོད་དེ། དེ་དག་ཐམས་ཅད་ཀྱང་དབྱིབས་ལེགས་ཤིང་བལྟ་ན་སྡུག་ལ་མཛེས་པ་སྟེ། དེ་དག་གི་ནང་གི་ས་གཞི་རྣམས་ཀྱང་དབྱིབས་ལེགས་ཤིང་བལྟ་ན་སྡུག་ལ་མཛེས་པ། གསེར་གྱི་བྱེ་མ་བདལ་ཅིང་ཙནྡན་གྱི་ཆུས་ཆག་ཆག་བཏབ་པ་སྟེ། དེ་དག་དུའང་ཡིད་དུ་མི་འོང་བའི་ཤིང་ངམ། གསེག་མའམ། གང་ཅི་ཡང་རུང་བ་དག་ལྷུང་ན། དེ་མི་མ་ཡིན་པ་རྣམས་ཀྱི་རླུང་གིས་མཐུས་ཕྱི་རོལ་དུ་འདོར་རོ། །
དེའི་ལམ་སྲིད་དུ་དཔག་ཚད་ཉི་ཤུ། ཞེང་དུ་དཔག་ཚད་ཕྱེད་དང་གཉིས་ཡོད་པ། དབྱིབས་ལེགས་ཤིང་བལྟ་ན་སྡུག་ལ་མཛེས་པ། གསེར་གྱི་བྱེ་མ་བདལ་ཤིང་ཙནྡན་གྱི་ཆུས་ཆག་ཆག་བཏབ་པ་ཞིག་ཡོད་དེ། དེར་ཡང་ཡིད་དུ་མི་འོང་བ་ཤིང་ངམ། གསེག་མའམ། གང་ཅི་ཡང་རུང་བ་དག་ལྷུང་ན། དེ་མི་མ་ཡིན་པ་རྣམས་ཀྱི་རླུང་གི་མཐུས་ཕྱི་རོལ་དུ་འདོར་རོ། ། བྲག་བྱ་སྐྱིབས་ལྷ་མ་ཡིན་གྱི་ངོས། ། དེའི་བྱང་ཕྱོགས་དཔག་ཚད་ཉི་ཤུ་ན།
ཤིང་ས་ལའི་རྒྱལ་པོ་ཆེན་པོར་རབ་ཏུ་བརྟན་པ་ཞེས་བྱ་བ་ས་ལའི་ཕྲེང་བ་རིམ་པ་བདུན་གྱིས་སྐོར་བ་ཞིག་ཡོད་དེ། ས་ལའི་རྒྱལ་པོ་རབ་ཏུ་བརྟན་པ་དེའི་རྩ་བ་ནི་འདོམ་བཞི་བཅུ་ཐུར་དུ་ཟུག་གོ ། ས་ལའི་ཕྲེང་བ་དང་པོའི་རྩ་བ་ནི་འདོམས་བཅུ་གསུམ་ཐུར་དུ་ཟུག་གོ ། གཉིས་པ་ནི་བཅུ་གཉིས་སོ། གསུམ་པ་ནི་བཅུ་གཅིག་གོ ། བཞི་པ་ནི་བཅུའོ། ། ལྔ་པ་ནི་དགུའོ། ། དྲུག་པ་ནི་བརྒྱད་དོ། ། ས་ལའི་ཕྲེང་བ་བདུན་པའི་རྩ་བ་ནི་འདོམས་བདུན་ཐུར་དུ་ཟུག་གོ ། ས་ལའི་རྒྱལ་པོ་རབ་ཏུ་བརྟན་པ་དེའི་ཡལ་ག་དང་།
ལོ་མ་ཡལ་ག་གང་ཡིན་པ་དེ་ནི། ས་ལའི་ཕྲེང་བ་དང་པོ་ལ་ཐུག་གོ ། ས་ལའི་ཕྲེང་བ་དང་པོའི་ཡལ་ག་དང་ལོ་མ་དང་། ཡལ་ག་གང་ཡིན་པ་དེ་ནི་གཉིས་པ་ལའོ། ། གཉིས་གང་ཡིན་པ་དེ་ནི་གསུམ་པ་ལའོ། ། གསུམ་པའི་གང་ཡིན་པ་དེ་ནི་བཞི་པ་ལའོ། ། བཞི་པའི་གང་ཡིན་པ་དེ་ནི་ལྔ་པ་ལའོ། ། ལྔ་པའི་གང་ཡིན་པ་དེ་ནི་དྲུག་པ་ལའོ། ། དྲུག་པའི་གང་ཡིན་པ་དེ་ནི་བདུན་པ་ལའོ། ། ས་ལའི་ཕྲེང་བ་བདུན་པའི་ཡལ་ག་དང་ལོ་མ་དང་ཡལ་ག་གང་ཡིན་པ་དེ་ནི་ནམ་མཁའ་ཁྱབ་པར་འདུག་གོ །
དེའི་ནང་གི་ས་གཞི་ཡང་། དབྱིབས་ལེགས་ཤིང་བལྟ་ན་སྡུག་ལ་མཛེས་པ། གསེར་གྱི་བྱེ་མ་བདལ་ཤིང་། ཙནྡན་གྱི་ཆུས་ཆག་ཆག་བཏབ་པ་སྟེ། དེར་ཡང་ཡིད་དུ་མི་འོང་བ་ཤིང་ངམ། གསེག་མའམ། གང་ཅི་ཡང་རུང་བ་དག་ལྷུང་ན། དེ་མི་མ་ཡིན་པ་རྣམས་ཀྱིས་རླུང་གི་མཐུས་ཕྱི་རོལ་དུ་འདོར་རོ། ། དེའི་ལམ་སྲིད་དུ་དཔག་ཚད་ཉི་ཤུ། ཞེང་དུ་དཔག་ཚད་ཕྱེད་དང་གཉིས་ཡོད་པ།
དབྱིབས་ལེགས་ཤིང་བལྟ་ན་སྡུག་ལ་མཛེས་པ་ཞིག་ཡོད་དེ། དེར་ཡང་ཡིད་དུ་མི་འོང་བ་ཤིང་ངམ། གསེག་མའམ། གང་ཅི་ཡང་རུང་བ་དག་ལྷུང་ན། དེ་མི་མ་ཡིན་པ་རྣམས་ཀྱིས་རླུང་གི་མཐུས་ཕྱི་རོལ་དུ་འདོར་རོ། ། ས་ལའི་རྒྱལ་པོ་རབ་ཏུ་བརྟན་པའི་ཤར་ཕྱོགས་དཔག་ཚད་ཉི་ཤུ་ན། རྫིང་བུ་དལ་གྱི་འབབ་ཅེས་བྱ་བ། ཆུར་དཔག་ཚད་ལྔ་བཅུ། ཞེང་དུ་ཡང་དཔག་ཚད་ལྔ་བཅུ་སྟེ། མཐའ་སྐོར་དུ་དཔག་ཚད་ཉིས་བརྒྱ་ཡོད་པ།
དབྱིབས་ལེགས་ཤིང་བལྟ་ན་སྡུག་པ་མཛེས་པ། ཆུ་བསིལ་ཤིང་ཆུ་སྦྲང་རྩི་ལྟ་བུའི་གང་བ། མེ་ཏོག་ཨུཏྤལ་དང་། པད་མ་དང་ཀུ་མུ་ཏ་དང་། པདྨ་དཀར་པོའི་ཁེབས་པ་ཞིག་ཡོད་དེ། རྫིང་བུ་དལ་ཀྱིས་འབབ་ཀྱི། ནང་གིས་པདྨའི་ལོ་མ་ཆེ་ཞིང་མཆོག་ཏུ་ཆེ་སྟེ། འདི་ལྟ་སྟེ། བ་གླང་གི་ཀོ་བ་ཙམ་མོ། ། པདྨའི་སྡོང་པོ་རྣམས་ཆེ་ཞིང་མཆོག་དུ་ཆེ་སྟེ།
འདི་ལྟ་སྟེ། གཤོལ་མདའ་ཙམ་མོ། ། པདྨའི་མེ་ཏོག་རྣམ་ཆེ་ཞིང་མཆོག་ཏུ་ཆེ་སྟེ། འདི་ལྟ་སྟེ། ཤིང་རྟའི་འཕང་ལོ་ཙམ་མོ། ། པདྨའི་རྩ་བ་རྣམས་ཆེ་ཞིང་མཆོག་ཏུ་ཆེ་སྟེ། སྐྱེས་བུ་ཆེན་པོའི་བླ་ཙམ་མོ། ། རོ་མངར་ཞིང་མཆོག་ཏུ་མངར་ཏེ། འདི་ལྟ་སྟེ། སྦྲང་བུའི་སྦྲང་རྩི་མ་སྐོལ་བ་བཞིན་ནོ། །
སྤྱད་ན་ཡང་འོ་མ་འཛག་གོ ། རྫིང་བུ་དལ་གྱིས་འབབ་ཀྱི་ཁོར་ར་ཁོར་ཡུག་ན་རྫིང་བུ་བརྒྱད་སྟོང་ཡོད་དེ། དེ་དག་ཐམས་ཅད་དབྱིབས་ལེགས་ཤིང་བལྟ་ན་སྡུག་ལ་མཛེས་པ་ཆུ་བསིལ་ཞིང་སྦྲང་རྩི་ལྟ་བུའི་གང་ངོ་། ། དེ་དག་གི་ནང་གི་པདྨའི་ལོ་མ་རྣམས་ཀྱང་མཆོག་ཏུ་ཆེ་སྟེ། འདི་ལྟ་སྟེ། བ་གླང་ཀོ་བ་ཙམ་མོ། ། པདྨའི་སྡོང་བུ་རྣམས་ཀྱང་ཆེ་ཞིང་མཆོག་ཏུ་ཆེ་སྟེ། འདི་ལྟ་སྟེ། ཤོལ་མདའ་ཙམ་མོ། ། པདྨའི་མེ་ཏོག་རྣམས་ཀྱང་ཆེ་ཤིང་མཆོག་ཏུ་ཆེ་སྟེ།
འདི་ལྟ་སྟེ། ཤིང་རྟའི་འཕང་ལོ་ཙམ་མོ། ། པདྨའི་རྩ་བ་རྣམས་ཆེ་ཞིང་མཆོག་ཏུ་ཆེ་སྟེ། འདི་ལྟ་སྟེ། སྐྱེས་བུ་ཆེན་པོའི་བླ་ཙམ་མོ། ། རོ་མངར་ཞིང་མཆོག་ཏུ་མངར་ཏེ། འདི་ལྟ་སྟེ། སྦྲང་བུའི་སྦྲང་རྩི་མ་སྐོལ་བ་བཞིན་ནོ། ། སྤྱད་ན་ཡང་འོ་མ་འཛག་གོ ། དེའི་ལམ་སྲིད་དུ་དཔག་ཚད་ཉི་ཤུ།
ཞེང་དུ་དཔག་ཚད་ཕྱེད་དང་གཉིས་ཡོད་པ། དབྱིབས་ལེགས་ཞིང་བལྟ་ན་སྡུག་ལ་མཛེས་པ། གསེར་གྱི་བྱེ་མ་བདལ་ཅིང་། ཙནྡན་གྱི་ཆུས་ཆག་ཆག་བཏབ་པ་ཞིག་ཡོད་དེ། དེར་ཡང་ཡིད་དུ་མི་འོང་བ་ཤིང་འམ། གསེག་མའམ། གང་ཅི་ཡང་རུང་བ་དག་ལྷུང་ན། དེ་མི་མ་ཡིན་པ་རྣམས་ཀྱིས་རླུང་གི་མཐུས་ཕྱི་རོལ་དུ་འདོར་རོ། ། སུམ་ཅུ་རྩ་གསུམ་པའི་ལྷ་རྣམས་ཀྱིས། གླང་པོ་ཆེ་གཡུལ་ངོར་སྤྱོད་པ།
རབ་ཏུ་བརྟན་པ་ཞེས་བྱ་བ། གཟུགས་བཟང་ཤིང་བལྟ་ན་སྡུག་ལ་མཛེས་པ་ཞིག་ཡོད་དེ། མེ་ཏོག་ཀུ་མུ་ཏའི་མདོག་ལྟར་ཐལ་དཀར་དུ་འདུག་ལ། ཡན་ལག་བདུན་ཤིན་ཏུ་ལེགས་པར་གནས་པ་སྟེ། དེའི་མགོ་ཡང་དབྱིབས་ལེགས་ཤིང་བལྟ་ན་སྡུག་ལ་མཛེས་པ་སྟེ། སྔོ་ཤིང་སྲོག་ཆགས་འདམ་བུ་ཆུ་ཤེལ་གྱི་མདོག་ལྟར། དབུས་དམར་ལ་མཆེ་བ་དྲུག་ཡོད་དེ་གླང་པོ་ཆེ་རབ་ཏུ་བརྟན་པའི་སྲིད་དུ། དཔག་ཚད་ཕྱེད་དང་གསུམ། འཕང་དུ། དཔག་ཚད་ཕྱེད་དང་གཉིས།
མཐའ་སྐོར་དུ་དཔག་ཚད་བདུན་ཡོད་དོ། ། དེའི་འཁོར་གླང་པོ་ཆེ་བརྒྱད་སྟོང་ཡོད་དེ། དེ་དག་ཐམས་ཅད་ཀྱང་གཟུགས་བཟང་ཤིང་བལྟ་ན་སྡུག་པ་མཛེས་པ། མེ་ཏོག་ཀུ་མུ་ཏའི་མདོག་ལྟར་ཐལ་དཀར་དུ་འདུག་ཅིང་། ཡན་ལག་བདུན་ཤིན་ཏུ་ལེགས་པར་གནས་པ་སྟེ། དེ་དག་གི་མགོ་ཡང་དབྱིབས་ལེགས་ཤིང་བལྟ་ན་སྡུག་ལ་མཛེས་པ་སྟེ། སྔོ་ཤིང་སྲོག་ཆགས་ལྟ་བུ་དཀར་ཤེལ་གྱི་མདོག་ལྟར་དབུས་དམར་ལ་མཆེ་བ་དྲུག་ཡོད་པ་ཤ་སྟག་སྟེ། གླང་པོ་ཆེའི་རྒྱལ་པོ་རབ་ཏུ་བརྟན་པ་འཁོར་དང་བཅས་པ་དགུན་ཟླ་བ་བཞི་ནི། བྲག་བྱ་སྐྱིབས་ལྷ་མ་ཡིན་གྱི་ངོས་ཀྱིས་ནང་ན་གནས་ཤིང་། དཔྱིད་ཟླ་བ་བཞི་ནི།
ཤིང་ས་ལའི་རྒྱལ་པོ་རབ་ཏུ་བརྟན་པའི་ནང་ན་གནས་ཤིང་འཁོད་དོ། ། གང་གིས་ཚེ་གླང་པོ་ཆེའི་རྒྱལ་པོ་རབ་ཏུ་བརྟན་པ་བྲག་བྱ་སྐྱིབས་ལྷ་མ་ཡིན་གྱི་ངོས་ཀྱི་ནང་ན་གནས་ཤིང་འདུག་པ་དེའི་ཚེ་ནི། གླང་པོ་ཆེ་བརྒྱད་སྟོང་པོ་རྣམས་འདི་ལྟ་སྟེ། གླང་པོ་ཆེའི་རྒྱལ་པོ་རབ་ཏུ་བརྟན་པ་བྱུང་བ་དང་། སྦ་བ་དང་། མཛེས་པར་བྱེད་པའི་རི་བྲག་བྱ་སྐྱིབས་བརྒྱད་སྟོང་གི་ནང་ན་ཉེ་བར་གནས་ཤིང་འཁོད་དོ། ། གང་གི་ཚེ་གླང་པོ་ཆེའི་རྒྱལ་པོ་རབ་ཏུ་བརྟན་པ། བྲག་བྱ་སྐྱིབས་ལྷ་མ་ཡིན་གྱི་ངོས་ཀྱི་ནང་ནས། ཤིང་ས་ལའི་རྒྱལ་པོ་རབ་ཏུ་བརྟན་པའི་ནང་དུ་འགྲོ་བ་ན། རེས་འགའ་ནི་ཐ་མལ་གྱི་ཚུལ་གྱིས་འགྲོའོ། །
རེས་འགའ་ནི་འདི་ལྟ་སྟེ། ལྷའམ་ལྷ་ཡི་རྫུ་འཕྲུལ་ཆེ་ཞིང་མཐུ་ཆེ་བ་གང་ཡང་རུང་བ་དང་འདྲ་བར་བདག་ཉིད་མངོན་པར་སྤྲུལ་ནས། གླང་པོ་དེ་དག་ཐམས་ཅད་ཀྱི་ནང་ན། དབང་ཆེ་བར་གྲགས་པ་དེ་ཉིད་གྱི་མགོ་བོའམ། རྒྱབ་ཏུ་ཞོན་ཏེ་སིལ་སྙན་དང་། ཕོག་སྟོབ་པ་དག་བྱ་ཤིང་། ས་ལའི་ཕྲེང་བ་རིམ་པ་བདུན་པོ་དེ་དག་གི་ནང་ན། ཁ་ནང་དུ་ལྟ་ཞིང་འཁོད་དེ། ཤིང་ས་ལའི་ཕྲེང་བ་དང་པོའི་ནང་ན་འདུག་པ་གང་ཡིན་པ་དེ་དག་ཀྱང་། ཁ་ནང་དུ་ལྟས་ཏེ་འཁོད་དོ། །
གཉིས་པའི་ནང་ན་འདུག་པ་གང་ཡིན་པ་དེ་དག་ཀྱང་ཁ་ནང་དུ་ལྟའོ། ། གསུམ་པའི་ནང་ན་འདུག་པ་གང་ཡིན་པ་དེ་དག་ཀྱང་ཁ་ནང་དུ་ལྟའོ། ། བཞི་པའི་ནང་ན་འདུག་པ་གང་ཡིན་པ་དེ་དག་ཀྱང་ཁ་ནང་དུ་ལྟའོ། ། ལྔ་པའི་ནང་ན་འདུག་པ་གང་ཡིན་པ་དེ་དག་ཀྱང་ཁ་ནང་དུ་ལྟའོ། ། དྲུག་པའི་ནང་ན་འདུག་པ་གང་ཡིན་པ་དེ་དག་ཀྱང་ཁ་ནང་དུ་ལྟའོ། ། བདུན་པའི་ནང་ན་འདུག་པ་གང་ཡིན་པ་དེ་དག་ཀྱང་ཁ་ནང་དུ་ལྟས་ཏེ་འཁོད་དེ། གང་གི་ཚེ་གླང་པོ་ཆེའི་རྒྱལ་པོ་རབ་དུ་བརྟན་པ། ཤིང་ས་ལའི་རྒྱལ་པོ་རབ་ཏུ་བརྟན་པ་ནས། རྫིང་བུ་དལ་གྱི་འབབ་པར་རབ་ཏུ་འགྲོ་བ་ན། རེས་འགའ་ནི་ཐ་མལ་པའི་ཚུལ་གྱིས་འགྲོའོ། །
རེས་འགའ་ནི་འདི་ལྟ་སྟེ། ལྷའམ་ལྷའི་རྫུ་འཕྲུལ་ཆེ་ཞིང་མཐུ་ཆེ་བ། གང་ཡང་རུང་བ་དང་འདྲ་བར་བདག་ཉིད་མངོན་སྤྲུལ་ནས་གླང་པོ་ཆེ་དེ་དག་ཐམས་ཅད་ཀྱི་ནང་ན་དབང་ཆེ་བར་གྲགས་པ་གང་ཡིན་པ། དེ་ཉིད་གྱི་མགོ་བོའི་རྒྱབ་ཏུ་ཞོན་ཏེ། སིལ་སྙན་དང་། ཕེག་སྟོབ་པ་དག་རྒྱ་ཆེ་བར་བྱེད་ཅིང་འགྲོའོ། ། གང་གི་ཚེ་གླང་པོའི་རྒྱལ་པོ་རབ་ཏུ་བརྟན་པ་རྫིང་བུ་དལ་གྱི་ནང་དུ་ཞུགས་ནས་རྩེ་ཤིང་དགའ་ལ་དགའ་མགུར་སྤྱོད་པ་དེའི་ཚེ། གླང་པོ་ཆེ་བརྒྱད་སྟོང་པོ་དེ་དག་འདི་ལྟ་སྟེ། གླང་པོ་ཆེའི་རྒྱལ་པོ་རབ་ཏུ་བརྟན་པ་དེ་བསྲུང་བའམ། སྦ་བ་དང་མཛེས་པར་བྱ་བའི་ཕྱིར།
རྫིང་བུ་དལ་གྱིས་འབབ་ཀྱི་མཐའ་ཁོ་ར་ཁོར་ཡུག་ནས་སྐོར་ཏེ། ཁ་ནང་དུ་བལྟ་ཤིང་འཁོད་དོ། ། གང་གི་ཚེ།

གླང་པོ་ཆེའི་རྒྱལ་པོ་རབ་ཏུ་བརྟན་པ། རྫིང་བུ་དལ་གྱི་འབབ་ཀྱི་ནང་ན། རྩེ་ཤིང་དགའ་ལ་དགའ་མགུར་སྤྱད་ནས། ཕྱིར་བྱུང་བ་དེའི་ཚེ། དེའི་ནང་ནས་གླང་པོ་ཆེ་དབང་ཆེ་བར་གྲགས་པ་གང་ཡིན་པ་དེའི་རྫིང་བུ་དལ་གྱི་འབབ་ཀྱི་ནང་དུ་ཞུགས་ནས། པདྨའི་རྩ་བ་རྣམས་སླངས་ཏེ། ཤིན་ཏུ་དཀྲུས་ཤིང་རབ་ཏུ་བཤལ་ནས། གླང་པོ་ཆེའི་རྒྱལ་པོ་རབ་ཏུ་བརྟན་པ་ལ་འབུལ་ལོ། ། གང་གི་ཚེ་གླང་པོ་ཆེའི་རྒྱལ་པོ་རབ་ཏུ་བརྟན་པས་ཟོས་ཤིང་འཐུངས་ཏེ། འགྲངས་པར་གྱུར་པ་དེའི་ཚེ། གླང་པོ་ཆེ་གཞན་བརྒྱད་སྟོང་པོ་དེ་དག་ཀྱང་རྫིང་བུ་བརྒྱད་སྟོང་དག་གི་ནང་དུ་རྫིང་བུ་རེ་རེར་ཞུགས་ནས།
རྩེ་ཤིང་དགའ་ལ་དགའ་མགུར་སྤྱད་དེ། པདྨའི་རྩ་བ་དག་བསླངས་ནས་ཤིན་ཏུ་དཀྲུས་ཏེ་ཤིང་རབ་ཏུ་བཤལ་ཏེ་ཟའོ། ། སུམ་ཅུ་རྩ་གསུམ་པའི་ལྷ་རྣམས་ཀྱིས་གླང་པོ་ཆེའི་རྒྱལ་པོ་རབ་ཏུ་བརྟན་པའི་མཐུ་ནི་དེ་ཙམ་མོ། ། ཞེས་སོགས་རྒྱས་པར་གསུངས་སོ། ། མཚོ་མ་དྲོས་པ་དེའི་ནང་ན། ཤིང་འཛམ་བུ་བྲིཀྵ་ཞེས་བྱ་བ། འབྲས་བུ་མངར་པོ་དང་ལྡན་པ་ཡོད་ཅིང་། ཤིང་དེའི་འབྲས་བུ་མཚོར་ལྷུང་བའི་ཚེ། འཛམ་བུ་ཞེས་པའི་སྒྲ་འབྱུང་ཞིང་། དེའི་རྒྱུ་མཚན་གྱིས་གླིང་འདི་འཛམ་བུའི་གླིང་ཞེས་བྱའོ། །
ཤིང་དེ་ཉིད་གྱི་རྩེ་ལ་ཉི་མ་ཤར་བའི་ཚེ། འཛམ་བུའི་གླིང་འདིར་སྐྱ་རེངས་དང་པོ་ཤར་བའི་ཐ་སྙད་བྱེད་དོ། ། ཤིང་དེའི་འབྲས་བུ་མཚོ་དེར་ལྷུང་བས། འཛམ་བུ་ཆུ་གསེར་ཞེས་བྱ་བ་འབྱུང་ངོ་། ། སྔ་རབས་པ་ཁ་ཅིག་ན་རེ། འབྲས་བུ་དེ་ཀླུས་ཉར་སྤྲུལ་ནས་ཟོས་པས། བདུད་རྩི་འགྱུར་ཞིང་མ་ཟོས་པའི་ལྷག་མ་འཛམ་བུའི་ཆུ་གསེར་དུ་འགྱུར་ཞེས་བཤད། ཁ་ཅིག་ན་རེ། འབྲས་བུ་དེ་ཉས་ཟོས་པའི་དགུན་གྲུམ་ལ། འཛམ་བུའི་ཆུ་གསེར་འབྱུང་ཞེས་ཀྱང་ཟེར་རོ། །
མཚོ་འདི་ལ་མ་དྲོས་པ་ཞེས་བྱ་བའི་རྒྱུ་མཚན་ནི། ཤན་ཏི་པའི་ལུགས་ལ། དམྱལ་བའི་མེས་ཀྱང་དྲོས་པར་མ་ནུས་པས་ན་མ་དྲོས་པ་ཞེས་བྱ་བའམ། རྒྱལ་པོ་ཙམ་གྱི་འབྲས་ཁུ་བླུགས་པས་མ་དྲོས་པའམ། ཀླུའི་རྒྱལ་པོ་མ་དྲོས་པ་གནས་པའི་གནས་ཡིན་པས། དེ་སྐད་ཅེས་བྱའོ། ། ཞེས་ཟེར་ཀྱང་། ཕྱི་མ་འཐད་པར་མངོན་ནོ། ། འདིར་དགོས་པ་འདི་ལྟ་བུ་ཞིག་འབྱུང་སྟེ། ཆོས་མངོན་པའི་མདོ་འགྲེལ་རྣམས་ལས་ནི།
གོང་དུ་བཤད་པ་ལྟར། མཚོ་མ་དྲོས་པ། རི་བོ་གངས་ཅན་གྱི་བྱང་ཕྱོགས་ན་ཡོད་པར་གསུངས་ལ། དཔལ་དུས་ཀྱི་འཁོར་ལོའི་རྒྱུད། རྒྱུད་འགྲེལ་དང་བཅས་པ་རྣམས་ལས་ནི། མཚོ་མ་དྲོས་པ་རི་བོ་གངས་ཅན་གྱི་ལྷོ་ཕྱོགས་ན་ཡོད་པར་གསུངས་པས། རི་བོ་གངས་ཅན་རིགས་མི་གཅིག་པ་གཉིས་ལས། ལེན་པའམ། ཡང་ན་མངོན་པའི་མདོ་འགྲེལ་དང་། དུས་འཁོར་གྱི་རྒྱུད།
རྒྱུད་འགྲེལ་གང་རུང་གཅིག་མ་དག་པ་ཡིན་པར་ཁས་ལེན། ཞེས་པའི་དྲི་བ་འདི་གངས་རིའི་ལྗོངས་ཀྱི་མཁས་པ་རྣམས་ལ་དྲིས་ན་ཅི་གསུང་། ཕལ་ཆེར་ཐེ་ཚོམ་གྱི་ཕྱང་མོ་མོ་ཞིག་ཏུ་མི་འགྱུར་རམ། སྔ་ཕྱིའི་དྲི་ཀ་མཛད་པ་དག་གིས་ནི། ཚུལ་འདི་ལ་དོགས་པ་ཙམ་ཡང་མ་ཞུགས་ལ། ཁོ་བོས་ནི་སྡོམ་གསུམ་གྱི་རབ་ཏུ་དབྱེ་བས་བསྟན་བཅོས་ནི་རྒྱ་ཆེར་འགྲེལ་པ་ངེས་དོན་རྒྱ་མཚོའི་གནས་བཤད་ཀྱི་སྐབས་སུ་གསལ་བར་བཤད་ཡོད་པས། དོན་དུ་གཉེར་བ་དག་གིས་དེར་རྟོགས་པར་འགྱུར་རོ། ། འོ་ན་མཚོ་མ་དྲོས་པ་དུས་ཀྱི་འཁོར་ལོ་ལས། རི་བོ་གངས་ཅན་གྱི་ལྷོ་ན་ཡོད་པ་ཇི་ལྟར་བཤད་ཅེ་ན། དཔལ་དུས་ཀྱི་འཁོར་ལོའི་བསྡུས་པའི་རྒྱུད་ལས།
ལན་ཚ་ཆང་དང་ཆུ་དང་འོ་མ་ཞོ་དང་མར་དང་སྦྲང་རྩིའི་རྒྱ་མཚོ་རྣམས་དང་རི་བདུན་ནི། ། འོད་སྔོན་པོ་དང་མན་དྷ་ར་བས་རི་དེ་རྩུབ་ལྡན་ནོར་འོད་ཆང་ལྡན་གྲང་བའི་རི་རྡོ་རྗེ། ། གླིང་རྣམས་བཟླ་བ་དང་ནི་རབ་དཀར་རབ་མཆོག་ཀུ་ཤ་མིའམ་ཅི་སྟེ་ཁྲུང་ཁྲུང་དྲག་པོ་རྣམས། ། ལོངས་སྤྱོད་པ་རྣམས་ཉིད་དེ་འཛམ་གླིང་བདུན་པ་ལས་ཀྱི་ས་རྣམས་ལ་ནི་མི་རྣམས་གནས་པའོ། ། ཞེས་རི་རབ་ལ་མཚོ་བདུན་དང་། གླིང་བདུན་གྱི་འཁོར་ཡུག་ཏུ་སྐོར་ནས་ཡོད་པས། གླིང་ཕྱི་མ་འཛམ་བུ་གླིང་ཆེན་པོ་ཡིན་ཞིང་། དེ་ལ་དུམ་བུ་བཅུ་གཉིས་སུ་བྱས་པའི། ལྷོའི་ཆ་ནི་འཛམ་གླིང་ཆུང་ངུ་ཡིན་ལ། ངེའི་ཆུ་ཞེང་ཆེ་བ་ལ་ཆུ་བོ་སཱི་ཏཱ་ཡོད།
དེའི་བྱང་ན་རི་བོ་གངས་ཅན་ཡོད་ཅིང་། རི་བོ་གངས་ཅན་གྱིས་སྐོར་བའི་དབུས་ན་ཤམ་བྷ་ལའི་ཡུལ། ས་པདྨ་འདབ་བརྒྱད་ཀྱིས་རྣམ་པར་གནས་པ། དབུས་ཀྱིས་སུམ་ཆ་ལྟེ་བར་བྱས་པ་ལ། ཀཻ་ལ་ཤའི་རི་བོར་གྲགས་ཤིང་། དེ་ལ་རྒྱལ་པོའི་ཕོ་བྲང་ཀ་ལ་པ་དང་། དུས་ཀྱི་འཁོར་ལོའི་གཞལ་ཡས་ཁང་དང་། མ་ལ་ཡའི་སྐྱིད་མོས་ཚལ་ཡོད་ལ། འདམ་མ་བརྒྱད་པོ་རེ་ལ་གྲོང་ཁྱེར་བྱེ་བ་བཅུ་གཉིས་རེ་ཡོད་ཅིང་། བྱེ་བ་ཁྲག་རེ་ལ་རྒྱལ་པོ་རེ་ཡོད་པས།
རྒྱལ་ཕྲན་དགུ་བཅུ་རྩ་དྲུག་ཏུ་ཡོད་དེ། དེ་ལྟར་ཡང་གངས་རི་མཆོག་གི་ཕྱོགས་རྣམས་མ་ལུས་ཀུན་ནས་སྐོར་བ་དགེ་དབུས་ཀཻ་ལ་ཤ ས་ལ་ཀཻ་ལ་ཤ་ཡ་དུམ་བུར་གངས་རི་ལྡན་པ་དེ་ཡི་སུམ་ཆ་ཀུན་གནས་ཤེས་བྱ་སྟེ། ཕྱི་རོལ་དུ་ཡང་ཡུལ་རྣམས་ཉིན་ཕྱེད་འདམ་མ་རེ་རེའི་གླིང་རྣམས་ཀུན་གྱིས་རྒྱན་པར་བརྗོད་པ་སྟེ། གངས་ཀྱི་ཕྱེད་དུ་ཐུབ་མཆོག་ནས་གྲོང་ཤམ་བྷ་ལ་ཞེས་བྱ་བ་གྲོང་ཁྱེར་བྱེ་བ་ཡང་དག་གནས། ཞེས་སོགས་གསུངས། བསྡུས་པའི་དོན་དུ་ན། འཇམ་དབྱངས་ས་པཎ་གྱི། དཔལ་ལྡན་དུས་ཀྱི་འཁོར་ལོ་ལས། ཆུ་བོ་སཱི་ཏཱའི་བྱང་ཕྱོགས་ན། །
རི་བོ་གངས་ཅན་ཡོད་པར་གསུངས། ། ཞེས་པ་ལྟར། མ་དྲོས་པའི་བྱང་ཕྱོགས་སུ་ཆུ་བོ་སཱི་ཏཱ་འབབ་པར་བཤད་ཅིང་། སཱི་ཏཱའི་བྱང་ཕྱོགས་ན་རི་བོ་གངས་ཅན་ཡོད་པར་གསུངས་པས་འགྲུབ་བོ། ། དེས་ན་འཛམ་བུ་གླིང་འདི་གླིང་གཞན་ལས་ཁྱད་པར་དུ་འཕགས་པ་ཡིན་ཏེ། འདིའི་ལྟེ་བ་ན་རྡོ་རྗེ་གདན་ཞེས་བྱ་བ་སྐལ་བཟང་གི་སངས་རྒྱས་སྟོང་མངོན་པར་རྫོགས་པར་སངས་རྒྱས་བའི་གནས། མེ་ཆུ་རླུང་གསུམ་གང་གིས་ཀྱང་འཇིག་པར་མི་ནུས་པ། སྐལ་པ་ཞིག་པའི་ཚེ་ཟོ་བ་ཅོང་ལ་རྟགས་པ་ལྟར། རྒྱུ་རྫས་ཀྱི་རྡོ་རྗེ་ཕ་ལམ་ལས་གྲུབ་པ་ཡོད། དེའི་ཤར་ཕྱོགས་ན་ཡིད་ལ་བསམ་པ་ཙམ་གྱི་གནས་ལུགས་རྟོགས་པའི་ཤེས་རབ་སྐྱེ་བར་ནུས་པ།
འཕགས་པ་འཇམ་དཔལ་གྱི་གནས་རྒྱ་ནག་རི་བོའི་རྩེ་ལྔའི་ཞེས་བྱ་བ་ཡོད། ལྷོ་ཕྱོགས་ན་གསོལ་བ་བཏབ་པ་ཙམ་གྱིས་སྙིང་རྗེ་དང་ཕྲིན་ལས་དཔག་ཏུ་མེད་པ་འབྱུང་བ། འཕགས་པ་སྤྱན་རས་གཟིགས་དང་། རྗེ་བཙུན་མ་སྒྲོལ་མའི་གནས། རི་བོ་པོ་ཏ་ལའམ། རི་བོ་གྲུ་འཛིན་ཞེས་བྱ་བ་ཡོད། ནུབ་ཕྱོགས་ན་གསོལ་བ་བཏབ་པ་ཙམ་གྱིས་རྒྱུད་བྱིན་གྱིས་རློབས་པར་ནུས་པ་དཔའ་བོ་དང་མཁའ་འགྲོ་མའི་གནས། ནུབ་ཕྱོགས་ཨོ་རྒྱན་གྱི་ཡུལ་ཞེས་བྱ་བ་ཡོད། བྱང་ན་རིགས་ལྡན་སུམ་ཅུ་རྩ་གཉིས་ཀྱི་གནས། ཤམ་བྷ་ལ་ཞེས་བྱ་བ་ཡོད།
དེས་ན་འཛམ་བུའི་གླིང་འདི་ས་ལས་ས་པ་ཞེས་བྱ་སྟེ། དགེ་སྡིག་གི་ལས་གང་བྱེད་ཀྱང་ནུས་མཐུ་ཆེ་བའི་ཕྱིར། ལས་འབྲས་ཀྱི་བླང་དོར་ཤེས་བཞིན་དུ་ཁྱད་དུ་གསད་ན་ངན་འགྲོར་འཁྱམས་པ། འགྲོ་བ་གཞན་ལས་སྟོབས་ཆེ་ཞིང་། རྟེན་ཁྱད་པར་ཅན་ཐོབ་པའི་དུས་འདིར། ལས་འབྲས་ལ་བླང་དོར་ཚུལ་བཞིན་དུ་བྱས་ན། གནས་སྐབས་ལྷ་མིའི་ཕུན་ཚོགས་ཐོབ་པ་དང་། མཐར་ཐུག་ཐར་པ་མྱ་ངན་ལས་འདས་པ་མྱུར་དུ་ཐོབ་པ་ལ་སྦྱོར་ནུས་པས་ཐར་པ་དོན་དུ་གཉེར་བ་དག་གིས། བག་ཡོད་པར་བྱེད་རིགས་སོ།། ༈ །།ད་ནི་ཚ་གྲང་དམྱལ་བའི་གནས་བཤད་པར་བྱ་སྟེ།
འཛམ་བུའི་གླིང་འདི་ཉིད་ཀྱི་འོག་དཔག་ཚད་སྟོང་ཕྲག་ཉི་ཤུ་ན། མནར་མེད་པའི་དམྱལ་བའི་གནས་ཡོད་ལ། གནས་དེའི་རྔམས་དང་། རྒྱར་ཡང་དེ་ཙམ་སྟེ་གྲུ་བཞི་པའོ། ། དེའི་སྟེང་ན་ཚ་བའི་དམྱལ་བ་གཞན། བདུན་ཡོད་དོ། ། ཚ་བའི་དམྱལ་བ་དེ་དག་གིས་སྡུག་བསྔལ་སོགས་ཀྱི་ཁྱད་པར་ཅུང་ཟད་བརྗོད་ན། ཡང་སོས་ཐིག་ནག་བསྡུས་འཇོམས་ངུ་འབོད་དང་། ངུ་འབོད་ཆེན་པོ་ཚ་བ་རབ་ཏུ་ཚ། མནར་མེད་པ་སྟེ་ཚ་བའི་དམྱལ་བ་བརྒྱད།
སྡུག་བསྔལ་ཁྱད་པར་མིང་གི་ངེས་ཚིག་དང་། སྐྱེ་བའི་རྒྱུ་དང་གནས་པའི་ཚེ་ཡི་ཚད། འཆར་སྒོའི་གནད་ཀྱི་ཡིད་ཆེས་ངེས་པར་སྐྱེད། ཞར་བྱུང་ཉེ་ཚེ་བ་ཉི་འཁོར་བ་དང་གཉིས་ཀྱིས་སྡུག་བསྔལ་གྱི་ཡང་ཁྱད་པར་བཤད། ཅེས་པ་ལྟར། ཚ་བའི་དམྱལ་བ་བརྒྱད་པོ་དེ་དག་གི་གནས་དང་སྡུག་བསྔལ་སོགས་ཀྱིས་ཁྱད་པར་ནི། མདོ་དྲན་པ་ཉེར་བཞག་དང་། ས་སྡེ་སོགས་ལས། སྤྱི་ཁྱབ་ཏུ་གནས་ཀྱི་ཁྱད་པར་ལྕགས་སྲེགས་ཀྱི་ས་གཞི། ལྕགས་སྲེགས་ཀྱི་མེ་འོབས་བསྒལ་བར་དཀའ་བ།
མེ་ལྕེ་གཅིག་ཏུ་འབར་བ། མེ་ལྕེ་གཅིག་ཏུ་འཁྲུག་པ་སྒོ་བཞི་དང་བཅས་པའོ། ། སྡུག་བསྔལ་གྱི་ཁྱད་པར་ནི། བསྐལ་པ་འཇིག་པའི་དུས་ཀྱི་མེས་ཡང་སོས་ཀྱིས་མེ་བཞི་འགྱུར་ཀྱིས་ཚ་ཞིང་། དེ་བས་འོག་མ་འོག་མ་བཞི་འགྱུར་གྱི་ཚ་ལ། དེས་ལུས་པོ་རྣམས་མར་མེས་སྡོང་པོ་ལྟར་སྲེགས་པ་ན་ཚིག་ཆི་ལི་ལི་ཟེར་ཞིང་སྐང་ཞུན་སོགས་ལྷག་ལྷག་འབར་ཏེ། སྡུག་བསྔལ་བཟོད་སྟབས་མེད་པ་ཡིན། དེ་འདྲའི་གནས་ན་ཡང་། བྱེ་བྲག་གི་སྡུག་བསྔལ་ནི། ཡང་སོས་པ་རྣམས་ཕན་ཚུན་དགྲ་མི་ཤ་བོའི་འདུ་ཤེས་ཀྱིས་ལག་དུ་བླངས་ཚད་མཚོན་ཆར་གྱུར་ནས་ཕན་ཚུན་བསྣུན་པས་བརྒྱལ་ཏེ།
ས་ལ་འགྱེལ་ཤིང་ཚེའི་དུས་བྱས་པ་ན། བར་སྣང་ལས་རླུང་བསིལ་བ་དང་བཅས་པའི་སྒྲ་ལས་ཁྱེད་རྣམས་སོས་པར་གྱུར་ཅིག ཞེས་པའི་སྒྲ་བྱུང་བའི་མོད་ལ། ཡང་སོས་པར་གྱུར་ཏེ། ལས་མ་ཟད་ཀྱི་བར་དུ། སྔ་མ་བཞིན་དུ་སྡུག་བསྔལ་མྱོང་བ་ཡོད་དོ། ། དེས་ན་ཉི་མ་རེ་ལ་སྲོག་ཁྲི་ཚོ་རེ་ཆད་ཀྱང་ཡང་སོས་སྟེ་ཤ་ཡུངས་འབྲུ་ཙམ་ལས་མ་ལུས་ཀྱང་། གཏན་འཆི་རུ་མི་འདོད་པ་ཡིན། ཐིག་ནག་ནི། དམྱལ་སྲུངས་ཀྱིས་ཐིག་བཞིའམ།
བརྒྱད་དམ་དུ་མར་བཏབ་ཏེ། སྤྱི་བོ་ནས་རྐང་མཐིལ་གྱི་བར་ཕུག་པས། ཀླད་པ་དང་ཁྲག་འཐོར་ཤིང་སོ་ལེའི་དྲ་བ་དང་། རྟ་རིའི་གཞོག་པ་དེའི་ཚེ། ལུང་སྟོད་བཤོག་ཅིང་དྲ་བ་ན། སྨད་ཀྱི་སྨ་མ་ཚོར་ལ། སྨད་ཀྱི་ཚེ་སྟོད་མ་ཚོར་ནས་ཉམ་ཐག་པ་ཡིན། བསྡུས་འཇོམས་ནི། ལྕགས་ཀྱི་རི་ར་དང་། ལུག་དང་།
རྟའི་གདོང་པ་ཅན་ལྟ་བུ་གཉིས་ཀྱིས་བར་དུ་དམྱལ་བསྲུངས་ཀྱིས་བཅིངས་མ་ཐག་རིས་བཙིར་བས་སྒོ་ཀུན་ནས་ཁྲག་རྒྱུན་འབབ་ཅིང་། རི་གཉིས་ཕྱིར་གྱེས་པ་ན་ལུས་སོས་ནས་ཡང་སྔར་ལྟར་བྱེད་པ་སོགས་ཀྱི་སྡུག་བསྔལ་བཟོད་ཐབས་མེད་པ་ཡིན། ངུ་འབོད་ནི། ཉམ་ཐག་ནས་བདེ་བས་གནས་ཚོལ་བར་འདོད་དེ། ལྕགས་ཀྱི་ཁང་པར་ཞུགས་པ་ན། སྒོ་ཟུབ་ནས་དེའི་ནང་དུ་མེ་འབར་བས་བསྲེགས་པས། ངུ་ཞིང་སྡུག་སྐད་འབྱུང་ཏེ། ཕ་འབོད་མ་འབོད་བྱས་ཀྱང་སྐྱོབ་མཁན་བྱེའུ་ཐེད་མ་གཅིག་ཡང་མེད་པས། སྡུག་བསྔལ་བཟོད་ཐབས་མེད་པ་ཡིན། ངུ་འབོད་ཆེན་པོ་ནི།
ལྕགས་ཁང་སྣོད་མེད་ཉིས་རིམ་མེ་འབར་བས་བསྲེགས་ཅིང་། སྒོ་ནང་མ་ནས་རྒྱ་ལ་ཐར་ཡང་ཕྱི་མ་ལ་ལོ་སྟོང་ཕྲག་མང་པོ་མི་ཐར་ཞིང་། སྔར་བས་ཉིས་འགྱུར་གྱི་སྡུག་བསྔལ་བཟོད་ཐབས་མེད་པ་ཡིན། ཚ་བ་ནི། ལྕགས་ཀྱི་ཕྲུ་བ་དཔག་ཚད་དུ་མ་ཡོད་པ། མེ་འབར་བའི་ནང་དུ་སྔར་བཞིན་སྲེགས་པ་དང་། ལྕགས་ཀྱི་གསལ་ཤིང་འབར་བས་བཤང་ལམ་ནས་ཕུག་པ་སྤྱི་བོར་བྱུང་ཏེ། ལུས་ཀྱི་བུ་ག་ཀུན་ནས་མེ་འབར་བ་སོགས་ཀྱི་སྡུག་བསྔལ་བཟོད་ཐབས་མེད་པ་ཡིན། རབ་དུ་ཚ་བ་ནི། ལྕགས་ཀྱི་ཕྲུ་ཆེན་སྔར་བས་ཀྱང་ཚ་བར་སྲེག་པ་དང་།
དེའི་ཁར་ཐོན་པ་ན་ཤ་སྐྱེ་ཤིང་རིང་དུ་སོང་བ་ན་རུས་པར་འགྲོ་ཤིང་། དེར་ཀེང་རུས་ཙམ་ལུས་པ་ན། དེ་ནས་འབྱུང་ནས་ས་ལ་བཀྲམ་པའི། ཤ་ལྤགས་དང་། ཀླད་ཁྲག་སྐྱེས་པ་ན། ཡང་ནང་དུ་འཇུག་པ་སོགས་ཀྱིས་སྡུག་བསྔལ་བཟོད་ཐབས་མེད་པ་ཡིན། མནར་མེད་ནི། ཕྱོགས་བཞི་ས་གཞི་ཆེན་པོ་མེ་འབར་བར་སོང་བས། དེའི་ལུས་མར་མེའི་སྡོང་བུ་ལྟར་སྲེགས་པ་ན། སྡུག་སྐད་ལས་སེམས་ཅན་ཡོད་པར་ཤེས་པ་མ་གཏོགས།
མེ་ཉིད་ཀྱི་ཕུང་པོར་སྣང་བ་དང་། ལྕགས་ཀྱི་ཞི་མར་ལྕགས་ཀྱི་མེ་སྟག་འབར་བ་དང་། ལྷན་ཅིག་འཁྲབ་པ་དང་། ལྕགས་སྲེགས་ཀྱི་རི་ཆེན་པོ་ལ་འབབ་འཛེག་བྱེད་དུ་འཇུག་པ་དང་། ལྕེ་རྒྱང་ནས་ལྕགས་ཕུར་རྒྱས་འདེབས་པ་དང་། ལྕགས་ཀྱི་ཐོ་བ་ལུམ་མེ་འབར་བ་དང་། ཟངས་ཞུན་ཁོལ་མ་ཁར་བླུག་པས། ཁ་ལྐོག་ནང་ཁྲོལ་ཀུན་ཚིག་ཏེ། རོ་སྨད་ནས་ཕྱིར་འཐོན་པ་ལ་སོགས་པ། ལས་མ་ཟད་བར་དུ་མྱོང་བའི་སྡུག་བསྔལ་བཟོད་ཐབས་མེད་པ་ཡིན་ནོ། །
གཉིས་པ་མིང་གི་ངེས་ཚིག་ནི། ཡང་སོས་པར་གྱུར་ཅིག་ཞེས་པའི་དགྲ་ལས་ཡང་སོས་པར་གྱུར་ཏེ། སྔ་མ་བཞིན་དུ་སྡུག་བསྔལ་མྱོང་བས་ན། ཡང་སོས། ཞེས་བྱའོ། ། དེ་བཞིན་དུ་འོག་མ་རྣམས་ལ་ཡང་། རང་རང་གི་སྡུག་བསྔལ་གྱིས་ཁྱད་པར་ལ། རང་རང་གི་ངེས་ཚིག་ཤེས་པར་བྱའོ། ། གསུམ་པ་སྐྱེ་བའི་རྒྱུ་ནི། ལུས་ཀྱི་མི་དགེ་བ་གསུམ་གཙོ་བོར་བྱེད་པ་ལ་བརྟེན་ནས་ཚ་དམྱལ་དང་པོ་གསུམ་དུ་སྐྱེ་བ་ཡིན་ཞིང་།
ལུས་ཀྱི་མི་དགེ་བའི་སྟེང་དུ། ངག་གི་མི་དགེ་བ་བཞི་བྱེད་པ་ལ་བརྟེན་ནས། ངུ་འབོད་དང་ངུ་འབོད་ཆེན་པོ་གཉིས་སུ་སྐྱེ་བ་ལེན། ལུས་ངག་གི་མི་དགེ་བ་གཉིས་ཀྱི་སྟེང་དུ། ཡིད་ཀྱི་མི་དགེ་བ་གསུམ་བྱེད་པ་ལ་བརྟེན་ནས། ཚ་བ་རབ་ཏུ་ཚ་བ་མནར་མེད་པ་གསུམ་དུ་སྐྱེ་བ་ལེན་པ་ཡིན་ནོ། ། བཞི་པ་གནས་ཚེའི་ཚད་ནི། འོག་དུ་ཡང་སོས་ལ་སོགས་དྲུག་རིམ་བཞིན། འདོད་ལྷའི་ཚེ་དང་ཉིན་ཞག་མཉམ། དེས་ན་དེ་དག་རྣམས་ཀྱི་ཚེ།
འདོད་པའི་ལྷ་དང་འདྲ་བ་ཡིན། ཞེས་པའི་སྐབས་སུ་འཆད་ལ། ལྔ་པ་འཆར་སྒོའི་གནད་ཀྱི་ཡིད་ཆེས་ངེས་པ་སྐྱེད་པ་ཡང་། འོག་ཏུ་གྲང་དམྱལ་གྱི་སྐབས་སུ་འཆད་དོ། ། དྲུག་པ་ཞར་བྱུང་ཉེ་འཁོར་བ་དང་། ཉི་ཚེ་བའི་སྡུག་བསྔལ་གྱི་ཡང་ཁྱད་པར་བཤད་པ་ལ་གཉིས་ལས། དང་པོ་ཉེ་འཁོར་བའི་སྡུག་བསྔལ་བསམ་པ་ནི། ཚ་དམྱལ་བརྒྱད་པ་ཀུན་ཏེ། རེ་རེ་ལའང་དེ་ནས་ཐར་ཡང་སྡུག་བསྔལ་མྱོང་བའི་གནས་ལྷག་པ་སྟེ། ཉེ་འཁོར་བ་བཞི་བཞི་བཅུ་དྲུག་དེ་ཡོད་དེ།
དེ་གང་ཞེ་ན། བརྒྱད་པ་དེ་རྣམས་ཀྱིས་ངོས་བཞི་ན་མེ་མ་མུར་པུས་མོ་ནུབ་ཙམ་ལ་གནས་ཚོལ་དུ་འགྲོ་བ་ན་རྐང་པ་འདེགས་འཇོག་གི་ཤ་སྐྱེ་འཇིག་བྱེད་པ་དང་། རོ་མྱངས་ཕྱི་སའི་འདམ་དྲི་ང་བ་ན། འབུ་མཆུ་རྣོན་གྱི་རུས་པའི་བར་དུ་འབིགས་པ་དང་། སྤུ་གྲི་བདལ་བའི་ལམ་དང་། སོགས་པས། རལ་གྲི་ལོ་མའི་ནགས་དང་། ལྕགས་ཀྱི་ཤལ་མ་རིའི་ནགས་དང་། གསུམ་མཚོན་ཆར་འདྲ་བས་གཅིག་ཏུ་བྱས་ལ། དེའི་དང་པོར་སྔར་བཞིན་རྐང་པའི་ཤ་སྐྱེ་འཇིག་བྱེད་པ་དང་།
གཉིས་པ་དེས་དྲི་མ་ལ་འཁོད་པ་ན། རལ་གྲི་ལྷུང་བས་སྤྱོད་ཅིང་། འགྱེལ་ཏེ་ཁྱི་སྲེ་བོ་རྣམས་ཀྱི་བཤུལ་ཤ་ཟ་བ་དང་། གསུམ་པ་ནི། ནགས་ཚེར་མ་རྣོན་པོ་སོར་བཅུ་དྲུག་པ། ཡར་མར་དུ་ཁ་ལྟ་བས་འཛེག་པ་དང་། འབབ་པ་ན། ལུས་འབིགས་ཤིང་ལྕགས་ཀྱི་མཆུ་ཅན་གྱིས་མིག་འབྱིན་པ་དང་། ཆུ་བོ་རབ་མེད་འགྱུར་བྱེད་ཀྱི་ཆུ་ཁོལ་བས་གང་བ་ལ་ལྷུང་ཏེ། ངོས་གཉིས་ནས་སྐྱེས་བུ་མཚོན་ཆ་སྣ་ཚོགས་ཐོགས་པས་བསྲུང་ཤིང་འཚེད་པའོ། །
འོ་ན་དམྱལ་བསྲུང་སེམས་ཅན་ཡིན་ནམ་མིན་ཞེ་ན། བྱེ་བྲག་ཏུ་སྨྲ་བ་འགའ། སེམས་ཅན་དུ་སྨྲ་ལ། མདོ་སྡེ་པའི། ལས་ཀྱི་མཐུས་འབྱུང་བ་ཆེན་པོ་སོགས་ཀྱིས་བྱེ་བྲག་ཏུ་འདོད་ཅིང་། སར། སྤྲུལ་པ་ལྟ་བུ་འབྱུང་བར་འགྱུར་རོ། ། ཞེས་པ་སེམས་ཅན་ལྟ་བུར་སྣང་བར་དེའི་འགྲེལ་པར་བཤད་དེ། ཐེག་ཆེན་པ་རྣམས་སྡིག་པའི་བག་ཆགས་ཀྱི་བསླད་པའི་སེམས་ཀྱི་སྣང་བ་ཙམ་དུ་བཞེད་དོ། ། གཉིས་པ་ཉི་ཚེ་བའི་དམྱལ་བའི་གནས་ནི།
ཆུ་བོ་དང་རི་བོ་སོགས་ངེས་མེད་ན་ཡོད་ལ། གྲོ་ཞུན་སྐྱེས་དང་། དགེ་འདུན་བསྲུངས་ཀྱིས་རྟོགས་དཔྱོད་ལས། རྒྱ་མཚོའི་འགྲམ་དང་། ཚེ་དང་ལྡན་པ་དཔལ་ལྡན་གྱི་རྟོགས་དཔྱོད་ལས། རྒྱལ་པོའི་ཁབ་སོགས་ན་ཡོད་པར་བཤད་ཅིང་། དེ་ཡང་རྡོའི་ནང་ན་གནས་པའི་འབུ་དང་། ཆུ་ཚན་གྱི་ནང་ན་གནས་པའི་སེམས་ཅན། འཆག་སྦུབས་ཀྱི་ནང་ན་ཡོད་པའི་འབུ་སོགས་ཀྱི་ལ་བཤད་དོ། ། གཉིས་པ་གྲང་དམྱལ་ནི།
ཆུ་བུར་ཅན་སོགས་བྲང་དམྱལ་བརྒྱད་ནི། ཚ་དམྱལ་ལས་གཞན་ཏེ། ཚ་དམྱལ་རྣམས་ཀྱི་ཐད་ཀ་ན་གནས་སོ། ། གནས་ནི། ཡང་སོས་ཀྱི་ཐད་དཔག་ཚད་ཁྲིའི་ཕ་རོལ་ན་དང་པོ་དང་དེའི་འོག་གཉིས་སྟོང་གཉིས་སྟོང་ན་གཞན་བདུན་ཡོད་པར་བཤད་དོ། ། དེ་དག་གི་སྡུག་བསྔལ་སོགས་ཀྱིས་ཁྱད་པར་ཅུང་ཟད་བཤད་ན། ཆུ་བུར་ཆུ་བུར་རྡོལ་བ་སོ་ཐམ་དང་། ། ཨ་ཆུ་ཀྱི་ཧུད་ཨུཏྤལ་པདྨ་དང་། ། པད་ཆེན་ལྟར་གས་གྲང་བའི་དམྱལ་བ་བརྒྱད། ། སྡུག་བསྔལ་ཁྱད་པར་མིང་གི་ངེས་ཚིག་དང་། །
སྐྱེ་བའི་རྒྱུ་དང་གནས་པའི་ཚེ་ཡི་ཚད། ། འཆར་སྒོའི་གནད་ཀྱིས་ཡིད་ཆེས་ངེས་པར་བསྐྱེད། ། ཅེས་པ་ལྟར། གྲང་བའི་དམྱལ་བ་བརྒྱད་ཆར་ཉི་ཟླའི་སྣང་བ་མེད་པའི་འཁྱགས་པའི་སྲུབས་ན་གྲང་བས་ཉེན་ནས་ཆུ་བུར་བྱུང་བ་དང་། ཆུ་བུར་དེ་རྡོལ་ཏེ་རྣག་ཁྲག་གིས་རྒྱུན་འཛག་པ་དང་། གྲང་ནས་སོ་ཐམ་ཐམ་པ་དང་། ཨ་ཆུ་ཟེར་བ་དང་། ཀྱི་ཧུད་ཟེར་བ་དང་། ཨུཏྤལ་ལྟར་གས་པ་ལྤགས་པ་སྔོན་པོ་ཁ་ལྔའམ་དྲུག་ཏུ་གས་པ་དང་། པདྨ་ལྟར་གས་པ་ལྤགས་པ་དམར་པོ་ཁ་བཅུའམ་དེ་ལས་ལྷག་པ་གས་པ་དང་།
པདྨ་ལྟར་གས་པ་ཆེན་པོ་ཤིན་ཏུ་དམར་བ་ཁ་བརྒྱའམ་དེ་ལས་ལྷག་པར་མང་བ་གས་པའོ། ། ཞེས་པས་བཤད་དེ་དང་པོ་གཉིས་དང་ཕྱི་མ་གསུམ་ལུས་ཀྱི་འགྱུར་བ་དང་གཞན་གསུམ་སྒྲའི་འགྱུར་བ་དང་མཐུན་པའོ། ། གཉིས་པ་མིང་གི་ངེས་ཚིག་ནི། སྡུག་བསྔལ་གྱིས་ཁྱད་པར་ལས་ཤེས་ནུས་ཤིང་། གསུམ་པ་སྐྱེ་བའི་རྒྱུ་ནི། ལུས་ཀྱི་མི་དགེ་བ་གསུམ་བྱེད་པ་ལ་བརྟེན་ནས། གྲང་དམྱལ་དང་པོ་གསུམ་དུ་སྐྱེ་བ་ལེན། ལུས་ཀྱི་མི་དགེ་བ་གསུམ་གྱི་སྟེང་དུ་ངག་གི་མི་དགེ་བ་བཞི་བྱེད་པ་ལ་བརྟེན་ནས། ཨུཏྤལ། པདྨ།
པདྨ་ཆེན་པོ་ལྟར་གས་པ་གསུམ་དུ་སྐྱེ་བ་ལེན་ནོ། ། བཞི་པ་གནས་པའི་ཚེའི་ཚད་ནི། ཏིལ་སྦྱངས་ནང་ནས་ལོ་བརྒྱ་ཞིང་། ། ཏིལ་གཅིག་ཕྱུང་པས་ཟད་གྱུར་པ། ། ཆུ་བུར་ཅན་གྱི་ཚེ་ཡིན་ཏེ། ། གཞན་གྱི་ཚེ་ནི་ཉི་ཤུར་བསྒྱུར། ། ཞེས་པའི་སྐབས་སུ་འཆད་དོ།། ༈ །།ལྔ་པ་འཆར་སྒོའི་གནད་ཀྱིས་ཡིད་ཆེས་ངེས་པ་སྐྱེད་པ་ནི། འོ་ན་ཚ་གྲང་གི་དམྱལ་བ་དེ་དག་གི་སྡུག་བསྔལ་བཟོད་གླགས་མེད་པ་ལ། ཚེའི་ཚད་གྲང་དམྱལ་དང་པོ་ལ་ཡང་ཏིལ་གྱི་སྦྱངས་པ་མ་ག་ཏའི་ཁལ་བརྒྱད་ཅུ་ཤོང་བ་ནས་མི་ལོ་བརྒྱ་བརྒྱ་ནས་ཏིལ་ཉག་རེ་ཕྱུང་བས་ཏིལ་རྣམས་ཟད་པར་གྱུར་པ་ཚེ་ཚད་ཡིན་པ་དང་གྲང་དམྱལ་འོག་མ་རྣམས་ལ་དེ་ཉི་ཤུ་སྦྲེལ་ལོ། །
ཚ་བའི་དམྱལ་བ་མནར་མེད་ཀྱི་ཚེ་ཚད། བར་བསྐལ་ལ་བཤད་ཅིང་བར་བསྐལ་གྱི་རྒྱུན་ལྕགས་ཀྱི་ཕ་བོང་དཔག་ཚད་ལྔ་བརྒྱ་ཡོད་པ་ལ། མི་ལོ་བརྒྱ་བརྒྱ་ནས་དར་ཡུག་རེས་ཕྱིས་ཙམ་ཅིག་བྱས་པས་ལྕགས་ཀྱི་ཕ་བོང་དངོས་མེད་དུ་སོང་བའི་ཡུན་ཚད་བར་བསྐལ་གྱི་ཚད་དུ་བཤད་ཅིང་། དེ་ལྟར་ན་ཧ་ཅང་ཐལ་ཆེ་བས་འཇིགས་པ་དང་སྐྲག་པ་སྐྱེད་པ་ཙམ་དུ་ཟད་ཀྱིས་ཤིན་ཏུ་མི་བདེན་སྙམ་པའི་ལོག་རྟོག་འདི་སྐྱེ་ལ་དེ་ལྟ་བུའི་ལོག་རྟོག་དགག་པའི་ཕྱིར་དུ། འཆར་སྒོའི་གནད་ཀྱི་ཡིད་ཆེས་སྐྱེད་པར་བྱ་སྟེ། འདི་ལྟར། རྒྱ་གར་ལྷོ་ཕྱོགས་ཀྱི་རྒྱལ་པོ་གཅིག་ལ་སྙིང་དུ་རྟ་སྲེད་ཞུགས་ཡོད་པ་ན། སྒྱུ་མ་མཁན་བཟང་པོས་དེར་འོངས་པ་ལ་བཙུན་མོ་རྣམས་ཀྱིས། རྒྱལ་པོ་ལ་སྒྱུ་མ་སྟོན་ཅིག་བྱས་པ་ལ་དེས་རྟ་སྤུ་ཡིད་དུ་སྡུག་པ། བང་འགྲོས་འཇོམས་པ་སྤྱད་ཐམས་ཅད་ཚང་བ་གཅིག་བསྟན་ནས།
རྒྱལ་པོ་ལ། རྟ་འདི་ཉོ་འམ་བྱས་པས་ཉོ་ཟེར། རིན་ཅི་འདོད་བྱས་པས་རྒྱལ་སྲིད་ཕྱེད་འཇལ་ན་འཚོང་བྱས་པས། ཆགས་ཐོགས་མེད་པར་འཇལ་ནུས་པ་བྱུང་། ཡང་རྩ་ནས་མི་གཅིག་བྱུང་ནས། རྒྱལ་པོ་ཆེན་པོ། རྟ་འདི་ཁོ་གཅིག་པོས་བདག་པ་མ་ཡིན། ང་ཡང་བདག་པས་སྔར་གྱི་དེའི་སྟེང་དུ་བཙུན་མོ་དུ་ཡོད་ཀྱི་ཕྱེད་འཇལ་ནུས་ན་འཚོང་བྱས་པས་ཀྱང་། ཆགས་ཐོགས་མེད་པ་འཇལ་ནུས་པ་བྱུང་། ཡང་མི་གཅིག་བྱུང་ནས་རྟ་འདི་ཁོང་གཉིས་རྐྱང་པ་བདག་རྒྱུ་མིན།
ང་ཡང་བདག་པས་སྔར་གྱི་དེའི་སྟེང་དུ་སྲས་དུ་ཡོད་ཀྱི་ཕྱེད་འཇལ་ནུས་སམ་ཟེར་བ་ལ། ཅུང་མ་ནུས་པར། ཞོན་ལ་བལྟ་བྱས་ནས་ཞོན་པས། བསྐལ་པར་ཕྱིན་ཡང་བསྒྲོད་པར་མི་ནུས་པའི་སར་རྟ་དེས་ཁྱེར་སོང་ནས། ཐང་ཆེན་པོ་གཅིག་འདུག་པ་ལ། རྒྱལ་པོ་བསྐྱུར་ནས། ཕར་ཕྱོགས་ན་མཚོ་ཆེན་པོ་གཅིག་འདུག་པ་ལ་རྟ་དེ་མཆོངས་སོང་། དེར་སྡུག་བསྔལ་དཔག་ཏུ་མེད་པ་བྱུང་། ཐང་དེའི་འགྲམ་དེ་ནས་ཡར་ཕྱིན་པ་ན། གྲོག་སྦུག་གཅིག་ན་དུ་བ་བུན་བུན་པ་གཅིག་ཏུ་ཕྱིན་པས།
རྒན་རྒོན་གཉིས་བུ་མོ་གཅིག་དང་གསུམ་འདུག རྒན་མོ་ན་རེ། རྒྱལ་པོ་ཆེན་པོ་ཁྱེད་བསོད་ནམས་ཆེན་པོ་དང་ལྡན་པ་ཡིན་ཡང་རྒྱལ་སྲིད་དུ་བསྐལ་པར་ཕྱིན་ཡང་འགྲོ་མི་ནུས། བུ་མོ་འདི་དང་ལྷན་ཅིག་ཁྱིམ་ཐབ་གྱིས་ཟེར་བ་ལ་དེར་ཁྱིམ་ཐབ་བྱས་ལོ་གྲངས་མང་བསྡད། བུ་ཚ་གསུམ་ཙམ་བྱུང་། ཆུང་ཤོས་དེ་ལྐུགས་པ་གཅིག་སྐྱེས། དེ་ནས་རྒན་མོ་ན་རེ། རྒྱལ་པོ་ཆེན་པོ་ཁྱེད་བསོད་ནམས་དང་ལྡན་པ་ཡིན་པས། ལྐུགས་པ་འདི་ལ་བྱམས་པར་གྱིས་ཤིག་ཟེར་ནས་སྔར་གྱི་མཚོ་དེ་ལ་མཆོངས་སོང་། དེ་བཞིན་ཟེར་ནས།
རྒན་མོ་ནས་རིམ་པ་བཞིན་དུ་མཆོངས་སོང་། ལྐུགས་པ་དེ་ལ་ཡང་སྨྲ་རྒྱུ་གཅིག་བྱུང་ནས། རྒྱལ་པོ་ཆེན་པོ་ཁྱེད་བསོད་ནམས་དང་ལྡན་པ་ཡིན་པས་སྐྱིད་པར་གྱིས་ཤིག་ཟེར་ནས་མཆོངས་སོང་། དེར་སྡུག་བསྔལ་དཔག་ཏུ་མེད་པ་བྱུང་བ་ལ་བཙུན་མོས་སྒྱུ་མ་མཁན་ལ། རྒྱལ་པོ་ཐུགས་རླུང་འཇུག་པ་འདུག་པས། སྒྱུ་མ་བཤིག་ཅིག་བྱས་ནས་སྒྱུ་མ་བཤིག་པས་ན། གྲིབ་མ་ཁྲུ་གང་ཙམ་ལས་མ་སོང་བར་འདུག་གོ ། དཔེ་དེ་བཞིན་དུ། སྡིག་པ་ཅན་གྱི་སེམས་སྣང་ལ་སྐད་ཅིག་གི་རྒྱུན་ཙམ་ལ་ཡང་། བསྐལ་པའི་ཡུན་ཚད་དུ་སྡུག་བསྔལ་མྱོང་དགོས་པ་འཆར་ཏེ།
རྒྱལ་བའི་སྲས་པོ་ཞི་བ་ལྷས། ། ལྕགས་བསྲེགས་ས་གཞི་སུ་ཡིས་བྱས། ། མེ་ཚོག་དེ་དག་ཅི་ལས་བྱུང་། ། དེ་འདྲ་དེ་དག་ཐམས་ཅད་ནི། ། སྡིག་སེམས་ཡིན་པར་ཐུབ་པས་གསུངས། ། ཞེས་པ་ལྟར་རོ། ། ཞར་བྱུང་ཡི་དྭགས་ཀྱི་སྡུག་བསྔལ་བསམ་པ་ནི། གནས་ཀྱི་ཁྱད་པར་ཕལ་ཆེར་རྒྱལ་པོའི་ཁབ་ཀྱི་འོག་ན་ཡོད་ཅིང་། ཁ་འཐོར་བ་རྣམས་ནི་ས་གཞི་རི་ཀླུང་ཕལ་ཆེར་ན་ཡོད་དོ། ། མདོ་དྲན་པ་ཉེར་བཞག་ཏུ།
ཡི་དྭགས་ཀྱི་རིགས་སུམ་ཅུ་རྩ་དྲུག་ཏུ་བཤད་ཅིང་། ས་སྡེར་གསུམ་དུ་བསྡུས་པའི། ཕྱིའི་སྒྲིབ་པ་ཅན་ནི། བཀྲེས་སྐོམ་གྱིས་ཉེན་ཞིང་ཁ་ལུས་ཐམས་ཅད་སྐམ་ཞིང་། ལུས་ཤིན་ཏུ་མི་སྡུག་པ། སྐྲ་ནི་ཟིང་ཟིང་དུ་འཛིངས་པ། མགྲིན་པ་ནི་གཞུ་རྒྱུད་ལྟར་གྱུར། ཡན་ལག་ནི་སོག་མ་ལྟར་སོང་སྟེ། ཡུལ་ཀུན་ཏུ་རྒྱུགས་ཀྱང་བཟའ་བཏུང་མི་རྙེད་ཅིང་། བལྟས་པ་ཙམ་གྱིས་ཆུ་ཀླུང་ཐམས་ཅད་སྐམ་པོར་གྱུར།
ལྗོན་ཤིང་ཐམས་ཅད་འབྲས་བུ་མེད་པར་གྱུར། སོས་ཀའི་དུས་སུ་ཟླ་བ་ཡང་མེ་བས་ཚ། དགུན་གྱི་དུས་སུ་ཉི་མ་ཡང་ཆུ་བས་གྲང་། དཔྱིད་ཀྱི་དུས་སུ་སྤྲིན་ཡང་མེ་ཆར་དུ་འབབ་པ་སོགས་སྡུག་ཐག་པས་མི་འདུ་བ་ཡིན་ཏེ། ། ཏ་ལའི་ཡང་ཐོག་སྐམ་འདྲའི་ཡི་དྭགས་གཟུགས། ། གང་གིས་མཐོང་ན་འཇིགས་རུང་སྐྱེ་ཡ་གཡའ། ། བལྟས་པ་ཙམ་གྱིས་ཆུ་ཀླུང་རྒྱུན་སྐེམ་ཞིང་། ། ལྗོན་ཤིང་འབྲས་བུ་མེད་པ་དེ་དག་གོ ། ཅེས་གསུངས་པ་ཡིན། ནང་གི་སྒྲིབ་པ་ཅན་ནི།
ལྟོ་བ་རི་རྒྱལ་ཙམ་ལ། ཁ་ཁབ་མིག་ཙམ་དུ་སོང་ནས། བཟའ་བཏུང་ཅུང་ཟད་ཀྱང་ཁོག་ཏུ་འགྲོ་ས་མེད་པས། རྟག་ཏུ་བཀྲེས་སྐོམ་གྱི་སྡུག་བསྔལ་བཟོད་ཐབས་མེད་པ་ཡིན་ཏེ། བཤེས་སྤྲིང་ལས། ། ཁ་ཅིག་ཁ་ནི་ཁབ་ཀྱི་མིག་ཙམ་ལ། ། ལྟོ་བ་རི་ཡི་ལྡོག་ཙམ་བཀྲེས་པས་ཉེན། ། མི་གཙང་གྱི་ནར་བོར་བ་ཅུང་ཟད་ཀྱང་། ། འཚལ་པའི་མཐུ་དང་ལྡན་པ་མ་ལགས་སོ། ། ཞེས་གསུངས་པ་ཡིན།
ཟས་སྐོམ་གྱི་སྒྲིབ་པ་ཅན་ནི། བཟའ་བཏུང་ཅི་ཟོས་ཅི་འཐུངས་ཀྱང་མེ་ལྕེའི་ཕྲེང་བར་གྱུར་ནས། ནང་ཁྲོལ་སོགས་ཚིག་ནས་སྡུག་བསྔལ་བཟོད་ཐབས་མེད་པ་ཡིན། ཚེ་ཚད་ཀྱི་ཁྱད་པར་ནི། བཤེས་སྤྲིང་ལས། ། ལྔ་སྟོང་དག་དང་ཁྲིར་ཡང་འཆི་མི་འགྱུར། ། ཞེས་པ་ལྟར་རོ། འོ་ན་དུད་འགྲོ་ལ་སྡུག་བསྔལ་ཇི་ཙམ་ཡོད་སྙམ་ན། གནས་ཀྱི་ཁྱད་པར་ཕལ་ཆེར་རྒྱ་མཚོའི་བྱིང་ན་གནས་པ་རྣམས་ཀྱི་ནི། ཆེ་བས་ཆུང་བ་མིད་དེ་ཟ་བ་དང་།
ཆུང་བས་ཆེ་བའི་ལུས་ཕུག་སྟེ་ཟ་བ་དང་། ཀླུ་རྣམས་ནི་ཉིན་རེ་བཞིན་བྱེ་ཚན་གྱིས་ཤ་རུས་ལ་ཐུག་པར་སྲེག་ཅིང་། མཁའ་ལྡིང་གིས་ཟ་བ་དང་། ཁ་འཐོར་བ་རྣམས་ནི་རི་དྭགས་སོགས་གཅན་གཟན་གྱིས་ཟ་བ་དང་། མི་རྣམས་ཀྱིས་རང་དབང་མེད་པར་གསོད་པ་དང་། བཀོལ་སྤྱོད་སོགས་ཀྱིས་མནར་ཏེ། ཐུན་མོང་དུ་གླེན་ཅིང་གཏི་མུག་བླང་དོར་མི་ཤེས་པས་སྡུག་བསྔལ་བར་སྣང་། དེ་དག་ཀྱང་བཤེས་སྤྲིང་ལས། ། དུད་འགྲོའི་སྐྱེ་གནས་ན་ཡང་གསོད་པ་དང་། ། འཆིང་དང་རྡེག་སོགས་སྡུག་བསྔལ་སྣ་ཚོགས་མྱོང་། །
ཞི་གྱུར་དགེ་བ་སྤངས་པ་རྣམས་ལ་ནི། ། གཅིག་ལ་གཅིག་ཟ་ཤིན་ཏུ་མི་བཟད་འབྱུང་། ། ཁ་ཅིག་མུ་ཏིག་བལ་དང་རུས་པ་ཁྲག ། ཤ་དང་ལྤགས་པའི་ཆེད་དུ་འཆི་བར་འགྱུར། ། དབང་མེད་གཞན་ནི་རྡོག་པ་ལག་པ་དང་། ། ལྕག་དང་ལྕགས་ཀྱུས་དག་གིས་བཏབ་སྟེ་བཀོལ། ། ཞེས་གསུངས་པ་ལྟར་ཡིན། ཚེ་ཚད་ཀྱི་ཁྱད་པར་ནི། ཚེ་རིང་ཤོས་ཀྱིས་བསྐལ་པའི་བར་དུ་སྡུག་བསྔལ་མྱོང་བ་ཡིན་ཏེ། གཞུང་ལས།
དུད་འགྲོ་རྣམས་མཆོག་རིང་བ་བསྐལ་པའོ། ། ཞེས་བཤད་དོ།། ༈ །།དེ་ལྟར་འཁོར་བའི་སྡུག་བསྔལ་བསམ་པས། སྐྱོ་ཤས་ཀྱིས་ཡིད་བརྣངས་ཏེ། བླ་མ་ཐུགས་རྗེ་ཆེན་པོ་ལ་སྨྲེ་སྔགས་སུ་གསོལ་བ་ནི། སྲས་བཅས་རྒྱལ་བའི་ཐུགས་རྗེ་གཅིག་བསྡུས་ནས། ། དྲི་མེད་ཀུན་ད་ལྟར་དཀར་དྭངས་བའི་སྐུ། ། རང་སེམས་དག་པའི་མེ་ལོང་ལྟར་ཤར་བའི། ། མཁྱེན་བརྩེ་ནུས་པས་འོད་སྟོང་ཕྱོགས་བཅུར་འཕྲོ། ། ཐུགས་རྗེ་ཆེན་པོ་འཕགས་མཆོག་སྤྱན་རས་གཟིགས། །
གདུང་ཤུགས་དྲག་པོའི་སྨྲེ་སྔགས་གསན་དུ་གསོལ། ། ཚ་གྲང་བཀྲེས་སྐོམ་གསོད་དང་བཀོལ་སྤྱོད་དང་། ། འབྱོར་རྒུད་འདུ་འབྲལ་འཐབ་རྩོད་འཕོ་ལྟུང་གིས། ། ཉེན་པའི་མ་རྣམས་འདུན་བྱུས་འདི་ལྟར་སོང་། ། ཉམ་ཆུང་བདག་ལ་སྐྱོབ་པའི་ནུས་པ་མེད། ། ཐུགས་རྗེ་ཆེན་པོ་འཕགས་མཆོག་སྤྱན་རས་གཟིགས། ། མ་རྣམས་སྡུག་བསྔལ་གནས་ནས་དྲང་དུ་གསོལ། ། ལྕགས་བསྲེགས་འབར་བའི་ས་གཞིར་ལུས་བླངས་ཏེ། ། དུས་མཐའི་མེ་ལས་ཚ་བའི་མེ་ནང་དུ། ། བཟོད་མེད་སྡུག་བསྔལ་དྲག་པོས་རྟག་ཏུ་གཟིར། །
དམྱལ་ཚེ་འཁྱོལ་དུས་མེད་པ་སུ་ཡིས་བཟོད། ། ཐུགས་རྗེ་ཆེན་པོ་འཕགས་མཆོག་སྤྱན་རས་གཟིགས། ། མ་རྣམས་སྡུག་བསྔལ་གནས་ནས་དྲང་དུ་གསོལ། ། འཁྱག་སྦུབས་གཅོང་རོང་ནང་དུ་ལུས་བླངས་ཏེ། ། གྲོགས་མེད་གཅིག་པུར་མུན་ཁྲོད་སྐྱོ་ཤས་དང་། ། གྲང་བས་ཉེས་པས་ཤ་རུས་ཚལ་པར་གས། ། དམྱལ་ཚེ་འཁྱོལ་དུས་མེད་པ་སུ་ཡིས་བཟོད། ། ཐུགས་རྗེ་ཆེན་པོ་འཕགས་མཆོག་སྤྱན་རས་གཟིགས། ། མ་རྣམས་སྡུག་བསྔལ་གནས་ནས་དྲང་དུ་གསོལ། ། སྡིག་ཅན་ལས་ངན་བསགས་པའི་སེམས་སྣང་ལ། །
བཟོད་མེད་སྡུག་བསྔལ་མྱོང་བའི་ཡུན་ཚད་ནི། ། སྐད་ཅིག་བསྐལ་པར་འཆར་བ་སྒྱུ་མའི་དཔེས། ། རྫོགས་སངས་རྒྱས་ཀྱིས་གསུངས་ཕྱིར་ཡིད་ཆེས་གནས། ། ཐུགས་རྗེ་ཆེན་པོ་འཕགས་མཆོག་སྤྱན་རས་གཟིགས། ། མ་རྣམས་སྡུག་བསྔལ་གནས་ནས་དྲང་དུ་གསོལ། ། ཟས་སྐོམ་མིག་གིས་མི་མཐོང་ཕྱི་སྒྲིབ་ཅན། ། མཐོང་ཡང་ཁོང་དུ་མི་ཐར་ནང་སྒྲིབ་ཅན། ། སོང་ཡང་སྡུག་བསྔལ་སྐྱེད་པའི་ཟས་སྒྲིབ་ཅན། ། ཀྱེ་མ་འདི་འདྲའི་སེམས་ཅན་སྙིང་རེ་རྗེ། ། ཐུགས་རྗེ་ཆེན་པོ་འཕགས་མཆོག་སྤྱན་རས་གཟིགས། །
མ་རྣམས་སྡུག་བསྔལ་གནས་ནས་དྲང་དུ་གསོལ། ། དུད་འགྲོའི་སྐྱེ་གནས་ན་ཡང་གླེན་ལྐུགས་དང་། ། གཅིག་ལ་གཅིག་ཟ་གསོད་སྤྱོད་ལ་སོགས་དང་། ། འགའ་ཞིག་ངེས་མེད་གནས་སུ་མི་ལག་འཁྱམས། ། སྐོལ་བཙོག་སྡུག་བསྔལ་དྲག་པོ་སངས་དུས་མེད། ། ཐུགས་རྗེ་ཆེན་པོ་འཕགས་མཆོག་སྤྱན་རས་གཟིགས། ། མ་རྣམས་སྡུག་བསྔལ་གནས་ནས་དྲང་དུ་གསོལ། ། མི་ལ་འབྱོར་རྒུད་འདུ་འབྲལ་སྐྱེ་འཆི་དང་། ། ལྷ་མིན་འཐབ་རྩོད་ལྷ་ལ་འཕོ་ལྟུང་གི ། འཆི་ལྟས་ཤར་ཚེ་དམྱལ་བའི་སྡུག་བསྔལ་ལས། །
ཆེས་ཆེར་ཆེ་བའི་སེམས་ཀྱིས་སྡུག་བསྔལ་མྱོང་། ། ཐུགས་རྗེ་ཆེན་པོ་འཕགས་མཆོག་སྤྱན་རས་གཟིགས། ། མ་རྣམས་སྡུག་བསྔལ་གནས་ནས་དྲང་དུ་གསོལ། ། ལས་ནི་གྲིབ་མ་བཞིན་དུ་རྗེས་སུ་འབྲང་། ། དཀར་ནག་ལས་འབྲས་བདེ་དང་སྡུག་བསྔལ་དེས། ། སྔོན་ཆད་ཇི་སྙེད་བསགས་པ་སྡིག་པའི་ལས། ། བདག་གི་སྲིད་པ་དམྱལ་བ་ཁོ་ནར་ངེས། ། ཐུགས་རྗེ་ཆེན་པོ་འཕགས་མཆོག་སྤྱན་རས་གཟིགས། ། ལས་འབྲས་བླང་དོར་བྱེད་པར་བྱིན་གྱིས་རློབས། ། རྙེད་དཀའ་ཡོན་ཏན་ལྡན་པའི་དལ་འབྱོར་འདི། །
དོན་མེད་ཚེ་འདིའི་ངང་ལ་མི་ཚེ་འདས། ། དོན་ཆེན་བྱང་ཆུབ་སྒྲུབ་པ་ཤུལ་དུ་ལུས། ། ཚེ་ལ་སྟོང་ལོག་བྱེད་དམ་སྙིང་རུལ་ལོ། ། ཐུགས་རྗེ་ཆེན་པོ་འཕགས་མཆོག་སྤྱན་རས་གཟིགས། ། དལ་འབྱོར་སྙིང་པོ་ལེན་པར་བྱིན་གྱིས་རློབས། ། ཆུ་བུར་ལྟ་བུའི་མི་རྟག་ལུས་སྲོག་འདི། ། ངེས་པར་འཆི་ཞིང་ནམ་འཆི་ངེས་མེད་ལ། ། དེ་རིང་འབྱུང་བཞིའི་ཚོགས་པ་གྱེས་གྱུར་ན། ། འདི་ལ་འཆི་གྲབས་ཟིན་ནམ་སྙིང་རུལ་ལོ། ། ཐུགས་རྗེ་ཆེན་པོ་འཕགས་མཆོག་སྤྱན་རས་གཟིགས། །
མི་རྟག་འཆི་བ་དྲན་པར་བྱིན་གྱིས་རློབས། ། འཁོར་བའི་སྡུག་བསྔལ་བསམ་པས་སྙིང་རླུང་ལངས། ། རྣམ་སྨིན་ལུས་ཀྱི་ཕུང་པོའི་ཚུགས་མ་ཐུབ། ། སྟབ་སྟག་མིག་གི་སྒོ་ནས་སྨྲེ་སྔགས་ཤོར། ། བླང་དོར་འབྱེད་པའི་ཡིད་ཀྱི་དྲན་པ་དོར། ། ཐུགས་རྗེ་ཆེན་པོ་འཕགས་མཆོག་སྤྱན་རས་གཟིགས། ། རེ་ས་གཞན་ན་མེད་དོ་ཐུགས་རྗེ་ཅན། ། ཐོགས་མེད་དུས་ནས་འཁོར་མེད་དྲིན་ནོས་པའི། ། དྲིན་ཅན་ཕ་མ་འཁོར་བའི་མེ་དོང་དུ། ། ཤོར་བ་ཤེས་ཀྱང་རང་ཉིད་བདེ་དོན་གཉེར། །
ཁྲེལ་མེད་བདག་གིས་ངང་ཚུལ་འདི་ལ་གཟིགས། ། ཚད་མེད་སྙིང་རྗེ་སྐྱེ་བར་བྱིན་གྱིས་རློབས། ། འཁོར་འདས་ཆོས་ཀུན་རང་གི་སེམས་སུ་འདུས། ། གསལ་རིག་སེམས་ཀྱི་གཤིས་ལ་ངོས་བཟུང་མེད། ། མེད་ཅིང་གསལ་ལ་མ་འགགས་ལྟ་བའི་གནད། ། རང་ངོ་འཕྲོད་ཀྱང་རྟོགས་པའི་གོ་སྐབས་བྲལ། ། ཐུགས་རྗེ་ཆེན་པོ་འཕགས་མཆོག་སྤྱན་རས་གཟིགས། ། བརྗོད་བྲལ་ལྟ་བ་རྟོགས་པར་བྱིན་གྱིས་རློབས། ། ཚོགས་དྲུག་ཡུལ་གྱི་སྣང་བ་སྣ་ཚོགས་ལ། ། འཛིན་མེད་གཉུག་མའི་གནས་ལུགས་སྐྱོང་ཐབས་མཁས། །
སྣང་སྟོང་སྒྱུ་མར་ཤེས་པའི་རོལ་རྩེད་མཁན། ། ཐེག་མཆོག་བསྒྲོད་གཅིག་ལམ་ལ་ཁོ་བོ་མོས། ། ཐུགས་རྗེ་ཆེན་པོ་འཕགས་མཆོག་སྤྱན་རས་གཟིགས། ། ཟུང་འཇུག་ལྟ་བ་རྟོགས་པར་བྱིན་གྱིས་རློབས། ། འགྲོ་རྣམས་དོན་དུ་ཚེ་ཚད་སྙིང་རྗེ་ཡིས། ། ལུས་སྲོག་མ་ཆགས་དམྱལ་བར་འཇུག་ནུས་པའི། ། རྨད་བྱུང་རྒྱལ་སྲས་སྤྱོད་པ་རླབས་པོ་ཆེས། ། ཅི་བྱས་གཞན་དོན་ཁོ་ནར་འགྱུར་བར་ཤོག ། ཐུགས་རྗེ་ཆེན་པོ་འཕགས་མཆོག་སྤྱན་རས་གཟིགས། ། གཞན་ཕན་ཕྱོགས་མཐར་རྒྱས་པར་བྱིན་གྱིས་རློབས། །
ཞེས་པ་འདི་ཡང་བཙུན་པ་དངོས་གྲུབ་དཔལ་འབར་གྱིས། ། རང་གི་ངེས་འབྱུང་གི་གསལ་འདེབས་སུ་སྦྱར་རོ།། ༈ །།ད་ནི་ལྷའི་གནས་བཤད་པར་བྱ་སྟེ། དྲུག་པ། འདོད་དང་གཟུགས་ཁམས་ལྷ་གནས་ལ། ། ས་དང་འབྲེལ་དང་མ་འབྲེལ་དང་། ། ཞར་བྱུང་སེམས་ཅན་ཁྱད་ཆོས་དང་། ། བར་གྱི་ཐག་ཚད་ངོ་ཡིས་བཟུང་། ། ས་དང་འབྲེལ་བའི་ལྷ་གནས་ལ། ། གཞལ་མེད་ཁང་ལ་བརྟེན་པ་དང་། །
རི་རབ་ལ་ནི་བརྟེན་པ་གཉིས། ། གཞལ་མེད་ཁང་ལ་རྟེན་པ་ལ། ། ཉི་ཟླའི་ཐག་ཚད་ཉི་མ་ཡིན། ། གླིང་ལ་བྱ་བ་བྱེད་ཚུལ་དང་། ། དུས་ཚིགས་རྣམ་གཞག་ཞར་ལས་བྱུང་། ། ཟླ་བ་འཕེལ་འགྲིབ་རྒྱུ་བསྟན་ནོ། ། ཞེས་པའི་དོན་ལ། གཞུང་དོན་དང་སྤྱི་དོན་གྱིས་གཏན་ལ་ཕབ་པ་གཉིས་ལས། དང་པོ་ཉི་ཟླའི་ཐག་ཚད་ནི། ཉི་ཟླ་གཉིས་མཐོ་དམན་གྱི་ཚད་ནི་ལྷུན་པོའི་ཆུ་མཚམས་ཡན་གྱི་ཕྱེད་གཉའ་ཤིང་འཛིན་གྱི་རྩེ་དང་མཉམ་པ་ནའོ། །
དེ་དག་གི་དཀྱིལ་འཁོར་ཆེ་ཆུང་གི་ཚད་ཀྱང་ཟླ་བའི་དཀྱིལ་འཁོར་ཞེང་དུ་དཔག་ཚད་ལྔ་བཅུ་ཡོད་པ། ། མཐའ་སྐོར་དུ་དཔག་ཚད་ཕྱེད་དང་གཉིས་བརྒྱ། རྔམས་སུ་དཔག་ཚད་ལྔ་དང་གཅིག་གི་དགུ་ཆ་ལྔ་ཡོད་ཅིང་། དབྱིབས་ལེགས་ཤིང་ལྟ་ན་སྡུག་ལ་ཆུ་ཤེལ་ལས་གྲུབ་པ། གསེར་གྱི་ར་བས་བསྐོར་ཤིང་ར་བའི་འཕང་དུ་དཔག་ཚད་ཕྱེད་ཡོད་པ། རྩིག་སྐྱབས་གསེར་དང་དངུལ་དང་བཻཌཱུརྻ་དང་ཤེལ་ལས་བྱས་པ། གྱེན་དང་ཐུར་དུ་མདའ་ཡབ་ཀྱིས་མཛེས་པ། ནང་གི་འོག་བཞི་མཚོན་སྣ་བརྒྱ་རྩ་གཅིག་གིས་བཀྲ་པས་ཤིང་བལ་ལྟར་འཇམ་པ། རྐང་པ་བཞག་པ་ན་ནེམ་བྱེད་ཅིང་། བཏེག་པ་ན་འཕར་བྱེད་པ།
མེ་ཏོག་མན་ཏ་ར་བས་པུས་མོ་ནུབ་པ་ཙམ་དུ་ཁེབས་པ། མི་མ་ཡིན་པའི་རླུང་གིས་མེ་ཏོག་རྙིང་པ་རྣམས་འདོར་ཞིང་། གསར་པ་རྣམས་འགྲེམས་པར་བྱེད་པ། ལམ་སྲང་གི་ཆུར་དཔག་ཚད་ལྔ་བཅུ་ཞེང་དུ་དཔག་ཚད་ཕྱེད་དང་གཉིས་ཡོད་པ། དེའི་གཡས་གཡོན་ན་རིན་པོ་ཆེ་ལས་གྲུབ་པའི་ཐེམ་སྐས་དང་། ཕ་གུ་ལ་སོགས་པས་མཛེས་པར་བྱས་པ། ཆུ་སྦྲང་རྩི་ལྟ་བུའི་གང་ཞིང་། མེ་ཏོག་སྣ་ཚོགས་པ་དང་། བྱ་སྐད་སྙན་པར་སྒྲོགས་པ། དེ་དག་གི་ཉེ་འཁོར་ན་མེ་ཏོག་དང་འབྲས་བུའི་ཤིང་སྣ་ཚོགས་སྐྱེས་པ།
དཔག་བསམ་གྱི་ཤིང་སྔོན་པོ་དང་། དམར་པོ་དང་། སེར་པོ་དང་། དཀར་པོ་རྣམ་པ་བཞི་ལས་དེ་དག་གིས་ཁ་དོག་དང་མཐུན་པའི་གོས་འབྱུང་བ། རོལ་མོའི་ཆ་བྱད་སྣ་ཚོགས་པི་ཝང་དང་། གླིང་བུ་དང་། པི་ཝང་རྒྱུད་གསུམ་པ་དང་། འཁར་རྔ་དང་། ཧབ་ཤང་རྣམས་དང་། རྒྱན་སྣ་ཚོགས།
ལག་རྒྱན་དང་། རྐང་རྒྱན་དང་། རྒྱན་སྣང་བ་དང་། མི་སྣང་བ་རྣམས་འབྱུང་བའི་ཤིང་ཡོད་དེ། ལྷའམ། ལྷའི་བུ་མོ་རྣམས་ཀྱི་ཇི་ལྟ་བུའི་འདོད་པའི་སེམས་སྐྱེད་མ་ཐག་ཏུ་གང་འདོད་པ་དེ་ལྟ་བུ་རང་གི་ལག་ཏུ་འོང་བར་འགྱུར་རོ། ། བདུད་རྩི་རྣམ་པ་བཞི་དང་། སྦྲང་རྩི་དང་། སྦྲང་ཆང་གི་བཏུང་བ་དག་ཀྱང་ཡོད་དོ། ། ཡང་ཐོག་རྣམས་དང་ཁང་པ་བརྩེགས་པ་རྣམས་དང་།
ཁྱིམ་རྣམས་དང་། ཁང་བཟངས་རྣམས་དང་། བསིལ་བའི་ཁང་པ་རྣམས་དང་། ཟམ་པ་རྣམས་བུད་མེད་ཀྱི་ཚོགས་ཀྱིས་མཛེས་པར་བྱས་ཤིང་། ལྷའི་བུ་མང་པོའི་རྟེན་པ་དང་། སིལ་སྙན་དང་ཕེག་རྡོག་དག་གིས་སྒྲ་སྙན་པར་སྒྲོགས་པ་དང་། དྲི་སྣ་ཚོགས་ཀྱི་ལེགས་པར་བསྒོས་པ་དང་། ཁ་ཟས་དང་བཏུང་བ་དང་ལྡན་པ་དག་ཡོད་དེ། དེ་ལྟར་ལྷའི་བུ་ཟླ་བ་འཁོར་དང་བཅས་པ་རྩེ་ཞིང་དགའ་མགུར་སྤྱོད་པ་རང་གི་ལས་ཀྱིས་འབྲས་བུ་ཉམས་སུ་མྱོང་བར་བྱེད་དོ། ། ཉི་མའི་དཀྱིལ་འཁོར་ཞེང་དུ་དཔག་ཚད་ལྔ་བཅུ་རྩ་གཅིག
མཐའ་སྐོར་དུ་དཔག་ཚད་བརྒྱ་ལྔ་བཅུ་གསུམ་དང་བཅས་ཤིང་། རྔམས་སུ། མདོ་བཞག་པར། དཔག་ཚད་ལྔ་དང་དཔག་ཚད་གཅིག་གི་དགུ་ཆ་ལྔ་ཡོད་པར་བཤད། རྒྱུ་མེ་ཤེལ་ལས་གྲུབ་པ། གསེར་གྱི་ར་བས་ཀུན་ནས་སྐོར་བ། ལམ་འཕྲང་གི་ཆུར་དཔག་ཚད་ལྔ་བཅུ་རྩ་གཅིག་པ་ར་བས་རྩིགས་སྐྱབས་ནང་གི་ས་གཞི་དང་། མེ་ཏོག་གི་ས་གཞི་དང་། དཔག་བསམ་གྱི་ཤིང་ལ་སོགས་པ་ཕུན་སུམ་ཚོགས་པའི་འབྱོར་པ་རྣམས་ནི། ཟླ་བ་ལ་ཇི་ལྟར་ཡོད་པ་བཞིན་ཡོད་ལ།
ལོངས་སྤྱོད་དེ་དག་ལ་ལྷའི་བུ་ཉི་མ་འཁོར་དང་བཅས་པས་རང་གི་ལས་ཀྱི་འབྲས་བུ་ཉམས་སུ་མྱོང་བར་བྱེད་དེ། སྔ་མ་བཞིན་ནོ། ། འདི་པའི་ལུགས་ལ་ཉི་ཟླ་གཉིས་ཀ་དབྱིབས་མཎྜལ། ཁ་གྱེན་དུ་བསྟན་པ་ལྟ་བུ་ཡིན་ཤིང་། ས་སྡེ་པའི་ལུགས་ལ། དབྱིབས་ཟླུམ་པོར་ཡོད་ཚུལ་འོག་ནས་འཆད་དོ། ། སྐར་མ་ཆེ་བ་ལ་རྒྱང་གྲགས་བཅོ་བརྒྱད། ཆུང་བ་ལ་འདི་བའི་ལུགས་ལ་རྒྱང་གྲགས་གཅིག ས་སྡེ་པའི་ལུགས་ལ། ཆུང་བ་རྒྱང་གྲགས་བཞི་པ།
འབྲིང་རྣམས་བཅུ་དང་བཅུ་གཉིས་པ་ཡིན། གྲངས་ནི་དུང་ཕྱུར་གཉིས། བྱེ་བ་བརྒྱད། ས་ཡ་ལྔ་ཡོད་དོ། ། དེ་ལྟར་ཡང་། དུང་གཉིས་བྱེ་བརྒྱད་ས་ཡ་ལྔ། ། སྐར་མའི་གྲངས་སུ་ཤེས་པར་བྱ། ། ཆེ་བ་རྒྱང་གྲགས་བཅོ་བརྒྱད་ནས། ། ཆུང་བ་རྒྱང་གྲགས་བཞིའམ་གཅིག ། ཕལ་ཆེར་བཅུ་དང་བཅུ་གཉིས་པ། །
ཞེས་པ་ལྟར་སྦྱར་རོ། ། སྐར་མ་ཐམས་ཅད་དབྱིབས་ལེགས་ཤིང་ལྟ་ན་སྡུག་པ། ཆུ་ཤེལ་ལས་གྲུབ་པ། གསེར་གྱི་ར་བས་སྐོར་བ་ལ་སོགས་པ་ཡོན་ཏན་གྱི་རྣམ་པ་ཟླ་བ་དང་མཚུངས་སོ། ། གཉིས་པ་ཉི་མའི་དཀྱིལ་འཁོར་གླིང་ལ་བྱ་བ་བྱེད་ཚུལ་ནི། འདེགས་བྱེད་ཀྱི་རླུང་གིས་བཏེག་ཅིང་། འཕུལ་བྱེད་ཀྱིས་རླུང་གིས་སྐྱོད་པས། ཞག་རེ་ལ་ཉི་མའི་གླིང་བཞི་འཁོར་བར་བྱེད་དེ། དེའི་ཚུལ་ཡང་། སྒྲ་མི་སྙན་དུ་ནམ་ཕྱེད་པ་དང་།
ལུས་འཕགས་པོར་ཉི་མ་ནུབ་པ་དང་འཛམ་བུ་གླིང་དུ་ཉི་མ་ཕྱེད་པ་དང་། བ་གླང་སྤྱོད་དུ་ཉི་མ་འཆར་བ་རྣམས་དུས་གཅིག་པའོ། ། གསུམ་པ་དུས་ཚིགས་ཀྱི་རྣམ་གཞག་ནི། དབྱར་གྱི་ཟླ་བ་གཉིས་པ་ཁྲུམ་ཀྱི་ཟླ་བ་ཡི་ཐ་མ་མར་ངོ་སྔོན་དུ་སོང་བའི་ཡར་ངོའི་ཚེས་བརྒྱད་ལ་དབྱར་ཉི་ལྡོག་ནས། ཚེས་དགུ་ནས་མཚན་མོ་རིང་དུ་འགྱུར་ལ། དེ་ནས་དགུན་ཟླ་རྣམས་ཀྱི་བཞི་པ་དབོ་ཟླ་བའི་མར་ངོ་སྔོན་དུ་སོང་བའི་ཐ་མ། ཡར་ངོའི་ཚེས་བརྒྱད་ལ་དགུན་ཉི་ཟློག་སྟེ། ཚེས་དགུ་ནས་མཚན་མོ་ཐུང་དུ་འགྱུར་རོ། ། ཉིན་མོ་དེ་དག་ལས་ཟློག་སྟེ། མཚན་མོ་རིང་ལ་ཚེ་ཐུང་སྟེ།
ཐུང་བས་ཚེ་རིང་ངོ་། ། འདིའི་སྐབས་ཀྱིས་རང་འགྲེལ་སོགས་སུ། དགུན་ཟླ་ཐ་ཆུང་ཡར་ངོའི་ཚེས་བརྒྱད་ལ་དགུན་ཉི་ཟློག་པ་ལྟ་བུར་བཤད་ཀྱང་། དབྱར་ཉི་ཟློག་པའི་ཚིག་གྲོགས་ཀྱི་དབང་གིས་བཤད་ཀྱིས། དོན་ལ་མར་ངོའི་ཚེས་བརྒྱད་ལ་དགུན་ཉི་ཟློག་སྲིད་ཀྱང་། ཡར་ངོ་ཚེས་བརྒྱད་ལ་དགུན་ཉི་ཟློག་པ་མི་སྲིད་པའི་རྒྱུ་མཚན་འོག་ཏུ་འཆད་དོ། ། འོ་ན་ཉི་མ་ཇི་ཙམ་གྱི་རིང་ཐུང་དུ་འགྱུར་ཞེ་ན། ཉིན་མོའམ། མཚན་མོ་རིང་བར་འགྱུར་བ་ནི། ཐང་གཅིག་རེ་རེ་དག་གོ །
དེས་ན་ཉིན་མཚན་མཉམ་པ་ན། ཡུད་ཙམ་བཅོ་ལྔ་དང་། ཐུང་བ་ན་བཅུ་གཉིས་དང་། རིང་བ་ན་བཅོ་བརྒྱད་དུ་འགྱུར་རོ། ། དེ་ཡང་ཉི་མ་ལྷོར་བགྲོད་པའི་ཚེ་མཚན་མོ་རིང་ཞིང་། བྱང་དུ་འགྲོ་བའི་ཚེ་ཉིན་མོ་རིང་སྟེ། རིམ་གྱིས་འཆར་བ་ཇེ་དམར་གྱུར་པས་མཐོང་ཡུན་ཇེ་ཐུང་དང་། འཆར་བ་ཇེ་མཐོར་གྱུར་པས་མཐོང་ཡུན་ཇེ་རིང་འགྱུར་བར་དུས་འཁོར་བས་སོ། ། ཁ་ཅིག་ཐུར་ལ་འགྲོ་བ་མགྱོགས་ཤིང་། གྱེན་ལ་འགྲོ་བ་བུལ་བ་ཡིན་པར་འཆད་དོ། །
བཞག་པར། དགུན་གྲང་བ་ནི། ཉི་མའི་འོད་ཀྱི་དངོས་གཞི། ལྷོའི་རྒྱ་མཚོར་བབས་པས་ཏེ། དེའི་དབང་གིས་གཏིང་ཆུ་དྲོའོ། ། སོས་ཀ་ཚ་བ་ནི། ཉི་མའི་འོད་ཀྱི་དངོས་བཞི་གླིང་དུ་བབས་པས་ཏེ། དེའི་དབང་གིས་རྒྱ་མཚོ་གྲང་བས་གཏིང་ཆུ་གྲང་བར་བཤད་དོ། ། བཞི་པ་ཞར་བྱུང་ཟླ་བ་འཕེལ་འགྲིབ་ཀྱི་རྒྱུ་མཚན་བསྟན་པ་ནི། འོ་ན་ཟླ་བ་མར་ངོ་ལ་འགྲིབ་ཡར་ངོ་ལ་འཕེལ་བའི་རྒྱུ་མཚན་ཅི་ཞེ་ན།
གདགས་པར། མར་ངོ་ལ་ཉི་མ་དང་ཇེ་ཉེ་ཇེ་ཉེར་གྱུར་པ་ལས། ཟླ་བ་རང་གི་གྲིབ་མ་འབབ་པས་རིམ་གྱིས་འགྲིབ་ཅིང་། གནམ་གང་གི་ཚེ་ཤིན་ཏུ་ཉེ་བས་རང་གི་གྲིབ་མས་རིལ་པོ་འགྲིབ་པར་སྣང་ལ། ཡར་ངོ་ལ་ཉི་མ་དང་ཇེ་རིང་དུ་གྱུར་པས་གྲིབ་མ་ཇེ་ཆུང་དུ་གྱུར་ནས་འཕེལ་ཤིང་། ཉའི་ཚེ་ཤིན་ཏུ་རིང་བས་སྒྲིབ་བྱེད་ཀྱི་དྲི་མ་མེད་པའི་ཕྱིར་རིལ་པོ་མཐོང་བར་བཤད་དེ། སྒྲོན་མེ་ལ་ཉེ་རིང་གི་ཀ་བ་བཞིན་ནོ། ། ཞེས་པ་ནི། ཆོས་འདི་པའི་ལུགས་ཡིན་ལ། ས་སྡེ་ལྟར་ན་ཟླ་བའི་དཀྱིལ་འཁོར་གྱི་ཕྱེད་ནོར་བུ་ཆུ་ཤེལ་ལས་གྲུབ།
ཕྱེད་བཻཌཱུརྻ་ལས་གྲུབ་པ་དེ་ཉིད་སྟེང་འོག་ཏུ་འགྱུར་བའི་དབང་གིས་འཕེལ་འགྲིབ་ཏུ་སྣང་སྟེ། ཚེས་གཅིག་ནས་བཅོ་ལྔའི་བར་ལ། ནོར་བུ་ཆུ་ཤེལ་གྱི་ཕྱོགས་དེ་ཉིད་འོག་ཏུ་ཇེ་ཆེ་ཇེ་ཆེར་ཆེར་སོང་ནས། ཚེས་བཅོ་ལྔ་ལ་ནོར་བུ་ཆུ་ཤེལ་གྱི་ཕྱོགས་དེ་ཉིད་འོག་ཏུ་གནས་ཤིང་བཻཌཱུརྻའི་ཕྱོགས་དེ་ཉིད་སྟེང་དུ་གནས། བཅུ་དྲུག་ནས་གནམ་གང་གིས་བར་ལ། བཻཌཱུརྻའི་ཕྱོགས་དེ་ཉིད་འོག་ཏུ་རྒྱ་ཇི་ཆེར་སོང་ནས་གནམ་གང་ལ་བཻཌཱུརྻའི་ཕྱོགས་དེ་ཉིད་འོག་ཏུ་གནས། ནོར་བུ་ཆུ་ཤེལ་གྱི་ཕྱོགས་དེ་ཉིད་སྟེང་དུ་གནས་པའི་ཕྱིར། ས་སྡེ་ལས། ཟླ་བའི་དཀྱིལ་འཁོར་ནི་ཡུད་ཙམ་གྱི་སྟེང་དུ་འཛུར་ནས་ཟླ་གམ་དུ་སྣང་སྟེ། དེའི་ཕ་རོལ་གྱི་ངོས་དེས་བསྒྲིབས་པས་ཕྱིར་མི་སྣང་སྟེ།
ཇི་ལྟ་ཇི་ལྟར་འཛུར་བ་དེ་བཞིན་དུ། དེ་ལྟ་དེ་ལྟར་ཤིན་ཏུ་གང་བར་སྣང་ངོ་། ། མར་གྱི་ངོ་ལ་ཇི་ལྟ་ཇི་ལྟར་འཐུར་དུ་འཛུར་བ་དེ་ལྟ་དེ་ལྟར་འགྲིབ་པ་སྣང་ངོ་། ། ཞེས་བཤད་ཤིང་། ཉི་ཟླ་གཉིས་ཀ་དབྱིབས་ཟླུམ་པོར་བཞེད་དོ། ། འོ་ན་ཟླ་བ་སྟེང་འོག་ཏུ་འཛུར་ན། ལྷའི་བུ་ཟླ་བ་མགོ་འཇུག་ཟློག་པའི་སྐྱོན་ཡོད་ཅེ་ན། སྐྱོན་མེད་དེ། ཉི་མ་དང་ཟླ་བ་ནི་ལྷའི་བུ་དེ་གཉིས་ཀྱི་འོག་གཞིའི་རྟེན་ཙམ་ཡིན་ལ། གཞལ་ཡས་ཁང་དངོས་ནི།
འོག་གཞི་ལ་མ་རེག་པའི་ཚུལ་དུ་ཡོད་པའི་ཕྱིར་ཞེས་ཟེར། ཟླ་བའི་ནང་གི་ནག་པོ་ར་རི་ནི་རྒྱ་མཚོའི་ནང་གི་ཉ་དང་རུས་སྦལ་སོགས་ཀྱི་གཟུགས་བརྙན་སྣང་བར་ས་སྡེར་བཤད་ཅིང་། མདོ་གཞག་པར། གླིང་སྣང་བས་དབུས་རྙོག་ཅིང་། རྒྱ་མཚོ་སྣང་བས་མཐའ་དྭངས་པར་བཤད། སྐྱེ་རབས་ལས། བརྒྱ་བྱིན་གྱིས་རི་བོང་གི་གཟུགས་བྲིས་པ་ནི་འཐད་པར་མངོན་ནོ། ། འདིའི་སྐབས་སུ་དོགས་པའི་གཞི་ཆེ་བ་འདི་ལྟ་བུ་གཅིག་འབྱུང་སྟེ། སྔོན་པ་འོག་མ་པའི་ལུགས་ཀྱིས་ཟླ་བ་འཕེལ་འགྲིབ་ཀྱི་ཚུལ་འདི་ལ། འཛམ་བུའི་གླིང་འདིར་ཚེས་བཅུ་དྲུག་གི་ནམ་ཕྱེད་ཡོལ་ཙམ་ལ་ཟླ་བ་ལ་འགྲིབ་ཆ་ཅུང་ཟད་ཡོད་པ་སྟེ།
དུས་དེའི་ཚེ་བྱང་སྒྲ་མི་སྙན་པའི་ཉི་མ་ཕྱེད་ཡོལ་ཙམ་གྱི་ཉི་མའི་འོད་ཟེར་ཟླ་བ་ལ་ཕོག་པར་ཁས་ལེན་དགོས་ཤིང་། དེ་ནི་ཧ་ཅང་ཐལ་ཏེ། རི་རབ་ནི་ཤིན་ཏུ་རྒྱ་ཆེ་བའི་དཀྱིལ་ནས་ཉི་མ་ཤིན་ཏུ་རྒྱ་ཆུང་བས་འོད་ཟེར་འཛམ་བུ་གླིང་གི་དཀྱིལ་དུ་མི་འཕོག་པའི་ཕྱིར། མངོན་པ་གོང་མ་བའི་ཟླ་བའི་འཕེལ་འགྲིབ་ཀྱི་ཚུལ་དེ་ཡང་མི་འཐད་དེ། འཛམ་བུའི་གླིང་འདིར་ཟླ་བའི་མར་ངོ་ལ། ནམ་མཁའི་བཻ་ཌཱུརྻའི་ཁ་དོག་དང་། ཟླ་བའི་བཻ་ཌཱུརྻའི་ཁ་དོག་འདྲེས་པས་མར་ངོ་ལ་ཟླ་བ་འགྲིབ་ཅིང་། ཡར་ངོ་ལ་ཁ་དོག་མ་འདྲེས་པས་ཟླ་བ་འཕེལ་བར་ཁས་ལེན་ན། ཤར་ལུས་འཕགས་པོར་ཡར་ངོ་ལ་ཟླ་བ་འགྲིབ་ཅིང་མར་ངོ་ལ་ཟླ་བ་འཕེལ་བར་ཁས་ལེན་དགོས་ཏེ། ཤར་གྱི་ནམ་མཁའི་ཁ་དོག་དཀར་པོ་ཡོད་པའི་ཕྱིར་དང་།
ནུབ་བྱང་གཉིས་སུ་ནི་ཁ་དོག་གི་ཁྱད་པར་ཙམ་མ་གཏོགས། ཡར་ངོ་མར་ངོ་གཉིས་ཀ་ལ་ཟླ་བ་རང་སོ་མཐོང་བ་ཧ་ཅང་ཐལ་བའི་སྐྱོན་ཡོད་པའི་ཕྱིར། དོགས་པ་འདི་གཉིས་ནི། དང་པོར་སྐྱེ་དཀའ་ཞིང་། སྐྱེས་ནས་ཆོད་དཀའ་བས་རྣམ་དཔྱོད་དང་ལྡན་པ་དག་གིས་དཔྱོད་དགོས་ལ། ཁོ་བོས་ནི་དོགས་པ་གཏིང་ནས་བསླངས་ཏེ་བཀོད་པ་ཡིན་ནོ། ། ངེས་པའི་དོན་དུ་ནི། འདི་ལྟ་སྟེ། རྒྱལ་བའི་སྲས་པོ་ཞི་བ་ལྷས། ། རྣལ་འབྱོར་པ་ཡང་བློ་ཁྱད་ཀྱིས། །
གོང་མ་གོང་མ་རྣམས་ཀྱིས་གནོད། ། ཅེས་པ་ལྟར། ཟབ་མོའི་རྒྱུད་སྡེ་དག་གི་དགོངས་པ་ལྟར། ། ནང་གི་ཁམས་དཀར་དམར་འཕེལ་འགྲིབ་ཀྱི་བྱེད་པས། ཕྱི་རོལ་དུ་ཟླ་བ་ལ་འཕེལ་འགྲིབ་བྱུང་བར་ངེས་སོ།། །། གཉིས་པ་སྤྱི་དོན་ལ། དོན་བཤད་ཀྱིས་ཁོག་ཕུབ་པ་དང་། ཚིག་བཤད་ཀྱིས་ལྷུག་པར་ཕྲལ་བ་གཉིས། དང་པོ་ནི། དུས་ཉིད་ཇི་ལྟར་བྱུང་བའི་ཚུལ།
བྱུང་བའི་དུས་ཀྱི་དབྱེ་བ་བཤད། ། དུས་ཀྱི་ཐོག་མ་ངོ་ཡིས་བཟུང་། ། དབྱར་དགུན་སྟོན་དཔྱིད་གཟེར་བཞི་དང་། ། དུས་བཞི་ཇི་ལྟར་འཁོར་བའི་ཚུལ། ། ལོ་ཟླ་ཞག་གསུམ་རྣམ་གཞག་དང་། ། དེ་ལས་ཤོལ་ཉིད་མདོར་ཚུལ་ནི། ། རྣམ་བཤད་འདི་ཡིས་ལུས་སུ་གནས། ། དབྱེ་བ་བཞི་གསུམ་ལྔ་དང་དྲུག ། བཞི་ནི་དགུན་དཔྱིད་དབྱར་དང་སྟོན། ། མགོ་རྒྱལ་རྟ་པ་གསུམ་པོ་དགུན། །
དབོ་དང་ནག་པ་ས་ག་དཔྱིད། ། སྣྲོན་དང་ཆུ་སྟོད་གྲོ་བཞིན་དབྱར། ། ཁྲུམས་དང་ཐ་སྐར་སྨིན་དྲུག་སྟོན། ། གསུམ་ནི་དགུན་དཔྱིད་དབྱར་དང་གསུམ། ། གསུམ་དུ་དབྱེ་བ་སྔོན་འདུལ་གཉིས། ། དབྱེ་ཚུལ་མི་མཐུན་མངོན་པ་བ། ། སྨིན་དྲུག་མགོ་རྒྱལ་རྟ་པ་དགུན། ། དབོ་དང་ནག་པ་སྣྲོན་པ་དཔྱིད། ། ཆུ་སྟོད་གྲོ་བཞིན་ཁྲུམས་ཐ་དབྱར། ། འདུལ་བར་གསུམ་དུ་དབྱེ་བ་ནི། །
མགོ་རྒྱལ་ཆུ་དང་དབོ་ནི་དགུན། ། ནག་པ་སྣྲོན་དང་ཆུ་སྟོད་དཔྱིད། ། གྲོ་བཞིན་ཁྲུམས་ཐ་སྨིན་དྲུག་དབྱར། ། ལྔ་དང་དྲུག་ཏུ་དབྱེ་བ་ནི། ། གསུམ་དུ་དབྱེ་བའི་ནང་ཚན་ནོ། ། དེ་ལྟར་དུས་ཚིགས་རྣམ་གཞག་གི ། སྟོན་དཔྱིད་གཉིས་པོ་ངེས་པར་འགལ། ། དབྱར་དགུན་གཉིས་ལ་མུ་བཞི་སྟེ། ། མགོ་རྒྱལ་མཆུ་དང་དབོ་བཞི་པོ། ། དགུན་ཟླ་ཡིན་གྱི་དབྱར་ཟླ་མིན། །
སྣྲོན་དང་ཆུ་སྟོད་གྲོ་བཞིན་ཁྲུམས། ། ཐ་སྐར་ལྔ་ནི་དབྱར་ཁོ་ན། ། ཡིན་གྱི་དགུན་ཟླ་མིན་གྱི་མུ། ། སྨིན་དྲུག་དབྱར་དགུན་གཉིས་ཀའི་མུ། ། ནག་པ་གཉིས་ཀ་མིན་པའི་མུ། ། དུས་ཀྱི་ཐོག་མ་ངོས་བཟུང་བ། ། མདོ་རྒྱུད་བསྟན་བཅོས་རྣམས་ལས་ནི། ། དུས་མགོའི་འཛིན་ཚུལ་མ་གསུངས་ཀྱང་། ། འདིར་ནི་མངོན་འདུལ་དུས་འཁོར་དང་། ། རྒྱ་ནག་རྩིས་ཀྱི་ལུགས་བཞི་འཆད། །
འཆད་ཚུལ་དགག་བཞག་གཉིས་ལས་ནི། ། གཞན་འདོད་རྣམ་གྲངས་མང་ཡོད་ཀྱང་། ། རགས་པ་ཙམ་གཅིག་འདིར་བརྗོད་ན། ། མཁས་པའི་དབང་པོ་མཆིམས་ལ་སོགས། ། ཧོར་ཟླ་བརྒྱད་པའི་བཅུ་དྲུག་ནས། ། དགུན་ཟླ་བརྒྱད་པའི་མགོ་བཟུང་སྟེ། ། དེ་ནས་མངོན་འདུལ་གཉིས་ཀ་ཡིས། ། དུས་མགོ་འཛིན་པར་མཐུན་ཞེས་གསུངས། ། དེ་ལ་དབྱར་གོས་བཙལ་བཞག་དང་། ། དབྱར་གྱི་ཁས་ལེན་སྔ་ཕྱི་དང་། །
དགག་དབྱེ་སྲབ་རྐྱང་གཏིང་དབྱུང་གི ། ལག་ལེན་བདུན་པོ་ཟླ་རེས་སྔས། གཞན་ཡང་མངོན་སུམ་དག་དང་ནི། ཡིད་ཆེས་ལུང་དང་འགལ་བས་གནོད། ། མཁྱེན་རབ་དབང་ཕྱུག་བུ་སྟོན་སོགས། ། ཧོར་ཟླ་དགུ་པའི་བཅུ་དྲུག་ནས། ། བཅུ་པའི་བཅོ་ལྔའི་བར་ལ་ནི། ། སྨིན་དྲུག་སྟོན་ཟླ་ཐ་ཆུང་དང་། ། དགུན་ཟླ་དང་པོའི་མཚན་གཞིར་བཟུང་། ། དེ་ནས་མངོན་འདུལ་གཉིས་ཀ་ཡིས། །
དུས་མགོ་མཐུན་པར་འཛིན་ཞེས་གསུངས། ། དེ་ལས་ཟླ་བའི་མིང་འདོགས་འཁྲུལ། ། དབྱར་དགུན་ཉི་མའི་ཟློག་མཚམས་ལ། ། ཁས་བླངས་སྔ་ཕྱིའི་འགལ་བས་གནོད། ། སྐད་གཉིས་སྨྲ་བའི་སྐྱེས་ཆེན་འགའ། ། ཧོར་ཟླ་བཅུ་པའི་བཅུ་དྲུག་ནས། ། བཅུ་གཅིག་པ་ཡི་བཅོ་ལྔའི་བར། སྨིན་དྲུག་ཟླ་བར་བཟུང་ནས་ནི། ། དེ་ནས་མངོན་འདུལ་གཉིས་ཀ་ཡི། ། དུས་མགོ་མཐུན་པར་འཛིན་ཞེས་གསུངས། །
དེང་སང་གངས་རིའི་ལྗོངས་ཀྱི་ནི། ། མངོན་འདུལ་སྨྲ་བ་ཕལ་མོ་ཆེ། ། ལུགས་འདིའི་རྗེས་སུ་འབྲང་བར་བྱེད། ཚུལ་དེ་རིགས་པས་བརྟག་པ་ན། ། དབྱར་གོས་བཙལ་བཞག་ལ་སོགས་པའི། ། ལག་ལེན་བདུན་པོ་ཐམས་ཅད་ནི། ། ཟླ་བ་རེ་རེས་ངེས་པར་ཕྱིས། ། མཁས་པའི་དབང་པོ་དབྱིག་གཉེན་གྱི། ། དབྱར་གྱི་ཟླ་བ་གཉིས་པ་ཡི། ། ཐ་མའི་ཚེས་དགུ་ནས་མཚན་རིང་། །
དགུན་རྣམས་ཀྱི་ནི་བཞི་པ་ལ། ཐུང་དུ་འགྱུར་རོ་ཉིན་མོ་ཟློག ། དེ་སྐད་གསུངས་ཕྱིར་ཁྱེད་ལ་ནི། ཧོར་ཟླ་གཉིས་པར་དགུན་ཉི་ཟློག ། ཧོར་ཟླ་བརྒྱད་པར་དབྱར་ཉི་ཟློག ། དཔྱིད་ཀྱི་ཉིན་མཚན་དབྱར་ལ་མཉམ། ། སྟོན་གྱི་ཉིན་མཚན་དགུན་ལ་མཉམ། ། བབ་ཅོལ་ཁས་ལེན་དགོས་པ་དེ། ། མངོན་སུམ་དག་དང་འགལ་བ་དང་། ། ཧ་ཅང་ཐལ་བའི་གནས་སུའང་མཐོང་། །
མཁས་པའི་ཆིག་བགད་ཁོང་ནས་འཆོར། ། གལ་ཏེ་མཁས་མཆོག་དབྱིག་གཉེན་གྱི། ། ལུང་གི་དགོངས་པ་དབྱར་དགུན་གྱི། ། བགྲོད་གཉིས་མཐའ་ཐུག་མ་ཡིན་གྱི། ། སྟོན་དཔྱིད་ཉིན་མཚན་མཉམ་པ་ཡི། ། དུས་ལ་ངེས་པར་སྦྱོར་ཞེས་གསུངས། ། ལེགས་པར་བཤད་པ་ཡིན་ནོ་ཞེས། ། རྗེས་འཇུག་རྣམས་ཀྱིས་གྱེར་པོར་སྒྲོག ། དེ་ལྟ་ན་ནི་བཞག་པ་ཡི། ། མདོ་དང་གདགས་པའི་བསྟན་བཅོས་སོགས། །
ཡིད་ཆེས་ལུང་ལས་སྔར་བཤད་ཀྱིས། ། དུས་གཉིས་དབྱར་དགུན་མཐར་ཐུག་ལ། ། སྦྱོར་ཚུལ་གསལ་པོར་གསུངས་དང་འགལ། ། སྐད་གཉིས་སྨྲ་བའི་སྐྱེས་ཆེན་ཁྱེད། ། འཇིག་རྟེན་རྨོངས་པའི་གྲགས་པ་ལ། ། བརྒལ་མ་ནུས་པའི་ཟུར་འགྲོས་ཀྱིས། ། རྫོགས་སངས་རྒྱས་ཀྱིས་གསུངས་པ་ཡི། ། ཡིད་ཆེས་ལུང་ལ་མ་བསྙོན་ཅིག ། ཕྱིས་ཀྱི་མངོན་འདུལ་སྨྲ་བ་ཡིས། ། མཁས་པ་ཁ་ཅིག་འདི་སྐད་ལོ། །
མངོན་འདུལ་གཉིས་ཀ་མཐུན་པ་ཡི། ། དུས་མགོ་སྟོན་ཟླ་ཐ་ཆུང་ནས། ། འཛིན་པར་གསུངས་ཀྱང་ཐ་ཆུང་དེ། ། གང་ལ་བྱེད་ཀྱི་ངེས་མེད་དེ། ། རེ་འགའ་སྨིན་དྲུག་ཟླ་བ་དང་། ། རེ་འགའ་དབྱུག་པའི་ཟླ་བ་ལ། ། སྟོན་ཟླ་ཐ་ཆུང་འབྱུང་བ་ནི། ། རགས་པའི་རྩིས་ཀྱི་རྣམ་གཞག་ཡིན། ། ཞིབ་མོར་བརྩིས་ན་སྟོན་གྱི་ནི། ། ཉིན་མཚན་མཉམ་པའི་ཕྱི་དེ་ནས། །
སྟོན་ཐའི་མགོ་ནི་འཛིན་ནོ་ཞེས། ། སྐད་གཟེངས་མཐོན་པོས་སྒྲོག་པར་བྱེད། ། དེ་ལྟ་ན་ནི་དུས་ཀྱི་མགོ ། འཛིན་པའི་མངོན་འདུལ་གཞུང་ལུགས་རྣམས། ། མཐའ་གཅིག་ཏུ་ནི་མ་ངེས་པས། ། ལག་ལེན་བདུན་པོ་ལ་སོགས་པ། ། ཐམས་ཅད་འཆོལ་བར་འགྱུར་ཕྱིར་དང་། ། རང་ལུགས་ཡིད་བསྟན་ཐུབ་པ་ཡི། ། དུས་མགོ་མ་རྙེད་ཐེ་ཚོམ་གཞི། ། ཁྱད་པར་ཁྱེད་འདོད་ཞིབ་རྩིས་ཀྱི། །
སྟོན་ཟླ་ཐ་ཆུང་ཟླ་གཅིག་ལ། ། མར་ངོ་གཉིས་ནི་བྱུང་བས་ན། ། འདི་ནི་མཁས་པའི་བཞད་གད་གནས། ། བླུན་པོའང་ཧ་ལས་གཏམ་དུ་བྱེད། ། ལུགས་འདི་རྣ་བའི་བདུད་རྩི་མིན། ། སྔར་བཤད་ཕྱོགས་སྔ་སྨྲ་བ་པོ། ། ཐམས་ཅད་མཐུན་པར་མངོན་འདུལ་གཉིས། ། དུས་མགོ་གཅིག་ཏུ་འཁྲུལ་བ་འདིས། ། མི་མཐུན་གྲུབ་མཐའ་འདྲེས་པ་ཡི། ། ཀུན་བརྟགས་ཐག་གུའི་འཆིང་ཐག་གིས། །
དགུན་ར་དགུན་ཟླ་དང་པོ་དང་། ། དགུན་ཟླ་གཉིས་པའི་གཞི་མཐུན་དུ། ། འགལ་བ་འདུས་པའི་ཁུར་ཆེན་ནི། ། ཁྱེར་བས་ཨ་ཐང་མ་ཆད་དམ། ། ཕྱོགས་འཛིན་གཡའ་དང་བྲལ་བ་ཡི། ། ཁོ་བོའི་རྣམ་དཔྱོད་མེ་ལོང་ལ། ། ལུགས་བཞི་གྲུབ་མཐའི་གཟུགས་བརྙན་ནི། ། ཐུན་མོང་བ་རྣམས་མི་འགལ་ཞིང་། ཐུན་མོང་མ་ཡིན་མ་འདྲེས་པ། ། གསལ་པོར་ཤར་ཚུལ་འདི་ལྟ་སྟེ། །
སྔོན་འདུལ་དུས་ཀྱི་འཁོར་ལོ་དང་། ། རྒྱ་ནག་རྩིས་ཀྱི་དུས་མགོ་རྣམས། ། འཛིན་ཚུལ་མི་གཅིག་སོ་སོར་ངེས། ། སྔོན་འདུལ་མར་ངོ་སྔོན་འགྲོ་ཡི། ། སྒོ་ནས་ཧོར་ཟླ་བརྒྱད་པ་དང་། ། དགུ་པའི་བཅུ་དྲུག་དག་ནས་ནི། ། རིམ་བཞིན་དུས་མགོ་འཛིན་པར་གསུངས། ། དུས་འཁོར་རྒྱ་ནག་རྩིས་ལུགས་ལ། ། ཡར་ངོ་སྔོན་འགྲོའི་སྒོ་ནས་ནི། ། བཅུ་གཅིག་པ་དང་བཅུ་གཉིས་པའི། །
རིམ་བཞིན་ཡར་ཚེས་དང་པོ་ནས། ། དུས་ཀྱི་མགོ་ནི་འཛིན་པར་གསུངས། ། རྩིས་ཀྱི་མདོ་བྱང་ཆེན་མོ་ན། ། ཀོང་ཇོ་འཁྲུལ་གྱི་བང་མཛོད་ལས། ། ཧོར་ཟླ་དང་པོའི་ཚེས་གཅིག་ནས། ། དུས་མགོ་འཛིན་ཞེས་བཤད་པའང་ཡོད། ། རང་ལུགས་མངོན་པའི་དུས་ཀྱི་མགོ ། འཛིན་ཚུལ་བཤད་པའི་དམ་བཅའ་ལ། ། ཡིད་ཆེས་ཁུངས་ཀྱི་སྒྲུབ་བྱེད་བདུན། ། དངོས་སྟོབས་རིགས་པའི་སྒྲུབ་བྱེད་གསུམ། །
འདུལ་བ་རྒྱ་མཚོའི་དུས་ཀྱི་མགོ ། འཛིན་ཚུལ་བཤད་པའི་དམ་བཅའ་ལ། ། ཡིད་ཆེས་ལུང་གི་སྒྲུབ་བྱེད་ལྔ། ། དངོས་སྟོབས་རིགས་པའི་སྒྲུབ་བྱེད་བརྒྱད། ། ཀུན་བརྟགས་རྨོངས་པའི་རྩོད་པ་གསུམ། ། སྤངས་ཏེ་ལུགས་གཉིས་དུས་ཀྱི་མགོ ། འཛིན་ཚུལ་མ་འདྲེས་འཁྲུལ་མེད་གྲུབ། ། དེ་ནས་གཟེར་བཞིའི་འབྱུང་ཚུལ་ནི། ། དམ་ཆོས་མངོན་པའི་སྡེ་སྣོད་ལས། ། ཐ་ཆུང་བཞི་ལ་གཟེར་བཞི་གསུངས། །
འདུལ་བ་རྒྱ་མཚོའི་གཞུང་ལུགས་ལས། ། འབྲིང་པོ་བཞི་ལ་གཟེར་བཞི་གསུངས། ། དཔལ་ལྡན་དུས་ཀྱི་འཁོར་ལོ་དང་། ། རྒྱ་ནག་རྩིས་ཀྱིས་རྒྱུད་འགྲེལ་ལས། ། ར་བ་བཞི་ལ་གཟེར་བཞི་པོ། ། འབྱུང་བར་གསུངས་ཀྱང་ར་བ་ཡི། ། ངོས་འཛིན་མི་གཅིག་སོ་སོར་ངེས། ། ཁྱད་པར་ཅན་གྱིས་དོགས་པའི་ཕྱིར། ། ལུགས་མཆོག་བཞི་པོ་གཟེར་བཞི་ཡི། ། འབྱུང་ཚུལ་མིང་ལ་མ་མཐུན་ཡང་། །
ངེས་པའི་དོན་དུ་ཐམས་ཅད་མཐུན། ། དབྱར་དགུན་སྟོན་དཔྱིད་གཟེར་བཞི་པོ། ། དུས་ཚིགས་གཙོ་བོ་ཡིན་པའི་ཕྱིར། ། རྣམ་དཔྱོད་ལྡན་པའི་བློ་གྲོས་ཅན། ། རྒྱ་ཆེན་ཐོས་པས་མི་ངོམས་པའི། ། ཐར་འདོད་རྣམས་ཀྱི་མདོ་རྒྱུད་དང་། ། དགོངས་འགྲེལ་བསྟན་བཅོས་ལེགས་པར་མཐོང་། ། རྒྱ་ཆེན་གསུང་རབ་དཔྱོད་པ་ཡི། ། སྤྲོས་པའི་ཚོགས་ཀྱིས་སྒྱིད་ལུག་སྟེ། ། ཐ་སྙད་ཚིག་དང་རི་མོ་ལ། །
ལྟོས་མེད་ཚིག་ཉུང་དོན་རྒྱས་གནད། ། མཁས་པའི་མན་ངག་ལེན་འདོད་ན། ། བྱེད་གྲུབ་ཕྱི་ནང་མཐུན་པ་ཡི། ། འབྲས་བུ་གདན་དུ་བཏིང་ནས་ནི། ། ལྷག་ཆད་འཕེལ་འགྲིབ་རི་བོང་ཅན། ། དུས་ཀྱི་མ་ལ་འགྲེངས་པའི་བུ། ། འབྱུང་བས་དབྱར་དགུན་སླུ་མེད་དང་། ། མེ་མེའི་འཁོར་ལོ་སྐོར་བྱེད་པའི། ། རྒྱབ་རྟེན་ཡེ་ཤེས་ལས་རླུང་གི ། འཕེལ་འགྲིབ་དག་ལ་བརྟེན་ནས་ནི། །
གཟེར་བཞིའི་བྱུང་ཚུལ་འཁྲུལ་མེད་འགྲུབ། ། ཨེ་མ་ངོ་མཚར་རྨད་ཀྱི་ཆོས། ། ཀུན་གྱིས་ཤེས་ན་མཁས་པ་སུ། ། བརྡ་གྲོལ་མཁས་པའི་ངག་ལ་ལོང་། ། དོན་བཤད་ཁྱུང་ཆེན་ལྡང་ཐབས་ཀྱིས། ། བརྗོད་བྱའི་གཙོ་བོ་ཁོག་ཕུབ་སྟེ། ། དབང་རྣོན་བློ་གྲོས་མཁའ་ལ་སྤྱོད། ། ཚིག་བཤད་སྦལ་པའི་ནུར་འགྲོས་ཀྱིས། ། ཞིབ་མོའི་ཆ་ཤས་ཕྲལ་བྱས་ནས། ། དབང་རྟུལ་འཛིན་པའི་ཁྱོན་ལ་བགྲོད། །
གང་འདོད་ལྟ་བའི་མེ་ལོང་གི ། བར་མ་ལ་ཡང་འཚམས་པ་འདིས། ། ཐར་འདོད་ཡོངས་ཀྱིས་དགའ་སྟོན་གྱིས། ། ཞེས་པ་གཞོན་ནུ་རོལ་བས་སྡེབ་སྦྱོར་གྱིས་གོ་བདེ་བར་སྦྱར་བའོ།། ༈ །།གཉིས་པ་ཚིག་བཤད་ཀྱི་ལྷུག་པར་ཕྲལ་བ་ལ་བདུན་ལས། ། དང་པོ་དུས་ཇི་ལྟར་དུ་བྱུང་བའི་ཚུལ་ནི། སྔར་བྱུང་སེམས་ཅན་གཟུགས་ཅན་བཞིན། ། དེས་ནས་རིམ་གྱིས་རོ་ལ་ཆགས། ། ཞེས་པའི་སྐབས་སུ་འོག་ནས་འཆད་པ་ལྟར། སྔར་བསྐལ་པ་དང་པོའི་སེམས་ཅན་རྣམས་གཟུགས་ཅན་གྱི་ལྷ་བཞིན་ལུས་རང་འོད་ཀྱིས་འཚོ་བ་སོགས་ཡོད་པ་ལས།
མི་རྐམ་ཆགས་ཅན་ཞིག་གིས་སའི་ཞག་ལ་ལོངས་སྤྱད་པ། གཞན་རྣམས་ཀྱིས་ཀྱང་དེ་ལྟར་བྱེད་པ་བྱུང་བས། ལུས་ཀྱི་རང་འོད་ཉམས་ཏེ་མུན་པར་གྱུར་ཞིང་། སྨྲེ་སྔགས་འདོན་པ་ལས། སྤྱི་མཐུན་གྱི་ལས་ཀྱིས་ཉི་མ་དང་ཟླ་བ་བྱུང་སྟེ། དེ་ནས་དུས་ཀྱི་མགོ་བརྩམས་སོ། ། གཉིས་པ་དུས་ཀྱི་དབྱེ་བ་ལ། ། དབྱེ་བ་བཞི་གསུམ་ལྔ་དང་དྲུག ། ཅེས་པ་ལྟར། བཞི་ལས་དང་པོ་བཞིར་དབྱེ་བ་ལ།
ཟླ་བའི་མཚན་གཞི། གསུངས་པའི་དགོས་པ། ཤེས་བྱེད་ཀྱི་ལུང་དང་སྦྱར་བ་དང་གསུམ། དང་པོ་ནི། མགོ་རྒྱལ་རྟ་པ་གསུམ་པོ་དགུན། ། དབོ་དང་ནག་པ་ས་ག་དཔྱིད། ། སྣྲོན་དང་ཆུས་སྟོད་གྲོ་ཞུན་དབྱར། ། ཁྲུམས་དང་ཐ་སྐར་སྨིན་དྲུག་སྟོན། ། ཞེས་པ་ལྟར་ཤེས་པར་བྱའོ། ། གཉིས་པ་ནི།
འཇིག་རྟེན་པ་དང་མགོ་མཐུན་པར་བྱ་བའི་ཆེད་ཡིན་ཏེ། འཇིག་རྟེན་པ་ལ་དུས་ཚིགས་བཞིར་གྲགས་པའི་ཕྱིར། གསུམ་པ་ནི། དབྱར་གྱི་སྐབས་སུ་དབྱར་གནས་པར་ཁས་བླང་བར་བྱའོ། ། ཟླ་བ་གསུམ་དུའོ། ། ཚེས་བཅུ་དྲུག་ལའོ། ། དབྱར་ཟླ་འབྲིང་པོ་ཉའི་ཕྱེད་དེ་ཉིན་བར་གྱིའོ། ། དབྱར་ཟླ་ཐ་ཆུང་ཉའོ་ཞེས་སོགས་ཀྱིས་སྟོན། གཉིས་པ་གསུམ་དུ་དབྱེ་བ་ལ་སྔར་ལྟར་གསུམ་ལས་དང་པོ་ནི། གསུམ་ནི་དགུན་དཔྱིད་དབྱར་དང་གསུམ། །
གསུམ་དུ་དབྱེ་བ་མངོན་འདུལ་གཉིས། ། དབྱེ་ཚུལ་མི་མཐུན་མངོན་པ་བ། ། སྨིན་དྲུག་མགོ་རྒྱལ་ཏ་པ་དགུན། ། དབོ་དང་ནག་པ་སྣྲོན་པ་དཔྱིད། ། ཆུ་སྟོད་གྲོ་ཞུན་ཁྲུམས་ཐ་དབྱར། ། འདུལ་བར་གསུམ་དུ་དབྱེ་བ་ནི། ། མགོ་རྒྱལ་མཆུ་དང་དབོ་ནི་དགུན། ། ནག་པ་སྣྲོན་དང་ཆུ་སྟོད་དཔྱིད། ། གྲོ་ཞུན་ཁྲུམས་ཐ་སྨིན་དྲུག་དབྱར། ། ཅེས་པ་ལྟར་རོ། །
གཉིས་པ་ནི། དམན་པ་ཕྱགས་དར་ཁྲོད་ཀྱི་གོས་ངོས་ཟིན་པའི་ཆེད་དུ་དུས་ཚིགས་གསུམ་དུ་གསུངས་པ་ཡིན་ཏེ། བཟང་ཀྱང་རུང་། ངན་ཡང་རུང་། ཟླ་བ་བཞིའི་བདག་ཉིད་ཅན་གྱི་དུས་ཚིགས་གཅིག་ཏུ་ལོངས་སྤྱད་པའི་གོས་ནི། དམན་པ་ཕྱགས་དར་ཁྲོད་ཀྱི་གོས་ཡིན་པར་གོ་བའི་ཆེད་ཡིན་པའི་ཕྱིར། གསུམ་པ་ནི་ཟླ་མཆོག་གི་སྤང་བ་འཆད་པའི་སྐབས་སུ། དུས་ཚིགས་སུ་སྤྱད་པ་ལས་ནི་ཉིས་འགྱུར་དུ་འོང་། ཕྱགས་དར་ཁྲོད་ལས་བྱས་པ་དག་ནི་ངེས་པ་མེད་དོ། ། ཅེས་དང་།
མཛོད་དུ། དབྱར་གྱི་ཟླ་བ་གཉིས་པ་ཡི། ། ཐ་མའི་ཚེས་དགུ་ནས་མཚན་རིང་། ། དགུན་རྣམས་ཀྱི་ནི་བཞི་པ་ལ། ། ཐུང་དུ་འགྱུར་རོ་ཉིན་མོ་བཟློག ། ཅེས་པས་བསྟན་ནོ། ། གསུམ་པ་དང་བཞི་པ་ནི། ལྔ་དང་དྲུག་ཏུ་དབྱེ་བ་ནི། ། གསུམ་དུ་དབྱེ་བའི་ནང་ཚན་ཡིན། ། ཞེས་པ་ལྟར།
གསུམ་དུ་དབྱེ་བའི་ནང་ཚན་ལ། ལྔར་དབྱེ་བ་དང་། དྲུག་ཏུ་དབྱེ་བ་གཉིས། དང་པོ་ལ། ཟླ་བའི་མཚན་གཞི་སོགས་གསུམ་ལས། ། དགུན་གྱི་དུས་ཟླ་བ་བཞི། དཔྱིད་ཀྱི་དུས་ཟླ་བཞི། དབྱར་ཙམ་ཟླ་བ་གཅིག དབྱར་ཐུང་ངུ་ཉིན་ཞག་གཅིག དབྱར་རིང་པོ་ཉིན་ཞག་གཅིག་གིས་མ་ཚང་བའི་ཟླ་བ་གསུམ་མོ། །
དང་པོ་གཉིས་ནི། མགོ་རྒྱལ་མཆུ་དང་དབོ་ནི་དགུན། ། ནག་པ་སྣྲོན་དང་ཆུ་སྟོད་དཔྱིད། ། ཅེས་པ་ལྟར་རོ། ། གྲོ་ཞུན་གྱི་ཟླ་བ་ནི། དབྱར་ཙམ་གྱི་དུས་ཁྲུམས་ཀྱི་ཟླ་བའི་མར་ངོའི་ཚེས་གཅིག་ནི་དབྱར་ཐུང་ངུའི་དུས་ཞག་གཅིག་མ་ཚང་བའི་ཁྲུམས་ལ་སོགས་པ་གསུམ་ནི། དབྱར་རིང་པོའི་དུས་སོ། ། གཉིས་པ་ནི། དབྱར་ཕྱི་མ་ཁས་ལེན་གྱི་དུས་ངོ་ཤེས་པའི་ཆེད་ཡིན་ཏེ། དུས་ཚིགས་ལྔར་ཕྱེ་བ་ལ་བརྟེན་ནས་དབྱར་ཐུང་ངུ་ཤི་བའི་རོ་དང་འདྲ་བའི་ཉིན་ཞག་གཅིག་པོ་དེ་དབྱར་ཕྱི་མ་ཁས་ལེན་གྱི་དུས་སུ་གོ་ནུས་པའི་ཕྱིར།
དབྱར་ཐུང་ངུ་འདི་ལ་ཤི་བའི་རོ་དང་འདྲ་བ་ཞེས་བྱ་སྟེ། ཤི་ལུས་ལ་སེམས་སླར་མི་འཇུག་པ་བཞིན་དུ། དབྱར་སྔ་མ་ཁས་མ་བླངས་པའི་གང་ཟག་གིས་དབྱར་ཐུང་ངུ་ཉིན་ཞག་གཅིག་པོ་དེ་ལ་དབྱར་ཕྱི་མ་ཁས་མ་བླངས་ན་དབྱར་གཞན་ཁས་བླང་དུ་མེད་པའི་ཕྱིར། གསུམ་པ་ནི། དེ་དག་ནི་ལྔའོ། ། དགུན་གྱི་དུས་དང་ཞེས་སོགས་དང་། འདུལ་བ་ཚིག་ལེའུར་བྱས་པ་ལས། ། དགུན་དུས་དང་ནི་དཔྱིད་ཀ་དང་། ། དབྱར་དང་ཐུང་ངུ་དེ་བཞིན་དུ། ། རིང་པོའི་མིང་ཅན་དུ་ཡང་ཤེས། །
འདི་དག་དུས་ནི་རྣམ་པ་ལྔ། ། ཞེས་པས་བསྟན། དྲུག་ཏུ་དབྱེ་བ་ལ། གསུམ་ལས། དང་པོ་ནི། མགོ་དང་རྒྱལ་ནི། དགུན་སྟོད་ཀྱི་ཟླ་བ་ཡིན་པ་ནས། ཐ་སྐར་དང་སྨིན་དྲུག་ནི། དབྱར་སྨད་ཀྱི་ཟླ་བ་གཉིས་པ་ཡིན་ནོ། ། གཉིས་པ་ནི་གསོ་སྦྱོང་བཞག་མི་ཐུབ་པ་ཤེས་པའི་ཕྱིར་དུས་ཚིགས་ལ་དྲུག་ཏུ་ཕྱེ་བ་ཡིན་ཏེ།
དུས་ཚིགས་རེ་ལ་ཟླ་བ་གཉིས་གཉིས་ཡོད་པའི་ཟླ་བ་ཕྱེད་དང་གཉིས་འདས། ཕྱེད་ལུས་པའི་ཚེ་གསོ་སྦྱོང་བཞག་མི་ཐུབ་འབྱུང་བའི་དུས་གོ་ནུས་པའི་ཕྱིར། གསུམ་པ་ནི། འདིར་ཉིན་ཞག་གཅིག་གིས་མི་ཆོག་པར་བྱའོ། ། དུས་ཚིགས་རྣམས་ཀྱི་ཟླ་བ་ཕྱེད་ལུས་པ་ཉིད་ལའོ། ། ཞེས་དང་། མཛོད་འགྲེལ་ལས། དགུན་དང་དཔྱིད་དང་དབྱར་རྣམས་ཀྱི་ཞེས་སོགས་དང་། རྒྱལ་དང་དབོ་དང་ས་ག་བཅས། ཞེས་སོགས་ཀྱིས་བསྟན་ནོ། །
དེ་དག་གི་ཞར་བྱུང་ནི། དེ་ལྟར་དུས་ཚིགས་རྣམ་གཞག་གིས། སྟོན་དཔྱིད་གཉིས་པོ་ངེས་པར་འགལ། དབྱར་དགུན་གཉིས་ལ་མུ་བཞི་སྟེ། ཞེས་སོགས་ནི་གོ་སླའོ། ། གསུམ་པ་དུས་ཀྱི་ཐོག་མ་ངོས་བཟུང་བ་ནི། དུས་ཀྱི་ཐོག་མ་ངོས་བཟུང་བ། མདོ་རྒྱུད་བསྟན་བཅོས་རྣམས་ལས་ནི། དུས་མགོའི་འཛིན་ཚུལ་མང་གསུངས་ཀྱང་། འདིར་ནི་མངོན་འདུལ་དུས་འཁོར་དང་།
རྒྱ་ནག་རྩིས་ཀྱི་ལུགས་བཞི་འཆད། ཞེས་པ་ལྟར། སྤྱིར་མདོ་རྒྱུད་བསྟན་བཅོས་རྣམས་ལས་དུས་མགོའི་འཛིན་ཚུལ་དང་། ལུགས་བཞིའི་དུས་མགོ་ཇི་ལྟར་དུ་འཛིན་ཚུལ་གཉིས། དང་པོ་ལ། འཇིག་རྟེན་ལུགས་ཀྱི་དབང་དུ་བྱས་པ། མདོ་རྒྱུད་གཞན་ལས་གསུངས་ཚུལ། མངོན་འདུལ་ལས་གསུངས་པའི་ལུགས་དང་གསུམ། དང་པོ་ནི། ཧོར་རྒྱལ་པོའི་རྗེས་སུ་འབྲང་བ་རྣམས་དགུན་ཟླ་ཐ་ཆུང་རྟ་པ་ཟླ་བའི་ཡར་ངོའི་ཚེས་གཅིག་ནས་དུས་མགོ་དང་ལོ་མགོ་འཛིན་པར་བཞེད།
བོད་རྒྱལ་པོའི་རྗེས་འབྲང་བ་རྣམས། དགུན་ཟླ་འབྲིང་པོ་རྒྱལ་གྱི་ཟླ་བའི་ཚེས་གཅིག་ནས་ལོ་མགོ་འཛིན་པར་བཞེད། གཉིས་པ་ནི། གསེར་འོད་དམ་པ་ལས། དབྱར་ཟླ་ར་བ་སྣྲོན་གྱི་ཟླ་བ་ནས་དུས་མགོ་འཛིན་པར་བཤད་དེ། ཟླ་གསུམ་དབྱར་ཏེ་ཟླ་གསུམ་སྟོན་དུ་ཤེས། ། གསུམ་ནི་དགུན་ཡིན། གསུམ་ནི་དཔྱིད་ཡིན་ནོ། ། ཞེས་གསུངས་པའི་ཕྱིར། བདེ་མཆོག་རྡོ་རྗེ་མཁའ་འགྲོའི་རྒྱུད་ལས།
དགུན་ཟླ་འབྲིང་པོ་ནས་ལོ་མགོ་དང་། དུས་མགོ་འཛིན་པར་བཞེད་དེ། དགུན་ཟླ་འབྲིང་པོ་ནས་བརྩམས་ནས། ཉི་མ་བྱང་དུ་བགྲོད་པའི་དུས། ཟླ་བ་རྣམ་པ་བཅུ་གཉིས་ནི། རིམ་བཞིན་རིམ་པ་བཞིན་དུ་བཞག ཅེས་དང་། རྡོ་རྗེ་གདན་བཞིའི་རྒྱུད་ལས་ཀྱང་། དེ་དང་མཐུན་པར་བཤད། གསུམ་པ་མངོན་འདུལ་ནས་གསུངས་ཚུལ་འོག་ཏུ་འཆད་དོ། །
གཉིས་པ་ལུགས་བཞིའི་དུས་མགོ་ཇི་ལྟར་འཛིན་ཚུལ་ལ། དགག བཞག སྤང་གསུམ་ལས། དང་པོ་ནི། མཁས་པའི་དབང་པོ་མཆིམས་ལ་སོགས། ། ཧོར་ཟླ་བརྒྱད་པའི་བཅུ་དྲུག་ནས། ། དགུན་ཟླ་ར་བའི་མགོ་བཟུང་སྟེ། ། དེ་ནས་མངོན་འདུལ་གཉིས་ཀ་ཡིས། ། དུས་མགོ་འཛིན་པར་མཐུན་ཞེས་གསུངས། །
དེ་ལ་དབྱར་གོས་བཙལ་བཞག་དང་། ། དབྱར་གྱི་ཁས་ལེན་སྔ་ཕྱི་དང་། དགག་དབྱེ་སྲབ་རྐྱང་གདིང་བྱུང་གི ། ལག་ལེན་བདུན་པོ་ཟླ་རེས་སྔས། ། གཞན་ཡང་མངོན་སུམ་དག་དང་ནི། ། ཡིད་ཆེས་ལུང་དང་འགལ་བས་གནོད། ། ཅེས་པ་ལྟར། ། འདུལ་བ་སྔ་རབས་ཕལ་ཆེར་དང་། མཆིམས་རྗེས་འབྲང་དང་བཅས་པ་ན་རེ། བརྒྱད་པའི་བཅུ་དྲུག་ནས་དགུན་ཟླ་ར་བར་བྱས་ནས་དུས་མགོ་འཛིན་པ་ཡིན་ཏེ།
རྒྱལ་སྲས་མ་ལས། སངས་རྒྱས་པ་རྣམས་ཀྱི་དུས་ཀྱི་དང་པོ་ནི། དགུན་ནོ་ཞེས་བཤད་ལ། དགུན་གྱི་དང་པོ་ནི་དེ་ཡིན་པའི་ཕྱིར་ཏེ། དགུན་རྣམས་ཀྱི་ནི་བཞི་པ་ལ། ཐུང་དུ་འགྱུར་རོ་ཉིན་མོ་ཟློག ཅེས་དགུན་ཟླ་བཞི་པ་ལ་དགུན་ཉི་ཟློག་པར་བཤད་ལ། དེ་ཟླ་བ་བཅུ་གཅིག་པའི་བཅུ་གཅིག་ནས་བཅུ་གཉིས་པའི་བཅོ་ལྔ་པའི་བར་ལ་ཟློག་པར་ངེས་པའི་ཕྱིར། ཁྱབ་སྟེ། བརྒྱད་པ་ནས་མགོ་བཟུང་བའི་དགུན་ཟླ་བཞི་པ་དེ་ཡིན་པའི་ཕྱིར་རོ། །
གཞན་ཡང་ལོ་མགོ་དེ་རིགས་ཏེ། སྟོན་ཟླ་ར་བ་དང་། དཔྱིད་ཟླ་ར་བ་ལ། དབྱར་དགུན་གྱི་ཉི་མ་ཟློག་པར་བཤད་པའི་ཕྱིར་ཏེ། གདགས་པ་ལས། སྟོན་ཟླ་ར་བ་ཡར་གྱི་ཚེས་བརྒྱད་ལ་ཉིན་མོ་ཡུད་ཙམ་བཅོ་བརྒྱད། མཚན་མོ་ནི་ཡུད་ཙམ་བཅུ་གཉིས་སོ། ། ཅེས་དང་། མདོ་ལས། དབྱར་གྱི་ཟླ་བ་གཉིས་པ་ཡིས།
ཐ་མའི་ཚེས་དགུ་ནས་མཚན་རིང་། ཞེས་དང་། རྒྱལ་སྲས་མ་ལས། དེ་ལ་སྟོན་ཟླ་ར་བའི་ཡར་གྱི་ངོའི་ཚེས་དགུ་ནས་མཚན་མོ་རིང་བར་འགྱུར་རོ། ། ཞེས་བཤད་པའི་ཕྱིར། དེས་ན་ལུགས་ཇི་ལྟར་གཞག་པས། དགུན་ཟླ་བཞི་པ་དང་། དཔྱིད་ཟླ་ར་བ་དང་། དགུན་ཉི་ཟློག་པའི་ཟླ་བ་གསུམ་དོན་གཅིག དབྱར་ཟླ་གཉིས་པ།
སྟོན་དང་། དབྱར་གྱི་ཉི་མ་ཟློག་པའི་ཟླ་བ་གསུམ་དོན་གཅིག་གོ ། ཞེས་འདོད་དོ། ། དེ་ནི་མི་འཐད་དེ། ལུགས་དེ་ལ་དབྱར་གྱི་གོས་རས་ཆེན་བཙལ་བ་དང་འཇོག་པ། དབྱར་སྔ་ཕྱི་ཁས་ལེན། དགག་དབྱེ་བྱ་བ། སྲབ་རྐྱང་གདིང་བ་དབྱུང་བའི་ལག་ལེན་བདུན་པོ། ཟླ་བ་རེ་རེས་སྔས་པའི་སྐྱོན་ཡོད་པའི་ཕྱིར་དང་། མངོན་སུམ་དང་འགལ་བ་དང་།
ཡིད་ཆེས་པའི་ལུང་དང་འགལ་བའི་སྐྱོན་ཡོད་པའི་ཕྱིར། དང་པོ་ཡོད་དེ་ཁྱེད་ཀྱི་ལུགས་ལ། དབྱར་ཁས་ལེན་ཟླ་བ་བཞི་པ་ལ་བྱེད་དགོས་པའི། རས་ཆེན་དེའི་གོང་ཟླ་བ་གཅིག་ནས་བཙལ་དགོས་ལ། ཟླ་བ་གསུམ་པ་ལ་ཆར་སྐྱོབས་མི་དགོས་པ་དང་། དབྱར་སྒང་ཟླ་བ་ལྔ་པར་འདོད་དགོས་པས། དེ་ཆར་སྒང་གི་དུས་མ་ཡིན་པའི་ཕྱིར། དེ་བཞིན་དུ། ཆུ་སྟོད་ལ་དབྱར་སྔ་མ་ཁས་ལེན་དང་། གྲོ་ཞུན་ལ་ཕྱི་མ་ཁས་ལེན་དགོས་པས་བླངས་ན།
གྲོ་ཞུན་ཟླ་བའི་ཚེས་གཅིག་ནས། ། སྔ་མའི་དབྱར་དེ་གཙོ་བོ་ཡིན། ། དེ་ཉིད་ཁྲུམས་ཀྱི་ཟླ་བ་ཡི། ། ཚེས་གཅིག་ལ་ནི་ཕྱི་མར་གྲགས། ། ཞེས་པ་དང་འགལ་བ་དང་། རྒྱུ་མཚན་དེས་ན་དགག་དབྱེ་ཟླ་བ་གཅིག་གིས་སྔས་པ་དང་། སྲབ་རྐྱང་གདིང་བ་དང་། དབྱུང་བ་ཐ་སྐར་ནས་མཆུའི་བར་བྱེད་པར་ཁས་ལེན་དགོས་ལ། བླངས་ན། སྨིན་དྲུག་ནས་ནི་ཁྲ་ཡི་བར། །
སྲབ་རྐྱང་གདིང་བར་རྗེས་སུ་གནས། ། ཞེས་པ་དང་འགལ་བའི་ཕྱིར། མངོན་སུམ་དུ་ཡང་འགལ་ཏེ། རྩི་ཤིང་མེ་ཏོག་གི་དུས་དཔྱིད། ཆར་སྒང་ལ་དབྱར། འབྲས་བུ་རྣམས་རྒྱས་པ་ལ་སྟོན། གྲང་བའི་དུས་ལ་དགུན་དུ་འཇོག་པ་གང་ཞིག ཁྱེད་འདོད་པའི་དཔྱིད་ཟླའི་ནང་དུ་མེ་ཏོག་དང་། དབྱར་ཟླའི་ནང་དུ་ཆར་སྒང་འབྱུང་བ་མི་སྲིད་པའི་ཕྱིར་རོ། ། ལུང་དང་ཡང་འགལ་ཏེ།
རྒྱ་ཆེར་རོལ་པ་ལས། དཔྱིད་ཟླ་ཐ་ཆུང་གི་ཚེ་སྐར་མ་ས་ག་མ་བབ་པའི་དུས་ཀྱི་ཚེས་ལ་ཤིང་རྣམས་ཀྱི་ལོ་མ་དང་མེ་ཏོག་རྒྱས་ཤིང་། ཞེས་གསུངས་པའི་ཕྱིར་རོ། ། འགྲེལ་པ་རྒྱལ་སྲས་མའི་འགྱུར་མ་དག་པའི་ཚུལ་འོག་ནས་འཆད་དོ། ། གཞན་ཡང་། མཁྱེན་རབ་དབང་ཕྱུག་བུ་སྟོན་སོགས། ཧོར་ཟླ་དགུ་པའི་བཅུ་དྲུག་ནས། ། བཅུ་པའི་བཅོ་ལྔའི་བར་ལ་ནི། ། སྨིན་དྲུག་སྟོན་ཟླ་ཐ་ཆུང་དང་། ། དགུན་ཟླ་དང་པོའི་མཚན་གཞིར་བཟུང་། །
དེ་ནས་མངོན་འདུལ་གཉིས་ཀ་ཡིས། ། དུས་མགོ་མཐུན་པར་འཛིན་ཞེས་གསུངས། ། དེ་ལ་ཟླ་བའི་མིང་འདོགས་འཁྲུལ། ། དབྱར་དགུན་ཉི་མའི་ཟློག་མཚམས་འཆུགས། ། ཁས་བླངས་སྔ་ཕྱི་འགལ་བས་གནོད་ཅེས་པ་ལྟར། མཁྱེན་རབ་དབང་ཕྱུག་བུ་སྟོན་རྗེས་འབྲང་དང་བཅས་པ་ན་རེ། ཧོར་ཟླ་དགུ་པའི་བཅུ་དྲུག་ནས། མངོན་འདུལ་གཉིས་ཀའི་ལུགས་ཀྱིས་དུས་མགོ་འཛིན་ཏེ། སྟོན་ཟླ་ཐ་ཆུང་ནས་དུས་མགོ་འཛིན་པར་གསུངས་པ་གང་གིས། དགུ་པའི་བཅུ་དྲུག་ནས།
བཅུ་པའི་བཅོ་ལྔའི་བར་སྟོན་ཟླ་ཐ་ཆུང་ཡིན་པའི་ཕྱིར། རྟགས་དང་པོ་གྲུབ་སྟེ། མདོ་ཉི་མའི་སྙིང་པོ་ལས། སྟོན་ཟླ་འབྲིང་པོའི་ངོ་ལ་ནི། ། ལོ་སྐོར་བདག་གིས་བརྗོད་པར་བྱ། ། ཟླ་བ་བཅུ་གཉིས་བཤད་པ་ཡིན། ། ཞེས་སྟོན་ཟླ་འབྲིང་པོས་ལོ་སྔ་མ་རྫོགས་པར་བཤད་པའི་ཕྱིར། རྟགས་གཉིས་པ་གྲུབ་སྟེ། དགུ་པའི་བཅུ་དྲུག་ནས་བཅུ་པའི་བཅོ་ལྔའི་བར། སྨིན་དྲུག་གི་ཟླ་བ་ཡིན་ཞིང་།
ཟླ་བ་དེ་སྟོན་ཟླ་ཐ་ཆུང་དུ་བཤད་པའི་ཕྱིར་ཏེ། མདོ་དེ་ཉིད་ལས། བདག་གིས་རྒྱུ་སྐར་སྨིན་དྲུག་བརྗོད། ། ཟླ་བ་ཉ་ཚེ་ཟླ་གྲངས་གྱུར། ། སྟོན་ཟླ་ཐ་ཆུང་ཞེས་བྱ་བ། ། འདི་ནི་རབ་ཏུ་བརྗོད་པ་ཡིན། ། ཞེས་གསུངས་པའི་ཕྱིར། དེ་ལྟར་རྩིས་པས་དབོའི་ཟླ་བ་ལ་དགུན་ཉི་ཟློག་སྟེ། མདོ་ཉི་སྙིང་ལས། ཟླ་གྲངས་ཚེས་བཅོ་ལྔ་ལ་དབོ། །
འདིར་ནི་དཔྱིད་ཟླ་ར་བ་ཡི། ། རང་བཞིན་ཡང་ནི་བརྗོད་པར་བྱ། ། བྱང་ཕྱོགས་སུ་ནི་ཁ་བལྟས་ནས། ། ཉི་མ་ཡོངས་སུ་འཁོར་བར་བྱེད། ། ཞེས་གསུངས་པའི་ཕྱིར། ། འོ་ན་ཁྱེད་རང་གི་ལུགས་ལ། ཧོར་ཟླ་དང་པོའི་ཚེས་བཅུ་དྲུག་ནས་གཉིས་པའི་བཅོ་ལྔའི་བར་དབོའི་ཟླ་བ་ཡིན་ལ། དེ་ལ་དགུན་ཉི་ཟློག་པ་མི་སྲིད་པས་འགལ་ལོ་ཞེ་ན། སྐྱོན་མེད་དེ། དྲང་སྲོང་རྔ་བོང་ནས།
སངས་རྒྱས་བྱོན་གྱི་བར་ལ་དགུན་ཉི་ཟློག་པ་ཟླ་བ་གཅིག་གིས་སྔ་བར་སོང་ཞིང་། སངས་རྒྱས་ནས་ད་ལྟའི་བར་ལ་ཞག་བཅུ་གསུམ་གྱི་སྔ་བར་སོང་བའི་ཕྱིར། འོན་ཀྱང་དབྱར་ཉི་སྟོན་ར་དང་། དགུན་ཉི་དཔྱིད་ར་ལ་ཟློག་པ་མཐུན་ཏེ། མདོ་ཉི་སྙིང་ལས། བདག་གིས་སྟོན་རའི་རིམས་སྤྱོད་བྱ། ། ལྷོ་ཕྱོགས་ཉི་མའི་འཁོར་ལོ་ཟློག ། ཅེས་དང་། མདོ་ལས་དབྱར་གྱི་ཟླ་བ་གཉིས་པ་ཡི། ། ཐ་མའི་ཚེས་དགུ་ནས་མཚན་རིང་། །
དགུ་རྣམས་ཀྱིས་ནི་བཞི་པ་ལས། ། ཐུང་དུ་འགྱུར་རོ་ཉིན་མོ་ཟློག ། ཅེས་དང་། གདགས་པར། སྟོན་ཟླ་ར་བའི་ཡར་གྱི་ངོའི་ཚེས་བརྒྱད་ལ། ཉིན་མོ་ཡུད་ཙམ་བཅོ་བརྒྱད་མཚན་ཡུད་ཙམ་བཅུ་གཉིས་སོ། ། ཞེས་བཤད་པས་སོ། ། ཞེས་གསུངས་སོ། ། དེ་དགག་པ་ནི། ཁོག་ཕུབ་ལྟར་སྐྱོན་གསུམ་ལས།
དང་པོ་ནི། ཁྱེད་ཀྱི་ལུགས་དེ་ལ་སྨིན་དྲུག་གི་ཟླ་བའི་མིང་འདོགས་འཁྲུལ་ཏེ། བརྒྱད་པའི་བཅུ་དྲུག་ནས། དགུ་པའི་བཅོ་ལྔའི་བར་ལ་སྨིན་དྲུག་གི་ཟླ་བར་མདོ་ལས་གསུངས་ཚུལ་འོག་ནས་འཆད་པའི་ཕྱིར། སྐྱོན་གཉིས་པ། དབྱར་དགུན་གྱི་ཉི་མའི་ཟློག་མཚམས་ཡང་འཆུགས་པའི་སྐྱོན་ཡོད་སྟེ། དགུན་ཉི་ཟློག་པ་རིམ་བཞིན་སྔ་རུ་འགྲོ་ན། ནམ་ཞིག་དབྱར་དུས་སུ་དགུན་ཉི་ཟློག་པར་ཁས་ལེན་དགོས་པའི་ཕྱིར། སྐྱོན་གསུམ་པ་ཁས་བླངས་ནའང་འགལ་བའི་སྐྱོན་ཡོད་དེ། སངས་རྒྱས་ནས་ད་ལྟའི་བར་དགུན་ཉི་ཟློག་པ་ཞག་བཅུ་གསུམ་གྱིས་སྔ་བར་སོང་ན།
རྔ་བོང་ནས་སངས་རྒྱས་ཀྱི་བར་ཟླ་བ་གཅིག་གི་སྔ་བར་སོང་ན། རྔ་བོང་ནས་སངས་རྒྱས་ཀྱི་བར་དགུན་ཉི་ཟློག་པ་ཟླ་གཅིག་གིས་སྔ་བར་སོང་བ་འགལ་བའི་ཕྱིར། དེས་ན་གདགས་པའི་ལུགས་དེ་འགྱུར་མ་དག་པ་ཡིན་ཏེ། དབྱར་ཟླ་ཐ་ཆུང་ལ་དབྱར་ཉི་ཟློག་པར་བཤད་པའི་ཕྱིར། དེ་ནི་རང་ལུགས་སུ་ལྟ་བར་བྱའོ། ། གཞན་ཡང་མཛོད་གཞུང་ལྟར། དགུན་ཟླ་བཞི་པ་ལ་དགུན་ཉི་ཟློག་པར་ཁས་ལེན་ན། ཁྱེད་རང་གི་དགུན་ཟླ་དང་པོ། ཟླ་བ་བཅུ་པའི་བཅུ་དྲུག་ནས། བཅུ་གཅིག་པའི་བཅོ་ལྔའི་བར་ཡིན་པས།
དགུན་ཟླ་བཞི་པ། ཟླ་བ་དང་པོའི་བཅུ་དྲུག་ནས། གཉིས་པའི་བཅོ་ལྔའི་བར་ཡིན་པར་ཁས་ལེན་དགོས་ལ། དེ་ལ་དགུན་ཉི་ཟློག་པ་ཤེས་བྱ་ལ་མི་སྲིད་པའི་ཕྱིར། སྐྱོན་མེད་དེ། ད་ལྟར་མི་སྲིད་ཀྱང་སངས་རྒྱས་ཀྱི་དུས་སུ་སྲིད་པ་གང་ཟག་གི མཛོད་ལས་བཤད་པ་དེ་སངས་རྒྱས་ཀྱི་དུས་ཀྱི་དབང་དུ་བྱས་པའི་ཕྱིར་སྙམ་ན། འོ་ན་ཁྱེད་རང་གིས་སངས་རྒྱས་ནས་ད་ལྟའི་བར་ལ་ཞག་བཅུ་གསུམ་གྱི་དགུན་ཉི་ཟློག་པ་སྔར་སོང་བར་ཁས་བླངས་པས། སངས་རྒྱས་ཀྱིས་དུས་སུ་ཟླ་བ་དང་པོའི་མར་ངོའི་ཚེས་བརྒྱད་ཙམ་ལ་ཟློག་ལ། དེ་ནས་ཞག་བཅུ་གསུམ་གྱིས་སྔ་བར་སོང་ན།
ཟླ་བ་དང་པོའི་ཟླ་སྟོད་དུ་ཟློག་ཅིང་། ཁྱེད་རང་གིས་དཔྱིད་ར་ལ་ཟློག་པར་བཤད་པ་དང་ནང་འགལ་ལོ། ། དེས་ན་མཁྱེན་རབས་ཀྱི་དབང་ཕྱུག་དག་ལེགས་པར་བརྟགས་ནས་གསུང་འཚལ་ལོ། ། ཕྱོགས་སྔ་མ་གཞན་ཡང་། སྐད་གཉིས་སྨྲ་བའི་སྐྱེས་ཆེན་འགའ། ། ཧོར་ཟླ་བཅུ་པའི་བཅུ་དྲུག་ནས། ། བཅུ་གཅིག་པ་ཡིས་བཅོ་ལྔའི་བར། ། སྨིན་དྲུག་ཟླ་བར་བཟུང་ནས་ནི། ། དེ་ནས་མངོན་འདུལ་གཉིས་ཀ་ཡིས། ། དུས་མགོ་མཐུན་པར་འཛིན་ཞེས་གསུངས། །
དེང་སང་གངས་རིའི་ལྗོངས་ཀྱིས་ནི། ། མངོན་འདུལ་སྨྲ་བ་ཕལ་པོ་ཆེ། ། ལུགས་འདིའི་རྗེས་སུ་འབྲང་བར་བྱེད། ། ཅེས་པ་ལྟར། སྤང་ལོ་ཆེན་པོ་ལོ་གྲགས། ད་ལྟའི་མངོན་འདུལ་བ་ཕལ་ཆེ་བ་ཧོར་ཟླ་བཅུ་པའི་ཚེས་བཅུ་དྲུག་ནས་བཅུ་གཅིག་པའི་ཚེས་བཅོ་ལྔའི་བར། སྨིན་དྲུག་གི་ཟླ་བར་བཟུང་ནས། དེ་ནས་མངོན་འདུལ་གཉིས་ཀ་མཐུན་པར་དུས་མགོ་འཛིན་པར་བཞེད་དེ། དེ་ཡང་སྤང་ལོ་ན་རེ། དེར་འཇིག་རྟེན་པ་དང་མི་འདྲ་བར་ལོ་གཅིག་ལ་དུས་ཚིགས་གསུམ་སྟེ།
སྨིན་དྲུག་གི་ཉ་ནས་བཟུང་ནས། མགོ་རྒྱལ་མཆུ་དབོའི་བར་ནི་དགུན་ནོ། ། དེའི་ཉ་ནས་ནག་པ་ས་ག་སྣྲོན་ཆུ་སྟོད་ཀྱི་ཉའི་བར་དཔྱིད། དེའི་ཉ་ནས་གྲོ་ཞུན་ཁྲུམས་ཐ་སྐར་སྨིན་དྲུག་གི་ཉ་བའི་བར་ནི་དབྱར་ཡིན། དེ་ལ་དབྱར་གྱི་གཉིས་པའི་ཐ་མ་ཁྲུམས་སྨད་ཀྱི་ཡར་ངོའི་ཚེས་དགུ་ལ་སྟོན་གྱི་ཉིན་མཚན་མཉམ་ཤིང་། དེ་ནས་མཚན་མོ་རིང་ངོ་། ། དེ་ནས་ཟླ་བ་གསུམ་སོང་བ་མགོའི་ཡར་ངོའི་ཚེས་དགུ་ལ་དགུན་ཉི་ཟློག་ལ། དགུན་གྱི་བཞི་པའི་ཐ་མ། དབོའི་ཡར་ངོའི་ཚེས་དགུ་ལ་དཔྱིད་ཉིན་མཚན་མཉམ་སྟེ། དེ་ནས་མཚན་མོ་ཐུང་ཞིང་།
དེ་ནས་ཟླ་བ་གསུམ་སོང་བ་སྣྲོན་གྱི་ཚེས་དགུ་ལ་དབྱར་ཉི་ཟློག་སྟེ། མཛོད་ལས། དབྱར་གྱི་ཟླ་བ་གཉིས་པ་ཡི། ཞེས་སོགས་བཤད་པས་སོ། ། དེས་ན་འདི་ཉི་ཟློག་ལ་སྦྱོར་བ་མི་རིགས་སོ་གསུང་། དེ་དང་མཐུན་པར་ལོ་གྲགས་ཀྱིས་ཀྱང་བཤད་དོ། ། དེ་འགོག་པ་ནི་དེ་ཚུལ་རིགས་པས་བརྟག་པ་ན། སྨིན་དྲུག་ཟླ་བའི་མཚན་གཞི་ནོར། དབྱར་གོས་བཙལ་བཞག་ལ་སོགས་པའི། ལག་ལེན་བདུན་པོ་ཐམས་ཅད་ནི། །
ཟླ་བ་རེ་རེས་ངེས་པར་ཕྱིས། ། མཁས་པའི་དབང་པོ་དབྱིག་གཉེན་གྱིས། ། དབྱར་གྱི་ཟླ་བ་གཉིས་པ་ཡི། ། ཐ་མའི་ཚེས་དགུ་ནས་མཚན་རིང་། ། དགུན་རྣམས་ཀྱི་ནི་བཞི་པ་ལ། ། ཐུང་དུ་འགྱུར་རོ་ཉིན་མོ་ཟློག ། དེ་ལྟར་གསུངས་ཕྱིར་ཁྱེད་ལ་ནི། ། ཧོར་ཟླ་གཉིས་པར་དགུན་ཉི་ཟློག ། ཧོར་ཟླ་བརྒྱད་པར་དབྱར་ཉི་ཟློག ། དཔྱིད་ཀྱི་ཉིན་མཚན་དབྱར་ལ་མཉམ། །
སྟོན་གྱི་ཉིན་མཚན་དགུན་ལ་མཉམ། ། བབ་ཅོལ་ཁས་ལེན་དགོས་པ་སྟེ། མངོན་སུམ་དག་དང་འགལ་བ་དང་། ཧ་ཅང་ཐལ་བའི་གནས་སུའང་མཐོང་། མཁས་པའི་ཆིག་བགད་ཁོང་ནས་འཆོར། ། གལ་ཏེ་མཁས་མཆོག་དབྱིག་གཉེན་གྱི། ། ལུང་གི་དགོངས་པ་དབྱར་དགུན་གྱི། ། བགྲོད་གཉིས་མཐར་ཐུག་མ་ཡིན་གྱི། ། སྟོན་དཔྱིད་ཉིན་མཚན་མཉམ་པ་ཡི། ། དུས་ལ་ངེས་པར་སྦྱོར་ཞེས་གསུང་། །
ལེགས་པར་བཤད་པ་ཡིན་ནོ་ཞེས། ། རྗེ་འཇུག་རྣམས་ཀྱིས་གྱེར་པོར་སྒྲོག ། དེ་ལྟར་ན་ནི་བཞག་པ་ཡི། ། མདོ་དང་གདགས་པའི་བསྟན་བཅོས་སོགས། ། ཡིད་ཆེས་ལུང་ལ་སྔར་བཤད་ཀྱི། ། དུས་གཉིས་དབྱར་དགུན་མཐར་ཐུག་ལ། ། སྦྱོར་ཚུལ་གསལ་པོར་གསུངས་དང་འགལ། ། སྐད་གཉིས་སྨྲ་བའི་སྐྱེ་ཆེན་ཁྱེད། ། འཇིག་རྟེན་རྨོངས་པའི་གྲགས་པ་ལས། ། བརྒལ་མ་ནུས་པའི་ཟུར་འགྲོས་ཀྱིས། །
རྫོགས་སངས་རྒྱས་ཀྱིས་གསུངས་པ་ཡི། ། ཡིད་ཆེས་ལུགས་པ་མ་བསྙོན་གཅིག ། ཅེས་པ་ལྟར། སྨིན་དྲུག་ཟླ་བའི་མཚན་གཞི་ནོར་ཚུལ་འོག་ནས་འཆད་ཅིང་། དབྱར་གོས་བཙལ་བཞག་སོགས་ཀྱི་ལག་ལེན་བདུན་པོ་ཟླ་བ་རེ་རེས་ངེས་པར་ཕྱིས་པ་རལ་བའི་སྐྱོན་ཡོད་དེ། ཁྱེད་ཀྱི་ལུགས་ལ་ཧོར་ཟླ་དྲུག་པའི་ཚེས་བཅུ་དྲུག་ནས།

བདུན་པའི་ཚེས་བཅོ་ལྔའི་བར་གྱི་ཟླ་བ་ལ། དབྱར་ཟླ་ཐ་ཆུང་ངུ་ཁས་ལེན་དགོས་ཤིང་། ཁས་བླངས་ན་དབྱར་སྔ་མ་དབྱར་ཟླ་ཐ་ཆུང་ལ་ཁས་ལེན་པར་འདུལ་བའི་གཞུང་ལུགས་ནས་ཤིན་ཏུ་གསལ་བར་གསུངས་པས། ཁྱོད་ཀྱི་ལུགས་ཀྱིས་ལག་ལེན་བདུན་པོ་དེ། ། ཟླ་བ་རེ་རེས་ངེས་པར་ཕྱིས་པའི་ཕྱིར། ། གཞན་ཡང་ཁྱེད་ཀྱི་ལུགས་ལ། ཧོར་ཟླ་དང་པོའི་ཚེས་བཅུ་དྲུག་ནས་གཉིས་པའི་ཚེས་བཅོ་ལྔའི་བར་གྱི་ཟླ་བ་དེ་ལ་དགུན་ཉི་ཟློག་པར་ཐལ། དགུན་ཟླ་བཞི་པ་ལ་དགུན་ཉི་ཟློག་པར་མཁས་མཆོག་དབྱིག་གཉེན་སོགས་ཀྱིས་གསུངས་པ་གང་ཞིག ཁྱེད་ཀྱི་ལུགས་ལ་དང་པོའི་བཅུ་དྲུག་ནས་གཉིས་པའི་བཅོ་ལྔའི་བར་གྱི་ཟླ་བ་དེ་དགུན་ཟླ་བཞི་པར་ཁས་ལེན་དགོས་པའི་ཕྱིར། མདོར་ན་དགུན་གྱི་ཉི་མ་དཔྱིད་དུས་སུ་ཟློག་པ་ཁས་ལེན་དགོས་པ་དང་། རིགས་པ་གཞན་ཡང་།
ཧོར་ཟླ་བདུན་པའི་ཚེས་བཅུ་དྲུག་ནས་བརྒྱད་པའི་བཅོ་ལྔའི་བར་ལ་དབྱར་ཉི་ཟློག་པར་ཐལ། ཟླ་བ་དེ་ཁྱེད་ཀྱི་ལུགས་ལ། དབྱར་ཟླ་གཉིས་པ་ཡིན་པ་གང་ཞིག དབྱར་ཟླ་གཉིས་པ་ལ་དབྱར་ཉི་ཟློག་པར། མངོན་པའི་མདོ་བསྟན་བཅོས་རྣམས་ལས་གསལ་པོར་གསུངས་པའི་ཕྱིར། རིགས་པ་གཞན་ཡང་། ཧོར་ཟླ་བཞི་པའི་ཚེས་བཅུ་དྲུག་ནས་ལྔ་པའི་བཅོ་ལྔའི་བར་གྱི་ཟླ་བ་ལ་དཔྱིད་ཉིན་མཚན་མཉམ་པར་ཐལ། ཟླ་བ་ཁྱེད་ཀྱི་ལུགས་ཀྱི་དཔྱིད་ཟླ་ཐ་ཆུང་ཡིན་པར་གང་ཞིག དཔྱིད་ཟླ་ཐ་ཆུང་ལ་དཔྱིད་ཉིན་མཚན་མཉམ་པ་འབྱུང་བ་མངོན་པའི་གཞུང་ལུགས་ནས་གསུངས་པའི་ཕྱིར། རིགས་པ་གཞན་ཡང་།
ཧོར་ཟླ་བཅུ་པའི་ཚེས་བཅུ་དྲུག་ནས་བཅུ་གཅིག་པའི་ཚེས་བཅོ་ལྔའི་བར་གྱི་ཟླ་བ་འདི་ལ་སྟོན་ཉིན་མཚན་མཉམ་པར་འབྱུང་བར་ཐལ། ཟླ་བ་དེ་ཁྱེད་ཀྱི་ལུགས་ལ་སྟོན་ཟླ་ཐ་ཆུང་ཡིན་པ་གང་ཞིག སྟོན་ཟླ་ཐ་ཆུང་ལ་སྟོན་ཉིན་མཚན་མཉམ་པ་འབྱུང་བར་མངོན་པའི་གཞུང་ལུགས་ལས་གསུངས་པའི་ཕྱིར། འདོད་ན་དབྱར་དགུན་གྱི་ཉི་མ་སྟོན་དཔྱིད་ཁོ་ན་ལ་ཟློག སྟོན་དཔྱིད་ཀྱི་ཉིན་མཚན་དབྱར་དགུན་ཁོ་ན་ལ་མཉམ་པར་ཁས་ལེན། དགོས་པ་སོགས་བབས་བཅོལ་དུ་ཁས་ལེན་དགོས་པ་དང་། མངོན་སུམ་དང་འགལ་ཞིང་ཧ་ཅང་ཐལ་བའི་སྐྱོན་དུ་འགྱུར་རོ། ། གལ་ཏེ་དབྱིག་གཉེན་ཞབས་ཀྱི་ལུང་གི་དོན། དབྱར་ཟླ་གཉིས་པ་དང་དགུན་ཟླ་བཞི་པ་ལ་དབྱར་དགུན་གྱི་ཉི་མ་ཟློག་པ་མ་ཡིན་གྱིས། ཟླ་བ་གཉིས་པོ་དེ་ལ་སྟོན་དཔྱིད་ཀྱི་ཉིན་མཚན་མཉམ་པ་འབྱུང་བ་ལ་དགོངས་པའི་ཕྱིར་ཞེ་ན།
དེ་ནི་ཤིན་ཏུ་ཡང་མི་འཐད་དེ། ཉི་མའི་སྙིང་པོའི་མདོ། འཇིག་རྟེན་བཞག་པའི་མདོ། འཇིག་རྟེན་གདགས་པའི་བསྟན་བཅོས་སོགས། ཡིད་ཆེས་ཀྱི་ལུང་ཤིན་ཏུ་མང་བ་ལས། དབྱར་ཟླ་གཉིས་པ་དབྱར་ཟླ་ཐ་ཆུང་གི་ཟླ་བ་ལ་དབྱར་ཉི་རིང་བའི་མཐར་ཐུག་དབྱར་ཉི་ཟློག་པ་འབྱུང་བ་དང་། དགུན་ཟླ་བཞི་པ་དགུན་ཟླ་ཐ་ཆུང་གི་ཟླ་བ་ལ་དགུན་ཉི་ཐུང་བའི་མཐར་ཐུག་དགུན་ཉི་ཟློག་པ་འབྱུང་བ་ཤིན་ཏུ་གསལ་བར་གསུངས་པའི་ཕྱིར་ཏེ། ཉི་མའི་སྙིང་པོའི་མདོ་ལས་མཆུའི་ཟླ་བ་རབ་རྫོགས་བྱེད། ། དགུན་ཟླ་ཐ་ཆུང་རང་བཞིན་ཡིན། མཚན་མོ་བཅོ་བརྒྱད་ཤེས་པར་གྱིས། །
ཉིན་བར་ཡང་ནི་བཅུ་གཉིས་ཡིན། ། ཞེས་དང་། ཟླ་བ་རང་ལ་གྲོ་བཞིན་ནོ། ། དེ་ལ་དགུན་ཟླ་ཐ་ཆུང་དང་། དབྱར་ཉི་གང་ལ་ཟློག་པའི་ཟླ་བ་དེ་ལ། ཟླ་བ་གང་ལས་བྱུང་ཡང་དབྱར་ཟླ་ཐ་ཆུང་ཡིན་པར་བྱེད་དགོས་ཏེ། གདགས་པ་དང་། མཛོད་ཀྱི་རང་འགྲེལ་དང་། ཕྱོགས་གླང་གིས་མཛད་པའི་འགྲེལ་པ་རྣམས་སུ་དགུན་གྱི་ཟླ་བ་བཞི་པ་དང་། དབྱར་གྱི་ཟླ་བ་གཉིས་པ་ལ་དབྱར་དགུན་གྱི་ཉི་མ་ཟློག་པ་དང་།
དེ་གཉིས་ཀྱང་དབྱར་དགུན་གྱི་ཐ་ཆུང་གཉིས་ལ་བཤད་པ་དང་། སྟོན་དཔྱིད་ཀྱི་ཐ་ཆུང་གཉིས་ལ་ཉིན་མཚན་མཉམ་པར་བཤད་པའི་ཕྱིར་དང་། ཞེས་བཤད་པ་དང་། ཡང་འོ་ན་སྟོན་གྱི་ཉིན་མཚན་མཉམ་པ་དེ། ཟླ་བ་གང་ལ་འབྱུང་ཞེ་ན། མཐའ་གཅིག་ཏུ་ངེས་པ་མེད་ལ། ཕལ་ཆེར་ཧོར་ཟླ་བརྒྱད་པའི་ཚེས་བརྒྱད་ནས་ཧོར་ཟླ་དགུ་པའི་ཚེས་བརྒྱད་ཀྱི་ཉི་མ་གང་ཡང་རུང་བ་གཅིག་ལ་འབྱུང་བར་ངེས་པས། རེས་འགའ་ཧོར་ཟླ་བརྒྱད་པ་ཁྲུམས་ཀྱི་ཉ་བ་ལ་སྟོན་ཟླ་ཆུང་དང་། རེས་འགའ་ཧོར་ཟླ་དགུ་པ་དབྱུག་པའི་ཉ་བ་ལ་སྟོན་ཟླ་ཐ་ཆུང་འབྱུང་བའང་སྲིད་ཏེ། དུས་དེ་དག་ཏུ་སྟོན་གྱི་ཉིན་མཚན་མཉམ་པ་འབྱུང་སྲིད་པའི་ཕྱིར།
ཞིབ་མོར་བརྩིས་ན་སྟོན་གྱི་ཉིན་མཚན་མཉམ་པ་བྱུང་བའི་ཉི་མ་དེ་ཕན་ཆད་སྟོན་ཟླ་འབྲིང་པོར་བྱེད་ཅིང་། དེའི་ཕྱི་ཉིན་ནས། སྟོན་ཟླ་ཐ་ཆུང་དུ་བྱེད་དགོས་ཟེར་བ་བྲིས་སོ། ། དེ་འགོག་པ་ནི། དེ་ལྟ་ན་ནི་དུས་ཀྱི་མགོ ། འཛིན་པའི་མངོན་འདུལ་གཞུང་ལུགས་རྣམས། ། མཐའ་གཅིག་ཏུ་ནི་མ་ངེས་པས། ། ལག་ལེན་བདུན་པོ་ལ་སོགས་པ། ། ཐམས་ཅད་འཆོལ་བར་འགྱུར་ཕྱིར་དང་། ། རང་ལུགས་ཡིད་བརྟན་ཐུབ་པ་ཡི། །
དུས་མགོ་མ་རྙེད་ཐེ་ཚོམ་གཞི། ། ཁྱད་པར་ཁྱེད་འདོད་ཞིབ་རྩིས་ཀྱི། ། སྟོན་ཟླ་ཐ་ཆུང་ཟླ་གཅིག་ལ། ། མར་ངོ་གཉིས་ནི་བྱུང་བས་ན། ། འདི་ནི་མཁས་པས་བཞད་གད་གནས། ། བླུན་པོའང་ཧ་ལས་གཏམ་དུ་བྱེད། ། ལུགས་འདི་རྣ་བའི་བདུད་རྩི་མིན། ། ཞེས་པ་ལྟར། ལུགས་དེ་ལ་དབྱར་གོས་བཙལ་བཞག་སོགས་ཀྱི་ལག་ལེན་བདུན་པོ་རྣམས་མཐའ་གཅིག་ཏུ་དུས་འདི་ལ་འབྱུང་གི་ངེས་པ་མེད་པས། དབྱར་གནས་པ་ཁས་བླང་བར་བྱའོ། །
ཟླ་བ་གསུམ་དུའོ། ། ཚེས་བཅུ་དྲུག་ལའོ། ། དབྱར་ཟླ་འབྲིང་པོའི་ཉའི་ཕྱི་དེའི་ཉིན་བར་གྱིའོ། ། ཞེས་སོགས་ལག་ལེན་བདུན་པོ་ཟླ་བ་དང་ཚེས་གྲངས་ངེས་པ་ཅན་དུ་སྟོན་པའི་འདུལ་བ་རྒྱ་མཚོའི་གཞུང་ལུགས་ཐམས་ཅད་མཐའ་གཅིག་ཏུ་ངེས་མེད་ཡིད་བརྟན་མི་ཐུབ་པའི་ལུང་དུ་ཐལ་བའི་ཕྱིར། དེས་ན་ཁྱེད་རང་གི་ལུགས་ལ། ཟླ་བ་འདི་ཞེས་བྱ་བའི་ཚེས་གྲངས་འདི་ཞེས་བྱ་བ་ནས་དུས་མགོ་འཛིན་ཞེས་པའི་མཚན་གཞི་དང་རྒྱབ་རྟེན་གྱི་ལུང་མ་རྙེད་པས། རང་ལུགས་ཀྱི་གྲུབ་མཐའ་ཐེ་ཚོམ་གྱི་དཔྱད་གཞིར་སོང་ངོ་། ། གནོད་བྱེད་གཞན་ཡང་ཁྱེད་འདོད་པའི་ཞིབ་རྩིས་ལྟར་ན་ཧོར་ཟླ་བརྒྱད་པའི་མར་ངོའི་ཚེས་བཅུའམ། འཇིག་རྟེན་པ་ལྟར་གྱི་ཉེར་ལྔ་ལ་སྟོན་ཉིན་མཚན་མཉམ་པ་བྱུང་དུས། དེའི་ཕྱི་དེ་ནས་བཟུང་སྟེ།
ཧོར་ཟླ་དགུ་པའི་ཉེར་ལྔའི་བར་ཁྱེད་འདོད་པའི་སྟོན་ཟླ་ཐ་ཆུང་ཡིན་ལ། དེ་ལྟ་ན་ནི་ཟླ་བ་གཅིག་ལ་མར་ངོ་གཉིས་འབྱུང་དགོས་ཏེ། བཤད་མ་ཐག་པའི་ཁྱེད་ཀྱི་སྟོན་ཟླ་ཐ་ཆུང་དེ་ལ། ཧོར་ཟླ་བརྒྱད་པའི་མང་ངོ་གཅིག་དང་། ཧོར་ཟླ་དགུ་པའི་མང་ངོ་གཅིག་སྟེ་མར་ངོ་གཉིས་འབྱུང་བའི་ཕྱིར་རོ། ། ཧཻ། མཁས་པ་ཆེན་པོ་དག་ཐུགས་ལ་སྐྱེངས་ཁ་བྱུང་བ་བཟོད་པར་བཞེས་འཚལ་ལོ། ། གཞན་ཡང་གོང་གི་ཕྱོགས་སྔ་སྨྲ་བ་པོ་དེ་དག་ལ། ཐུང་མོང་དུ་འཇུག་པའི་སྐྱོན་ནི་འདི་ལྟར། སྔར་བཤད་ཕྱོགས་སྔ་སྨྲ་བ་པོ། །
ཐམས་ཅད་མཐུན་པར་མངོན་འདུལ་གཉིས། ། དུས་མགོ་གཅིག་ཏུ་འཁྲུལ་པ་འདིས། ། མི་མཐུན་གྲུབ་མཐའ་བསྲེས་པ་ཡི། ། ཀུན་བཏགས་ཐག་གུའི་འཆིང་ཐག་གིས། ། དགུན་ར་དགུན་ཟླ་དང་པོ་དང་། ། དགུན་ཟླ་གཉིས་པའི་གཞི་མཐུན་དུ། ། འགལ་བ་འདུས་པའི་ཁུར་ཆེན་ནི། ། ཁྱེར་བས་ཨ་ཐང་མ་ཆད་དམ། ། ཅེས་པ་ལྟར། སྔར་བཤད་པའི་ཕྱོགས་སྔ་སྨྲ་བ་པོ་ཐམས་ཅད་ཞལ་འཆམ་པར།
མངོན་འདུལ་གཉིས་ཀ་དུས་མགོ་འཛིན་ཚུལ་མཐའ་གཅིག་ཏུ་མཐུན་པར་ཁས་ལེན་ན། དགུན་ཟླ་ར་བ་དེ་དགུན་ཟླ་དང་པོ་དང་། དགུན་ཟླ་གཉིས་པའི་གཞི་མཐུན་དུ་ཐལ། མངོན་པ་བའི་ལུགས་ལ་དགུན་ཟླ་ར་བ་དེ་དགུན་ཟླ་གཉིས་པ་དང་། འདུལ་བའི་ལུགས་ལ། དགུན་ཟླ་དང་པོ་ཡིན་པ་གསལ་པོར་གསུངས་ཤིང་། ཁྱེད་ཀྱི་ལུགས་ལ་མངོན་འདུལ་གཉིས་ཀ་དུས་མགོ་འཛིན་ཚུལ་མཐུན་པར་ཁས་བླངས་པའི་ཕྱིར། མངོན་འདུལ་གཉིས་ལས་དེ་ལྟར་གསུངས་ཚུལ་ནི། འོག་ཏུ་ལུང་དང་སྦྱར་ཏེ་འཆད་དོ། ། གཉིས་པ་རང་གི་ལུགས་ནི།
ཕྱོགས་འཛིན་གཡའ་དང་བྲལ་བ་ཡི། ། ཁོ་བོའི་རྣམ་དཔྱོད་མེ་ལོང་ལ། ། ལུགས་བཞི་གྲུབ་མཐའི་གཟུགས་བརྙན་ནི། ། ཐུན་མོང་བ་རྣམས་མི་འགལ་ཤིང་། ། ཐུན་མོང་མ་ཡིན་མ་འདྲེས་པ། ། གསལ་པོར་ཤར་ཚུལ་འདི་ལྟ་སྟེ། ། མངོན་འདུལ་དུས་ཀྱི་འཁོར་ལོ་དང་། ། རྒྱ་ནག་རྩིས་ཀྱི་དུས་མགོ་རྣམས། ། འཛིན་ཚུལ་མི་གཅིག་སོ་སོར་ངེས། ། མངོན་འདུལ་མར་ངོ་སྔོན་འགྲོ་ཡི། །
སྒོ་ནས་ཧོར་ཟླ་བརྒྱད་པ་དང་། ། དགུ་པའི་བཅུ་དྲུག་དག་ནས་ནི། ། རིམ་བཞིན་དུས་མགོ་འཛིན་པར་གསུངས། ། དུས་འཁོར་རྒྱ་ནག་རྩིས་ལུགས་ལ། ། ཡར་ངོ་སྔོན་འགྲོའི་སྒོ་ནས་ནི། ། བཅུ་གཅིག་པ་དང་བཅུ་གཉིས་པའི། ། རིམས་བཞིན་ཡར་ཚེས་དང་པོ་ནས། ། དུས་ཀྱི་མགོ་ནི་འཛིན་པར་གསུངས། ། རྩིས་ཀྱི་མདོ་བྱང་ཆེན་མོ་དང་། ། ཀོང་ཇོ་འཁྲུལ་གྱི་བང་མཛོད་ལས། །
ཧོར་ཟླ་དང་པོའི་ཚེས་གཅིག་ནས། ། དུས་མགོ་འཛིན་ཅེས་བཤད་པའང་ཡོད། ། རང་ལུགས་མངོན་པའི་དུས་ཀྱི་མགོ ། འཛིན་ཚུལ་བཤད་པའི་དམ་བཅའ་ལས། ། ཡིད་ཆེས་ལུང་གིས་སྒྲུབ་བྱེད་བདུན། ། དངོས་སྟོབས་རིགས་པས་སྒྲུབ་བྱེད་གསུམ། ། འདུལ་བ་རྒྱ་མཚོས་དུས་ཀྱི་མགོ ། འཛིན་ཚུལ་བཤད་པའི་དམ་བཅའ་ལ། ། ཡིད་ཆེས་ལུང་གི་སྒྲུབ་བྱེད་ལྔ། ། དངོས་སྟོབས་རིགས་པའི་སྒྲུབ་བྱེད་བརྒྱད། །
ཀུན་བརྟགས་རྨོངས་པའི་རྩོད་པ་གསུམ། ། སྤངས་ཏེ་ལུགས་གཉིས་དུས་ཀྱི་མགོ ། འཛིན་ཚུལ་མ་འདྲེས་འཁྲུལ་མེད་གྲུབ། ། ཅེས་པ་ལྟར། རང་གི་ལུགས་ཧོར་ཟླ་བརྒྱད་པའི་ཚེས་བཅུ་དྲུག་ནས། དགུ་པའི་ཚེས་བཅོ་ལྔའི་བར་སྟོན་ཟླ་ཐ་ཆུང་སྨིན་དྲུག་གི་ཟླ་བ། དགུན་ཟླ་དང་པོ་གསུམ་གྱི་མཚན་གཞིར་བཟུང་ནས། ། དེ་ཉིད་ནས་དུས་མགོ་འཛིན་པ་ལ། ། ཡིད་ཆེས་ལུང་གི་སྒྲུབ་བྱེད་བདུན་ཡོད་དེ། ། ཉི་མའི་སྙིང་པོའི་མདོ། །
འཇིག་རྟེན་བཞག་པའི་མདོ། ། གདགས་པའི་བསྟན་བཅོས། ། ཕྱོགས་གླང་གི་འགྲེལ་པ། མཛོད་རྩ་འགྲེལ་གཉིས། འགྲེལ་བཤད་རྒྱལ་སྲས་མ་སོགས་ལས་གསུངས་པའི་ཕྱིར། ཇི་ལྟར་གསུངས་ན། མདོ་ཉི་མའི་སྙིང་པོ་ལས། སྨིན་དྲུག་གི་ཟླ་བ་དེ། སྟོན་ཟླ་ཐ་ཆུང་ཡིན་པ། ཟླ་བ་དེའི་ནང་དུ་སྟོན་ཉིན་མཚན་མཉམ་པ་འབྱུང་བ།
ཉི་མའི་འཁྲིས་ལ་གྲིབ་མ་གོམ་དྲུག་འཁོར་བ། ཐ་སྐར་གྱིས་མཚན་སྐྱེལ་བ། ཉི་མ་སྐར་མ་ལྷ་མཚམས་དང་། འགྲོགས་ཤིང་གདོང་མིག་དམར་ལ་ལྟ་བ་སྟེ། ཁྱད་ཆོས་ལྔ་ལྡན་དུ་གསུངས་ཤིང་། དེ་ལྟ་བའི་ཁྱད་ཆོས་ལྔ་ལྡན་དུ་ཟླ་བ་དེ། ཧོར་ཟླ་བརྒྱད་པའི་ཚེས་བཅུ་དྲུག་ནས། དགུའི་ཚེ་བཅོ་ལྔའི་བར་གྱི་ཟླ་བ་ཁོ་ན་ལ་འབྱུང་གི ཟླ་བ་ཀུན་ལ་འབྱུང་བའི་མི་སྲིད་པའི་ཕྱིར། རྟགས་དང་པོ་གྲུབ་སྟེ།
མདོ་ཉི་སྙིང་ལས། བདག་གིས་རྒྱུ་སྐར་སྨིན་དྲུག་བརྗོད། ། ཟླ་བ་ཉ་ཚེ་ཟླ་གྲངས་གྱུར། ། སྟོན་ཟླ་ཐ་ཆུང་ཞེས་བྱ་བ། ། འདི་ནི་རབ་ཏུ་བརྗོད་པ་ཡིན། ། ཞེས་དང་། ཟླ་ཉ་ཟླ་བ་དྭངས་པའི་ཚེ། ། སྨིན་དྲུག་ཀྱང་ནི་འགྲོ་བར་གྱིས། ། ལྷ་དང་ལྷ་མིན་དྲང་སྲོང་རྣམས། ། བྱེད་པ་གང་གིས་སྔར་བསྟན་བཞིན། །
ཞག་ནི་སུམ་ཅུ་ཟླ་བ་དང་། ། ཉིན་དང་མཚན་ནི་མཉམ་པ་དེ། ། ཡུད་ཙམ་བཅོ་ལྔ་བཅོ་ལྔ་ཡིན། ། གྲིབ་མ་གོམ་དྲུག་འདིར་ཀུན་འཁོར། ། ཐ་སྐར་གྱིས་ནི་མཚན་མོ་ཐོབ། ། ཉི་མའི་མདུན་ན་ལྷ་མཚམས་ཏེ། ། བཞིན་གྱི་དཀྱིལ་འཁོར་མིག་དམར་ཡིན། ཞེས་དང་། ཡང་དེ་ཉིད་ལས། སྟོན་ཟླ་འབྲིང་པོའི་ངོ་ལ་ནི། །
ལོ་སྐོར་དག་གིས་བརྗོད་པར་བྱ། ། ཟླ་བ་བཅུ་གཉིས་བཤད་པ་ཡིན། ། ཞེས། སྟོན་ཟླ་འབྲིང་པོའི་ལོ་སྔ་མའི་ཟླ་བ་བཅུ་གཉིས་པོ་རྫོགས་པ་དང་། སྟོན་ཟླ་ཐ་ཆུང་ལོ་ཕྱི་མའི་ཟླ་བ་དང་པོར་གསུངས་པའི་ཕྱིར། ལུང་གཉིས་པ་འཇིག་རྟེན་བཞག་པའི་མདོ་ལས། སྟོན་ཟླ་ཐ་ཆུང་ལ། སྟོན་གྱི་ཉིན་མཚན་མཉམ་པ་སོགས་ཀྱིས་གཟེར་བཞི་གསུངས་པས་ཀྱང་འགྲུབ་སྟེ། མདོ་བཞག་པ་ལས། སྟོན་ཟླ་ཐ་ཆུང་ཡར་གྱི་ངོའི་ཚེས་བརྒྱད་ལ།
མཚན་མོ་ཡང་ཡུད་ཙམ་བཅོ་ལྔ། ཉིན་མོ་ཡང་ཡུད་ཙམ་བཅོ་ལྔ་ཡོད་དོ། ། ཞེས་གསུངས་ཤིང་། སྟོན་ཉིན་མཚན་མཉམ་པའི་ཟླ་བ་དེ་སྨིན་དྲུག་གི་ཟླ་བ་རུ། མདོ་སྔ་མས་བསྒྲུབས་ཟིན་པའི་ཕྱིར། ལུང་གསུམ་པ་གདགས་པའི་བསྟན་བཅོས། ལུང་བཞི་པ་ཁ་ཆེ་འདུས་པ་བཟང་པོའི་ལུང་། ལུང་ལྔ་པ་དང་། དྲུག་པ། མཛོད་རྩ་འགྲེལ་གྱི་ལུང་།
ལུང་བདུན་པ། འགྲེལ་བཤད་རྒྱལ་སྲས་མ། ལུང་བརྒྱད་པ་ཕྱོགས་གླང་གི་འགྲེལ་པ་རྣམས་ལས་ཀྱང་སྔར་གྱི་མདོ་གཉིས་དང་མཐུན་པར་གསུངས་ཤིང་གསུང་ཚུལ་འོག་ཏུ་གཟེར་བཞིའི་སྐབས་སུ་འཆད་དོ། ། གཉིས་པ་རིགས་པའི་སྒྲུབ་བྱེད་གསུམ་ནི། ཧོར་ཟླ་བརྒྱད་པའི་ཚེས་བཅུ་དྲུག་ནས་མངོན་པ་ལུགས་ཀྱི་ལོ་མགོ་འཛིན་ཚུལ་འཐད་དེ། དུས་དེ་ནས་གྲང་དུ་འགྲོ་བའི་འགོ་རྩོམ་ཞིང་། གྲང་དུས་ལ་དགུན་དུ་འཇོག་པ་དང་། དུས་དེ་ནས་བཟུང་བའི་དགུན་ཟླ་བཞི་པ། ཧོར་ཟླ་བཅུ་གཉིས་པའི་ཚེས་བཅོ་ལྔ་ཡན་གྱི་རྫོགས་ཤིང་། དེ་ནས་དྲོད་སྐྱེ་བའི་མགོ་རྩོམ་པ་དང་།
ཐ་ཆུང་བཞི་ལ་གཟེར་བཞིའི་འབྱུང་ཚུལ་གསུངས་པས་ཀྱང་འགྲུབ་པའི་ཕྱིར། གཉིས་པ་འདུལ་བའི་ལུགས་ནི། འདུལ་བ་རྒྱ་མཚོའི་དུས་ཀྱི་མགོ ། འཛིན་ཚུལ་བཤད་པའི་དམ་བཅའ་ལ། ། ཡིད་ཆེས་ལུང་གི་སྒྲུབ་བྱེད་ལྔ། ། དངོས་སྟོབས་རིགས་པའི་སྒྲུབ་བྱེད་བརྒྱད། ཅེས་པ་ལྟར། ཧོར་ཟླ་དགུ་པའི་ཚེས་བཅུ་དྲུག་ནས་བཅུ་པའི་ཚེས་བཅོ་ལྔའི་བར་གྱི་ཟླ་བ་དེ། དགུན་ཟླ་དང་པོ། དགུན་ཟླ་ར་བ།
མགོའི་ཟླ་བ་གསུམ་གྱིས་མཚན་གཞི་བཟུང་ནས། དེ་ཉིད་ནས་འདུལ་བའི་ལུགས་ཀྱི་ལོ་མགོ་དང་དུས་མགོ་འཛིན་པ་ལ་ཡིད་ཆེས་ཀྱི་ལུང་ལྔ་ཡོད་དེ། སོ་ཐར་གྱི་འགྲེལ་པ། དགེ་སློང་གི་ལོ་དྲི། བམ་པོ་ལྔ་བཅུ་པ། རྒྱ་ཆེར་འགྲེལ། ཕྲན་ཚེགས་ཀྱི་ཊིཀ་སོགས་ལས་གསལ་པོར་གསུངས་པའི་ཕྱིར་ལུང་དང་པོ་ནི། སོ་ཐར་འགྲེལ་པ་ལས། དུས་ཀྱི་མགོ་སྟོན་ཟླ་ཐ་ཆུང་ཉ་ལ་ཟུག་པ་ནས། མཐའ་ལྷག་ནི་བཅུ་གཉིས་པའི་གསོ་སྦྱོང་སྟེ།
དེའི་ཕྱི་དེའི་ལོའི་སྟོན་ཟླ་ཐ་ཆུང་ཉ་ལ་ཐུག་གི་བར་དུའང་། དེ་བཞིན་དུ་ནི་རིག་པར་བྱའོ། ། ཞེས་དང་། ལུང་གཉིས་པ་ནི། དགེ་སློང་གི་ལོ་དྲི་ལས། དུས་དུ་ཡོད་ཅེ་ན་ལྔའོ། ། ལྔ་པོ་དག་གང་ཞེ་ན། དགུན་དང་། སོས་ཀ་དང་། དབྱར་དང་།
ཐུང་ངུ་དང་། དབྱར་རིང་པོ་ཞེས་བྱའོ། ། དེ་ལ་དགུན་གྱི་དུས་ཇི་ཙམ་ཞེ་ན་ཟླ་བ་བཞིའོ། ། བཞི་པོ་གང་ཞེ་ན། དགུན་ཟླ་ར་བ་དང་། དགུན་ཟླ་འབྲིང་པོ་དང་། དགུན་ཟླ་ཐ་ཆུང་དང་། དཔྱིད་ཟླ་ར་བ་ཞེས་བྱའོ། ། སོས་ཀའི་དུས་ཇི་ཙམ་ཞེ་ན་ཟླ་བ་བཞིའོ། ། བཞི་གང་ཞེ་ན།
དཔྱིད་ཟླ་འབྲིང་པོ་དང་། དཔྱིད་ཟླ་ཐ་ཆུང་དང་། དབྱར་ཟླ་ར་བ་དང་། དབྱར་ཟླ་འབྲིང་པོ་དག་གོ ། དབྱར་གྱི་དུས་ཇི་ཙམ་ཞེ་ན་ཟླ་བ་གཅིག་སྟེ། དབྱར་ཟླ་ཐ་ཆུང་ངོ་། ། དབྱར་ཐུང་ངུའི་ཚད་ནི་ཇི་ཙམ་ཞེ་ན་ཉིན་ཞག་གཅིག་སྟེ། ཉིན་ཞག་གཅིག་པོ་གང་ཞེ་ན། སྟོན་ཟླ་ར་བའི་ཚེས་གཅིག་གི་ཉིན་ཞག་གོ ། དབྱར་རིང་པོའི་ཚད་ཇི་ཙམ་ཞེ་ན།
ཉིན་ཞག་དེ་མ་ཚང་བའི་ཟླ་བ་གསུམ་མོ། ། ཟླ་བ་གསུམ་པོ་དེ་གང་ཞེ་ན། སྟོན་ཟླ་ར་བ། སྟོན་ཟླ་འབྲིང་པོ། སྟོན་ཟླ་ཐ་ཆུང་ངོ་། ། ཞེས་དགུན་ཟླ་ར་བ་དང་། དགུན་ཟླ་དང་པོ་དོན་གཅིག་ཏུ་གསལ་པོར་གསུངས་པ་དང་། ལུང་གསུམ་པ་ནི་བམ་པོ་ལྔ་བཅུ་པ་ལས། དགུན་སྟོད་ཀྱི་དུས་ཚིགས་ནི། སྟོན་ཟླ་ཐ་ཆུང་ཉ་ནས་དགུན་ཟླ་ར་བའི་ཉའི་བར་དང་།
དགུན་ཟླ་ར་བའི་ཉ་ནས་དགུན་ཟླ་འབྲིང་པོའི་ཉའི་ཟླ་བ་གཉིས་སོ། ། དགུན་སྨད་ཀྱི་དུས་ཚིགས་ནི། དགུན་ཟླ་འབྲིང་པོའི་ཉ་ནས་དགུན་ཟླ་ཐ་ཆུང་གི་ཉའི་བར་དང་། དགུན་ཟླ་ཐ་ཆུང་གི་ཉ་ནས་དཔྱིད་ཟླ་ར་བའི་ཉའི་བར་གྱི་ཟླ་བ་གཉིས་པོ་ཞེས་དགུན་ཟླ་ར་བ་ནས་འདུལ་བའི་ལུགས་ཀྱི་དགུན་ཟླ་དང་པོའི་མགོ་བཟུང་བ་དང་། ལུང་བཞི་པ་དང་། ལྔ་པ་ནི། དེ་ཇི་ལྟ་བ་བཞིན་དུ་རྒྱ་ཆེར་འགྲེལ་ལས་ཀྱང་། དུས་ཚིགས་དྲུག་པོ་དགུན་དང་དགུན་སྨད་དང་། དཔྱིད་དང་སོས་ཀ་དང་། དབྱར་དང་སྟོན་རྣམས་ལ་ཟླ་བ་གཉིས་གཉིས་ཡོད་དེ།
སྟོན་ཟླ་ཐ་ཆུང་ཉ་ནས། དགུན་ཟླ་འབྲིང་པོའི་ཉའི་བར་གྱི་ཟླ་བ་གཉིས་ནི། དགུན་གྱི་དུས་ཚིགས་སོ། ། དགུན་ཟླ་འབྲིང་པོའི་ཉ་ནས་དཔྱིད་ཟླ་ར་བའི་ཉའི་བར་གྱི་ཟླ་བ་གཉིས་ནི་དགུན་སྨད་ཀྱི་དུས་ཚིགས་སོ། ། ཞེས་དང་། ཕྲན་ཚེགས་ཀྱི་ཊཱིཀ་ལས་ཀྱང་། དེ་དང་མཐུན་པར་གསུངས་སོ། ། གཉིས་པ་ནི། ལུགས་འདི་ལ་དངོས་སྟོབས་ཀྱི་རིགས་པའི་སྒྲུབ་བྱེད་བརྒྱད་ཡོད་དེ། དབྱར་གྱི་གོས་རས་ཆེན་བཙལ་བ་དང་བཞག་པ།
དབྱར་སྔ་མ་དང་ཕྱི་མ་ཁས་ལེན། དགག་དབྱེ། སྲབ་ཀྱང་འདིངས་བ་དང་། དབྱུང་བའི་དུས་འབྲིང་པོ་བཞི་ལ་འདུལ་བའི་གཟེར་བཞི་འབྱུང་ཚུལ་རྣམས་མཐོང་བ་རྒྱུད་པའི་ལག་ལེན་དང་མཐུན་པར་འགྲིག་པའི་ཕྱིར། གསུམ་པ་རྩོད་པ་སྤང་བ་ནི། ལུགས་གཉིས་བསྲེས་པའི་རྩོད་པ་གསུམ། སྤངས་ཏེ་ལུགས་གཉིས་དུས་ཀྱི་མགོ ། འཛིན་ཚུལ་མ་འདྲེས་འཁྲུལ་མེད་གྲུབ། ཅེས་པ་ལྟར། རྩོད་པ་དང་པོ་ནི།
མངོན་འདུལ་གཉིས་དུས་མགོ་སོ་སོར་འཛིན་པ་མི་འཐད་དེ། མཁས་པ་ཕལ་ཆེར་གྱི་དེ་གཉིས་དུས་མགོ་གཅིག་ཏུ་བཤད་པ་དང་། སྔར་ཟླ་བ་བརྒྱད་པ་ནས་དུས་མགོ་འཛིན་པའི་ཕྱོགས་ལ། སྐྱོན་བརྗོད་པ་ཐམས་ཅད་རང་ལའང་མཚུངས་པ་དང་། རང་གིས་ཁས་བླངས་ནང་ཡང་འགལ་བའི་སྐྱོན་གསུམ་ཡོད་པའི་ཕྱིར། ནང་འགལ་གྱི་སྐྱོན་ཡོད་དེ། མཛོད་འགྲེལ་ལས། དགུན་དང་དཔྱིད་དང་དབྱར་རྣམས་ཀྱི། ཟླ་བ་ཕྱེད་དང་གཉིས་འདས་ཀྱི། ཟླ་བ་ཕྱེད་ནི་ལུས་པ་ན།
མཁས་པས་ཞག་མི་ཐུབ་པས་དོར། ཞེས་དགུན་སྟོད་ཀྱི་ཟླ་བ་ཕྱེད་དང་གཉིས་འདས་ཕྱེད་ལུས་པའི་སྐབས་སུ། དགུན་སྟོད་ཀྱི་གསོ་སྦྱོང་ཞག་མི་ཐུབ་འབྱུང་བར་གསུངས་ཤིང་། ཁྱེད་ལྟར་ན་བརྒྱད་པའི་བཅུ་དྲུག་ནས་དགུན་སྟོད་ཀྱི་མགོ་བཟུང་བས། ཧོར་ཟླ་དགུ་པའི་གནམ་གང་ལ། དགུན་སྟོད་ཀྱི་གསོ་སྦྱོང་ཞག་མི་ཐུབ་འབྱུང་བར་ཁས་ལེན་དགོས་ལ། ཁས་བླངས་ན། རྒྱལ་དང་དབོ་དང་ས་ག་བཅས། ། ཆུ་སྟོད་ཁྲུམས་སྨད་སྨིན་དྲུག་བཅས། ། འདི་རྣམས་ཀྱི་ནི་ནག་པོའི་ཕྱོགས། །
ཟླ་ཕྱེད་གསོ་སྦྱོང་བཅུ་བཞི་པ། ། ཞེས་བཤད་པ་དང་འགལ་བའི་ཕྱིར་ཞེ་ན། རྩོད་པ་དང་པོས་མི་གནོད་དེ། དེ་ནི་མངོན་འདུལ་གྱི་གྲུབ་མཐའ་མི་མཐུན་པ་གཅིག་ཏུ་བསྲེས་པའི་རྩོད་པ་ཡིན་པས། གོང་དུ་འགལ་བའི་ཁུར་ཆེན་གྱི་སྐབས་སུ་བཀག་ཟིན་ཏོ། ། རྩོད་པ་གཉིས་པས་མི་གནོད་དེ། ངེད་ཀྱི་ལུགས་ལ། མར་ངོ་སྔོན་འགྲོའི་ཧོར་ཟླ་བརྒྱད་པ་ནས་མངོན་པའི་ལུགས་ཀྱི་དུས་མགོ་འཛིན་ཡང་། དེ་སྟོན་ཟླ་ཐ་ཆུང་དུ་འདོད་པས། དུས་བཞི་འཆུགས་པའི་སྐྱོན་མེད་པ།
མཆིམས་སོགས་ཀྱིས་ཟླ་བ་དེ་དགུན་ཟླ་ར་བར་མཛད་པས། ཟླ་བ་རེ་རེས་དུས་བཞི་འཆུགས་པའི་སྐྱོན་འབྱུང་བའི་ཕྱིར། རྩོད་པ་གསུམ་པས་མི་གནོད་དེ། ཉན་ཐོས་སྡེ་བའི་གྲུབ་མཐའ་མངོན་པས་འཆད། ལག་ལེན་འདུལ་བས་འཆད་ཅེས་སྔ་རབས་མཁས་པ་དག་གསུང་བ་ལྟར། གསོ་སྦྱོང་སོགས་གཞི་གསུམ་གྱི་ལག་ལེན་ཆ་ལག་དང་བཅས་པ་བྱེད་པའི་དུས་འདུལ་བ་ནས་གསུངས་པ་ཇི་ལྟ་བ་བཞིན་དུ་མངོན་པ་བས་ཀྱང་ཞལ་གྱིས་བཞེས་ཅིང་དེའི་ཚེ་འདུལ་བའི་གཞུང་ལུགས་ལས། དགུན་ཟླ་ར་བ་དང་འབྲིང་པོའི་ཕྱེད་འདས། འབྲིང་པོའི་ཕྱེད་ལུས་པའི་སྐབས་སུ་དགུན་སྟོད་ཀྱི་གསོ་སྦྱོང་ཞག་མི་ཐུབ་འབྱུང་བ་མངོན་འདུལ་གཉིས་ཀ་ནས་གསལ་པོ་གསུངས་པའི་ཕྱིར་ཏེ། དགུན་དང་དཔྱིད་དང་དབྱར་རྣམས་ཀྱི་ཟླ་བ་ཕྱེད་དང་གཉིས་འདས་ཤིང་། ཟླ་བ་ཕྱེད་ནི་ལུས་པ་ན།
མཁས་པས་ཞག་མི་ཐུབ་པར་འདོར། ཅེས་པའི་འགྲེལ་བཤད་རྒྱལ་སྲས་མ་ལས། འདི་ལ་ཕྱེད་ལྷག་པ་ཡོད་པས་ན། ཟླ་བ་ཕྱེད་དང་གཉིས་སོ། ། ཕྱེད་དང་གཉིས་པོ་དེ་འདས་ནས་ཏེ། དགུན་ཟླ་ར་བ་དགུན་ཟླ་འབྲིང་པོ་ཕྱེད་དང་བཅས་པ་འདས་ནས། ལྷག་མ་ཟླ་བ་ཕྱེད་ནི་ལུས་པ་ནས་ཏེ། དགུན་ཟླ་འབྲིང་པོ་ཕྱེད་ལུས་པ་མར་གྱི་ངོའི་ཚེས་བཅུ་བཞི་ལ། མཁས་པ་སངས་རྒྱས་པ་རྣམས་ཀྱིས་ཞག་མི་ཐུབ་པ་དེ་ཞག་གི་ཤོལ་དོར་བར་བྱའོ། ། ཅེས་དང་།
དེ་བཞིན་དུ་དགུན་ཟླ་ཐ་ཆུང་དཔྱིད་ཟླ་ར་བའི་ཕྱེད་དང་བཅས་ཏེ། འདས་ནས་དཔྱིད་ཟླ་ར་བའི་ཕྱེད་ལུས་པ་ནས། ཡང་ཞག་གི་ཤོལ་གཞན་དོར་བར་བྱའོ། ། ཞེས་གསུངས་པ་དང་། འདུལ་བའི་གཞུང་། བམ་པོ་ལྔ་བཅུ་པ་ལས་ཀྱང་། དགུན་སྟོད་ཀྱི་དུས་ཚིགས་ནི། སྟོན་ཟླ་ཐ་ཆུང་ཉ་ནས་དགུན་ཟླ་ར་བའི་ཉའི་བར་དང་། དགུན་ཟླ་ར་བའི་ཉ་ནས་དགུན་ཟླ་འབྲིང་པོའི་ཉའི་ཟླ་བ་གཉིས་སོ། ། ཞེས་སོགས་དང་།
རྒྱ་ཆེར་འགྲེལ་སོགས་ལས་ཀྱང་། དེ་དང་མཐུན་པར་གོང་དུ་དྲངས་པ་ལྟར་གསལ་པོར་གསུངས་པའི་ཕྱིར། ལུགས་གསུམ་པ། དཔལ་ལྡན་དུས་ཀྱི་འཁོར་ལོའི་ལུགས་ལ་ལོ་མགོ་དང་དུས་མགོ་འཛིན་ཚུལ་མི་གཅིག་ཏེ། ལོ་མགོ་ནི་ཡར་ངོ་སྔོན་དུ་འགྲོ་བའི་ནག་པ་ཟླ་བའི་ཡར་ངོའི་ཚེས་གཅིག་ནས་འཛིན། དུས་མགོ་ནི། དགུན་ཟླ་ར་བ། མགོའི་ཟླ་བའི་ཚེས་གཅིག་ནས་འཛིན་པའི་ཕྱིར། རྟགས་དང་པོ་གྲུབ་སྟེ། ནག་པའི་ཟླ་བའི་ཡར་ཚེས་བཅོ་ལྔ་ལ།
དཔལ་འབྲས་སྤུངས་ཀྱི་མཆོད་རྟེན་དུ། སྟོན་པ་སངས་རྒྱས་ཀྱིས་རྒྱལ་པོ་ཟླ་བ་བཟང་པོ་ལ་དུས་འཁོར་རྩ་རྒྱུད་གསུངས་པ་ཤེས་བྱེད་དུ་མཛད་ནས། ཟླ་བ་དེའི་ཚེས་གཅིག་ནས་ལོ་མགོ་འཛིན་པའི་ཕྱིར། རྟགས་གཉིས་པ་གྲུབ་སྟེ། དགུན་ཟླ་ར་བ། གཞུའི་ཁྱིམ་གྱི་མཐར་དགུན་ཉི་ཟློག་པ་གཅིག་འབྱུང་བ་ཤེས་བྱེད་དུ་མཛད་ནས་དུས་དེ་ཉིད་ནས་དུས་མགོ་འཛིན་པའི་ཕྱིར། ལུགས་བཞི་པ་རྒྱ་ནག་རྩིས་ཀྱི་ལུགས་ལ། ཡར་ངོ་སྔོན་དུ་འགྲོ་བའི་དཔྱིད་ཟླ་ར་བ་སྟག་གི་ཟླ་བའི་ཡར་ངོའི་ཚེས་གཅིག་ནས། ལོ་མགོ་དང་དུས་མགོ་གཉིས་ཀ་འཛིན་པར་རྩིས་པ་རྣམས་ཐམས་ཅད་མཐུན་ཡང་། དཔྱིད་ར་སྟག་གི་མཚན་གཞི་ལ་མི་མཐུན་པ་མང་སྟེ།
ཧོར་ཟླ་བཅུ་གཅིག་པ་ལ། ཟླ་བ་དེའི་མཚན་གཞིར་འདོད་པ་དང་། ཧོར་ཟླ་བཅུ་གཉིས་པ་ལ་ཟླ་བ་དེའི་མཚན་གཞིར་འདོད་པ་དང་། ཧོར་ཟླ་དང་པོ་ལ་ཟླ་བ་དེའི་མཚན་གཞིར་འདོད་པ་དང་གསུམ་ཡོད་པའི་ཕྱིར། དེ་ལྟར་ལུགས་གསུམ་ལས། ཐོག་མཐའ་གཉིས་མི་འཐད་དེ། ལུགས་དང་པོ་ལ་ཡིད་ཆེས་ཀྱི་ལུགས་རྣམ་དག་མེད་ཅིང་། ཕྱི་མ་ལ་ཕྱོགས་མཐུན་གྱི་ལུགས་ཅུང་ཟད་ཡོད་ཀྱང་། ཟླ་བའི་དག་པ་དང་མ་མཐུན་པའི་ཕྱིར། དེས་ན་ལུགས་གཉིས་པ་ཡར་ངོ་སྔོན་དུ་འགྲོ་བའི་ཧོར་ཟླ་བཅུ་གཉིས་པ་ནི།
དཔྱིད་ཟླ་ར་བ་སྟག་གི་ཟླ་བའི་མཚན་གཞི་ཡིན་ཅིང་། དེ་ཉིད་ནས། རྒྱ་ནག་རྩིས་ཀྱི་དུས་མགོ་དང་ལོ་མགོ་གཉིས་ཀ་འཛིན་པ་འཐད་དེ། དེ་ལ་ཤེས་བྱེད་ཀྱི་ལུང་རྣམ་དག་ཡོད་ཅིང་། ཟླ་བའི་དག་པ་སྦྱར་ཚུལ་ཡང་ཤིན་ཏུ་འགྲིག་པའི་ཕྱིར། དེ་ལ་ཡིད་ཆེས་ཀྱི་ལུང་ཡོད་དེ། གསལ་སྒྲོན་ལས། ལྔ་པ་ལོ་ལ་ཟླ་བ་ནི། བཅུ་གཉིས་དག་ཏུ་གནས་པ་ཡིན། ། དཔྱིད་ཟླ་ར་བ་སྟག་ཡིན་ཏེ། །
རིམ་པ་བཞིན་དུ་ལོ་ཟླ་སྦྱར། ཞེས་དཔྱིད་ཟླ་ར་བ་སྟག་ནས་དུས་མགོ་བཟུང་ཞིང་། དཔྱིད་ར་སྟག་གི་ཟླ་བ་རྒྱལ་གྱི་ཟླ་བ་ལ་བཤད་དེ། འབྱུང་བ་ཀུན་འདུས་ལས། དགུན་གྱི་ཉི་མ་དཔྱིད་ར་སྟག་ལ་ཟློག རྒྱལ་ཉ་སྤེན་པ་དར་བས་ཚེས་པ་ཡིན། དབྱར་གྱི་ཉི་མ་སྟོན་ར་སྤྲེལ་ལ་བཟློག ཁྲུམས་ཉ་དམག་དཔོན་དར་བས་ཚེས་པ་ཡིན། ཞེས་དང་། སྐོལ་བུ་ཆུང་ལས་ཀྱང་།
ལོ་གསར་ཟླ་བ་གང་ཡིན་པ། ང་ལ་མ་དྲི་རྒྱལ་ལ་དྲིས། ཞེས་སོགས་གསུངས་པའི་ཕྱིར། ལུགས་འདི་ལ། ཟླ་བའི་དག་པར་སྦྱོར་ཚུལ་ཤིན་ཏུ་འགྲིག་སྟེ། མདོ་སྡེ་སྣ་སོགས་ལས། རྒྱལ་གྱི་ཟླ་བ་ལ་མ་རིག་པའི་ཟླ་བར་བཤད་ཅིང་། མ་རིག་པ་ནི། རྟེན་འབྲེལ་ཡན་ལག་བཅུ་གཉིས་ཀྱི་ཐོག་མ་ཡིན་པ། གསུང་རབས་ཀྱི་སྤྱི་ལུགས་ཡིན་པའི་ཕྱིར།
ཚུལ་འདི་དག་ནི་འོག་ཏུ་རིམ་བཞིན་དུ་རྒྱས་པར་འབྱུང་ངོ་། ། འོ་ན་ལུགས་ཕྱི་མ་ལ་ཕྱོགས་མཐུན་གྱི་ལུང་ཇི་ལྟར་དུ་ཡོད། ཅེ་ན། ཡོད་མེད་རྒྱ་ནག་གི་རྩིས་གཞི་མདོ་བྱང་ཆེན་པོ་ལས། དཔྱིད་ཟླ་ར་བའི་བཅུ་གསུམ་ལ། ཉི་མ་སྟག་ལ་ཞོན་ནས་ནི། གཟའ་ནི་ཕུར་བུའི་སྣ་དྲངས་ནས། སྐར་མ་རྒྱལ་གྱིས་སྐྱོམ་བར་བྱེད། ཞེས་པ་ཤེས་བྱེད་དུ་བྱས་ནས། ཚེས་བཅུ་གསུམ་ལ་སྐར་མ་རྒྱལ་ཡོད་པ་ཧོར་ཟླ་དང་པོ་ཡིན་པ་འོས་མེད་དུ་བཟུང་ནས་ཤེས་བྱེད་དུ་བྱས་པའི་ཕྱིར།
ལུགས་དེ་ཧོར་ལུགས་ཀྱི་ལོ་མགོ་འཛིན་པ་དང་ཕྱོགས་མཐུན་ཡང་ཡིད་བརྟན་ཐུབ་པའི་ལུང་དུ་མི་སྣང་ངོ་། ། བཞི་པ་གཟེར་བཞིའི་འབྱུང་ཚུལ་ནི། དེ་ནས་གཟེར་བཞིའི་འབྱུང་ཚུལ་ནི། དམ་ཆོས་མངོན་པའི་སྡེ་སྣོད་ལས། ཐ་ཆུང་བཞི་ལ་གཟེར་བཞི་གསུངས། འདུལ་བ་རྒྱ་མཚོའི་གཞུང་ལུགས་ལས། འབྲིང་པོ་བཞི་ལ་གཟེར་བཞི་གསུངས། དཔལ་ལྡན་དུས་ཀྱི་འཁོར་ལོ་དང་། རྒྱ་ནག་རྩིས་ཀྱི་རྒྱུད་འགྲེལ་ལས། ར་བ་བཞི་ལ་གཟེར་བཞི་པོ།
འབྱུང་བར་གསུངས་ཀྱང་ར་བ་ཡི། ངོས་འཛིན་མི་གཅིག་སོ་སོར་དེས། ཁྱད་པར་ཅན་གྱི་དགོས་པའི་ཕྱིར། ལུགས་མཆོག་བཞི་པོ་གཟེར་བཞི་ཡི། འབྱུང་ཚུལ་མིང་ལ་མ་མཐུན་ཡང་། ༼ངེས་པའི་དོན་ལ་ཐམས་ཅད་མཐུན། ཞེས་པ་ལྟར་ངམ་མངོན་པའི་སྡེ་སྣོད་རྣམས་ལས། དབྱར་དགུན་སྟོན་དཔྱིད་ཀྱི་ཐ་ཆུང་བཞི་ལ། གཟེར་བཞི་འབྱུང་བར་གསུངས་ཏེ། དགུན་ཟླ་ཐ་ཆུང་ལ།
དགུན་ཉི་ཐུང་བའི་མཐར་ཐུག་དགུན་ཉི་ཟློག་པའི་དུས་དང་། དབྱར་ཟླ་ཐ་ཆུང་བ་དབྱར་ཉི་རིང་བའི་མཐར་ཐུག༽ དབྱར་ཉི་ཟློག་པའི་དུས་དང་། དཔྱིད་ཟླ་ཐ་ཆུང་ལ། དཔྱིད་ཀྱི་ཉིན་མཚན་མཉམ་པ་དང་། སྟོན་ཟླ་ཐ་ཆུང་སྟོན་གྱི་ཉིན་མཚན་མཉམ་པར་འབྱུང་བར་གསུངས་པའི་ཕྱིར། ཇི་ལྟར་གསུངས་ན་འཇིག་རྟེན་བཞག་པའི་མདོ་ལས་ལོ་གཅིག་དུས་གཅིག་ཏུ་མཚན་མོ་ནི་ཡུད་ཙམ་བཅོ་བརྒྱད། ཉིན་མོ་ནི་ཡུད་ཙམ་བཅུ་གཉིས་ཡོད་དེ། ལོ་གཅིག་ལ་དུས་གཅིག་ཏུ་མཚན་མོ་ཡུད་ཙམ་བཅོ་བརྒྱད། ཉིན་མོ་ཡུད་ཙམ་བཅུ་གཉིས་པོ་དེ་གང་ཞེ་ན། དགུན་ཟླ་ཐ་ཆུང་ཡར་གྱི་ངོའི་ཚེས་བརྒྱད་ལ་མཚན་མོ་ནི་ཡུད་ཙམ་བཅོ་བརྒྱད།
ཉིན་མོ་ནི་ཡུད་ཙམ་བཅུ་གཉིས་ཡོད་དོ། ། ཚེས་དགུ་ཕན་ཆད་ནི་མཚན་མོ་འབྲི། ཉིན་མོ་སྐྱེ་སྟེ། མཚན་མོ་ནི་ཐང་རེ་རེས་འབྲིའོ། ། ཉིན་མོ་ནི་ཐང་རེ་རེས་སྐྱེའོ། ། ལོ་གཅིག་ལ་དུས་གཅིག་ཏུ་ཉིན་མོ་ནི་ཡུད་ཙམ་བཅོ་བརྒྱད། མཚན་མོ་ནི་ཡུད་ཙམ་བཅུ་གཉིས་ཡོད་དེ། ལོ་གཅིག་ལ་དུས་གཅིག་ཏུ་ཉིན་མོ་ནི་ཡུད་ཙམ་བཅོ་བརྒྱད། མཚན་མོ་ནི་ཡུད་ཙམ་བཅུ་གཉིས་པ་དེ་གང་ཞེ་ན། སྨྲས་པ།
དབྱར་ཟླ་ཐ་ཆུང་དབྱར་གྱི་ངོའི་ཚེས་བརྒྱད་ལ། ཉིན་མོ་ནི་ཡུད་ཙམ་བཅོ་བརྒྱད། མཚན་མོ་ནི་ཡུད་ཙམ་བཅུ་གཉིས་ཡོད་དེ། ཚེས་དགུ་ཕན་ཆད་ནི་ཉིན་མོ་འགྲིབ། མཚན་མོ་སྐྱེ་སྟེ། ཉིན་མོ་ནི་ཐང་རེ་རེས་འགྲིབ་ངོ་། ། མཚན་མོ་ནི་ཐང་རེ་རེས་སྐྱེའོ། ། ལོ་གཅིག་ལ་དུས་གཉིས་སུ་མཚན་མོ་ཡང་ཡུད་ཙམ་བཅོ་ལྔ། ཉིན་མོ་ཡང་ཡུད་ཙམ་བཅོ་ལྔ་པ་ཡོད་དེ། ལོ་གཅིག་ལ་དུས་གཉིས་སུ་མཚན་མོ་ཡང་ཡུད་ཙམ་བཅོ་ལྔ།
ཉིན་མོ་ཡང་ཡུད་ཙམ་བཅོ་ལྔ་དེ་གང་ཞེ་ན། སྨྲས་པ་དཔྱིད་ཟླ་ཐ་ཆུང་ཡར་གྱི་ངོའི་ཚེས་བརྒྱད་དང་། སྟོན་ཟླ་ཐ་ཆུང་ཡར་གྱི་ངོའི་ཚེས་བརྒྱད་ལ། མཚན་མོ་ལ་ཡང་ཡུད་ཙམ་བཅོ་ལྔ། ཉིན་མོ་ཡང་ཡུད་ཙམ་བཅོ་ལྔ་ཡོད་དོ། ། ཞེས་གསུངས་པ་དང་། མདོ་ཉི་མའི་སྙིང་པོ་ལས་ཀྱང་། ཐ་ཆུང་བཞི་ལ་གཟེར་བཞིའི་འབྱུང་ཚུལ་ཁྱད་ཆོས་ལྔ་ལྔའི་སྒོ་ནས་གསུངས་ཤིང་། སྟོན་ཐ་ཁྱད་ཆོས་ལྔ་ལྡན་དུ་གོང་དུ་བཤད་ཟིན་པ་དང་། དགུན་ཉི་ཐུང་བའི་མཐར་ཐུག་གི་གཟེར་ནི་མཆུའི་ཟླ་བ་ལ་འབྱུང་ཞིང་།
ཟླ་བ་དེ་དགུན་ཟླ་ཐ་ཆུང་ཡིན་པ། མཚན་མོ་ཡུད་ཙམ་བཅོ་བརྒྱད། ཉིན་མོ་ཡུད་ཙམ་བཅུ་གཉིས་པའི་དུས་ཡིན་པ། སྐར་མ་རྒྱལ་གྱི་ནམ་སྐྱེལ་བ། ཉི་མ་སྐར་མ་མོན་གྲེ་དང་འགྲོགས་ཤིང་། གྲིབ་ཚོད་སོར་བཅུ་བདུན་འཁོར་བ་སྤེན་པ་དང་ཕུར་བུ་ཞིང་བདག་ཡིན་པ་སོགས་ཁྱད་ཆོས་ལྔ་ལྡན་དུ་གསུངས་ཏེ། མདོ་ཉི་སྙིང་ལས། མཆུ་ནི་ཟླ་བ་རབ་རྫོགས་བྱེད། དགུན་ཟླ་ཐ་ཆུང་རང་བཞིན་ཡང་། མཐར་གྱིས་ཀྱང་ནི་བརྗོད་པར་བྱ།
ལྷོ་ཡི་ཕྱོགས་སུ་ཕྱིན་ནས་ཀྱང་། ཉི་མ་ཡོངས་སུ་འཁོར་བར་བྱེད། མཚན་མོ་བཅོ་བརྒྱད་ཤེས་པར་གྱིས། ཉིན་བར་ཡང་ནི་བཅུ་གཉིས་ཡིན། རྒྱལ་ཡང་མཚན་མོ་ཐོབ་པར་བྱེད། ཉི་མའི་མདུན་དུ་མོན་གྲེ་ཡིན། གྲིབ་ཚོད་ཀྱང་ནི་སོར་བཅུ་བདུན། ཉི་མ་ཡོངས་སུ་འཁོར་བར་བྱེད། སྤེན་པ་ལྷའི་བླ་མ་དག ཞིང་དེར་རབ་དུ་བརྗོད་པ་ཡིན།
འདིར་ཁྱིམ་བུམ་པ་མཉམ་པ་མེད། ཞེས་གསུངས་སོ། ། དཔྱིད་ཉིན་མཚན་མཉམ་པའི་གཟེར་ནི་ས་གའི་ཟླ་བ་ལ་འབྱུང་ཤིང་། ཟླ་བ་དེ་དཔྱིད་ཟླ་ཐ་ཆུང་ཡིན་པ། ཟླ་བ་དེ་ལས་དཔྱིད་ཉིན་མཉམ་པ་འབྱུང་བ། ནག་པས་མཚན་སྐྱེལ་བ། ཉི་མ་སྐར་མ་སྨིན་དྲུག་དང་འགྲོགས་ཤིང་། པ་བ་སངས་ཞིང་བདག་ཡིན་པ། གྲིབ་མ་གོམ་དྲུག་འཁོར་བའི་ཁྱད་ཆོས་ལྔ་ལྡན་དུ་གསུངས་ཏེ། མདོ་ཉི་སྙིང་ལས་ཟླ་གྲངས་ཚེས་ནི་བཅོ་ལྔ་ལ།
ས་ག་ཡིན་ཏེ་ས་ག་ཡི། ། གོ་རིམ་བརྗོད་བྱ་བྱང་ཕྱོགས་སུ། ། ཁ་ལྟས་ཉི་མ་ཡོངས་སུ་འཁོར། ། མཚན་མོ་མཉམ་མཚུངས་རྣམ་པ་སྟེ། ། བཅོ་ལྔ་བཅོ་ལྔར་བཤད་པ་ཡིན། ། ནག་པས་མཚན་མོ་ཐོབ་པར་བྱེད། ། ཉིན་མོ་ཡང་ནི་སྨིན་དྲུག་ཡིན། ། གྲིབ་ཚོད་དག་ཀྱང་གོམ་པ་དྲུག ། ཉི་མ་ཡོངས་སུ་འཁོར་བར་བྱེད། ། ལྷ་མིན་བླ་མ་པ་བ་སངས། །
འདིར་ཡང་ཞིང་ཞེས་གདགས་པ་ཡིན། ། ཁྱིམ་གླང་ཡིན་ཏེ་མཁས་རྣམས་ཀྱི། ། ཟླ་བ་བདུན་པོ་བཤད་པ་ཡིན། ། ཞེས་གསུངས་པའི་ཕྱིར། དབྱར་ཉི་རིང་བ་མཐར་ཐུག་གི་གཟེར་ནི། གྲོ་བཞིན་གྱི་ཟླ་བ་ལ་འབྱུང་ཞིང་། ཟླ་བ་དེ་ཡང་། ཁྱད་ཆོས་ལྔ་ལྡན་དུ་གསུངས་ཏེ། ཟླ་བ་དེ་དབྱར་ཟླ་ཐ་ཆུང་ཡིན་པ། ཟླ་བ་དེའི་ནང་དུ།
ཉིན་མོ་ཡུད་ཙམ་བཅོ་བརྒྱད། མཚན་མོ་ཡུད་ཙམ་བཅུ་གཉིས་པའི་དུས་འབྱུང་བ། སྐར་མ་ཆུ་སྟོད་ཀྱི་མཚན་སྐྱེལ་བ། ཉི་མ་སྐར་མ་མཆུ་དང་འགྲོགས་ཤིང་ཉི་མ་ཞིང་བདག་ཡིན་པ། གྲིབ་མ་གོམ་པ་ཕྱེད་འཁོར་བ་རྣམས་གསུངས་པའི་ཕྱིར་ཏེ། མདོ་དེ་ཉིད་ལས། ཟླ་བ་རང་ལ་གྲོ་བཞིན་ནོ། ། བདག་གིས་དབྱར་ཐའི་རིམ་བརྗོད་བྱ། ། དེ་ནི་བྱང་གི་ཕྱོགས་སུ་ནི། ། ཉི་མ་གདོང་ཕྱེད་བལྟས་ཏེ་འཁོར། །
ཉིན་བར་བཅོ་བརྒྱད་ཐོབ་ནས་ཀྱང་། ། མཚན་མོ་ཡང་ནི་བཅུ་གཉིས་ཏེ། ། ཆུ་སྟོད་ཀྱིས་ནི་མཚན་མོ་ཐོབ། ། ཉི་མའི་མདུན་ན་མཆུ་ཡིན་ནོ། ། གྲིབ་ཚོད་གོམ་པ་ཕྱེད་ཡིན་ནོ། ། ཉི་མ་ཡོངས་སུ་འཁོར་བར་བྱེད། ། འདིར་ཞིང་ཉི་མ་ལྡན་པ་ཡི། ། སས་ཀྱང་གསེར་ནི་སྟོང་བར་བྱེད། འདིར་ཁྱིམ་སེང་གེར་ཤེས་པར་གྱིས། ། ཟླ་བ་བཅུ་པོ་བཤད་པ་ཡིན། །
ཞེས་གསུངས་པའི་ཕྱིར། འོ་ན་སྨིན་དྲུག་གི་ཟླ་བ་སོགས་བཞི་པོ་དེ། ཧོར་ཟླ་གང་དང་གང་ལ་འབྱུང་བ་ཡིན་ཞེ་ན། སྨིན་དྲུག་ནི་གོང་དུ་བཤད་ལ། ཧོར་ཟླ་བརྒྱད་པའི་ཚེས་བཅུ་དྲུག་ནས་དགུ་པའི་ཚེས་བཅོ་ལྔའི་བར་གྱི་ཟླ་བ་སྟོན་ཟླ་ཐ་ཆུང་སྨིན་དྲུག་གི་ཟླ་བ་དང་། ཧོར་ཟླ་བཅུ་དྲུག་པའི་ཚེས་བཅུ་དྲུག་ནས། བཅུ་གཉིས་པའི་ཚེས་བཅོ་ལྔའི་བར་གྱི་ཟླ་བ་ལ། དགུན་ཟླ་ཐ་ཆུང་མཆུའི་ཟླ་བ་དང་། ཧོར་ཟླ་གཉིས་པའི་ཚེས་བཅུ་དྲུག་ནས། གསུམ་པའི་ཚེས་བཅོ་ལྔའི་བར་གྱི་ཟླ་བ་ལ།
དཔྱིད་ཟླ་ཐ་ཆུང་ས་གའི་ཟླ་བ་དང་། ཧོར་ཟླ་ལྔ་པའི་ཚེས་བཅུ་དྲུག་ནས་དྲུག་པའི་ཚེས་བཅོ་ལྔའི་བར་གྱི་ཟླ་བ་ལ། དབྱར་ཟླ་ཐ་ཆུང་གྲོ་བཞིན་གྱི་ཟླ་བར་འཇོག་པ་ཡིན་ཏེ། ཟླ་བ་དེ་དག་གི་ཁྱད་ཆོས་རྣམས། ཉི་མའི་སྙིང་པོ་ནས་གསུངས་པ་ཇི་ལྟ་བཞིན། ཧོར་ཟླ་བརྒྱད་པའི་ཚེས་བཅུ་དྲུག་ནས་བཟུང་བ་སོགས་ལ་འགྲིག་གི དུས་གཞན་ནས་བཟུང་བ་ལ་འགྲིག་པའི་སྐབས་མི་སྲིད་པའི་ཕྱིར། ཤེས་ལྡན་དག ཉི་མའི་སྙིང་པོའི་མདོ་ལ་བརྟན་བཞིན་དུ། རང་གིས་དེ་ཉིད་མ་སྟོན་ཅིག
གལ་ཏེ་ལུགས་དེ་མི་འཐད་དེ། སྨིན་དྲུག་གི་ཉ་བ་ལ་སྨིན་དྲུག་གི་ཟླ་བར་གྲགས་པ་དང་། ཉི་མའི་སྙིང་པོའི་མདོ་ལས་ཀྱང་། དབྱར་དགུན་གྱི་ཉི་མ་སྟོན་དཔྱིད་ཀྱི་ར་བ་གཉིས་ལ་ཟློག་པར་བཤད་པའི་ཕྱིར་ཏེ། ཉི་སྙིང་ལས། བདག་གིས་སྟོན་ཟླ་ར་རིམ་བརྗོད། ལྷོ་ཕྱོགས་ཉི་མའི་འཁོར་ལོ་ཟློག ཅེས་དང་། འདིར་ནི་དཔྱིད་ཟླ་ར་བ་ཡི། རང་བཞིན་ཡང་ནི་བརྗོད་པར་བྱ། །
བྱང་ཕྱོགས་སུ་ནི་ཁ་བལྟས་ནས། ། ཉི་མ་ཡོངས་སུ་འཁོར་བར་བྱེད། ། ཞེས་བཤད་པའི་ཕྱིར། ཞེ་ན། སྐྱོན་དང་པོ་མེད་དེ། ཉ་སྐར་གྱི་སྒོ་ནས་ཟླ་བ་འཇོག་པ་ནི། གྲུབ་མཐའ་ལ་མ་ཞུགས་པའི་འཇིག་རྟེན་པའི་ལུགས་ཡིན་པ་དང་། ཁ་ཆེའི་པཎ་ཆེན་གྱི་གསུང་ལས་ཀྱང་། རྒྱ་གར་བ་དང་བོད་པ་ཟླ་བའི་མིང་འདོགས་མི་མཐུན་པ་འདུག་གསུང་པ་མཁས་པ་དག་གི་གཏམ་དུ་བྱེད་པ་འབྱུང་བའི་ཕྱིར། སྐྱོན་གཉིས་པ་མེད་དེ།
ཉི་མའི་སྙིང་པོའི་མདོ་དེའི་དོན་ནི། དབྱར་དགུན་གྱི་ཉི་མ་ལོག་ཟིན་ནས། ལྷོ་བྱང་དུ་འཁོར་བ་ལ་འཆད་དགོས་ཀྱི། ཉི་མ་ཟློག་ཞེས་པའི་ཚིག་སྐམ་སྒྲ་ཇི་བཞིན་དུ་ཁས་ལེན་ན། ཁྱེད་རང་ལ་ཁས་བླངས་ནང་འགལ་འབྱུང་བའི་ཕྱིར། ནང་འགལ་ཇི་ལྟར་འབྱུང་ན། ཁྱེད་རང་གི་ལུགས་ལ་དབྱར་ཟླ་ར་བ་ལ་དབྱར་ཉི་ཟློག་པར་ཐལ། ཉི་སྙིང་ལས། དབྱར་ཟླ་ར་བའི་རིམ་བརྗོད་བྱ། ། བྱང་ཕྱོགས་ཁ་བལྟས་ཉི་མ་ཟློག །
ཞེས་བཤད་པའི་ཕྱིར། འདོད་ན། སྟོན་ཟླ་ར་བ་ལ་ཟློག་པར་ཁས་བླངས་པ་དང་ནང་འགལ། གྲོགས་པོ་དག རྩིང་པོར་སྤྱོད་པའི་བློས་མདོ་དོན་ཟབ་མོ་ལ་བབ་ཅོལ་དུ་མ་སྨྲ་ཞིག དེ་བཞིན་དུ་གདགས་པའི་སྟོན་ཟླ་ར་བའི་ཡར་གྱི་ཞེས་སོགས་ཀྱི་འཕྲོ་དེ་མ་ཐག་ཏུ། ལོ་གཅིག་ལ་དུས་གཉིས་སུ་མཚན་མོ་ཡུད་ཙམ་བཅོ་ལྔ། ཉིན་མོ་ཡུད་ཙམ་བཅོ་ལྔ་ཡིན་པ་ཡོད་དེ། དེ་གང་ཞེ་ན་སྨྲས་པ། དཔྱིད་ཟླ་ཐ་ཆུང་ཡར་གྱི་ཚེས་བརྒྱད་དང་།
སྟོན་ཟླ་ཐ་ཆུང་ཡར་གྱི་ཚེས་བརྒྱད་ལ། མཚན་མོ་ཡང་ཡུད་ཙམ་བཅོ་ལྔ་ཉིན་མོ་ཡང་ཡུད་ཙམ་བཅོ་ལྔ་ཡོད་དོ་ཞེས་དང་། ཁ་ཆེ་འདུས་བཟང་གིས་ཀྱང་། དེ་ལ་དབྱར་གྱི་ཟླ་བ་གཉིས་པ་ཡི། ཐ་མའི་ཚེས་དགུ་ནས་མཚན་རིང་། དབྱར་གྱི་ཟླ་བ་གཉིས་པ། དབྱར་ཟླ་ཐ་ཆུང་གི་ཡར་ངོའི་ཚེས་དགུ་ནས་མཚན་རིང་ངོ་། ། དགུན་རྣམས་ཀྱིས་ནི་བཞི་པ་ལ་ཐུང་དུ་འགྱུར་ཏེ། མཚན་དེ་ཉིད་དགུན་ཟླ་བཞི་པའི་ཡར་གྱི་ཚེས་དགུ་ནས་ཐུང་བར་འགྱུར་ཞེས་བྱ་བ་སྦྱར་ཏེ། དགུན་ཟླ་ཐ་ཆུང་ཡར་ངོའི་ཚེ་དགུ་ནས་སོ། །
ཞེས་དང་། མཛོད་རྩ་འགྲེལ་ལས། དགུན་རྣམས་ཀྱིས་ནི་བཞི་པ་ལ། ། ཐུང་དུ་འགྱུར་རོ་ཉིན་མོ་ཟློག་ཅེས་དང་། ། དེ་ཉིད་དགུན་རྣམས་ཀྱི་ཟླ་བ་བཞི་པའི་ཐ་མའི་ཚེས་དགུ་ནས་ཐུང་བར་འགྱུར། ཞེས་བྱ་བ་སྦྱར་ཏེ། དགུན་ཟླ་ཐ་ཆུང་ཡར་གྱི་ངོའི་ཚེས་དགུ་ནས་སོ། ། ཞེས་དང་དེའི་འགྲེལ་བཤད་རྒྱལ་སྲས་མ་ལས་ཀྱང་། དབྱར་གྱི་ཟླ་བ་བཞི་ཡི་ཐ་མའི་ཚེས་དགུ་ནས་མཚན་རིང་ཞེས་བྱ་བ་ནི། དབྱར་གྱི་ཟླ་བ་ནི་དབྱར་ཟླ་འབྲིང་པོ་ནས།
སྟོན་ཟླ་འབྲིང་པོའི་བར་བཞི་ཡིན་ལ། ཟླ་བ་ཐམས་ཅད་ཀྱང་མར་གྱི་ངོ་ལྔ་སྟེ། དེ་ལ་དབྱར་ཟླ་ཐ་ཆུང་ཡར་གྱི་ངོའི་ཚེས་དགུ་ནས་མཚན་མོ་རིང་བར་འགྱུར་རོ། ། དགུན་རྣམས་ཀྱི་ནི་བཞི་པ་ལ། ཐུང་དུ་འགྱུར་ཞེས་བྱ་བ་ནི། དགུན་གྱི་ཟླ་བ་ནི་སྟོན་ཟླ་ཐ་ཆུང་ནས། དགུན་ཟླ་ཐ་ཆུང་གི་བར་བཞི་ཡིན་ཏེ། དེ་ལ་དགུན་ཟླ་ཐ་ཆུང་ཡར་གྱི་ངོའི་ཚེས་དགུ་ནས། མཚན་མོ་ཐུང་བར་འགྱུར་རོ། ། ཞེས་གསུངས་ཤིང་ཕྱོགས་གླང་གི་འགྲེལ་པ་ལས་ཀྱང་དེ་དང་མཐུན་པར་གསུངས་སོ། །
འདུལ་བ་རྒྱ་མཚོའི་གཞུང་ལུགས་ལས། འབྲིང་པོ་བཞི་ལ་གཟེར་གཞི་འབྱུང་ཚུལ་དང་། དུས་འཁོར་དང་རྒྱ་ནག་གི་རྩིས་ལུགས་ལ། ར་བ་བཞི་ལ་གཟེར་བཞིའི་འབྱུང་ཚུལ་ནི། ལུགས་བཞི་ངེས་པའི་དོན་དུ། གཟེར་བཞིའི་འབྱུང་ཚུལ་མཐུན་པ་ལས་རྟོགས་ནུས་སོ། ། དེ་ཡང་ཇི་ལྟར་ཞེ་ན། ཟབ་མོའི་མན་ངག་གི་སྒོ་ནས་འོག་ཏུ་གསལ་པོར་འཆད་པ་ལྟར། དགུན་ཉི་ཟློག་ཚུལ། ཧོར་ཟླ་བཅུ་གཅིག་པའི་ཡར་ངོའི་ཚེས་གསུམ་ནས།
ཧོར་ཟླ་བཅུ་གཉིས་པའི་ཉེར་གསུམ་གྱི་བར་ལ། དགུན་ཉི་ཟློག་པར་ངེས་ཤིང་། དེ་ཡང་། བཅུ་གཅིག་པའི་ཚེས་གསུམ་དང་། བཅུ་གསུམ་ལ། དགུན་ཉི་ཟློག་པའི་དུས་གཉིས་འབྱུང་བ་ལ་དགོངས་ནས། དུས་འཁོར་ལས་ར་བ་བཞི་ལ་གཟེར་བཞི་གསུངས་ཏེ། བཅུ་གཅིག་པའི་ཚེས་གཅིག་ནས། གནམ་གང་གི་བར་ལ་དུས་འཁོར་བའི་དགུན་ཟླ་ར་བར་འདོད་པ་སོགས་ཡིན་པའི་ཕྱིར། འདུལ་བ་པས་དུས་དེ་གཉིས་ལ་དགུན་ཉི་ཟློག་པ།
དགུན་ཟླ་འབྲིང་པོ་ལ་དགུན་ཉི་ཟློག་པར་དགོངས་ཏེ། འདུལ་བའི་ལུགས་ལ་བཅུ་པའི་ཚེས་བཅུ་དྲུག་ནས་བཅུ་གཅིག་པའི་བཅོ་ལྔའི་བར་གྱི་ཟླ་བ་འདི་དགུན་ཟླ་འབྲིང་པོ་ཡིན་པ་བསྒྲུབས་ཟིན་པའི་ཕྱིར། དགུན་ཉི་ཟློག་པའི་འཆི་དུས་ཧོར་ཟླ་བཅུ་གཉིས་པའི་ཉེར་གསུམ་ལ་ཟློག་ཅིང་། དུས་དེ་ལ་དགོངས་ནས། རྒྱ་ནག་པའི་དཔྱིད་ཟླ་ར་བ་སྟག་ལ་དགུན་ཉི་ཟློག་པའི་གཟེར་གསུངས་པ་དང་། མངོན་པ་བས། དགུན་ཟླ་ཐ་ཆུང་ལ་དགུན་ཉི་ཟློག་པའི་གཟེར་གསུངས་པ་ཡིན་སྟེ། བཅུ་གཉིས་པས་ཉེར་གསུམ་ཏེ། རྒྱ་ནག་པའི་དཔྱིད་ཟླ་ར་བའི་དུས་དང་། མངོན་པ་བས་དགུན་ཟླ་ཐ་ཆུང་གི་དུས་ཡིན་པར་གོང་དུ་བཤད་ཟིན་པའི་ཕྱིར།
མདོར་ན། ཟླ་བ་སུམ་ཅུ་རྩ་གཉིས་ཕྱེད་བཅས་རེ་ནས། ཟླ་བའི་ཤོལ་རེ་འབྱུང་ཞིང་། དེའི་དབང་གིས་དགུན་ཉི་ཟློག་ཚུལ། ཧོར་ཟླ་བཅུ་གཅིག་པའི་ཚེས་གསུམ། བཅུ་གསུམ། ཉི་ཤུ་གསུམ། བཅུ་གཉིས་པའི་ཚེས་གསུམ། བཅུ་གསུམ། ཉི་ཤུ་གསུམ་ལ་དགུན་ཉི་ཟློག་པ་སྔ་ཕྱི་རིམ་ཅན་དུ་འབྱུང་བ་ངོས་ཟིན་པའི་སྒོ་ནས།
ཁྱད་པར་ཅན་གྱི་དགོས་པའི་ཆེད་དུ། སྔར་བཤད་པའི་ལུགས་མཆོག་བཞི་པོ། གཟེར་བཞིའི་འབྱུང་ཚུལ་མིང་ལ་མ་མཐུན་པ་ཡིན་ཡང་། ངེས་པའི་དོན་དུ་ནི་ལུགས་བཞི་ཀ་གཟེར་བཞིའི་འབྱུང་ཚུལ་མཐུན་པ་ཁོ་ན་ཡིན་ནོ། ། ཞེས་ཁོ་བོ་སྨྲ་བར་བྱེད་དོ། ། ད་ནི་དོན་དེ་དག་ལས་འཕྲོས་པའི་དཀའ་བའི་གནས་ཟབ་མོ་མན་ངག་གི་སྒོ་ནས་ལྷུག་པར་བཤད་པར་བྱ་སྟེ། ཇི་སྐད་དུ། རྣམ་དཔྱོད་ལྡན་པའི་བློ་གྲོས་ཅན། ། རྒྱ་ཆེན་ཐོས་པས་མི་ངོམས་པའི། ། ཐར་འདོད་རྣམས་ཀྱིས་མདོ་རྒྱུད་དང་། །
དགོངས་འགྲེལ་བསྟན་བཅོས་ལེགས་པར་ལྟོས། ། རྒྱ་ཆེན་གསུང་རབ་དཔྱོད་པ་ཡི། ། སྤྲོས་པའི་ཚོགས་ཀྱིས་སྒྱིད་ལུག་ཏེ། ། ཐ་སྙད་ཚིག་དང་རི་མོ་ལ། ། ལྟོས་མེད་ཚིག་ཉུང་དོན་རྒྱས་གནད། ། མཁས་པའི་མན་ངག་ལེན་འདོད་ན། ། བྱེད་གྲུབ་ཕྱི་ནང་མཐུན་པ་ཡི། ། འབྲས་བུ་གདན་དུ་བཏིང་ནས་ནི། ། ལྷག་ཆད་འཕེལ་འགྲིབ་རི་བོང་ཅན། ། དུས་ཀྱི་མ་ལ་འགྲེངས་པའི་བུ། །
འབྱུང་བས་དབྱར་དགུན་གླུ་མེ་དང་། ། མེ་མེའི་འཁོར་ལོ་སྐོར་བྱེད་པའི། ། རྒྱབ་རྟེན་ཡེ་ཤེས་ལས་རླུང་གི ། འཕེལ་འགྲིབ་དག་ལ་བརྟེན་ནས་ནི། ། གཟེར་བཞིའི་འབྱུང་ཚུལ་འཁྲུལ་མེད་འགྲུབ། ། ཨེ་མ་ངོ་མཚར་རྨད་ཀྱི་ཆོས། ། ཀུན་གྱིས་ཤེས་ན་མཁས་པ་སུ། ། བརྡ་གྲོལ་མཁས་པའི་ངག་ལ་ལོང་། ། ཞེས་པ་ལྟར། གཟེར་བཞི་པོ་འདི་དུས་ཚིགས་ཀྱི་གཙོ་བོ་ཡིན་པའི་རྒྱུ་མཚན་གྱི།
དུས་ཚིགས་སྟོན་བྱེད་ཀྱི་མདོ་རྒྱུད་དགོངས་འགྲེལ་དང་བཅས་པ་རྣམས་ལ། བློ་གྲོས་དང་ལྡན་པ་དག་གིས་ལེགས་པར་དཔྱོད་དགོས་ཤིང་། རྒྱ་ཆེན་གསུང་རབ་ལ་སྤྱོད་པའི་སྤྲོས་པས་སྒྱིད་ལུག་སྟེ། ཐ་སྙད་ཚིག་གི་ཚོགས་དང་། རི་མོ་ལ་ལྟོས་མེད་ཚིག་ཉུང་དོན་རྒྱས་ཀྱི་གནད། ཟབ་པ་ལས་ཀྱང་ཆེས་ཟབ་པའི་མཁས་པའི་མན་ངག་ལེན་པར་འདོད་ན། བརྩེ་བའི་བསམ་པས་གོ་བདེ་བའི་ངག་གི་སྒོ་ནས་ལྷུག་པར་བཤད་པར་བྱ་ཡི། དོན་དུ་གཉེར་བ་དག་རྣ་བ་གླགས་ཏེ་ཉོན་ཅིག བྱེད་གྲུབ་ཕྱི་ནང་མཐུན་པ་ཡི། ། འབྲས་བུ་གདན་དུ་བཏིང་ནས་ནི། །
ཞེས་པའི་དོན། བྱེད་རྩིས་རྒྱུ་མཚན་རྩིས་ཀྱི་སྒོ་ནས་གཏན་ལ་ཕབ་པའི་རྩིས་འབྲས་དང་། རྣམ་དག་གྲུབ་མཐའི་རྩིས་འབྲས་དང་། ཕྱི་ནང་གི་རྟགས་མཐུན་པའི་ཡིད་ཆེས་པའི་འབྲས་བུ་ཞིག་གདན་དུ་བཏིང་ནས། དེ་ཡན་ཆད་གཟེར་བཞིའི་འབྱུང་ཚུལ། ཐ་སྙད་ཀྱི་ཚིག་དང་རི་མོ་ལ་ལྟོས་མི་དགོས་པའི་མན་ངག་ཟབ་མོ་ཞིག་འདིར་སྟོན་ནོ། ། དེ་གང་ཞེ་ན། བྱེད་གྲུབ་མཐུན་པའི་རྩིས་འབྲས་ནི་རང་གིས་ཤེས་ན་མཆོག་ཡིན་ཞིང་རང་གིས་མི་ཤེས་ན་ཡིད་ཆེས་པ་སྔ་མ་ཞིག་གི་རྩིས་འབྲས་བཟུང་བས་དོན་འགྲུབ་ལ་ཕྱི་ནང་གི་རྟགས་མཐུན་པ་ནི། ཤིན་ཏུ་གལ་ཆེ་བས་དེ་ལ་ཡིད་ཆེས་སྐྱེས་ན། བྱེད་གྲུབ་ཀྱི་རྩིས་འབྲས་མེད་ཀྱང་།
འོག་ནས་འཆད་པའི་འཁོར་ལོ་སྐོར་ཚུལ་གྱི་མན་ངག་ཡོད་ན། གཟེར་བཞིའི་བྱུང་ཚུལ་འཁྲུལ་མེད་ཀྱི་དོན་ལ་ནང་བྱན་ཆུད་པར་ནུས་སོ། ། ཕྱི་ནང་གི་རྟགས་མཐུན་པ་ཇི་ལྟ་བུ་ཞེ་ན། ཕྱིའི་རྟགས་ཀྱི་གཙོ་བོ། ས་ཁང་མཐོ་བའི་ཉི་བཞུར་མ་འཆུགས་པ་གཅིག་བཟུང་སྟེ། འོག་ནས་འབྱུང་བའི་འཁོར་ལོ་སྐོར་བས། དོན་ཐམས་ཅད་སྟོན་ལ། གཞན་ཡང་ཕྱིའི་རྟགས། དགུན་གྱི་དུས་སུ་ཆུ་ལ་སིལ་ལི་མ་རྒྱུག་མི་རྒྱུག་དང་། སྦུབས་སུ་ཆུག་མ་ཆུག་ར་རྟགས་ཀྱི་འཁོར་ལོ་ཚུལ་དང་།
ཆང་མའི་གཟེར་འཁོར་སོགས་དང་། ནང་གི་རྟགས། སེམས་ཅན་གྱི་སྲོག་གཅོད་པའི་སྐྱེས་བུའི་ལག་པ་ལ། དགུན་ཉི་མ་ལོག་དུས་ཁྲག་འགོས་ཤིང་། དགུན་ཉི་ལོག་འཕྲལ་ཁྲག་མི་འགོས་པ་སོགས་མཐའ་ཡས་པ་དང་། དབྱར་གྱི་དུས་སུ་ཕྱི་རྟགས་མེ་ཏོག་དང་འབྲས་བུ་འགའ་ཞིག་གི་འཆར་ཚུལ་དང་། ནང་སྐྱེས་བུའི་རྟགས་བྱི་ཆུང་གི་རོ་འགྲིམ་མི་འགྲིམ་དང་། དབྱར་གུང་ཕག་གི་དུས། ཞག་བདུན་ལ་ཕག་མོའི་ངུར་སྐད་འཕྱག་པ་དང་། སྦལ་པའི་ཁ་འཁྲིག་པ་སོགས།
མཐའ་ཡས་པ་གཅིག་འབྱུང་མོད། རྒྱས་པར་ཡི་གེ་མང་བའི་འཇིགས་པས་མ་བྲིས་སོ། ། དེ་ཡང་ཕག་ཞག་བདུན་ནི། དབྱར་གྱི་སྙིང་པོ་ཡིན་ཏེ། དབྱར་ཉི་ལོག་ནས། ཆུང་གསུམ་ཉི་ཤུ་གཅིག དེ་རྗེས་སྨལ་ཟླ་ཕྱེད། དེ་རྗེས་ནམ་བར་ཞག་གསུམ། དེ་རྗེས་ཕག་ཞག་བདུན། དེ་རྗེས་ནམ་བར་ཞག་གསུམ།
དེ་རྗེས་ཝ་ཟླ་ཕྱེད། དེ་རྗེས་གཞུང་ཞག་ཉི་ཤུ་རྩ་གཅིག་འབྱུང་བས། ལོག་ཞག་བརྒྱད་ཅུ་རྩ་ལྔ་བྱེད་པ་ནི། དག་རྩིས་ཡིན་ཞིང་། རྒྱུ་མཚན་དེས་ན་ཕག་གི་གོང་དུ་ཞག་སུམ་ཅུ་རྩ་དགུ་ཕག་གི་འོག་ཏུ་ཞག་སུམ་ཅུ་རྩ་དགུ་འབྱུང་བས་ཕག་ཞག་བདུན་པོ་དབྱར་གྱི་སྙིང་པོར་གྲུབ་པའི་ཕྱིར། ཚུལ་འདིས་དགུན་ཉི་ཟློག་ནས་བྱ་དུས་ལ་ཡང་། མཚོན་པར་བྱ་སྟེ། བྱའི་གཤོག་ཆེན་གཉིས་ཆུང་གསུམ་དང་གཞུང་ཞག་གི་དུས་སུའང་སྦྱོར། བྱའི་གཤོག་ཆུང་གཉིས་སྨལ་དང་ཝའི་དུས་གཉིས་དང་སྦྱོར། བྱ་སྡོང་ཕག་དུས་དང་སྦྱོར།
མཇུག་སྒྲོ་རྩེ་གཉིས་ནམ་བར་གྱི་དུས་གཉིས་དང་སྦྱོར་བའི་ཕྱིར་རོ། ། ད་ནི་མན་ངག་གི་འཁོར་ལོ་སྐོར་ཚུལ་བཤད་པར་བྱ་སྟེ། ལྷག་ཆད་འཕེལ་འགྲིབ་རི་བོང་ཅན། ། ཞེས་པ་ནི། ཚེས་ལྷག་པ་འཕེལ་བ་དང་། ཆད་པ་འགྲིབ་ཏུ་བཅུག་པའི་སྒོ་ནས། རི་བོང་ཅན་ནི་ཟླ་བ་ཡིན་དུས་ནི་དྲུག་ཡིན་མ་ནི་ཟླ་བ་རངས་པོ་བུ་ནི་ཞག འབྱུང་བ་ནི་ལྔ་ཡིན་པས། མདོར་ན། ཚེས་ཀྱི་ལྷག་ཆད་ལེགས་པར་རྩིས་པའི་ཟླ་བ་རངས་པོ།
དྲུག་གི་མ་ལ། བུ་ཞག་ལྔ་འགྲངས་པ་སྟེ། བསྣན་པས། ཟླ་དྲུག་ཞག་ལྔ་ནི། དབྱར་དགུན་གྱི་འཁོར་ལོ་རྩིས་པའི་གཞི་ཡིན་ལ། ཇི་ལྟར་རྩི་ན་འབྱུང་བས་དབྱར་དགུན་ཀླུ་མེ་དང་། མེ་མེའི་འཁོར་ལོ་སྐོར་བྱེད་པའི། ཞེས་པའི་ཀླུ་ནི་བརྒྱད་དང་མེ་ནི་གསུམ་ལ་འཇུག་པས། དབྱར་བརྒྱད་གསུམ་གྱི་འཁོར་ལོ་སྐོར། དགུན་གསུམ་གསུམ་གྱི་འཁོར་ལོ་སྐོར་བ་ཡིན་ཞིང་།
དེའི་དོན་ཡང་དབྱར་ཧོར་ཟླ་ལྔའི་ཚེས་བརྒྱད། བཅོ་བརྒྱད། ཉི་ཤུ་བརྒྱད། དྲུག་པའི་ཚེས་བརྒྱད། བཅོ་བརྒྱད། ཉི་ཤུ་བརྒྱད། དྲུག་པོ་གང་རུང་ཁོ་ན་ལ། དབྱར་ཉི་ཟློག་གི དེ་ལས་གཞན་པའི་ཚེས་གྲངས་ལ་དབྱར་ཉི་ཟློག་མི་སྲིད་པ་དང་། དབྱར་ཉི་ཟློག་པ་དེ་ནས།
ཟླ་དྲུག་ཞག་ལྔ་འདས་མ་ཐག དགུན་ཉི་ཟློག་པར་ངེས་པས། དབྱར་ཉི་ཟློག་པ་སྔ་ཕྱི་དང་རིམ་བཞིན་དུ་སྦྱར་ཏེ། ཧོར་ཟླ་བཅུ་གཅིག་པའི་ཚེས་གསུམ། བཅུ་གསུམ། ཉི་ཤུ་གསུམ། བཅུ་གཉིས་པའི་ཚེས་གསུམ། བཅུ་གསུམ། ཉི་ཤུ་གསུམ་སྟེ་དྲུག་པོ་གང་རུང་ཁོ་ན་དགུན་ཉི་ཟློག་པར་ངེས་ཀྱི། དེ་ལས་གཞན་པའི་ཚེས་གྲངས་ལ།
དགུན་ཉི་ཟློག་པ་མི་སྲིད་པ་ནི་ངེས་པའོ། ། དེས་དགུན་ཉི་ལོག་ནས་དབྱར་ཉི་ཇི་ཙམ་ལ་ལོག་གི་འཁོར་ལོ་སྐོར་ཚུལ་ཡང་མཚོན་ཏེ་ཤེས་པར་བྱའོ། ། ཚུལ་འདི་ནི་མཁས་པའི་གྲུབ་རྩིས། ཞང་ཞུང་རྒན་པོའི་ཁ་རྩིས་སུ་སྒྲོགས་པ། ཁ་ནི་བརྒྱ་ཁ་སྟོང་དུ་བསྒྱུར་ཀྱང་། ཉི་མ་བརྒྱད་གསུམ་ཁ་ལ་ཟློག ཞེས་པའི་གནད་གྲོལ་ཤེས་ན་ཤིན་ཏུ་མཐུན་ནོ། ། འོ་ན་དེ་ལྟ་བུའི་འཁོར་ལོ་སྐོར་ཚུལ་ནི། རྟོག་པས་བརྟགས་པ་ཁོ་ན་ཡིན་གྱི་རྒྱབ་རྟེན་ཡིད་ཆེས་ཀྱི་ལུང་མེད་སྙམ་ན་ཡོད་དོ། ། རྒྱབ་རྟེན་ཡེ་ཤེས་ལས་རླུང་གི
འཕེལ་འགྲིབ་དག་ལས་བརྟེན་ནས་ནི། གཟེར་བཞི་འབྱུང་ཚུལ་འཁྲུལ་མེད་གྲུབ། ཨེ་མ་ངོ་འཚར་རྨད་ཀྱིས་ཆོས། ཀུན་གྱི་ཤེས་ན་མཁས་པ་སུ། བརྡ་གྲོལ་མཁས་པའི་ངག་ལ་ལོངས། ཅེས་སྨྲས་སོ། དེའི་དོན། ཟབ་མོ་མཆོག་གི་བསྡུས་པའི་རྒྱུད་ལས། འབྱུང་བ་རི་དང་དུས་རྣམས་དག་གིས་གྲངས། ཅེས་གསུང་པ་ལྟར།
སྐྱེས་བུ་ནད་སོགས་ཀྱི་སྐྱོན་མེད་པ་ཞིག་ལ། ཉིན་ཞག་ཕྲུག་གཅིག་གི་རྒྱུན་ལ། ཡེ་ཤེས་ཀྱི་རླུང་དྲུག་བརྒྱ་བདུན་བཅུ་རྩ་ལྔ་རེ་འཕེལ། ལས་རླུང་དྲུག་བརྒྱ་བདུན་བཅུ་རྩ་ལྔ་རེ་འགྲིབ་པའི་ནང་གི་དག་པ་ལ་བརྟེན་ནས། ཕྱི་རོལ་དུ་གཟེར་བཞིའི་འབྱུང་ཚུལ་འཁྲུལ་བ་མེད་པ་ནི། གནད་ཀྱི་དོན་དང་ཡིད་ཆེས་ཀྱི་གནས་སོ། ། འོ་ན་དགུན་རྣམས་ཀྱིས་ནི་བཞི་པ་ལ། ཞེས་སོགས་ཀྱི་གཞུང་དོན་ལ་མ་ཞུགས་པར་འགྱུར་ཏེ། དགུན་ཟླ་བཞི་པའི་ཡར་ངོའི་ཚེས་བརྒྱད་ལ། དགུན་ཉི་ཟློག་པ་མི་སྲིད་པའི་ཕྱིར་ཞེ་ན།
སྐྱོན་མེད་དེ། ཉི་མའི་ཟློག་མཚམས་ལ། རགས་རྩིས་གཞུང་འགྲེལ་གྱི་དངོས་བསྟན་དང་། ཞིབ་རྩིས་མན་ངག་གི་གནས་ཚུལ་འདི་ནི་ཕྱི་མའི་དབང་དུ་བྱས་པ་ཡིན་པའི་ཕྱིར། གཞུང་འགྲེལ་གྱི་དངོས་བསྟན་སྒྲ་ཇི་བཞིན་པ་ཁྱེད་རང་གིས་ཀྱང་ཁས་ལེན་མི་ནུས་ཏེ། དབྱར་ཟླ་གཉིས་པ་དང་། དགུན་ཟླ་བཞི་པའི་ཚེས་བརྒྱད་གཉིས་ཁོ་ན་ལ་དབྱར་དགུན་གྱི་ཉི་མ་ཟློག་པ་ཁྱེད་རང་གིས་ཀྱང་ཁས་ལེན་མི་ནུས་ཤིང་། མངོན་སུམ་དང་ཡང་འགལ་བའི་ཕྱིར་རོ། ། ལྔ་པ། དུས་བཞི་ཇི་ལྟར་འཁོར་བའི་ཚུལ་ལ།
གླིང་བཞིར་དུས་གཅིག་ཁོ་ན་འདོད་པའི་ལུགས། གླིང་བཞིར་དུས་བཞི་ཡོངས་རྫོགས་འདོད་པའི་ལུགས། འཐད་ཕྱོགས་ངོས་བཟུང་བ་དང་གསུམ། དང་པོ་ནི། ཁ་ཅིག གླིང་བཞི་ན་དུས་གཅིག་ཁོ་ན་ཡོད་དེ། འཛམ་བུའི་གླིང་ན་དགུན་ཡོད་པའི་དུས་གླིང་གཞན་གསུམ་ནའང་དགུན། འདི་ན་དབྱར་ཡོད་པའི་དུས། གླིང་གཞན་གསུམ་ནའང་དབྱར་ཁོ་ན་ཡོད་པའི་ཕྱིར་ཟེར། གཉིས་པ་ལ།
སྤྱིར་བསྟན་པ། ཉིན་མཚན་གྱི་ཡུད་ཙམ་གྱི་ཁྱད་པར་བྱེ་བྲག་ཏུ་བཤད་པ། ཉི་མ་དབྱར་དགུན་རིང་ཐུང་དུ་འགྱུར་བའི་རྒྱུ་མཚན་དང་གསུམ། དང་པོ་ནི། གླིང་བཞི་ན་དུས་བཞི་ཡོངས་སུ་རྫོགས་པ་གཅིག་ཁོར་མོ་ཡུག་ཏུ་ཡོད་དེ། འཛམ་གླིང་འདི་ན་དབྱར་ཉི་རིང་བ་མཐར་ཐུག་པའི་དུས་སུ། ཤར་ན་སྟོན་ཉིན་མཉམ་མཚན་མཉམ་པ་དང་། བྱང་ན་དགུན་ཉི་ཐུང་བ་མཐར་ཐུག་པའི་དུས་སུ། ནུབ་ན་དཔྱིད་ཉིན་མཚན་མཉམ་པའི་དུས་ཡོད་པའི་ཕྱིར་ཏེ། དབྱར་རྗེས་སུ་སྟོན།
སྟོན་རྗེས་སུ་དགུན། དགུན་རྗེས་སུ་དཔྱིད། དཔྱིད་རྗེས་སུ་དབྱར་རྣམས་གླིང་བཞི་ལ་གཡས་སྐོར་དུ་རིམ་ཅན་དུ་འབྱུང་བའི་ཕྱིར། གཉིས་པ་ནི་འཛམ་གླིང་འདིར་ཉི་མ་རིང་བའི་མཐར་ཐུག་ཡུད་ཙམ་བཅོ་བརྒྱད། མཚན་མོ་ཡུད་ཙམ་བཅུ་གཉིས་པའི་དུས་སུ། བྱང་ན་ཉི་མ་ཐུང་བའི་མཐར་ཐུག་ཡུད་ཙམ་བཅུ་གཉིས། མཚན་མོ་རིང་བའི་མཐར་ཐུག་ཡུད་ཙམ་བཅོ་བརྒྱད་ཡོད་དེ། འདིའི་མཚན་མོའི་དུས་གང་ཡིན་པ་དེ། བྱང་ན་ཉིན་མོའི་དུས་སུ་གནས་འདིའི་ཉིན་མོའི་དུས་གང་ཡིན་པ་དེ་བྱང་ན་མཚན་མོའི་དུས་སུ་གནས་པའི་ཕྱིར་ཏེ། འཛམ་བུའི་གླིང་འདི་ན་ཉི་མ་ཡོད་པའི་དབང་གིས།
བྱང་དུ་རི་རབ་ཀྱི་གྲིབ་མ་བབས་པ་ལ། མཚན་མོའི་ཐ་སྙད་བརྟགས་པའི་ཕྱིར། འཛམ་གླིང་འདིར་དབྱར་ཉི་མ་རིང་བའི་མཐར་ཐུག་ཡུད་ཙམ་བཅོ་བརྒྱད་པའི་དུས་སུ། ཤར་ན་སྟོན་ཉིན་མཚན་ཡུད་ཙམ་བཅོ་ལྔ་པར་མཉམ་པའི་དུས་ཡོད་དེ། དབྱར་རྗེས་སུ་སྟོན་འབྱུང་བའི་ཕྱིར་ཤར་ན་སྟོན་ཉིན་མཚན་ཡུད་ཙམ་བཅོ་ལྔ་པར་མཉམ་པའི་དུས་སུ། ནུབ་ན་དཔྱིད་ཉིན་མཚན་ཡུད་ཙམ་བཅོ་ལྔ་པར་མཉམ་པའི་དུས་ཡོད་དེ། ཤར་གྱི་མཚན་མོའི་དུས་གང་ཡིན་པ་དེ་ནུབ་ཏུ་ཉིན་མོའི་དུས། ཤར་དུ་ཉིན་མོའི་དུས་གང་ཡིན་པ་དེ་ནུབ་ཏུ་མཚན་མོའི་དུས་སུ་གནས་པའི་ཕྱིར་ཏེ། ཉི་མའི་དཀྱིལ་འཁོར་ཤར་ལུས་འཕགས་པོར་གནས་པའི་ཚེ། རི་རབ་ཀྱི་གྲིབ་མ་ནུབ་བ་གླང་སྤྱོད་དུ་བབས་པ་ལ།
མཚན་མོའི་ཐ་སྙད་བཞག་པའི་ཕྱིར། དེ་ཡང་ཤར་དུ་སྟོན་ཉིན་མཚན་མཉམ་པའི་དུས་སུ། ཕྱི་དྲོའི་ཆ་ལ་ཡུད་ཙམ་དགུ་ཡོད་དེ། ཤར་ལུས་འཕགས་པོའི་ཕྱི་དྲོའི་དུས་དང་། འཛམ་གླིང་གི་སྔ་དྲོའི་ཡུན་ཚད་མཉམ་པ་གང་ཞིག དེའི་དུས་སུ་འཛམ་གླིང་གི་སྔ་དྲོའི་ཆ་ལ་ཡུད་ཙམ་དགུ་ཡོད་པའི་ཕྱིར། རྟགས་དང་པོ་གྲུབ་སྟེ། ཤར་ལུས་འཕགས་པོར་ཉི་མ་ཕྱེད་པ་དང་། འདིར་ཉི་མ་ཤར་བ་དུས་མཉམ། ཤར་དུ་ཉི་མ་ནུབ་པ་དང་།
འདིར་ཉི་མ་ཕྱེད་པ་དུས་མཉམ་པའི་ཕྱིར། རྟགས་གཉིས་པ་གྲུབ་སྟེ། ཤར་གྱི་སྟོན་ཉིན་མཚན་མཉམ་པའི་དུས་སུ། འཛམ་བུའི་གླིང་དུ་དབྱར་ཉི་རིང་བའི་མཐར་ཐུག་ཏུ་ཡུད་ཙམ་བཅོ་བརྒྱད་པའི་དུས་ཡོད་པའི་ཕྱིར། ཤར་གྱི་ཉིན་མཚན་མཉམ་པའི་སྔ་དྲོའི་ཆ་ལ་ཡུད་ཙམ་དྲུག་ཡོད་དེ། དེའི་སྔ་དྲོའི་ཆ་དང་། བྱང་སྒྲ་མི་སྙན་གྱི་ཕྱི་དྲོའི་ཆ་ཡུད་ཙམ་མཉམ་པ་གང་ཞིག ཤར་གྱི་སྟོན་ཉིན་མཚན་མཉམ་པའི་དུས་སུ། བྱང་སྒྲ་མི་སྙན་པའི་ཕྱི་དྲོའི་ཆ་ལ་ཡུད་ཙམ་དྲུག་ཡོད་པའི་ཕྱིར། རྟགས་དང་པོ་གྲུབ་སྟེ།
ཤར་དུ་ཉི་མ་ཤར་བ་དང་། བྱང་དུ་ཉི་མ་ཕྱེད་པ་དུས་མཉམ། བྱང་དུ་ཉི་མ་ནུབ་པ་དང་། ཤར་དུ་དེ་ཕྱེད་པ་དུས་མཉམ་པའི་ཕྱིར། རྟགས་གཉིས་པ་གྲུབ་སྟེ། ཤར་གྱི་སྟོན་ཉིན་མཚན་མཉམ་པའི་དུས་སུ། བྱང་ན་དགུན་ཉི་ཐུང་བའི་མཐར་ཐུག་ཡུད་ཙམ་བཅུ་གཉིས་པའི་དུས་ཡོད་པའི་ཕྱིར། དེ་བཞིན་དུ་ནུབ་ན་དཔྱིད་ཉིན་མཚན་མཉམ་པའི་དུས་སུ་སྔ་དྲོའི་ཆ་ལ་ཡུད་ཙམ་དགུ་དང་། ཕྱི་དྲོའི་ཆ་ལ་ཡུད་ཙམ་དྲུག་ཡོད་པའི་སྒྲུབ་བྱེད་ཀྱང་། སྔ་མ་ལ་དཔགས་ཏེ་ཤེས་པར་བྱའོ། །
དུས་ཚིགས་བཞིའི་འཁོར་ཚུལ་འདི་དག་ནི། རོང་སྟོན་ཤེས་བྱ་ཀུན་རིག་གིས་ཀུན་མཁྱེན་བསྟན་པའི་མངའ་བདག་འཇམ་དབྱངས་ཆོས་ཀྱི་རྒྱལ་པོའི་གསུང་རྒྱུན་གྱི་ལེགས་བཤད་ཇི་ལྟ་བ་བཞིན་དུ་བཀོད་པ་ཡིན་ནོ། ། མཁས་པ་གཞན་དག་ནི། འཛམ་གླིང་འདིར་དབྱར་ཉི་རིང་བ་མཐར་ཐུག་པའི་ཚེ། ནུབ་ན་སྟོན་ཉིན་མཚན་མཉམ་པ། བྱང་ན་དགུན་ཉིན་ཐུང་བའི་མཐར་ཐུག ཤར་ན་དཔྱིད་ཉིན་མཚན་མཉམ་པ། འཁོར་ཚུལ་ཡང་གཡོན་འཁོར་དུ་བཞེད་དོ། ། གསུམ་པ་ནི། དབྱར་གྱི་དུས་སུ་ཉི་མ་རིང་བའི་རྒྱུ་མཚན་ཡོད་དེ།
དེའི་དུས་སུ་ཉི་མ་བྱང་དུ་འགྲོ་བ་མཐར་ཐུག་པའི་རྒྱུ་མཚན་གྱིས་རང་གི་རྟར་གྱུར་པའི་རླུང་ལས་ལྷག་པའི་འཕུལ་བྱེད་ཀྱི་རླུང་གཞན་གྱིས་སྣོན་པ་མེད་པའི་ཕྱིར། དགུན་གྱི་དུས་སུ་ཉི་མ་ཐུང་བའི་རྒྱུ་མཚན་ཡོད་དེ། དེའི་དུས་སུ་ཉི་མ་ལྷོར་འགྲོ་མཐར་ཐུག་པའི་རྒྱུ་མཚན་གྱིས་རང་གི་རྟར་གྱུར་པའི་རླུང་ལས་ལྷག་པའི་ལྕགས་རིའི་རླུང་དྲག་པོས་སྣོན་པ་ཡོད་པའི་དབང་གིས་ཉི་མའི་བགྲོད་པ་ཤིན་ཏུ་མགྱོགས་པའི་ཕྱིར། གསུམ་པ་ལ། ཁ་ཅིག་དུས་ཅིག་ཆར་བའི་ཕྱོགས་འདི་འཐད་དེ། འཛམ་གླིང་འདིར་དགུན་ཟླ་དང་པོ་ཡོད་པའི་ཚེ་གླིང་གཞན་གསུམ་ནའང་དགུན་ཟླ་དང་པོ་ཡོད་པའི་ཕྱིར་ཏེ། འཛམ་གླིང་འདི་ན་མགོ་ཟླ་ཡོད་པའི་ཚེ། གླིང་གཞན་གསུམ་ནའང་མགོ་ཟླ་ཡོད་པ་གང་ཞིག མགོ་ཟླ་དགུན་ཟླ་ར་བ་ཡིན་པའི་ཕྱིར། གཞན་ཡང་།
དེ་ཡིན་ཏེ། འཛམ་གླིང་འདིར་དབྱར་ཉི་རིང་བའི་མཐར་ཐུག་བྱང་བགྲོད་ཀྱི་ཚེ་ཤར་ནུབ་གཉིས་ན་ཡང་དེ་ལྟར་ཡོད་པའི་ཕྱིར་ཏེ། འཛམ་གླིང་འདིར་དབྱར་ཉི་རིང་བའི་མཐར་ཐུག་བྱང་བགྲོད་ཀྱི་ཚེ། བྱང་བགྲོད་མཐར་ཐུག་ནས་འཆར་བ་དང་། བྱང་བགྲོད་མཐར་ཐུག་ཏུ་ནུབ་པ་གང་ཞིག འདིར་ཉི་མ་ཤར་བ་དང་ཤར་དུ་ཉི་མ་ཕྱེད་པ་དུས་མཉམ། འདིར་ཉི་མ་ནུབ་པ་དང་ནུབ་ཏུ་ཉི་མ་ཕྱེད་པ་དུས་མཉམ་པའི་ཕྱིར། གཞན་ཡང་ནུབ་བ་གླང་སྤྱོད་དུ་དཔྱིད་ཉིན་མཚན་མཉམ་པའི་དུས་སུ་ཉི་མ་ཕྱེད་པའི་ཐ་སྙད་མེད་པར་ཐལ། དེའི་དུས་སུ་སྔ་དྲོ་ལ་ཡུད་ཙམ་དགུ ཕྱི་དྲོ་ལ་ཡུད་ཙམ་དྲུག་ལས་མེད་པའི་ཕྱིར། ཟེར་ན།
ཐལ་འགྱུར་དང་པོའི་ལན་ནི། ཁྱབ་པ་མ་ངེས་ཏེ། མགོའི་ཟླ་བ་དགུན་ཟླ་དང་པོ་ཡིན་པ་འཛམ་བུ་གླིང་པའི་དབང་དུ་བྱས་པ་ཡིན་གྱི། གླིང་གཞན་དུ་དེ་ལྟར་མ་ངེས་པའི་ཕྱིར་ཏེ། མགོ་ཟླ་ལ་འདིར་དགུན་ཟླ་ར་བ་ནུབ་ཏུ་སྟོན་ཟླ་ར་བ། བྱང་དུ་དབྱར་ཟླ་ར་བ། ཤར་དུ་དཔྱིད་ཟླ་ར་བར་འཇོག་པའི་ཕྱིར། ཐལ་འགྱུར་གཉིས་པའི་ལན་ནི། སྤྱིར་ཉི་མ་འཆར་ཚུལ་ལ། ཉི་མའི་འོད་ཟེར་གླིང་གི་བར་སྣང་ལ་འཆར་བ་དང་།
ཉི་མའི་དཀྱིལ་འཁོར་མིག་ལམ་དུ་འཆར་བའི་ཚུལ་གཉིས་ཡོད། དང་པོ་ནི། ཤར་གླིང་དབུས་མའི་དཀྱིལ་གྱི་ཐད་སོར་ཉི་མའི་དཀྱིལ་འཁོར་གནས་པའི་ཚེ། འཛམ་བུ་གླིང་དུ་སྐྱ་རེངས་དང་པོ་ཤར་བའོ། ། གཉིས་པ་ནི་ཉི་མའི་དཀྱིལ་འཁོར་ཤར་གླིང་ཕྱེད་གཉིས་འདས་ནས་རྔ་ཡབ་གཞན་གྱི་གླིང་གི་ཐད་སོར་སླེབ་པའི་ཚེ། འཛམ་བུ་གླིང་པའི་མིག་ལམ་དུ་ཉི་མའི་དཀྱིལ་འཁོར་སྣང་བ་ལྟ་བུའོ། ། ཉི་མ་ནུབ་ཚུལ་ཡང་། ཉི་མའི་འོད་ཟེར་གྱི་བྱེད་པ་ནུབ་པ་དང་། ཉི་མའི་དཀྱིལ་འཁོར་མིག་ལམ་དུ་ནུབ་པ་གཉིས། དང་པོ་ནི་ཉི་མའི་དཀྱིལ་འཁོར་བ་གླང་སྤྱོད་པའི་གླིང་གི་དཀྱིལ་གྱི་ཐད་སོར་སླེབ་པའི་ཚེ།
འཛམ་བུ་གླིང་དུ་ཉི་མའི་འོད་ཟེར་གྱི་བྱེད་པ་ནུབ་ནས། རྒྱུ་སྐར་གྱི་ཚོགས་གསལ་བར་བྱས་པ་ལྟ་བུའོ། ། གཉིས་པ་ནི། ཉི་མའི་དཀྱིལ་འཁོར་ལྷོ་ནུབ་རྔ་ཡབ་ཀྱི་གླིང་ལས་འདས་ནས། ནུབ་གླིང་གསུམ་གྱི་ཤར་མའི་ཐད་སོར་སླེབ་པའི་ཚེ། འཛམ་བུ་གླིང་པའི་མིག་ལམ་དུ་ཉི་མའི་དཀྱིལ་འཁོར་མི་སྣང་བ་ལྟ་བུའོ། ། དེས་ན་འཛམ་བུའི་གླིང་དུ་ཉི་མ་བྱང་བགྲོད་མཐར་ཐུག་གི་ཚེ། འཛམ་བུ་གླིང་པའི་མིག་ལམ་དུ་ཉི་མའི་དཀྱིལ་འཁོར་འཆར་བ་དང་ནུབ་པ་ནི། བྱང་བགྲོད་མཐར་ཐུག་ནས་འཆར་བ་དང་ནུབ་པར་སྣང་སྟེ། འཛམ་བུ་གླིང་ན་བྱང་བགྲོད་མཐར་ཐུག་གི་ཚེ་ལྷོ་གླིང་གསུམ་ཀ་ན་བྱང་བགྲོད་མཐར་ཐུག་ཁྱད་པར་མེད་པའི་ཕྱིར།
ཉི་མའི་འོད་ཟེར་བར་སྣང་དུ་འཆར་བ་དང་། ཉི་མའི་འོད་ཟེར་གྱི་བྱེད་པ་ནུབ་པ་ལ་དེ་ལྟར་དུ་ངེས་པ་མ་ཡིན་ཏེ། ཤར་གླིང་དབུས་མའི་གླིང་གི་ཐད་སོར་ཉི་མའི་དཀྱིལ་འཁོར་སླེབ་པའི་ཚེ། འདིར་བར་སྣང་ལ་ཉི་མའི་འོད་ཟེར་ཤར་བ་ཡིན་ཞིང་། ཤར་གླིང་དང་ལྷོ་གླིང་ཉི་མའི་བགྲོད་པ་མི་གཅིག་པའི་ཕྱིར། དེ་ཡང་ཉི་མ་ཕྱེད་དང་འཆར་དུས་གཅིག ཅེས་པ་ནི། ཉི་མའི་འོད་ཟེར་གྱི་དབང་དུ་བྱས་ནས་གསུངས་པ་ཡིན་ནོ། ། ཐལ་བ་གསུམ་པའི་ལན་ནི། ཁྱབ་པ་མ་ངེས་པ་ཡིན་ཏེ།
ཉི་མའི་དཀྱིལ་འཁོར་འཛམ་བུ་གླིང་གི་དཀྱིལ་གྱི་ཐད་སོར་སླེབ་པའི་ཚེ། ཉི་མ་ཕྱེད་པ་ཡིན་གྱི། སྔ་དྲོ་དང་ཕྱི་དྲོའི་ཡུན་ཚད་རིང་ཐུང་མཉམ་པའི་ཆ་ནས་ཉི་མ་ཕྱེད་དུ་འཇོག་པ་ཡིན་པའི་ཕྱིར། དཔེར་ན་སྐྱེས་བུ་འགའ་ཞིག་གི་དཔག་ཚད་བཞི་བར་ན་ཡོད་པའི་ཤར་ཕྱོགས་ཀྱི་གྲོང་ཁྱེར་ནས་ནུབ་ཕྱོགས་ཀྱི་གྲོང་ཁྱེར་དུ་བགྲོད་པའི་ཚེ། དང་པོར་ལུས་ངལ་བ་སོགས་མེད་པའི་རྐྱེན་གྱི་དཔག་ཚད་གཉིས་མྱུར་བར་བགྲོད་ནུས། ཕྱིས་ལུས་ངལ་བ་ལ་སོགས་པའི་སྐྱོན་གྱིས། དཔག་ཚད་གཉིས་བགྲོད་པ་ལ་ཡུན་རིང་དུ་ཐོགས་པ་བཞིན་ནོ། ། རང་གི་ལུགས་ནི། གླིང་བཞི་ན་དུས་བཞི་ཡོངས་རྫོགས་ཅིག་ཆར་དུ་ཡོད་པའི་ཕྱོགས་འདི་ཉིད་འཐད་དེ། འདི་ཉིད་ལུང་རིགས་དྲི་མ་མེད་པས་གྲུབ་ཅིང་།
གླིང་བཞི་ན་ཉིན་མོ་རིང་བའི་མཐར་ཐུག་ཅིག་ཆར་ཡོད་པ་ཁས་ལེན་པ་ལ། ཉིན་ཞག་གཅིག་ལ་ཡུད་ཙམ་སུམ་ཅུ་སོ་དྲུག་ཡོད་པའི་སྐྱོན་དང་། གླིང་བཞི་ན་དགུན་ཉི་ཐུང་བའི་མཐར་ཐུག་ཅིག་ཆར་དུ་ཡོད་པ་ལ་ཉིན་ཞག་གཅིག་ལ་ཡུད་ཙམ་ཉེར་བཞི་ལས་མེད་པའི་སྐྱོན་གནས་པའི་ཕྱིར། རྟགས་དང་པོ་གྲུབ་སྟེ། གླིང་བཅུ་གཉིས་སུ་དུས་བཞི་དང་། ཟླ་བ་བཅུ་གཉིས་རིམ་ཅན་དུ་གཡོན་སྐོར་དུ་བསྐོར་ནས། གཡས་སྐོར་དུ་འཁོར་བར་གསུངས་པའི་ཕྱིར་ཏེ། དུས་འཁོར་རྒྱུད་འགྲེལ་ལས། ལྷོའི་དུམ་བུ་འདིར་ལུག་ལ་ཉི་མ་གནས་པས། དཔྱིད་ཀྱི་དུས་ས་གའི་ཟླ་བ་བྱེད་དོ། །
མེའི་ཟུར་ཀྱི་དུམ་བུ་གཉིས་པ་ལ། སྣྲོན་གྱི་ཟླ་བ་བྱེད་དོ། མེའི་ཟུར་གྱི་དུམ་བུ་གསུམ་པ་ལ། ཆུ་སྟོད་ཀྱི་ཟླ་བ་བྱེད་དོ། ། ཤར་གྱི་དུམ་བུ་ལ་ལུས་འཕགས་པོར་གྲོ་བཞིན་གྱི་ཟླ་བ་བྱེད་དོ། ། ལྔ་པ་དབང་ལྡན་གྱི་ཕྱེད་ཀྱི་དུམ་བུར་ཁྲུམས་ཀྱི་ཟླ་བ་བྱེད་དོ། ། དབང་ལྡན་གྱི་དུམ་བུ་དྲུག་པར་ཐ་སྐར་གྱི་ཟླ་བ་བྱེད་དོ། ། བྱང་གི་དུམ་བུ་བདུན་པར་སྨིན་དྲུག་གི་ཟླ་བ་བྱེད་དོ། ། རླུང་གི་ཟུར་གྱི་དུམ་བུ་བརྒྱད་པར་མགོའི་ཟླ་བ་བྱེད་དོ། རླུང་གི་ཟུར་གྱི་དུམ་བུ་དགུ་པར་རྒྱལ་གྱི་ཟླ་བ་བྱེད་དོ །
ནུབ་དུ་དུམ་བུ་བཅུ་པར་ཆུའི་ཟླ་བ་བྱེད་དོ། ། བདེན་བྲལ་ཀྱི་ཟུར་གྱིས་དུམ་བུ་བཅུ་གཅིག་པར་དབོའི་ཟླ་བ་བྱེད་དོ། ། བདེན་བྲལ་གྱི་དུམ་བུ་གཞན་ལ་ནག་པའི་ཟླ་བ་བྱེད་དོ། ། དེ་བཞིན་དུ་ཟླ་བ་གཉིས་ཀྱི་དུམ་བུ་གཉིས་སུ་དུས་སུ་འགྱུར་རོ། ། དུམ་བུ་སོ་སོར་དཀར་པོ་དང་། ནག་པོའི་ཕྱོགས་ཀྱི་དབྱེ་བས་ཕྱོགས་གཉིས་སུ་འགྱུར་རོ། ། དེ་ལྟར་ན་དུས་དྲུག་དང་། ཟླ་བ་བཅུ་གཉིས་དང་། ཕྱོགས་ཉི་ཤུ་རྩ་བཞི་པོ་རྣམས། དུས་བཅུ་གཉིས་ལ་འཁོར་ལོའི་རྣམ་པ་འཁོར་བར་ཤེས་པར་བྱའོ། །
ཞེས་གསུངས་ཤིང་། གཡོན་སྐོར་དུ་དབྱུག་གུ་ལྔ་ལྔས་ཉི་མ་འཆར་བ་སྔ་བར་བཤད་ཅིང་། ཉི་མ་རི་རབ་ལ་ཐག་རིང་བའི་ཚེ་མགྱོགས་པ་དང་། རི་རབ་ལ་ཉེ་བའི་ཚེ་བུལ་བའི་རྒྱུ་མཚན་ཡང་། སོ་བ་འཆག་པའི་བ་གླང་ཀ་བ་ལ་བཏགས་པ་ན་ཐག་རིང་བ་དང་ཐུང་བའི་དཔེ་དེ་ཡང་གསུངས་སོ། ། འོ་ན་དུས་བཞི་ཅིག་ཆར་བ་ལ། སྔར་བཤད་པའི་སྐྱོན་ཇི་ལྟར་ཡོད་ཞེ་ན། འཛམ་བུ་གླིང་དུ་དབྱར་ཉི་རིང་བ་མཐར་ཐུག་པའི་ཚེ། སྒྲ་མི་སྙན་དུ་མཚན་མོའི་ཆ་ལ་ཡུད་ཙམ་བཅོ་བརྒྱད་ཡོད་པར་ཐལ། དེའི་ཚེ་འདིའི་ཉིན་མོའི་ཆ་ལ་ཡུད་ཙམ་བཅོ་བརྒྱད་ཡོད་པ་གང་ཞིག
འདིའི་ཉིན་མོའི་དུས་སུ་གང་ཡིན་པ་དེ་བྱང་དུ་མཚན་མོའི་དུས་གནས་པའི་ཕྱིར། འདོད་ན་འདིར་དབྱར་ཉི་རིང་བ་མཐར་ཐུག་པའི་ཚེ། སྒྲ་མི་སྙན་པའི་ཉིན་ཞག་གཅིག་ལ། ཡུད་ཙམ་པ་དྲུག་ཡོད་པར་ཐལ། འདོད་པ་དེ་གང་ཞིག དེའི་ཉིན་མོའི་ཆ་ལ་ཡུད་ཙམ་བཅོ་བརྒྱད་ཡོད་པར་ཁས་བླངས་པའི་ཕྱིར། དེ་བཞིན་དུ་དགུན་ཉི་ཐུང་བ་མཐར་ཐུག་ལ་སྦྱར་ཏེ། སྐྱོན་གཉིས་པ་ཡང་ཤེས་པར་བྱའོ། ། དྲུག་པ་ལོ་ཟླ་ཞག་གསུམ་གྱི་རྣམ་གཞག་ལ། ལོ་ཟླ།
ཞག་གསུམ་ཇི་ལྟར་དུ་རྩོམ་པའི་ཚུལ་དང་། དེ་ལྟར་བརྩམས་པའི་ལོ་ཟླ་ཞག་གསུམ་གྱི་རྣམ་གཞག་གཉིས། དང་པོ་ནི། མངོན་པ་བ་ལྟར་ན། སེ་གོལ་གཏོགས་པ་གཅིག་གི་ཡུན་ཚད་ལ་དུས་མཐའི་སྐད་ཅིག་མ་དྲུག་ཅུ་རྩ་བཞི་ཡོད་པས། དེའི་དྲུག་ཅུ་རྩ་བཞི་ཆ་གཅིག་གམ་རྡུལ་ཕྲ་རབ་གཅིག་གོལ་ས་གཅིག་ནས་གཅིག་དུ་འགྲོ་བའི་ཡུན་ཚད་ནི། དུས་མཐའི་སྐད་ཅིག་མ་ཡིན་ཏེ། རྣམ་འགྲེལ་ལས། རྡུལ་ཅིག་བགྲེས་དུས་ཆུང་བ་ཡི། ། མཐར་ཐུག་དུས་ནི་སྐད་ཅིག་འདོད། །
ཅེས་དང་། མཛོད་ལས། སྐད་ཅིག་མ་བརྒྱ་ཉི་ཤུ་ལ། དེའི་སྐད་གཅིག་དེ་དག་ཀྱང་། ཞེས་སོགས་གསུངས་པའི་ཕྱིར། དུས་འཁོར་བ་ལྟར་ན་སྐྱེས་བུ་ནད་མེད་ཀྱི་དབུགས་ཕྱིར་འགྲོ་བ་དང་ནང་དུ་རྔུབ་པའི་དབུགས་ཁུག་པ་བདུན་ལ་ཆུ་སྲང་གཅིག ཆུ་སྲང་དྲུག་ཅུ་ལ་ཆུ་ཚོད་གཅིག ཆུ་ཚོད་ང་དགུ་རྗེས་འབྲང་དང་བཅས་པ་ལ་ཚེས་ཞག་གཅིག དེ་སུམ་ཅུ་ལ་ཚེས་ཟླ་གཅིག ཚེས་ཟླ་བཅུ་གཉིས་ཚེས་ཞག་བཅུ་གཅིག་སོགས་ལ།
དངོས་བཏགས་ཕྱེད་པའི་ལོ་གཅིག་ཏུ་འཇོག་པ་ཡིན་ནོ། ། གཉིས་པ་ལ་ལོ། ཟླ་བ། ཞག་གི་རྣམ་གཞག་དང་གསུམ། དང་པོ་ལ། ངོ་བོ། ། དབྱེ་བ། དངོས་བཏགས་ཀྱི་ཁྱད་པར་དང་གསུམ། དང་པོ་ནི། ཉི་མའི་བགྲོད་པ་གཉིས་འདུས་པའི་ཡུན་ཚད་ལ།
དངོས་བཏགས་མ་ཕྱེ་བའི་ལོ་ཞེས་པའི་ཐ་སྙད་བྱེད་དེ། རྡོ་རྗེ་མཁའ་འགྲོ་ལས། ཉི་མ་འགྲོ་ཟློག་གཉིས་ལ་ནི། ལོ་གཅིག་ཞེས་ནི་བརྗོད་པ་ཡིན། ཅེས་གསུངས་སོ། ། གཉིས་པ་དབྱེ་བ་ལ། རྒྱ་གར་བའི་ལུགས་དང་། རྒྱ་ནག་པའི་ལུགས་གཉིས། དང་པོ་ནི་རྒྱ་གར་བའི་ལུགས་ལ་ལོ་རྒན་དྲུག་ཅུར་བཞེད་དེ། བདེ་མཆོག་བསྟོད་འགྲེལ་ལས། །
རབ་་་་་་མེ་མོ་ཡོས་བྱུང་རྣམ་་་་་་ས་ཕོ་འབྲུག་བྱུང་དཀར་་་་་་ས་མོ་སྦྲུལ་པོ་དང་། ། རབ་་་་་་ལྕགས་ཕོ་རྟ་མྱོས་སྐྱེས་་་་་་ལྕགས་མོ་ལུག་བདག་ཨཾ་་་་་་ཆུ་ཕོ་སྤྲེའུ་གི་ར། ། དཔལ་་་་་་ཆུ་མོ་བྱ་གདོང་དངོས་པོ་་་་་་ཤིང་ཕོ་ཁྱི་ན་ཚོད་ལྡན།་་་་་ ཤིང་མོ་ཕག ། འཛིན་་་་་་མེ་མོ་བྱི་བྱེད་དབང་ཕྱུག་་་་་་མེ་མོ་གླང་འབྲུ་མང་་་་་་ས་ཕོ་སྟག་པོ། ས་མོ་ཡོས་་་་་་མྱོས་ལྡན་དཔའ་་་་་་ལྕགས་ཕོ་འབྲུག་བོ་ཁྱུ་མཆོག་་་་་་ལྕགས་མོ་སྦྲུལ་དང་། ཆུ་ཕོ་རྟ་་་་་་སྣ་ཚོགས་ཉི་་་་་་ཆུ་མོ་ལུག་མ་ཉི་སྒྲོལ་་་་་་ཤིང་ཕོ་སྤྲེའུ་བྱེད། ། ས་་་་་་ཤིང་མོ་བྱ་སྐྱོང་མི་ཟད་་་་་་མེ་ཕོ་ཁྱི་ཐམས་ཅད་འདུལ།་་་་་ མེ་མོ་ཕག ། ཀུན་ས་ཕོ་བྱི་བ་་་་་་འཛིན་འགལ་་་་་་ས་མོ་གླང་བ་རྣམ་ལྕགས་ཕོ་སྟག་་་་་་འགྱུར་དང་། །
བོང་བུ་་་་་་ལྕགས་མོ་ཡོས་དགའ་་་་་་ཆུ་ཕོ་འབྲུག་བ་རྣམ་རྒྱལ་་་་་་ཆུ་མོ་སྦྲུལ་ཉིད། ། རྒྱལ་བ་་་་་་ཤིང་ཕོ་རྟ་མྱོས་བྱེད་་་་་་ཤིང་མོ་ལུག་གདོང་ངན་་་་་་མེ་ཕོ་སྤྲེའུ་དང་། ། གསེར་་་་་་མེ་མོ་བྱ་འཕྱང་རྣམ་་་་་་ས་ཕོ་ཁྱི་འཕྱང་རྒྱུར་་་་་་ས་མོ་ཕག་བྱེད་དང་། ། ཀུན་་་་་་ལྕགས་ཕོ་བྱི་ལྡན་འཕར་་་་་་ལྕགས་མོ་གླང་བ་དགེ་བྱེད་དང་།་་་་་ ཆུ་ཕོ་སྟག ། མཛེས་་་་་་ཆུ་མོ་ཡོས་བྱེད་ཁྲོ་མོ་་་་་་ཤིང་ཕོ་འབྲུག་སྣ་ཚོགས་དབྱིག་་་་་ཤིང་མོ་སྦྲུལ། ། ཟིལ་་་་་་མེ་ཕོ་རྟ་གནོན་སྤྲེའུ་་་་་་མེ་མོ་ལུག་ཕུར་བུ་་་་་་ས་ཕོ་སྤྲེའུ་དང་། ། ཞི་བ་་་་་་ས་མོ་བྱ་ཐུན་མོང་་་་་་ལྕགས་ཕོ་ཁྱི་འགལ་བྱེད་་་་་་ལྕགས་མོ་ཕག་དང་། ། ཡོངས་འཛིན་་་་་་ཆུ་ཕོ་བྱི་བག་ཡོད་་་་་་ཆུ་མོ་གླང་ཀུན་དགའ་་་་་་ཤིང་ཕོ་སྟག་དང་། ཤིང་མོ་ཡོས་་་་་་སྲིན་བུ་མེ་་་་་་མེ་ཕོ་འབྲུག་དང་དམར་སེར་མེ་མོ་སྦྲུལ་་་་་་ཅན། །
དུས་་་་་་ས་ཕོ་རྟ་ཀྱི་ཕོ་ཉ་་་་་་ས་མོ་ལུག་དོན་གྲུབ་་་་་་ལྕགས་ཕོ་སྤྲེའུ་དྲག ། བློ་་་་་་ལྕགས་མོ་བྱ་ངན་རྔ་ཆེན་་་་་་ཆུ་ཕོ་ཁྱི་ཁྲག་སྐྱུག་་་་་་ཆུ་མོ་ཕག་པ། ཤིང་ཕོ་བྱི་བ་་་་་་མིག་དམར་ཤིང་མོ་གླང་་་་་་ཁྲོ་བོ་ཟད་བྱེད་པའོ་་་་་་མེ་ཕོ་སྟག ཞེས་གསུངས་ལ། ། དེ་ཡང་མེ་མོ་ཡོས་ནས། མེ་ཕོ་སྟག་གི་བར་དྲུག་ཅུ་དང་། རིམ་པ་བཞིན་དུ་སྦྱར་རོ། ། རྒྱ་ནག་པའི་ལུགས་ཀྱི་བྱི་བ། གླང་། སྟག
ཡོས། འབྲུག སྦྲུལ། རྟ། ལུག སྤྲེའུ། བྱ། ཁྱི། ཕག ཅེས་པ་བཅུ་གཉིས་པོ་རེ་རེ་ལ།
ཤིང་མེ་ས་ལྕགས་ཆུ་ཞེས་འབྱུང་བ་ལྔ་ལྔར་སྦྱར་བས། དྲུག་ཅུར་འགྱུར་ལ། དེ་ཡང་ཤིང་ཕོ་བྱི་བ། ཤིང་མོ་གླང་ཞེས་སོགས་ཕོ་མོ་སྤེལ་མར་སྦྱར་རོ། ། དེ་ལྟར་ན་བྱི་བ་ལོ་ལ་ལོ་མི་སྲིད་པ་ནས། གླང་ལོ་ལ་ཕོ་མོ་སྲིད་པ་སོགས་ཤེས་པར་བྱའོ། ། ནག་རྩིས་པ་རྣམས་ནི། དྲུག་ཅུ་སྐོར་གྱི་ཐོག་མར་ཤིང་ཕོ་བྱི་བ་འཇོག་ལ། དེའི་རྒྱུ་མཚན་ཤིང་ཕོ་བྱི་བའི་ལོ་ལ། རྗེ་བཙུན་འཇམ་དབྱངས་ཀྱིས་རི་བོ་རྩེ་ལྔར་རྩིས་ལ་སོགས་པའི་ཆོས་གསུངས་པའི་རྒྱུ་མཚན་གྱིས་ཡིན་པར་འདོད་ལ།
དེ་ནས་ལོ་བཞི་པ་མེ་མོ་ཡོས་ཀྱི་ལོ་ལ་རྒྱ་གར་དུ་སྟོན་པ་ཡུམ་གྱི་ལྷུམས་སུ་ཞུགས་པས། རྒྱ་གར་བ་རྣམས། རབ་བྱུང་གི་ལོ་དྲུག་ཅུ་སྐོར་གྱི་ཐོག་མར་འཇོག་པ་ཡིན་ནོ། ། ཞེས་དཔལ་ལྡན་ས་སྐྱ་པ་རྣམས་གསུངས་ལ། ཇོ་བོ་ཆེན་པོ་རྗེ་ནི། སྟོན་པ་ཤིང་ཕོ་བྱི་བ་ལ་ལྷུམས་སུ་ཞུགས་ནས་ཤིང་མོ་གླང་ལ་སྐུ་བལྟམས་པར་བཞེད་དོ། ། གསུམ་པ་དངོས་བཏགས་ཀྱི་ཁྱད་པར་ནི། སྤྱིར་ལོ་ལ་འཇོག་ཚུལ་གསུམ་ཡོད་དེ་ཉིན་ཞག་སུམ་བརྒྱ་ལྔ་བཅུ་ང་བཞི་ལ་ལོར་བྱས་པ་གཅིག ཉིན་ཞག་སུམ་བརྒྱ་དང་དྲུག་ཅུ་ལ་ལོར་བྱས་པ་གཅིག ཉིན་ཞག་སུམ་བརྒྱ་དང་དྲུག་ཅུ་རྩ་ལྔ་ལ་ལོར་བྱས་པ་གཅིག་དང་གསུམ་ཡོད་ཅིང་།
དང་པོ་ནི། ཞག་མི་ཐུབ་དང་བཅས་པ་ཡིས། ཟླ་བ་བཅུ་གཉིས་ལ་ལོ་གཅིག ཞེས་པའི་གཞུང་གིས་བསྟན་པ་ཡིན་ལ། འདུལ་མངོན་ལས་ལོ་གྲངས་རྩི་བ་ཕལ་ཆེ་བ་འདིའི་དབང་དུ་བྱས་སོ། ། འདི་ལ་དུས་འཁོར་ལས་ཚེས་ལོ་ཞེས་པའི་ཐ་སྙད་གསུངས་སོ། གཉིས་པ་ནི། འཇིག་རྟེན་པ་རྣམས་ལ་གྲགས་པའི་ལོ་དེ། འདི་ལ་ཉིན་ཞག་གི་ལོ་ཞེས་པའི་ཐ་སྙད་མཛད་ཅིང་། དུས་འཁོར་ལས་ཀྱང་།
ཉིན་ཞག་སུམ་བརྒྱ་དང་དྲུག་ཅུ་ལོར་འགྱུར་རོ་ཞེས་གསུངས་སོ། ། གསུམ་པ་ནི། མངོན་འདུལ་བ་ལ་མ་གྲགས་པའི། དུས་འཁོར་དུ་གསུངས་པ་ཡིན་ལ། དེ་ཡང་དྲུག་ཅུ་སྐོར་གྱི་ལོ་བདག་རེ་ལ་བྱེད་ཅིང་། དུས་བཞི་རྫོགས་པ་ལ་ལོ་གཅིག་ཏུ་བྱས་པ་ཡིན་ཏེ། ད་ལོའི་དགུན་ཉི་ལོག་ནས། སང་གི་དགུན་ཉི་ཟློག་པའི་བར་གྱི་ཞག་གྲངས་རྣམས་འདི་ལ་ཚང་དགོས་སོ། ། ལོ་འདི་ལ་ཁྱི་ལོ་ཞེས་པའི་ཐ་སྙད་མཛད་ཅིང་། སྟོན་པ་སྐུ་བལྟམས་ནས་ལོ་དུ་སོང་རྩི་བ་དང་།
འདས་ལོ་རྩི་བ་དང་། བསྟན་རྩིས་བྱེད་པ་རྣམས་འདིའི་སྟེང་ནས་རྩི་བ་ཡིན་ནོ། ། དེ་ལྟར་ལོའི་འཇོག་མཚམས་གསུམ་ཀ་ལ་ཡང་། འཇིག་རྟེན་པའི་ཁ་སྐད་དུ། ལོ་གཅིག་ཟླ་བ་བཅུ་གཉིས། ཞག་པོ་སུམ་བརྒྱ་དྲུག་ཅུ་ཞེས་གྲགས་པ་ལྟར། ཚེས་ལོ་ལ། ཚེས་ཞག་སུམ་བརྒྱ་དང་དྲུག་ཅུའམ། ཚེས་ཟླ་བཅུ་གཉིས་ཚང་དགོས། ཉིན་ཞག་གི་ལོ་ལ།
ཉིན་ཞག་སུམ་བརྒྱ་དྲུག་ཅུའམ། ཉིན་ཞག་གི་དབང་དུ་བྱས་པའི་ཟླ་བ་བཅུ་གཉིས་ཚང་དགོས། ཁྱིམ་ལོ་ལ། ཁྱིམ་ཞག་སུམ་བརྒྱ་དྲུག་ཅུའམ། ཁྱིམ་ཟླ་བཅུ་གཉིས་ཚང་དགོས་ཏེ། ཉིན་ཞག་སུམ་བརྒྱ་ལྔ་བཅུ་ང་བཞི་དང་། ཚེས་ཞག་སུམ་བརྒྱ་དྲུག་ཅུ་དོན་གཅིག ཉིན་ཞག་སུམ་བརྒྱ་དྲུག་བཅུ་རེ་ལྔ་དང་། ཁྱིམ་ཞག་སུམ་བརྒྱ་དྲུག་ཅུ་དོན་གཅིག་པའི་ཕྱིར། ལོ་གསུམ་གྱི་འཇོག་ཚུལ།
གོང་དུ་བཤད་པ་དེ་ལྟར་གཞུང་ལུགས་ཀྱི་དགོངས་པ་བླ་ན་མེད་པ་ཡིན་གྱི། དེང་སང་གི་མངོན་འདུལ་བ་ཕལ་ཆེར། ཞག་འཇོག་པ་ཉིན་ཞག་དབང་བཙན། ཟླ་བ་འཇོག་པ་ཚེས་ཟླ་དབང་བཙན། ལོ་འཇོག་པ་ཁྱིམ་ལོ་དབང་བཙན་པས། ཉིན་ཞག་ཁོ་ན་ཞག་མཚན་ཉིད་པ་དང་། ཁྱིམ་ལོ་ཁོ་ན་ལོ་མཚན་ཉིད་པ་ཡིན་ཞེས་འདོད་ཅིང་། ཞག་མི་ཐུབ་དང་བཅས་པ་ཡི། ཟླ་བ་བཅུ་གཉིས་ལ་ལོ་གཅིག་ཞེས་པའི་དོན། ཞག་མི་ཐུབ་ལྷག་པ་ལ་འཆད་ཅིང་།
ཟླ་བ་བཅུ་གཉིས་ཞག་མི་ཐུབ་ཀྱི་ཞག་དྲུག་དང་བཅས་པ་ལ་ལོ་གཅིག་ཏུ་འཇོག་གོ་ཞེས་སྨྲས་པ་ནི། གཞུང་གི་དོན་ལ་མ་ཞུགས་ཤིང་། ཁས་བླངས་ནང་འགལ་བ་ཡིན་ཏེ། ཁྱེད་འདོད་པའི་ཟླ་བཅུ་གཉིས། ཞག་མི་ཐུབ་དྲུག་དང་བཅས་པའི་ལོ་དེ། སྔར་བཤད་པའི་ལོ་གསུམ་པོ་གང་རུང་དུ་མ་འདུས་པའི་སྐྱོན་ཡོད་པའི་ཕྱིར་ཏེ། ཚེས་ལོ་དང་ཉིན་ཞག་གི་ལོར་ནི་ཁྱེད་རང་ཡང་མི་འདོད་ཅིང་། ཁྱིམ་ལོ་ལས་ཀྱང་ཉིན་ཞག་གཅིག་གི་ཞག་གྲངས་མངས་བའི་ཕྱིར། དེས་ན་ཁྱིམ་ལོ་དང་ཉིན་ཞག་གི་ལོ་གཉིས་པོ་བཏགས་པ་ཡིན་ལ། ཚེས་ལོ་ཁོ་ན་ལོ་མཚན་ཉིད་པ་ཡིན་ཏེ།
འདུལ་བ་ཚིག་ལེའུར་བྱས་པ་ལས། ། གང་དེ་ཉི་ཤུ་མ་ལོན་པའི། ། ལོའི་བསྙེན་པར་རྫོགས་གྱུར་ན། ། ཟླ་ཤོལ་མངལ་གྱི་འཕྲོ་རྣམས་ཀྱི། ། མཁས་པ་ཡིས་ནི་བསྐང་བར་བྱ། ། ཞེས་ཁྱིམ་ལོ་བཅོ་བརྒྱད་ལོན་པའི་གང་ཟག་ལ་མངལ་གྱི་ཟླ་བ་དང་ཤོལ་གྱི་ཟླ་བའི་ཁ་བསྐང་ནས། ལོ་ཉི་ཤུ་ལོན་པར་མཛད་དེ། བསྙེན་པར་རྫོགས་པར་བྱ་རུང་བར་གསུངས་པའི་ཕྱིར། གཉིས་པ་ཟླ་བའི་རྣམ་གཞག་ལ། ངོ་བོ་དང་།
དབྱེ་བ་གཉིས། དང་པོ་ནི། ཚེས་ཞག་སུམ་ཅུའི་ཡུན་ཚད་ལ་ཟླ་བར་འཇོག་སྟེ། ཟླ་བའི་དཀར་ནག་གི་འཕེལ་ཆ་སུམ་ཅུའི་ཡུན་ཚད་ལ་ཟླ་བར་འཇོག་པའི་ཕྱིར། གཉིས་པ་ལ། རྟེན་འབྲེལ་གྱི་སྒོ་ནས། སྐར་མའི་སྒོ་ནས། ཁྱིམ་གྱི་སྒོ་ནས་དབྱེ་བ། དེ་དག་གི་ཁྱད་ཆོས་བསྡུས་དོན་གྱིས་བསྟན་པ་དང་བཞི། དང་པོ་ནི།
མ་རིག་པའི་ཟླ་བ་དང་འདུ་བྱེད་ཀྱི་ཟླ་བ་སོགས་བཅུ་གཉིས་ཡོད་དེ། མདོ་སྡེ་རྣམས་ལས་དེ་ལྟར་བཤད་པའི་ཕྱིར། གཉིས་པ་ནི། མགོའི་ཟླ་བ་སོགས་བཅུ་གཉིས་སུ་ཡོད་དེ། སྐར་མའི་སྒོ་ནས་དེ་ལྟར་དུ་བཤད་པའི་ཕྱིར། གསུམ་པ་ནི། ལུག་གི་ཟླ་བ་སོགས་བཅུ་གཉིས་ཡོད་དེ། དབྱངས་སྦྱར་ལས། ལུག་གླང་འཁྲིག་པ་ཀརྐ་ཊ། སེང་གེ་བུ་མོ་སྲང་དང་སྡིག
གཞུ་དང་ཆུ་སྲིན་བུམ་པ་ཉ། ཞེས་གསུངས་པའི་ཕྱིར། བཞི་པ་དེ་དག་གི་ཁྱད་ཆོས་བསྡུས་དོན་གྱི་ཚུལ་གྱིས་བསྟན་པ་ནི། དགུན་ར་མགོ་ནི་གཞུའི་ཁྱིམ། རྒ་ཤིའི་ཟླ་བ་རྒྱ་ནག་པ། ། དགུན་ཟླ་གླང་གི་ཟླ་བ་ཟེར། ། ཉིན་བར་ཡུད་ཙམ་བཅུ་བཞི་ལ། ། མཚན་མོ་ཡུད་ཙམ་བཅུ་དྲུག་ཡིན། ། དགུན་འབྲིང་རྒྱལ་ནི་ཆུ་སྲིན་ཁྱིམ། ། མ་རིག་ཟླ་བ་རྒྱ་ནག་པ། །
དཔྱིད་ར་སྟག་གི་ཟླ་བ་ཟེར། ། ཉིན་མོ་ཡུད་ཙམ་མཚན་བཅུ་བདུན། ། དགུན་ཐ་མཆུ་ནི་བུམ་པའི་ཁྱིམ། ། འདུ་བྱེད་ཟླ་བ་རྒྱ་ནག་པ། ། དཔྱིད་འབྲིང་ཡོས་ཀྱི་ཟླ་བ་ཟེར། ། ཉིན་མོ་བཅུ་གཉིས་བཅོ་བརྒྱད་མཚན། ། དཔྱིད་ར་ཨོ་ནི་ཉའི་ཁྱིམ། ། རྣམ་ཤེས་ཟླ་བ་རྒྱ་ནག་པ། ། དཔྱིད་ཐ་འབྲུག་གི་ཟླ་བ་ཟེར། ཉིན་མོ་བཅུ་གསུམ་མཚན་བཅུ་བདུན། །
དཔྱིད་འབྲིང་ནག་པ་ལུག་གི་ཁྱིམ། ། མིང་གཟུགས་ཟླ་བ་རྒྱ་ནག་པ། དབྱར་ར་སྦྲུལ་གྱི་ཟླ་བ་ཟེར། ། ཉིན་མོ་བཅུ་བཞི་མཚན་བཅུ་དྲུག ། དཔྱིད་ཐ་ས་ག་གླང་གི་ཁྱིམ། ། སྐྱེ་མཆེད་ཟླ་བ་རྒྱ་ནག་པ། ། དབྱར་འབྲིང་རྟའི་ཟླ་བ་ཟེར། ། ཉིན་མཚན་ཡུད་ཙམ་བཅོ་ལྔར་མཉམ། ། དབྱར་ར་སྣྲོན་ནི་འཁྲིག་པའི་ཁྱིམ། ། རེག་པའི་ཟླ་བ་རྒྱ་ནག་པ། །
དབྱར་ཐ་ལུག་གི་ཟླ་བ་ཟེར། ། ཉིན་མོ་བཅུ་དྲུག་མཚན་བཅུ་བཞི། ། དབྱར་འབྲིང་ཆུ་སྟོད་ཀརྐ་ཊའི་ཁྱིམ། ། ཚོར་བའི་ཟླ་བ་རྒྱ་ནག་པ། ། སྟོན་ར་སྤྲེའུ་ཟླ་བ་ཟེར། ། ཉིན་མོ་བཅུ་བདུན་མཚན་བཅུ་གསུམ། ། དབྱར་ཐ་གྲོ་ཞུན་སེང་གེའི་ཁྱིམ། ། སྲེད་པའི་ཟླ་བ་རྒྱ་ནག་པ། ། སྟོན་འབྲིང་བྱའི་ཟླ་བ་ཟེར། ། ཉིན་བར་བཅོ་བརྒྱད་མཚན་བཅུ་གཉིས། །
སྟོན་ར་ཁྲུམས་ནི་བུ་མོའི་ཁྱིམ། ། ལེན་པའི་ཟླ་བ་རྒྱ་ནག་པ། ། སྟོན་ཐ་ཁྱིའི་ཟླ་བ་ཟེར། ། ཉིན་མོ་བཅུ་བདུན་མཚན་བཅུ་གསུམ། ། སྟོན་འབྲིང་ཐ་སྐར་སྲང་གི་ཁྱིམ། ། སྲེད་པའི་ཟླ་བ་རྒྱ་ནག་པ། ། དགུན་ར་ཕག་གི་ཟླ་བ་ཟེར། ། ཉིན་མོ་བཅུ་དྲུག་མཚན་བཅུ་བཞི། ། སྟོན་ཐ་སྨིན་དྲུག་སྡིག་པའི་ཁྱིམ། ། སྐྱེ་བའི་ཟླ་བ་རྒྱ་ནག་པ། །
དགུན་འབྲིང་བྱི་བའི་ཟླ་བ་ཟེར། ། ཉིན་མཚན་ཡུད་ཙམ་བཅོ་ལྔར་མཉམ། ། ཞེས་ཤེས་པར་བྱའོ། ། ཚུལ་འདི་དག་ནི། ཁོ་བོས་རྫོགས་པའི་སངས་རྒྱས་ཀྱི་མདོ་རྒྱུད་ཁོ་ན་དཔང་དུ་བཙུགས་ནས་བཤད་པ་ཡིན་པས། ཤེས་ལྡན་དག་ཡིད་ཆེས་ཀྱི་གནས་སུ་གྱིས་ཤིག གསུམ་པ་ལ། ཞག་གསུམ་གྱི་དབྱེ་བ་སྤྱིར་བསྟན་པ་དང་། དེ་ལྟར་བསྟན་པའི་དགོས་པ་གཉིས། དང་པོ་ལ་ཁྱིམ་ཞག
ཉིན་ཞག ཚེས་ཞག་དང་གསུམ། དང་པོ་ལ་ཁྱིམ་གྱི་དབྱེ་བ་དང་། དེ་དག་གི་ཡུན་ཚད་གཉིས། དང་པོ་ནི་ཉི་མས་རྒྱུ་སྐར་ཉི་ཤུ་རྩ་བདུན་ལ་ལོངས་སྤྱོད་པའི་ཉི་མའི་ཁྱིམ་བཅུ་གཉིས་ཡོད་དེ། གཞུ་དང་ཆུ་སྲིན་བུམ་པ་ཉ། ལུག་གླང་འཁྲིག་པ་ཀར་ཀ་ཊ། སེང་གེ་བུ་མོ་སྲང་དང་སྡིག ཅེས་པ་ལྟར་རོ། ། འདི་དག་ལ་དགུན་དུས་ཀྱི་ཁྱིམ་གསུམ།
དཔྱིད་དུས་ཀྱི། དབྱར་དུས་ཀྱི། སྟོན་དུས་ཀྱི་ཁྱིམ་གསུམ་མོ། ། དང་པོ་ནི། གཞུ་ཆུ་སྲིན་བུམ་པའི་ཁྱིམ་དང་གསུམ་མོ། ། གཉིས་པ་ནི། ཉ་ལུག་གླང་གི་ཁྱིམ་དང་གསུམ་མོ། ། གསུམ་པ་ནི། འཁྲིག་པ་ཀརྐ་ཊའི་སེངྒེའི་ཁྱིམ་གསུམ་མོ། ། བཞི་པ་ནི།
བུ་མོ་སྲང་སྡིག་པའི་ཁྱིམ་དང་གསུམ་མོ། ། གཉིས་པའི་ཡུན་ཚད་ནི། ཉི་མས་རྒྱུ་སྐར་གཉིས་དང་བཞི་ཆ་རེ་ལ་རང་འགྲོས་ཀྱི་ཚུལ་གྱིས་ལོངས་སྤྱོད་པའི་ཚུལ་གྱི་ཡུན་ཚད་ལ། ཁྱིམ་རེ་རེར་འཇོག་སྟེ། ཉི་མས་རྒྱུ་སྐར་ཉེར་བདུན་ལ་རང་འགྲོས་ཀྱི་ཚུལ་གྱིས་ལོངས་སྤྱོད་པའི་ཡུན་ཚད་ལ་ཁྱིམ་བཅུ་གཉིས་སུ་ཕྱེ་བ་ཡིན་པའི་ཕྱིར། དེ་དག་གི་སྡོམ་ཚིག་ནི། རྒྱུ་སྐར་ནས་བཟུང་ཆུ་སྨད་བཞི་ཆ་གཞུ། ཆུ་སྨད་བཞི་གསུམ་མོན་ཕྱེད་ཆུ་སྲིན་ཁྱིམ། མོན་ཕྱེད་ནས་བཟུང་ཁྲུམས་སྟོད་བཞི་གསུམ་བུམ། ཁྲུམས་སྟོད་བཞི་ཆ་ནམ་ཁྲུམ་རྫོགས་པ་ཉ། །
ཐ་སྐར་ནས་བཟུང་སྨིན་དྲུག་བཞི་ཆ་ལུག ། མགོ་ཕྱེད་གླང་དང་ནབས་སོའི་བཞི་གསུམ་འཁྲིག ། ཀག་རྫོགས་ཀར་ཀ་དབོའི་བཞི་ཆ་སེང་། ། ནག་ཕྱེད་བུ་མོ་ས་གའི་བཞི་གསུམ་སྲང་། ། ས་གའི་བཞི་ཆ་སྣྲོན་རྫོགས་སྡིག་པའི་ཁྱིམ། ། ཞེས་པ་ལྟར་རོ། ། དཔེར་ན་ཉི་མ་དགུན་ཟླ་ར་བ་གཞུ་ཁྱིམ་ན་གནས་པའི་དུས་སུ་སྐར་མ་སྣྲུབས་ཆུ་སྟོད་ཆུ་སྨད་ཀྱི་བཞི་ཆ་ལ་ལོངས་སྤྱོད་པ་ཡིན་ཞིང་། ཉི་མ་དཔྱིད་འབྲིང་ནག་པ་ལུག་གི་ཁྱིམ་ན་གནས་པའི་དུས།

དབྱུག་པ། བྲ་ཉེ། སྨིན་དྲུག་གི་བཞི་ཆ་ལ་རང་འགྲོས་ཀྱི་ཚུལ་གྱིས་ལོངས་སྤྱོད་པ་དང་། ཉི་མ་སྟོན་ཟླ་ཐ་ཆུང་སྡིག་པའི་ཁྱིམ་ན་གནས་པའི་དུས་སུ་སྐར་མ་ས་གའི་བཞི་ཆ། ལྷ་མཚམས་སྣྲོན་གསུམ་ལ་རང་འགྲོས་ཀྱི་ཚུལ་གྱིས་ལོངས་སྤྱོད་པ་བཞིན་ནོ། ། དེ་ཡང་ཁྱིམ་རེ་རེ་ལ། ཁྱིམ་ཞག་སུམ་ཅུ་སུམ་ཅུ། ཁྱིམ་ཞག་རེ་རེ་ལ་ཆུ་ཚོད་དྲུག་ཅུ་དང་ཆུ་སྲང་ལྔ་བཅུ་རེ་ཡོད་པར་བཤད་དོ། ། དེས་ན་ཤིང་ཕོ་བྱི་བ་ལྟ་བུའི་ལོ་གཅིག་ལ་ཁྱིམ་ཞག་སུམ་བརྒྱ་དྲུག་ཅུ་ཡོད་དེ། ལོ་བདག་གཅིག་ལ་ཁྱིམ་བཅུ་གཉིས་རྫོགས་པར་ཚང་དགོས་ལ། ཁྱིམ་རེ་རེ་ལ་ཁྱིམ་ཞག་སུམ་ཅུ་རེ་ཡོད་པའི་ཕྱིར།
འོ་ན་ཉི་མའི་གནས་ཁྱིམ་བཅུ་གཉིས་ལ་ལུག་གླང་སོགས་ཟེར་བའི་རྒྱུ་མཚན་ཅི་ཡིན་ཞེ་ན། ཤར་ཕྱོགས་ན་གནས་པའི་ཁྱིམ་དང་པོ་ལ། ལུག་གི་ཁྱིམ་ཟེར་པའི་རྒྱུ་མཚན་ཡོད་དེ། ཕྱོགས་དེར་བྲག་རི་ལུག་གི་གདོང་པ་ཅན་གནས་ཤིང་། ཁྱིམ་དེར་ཉི་མའི་ཁྱིམ་སླེབས་པ་དང་། ལུག་གི་ཕྲུ་གུ་བཙའ་བའི་ཕྱིར། བྱང་ཤར་གྱི་ཕྱོགས་གཅིག་ན་གནས་པའི་ཁྱིམ་གཉིས་པ་ལ། གླང་ཁྱིམ་ཟེར་བའི་རྒྱུ་མཚན་ཡོད་དེ། ཕྱོགས་དེར་བྲག་རི་གླང་གི་གདོང་པོ་ཅན་གནས་ཤིང་། ཁྱིམ་དེར་ཉི་མ་སླེབས་པ་དང་།
གླང་རྣམས་གཉའ་འོག་ཏུ་འཇུག་པའི་ཕྱིར། བྱང་ཤར་གྱི་ཕྱོགས་གཅིག་ཤོས་ན་གནས་པའི་ཁྱིམ་གསུམ་པ་ལ། འཁྲིག་ཁྱིམ་ཟེར་བའི་རྒྱུ་མཚན་ཡོད་དེ། ཕྱོགས་དེར་བྲག་རི་ཕོ་མོ་སྙོམས་འཇུག་གི་རྣམ་པ་ཅན་གནས་ཤིང་། ཁྱིམ་དེར་ཉི་མ་སླེབས་པ་ན། སྲོག་ཆགས་ཕལ་ཆེར་འདོད་ཆགས་ཤས་ཆེ་བའི་ཕྱིར་རོ། ། བྱང་ཕྱོགས་ན་གནས་པའི་ཁྱིམ་བཞི་པ་ལ། ཀརྐ་ཊའི་ཁྱིམ་ཟེར་བའི་རྒྱུ་མཚན་ཡོད་དེ། ཕྱོགས་དེར་བྲག་རི་སྦལ་པའི་མགོ་ཅན་གནས་ཤིང་། ཁྱིམ་དེར་ཉི་མས་སླེབས་པ་ན།
སྦལ་པ་རྣམས་ཀོག་སྒྲ་འབྱིན་པའི་ཕྱིར་རོ། ། ནུབ་བྱང་གི་ཕྱོགས་གཅིག་ན་གནས་པའི་ཁྱིམ་ལྔ་པ་ལ། སེང་གེའི་ཁྱིམ་ཟེར་བའི་རྒྱུ་མཚན་ཡོད་དེ། ཕྱོགས་དེར་བྲག་རི་སེང་གེའི་མགོ་ཅན་གནས་ཤིང་། ཁྱིམ་དེར་ཉི་མ་སླེབས་པ་ན། སེང་གེ་རྣམས་སེང་མོ་ལ་འཇུག་པའི་ཕྱིར། ནུབ་བྱང་གི་ཕྱོགས་གཅིག་ཤོས་ན་གནས་པའི་ཁྱིམ་དྲུག་པ་ལ་བུ་མོའི་ཁྱིམ་ཟེར་བའི་རྒྱུ་མཚན་ཡོད་དེ། ཕྱོགས་དེར་བྲག་རི་གཞོན་ནུ་མ་ལང་འཚོ་དར་ལ་བབས་པ་གྲུ་ནང་ན་བཞུགས་པ་སྐྱ་བ་འཛིན་པའི་རྣམ་པ་ཅན་གནས་ཤིང་། ཁྱིམ་དེར་ཉི་མའི་སླེབས་པ་ན། བུད་མེད་རྣམས་སྒེག་པ་ཤས་ཆེ་བར་འགྱུར་བའི་ཕྱིར།
ནུབ་ཕྱོགས་ན་གནས་པའི་ཁྱིམ་བདུན་པ་ལ། སྲང་གི་ཁྱིམ་ཟེར་བའི་རྒྱུ་མཚན་ཡོད་དོ། ། ཕྱོགས་དེར་བྲག་རི་བུ་མོ་སྲང་འཛིན་པའི་རྣམ་པ་ཅན་གནས་ཤིང་། ཁྱིམ་དེར་ཉི་མས་སླེབས་པ་ན། མར་དང་འབྲུ་མར་ལ་སོགས་པ་སྲང་ལ་འཇལ་བའི་དུས་ཡིན་པའི་ཕྱིར། ལྷོ་ནུབ་ཀྱི་ཕྱོགས་གཅིག་ན་གནས་པའི་ཁྱིམ་བརྒྱད་པ་ལ། སྡིག་པའི་ཁྱིམ་ཟེར་བའི་རྒྱུ་མཚན་ཡོད་དེ། ཕྱོགས་དེར་བྲག་རི་སྡིག་པའི་མགོ་ཅན་གནས་ཤིང་། ཁྱིམ་དེར་ཉི་མས་སླེབ་པ་ན། སྡིག་པ་རྣམས་འོག་ཏུ་འཇུག་པའི་དུས་ཡིན་པའི་ཕྱིར།
ལྷོ་ནུབ་ཀྱི་ཕྱོགས་གཅིག་ཤོས་ན་གནས་པའི་ཁྱིམ་དགུ་པ་ལ། གཞུའི་ཁྱིམ་ཟེར་བའི་རྒྱུ་མཚན་ཡོད་དེ། ཕྱོགས་དེར་བྲག་རི་གཞུའི་དབྱིབས་ཅན་གནས་ཤིང་། ཁྱིམ་དེར་ཉི་མ་སླེབ་པ་ན། གཞུ་རྣམས་སྲ་བར་འགྱུར་བའི་དུས་ཡིན་པའི་ཕྱིར། ལྷོ་ཕྱོགས་ན་གནས་པའི་ཁྱིམ་བཅུ་པ་ལ། ཆུ་སྲིན་ཁྱིམ་ཟེར་བའི་རྒྱུ་མཚན་ཡོད་དེ། ཕྱོགས་དེར་བྲག་རི་ཆུ་སྲིན་གྱི་གདོང་པ་ཅན་གནས་ཤིང་། ཁྱིམ་དེར་ཉི་མ་སླེབ་པ་ན། ཆུ་སྲིན་རྣམས་ཀྱང་གྲང་བའི་སྟོབས་ཀྱིས་རྒྱ་མཚོ་ལས་ཕྱི་རོལ་དུ་ཉི་མ་ལ་འདུག་པའི་ཕྱིར།
ཤར་ལྷོའི་ཕྱོགས་གཅིག་ན་གནས་པའི་ཁྱིམ་བཅུ་གཅིག་པ་ལ་བུམ་པའི་ཁྱིམ་ཟེར་བའི་རྒྱུ་མཚན་ཡོད་དེ། ཕྱོགས་དེར་བུད་མེད་ཆང་བུམ་འཛིན་པའི་རྣམ་པ་ཅན་གནས་ཤིང་ཁྱིམ་དེར་ཉི་མ་སླེབ་པ་ན། ཆང་བཅུད་དང་ལྡན་པའི་ཕྱིར་རོ། ། ཤར་ལྷོའི་ཕྱོགས་གཅིག་ཤོས་ན་གནས་པའི་ཁྱིམ་བཅུ་གཉིས་པ་ལ། ཉ་ཁྱིམ་ཟེར་བའི་རྒྱུ་མཚན་ཡོད་དེ། ཕྱོགས་དེར་བྲག་རི་ཉའི་མགོ་ཅན་གནས་ཤིང་། ཁྱིམ་དེར་ཉི་མ་སླེབ་པ་ན། ཉ་རྣམས་གནས་ནས་ལྡང་བའི་ཕྱིར། འདི་རྣམས་ལ་ཁྱིམ་ཟེར་བའི་རྒྱུ་མཚན་ཡོད་དེ། གནས་བཅུ་གཉིས་པོ་དེ་རྣམས་སུ་ཉི་མ་ཁྱིམ་ཟླ་རེ་རེར་གནས་པའི་ཕྱིར།
དཔེར་ན་མི་གནས་པའི་ཁང་པ་ལ། མིའི་ཁྱིམ་ཞེས་བརྗོད་པ་བཞིན་ནོ། ། འདི་རྣམས་ལ་འཕོ་བ་ཞེས་བརྗོད་པའི་རྒྱུ་མཚན་ཡོད་དེ། གནས་བཅུ་གཉིས་པོ་དེ་རྣམས་སུ་ཉི་མ་རིམ་གྱིས་འཕོ་བའི་ཕྱིར། འཕོ་བ་བཅུ་དྲུག་ཏུ་བཤད་པའང་ཡོད་པའི་ཕྱིར། སྔར་གྱི་བཅུ་གཉིས་ཀྱི་སྟེང་དུ་ཟླ་བ་འགོག་པ། ཉི་མ་འགོག་པ། ཐིག་ལེ་འགོག་པ། ནམ་མཁའ་འགོག་པ་སྟེ། བཅུ་དྲུག་གོ །
གཉིས་པ་ཉིན་ཞག་ནི། ཉི་མས་གླིང་ལ་བྱ་བ་བྱེད་ཚུལ་ཀྱི་སྒོ་ནས་འཇོག་པ་ཡིན་ཏེ། འཛམ་བུའི་གླིང་འདིར་ད་ནང་སྐྱ་རེངས་ཤར་ནས་སང་སྐྱ་རེངས་མ་ཤར་གྱི་བར་ལ། ཉིན་ཞག་གཅིག་ཏུ་འཇོག་ཅིང་། དེ་ཉིད་ལ་ཆུ་ཚོད་དྲུག་ཅུའམ། ཡུད་ཙམ་སུམ་ཅུ་ཡོད་པའི་ཕྱིར། དེས་ན་ཁྱིམ་ལོ་གཅིག་ལ། ཉིན་ཞག་སུམ་བརྒྱ་དང་དྲུག་ཅུ་རྩ་ལྔ་ཡོད་དེ། ཁྱིམ་ལོ་གཅིག་ལ་ཁྱིམ་ཞག་སུམ་བརྒྱ་དང་དྲུག་ཅུ་ཡོད་པ་གང་ཞིག ཁྱིམ་ཞག་སུམ་བརྒྱ་དྲུག་བཅུ་ལ།
ཉིན་ཞག་སུམ་བརྒྱ་དྲུག་ཅུ་རྩ་ལྔ་འབྱུང་བའི་ཕྱིར་ཏེ། ཁྱིམ་ཞག་སུམ་བརྒྱ་དྲུག་ཅུ་འདས་པའི་ཚེ། ཉིན་ཞག་སུམ་བརྒྱ་དང་དྲུག་ཅུ་འདས་སྟེང་། ཆུ་ཚོད་སུམ་བརྒྱ་ལྷག་པ་གང་ཞིག ཆུ་ཚོད་སུམ་བརྒྱ་ལ་ཉིན་ཞག་ལྔ་བཅུ་འབྱུང་བའི་ཕྱིར། རྟགས་དང་པོ་གྲུབ་སྟེ། ཁྱིམ་ཞག་རེ་རེ་ཉིན་ཞག་རེ་རེ་ལས་ཆུ་སྲང་ལྔ་བཅུ་རེས་ལྷག་ཅིང་། ཆུ་སྲང་ལྔ་བཅུ་ཚན་པ་སུམ་བརྒྱ་དང་དྲུག་བཅུ་བསྡོམས་པ་ལ་ཆུ་ཚོད་སུམ་བརྒྱ་འབྱུང་བའི་ཕྱིར། གསུམ་པ་ཚེས་ཞག་ནི། ཟླ་བ་འཕེལ་འགྲིབ་ཀྱི་སྒོ་ནས་འཇོག་པ་ཡིན་ཏེ།
ཟླ་བ་ལ་ཡར་ངོ་ལ་འཕེལ་ཆ་བཅོ་ལྔ། མར་ངོ་ལ་འགྲིབ་ཆ་བཅོ་ལྔ་ཡོད་ཅིང་། འཕེལ་ཆ་བཅོ་ལྔ་ཆ་གཅིག་གམ། འགྲིབ་ཆ་བཅོ་ལྔ་ཆ་གཅིག་ལ་ཚེས་ཞག་གཅིག་ཏུ་འཇོག་པའི་ཕྱིར། དེ་ཡང་ཟླ་བའི་ཆ་ཤས་ཀྱིས། དཔག་ཚད་གསུམ་དང་སུམ་ཆ་གཅིག་འཕེལ་བའི་ཡུན་ཚད་ལ། ཆུ་ཚོད་ལྔ་བཅུ་ང་དགུ་ཡོད་ཅིང་། དེ་ལ་ཚེས་ཞག་གཅིག་ཏུ་འཇོག་ཏེ། ཟླ་བའི་རྒྱར་དཔག་ཚད་ལྔ་བཅུ་ཡོད་ཅིང་། དེའི་འཕེལ་ཆ་བཅོ་ལྔ་ཆ་གཅིག་ལ།
ཚེས་ཞག་གཅིག་ཏུ་འཇོག་པའི་ཕྱིར། དེས་ན་ཁྱིམ་ལོ་གཅིག་ལ། ཚེས་ཞག་སུམ་བརྒྱ་བདུན་ཅུ་རྩ་གཅིག་རྗེས་འབྲང་དང་བཅས་པ་ཡོད་དེ། དེ་ལ་ཉིན་ཞག་སུམ་བརྒྱ་དང་དྲུག་ཅུ་རྩ་ལྔ་ཡོད་ཅིང་། དེ་ལ་ཚེས་ཞག་སུམ་བརྒྱ་དང་བདུན་བཅུ་རྩ་གཅིག་རྗེས་འབྲང་དང་བཅས་པ་འབྱུང་བའི་ཕྱིར་ཏེ། ཉིན་ཞག་སུམ་བརྒྱ་དང་དྲུག་ཅུ་རྩ་ལྔ་འདས་པའི་ཚེ། ཚེས་ཞག་སུམ་བརྒྱ་དང་དྲུག་ཅུ་རྩ་ལྔ་འདས་སྟེང་། ཆུ་ཚོད་སུམ་བརྒྱ་དང་དྲུག་ཅུ་རྩ་ལྔ་ལྷག་པ་གང་ཞིག ཆུ་ཚོད་སུམ་བརྒྱ་དང་དྲུག་ཅུ་རྩ་ལྔ་ལ་ཚེས་ཞག་དྲུག་འབྱུང་བའི་ཕྱིར། རྟགས་དང་པོ་གྲུབ་སྟེ།
ཉིན་ཞག་དེ་ཚེས་ཞག་ལས་ཆུ་ཚོད་རེ་རེས་ལྷག་པའི་ཕྱིར། གཉིས་པ་དེ་ལྟར་བསྟན་པའི་དགོས་པ་ནི། ཞག་གསུམ་གྱི་རྣམ་གཞག་ཕྱིན་ཅི་མ་ལོག་པར་བསྟན་པ་ལ་དགོས་པ་ཡོད་དེ། གསོ་སྦྱོང་ཞག་མི་ཐུབ་འབྱུང་ཚུལ་དང་། ཟླ་བའི་ཤོལ་འདོར་ཚུལ་བདེ་བླག་ཏུ་རྟོགས་པར་བྱ་བའི་ཆེད་ཡོད་པའི་ཕྱིར། ཟླ་བའི་ཤོལ་འདོར་ཚུལ་ནི་འོག་ཏུ་འཆད་ལ། གསོ་སྦྱོང་ཞག་མི་ཐུབ་འབྱུང་ཚུལ་ཅུང་ཟད་བརྗོད་ན། དུས་ནམ་གྱི་ཚེ་འབྱུང་། ཟླ་བ་གང་ལ་འབྱུང་། དེ་ལྟར་འབྱུང་བའི་རྒྱུ་མཚན།
ཞག་མི་ཐུབ་ཀྱི་སྒྲ་དོན་དང་བཞི། དང་པོ་ནི། དུས་ཚིགས་ལ་དགུན་སྟོད་དགུན་སྨད་སོགས་དྲུག་ཏུ་ཕྱེ་བའི་ཟླ་བ་ཕྱེད་དང་གཉིས་གཉིས་འདས། ཕྱེད་དེ་ལུས་པའི་སྐབས་སུ་འབྱུང་བ་ཡིན་ཏེ། མཛོད་འགྲེལ་ལས། དགུན་དང་དཔྱིད་དང་དབྱར་རྣམས་ཀྱི། ཟླ་བ་ཕྱེད་དང་གཉིས་འདས་ཤིང་། ཟླ་བ་ཕྱེད་ནི་ལུས་པ་ན། མཁས་པས་ཞག་མི་ཐུབ་པར་འདོད། ཞེས་གསུངས་པའི་ཕྱིར།
གཉིས་པ་ནི། མགོའི་ཟླ་བ་རིལ་པོ་རྫོགས་སོ། ། རྒྱལ་གྱི་ཟླ་བའི་ཕྱེད་འདས་པ། རྒྱལ་གྱི་མར་ངོའི་ཉིན་ཞག་བཅུ་བཞི་པ་ལ། དགུན་སྟོད་ཀྱི་གསོ་སྦྱོང་ཞག་མི་ཐུབ་འབྱུང་བ་ནས། སྨིན་དྲུག་གི་ཟླ་བའི་མར་ངོའི་ཉིན་ཞག་བཅུ་བཞི་པ་ལ། དབྱར་སྟོད་ཀྱི་གསོ་སྦྱོང་ཞག་མི་ཐུབ་འབྱུང་བའི་བར་དུ་ཡིན་ཏེ། ལོ་དྲི་ལས། རྒྱལ་དང་དབོ་དང་ས་ག་བཅས། ཆུ་སྟོད་ཁྲུམས་སྨད་སྨིན་དྲུག་བཅས།
འདི་རྣམས་ཀྱིས་ནི་ནག་པོའི་ཕྱོགས། ཟླ་ཕྱེད་གསོ་སྦྱོང་བཅུ་བཞི་པའོ། ། ཞེས་གསུངས་པའི་ཕྱིར། གསུམ་པ་དེ་ལྟར་འབྱུང་བའི་རྒྱུ་མཚན་ནི། ཟླ་བ་གཉིས་གཉིས་ནས་ཞག་མི་ཐུབ་རེ་རེ་འབྱུང་བའི་རྒྱུ་མཚན་ཡོད་དེ། ཚེས་ཞག་དང་ཉིན་ཞག་གི་བར་ཁྱད་ལ། ཡུད་ཙམ་ཕྱེད་ཀྱིས་ཉིན་ཞག་ཡུན་རིང་། ཚེས་ཞག་ཡུན་ཐུང་བ་ཡིན་ལ། དེ་འདྲའི་བར་ཁྱད་ཡུད་ཙམ་ཕྱེད་པ་དེ་ཟླ་བ་གཅིག་ཏུ་བསགས་པས། ཡུད་ཙམ་བཅོ་ལྔ་འབྱུང་།
དེ་འདྲ་ཟླ་བ་གཉིས་སུ་བསགས་པས་ཡུད་ཙམ་སུམ་ཅུར་འགྱུར་ལ། དེས་ཉིན་ཞག་གཅིག་ཏུ་ལོངས་པའི་ཟླ་བ་གཉིས་གཉིས་ནས། ཉིན་ཞག་རེ་རེ་འདོར་དགོས་པའི་ཕྱིར། ཟླ་བ་གཉིས་གཉིས་ཀྱི་བར་དུ་ཉིན་ཞག་རེ་རེ་འདོར་བའི་གནད་འདི་མ་ཤེས་པར། གསོ་སྦྱོང་ཞག་མི་ཐུབ་ལྷག་པར་འདོད་པ་རྣམས་ནི། ཆད་པ་བསགས་པས་ལྷག་པོ་བྱུང་བ་བཞད་བགད་ཀྱི་གནས་སུ་འགྱུར་རོ། ། བཞི་པ་སྒྲ་དོན་ནི། འོ་ན་ཞག་མི་ཐུབ་ཞེས་པའི་དོན་གང་ཡིན་ཞེ་ན། ཚེས་ཞག་གིས་ཉིན་གྱི་དོད་མ་ཐུབ་པའི་རྒྱུ་མཚན་གྱིས་ན་ཞག་མི་ཐུབ་ཞེས་བྱ་སྟེ། དེ་གཉིས་ལ་ཡུད་ཙམ་ཕྱེད་ཀྱི་རིང་ཐུང་གི་ཁྱད་པར་ཡོད་པ་གོང་དུ་བཤད་ཟིན་པའི་ཕྱིར།
བདུན་པ་དེ་ལས་ཤོལ་ཉིད་འདོར་བའི་ཚུལ་ལ། ཞག་ཤོལ་ལ་བརྟེན་ནས་ཟླ་ཤོལ་འདོར་ཚུལ་དང་། ཟླ་ཤོལ་ལ་བརྟེན་ནས་ལོ་ཤོལ་འདོར་ཚུལ་གཉིས། དང་པོ་ལ་ཚེས་ཞག་གིས་ཉིན་ཞག་གི་དོད་མ་ཐུབ་པའི་འདོར་ཚུལ་རགས་པའི་རྣམ་གཞག ཚེས་ཞག་གི་ཁྱིམ་ཞག་གི་དོད་མ་ཐུབ་པའི་འདོར་ཚུལ་ཞིབ་མོའི་རྣམ་གཞག་དེ་ཉིད་དཔལ་ལྡན་དུས་ཀྱི་འཁོར་ལོའི་དགོངས་པ་དང་ཡང་འབྱོར་ཏེ་ལག་ཏུ་བླངས་པའི་ཚུལ་ལོ། ། དང་པོ་ནི། འདུལ་བ་ལུང་ལས། དེ་ལྟ་བས་ན། ལོ་རེ་རེ་བཞིན་ཤོལ་མ་དོར་བར་ལོ་ལྔ་ལྔ་ནས་ཤོལ་དོར་གཅིག དྲུག་ལྔ་སུམ་ཅུ་སྟེ།
དེ་ལྟ་བུའི་ཞག་དང་ཟླ་བ་ཕྱེད་པ་དང་། ཟླ་བ་དང་ལོ་འདྲེས་ནས་མཉམ་པོར་འགྱུར་ཏེ། མུ་སྟེགས་ཅན་རྣམས་ཀྱིས་གླགས་བཙམ་ཡང་གླགས་རྙེད་པར་མི་འགྱུར་རོ། ། ཞེས་གསུངས་པ་ལྟར། ལོ་རེ་ལ་ཞག་མི་ཐུབ་དྲུག་དྲུག་འབྱུང་བས། དྲུག་ལྔ་སུམ་ཅུ་ཐམ་པ་ལ། ཟླ་གཅིག་འབྱུང་བས། ལོ་ལྔ་ལྔ་ནས་ཟླ་ཤོལ་རེ་ཡོད་པར་གསུངས་སོ། ། གཉིས་པ་ནི། ལོ་གཉིས་དང་ཟླ་བ་ཕྱེད་དང་དགུ་འདས་པ་ན་ཟླ་ཤོལ་རེ་འདོན་ཏེ།
ཁྱིམ་ལོ་གཅིག་སོང་བའི་ཚེ་ཚེས་ལོ་གཅིག་སོང་རྗེས་ཚེས་ཞག་བཅུ་གཅིག་ལྷག་པའི་ཕྱིར། འདི་ནི་རྗེས་བཅས་དང་ཞིབ་རྩིས་ཀྱི་རྣམ་གཞག་ཡིན་ཏེ། སྟོན་པ་འཁོར་བཅས་ཀྱིས་ལོ་ལྔ་ལྔ་ནས་ཟླ་ཤོལ་རེ་བཏོན། རྒྱལ་པོ་འཁོར་བཅས་ཀྱིས་ལོ་གཉིས་དང་ཟླ་བ་ཕྱེད་དང་དགུ་ནས་ཟླ་ཤོལ་རེ་བཏོན་པ་མ་མཐུན་པའི་ཚེ། བློན་པོ་རྣམས་འཆའ་བར་གྱུར་པའི་ཚེ། ཉན་ཐོས་རྣམས་ཀྱིས་སྟོན་པའི་སྙན་དུ་གསོལ་བས་ཟླ་ཤོལ་དོར་བ་རྒྱལ་པོའི་རྗེས་སུ་འབྲང་བར་བྱའོ། ། ཞེས་རྗེས་བཅས་ཞིབ་རྩིས་ཀྱི་རྣམ་གཞག་གསུངས་པའི་ཕྱིར། དེ་ལྟར་ཡང་འདུལ་བ་ལུང་སྡེ་བཞིའི་ནང་ཚན་གཞུང་དམ་པའི་གླེང་གཞི་ལས། སྟོན་པ་མཉན་ཡོད་ཀྱི་རྒྱལ་བྱེད་ཀྱི་ཚལ་ན་བཞུགས་པའི་ཚེ་ན། དགེ་སློང་རྣམས་ལ་ལོ་ལྔ་ལྔ་ནས་ཤོལ་དོར་ཅིག་ཞེས་གསུངས་ནས་ལོ་ལྔ་ལྔ་ནས་ཤོལ་དོར་རོ། །
རྒྱལ་པོ་དག་ནི་ལོ་གསུམ་ནས་ཤོལ་འདོར་བར་བྱེད་དོ། ། དགེ་སློང་དག་གིས་རྒྱལ་པོའི་ལྟར་མ་བྱས་པ་དང་བློན་པོ་དག་འཆའ་བར་གྱུར་པ་ན། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་བ་དང་། བཀའ་བསྩལ་པ། དགེ་སློང་དག་བློན་པོ་རྣམས་འཆའ་བ་ནི། ཡུལ་རྩིས་ཏེ་དེ་ལྟ་བས་ན། རྒྱལ་པོའི་གཞུང་བཞིན་དུ་ཡང་གྱིས་ཤིག་ཅེས་དང་། མདོ་རྩའི་འགྲེལ་ཆུང་ལས་ཀྱང་། ལྷོ་ཕྱེད་གསུམ་ལྷག་ནས་ཟླ་ཤོལ་འདོར་པར་གསུངས་པའི་ཕྱིར། ཞིབ་རྩིས་ཀྱི་རྣམ་གཞག་འདི་འདུལ་བའི་ཆོས་སྐད་མ་ཡིན་ཟེར་བ་ནི།
ལུང་དོན་ལ་ཞིབ་དུ་མ་བརྟགས་སོ། ། གསུམ་པ་དེ་ཉིད་དཔལ་ལྡན་དུས་ཀྱི་འཁོར་ལོའི་དགོངས་པ་དང་སྦྱར་ཏེ་ལག་ཏུ་ལེན་པའི་ཚུལ་ནི། ཞིབ་རྩིས་ཀྱི་རྣམ་གཞག་འདི་དཔལ་ལྡན་དུས་ཀྱི་འཁོར་ལོའི་དགོངས་པ་མངོན་འདུལ་དང་མ་མཐུན་ཞིང་། ད་ལྟ་ལག་ཏུ་བླང་བར་བྱ་བ་ཡིན་ལ། དེ་ཡང་ཚེས་ཀྱི་ཟླ་བ་སུམ་ཅུ་པོ་ཕྱེད་དང་གསུམ་གསུམ་ནས་ཚེས་ཀྱི་ཟླ་བ་རེས་ཤོལ་བཏོན་དགོས་ཏེ། དེ་མ་བཏོན་ན་ཁྱིམ་ཞག་གི་ཟླ་བ་ཕྱེད་བཅས་སུམ་ཅུ་པོ་དེ་མི་རྫོགས་ལ། དེ་མ་རྫོགས་ན་ལོ་རེ་བཞིན་གྱི་དུས་བཞིའི་ལོངས་སྤྱོད་མི་རྫོགས་པའི་ཕྱིར། དེ་ལྟར་བྱས་པས་ཟླ་བ་དྲུག་ཅུ་རེ་ལྔ་ན་ཟླ་བ་གཉིས་ཀྱི་ཤོལ་འབྱུང་ལ། དེ་འགྲེས་པས་ཚེས་ལོ་བརྒྱ་ནས། ཚེས་ཟླ་སུམ་ཅུ་སོ་བདུན་དང་།
ཟླ་བ་ཕྱེད་ཀྱི་ཤོལ་འབྱུང་། དེ་ལ་ལོ་གསུམ་དང་ཕྱོགས་གསུམ་འབྱུང་ཞིང་། དེ་དང་ཚེས་ལོ་བརྒྱ་པོ་དེ་བསྲེས་པས་ཁྱིམ་ལོ་བརྒྱར་འགྱུར་བ་ཡིན་ནོ། ། དེ་དག་གི་ཤེས་བྱེད་ཀྱང་། ཚེས་ཞག་གཅིག་གིས་ཉིན་ཞག་གཅིག་ཏུ་དུས་ཀྱི་ཆུ་ཚོད་གཅིག་དང་། ཆུ་སྲང་ལྔ་བཅུ་རྩ་གཉིས་དང་དབུགས་གསུམ་གྱིས་མ་ལོངས་པའི་རྒྱུ་མཚན་གྱི་ཡིན་ལ། དེའི་རྒྱུ་མཚན་ཡང་ནང་གི་ངེས་པའི་དབང་གིས་ཡིན་ཏེ། རླུང་ཉི་ཁྲི་ཆིག་སྟོང་དྲུག་བརྒྱ་རྒྱུ་བའི་ཡུན་ཚད་གཅིག་ལ་ཞག་ཏུ་བྱས་པའི་ཞག་སུམ་བརྒྱ་དང་དྲུག་ཅུ་རྩ་ལྔ་ནི། ལོ་གཅིག་གི་ཉི་མའི་བགྲོད་པ་གཉིས་མཐར་ཐུག་གི་ཡུན་ཚད་ཡིན་པ་ལས་ཞག་རེའི་རླུང་གི་སྟེང་ནས་དབུགས་དྲུག་བརྒྱ་དང་བདུན་ཅུ་རྩ་ལྔ་རེ་ཡེ་ཤེས་ཀྱི་ཆར་སོང་ཞིང་། ལས་རླུང་ཆད་པས་ཆུ་ཚོད་གཅིག་དང་།
ཆུ་སྲང་ལྔ་བཅུ་ཕྱེད་བཅས་རྩ་གསུམ་མ་ལོངས་པ་དེས་ཚེས་ཀྱི་ལོངས་སྤྱོད་རྫོགས་པར་འཇོག་ལ། ཁྱིམ་གྱི་ལོངས་སྤྱོད་རྫོགས་པ་ལ་ཉི་ཁྲི་གཅིག་སྟོང་དྲུག་བརྒྱའི་རླུང་རྒྱུ་བའི་ཚད་དེ་རྫོགས་དགོས་པ་ཡིན་ནོ། ། དེ་ཙམ་རེ་ཆད་པའི་རྒྱུ་མཚན་ཡང་། འཕོ་ཆེན་བཅུ་གཉིས་པོ་རེ་རེའི་མཚམས་སུ་ང་དྲུག་རྐང་བཅས་རེ་ཆད་པར་བྱེད་ལ། དེའི་རྒྱུ་མཚན་ཡང་འཕོ་ཆེན་རེ་ལ་འཕོ་ཆུང་ལྔ་ལྔ་ཡོད་པའི་མཚམས་སུ། ས་རླུང་སོགས་རེ་རེ་ནས་བཅུ་གཅིག་དང་། རྐང་པ་རེའམ་འཆད་པར་བྱེད་པའི་རྒྱུ་མཚན་ལ་ཐུག་གོ ། གཉིས་པ་ལོ་ཤོལ་ལ་བརྟེན་ནས་ལོ་ཤོལ་འདོར་ཚུལ་ནི། ཟླ་བ་སུམ་ཅུ་པོ་ཕྱེད་དང་གསུམ་གསུམ་ནས། ཟླ་ཤོལ་རེ་འབྱུང་ཅིང་།
དེ་འདྲ་བ་བཅུ་གཉིས་བསྡོམས་པས། ལོ་ཤོལ་གཅིག་འབྱུང་སྟེ། ཟླ་བ་བཅུ་གཉིས་ལ་ལོ་གཅིག་ཏུ་འཇོག་པའི་ཕྱིར། འོ་ན་ཞག་ཤོལ་དང་ཟླ་ཤོལ་འདོན་པ་བདེན་མོད། ལོ་ཤོལ་འདོན་པ་མི་འཐད་དེ། དེ་སྟོན་ན་བྱི་བ་གླང་སྟག་ལ་སོགས་པ་བཅུ་གཉིས་པོ་གང་རུང་མ་ཡིན་པའི་མིང་འདོགས་ཅན་གྱི་ལོ་གཞན་ཞིག་ཁས་ལེན་དགོས་པའི་ཕྱིར་སྙམ་ན། སྐྱོན་མེད་དེ། བྱི་བ་གླང་སྟག་ལ་སོགས་པ་ལ་ལོ་ཤོལ་འདོན་པ་མ་ཡིན་གྱི། དེ་དག་གི་ཁྱིམ་ལོ་ཡིན་ལ། ཁྱིམ་ལོ་དང་ཚེས་ལོ་ལ་རིང་ཐུང་ཤོར་བའི་ཁྱད་པར་སྙོམས་པའི་ཕྱིར་དུ།
ཚེས་ལོའི་ཤོལ་འདོན་དགོས་པའི་ཕྱིར། དཔེར་ན་ཁྱིམ་ཞག་ལ་ཁྱིམ་ཞག་གི་ཤོལ་མི་འདོན་ཡང་། ཁྱིམ་ཞག་དང་ཉིན་ཞག་དང་། ཚེས་ཞག་གི་རིང་ཐུང་གི་བར་ཁྱད་སྙོམས་པ་ལ། ཚེས་ཞག་གི་ཟླ་ཤོལ་འདོན་དགོས་པ་བཞིན་ནོ། ། ལོ་ཤོལ་འདོན་པའི་ཚུལ་འདི་ནི་དཔལ་ལྡན་དུས་ཀྱི་འཁོར་ལོའི་དགོངས་པ་བླ་ན་མེད་པ་ཡིན་ཏེ། རྒྱུད་ལས། འབྱུང་བ་རི་དང་དུས་མཉམ་དག་གི་གྲངས་ཞེས་གསུངས་པ་ལྟར། ཉིན་ཞག་རེའི་རླུང་གི་སྟེང་ནས། དབུགས་དྲུག་བརྒྱ་དང་བདུན་ཅུ་རྩ་ལྔ་རེ་ཡེ་ཤེས་ཀྱི་ཆར་སོང་ཞིང་།
ལས་རླུང་ཆད་པས། ཉིན་ཞག་གི་ལོ་གོ་དྲུག་དང་། ཉིན་ཞག་གི་ཟླ་བ་ཕྱེད་དང་བཅུ་གཅིག་ནས། ཉིན་ཞག་གི་ལོ་གསུམ་དང་། ཟླ་བ་ཕྱེད་དང་གཉིས་ཀྱིས་ཤོལ་འབྱུང་བ་ལ། ལོ་གསུམ་ཕྱོགས་གསུམ་དུ་གསུངས་པའི་ཕྱིར། གཞན་ཡང་རྗེ་བཙུན་ཁུ་དབོན་གྱིས་མཛད་པའི་འགྲེལ་པ་དག་ལྡན་དང་། བདེ་མཆོག་བསྟོད་འགྲེལ་སོགས་ལས། ནང་དུ་རྩ་གནས་བཅོ་ལྔ་དང་། ཕྱི་རོལ་དུ་ཞག་བཅོ་ལྔ་ལ།
ནང་དུ་འཕོ་བ་བཅུ་དྲུག་བསྒྲོད་པས། དེའི་ཤུགས་ཀྱིས་ནང་དུ་འཕོ་བ་ལ་ལྷག་ཆད་དང་། དབུགས་ལ་ལྷག་ཆད་འབྱུང་ལ། དེའི་དབང་གིས་ཕྱི་རོལ་དུ་ཟླ་བ་དང་། ལོ་ལ་ཤོལ་འདོར་བར་འགྱུར་རོ། ། ཞེས་སོགས་གསུངས་སོ། ། ཤེས་ལྡན་དག་ཟླ་བའི་ཤོལ་ཁས་ལེན་བཞིན་དུ། དེ་བསགས་པའི་ལོ་ཤོལ་ཁས་མི་ལེན་པའི་གཏམ་འཆལ་མ་སྨྲ་བར། ལུང་གཞུང་ལུགས་རྒྱ་མཚོའི་དོན་ལ་བློ་ཁ་ཕྱོགས་པར་གྱིས་ཤིག ༈ །ད་ནི་གོང་དུ་བཤད་པ་དག་གི་རྒྱུ་མཚན་ཕྱི་ནང་གཞན་གསུམ་གྱི་དག་པ་དང་སྦྱར་ཏེ།
ཡིད་ཆེས་ཀྱི་མན་ངག་གི་སྒོ་ནས་བཤད་པར་བྱ་བ་འདི་ལྟ་སྟེ། ན་མ་ཤྲཱི་ཀ་ལ་ཡ་ཙཀྲ། དུས་གསུམ་སངས་རྒྱས་ཐམས་ཅད་འདུས་པའི་སྐུ། ། དཔལ་ལྡན་དུས་ཀྱི་འཁོར་ལོ་ངོ་བོ་ཉིད། ། ཕྱི་ནང་གཞན་གསུམ་མི་འགྱུར་བདེ་བར་བཀྲལ། ། དཔལ་ལྡན་རྒོད་ཚང་པ་ལ་ཕྱག་འཚལ་ལོ། ། ཕྱི་དང་ནང་དང་གཞན་དང་དེ་བཞིན་ཉིད། ། རྡོ་རྗེ་འཆང་གིས་རྒྱུ་མཚན་གཅིག་པ་རུ། ། བཤད་པ་བདག་གི་གསལ་བར་བཀོད་བྱ་ཡི། ། བློ་གྲོས་ལྡན་རྣམས་བསམ་པ་དག་པས་ཉོན། །
རྣམ་བཅུ་དབང་ལྡན་ཆེ་བའི་བདག་ཉིད་དང་། ། ཁམས་དྲུག་ལྡན་པ་རྡོ་རྗེའི་ལུས་སུ་གྲུབ། ། འཇིག་རྟེན་ཁམས་ཀྱང་རྒྱུ་མཚན་དེ་བཞིན་ཆགས། ། དཀྱིལ་འཁོར་ལྷ་དང་ལམ་གྱི་རིམ་པ་ཡང་། ། གཏན་ཚིགས་དེ་ཡིས་ཐམས་ཅད་སྟོན་པར་བྱེད། ། རྩ་དང་རླུང་དང་ཐིག་ལེའི་གདམས་པ་ཡི། ། ལུས་ངག་ཡིད་གསུམ་རྣམ་པར་དག་པ་ལ། ། རྡོ་རྗེ་གསུམ་གྱི་བསྙེན་སྒྲུབ་བཤད་པ་ལས། ། རྩ་ཡི་གནད་ཀྱིས་ལུས་དང་སྣོད་རྣམས་འཆགས། ། རླུང་གིས་ངག་དང་དུས་རྣམས་འཆག་པར་བྱེད། །
དྭངས་མས་ཡིད་དང་རྒྱུ་སྐར་གཟའ་རྣམས་སྐྱེད། ། རྩ་ལ་བརྟེན་ནས་རླུང་གི་རྒྱུ་ཚུལ་ཡང་། ། ཞག་གཅིག་ཉི་ཁྲི་ཆིག་སྟོང་དྲུག་བརྒྱའི་གྲངས། ། ལོ་གཅིག་ཆུ་ཚོད་གྲངས་ཀྱང་དེ་ཙམ་ཡིན། ། རྒྱུ་མཚན་དེ་ཡིས་ཕྱི་རུ་ལོ་གཅིག་དང་། ། ནང་གི་ཞག་གཅིག་ཡིན་པར་ཤེས་པར་བྱ། ། ཞག་གཅིག་རླུང་ལ་ཕོ་ཆེན་བཅུ་གཉིས་ཏེ། ། ལོའང་ཁྱིམ་དང་ཟླ་བ་བཅུ་གཉིས་ཡོད། ། འཕོ་ཆེན་རེ་ལ་སྟོང་དང་བརྒྱད་བརྒྱའི་སྲོག ། ཟླ་བར་འཆར་བས་ཆུ་ཚོད་གྲངས་ཀྱང་རེ། །
རྒྱུ་མཚན་དེ་ཡིས་ཕྱི་རུ་ཟླ་གཅིག་དང་། ། ནང་དུ་འཕོ་བ་ཆེན་པོ་གཅིག་ཏུ་འདོད། ། མ་རིག་ལ་སོགས་འཕོ་ཆེན་རེ་རེ་ཡང་། ། འབྱུང་ལྔའི་བདུད་རྩི་འཕོ་ཆུང་ལྔ་ལྔར་གནས། ། འཕོ་ཆུང་རེ་ལ་སུམ་བརྒྱ་དྲུག་ཅུའི་སྲོག ། ཕྱི་རུ་ཞག་དྲུག་འཕོ་ཆུང་ཡིན་པའི་ཕྱིར། ། སུམ་བརྒྱ་དྲུག་ཅུའི་ཆུ་ཚོད་གནས་པར་འདོད། ། ཕྱི་རུ་ཆུ་ཚོད་དྲུག་ཅུར་ལོངས་པ་ལ། ། སྐར་མའམ་ཞག་ཏུ་འཇིག་རྟེན་ཡོངས་ལ་གྲགས། ། ནང་དུ་ཞག་ནི་དྲུག་ཅུའི་དབུགས་ཡིན་ཏེ། །
ཕྱི་རུ་དབྱུ་གུ་མདའ་ལ་འཕོ་ཆེན་ཏེ། ། ནང་དུ་འབྱུང་ལྔའི་གྲངས་ཀྱི་སྲོག་ལ་འདོད། ། ཕྱི་རུ་ཆུ་ཚོད་རེ་ལ་འཕོ་ཆུང་ཡིན། ། ནང་དུ་དབྱུགས་རེ་འཕོ་ཆུང་ཡིན་ནོ་ཀྱེ། ། འཕོ་ཆུང་རེ་ལ་དབུགས་དང་ཆུ་ཚོད་ནི། ། བཅུ་གཅིག་བཞི་ཆ་དབུ་མའི་རླུང་ཡིན་ཕྱིར། ། ཟླ་བའི་འཕོ་ཆེན་རེ་ལ་ལྔ་བཅུ་དང་། ། རྩ་དྲུག་བཞི་ཆ་ཡེ་ཤེས་རླུང་འཇུག་འདོད། ། ཞག་གཅིག་དྲུག་བརྒྱ་བདུན་ཅུ་རྩ་ལྔའི་རླུང་། ། ལོ་གཅིག་ཆུ་ཚོད་གྲངས་ཀྱང་དེ་ཙམ་ཡིན། །
དེ་རྣམས་ལོ་བརྒྱ་རྒྱུ་བ་བསྡོམས་པ་ལ། ། ལོ་གསུམ་ཟླ་ཕྱེད་གསུམ་དུ་ཤེས་པར་བྱ། ། དེ་རྣམས་རྩིས་ཀྱི་དུས་ན་ཤོལ་དུ་འགྱུར། ། ནང་དུ་བརྟན་ན་རྡོ་རྗེའི་ལུས་སུ་འགྲུབ། ། ཕྱི་རུ་ཤོར་ན་འཆི་ལྟས་སྐྱེད་པར་བྱེད། ། གཟའ་རྣམས་འཆར་བའི་སྐར་མ་དེ་རྣམས་ཡིན། ། འཕོ་ཆེན་ཟླ་བ་དེ་ནི་གནས་གསུམ་བཞག འཁོར་ལོ་ཕུད་པའི་ལྷག་མ་གཟའ་གཅིག་དང་། ། རགས་པའི་ཚད་མ་བར་པ་པོ་ཡི་སྒྱུར། ། ཟླ་བ་དྲུག་ནས་རེ་རེ་བུ་ལོན་དུ། །
འགྱུར་བར་གཟུང་ཚིར་རྩ་བ་དྲུག་གིས་བསྒོ། ། ཚེས་ལ་རྒྱུ་བ་གཟའ་བདུན་ཡོད་པའི་ཕྱིར། ། སྟེང་གི་གནས་ལ་རྒྱ་གྱིས་བགོ་བར་བྱ། ། འཕོ་ཆེན་ཟླ་བ་དེ་ནི་གནས་གཉིས་གཞག ། བརྒྱ་ཕྲག་གཅིག་དང་ཉི་ཤུ་རྩ་དྲུག་ལས། ། ལྷག་མ་ཆ་ཤས་གནས་ན་མེད་པའི་ཕྱིར། ། དེ་བཞིན་དུས་དང་ཉི་མས་བགོ་བར་བྱ། ། ཐོབ་པ་མཉམ་དང་མི་མཉམ་གཏན་ཚིགས་དང་། ། གཡས་དང་གཡོན་གྱི་འགྲོས་ཀྱིས་འབྱུང་བའི་ཕྱིར། ། རིལ་པོའི་གནས་ལ་གཉིས་ཀྱིས་བསྒྱུར་བར་བྱ། །
བཅུ་བཞིའི་ཟླ་བ་ཟད་ཅིང་འཕེལ་བ་ཡང་། ། གཡས་གཡོན་ལྷོ་བྱང་བགྲོད་པ་རྒྱུ་བ་སྟེ། ། རྐང་པ་ལན་གཉིས་འཁོར་བས་འབྱུང་བའི་ཕྱིར། ། རིལ་པོ་བརྒྱད་དང་གཉིས་ཀྱིས་བགོ་བར་བྱ། ། འཕོ་ཆེན་ཟླ་བ་གནས་གསུམ་གཞག་པ་ལ། ། ཟླ་བ་གཅིག་ལ་ཉི་མའི་དཀྱིལ་འཁོར་གྱིས། ། རྒྱུ་སྐར་གཉིས་དང་ཆུ་ཚོད་བཅུ་གཅིག་ལ། ། སྤྱོད་ཕྱིར་སྟེང་འོག་མིག་དང་གྲག་པོའི་རྒྱུར། ། ཟླ་བ་སུམ་ཅུ་རྩ་དགུ་འདས་པ་དང་། ། རེ་རེ་ལྷག་པ་གཟུང་བའི་དོན་གྱི་ཕྱིར། །
འོག་མ་སུམ་ཅུ་རྩ་དགུ་སྒོ་བར་བྱ། ། དྲུག་ཅུའི་དབུགས་དང་ཕྱི་རོལ་ཞག་རེ་ལ། ། རིམ་པ་བཞིན་དུ་གཟའ་རེ་འཆར་བའི་ཕྱིར། ། གཟའི་གནས་སུ་ཚེས་གྲངས་བྱིན་པར་བྱ། ། དབུགས་དང་ཆུ་ཚོད་རེ་རེ་མི་སྤྱོད་པས། ། དབྱུག་གུའི་གནས་ནས་རེ་རེ་བྲི་བར་བྱ། ། ཚེས་རེ་བཞིན་དུ་རེ་རེ་འདའ་བའི་ཕྱིར། ། རིལ་པོའི་གནས་སུ་ཚེས་གྲངས་བྱིན་པར་བྱ། ། དབུགས་དང་ཆུ་ཚོད་བཞི་ལ་སྤྱོད་པས་ན། ། ཚེས་གྲངས་སྟེངས་ལ་མེ་ཡིས་བསྒྱུར་བར་བྱ། །
འོག་གི་གནས་ལོ་དེ་ཉིད་ཁོ་ནས་སྒྱུར། ། ཆུ་ཚོད་བཞི་དང་ཆུ་སྲང་ཉི་ཤུ་དྲུག ། ཉིན་རེ་བཞིན་དུ་ཉི་མས་སྤྱོད་པའི་ཕྱིར། ། རྟག་པར་ཚེས་རེ་བཞིན་དུ་བྱིན་པར་བྱ། ། སྐར་མ་རེ་ལ་ཆུ་ཚོད་དྲུག་ཅུ་རུང་། ། གནས་ཕྱིར་ཆུ་ཚོད་དྲུག་ཅུས་བསྒྱུར་བར་བྱ། ། གྲངས་མཐུན་ཕྱིར་ན་དབྱུག་གུ་སྟེང་དུ་གཞུག ། མདའ་ཡོན་ཟླ་བའི་ཁྱིམ་གྱི་ཆུ་ཚོད་ཀྱི། ། དགོས་པ་ཐོབ་པས་ཉི་མའི་རྐང་པ་སྦྱང་། ། རྐང་པ་དང་ནི་བགོས་པ་ལས་བྱུང་བའི། །
ཆུ་ཚོད་རྣམས་ཀྱང་ལྷོ་བྱང་བགྲོད་པ་ཡི། ། སྣད་ཀྱི་བྲི་བ་དང་ནི་སྣོན་པར་འགྱུར། ། སྐར་མ་རེ་རེ་ཟླ་བའི་ཞག་རེ་ལ། ། སྤྱོད་ཕྱིར་སྐར་མའི་གནས་སུ་ཚེས་གྲངས་བྱིན། ། ཉི་མས་ཟླ་བ་སྤྱོད་པའི་ལོངས་སྤྱོད་རྣམས། ། རི་བོང་འཛིན་པས་སྤྱོད་པར་མི་ནུས་པའི། ། ཚེས་ལ་དྲུག་གིས་སྒྱུར་ལ་དྲུག་ཅུས་བགོ ། ཐོབ་ནོར་དེ་ནི་གཟའ་ཡི་ཆུ་ཚོད་ཀྱི། ། སྦྱངས་པར་གྱུར་པའི་གཟའ་ཡིས་ལོངས་སྤྱོད་པ། ། རྒྱུད་རྒྱལ་མཚུངས་མེད་དུས་ཀྱི་འཁོར་ལོའི་གནད། །
ཕྱི་ནང་གཞན་གསུམ་ཤེས་པའི་དཀྱིལ་འཁོར་ལས། ། ལུང་དང་རིགས་པ་བླ་མའི་མན་ངག་གིས། ། མ་ནོར་དོན་རྟོགས་ཨོ་རྒྱན་པ་ཡིས་སྦྱར། ། འདི་དོན་སེམས་ཅན་ཀུན་གྱིས་རྟོག་པར་ཤོག ། ཕྱི་ནང་གཞན་གསུམ་གསལ་བ་ཞེས་བྱ་བའི་རྩིས་རྫོགས་སོ།། ༈ །།དེ་ལྟར་ནང་རྩིས་ཟབ་མོའི་གནད། ། དཔལ་ལྡན་ཡེ་ཤེས་མཁའ་འགྲོ་ཡིས། ། རྒོད་ཚང་རྗེ་ལ་དངོས་སུ་གནང་། ། ཨོ་རྒྱན་རྒྱལ་པོས་དེ་རྒྱས་སྤེལ། ། དངོས་གྲུབ་དཔལ་འབར་བློ་གྲོས་ཀྱི། །
བཻ་ཌཱུར་དཀར་པོའི་བུམ་བཟང་དུ། ། མན་ངག་བདུད་རྩིའི་བཅུད་ཀྱིས་གདམ། ། དོན་གཉེར་རྐང་དྲུག་ལྡན་པའི་ཚོགས། ། ལེགས་བཤད་བདུད་རྩིའི་བཅུད་ལ་རོལ། ། དེ་དག་གིས་ནི་དུས་ཚིགས་ཀྱི་བཀའ་བའི་གནད་སྤྱི་དོན་གྱི་སྒོ་ནས་བསྟན་ཟིན་ཏོ།། ༈ །།ད་ནི་གཉིས་པ་རི་རབ་ལ་བརྟེན་པ་ལ། རྒྱལ་ཆེན་རིས་བཞིའི་གནས་དང་ནི། ། སུམ་ཅུ་རྩ་གསུམ་ལྷ་ཡི་གནས། ། ཞེས་པ་ལྟར་གཉིས་ལས། དང་པོ་ནི།
དབུས་ཀྱི་རི་རབ་འདི་ལ་ཆུ་མཚམས་ནས་བརྩེགས་པས་བང་རིམ་བཞི་ཡོད་དེ། དེ་བཞིའི་བར་གྱི་ཐག་ནི་དཔག་ཚད་སྟོང་ཕྲག་བཅུ་བཅུ་ཡོད་པས། རི་རབ་ཀྱི་ཕྱེད་ཡན་དུ་ཕྱིན་ཏོ། ། བང་རིམ་དང་པོ་དཔག་ཚད་སྟོང་ཕྲག་བཅུ་དྲུག་དང་། གཉིས་པ་བརྒྱད་དང་། གསུམ་པ་བཞི་དང་། བཞི་པ་གཉིས་རི་རབ་ལ་འཕྱར་དུ་འཕགས་སོ། ། དེ་བཞི་ལ་གནོད་སྦྱིན་ལག་ན་གཞོང་ཐོགས་དང་། ཕྲེང་ཐོགས་དང་རྟག་ཏུ་མྱོས་པ་དང་། བཞི་པ་ལ་རྒྱལ་ཆེན་བཞི་རང་ཉིད་དང་དེའི་འཁོར་གྱི་ལྷ་རྣམས་གནས་ཏེ།
གསེར་གྱི་རི་བདུན་ལ་ཡང་། དེ་རྣམས་ཀྱིས་གྲོང་དང་གྲོང་རྡལ་གནས་སོ། ། ཁོར་ཡུག་ལའང་ལུང་ཕྲན་ཚེགས་སུ། ལག་ན་རྡོ་རྗེ་གོས་སྔོན་ཅན་ཞེས་པ་རྒྱལ་ཆེན་རིས་བཞི་གནས་པར་གསུངས་ཤིང་། གཞན་ཡང་ཉི་མ་ཟླ་བ་སྐར་མ་དང་། ། རི་དང་ཆུ་རླུང་དང་ལྗོན་ཤིང་དང་། ནགས་ཚལ་དང་ས་བླ་དང་། ནམ་མཁའ་དང་རྒྱ་མཚོ་རྣམས་ལའང་དེ་རྣམས་ཀྱི་ལྷ་གནས་ཏེ། འགྲེལ་པར་དེ་ཉིད་ཀྱི་ཕྱིར་ལྷའི་རིས་དེ་ནི། ཐམས་ཅད་པས་ཆེ་བའོ། །
ཞེས་སོ། ། སར་ནི། བང་རིམས་བཞི་ལ་རིམ་པའི་ལག་ན་གཞོང་ཐོགས་པ་དང་། རྟག་མྱོས་དང་། འཕྲེང་ཐོགས་རྣམས་གནས་ཤིང་། རྒྱལ་ཆེན་བཞི་ནི་གཉའ་ཤིང་འཛིན་གྱི་ངོས་ན་ཏེ། ཤར་ན་ཡུལ་འཁོར་སྲུང་གི་ཕོ་བྲང་། ཡུལ་འཁོར་སྲུང་དང་། ལྷོ་ན་འཕགས་སྐྱེས་པོའི་ཕོ་བྲང་། འཕགས་པར་སྐྱེས་དང་།
ནུབ་ན་མིག་མི་བཟང་གི་ཕོ་བྲང་། སྣ་ཚོགས་གཟུགས་དང་། བྱང་ན་རྣམ་ཐོས་སྲས་ཀྱི་ཕོ་བྲང་ལྕང་ལོ་ཅན་ཡོད་པར་བཤད་ལ། ལྕང་ལོ་ཅན་ན་གསང་བདག་ཕྱག་ན་རྡོ་རྗེ་བཞུགས་པར་བཀའ་བསྩལ་ལོ། ། བཞག་པར་ཡང་། གཉའ་ཤིང་འཛིན་ལ་རྒྱལ་ཆེན་བཞིའི་གནས་མིང་ས་དང་འདྲ་བ་སྟེ། ཆུ་ཞེང་དུ་དཔག་ཚད་ཉིས་བརྒྱ་ལྔ་བཅུ་པ་འཁོར་ཡུག་ཏུ་སྟོང་སྟོང་གིས་འཁོར་བ་གྲུ་བཞི་པ། ལམ་སྲང་དང་། སྐྱེད་ཚལ་དང་། ལྗོན་ཤིང་དང་།
རྫིང་བུ་དང་། གསེར་གྱི་ར་བ་དང་། ཟམ་པ་རྒྱུད་མ་དང་། གསེར་གྱི་བྱེ་མ་བརྡལ་བ་དང་། ཙནྡན་གྱི་ཆུས་ཆག་ཆག་བཏབ་པ་དང་། ཚོན་བརྒྱ་རྩ་གཅིག་གིས་མིག་མང་རིས་སུ་བྲིས་པ་སོགས། ཁྱད་པར་དུ་མ་ཅན་དུ་བཤད་དོ། ། གཉིས་པ་སུམ་ཅུ་རྩ་གསུམ་ལྷ་གནས་ལ། མདོར་བསྟན་པ་དང་། རྒྱས་པར་བཤད་པ་གཉིས།
དང་པོ་ནི། ལྷུན་པོའི་རྩེ་ན་སུམ་ཅུ་རྩ་གསུམ་པའི་ལྷ་གནས་སོ། ། ལྷུན་པོའི་རྩེ་དེའི་ངོས་རེ་རེ་ལ་དཔག་ཚད་བརྒྱད་ཁྲི་རེའོ། ། ཕྱོགས་མཚམས་དཔག་ཚད་ལྔ་བརྒྱའི་ཚད་ཙམ་བརྩེགས་པ་བཞི་ལ། གནོད་སྦྱིན་ལག་ན་རྡོ་རྗེ་གནས་སོ། ། བཞག་པར་ནི། དེའི་རྔམས་སུ་དཔག་ཚད་ཕྱེད་དང་ལྔ་དང་། ཆུ་ཞེང་དུ་བརྒྱ་ཉེར་ལྔ་དང་། མཐའ་སྐོར་དུ་ལྔ་བརྒྱ་པར་བཤད་དོ། ། གཉིས་པ་རྒྱས་བཤད་ལ།
གནས་ཚལ་ས་གཞི་ལྗོན་ཤིང་དང་། འདུན་པའི་ཁྱད་ཆོས་རྣམ་ལྔ་བཤད། ཅེས་པ་ལྟར། ལྔ་ལས། དང་པོ་ནི། རྩེ་དེའི་དབུས་ན་བརྒྱ་བྱིན་གྱི་ཕོ་བྲང་། གྲོང་ཁྱེར་ལྟ་ན་སྡུག་ཅེས་པ་ངོས་རེ་རེ་ལ་དཔག་ཚད་ཉིས་སྟོང་ལྔ་བརྒྱ་པ། རྔམས་སུ་དཔག་ཚད་ཕྱེད་དང་གཉིས་པའི་ར་བ། གསེར་གྱི་རང་བཞིན་ཏེ། ས་གཞི་ཚོན་བརྒྱས་བཀྲ་བ་ཤིང་བལ་ལྟར་འཇམ་པ།
རྐང་པ་བཞག་ན་ནི་ནེམ་དང་བཏེག་ན་འཕར་ཅེས་བྱེད་པའི་མཉེན་པ་ཡོད་དོ། ། བཞག་པར། དེ་གསེར་གྱི་ར་བ་དཔག་ཚད་ཕྱེད་དང་གསུམ་པས་སྐོར་བ། རྩིག་སྐྱབས་གསེར་དངུལ་བཱཻ་ཌཱུརྻ་ཤེལ་ལས་བྱས་པ། ངོས་བཞི་ན་མདའ་ཡབ་གྱེན་ཐུར་དུ་འཕྱང་བ་གཉིས་གཉིས་དང་ལྡན་པ། སྒོ་སྟོང་དུ་གཅིག་གིས་མ་ཚང་བ། སྒོ་ལ་དཔག་ཚད་ཕྱེད་དང་གསུམ་དང་། ཞེང་དུ་ཕྱེད་དང་གཉིས་ཡོད་པ། རིན་པོ་ཆེའི་རྒྱན་དུ་མས་སྤྲས་པ། སྒོ་རེ་རེ་ལ་ཡང་སྲུང་མ་གོ་མཚོན་ཐོགས་པ་ལྔ་བརྒྱ་ལྔ་བརྒྱ་ཡོད་པ།
ལམ་སྲང་ཞེང་དུ་དཔག་ཚད་བཅུ་གཉིས་དང་། རིང་བར་ཉིས་སྟོང་ལྔ་བརྒྱ་བས་མཛེས་པ། ས་ལས་ནི། ཆུ་ཞེང་དུ་དཔག་ཚད་ཁྲི་ཁྲི་ཡོད་པར་བཤད་དོ། གྲོང་ཁྱེར་གྱི་དབུས་དེ་ན་བརྒྱ་བྱིན་གྱི་ཁང་བཟངས་རྣམ་པར་རྒྱལ་བྱེད་ཡོད་དེ། ངོས་རེ་རེ་ལ་དཔག་ཚད་ཉིས་བརྒྱ་ལྔ་བཅུ་རེའོ། ། གྲོང་ལས་དཔག་ཚད་ཕྱེད་དང་ལྔ་འཕགས་པ། རྨང་རིན་པོ་ཆེ་བཞི་ལས་བྱས་པ། ཐེམ་སྐས་བཞི་དང་ལྡན་པ། ཀ་བ་བཞི་གསེར་དང་དངུལ་དང་བཱཻ་ཌཱུརྻ།
ཤེལ་ལས་བྱས་པ། ཀ་རྟེན་དང་ཀ་གཞུ་དང་བྲི་ཕུབ་དུང་ལ་སོགས་པས་བྱས་པ། བ་གམ་བརྒྱ་རྩ་གཅིག་པ། བ་གམ་རེ་རེ་ལ་ཁང་པ་བརྩེགས་པ་བདུན་བདུན་དང་། དེ་རེ་རེ་ལ་ཁང་མིག་བདུན་བདུན་དང་། དེ་རེ་རེ་ལ་ལྷའི་བུ་བདུན་བདུན་དང་། དེ་རེ་རེ་ལ་ལྷ་མོ་བདུན་བདུན་དང་། དེ་རེ་རེ་ལ་གཡོག་མོ་བདུན་བདུན་དང་། དེ་རེ་རེ་ལ་སིལ་སྙན་འཁྲོལ་བ་བདུན་བདུན་ཡོད་དེ། གྲོང་གིས་མངོན་པར་དགའ་བའོ། །
གཉིས་པ་ནི། གྲོང་ཁྱེར་དེའི་ཕྱིའི་ངོས་བཞི་ན་ལྷ་རྣམས་ཀྱི་བརྩེ་ས་སྐྱེད་ཚལ་བཞི་སྟེ། ཤིང་རྟ་སྣ་ཚོགས་ཅན་དང་། དེར་ཕྱིན་ན་ཤེས་པ་རྩུབ་པར་འགྱུར་བའི་ཚལ་དང་། ལྷའི་བུ་དང་བུ་མོ་རྣམས་འདྲེས་ཤིང་འདོད་ཡོན་ལ་སྤྱོད་པའི་ཚལ་དང་། དེར་ཕྱིན་ན་ཡིད་དགའ་བ་སྐྱེ་བའི་ཚལ་དང་བཞིའི་བརྒྱན་ཏེ། སུམ་ཅུ་རྩ་གསུམ་བརྩི་ཚུལ་ནི། གདགས་པ་དང་། དཀོན་མཆོག་ཏ་ལའི་གཟུངས་སུ་ཤིང་རྟ་སྣ་ཚོགས་ཀྱི་ཚལ་ན། གླང་པོ་ཆེ་ས་བསྲུང་ཀྱི་བུ་གཟུགས་བཟང་ཞིང་མཛེས་པ་དཀར་བ་ཡན་ལག་བདུན་ལེགས་པར་གནས་པ།
མགོ་དམར་བ། མཆེ་བ་དྲུག་པ། སྲིད་དུ་དཔག་ཚད་གཅིག་དང་། ཁོར་ཡུག་ཏུ་བདུན་ཡོད་པ། འཁོར་གླང་པོ་ཆེ་བརྒྱ་སྟོང་དང་ལྡན་པ་གནས་ཏེ། ལྷ་སྐྱེད་མོས་ཚལ་དུ་འགྲོ་བ་ན། དེས་མགོ་སུམ་ཅུ་རྩ་གསུམ་དུ་སྤྲུལ་ཞིང་། མགོ་རེ་རེ་ལ་མཆེ་བ་དྲུག་དྲུག་དང་། དེ་རེ་རེ་ལ་རྫིང་བུ་བདུན་བདུན་དང་། དེ་རེ་རེ་ལ་པདྨའི་སྡོང་པོ་བདུན་བདུན་དང་།
པདྨ་རེ་རེ་ལ་ལྷ་མོ་བདུན་བདུན་དང་། དེ་རེ་རེ་ལ་གཡོག་མོ་བདུན་བདུན་དང་། དེ་རེ་རེ་ལ་སིལ་སྙན་འཁྲོལ་བ་བདུན་བདུན་དུ་སྤྲུལ་ཏེ། མགོའི་དབུས་མ་ལ་དབང་པོ་དང་། གཞན་ལ་ཉེ་དབང་སོ་གཉིས་དང་། གླང་པོ་ཆེ་གཞན་རྣམས་ལ་འཁོར་རྣམས་ཞོན་ནས་འགྲོ་བ་མི་མངོན་པ་ལྟ་བུའི་མགྱོགས་པའི་ལྷ་རྣམས་དྲངས་ནས་སྐྱེད་མོས་ཚལ་དུ་སྐྱེལ་ལ། དེ་ནས་རྫུ་འཕྲུལ་དེ་བཏང་ནས་འདོད་པ་ལ་སྤྱོད་པར་གསུངས་སོ། ། དེས་ལྷའི་དབང་པོ་ལ་ཚལ་དུ་གདན་འདྲེན་པའི་གླང་པོ་ཆེ་ས་སྲུང་ཀྱི་བུ་ལྷམ་ཡིན་དང་འཐབ་པ་ལ། གླང་པོ་ཆེ་རབ་བརྟན་བྱ་བ་གཞན་གྱི་སྐབས་སུ། རྟ་མཆོག་སྤྲིན་གྱིས་ཤུགས་ཅན་ལ་ཆིབས་ནས་འབྱོན་ཞིང་།
ལྷ་མ་ཡིན་ལ་ཡང་ཕུན་སུམ་ཚོགས་པ་དེ་དག་དང་འདྲ་བ་ཡོད་པར་འོག་ནས་འཆད་དོ། ། གསུམ་པ་ནི། སྐྱེད་ཚལ་དེ་རྣམས་ཀྱི་ཕྱོགས་བཞི་དཔག་ཚད་ཉི་ཤུ་སྤྱོད་པ་ན། ས་གཞི་བཟང་པོ་ཚལ་དེ་དག་ལ་འགྲན་པ་ལྟ་བུ་ཡོད། བཞི་པ་ནི། གྲོང་ཁྱེར་དེའི་ཕྱིའི་བྱང་ཤར་ཀྱི་མཚམས་ན་ཤིང་ཡོངས་འདུས་ས་བརྟོལ་ཞེས་བྱ་བ། དཔག་ཚད་ལྔ་ཐུར་དུ་ཟུག་པ། བརྒྱ་གྱེན་དུ་འཕགས་པ། ཡལ་ག་དང་འདབ་མ་ལྔ་བཅུར་ཁྱབ་པ། མེ་ཏོག་རྒྱས་པའི་དྲི་རྫི་ཕྱོགས་སུ་དཔག་ཚད་བརྒྱ་དང་།
དེ་མིན་དུ་ལྔ་བཅུ་ལྡང་བའོ། ། སར། ཡལ་འདབ་ཀྱིས་བརྒྱད་ཅུར་ཁྱབ་པ་དང་། དེའི་དྲུང་དུ་དབྱར་ཟླ་བཞི་འདོད་པ་ལ་རྩེ་བར་བཤད་དོ། ། གཞན་ཡང་དབྱར་རྩེ་བ་དང་། དེའི་དྲུང་དུ་ཨར་མོ་ནིག་ལྟ་བུའི་རྡོ་ལེབ་དཀར་པོ། ཆུ་ཞེང་དུ་དཔག་ཚད་ལྔ་བཅུ་དང་རྔམས་སུ་དྲུག་དང་བཅོ་བརྒྱད། དབུས་ན་བརྒྱ་བྱིན་གྱི་སེང་གེའི་ཁྲི་དང་། ཉེ་འཁོར་ན་ཉེ་དབང་རྣམས་ཀྱི་ཁྲི་ཡོད། ལྔ་པ་ནི།
ལྷོ་ནུབ་ཀྱི་མཚམས་ན། ལྷའི་འདུན་ས་ཆོས་བཟང་སྟེ། དེར་ལྷ་རྣམས་བྱ་བ་དང་བྱེད་པ་མ་ཡིན་པ་བཀའ་བགྲོས་འོ། ། བཞག་པར། ཤར་ལྷོ་ན་དང་། སར། བྱང་ཤར་ན་དང་། དེའི་འདབས་ན་རྡོ་ལེབ་ཡོད་པར་བཤད་དོ། ། གཉིས་པ་ས་དང་མ་འབྲེལ་བའི་གནས་ནི། སུམ་ཅུ་རྩ་གསུམ་པ་དེའི་སྟེང་ནས་སྟེང་དུ་འཐབ་བྲལ་སོགས་འདོད་གཟུགས་ཀྱི་ལྷ་རྣམས་ཏེ།
ནམ་མཁའི་གཞལ་མེད་ཁང་རྣམས་ལ་གནས་སོ། ། དེ་ཡན་ཆད་ཀུན་འཐབ་བྲལ་ཡིན་ཡང་སྤྱི་མིང་སྒེར་ལ་བཏགས་ནས་དང་པོ་འཐབ་བྲལ་ཞེས་བྱ་སྟེ། ལྷ་འོག་མ་གཉིས་ནི་ལྷ་མིན་དང་འཐབ་པས་སོ། ། དེ་ལ་ལྷ་མ་ཡིན་གྱི་གནས་ནི། སར། རི་རབ་ཆུ་ལ་ནུབ་པའི་ཁོང་གསེང་ན་ཡོད་པར་བཤད་ཅིང་། འདི་ལྟར་དྲན་པ་ཉེར་བཞག་ཏུ་གསུངས་ཏེ། དཔག་ཚད་སུམ་ཁྲི་ན་འོད་ལྡན་གྱི་ཁྱིམ་ན་སྒྲ་གཅན་དང་། དེ་ནས་བཞི་སྟོང་ན་དཀར་ཕྲེང་གི་གྲོང་ན་མགུ་ཕྲེང་དང་། དེ་ནས་བཞི་སྟོང་བརྟན་པའི་གྲོང་ན་རབ་རྣོན་དང་།
དེ་ནས་བཞི་སྟོང་ན་ཟབ་པའམ་གསེར་ལྡན་གྱི་གྲོང་ན་ཐགས་བཟང་རིས་གནས་ལ། དེ་ནས་སྨ་དམའ་ཤེས་བཟང་ཤིང་། བཞི་པའི་གསེར་གྱི་ས་གཞི་ལ་ལྟ་ན་སྡུག་གི་དོད་གསེར་ལྡན་དང་། རྣམ་རྒྱལ་གྱི་དོད་སྡོམ་པ་ཅན་དང་། ཆོས་བཟང་གི་དོད་ནོར་བཟང་དང་། ཡོངས་སུ་འདུ་བའི་དོད་ཙི་ཊ་བ་དྲ་དང་། ཟླ་བ་དཀར་པོའི་དོད། རྡོ་ལེབ་བཟང་པོ་དང་། ཚལ་བཞི་ནི་ཤར་ཕྱོགས་ན་ཀུན་དགའ་དང་། རབ་དགའ་དང་དགའ་བ་དང་ཀུན་དགའ་ར་བའོ། །
ས་གཞི་བཞི་ནི། ཀུན་དགའ་ཅན་ནས། ཀུན་དགའ་ར་བ་ཅན་གྱི་བར་རོ། ། གླང་པོ་ཆེ་རབ་བརྟན་གྱི་དོད། བཟོད་པར་དཀའ་བ་དང་། ས་སྲུངས་ཀྱི་བུའི་དོད་ཏི་སེ་གངས་བརྩེགས་དང་། རྟ་སྤྲིན་གྱི་ཤུགས་ཅན་གྱི་དོད། བྲག་འཇིང་ཞེས་པའོ། ། ལྷ་དང་འཐབ་པ་ནི། ལྷ་ལྷ་མ་ཡིན་གྱི་བུ་མོ་འདོད་པ་དང་།
ལྷ་མ་ཡིན་ལྷའི་བདུད་རྩི་བཟང་པོ་འདོད་པས་ཞེ་འགྲས་ཏེ། ལྷ་མ་ཡིན་རྣམས་རི་རབ་ཀྱི་ཁོང་གསེང་ནས། གསེར་དངུལ་ཤེལ་མན་ཤེལ་བཱཻ་ཌཱུརྻའི་མཚོན་ཐོགས་ཤིང་། གོ་ཆ་གྱོན་ཏེ་ཆས་པ་ན། དམག་གི་བེར་གྱིས་བརྒྱ་བྱིན་གྱི་གདན་འགུལ་བས་དམག་འོང་བར་ཤེས་སོ། ། དེ་རྣམས་ཀླུ་དང་འཐབ་པས་ཕམ་ན་རང་གི་གནས་སུ་ལྡོག་ལ། དཀར་པོའི་ཀླུ་རྣམས་ཕམ་ན་ཆུ་མཚམས་ནས་ཐོན་ཏེ། རྫུ་འཕྲུལ་གྱི་ནམ་མཁའ་ལ་འཕགས་ནས། བང་རིམ་གྱི་ལྷ་དང་འཐབ་བོ། ། དེའི་ཚེ་ལྷའི་གནས་མི་གསལ་བ་གསལ་བའི་ཆེད་དུ།
སྒྲ་གཅན་གྱི་ཉི་ཟླ་ལག་པས་སྒྲིབ་ཅིང་། རྒྱལ་ཕམ་དང་སྐྱེ་དགུའི་བདེ་སྡུག་འཛམ་བུ་གླིང་པའི་དགེ་སྡིག་ལ་རག་ལས་པས། ལྷ་རྣམས་ཀྱིས་གླིང་འདི་ཡང་ཡང་དུ་མྱུལ་ལོ། ། ལྷ་ཕམ་ན་ཕོ་ཉ་རྒྱུ་ཞིང་སོང་སྟེ། ལྷའི་དབང་པོ་མཁྱེན་པར་མཛོད་ཅིག ལྷ་མ་ཡིན་གྱི་དཔུང་རྒྱལ་ཆེན་རིས་བཞི་པས་མ་ཐུབ་པས་སུམ་ཅུ་རྩ་གསུམ་པས་ཟློག་པར་མཛོད་ཅིག ཅེས་སྨྲས་པས། དབང་པོའི་གཞན་རྣམས་ལ་བསྒོའོ། ། གཡུལ་ངོར་སྤྱོད་པའི་གླང་པོ་ཆེ་རབ་བརྟན་ཡང་དབང་པོའི་བསམ་པ་ཤེས་ཏེ། དེར་ཕྱིན་ནས་ལྷ་རྣམས་རྩུབ་འགྱུར་གྱི་ཚལ་དུ་ཕྱིན་ཏེ་འཐབ་པར་མོས་ཏེ།
རི་རབ་ཀྱི་ནུབ་ཀྱི་སྟེང་ནས་འཐབ་བོ། ། བཞག་པར། ལྷོར་འཐབ་པར་བཤད་དོ། ། ལྷ་མ་ཡིན་རྣམས་རི་འཕེན་ཞིང་། དེ་ཀུན་དབང་པོའི་རྡོ་རྗེས་བཅོམ་པས་དུམ་བུ་རོལ་མཚོ་སོགས་སུ་ལྷུང་བས་སྲོག་ཆགས་དུ་མ་ཤི་སྟེ་མཚོ་དམར་པོར་འགྲོའོ། ། ལྷའི་མགོ་དང་སྐེད་པ་ཆད་ན་འཆི་ལ་ཡན་ལག་བཅད་ཀྱང་སྐྱེ་སྟེ། སྡུག་བསྔལ་ཆེན་པོ་འབྱུང་ངོ་། ། ལྷ་མ་ཡིན་མི་བཞིན་དུ་གནད་དུ་ཕོག་ན་འཆི་ལ། དེའང་གསེར་གྱི་ས་གཞིའི་སྟེང་དུ། མཚོ་ཀུན་སྣང་ལ་ཤི་བ་དང་།
རྐང་ལག་ཆད་པ་སོགས་ཀྱི་གཟུགས་བརྙན་ཤར་ཏེ། དམག་མ་ལོག་པའི་གོང་དུ་མྱ་ངན་བྱེད་པར་བཤད་དོ། ། སར་ལས། ལྷ་མ་ཡིན་ཡང་། ཡན་ལག་ཆད་པས་འཆི་བར་བཤད་ལ། གསང་བ་བསམ་གྱིས་མི་ཁྱབ་པའི་མདོར། ཐགས་བཟང་རིས་ཀྱི་ཤིང་རྟ་དཔག་ཚད་བདུན་བརྒྱ་པ་དྲག་ཏུ་འགྲོ་བའང་། དབང་པོའི་ལག་པ་གཡོན་པས་འཛིན་ནུས་པར་བཀའ་བསྩལ་ཏོ། ། དེ་དག་སུ་ཕམ་པ། རང་གི་གྲོང་ཁྱེར་དུ་ཞུགས་ནས་ཟམ་པ་བསྡུས་སྒོ་བཅད་དེ་གནས་པ་ན་དངངས་སྐྲག་འབྱུང་བར་ཕན་ཚུན་མི་ཚུགས་སོ། །
གསུམ་པ་ཞར་བྱུང་སེམས་ཅན་གྱི་ཁྱད་ཆོས་ལ། འདོད་པ་སྤྱོད་པ་དང་། ལྷའི་བུ་སྐྱེ་བ་དང་། འདོད་པ་དེ་བརྟེན་ཚུལ་དང་གསུམ་མོ། ། དང་པོ་ནི། ལྷ་དེ་རྣམས་ལ། འདོད་པ་སྤྱོད་པ་ནི་དང་པོ་དྲུག་ཡིན་ནོ། ། དྲུག་གིའང་རིས་འོག་མ་གཉིས་ནི་དབང་པོ་གཉིས་སྤྲད་དེ་དང་། གསུམ་པ་མ་བྱུང་བ་དང་། བཞི་པ་ལག་བཅངས་དང་།
ལྔ་པ་དགོད་པ་དང་། དྲུག་པ་བལྟས་པ་ཙམ་གྱིས་འཁྲིག་པའི་བདེ་བ་མྱོང་ངོ་། ། བྱེ་བྲག་ཏུ་སྨྲ་བ་ནི། དྲུག་ཆར་གཉིས་ཀྱིས་སྤྱོད་ཀྱང་། གདགས་པར་དེ་སྐད་འབྱུང་བ་ནི། འཁྲིག་པའི་དུས་ཀྱིས་ཚད་ཅེས་སྨྲའོ། ། ལྷ་དེ་དྲུག་གི་འདོད་ཡོན་གཞན་ནི་གོས་སྲང་ཕྱེད་དང་། བཞི་ཆ་དང་། བརྒྱད་ཆ་དང་། བཅུ་དྲུག་ཆ་དང་།
སོ་གཉིས་ཆ་དང་། རེ་བཞི་ཆའོ། ། རྗེ་ཁོལ་དང་། བག་མ་གཏོང་ལེན་དང་། ཕ་མ་དང་། ཕོ་མོའི་དབང་པོ་དང་། བཀྲེས་སྐོམ་དང་། དུས་བཞི་དང་། ཉིན་མཚན་རྣམས་ཡོད་ལ། མུ་གེ་དང་ཉོ་ཚོང་དང་ནད་དང་རྒ་བ་མེད་ཅིང་།
ཚ་གྲང་ནི་དང་པོ་ན་ཡོད་ཀྱི། དེ་ལས་གོང་དུ་མེད་ཅེས་བཞག་པར་རོ། ། ས་ལས་ནི། འདོད་ལྷ་གོང་མ་གསུམ་ལ་ཆུང་མ་འཆང་བ་དང་བག་མ་གཏོང་ལེན་མེད་པར་བཤད་ལ་དྲུག་ཆར་ལུས་ཀྱི་ཕྱི་ནང་གཙང་ཞིང་རྔུལ་དང་དྲི་མ་དང་རུས་པ་དང་རྩ་རྒྱུས་དང་། ནང་ཁྲོལ་དང་བཤང་གཅི་མེད་དོ། ། གསེར་དངུལ་ཤེལ་བཱཻ་ཌཱུརྻའི་གཞལ་མེད་ཁང་དང་། བ་གམ་དང་བསིལ་ཁང་དང་། སྟེགས་བུ་དང་། སྐར་ཁུང་དྲ་བ་ཅན་ཉམས་དགའ་བ་ནོར་བུ་སྣ་ཚོགས་པས་སྤྲས་ཤིང་། སྣང་བ་འགྱེད་པ་མཛེས་པ་ཡོད་དོ། །
བཟའ་བ་བདུད་རྩི་སྔོ་སེར་དཀར་དམར་བཞི་འབྱུང་བས་ལྗོན་ཤིང་དང་། བཏུང་བ་སྦྲང་རྩི་དང་སྦྲང་ཆང་འབྱུང་བའི་དང་། ཞོན་པའི་ཤིང་རྟ་སོགས་འབྱུང་བའི་དང་། གོས་དང་རྒྱན་འབྱུང་བའི་དང་། དྲི་བཟང་བདུག་པ་དང་། མེ་ཏོག་ཕྲེང་བ་འབྱུང་བའི་དང་། བཞད་གད་དང་། གར་དང་གླུ་དང་རོལ་མོའི་སྒྲ་འབྱུང་བའི་དང་། སྣོད་སྤྱད་ཡོ་བྱད་སྣ་ཚོགས་འབྱུང་བའི་ལྗོན་ཤིང་ཡོད་དེ། ཅི་འདོད་པ་བསམ་པ་ཙམ་གྱིས་ལག་ཏུ་ཡོང་ལ།
སྒྲ་མི་སྙན་ན་ནི། ཤིང་དེ་དག་ལ་དཔག་བསམ་གྱི་ཤིང་ཞེས་བྱ་སྟེ། རང་གིས་ལེན་གྱི་བསམ་པ་ཙམ་གྱིས་ལག་ཏུ་ཡོང་པ་ཡིན་ནོ། ། ཆུ་ཡན་ལག་བརྒྱད་ལྡན་གྱི་རྫིང་བུ་དང་། མཚོ་མེ་ཏོག་སྣ་ཚོགས་དང་། ཆུ་བྱ་སྐད་སྙན་པ་འབྱིན་པ་ཅན་དང་། དུས་དུས་སུ་བག་མེད་པ་ལས་སྐུལ་བར་བྱེད་པའི་རྔ་སྒྲ་དང་། ལམ་སྲང་ཀུན་ནས་སིལ་སྙན་དང་། ཕེག་ཏོབ་པའི་སྒྲ་སྒྲོགས་པའི། ལྷ་མོ་མཛེས་མས་གང་བ་དང་།
ས་ལ་མེ་ཏོག་མན་ད་ར་བ་པུས་མོ་ནུབ་པ་ཙམ་གྱིས་ཁེབས་པའི་རྙིང་པ་རྣམས་རླུང་གིས་འདོར་ཞིང་། གསར་པ་ལེགས་པར་འགྲེམས་ཏེ། དྲན་པ་ཉེར་བཞག་ཏུ། ལྷ་རྣམས་བསོད་ནམས་དབང་ཆེན་གྱིས། ལྷ་ཡི་གྲོང་དུ་རླུང་ཆེན་ལྡང་། མེ་ཏོག་རྙིང་པ་འདོར་བྱེད་ཅིང་། མེ་ཏོག་གསར་པ་ལེགས་པར་འགྲེམས། ཞེས་སོ། ། དགའ་ལྡན་པ་ནི། ས་བཅུ་པའི་དབང་ཕྱུག་གི་དྲུང་ན་རྟག་ཏུ་ཐེག་པ་ཆེན་པོའི་ཆོས་ལ་སྤྱོད་པས་ལྷག་སྟེ།
དྲན་པ་ཉེར་བཞག་གི་ཚིག་ལེའུར་བཅས་པར། ཐོས་པ་མང་དང་ཆོས་འཛིན་དང་། ། ཤེས་རབ་ལྡན་ཞིང་ཐར་པ་འདོད། ། ཡོན་ཏན་ལྡན་ལ་དགའ་བའི་མི། ། དེ་རྣམས་དགའ་ལྡན་ཉེ་བར་འགྲོ། ། ཞེས་སོ། ། གཉིས་པ་ནི། ལྷ་མོ་རྣམས་ལ་མངལ་གྱི་གནས་མེད་ཅེས་པར་ཏེ། ཕ་དང་མའི་པང་དུ་བྱིས་པ་ལོ་ལྔ་ལོན་པ་ཙམ་ནས། ལོ་བཅུ་ལོན་པ་ལྟ་བུའི་བར་ལ་རིམ་པ་བཞིན་འདོད་ལྷ་དྲུག་པོ་དེ་རྣམས་སུ་སྐྱེ་ལ།
གཞན་རྣམས་ལུས་མྱུར་དུ་རྫོགས་ཤིང་། བརྒྱ་བྱིན་ལུས་རྫོགས་པ་སྐྱེ་བས་སྔ་ཕྱི་བརྗེ་བའང་གཞན་གྱིས་མ་ཚོར་རོ། ། གཟུགས་ཅན་གྱི་ལྷ་རྣམས་ནི་ལུས་ཀུན་རྫོགས་པ་དང་། གོས་དང་བཅས་པ་ཉིད་དུ་སྐྱེ་ཞིང་། འདོད་ཁམས་པ་ནི་ངོ་ཚ་ཁྲེལ་ཡོད་ཤས་ཆུང་བས་གཅེར་བུར་སྐྱེ་ལ། རྒྱལ་བུ་དོན་འགྲུབ་དང་། དགེ་སློང་མ་དཀར་མོ་དང་། དགེ་ཚུལ་མ་སྣར་མ་རྣམས་ནི་གོས་དང་བཅས་པར་རོ། ། ལྷ་ཀུན་ཡང་སཾ་ཊི་ཏའི་སྐད་དུ་སྨྲའོ། ། ཁ་ཅིག་བདེན་པར་སྨྲ་བའི་དབང་དུ་བྱས་པ་ཞེས་ཟེར་རོ། །
གསུམ་པ་ནི། འདོད་པ་ཇི་ལྟར་གནས་པ་དང་། རང་གིས་སྤྲུལ་པ་དང་གཞན་གྱིས་སྤྲུལ་པ་ལ་དབང་བྱེད་པས་སྐྱེ་བ་གསུམ་པོ་ནི། རིམ་པ་བཞིན། འདོད་ལྷ་དང་མིར་བཅས་པ་རྣམས་དང་། འཕྲུལ་དགའ་བ་དང་། གཞན་འཕྲུལ་དབང་བྱེད་པའོ། ། དབེན་པ་ལས་སྐྱེས་པ་དང་། ཏིང་ངེ་འཛིན་ལས་སྐྱེས་པ་དང་། དགའ་བ་མེད་པའི་བདེ་བ་ཅན་གྱི་སྐྱེ་བ་གསུམ་པོ་ནི་རིམ་པ་བཞིན་བསམ་གཏན་དང་པོ་གསུམ་གྱིས་སྐྱེ་བས་ཏེ།
དེ་རེ་རེ་ལ་ས་གསུམ་གསུམ་ཏེ་དགུའོ། ། འོན་ཀྱང་ཚངས་ཆེན་ནི་སྤྱོད་དོ། ། བཞི་པ་བར་གྱི་ཐག་ཚད་ནི། གནས་དེ་རྣམས་ཀྱི་བར་གྱི་ཐག་ཚད་ནི་ཇི་སྲིད་ཅེ་ན། གནས་དང་གནས་ནས་འོག་འཛམ་གླིང་ཇི་སྲིད་པ་དེ་དང་དེའི་གོང་དུ་དེ་སྲིད་དེ་འདི་ནས་རྒྱལ་ཆེན་བཞིའི་ཕོ་བྲང་ལ་དཔག་ཚད་བཞི་ཁྲི་དང་། དེ་ནས་སུམ་ཅུ་རྩ་གསུམ་ལ་བཞིའོ། ། འདི་ནས་རྩ་གསུམ་ལ་བརྒྱད་ཁྲི་དང་། དེ་ནས་འཐབ་བྲལ་ལ་བརྒྱད་ཁྲི་སོགས་ཏེ། འདི་ནས་ཤིན་ཏུ་མཐོང་ཙམ། དེ་ནས་འོག་མིན་གྱི་བར་དུའོ། །
གདགས་པ་ལས་ནི་གོང་མ་གཉིས་ལ་དྲུག་འབུམ་བརྒྱད་ཁྲི་དང་། གཞན་རྣམས་ལ་བཞི་ཁྲི་པར་བཤད་དོ། ། ཅི་འོག་མས་གོང་མའི་གོང་མའི་གནས་སུ་ཕྱིན་ནས་མཐོང་ངམ་ཞེ་ན། རང་གིས་ས་གོང་མའི་རྫུ་འཕྲུལ་ཐོབ་པའམ། གཞན་ལ་བརྟེན་ཏེ་དེ་ན་གནས་པའི་ལྷས་ཁྲིད་ན་མཐོང་གིས་དེ་དག་མ་གཏོགས་པ་རྣམས་ཀྱིས་ཁམས་དང་ས་གོང་མར་འགྲོ་བ་དང་མཐོང་བ་མེད་དོ། ། རྒྱལ་ཆེན་བཞི་པ་ནི། རྩ་གསུམ་པར་འགྲོ་ཞིང་མངོན་པར་དགའ་བའི་ཞིང་ནའང་གསེར་དངུལ་གྱི་སྐས་ལ་འཛེགས་ཏེ་མི་རྣམས་དེར་འགྲོ་བར་བཤད་དོ། ། སྐྱེས་རབས་སུ་ཚངས་པ་མཐོང་བར་བཤད་པ་ནི། འདོད་པའི་ལུས་སུ་སྤྲུལ་པའོ། ། དེ་རྣམས་ཀྱི་ཚད་ནི་འཐབ་བྲལ་སོགས་བཞི་རི་རབ་ཀྱི་སྟེང་ཙམ་ཞེས་དང་།
གཞན་ནི་གོང་མ་ཉིས་འགྱུར་དུ་སྨྲའོ། ། བསམ་གཏན་དང་པོའི་གླིང་བཞི་ཙམ་དང་། གཉིས་པ་སྟོང་སྤྱི་ཕུད་ཙམ་དང་། གསུམ་པ་སྟོང་གཉིས་པ་ཙམ་དང་། བཞི་པ་སྟོང་གསུམ་ཙམ་དུ་སྨྲ་སྟེ། གཞན་ནི་དང་པོ་སོགས་གསུམ་སྟོང་སྤྱི་ཕུད་སོགས་གསུམ་ཙམ་དང་། བཞི་པ་ཚད་མེད་དུ་སྨྲའོ། ། བདུན་པ་སྟོང་གསུམ་ངོས་བཟུང་ཞིང་འབྱུང་འཇིག་མཉམ་དུ་བསྟན་པ་ནི། གླིང་བཞི་པ་དང་ཉི་ཟླ་དང་། རི་རབ་དང་ནི་འདོད་ལྷ་དང་།
ཚངས་པའི་འཇིག་རྟེན་བསམ་གཏན་དང་པོ་ཡན་ཆད། སྟོང་ལ་ནི། སྟོང་སྤྱི་ཕུད་ཅེས་ཡིན་པར་འདོད་དེ། སྟོང་ཆེན་པོ་འཇིག་རྟེན་གྱི་སྤྱི་ཕུད་ལྟ་བུ་ཡིན་པས་སོ། ། སྤྱི་ཕུད་དེ་སྟོང་ལ་ནི། སྟོང་གཉིས་པ་བར་མའི་འཇིག་རྟེན་གྱི་ཁམས་ཞེས་བྱ་བ་ཡིན་ནོ། ། སྟོང་གཉིས་པ་དེ་སྟོང་ལ་ནི་སྟོང་གསུམ་གྱི་འཇིག་རྟེན་ཞེས་བྱ་སྟེ་གླིང་བཞི་བྱེ་བ་ཕྲག་བརྒྱའོ། ། དེ་གསུམ་ལའང་ལྕགས་རི་རེ་རེ་དང་བདག་བྱེད་པའི་ཚངས་པ་རེ་བཤད་དོ། ། དེ་ཐམས་ཅད་མེ་སོགས་ཀྱི་མཉམ་དུ་འཇིག་ཅིང་འབྱུང་བ་སྟེ་འཆགས་པ་ཡིན་ནོ། ། ཡང་།
སློབ་དཔོན་ཆོས་ཤེས་ཀྱིས། དཔལ་ཕྱག་ན་རྡོ་རྗེ་དབང་བསྐུར་བའི་རྒྱུད་དུ་བཀའ་བསྩལ་བ་ལྟར། སྟོང་གསུམ་བྱེ་བ་ཁྲག་བརྒྱ་ལ་རབ་འབྱམས་ཀྱིས་མཚམས་སྦྱར་རོ། ། དེ་བྱེ་བ་ཁྲག་བརྒྱ་ལ་རབ་འབྱམས་ཀྱི་རྒྱུད་གཅིག་གོ ། དེ་བྱེ་བ་ཁྲག་བརྒྱ་ལ་རབ་འབྱམ་ཀྱི་རྒྱུད་བར་མ་གཅིག་གོ ། དེ་བྱེ་བ་ཁྲག་བརྒྱ་ལ་གཞི་དང་སྙིང་པོ་མེ་ཏོག་གིས་བརྒྱན་པའི་ཞིང་གི་སྐོར་བ་གཅིག་སྟེ། དེ་ནི་ལོངས་སྐུ་རྣམ་པར་སྣང་མཛད་ཀྱི་རྣམ་པར་སྨིན་པའི་སངས་རྒྱས་ཀྱི་ཞིང་ཡིན་ཞིང་། དེའང་སངས་རྒྱས་རྣམ་པར་སྣང་མཛད་དེ་གངས་ཅན་མཚོའི་ཕྱག་གི་རྡུལ་ཕྲ་རབ་གཅིག་ལ་གནས་པར་བཤད་དོ། ། འདི་དང་། ས་དང་།
གཞག་པར་ནི། སེམས་ཅུང་ཟད་མི་འདྲ་བ་དང་། འཆི་མེད་མཛོད་ཀྱི་འགྲེལ་པར། མིའི་འཇིག་རྟེན་ལ། བྷ་ར་དྷ་སོགས་དུམ་བུ་དགུར་བཤད་པ་སོགས། དཔལ་དུས་ཀྱི་འཁོར་ལོ། ། འཇིག་རྟེན་གྱི་ཁམས་དཔག་ཚད་འབུམ་ཁྲག་བཞི་པ་སོགས་འདི་དང་མི་འདྲ་བས་སྐོར་པ་དང་། ཕལ་པོ་ཆེར། སྟོང་གསུམ་འོག་མིན་བྱེ་བ་ཕྲག་བརྒྱ་སོགས་བཀའ་སྩལ་པ་ནི། སེམས་ཅན་སོ་སོའི་སྣང་བ་བཞིན་བཀོད་པ་སྟེ།
དེར། ཞིང་རྣམས་འདི་ཀུན་སེམས་ཀྱིས་རྣམ་པར་བརྟགས། ། ཞེས་སོ། ། ཡང་བྱེ་བྲག་ཏུ་སྨྲ་བ་ལྟར་སྟེང་འོག་ན་ཞིང་མེད་པ་དང་། ཞིང་ཀུན་ཟག་བཅས་མ་ཡིན་གྱི། དག་པ་དང་མ་དག་པའི་ཞིང་རབ་འབྱམས་ཕྱོགས་བཅུ་ན་ཡོད་ལ། དེ་རྣམས་ཀྱང་ནམ་མཁའ་དང་ནོར་བུའི་རྒྱ་མཚོ་དང་། སངས་རྒྱས་ཀྱི་སྐུ་བྱིན་ལ་སོགས་ལ་གནས་ཤིང་། དབྱིབས་ནི་ཟླུམ་བུ་དང་། ཟུར་གསུམ་དང་།
གྲུ་བཞི་དང་། ནོར་བུ་དང་། པདྨ་དང་། འཁོར་ལོ་ལྟ་བུ་དང་། ཟུར་བརྒྱད་པ་དང་། སངས་རྒྱས་ཀྱི་མཚན་ལྟ་བུ་སོགས་ཏེ། ཕལ་པོ་ཆེར་ལྟའོ། ། གླིང་བཞི་ཡང་བདེ་བ་ཅན་ན་མེད་ཅིང་། སངས་རྒྱས་རི་རབ་འོད་ཀྱི་ཞིང་ན། འཛམ་བུ་གླིང་ལ་དཔག་ཚད་བྱེ་བ་དང་།
གཞན་གསུམ་ལ་བརྒྱད་ཁྲི་རེ་དང་། སྣང་བའི་ཁྱད་པར་ཡང་སེམས་ཀུན་ཏུ་བཟང་པོའི་ཞིང་ན་སྟོང་གསུམ་རིལ་པོ་ཉི་ཟླ་ཟུང་གཅིག་གིས་གསལ་བ་དང་། ཕལ་པོ་ཆེར། ཞིང་རྣམས་ལ་ལ་འོད་མེད་དེ། ། མུན་པའི་འཇིགས་པ་ཤིན་ཏུ་ཆེ། ། རེག་ན་སྡུག་བསྔལ་སྤུ་གྲི་འདྲ། ། བལྟ་ན་མི་བཟད་ཅི་ཡང་གཡའ། ། ཞིང་རྣམས་ལ་ལ་ལྷ་འོད་ཅན། ། ལ་ལ་ཁྱིམ་གྱི་འོད་ཅན་ཏེ། ། ལ་ལ་ཉི་ཟླའི་འོད་དང་ལྡན། །
ཞིང་རྣམ་ལ་ལ་རང་གི་འོད། ། ཤིང་གི་འོད་ཅན་དྲི་མ་མེད། ། ལ་ལའི་རི་བོའི་འོད་ཅན་སྟེ། ། ཞིང་རྣམས་ལ་ལ་ནོར་བུའི་འོད། ། ལ་ལ་མར་མེའི་འོད་ཅན་ཏེ། ། ཞིང་རྣམས་ལ་ལ་སངས་རྒྱས་འོད། ། ཞིང་རྣམས་ལ་ལ་པདྨའི་འོད། ། སྤོས་ཆུའི་འོད་དང་ལྡན་པའང་ཡོད། ། སྨོན་ལམ་དབང་གིས་རྣམ་པར་སྦྱངས། ། ཞེས་དང་།
ཡང་རྒྱན་གྱི་ཁྱད་པར་ཡང་། ཞིང་གི་རྒྱན་མངས་བྱེ་བ་ཡི། ། ཞིང་རྣམས་ལ་ལ་རྣམ་པར་བྲིས། ། རྒྱན་དང་ཚུལ་རྣམས་ཐ་དད་པར། ། སྣ་ཚོགས་མིག་གཡོར་ལྟ་བུར་སྣང་། ། ཞེས་དང་། ཡང་སངས་རྒྱས་འོད་མེད་ཀྱི་ཁྱད་པར་ཡང་། ། ཞིང་རྣམས་ལ་ལར་སངས་རྒྱས་མེད། ། ཞིང་རྣམས་ལ་ལར་སངས་རྒྱས་བཅས། ། ལ་ལའི་ཞིང་ན་སངས་རྒྱས་གཅིག །
ལ་ལར་སངས་རྒྱས་མང་པོའོ། ། ཞེས་དང་། ཡང་གནས་པའི་ཡུན་ཡང་། ཞིང་རྣམས་ལ་ལ་བསྐལ་པ་ཙམ། ། ལ་ལ་བསྐལ་པ་བཅུ་པ་སྟེ། ། ཞིང་རྣམས་ལ་ལ་སྡུག་བསྔལ་མཉམ་པའི། ། བསྐལ་པ་བྱེ་བར་བརྗོད་པ་ཡིན། ། ཅེས་སོ། ། ཡང་འཇིག་རྟེན་གྱི་ཁམས་ཐད་ཀ་བ་འདི་ལྟ་བུ་དང་། སྣྲེལ་ཞི་ལ་སོགས་ལ་རྐང་པ་བཙུགས་པ་དང་།
སྤྱི་བོ་བཙུགས་སུ་འགྲོ་བ་གསུམ་དུ་འཆད་དེ། རྒྱ་ཆེར་གཞན་དུ་ལྟའོ། ། བརྒྱད་པ་ལུས་ཚེའི་ཚད་བཤད་པ་ལ། ལུས་ཚད་དང་ཚེ་ཚད་གཉིས། དང་པོ་ལ། མིའི་ལུས་ཚད་དང་། ལྷའི་ལུས་ཚད་གཉིས། དང་པོ་ནི་སྤྱིར་སྣོད་ཀྱི་ཚད་ཡོད་པ་བཞིན་དུ། དེའི་སེམས་ཅན་གྱི་ཚད་ཡོད་དམ་ཞེ་ན། ཆོས་མངོན་པར།
ངན་འགྲོའི་ལུས་ཚད་སྡིག་པ་ཆེ་ཆུང་གི་དབང་གིས་གཅིག་དུ་མ་ངེས་པར་བཤད་ཅིང་། ཡུམ་དུའང་། དམ་པའི་ཆོས་སྤོང་བ་དམྱལ་བར་སྐྱེ་བས་ལུས་ཚད་བཤད་དུ་མི་རུང་བར་བཀའ་བསྩལ་ཏོ། ། བཟང་སྐྱོང་གི་ཞུས་པར། དམྱལ་བ་འགའ་ཞིག་མ་གཏོགས་པ་ལ་རང་གི་ཁྲུ་བརྒྱད་ཡོད། ཅེས་དང་། དྲན་པ་ཉེར་གཞག་ཏུ། མཚམས་མེད་གཅིག་བྱས་པའི་མནར་མེད་ཀྱི་ལུས་དཔག་ཚད་གཅིག་ནས་ལྔ་བྱས་པ་ལ་དཔག་ཚད་ལྔའི་བར་ཡོད་ཅེས་དང་། མདོ་མྱང་འདས་སུ། མཚམས་མེད་བརྒྱད་བྱས་པའི་དམྱལ་བའི་ལུས་ལ་དཔག་ཚད་བརྒྱད་ཁྲི་ཡོད་ཀྱང་གཅིག་ལ་གཅིག་མི་ཐོགས།
ཞེས་དང་། དཀོན་མཆོག་ཏ་ལའི་མདོར། ཐེག་ཆེན་ལ་སྐུར་བ་བཏབ་པའི་དམྱལ་བའི་ལྕེ་ལ་དཔག་ཚད་འབུམ་ཡོད་ཅེས་དང་། ཉི་མའི་སྙིང་པོའི་མདོར། ཡིད་དྭགས་ཆུང་བ་ལ་མཐོ་གང་དང་། ཆེ་བ་ལ་དཔག་ཚད་སྟོང་ཡོད་པ་དང་། དུད་འགྲོ་ཆུང་བ་ལ་སྐྲ་རྩེའི་ལྔ་བཅུའི་ཆ་དང་། གླང་པོ་རབ་བརྟན་དང་ས་སྲུང་ཀྱི་བུ་ལ། མཐའ་སྐོར་དུ་དཔག་ཚད་བདུན་དང་། རྒྱ་མཚོར་གནས་པའི་ཀླུའི་རྒྱལ་པོ་རྣམས་ཀྱིས་དེ་ལས་ལུས་མ་འཕགས་པར།
རོ་སྟོད་ཀྱིས་སུམ་ཅུ་རྩ་གསུམ་དུ་ཕྱིན་ཏེ་ཐུབ་པ་ལ་ཆོས་ཉན། ཞེས་དང་། ལས་བརྒྱ་པར། ཆུ་སྲིན་ཆེ་བ་ལ་དཔག་ཚད་ཉིས་སྟོང་བདུན་བརྒྱ་ཡོད་ཅེས་དང་། རྣམ་པར་ཤེས་པ་འཕོ་བའི་མདོར། ཀླུ་དགའ་བོ་དང་ཉེ་དགའ་བོའི་ལུས་ཀྱིས་རི་རབ་ཀྱང་གཡོ་ཞིང་། དབུགས་ཀྱི་དུག་གིས་རྒྱ་མཚོའང་བཏུང་དུ་མི་རུང་བར་བྱེད་ཅེས་དང་། ལུང་གཞིར། ཀླུ་གཉིས་ཀྱིས་རི་རབ་ལ་ལན་གསུམ་དཀྲིས་པར་བཀའ་བསྩལ་ཏེ། ཀླུའི་ལུས་རྣམས་ནི་སྤྲུལ་པ་ཡིན་པའང་སྲིད་དོ། །
དེས་ན་མིའི་ལུས་ཚད་ནི། འཛམ་བུ་གླིང་པ་ཚེ་ལོ་བརྒྱ་པ་རྣམས་ཀྱི་ལུས་ཚད་ནི། ཁ་ཅིག་ཁྲུ་བཞི་པ་དང་ཕལ་ཆེར་ཕྱེད་དང་བཞི་སྟེ། ཁྲུ་ནི་ཆོས་མངོན་པ་བཤད་པའི་དུས་ཀྱི་མི་ཡི་ཁྲུ་ཡིས་བརྩིའོ་ཞེས་སློབ་དཔོན་རྒྱལ་པོ་སྲས་བཤད་ལ། འོན་ཀྱང་འོག་ནས་འཆད་པ་འགྱུར་སྒྲེས་པའི་ཁྲུའོ། ། བསྐལ་པ་དང་པོའི་མི་འགའ་ཞིག་ནི་བརྒྱ་བྱིན་དང་མཉམ་སྟེ། ཡབ་སྲས་མཇལ་བས་སྤྱི་བོ་སྐྱེས་དང་། བརྒྱ་བྱིན་སྟན་གཅིག་ལ་འདུག་པ་ན་མིག་འབྱེད་བཙུམ་ཡོད་མེད་མ་གཏོགས་པ་ཁྱད་མེད་པར་བཀའ་བསྩལ་པས་སོ། ། ཤར་ལུས་འཕགས་པོ་ཁྲུ་བརྒྱད་དང་། བ་གླང་སྤྱོད་པ་བཅུ་དྲུག་དང་།
བྱང་སྒྲ་མི་སྙན་པ་སོ་གཉིས་པ་ཞེས་བྱ་བ་ཕྱི་མ་ཉིས་འགྱུར་དུ་སྐྱེད་དོ། ། སར། ལུས་འཕགས་པོ་སོགས་ཀྱང་རང་གི་ཁྲུ་ཕྱེད་དང་བཞི་པར་བཤད་དོ། ། གཉིས་པ་ལྷའི་ལུས་ཚད་ལ། འདོད་ལྷའི་ལུས་ཚད་དང་། གཟུགས་ཀྱི་ལྷའི་གཟུགས་ཚད་གཉིས། དང་པོ་ནི། འདོད་དང་ལྡན་པའི་ལུས་ཚད་རྒྱལ་ཆེན་བཞི་པ་རྒྱང་གྲགས་བཞི་ཆ་ནས། དགའ་ལྡན་པ་གཉིས་དང་། གཞན་འཕྲུལ་བ་རྒྱང་གྲགས་ཕྱེད་དང་གཉིས་ཀྱི་བར་དུ་རྒྱང་གྲགས་བཞི་ཆ་རེ་བསྐྱེད་དོ། །
སར། ལྷ་མིན་གྱི་ལུས་ཚད་དང་། ཚེ་ཚད་དང་། ལོངས་སྤྱོད་སུམ་ཅུ་རྩ་གསུམ་པ་དང་འདྲ་བ་དང་། བརྒྱ་བྱིན་དང་། འཐབ་བྲལ་བ་རྒྱང་གྲགས་ཕྱེད་པར་བཤད་དོ། ། གཉིས་པ་གཟུགས་ཀྱི་ལྷའི་ལུས་ཚད་ནི། གཟུགས་ཅན་དང་པོ་ཚངས་རིས་པ་དཔག་ཚད་ཕྱེད་དང་། དེའི་གོང་མ། ཕྱེད་ཕྱེད་སྐྱེད་དེ།
འོད་ཆུང་མན་ཆད་ཀྱི་ལུས་ཚད་དཔག་ཚད་གཉིས། དེའི་ལྟག་ཚད་མེད་འོད་ཡན་ཆད་ཀྱི་ལུས་ནི། འོག་མ་ལས་གོང་མ་ཉིས་འགྱུར་ཉིས་འགྱུར་གྱིས་ཆེ་སྟེ། དགེ་རྒྱས་པ་རེ་བཞི་དང་། སྤྲིན་མེད་པའི་དཔག་ཚད་གཉིས་གསུམ་དོར་བས་བརྒྱ་ཉེར་ལྔ་ནས། འོག་མིན་པའི་ཁྲི་དྲུག་སྟོང་གི་བར་རོ། ། གཉིས་པ་ཚེ་ཚད་ལ། བདེ་འགྲོའི་ཚེ་ཚད་དང་། ངན་འགྲོའི་ཚེ་ཚད། མ་ངེས་པའི་འཆི་བ་ཡོད་མེད་དཔྱད་པ་དང་གསུམ།
དང་པོ་ལ་མིའི་ཚེ་ཚད་དང་ལྷའི་ཚེ་ཚད་གཉིས། དང་པོ་ནི། སྤྱིར་བོང་ཚོད་ཐ་དད་པ་རྣམས་ཀྱི་ཚེ་ཚད་ཀྱང་ཐ་དད་དམ་ཞེ་ན། སྒྲ་མི་སྙན་ན་ཚེ་ལོ་སྟོང་སྟེ། ནུབ་དང་ཤར་གཉིས་ན་དེའི་ཕྱེད་ཕྱེད་སྤངས་པ་སྟེ། རིམ་པས་ལྔ་བརྒྱ་དང་། ཉིས་བརྒྱ་ལྔ་བཅུའོ། ། འཛམ་གླིང་འདི་ན་མ་ངེས་ཏེ། རིམ་པ་ལྔ་བརྒྱ་དང་། རེས་ཐུང་སྟེ་ཐ་མར་ལོ་བཅུ་དང་།
རེས་རིང་སྟེ་སྐལ་པ་དང་པོའི་མིའི་ཚེ་ལོ་དཔག་ཏུ་མེད་དོ། ། དགོངས་རྒྱན་དུ་བར་དུ་མ་ངེས་ཤིང་ཐོག་མཐའ་ངེས་པར་བཤད་དོ། ། གཉིས་པ་ལ་འདོད་ལྷའི་ཚེ་ཚད། གཟུགས་ཁམས་པའི་ཚེ་ཚད། གཟུགས་མེད་ཚེ་ཚད་དང་གསུམ། དང་པོ་ནི། མི་ལོ་ལྔ་བཅུ་ལ་འདོད་ལྷ་འོག་མ་རྒྱལ་ཆེན་བཞི་པའི་ཉིན་ཞག་གཅིག་སྟེ། ཉིན་ཞག་དེ་ཡིས་གྲངས་པའི་ཞག་སུམ་ཅུ་ལ་ཟླ་བ་དང་། དེ་བཅུ་གཉིས་ལ་ལོར་བྱས་པའི་རྒྱལ་ཆེན་བཞི་པའི་ཚེ་དེ་ནི་རང་རང་ལོ་ལྔ་བརྒྱའོ། ། འདོང་ལྷ་གོང་མ་ལྔའི་ཞག་དང་ལོ་ཡི་ཚད་གཉིས་ཀ་ཉིས་འགྱུར་ཏེ།
རིམ་པ་བཞིན་མི་ལོ་བརྒྱ་དང་སྟོང་དྲུག་བརྒྱ་ལ་ཉིན་ཞག་སྟེ། དེ་ཡིས་གྲངས་པའི་ལོ་སྟོང་དང་། ཉིས་སྟོང་དང་། བཞི་སྟོང་དང་། ཁྲི་དྲུག་སྟོང་ནི་ཚེ་ཚད་དོ། ། གཉའ་ཤིང་ཡན་ཆད་ན་ཉི་ཟླ་མེད་ཀྱང་ཉིན་མཚན་ནི་ཀུ་མུ་ཏ་དང་། པད་མ་མེ་ཏོག་ཁ་ཕྱེ་ཟུམ་དང་། བྱ་རྣམས་སྐད་འབྱིན་མི་འབྱིན་དང་། གཉིད་གྲོ་བ་སངས་མ་སངས་ཏེ། སྣང་བའི་བྱ་བ་ནི་རང་གིས་འོད་ཀྱིས་ཤེས་སོ། །
གཉིས་པ་གཟུགས་ཁམས་པའི་ཚེ་ཚད་ནི། གཟུགས་ཅན་རྣམས་ན་ཉིན་མཚན་མེད་ཀྱང་། ཚེ་ཚད་ནི་རང་གི་ལུས་གཞལ་བའི་དཔག་ཚད་ཀྱི་གྲངས་ཀྱིས་བསྐལ་པ་ཡིས་འཇལ་ཏེ། གཟུགས་ཅན་དང་པོ་བསྐལ་པ་ཕྱེད། དེ་ཡི་གོང་མ་ཕྱེད་ཕྱེད་བསྐྱེད། འོད་ཆུང་རྣམས་ཀྱི་ལྟག་ཡན་ཆད། ཚེ་ནི་ཉིས་འགྱུར་ཉིས་འགྱུར་ཏེ། སྤྲིན་མེད་བསྐལ་ཆེན་གསུམ་དོར་རོ། ། ཞེས་པའོ། ། གསུམ་པ་གཟུགས་མེད་པའི་ཚེ་ཚད་ནི།
གཟུགས་མེད་དང་པོའི་ཚེ་ཚད་ནི། བསྐལ་པ་སྟོང་ཁྲག་ཉི་ཤུ། གོང་མ་གསུམ་ཉི་ཤུ་རེའི་ལྷག་པའི་ལྷག་པ་ཡིན་ཏེ། གཟུགས་མེད་བཞི་ལས་བསྐལ་ཆེན་སྟོང་ཕྲག་བརྒྱད་ཅུ་ཐུབ་བོ། ། བསྐལ་པ་དེ་གང་ཞེ་ན་འོད་ཆུང་ནས་བཟུང་སྟེ་བསྐལ་ཆེན་ཏེ། དེའི་འོག་མ་ཚངས་ཆེན་སོགས་གསུམ་ནི་བསྐལ་ཆེན་ཕྱེད་ལ་བསྐལ་པར་བྱས་པ་ཡིན་ནོ། ། གཉིས་པ་ངན་འགྲོའི་ཚེ་ཚད་ལ། ཚ་དམྱལ། དུད་འགྲོ། ཡི་དྭགས།
གྲང་དམྱལ་གྱི་ཚེ་ཚད་དང་བཞི། དང་པོ་ནི། ཡང་སོས་ལ་སོགས་པ་དྲུག་རིམ་པ་བཞིན། འདོད་ལྷ་རིགས་དྲུག་གི་ཚེ་དང་། ཉིན་ཞག་མཉམ་ལ། རང་གིས་ཉིན་ཞག་དེས་བགྲངས་པའི་དྲུག་པོ་དེ་རྣམས་ཀྱི་ཚེ་འདོད་ལྷ་རིགས་དྲུག་དང་ལོ་གྲངས་འདྲ་བ་ཡིན་ཏེ། རྒྱལ་ཆེན་རིས་བཞི་པས་ཚེ་ནི་ཡང་སོས་པས་ཞག་གཅིག་སྟེ། ཞག་དེ་སུམ་ཅུ་ལ་ཟླ་བ། དེ་བཅུ་གཉིས་ལ་ལོར་བྱས་པའི་རང་ལོ་ལྔ་བརྒྱ་ཐུབ་པ་སོགས་སོ། ། རབ་ཏུ་ཚ་བ་ནི་བར་བསྐལ་ཕྱེད་དང་།
མནར་མེད་ནི་བར་བསྐལ་གཅིག་གོ ། གཉིས་པ་ནི། དུད་འགྲོ་རྣམས་ཚེ་མཆོག་ཏུ་རིང་བས་ན་བར་བསྐལ་གཅིག་སྟེ། དགེ་སློང་དག་ཀླུ་བརྒྱད་པོ་ནི་ཀླུ་ཆེན་པོ་སྟེ། བསྐལ་པར་གནས་པར་འཛིན་ནོ། ། ཐུང་བ་ཡུད་ཙམ་པ་ཉི་མའི་སྙིང་པོར་རོ། ། གསུམ་པ་ཡི་དྭགས་རྣམས་ཀྱི་ཚེ་ནི་མིའི་ཟླ་བ་གཅིག་ལ་ཉིན་ཞག་གཅིག་ཏུ་བྱས་པས་རང་ལོ་ལྔ་བརྒྱ་སྟེ། མི་ལོ་ཁྲི་ལྔ་སྟོང་ངོ་། ། མདོ་ཉི་སྙིང་དུ། ཐུང་བས་སྟོང་དང་རིང་བས་སྟོང་ཁྲག་བརྒྱད་ཅུ་ཐུབ་པར་བཀའ་བསྩལ་ཏོ། །
བཞི་པ་གྲང་དམྱལ་གྱི་ཚེ་ཚད་ནི། མ་ག་དྡྷའི་ཏིལ་ཁལ་བརྒྱད་ཅུ་ཤོང་བས་ཏིལ་གྱིས་སྦྱངས་ནང་བྱུར་བུར་བཀང་བ་ནས། མི་ལོ་བརྒྱ་རེ་བཞིན་ཏིལ་ཉག་གཅིག་ཕྱུང་བས་ཟད་པར་འགྱུར་པ་ནི། ཆུ་བུར་ཅན་གྱི་དམྱལ་བའི་ཚེ་ཚད་ཡིན་ཏེ། མ་ག་དྷའི་ཕུལ་ལུའི་ནང་དུ་ཏིལ་ཉག་སུམ་འབུམ་བརྒྱད་ཁྲི་བཞི་སྟོང་སུམ་བརྒྱ་བདུན་ནོ་འབུམ་དོན་ལྔ་ཤོང་ཞིང་། དེ་དྲུག་ལ་བྲེ་དང་། བྲེ་ཉི་ཤུ་ལ་ཁལ་དུ་བྱས་པས་ཁལ་གཅིག་ལ་ཏིལ་ཉག་བྱེ་བ་གཅིག་དང་ཉི་ཁྲི་ལྔ་སྟོང་ཡོད་ཅིང་། དེ་ལྟར་རྩིས་པས་མི་ལོ་བརྒྱ་རེ་ནས་ཏིལ་ཉག་རེ་ཕྱུང་བས་ཏིལ་ཟད་པ་ཆུ་བུར་ཅན་གྱི་ཚེའི་ཚད་ཡིན་ནོ། ། གྲང་དམྱལ་གཞན་རྣམས་ཀྱི་ཚེ་ནི། གྲང་དམྱལ་གཉིས་པ་ལ་དང་པོའི་ཉི་ཤུར་གྱུར་ཅིང་གསུམ་པ་མན་ཆད་ལ་རིམས་བཞིན་ཏིལ་སྦྱང་ཉི་ཤུར་སྦྲེལ་བར་བྱའོ། །
དེ་ལྟར་ན་གྲང་དམྱལ་གསུམ་པ་ལ་བཞི་བཅུ། བཞི་པ་ལ་དྲུག་ཅུ། ལྔ་པ་ལ་བརྒྱད་བཅུ། བདུན་པ་ལ་བརྒྱ་དང་ཉི་ཤུ། བརྒྱད་པ་ལ་བརྒྱ་དང་བཞི་བཅུའོ། ། སྦྱང་བ་ནི་བང་བའམ། ཁྱོར་གྱི་མིང་ངོ་། ། གྲང་དམྱལ་འདི་དག་གི་ཚེ་ཚད་ལ། མངོན་པ་བ་ཕལ་ཆེར་གོང་མ་གོང་མ་ལས་འོག་མ་འོག་མ་ཉི་ཤུ་འགྱུར་གྱིས་རིང་བར་འདོད་པ་ནི་མི་འཐད་དེ། ཚ་དམྱལ་རྣམས་ལས་གྲང་དམྱལ་རྣམས་ཚེ་རིང་བར་འགྱུར་བས་ཧ་ཅང་ཐལ་བ་དང་།
ས་སྡེ་ལས་ཀྱང་། གྲང་དམྱལ་རྣམས་ཀྱི་ཚེ་ཚད་དམྱལ་གྱི་ཕྱེད་དུ་བཤད་པ་དང་འགལ་བའི་ཕྱིར། ཆོས་ཀྱིས་སྤྱན་ལྡན་ཆེན་པོ་ཁ་ཅིག་གིས་བསྟན་བཅོས་སུ། གཞན་གྱི་ཚེ་ནི་ཉི་ཤུས་བསྒྱུར། ། ཞེས་བྱུང་བ་དེ་ནི་ཡི་གེ་མ་དག་པ་ལ། རྗེས་འཇུག་རྣམས་ཀྱི་གཞུང་དག་པར་བྱེད་པའི་བློ་གྲོས་ཀྱི་ནུས་པ་མེད་པར་ཟད་པ་སྟེ། མདོ་རྒྱུད། བསྟན་བཅོས་གང་དང་ཡང་མ་མཐུན་པའི་ཕྱིར་རོ། ། དེ་བས་ན། ཁོ་བོས་བཤད་པ་ལྟར་འཐད་དེ།
གྲང་དམྱལ་རྣམས་ཀྱིས་ཚེ་ཚད་བསྟན་པ། འཇིག་རྟེན་བཞག་པར། དེ་མན་ཆད་བདུན་ཆར་ཡང་གཅིག་ལས་གཅིག་ཉི་ཤུར་སྦྲེལ་བས་ཚད་དུ་སྦྱོར། ཞེས་སྦྲེལ་ཚིག་སྨོས་ཀྱིས། འགྱུར་ཚིག་མ་སྨོས་པའི་ཕྱིར། ཚེ་ཚད་དེ་དག་མི་ལོའི་གྲངས་ཀྱི་ཞིབ་ཏུ་བསྟན་ལ་ཕབ་ནས། རྒྱལ་ཆེན་རིགས་བཞི་ཡི་ཚེ་ཚད་ལ། མི་ལོ་ས་ཡ་དགུ་ཡོད་དོ། ། སུམ་ཅུ་རྩ་གསུམ་ཚེ་ཚད་ལ། ། བྱེ་བ་གསུམ་དང་ས་ཡ་དྲུག །
འཐབ་བྲལ་ཚེ་ཚད་དུང་ཕྱུར་གཅིག ། བྱེ་བ་བཞི་དང་ས་ཡ་བཞི། ། དགའ་ལྡན་ཚེ་ཚད་དུང་ཕྱུར་ལྔ། ། བྱེ་བ་བདུན་དང་ས་ཡ་དྲུག ། འཕྲུལ་དགའ་ཚེ་ཚད་ཐེར་འབུམ་གཉིས། ། དུང་ཕྱུར་གསུམ་དང་ས་ཡ་བཞི། ། གཞན་འཕྲུལ་དབང་བྱེད་ཚེ་ཚད་ལ། ། ཐེར་འབུམ་དགུ་དང་དུང་ཕྱུར་གཉིས། ། བྱེ་བ་གཅིག་དང་ས་ཡ་དྲུག ། ཡང་སོ་སོས་ཚེ་ཚད་མི་ཡི་ལོ། །
ཁྲག་ཁྲིག་ཆེན་པོ་གཅིག་དང་ནི། ། ཁྲག་ཁྲིག་དྲུག་དང་ཐེར་འབུམ་ནི། ། ཆེན་པོ་གཉིས་ཏེ་ཐིག་ནག་གི ། ཚེ་ཚད་རབ་བཀྲམ་གཅིག་དང་ནི། ། ཁྲག་ཁྲིག་ཆེ་གཉིས་ཁྲག་ཁྲིག་དགུ། ། ཐེར་འབུམ་ཆེན་པོ་དྲུག་ཡིན་ནོ། ། བསྡུས་འཇོམས་ཚེ་ཚད་མི་ཡི་ལོ། ། རབ་བཀྲམ་ཆེན་པོ་གཅིག་དང་ནི། ། ཁྲག་ཁྲིག་ཆེ་གསུམ་ཁྲག་ཁྲིག་དྲུག ། ཐེར་འབུམ་ཆེན་པོ་བརྒྱད་ཡིན་ནོ། །
ངུ་འབོད་ཚེ་ཚད་མི་ཡི་ལོ། ། རབ་བཀྲམ་ཆེ་བརྒྱད་རབ་བཀྲམ་གཉིས། ། ཁྲག་ཁྲིག་ཆེ་དགུ་ཁྲག་ཁྲིག་བཞི། ། ཐེར་འབུམ་ཆེན་པོ་བཞི་ཡིན་ནོ། ། ངུ་འབོད་ཆེན་པོའི་ཚེ་ཚད་ལ། ། གཏམས་དྲུག་རབ་བཀྲམ་ཆེན་པོ་དྲུག ། རབ་བཀྲམ་གསུམ་དང་ཁྲག་ཁྲིག་ནི། ། ཆེན་པོ་ལྔ་དང་ཁྲག་ཁྲིག་ལྔ། ། ཐེར་འབུམ་ཆེན་པོ་གཉིས་ཡིན་ནོ། ། ཚ་བས་ཚེ་ཚད་གཏམས་ཆེན་ལྔ། །
གཏམས་གསུམ་རབ་བཀྲམ་བརྒྱད་དང་ནི། ། ཁྲག་ཁྲིག་ཆེ་བཞི་ཁྲག་ཁྲིག་གཅིག ། ཐེར་འབུམ་ཆེན་པོ་དྲུག་ཡིན་ནོ། ། ཆུ་བུར་ཅན་ཀྱིས་ཚེ་ཡི་ཚད། ། མི་ལོ་ཁྲག་ཁྲིག་བརྒྱད་དང་ནི། ། ཐེར་འབུམ་ཆེན་པོ་གཅིག་ཡིན་ནོ། ། ཆུ་བུར་རྡོལ་བ་ཅན་གྱི་ཚེ། ། ཁྲག་ཁྲིག་ཆེ་དྲུག་ཁྲག་ཁྲིག་བཞི། ། ཐེར་འབུམ་ཆེན་པོ་བརྒྱད་ཡིན་ནོ། ། སོ་ཐམ་ཚེ་ཚད་རབ་བཀྲམ་གཅིག །
ཁྲག་ཁྲིག་ཆེ་བརྒྱད་ཁྲག་ཁྲིག་བཞི། ། ཨ་ཆུ་ཟེར་བའི་ཚེའི་ཚད། ། རབ་བཀྲམ་ཆེ་བཞི་རབ་བཀྲམ་གཉིས། ། ཁྲག་ཁྲིག་ཆེ་བཞི་ཁྲག་ཁྲིག་བདུན། ། ཐེར་འབུམ་ཆེན་པོ་གཉིས་ཡིན་ནོ། ། ཀྱི་ཧུད་ཟེར་བའི་ཚེའི་ཚད། ། ས་གསུམ་རབ་བཀྲམ་ཆེན་པོ་གསུམ། ། རབ་བཀྲམ་དྲུག་དང་ཁྲག་ཁྲིག་ནི། ། ཆེན་པོ་དགུ་དག་ཁྲག་ཁྲིག་དྲུག ། ཨུཏྤལ་ལྟར་གས་ཚེ་ཡི་ཚད། །
གཏམས་ཆེན་གཉིས་དང་གཏམས་དྲུག་དང་། ། རབ་བཀྲམ་ཆེ་ལྔ་རབ་བཀྲམ་བཞི། ། ཐེར་འབུམ་ཆེན་པོ་བརྒྱད་ཡིན་ནོ། ། པད་མ་ལྟར་གས་ཚེ་ཡི་ཚད། ། བར་གྱི་བསྐལ་པ་བཞི་ཆ་ཡིན། ། པད་ཆེན་ལྟར་གས་ཚེའི་ཚད། ། བར་གྱི་བསྐལ་པ་ཕྱེད་ཡིན་ནོ། ། མདོར་ན་གྲང་དམྱལ་བརྒྱད་པོ་རྣམས། ། ཚེ་ཚད་གྲང་དམྱལ་བརྒྱད་པོ་ཡི། ། རིམ་བཞིན་ཕྱེད་དེ་ཡིན་པར་གསུངས། །
ཐ་སྙད་བྱུང་བའང་ལེགས་སྦྱངས་ནས། ། མང་པོའི་དབུས་སུ་མཁས་པ་ཡིས། ། གོ་འཕང་འདོད་ན་ལེགས་བཤད་ཀྱི། ། གནད་ཀྱི་དོན་པོ་འདི་ལོངས་ཤིག ། གསུམ་པ་ངེས་པའི་འཆི་བ་ཡོད་མེད་དཔྱད་པ་ནི། སྒྲ་མི་སྙན་པ་ཚེ་ངེས་པའི་སྟོང་ཐུབ་པར་ངེས་ཤིང་། དེ་མ་གཏོགས་པར་དུས་མ་ཡིན་པར་འཆི་བ་ཡོད་དོ། ། དགུ་པ་ཚད་དེ་གཞལ་ཐབས་ལ། འཇོག་གཞི་ངོས་བཟུང་དེ་ལས་ནི། ། ལུས་ཚད་གཞལ་ཕྱིར་རྒྱང་གྲགས་དང་། །
དཔག་ཚད་ཇི་ལྟར་འཇོག་པའི་ཚུལ། ། ཚེ་ཚད་གཞལ་ཕྱིར་ལོ་དང་ནི། ། བསྐལ་པ་ངོ་ཡིས་བཟུང་བ་གཉིས། ཞེས་པ་ལྟར་གསུམ་ལས་དང་པོ་ནི། གཟུགས་ཅན་གྱི་ཆུང་མཐར་གྱུར་པའི་རྡུལ་ཕྲ་རབ་ནི་རགས་པའི་རྩོམ་གཞི་མིང་གི་ཐུང་མཐར་གྱུར་པའི་ཡི་གེ་བརྗོད་བྱེད་ཀྱི་ཚིག་གི་རྩོམ་གཞི་ཡིན། དུས་ཀྱི་ཐུང་མཐར་གྱུར་པའི་དུས་མཐའི་སྐད་ཅིག་མ་ནི་རྒྱུན་གྱི་རྩོམ་གཞི་ཡིན་ནོ། ། གཉིས་པ་ལུས་ཚད་གཞལ་ཕྱིར་རྒྱང་གྲངས་དང་དཔག་ཚད་ངོས་བཟུང་བ་ནི། ཕྲ་རབ་རྡུལ་དང་རྡུལ་ཕྲན་དང་། དེ་བཞིན་དུ་ལྕགས་རྡུལ་དང་ཆུ་རྡུལ་དང་རི་བོང་གི་རྡུལ་དང་། ལུག་རྡུལ་དང་།
གླང་རྡུལ་དང་། ཉི་ཟེར་གྱི་རྡུལ་དང་། སྲོ་མ་དང་། དེ་ལས་བྱུང་བ་ཤིག་དང་། དེ་བཞིན་དུ་ནས་དང་། སོར་ཚིགས་རྣམས་ནི་གོང་ནས་གོང་དུ་བདུན་དུ་བསྒྱུར་བར་བྱེད་བར་བྱའོ། ། སོར་མོ་ཉི་ཤུ་རྩ་བཞི་ལ་ཁྲུ་གང་། ཁྲུ་བཞི་ལ་ནི་གཞུ་གང་སྟེ་འདོམ་གང་ངོ་། ། གཞུ་འདོམ་དེ་དག་ལྔ་བརྒྱ་རྣམས་ལ་རྒྱང་གྲགས་ཏེ། དེ་ཙམ་གྲོང་ནས་འཕགས་པ་ལ་དགོན་པར་འདོད་ལ།
རྒྱང་གྲགས་དེ་བརྒྱད་ལ་དཔག་ཚད་ཞེས་བྱའོ། ། ལུང་རྣམས་འབྱེད་ལས་སྔ་ཕྱི་རྣམས་དྲུག་འགྱུར་དང་། གདགས་པར། རྡུལ་ཕྲན་བདུན་ལ་ཉི་ཟེར་གྱི་རྡུལ་དུ་བཤད་པའང་ཡོད། དུས་འཁོར་དུ། གཞུ་འདོམ་ཉིས་སྟོང་ལ་རྒྱང་གྲགས་དང་། དེ་བཞི་ལ་དཔག་ཚད་དུ་བཀའ་བསྩལ་ཏོ། ། གསུམ་པ། ཚེ་ཚད་གཞལ་ཕྱིར་ལོ་དང་ནི། ། བསྐལ་པ་ངོ་ཡིས་བཟུང་བ་ལ། །
འདོད་ཁམས་ཚེ་ཚད་རྟོགས་ཕྱིར་དུ། ། ལོ་ཉིད་ངོ་ཡིས་བཟུང་བ་དང་། ། ཁམས་གོང་ཚེ་ཚད་རྟོགས་ཕྱིར་དུ། ། བསྟན་བཤད་གཉིས་ཀྱི་སྒོ་ནས་ནི། ། བསྐལ་པ་ངོས་བཟུང་བསྐལ་ཆེན་ལ། ། འབྱུང་བས་གང་ཟག་རྣམ་གསུམ་བཤད། ། ཅེས་པའི་དང་པོ་ནི། དུས་མཐའི་སྐད་ཅིག་མ་བརྒྱ་ཉི་ཤུ་ལ། དེའི་སྐད་ཅིག་མ་གཅིག་གོ ། དེའི་སྐད་ཅིག་མ་དྲུག་ཅུ་ལ་ཐང་གཅིག་གོ །
ཐང་གཅིག་སུམ་ཅུ་ལ་ཡུད་ཙམ་སྟེ། དེ་དང་ཉིན་ཞག་དང་། ཟླ་བ་གསུམ་གོང་ནས་གོང་དུ་སུམ་ཅུར་བསྒྱུར་རོ། ། ཞག་མི་ཐུབ་པ་དྲུག་མ་ཚང་བ་བཅས་པའི་ཟླ་བ་བཅུ་གཉིས་ལ་ལོ་གཅིག་ཏུ་འདོད་དོ། ། གཉིས་པ་བསྟན་བཤད་གཉིས་ཀྱི་སྒོ་ནས་བསྐལ་པ་ངོ་ཡིས་བཟུང་བ་ལ། དང་པོ་མདོར་བསྟན་ནི། བསྐལ་པ་ལ་རྣམ་པ་མང་དུ་ཡོད་དེ། བར་བསྐལ་དང་། འཇིག་བསྐལ་དང་། སྟོང་བསྐལ་དང་།
འཆགས་བསྐལ་དང་། གནས་བསྐལ་དང་། བསྐལ་པ་ཆེན་པོ་སོགས་བཤད་པའི་ཕྱིར། གཉིས་པ་ལ་ལྔ་སྟེ། འཇིག་པའི། ཆགས་པའི། གནས་པའི། ཞིག་ནས་འདུག་པའི་བསྐལ་པ། བསྐལ་པ་ཆེན་པོའོ། དང་པོ་ནི།
དེ་ལ་འཇིག་པའི་བསྐལ་པ་ནི། དམྱལ་བའི་སྲིད་པ། གསར་སྐྱེས་མེད་པ་ནས་སྣོད་ཟད་པའི་བར་ཏེ། སེམས་ཅན་འཇིག་པ་ནི། དམྱལ་ལས་ཟད་པ་རྣམས་བདེ་འགྲོར་སྐྱེ་ལ། མ་ཟད་པ་རྣམས་ཞིང་གཞན་གྱི་དམྱལ་བར་སྐྱེ་ཞིང་། འདིར་གཅིག་ཀྱང་མེད་པར་འཇིག་ལ། དུད་འགྲོ་དང་ཡི་དྭགས་ཀྱང་དེ་དང་འདྲའོ། ། རྒྱ་མཚོའི་དུད་འགྲོ་སྔར་འཇིག་སྟེ། མི་ཡུལ་བ་རྣམས་མི་དང་ལྷན་ཅིག་པའོ། །
གླིང་གསུམ་གྱི་མི་གང་རུང་རེས། ཆོས་ཉིད་ཀྱིས་ཐོབ་པའི་བསམ་གཏན་དང་པོར་སྐྱེ་སྟེ། གནས་རྣམས་ཀྱང་དེའི་རྗེས་སུ་སློབ་ཅིང་ཚངས་པའི་འཇིག་རྟེན་དུ་སྐྱེ་ལ། སྒྲ་མི་སྙན་པ་ལ་ཆགས་བྲལ་གྱི་ལམ་མེད་པས་འདོད་ལྷར་སྐྱེ་སྟེ། འདོད་ལྷ་རྣམས་བསམ་གཏན་དང་པོ་ཐོབ་པའི་ཚངས་པའི་འཇིག་རྟེན་དུ་སྐྱེ་ལ། དེ་རྣམས་ཀྱི་བསམ་གཏན་གཉིས་པས་ཆོས་ཉིད་ཐོབ་པས་འོད་གསལ་དུ་སྐྱེའོ། ། ས་ལས་ནི། འདོད་པའི་ལྷ་མིའི་དེ་ཉིད་ལ་གཉིས་པའི་བར་ཆོས་ཉིད་ཀྱིས་ཐོབ་ནས་འོད་གསལ་དུ་སྐྱེ་བར་བཤད་དོ། ། ཆུས་འཇིག་པ་ན་བསམ་གཏན་གསུམ་པ་དང་། རླུང་གིས་འཇིག་པ་ན་བསམ་གཏན་བཞི་པ་ཐོབ་སྟེ།
དེ་དག་ཏུ་སྐྱེའོ། ། དེ་ལ་བར་བསྐལ་བཅུ་དགུའོ། ། སྣོད་འཇིག་པ་ནི། ཆར་པ་མེད་པས་རྩྭ་ཤིང་དང་སྨན་རྣམས་རི་རབ་ཉི་མ་འདི་ཉིད་ཀྱིས་བསྲེག་སྟེ། ཉི་མ་གཞན་དྲུག་ནི་འདི་བས་བཞི་འགྱུར་གྱིས་ཚ་ཞིང་། གཉིས་པས་ལྟེང་ཀ་ཆེ་ཆུང་དང་། གསུམ་པས་ཆུ་བོ་ཆེ་ཆུང་དང་། བཞི་པས་མཚོ་མ་དྲོས་པ་དང་། ལྔ་པས་ཕྱོགས་ཀྱིས་མཐའི་མཚོ་ཆེན་པོ་སྐེམ་པ་དྲུག་པ་དང་བདུན་པས་རི་རབ་དང་ས་ཆེན་པོ་བསྲེག་སྟེ། དེ་མེ་རླུང་གིས་ཁྱེར་ནས་ཚངས་པའི་འཇིག་རྟེན་བསྲེག་ལ།
དེའི་ཚེ་འོད་གསལ་བས་ལྷ་གཞོན་པ་རྣམས་མེ་དེ་བྱུང་བར་དོགས་པས་སྐྲག་པ་ལ། ལྷ་རྒན་པོ་སྲིད་པ་ཆགས་འཇིག་ལ་མཁས་པ་རྣམས་ཀྱིས། གྲོགས་པོ་རྣམས་མ་འཇིགས་ཤིག མེ་ལྕེ་འདིས་སྔོན་ཡང་ཚངས་པའི་འཇིག་རྟེན་སྟོང་བ་སྲེགས་ནས་དེ་ཉིད་དུ་མེད་པར་གྱུར་ཏོ། ། ཞེས་དབུགས་འབྱིན་ཏོ། ། ལྷ་དེ་དག་ལུས་ཤིན་ཏུ་འདྲ་ཡང་། དེ་ལྟར་འདུ་ཤེས་ཐ་དད་དུ་གྱུར་པས་ན། ལུས་གཅིག་ཅིང་འདུ་ཤེས་ཐ་དད་པའོ། ། དེས་ན། མདོར།
ས་ཆེན་པོ་དང་རི་རབ་ཀྱང་སྲེག་སྟེ། ཚིག་པ་ན་དུ་བ་ཡང་མེད། ཐལ་བའི་ལྷག་མའང་མེད་དེ། དགེ་སློང་རྣམས་འདུ་བྱེད་ཐམས་ཅད་ནི་དེ་ལྟར་མི་རྟག་པ། མི་བརྟན་པ། ཡིད་བརྟན་དུ་མི་རུང་བའོ། ། ཞེས་བཀའ་བསྩལ་ཏོ། ། ཆུས་འཇིག་པ་ན་བསམ་གཏན་གསུམ་པ་ཉིད་ལས་བྱུང་བའི་ཆུའི་སྣོད་ལན་ཚྭ་ཆུས་ཞུ་བ་བཞིན་དུ་བཞུར་ནས་ཆུ་དེ་ཡང་མེད་པར་འགྱུར་རོ། ། རླུང་གིས་འཇིག་པ་ན་བསམ་གཏན་གསུམ་པ་ཉིད་ལས་བྱུང་བའི་རླུང་གིས་སྣོད་མེད་པར་བྱེད་ཅིང་། རླུང་དེ་ཡང་མེད་པར་འགྱུར་རོ། །
དེས་ན་གདགས་པར། དེ་ལྟར་ལྷུན་པོ་རྒྱ་མཚོ་ཆེ་དང་ས། ། དེ་བཞིན་མཐོ་རིས་ཟད་འགྱུར་ཤེས་ནས་ནི། ། སྐྱེ་བོ་དམ་པ་རྣམས་ཀྱིས་བསྟེན་པ་ཡི། ། འཕགས་པའི་གནས་ལ་རྟག་ཏུ་ཞོག་ཅིག་ཅེས་སོ། ། གཉིས་པ་ནི། འཆགས་པའི་བསྐལ་པ་ནི་དང་པོ་རླུང་འཆགས་པ་ནས། དམྱལ་བའི་སྲིད་པ་འཆགས་པའི་བར་དུ་བར་བསྐལ་ཉི་ཤུའོ། ། དེ་ཡང་རླུང་གིས་ཞིག་ན་བསམ་གཏན་གསུམ་པ་སོགས་དང་། ཆུས་ཞིག་ན་གསུམ་པ་སོགས་དང་།
མེས་ཞིག་ན་དང་པོ་ནས་འདོད་ལྷའི་གཞལ་ཡས་ཁང་རྣམས་སྤྲུལ་པ་ལྟར་འཆགས་སོ། ། དེ་ནས་སྣོད་ཀྱི་སྔ་ལྟས་རླུང་འཇམ་པོ་ལངས་པ། རླུང་གི་དཀྱིལ་འཁོར་དུ་གྱུར་ཅིང་། དེ་ནས་གསེར་གྱི་སྙིང་པོ་ཅན་གྱི་སྤྲིན་ལས་ཆར་ཆེན་པོ་བབས་པས་ཆུའི་དཀྱིལ་འཁོར་དང་། དེའི་སྟེང་རླུང་གིས་འཐས་ཤིང་སྲ་བར་བྱས་པའི་སའི་དཀྱིལ་འཁོར་དང་། དེའི་སྟེང་དུ་སྤྲིན་ཁམས་སྣ་ཚོགས་པ་ཅན་ལས་ཆར་བབས་པས་རྒྱ་མཚོ་འབྱུང་སྟེ། སྙིང་རྗེ་པདྨ་དཀར་པོར། ཆུ་དེའི་ནང་ན་གསེར་གྱི་པདྨ་འདབ་མ་སྟོང་སྣང་ནས། གནས་གཙང་མའི་ལྷ་རྣམས་ཀྱིས་ཅི་ལྟས་ཡིན་བརྟག་པས། བསྐལ་པ་འདི་ལ་སངས་རྒྱས་སྟོང་འབྱུང་བས་ལྟས་སུ་ཤེས་ཏེ།
བསྐལ་པ་འདི་ནི་བཟང་པོའོ། ། ཞེས་བསྒྲགས་སོ། ། ཞེས་བཀའ་བསྩལ་ཏོ། ། དེའི་ཁམས་བཟང་པོ་རྣམས་རླུང་གིས་བསྲུབས་པས་རི་རབ་དང་། འབྲིང་རྣམས་བསྲུབས་པས་རི་བདུན་དང་། ངན་པ་རྣམས་གླིང་བཞི་གླིང་ཕྲན་དང་ཁོར་ཡུག་གི་རི་རྣམས་བྱུང་སྟེ། དེ་ལ་བར་བསྐལ་གཅིག་གོ ། དེ་རྣམས་ཀྱང་བྱེ་བྲག་ཏུ་སྨྲ་བ་འཇིག་རྟེན་འཇིག་དུས། རྡུལ་ཕྲ་རབ་རྟག་པ་ལ་ཞིག་པ་རྣམས་སྐྱེའོ་ཟེར་ཏེ། དེ་དགག་པ་འགྲེལ་པར་ལྟའོ། །
ས་སྟོན་སྡེ་བའི་མདོར། འཇིག་རྟེན་གྱི་ཁམས་གཞན་ནས་ས་བོན་ཁྱེར་ཏེ་འོངས་སོ་ཞེས་འབྱུང་མོད། ལས་ལས་སྐྱེས་པས་རླུང་ནུས་པ་ཁྱད་པར་ཅན་ལས་འབྱུང་ངོ་། ། ཞེས་གནས་སོ། ། གོང་མ་པ་ནི། ཀུན་གཞིའི་ཐུན་མོང་གི་ས་བོན་ལས་སྐྱེ་བར་བཞེད་དོ། ། སེམས་ཅན་འཆགས་པ་ནི། བཞི་པ་ནས་ཤི་ནས་གསུམ་པར་འང་། དེ་ནས་ཤི་བ་གཉིས་པར་སྐྱེ་བའང་ཡོད་ཅིང་། བསྐལ་པ་འདི་ལ་ནི་འོད་གསལ་གྱི་ལྷ་ཚེ་དང་བསོད་ནམས་དང་ལས་ཟད་པ་ཞིག་ཤི་སྟེ།
ཚངས་པ་ཆེན་པོར་སྐྱེས་པ་ལ་ཤེད་བདག་ཏུ་རྟོག་གོ ། དེ་སྐྱོ་སྟེ་གྲོགས་སྐྱེས་ན་ཅི་མ་རུང་སྙམ་པ་དང་། ཡང་འོད་གསལ་ནས་ཚངས་པར་སྐྱེས་པ་ལ། ཤེད་ལས་སྐྱེས་སུ་རྟོག་གོ ། དེ་བཞིན་དུ་འོད་གསལ་ནས་འདོད་ལྷ་དང་བྱང་དང་ནུབ་དང་ཤར་དང་གླིང་འདིའི་མིར་རིམ་གྱིས་སྐྱེ་ལ། སེམས་ཅན་གང་རུང་གཅིག་བདག་གིས་མྱོང་བས་ལས་ཉོན་མོངས་ཅན་གྱིས་དམྱལ་བར་གཤིན་རྗེའི་རྒྱལ་པོར་སྐྱེ་ཞིང་། ཡི་དྭགས་དང་དུད་འགྲོ་དང་དམྱལ་བ་འཆགས་ཏེ། དེ་ལ་བར་བསྐལ་བཅུ་དགུའོ། ། འཆགས་པ་རྫོགས་པ་དང་གནས་པ་རྩོམ་པ་དང་། མནར་མེད་གཅིག་སྐྱེས་པ་དང་།
ཚེ་ལོ་དཔག་མེད་ནས་འགྲིབ་པ་རྩོམ་པ་དུས་མཉམ་མོ། ། གསུམ་པ་ལ་ལྔ་སྟེ། བར་བསྐལ་གྱི་ཚད་ཡ་ཐོག་ལ་བཞག བར་གྱི་ཁུག་པ། མཐའི་མ་ཐོག ཡར་འཕེལ་བཅུ་དགུའི་མཚམས། དེ་རྣམས་གནས་པའི་བསྐལ་པར་བསྟན་པའོ། ། དང་པོ་ནི། བར་གྱི་བསྐལ་པ་ནི་དཔག་མེད་ནས་འགྲིབ་པ་ནས་བརྩམས་ནས་ཚེ་ལོ་བཅུ་པར་གྱུར་པའི་བར་དུ་དེ་ཡ་ཐོག་རིང་མོ་ཞེས་གྲགས་ལ། འགྲིབ་ཚུལ་འོག་ཏུ་འཆད་དོ། །
གཉིས་པ་ནི། ཡང་དེ་ནས་ཡར་སྐྱེ་བ་དང་། མར་འགྲིབ་པ་ཟུང་རེའི་བསྐལ་པ་ཡ་ཐོག་མ་ཐོག་ལས་གཞན་བཅོ་བརྒྱད་དེ། སྙིང་རྗེ་པད་དཀར་དུ། ཚེ་ལོ་བཅུ་པའི་ཚེ་རྗེ་བཙུན་བྱམས་པ་ཁྲུ་གང་བ་གཅིག་བྱོན་ནས། ལུས་ཆེ་བའི་རྒྱུ་མི་དགེ་བ་སྤངས་པའོ། ། ཞེས་གསུངས་པས། ལུས་ཀྱི་གསུམ་སྤངས་པས་ཉི་ཤུ་པ་དང་། ལྔ་བཅུ་པ་དང་། བརྒྱ་པ་དང་།
ངག་གི་བཞི་སྤངས་པས་ཉིས་སྟོང་པ་དང་། ཡིད་ཀྱི་གསུམ་སྤངས་པས་ཁྲི་པ་དང་། ཕའང་མར་བཟུང་བས་བརྒྱད་ཁྲི་པར་འཕེལ་ཏེ། ཉི་མ་རེ་ལ་བྲེ་བཞི་བཞི་དང་། བུ་མོ་ལོ་ལྔ་བརྒྱ་ལོན་ཏེ། བག་མར་གཏོང་བ་སོགས་དུ་མ་བཀའ་བསྩལ་ཏོ། གསུམ་པ་ནི། ཡང་སྐྱེ་ཞིང་འཕེལ་བ་ནི་བར་བསྐལ་གཅིག་ཡིན་ཏེ། མ་ཐོག་རིང་མོ་ཞེས་གྲགས་སོ། ། བཞི་པ་ནི།
ཡར་སྐྱེ་རྣམས་ཇི་ཙམ་དུ་སྐྱེ་ཞེ་ན། ཡར་འཕེལ་བཅུ་དགུ་པོ་དེ་རྣམས་ཚེ་ལོ་བརྒྱད་ཁྲིའི་བར་སྐྱེའོ། ། ཐེག་ཆེན་དུ་ནི། མ་ཐོག་ཚེ་དཔག་མེད་དུ་བཤད་དོ། ། ཐོག་མཐའི་རྐྱང་པ་དང་། བར་གྱི་ཁུག་པ་རེ་དུས་མཉམ་ལ། ལོ་ཇི་སྙེད་རེ་ལ་འཕེལ་འགྲིབ་བྱེད་ཅེ་ན། ཁ་ཅིག་ལོ་བརྒྱ་རེ་བཞིན་གཅིག་འཕེལ་གཅིག་འགྲིབ་ཅེས་དང་། ངུར་མིག་པ། རྐྱང་པ་ལ་ལོ་ཉིས་བརྒྱ་རེ་བཞིན་ལོ་རེ་རེའོ། །
ཞེས་གསུངས་པ་ནི་མི་འཐད་དེ། ཡང་སོས་ཀྱི་ཞག་གཉིས་ནི། མནར་མེད་ཀྱི་བར་བསྐལ་བས་རིང་བར་ཐལ་ཏེ། མི་ལོ་ས་ཡ་བཅོ་བརྒྱད་ཡོད་པའི་ཕྱིར། དེ་ཡང་བར་གྱི་ཁུག་པ་ལ་ནི། ས་ཡ་བཅུ་དྲུག་ལ་ཉིས་སྟོང་ཆད་པ་ལས་མེད་པར་འགྱུར་བས་སོ། ། དེས་ན་ལོ་ཇི་སྙེད་རེ་ལ་འཕེལ་བ་དང་འགྲིབ་པ་མི་ཤེས་ཤིང་། དགེ་སྡིག་སྤྱོད་པ་སྟོབས་ཆེ་ཆུང་གིས་ལོ་འཕེལ་འགྲིབ་སྟོབས་ཆེ་ཆུང་དུ་འགྱུར་རོ། ། བཞི་པ་ནི། ཚུལ་དེ་ལྟར་འཇིག་རྟེན་ཆགས་པ་འདི་ནི།
བར་གྱི་བསྐལ་པ་ཉི་ཤུ་གནས་པ་ཡིན་ནོ། ། བསྐལ་པ་བཟང་པོ་འདིའི་གནས་བསྐལ་ལ་སངས་རྒྱས་སྟོང་འབྱུང་སྟེ། དེའི་འོག་ཏུ་རྒྱས་པར་འཆད་དོ། ། གསུམ་པ་ལ་གཉིས་ཏེ། དངོས་དང་། ཞར་ལ་གང་ཟག་གསུམ་གྱི་འབྱུང་ཚུལ་ལོ། ། དང་པོ་ནི། བར་བསྐལ་ཉི་ཤུ་པོ་དེ་དག་བསྡོམས་པས་བརྒྱད་ཅུ་ལ་ནི། བསྐལ་པ་ཆེན་པོའོ། ། འདི་ནི་བསྐལ་པ་བཟང་པོ་འདིའི་དབང་དུ་བྱས་ཀྱིས།
སྨོན་ལམ་དང་དགེ་བའི་རྩ་བས་དབང་གིས་བསྐལ་ཆེན་གཅིག་ལ་དེ་བས་རྒྱུན་རིང་བ་ཡོད་དེ། བརྒྱད་སྟོང་འགྲེལ་ཆེན་དུ་བསྐལ་པ་སྐར་མ་ལྟ་བུའི་མར་འགྲིབ་ལའང་། ད་ལྟའི་བར་བསྐལ་ཉི་ཤུ་ཡོད་པར་བཤད་ལ། ཕལ་པོ་ཆེར། མི་མཇེད་དང་། བདེ་བ་ཅན་དང་། དུར་སྨྲིག་གི་རྒྱ་མཚོ་དང་། ཕྱིར་མི་ལྡོག་པའི་འཁོར་ལོ་རབ་ཏུ་བསྒྲགས་པ་དང་། རྡུལ་དང་བྲལ་བ་དང་། སྒྲོན་མེ་བཟང་པོ་དང་།
འོད་བཟང་པོ་དང་། འདའ་བར་དཀའ་བ་དང་། རྒྱན་དམ་པ་དང་། མེ་ལོང་གི་དཀྱིལ་འཁོར་མདོག་དང་། པདྨའི་དཔལ་ཞེས་པའི་ཞིང་རྣམས་ཀྱི་སྔ་མའི་བསྐལ་པ་ཕྱི་མའི་ཞག་རེར་བཀའ་བསྩལ་ཏོ། ། གཉིས་པ་ལ་གསུམ་སྟེ། སངས་རྒྱས་དང་། རང་རྒྱལ་དང་། འཁོར་ལོས་བསྒྱུར་བ་འབྱུང་ཚུལ་ལོ། ། དང་པོ་ལ་གཉིས་ཏེ།
ཚོགས་ཀྱི་ཚད། འབྱུང་བའི་དུས་སོ། ། དང་པོ་ནི་བསྐལ་ཆེན་དེ་གྲངས་མེད་གསུམ་དུ་ཚོགས་བསགས་པ་ལས་སངས་རྒྱས་འབྱུང་ངོ་། ། གྲངས་མེད་ནི་གཏན་མེད་མིན་གྱི་ལུང་སིལ་བུར་གྲངས་ཀྱི་གནས་གཞན་དྲུག་ཅུ་གསུངས་པའི་ཐ་མ་སྟེ། དེ་བསྡུས་ན། གཅིག་བཅུ་བརྒྱ་སྟོང་ཁྲི་འབུམ་དང་། ། ས་ཡ་བྱེ་བ་དུང་ཕྱུར་རྣམས། ། རྐྱང་པ་ཡིན་པར་ཤེས་པར་བྱ། ། ཆེན་པོའི་ཟླ་དང་བཅས་པ་ནི། ། ཐེར་འབུམ་ཁྲག་ཁྲིག་རབ་བཀྲམ་དང་། །
གཏམས་དཀྲིགས་མི་འཁྲུགས་ཁྱད་ཕྱིན་དང་། ། པང་རྟེན་དེད་འདྲེན་མཐའ་སྣང་དང་། ། རྒྱུ་རིག་འོད་མཛེས་དབང་པོ་དང་། ། ལེགས་ཕྱིན་རྟོགས་འགྲོ་འབྱིང་རྟུལ་དང་། ། རྒྱ་རྟག་སྟོབས་འཁོར་བརྡ་ཤེས་དང་། ། རྣམ་འབྱུང་སྟོབས་མིག་ཉི་ཤུ་གཅིག ། བར་དུ་བརྒྱད་ནི་མ་རྙེད་པས། ། རང་གི་མིང་དང་གང་མཐུན་དུ། ། གྲངས་མེད་བར་དུ་བཅུར་འགྱུར་འགྲེས། ། ཅེས་གསུངས་ཤིང་།
བར་དུ་མ་རྙེད་པ་བརྒྱད་ནི། བྱམས་པ་དང་། བྱམས་པ་ཆེན་པོ། སྙིང་རྗེ་དང་སྙིང་རྗེ་ཆེན་པོ། དགའ་བ་དང་དགའ་བ་ཆེན་པོ། བཏང་སྙོམས་དང་བཏང་སྙོམས་ཆེན་པོ། ཞེས་སྦྱོར་རོ། ། གྲངས་མེད་དེ་གསུམ་ཉན་ཐོས་སྡེ་པའི་ཚོགས་ལམ་ཉིད་དུ་རྫོགས་པར་འདོད་ལ། ཐེག་ཆེན་པ་ནི། རིམ་པ་བཞིན།
མོས་སྤྱོད་དང་། མ་དག་ས་བདུན་དང་། དག་པ་ས་གསུམ་དུ་རྫོགས་པར་བཞེད་དོ། །

གཞན་ནི་གསུམ་དུ་ཆོས་མཐུན་པའི་གསུམ་ཞེས་བརྗོད་ཀྱིས། དོན་སོ་གསུམ་གྱིས་ཏེ། དང་པོས་ཚོགས་ཀྱི་ས་དང་། གཉིས་ཀྱིས་སྦྱོར་ལམ་དང་། དེ་ནས་གསུམ་གསུམ་གྱིས་ས་བཅུ་རྫོགས་པར་བྱེད་པར་སྨྲའོ། ། དེ་ལྟ་ནའང་དུས་སོགས་རྟགས་ཙམ་དུ་ཟད་པ་དང་། བརྩོན་འགྲུས་དང་ཐབས་མཁས་ཀྱིས་མྱུར་དུ་འཚང་རྒྱ་ཏེ། དུས་གསུམ་བརྟག་པར། ། རྨི་ལམ་ན་ནི་ལོ་གཅིག་ཀུན། ཡུད་ཙམ་གྱིས་ཀྱང་དམིགས་པ་སྟེ། ། དེ་ནས་དཔག་མེད་དུས་རྣམས་ཀྱང་། །
སྐད་ཅིག་ཉིད་དུ་འདུ་བར་འགྱུར་ཅེས་དང་། ཐབས་ལ་མཁས་པས་མདོ་སྡེ་སོགས་སུ། སྟོན་པ་འདིའི་བསྐལ་པ་མང་པོའི་ཚོགས་འདུམས་པར་གསུངས་སོ། ། བྱང་ས་དང་འབུམ་ཊཱིཀ་སོགས་སུ། བསྐལ་པ་མང་པོའི་ཚོགས་འདུམས་ཀྱི་གྲངས་ནི་མི་འདུམ་པར་བཤད་ལ། འོན་ཀྱང་མ་སྐྱེས་པས་ཆོས་ལ་བཟོད་པ་ཐོབ་པར་འདོད་ན། ཞག་བདུན་གྱིས་འཚང་རྒྱ་བར་གསུངས་པ། གྲངས་མེད་ཀྱང་འདུམ་པར་འདོད་དེ། དེ་ས་བརྒྱད་པ་ཡིན་ཞིང་དེ་ཡན་ཆད་དུ་གྲངས་མེད་གཅིག་ཚོགས་གསག་དགོས་པའོ། ། ཨ་ས་ཡ་ཀ་ར།
མཐོང་ཐོས་ས་དྲུག་པ་ལ་གནས་པ་བསྐལ་པ་འདི་ཉིད་ལ་འཚང་རྒྱ་བར་བཤད་པས། གྲངས་མེད་འདུམས་པར་འཆད་དོ། ། གཉིས་པ་ནི། ཅི་སངས་རྒྱས་ཡར་འཕེལ་དང་། བར་འགྲིབ་ནམ་གྱི་ཚེ་འབྱུང་ཞེ་ན། མར་འགྲིབ་པའི་བརྒྱད་ཁྲི་ནས་བརྒྱ་པའི་ཡི་བར་ལ་སངས་རྒྱས་འབྱུང་གིས། ཡར་འཕེལ་བ་ལ་མི་འབྱུང་སྟེ། སངས་རྒྱས་འཇིག་རྟེན་དུ་བྱོན་པའི་དགོས་པ་ནི། གདུལ་བྱ་དགེ་བཅུ་ལ་འགོད་པའི་ཆེད་ཡིན་ལ། ཡར་འཕེལ་བའི་དུས་སུ་གདུལ་བྱ་དགེ་ཚུལ་ལ་རང་གིས་སྤྱོད་པའི་ཕྱིར།
མར་འགྲིབ་པ་ལ་ཡང་ཚེ་ལོ་བརྒྱ་པ་ཡན་ཆད་དུ་འབྱུང་གིས། དེ་མན་ཆད་དུ་མི་འབྱུང་སྟེ། དེ་མན་ཆད་ཀྱི་སེམས་ཅན་རྣམས་ནི། སྙིགས་མ་ལྔ་ཆེ་བས་སངས་རྒྱས་ཀྱིས་དོན་དངོས་སུ་བྱ་བའི་ཡུལ་དུ་མི་རུང་བ་དང་། དེ་དག་སངས་རྒྱས་མངོན་སུམ་དུ་མཐོང་བའི་ཡུལ་ཅན་མ་ཡིན་པའི་ཕྱིར། བརྒྱ་པ་མན་ཆད་ལ་ཚེ་དང་དུས་དང་ཉོན་མོངས་པ་དང་ལྟ་བ་དང་སེམས་ཅན་གྱི་སྙིགས་མ་ལྔ་ཤིན་ཏུ་ཆེས་ཆེ་བས་སོ། ། ཐེག་ཆེན་པ་ལྟར་ན་སྙིང་རྗེ་པད་དཀར་དུ་འཇིག་རྟེན་གྱི་ཁམས་མཐེ་བོང་ཅན་ཞེས་བྱ་བར་མཐེ་བོང་གི་ཚད་ཙམ་གྱི་མི་རྣམས་ནང་དུ་ཚེ་ལོ་བཅུ་པའི་ཚེ། སངས་རྒྱས་སྐར་མ་ལ་དགའ་བ་སོགས་དང་། མདོ་བསྐལ་བཟང་དུ། ། མི་ཡི་འདྲེན་པ་སྣང་མཛད་པས། །
མི་རྣམས་ཚེ་ལོ་དཔག་ཏུ་མེད། ། སངས་རྒྱས་དགུ་བརྒྱ་དགུ་བཅུ་འདས། ། ཇི་སྙེད་མཛད་ཀུན་དེ་མཛད་འགྱུར། ། ཞེས་ཀྱང་བཀའ་བསྩལ་ཏོ། ། གཉིས་པ་ལ་གཉིས་སྟེ། འབྱུང་བའི་དུས་དང་། ཚོགས་གསོག་པའི་ཚད་དོ། ། རང་རྒྱལ་དུས་གང་དུ་འབྱུང་ཞེ་ན། རང་སངས་རྒྱས་ཡར་འཕེལ་མར་འགྲིབ་གཉིས་ཀ་ལ་འབྱུང་ངོ་། ། རྩ་ཤེས་ལས།
རྫོགས་སངས་རྒྱས་རྣམས་མ་བྱུང་ཞིང་། ། ཉན་ཐོས་རྣམས་ཀྱང་ཟད་པ་ན། ། རང་སངས་རྒྱས་ཀྱི་ཡེ་ཤེས་ནི། ། རྟེན་པ་མེད་པར་རབ་ཏུ་སྐྱེ། ། ཞེས་པ་ལྟར་རོ། ། གཉིས་པ་ནི། རང་རྒྱལ་བསེ་རུ་ལྟ་བུ་ནི་བསྐལ་ཆེན་བརྒྱ་རུ་བྱང་ཆུབ་ཀྱི་ཚོགས་ལ་སྤྱོད་པའི་རྒྱུའི་བྱང་ཆུབ་སྟེ། ལམ་ཀུན་སྟན་གཅིག་ལ་སྐྱེད་པའི་རྒྱུད་བཞིན་སྨོན་དགོས་པས་སོ། ། ཚོགས་སྤྱོད་ནི་ལམ་ལྷག་མ་བསྐྱེད་སླ་བས་དེ་ཙམ་མི་དགོས་སོ། ། གསུམ་པ་ལ་གསུམ་སྟེ།
འབྱུང་བའི་དུས་དང་། ཇི་ལྟར་འཁོར་ལོས་རྒྱུར་ཚུལ། སངས་རྒྱས་ཀྱི་མཚན་གྱི་ཁྱད་པར་རོ། ། དང་པོ་ནི། འཁོར་ལོ་སྒྱུར་བ་ནམ་བྱུང་ཞེ་ན། འཁོར་ལོའི་རྒྱལ་སྲིད་སྒྱུར་བའི་ངང་ཚུལ་ཅན་འབྱུང་བ་ནི་ཚེ་ལོ་དཔག་མེད་ནས་སྟོང་ཕྲག་བརྒྱད་ཅུའི་བར་ལ་ཏེ། དེ་ལས་མི་འཕྱི་ཏེ། དེ་མན་ཆད་དུ་ཕུན་ཚོགས་མི་རྫོགས་པས་སོ། ། སྟོབས་ཀྱི་འཁོར་ལོ་སྒྱུར་བ་ནི། དེ་ལས་ཕྱིས་ཀྱང་འབྱུང་སྟེ།
ཆོས་རྒྱལ་མྱ་ངན་མེད་བཞིན་ནོ། ། སྔ་མ་ལ་རིན་ཆེན་བདུན་ཕྲག་གསུམ་ལས། མཆོག་གི་རིན་ཆེན་སྣ་བདུན་ལས། ། དེ་ཚེས་བཅོ་ལྔ་ལ། མགོ་དང་བཅས་པ་བཀྲུས་ནས་བསྙེན་གནས་བྱས་ཤིང་། བློན་པའི་ཚོགས་ཀྱིས་སྐོར་ནས་མདུན་ན་འདུག་པ་དང་། ཤར་ཕྱོགས་ནས་ལྷའི་འཁོར་ལོ་བརྒྱ་བྱིན་གྱི་ཚིག་གིས་ལས་ཐམས་ཅད་པས་བྱས་པ་རྒྱལ་པོ་ཆེན་པོ་བཞིས། རྒྱལ་པོ་ལ་བསྟན་པ་འབྱུང་ངོ་ཞེས་སོ། ། ས་འགྲེལ་དུ་ཡོངས་སུ་གྲགས་པ་ནའོ་ཞེས་དང་། མདོ་དང་།
བཞག་པར། དེ་བཟོས་པ་མིན་གྱི། ལས་ཐམས་ཅད་པའི་སྤྲུལ་པར་བཤད་དོ། ། དྲན་པ་ཉེར་བཞག་ཏུ། གསེར་ལས་བྱས་པ་དཔག་ཚད་ལྔ་བརྒྱ་རྩིབས་སྟོང་ཡོད་པ་མཛེས་པ་ནམ་མཁའ་ལ་དཔག་ཚད་འབུམ་དུ་ཉི་མ་གཅིག་གིས་འགྲོ་བ་གླིང་བཞི་དང་། ལྷའི་རིགས་སུའང་གླང་པོ་སོགས་ཀུན་མཁའ་ལ་འགྲོ་བ་རྒྱལ་པོས་མི་ཐོབ་པ་དེས་ཐོབ་པར་བྱེད་པ་འགྲན་པ་སུ་ཡང་མེད་པར་བྱེད་པའོ། ། རྒྱལ་པོ་ཤི་ནས་སྒོ་ཁང་དུ་ཟུག་ནས་སྡོད་དེ་བུ་ལ་མི་ཕན་ནོ། ། ནོར་བུ་ནི་མི་ཆེན་པོའི་བརླ་ཙམ་པ་ཟུར་བརྒྱད་པ་སྟེ། མཚན་མོ་དཔག་ཚད་བརྒྱར་འོད་འབྱུང་བ། ཉི་མ་ཚ་ན་བསིལ་བར་འབྱུང་བ།
སྐོམ་ན་ཆུ་ཡན་ལག་བརྒྱད་ལྡན་འབྱུང་བ། རྒྱལ་པོས་ཅི་བསམ་པ་འབྱུང་བ། དཔག་ཚད་བརྒྱར་ནད་མེད་པར་བྱེད་ཅིང་། ལས་ཀུན་ལ་ཇི་ལྟར་འདོད་པའི་འབྲས་བུ་འབྱུང་བ། ཀླུ་ངན་པས་སེར་བ་སོགས་འབེབས་མི་ནུས་པ། མྱ་ངན་དང་། གཡང་སའི་ཡུལ་ཀུན་ལྗོན་པ་དང་མཚེའུ་སོགས་ཕུན་སུམ་ཚོགས་པར་འགྱུར་བ། མི་དུས་མ་ཡིན་དུ་མི་འཆི་ཞིང་། དུད་འགྲོ་གང་གིས་ཀྱང་མི་གནོད་པ། སྦྲུལ་དང་ནེའུ་ལེ་ལྟ་བུ་མི་མཐུན་པས་ཀྱང་མི་གནོད་པ་ཞིག་དབང་པོས་སྟེར་རོ། །
བཞག་པ་དང་ས་འགྲེལ་དུ་ནི། ཀླུའམ་རྒྱལ་ཆེན་བཞིས་འབུལ་བར་བཤད་དོ། ། བཙུན་མོ་ནི་ལུས་ལས་ཙན་དན་དང་། ཁ་ལས་ཨུཏྤལ་ལའི་དྲི་འབྱུང་བ། རེག་ན་ཉོན་མོངས་པ་མེད་པར་འགྱུར་བ། གླིང་དེའི་བཀྲེས་སྐོམ་དང་མྱང་ངན་བྲལ་བར་བྱེད་པ། རྒྱལ་པོས་མཐོང་ན་གྲང་དུས་དྲོ་ཞིང་དྲོ་དུས་བསིལ་བར་བྱེད་པ། མི་ཀུན་གྱིས་མ་དང་སྲིང་མོ་ལྟར་མཐོང་བ། བསམ་པ་དང་མཐུན་ཞིང་བུ་མང་པོ་བཙས་བ། ཁྱིམ་ཐབ་བུད་མེད་གཞན་ལ་འགྲོ་ན་ཕྲག་དོག་མེད་པའམ།
ཁྱིམ་ཐབ་མེད་ཀྱང་འདོད་ཡོན་ལྔའི་དབང་དུ་མི་འགྱུར་བ་ཞིག བློན་པོས་འབུལ་ཏེ་དེ་ནི་ཤི་ནས་ལྷར་སྐྱེའོ། ། བཞག་པར་ནི། བུ་མི་འབྱུང་ཤིང་རྒྱལ་པོའི་སྔར་འཆི་བར་བཤད་དོ། ། བློན་པོ་ནི། བྱ་བ་རྣམས་མ་བསླབས་ཀྱང་ཤེས་ནས་བྱེད་པ། མི་དགེ་བ་སྤངས་ཤིང་ཉོན་མོངས་པ་མེད་ཅིང་སེམས་ཅན་ཀུན་ལ་ཕ་མ་ལྟར་ཕན་པའོ། ། གླང་པོ་ནི། ཅང་ཤེས་ཤིང་བཀའ་ཉན་པས་ཕ་རོལ་ལས་རྒྱལ་བར་བྱེད་པ། གླང་པོ་ཆེན་པོ་སྟོང་གི་སྟོབས་ཡོད་པ།
ཆུ་དང་སྐམ་དང་བར་སྣང་གསུམ་ལ་གཡུལ་འགྱེད་པ། ཉིན་གཅིག་ལ་འཛམ་བུའི་གླིང་ལན་གསུམ་འཁོར་བ། སྐུད་པས་ཀྱང་དཀྲིར་རུང་ཞིང་། རྒྱལ་པོས་ཞོན་པའི་ཚེ་སྐུལ་མི་དགོས་པར་དལ་གྱིས་འགྲོ་བ་ཞིག་དབང་པོས་སྟེར་རོ། ། ས་འགྲེལ་དུ་གླང་པོ་རབ་བརྟན་གྱི་བུ་ཐ་ཆུང་ངོ་། ། ཞེས་སོ། ། རྟ་མཆོག་ནི་ཀུ་མུ་ཏ་དང་དུང་ལྟར་དཀར་བ་གླང་པོ་དང་ཡོན་ཏན་མཚུངས་པ་གཅིག་དབང་པོས་སྟེར་རོ། ། ས་འགྲེལ་དུ་རྟའི་རྒྱལ་པོ་སྤྲིན་གྱི་ཤུགས་ཅན་གྱི་བུ་ཐ་ཆུང་ལུས་སྔོ་ལ་མགོ་ནག་པའོ། ། ཞེས་ཀྱང་ངོ་། ། མདོག་དེ་དང་དབང་པོ་འདྲ་ཞིང་།
ནུབ་ཕྱོགས་ཀྱི་གླིང་ཕྲན་ཁམས་བུ་ཅན་ན་རྟ་དེ་རྟའི་རྒྱལ་པོ་བརྒྱ་སྟོང་གིས་སྐོར་བ་ཡོད་པ་ལ། བརྒྱ་བྱིན་གྱིས་འཁོར་ལོ་སྒྱུར་བ་འཇིག་རྟེན་བྱུང་བ་ཤེས་པར་གྱིས་ལ་རྟ་རིན་ཆེན་ཐོང་ཅིག་ཅེས་བསྒོ་བས། བུ་ཐུ་བོ་སྟོང་ཞིང་། དེ་རྒྱལ་པོའི་སྔར་ཤི་ན་དེས་འོག་མ་སྟོང་ལ། རྒྱལ་པོ་སྔར་ཤི་ན་རྟ་རང་གི་གནས་སུ་ལྡོག་པ་དང་། གླང་པོ་ལུས་དཀར་ལ་མགོ་སྔོ་བས་སྟོང་ལྡོག་ཀྱང་རྟ་དང་འདྲ་བས་བཤད་དོ། ། ཁྱིམ་བདག་གིས་ནི་བང་མཛོད་གསེར་དངུལ་སོགས་ཀྱིས་འགེང་བ། རྒྱལ་པོའི་བཀའ་ཉན་པ། སྐྱེ་བོ་ཀུན་ལ་མི་གནོད་པའོ། ། རྒྱལ་པོ་སྲས་སུ་ཁྱིམ་བདག་ནི།
མཛོད་ཀྱི་སྤྱན་དང་། བློན་པོ་དཔུང་གི་སྤྱན་ལྟ་བུའོ། ། ཞེས་འཆད་དོ། ། ཉེ་བའི་རིན་པོ་ཆེ་སྣ་བདུན་ཡང་། མདོ་དེ་ཉིད་དུ་རལ་གྲི་ཡང་རྒྱལ་པོ་དང་འགལ་བ་བྱེད་འདོད་པ་དེར་སོང་སྟེ། མ་བཏབ་ཀྱང་ཀུན་གྱིས་འདུད་པའོ། ། དམག་དཔོན་ནི། དགྲའི་ཚོགས་མ་ལུས་པ་འཇོམས་པའི་ནུས་པ་ཡོད་ཀྱང་གཞན་ལ་མི་འཚེ་བའི་སྐྱེས་བུའོ། ། ལྤགས་པ་ནི་ཆུར་དཔག་ཚད་བཅུ་གཉིས་ཞེང་དུ་ལྔ་པ་ཆར་གྱིས་མི་བརླན་ཞིང་རླུང་གིས་མི་བསྐྱོད་ལ། གྲང་ན་དྲོ་ཞིང་དྲོ་ན་བསིལ་བར་བྱེད་དོ། །
བུད་མེད་ནི་མི་སྡུག་པ་མི་མཐོང་བ་ཉི་མའི་འོད་སྣང་བ། ཀླུའི་ལྤགས་པ་རྒྱ་མཚོ་ནས་འབྱུང་བ། གང་འགྲོ་སར་བློན་པོས་ཁྱེར་ཏེ། ཁང་པའི་བྱ་བ་བྱེད་པ་ཞིག་ཚོང་པས་འབུལ་ལོ། ། ཁང་པ་ནི་ཆུར་དཔག་ཚད་བཅུ་གཉིས་པ། ཞེང་དུ་བདུན་པ། རིན་པོ་ཆེ་དང་ཟླ་བ་དང་རྒྱུ་སྐར་བལྟ་བར་འདོད་ན་ཁང་པ་དེར་འོང་བ། རྨི་ལམ་དགེ་བར་མཐོང་བ། གྲང་ན་དྲོ་ཞི་ཚ་ན་བསིལ་བའི་རླུང་ལྡང་བ། དེར་ལྷ་མོ་འོངས་ནས་རོལ་མོ་བྱེད་པའོ། །
གོས་ནི་འཇམ་ལ་དྲི་མས་མི་གོས་པ། གྱོན་ན་ཚ་གྲང་བཀྲེས་སྐོམ་ངལ་དུབ་ཀྱིས་མི་གནོད་པ། མེས་མི་འཚིག་ཅིང་མཚོན་གྱིས་མི་ཆོད་པའོ། ། ཚལ་ནི་རྒྱལ་པོས་དེར་ཕྱིན་པ་དང་། ཚལ་གྱི་མཐུས་དེ་རང་། ལྷའི་བུ་མོ་དང་བྱ་སོགས་འོངས་ཏེ། འདོད་ཡོན་ལ་སྤྱོད་པའོ། ། མལ་ཆ་ནི་བསམ་གཏན་བྱེད་ན་བློ་གསལ་བ་དང་། ཀུན་ནས་ཉོན་མོངས་པ་མི་སྐྱེ་བའོ། ། ལྷམ་ནི་གྱོན་ན་ཆུ་ལ་མི་འབྱིང་བ་ཡུད་ཙམ་གྱིས་དཔག་ཚད་བརྒྱར་འགྲོ་བ་ལའང་ངལ་དུབ་མེད་པའོ། །
རིན་ཆེན་བདུན་ནི། གསེར། དངུལ། བཱཻ་ཌཱུརྻ། ཤེལ། སྤུག རྡོའི་སྙིང་པོ། མུ་ཏིག་དམར་པོའོ། ། མི་སྟོང་ཐུབ་པའི་བུ་སྟོང་དང་། དགྲ་ཟིལ་གྱིས་གནོན་པའི་མདའ་གཞུའང་འབྱུང་ངོ་། །
གཉིས་པ་ནི། དེ་ཡང་བཞི་སྟེ། གསེར་དང་། དངུལ་དང་། ཟངས་དང་། ལྕགས་ཀྱི་འཁོར་ལོ་ཅན་ནོ། ། དེ་བཞི་རྣམས། གླིང་གཅིག་དང་། གླིང་གཉིས་པ་དང་། གསུམ་པ་དང་།
བཞི་པ་མས་རིམ་བཞིན་དུ་དབང་བྱེད་ལ། མདོར་གཙོ་བོར་སྨོས་པའི་ཕྱིར། གསེར་གྱི་འཁོར་ལོ་ཅན་ཁོ་ན་གསུངས་སོ། ། ལྷན་ཅིག་ཏུ་འཁོར་ལོ་སྒྱུར་བ་གཉིས་མི་འབྱུང་སྟེ། དཔེར་ན་སངས་རྒྱས་བཞིན་ཏེ། འདི་ལ་བྱེ་བྲག་སྨྲ་བ། ཞིང་ཀུན་ཏུ་སངས་རྒྱས་རེ་རེ་ལས་མི་འབྱུང་ཟེར་རོ། ། ཕལ་ཆེན་སྡེ་བ་སོགས་གཅིག་ཏུ་མི་འབྱུང་བ་འདོད་དེ། དེ་ཐེག་ཆེན་གྱི་མདོ་ཆེན་དང་མཐུན་ནོ། ། ཐེག་བསྡུས་སུ།
གླིང་བཞི་པ་གཅིག་ཏུ་མི་འབྱུང་བར་བཤད་ལ། བརྒྱད་སྟོང་འགྲེལ་ཆེན་སོགས་སུ་ནི། སངས་རྒྱས་གཉིས་སམ་མང་པོ་བྱོན་ནས་འདུལ་བས་སེམས་ཅན་ཡོད་ན་དུ་མ་འབྱུང་བ་མི་འགལ་བར་བཤད་དེ། ཕལ་པོ་ཆེར། ལ་ལར་སངས་རྒྱས་མང་པོའོ། ། ཞེས་པ་ལྟར་རོ། ། དེ་བཞི་གཡུལ་ལས་ཇི་ལྟར་རྒྱལ་བར་བྱེད་ཅེ་ན། གསེར་འཁོར་ཅན་ནི། ཁམས་ཀྱི་རྒྱལ་ཕྲན་རྣམས་ཀྱིས་ཕར་འདུ་ནས་འདུད་ཅིང་བཀའ་ཉན་ནོ། ། དངུལ་འཁོར་ཅན་ནི་དེ་རྣམས་ཀྱི་ཐད་དུ་རང་ཉིད་འགྲོ་བས་འདུད་ལ།
སར་ནི། ཕོ་ཉ་བཏང་བས་འདུད། ཅེས་སོ། ། ཟངས་འཁོར་ཅན་ནི། གཡུལ་བཤམས་པས་འདུད་དོ། ། ལྕགས་འཁོར་ཅན་ནི། ཕན་ཚུན། མཚོན་བརྩམས་ཏེ། གཟས་པས་འདུད་སྟེ། རྒྱལ་ཡང་གནོད་པ་མེད་ཅིང་།
རྒྱལ་ནས་སེམས་ཅན་རྣམས་དགེ་བ་བཅུ་ལ་འགོད་པས་དེ་རྣམས་ངེས་པར་ལྷར་སྐྱེའོ། ། བཞག་པར། དང་པོ་འཁོར་ལོའི་རྗེས་སུ་དཔུང་དང་བཅས་པ་བྱོན་ནས་བཞུགས་པ་ནས། དེ་ཐོས་མ་ཐག་རྒྱལ་ཕྲན་རྣམས་འོང་ནས་འདུད་ལ། གཉིས་པ་ལ་ཐོས་མ་ཐག་ཏུ་མིན་པར་འདེགས་པའི་ཚེ་འོངས་ནས་འདུད་བར་བཤད་དོ། ། ས་གླིང་འདིའི་ཉེ་འཁོར་ན་འཁོར་ལོ་སྒྱུར་བའི་ལམ་གསེར་གྱི་རང་བཞིན། རྒྱལ་ཆེན་སྡེ་བཞི་པའི་པུས་ནུབ་ཙམ། རྒྱ་མཚོར་ནུབ་པ་ཡོད་ཅིང་། དེ་བྱུང་བ་ན་ཆུ་སྐམ་པར་བཤད་དོ། ། གསུམ་པ་ནི་འདི་རྣམས་སྐྱེས་བུ་ཆེན་པོའི་མཚན་སོ་གཉིས་ཀྱིས་བརྒྱན་པས་རྒྱལ་པོ་གཞན་ལས་ཁྱད་ཞུགས་ཏེ།
འོན་ཀྱང་ཐུབ་པའི་མཚན་ནི་རང་གི་ཡུལ་ན་མ་འགྲུས་པར་གནས་པ་དང་། འོད་གསལ་བ་ཆ་ཤས་རྫོགས་པས་ཁྱད་པར་དུ་འཕགས་པ་ཡིན་ནོ། ། འདིའི་རྒྱུ་མཚན་ནི་བྱམས་པ་བསྒོམས་པ་དང་། མཆོད་རྟེན་ལ་ཕྱག་གུས་པས་བཙལ་བ་སོགས་གསུངས་སོ། ། འཁོར་ལོས་སྒྱུར་བ་ཉིད་དུ་གྱུར་ནས་ཀྱང་། འཁོར་བ་ན་ནི་ཡང་བྲན་ཉིད་དུ་འགྱུར། ཞེས་བཤད་པས། འཕགས་པ་ཁོ་ནར་ནི་མ་ངེས་སོ། ། གསུམ་པ་སྣོད་བཅུད་ཁྱད་ཆོས་ལ་གསུམ་ལས། དང་པོ་ལ་བསྐལ་པ་དང་པོའི་ཁྱད་པར།
དེ་ཇི་ལྟར་འགྲིབ་ཚུལ། འགྲིབ་པའི་མཐར་ཇི་ལྟར་འབྱུང་བའོ། ། དང་པོ་ནི། སྤྱིར་བསྐལ་བ་དང་པོའི་མི་རྣམས་ཀྱང་རྒྱལ་པོ་དང་བཅས་པ་ཞེ་ན། མིན་ཏེ། སྔར། བསྐལ་པ་འཆགས་མ་ཐག་གི་སེམས་ཅན་མི་རྣམས་གཟུགས་ཅན་གྱི་ལྷ་བཞིན་ཏེ། ཡིད་ལས་བྱུང་བ། ཡན་ལག་དང་། ཉིང་ལག་དབང་པོ་ཚང་བ།
རང་འོད་ཅན། ནམ་མཁའ་ལ་འགྲོ་བ། ཟས་སུ་དགའ་བ་ཟ་བ། ཚེ་དཔག་མེད་ཐུབ་པའོ། ། གཉིས་པ་ནི། དེ་ནས་རིམ་གྱིས་རོ་ལ་ཆགས་ཏེ། སའི་བཅུད་ཁ་དོག་མར་གསར་འདྲ་བ་རོ་སྦྲང་རྩི་མ་བསྐོལ་བ་ལྟར་མངར་བ་སའི་སྟེང་ཆུས་ཁྱབ་པ་ལ་རླུང་གིས་སྤྲིས་མ་བྱས་པ་བྱུང་སྟེ། དེ་སེམས་ཅན་བརྐམ་ཆགས་ཅན་གཅིག་གིས་སོར་མོའི་རྩེ་མོས་བླངས་ཏེ། ཟོས་པས་མི་གཞན་རྣམས་ཀྱང་དེ་ལྟར་བྱས་པ་ཁམ་ཟས་ཟ་བའི་དང་པོའོ། ། དེ་ནས་ལུས་མཁྲང་བ་ལྕི་ལ་འོད་ནུབ་ནས་མུན་པ་བྱུང་བ་དང་།
སྨྲེ་སྔགས་བཏོན་པའི་སྤྱི་མཐུན་གྱི་ལས་ཀྱི་ཉི་མ་ཤར་བས། ཕན་འདོགས་པ་མ་ལྟ་བུ་བྱུང་ཞེས་ཉི་མར་གྲགས་ཡང་སྤྱི་མཐུན་གྱི་ལས་ཀྱི་ཟླ་བ་ཤར་བས་སྔར་གྱི་དེའི་ཟླ་བོ་གཅིག་བྱུང་ཞེས་ཟླ་བར་གྲགས་སོ། ། དེ་ནས་ས་ཞག་སེར་པོ་སྦྲང་རྩིའི་རོ་ཅན་བྱུང་བའང་མྱངས་པས་ནུབ་ཅིང་སྨྲེ་སྔགས་སྟོན་ཏོ། ། དེ་ནས་ལྡུམ་པོའི་ཚལ་དཀར་པོ་སྦྲང་རྩིའི་རོ་ཅན་ཡང་མྱངས་པས་ནུབ་བོ། ། དེ་ནས་མ་རྨོས་མ་བཏབ་པའི་འབྲས་བུ། ཤུན་པ་དང་ཕུབ་མ་མེད་པ་བྱུང་བ་ཟོས་པས། རྒྱུ་མཐུན་འབྱུང་བའི་བཤང་གཅིའི་ལམ་ཕོ་མོའི་དབང་པོ་དང་བཅས་པ་བྱུང་སྟེ། སྔོན་གོམས་པས་ཚུལ་མིན་ཡིད་བྱེད་ཀྱིས་འཁྲིག་པ་བྱེད་ཅིང་། དེ་ལ་སྨད་པའི་དེའི་ཆེད་དུ་བྱེད་དེ། མི་ཚངས་སྤྱོད་ཀྱི་ལས་ལམ་དང་པོར་བྱུང་།
ས་ལུ་ནང་ཟ་ན་ནང་ལེན། ནུབ་ཟ་ན་ནུབ་ལེན་པ་ལ། གཅིག་གིས། སྔ་དྲོ་ཟ་རྒྱུ་ཡང་ཕྱི་དྲོ་བླངས་ཏེ། ལེ་ལོས་གསོག་འཇོག་བྱས་ནས་ནི། ། གཞན་རྣམས་ཀྱིས་ཀྱང་ཐབས་ཟབ་མོ་ཞེས་དེ་ལྟར་བྱེད་པ་བྱུང་། མ་རྨོས་མ་བཏབ་པའི་ས་ལུ་ནུབ། དེ་ནས་ཞིང་རྣམས་བགོས་ཏེ། རང་གི་ལ་བདག་ཏུ་འཛིན་པ་དང་བཅས་ནས་གཞན་གྱི་ལ་རྐུའོ། ། དེ་དག་གི་ཆེད་དུ་འདུས་ནས་དེ་རྣམས་ཀྱིས་མི་ཁྱད་པར་ཅན་ཞིང་དཔོན་དུ་བསྐོས་ནས།
རང་རང་གི་སྟོན་ཐོག་གིས་དྲུག་ཆ་བསྟབས་སྟེ། དེ་ནི་མང་པོས་བཀུར་བ་ཞེས་བྱ་བའི་རྒྱལ་རིགས་ཀྱི་དང་པོའོ། ། དེར་མི་ཁ་ཅིག་གི་ཡོངས་སུ་འཛིན་པ་སྡུག་བསྔལ་གྱི་རྩ་བར་རིག་སྟེ། དགོན་པར་སྤྱིལ་བུར་འདུག་ཅིང་། ཟན་འདོད་པ་ན་གྲོང་དུ་འཇུག་པ་ལ་ཕྱི་རོལ་ཡོད་དོ། ། ཅེས་བརྗོད་པ་བྲམ་ཟེ་དང་། ཁ་ཅིག་གིས་བསམ་གཏན་དང་དབེན་པ་མ་རྟོགས་ཏེ། སྔགས་ཀྱི་གཞུང་དང་རིགས་བྱེད་སྦྱོར་བ་ལས་མདུན་ན་འདོན་པ་དང་། དེའང་མ་རྟོགས་ནས་གྲོང་དུ་ཞུགས་ཏེ། ཁང་པ་སྒོ་བཞི་པར་འཁོད་ནས་སྦྱིན་པ་སྦྱིན་ནོ། །
ཞེས་པ་ལས་གྲོང་མི་འབྱུང་ངོ་། ། དེ་ནས་རྗེ་རིགས་དང་། དམངས་རིགས་ཀྱང་བྱུང་ངོ་། ། དེ་ནས་མི་རྣམས་རྐུན་མ་མང་དུ་བྱུང་བ་ལ། རྒྱལ་པོས་བརྩད་བཅད་པས་མ་བརྐུས་སོ་ཟེར་བས། མ་བྱིན་ལེན་དང་རྫུན་སྨྲ་བའི་ལས་ལམ། བརྐུས་པ་འགའ་ཞིག་གི་སྲོག་བཅད་པས་སྲོག་གཅོད་ཀྱི་ལས་ལམ་བྱུང་། དེ་ནས་མི་དགེ་བའི་ལས་ཀྱི་ལམ་ལྷག་སྟེ། འཕེལ་བས་ཚེ་ཁད་ཀྱིས་ཐུང་དུ་སོང་བས་མཐར་ཚེ་ལོ་བཅུ་པར་འགྱུར་རོ། ། དེའི་དུས་སུ་ཚེ་རྒུད་པ།
རིང་ན་ལོ་བཅུ་དང་། ལུས་རྒུད་པ་ཡིན་ལ་མཐོ་གང་དང་། ཆང་གང་དང་། ཡོ་བྱད་རྒུད་པ་ཟས་ཀྱི་མཆོག་ཁྲེ་རྒོད། གོས་ཀྱི་མཆོག་སྐྲའི་ལྭ་བ་དང་། རྒྱན་གྱིས་མཆོག་མཚོན་ཆ་སྟེ། འོ་མ་དང་ཞོ་ཡོད་ཀྱང་མར་མི་འབྱུང་ཞིང་། ཏིལ་ཡོད་ཀྱང་ཏིལ་མར་མི་འབྱུང་། བུར་ཤིང་དང་དེའི་ཁུ་བ་ཡོད་ཀྱང་བུ་རམ་མི་འབྱུང་ལ། ལན་ཚ་ཡང་མེད་དོ། །
བུ་མོ་ཟླ་བ་ལྔ་ལོན་ནས་བག་མར་གཏོང་བ་སོགས་དུ་མ་བཤད་དོ། ། གསུམ་པ་ནི། བར་གྱི་བསྐལ་པ་ལ། མཚོན་དང་། ནད་དང་། མུ་གེའི་བསྐལ་པ་རྣམས་ཀྱིས་མི་མཐུན་ཏེ། ཚེ་ལོ་བཅུ་པ་ན་མི་རྣམས་ཕན་ཚུན་རྔོན་པས་རི་དྭགས་མཐོང་བ་ལྟར་གནོད་སེམས་མི་ཟད་པར་གྱུར་ཏེ། གང་བླངས་པ་མཚོན་ཆ་རྣོན་པོར་འགྱུར་ནས་གསོད་རེས་བྱེད་ལ་བསད་ཚད་དམྱལ་བར་སྐྱེའོ། ། ནད་ནི་མི་མ་ཡིན་རྣམས་ཀྱིས་ཡམས་ནད་གསོར་མི་རུང་བ་གཏོང་སྟེ། ཕལ་ཆེར་འཆིའོ། །
མུ་གེ་ནི་ཉེས་པ་དེ་དག་གིས་ལྷས་ཆར་མི་འབེབས་པས། ཕན་ཚུན་འདུས་ཏེ་འཆི་བ་དང་། མ་འོངས་པའི་སྐྱེ་བོའི་དོན་དུ་ས་བོན་གབ་རྩེའི་ནང་དུ་འཇོག་པས་གབ་རྩེ་བ་དང་། ཤི་མ་ཐག་རུས་གོང་དཀར་པོ་བསྡུས་ཏེ་བསྐོལ་ནས་འཐུང་བས། རུས་གོང་དཀར་པོ་བ་དང་། ཐུར་མས་ཟས་འགྱེད་པ་དང་ཐུར་མས་རྩིག་ཁུང་ནས་འབྲུ་བྲུས་ཤིང་ཆུར་བསྐོལ་ཏེ་འཐུང་བས་ཐུར་མས་འཚོ་བ་སྟེ་གསུམ་མོ། ། གང་ཞིག་གིས་ཉི་མ་འགའ་སྲོག་གཅོད་སྤངས་པ་དང་། དགེ་སློང་ལ་ཨ་རུ་འགའ་དང་བསོད་སྙོམས་འགའ་གུས་པས་ཕུལ་བ་དེས་མཚོན་དང་ནད་དང་མུ་གེ་ལ་མི་སྐྱེ་བར་བཤད་དོ། ། ཡང་དེ་གསུམ་དུས་ཇི་སྲིད་འབྱུང་སྙམ་ན། མཚོན་ཞག་བདུན་དང་།
ནད་ཞག་བདུན་དང་ཟླ་བ་བདུན་དང་། མུ་གེ་དེ་གཉིས་དང་ལོ་བདུན་ཚན་རེ་རྣམས་འབྱུང་སྟེ་གོ་རིམ་བཞིན་ནོ། ། དེའི་ཚེ་ཤར་ནུབ་གཉིས་སུ་གནོད་སེམས་ལྷག་པ་དང་། མདོག་ངན་ཞིང་ཉམ་ཆུང་བ་དང་། བཀྲེས་སྐོམ་ཙམ་འབྱུང་ངོ་། ། བཞག་པར། ཚེ་ལོ་བཅུ་པ་གཅིག་ལ་རེ་རེ་ལས་མི་འབྱུང་བར་བཤད་ཅིང་། དེ་ལྟར་རྒྱལ་པོ་སྲས་ཀྱང་བཞེད་དོ། ། ཁ་ཅིག་གཅིག་ལ་མས་རིམ་གྱིས་གསུམ་ཆར་འབྱུང་ཞེས་སོ་ཟེར་རོ། ། སར་ནི།
ཚེ་ལོ་སུམ་ཅུ་པ་དང་། ཉི་ཤུ་པ་དང་། བཅུ་པ་ལ་མས་རིམ་གྱིས་འབྱུང་བར་བཤད་དོ། ། གཉིས་པ་དེ་ལས་འཕྲོས་པའི་དོན་ནི། ཞར་བྱུང་སེམས་ཅན་གཟུགས་ཅན་བཞིན། ཞེས་གོང་དུ་བཤད་པ་ལས་འཕྲོས་ནས། དང་པོ་རྒྱ་གར་བའི་ལོ་རྒྱུས་དང་། དེ་རྗེས་བོད་ཀྱི་ལོ་རྒྱུས་གཉིས། དང་པོ་ལ་དོན་གྱི་ཁོག་ཕུབ་པ་དང་། ཚིག་གི་ཆ་ཅུང་ཟད་ཕྲལ་བ་གཉིས།
དང་པོ་ནི། སྒྲོན་མེའི་བསྐལ་པ་བཟང་པོ་ལ། ། སངས་རྒྱས་བྱོན་དང་དེ་ཆོས་གསུངས། ། བསྟན་པ་གནས་དང་དར་རྒྱས་ཚུལ། ། ཁྱད་པར་སྤྲུལ་པའི་ལོ་པན་དང་། ། རྒྱལ་བློན་བྱང་ཆུབ་སེམས་དཔའ་ཡིས། ། བོད་ཁམས་བསྟན་པ་སྤེལ་བའི་ཚུལ། ། མདོ་སྡེ་རྣམས་དང་དགོངས་འགྲེལ་གྱིས། ། བསྟན་བཅོས་དག་ལས་འབྱུང་ཞིང་བཤད། ། སངས་རྒྱས་འབྱུང་བ་རྒྱལ་རིགས་དང་། །
བྲམ་ཟེའི་རིགས་ལས་གཞན་མི་སྲིད། ། སྟོན་པ་རྒྱལ་རིགས་ཉི་མའི་གཉེན། ། བུ་རམ་ཤིང་པའི་གདུང་རྒྱུད་ལས། ། འོངས་པ་ཤཱ་ཀྱའི་རིགས་སུ་འཁྲུངས། ། རྒྱལ་པོའི་ཐོག་མ་མང་བཀུར་ཡིན། ། མང་བཀུར་རྒྱལ་པོ་ནས་བཟུང་སྟེ། ། ཟས་གཙང་བར་ལ་རྒྱལ་རིགས་ནི། ། ས་ཡ་གཅིག་དང་གཅིག་འབུམ་དང་། ཉི་ཁྲི་གཅིག་སྟོང་ལྔ་བརྒྱ་དང་། ། བཅུ་བཞི་རྣམས་ནི་འདས་པ་རུ། །
འདུལ་བ་ལུང་ལས་གསལ་བར་གསུངས། ། གདགས་པ་ལས་ནི་གཞན་དུ་བཤད། ། མང་པོས་བཀུར་དང་འོད་མཛེས་དང་། ། དགེ་བ་དགེ་མཆོག་གསོ་སྦྱོང་འཕགས། ། སྔོན་གྱི་རྒྱལ་པོ་སྡེ་ལྔར་གྲགས། ། ང་ལས་ནུས་དང་མཛེས་པ་དང་། ། ཉེ་མཛེས་མཛེས་ཅན་མཛེས་ལྡན་ནི། ། འཁོར་ལོ་སྒྱུར་རྒྱལ་སྡེ་ལྔ་ཡིན། ། མཛེས་ལྡན་དུས་སུ་འཁོར་བ་འཇིག ། ཚེ་ལོ་བཞི་བརྒྱ་པ་ལ་བྱོན། །
དེ་ནས་རྒྱལ་པོ་ཙན་དྷ་ཡིས། ། བར་ལ་རྒྱལ་རྒྱུད་སུམ་བརྒྱ་འདས། ། ཀུན་ནས་འོད་དང་ཙན་དྷའི་དུས། ། གསེར་ཐུབ་སུམ་ཁྲི་པ་ལ་བྱོན། ། དེ་ནས་རྒྱལ་པོ་སྲ་སྲི་ཡིས། ། བར་ལ་རྒྱལ་རྒྱུད་སུམ་བརྒྱ་འདས། ། རཏྣ་ཆེ་དང་ཀྲི་ཀྲིའི་དུས། ། འོད་སྲུང་ཉི་ཁྲི་པ་ལ་བྱོན། ། དེ་ནས་རྒྱལ་པོ་རྣ་བ་ཅན། ། བར་ལ་རྒྱལ་རྒྱུད་སུམ་བརྒྱ་འདས། །
རྒྱལ་པོ་རྣ་བ་ཅན་ལ་ནི། ། སྲས་ཉིད་གཽའུ་ཏ་མ་དང་། ། བྷ་ར་དྷ་ཛ་ཞེས་པ་བྱུང་། ། གཽ་ཏམ་སྲས་ལ་ཉི་མའི་གཉེན། ། བུ་རམ་ཤིང་པ་རྣམ་གཉིས་བྱུང་། ། དེ་ནས་རྒྱལ་པོ་འཕགས་སྐྱེས་པོ། ། བར་ལ་རྒྱལ་རྒྱུད་བརྒྱ་འདས་སོ། ། རྒྱལ་པོ་འཕགས་སྐྱེས་པོའི་སྲས། ། རྐང་ཐུབ་ཅན་ནས་ཤཱཀ་རིགས་བྱུང་། ། དེ་ནས་ཤིང་རྟ་བཅུ་པ་ཡིས། །
བར་ལ་རྒྱལ་རྒྱུད་ལྔ་བཅུ་འདས། ། དེ་ནས་རྩིབས་ཀྱི་མུ་ཁྱུད་ཀྱི། ། བར་ལ་རྒྱལ་རྒྱུད་ཉེར་ལྔ་འདས། ། དེ་ནས་རྒྱལ་པོ་མཐའ་ཡས་སྐྱོང་། ། གཞུ་བརྟན་དང་ནི་སེང་གེ་འགྲམ། ། ཟས་གཙང་སྟོན་པ་སྒྲ་གཅན་འཛིན། ། དེ་དག་དྲིལ་བས་རྒྱལ་རྒྱུད་ནི། ། དགུ་བརྒྱ་དགུ་བཅུ་རྩ་གཅིག་འདས། ། གཉིས་པ་ཚིག་གི་ཆ་ཅུང་ཟད་འཕྲལ་བ་ནི། སྒྲོན་མེའི་བསྐལ་པ་བཟང་པོ་ལ། །
སངས་རྒྱས་བྱོན་དང་དམ་ཆོས་གསུངས། ། བསྟན་པ་གནས་དང་དར་རྒྱས་ཚུལ། ། ཅེས་པའི་དོན། མདོ་བསྐལ་བཟང་ལས། སྒྲོན་མེའི་བསྐལ་པ་བཟང་པོ་འདི་ལ། སངས་རྒྱས་འཁོར་བ་འཇིག་ནས་མོས་པའི་བར་ཐམས་ཅད་ཀྱང་། ཁྱད་ཆོས་བཅུ་གསུམ་བཅུ་བཞི་སྒོ་ནས་འབྱོན་པར་གསུངས། དེ་ཡང་སྟོན་པ་འདི་ལ་མཚོན་ཏེ། ཡུལ་རིགས་འོད་དང་ཡབ་ཡུམ་སྲས། ། རིམ་གྲོ་ཤེས་རབ་རྫུ་འཕྲུལ་འཁོར། །
སྐུ་ཚེ་སྐུ་གདུང་དམ་ཆོས་གནས། ། བཅུ་གསུམ་དག་གིས་ཤེས་པར་བྱ། ། ཞེས་པ་ལྟར། ཡུལ་གྲོང་ཁྱེར་སེར་སྐྱ། རིགས་རྒྱལ་རིགས། འོད་འདོམ་གང་། ཡབ་རྒྱལ་པོ་ཟས་གཙང་། ཡུམ་སྒྱུ་མ་ལྷ་མཛེས། སྲས་སྒྲ་གཅན་འཛིན། རིམ་གྲོ་བ་ཀུན་དགའ་བོ། །
ཤེས་རབ་ཅན་གྱི་མཆོག་ཤཱ་རིའི་བུ། རྫུ་འཕྲུལ་ཅན་གྱི་མཆོག་མཽའུ་འགལ་གྱི་བུ། འཁོར་གྱི་ཐོག་མ་ལྔ་སྡེ་བཟང་པོ། སྐུ་ཚེ་བརྒྱད་ཅུ་པ། སྐུ་གདུང་ཆ་བརྒྱད་ཀྱི་སྒོ་ནས་འགྲོ་དོན་མཛད། དམ་པའི་ཆོས་ལོ་སྟོང་དུ་གནས་པར་གསུངས་སོ། ། དམ་པའི་ཆོས་དར་རྒྱས་བྱུང་ཚུལ་ནི། སྟོན་པ་འདི། མེ་མོ་ཡོས་ལ་ལྷུམས་སུ་བཞུགས། ས་ཕོ་འབྲུག་ལ་སྐུ་བལྟམས་ནས། །
ཉི་ཤུ་རྩ་དགུ་ཁབ་ཏུ་གནས། ། ལོ་དྲུག་དཀའ་བ་སྤྱད་ནས་ཀྱང་། ། སོ་ལྔ་བཞེས་ཚེ་ཆུ་སྟག་གི ། ས་གའི་བཅོ་ལྔར་མངོན་བྱང་ཆུབ། ། དྲུག་པའི་བཞི་ལ་ཆོས་འཁོར་སྐོར། ། མེ་ཕག་ས་གའི་བཅོ་ལྔ་ལ། མྱ་ངན་འདའ་བའི་ཚུལ་བསྟན་ནོ། ། ཞེས་པ་ལྟར། ཆུ་སྟོད་ཟླ་བའི་ཡར་ཚེས་བཞི་ནས་ཡུལ་ཝ་ར་ན་སེར། ལྔ་སྡེ་བཟང་པོ་ལ་བདེན་པ་བཞིའི་ཆོས་གསུངས།
བྱ་རྒོད་ཕུང་པོའི་རི་སོགས་སུ་བར་པ་མཚན་ཉིད་མེད་པའི་ཆོས་གསུངས། རི་བོ་མ་ལ་ཡ་སོགས་སུ། ལེགས་པར་རྣམ་པར་འབྱེད་པའི་ཆོས་འཁོར་གསུངས། དམ་པའི་ཆོས་དར་བའི་ཚུལ་ནི། སྟོན་པ་མྱ་ངན་ལས་འདས་ནས་ལོ་བཞི་བརྒྱ་ལོན་པ་ན། འཕགས་པ་ཀླུ་སྒྲུབ་བྱོན་ཏེ། རྒྱན་དྲུག་མཆོག་གཉིས་ལ་སོགས་པས་འཕགས་པའི་ཡུལ་དུ་དམ་ཆོས་དར་རྒྱས་སུ་མཛད་དོ། ། སངས་རྒྱས་བྱུང་བརྒྱལ་རིགས་དང་། བྲམ་ཟེའི་རིགས་ལས་གཞན་མི་སྲིད། སྟོན་པ་རྒྱལ་རིགས་ཉི་མའི་གཉེན།
བུ་རམ་ཤིང་པའི་གདུང་རྒྱུད་ལས། འོངས་པ་ཤཱཀྱའི་རིགས་སུ་འཁྲུངས། ཅེས་པའི་དོན་ཅུང་ཟད་བཤད། རྒྱལ་པོ་རྣ་བ་ཅན་གྱི་སྲས་གཽའུ་ཏ་མ་དང་། བྷ་ར་དྷ་ཛ་གཉིས་ལས། གོའུ་ཏ་མ་རབ་ཏུ་བྱུང་བ་ལ་མོས་པས། ཡབ་ལ་ཞུས་པས་གནང་སྟེ་དྲང་སྲོང་མདོག་ནག་ལ་རབ་ཏུ་བྱུང་ནས་བདག་དགོན་པར་ཟས་ཀྱིས་འཚོ་བར་མི་ནུས་ཀྱི་གྲོང་འདབས་སུ་གནས་སོ། ། དེས་གནང་སྟེ་ལོ་མས་སྤྱིལ་པུ་བརྩིགས་ཏེ་གནས་སོ། ། དེའི་ཚེ། གཡོ་ཅན་པད་མའི་རྩ་ལག་གིས།
སྨད་འཚོང་མ་བཟང་མོ་ལ་དགའ་མགུར་སྤྱད་པའི་ཕྱིར། གོས་རྒྱན་བྱིན་ནོ། ། སྐྱེ་པ་གཞན་ཞིག་གི་ས་ན་ལྔ་བརྒྱ་བཟང་མོ་ལ་བྱིན་ནས་དེ་དང་ལྷན་ཅིག་དགའ་མགུར་སྤྱད་པ་དང་། བྲན་མོས་པདྨའི་རྩ་ལག་གི་གམ་དུ་ཕྱིན་ཏེ། བཟང་མོ་ནི་ཁྱོད་ཀྱི་གོས་རྒྱན་བརྒྱན་ནས་གཞན་དང་དགའ་མགུར་སྤྱོད་དོ། ། ཞེས་སྨྲས་པས། དེ་མ་བཟོད་ནས་ཁྱོད་སོང་ལ་སྐྱེད་མོས་ཚལ་གང་དགར་ཤོག་བྱོས་ཤིག ཅེས་བསྒོས་སོ། ། དེས་བཟང་མོ་ལ་སྨྲས་ཏེ་སོང་བ་དང་། གཡོ་ཅན་གྱིས་ཁྱོད་ཁོ་བོས་གོས་རྒྱན་གྱིས་བརྒྱན་ནས་སྐྱེས་པ་གཞན་དང་དགའ་མགུར་སྤྱོད་པ་རིགས་སམ་སྨྲས་པས།
དེས་བདག་གིས་ནོངས་བགྱིས་བཟོད་པར་མཛོད་ཅིག ཅེས་སྨྲས་ཀྱང་བཟང་མོ་བསད་དོ། ། དེར་བྲན་མོས་ཇོ་མོ་བསད་ཞེས་ཀུ་ཅོ་བཏོན་པས། སྐྱེ་བོ་ཀུན་གྱིས་རྒྱུག་པ་དང་། གཡོ་ཅན་སྐྲག་སྟེ། རལ་གྲི་ཁྲག་ཅན་གཽའུ་ཏ་མའི་དྲུང་དུ་བཞག་ནས། སྐྱེ་བོའི་ནང་དུ་ཞུགས་སོ། ། སྐྱེ་བོ་རྣམས་ཀྱིས་གཽའུ་ཏ་མ་མཐོང་ནས་ལག་པ་ཕྱིན་ཅི་ལོག་ཏུ་བཅིངས་ནས་རྒྱལ་པོ་ལ་ཕུལ་ཏེ། འདིས་བཟང་མོ་དང་དགའ་མགུར་སྤྱད་ནས། བཟང་མོ་བཀུམས་སོ་ཞེས་སྨྲས་བས།
རྒྱལ་པོ་ནི་མ་བརྟག་པར་གསལ་ཤིང་ལ་ཁོལ་གསུངས་ནས་དེ་ལྟར་བྱས་སོ། ། དྲང་སྲོང་མདོག་ནག་དུས་དུས་སུ་གཽའུ་ཏ་མའི་སར་འགྲོ་བ་ལས། སྐབས་དེར་ཕྱིན་པ་ལས། གཽའུ་ཏ་མ་མཐོང་བས། གསལ་ཤིང་ལ་སྐྱོན་པ་མཐོང་ནས། བུ་ཅི་ཡིན་ལས་ལྷགས་མོད། རྨ་མ་བྱུང་ངམ། ཞེས་དྲིས་པས་བུས། ལུས་ཀྱི་རྨ་བྱུང་སྟེ། སེམས་ཀྱི་རྨ་མིན་ནོ། །
ཇི་ལྟར་བདེན། བདེན་པའི་ཚིག་གིས་བདག་གི་ལུས་ཀྱི་རྨ་བྱུང་གི་སེམས་ཀྱི་རྨ་མིན་ན། མཁན་པོའི་ལྤགས་པའི་མདོག་གསེར་གྱི་མདོག་ཏུ་གྱུར་ཅིག ཅེས་སྨྲས་མ་ཐག་ཏུ་གསེར་མདོག་ཏུ་ཡིད་ཆེས་སོ། ། དེ་ནས་དྲང་སྲོང་གི་མངོན་ཤེས་ཀྱིས་བརྟགས་ཏེ། གཽའུ་ཏ་མ་ལ་སྲས་མ་བྱུང་ན། བྷ་ར་དྷ་ཛ་ལ་སྲས་མི་འབྱུང་བས་རྒྱལ་རྒྱུད་ཆད་པར་ཤེས་ཏེ། གཽའུ་ཏ་མ་ལ་སྲས་ཀྱི་ས་བོན་ཞོག་ཅིག་ཅེས་སྨྲས་པས། བདག་གཞོན་ནུ་ནས་རབ་ཏུ་བྱུང་། བུད་མེད་ཀྱི་རྒྱུས་ཀྱང་མ་འཚལ་ན།
ལྟ་ག་ལ་མཆིས། བུ་མངོན་སྤྱོད་པས་ཡུལ་དྲན་པར་གྱིས་ཤིག ཅེས་གསུངས་པས། སྣ་ཆད་པའི་ཚོར་བས་ཉེན་ནས། ཡུལ་དྲན་པར་ག་ལ་འགྱུར། དྲང་སྲོང་གི་རྫུ་འཕྲུལ་གྱིས་རྫི་ཆར་ཆེན་པོ་ཕབ་སྟེ། ཆར་པས་ཐིགས་པ་ལུས་ལ་ཕོག་ཅིང་། རླུང་གྲང་མོ་ལུས་ལ་ཕོག་པས་སྡུག་བསྔལ་བསལ་ནས། སྔོན་གྱི་ཡུལ་དྲན་པར་བྱས་ཏེ། འཁྲིག་པ་འདོད་ཆགས་དྲན་ནས་ཁུ་བ་ཁྲག་དང་འདྲེས་པ་གཉིས་ལྷུང་ངོ་། །
དེ་གཉིས་སྒོ་ང་གཉིས་སུ་གྱུར་ནས། ཉི་མའི་འོད་ཟེར་གྱིས་སྨིན་ནས་རྡོལ་པ་དང་། ཁྱེའུ་གཉིས་བྱུང་སྟེ། དེ་དང་ཉེ་བར་བུ་རམ་གྱི་ཤིང་གི་གསེབ་ཏུ་བཞུགས་སོ། ། གཽའུ་ཏ་མ་ཉི་མའི་འོད་ཟེར་གྱིས་ཤིན་ཏུ་ཚ་ནས་ཤིའོ། ། དྲང་སྲོང་འོངས་ནས་ཉེ་འཁོར་ལ་བལྟས་པས། སྒོང་སྐོགས་མཐོང་ནས་བཙལ་བས། བུ་རམ་ཤིང་གི་ཚལ་ན་ཁྱེའུ་གཉིས་མཐོང་སྟེ། དེ་གཉིས་གཽའུ་ཏམ་གྱི་བུར་ཤེས་ཏེ་གནས་སུ་ཁྲིད་ནས་སྣུམ་རྙེད་དེ་གསོས་པས། ཉི་མའི་འོད་ཀྱིས་སྨིན་པརབྱས་པས་ཉི་མའི་གཉེན།
གཽའུ་ཏ་མའི་བུ་ཡིན་པའི་གཽའུ་ཏ་མ། རིངས་ཡན་ལག་ལས་སྐྱེས་པས་ན་ཡན་ལག་སྐྱེས། བུ་རམ་ཤིང་གིས་ཚལ་ནས་རྙེད་པས་བུ་རམ་ཤིང་པ་ཞེས་བཏགས་སོ། ། དུས་ཇི་ཞིག་ན། བྷ་ར་དྷ་ཛ་བུ་མེད་པར་ཤི་ནས། བློན་པོ་རྣམས་གྲོས་བྱས་ཏེ། སུ་རྒྱལ་པོར་དབང་བསྐུར་ཟེར་བ་ལ། བན་གཽའུ་ཏ་མ་དབང་བསྐུར་ཟེར་དྲང་སྲོང་མདོག་ནག་གི་དྲུང་དུ་སོང་སྟེ། གཽའུ་ཏ་མ་ག་ན་མཆིས་ཞུས་པས། ཁྱེད་ཀྱིས་བསད་དོ་ཟེར།
བདག་ཅག་རྣམས་ཀྱིས་མཐོང་བ་ཡང་མི་དྲན་ན་ཇི་ལྟར་བསད། དེས་ཁོང་སྐྱོན་མེད་དང་ཁྱེད་ཀྱིས་བསད་པའི་རྒྱུ་མཚན་རྒྱས་པར་བཤད་པ་དང་། ཁྱེའུ་གཉིས་ཀྱང་ཕྱོགས་དེར་འོངས་སོ། ། འདི་གཉིས་སུའི་བུ་ཞེས་ཞུས་པས། གཽའུ་ཏ་མ་ཁོ་ནའི་བུའོ་ཞེས་གསུངས། ངོ་མཚར་སྐྱེས་ཏེ་དེ་གཉིས་ཁྲིད་ནས་ཕུ་བོ་རྒྱལ་སྲིད་ལ་དབང་བསྐུར་རོ། ། དེའང་བུ་མེད་པར་ཤི་ནས་ནུ་བོ་རྒྱལ་སྲིད་ལ་དབང་བསྐུར་བས། རྒྱལ་པོ་བུ་རམ་ཤིང་པ་ཞེས་བྱ་སྟེ། དེའི་རྒྱལ་རྒྱུད་ལ་བུ་རམ་ཤིང་པའི་རྒྱལ་རྒྱུད་དུ་གྲགས་སོ། ། གཽའུ་ཏ་མ་ལས་ངན་གྱི་དབང་གིས་མ་ཉེས་པ་སྐྱོན་བྱུང་ཚུལ་ཁུངས་སུ་གསུངས་ཤིང་།
གཽའུ་ཏ་མ་དང་བྷ་ར་དྷ་ཛ་དཔོན་སློབ་ཆུང་ནས་བྲལ་བས། གཅེན་དུ་ངོ་མ་ཤེས་པར་ཁྲིམས་བཅས་པར་མངོན་ནོ། ། ད་ནི། ཤཱཀྱའི་རིགས་ཀྱི་བྱུང་ཚུལ་བརྗོད་པར་བྱ་སྟེ། རྒྱལ་པོ་བུ་རམ་ཤིང་པ་ནས་རྒྱལ་རྒྱུད་བརྒྱ་འདས་པ་ན། ཡུལ་གྲུ་འཛིན་དུ་བུ་རམ་ཤིང་པ་འཕགས་སྐྱེས་པོ་བྱུང་། དེ་ལ་བུ་བཞི་སྟེ། སྐར་མདའ་གདོང་། ལག་རྣ། གླང་ཆེན་འདུལ།
རྐང་གདུབ་ཅན་ནོ། ། དེ་དུས་གཅིག་ན་དེའི་བཙུན་མོ་དམ་པ་ཤི་ནས་ཡིད་ཁུང་དུ་ཆུད་ནས་འདུག་པ་ལ། བློན་པོས་དྲིས་པས་རྒྱས་པར་སྨྲས་པ་དང་། བཙུན་མོ་གཞན་བཙལ། གཞོན་ནུ་འདི་དག་རྒྱལ་སྲིད་འདོད་པས་སུས་བུ་མོ་སྟེར། བདག་གིས་བཙལ་ལོ། ། ཇི་ཙམ་རྒྱལ་པོ་གཞན་ཞིག་གི་བུ་མོ་གཟུགས་བཟང་པོ་ཞིག་མཐོང་ནས། བཀྲ་ཤེས་པར་གྱུར་ཅིག ཅི་སློང་བུ་རམ་ཤིང་པ་འཕགས་སྐྱེས་པོའི་བཙུན་མོ་དམ་པ་གུམ་པས་སྲས་མོ་སློང་ངོ་། ། རུང་མོད་ཀྱི་དམ་ཞིག་བཅའ་སྟེ།
ངའི་བུ་མོ་ལ་ཁྱེའུ་བྱུང་བ་རྒྱལ་སྲིད་དུ་འཇོག་ན་སྦྱིན་ནོ། ། བགྱིའོ་ཞེས་གསོལ་ནས། བུ་རམ་ཤིང་པ་འཕགས་སྐྱེས་པོ་ལ་སྨྲས་པ། ཕུ་བོ་གཞག་ནས་ནུ་བོ་རྒྱལ་སྲིད་དུ་ཇི་ལྟར་བཞག དོན་འདི་ལ་ངེས་པ་མ་མཆིས་ཏེ། བུ་ཚ་བྱུང་བའི་ངེས་པའང་མེད། བྱུང་ནའང་བུ་དང་བུ་མོ་གང་བྱུང་གིས་ངེས་པའང་མ་མཆིས་སོ། ། ཞེས་སྨྲས་པས། དེ་བླངས་ཏེ་དགའ་མགུར་སྤྱད་པས། བུ་གཅིག་བྱུང་བ་སྐྱེས་པ་ནས་རྒྱལ་སྲིད་ལ་དགའ་བས་རྒྱལ་སྲིད་དགའ་ཞེས་མིང་བཏགས་སོ། །
དེ་ཆེར་སྐྱེས་པ་དང་། རྒྱལ་སྲིད་ལ་མ་བཞག་པ་ཞང་པོས་ཐོས་ནས་ཚིག་རྩུབ་པོ་དང་བཅས་བསྲིངས་བ། ཁྱོད་སྔོན་ཁས་བླངས་པ་བཞིན་བྱེད་ན་ལེགས། མི་བྱེད་ན་མཐུ་སྐྱེད་ལ་སྡོད་ཅིག ཁོ་བོ་ནི་འོངས་ལ་ཡུལ་འཁོར་བུ་རམ་བརླག་གོ་ཞེས་བསྲིངས་བ་དང་། འདི་ལ་ཇི་ལྟར་རྒྱལ་སྲིད་དགའ་རྒྱལ་པོ་ལ་དབང་བསྐུར་མོད། ཕུ་བོ་བཞག་ནས་ནུ་བོ་དབང་བསྐུར་བ་འོས་པ་མིན་ནོ། ། རྒྱལ་པོ་དེ་ནི་སྟོབས་དང་ལྡན་པའི་དབང་བསྐུར་ལ་གཞོན་ནུ་རྣམས་བཅུག་ཏུ་གསོལ། ཉེས་པ་མེད་པར་ཇི་ལྟར་བཅུག བདག་ཅག་ནི་བློན་པོ་ལ་སོགས་པས་ལྷའི་དོན་སེམས་ཞིང་ཉེས་པ་མེད་པའང་བཅུག
ཡོད་པའང་འཇོག་གོ ། ཅང་མི་སྨྲ་བ་དང་བློན་པོ་རྣམས་གྲོས་བྱས་ཏེ། གཞོན་ནུ་རྣམས་རྒྱལ་པོས་ཐུགས་ཕྱུང་བའི་ཐབས་བྱས་སོ། ། ཅེས་བགྲོས་ནས། སྐྱེད་མོས་ཚལ་བྱི་དོར་བྱས་པ་རི་མོ་སྣ་ཚོགས་བྲིས་པ་ཞིག་ཏུ་རྩེད་ཆས་སྣ་ཚོགས་བཞག་སྟེ་སྒོར་བྱུང་བ་དང་། གཞོན་ནུ་རྣམས་ཀྱིས་བྲིས་པ། སྡུས་ཚལ་ལྷའི་འོ། ། ལོག་པར་རྩོམ་པས་ཞུགས་ཤིག དེ་དག་སྐྱེད་མོས་ཚལ་དུ་རྩེ་བ་དང་། བློན་པོ་ནས་རྒྱལ་པོ་སྤྱན་དྲངས་ཏེ་འོངས་པས།
ཀུ་ཅོའི་སྒྲ་ཐོས་ནས་ཅི་ཡིན་གཞོན་ནུ་རྣམས་སོ། ། གལ་ཏེ་དེ་ལྟར་གཞོན་ནུ་རྣམས་ངས་སྤངས་སོ། ། བློན་པོས་སྨྲས་པ། ལྷ་བཟོད་པར་མཛོད་ཅིག གཞོན་ནུ་རྣམས་སྤང་བར་གསོལ། དེ་ལྟར་གྱིས་ཤིག ཞེས་གཞོན་ནུ་རྣམས་བཅུག་པར་ཆད་པ་དང་། རྒྱལ་པོའི་རྐང་པ་ལ་གཏུགས་ཏེ། བདག་ཅག་འཁོར་གྱི་སྐྱེ་བོ་དང་ལྷན་ཅིག་མཆིས་ན་མི་དགག་པར་གསོལ། གྱིས་ཤིག
དེ་ནས་དེ་རྣམས་ལ་དགའ་བའི་འཁོར་གྱི་སྐྱེ་བོའི་ཚོགས་དང་ལྷན་གཅིག་ཆས་ཏེ། ཞག་བདུན་གྲུ་གཟིངས་ཀྱི་སྒོ་ཕྱེ་ནས་སྐྱེ་བོའི་ཚོགས་སོང་བ་དང་། བློན་པོའི་སྒོ་མ་ཀུམ་ན་གྲུ་གཟིངས་སྟོང་པར་འགྱུར་རོ། ། སྒོ་ཆོད་ཅིག་བཅད་དེ། དེ་ནས་དེ་རྣམས་རང་རང་གི་སྲིང་མོ་ཁྲིད་ནས། མཐར་གྱི་གངས་རི་དང་ཉེ་བ་ཆུ་བོ་སྐལ་ལྡན་གྱི་ཤིང་རྟའི་འགྲམ། དྲང་སྲོང་སེར་སྐྱའི་བསྟི་གནས་དང་ཉེ་བ་ཞིག་ཏུ། ལོ་མས་སྦྱིན་པུ་བཏབ་སྟེ་གནས་བཅས་ནས་རི་དྭགས་གསོད་ཅིང་འཚོའོ། ། དེ་དག་དུས་གསུམ་དུ་སེར་སྐྱའི་བསྟི་གནས་སུ་འགྲོའོ། ། དེ་རྣམས་ལ་འཚོ་བ་དང་འདོད་ཆགས་ཀྱིས་ཉེན་ནས་སྐྱོ་སེང་སེང་བོར་གྱུར་པ་དང་།
སེར་སྐྱས་དྲིས་པས་ཇི་ལྟར་ཡིན་པ་སྨྲས་པས། རང་རང་གི་སྲིང་མོ་སྤོངས་ལ། མས་དབོན་གྱི་སྲིང་མོ་བསྟེན་ཅིག རུང་ངམ་རྒྱལ་རིགས་རྒྱལ་སྲིད་སྟོང་པ་ལ་རུང་ངོ་། ། དེ་རྣམས་དྲང་སྲོང་གི་ཚིག་ཚད་མ་ཡིན་སྙམ་ནས། མས་དབོན་གྱི་སྲིང་མོ་དང་ལྷན་ཅིག་སྤྱད་པས་བུ་དང་བུ་མོ་མང་པོ་བཙས་ཏེ་ཆེན་པོར་གྱུར་པ་དང་། བསམ་གཏན་གྱི་ཚེར་མ་དགྲ་ཡིན་པས། སེར་སྐྱའི་སེམས་རྩེ་གཅིག་པ་མ་ཐོབ་པ་དང་སེར་སྐྱས་འགྲོའོ། ཅིའི་ཕྱིར་འདི་འོངས། ཁྱེད་འདི་ཉིད་དུ་བཞུགས་ཅིག
བདག་ཅག་གནས་གཞན་དུ་མཆིའོ། ། ས་ཕྱོགས་ཕོག་ཅིག དྲང་སྲོང་དེས་གསེར་གྱི་བྱ་མ་བུམ་བླངས་ཏེ། ཆུ་རྒྱུན་གྱིས་གྲོང་ཁྱེར་གྱི་རྣམ་པ་བྲིས་ནས་དེ་རྣམས་ཀྱིས་གྲོང་ཁྱེར་བརྩིགས་པས་སེར་སྐྱའི་གཞིས་ཞེས་གྲགས་སོ། ། དེར་དེ་རྣམས་འཕེལ་བར་གྱུར་ནས། དགེ་པའི་འཕེལ་བར་མ་གྱུར་པ་དང་། ལྷས་དེ་རྣམས་ཀྱི་སེམས་ཤེས་ནས། ཕྱོགས་གཞན་ཞིག་བསྟན་པས་དེར་གྲོང་ཁྱེར་བརྩིགས་པས་ལྷས་བསྟན་ཞེས་གྲགས་སོ། ། དེ་རྣམས་ཚོགས་ནས་བདག་ཅག་འཆུགས་པ་དེ་རིགས་མཉམ་པ་ལས་ཆུང་མ་བླངས་པས་གྱུར་གྱིས། དེར་སུས་ཀྱང་རིགས་མཉམ་པ་ལས་ཆུང་མ་བླང་བར་མི་བྱའོ། །
གཅིག་ཁོ་ནས་ཆོག་ཤེས་པར་བྱའོ། ། ཞེས་བཅས་སོ། ། དེའི་ཚེ་རྒྱལ་པོ་འཕགས་སྐྱེས་པོ་བུ་རྣམས་དྲན་ཏེ། དེ་རྣམས་གང་ན་འདུག་པ་རྒྱས་པར་བཤད་པས། གཞོན་ནུ་རྣམས་སྲིང་མོ་དང་ལྷན་ཅིག་བྱེད་དམ་རྔ་ཐོག་ལགས་སོ། ། སྐྱེ་མ་གཞན་རྣམས་ནི་ཕོག་པའོ། ཞེས་དབང་ཆེན་པོས་བསྒྲགས་པས། ཕོད་པ་ཞེས་བསྒྲགས་ཏེ་ཤཱཀྱ་ཞེས་བྱའོ། ། དེ་ནས་རྒྱལ་པོ་འཕགས་སྐྱེས་པོ་ཤི་ནས་རྒྱལ་སྲིད་དགའ་དབང་སྐུར། དེའང་བུ་མེད་པར་ཤི་ནས།
དཀར་མདའ་གདོང་དང་། ལག་རྣ་དང་། གླང་པོ་ཆེ་འདུལ་རྣམས་རིམ་བཞིན་བཀོད་པས་ཀྱང་བུ་མེད་པར་ཤི་ནས། རྐང་གདུབ་ཅན་རྒྱལ་པོར་གྱུར་ཏེ། དེའི་བུ་གནས་འཇོག དེའི་ཁྱིམ་ནས་རྒྱུད་པ་ལྔ་ཁྲི་ལྔ་སྟོང་སེར་སྐྱར་བྱུང་ངོ་། ། དེའི་ཐ་མ་རྒྱལ་པོ་ཤིང་རྟ་བཅུ་པ་སོགས་མིང་སྨོས་པ་བཅུ་གཉིས་བྱུང་བས་ཐ་མ་གཞུ་བརྟན། དེ་ལ་བུ་སེང་གེ་འགྲམ་དང་། སེང་གེའི་སྒྲ་གཉིས་ཏེ། སེང་གེའི་འགྲམ་ལ་བུ་བཞི་སྟེ།
ཟས་གཙང་། ཟས་དཀར། བྲེ་བོ་ཟས། ཚད་མེད་ཟས་སོ། ། བུ་མོ་གཙང་མ། དཀར་མོ། བྲེ་བོ་མ། བདུད་རྩི་མའོ། ཟས་གཙང་ལ་བུ་བཅོམ་ལྡན་འདས་དང་། གཅུང་དགའ་བོ་གཉིས།
ཟས་དཀར་ལ་རྒྱལ་བ་དང་། བཟང་ལྡན་གཉིས། བྲེ་བོ་ཟས་ལ་མིང་ཆེན་དང་། མ་འགགས་པའོ། ། ཚད་མེད་ཟས་ལ་ཀུན་དགའ་བོ་དང་། ལྷ་སྦྱིན་ནོ། ། གཙང་མའི་བུ་ལེགས་པར་རབ་སོང་ངོ་། ། དཀར་མོའི་བུ་འཕྲེང་བ་ཅན། གྲེ་བོ་མའི་བུ་བཟང་ལེན། བདུད་རྩི་མའི་བུ་དགེ་འཕེལ་ལོ། །
བཅོམ་ལྡན་འདས་ཀྱིས་སྲས་སྒྲ་གཅན་འཛིན་ཏེ་དེས་སྟོན་པ་ནས་རྒྱུད་པས་བུ་རམ་ཤིང་པའི་རྒྱལ་རྒྱུད་རྫོགས། དེ་ལ་ཟས་གཙང་ཡན་ཆད་དུ་ས་ཡ་གཅིག་འབུམ་ཉི་ཁྲི་གཅིག་སྟོང་ལྔ་བརྒྱ་བཅུ་གཉིས་རྣམས་བྱུང་ངོ་། ། འཇིག་རྟེན་གདགས་པ་ལས་ནི་འདུལ་བ་ལུང་ལས་གྲངས་གཞན་དུ་བཤད་དེ། མང་བཀུར་ནས་སྒྲ་གཅན་འཛིན་ཡན་ཆད་ལ་རྒྱལ་པོ་འབུམ་ཕྲག་གཅིག ལྔ་ཁྲི་ལྔ་སྟོང་། གཅིག་བརྒྱ་ང་གཅིག་འདས་པར་མངོན་པ་ཀུན་བཏུས་ནས་བཤད་དོ། ། ཡང་འཇིག་རྟེན་གདགས་པར་འདུལ་བ་ནས་བཏུས་པའི་ལུགས་གཅིག་ལ། མང་པོས་བཀུར་བ་ནས་སྒྲ་གཅན་འཛིན་ཡན་དུ་རྒྱལ་པོ་འབུམ་ཕྲག་བརྒྱད། སུམ་ཁྲི་བཞི་སྟོང་ལྔ་བརྒྱ་སུམ་ཅུ་རྩ་དྲུག་མདོར་གསུངས་སོ།། ༈ །།ད་ནི་བོད་ཀྱི་རྒྱལ་པོའི་ལོ་རྒྱུས་བརྗོད་པར་བྱ་སྟེ།
འདི་ལ་དང་པོར་བོད་ཀྱི་ཆགས་ཚུལ། ཆགས་ནས་རྒྱལ་པོའི་བྱོན་ཚུལ། བྱོན་པས་རྒྱལ་པོ་རྣམས་ཀྱི་བསྟན་པ་ལ་བྱ་བ་བྱས་ཚུལ་ལོ། ། དང་པོ་ནི་སྤྱིར་བོད་ཀྱི་ཡུལ་དུ་མིའི་འགྲོ་བ་བྱུང་ཚུལ་ལྷ་ལས་ཕུལ་དུ་བྱུང་བའི་བསྟོད་པའི་འགྲེལ་པར། སྐྱབས་སེང་བུ་ལྔ་བརྒྱ་དང་། དགྲ་ངན་དཔུང་ཚོགས་བཅུ་གཉིས་འཐབ་པའི་དུས་སུ། དམག་སྟོང་ཕྲག་གཅིག་དང་བཅས་པ་བུད་མེད་ཀྱི་ཆས་སུ་ཞུགས་ཏེ། རི་གངས་ཅན་གྱི་གསེབ་ཏུ་བྲོས་པ་ལས་འཕེལ་བ་ཡིན་པར་ཤེས་རབ་གོ་ཆས་བཤད་ཅིང་། བོད་ཀྱི་གཏམ་རྒྱུད་ལས་བྱ་བ་བྱས་པའི་སྤྲེའུ་དང་བྲག་སྲིན་མོས་མཆེད་པར་འཆད་དེ། དེ་དག་རྒྱས་པར་གཞན་དུ་ལྟའོ། །
གཉིས་པ་ཆགས་ནས་རྒྱལ་པོའི་བྱོན་ཚུལ་ནི། བོད་འདིར་སྔོན་ཆད་རྒྱལ་བློན་སིལ་མ་བཅུ་གཉིས་ལ་སོགས་པ་བྱོན་ཟེར་ཡང་། རྒྱལ་ཕྲན་ཉིད་དུ་ཟད་ཅིང་། དེ་དག་གི་རྒྱལ་པས་བསྟན་པ་ལ་བྱ་བ་བྱས་པའི་གཏམ་ཡོད་པ་མ་ཡིན་ནོ། ། དེས་ན་བོད་ཀྱི་མཁས་པ་རྣམས། རྗེ་གཉའ་ཁྲི་བཙན་པོ་ནས་བོད་ཀྱི་རྒྱལ་རབས་བརྗོད་པར་སྣང་ལ། དེ་བརྗོད་ན། གནམ་གྱི་ཁྲི་བདུན། སྟོད་ཀྱི་སྟེང་གཉིས། སའི་ལེགས་དྲུག
བར་གྱི་སྡེ་བརྒྱད། འོག་གི་བཙན་གསུམ་ཞེས་པ་ལྟར། དང་པོ་གཉའ་ཁྲི་བཙན་པོ་བོད་ལྡེ། དེ་ནས་མུ་ཁྲི་བཙན་པོ། དིང་ཁྲི་བཙན་པོ། སོ་ཁྲི་བཙན་པོ། མེར་ཁྲི་བཙན་པོ། གདགས་ཁྲི་བཙན་པོ། སྲིབ་ཁྲི་བཙན་པོ། དེ་དག་ལ་གནམ་གྱི་ཁྲི་བདུན་ཟེར།
སྲས་རྣམས་ཀྱིས་རིམ་བཞིན་རྨུ་ཐག་ལ་འཇུས་ནས་ནམ་མཁའ་ལ་འཇའ་ཡལ་བ་བཞིན་སོང་ཡང་ཟེར་རོ། ། ཁྲི་བདུན་བང་སོ་ནམ་མཁའི་དབྱིངས་ལ་བཏབ། ། ལྷའི་ལུས་ལ་རོ་མེད་འཇའ་ལྟར་ཡལ། ། ཅེས་སོ། ། དེའི་སྲས་གྲི་གུམ་བཙན་པོ། སྤུ་དེ་གུང་རྒྱལ་གཉིས་ནི། སྟོད་ཀྱི་སྟེང་གཉིས་སོ། ། སྟེང་གཉིས་བང་སོ་གཡའ་དང་གངས་ལ་བཏབ། དེ་ཡི་བློན་པོ་རུ་ལག་སྐྱེས་ཀྱིས་བྱས། ཨི་ཤོ་ལེགས།
གོང་རུ་ལེགས། ཐི་ཤོ་ལེགས། ཨ་ཤོ་ལེགས། འབྲོང་གཞེར་ལེགས། དེ་ཤོ་ལེགས་དེ་དག་ནི། སའི་ལེགས་དྲུག་གོ ། ལེགས་དྲུག་བང་སོ་གཡའ་སྤང་མཚམས་སུ་བཏབ། ། དེའང་སྤང་ལ་འཇའ་ཚོན་རྒྱས་པ་འདྲ། ། ཟ་ནམ་ཟིན་ལྡེ། འཁྲུལ་ནམ་གཞུང་བཙན་ལྡེ།
སེ་ནོལ་ནམ་ལྡེ། སེ་ནོར་པོ་ལྡེ། ལྡེ་ནོར་ནམ། ལྡེ་ནོལ་པོ། ལྡེ་རྒྱལ་པོ། ལྡེ་སྤྲིན་བཙན། དེ་དག་བར་གྱི་ལྡེ་བརྒྱད་དོ། ། ཁྲི་བཙན་ནམ། ཁྲི་སྒྲ་སྤུངས་བཙན། ཁྲི་ཐོག་རྗེ་ཐོག་བཙན།
འདི་གསུམ་ལ་བོད་ཀྱི་བཙན་གསུམ་ཟེར། བཙན་གསུམ་བང་སོ་གངས་དཀར་རྩེ་ལ་བཏབ། ། དེའང་གཡའ་ལ་ན་བུན་ཆགས་པ་འདྲ། དེའི་སྲས་ལྷ་ཐོ་ཐོ་རི་གཉན་བཙན། ཁྲི་སྙན་བཟུང་བཙན། འགྲོ་གཉེན་ལྡེའུ། སྟག་རི་གཉན་གཟིགས། གནམ་ཁྲི་སྲོང་བཙན། སྲོང་བཙན་སྒམ་པོ། གུང་སྲོང་གུང་བཙན།
མང་སྲོང་མང་བཙན། འདུས་སྲོང་མང་པོ་རྗེ་རླུང་ནམ་འཕྲུལ་གྱི་རྒྱལ་པོ། ཁྲི་ལྡེ་གཙུག་བརྟན་ནམ་མེའི་ཨག་ཚོམས། ཁྲི་སྲོང་ལྡེ་བཙན། མུ་ནེ་བཙན་པོ། ཁྲི་ལྡེ་སྟོང་བཙན། རལ་པ་ཅན། ཁྲིའུ་འམ་དར་མ། དེ་སྲས་གནམ་ལྡེ་འོད་སྲུང་། དེའི་སྲས་དཔལ་འཁོར་བཙན།
དེ་འབངས་ཀྱི་སྲོངས་དབུས་གཙང་གི་མཐིལ་གྱི་རྒྱལ་སྲིད་ཤོར་ནས། སྲས་ཀྱི་རྩེགས་པ་དཔལ་དང་། སྐྱིད་ལྡེ་ཉི་མ་མགོན་གཉིས་ཡོད་པ། ཁྲི་བཀྲ་ཤིས་བརྩེགས་པ་དཔལ་གཙང་སྟོད་བཞུགས། ཉི་མ་མགོན་མངའ་རིས་སུ་བྱོན། དེ་ལ་སྲས་གསུམ་སྟེ། དཔལ་གྱི་མགོན། བཀྲ་ཤིས་ལྡེ་མགོན། ལྡེ་བཅུག་མགོན་རྣམས་སོ། ། ཆེ་བས་མང་ཡུལ།
བར་པས་སྤུ་རངས། ཆུང་བས་ཞང་ཞུང་སྟེ། གུ་གེའི་མངའ་ཞབས་ན་ཡོད་པ་ཡིན་ནོ། ། བཀྲ་ཤིས་མགོན་ལ་སྲས་གཉིས་ཏེ། འཁོར་དེ་དང་སྲོང་ངེའོ། ། སྲོང་ངེ་ལ་སྲས། ན་ག་ར་ཛ་དང་། དེ་བ་ར་ཛ་གཉིས་སོ། ། སྲོང་ངེ་ཡབ་སྲས་གསུམ་རབ་ཏུ་བྱུང་ནས། འཁོར་རེ་ལ་སྲིད་གཏད།
དེའི་སྲས་ལྷ་ལྡེ། དེའི་སྲས་འོད་ལྡེས་སྲིད་བཟུང་། གཅུང་པོ་བྱང་ཆུབ་འོད་དང་། ཞི་བ་འོད་རབ་ཏུ་བྱུང་། འོད་ལྡེའི་སྲས་རྩེར་ལྡེ། དེ་ནས་བཀྲ་ཤིས་ལྡེ། བྷ་ལྡེ། ན་ག ལྡེ། བཙན་ཕྱུག་ལྡེ།
བཀྲ་ཤིས་ལྡེ། གྲགས་ཅན་ལྡེ། གྲགས་པ་ལྡེ། ཨ་སོག་ལྡེ། དེའི་སྲས་འཛི་དང་སྨལ་དང་། ཨ་ནནྟ་སྨལ་གཉིས། ཕྱི་མའི་སྲས་རེའུ་སྨལ། དེ་ནས་སང་ག་སྨལ། འཛི་དང་སྨལ་གྱི་ཨ་འཛིངས་སྨལ། དེའི་སྲས་ཀ་ལན་སྨན།
དེའི་སྲས་བར་བཏབ་སྨལ། དེས་མཆོག་གི་རྒྱལ་རྒྱུད་ཆད། བཀྲ་ཤིས་བརྩེགས་པ་དཔལ་ལ་སྲས་དཔལ་ལྡེ། འོད་ལྡེ། སྐྱིད་ལྡེ་གསུམ། མར་པ་འོད་ལྡེ་ལ་སྲས་བཞི་ལས་གསུམ་པ་ཁྲི་ཆུང་། དེའི་སྲས་འོད་ཀྱི་འབར། དེ་ལ་སྲས་བདུན་ལས་གཡུ་བཙན། དེའི་སྲས་ཇེ་དགའ། དེ་ལ་སྲས་གསུམ་ལས།
བར་དར་མ། དེ་ལ་སྲས་བཞི་ལ་ཇོ་བོ་རྣལ་འབྱོར། དེ་ལ་སྲས་གསུམ་ལས་ཆེ་བ་ཇོ་འབག དེ་ལ་སྲས་ལྔ་ལས། ཆེ་བ་ཇོ་བོ་ཤཱཀྱ་མགོན་པོ། དེའི་སྲས་ཇོ་བོ་ཤཱཀྱ་བཀྲ་ཤིས། དེ་ལ་སྲས་གཉིས་ལས་ཆུང་བ་མངའ་བདག་གྲགས་པ་རིན་ཆེན། དེ་ལ་སྲས་བཞི་ལས་གཉིས་པ་ཤཱཀྱ་མགོན། དེས་སྲས་ཆོས་རྗེ་བཙན་པོ་ཤཱཀྱ་རིན་ཆེན་ལྡེའོ། ། རྒྱུད་པ་དེ་རྣམས་དར་མ་མ་གཏོགས་སྲོང་བཙན་མན་ཐམས་ཅད་ཀྱིས་དཀོན་མཆོག་གསུམ་ལ་བླ་མར་མཛད་དོ། །
གསུམ་པ་བྱོན་པས་རྒྱལ་པོ་རྣམས་ཀྱིས་བསྟན་པ་ལ་བྱ་བ་བྱས་ཚུལ་ལ། བསྟན་པ་སྔ་དར་ཀྱི་རྣམ་གཞག་དང་། ཕྱི་དར་གྱི་རྣམ་གཞག་གཉིས། དང་པོ་ནི་བོད་ཀྱི་རྒྱལ་པོ་རྣམས་རྒྱ་གར་གྱི་རྒྱལ་རྒྱུད་གང་ལས་བྱུང་སྙམ་ན། ཁ་ཅིག་ཀོ་ལའི་རྒྱལ་པོ་གསལ་རྒྱལ་གྱི་སྲས་ལྔ་བརྩེགས་མ་ཡིན་ཟེར་རོ། ། ཁ་ཅིག་གཟུགས་ཅན་སྙིང་པོའི་སྲས་ལྔ་བརྩེགས་མ་ཡིན་ཟེར། ཁ་ཅིག་བོད་རྣམས་བདུད་དང་། གནོད་སྦྱིན་གྱིས་རྒྱལ་ཕྲན་བཅུ་གཉིས་ཀྱིས་སྣེར་བའི་དུས་སུ། ག་པ་ལའི་རྒྱལ་པོ་མིག་མས་འགེབས་པ། སོར་མོ་དྲ་བས་འབྲེལ་བའི་མཚན་ལྡན་ཞིག་བྱུང་བས་སྐྲག་སྟེ།
ཟངས་ཁ་སྦྱོར་དུ་བཅུག་སྟེ། གངྒ་ལ་བསྐྱུར་བ་ཞིང་པས་རྙེད་དེ་གསོས་སོ། ། དེ་ཆེར་སྐྱེས་པ་ན། སྔར་གྱི་གཏམ་བཤད་པས་ཡིད་སྐྱོ་སྟེ། གངས་རིའི་གསེབ་ཏུ་བྲོས་པ་ན། རིམས་གྱིས་ལྷ་རི་ཡོལ་བའི་ཁར་བྱུང་སྟེ། བཙན་ཐང་སྒོ་བཞིའི་རི་ལ་བབས་པས། ཕྱུགས་སྐྱོང་བའི་རྫི་བོ་རྣམས་ཀྱིས་མཐོང་སྟེ། རྩར་བྱུང་ནས། གང་ནས་འོངས་དྲིས་པས།
གནམ་མཛུབ་མོ་ཀེར་བ་དང་། མིང་ཅི་ཡིན་དྲིས་པས་བཙན་པོ་ཡིན་ཟེར། འདི་ནི་ནམ་མཁའ་ནས་འོངས་པའི་ལྷའི་སྲས་ཡིན་པར་འདུག་པས་འུ་ཅག་རྣམས་ཀྱི་རྗེར་བཅོལ་ལོ་ཟེར། གཉའ་བར་ཁྲི་བྱས་བཏེག་འོངས་པ་ན། རྗེ་གཉའ་ཁྲི་བཙན་པོར་གྲགས། བོད་ཀྱི་རྒྱལ་པོ་སྔ་མ་ཡིན་ནོ། ། རྒྱལ་པོ་འདི་སངས་རྒྱས་མྱ་ངན་ལས་འདས་ནས་ལོ་ཉིས་སྟོང་ལོན་པ་ན་བྱོན། ཁྲི་ཐོག་རྗེ་ཐོག་བཙན་གྱི་སྲས་ལྷ་ཐོ་ཐོ་རི་གཉན་བཙན་ཞེས་པ་འཕགས་པ་ཀུན་ཏུ་བཟང་པོའི་སྤྲུལ་པ་དེས། དགུང་ལོ་བརྒྱད་ཅུའི་བར་དུ་རྒྱལ་སྲིད་བསྐྱངས་ཏེ། ཕོ་བྲང་ཡུམ་བུ་བླ་ཁང་གི་རྩེ་ལ་བཞུགས་པ་ལས།
སྔོན་བཅོམ་ལྡན་འདས་ཀྱི་འོད་མའི་ཚལ་ནས་ལུང་བསྟན་པ་བཞིན། བོད་དུ་སངས་རྒྱས་ཀྱི་བསྟན་པ་དར་བའི་རྟེན་འབྲེལ་ལ། ནམ་མཁའ་ནས་མེ་ཏོག་ཟ་མ་ཏོག སྙིང་པོ་ཡི་གེ་དྲུག་པ། སྤང་ཀོང་ཕྱག་རྒྱ་པ། གསེར་གྱི་མཆོད་རྟེན་ཁྲུ་གང་པ། ཚིན་དྷ་མ་ནི། ཚ་ཚ་སྐོ་ཕོར། མུ་ཊའི་ཕྱག་རྒྱ་རྣམས་ཉི་མའི་འོད་ཟེར་ལས་འགྲོགས་ཏེ། རྒྱལ་པོའི་ཕོ་བྲང་གི་སྟེང་དུ་བབས་པ་ལས།
ཁྱེད་ནས་གདུང་རབས་ལྔ་ནས་འདིའི་དོན་ཤེས་པའི་རྒྱལ་པོ་གཅིག་འབྱུང་བར་འགྱུར། ཞེས་ནམ་མཁའ་ནས་ལུངས་བསྟན། རྒྱལ་པོས་ཀྱང་བསྟེན། དེ་རྣམས་ངོ་མཚར་ཆེ་བར་ནི་དགོངས། གང་ཡིན་ནི་མ་མཁྱེན་ཏེ། གཉེན་པོ་གསང་བ་ཞེས་མཚན་གསོལ་ནས། རིན་པོ་ཆེའི་ཁྲི་ལ་བཞག་ནས་མཆོད་པ་ཕུལ་བས། དེའི་ཡོན་ཏན་གྱིས་རྒྱལ་པོ་སླར་གཞོན་ཤ་ཅན་དུ་གྱུར་ནས། དགུང་ལོ་བརྒྱ་དང་ཉི་ཤུ་ཐུབ་ཏེ། སྐུ་ལུས་གཅིག་ལ་སྐུ་ཚེ་གཉིས་ཐུབ་ཅེས་གྲགས་སོ། །
ནེལ་པ་པཎ་ཆེན་ན་རེ། བོན་པོ་ནམ་མཁའ་ལ་དགའ་བས་ནམ་མཁའ་ནས་བབས་ཟེར་བ་བོན་གཏམ་ཡིན་གྱིས། དོན་ལ་པཎྜི་ཏ་བློ་སེམས་མཚོ་དང་། ལོཙྪ་ལི་ཐེ་སེམས་ཆོས་དེ་དག་ཁྱེར་འོངས་པ་ལ། རྒྱལ་པོས་ཡི་གེ་མི་ཤེས་ཤིང་། དོན་མི་གོ་བས། པཎྜི་ཏ་དང་ལོཙྪ་བ་ཕྱིར་ལྡོག་ཟེར་བ་འདི་དག་པ་འདྲ་སྟེ། དུས་ཕྱིས་རབ་གསལ་སྣང་གིས་བལ་པོར་ཕྱིན། མཁན་པོ་ཞི་མཚོ་དང་མཇལ་བའི་ཚེ། མཁན་པོའི་གསུང་ལ་བོད་ཀྱི་བཙན་པོ་དང་།
ཁྱེད་དང་ང་དང་གསུམ་གྱིས། འོད་སྲུང་གི་བསྟན་པ་ལ། བྱ་རྫི་མའི་བུ་གསུམ་དུ་གྱུར་ནས་བོད་དུ་བསྟན་པ་སྤེལ་བར་སྨོན་ལམ་བཏབ་པ་ཡིན་ཏེ། བཙན་པོ་ཡང་མ་སྐྱེས། ཁྱོད་ཀྱང་ནར་མ་སོན་པས། ངས་འདི་ན་བོད་ཀྱི་རྒྱལ་རབས་དགུའི་བར་དུ་སྒུག་ཅིང་བསྡད་པ་ཡིན་གསུང་པ། སྦ་བཞེད་གཙང་མ་ན་སྣང་བའི་ཕྱིར། བོ་དྷི་ས་ཏྭ་བློ་སེམས་སུ་ལི་ཐེ་སེམས་རྡུར། མཚོ་ཞེས་པ་ཞི་བ་མཚོ་དང་འབྱོར་པས་སོ། ། ཤེས་བྱ་རབ་གསལ་ན་སངས་རྒྱས་མྱ་ངན་ལས་འདས་ནས་ལོ་ཉིས་སྟོང་སོང་ནས།
རྗེ་གཉའ་ཁྲི་བཙན་པོ་བྱོན། ཉིས་སྟོང་ལྔ་བརྒྱ་ན་ལྷ་ཐོ་ཐོ་རི་གཉན་བཙན་བྱོན་པར་གསུངས་འདུག རྗེ་གཉའ་ཁྲི་བཙན་པོ་ནས་ལྷ་ཐོ་ཐོ་རི་གཉན་བཙན་ཡན་ལ་གདུང་རབས་ཉི་ཤུ་རྩ་བདུན་ལ་ལོ་ལྔ་བརྒྱ་འདུག་པར་ངེས་ཟེར་ནའང་། ཆོས་དང་འབྲེལ་བའི་རྒྱལ་པོར་མི་འདུག་པས་ལོ་རྒྱུས་རྒྱས་པར་མ་བཀོད་དོ། ། རྒྱལ་པོ་གནམ་ཁྲི་སྲོང་བཙན་དང་། འབྲི་བཟའ་ཐོད་དཀར་གྱི་སྲས་ཐུགས་རྗེ་ཆེན་པོའི་སྤྲུལ་པ་རྒྱལ་པོ་སྲོང་བཙན་སྒམ་པོ་ནི། མེ་མོ་གླང་གི་ལོ་ལ། ཕོ་བྲང་བྱམས་པ་མི་འགྱུར་གླིང་དུ་སྐུ་བལྟམས་ཏེ། སྐུ་ལ་སངས་རྒྱས་ཨ་མི་ཏཱ་བྷ་བཞུགས་པ་ཕྱག་ཞབས་འཁོར་ལོས་མཚན་པ། དབུ་སྐྲ་མཐོན་མཐིང་དུ་ཡོད་པ་གཅིག་བལྟམས་སོ། །
སངས་རྒྱས་རྣམས་ཀྱིས་བྱིན་གྱིས་བརླབས། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། ལྷ་རྣམས་ཀྱིས་མེ་ཏོག་གི་ཆར་ཕབ་སྟེ། ས་རྣམ་པ་དྲུག་ཏུ་གཡོས་སོ། ། བློན་པོ་རྣམས་ན་རེ། འུ་ཅག་གི་རྗེ་འདི་ནི་ཡོན་ཏན་དུ་མ་དང་ལྡན་ཏེ། ཐུགས་ཤིན་ཏུ་སྒམ་མོ་ཞེས་ཟེར་བས། མཚན་སྲོང་བཙན་སྒམ་པོ་ཞེས་གྲགས་སོ། ། དེ་ནས་རྒྱལ་པོ་དགུང་ལོ་བཅུ་གསུམ་ལོན་དུས་ཡབ་འདས་ཏེ་རྒྱལ་སར་བྱོན་པ་ཡིན་ནོ། ། ཆོས་ཀྱི་རྒྱལ་པོ་དེས་བོད་ཁམས་སུ་དགེ་བ་བཅུའི་ཁྲིམས་བཅའ་བའི་ཆེད་དུ།
ཐོན་མི་སཾ་བྷོ་ཊ་རྒྱ་གར་དུ་མཁས་པ་ལི་བྱིན་ལ་ཡི་གེ་སློབ་ཏུ་བཏང་། ཐོན་མིས་ཀྱང་རྒྱལ་པོའི་བཀའ་བཞིན་བསྒྲུབས་ཏེ། བོད་དུ་ལོག་ཡིག་གེ་བསླབས། དུས་དེ་རྩ་ན་རྒྱལ་པོ་ལ་ཡོངས་གྲགས་ཀྱི་བློན་པོ་སུམ་བརྒྱ། མིང་ཅན་གྱི་བློན་པོ་བཅུ་དྲུག མེད་ཐབས་མེད་ཀྱི་བློན་ཆེན་བཞི་རྣམས་ཀྱིས་རྒྱལ་པོས་བཀའ་བསྩལ་བ་བཞིན་དགེ་བ་བཅུའི་ཁྲིམས་བཅའ་བ་སྟེ། བཟང་པ་ལ་བྱ་དགའ་སྟེར། ངན་པ་ལ་ཆད་པ་གཅོད། མཐོ་བ་ཁྲིམས་ཀྱིས་གནོན། དམའ་བ་ཐབས་ཀྱིས་སྐྱོང་།
སྐུ་གསུང་སྡེ་བཞིར་བྱས། ཕུ་ཆུ་རྫིང་དུ་བསྐྱིལ། མདའ་ཆུ་ཡུར་བར་བྲང་། བྲེ་སྲང་གཏན་ལ་ཕབ། ཞིང་ལ་ལྷུ་རུ་བཅད། མི་ལ་ཡི་གེ་བསླབས། རྟ་ལ་མདོངས་སུ་བྲིས། ལེགས་པའི་དཔེ་སྲོལ་བཙུགས་ཏེ། འཐབ་མོ་བྱས་པ་ལ་ཆད་པ། བསད་པ་ལ་ཆེ་ཆུང་གི་སྟོང་བྱེད་པ།
རྐུས་པ་ལ་འཇལ་དངོས་དང་དགུ། བྱི་བྱས་པ་ལ་ཡན་ལག་གི་ཕྲན་བཅད་ནས་ཡུལ་གཞན་དུ་བཅུག་པ། རྫུན་བྱས་པས་ལྕེ་གཅོད་པའོ། ། གཞན་ཡང་དཀོན་མཆོག་གསུམ་ལ་སྐྱབས་སུ་སོང་ཞིང་། དད་པ་དང་མོས་གུས་ཆེ་བ། ཕ་མ་ལ་དྲིན་དུ་བཟོ་ཞིང་བཀུར་སྟི་བྱ་བ། མི་དྲིན་ཅན་དང་ཕ་ཁུ་རྒན་རྒོན་གྱི་དྲིན་མི་བརྗེད་ཅིང་བཟང་པོའི་ལན་བྱེད་པ། མི་ཡ་རབས་དང་རིགས་བཙུན་པ་ལ་མི་རྒོལ་ཞིང་དང་དུ་ལེན་པ། ལས་དང་སྤྱོད་པ་ཐམས་ཅད་ཡ་རབས་ཀྱི་རྗེས་སུ་འབྲང་བ། ལྷ་ཆོས་དང་ཡི་གེ་ལ་བློ་འཇུག་ཅིང་དོན་ཤེས་པར་བྱ་བ།
ལས་རྒྱུ་འབྲས་ལ་ཡིད་ཆེས་ཤིང་མི་དགེ་བ་འབའ་ཞིག་ལ་འཛེམ་པ། མཛའ་བཤེས་དང་ཁྱིམ་མཚེས་ལ་ཕན་འདོགས་ཤིང་གནོད་སེམས་མི་བྱ་བ། གཞི་དྲང་པོར་བྱེད་ཅིང་བློ་སེམས་དཔང་དུ་འཇོག་པ། ཟས་ཆང་ལ་ཚོད་འཛིན་ཅིང་ཁྲེལ་ཡོད་པར་བྱ་བ། བུ་ལོན་དུས་སུ་འཇལ་ཞིང་བྲེ་སྲང་ལ་གཡོ་ཟོལ་མི་བྱ་བ། མ་བསྐོས་ཤིང་མ་བཅོལ་བའི་བྱ་བ་ལ་རྟོགས་འཇུག་མི་བྱ་བ་དང་། གྲོགས་ཀྱི་ནང་དུ་བུད་མེད་ཀྱི་ཁ་ལ་མི་ཉན་ཞིང་རང་ཚུགས་འཛིན་པ། ཡིན་མིན་གྱི་མ་ཚངས་ན་ཡུལ་ལྷ་དཔང་དུ་བཙུགས་ནས་མནའ་བྱེད་པ་ལ་སོགས་ཏེ། དགེ་བ་བཅུ་ལ་དཔེ་བྱས་ནས། བོད་ཁྲིམས་ཉི་ཤུའི་ཤོད་ཤོ་མ་རུ་གཏན་ལ་ཕབ་ནས།
རྗེ་བློན་ཀུན་གྱིས་ཕྱག་རྒྱས་བཏབ་སྟེ། ཉི་ཟླའི་འོད་ལྟ་བུར་ཁྱབ་པར་མཛད་དོ། ། དེ་ནས་སྤྲུལ་པའི་རྒྱལ་པོ་དེས་རྒྱ་གར་ལྷོ་ཕྱོགས་ནས་ཙནྡན་སྦྲུལ་གྱི་སྙིང་པོ་ལས་རང་འབྱོན་དུ་འཁྲུངས་པའི་བཅུ་གཅིག་ཞལ་གདན་དྲངས། ད་ལྟ་རང་འབྱུང་ལྔ་ལྡན་གྱི་ཐུགས་ན་བཞུགས། དེ་ནས་རྒྱ་གར་དང་བལ་པོའི་མཚམས་ཀྱི་ནགས་ཁྲོད་ཆེན་པོ་ཞིག་ན། ཙནྡན་ཧ་རིའི་སྡོང་པོ་ཞིག་ལ་རང་འབྱོན་གྱི་འཕགས་པ་མཆེད་བཞི་ཡོད་པར་གཟིགས་ཏེ། འཕགས་པ་ཝ་ཏི་ཡང་ཡུལ་སྐྱིད་གྲོང་དུ་གདན་དྲངས། དེའི་འོག་མ་གཅིག་འཕགས་པ་ཨུ་གང་ང་གྲོང་ཁྱེར་ཡམ་བུ་ཡ་འགལ་དུ་གདན་དྲངས། དེའི་འོག་པ་འཕགས་པ་ལྗམ་མ་ལ་རྒྱ་བལ་གྱི་མཚམས་སུ་གདན་དྲངས། དེའི་འོག་མ་འཕགས་པ་ལོ་ཀི་ཤྭ་ར་རྒྱལ་པོ་རང་གི་ཡི་དམ་དུ་གདན་དྲངས།
འཕགས་པ་དེ་རྣམས་གདན་འདྲེན་པའི་སྤྲུལ་པའི་དགེ་སློང་རྒྱལ་པོ་རང་གི་སྨིན་མཚམས་སུ་ཐིམ་པར་མཛད། དེ་ནས་བལ་པོའི་ཡུལ་ནས་ལྷ་མོ་ཁྲོ་གཉེར་ཅན་གྱི་སྤྲུལ་པ་བལ་མོ་ཁྲི་བཙུན་ཁབ་ཏུ་བཞེས། དེས་ཇོ་བོ་མི་སྐྱོད་རྡོ་རྗེ། བྱམས་པ་ཆོས་ཀྱི་འཁོར་ལོ། ཙནྡན་གྱི་སྒྲོལ་མ་རྣམས་གདན་དྲངས། དེ་ནས་རྒྱ་ནག་གིས་ཡུལ་ནས་རྗེ་བཙུན་མ་སྒྲོལ་མའི་སྤྲུལ་པ་རྒྱ་མོ་ཟ་ཀོང་ཇོ་ཁབ་ཏུ་བཞེས། དེས་ཇོ་བོ་ཤཱཀྱ་མུ་ནེ་གདན་དྲངས་ཏེ། བཀའ་དང་བསྟན་བཅོས་དུ་མ་བསྒྱུར། ལྷ་ཁང་མང་དུ་བཞེངས། ཆོས་དགེ་བཅུ་སྤེལ་ཞིང་།
བསྟན་ཁྲིམས་རྣམ་པ་ལྔ་བཅས། བཤད་ཉན་གྱི་སྲོལ་དང་ཆོས་གྲྭ་ཁང་དུ་མ་བཙུགས་པས་དམ་པའི་ཆོས་ཀྱི་སྲོལ་བཏོད། ཕྱིས་གདུང་རབས་ལྔ་ནས་དམ་པའི་ཆོས་དར་བའི་ལུང་བསྟན་ནོ། ། རྒྱལ་པོ་དེས་ལོ་དགུ་བཅུ་རྩ་དགུ་རྒྱལ་སྲིད་བཟུང་སྟེ། བརྒྱད་ཅུ་རྩ་གཉིས་ལ་གཤེགས་སོ། ། དེ་དང་མཉམ་དུ། ཀོང་ཇོའི་ཞལ་ནས། ལྷ་ཤཱཀྱ་མུ་ནི་ར་མོ་ཆེ་ནས་གདན་དྲངས་ལ་འཕྲུལ་སྣང་གི་བློ་འབུར་དུ་སྦོས་ལ། སྒོ་ལ་ཞལ་ཞལ་གྱིས་ལ་འཇམ་དབྱངས་བྲིས་ཤིག་གསུངས་ཏེ། ཁྲི་བཙུན་དང་མཉམ་དུ་གསུམ་ག་ཐུགས་རྗེ་ཆེན་པོ་ལ་ཐིམ་པའམ་འདས་སོ། །
བློན་པོ་རྣམས་ཀྱིས་ཀྱང་ལྷ་གཉིས་བརྗེས་ཏེ། ཞལ་ཆེམས་ལྟར་བྱས་སོ། ། དེ་ནས་ཁྲི་ལྡེ་གཙུག་བརྟན་གྱི། སྔར་གྱི་ལུང་བསྟན་གྱི་རྒྱལ་པོ་ལྡེའི་མིང་ཅན་ང་ཡིན་མཉམ་དུ་བསམས་ཏེ། བྲག་དམར་མགྲིན་བཟང་ལ་སོགས་པ་བཞེངས། ཆོས་སྲོལ་ཆེར་མཛད་དོ། ། དེ་སྲས་ལྗང་ཚ་ལྷ་དབོན་ལ། རྒྱའི་རྒྱལ་པོའི་སྲས་ཀྱི་མ་ཤང་ཀོང་ཇོ་བླངས་པས་བུ་ཤི་སྟེ། མེས་དང་འདུས་ནས་ཤཱཀྱ་མུ་ནེ་བཙལ་ཏེ་མཆོད་པ་བྱས་སོ། ། དེ་ལ་སྲས་མཚན་ལྡན་གཅིག་ས་ཕོ་རྟ་ལ་འཁྲུངས་པ་ལ།
བཙུན་མོ་ཆེ་བ་སྣ་ནམ་ཟ་ཕྲག་དོག་སྐྱེས་ནས། ང་ལའང་རྒྱལ་པོའི་གདུང་རྒྱུད་འཁྲུངས་ལ་ཡོད་ཞེས་རྫུན་སྨྲས་ཏེ། སྣ་ནམ་རྒྱལ་མོའི་རྩར་བྱུང་། ཤིན་ཏུ་བློ་ཉེ་བར་ལྟར་བྱས་ནས། རྒྱལ་མོའི་བུ་ཆུང་འཕྲོགས་ཏེ། ང་རང་ལ་སྐྱེས་པ་ཡིན་ཞེས་བསྙོན་བྱས་སོ། ། དེར་རྒྱ་མོས་ནུ་མ་བསྟན། སྨྲེ་སྔགས་བཏོན། ཆེ་ངེས་བོས་ཀྱང་། བུ་ཆུང་མ་སྤྲད་པས་བློན་པོ་རྣམས་སྒྲིན།
རྒྱལ་པོ་ལ་ཞུས་པས། དེར་སྣ་ནམ་ཟས་ཀྱང་རང་གི་ནུ་མ་ལ་རང་བབས་ཀྱི་རྫས་བྱུགས་ཏེ། ནུ་ཞོ་ཡོད་པ་བྱས་ནས་བློན་པོ་རྣམས་ལ་བསྟན་པས། བློན་པོ་རྣམས་ཀྱང་ཐེ་ཚོམ་དུ་གྱུར་ནས་མ་ཤེས་སོ། ། དེར་རྒྱ་མོས་བུ་ཆུང་བཙུན་མོ་ཆེ་བས་ཕྲོགས་པས། བྱེད་ཐབས་མ་བྱུང་པ་ལ། རྒྱ་མོས་སེམས་ལ་ད་དེ་བུ་ཆུང་གིས་ང་ལ་ཕན་པ་དཀའ། བོད་འདི་ཕུང་བའི་ལས་ཅིག་བྱེད་དགོས་སྙམ་ནས། རིའི་དཔྱད་བལྟས་པས། རྒྱལ་པོའི་དུས་རབས་ཆད་པའི་ཕྱིར་རྗེའི་བླ་རི་སེངྒེ་གནམ་དུ་མཆོངས་བ་འདྲ་བའི་མགོ་ལ།
མངལ་ཁྲག་གིས་འཁོར་ལོ་བྲིས་ནས་མཆོད་རྟེན་གྱིས་མནན། བློན་པོ་རིག་པ་ཅན་མ་འོང་བའི་ཕྱིར། བློན་པོའི་བླ་རི་ལ་ཁྲོ་ཆུའི་སྣ་བཅད། སྟག་སེང་རི་གཉིས་གཞུག་མ་སྦྲེལ་བའང་བཅད། མུ་གེ་འོང་བའི་ཕྱིར། ཡར་ལུང་མེ་སྣའི་རི་འབྲས་ཀྱིས་ལྗང་པ་འདྲ་བའི་རྩ་བ་བཅད། བོད་དུ་མཛེ་འོང་བའི་ཕྱིར་མང་མཁར་གྱི་ཁྱུང་ཆེན་གནམ་ལ་ལྟིང་པ་འདྲ་བའི་མཆུ་བཅད་དོ། ། དེ་ནས་སྲས་ཀྱིས་ལོ་འཁོར་ཏེ་ཞབས་འཛུགས་ཀྱི་དགའ་སྟོན་ལ། བཙུན་མོ་གཉིས་པོའི་ཕ་མིང་བརྒྱ་དང་སྣ་ནམ་ནས་པོས་སོ། ། དེར་སྣ་ནམ་པ་རྣམས་ཀྱིས་བུ་ཆུང་དགའ་བར་བྱེད་པའི་ཡོ་བྱད་གོས་དང་རྒྱན་དང་།
མེ་ལོང་གི་ཕྲེང་བ་རྣམས་ཁྱེར་ཡོངས་སོ། ། དེར་རྒྱལ་པོའི་ཕོ་བྲང་དུ་རྒྱལ་པོ་གསེར་གྱི་ཁྲིའི་སྟེང་དུ་དགུང་ལ་བཞུགས། གཡས་ལ་སྣ་ནམ་པ་རྣམས་ཀྱིས་བསྡད། གཡོན་ན་རྒྱ་རྣམས་བསྡད། དེར་ཡབ་རྒྱལ་པོས་སྲས་རྒྱན་དུ་མས་བརྒྱན་ཏེ། གསེར་སྐྱོགས་འབྲས་ཆང་གིས་གང་བ་རྒྱལ་བུའི་ཕྱག་ཏུ་གཏད་ནས་ཡབ་ན་རེ། མ་གཉིས་ལས་སྐྱེས་པའི་བུ་གཅིག་པོ། ལུས་ཆུང་ཡང་ལྷ་ཡི་རྣམ་སྤྲུལ་ཅན། སྣོད་གསེར་སྐྱོགས་ཆང་གིས་གང་བ་འདི། བུ་ཁྱེད་རང་གི་ཞང་པོའི་ལག་ཏུ་གཏོད།
མ་གང་ཡིན་གྱི་ཡིད་ཆེས་དེ་ལ་བྱེད། གསུངས་ཏེ་དམོད་བོར་ནས། སྲས་གོམ་པ་ཐུབ་ཙམ་དེ་བཏང་བས། དེས་སྲས་ཀྱི་གོམ་པ་བོར་ནས་བྱོན་པ་དང་། སྣ་ནམ་ཟ་རྣམས་ཀྱིས་གོས་དང་རྒྱན་དང་། མེ་ཏོག་གི་ཕྲེང་བ་སོགས་བསྟན་ནས་བོས་ཀྱང་འགྲོ་མ་ཉན་པར། རྒྱ་རྣམས་ཀྱི་རྩར་བྱུང་སྟེ། གསེར་སྐྱོགས་རྒྱ་ལ་གཏད་ནས། འདི་སྐད་ཟེར་རོ། ། ང་ཁྲི་སྲོང་ལྡེ་བཙན་རྒྱ་ཚ་ཡིན།
སྣ་ནམ་ཞང་གི་དོན་མི་འཚལ། ཟེར་ཏོ། ། ཞང་པོ་རྒྱའི་པང་དུ་སོང་ངོ་། ། དེར་ཡུམ་རྒྱ་མོ་ཤིན་ཏུ་དགའ་སྟེ། ཚེ་སྔོན་མའི་ལས་ཀྱིས་འཕེན་པ་ཡིས། ང་རྒྱ་ནག་ནས་འོངས་བའི་བུ་མོ་ལ། ། རྗེ་འགྲན་མེད་རྒྱལ་པོའི་སྲས་གཅིག་འཁྲུངས། ། ལས་གང་ཡང་སྲིད་པའི་སྔོན་ཆད་ལ། ། བུ་རང་ལ་སྐྱེས་པ་གཞན་གྱིས་ཕྲོགས། ། གཏམ་བདེན་པའི་ཚིག་ལ་མ་ཉན་ཞིང་། །
བྲང་ནུ་མ་བསྟན་ཡང་མ་གཏད་པས། ། ང་རྒྱ་མོའི་ལུས་སེམས་གཞོབ་ཏུ་ཐལ། ། སེམས་ཁོང་ཁྲོའི་ན་ཚ་མ་བཟོད་པར། ཡུལ་བོད་ཀྱི་རི་དཔྱད་ཉམས་སུ་བཅུག ། དུས་དེ་རིང་ལྷ་ཡི་ཉི་མ་ལ། ། བུ་ཁྱོད་ཀྱིས་ཞང་ངོ་ཤེས་པ་ལེགས། ། ང་ཨ་མའི་ལུས་སེམས་མལ་དུ་བདེ། ། ཡུལ་བོད་ཀྱི་རི་དཔྱད་ཉམས་པ་དེ། ། རི་དེ་རྣམས་སྐྱོན་མེད་བཅོས་སུ་ཡོད། ། ཟེར་རོ། །
དེར་རྒྱ་མོའི་སྲས་ཡིན་པར་ངོ་ཤེས་ནས། དགའ་སྟོན་ཆེན་པོ་བྱས་སོ། ། དེའི་སྲས་དགུང་ལོ་ལྔ་ལོན་དུས་ཡུམ་འདས། ཡབ་རྒྱལ་པོ་དགུང་ལོ་རེ་གསུམ་ལ་གཤེགས་སོ། ། དེ་ནས་ཆོས་རྒྱལ་ཁྲི་སྲོང་ལྡེ་བཙན་དགུང་ལོ་བཅུ་གསུམ་ལོན་པ་ན་རྒྱལ་སྲིད་བཟུང་། རྒྱལ་པོ་སྐུ་ནར་མ་སོན་པའི་དུས་སུ་མ་ཞང་ཁྲོན་པ་སྐྱེས་ལ་སོགས་པ་བློན་པོ་ཆོས་ལ་མི་དགའ་བ་རྣམས་ཀྱིས། ཆོས་བྱར་མི་གནང་བའི་ཁྲིམས་བཅས་ནས་ལྷ་སའི་ཇོ་བོ་རིན་པོ་ཆེ་སླར་རྒྱ་ཡུལ་དུ་སྐྱེལ་གྲབ་བྱས་པས། མི་སྟོང་གིས་ཀྱང་མ་དྲངས་མཁར་བྲག་ཏུ་ས་ཐིམས་སུ་བཅུག་པས། བློན་པོ་ཆོས་ལ་མི་དགའ་བ་འགའ་ཞིག་ནི་སྨྱོ་འབོག་བྱུང་ནས་ཤི མུ་གེ་དང་ནད་ཡམས་དང་བཀྲ་མི་ཤིས་པའི་ལྟས་མང་པོ་བྱུང་བས།
ལྟས་མཁན་ཐམས་ཅད་ཁ་མཐུན་པར་རྒྱའི་ལྷ་བྱེ་ཐིམས་སུ་བཅུག་འདུག་པས་ལན་འདུག་ཟེར་ནས། ས་འོག་ནས་བཏོན་ཏེ། རྒྱ་གར་དུ་སྐྱེལ་བར་བསམས་པས། དྲེའུ་གཉིས་ཀྱིས་ཐེག་ནས་མང་ཡུལ་དུ་སླེབ། དེ་ནས་ལམ་ལ་མ་ཐར་ཞེས་གླེངས་ནས་ཇོ་བོས་མང་ཡུལ་དུ་ལོ་བཅུ་བཞི་བཞུགས། དེ་ནས་རྒྱལ་པོ་སྐུ་ནར་སོན་ཏེ། རྗེ་བློན་རྣམས་ཆོས་བྱ་བར་བློ་མཐུན་ཏེ། ཐབས་སྣ་ཚོགས་ཀྱི་སྒོ་ནས་མ་ཞང་ཁྲོན་པ་སྐྱེས་གསོན་པོར་དུར་དུ་བཅུག དེ་ནས་ཐམས་ཅད་ལ་ཆོས་བྱ་བའི་བཀའ་གནང་ནས། ཐོག་མར་མང་ཡུལ་ནས་ཇོ་བོ་ཤཱཀྱ་གདན་དྲངས་སོ། །
དེ་ནས་རྒྱལ་བློན་རྣམས་ཀྱིས་གྲོས་བགྱིས་ཏེ། སྔོན་མཆོད་རྟེན་བྱ་རུང་ཁ་ཤོར་གྱི་དྲུང་དུ། ཁྱེའུ་གསུམ་གྱིས་སྨོན་ལམ་བཏབ་པའི་མཐུ་ལ་བརྟེན་ནས། སྤ་གསལ་སྣང་རྒྱ་གར་དུ་མཁན་པོ་བྷོ་ཏི་སཏྭ་གདན་འདྲེན་དུ་བཏང་བས། གསལ་སྣང་གིས་མཁན་པོ་གདན་དྲངས་ཕོ་བྲང་དུ་ཕེབས་པ་དང་། རྒྱལ་པོས་སྐུ་རགས་མ་བཅིངས་པར་གསེར་ཕྱེ་བྲེ་གང་ཕྱག་ཏུ་བསྣམས་ནས། མཁན་པོའི་བསུ་བ་ལ་བྱོན་པས། མཁན་པོའི་ཞལ་ནས། རྒྱལ་པོ་ཁྱེད་ཀྱི་དབུ་ལ་ལ་ཐོད་གསོལ་བས་སྟོད་དུ་རྒྱལ་ཁྲིམས་ཞྭ་ཙམ་གཅིག་འཆགས། ཞབས་ལ་ཆག་གསོལ་བས།
སྨད་དུ་མདོ་ཁམས་ལྷམ་ཙམ་གཅིག་ལ་ཁྲིམས་ཤིག་འཆགས། སྐུ་ལ་སྐུ་རགས་མ་བཅིངས་པས་བར་འདིར་རྒྱལ་ཁྲིམས་མྱུར་དུ་འཇིག་ཉེན་ཡོད། འོན་ཀྱང་རིན་པོ་ཆེ་ཕྱག་རྟེན་དུ་ཕུལ་བས་ཆོས་བྱར་བཏུབ་གསུངས་སོ། ། དེ་ནས་ཁ་ཆེ་ཨ་ནནྡས་ལོ་ཙྪ་བ་གྱིས་ཏེ། རྗེ་བློན་རྣམས་ལ་ཆོས་གསུངས་པས། ནག་ཕྱོགས་ཀྱི་འདྲེ་སྲིན་གདུག་པ་ཅན་རྣམས་མ་དགའ་ནས་ཐོག་སེར་དང་ནད་ཡམས་བྱུང་བས་འདྲེ་སྲིན་དམ་ལ་འདོགས་པའི་ཕྱིར་དུ། སློབ་དཔོན་པདྨ་འབྱུང་གནས་ཨོ་རྒྱན་གྱི་ཡུལ་ནས་སྤྱན་དྲངས་ཏེ། བོད་ཀྱི་འདྲེ་སྲིན་དམ་ལ་བཏགས་ཏེ། རྗེ་བློན་ཆོས་བྱེད་པ་ལ་བར་ཆད་མེད་པར་མཛོད་དོ། ། དེ་ནས་མངའ་འབངས་རྣམས་ཀྱི་བུ་བློ་རྣོ་བ་བདུན་བོ་དྷི་སཏྭའི་དྲུང་དུ་བྱུང་བ་ལ་སད་མི་མི་བདུན་དུ་གྲགས་སོ། །
དེ་ནས་དཔལ་བསམ་ཡས་ཀྱི་གཙུག་ལག་ཁང་བཞེངས། དེ་ནས་རྒྱ་གར་ནས་པཎྜིཏ་བི་མ་ལ་མི་ཏྲ་ལ་སོགས་པའི་མཁས་པ་མང་པོ་གདན་དྲངས། སྒྲ་བསྒྱུར་གྱི་ལོ་ཙཱ་བ་བཱཻ་རོ་ན་དང་། ཁ་ཆེ་ཨཱ་ནནྡ་དང་། རྨ་རིན་ཆེན་མཆོག་དང་། ཀ་དབོན་ཀླུའི་དབོན་དང་། ཀ་བ་དཔལ་རྩེགས་དང་། ཅོག་རོ་ཀླུའི་རྒྱལ་མཚན་ལ་སོགས་པས་ལོ་ཙཱ་བྱས་སྟེ། སྒྲ་བསྒྱུར་རྒྱ་གར་གླིང་དུ་གཞི་བཟུང་ནས་སྡེ་སྣོད་གསུམ་ཀ་བསྒྱུར། དགེ་འདུན་གྱི་སྡེ་བཙུགས།
སངས་རྒྱས་ཀྱི་བསྟན་པ་ཉི་མ་ཤར་བ་ལྟ་བུར་དར་རྒྱས་སུ་མཛད་དོ། ། དེ་ནས་མཁན་པོ་བོ་དྷི་སཏྭའི་ཞལ་ནས། རྒྱལ་པོ་ཁྱོད་ཀྱི་བོད་ཡུལ་འདི། སློབ་དཔོན་པདྨ་འབྱུང་གནས་ཀྱིས་བསྟན་མ་བཅུ་གཉིས་ལ་གཏད་པས་བོད་དུ་མུ་སྟེགས་པ་མི་འབྱུང་མོད། འོན་ཀྱང་རྟེན་འབྲེལ་འགའ་ཞིག་གི་རྒྱུས། ཆོས་ལུགས་གཉིས་སུ་འགྲོ་བས། དེ་དུས་ངའི་སློབ་མ་མཁས་པ་ཆེན་པོ་ཀ་མ་ཤཱི་ལ་རྒྱ་གར་ནས་གདན་དྲོངས་ཤིག དེས་དེ་སུན་འབྱིན་པར་འགྱུར་རོ། ། ཞེས་ལུང་བསྟན་ནས་དྲ་བ་རྒྱབ་སྟེ་འདས་སོ། ། དེ་ནས་ལུང་བསྟན་བཞིན།
ཧ་ཤང་གི་ཆོས་ལོག་བསྟན་པ། ཀ་མ་ལ་ཤཱི་ལ་གདན་དྲངས་ཏེ། སུན་ཕྱུང་བར་མཛད། ཁྲི་སྲོང་ལྡེ་བཙན་ནི་ཕྱག་ན་རྡོ་རྗེའི་སྤྲུལ་པར་གྲགས་ཤིང་། ཆོས་རྒྱལ་དེས་བསྟན་པ་དར་རྒྱས་སྤེལ་བའི་ཚུལ་ལ། དུས་ཕྱིས་དྷི་པཾ་ཀ་རའི་ཞལ་ནས། དེ་དུས་སུ་བོད་དུ་བསྟན་པ་དར་རྒྱས་བྱུང་བ་ཙམ་རྒྱ་གར་དུ་ཡང་མ་བྱུང་འདུག་སྐད། བཙན་པོ་དེ་དྲུག་ཅུ་དགུ་ལ་འདས། འདིའི་འཁྲུངས་ལོ་དང་འདས་ལོ་ལ་མི་མཐུན་པ་མང་བར་འདུག དེའི་སྲས་མུ་ནེ་བཙན་པོས་ཆུ་ཕོ་སྟག་ལ་རྒྱལ་སྲིད་བཟུང་སྟེ།
བསམ་ཡས་སུ་མཆོད་པ་ཆེན་པོ་གཅིག་བཙུགས་ཏེ། བོད་འབངས་ཀྱི་ཕྱུག་ལྟོགས་ལན་གསུམ་སྙོམས། ཆབ་སྲིད་ལོ་གཅིག་དང་ཟླ་བ་དགུ་བཟུང་། དགུང་ལོ་བཅུ་བདུན་པ་ལ་ཡུམ་གྱིས་དུག་བཏང་ནས་འདས་སྐད་དོ། ། སྲས་བར་པ་མུ་ཏིག་བཙན་པོ་ནི་སྣ་ནམ་ཟས་པས་གྲོངས་ཟེར་རོ། ། དེ་ནས་སྲས་ཆུང་བ་སད་ན་ལེགས་འཆིང་ཡོན་ལ་རྒྱལ་སྲིད་གཏད། དེས་ཀྱང་ཆོས་སྲོལ་ཆེར་མཛད། དེ་ལ་སྲས་ལྔ་འཁྲུངས་པས། སྲས་ཆེ་བ་གཙང་མ་ཆོས་ལ་དགའ་བས་རབ་ཏུ་བྱུང་། དར་མ་སྡིག་པ་ལ་དགའ་སྟེ་རྗེའི་འོས་མིན།
བར་པ་རལ་པ་ཅན་ལ་རྒྱལ་སྲིད་གཏད། སད་ན་ལེགས་དགུང་ལོ་ལྔ་ལ་འདས། རལ་པ་ཅན་དེ་མེ་ཕོ་བྱི་བ་ལ་སྐུ་འཁྲུངས། དགུང་ལོ་བཅུ་གཉིས་པ་ལ་ཡབ་འདས་ཏེ་རྒྱལ་སར་བཏོན། བཀའི་བློན་པོ་བྲན་ཁ་དཔལ་གྱི་ཡོན་ཏན་གྱིས་བྱས། རྒྱལ་ཁམས་ལ་དབང་བསྒྱུར། དགེ་བ་བཅུའི་ཁྲིམས་བཟུང་། རྒྱ་གར་གྱི་པཎྜིཏ་ཛི་ན་མི་ཏྲ། ཤྲཱི་ལནྡྲེ་བོ་དྷོ། དཱ་ན་ཤཱི་ལ་ལ་སོགས་པ་སྤྱན་དྲངས།
ལོ་ཙཱ་བ་ཀ་བ་དཔལ་བརྩེགས་དང་། ཅོག་རོ་ཀླུའི་རྒྱལ་མཚན་ལ་སོགས་པས་ཆོས་བསྒྱུར་ཏེ། ཆོས་ཐམས་ཅད་སྐད་གསར་བཅད་ཀྱིས་གཏན་ལ་ཕབ། བཀའ་བཅས་རྣམ་པ་གསུམ་མཛད་དོ། ། ཐ་ན་བྲེ་སྲང་ཞོ་ལ་སོགས་ཐམས་ཅད་ཀྱང་རྒྱ་གར་དང་བསྟུན། ཐོས་བསམ་སྒོམ་གསུམ་གྱི་སྒོམ་གྲྭ་བཙུགས། འཆད་རྩོད་རྩོམ་གྱི་བཤད་སྒྲ་བཙུགས། ཆོས་སྡེ་སུམ་ཅུ་ཐམ་པར་དགེ་འདུན་གྱི་སྡེ་བཙུགས། མཁས་བཙུན་བཟང་གསུམ་གྱི་འདུལ་གྲྭ་བཙུགས། རབ་བྱུང་རེ་རེའི་ཞབས་ཏོག་ལ་འབངས་མི་ཁྱིམ་བདུན་བདུན་ཕུལ།
རྒྱལ་པོ་གུང་ལ་བཞུགས། དབུའི་རལ་པ་གཡས་གཡོན་གྱི་སྣ་ལ་དར་ཡུག་བཏགས། དགེ་འདུན་བཞུགས་པའི་གྲལ་གཡས་གཡོན་ལ་བཏིང་། དེའི་སྟེང་དུ་དགེ་འདུན་བཞུགས་པར་མོས་ལ་དབུ་སྡེ་གཉིས་སུ་གྲགས་སོ། ། ཐུགས་དམ་དུ། འུ་ཤང་མདོ་དཔེ་མེད། བཀྲ་ཤིས་དགེ་འཕེལ་གྱི་གཙུག་ལག་ཁང་སོགས་བཞེངས། དེ་ལྟར་རྒྱལ་པོ་ཁྲི་ལྡེ་བཙན་རལ་པ་ཅན་ཏེ། མཁྱེན་པ་ནི་འཕྲུལ་གྱི་ཚུལ་ཆགས། མཛད་པ་ནི་ལྷའི་ལུགས་དང་མཐུན།
མངའ་ཐང་དཔལ་འབྱོར་ནི་བརྒྱ་བྱིན་དང་མཉམ། དབང་དང་མཐུ་སྟོབས་ཀྱིས་ནི་བདུད་སྡིག་ཅན་སྐྲག་པར་བྱེད་པ། མཐའ་བཞི་ལས་རྣམ་པར་རྒྱལ་ཏེ། འཛམ་བུའི་གླིང་སུམ་གཉིས་ལ་དབང་མཛད་པ་ཡིན་ནོ། ། དེ་ནས་བློན་འབངས་ཆོས་ལ་མི་དགའ་བ་རྣམས་སྤྱོད་པ་ཤིན་ཏུ་དོག་པར་གྱུར་ནས། ངེད་རང་གི་སྤྱོད་པ་དོག་པ་འདི་སུས་ལན་ཅེས་གཅིག་གིས་གཅིག་ལ་སྨྲས་པ་དང་། འདིས་ལན་ཅེས་བཙུན་པ་ལ་མཛུབ་མོ་གཏད། མིག་ངན་བལྟས་པས། རྒྱལ་པོས་གསན་ཏེ། ངའི་རབ་ཏུ་བྱུང་བ་རྣམས་ལ།
སྡིག་མཛུབ་གཏད་ནས་མིག་ངན་ལྟ་བ་མི་རིགས་པས། ད་ཕྱིས་སུས་བྱས་ཀྱང་མིག་ཕྱུང་ལ་མཛུབ་མོ་གཅོད་གཅིག་གསུངས་སོ། ། དེ་ལྟར་རྒྱལ་པོ་ཆོས་ལ་ཤིན་ཏུ་དཀར་བ་དེ་ལ། སྦས་སྟག་རྣ་ཅན་ལ་སོགས་པ་སྡིག་བློན་རྣམས་ཤིན་ཏུ་མ་དགའ་ནས། ཆོས་ཁྲིམས་འཇིག་པའི་གྲོས་བྱས་ནས། རྒྱལ་པོ་དགུང་ལོ་སོ་དྲུག་པ་ལྕགས་མོ་ཁྱིའི་ལོ་ལ། རྒྱལ་པོ་འབྲས་ཆང་གསོལ་ནས་གཟིམས་པ་ལ། སྦས་སྟག་རྣ་ཅན་དང་། ཅོག་རོ་ལྷ་ལོད་གཉིས་ཀྱིས་རྒྱལ་པོ་ལྟག་པ་བསྐོར་ནས་བཀྲོངས་སོ། ། འདི་ཡན་ལ་སྐྱིད་པའི་གདུང་རབས་ཕྱེད་དང་བཅུ་གསུམ་དང་།
ཤིན་ཏུ་སྐྱིད་པའི་གདུང་རབས་ལྔ་ཟེར་རོ། ། དེ་ནས་རྒྱལ་པོ་ཁྲི་གླང་དར་མ་དབུ་དུམ་བཙན་བདུད་ཀྱི་སྤྲུལ་པ་དེ་རྒྱལ་པོར་བསྐོས་ཏེ། རྒྱལ་ཁམས་ལ་དབང་བྱས་སོ། ། དེ་ནས་རྒྱལ་པོ་དེའི་ཐུགས་སུ་གདོན་གསོལ་ནས། སངས་རྒྱས་ཀྱི་བསྟན་པ་བསྣུབས་སོ། ། རབ་ཏུ་བྱུང་བ་ལ་ལ་ཤན་པ་བཅོལ། ལ་ལ་རྟགས་དང་ཕྲལ། ལ་ལ་རི་དྭགས་གསོད་དུ་བཅུག མ་ཉན་པ་རྣམས་བསད། ལྷ་ཁང་འཇིག་པའི་སྔོན་མ་ལྷ་ས་ལ་བྱ་སྟེ།
ཇོ་བོ་རྣམ་གཉིས་ཆུ་ལ་བསྐྱུར་གསུངས་པ་ཆོས་བློན་རྣམས་ཀྱིས་ཐབས་བྱས་ཏེ་རང་རང་གི་ཁྲིའི་འོག་ཏུ་སྦས། བྱམས་པ་སྐུ་རས་ཀྱིས་དྲིལ་ནས་འོ་ཐང་གི་མཚོ་འགྲམ་དུ་སྦས། ནང་གི་ལྡེར་སྐུ་རྣམས་ཆུ་ལ་བསྐུར་བར་བསམས་ནའང་། ཕྱག་ན་རྡོ་རྗེའི་མགུལ་ལ་ཐག་པ་འདོགས་མཁན་སྐད་ཅིག་ལ་ཁྲག་སྐྱུགས་ནས་ཤི་བས་ལྷ་ཁང་འཇིག་འཕྲོ་བཅད། ལྷ་ས་དང་བསམ་ཡས་ལ་སོགས་པའི་སྒོ་བརྩིགས། གླེགས་བམ་ལ་ལ་ཆུ་ལ་བསྐྱུར། ལ་ལ་མེ་ལ་བསྲེགས་སོ། ། ཆོས་བློན་རྣམས་ཀྱིས། མགྲིན་གཅིག་ཏུ་རྒྱལ་པོ་ཆེན་པོ་སངས་རྒྱས་ཀྱི་བསྟན་པ་རིན་པོ་ཆེ་སྨད་པ་མི་རིགས། སྔར་སྲོལ་བཟང་པོ་ལ་དགོངས་ནས་ཡབ་མེད་ཀྱི་ཡིག་ཚང་ལ་གཟིགས་ཤིག་ཅེས་ངུས་སོ། །
དུས་དེར་ཆུ་བོ་རིའི་སྒོམ་ར་ན་གཡོ་དགེ་འབྱུང་། གཙང་རབ་གསལ། དམར་ཤཱཀྱ་མུ་ནེ་གསུམ་སྒོམ་གིན་ཡོད་པ་ལ། བཙུན་པ་ཅིག་གི་ཤམས་ཐབས་བརྫེ་ལག་ཏུ་མདའ་གཞུ་ཁྱེར་མགོ་ལ་བྱ་སྒྲོ་བཙུགས་ནས་འཕྲལ་དུ་ཁྱི་ཁྲིད་ནས་རི་དྭགས་བཤོར་ཀྱིན་འདུག་པ། གཡོ་དགེ་འབྱུང་གིས་མཐོང་ནས། བན་རྒན་འཁྲུལ་ལམ་བཙུན་པ་སྨྱོ་ཟེར། ཅི་བྱུང་དྲིས་པས། རི་དྭགས་པ་དེ་བསྟན་པས། ཁོང་གཉིས་ན་རེ། ཁྱེད་མ་འཁྲུལ་བཙུན་པ་སྨྱོ་འདུག་ཟེར་ཏེ།
བཙུན་པ་དེ་བོས་ནས་རྒྱུ་མཚན་དྲིས་པས། ཁྱེད་ཅག་གསུམ་པོ་རྒྱལ་པོའི་ཆད་པ་མ་ཕོག་པ་ཉེན་རེ་ཆེ་ཟེར་ནས། ཆོས་བསྣུབས་པའི་ལོ་རྒྱུས་བཤད་པ་དང་། ཁོང་གསུམ་འཇིགས་ཏེ། འདུལ་བའི་པོ་ཏི་དྲེལ་ཁལ་གསུམ་ཁྱེར་ཏེ་བྱང་ལམ་ལ་ཕྱིན་ཁམས་སུ་བྲོས་ཏེ། ངན་ཏིག་ཤེལ་གྱི་བྲག་ཕུག་ཏུ་བཞུགས་སོ། ། དེ་དུས་ལྷ་ལུང་དཔལ་གྱི་རྡོ་རྗེ་ཡེར་པའི་བྲག་ལ་སྒོམ་གྱིན་ཡོད་པ་ལ། ནམ་ཕྱེད་ནས་ལྷ་སའི་བསྟན་སྲུང་དཔལ་ལྡན་ལྷ་མོ་བྱུང་ནས་ད་ལྟ་བོད་ན་གྲུབ་ཐོབ་ཁྱེད་ལས་མི་འདུག རྒྱལ་པོ་གླང་དར་མས་སངས་རྒྱས་ཀྱིས་བསྟན་པ་ལ་བར་ཆད་བྱས། རྒྱལ་པོ་སྡིག་ཅན་གསོད་རན།
ཁོ་མོས་གྲོགས་བྱ་ཡིས་སྟིང་མ་ཆུང་ཟེར་རོ། ། སང་ཉེ་གནས་ལ་དྲིས་པས་བདེན་པར་འདུག་ནས་རང་གིས་སྲོག་བློས་བཏང་སྟེ། སངས་རྒྱས་ཀྱི་བསྟན་པ་ལ་བསམ་སྟེ། རྟ་དཀར་པོ་ལ་སོལ་བ་བྱུགས། བེར་ཕྱི་ནག་པ་ནང་དཀར་བ་གྱོན། མགོ་ལ་ཞྭ་ནག་གྱོན། གདོང་ལ་སོལ་སྣུམ་བྱུགས། ལྕག་མདའ་ལྕགས་གཞུ་ཐོགས། རྟ་ནག་ལ་ཞོན་ཏེ། བདུད་ནག་པོ་སྐྲག་མེད་ཡིན་ནོ་ཟེར་ཏེ།
ལྷ་སར་འོངས་སོ། ། དེར་རྒྱལ་པོས་རྡོ་རིང་གི་ཡི་གེ་གཟིགས་ཀྱིན་འདུག་པའི་དྲུང་དུ་ཕྱིན་ཏེ། ཕྱག་བྱེད་པ་ལྟར་བྱས་ནས། ཡི་དམ་ལ་དམོད་བཙུགས་ཏེ། ཕུ་ཐུང་ནས་མདའ་གཞུ་བཏོན། ཕྱག་དང་པོ་ལ་མཐེབ་སྤྲད། གཉིས་པ་ལ་མདའ་བཀང་། གསུམ་པ་ལ་རྒྱལ་པོའི་དཔྲལ་བ་ལ་མདའ་རྒྱབ་ནས་བྲོས་སོ། ། དེར་རྒྱལ་པོ་གྲོངས་ནས་རམ་མདའ་བོས་ནས་ཕྱོགས་བཞིར་རྒྱུགས་པས། ལ་ལ་ན་རེ་དགའ་མོ་གདོང་བྲོས་སོ་ཟེར།
འགའ་ཞིག་གི་གྲིབ་ཀྱི་ཆུ་འགྲམ་ནས་བྲོས་ཟེར། ལ་ལ་ན་རེ་ཤུན་གྱིས་འབྲང་ནས་ས་སྲོས་ནས་མ་མཐོང་ཟེར། ལ་ལ་ན་རེ་མདོང་མཁར་གདོང་ནས་ས་སྲོས་ནས་མ་མཐོང་ཟེར། ངེས་པ་ཅན་དུ་གྲིབ་ཀྱི་མཁར་གདོང་གི་ཆུ་ལ་ལྟེ་ཉལ་བྱས་པས། རྟ་ལ་སོལ་བ་བྱུགས་པ་དག་སྟེ་དཀར་པོར་སོང་། ཞ་ནག་བསྐྱུར། གདོང་གི་དྲེག་སྣུམ་བཀྲུས། བེར་དཀར་པོ་ཕྱིར་བསྟན་ནས་གྱོན་ཏེ། ང་ནི་ལྷ་གནམ་ཐེ་དཀར་པོ་ཡིན་ནོ་ཟེར་ནས་སོང་ངོ་། ། དེར་རམ་མདའ་བ་སོ་སོ་རྣམས་ཀྱི་མདུན་དུ་སྤྲུལ་པ་རེ་བྱུང་བས།
ལྷ་ལུང་དཔལ་གྱི་རྡོ་རྗེ་ཡིན་ངེས་ཟེར་ནས། ཡེར་པའི་བྲག་ལ་འཚོལ་དུ་བཏང་ངོ་། ། དེར་དཔལ་གྱི་རྡོ་རྗེས་བྲག་ཁུང་དེར་བསམ་གཏན་ལ་ཡོད་པའི་ལུགས་སུ་བྱས། ཕུག་རོན་གཅིག་བཟུང་ནས་ས་ལ་རྡུལ་འབེབས་སུ་བཅུག དེའི་སྟེང་དུ་མུམ་མ་མང་པོ་བཏང་བས་དེ་རྣམས་ཀྱིས་རྗེས་མི་མཐོང་བ་དང་མིན་པར་ཤེས་ནས་ལོག་གོ ། མི་རིགས་པ་དང་ལྡན་པ་གཅིག་ནང་དུ་འོངས་ནས་ཁོང་གི་སྙིང་ཁར་ལག་པ་བཞག་པ་དང་། སྙིང་འདར་བ་ཤེས་ཏེ། སྤྱིའི་ཐ་བ་ལ་སྒོས་སུ་ཤོལ་མི་བཅོག་ཟེར་ནས་ལོག་སོང་ངོ་། ། དེ་ནས་ཤིན་ཏུ་སྐྲག་སྟེ། ཁམས་ལ་བྲོས་སོ། །
དེར་རྒྱལ་པོ་བཀྲོངས་པའི་རྗེས་སུ་བཙུན་མོ་ཆུང་བ་གཅིག་ལ་གདུང་རྒྱུད་སྲས་ལྟོ་བར་གཅིག་བྱུང་བ་དང་། བཙུན་མོ་ཆེ་བས་བསམ་པ་ལ། འདིས་བདག་གིས་མངའ་ཐང་ལ་གནོད་ངེས་སྙམ་ཏེ་ལུས་ལ་གོས་ཀྱིས་དཀྲིས་ནས་ང་ལའང་སྲས་ལྟོ་བར་གཅིག་ཡོད་དོ། ། ཞེས་བུ་ཆུང་ཆེ་རྫུན་བྱས་སོ། ། དེར་བཙུན་མོ་ཆུང་བའི་ཟླ་དུས་ཐིམ་པ་དང་། གདུང་རྒྱུད་ཡིན་ངེས་ཀྱི་སྲས་འཁྲུངས་ཏེ། སྐུ་ཤིན་ཏུ་གཅེས་པས་ཉིན་མོ་ནི་མིས་སྐོར། མཚན་མོ་ནི་མར་མེའི་འོད་ཀྱིས་བསྲུངས་བས་ན། མངའ་བདག་འོད་སྲུངས་ཞེས་ཟེར་རོ། ། དེར་བཙུན་མོ་ཆེ་བས་ཡང་སྤྲང་པོའི་བུ་ཆུང་སྐྱེས་མ་ཁད་གཅིག་ཉོས་ནས།
ང་ལའང་འདི་སྐྱེས་པ་ཡིན་ཟེར་བས་ཐམས་ཅད་ཐེ་ཚོམ་ཟ་བར་གྱུར་ཡང་། ཡུམ་བཙུན་མོ་དབང་ཆེ་བས་སྨྲ་མ་ནུས་ཏེ། ཡུམ་ཇི་ལྟར་གསུང་བ་བཞིན་བརྟན་དུ་བཅུག་པས། ཡུམ་བརྟན་ཞེས་ཟེར་རོ། ། མངའ་བདག་འདི་གཉིས་སྐུ་ནར་མ་སོན་ཡང་། ཆོས་བློན་རྣམས་ཀྱིས་ཞུས་ཏེ། ཇོ་བོ་རྣམ་གཉིས་དང་བྱམས་མགོན་རྣམས་ས་འོག་ནས་བཏོན་ཏེ་རང་རང་གི་ཁྲི་ལ་བཞུགས་ནས་མཆོད་པ་བྱས། ལྷ་ཁང་ཞིག་པ་རྣམས་སླར་གསོས་སོ། ། དེ་ནས་སྲིད་ལ་མ་འཆམས་པར། འོད་སྲུངས་ཀྱིས་གཡོ་རུ་བཟུང་།
ཡུམ་བརྟན་གྱིས་དབུས་རུ་བཟུང་ནས་འཁྲུག་པ་བྱས་སོ། ། མངའ་བདག་འོད་སྲུངས་ཀྱི་སྲས། རྗེ་དཔལ་འཁོར་ཅན། དེའི་ཆེན་མའི་སྲས་སྐྱིད་སྡེ་ཉི་མ་མགོན། ཆེན་མའི་སྲས་བཀྲ་ཤིས་བརྩེགས་པ་དཔལ། འདི་གཉིས་ཀྱི་སྲིད་རྣམས་ཡུམ་བརྟན་གྱིས་ཕྲོགས་པས་མངའ་རིས་ལ་བྲོས་ནས་མངའ་རིས་རྒྱལ་པོ་མཛད་པ་ཡིན་ནོ། ། ད་ནི་བསྟན་པ་ཕྱི་དར་གྱི་ཚུལ་བཤད་པར་བྱ་སྟེ། འདི་ལ་བསྟན་པ་སྨད་ནས་དར་ཚུལ་དང་། སྟོད་ནས་དར་ཚུལ་གཉིས། དང་པོ་ནི།
རྒྱལ་པོ་སྡིག་ཅན་གྱིས་བསྟན་པ་བསྣུབས་ནས་ལོ་དུ་ཞིག་ནས་བསྟན་པ་དར་ན། བསྟན་པ་མེད་པའི་དུས་ཀྱི་ལོ་གྲངས་ལ་བཤད་ཚུལ་མང་མོད་ཀྱང་། བསྟན་པའི་རབས་ལ་ཤིན་ཏུ་མཁས་པ་འབྲོམ་ཆོས་ཀྱི་རྒྱལ་པོའི་ཞལ་ནས། ལྕགས་མོ་བྱ་ལ་བསྟན་པ་ནུབ་ནས་བདུན་ཅུ་རྩ་བརྒྱད་པ་ས་ཕོ་སྟག་ལ་བསྟན་པ་བྱུང་བ་ཡིན་གསུང་། ཇི་ལྟར་བྱུང་ན། རྒྱལ་པོ་སྡིག་ཅན་གྱིས་ཆོས་བསྣུབས་ནས་ལོ་དྲུག་ཅུ་ལོན་པ་ན། འཕན་ཡུལ་ཞོག་ན། རྨུ་གསལ་ཤེན་འབར་བྱ་བའི་བོན་པོའི་བུ། རྨུ་ཟ་འཕེན་བྱ་བའི་བྱིས་པ་ཅིག་གིས། སྣང་གསལ་ལྷ་ཁང་གི་ནང་དུ་ཕྱིན་པས།
རབ་ཏུ་བྱུང་བ་ཆོས་བཤད་ཉན་བྱེད་པ་འདྲ་བའི་གཟུགས་གྱང་རིས་ལ་འདུག་པས་ཅི་ཡིན་དྲིས་པས། དེ་ན་འདུག་པའི་རྒན་མོ་ཅིག་ན་རེ། རབ་ཏུ་བྱུང་བ་བྱ་བའི་གཟུགས་ཡིན་བྱས་པས། བྱིས་པ་དེ་སྔོན་གྱི་ལས་འཕྲོའི་དབང་གིས་དད་པ་སྐྱེས་ནས། རབ་ཏུ་བྱུང་བ་ད་ལྟ་ཨེ་ཡོད་དྲིས་པས། རྒན་མོ་ན་རེ། ང་བུ་མོའི་དུས་ན་ཡིན་ཏེ། རྒྱལ་པོ་གླང་དར་མས་ཆོས་བསྣུབ་པའི་དུས། རབ་ཏུ་བྱུང་བ་རྣམས་རྟགས་དང་ཆ་ལུགས་ཕྲལ། ལ་ལ་བསད།
ལ་ལ་ཤི། ད་ལྟ་དབུས་གཙང་ན་རབ་ཏུ་བྱུང་བ་མེད་དོ། ། ཆུ་བོ་རི་དང་། ཡེར་པ་ལ་སོགས་ནས་ཁམས་སུ་བྲོས་པའི་རབ་ཏུ་བྱུང་བ་མང་པོ་ཁམས་ན་ཡོད་ཐག་ཆོད་འདུག་ཟེར་བས། རབ་ཏུ་དགའ་སྟེ། ལུས་དང་སྲོག་ལ་མ་ལྟོས་པར་བྱིས་པ་དེས་ཁམས་སུ་ཕྱིན་པས། ལྷ་ལུང་དཔལ་གྱི་རྡོ་རྗེ་དང་མཇལ་ནས། རབ་ཏུ་བྱུང་བར་ཞུས་པས། ངས་རྒྱལ་པོ་སྡིག་ཅན་བསད་པས་སྡོམ་པ་མེད། ངས་གྲོགས་བྱ་ཡི་གསུངས་ནས།
མཁས་བཙུན་དེ་རྣམས་དང་མཇལ། རབ་ཏུ་བྱུང་བས། མིང་བླ་ཆེན་དགོངས་པ་རབ་གསལ་དུ་གྲགས་སོ། ། དེ་ལྟར་ཁམས་ན་བསྟན་པ་དར་ཞིང་། བོད་ན་ཆོས་མེད་པར་མུན་པའི་སྨག་རུམ་དུ་གྱུར་པ་ན། བསམ་ཡས་ཀྱི་མངའ་བདག་ཚ་ན་ཡེ་ཤེས་རྒྱལ་མཚན་དེས་བདག་རྐྱེན་མཛད་ནས། ཁམས་སུ་སྡོམ་པ་ལེན་པའི་ཐོག་མར། དབུས་གཙང་གི་མི་བདུན་དུ་གྲགས་པ་ནི། ཀླུ་མེས་ཤེས་རབ་ཚུལ་ཁྲིམས། འབྲེ་ཡེ་ཤེས་ཡོན་ཏན།
ཚོང་གེ་ཤེས་རབ་སེངྒེ། ལོ་སྟོན་རྡོ་རྗེ་དབང་ཕྱུག སུམ་པ་ཡེ་ཤེས་བློ་གྲོས། རྒྱ་བློ་གྲོས་ཤེས་རབ། གཞོན་པན་ཆོས་མཆོག་དང་བདུན་གྱིས། གྲུམས་ཡེ་ཤེས་རྒྱལ་མཚན་ལ་མཁན་པོ་ཞུས། ཅོ་རོ་ཤེས་རབ་བྱང་ཆུབ་ལ་སློབ་དཔོན་ཞུས་ནས་བཀའ་དྲིན་མནོས་སོ། ། དེའི་རྟིང་ལ་ཕྱིན་པ་ལྔ་ནི། མཐའ་བཞི་རྒྱལ་འཕགས། རག་ཤི་ཚུལ་ཁྲིམས་འབྱུང་གནས།
སྦ་བཙུན་བློ་གྲོས་དབང་ཕྱུག སྐྱེས་ལེགས་ཉང་བྲན་ཆོས་སྐྱབས། གྲུམ་ཤིང་ཤེས་རབ་སྨོན་ལམ་མོ། ། དེ་ལྟར་སྔོན་ལ་སྡོམ་པ་ལེན་དུ་ཕྱིན་པས་མི་བདུན་པོ་དེས་སྡོམ་པ་བླངས་ནས་ཕྱིར་འོངས་པ་དང་། རྟིང་ལ་ཕྱིན་པ་ལྔ་པོ་ལམ་ལ་འཕྲད་དེ། གར་འགྲོ་དྲིས་པས། ཁམས་སུ་སྡོམ་པ་ལེན་དུ་འགྲོ་ཟེར་བས་སྔོན་མ་རྣམས་ན་རེ། ངེད་རྣམས་ཀྱིས་སྡོམ་པ་གསུམ་ལྡན་དུ་བླངས་ཡོད་པས་ངེད་ཀྱི་སྡོམ་པ་ཕོག་པས་ཆོག་ཐག་རིང་ལ་འགྲོ་མི་དགོས་ཟེར་ཡང་མ་ཉན་པར་ཁམས་སུ་ཕྱིན་ཏེ། སྔར་གྱི་མཁས་བཙུན་རྣམས་དང་མཇལ། སྡོམ་པ་བླངས་ཏེ།
དབུས་གཙང་དུ་སླེབས་ནས། ཀླུ་མེས་ལ་སོགས་པ་རྣམས་ཀྱིས་དབུས་གཙང་དུ། ལྷ་ཁང་བསམ་གྱིས་མི་ཁྱབ་པ་བརྩིགས། དགེ་འདུན་གྱི་སྡེ་བཙུགས། སངས་རྒྱས་ཀྱི་བསྟན་པ་རིན་པོ་ཆེ་ཕྱོགས་ཐམས་ཅད་དུ་དར་རྒྱས་སུ་མཛད་པ་ནས། གོང་དུ་བཤད་པའི་ཁམས་དབུས་ཀྱི་མཁས་བཙུན་རིམ་པར་བྱོན་པ་རྣམས་དང་། མངའ་བདག་ཡེ་ཤེས་རྒྱལ་མཚན་ཡབ་སྲས་རྣམས་སྐུ་དྲིན་ཤིན་ཏུ་ཆེ་བར་འདུག་གོ ། གཉིས་པ་བསྟན་པ་སྟོད་ནས་དར་ཚུལ་ནི། དེ་ལྟར་བསྟན་པ་རིན་པོ་ཆེ་ལ་བཀའ་དྲིན་ཆེ་བའི་བོད་རྒྱལ་པོའི་གདུང་བརྒྱུད་གོང་དུ་བཤད་པ་ལྟར། རྗེ་དཔལ་འཁོར་བཙན་གྱི་ཆེན་མའི་སྲས་སྐྱིད་ལྡེ་ཉི་མ་མགོན་གྱིས་མངའ་རིས་ཀྱི་རྒྱལ་པོ་མཛད།

སྤུ་རངས་ལའང་དབང་བསྒྱུར། དེ་ལ་སྲས་གསུམ། ཆེ་བ་དཔལ་གྱི་མགོན་གྱིས་མང་ཡུལ་བཟུང་། བར་པ་བཀྲ་ཤིས་མགོན་གྱིས་སྤུ་རང་བཟུང་། ཆུང་བ་ལྡེ་བཙུན་མགོན་གྱིས་ཞང་ཞུང་བཟུང་། འདི་གསུམ་ལ་སྟོད་ཀྱི་མགོན་གསུམ་ཟེར། ལྡེ་བཙུན་མགོན་ལ་སྲས་གཉིས་ཏེ། འཁོར་རེ་དང་། སྲོང་ངེ་གཉིས། སྲོང་ངེའི་སྐུ་ཚེའི་སྟོད་ལ་བཙུན་མོ་ཁབ་ཏུ་བཞེས། སྲས་ནཱ་ག་ར་ཛ་དང་།
དྷེ་བ་ར་ཛ་གཉིས་བྱུང་། སྐུའི་སྨད་ལ་རབ་ཏུ་བྱུང་ནས། ལྷ་བླ་མ་ཡེ་ཤེས་འོད་དུ་མཚན་གསོལ། མཐོན་མཐིང་དཔལ་གྱི་ལྷ་ཁང་བཞེངས། ལོ་ཙཱ་བ་རིན་ཆེན་བཟང་པོ་དང་། རྔོག་ལེགས་པའི་ཤེས་རབ་ལ་སོགས་པ་བློ་རྣོ་བ་ཉི་ཤུ་རྩ་གཅིག་རྒྱ་གར་དུ་ཆོས་སློབ་པ་ལ་བརྫངས། པཎྜིཏ་ཤྲཱིདྡྷ་ཀ་ར་དང་། ལརྨ་ཏ་གཉིས་སྤྱན་དྲངས་ཏེ་མཚན་ཉིད་ཀྱི་ཐེག་པ་དང་། རྒྱུད་སྡེ་བཞི་པོ་བསྒྱུར་ཅིང་གཏན་ལ་ཕབ། འདུལ་བ་སྟོད་ལུགས་དར་བར་མཛད་དོ། །
གཅེན་པོ་འཁོར་རེས་ཁ་ཆར་གྱི་ལྷ་ཁང་བཞེངས། དེའི་སྲས་ལྷ་ལྡེ་པོས། པཎྜིཏ་སུ་བྷ་ཤིད་དང་། པཎྜིཏ་རྨེ་རུ་སྤྱན་དྲངས། ལྷ་ལྡེ་པོ་ལ་སྲས་གསུམ། ཆེ་བ་ཞི་བ་འོད། འབྲིང་ལྷ་བླ་མ་བྱང་ཆུབ་འོད། ཆུང་བ་འོད་ལྡེའོ། ། འདི་གསུམ་གྱི་དུས་སུ་ལྷ་བླ་མ་ཡེ་ཤེས་འོད་ཀྱིས་སངས་རྒྱས་ཀྱི་བསྟན་པ་ལ་དགོངས་ནས། རྒྱ་གར་དུ་པཎྜིཏ་གདན་འདྲེན་ལ་བྱོན་པས།
ལམ་དུ་མུ་སྟེགས་ཀྱིས་དམག་གིས་བཟུང་། དགེ་ཕྱོགས་ཀྱིས་ཡོན་ཏན་སྐྱེད་པའི་རྩ་སྒོ་ཐམས་ཅད་མེ་བཙས་བསྲེགས་ཏེ་རྨོངས་པར་བྱས་སོ། ། དེའི་གཏམ་ལྷ་བླ་མ་བྱང་ཆུབ་འོད་ཀྱིས་གསན་ཏེ། ནོར་དཔག་མེད་བསྐུར་ནས་བླུ་རུ་བཏང་བས། གསེར་དང་ལྗིད་མཉམ་པ་དགོས་ཟེར་བ་དང་། ཡང་གསེར་གང་ཡོད་བསྐུར་བས། རྒྱ་མ་ལ་བཏེག་དུས་དབུའི་ཆ་ཙམ་གཅིག་གསེར་གྱིས་མ་ལོངས་པས། ཁོང་ན་རེ། ད་ནི་ཁྱེད་རྣམས་ཀྱིས་བདག་བླུས་ཀྱང་ཡོན་ཏན་མེད། ངའི་རྩ་སྒོ་མེ་བཙས་བསྲེགས་ནས་དུད་འགྲོ་ལྟར་སོང་ཡོད་པས།
བདག་ཤི་ནའང་བླའི། ང་བླུ་བའི་གསེར་རྣམས་ཁྱེར་ལ་རྒྱ་གར་ན་རྒྱལ་པོ་དགེ་བ་དཔལ་གྱི་སྲས། བི་ཀ་མ་ལ་ཤི་ལའི་གཙུག་ལག་ཁང་ན། རིག་པའི་གནས་ལྔ་ལ་མཁས་པའི་པཎྜིཏ་ལྔ་བརྒྱ་རྣམས་ཀྱི་ནང་ན་གཙུག་གི་ནོར་བུར་གྱུར་པ། ཇོ་བོ་རྗེ་དི་པཾ་ཀ་ར་ཞེས་བྱ་བ་བཞུགས་ཡོད་པར་འདུག དེ་ལ་གསེར་ཕུལ་བོད་དུ་གདན་དྲངས་ལ་སངས་རྒྱས་ཀྱི་བསྟན་པ་དར་རྒྱས་སུ་མཛོད་ཅིག་གསུངས་ཏེ་གྲོངས་པ་དང་། སྤུར་ཡུལ་དུ་སྤྱན་དྲངས་ནས་མཆོད་རྟེན་དུ་བཞུགས་སོ། ། དེར་ལུང་བསྟན་བཞིན་ཇོ་བོ་གདན་འདྲེན་པ་ལ། རྒྱ་བརྩོན་སེང་ལ་སོགས་པ་ལ་གསེར་བསྐུར་ནས་བཏང་ངོ་། བོད་དུ་འབྱོན་པ་ལ་ཐབས་དུ་མའི་སྒོ་ནས་གསོལ་བ་བཏབ་པས།
ཇོ་བོས་ཀྱང་བོད་མངའ་རིགས་ཀྱི་གདུལ་བྱ་ལ་དགོངས་ནས། རྗེ་བཙུན་སྒྲོལ་མས་ཀྱང་ལུང་བསྟན་པ་བཞིན་བོད་དུ་བྱོན་ནས། སློབ་མ་ནག་ཚོ་དང་། ཁུ་རྔོག་འབྲོམ་གསུམ། ལོ་ཙཱ་བ་རིན་ཆེན་བཟང་པོ། ལོ་ཆུང་ལེགས་པའི་ཤེས་རབ་ལ་སོགས་པ་མཁས་བཙུན་དུ་མ་བྱོན་ཏེ། བོད་གངས་ཅན་གྱི་ལྗོངས་འདིར། སངས་རྒྱས་ཀྱིས་བསྟན་པ་ཉི་མ་ཤར་བ་ལྟ་བུ་མཛད་པ་ན། ལྷ་བླ་མ་བྱང་ཆུབ་འོད་དེ་བོད་ལ་བཀའ་དྲིན་ཤིན་ཏུ་ཆེ་བ་ལགས་སོ། ། ཡང་བོད་རྒྱལ་པོའི་གདུང་རྒྱུད་རྗེ་དཔལ་འཁོར་བཙན་གྱི་ཆུང་མའི་སྲས།
བཀྲ་ཤིས་བརྩེགས་པ་ལ་སྲས་གསུམ་བྱུང་བ། དཔལ་ལྡེ། འོད་ལྡེ། སྐྱིད་ལྡེ་གསུམ་ཡིན། འདི་གསུམ་ལ་སྨད་ཀྱི་ལྡེ་གསུམ་ཟེར། དཔལ་ལྡེའི་སྲས་ནི་སྔོན་པོ་བཙན་པོར་ཐུག་ཏེ། ཁབ་གུང་བ། ཀླུ་རྒྱལ་བ། སྤྱི་པ་ལྷ་རྩེ། གླང་ལུང་།
གཙང་འཁོར་བ་རྣམས་ཏེ། ལས་སྟོད་ཡན་ཆད་པ་རྣམས་ཡིན་ནོ། ། འོ་ན་བོད་ཀྱི་ཆོས་རྒྱལ་རིམ་པར་བྱོན་པ་དེ་དག་ཤཱཀྱ་ཆེན། ཤཱཀྱ་ལི་ཙ་བྱི། ཤཱཀྱ་རི་བྲག་པ་པོ་གང་གིས་གདུང་རྒྱུད་ཡིན་ཞེ་ན། ཤཱཀྱ་ལི་ཙ་བྱིའི་གདུང་རྒྱུད་ཡིན་ཏེ། འཇམ་དཔལ་རྩ་རྒྱུད་ལས། ལི་ཙ་བྱི་རྣམས་ཀྱི་རིགས་སུ་བྱུང་ཞེས། གཉའ་ཁྲི་བཙན་པོ་ནས་འོད་སྲུངས་ཀྱི་བར་ཤིན་ཏུ་གསལ་བར་ལུང་བསྟན་པའི་ཕྱིར་རོ། ། ཚུལ་འདི་དག་གི་རྣམ་གཞག་རྒྱས་པར་ནི་ཡི་གེ་མང་པའི་འཇིགས་པས་མདོ་ཙམ་ལས་མ་བཀོད་དོ།།
༈ །།གསུམ་པ་འཇིག་སྐལ་བྱེ་བྲག་ཏུ་བཤད་པ་ལ། གང་གིས་འཇིག་པའི་རྐྱེན། གང་གིས་འཇིག་པའི་ངོ་བོ། ། འཇིག་པའི་རྒྱུ་མཚན། འཇིག་ཚུལ་དང་བཞི། དང་པོ་ནི། འཇིག་པ་ལ་དུ་ཞེ་ན། ཉི་མ་བདུན་གྱི་མེ་དང་། ཆར་པའི་ཆུ་དང་། རླུང་རབ་ཏུ་འཁྲུགས་པ་རྣམས་ཀྱིས་འཇིག་པ་དག
རྣམས་ནི་གསུམ་ཡིན་ནོ། ། གཉིས་པ་ནི། བསམ་གཏན་གཉིས་པ་དང་སོགས་པ་གསུམ་པ་དང་བཞི་པ་གསུམ་པོ་ནི་འཇིག་པ་དེ་དག་གི་རྩེ་མོ་སྟེ་ལྷག་མ་ཡིན་ཏེ་གོ་རིམས་བཞིན་ནོ། ། གསུམ་པ་ནི་ཅིའི་ཕྱིར་བསམ་གཏན་དང་པོ་སོགས་གསུམ་མེ་ཆུ་རླུང་གསུམ་གྱིས་འཇིག་ཅེ་ན། སྣོད་དེ་དང་དེའི་སེམས་ཅན་གྱི་ནང་གི་སྐྱོན་དང་པོ་ན་རྟོག་དཔྱོད་མེ་ལྟ་བུ་དང་། གཉིས་པ་ན། དགའ་བདེ་ཆུ་ལྟ་བུ་དང་། གསུམ་པ་ན་དབྱུགས་དབྱུང་རྔུབ་ཀྱི་རླུང་ཡོད་པ་དང་ཆོས་མཐུན་པའི་ཕྱིར། བསམ་གཏན་བཞི་པ་ན་འཇིག་པ་དེ་གསུམ་མེད་དེ། ནང་གི་སྐྱོན་དང་བྲལ་བས་མེ་ཆུ་རླུང་གསུམ་གྱིས་མི་གོས་པའི་ཕྱིར།
འོ་ན་བཞི་པའི་སྣོད་རྟག་གམ་ཞེ་ན་མི་རྟག་སྟེ། བཞི་པ་དེས་གཞལ་མེད་ཁང་རྣམས་སྐར་མ་ལྟར་ཆད་ནས་མ་འབྲེལ་བས་ན་སེམས་ཅན་དང་བཅས་ཏེ་འབྱུང་ཤིང་འཇིག་པའི་ཕྱིར་རོ། ། བཞི་པ་ནི་འཇིག་པ་དེ་གསུམ་གོ་རིམས་ཇི་ལྟར་འབྱུང་ཞེ་ན། མེ་ཡིས་བར་མེད་པར་བདུན་ནོ། ། དེའི་རྗེས་སུ་ཆུས་ལན་གཅིག་གོ ། རིམ་པ་དེ་ལྟར་འབྱུང་བས་ཆུ་བདུན་ཐལ་ནས་སླར་ཡང་མེ་ཡིས་བདུན་ནོ། ། སས་ནི་མེས་གཅིག་ཏུ་བཤད་དོ། ། དེ་ནས་ནི་མཇུག་ཏུ་རླུང་གིས་འཇིག་པ་གཅིག་ཡིན་ཏེ། དེ་ལྟར་མེས་འཇིག་པ་ལྔ་བཅུ་རྩ་དྲུག་དང་། ཆུས་བདུན་དང་།
རླུང་གིས་གཅིག་ནི་བསྐལ་ཆེན་རེ་བཞི་སྟེ་དགེ་རྒྱས་ཀྱི་ལྷའི་ཚེ་ཚད་དོ། ། དེ་ཡང་རེ་གསུམ་དང་ང་བརྒྱད་ལ་དེར་ཉེ་བས་བརྟགས་པ་སྟེ། སྣོད་འཆག་འཇིག་གིས་བར་བསྐལ་གཉིས་དང་། སྟོང་པའི་ཉི་ཤུ་དེའི་ཚེ་ཚད་དུ་མི་རུང་བས་སོ། ། འོད་གསལ་བའང་བསྐལ་ཆེན་བདུན་དང་བར་བསྐལ་ང་བརྒྱད་ལ་བརྒྱད་དུ་བཏགས་པ་སྟེ། རྒྱུ་མཚན་སྔ་མ་ལྟར་རོ། ། ཚངས་ཆེན་པའི་ཡང་སྣོད་འཆག་འཇིག་གི་བར་བསྐལ་གཉིས་དེའི་ཚེ་ཚད་དུ་མི་རུང་བས། བར་བསྐལ་ང་བརྒྱད་ལ་དྲུག་ཅུར་བཏགས་པའོ། ། ཚུལ་འདི་དག་ནི། མངོན་འདུལ་གྱིས་མདོ་བསྟན་བཅོས་རྒྱ་དཀར་ནག་གི་རྩིས་ཀྱི་རྒྱུད་ལ།
ཞིབ་ཏུ་སྦྱངས་ཤིང་། ཀུན་མཁྱེན་བླ་མ་ཡབ་སྲས་ཀྱི་ལེགས་བཤད་ཀྱིས་རྒྱན་ཏེ། གནས་འདུལ་བ་འཛིན་པ་དངོས་གྲུབ་དཔལ་འབར་གྱིས་གནས་གསུམ་པ་འཇིག་རྟེན་བསྟན་པའི་མཛོད་ཀྱི་རྒྱ་ཆེར་འགྲེལ་དུ་སྦྱར་རོ། དགེའོ།། ༈ །།བཞི་པ་ལས་བསྟན་པའི་གནས་ལ། ཐམས་ཅད་ལས་ལས་བྱུང་ཚུལ་གྱིས་མདོར་བསྟན། ལས་ཉིད་གཏན་ལ་ཕབ་པའི་རྒྱས་པར་བཤད། ཆོས་གཞན་གྱི་རྣམ་གྲངས་བསྟན་པས་སྒོ་ནས་དོན་བསྡུ་བ་དང་གསུམ། དང་པོ་ནི། གོང་དུ་སྣོད་བཅུད་ཀྱི་འཇིག་རྟེན་སྣ་ཚོགས་གསུངས་པ་དེ་དག་རྒྱུ་གང་ལས་བྱུང་ཞེ་ན།
བྱེད་པ་པོ་གཞན་མེད་ཀྱིས། ལས་ལས་འཇིག་རྟེན་བཟང་ངན་འདྲེས་མ་སྣ་ཚོགས་སྐྱེས་སོ། ། གཉིས་པ་ལ། བསྟན་བཤད་གཉིས། དང་པོ་ནི། ལས་དེ་ཅི་ཞིག་ཅེ་ན། ལས་དེ་ནི་མདོ་ལས། སེམས་པའི་ལས་དང་དེས་བྱས་པ་བསམ་པའི་ལས་གཉིས་སུ་གསུངས་སོ། ། གཉིས་པ་ལ་གསུམ་སྟེ། ལས་ངོས་བཟུང་།
ལས་ཀྱི་རྣམ་གཞག ལས་མདོ་ལས་བྱུང་བའི་དོན་ནོ། ། དང་པོ་ནི། དེ་གཉིས་སྒོ་གསུམ་གྱི་ལས་ཡིན་ལ། དེ་ལ་སེམས་པ་ནི། ཡིད་ཀྱི་ལས་ཡིན། སེམས་དེ་དག་བསྐྱེད་པ་བསམ་པའི་ལས་ནི། ལུས་དང་ངག་གི་ལས་སོ། ། འདི་ལ་བྱེ་བྲག་སྨྲ་བ་དེ་གསུམ་རིམ་པས་ཀུན་སློང་དང་། རྟེན་དང་ངོ་བོ་ལས་སུ་འཇོག་སྟེ།
ཡིད་ཀྱིས་ཀུན་ནས་བསླངས་པ་དང་། ལུས་ལ་བརྟེན་པ་དག་གིས་ལུས་ངག་ཉིད་ལས་ཡིན་པས་སོ། ། ཞེས་སོ། ། མདོ་སྡེ་པ་ནི། ལས་ནི་སེམས་པ་ཉིད་དེ། དེས་ཡིད་འཇུག་པར་བྱེད་པའམ་ཡིད་དང་མཚུངས་པར་ལྡན་པ་ནི་ཡིད་ཀྱི་ལས་དང་། ལུས་ངག་འཇུག་པར་བྱེད་པ་ནི་བསམ་པའི་ལས་སུ་འཇུག་གོ ། དེ་དང་འདྲ་བར་ལས་སྒྲུབ་པར་རིགས་པར་ཡང་བཤད་ནས། གཟུགས་ཅན་ནི་ཇི་ལྟར་བརྟགས་ཀྱང་ལས་སུ་མི་འགྱུར་ཤིང་དགེ་བ་གཟུགས་ཅན་དུ་འདོད་པ་ནི་ཤཱཀྱའི་སྲས་མིན་ནོ། ། ཞེས་སོ། །
ཀུན་བཏུས་སུ། སེམས་པ་དང་བསམ་པ་གཉིས་ལ་སྒོ་གསུམ་གྱི་ལས་བཤད་པས། དེ་གཉིས་ཀྱི་ཁྱད་པར་རྒྱུ་དང་དུས་ཀྱི་ཀུན་སློང་གིས་སེམས་པ་ལ་བཞག་དགོས་ལ། གཉིས་པོ་ལའང་ལུས་ངག་གི་དངོས་ཀྱི་ཀུན་སློང་དང་ཡིད་ཀྱིས་ནི་ལྷན་ཅིག་པའི་སེམས་དཔར་འགྱུར་རོ། ། ལུས་ངག་སྔ་ཕྱི་དང་ཡིད་ཀྱི་ལྷན་ཅིག་པས་བཤད་པས་སོ། ། དེས་ན་སེམས་པའི་ལས་ནི། རྒྱུའི་ཀུན་སློང་ཡིན་ནོ། ། གཉིས་པ་ལ་གསུམ་སྟེ། ལུས་ངག་གི་ལས་ཀྱི་རང་བཞིན། ལས་གསུམ་སྤྱི་ཡི་ངོ་བོ།
བྱེ་བྲག་རིག་བྱེད་མིན་པའི་རྣམ་གཞག་གོ ། དང་པོ་ལ་གཉིས་ཏེ། དབྱེ་བ་དང་། སོ་སོའི་ངོ་བོའོ། ། དང་པོ་ནི། ལུས་ངག་གི་ལས་དེ་དག་ལ་ནི། སོ་སོར་རྣམ་རིག་དང་རྣམ་རིག་མིན་པ་གཉིས་གཉིས་སུ་དབྱེའོ། ། གཉིས་པ་ལ་གཉིས་ཏེ། རིག་བྱེད་བཤད། རིག་བྱེད་མ་ཡིན་པ་བཤད་པའོ། །
དང་པོ་ལ་གཉིས་ཏེ། ལུས་ཀྱི་རིག་བྱེད་དང་། ངག་གི་རིག་བྱེད་དོ། ། དང་པོ་ལ་གཉིས་ཏེ། ངོས་བཟུང་ཞིང་དེ་གཞན་དུ་འགྲོ་བ་དགག་པ། དབྱིབས་རྫས་སུ་འདོད་པ་དགག་བའོ། ། དང་པོ་ནི། ལུས་ཀྱི་རྣམ་པར་རིག་བྱེད་ནི། སེམས་ཀྱི་དབང་གིས་ལུས་དེ་ལྟ་དེ་ལྟར་གནས་པའི། དབྱིབས་རྫས་སུ་ཡོད་པ་ཞིག་ལ་བྱེ་བྲག་སྨྲ་བར་འདོད་དེ།
དེ་ཡང་རྣམ་སྨིན་དང་རྒྱས་བྱུང་མ་ཡིན་གྱིས་འཕྲལ་གསར་དུ་སྐྱེ་བས་རྒྱུ་མཐུན་ལས་སྐྱེས་སོ། ། འོན་ཀྱང་རྣམ་སྨིན་གྱི་ལུས་གསེབ་ཏུ་ཞུགས་པས་ལུས་ཆེ་རུ་མི་འགྱུར་ཞིང་། ཕྲ་བས་ལུས་ལྕི་ཤིང་མཁྲེགས་པར་ཡང་མི་འགྱུར་རོ། ། ཞེས་སོ། ། གནས་མ་བུའི་བློ་དང་སྒྲ་དང་གློག་སོགས་སྐད་ཅིག་མར་འདོད་ཀྱང་། འདུས་བྱས་ཕལ་ཆེར་སྐད་ཅིག་མར་མི་འདོད་པས་འདིར་ལུས་ཀྱི་རིག་བྱེད་ཀྱང་ཡུལ་གང་དུ་སྐྱེས་པ་དེ་ཉིད་མ་ཞིག་པར་ཡུལ་གཞན་དུ་འཕོ་བའི་འགྲོ་བ་ཡིན་ཏེ། ལུས་གཡོ་བ་ཉིད་ལུས་ཀྱི་ལས་ཡིན་པས་སོ། ། ཞེས་ཟེར་རོ། ། དེ་ནི་རིགས་པ་མ་ཡིན་ཏེ། གང་གིས་ཕྱིར་ན།
འདུས་བྱས་ཐམས་ཅད་སྐད་ཅིག་མ་ཡིན་པའི་གང་དུ་སྐྱེ་བ་དེ་ཉིད་དུ་འཇིག་གི་མ་ཞིག་པར་ཡུལ་གཞན་དུ་མི་འཕོ་བས་སོ། ། འདུས་བྱས་ཐམས་ཅད་སྐད་ཅིག་མ་གྲུབ་ན་དེ་ལྟར་ཡིན་མོད་འདི་མ་གྲུབ་བོ་ཞེ་ན། གྲུབ་སྟེ་འདུས་བྱས་རྣམས་ངེས་པར་ཕྱིས་རྒྱུ་གཞན་མེད་པར་འཇིག་པའི་ཕྱིར་བློ་བཞིན་ནོ། ། གལ་ཏེ་འཇིག་པ་རྒྱུ་གཞན་དང་ལྡན་ན་སྐྱེ་བ་རྒྱུ་ལ་ལྟོས་པ་བཞིན་དུ་རྒྱུ་གཞན་མེད་པ་ལས་ཆོས་འགའ་ཡང་འཇིག་པར་མི་འགྱུར་བ་ཞིག་ན་སྒྲ་བློ་རྒྱུ་གཞན་མེད་པར་འཇིག་པ་མཐོང་བས་འཇིག་པ་རྒྱུ་གཞན་ལ་ལྟོས་པ་མི་འགལ་ཏེ་འཇིག་པ་ལ་རྒྱུ་གཞན་ངེས་པར་དགོས་ན་དངོས་པོ་རྣམས་ནི། ཁྱེད་ཕྱིས་རྒྱུ་མེད་པ་ལ་འགའ་ཡང་འཇིག་པར་མི་འགྱུར་བར་ཐལ། ཁྱེད་འཇིག་པ་ཕྱིས་རྒྱུ་ལ་ངེས་པར་ལྟོས་དགོས་པའི་ཕྱིར་འདོད་མི་ནུས་ཏེ། སྒྲ་བློ་སོགས་ཕྱིས་རྒྱུ་མེད་པར་འཇིག་པ་ཚད་མའི་མཐོང་ངོ་། ། གལ་ཏེ་ཤིང་སོགས་འཇིག་པ་མེའི་རྒྱུ་ལས་བྱུང་ན། སྐྱེད་བྱེད་ཀྱི་རྒྱུ་ཉིད་ཡང་ཕྱིས་འཇིག་པ་པའི་རྒྱུར་ཐལ་བར་འགྱུར་ཏེ། མེས་རྫ་ཚོས་པས་སེར་པོ་དང་།
ཆེས་ཚོས་པས་དམར་པོ་དང་། ཆེས་ཆེར་ཚོས་པས་སྔོན་པོ་སོགས་སྐྱེད་པ་ན་སྔར་སྐྱེད་པའི་སེར་པོ་སོགས་ནི་དམར་པོ་དམར་པོ་སོགས་ཀྱི་ཚེ་འཇིག་པའི་སོ། ། འདིར་འཇིག་པ་རྒྱུ་མེད་ཅེས་པ་ནི། རྒྱུ་ཡེ་མེད་པ་མིན་གྱིས། རྒྱུ་ཕྱིས་འབྱུང་དོན་གཞན་མེད་པའོ། ། གཞན་དབང་ཤིང་སོགས་རང་རྒྱུ་ལ་སྐྱེས་ཏེ། ཕྱིས་མེ་སོགས་ཀྱི་རྒྱུ་བྱས་ཏེ་འཇིག་པར་འདོད་པ་འགོག་པས་སོ། ། དེས་ན་དངོས་པོ་རྣམས་སྐྱེ་བའི་རྒྱུ་ཉིད་ལས་འཇིག་པའི་ངང་ཅན་དུ་སྐྱེས་པས་སྐད་གཅིག་མར་གྲུབ་པའི་ཕྱིར་འགྲོ་བ་མེད་པ། ཡུལ་གཞན་དུ་འདབ་ཆགས་སུ་འབྱུང་བ་ལ། འགྲོ་བར་མངོན་པའི་ང་རྒྱལ་བྱེད་པར་ཟད་དོ། །
གཉིས་པ་ནི། མདོ་སྡེ་པ་ན་རེ། དབྱིབས་རྫས་སུ་མེད་དེ། ཁ་དོག་གི་གནས་ཚུལ་ལ་འདོགས་པས་སོ། ། གལ་ཏེ་ཡོད་ན་དབྱིབས་ནི་མིག་དང་ལུས་ཀྱིས་དབང་པོ་གཉིས་ཀྱིས་བཟུང་བར་ཐལ་བར་འགྱུར་ཏེ། མཐོང་བ་དང་རེག་པ་གཉིས་ཀ་ལས་རིང་པོའོ་སྙམ་དུ་ཤེས་པའི་ཕྱིར། འདོད་མི་ནུས་ཏེ། སྐྱེད་བྱེད་གཅིག་དབང་པོ་གཟུགས་ཅན་གཉིས་ཀྱིས་འཛིན་པ་མི་སྲིད་པས་སོ། ། ཡང་དེ་ནི་ཐོགས་བཅས་རྫས་གྲུབ་ཏུ་མེད་དེ། རྡུལ་ཕྲ་རབ་ལ་མེད་པས་སོ། །
ཁྱབ་སྟེ་ཐོགས་བཅས་རྫས་གྲུབ་ནི་རྡུལ་ཕྲ་རབ་ལ་ཡོད་པས་ཁྱབ་པས་སོ། ། དེས་ནས་ལུས་ཀྱིས་རིག་བྱེད་ཀྱང་ཁ་དོག་གི་བཀོད་པ་ལ་བཏགས་པའི་ལུས་ཀྱི་དབྱིབས་སོ། ། གོང་མ་པ་ལྟར་ན་འགྲོ་འོང་སོགས་ལུས་ཀྱི་བྱ་བ་དེ་ལས་དམིགས་པའི་སེམས་པའི་རྒྱུ་ཅན་ལུས་ཀྱི་རྒྱུན་འགྲོ་བ་དང་། ཕྱག་འཚལ་བ་སོགས་དེ་ལྟ་དེ་ལྟར་གཡོ་བས་དབྱིབས་ཏེ། དེས་སྐྱེས་བུ་འདི་ནི་འགྲོ་སྙམ་པའི་བློ་སྐྱེས་པ་ཅན་ཡིན་ཏེ། འགྲོ་བའི་སྐྱེས་བུ་ཡིན་པའི་ཕྱིར་ཞེས་སོགས་ཀུན་སློང་གིས་སེམས་རེག་པར་བྱེད་དེ། རྒྱུད་གཞན་གྲུབ་པར་རང་ལུས་བློ་སྔོན་དུ་འགྲོ་བ་ཡིས། བྱ་བ་མཐོང་ན་གཞན་ལ་དེ་འཇིག་གལ་ཏེ་བློ་ཞེས་འགྱུར། ཞེས་པ་ལྟར་རོ། ། གཉིས་པ་ནི།
ངག་གི་རྣམ་པར་རིག་བྱེད་ནི་ངག་གི་རང་བཞིན་གྱི་སྒྲ་སྟེ། རང་ཀུན་ནས་སློང་བའི་སེམས་རིག་པར་བྱེད་པས་དེ་སྐད་དོ། ། ཞེས་པ་སྒར་བའོ། ། གསུམ་པ་རིག་བྱེད་མིན་པ་བཤད་པ་ལ་བཞི་སྟེ། རྫས་སུ་ཡོད་པའི་སྒྲུབ་བྱེད་དང་། རྒྱུའི་དུས་དང་སའི་ཁྱད་པར། ངོ་བོའི་ཁྱད་པར། རྒྱུའི་ཁྱད་པར་གཞན་ནོ། ། དང་པོ་ནི་རྣམ་པར་རིག་བྱེད་མ་ཡིན་པའི་ངོ་བོ་ནི་བཤད་ཟིན་ཅིང་། མདོ་སྡེ་པ་ནི།
དེ་དག་རྫས་སུ་མེད་དེ། སྡིག་པ་སྤོང་བར་ཁས་བླངས་ནས་དེ་མི་བྱེད་པ་ཙམ་གྱི་ཕྱིར་དང་། འདས་པའི་འབྱུང་བ་རྫས་སུ་མེད་པ་ལ་བརྟེན་ནས་འདོགས་པའི་ཕྱིར་དང་། གཟུགས་ཀྱི་མཚན་ཉིད་མེད་པའི་ཕྱིར་ཞེས་སོ། ། བྱེ་བྲག་ཏུ་སྨྲ་བ་ནི་རྫས་སུ་ཡོད་དེ། མདོ་ལས་བསྟན་ཡོད་ཐོགས་བཅས་དང་བསྟན་མེད་ཐོགས་བཅས་བསྟན་མེད་ཐོགས་མེད་དེ་གཟུགས་རྣམ་པ་གསུམ་གསུངས་པས་གསུམ་པ་ནི། འདི་མ་ཡིན་པ་མེད་པ་དང་། དྲི་མེད་ཀྱི་གཟུགས་གསུངས་པ་ནི། ཟག་མེད་ཀྱི་སྡོམ་པ་ཁོ་ན་ཡིན་པ་དང་། རྫས་དང་རྫས་ལས་བྱུང་བ་མ་ཡིན་པའི་བསོད་ནམས་ནི་ཡིད་གཞན་དང་ལྡན་ཡང་འཕེལ་བར་གསུངས་པའང་འདི་ཡིན་ཏེ།
རིག་བྱེད་དང་སེམས་པ་ནི་རྒྱུན་དུ་མི་འབྱུང་བས་དང་། སྲོག་གཅོད་སོགས་རང་གིས་མ་བྱས་པར་གཞན་བྱེད་དུ་བཅུག་ནས་སྲོག་བཅད་པའི་ཚེ་རང་ལ་ལས་ལམ་གྱི་དངོས་གཞི་འབྱུང་བར་གསུངས་པའི་ཕྱིར་འདི་ཡིན་ཏེ། དེའི་ཚེ་རང་གིས་རིག་བྱེད་དང་སེམས་པ་ནི་དགེ་བར་ཡོད་སྲིད་པས་སོ། ། གཞན་ཡང་སོགས་པས་བསྡུས་པ་འདི་མིན་པ་ཆོས་ཀྱི་སྐྱེ་མཆེད་གཟུགས་ཅན་མེད་པས་དེ་གཟུགས་ཅན་མིན་པ་ཁོ་ནར་སྟོན་པར་འགྱུར་བ་ལ། སྐྱེ་མཆེད་བཅུ་གཟུགས་དང་ཡིད་གཟུགས་མིན་པར་བསྟན་ནས་དེ་གཟུགས་ཅན་མིན་པར་མ་བསྟན་པས་དང་། མཉམ་བཞག་ཏུ་རིག་བྱེད་མི་འབྱུང་བས་ཡང་དག་པའི་ངག་སོགས་གསུམ་མེད་པར་འགྱུར་བ་ལས་ལམ་གྱི་ཡན་ལག་བརྒྱད་ལྡན་པར་བཤད་པ་དང་། ཡིད་ཉོན་མོངས་དང་ལྡན་པའི་ཚེ་དགེ་བ་མེད་པས། སོ་ཐར་གྱི་སྡོམ་པ་མེད་པར་འགྱུར་བས་དང་། ། སྤོང་བ་ནི་འཆལ་ཚུལ་གྱིས་གེགས་བྱེད་པས་ཆུ་ལོན་དུ་གསུངས་ན་མེད་པ་ནི་ཆུ་ལོན་དུ་མི་འོས་པའོ། ། ཞེས་སོ། །
དེ་བརྒྱད་ཀྱི་ལན་ལ་བདེ་སོགས་ལ་རྟེན་ནས་འདེབས་ཏེ། དང་པོ་ནི། ཏིང་ངེ་འཛིན་གྱི་ཡུལ་གྱི་གཟུགས་ཏེ། ལྔ་པ་ཆོས་ཀྱི་སྐྱེ་མཆེད་གཟུགས་མིན་པར་མི་སྟོན་པའི་རྒྱུའང་དེའོ། ། གཉིས་པ་ནི། ཟག་མེད་ཀྱི་ཏིང་ངེ་འཛིན་ནི་ཡུལ་གྱི་གཟུགས་ཏེ། ས་སྡེར། དབང་འབྱོར་བས་གཟུགས་ཞེས་བཤད་དོ། ། ཡང་ན་དགྲ་བཅོམ་པའི་གཟུགས་སོ། ། གསུམ་པ་ནི།
དེའི་རྒྱུད་ལ་ཕྱིས་འབྲས་བུ་སྐྱེད་ནུས་པས་ས་བོན་འཕེལ་བ་དང་། བཞི་པའང་ལུས་ངག་གིས་སྦྱོར་བ་ལ་སྦྱོར་བ་པོ་ལ་ཕྱིས་འབྲས་བུ་སྐྱེད་ནུས་པའི་རྒྱུད་འགྱུར་བ་སྐྱེ་བ་དང་། དྲུག་པ་ནི། མཉམ་བཞག་ན་ངག་སོགས་རྗེས་ཐོབ་ན་འབྱུང་བས། ནུས་པ་ཐོབ་པའི་ཡན་ལག་བརྒྱད་ལྡན་པའི་ཕྱིར་འཇོག་པ་དང་། བདུན་པ་ནི། སྡོམ་པ་གོམས་པས་དྲན་པའི་སྟོབས་ཀྱིས་དེ་མངོན་དུ་འགྱུར་བ་དང་། བརྒྱད་པའང་ངོ་ཚ་ཤེས་པའི་དམ་བཅའ་དྲན་ནས་འཆལ་ཚུལ་མི་བྱེད་པའི་སྐྱོན་མེད་དེ། གཞན་དུ་ན་བརྗེད་པའི་ཚེའང་ལྟུང་བ་མི་འབྱུང་བར་འགྱུར་ཏེ། དེའི་གེགས་ཆུ་ལོན་ལྟ་བུའི་རིག་བྱེད་མ་ཡིན་པ་ཡོད་པས་སོ། །
གཉིས་པ་ནི་རིག་བྱེད་མ་ཡིན་པ་ནི་རིག་བྱེད་པས་ཕྲ་བས་དེའི་རྒྱུ་ལས་གཞན་པའི་འབྱུང་བས་སྐྱེད་ལ། དུས་ནི་འདོད་པར་གཏོགས་པའི་རྣམ་རིག་བྱེད་མིན་ནི་སྐད་ཅིག་མ་དང་པོའི་སྡོམ་པ་སོགས་ནོད་པའི་ཚེ་བཞིའི་འབྱུང་བ་ད་ལྟར་བ་ལས་སྐྱེ་ལ། དེ་ཕྱིན་ཆད་ནི་འཇུག་ཅིང་འཕེན་པའི་རྒྱུ་གཞིའི་འབྱུང་བ་འདས་པ་རེ་དང་རྗེས་སུ་འཇུག་ཅིང་རྟེན་པའི་རྒྱུ་ད་ལྟར་བའི་འབྱུང་བ་དང་གཉིས་ལས་སྐྱེད་དེ། དང་པོ་འཁོར་ལོ་འཕུལ་བྱེད་ལག་པ་དང་། གཉིས་པ་རྟེན་པ་གཞི་ལྟ་བུའོ། ། གཟུགས་ཅན་གཞན་ནི་གཞིའི་འབྱུང་བ་ད་ལྟ་བ་ཁོ་ན་ལ་སྐྱེད་པར་འདོད་དོ། ། ས་ནི་ཟག་བཅས་ཀྱིས་ལུས་དང་ངག་གི་ལས་ནི་འདོད་པ་ནས་བཞི་པའི་བར་དང་། རང་རང་གི་ས་པའི་འབྱུང་བ་རྣམས་རྒྱུར་བྱས་ནས་སྐྱེ་ལ། ཟག་མེད་ཀྱི་སྡོམ་པ་ནི་རྟེན་པ་གང་དུ་སྐྱེས་པའི་ལུས་དེའི་འབྱུང་བ་ལས་སྐྱེས་ཏེ། ཁམས་གསུམ་མ་གཏོགས་པས་ལམ་ངེས་པ་མེད་ལ།
རང་གི་འབྱུང་བ་མེད་ཅིང་འབྲས་གཟུགས་ཡིན་པས་འབྱུང་བའི་སྟོབས་ཀྱིས་སྐྱེ་བས་སོ། ། གསུམ་པ་ནི། རྣམ་པ་རིག་བྱེད་མིན་པ་ནི་ནང་གི་ལུས་ཅན་མིན་པས་མ་ཟིན་པ་དང་། དགེ་མི་དགེར་ངེས་ཤིང་། རྡུལ་བསགས་པ་མིན་པས། རྣམ་སྨིན་དང་རྒྱས་བྱུང་མིན་གྱི་རྒྱུ་མཐུན་ལས་བྱུང་བ་དང་། སེམས་ཅན་གྱི་རྒྱུད་དུ་གཏོགས་པའི་སེམས་ཅན་དུ་སྟོན་པའོ། ། ལུས་ཀྱིས་རིག་བྱེད་ནི་ལུས་ཀྱི་འབྱུང་བ་དང་ཐ་མི་དད་པར། འཇུག་པས་ཟིན་པ་སྟེ། ངག་གིས་ནི་དེ་དང་ཐ་དད་པར་འཇུག་པས་མ་ཟིན་པའོ། །
བཞི་པ་ནི། འདོད་པའི་རིག་བྱེད་མིན་པ་ནི། རྒྱུ་མཐུན་ལས་བྱུང་བ་དང་ཟིན་པ་དག་གི་འབྱུང་བ་ལས་སྐྱེས་པས། རྒྱས་བྱུང་དང་རྣམ་སྨིན་གྱི་འབྱུང་བ་ལས་མིན་ལ། སོ་ཐར་གྱི་སྤོང་བ་རེ་རེའང་འབྱུང་བ་བཞི་ཚན་ཐ་དད་ལས་སྐྱེའོ། ། ཏིང་ངེ་འཛིན་ལས་སྐྱེས་པ་བསམ་གཏན་དང་ཟག་མེད་ཀྱིས་སྡོམ་པ་དག་གི་རྒྱུ་འབྱུང་བའང་སེམས་ཀྱིས་རྗེས་འབྲང་ཡིན་པས་མ་ཟིན་པ་དང་། ཏིང་ངེ་འཛིན་གྱི་རྒྱས་པ་ལས་འབྱུང་བ་སྟེ། དེ་དག་གི་སྤོང་བ་བདུན་ནི་འབྱུང་བ་བཞི་ཚན་ཐ་དད་མིན་པ་གཅིག་ལས་སྐྱེའོ། ། གཉིས་པ་ལ་གསུམ། སྤྱིའི་ངོ་བོ།
དངོས། དེའི་ཀུན་སློང་བྱེ་བྲག་ཏུ་བཤད་པའོ། ། དང་པོ་ལ་གསུམ་སྟེ། དགེ་སོགས་ཀྱི་ཁྱད་པར། ཁམས་གསུམ་ཀྱི་ཁྱད་པར། དགེ་མི་དགེ་ལུང་མ་བསྟན་གྱི་དབྱེ་བའོ། ། དང་པོ་ནི། རྣམ་རིག་བྱེད་མིན་ལ་དགེ་མི་དགེ་མིན་པ་ལུང་མ་བསྟན་མེད་དེ། དེ་སྟོབས་ཆུང་བས་རང་འགགས་ཀྱང་རྒྱུན་འབྱུང་བའི་ལས་ཀྱང་སྟོབས་ལྡན་འཕེན་མི་ནུས་པས་སོ། ། དེ་ལས་གཞན་རིག་བྱེད་དང་སེམས་པ་ལ་ནི།
དགེ་མི་དགེ་ལུང་མ་བསྟན་རྣམ་པ་གསུམ་མོ། ། གཉིས་པ་ནི། མི་དགེ་བའི་ལས་ནི་འདོད་ཁམས་ཁོ་ནར་ཡོད་ལ། གོང་མ་གཉིས་ན་མེད་དེ། མི་དགེ་བའི་རྩ་བ་ངོ་ཚ་མེད་པ་དང་། ཁྲེལ་མེད་པ་གཉིས་སྤངས་པས་སོ། ། ཀུན་ལས་བཏུས་སུ་ནི། དེ་གཉིས་ཉོན་མོངས་ཀུན་དང་ལྡན་པར་བཤད་པས་གོང་མ་གཉིས་ནའང་ཡོད་པར་མངོན་ནོ། ། གཟུགས་ཁམས་ན་དགེ་བའི་མངོན་པར་རིག་བྱེད་མིན་པ་ཡོད་དེ། བསམ་གཏན་གྱི་སྡོམ་པ་ལྡན་པས་སོ། །
འང་གིས་སྒྲས་འདོད་པ་ན་དགེ་བའི་རིག་བྱེད་མིན་པ་ཡོད་ལ། གཟུགས་མེད་ན་ནི་གཟུགས་མེད་པས་ལུས་ངག་གི་སྡོམ་པ་མངོན་འགྱུར་མེད་དོ། ། རྣམ་པར་རིག་བྱེད་ནི། དཔྱོད་པ་དང་བཅས་པ་འདོད་པ་དང་བསམ་གཏན་དང་པོ་དག་ཁོ་ན་ལ་ཡོད་དེ། ཀུན་སློང་རྟོག་དཔྱོད་ལ་ལྟོས་པས་སོ། ། འདོད་ཁམས་ན་སྒྲིབ་པའི་རིག་བྱེད་མེད་དེ། ཡང་ནི་གཉིས་པ་སོགས་ན་རིག་བྱེད་མེད་པར་མ་ཟད་པའོ། གང་གིས་ཕྱིར་ན། ཀུན་སློང་མེད་པའི་ཕྱིར་ཏེ། གཉིས་པ་སོགས་ན་རྟོག་དཔྱོད་མེད་ལ།
འདོད་པ་ན་སྒོམ་སྤང་ཀྱི་སྒྲིབས་ལ་ལུང་མ་བསྟན་གྱི་སེམས་མེད་པས་སོ། ། འདོད་པའི་ལྟ་བ་གཉིས་ནི། མཐོང་སྤངས་ཁ་ནང་བལྟས་ཡིན་པས། རིག་བྱེད་ཀུན་སློང་དུ་མི་རུང་ལ། གཡོ་ནི་མི་དགེ་བ་ཡིན་པས་དེས་བསླངས་ན་མི་དགེ་བར་འགྱུར་བས་སོ། ། དེས་ན་སྒྲིབ་པའི་རིག་བྱེད་ནི། ཚངས་པའི་འཇིག་རྟེན་ཁོ་ན་སྟེ། ཚངས་ཆེན་ལ་གཡོས་ཀུན་ནས་བསླངས་བའི་ངག་གི་ལས་ཡོད་པས་སོ། ། གསུམ་པ་ནི། ཅི་ཀུན་སློང་ཁོ་ན་ལས་དགེ་མི་དགེ་ཡིན་ནམ་ཞེ་ན།
མིན་གྱི། བཞི་བཞིར་ཡོད་དེ། རེ་ཞིག་དགེ་བ་བཞི་ལས་ཐར་པ་མྱང་འདས་ནི་སྡུག་ཀུན་ཞི་བས་མཆོག་ཏུ་བདེ་བའི་ཕྱིར། དམ་པའི་དོན་དུ་དགེ་བ་སྟེ། ནད་མེད་པ་བཞིན་ནོ། ། གོང་མར་ནི་དེ་བཞིན་དུ་བཤད་དོ། ། དགེ་རྩ་གསུམ་དང་ངོ་ཚ་ཁྲེལ་ཡོད་ནི། སྐྱེས་ཙམ་ཉིད་ནས་དགེ་རྩར་ངེས་པའི་བདག་ཉིད་དེ་ངོ་བོ་ཉིད་ཀྱི་དགེ་བ་སྟེ། འཕྲོད་པའི་སྨན་བཞིན་ནོ། ། དད་སོགས་བཅུ་གཅིག་དུའང་།
ངོ་བོས་དགེ་བ་དེ་དང་མཚུངས་ལྡན་རྣམས་ནི་དེ་དང་མཚུངས་ལྡན་གྱི་དགེ་བ་སྟེ། སྨན་དང་སྦྱར་བའི་བཏུང་བ་བཞིན་ནོ། ། དེ་དག་གིས་བསླངས་བའི་ལུས་ངག་གི་བྱ་བ་དང་། སོགས་པས་སྐྱེ་སོགས་དང་ཐོབ་པ་དང་སྙོམས་འཇུག་གཉིས་ནི་ཀུན་ནས་སློང་བའི་དགེ་བ་སྟེ། བཏུང་བ་དེ་ལས་བྱུང་བའི་འོ་མ་བཞིན་ནོ། ། འགོག་པ་ནི་ཉེར་བ་ཞིའི་དགེ་བར་ཡང་ངོ་། ། དེ་རྣམས་ལས་བཟློག་པ་བཞི་ནི་མི་དགེ་བའི་དབྱེ་བ་སྟེ། འཁོར་བ་དང་དུག་གསུམ་ངོ་ཚ་ཁྲེལ་མེད་དང་བཅས་པ་དང་དེ་དང་མཚུངས་ལྡན་དང་བཅས་པ་དང་། དེས་བསླངས་བའི་ལུས་ངག་གི་ལས་སྐྱེ་སོགས་ཐོབ་པ་དང་བཅས་པ་རིམ་པ་བཞིན་ཏེ་ནད་དང་མི་འཕྲོད་པའི་སྨན་སོགས་དཔེར་བྱའོ། ། ཐོབ་པ་ནི།
རྗེས་སུ་འབྲེལ་བའི་དགེ་མི་དགེར་ཡང་ངོ་། ། འོན་ཀྱང་འཁོར་བ་ནི་དགེ་སོགས་ཀྱང་ཡོད་མོད་ཀྱི་མཆོག་ཏུ་མི་བདེ་བས་དེ་དང་དེར་བཞག་པ་ཙམ་སྟེ། གཞན་ནི་མཚན་ཉིད་པར་འདོད་དོ། ། མདོ་སྡེ་པ་ལྟར་ན། དང་མཐའ་གཉིས་ཀ་དགེ་མི་དགེར་མ་ངེས་སོ། ། དོན་དམ་པར་ན་ལུང་མ་བསྟན་པ་ནམ་མཁའ་དང་བརྟགས་མིན་གྱི་འགོག་པ་དག་སྟེ། དབྱེ་བ་གཞན་གསུམ་ནི་ཡོད་ཀྱང་མ་བཤད་དོ། ། གཉིས་པ་ལ་གསུམ་སྟེ། དབྱེ་བ། བྱེད་ལས།
ངོ་བོའོ། ། དང་པོ་ནི། མཐོང་སྤངས་ནི་རིག་བྱེད་མིན་ན་ཐུབ་པས་ལོག་ལྟ་ལ་ལོག་པར་རྟོག་པ་དང་ངག་དང་ལས་ཀྱི་མཐའ་འབྱུང་བར་གསུངས་པ་ཇི་ལྟར་ཞེ་ན། མི་འགལ་ཏེ་འདི་ལྟར་ཀུན་སློང་ནི་རྣམ་པ་གཉིས་ཏེ། རྒྱུའི་ཀུན་སློང་དང་། དེ་དུས་ཀྱི་ཀུན་སློང་ངོ་། ། གཉིས་པ་ནི། དེ་གཉིས་ལས་དང་པོ་ནི། འཕེན་པར་བྱེད་པའི་རབ་ཏུ་སྟེ། དང་པོར་འཇུག་པར་བྱེད་པ་ཡིན་ལ།
གཉིས་པ་ནི། རྗེས་སུ་སྟེ་བྱས་བའི་དུས་སུ་བྱ་བ་དང་རྗེས་སུ་མཐུན་པར་འཇུག་བྱེད་ཡིན་ནོ། ། གསུམ་པ་ལ་མུ་བཞི་སྟེ། རབ་ཏུ་འཇུག་བྱེད། གཉིས་ཀ རྗེས་སུ་འཇུག་བྱེད་ཁྱད་བཅས་གཉིས་མིན་ནོ། ། དང་པོ་ནི། མཐོང་བས་སྤང་བའི་རྣམ་ཤེས་འཁོར་བཅས་ནི་རྟོག་བཅས་སུ་ངེས་པས་རབ་ཏུ་འཇུག་བྱེད་ཡིན་ལ། ཁ་ནང་དུ་ལྟས་པས་རྗེས་སུ་འཇུག་བྱེད་ནི་མ་ཡིན་ནོ། ། དེས་ནི་མདོར་ན་རྒྱུའི་ཀུན་སློང་ལ་དགོངས་ལ་འདིར་འདོད་པ་ན་སྒྲིབས་པས་དུས་ཀྱི་ཀུན་སློང་མེད་པར་བཤད་པ་ཡིན་པས་མི་འགལ་ལོ། །
གཉིས་པ་ནི། ཡིད་ཀྱི་རྣམ་ཤེས་སྒོམ་སྤངས་འཁོར་བཅས་ནི་རྟོག་བཅས་ཀྱང་ཡོད་དོ། ། ཁ་ཕྱིར་བལྟས་ཀྱང་ཡོད་པས་ཀུན་སློང་གཉིས་ཀ་ཡོད་པ་ཡིན་ནོ། ། གསུམ་པ་ནི། སྒོ་ལྔའི་རྣམ་ཤེས་འཁོར་བཅས་ནི་རྟོག་མེད་ཕྱི་བལྟས་སུ་ངེས་པས་རྗེས་སུ་འཇུག་བྱེད་ཁོ་ནའོ། ། དེ་ཡང་རབ་ཏུ་འཇུག་བྱེད་དགེ་ལེགས་གསུམ་རེ་རེ་ལ་རྗེས་སུ་འཇུག་བྱེད་དགེ་སོགས་རྣམ་པ་གསུམ་གསུམ་དུ་འགྱུར་བའི་དགུ་ཕྲུག་སྟེ། དཔེར་ན་སོ་ཐར་གྱི་སྡོམ་པ་རྒྱུའི་ཀུན་སློང་ངེས་འབྱུང་གི་བསམ་པ་དགེ་བ་ལ། དུས་ཀྱི་ཀུན་སློང་ཆོ་གའི་ཚེའང་དེ་དང་ལྡན་པ་དང་། ཞེ་སྡང་དང་བཅས་པ་དང་། སྤྱོད་ལམ་པའི་སེམས་སྔོན་དུ་གྱུར་པ་ན་སྡོམ་པ་ཐོབ་པ་སོགས་ལྟ་བུའོ། །
འོ་ན་ཀུན་སློང་དང་པོ་གཙོ་ན་འདོད་པ་ན་སྒྲིབ་པའི་རིག་བྱེད་ཡོད་པ་འགྱུར་ཏེ། རྒྱུའི་ཀུན་སློང་ལྟ་བ་ཡོད་པས་སོ། ། གཉིས་པ་གཙོ་ན་སོ་ཐར་གྱི་སྡོམ་པ་མི་དགེ་བར་ཡང་འགྱུར་ཏེ། དུས་ཀྱི་ཀུན་སློང་མི་དགེ་བ་ལྡན་པ་ཡོད་པས་སོ། ། ཞེ་ན། ཀུན་སློང་དེ་གཉིས་ཀྱང་སྤང་བྱ་རིགས་ཐ་དད་པས་མ་ཆོད་ན་དང་པོ་གཙོ་ལ། ཆོད་ན་གཉིས་པ་གཙོ་བས་སྐྱོན་གཉིས་ཀ་མེད་དོ། ། ཐུབ་པའི་འཇུག་ཚུལ་ནི། འཇུག་བྱེད་གཉིས་ཀ་དགེ་བ་ལས་དགེ་བ་དང་ལུང་མ་བསྟན་ལས་ལུང་མ་བསྟན་དུ་འདྲ་བའམ། རབ་འཇུག་ལུང་མ་བསྟན་ལས་རྗེས་འཇུག་དགེ་བར་འགྱུར་གྱིས་ཟློག་པར་ནི་མི་འགྱུར་ཏེ།
དེའི་སྟོབས་དམན་པར་མི་འགྱུར་བས་སོ། ། སྡེ་པ་གཞན་ནི། སངས་རྒྱས་ལ་ཐུགས་ལུང་མ་བསྟན་མེད་དེ། མདོར། གླང་ཆེན་གཤེགས་ནའང་མཉམ་པར་བཞག ཅེས་སོགས་གསུངས་པས་སོ། ། ཞེས་ཟེར་ཏེ། ཐེག་ཆེན་དང་མཐུན་ནོ། ། བྱེ་བྲག་སྨྲ་བ་ནི། དེ་མི་བཞེད་བཞིན་དུ་གཞན་དུ་མི་འགྲོ་བ་ལ་དགོངས་ཀྱིས་རྣམ་སྨིན་པ་དང་སྤྱོད་ལམ་པ་དང་སྤྲུལ་སེམས་ལུང་མ་བསྟན་མངའ་འོ། །
ཞེས་སོ། ། བཞི་པ་ནི། རྣམ་སྨིན་ལས་སྐྱེས་པའི་སེམས་ནི་སྒོམ་སྤངས་ཡིན་ཡང་འཇུག་བྱེད་གཉིས་ཀ་མིན་ཏེ་འབད་མེད་དུ་འཇུག་པས་སོ། ། ཡེ་ཤེས་ཟག་མེད་ཀྱང་གཉིས་ཀ་མ་ཡིན་ཏེ། རྟོག་མེད་ཁ་ནང་བལྟས་སུ་ངེས་པའོ། ། གཉིས་པ་རིག་བྱེད་མིན་པའི་རྣམ་གཞག་ལ་གཉིས་ཏེ། དབྱེ་བ་མདོར་བསྟན། རྣམ་གཞག་རྒྱས་པར་བཤད་པའོ། ། དང་པོ་ནི། སྔར་བཤད་པ་རྣམ་པར་རིག་བྱེད་མ་ཡིན་པ་རྣམ་པ་གསུམ་དུ་ཤེས་པར་བྱ་སྟེ།
འཆལ་ཚུལ་གྱི་རྒྱུན་སྡོམ་པས་སྡོམ་པ་དང་། དེའི་འགལ་ཟླ་ལུས་ངག་གི་ཉེས་སྤྱོད་ཆེན་པོ་སྡོམ་པ་མིན་པ་དང་། དེ་གཉིས་ལས་གཞན་ཕན་གནོད་ཕྱོགས་རེ་བ་བར་མའོ། ། དེ་ལ་སྡོམ་པ་ནི་འདུལ་བར། སྤོང་བའི་སེམས་ཡོད་བ་དེ་ལ་གང་དབང་བྱེད་པའི་དབང་པོ་ལྔ་དང་ལྡན་པ་གང་དེ་སྡོམ་པའོ། ། དེའང་དབྱེ་བཤད་དུ། སོ་ཐར་ནི་ཆོ་གས་བླངས་ཤིང་ལུས་ངག་གི་ལས་བཀག་པའི་སྡོམ་པ་སེམས་པ་དེས། ཕྱིས་རང་འདྲ་འབྱུང་བའི་ས་བོན་ཀུན་གཞི་ལ་བཞག་སྟེ། དེ་ནས་ང་སྲོག་གཅོད་སོགས་སྤངས་པའོ། ། ཞེས་ཁས་བླངས་པ་དྲན་པས་འཛེམ་ཞིང་བསླབ་པ་མི་འདྲལ་བའོ། །
བསམ་གཏན་དང་ཟག་མེད་ཀྱི་སྡོམ་པ་ནི། རྗེས་ཐོབ་ཏུའང་མི་དགེ་བ་སྤོང་ཞིང་དགེ་བ་ལ་འཇུག་པའི་བསམ་པ་དང་གནས་པ་ཐོབ་པའི་སེམས་པའོ། ། སྡོམ་མིན་ཡང་གནོད་པར་སྦྱོར་བའི་སེམས་པ་དང་ཁས་ལེན་པའི་སེམས་པ་སྟེ། དེ་མངོན་འགྱུར་མེད་ཀྱང་སྡོམ་མིན་མི་གཏོང་སྟེ། གནོད་པར་བྱ་བའི་བསམ་པ་མ་ལོག་པའོ། ། ཞེས་བཤད་དོ། ། གཉིས་པ་ལ་གཉིས་སྟེ། སྡོམ་པ་ཁྱད་པར་དུ་བཤད་པ་དང་། ཐམས་ཅད་ཐུན་མོང་དུ་བཤད་པའོ། ། དང་པོ་ལ།
བསྟན་བཤད་གཉིས་ཀྱི། དང་པོ་ནི། སྡོམ་པ་གསུམ་སྟེ། ཆོས་འདི་པ་དག་གིས་འདོད་པ་ན་སྤྱོད་པའི་ཚུལ་ཁྲིམས་སོ་སོར་ཐར་པ་དང་། དེ་བཞིན་དུ་ཟག་མེད་ཀྱི་ཚུལ་ཁྲིམས་ཟག་མེད་དང་། གཟུགས་ན་སྤྱོད་པའི་ཚུལ་ཁྲིམས། བསམ་གཏན་ལས་སྐྱེས་པའོ། ། གཉིས་པ་ལ་གསུམ་སྟེ། སོ་ཐར། བསམ་གཏན་ཟག་མེད།
ཞར་ལ་ཡིད་དང་དབང་སྡོམ་བཤད་པའོ། ། དང་པོ་ལ་ལྔ་སྟེ། དབྱེ་བསྡུ། མཚན་ཉིད། རྣམ་གྲངས། ངེས་ཚིག གང་ཟག་གོ ། དང་པོ་ནི། སོ་སོ་ཐར་པ་ཞེས་བྱ་བ་རིས་རྣམ་པ་བརྒྱད་དེ། དགེ་སློང་ཕ་མ།
དགེ་སློབ་མ། དགེ་ཚུལ་ཕ་མ། དགེ་བསྙེན་ཕ་མ། བསྙེན་གནས་ཀྱི་སྡོམ་པའོ། ། དེ་དག་ཀྱང་མིང་གི་སྒོ་ནས་ཕྱེའི་མཚན་ཉིད་ཐ་དད་པའི་རྫས་སུ་རྣམ་པ་བཞི་ཡིན་ཏེ། ཕའི་སྡོམ་པ་གསུམ་ལས་མའི་གསུམ་གཞན་མིན་ཞིང་། དགེ་སློང་མའི་སྡོམ་པའང་། རྩ་བའི་ཆོས་དྲུག་དང་། ཉེ་བའི་ཆོས་དྲུག་སྤོང་བའི་ཁྱད་པར་དུ་བྱས་པས་དགེ་ཚུལ་མའི་སྡོམ་པ་དེར་འདུས་པའོ། ། ཇི་ལྟར་ཤེས་ཞེ་ན།
ཕོ་མོའི་མཚན་ཕན་ཚུན་འགྱུར་བ་ལས། དགེ་སློང་ནི་དགེ་སློང་མ་ཞེས་སོགས་མིང་ཙམ་འཕོའི་སྡོམ་པའི་ངོ་བོ་གཏོང་ཐོབ་མེད་པས་མི་འཕོ་བའི་ཕྱིར། གང་གིས་སྡོམ་གསུམ་རིམ་གྱིས་བླངས་ན་སྤོང་བ་འཕེལ་བའམ། ཐམས་ཅད་ཐ་དད་ཆ་གསུམ་སྐྱེ་ཞེ་ན། སྲོག་གཅོད་སྤོང་བ་གསུམ་སོགས་ཐ་དད་ཆ་གསུམ་སྐྱེ་སྟེ་དེ་གསུམ་ཆར་ཡང་མ་འདྲེས་པ་ལྷན་ཅིག་པར་འགྱུར་གྱི་ཕྱི་མ་བླངས་པས་སྔ་མ་མི་གཏོང་སྟེ་སྡོམ་པ་དེ་རྣམས་འགལ་བ་མེད་པས་སོ། ། འོ་ན་དེ་དགེ་བསྙེན་དང་། དགེ་ཚུལ་དུའང་འགྱུར་རོ་ཞེ་ན། འགྱུར་མོད་ཡོན་ཏན་གཙོ་བོའི་སྒོ་ནས་དགེ་སློང་ཞེས་བརྗོད་ཅིང་། དེར་འཛིན་པའི་བསམ་པས་ཀུན་སློང་གི་རིག་བྱེད་ནི་དགེ་སློང་གི་ཁོ་ན་ཡོད་ལ། རིག་བྱེད་མིན་པ་ནི་སོ་སོར་ཡོད་དོ། །
གཉིས་པ་ནི། དེ་ཡང་རང་རང་གི་སྡོམ་པ་ལ་གནས་པའི་ཆེད་དུ་ལུས་ངག་གིས་སྤང་བྱ། སྲོག་གཅོད་སོགས་ལྔ་དང་བརྒྱད་དང་བཅུ་དང་ཐམས་ཅད་སྤོང་བ་མནོས་པ་ལས་རིམ་པ་བཞིན་དགེ་བསྙེན་དང་བསྙེན་གནས་དང་དགེ་ཚུལ་དང་དགེ་སློང་ཉིད་དུ་འགྱུར་རོ། ། དགེ་སློང་གི་བསླབ་པ་ཉིས་བརྒྱ་ང་གསུམ་ནི། ཕམ་པ་བཞི། ལྷག་མ་བཅུ་གསུམ། མ་ངེས་པ་གཉིས། སྤང་ལྟུང་སུམ་ཅུ། ལྟུང་བྱེད་འབའ་ཞིག་པ་དགུ་བཅུ། སོ་སོར་བཤགས་པ་བཞི།
ཉེས་བྱས་བརྒྱ་དང་བཅུ་གཉིས་ཏེ། ལྟུང་བ་སྡེ་ལྔའི་གཉེན་པོ་ལ་ཕྱེ་བའོ། ། གསུམ་པ་ནི། འཆལ་ཚུལ་གྱིས་གདུང་བ་ལས་བསིལ་བའི་གནས་ཡིན་པས་ཚུལ་ཁྲིམས་དང་། མཁས་པས་བསྔགས་པའི་ལེགས་སྤྱད་དང་། བྱ་བའི་རང་བཞིན་ཡིན་པས་ལས་དང་། ལུས་ངག་སྡོམ་པས་སྡོམ་པ་ཞེས་བྱའོ། ། བཞི་པ་ནི། སྡོམ་པ་ཐོབ་མ་ཐག་གི་སྐད་ཅིག་དང་པོའི་རྣམ་པར་རིག་བྱེད་དང་རིག་བྱེད་མིན་པ་དག་ནི་སྡིག་པ་ལས་དང་པོར་ཐར་བས་སོ་སོར་ཐར་པ་དང་། སྡོམ་པ་གཉིས་ཀ་བྱ་བ་ལས་ལམ་གྱི་དངོས་གཞི་ཡིན་ལ།
དེ་ཕྱིན་ཆད་ནི་སོ་སོར་ཐར་པའི་སྡོམ་པ་ཁོ་ན་ལ་འཇུག་པ་ཡིན་གྱི་སོ་སོར་ཐར་པ་དང་། ལས་ལམ་དངོས་ནི་མ་ཡིན་ནོ། ། འདི་པྲ་ཏི་མོཀྵ་ཞེས་པའི་པྲ་ཏི་དང་པོར་བཤད་པའོ། ། བམ་པོ་ལྔ་བཅུ་པར། ཚུལ་ཁྲིམས་བསྲུང་བའི་གང་ཟག་སོ་སོར་ཐར་གྱིས་གཞན་མིན་པར་སོ་སོར་ཐར་པ་དང་། ཐར་པའི་ཐབས་ཡིན་པའི་ཐར་པའི་ཐབས་ཀྱི་སྡོམ་པ་ཞེས་བྱ་སྟེ། པྲ་ཏི་སོ་སོ་དང་ཐབས་སུ་བཤད་པས་སོ། ། ལྔ་པ་ནི། སོ་སོར་ཐར་པའི་སྡོམ་པ་དང་ལྡན་པའི་གང་ཟག་ནི། དགེ་སློང་ནས་བསྙེན་གནས་ཀྱི་བར་བརྒྱད་དོ། །
གཉིས་པ་ལ་གསུམ་སྟེ། གང་ལ་ལྡན་པ། སེམས་ཀྱིས་རྗེས་འབྲང་། སྤོང་བའི་སྡོམ་པའོ། ། དང་པོ་ནི། བསམ་གཏན་ལས་སྐྱེས་པའི་སྡོམ་པ་དང་ནི་བསམ་གཏན་དེ་ཉེར་སྡོགས་དང་བཅས་པ་ལྡན་པའི་གང་ཟག་ལ་ངེས་པར་ལྡན་ནོ། ། ཟག་མེད་ཀྱི་སྡོམ་པ་དང་ནི་ལྡན་པ་འཕགས་པའི་སེམས་ཅན་སློབ་མི་སློབ་པ་རྣམས་སོ། ། གཉིས་པ་ནི། སྔར་སྡོམ་པ་གཉིས་སེམས་ཀྱིས་རྗེས་སུ་འབྲང་བར་བཤད་པ་དེ་གང་ཞེ་ན། སྡོམ་པ་གསུམ་གྱི་གྲངས་ཐ་མ་འདི་གཉིས་ནི་སེམས་གྱི་རྗེས་སུ་འབྲང་ངོ་། །
སོ་ཐར་ནི་སེམས་མེད་ཀྱང་འཇུག་པའི་དེ་མིན་ནོ། ། གསུམ་པ་ནི། བར་ཆད་མེད་ལམ་དགུ་རྣམས་སུ་སྐྱེས་པའི་བསམ་གཏན་དང་ཟག་མེད་དེ་གཉིས་ནི་ས་མི་ལྕོགས་མེད་ལ་བརྟེན་པ་ན་སྤོང་བའི་སྡོམ་པ་ཞེས་བྱ་སྟེ། འཆལ་ཚུལ་དང་དེ་ཀུན་སློང་གི་ཉོན་མོངས་དངོས་སུ་སྤོང་བའོ། ། ས་ལམ་གཞན་ལ་བརྟེན་པ་ལ་ནི། རྒྱུ་མཚན་དེ་མེད་པས་སྤོང་སྡོམ་ཞེས་མི་བྱ་སྟེ། དེས་ན་དེ་གཉིས་དང་སྤོང་སྡོམ་ལ་མུ་བཞི་སྦྱར་རོ། ། གསུམ་པ་ཞར་བྱུང་ནི། འོ་ན། ཡིད་ཀྱི་སྡོམ་པ་ལེགས་པ་དེ།
ཞེས་དང་། མིག་གི་དབང་པོ་སྡོམ་པས་བསྡམས་སྟེ། ཞེས་གསུངས་པས། དེ་གཉིས་གང་ཡིན་ཞེ་ན། བྱ་བ་དང་མི་བྱ་བ་ཤེས་པའི་ཤེས་བཞིན་དང་། དེ་མ་བརྗེད་པའི་དྲན་པ་དག་གིས་མི་མཐུན་ཕྱོགས་སྡོམ་པ་ནི། ཡིད་ཀྱིས་སྡོམ་པ་དང་དབང་པོའི་སྡོམ་པའོ། ། གཉིས་པ། ཐམས་ཅད་ཐུན་མོང་དུ་བཤད་པས་བཞི་སྟེ། དུས་ཇི་སྲིད་ལྡན།
ཚུལ་ཇི་ལྟར་ཐོབ། རྒྱུ་གང་གིས་གཏོང་། རྟེན་གང་ལ་ལྡན་པའོ། ། དང་པོ་ལ་གསུམ་སྟེ། རིག་བྱེད་མིན་པའི་ལྡན་ཚུལ། རིག་བྱེད་ཀྱི་ལྡན་ཚུལ། དེ་དག་གི་མུ་བཞིའོ། ། དང་པོ་ལ་གསུམ་སྟེ། སོ་སོར་དང་སྡོམ་མིན་ལྡན་ཚུལ། མཉམ་པར་བཞག་པའི་ལྡན་ཚུལ།
བར་མ་ལྡན་ཚུལ་ལོ། ། དང་པོ་ནི། སོ་སོར་ཐར་པ་ལ་གནས་པའི་གང་ཟག་དེ་སྡོམ་པ་མ་བཏང་བའི་བར་དུ་རྟག་པར་ད་ལྟར་གྱི་རྣམ་རིག་མིན་པ་དང་ལྡན་ཞིང་། སྐད་ཅིག་དང་པོ་ཕྱིན་ཆད་མ་བཏང་གི་བར་དུ་འདས་པ་དང་ཡང་ལྡན་ནོ། ། སྡོམ་མིན་ལ་གནས་པའི་གང་ཟག་ལའང་ལྡན་ཚུལ་དེ་དང་འདྲའོ། ། གཉིས་པ་ནི། བསམ་གཏན་གྱི་སྡོམ་པ་དང་ལྡན་པའི་སྐྱེ་འཕགས་ནི་མ་བཏང་གི་བར་དུ་རྟག་ཏུ་འདས་མ་འོངས་གཉིས་དང་ལྡན་ཏེ། སྐད་ཅིག་དང་པོ་ལའང་སྔོན་བཏང་བའི་འདས་པ་ཐོབ་བོ། ། འཕགས་པ་ནི་ཟག་མེད་སྐད་ཅིག་དང་པོའི་ཚེ་མ་སྐྱེས་པས་འདས་པ་དང་ལྡན་པ་མ་ཡིན་ཞིང་། དེ་ཕྱིན་ཆད་འདས་མ་འོངས་དང་ལྡན་ནོ། །
འཇིག་རྟེན་པའི་མཉམ་བཞག་དང་འཕགས་ལམ་ལ་སྙོམས་པར་ཞུགས་པའི་གནས་པའི་ཚེ་ནི་སྡོམ་པ། དེ་གཉིས་ད་ལྟ་བ་དང་ཡང་ལྡན་པས་དུས་གསུམ་ཆར་དང་ལྡན་པ། ལངས་པ་དག་ནི་ད་ལྟར་གྱི་དང་མི་ལྡན་ཏེ་དེ་གཉིས་སེམས་ཀྱི་རྗེས་སུ་འཇུག་པས་སོ། ། གསུམ་པ་ནི། སྡོམ་པ་དང་སྡོམ་མིན་གཉིས་ཀ་མེད་པའི་བར་མར་གནས་པའི་གང་ཟག་ལ་བར་མའི་རིག་བྱེད་མིན་པ་གལ་ཏེ་ཡོད་ན་སྐད་ཅིག་དང་པོ་བར་ད་ལྟར་གྱི་ཁོ་ན་དང་ལྡན་ཞིང་། དེ་ཕྱིན་ཆད་འདས་དང་ད་ལྟར་གྱི་དུས་གཉིས་དང་ལྡན་ནོ། ། དེར་མ་ཟད་སྡོམ་མིན་ལ་གནས་པའང་མཆོད་རྟེན་ལ་ཕྱག་འཚལ་བ་སོགས་བྱེད་ན་བར་མའི་དགེ་བ་རིག་བྱེད་མིན་པ་དང་ལྡན་ལ། སྡོམ་པ་ལ་གནས་པའང་། ར་བསོད་བ་སོགས་བྱེད་ན་བར་མའི་མི་དགེ་བའི་རྣམ་རིག་བྱེད་མིན་ལྡན་ཏེ། དེ་ཡང་རིམ་པ་བཞིན།
ཇི་སྲིད་དུ་རབ་ཏུ་དྭང་བ་དང་། ཉོན་མོངས་ཀྱི་ཤུགས་ལྡན་པ་དེ་སྲིད་ཀྱི་བར་དུ་རྟག་ཏུ་ད་ལྟར་དང་། དང་པོ་ཕྱིན་ཆད་འདས་པ་དང་ཡང་ལྡན་ནོ། ། གཉིས་པ་ལ་གཉིས་ཏེ། དངོས་དང་། ཞར་ལ་སྡོམ་མིན་གྱི་རྣམ་གྲངས་སོ། ། དང་པོ་ནི། རྣམ་པར་རིག་བྱེད་ནི་སྡོམ་པ་སྡོམ་མིན་བར་མ་ཐམས་ཅད་ལ་ཇི་སྲིད་རིག་བྱེད་བྱེད་པ་རྣམས་ལ་ད་ལྟ་བ་ལྡན་ལ། འདིའང་སྐད་ཅིག་མ་དང་པོ་ཕྱིན་ཆད་ཇི་སྲིད་མ་བཏང་བར་དུ་འདས་པ་དང་ཡང་ལྡན་གྱིས་མ་འོངས་པའི་རིག་བྱེད་དང་ལྡན་པ་མེད་དེ། སེམས་ཀྱི་རྗེས་སུ་མི་འཇུག་པས་སོ། །
དེའང་དགེ་མི་དགེའི་དབང་དུ་བྱས་ཀྱི་བསྒྲིབས་པ་དང་མ་བསྒྲིབས་པའི་དབང་དུ་བྱས་པའི་རིག་བྱེད་དག་ནི་འདས་པ་དང་ཡང་ལྡན་པ་མེད་དེ། ཆོས་ཉམས་ཆུང་བས་ཐོབ་པའང་ཉམས་ཆུང་བས་སོ། ། དེས་ན་ཐམས་ཅད་དུ་ད་ལྟར་བ་ཁོ་ན་དང་ལྡན་ནོ། ། གཉིས་པ་ནི། སྡོམ་པ་མིན་པ་ཞེས་པ་ཅི་ཞེ་ན། ལུས་ངག་མི་སྡོམ་པས་སྡོམ་པ་མིན་པ་དང་། དམ་པས་སྨད་ཅིང་འབྲས་བུ་ཡིད་དུ་མི་འོང་པས་ཉེས་སྤྱོད་དང་། ཚུལ་ཁྲིམས་ཀྱི་མི་མཐུན་ཕྱོགས་ཡིན་པས་འཆལ་བའི་ཚུལ་ཁྲིམས་དང་། ལུས་ངག་གི་ལས་ཡིན་པས་ལས་དང་ལས་དངོས་གཞིས་བསྡུས་པས་དེའི་སྟེ་ལས་ལམ་ཞེས་སོ། ། གསུམ་པ་ནི་རྣམ་རིག་དང་རྣམ་རིག་མིན་པ་དང་ལྡན་པ་མུ་བཞི་ལས་བར་མ་ལ་གནས་པས།
སེམས་ཞན་པའི་དགེ་མི་དགེ་བྱེད་ན་རྣམ་རིག་མིན་པ་དང་མི་ལྡན་པའོ། ། རྫས་ལས་བྱུང་བ་དང་ལས་ལམ་ནི་མ་གཏོགས་སོ། ། ཚེ་འཕོས་ཏེ་ཚེ་སྔ་མས་རྣམ་རིག་བཏང་བ་དང་། ཚེ་འདིའི་རྣམ་རིག་མ་སྐྱེས་པའམ་ཉམས་པའི་འཕགས་པའི་གང་ཟག་གི་ནི་ཟག་མེད་ཀྱི་རྣམ་རིག་མིན་པ་དང་ལྡན་གྱི་རྣམ་རིག་དང་མི་ལྡན་པའོ། ། དེ་འདྲའི་གཟུགས་ཀྱི་སོ་སྐྱེའང་སྲིད་དོ། ། གཉིས་ཡིན་ནི་བར་མ་ལ་གནས་པས་སེམས་དྲག་པོས་དགེ་མི་དགེ་བྱེད་པ་སོགས་སོ། ། གཉིས་མིན་ནི་གཟུགས་མེད་ཀྱི་སྐྱེ་བོ་སོགས་སོ། གཉིས་པ་ལ་གསུམ་སྟེ། སྡོམ་པ། སྡོམ་མིན།
བར་མའི་ཐོབ་ཚུལ་ལོ། ། དང་པོ་ལ་གཉིས་ཏེ། ཐོབ་ཚུལ་དངོས། གང་ལས་ཐོབ་པའོ། ། དང་པོ་ལ་གསུམ་སྟེ། བསམ་གཏན། ཟག་མེད། སོ་ཐར་ཐོབ་ཚུལ་ལོ། ། དང་པོ་ནི། ཡང་སྡོམ་པ་དེ་རྣམས་ཇི་ལྟར་ཐོབ་ཅེ་ན།
བསམ་གཏན་ལས་སྐྱེས་པའི་སྡོམ་པ་ནི་ཟག་བཅས་ཀྱི་བསམ་གཏན་གྱི་ཉེར་སྡོགས་སམ། དངོས་གཞིའི་ས་ཐོབ་པ་ཉིད་ཀྱིས་འཐོབ་སྟེ། བསམ་གཏན་གྱི་སེམས་དང་ལྷན་ཅིག་འབྱུང་བས་སོ། ། ཟག་མེད་ཀྱི་སྡོམ་པ་ནི་འཕགས་པས་ཏེ་ཟག་མེད་ཀྱིས་བསམ་གཏན་ས་དྲུག་གིས་སེམས་ཀྱིས་འཐོབ་བོ། ། གསུམ་པ་ལ་གཉིས་ཏེ། ཐོབ་ཚུལ་ཐུན་མོང་དུ་བསྟན། ཁྱད་པར་བྱེ་བྲག་ཏུ་བཤད་པའོ། ། དང་པོ་ནི། སོ་སོར་ཐར་པ་ཞེས་པའི་སྡོམ་པ་ནི་གཞན་དགེ་འདུན་ནམ་གང་ཟག་གི་སྡོམ་པ་སྦྱིན་པ་གོ་བར་བྱེད་པའི་རྣམ་པར་རིག་བྱེད་ཀྱི་འཐོབ་པའོ། ། སོགས་པའི་སྒྲ་ནི་བྱེ་བྲག་ཏུ་སྨྲ་བ།
འདུལ་བ་རྣམས་པ་བཅུའི་བསྙེན་པར་རྫོགས་སོ། ། ཞེས་ཟེར་བ་བསྡུ་བ་སྟེ། སངས་རྒྱས་སོགས་རིག་བྱེད་པ་ལ་མི་ལྟོས་པས་སོ། ། བཅུ་འགྲེལ་པར་འབྱུང་བ་ལུང་མ་མོ་ལྟར་ཏེ། ལུང་གཅིག་ལས་འཕྲོས་པ་ལས་ནི་བཟང་སྡེ་དོར་ནས་གསོལ་བས་སྔོན་ཆོག་གྲངས་སོ། ། ཕྲིན་ནི་ད་ལྟར་གྱི་ཆོ་ག་སྟེ། དེང་སང་ཡང་བྱར་རུང་བ་བཤད་དེ་མ་བྲིས་སོ། གཉིས་པ་ལ་གསུམ་སྟེ། དུས་ཀྱི་ཁྱད་པར། བསྙེན་གནས་ཀྱི་ཁྱད་པར།
དགེ་བསྙེན་གྱི་ཁྱད་པར་རོ། ། དང་པོ་ལ་གཉིས་ཏེ། སྡོམ་པ་དང་། ཞར་ལ་སྡོམ་མིན་གྱི་དུས་སོ། ། དང་པོ་ནི། སོ་ཐར་དུ་ཇི་སྲིད་ཀྱི་བར་དུ་བླང་ཞེ་ན། སྡོམ་པ་ནི། རིས་བདུན་ཇི་སྲིད་འཚོའི་བར་དུ་དང་། བསྙེན་གནས་ཉིན་ཞག་གཅིག་ཏུ་ཡང་དག་པར་བླང་བར་བྱ་སྟེ། དུས་ཀྱི་མཐའ་ནི་སྲོག་དང་ཉིན་ཞག་གི་མཐའ་ཡིན་པ་དང་།
སྟོན་པས་གཞན་མ་བསྟན་པས་སོ། ། ཞེས་སོ། ། སློབ་དཔོན་ནི་དང་པོའི་རིགས་ཏེ། ཚེ་ཕྱི་མའི་སྡོམ་པ་ད་ལྟར་བླངས་ཀྱང་མི་སྐྱེ་སྟེ། ཚེ་འདི་དང་ལུས་སྐལ་བ་མི་འདྲ་བས་དང་། མི་འདྲ་བའི་ལུས་དེས་ཀྱང་ད་ལྟར་བླངས་པ་དེར་སྦྱོར་བ་མ་བྱས་པས་དང་། བླངས་པ་མི་དྲན་པས་སོ། གཉིས་པ་ནི། མི་རིགས་ཏེ། སྟོན་པས་མ་བསྟན་པ་དབང་པོ་འདུལ་དཀའ་བ་ལ་དགོངས་ཀྱི་མི་སྐྱེ་ནས་མིན་པས་ཞག་ལྔ་ལ་སོགས་པ་སྐྱེ་བ་ལ་རིགས་པས་མི་གནོད་པར་བཞེད་དེ།
འདུལ་བ་དང་ཡང་མཐུན་ནོ། ། གཉིས་པ་ནི། སྡོམ་མིན་གྱི་དུས་ངེས་པ་གང་ཞེ་ན། དེ་ནི་ལས་སྨད་པས་ལེན་པ་མེད་ཀྱང་གཏན་དུ་ལོག་པར་ཞུགས་པའི་རྒྱུའི་འཐོབ་པས་ཇི་སྲིད་འཚོ་བ་ཡིན་ལ། ཉིན་ཞག་པའི་སྡོམ་མིན་མེད་དེ། སྡོམ་མིན་དེ་བསྙེན་གནས་དེ་ལྟར་ཉིན་ཞག་གཅིག་ཏུ་ནོད་པ་མེད་ཅིང་། ཚེའི་དུས་ལས་གཞན་དུ་ལོག་པར་ཞུགས་པས་སྡོམ་མིན་མི་ཐོབ་པས་སོ། ། གྲག་ཅེས་པ་ཟུར་ཟ་བ་སྟེ། དུས་རེ་ཞིག་པའང་ཡོད་པར་སྟོན་པའོ། ། མདོ་སྡེ་པ་ནི།
སྡོམ་མིན་ཡང་སྡིག་པ་བྱ་བའི་སེམས་པ་ས་བོན་དང་བཅས་པ་སྟེ། ཤན་པ་སོགས་སེམས་དགེ་བ་ལའང་སེམས་པ་ས་བོན་དང་བཅས་པ་དེ་མ་སྤངས་པས་ལྡན་པར་འདོད་དེ་ཐེག་ཆེན་དང་མཐུན་ནོ། ། གཉིས་པ་ལ་གསུམ་སྟེ། ཇི་ལྟར་ནོད་པའི་ཚུལ། ཡན་ལག་གིས་གྲངས་ངེས། རྟེན་གྱི་ཁྱད་པར་རོ། ། དང་པོ་ནི། བསྙེན་གནས་ཞག་ཏུ་ནོད་ན་ཇི་ལྟར་ནོད་པར་བྱ་ཞེ་ན། ནད་པ་མིན་པས་དམའ་བར་ཙོག་བུར་ཐལ་མོ་སྦྱར་ནས་འདུག་ཅིང་འབོགས་པ་པོས་སྨྲས་པའི་རྗེས་སུ་བཟླས་པས་རྒྱན་ནར་མ་ལས་གཞན་པས་མི་བརྒྱན་པར་བསྲུང་དུས་སང་ནམ་ལངས་ཤིང་ཉི་མ་ཤར་གྱི་བར་དུ་དགྲ་བཅོམ་པ་དང་ཉེ་བར་གནས་པས་བསྙེན་གནས་ཏེ། དེའི་ཡན་ལག་བརྒྱད་ཚང་བར་ལེན་དུས་ནང་པར་སྔ་དྲོ་ཟ་མ་ཟོས་པའི་ཚེ།
ཡུལ་གཞན་ལས་ནོད་པར་བྱའོ། ། གང་གི་ཚེས་བརྒྱད་ལ་རྟག་ཏུ་བསྙེན་གནས་བསྲུང་པས་ངེས་པ་བྱས་པ་དེས་ནི་ཟས་ཟོས་ཀྱང་གཞན་ལས་ནོད་པར་བྱ་སྟེ། རྐྱེན་ཡོད་ཀྱང་མི་འདའ་བའི་དགོས་པ་ཡོད་པས་སོ། ། གནས་འཇོག་གིས་ཞུས་པར། དགེ་སློང་ངམ་བྲམ་ཟེ་ཤེས་པ་གཅིག་གིས་གན་དུ་སོང་སྟེ། ཅེས་པ་དང་། འདུལ་བ་ལུང་དུ་ཁྱིམ་བདག་མགོན་མེད་ཟས་སྦྱིན་གྱི་མགྲོན་པོ་ལ་བསྙེན་གནས་ཕོག་པར་བཤད་པས། དགེ་བསྙེན་ལས་ཡང་བླང་དུ་རུང་ལ། དགེ་བསྙེན་ཀྱང་དགེ་བསྙེན་སྡོམ་བརྒྱད་དུ་དགེ་བསྙེན་ལས་ཀྱང་བླང་བར་བཤད་དོ། ། འདི་ནི་དགེ་བསྙེན་གྱི་དགེ་བ་གསོས་འདེབས་པའི་གསོ་སྦྱོང་ངོ་། །
གཉིས་པ་ནི། ཡན་ལག་བརྒྱད་ནི། སྲོག་གཅོད་མ་བྱིན་ལེན། མི་ཚངས་སྤྱོད། རྫུན་ཏེ་རྩ་བ་བཞི་དང་། ཆང་འཐུང་བ་གར་སོགས་འཕྲེང་སོགས། མལ་ཆེན་མཐོ། ཕྱི་དྲོའི་ཁ་ཟས་ཏེ་ཡན་ལག་བཞི་སྤོང་བའོ། ། ཅིའི་ཕྱིར་ཡན་ལག་བརྒྱད་ནོད་ཅེ་ན། རང་བཞིན་གྱི་ཁ་ན་མ་ཐོ་བ་སྤོང་བ་ཚུལ་ཁྲིམས་ཀྱི་ཡན་ལག་དང་།
བག་ཡོད་པའི་ཡན་ལག་དང་། བརྟུལ་ཞུགས་ཀྱི་ཡན་ལག་སྟེ། དང་པོ་བཞི་དང་། ལྔ་པ་གཅིག་དང་། ཕྱི་མ་གསུམ་སྟེ། བརྒྱད་པོ་རིམ་བཞིན་ནོ། ཅི་བག་ཡོད་དང་བརྟུལ་ཞུགས་ཀྱི་ཡན་ལག་མ་ནོད་ན་ཅིར་འགྱུར་ཞེ་ན། ཆང་འཐུངས་པས་དྲན་པ་ཉམས་པ་དང་། གར་སོགས་གསུམ་གྱིས་དྲེགས་པར་འགྱུར་ལ། དེ་ལྟར་ན་འཆལ་ཚུལ་ཐག་མི་རིང་བས་སོ། །
གར་སོགས་ཕྲེང་སོགས་རབ་བྱུང་གི་ཚུལ་དང་མི་མཐུན་པས། དགེ་ཚུལ་ལ་གཉིས་སུ་བཅས་ཤིང་། ཁྱིམ་པ་དེ་ལྟ་མིན་པས་གཅིག་ཏུའོ། ། གསེར་དངུལ་ལེན་པ་ལ་བཅས་པ་ནི་འདོད་པ་གསོག་འཇོག་གི་གཙོ་བོ་དང་རྩ་བ་ཡིན་པས་སོ། གསུམ་པ་ནི། ཅི་བསྙེན་གནས་འདི་དགེ་བསྙེན་ལས་གཞན་ལ་ཡོད་དམ་མེད་ཅེ་ན། དགེ་བསྙེན་ལས་གཞན་པའི་ཁྱིམ་པ་ལའང་ཡོད་མོད་ཀྱིས། དཀོན་མཆོག་གསུམ་ལ་སྐྱབས་སུ་མ་སོང་བ་ལ་མེད་དོ། ། མ་གུས་པ་མིན་ཀྱང་འབོགས་པ་པོའམ་ནོད་པ་པོ་བརྗེད་པ་དང་མ་བྱང་བས་སྐྱབས་སུ་མ་སོང་བ་ནི་མ་གཏོགས་སོ། ། གསུམ་པ་ལ་ལྔ་སྟེ།
ལུང་གི་དོན་བཤད་པས་དགེ་བསྙེན་ཐམས་ཅད་སྡོམ་ལྡན་དུ་བསྟན། དེ་ལ་ནང་འགལ་སྤོང་བ། ཞར་ལ་སྡོམ་པ་ཆེ་ཆུང་གི་ཁྱད་པར། སྐྱབས་གནས་ཀྱི་ཁྱད་པར། ཡན་ལག་གི་ཁྱད་པར་རོ། ། དང་པོ་ནི། མདོ་ལས། མིང་ཆེན་འདི་ལྟར་གོས་དཀར་པོ་གྱོན་པ། སྐྱེས་པ་ཕོའི་དབང་པོ་དང་ལྡན་པ་ཞིག སངས་རྒྱས་ལ་སྐྱབས་སུ་འགྲོ་ཆོས་དང་དགེ་འདུན་ལ་སྐྱབས་སུ་འགྲོ་ཞིང་།
བདག་ལ་དགེ་བསྙེན་དུ་བཟུང་དུ་གསོལ། ཞེས་ཚིག་ཏུ་སྨྲ་ན། འདི་ཙམ་གྱིས་དགེ་བསྙེན་དུ་འགྱུར་རོ་ཞེས་གསུངས་པ་དེ། ཅི་སྐྱབས་འགྲོ་ཁོ་ནས་དགེ་བསྙེན་དུ་འགྱུར་རམ་ཞེ་ན། ཉི་འོག་པ་འགྱུར་ཞེས་ཟེར་རོ། ། ཁ་ཆེ་བ་སྡོམ་པ་མེད་པར་དེར་མི་འགྱུར་ཏེ། ལུང་གི་དོན་ནི། དགེ་བསྙེན་ཉིད་དུ་གསོལ། དེང་ཕན་ཆད་ནས་འཚོའི་བར་དུ་སྲོག་གཅོད་སྤོང་ངོ་། ། ཞེས་ཁས་བླངས་པ་ཁོ་ན་ལས་འདིའི་སྡོམ་པ་སྐྱེའོ། །
འོན་ཀྱང་བསླབ་པའི་གཞི་བསྟན་པ་ནི། དེ་ཤེས་པའི་ཆེད་དུ་སྟེ། དཔེར་ན་དགེ་སློང་དང་དགེ་ཚུལ་གྱི་སྡོམ་པ་ཐོབ་ཟིན་ཡང་། ཤེས་པའི་ཆེད་དུ་བསླབ་པའི་གཞི་བརྗོད་པ་བཞིན་ནོ་ཞེའོ། ། གཉིས་པ་ནི། གལ་ཏེ་དགེ་བསྙེན་ཐམས་ཅད་སྡོམ་པ་སྟེ་སྡོམ་པ་ལ་གནས་པ་ཡིན་ན། སྟོན་པས་བསླབ་པ་བཞི་ལས་གཅིག་བསྲུང་བ་སྣ་གཅིག་སྤྱོད་པ་དང་། སོགས་པས་གཉིས་བསྲུང་བ་ཕྱོགས་གཅིག་སྤྱོད་པ་དང་། གསུམ་མམ་བཞི་བསྲུངས་བ་ཕལ་ཆེར་སྤྱོད་པ། ལྔ་ཆར་བསྲུངས་ན་ཡོངས་སུ་རྫོགས་པའི་དགེ་བསྙེན་ཞེས་གསུངས་པ་ཅི་ལྟ་བུ་ཞེ་ན།
དེ་ནི་དང་པོ་ཡོངས་སུ་རྫོགས་པར་བླངས་ནས། ཕྱིས་ཡན་ལག་གཅིག་ཉམས་ཀྱང་ལྷག་མ་དེ་དང་། དེ་བསྲུང་བ་ལས་དེ་སྤྱོད་པར་གསུངས་པའོ། ། ཞེས་སོ། ། གྲག་ནི་མདོ་ལས་འདས་པར་སྟོན་པ་སྟེ། སྲོག་གཅོད་སྤོང་ངོ་། ། ཞེས་ནི་གང་དུའང་མི་འབྱུང་ཞིང་། ཉམས་ན་སྣ་གཅིག་སྤྱོད་པ་སོགས་ཞུ་བ་ཉིད་ཀྱང་མི་འཐད་ན་ལན་ལྟ་ཅི་སྨོས། དེས་ན་དང་པོ་ཉིད་དུ་བསླབ་གཞི་དེ་དང་དེ་བླངས་ཏེ་བསྲུང་བ་རྣམས་སྣ་གཅིག་སྤྱོད་པ་སོགས་སོ། ། ཞེས་ཉི་འོག་པ་སོགས་འདོད་དོ། །
སྤྱིར་གསུང་རབ་ཏུ་དགེ་བསྙེན་བདུན་འབྱུང་སྟེ། སྐྱབས་གསུམ་འཛིན་པ། སྣ་གཅིག་སྤྱོད་པ། ཕྱོགས་གཅིག་སྤྱོད་པ། ཕལ་ཆེར་སྤྱོད་པ། ཡོངས་རྫོགས། ཚངས་སྤྱོད། བསྙེན་གནས་ཡན་ལག་བརྒྱད་ཇི་སྲིད་འཚོའི་བར་དུ་བླངས་ཏེ་བསྲུང་བ་གོ་མའི་དགེ་བསྙེན་ནོ། ། དེ་ལ་དང་པོ་ལྔ་མིང་ཆེན་གྱི་མདོ་དང་། དྲུག་པ་ལུང་རྣམ་འབྱེད་དང་།
བདུན་པ་ཀུན་ཏུ་རྒྱུ་སེན་རིངས་གི་ཞུས་པར། དེས་དེ་འདྲ་བའི་སྡོམ་པ་སངས་རྒྱས་ལ་བླངས་པར་གསུངས་ལ། དགེ་བསྙེན་སྡོམ་བརྒྱད་ཀྱི་འགྲེལ་པ་སོགས་སུ་བཤད་དོ། ། ཁ་ཆེ་བ་ནི་ལྔ་དྲུག་གཉིས་མིན་པས་མི་འདོད་ལ། འདི་ནི་ཡོངས་རྫོགས་ཀྱི་དབང་དུ་བྱས་སོ། ། གསུམ་པ་ནི། སྡོམ་པ་ཆེ་ཆུང་སོགས་ཇི་ལྟར་ཞེ་ན། སྡོམ་པ་ཆུང་ངུ་དང་། སོགས་པས་འབྲིང་དང་ཆེན་པོ་གྱུར་པའི་རྒྱུའི་གཙོ་བོ་ནི་དད་སོགས་ཆེ་ཆུང་དང་ལྡན་པའི་ཡིད་ཇི་བཞིན་གི་དབང་གིས་ཏེ། དེ་ན་དགྲ་བཅོམ་ལ་ཆུང་ལ།
སོ་སྐྱེ་ལ་ཆེ་བའང་ཡོད། བཞི་པ་ནི་འོ་ན་སྐྱབས་སུ་ཇི་ལྟར་འགྲོ་ཞེ་ན། སྐྱབས་འགྲོ་ནི། བླང་བ་ཐམས་ཅད་ཀྱི་སྔོན་དུ་འགྲོ་བས་གང་ཞིག་དཀོན་མཆོག་གསུམ་ལ་སྐྱབས་སུ་འགྲོ་བའི་ཡུལ་སངས་རྒྱས་ནི། གང་མཉེས་པས་སངས་རྒྱས་སུ་འཇོག་པར་བྱེད་པའི་ཆོས་མི་སློབ་པའི་ལམ་ཆོས་སྐུ་དང་། དགེ་འདུན་ནི་གང་ཐོབ་པས་འཕགས་པའི་དགེ་འདུན་དུ་འཇོག་པར་བྱེད་པའི་ཆོས་སངས་རྒྱས་ལས་གཞན་པའི་སློབ་མི་སློབ་གཉིས་ཀའི་ལམ་བདེན་དང་། ཆོས་ནི་མྱ་ངན་སྡུག་བསྔལ་རྒྱུ་བཅས་ལས་འདས་པའི་སོ་སོར་བརྟགས་འགོག་གོ ། སངས་རྒྱས་དང་དགེ་འདུན་གྱི་རྟེན་གཟུགས་སྐུ་ནི་ཟག་བཅས་ཡིན་པས་སྐྱབས་གནས་མིན་ཞེའོ། ། སློབ་དཔོན་དེ་ལྟ་ན་འཇིག་རྟེན་པའི་སེམས་ལ་གནས་པ་ན་སངས་རྒྱས་དང་དགྲ་བཅོམ་པ་ཡང་མིན་པར་འགྱུར་ལ། དགེ་སློང་དུ་བྱེད་པའི་ཚུལ་ཁྲིམས་ཁོ་ན་དགེ་སློང་དུ་འགྱུར་རོ། །
ཞེས་ཏེ། ཆོས་འདྲ་ཞིང་། གཞན་གཉིས་རྟེན་ཡང་དེ་དག་ཏུ་བཞེད་དོ། ། སྐྱབས་འགྲོའི་ངོ་བོ་ནི། ཡུལ་དམ་པ་ལ་བརྟེན་པར་ཁས་ལེན་ཅིང་བློ་གཏོད་པ་སྟེ། འགྲེལ་པར་ངག་གི་རིག་བྱེད་དུ་བཤད་པ་ནི་ནོད་པའི་དུས་ཀྱི་དབང་དུ་བྱས་པའོ། ། སྐྱབས་ཀྱི་དོན་ནི། དེ་ལ་བརྟེན་ནས་སྡུག་བསྔལ་ཀུན་ལས་ངེས་པར་ཐར་བར་འགྱུར་བའོ། ། ལྔ་པ་ལ་གསུམ་སྟེ། ལོག་གཡེམ།
རྫུན། ཆང་སྤོང་བ་ཡན་ལག་ཏུ་བཞག་པའི་རྒྱུ་མཚན་ནོ། ། དང་པོ་ནི། སྡོམ་པ་གཞན་ལ་མི་གཙང་སྤྱོད་སྤོང་བ་བསླབ་པའི་གཞིར་བཞག་ལ། དགེ་བསྙེན་ལ་འདོད་ལོག་སྤོང་བ་ཅི་ཞེ་ན། ལོག་གཡེམ་ནི། གཞན་གྱི་ཆུང་མ་སུན་འབྱིན་ཅིང་ངན་སོང་གི་རྒྱུ་ཡིན་པས་ཤིན་ཏུ་སྨད་པའི་ཕྱིར་དང་། ཁྱིམ་པའི་སྡོམ་སླ་བའི་ཕྱིར་དང་། འཕགས་པས་ཚེ་གཞན་དུའང་མི་བྱེད་པའི་སྡོམ་པ་ཐོབ་ཅིང་མི་ཚངས་སྤྱོད་ནི་དེ་ལྟ་བུ་མ་ཡིན་པའི་ཕྱིར་རོ། ། དགེ་བསྙེན་གྱི་ཆུང་མ་ལེན་ན་སྡོམ་པ་མི་ཉམས་སམ་ཞེ་ན།
མི་ཉམས་ཏེ། སྡོམ་པ་ནི་ཇི་ལྟར་ཁས་བླངས་པ་བཞིན་འཐོབ་པས་འདོད་ལོག་སྤོང་བར་ཁས་ལེན་གྱི་རྒྱུད་འདི་ལ་མི་ཚངས་སྤྱོད་སྤངས་ངོ་ཞེས་ནི་མིན་པས་སོ། ། གཉིས་པ་ནི། ངག་གི་བཞི་ལས་རྫུན་སྤོང་བ་ཁོ་ན་ཡན་ལག་ཏུ་བཞག་པ་ཅི་ཞེ་ན། སྨད་པ་སོགས་གསུམ་དང་། ཡང་བསླབ་པ་ཐམས་ཅད་ལས་འདས་པར་གྱུར་ན་འདས་སམ་དྲིས་པ་ན། བདག་གིས་མ་བྱས་ཞེས་རྫུན་དུ་ཐལ་བར་འགྱུར་བའི་ཕྱིར་སྤང་སྟེ་འདས་ན་བཤགས་པའི་དོན་དུའོ། ། གསུམ་པ་ནི། བཅས་པའི་ཁ་ན་མ་ཐོ་བ་འདིའི་བསླབ་གཞིར་མི་འཇོག་པ་ཅི་ཞེ་ན། བཅས་པའི་ཁ་ན་མ་ཐོ་བ་མྱོས་འགྱུར་བཞག་གོ །
དེ་ཁོ་ན་འཇོག་པ་ཅི་ཞེ་ན། དེ་ལས་ཡན་ལག་གཞན་ཡང་བསྲུང་བའི་ཆེད་དུའོ། ། ཆང་འཐུང་བ་ནི་ཉན་ཐོས་འདུལ་བ་པ་རང་བཞིན་གྱི་དང་། མངོན་པ་བ་བཅས་པའི་ཁ་ན་མ་ཐོ་བའང་འདོད་དེ། འགལ་ལ་འགྲེལ་པར་ལྟའོ། ། དེ་གཉིས་ཀྱིས་ཁྱད་པར་སློབ་དཔོན་ནི་སེམས་ཉོན་མོངས་ཅན་ཁོ་ནས་སྤྱོད་པ་དང་། ཉོན་མོངས་ཅན་མིན་པའི་སེམས་ཀྱིས་ཀྱང་སྤྱད་པར་ནུས་ཤིང་ཉེས་པ་གཞན་སྤང་བའི་ཆེད་དུའོ། ། བཅོམ་ལྡན་འདས་ཀྱིས་སྤྱད་པ་ལ་བཞེད་དོ། ། འདི་ལ་ཡན་ལག་ལྔ་པར་བཞག་པ་ནི་དྲི་ཟའི་བུ་ལ་བསླབ་པ་བཅས་པ་བཞིན་གདུལ་བྱ་སྐྲག་པ་སྤངས་བའི་ཆེད་ཡིན་པའི་ཕྱིར། དོན་དུ་ན་འདིས་ཀྱང་མི་དགེ་བ་བཅུ་ཆར་སྤང་དགོས་ཏེ།
དགེ་བསྙེན་སྡོམ་བརྒྱད་དུ། གང་ཕྱིར་ལུས་ངག་མི་དགེ་ལས། ། ཟློག་པ་ཉིད་ཀྱིས་དགེ་བའི་ལས། ། དེ་ཕྱིར་བརྣབ་སེམས་གནོད་པའི་སེམས། ། ལྟ་ལས་ལོག་རྣམས་གྲུབ་པ་ཡིན། ། ཞེས་སོ། ། གཉིས་པ་གང་ལས་ཐོབ་པ་ལ་གཉིས་ཏེ། སྡོམ་པ་གསུམ་གྱི་ཁྱད་པར། དེའི་ནང་གསེས་ཀྱི་ཁྱད་པར་རོ། ། དང་པོ་ནི།
ཅི་སྡོམ་པ་གསུམ་རྣམས་གཞི་གང་ལས་གཅིག་ཐོབ་པ་དེ་ལས་ལྷག་མ་དག་འཐོབ་བམ་ཞེ་ན། མིན་ཏེ། འདོད་གཏོགས་སོ་ཐར་ནི། སྤང་བྱའི་སྦྱོར་དངོས་མཇུག་གསུམ་ཐམས་ཅད་ལས་དང་། སེམས་ཅན་དུ་སྟོན་མི་སྟོན་ནམ་བཅས་རང་བཞིན་གཉིས་ཀ་ལས་དང་། ད་ལྟར་གྱི་ཕུང་ཁམས་སྐྱེ་མཆེད་རྣམས་ལས། སྤང་བྱ་དེ་དང་དེའི་གཉེན་པོ་དེ་དང་དེ་ཐོབ་པར་འགྱུར་གྱིས། འདས་མ་འོངས་ལས་ནི་མིན་ཏེ་ད་ལྟ་སེམས་ཅན་དུ་མི་འབྲང་བས་སོ། ། བསམ་གཏན་དང་ཟག་མེད་ཀྱིས་སྡོམ་པ་དག་ནི་ཆོས་ཉིད་ཀྱིས་ཐོབ་པས་ལས་ཀྱི་ལས་ལམ་དངོས་གཞི་ཁོ་ན་ལས་དང་སེམས་ཀྱི་རྗེས་འབྲང་ཡིན་པས། དུས་གསུམ་པོ་ཐམས་ཅད་ལས་འཐོབ་ཀྱི་སྦྱོར་མཇུག་དང་བཅས་པ་ལས་ནི་མིན་ནོ། །
དེས་ན་སྡོམ་པ་དང་པོའི་བཞི་དང་། ཕྱི་མ་གཉིས་ཀྱི་བཞི་ལ་མུ་བཞི་སྟེ། དང་པོ་ནི། ད་ལྟར་གྱི་བཅས་པ་དང་སྦྱོར་མཇུག་གོ ། གཉིས་པ་ནི་འདས་མ་འོངས་ཀྱི་དངོས་གཞིའོ། ། གསུམ་པ་ནི། ད་ལྟར་གྱིས་དངོས་གཞིའོ། ། བཞི་པ་ནི། འདས་མ་འོངས་ཀྱི་བཅས་པ་དང་སྦྱོར་མཇུག་གོ ། སློབ་དཔོན་ནི།
སྤང་བྱ་འདས་ད་ལྟར་ནི་སྐྱེས་ཟིན་པས་སྡོམ་མི་ནུས་པས་མ་འོངས་པའི་སྡོམ་པར་བཞེད་དོ། ། གཉིས་པ་ནི། ཅི་སྡོམ་པ་དང་སྡོམ་མིན་དག་སེམས་ཅན་ཐམས་ཅད་དང་། ཡན་ལག་ཐམས་ཅད་དང་། རྒྱུ་ཐམས་ཅད་ལ་ཐོབ་པའམ། འོན་ཏེ་དབྱེ་བ་ཡོད་ཅེ་ན། སྡོམ་པ་ནི་སེམས་ཅན་ཐམས་ཅད་ལ་འཐོབ་སྟེ་གཞན་ལ་གནོད་པ་གཞི་དང་བཅས་པ་ལས་ལྡོག་པས་སོ། ། ཡན་ལག་ལས་ཀྱི་ལམ་ལ་ནི་དབྱེ་བ་ཡོད་དེ། དགེ་སློང་གི་སྤོང་བདུན་དང་དགེ་ཚུལ་ལ་སོགས་ཀྱི་སྤོང་བཞི་ཡིན་པས་སོ། ། རྒྱུ་ལ་དབྱེ་བ་ཡོད་དེ།
དགེ་རྩ་གསུམ་རྒྱུར་འདོད་ན་ཐམས་ཅད་ལས་དང་། སེམས་ཆེ་འབྲིང་ཆུང་གསུམ་རྒྱུར་འདོད་ན་དེ་གསུམ་ཅིག་ཆར་མི་འབྱུང་བས་རེ་རེ་ལས་ཐོབ་བོ། ། གཉིས་པ་སྡོམ་མིན་ཐོབ་ཚུལ་ལ་གཉིས་ཏེ། གང་ལས་ཐོབ། ཇི་ལྟར་ཐོབ་པའོ། ། དང་པོ་ནི། སྡོམ་པ་མིན་པ་སེམས་ཅན་ཐམས་ཅད་དང་ཡན་ལག་ལས་ལམ་ཀུན་ལས་ཐོབ་སྟེ། སྒོ་ཐམས་ཅད་ནས་གནོད་པ་ལ་ཞུགས་པས་སོ། ། རྒྱུ་ནི་ཐམས་ཅད་ལས་ཐོབ་པ་མིན་ཏེ། དགེ་གསུམ་མམ་སེམས་ཆུང་ངུ་སོགས་གང་དུ་འདོད་ཀྱང་ཅིག་ཆར་མི་འབྱུང་བས་སོ། །
ཞེའོ། ། སློབ་དཔོན་ནི། དེ་ལྟར་ན་ཤན་པ་སོགས་ལའང་སྡོམ་མིན་མེད་པར་འགྱུར་ཏེ། རང་གི་ཕ་མ་སོགས་གསད་འདོད་མེད་པས་སོ། ། ཅི་སྟེ་དེ་དག་ལུག་སོགས་སུ་གྱུར་པ་ན་གསད་འདོད་བྱུང་ངོ་ཞེ་ན། འོ་ན་ལུག་སོགས་ཀྱང་ཕ་མར་གྱུར་པ་ན་གསད་འདོད་མེད་པས་དེ་ལ་སྡོམ་མིན་མི་ཐོབ་པར་འགྱུར་རོ། ། ཤན་པ་མ་བྱིན་ལེན་སོགས་མི་བྱེད་པའང་ཡོད་པས། ཇི་ལྟར་ཡན་ལག་ཀུན་ལ་སྡོམ་མིན་ཐོབ། ཅེས་འགོག་གོ ། བྱེ་བྲག་ཏུ་སྨྲ་བ་ནི་སྡོམ་པའང་ངེས་པ་ལྔ་དང་མ་བྲལ་ན་སྡིག་པའི་སེམས་དང་མ་བྲལ་བས་མི་སྐྱེ་ཞིང་།
སྡོམ་མིན་ལའང་མ་ཚང་བ་དང་། ཉི་ཚེ་བ་མེད་པའི་ཤན་པས་བསླབ་པ་གཉིས་སམ་གསུམ་ཞིག་བླངས་ཀྱང་དེ་ལ་སྡོམ་པ་མེད་པར་སྨྲའོ། ། མདོ་སྡེ་པ་ནི། ཇི་ལྟར་ཁས་བླངས་པ་བཞིན་སྡོམ་མིན་ཐོབ་ལ། རིས་བརྒྱད་མ་གཏོགས་པའི་སྡོམ་པའང་མ་ཚང་བ་དང་། ཉི་ཚེ་བ་ཡོད་དེ། ཚུལ་ཁྲིམས་དང་འཆལ་ཚུལ་དེ་ཙམ་གྱིས་གེགས་བྱེད་པའི་ཕྱིར་ཞེས་ཟེར་རོ། ། འདུལ་བར་ཡང་། མི་དགེ་བ་བཅུ་ཕྱོགས་གཅིག་སྤོང་བ་བཅུ་དང་། ཉིན་ཞག་ནས་ལོའི་བར་ཡུན་ཐུང་སྤོང་བ་བཅུ་དང་།
ལོ་ཕན་ཆད་ཡུན་རིང་དུ་སྤོང་བ་བཅུ་དང་། ཇི་སྲིད་འཚོའི་བར་དུ་སྤོང་བ་བཅུ་དང་། རང་ཉིད་སྤོང་བ་བཅུ་དང་། གཞན་སྤོང་དུ་འཇུག་པ་བཅུ་དང་། སྤོང་བ་མཐོང་ན་དགའ་ཞིང་ཡིད་རང་བ་བཅུ་སྟེ། སྡོམ་པར་གཏོགས་པ་བརྒྱ་བཤད་ཟིན་ཏོ། ། གཉིས་པ་ནི། སྡོམ་པ་མིན་པ་ནི། དེའི་རིགས་སུ་སྐྱེ་བ་རྣམས་གསོད་པ་སོགས་ཀྱི་བྱ་བའམ་གཞན་གྱི་རིགས་སུ་སྐྱེ་བ་རྣམས་འཚོ་བ་འདིས་འཚོ་བར་བྱའོ། ། ཞེས་ཁས་ལེན་པ་ལས་ཐོབ་པར་འགྱུར་རོ། །
གསུམ་པ་ནི། སྡོམ་པ་དང་སྡོམ་མིན་གྱི་ལྷག་མ་བར་མའི་རྣམ་རིག་བྱེད་མིན་ནི། རྫས་ལས་བྱུང་བའི་བསོད་ནམས་ལྟ་བུ་ཞིང་དང་། སངས་རྒྱས་ལ་ཕྱག་འཚལ་ཏེ། ཟ་བ་སོགས་ཡིད་དམ་བཅས་པས་ལེན་པ་ལས་དང་འདི་སྐྱེ་བར་འགྱུར་བས་གུས་པར་བྱེད་པས་དགེ་མི་དགེའི་བྱ་བ་རྩོམ་པ་ལས་འཐོབ་བོ། ། གསུམ་པ་གཏོང་རྒྱུ་ལའང་བཞི་སྟེ། སྡོམ་པ། སྡོམ་མིན། བར་མ། དེ་གསུམ་ལས་གཞན་པའི་གཏོང་རྒྱུའོ། །
དང་པོ་ལ་གསུམ་སྟེ། སོ་ཐར། བསམ་གཏན། ཟག་མེད་ཀྱི་གཏོང་རྒྱུའོ། ། དང་པོ་ནི། མི་བརྡ་འཕྲོད་པའི་དྲུང་དུ་བསླབ་པ་བསམ་པ་ཐག་པས་ཕུལ་བ་དང་། ཤི་འཕོས་པ་དང་། ཕོ་མོའི་མཚན་གཉིས་ཅིག་ཆར་བྱུང་བ་དང་། དགེ་བའི་རྩ་བ་ཆད་པས་སོ་སོར་ཐར་པའི་དབང་པོ་འདུལ་བར་བྱེད་པ་གཏོང་ལ། དེ་བཞི་དང་།
མཚན་མོ་འདས་པས་བསྙེན་གནས་གཏོང་སྟེ་རིམ་པ་བཞིན་དུ་བླངས་པ་དང་འགལ་བའི་རྣམ་རིག་སྐྱེས་པ་དང་། རྟེན་བོར་ཞིང་འཕངས་པ་རྫོགས་པ་དང་། རྟེན་ཉམས་པ་དང་། གཞི་ཆད་པ་དང་། དེ་སྲིད་དུ་འཕངས་པའོ། ། བསྡུ་བར། རབ་བྱུང་གི་ནི་རྩ་ལྟུང་བྱུང་བ་དང་། དགེ་བསྙེན་དང་བསྙེན་གནས་ཀྱི་ནི་སེམས་མི་མཐུན་པ་སྐྱེས་པས་ཀྱང་གཏོང་བར་བཤད་དོ། ། སྔ་རབས་པ་ཁ་ཅིག་རྩ་བའི་ལྟུང་བར་འགྱུར་བ་བཞི་གང་རུང་བྱུང་བ་ལས་ཀྱང་ཐམས་ཅད་གཏོང་སྟེ། རིགས་པ་ནི།
རྒྱུ་ངོ་ཚ་མེད་པ་དང་། ཁྲེལ་མེད་པ་ཆེན་པོས་གང་བས་སོ། ལུང་ནི། ཞུ་བ་ལ་བསྙེན་པར་མ་རྫོགས་པ་ལ་དགེ་འདུན་ལྷག་མ་འབྱུང་བར་འགྱུར་ལགས་སམ། བཀའ་བསྩལ་པ། དེ་བཞིན་ཏེ་བསླབ་པ་བྱིན་པ་ལ་འགྱུར་རོ་ཞེས་དང་། ཕྲན་ཚེགས་ལས། བསླབ་པ་བྱིན་པའི་བསླབ་པ་ནི། དགེ་སློང་དང་འདྲ་བ་ཡིན་ནོ་ཞེས་ཏེ་མ་བཏང་ན་དགེ་སློང་དངོས་ཡིན་པས་དེ་སྐད་མི་གསུངས་པས་དང་། ལུང་གཞི་ལས།
དེ་བྱས་ན་བྱས་མ་ཐག་ཏུ་དགེ་སློང་དུ་མི་རུང་བར་འགྱུར་ཞེས་པས་སོ། ། ཚུལ་འཆལ་དགེ་སློང་མ་ལ་ཆོས་སྟོན་ན་ལྟུང་བྱེད་དག་པ་ལ་སྐུར་པ་འདེབས་ན་ལྷག་མར་བཤད་པ་ནི་ཉེས་བྱས་ལ་དགོངས་པ་སྟེ། སོ་སོར་ཐར་པར། དགེ་སློང་དག་པ་ལྟུང་བ་མེད་པ་ལ་ཞེས་པས་སོ། ། གཅིག་ལ་ཕམ་པ་བཞི་འབྱུང་བར་བཤད་པ་ནི་ལས་ལམ་བཞི་ཅིག་ཆར་རྫོགས་པ་ལ་དགོངས་ལ། བསླབ་བྱིན་གྱིས་དགྲ་བཅོམ་ཐོབ་པ་ན་སྔོན་གྱི་གྲལ་དུ་འདུག་པར་བཤད་པ་ནི་གཟེངས་བསྟོད་པའི་གོ་འཕང་ཡིན་པས་ཉེས་པ་མེད་དོ། ། གཞན་རྣམས་ནི་དམ་ཆོས་ནུབ་པ་ལས་གཏོང་སྟེ། བསླབ་པའི་མཚམས་དང་ལས་ཀྱི་མཐའ་རྣམས་མེད་པས་སོ། ། ཞེས་སྨྲའོ། ། སྐུ་མཆེད་ནི།
དེའི་ཚེ་སྔོན་མེད་གསར་དུ་མི་འཐོབ་ཐོབ་ཟིན་མི་གཏོང་ཞེས་སོ། ། ཁ་ཆེ་བ་རྣམས་ནི། རྩ་ལྟུང་བྱུང་བ་ལའང་སྡོམ་པ་མི་གཏོང་སྟེ་བུ་ལོན་ཡང་ཆགས་ལ་ནོར་ཡང་ཡོད་པའི་མི་བཞིན་དུ་ཚུལ་ལྡན་དང་ཚུལ་འཆལ་གཉིས་སུ་འདོད་ཅིང་། བུ་ལོན་འཇལ་ན་ནོར་ལྡན་ཡིན་གྱི་བུ་ལོན་ཅན་མིན་པ་བཞིན་དུ་ལྟུང་བ་དེ་བཤགས་ན་ཚུལ་ལྡན་ཡིན་གྱི་ཚུལ་འཆལ་མ་ཡིན་ལ། རིགས་པ་ནི། ཕྱོགས་གཅིག་ཉམས་པས་ཀུན་གཏོང་བ་མི་རིགས་ཏེ། རིགས་ན་གཅིག་བླངས་པས་ཀྱང་ཀུན་བླངས་པར་ཧ་ཅང་ཐལ་ལོ། ། ལུང་ནི་རྣམ་འབྱེད་ལས། དགེ་སློང་མར་ཆོས་བསྟན་ན་ལྟུང་བྱེད་དུ་འགྱུར་རོ། ། ཞེས་པས་རང་རྒྱུད་ལ་ལྟུང་བྱེད་སྐྱེས་པ་སྟེ།
སྡོམ་མེད་ལ་ལྟུང་བ་མེད་པས་སོ། ། དེ་དང་ཞུ་བར། རྩ་ལྟུང་དང་པོ་ལས་མ་བྱུང་པ་ལ། དགེ་སློང་གཞན་གྱི་རྩ་ལྟུང་གཞན་གསུམ་གྱི་སྐུར་བ་འདེབས་ན། དགེ་སློང་གཞན་དེ་ལ་ལྷག་མ་བྱུང་བར་བཤད་པས་སྡེ། སྡོམ་མེད་ལ་སྐུར་པ་བཏབ་ཀྱང་ལྷག་མ་མི་འབྱུང་བས་སོ། ། ཞུ་བར་གཅིག་ལ་ཕམ་པ་ཞེས་འབྱུང་བར་བཤད་པ་སྟེ། ཕམ་པ་སྔ་མས་སྡོམ་པ་བཏང་ནས་ཕམ་པ་ཕྱི་མ་མི་འབྱུང་བས་སོ། ། ཕྲན་ཚེགས་ལས། ཟག་པ་ཟད་པ་དེའི་ཚེ་སྔོན་གྱི་གྲལ་དུ་འདུག་པར་བྱའོ། །
ཞེས་པ་སྟེ། བསླབ་སྦྱིན་ལ་སྡོམ་པ་མེད་ན་སྔོན་གྱི་བསླབ་གྲལ་ཐོབ་པར་མི་རིགས་པས་སོ། ། རྩོད་སྤང་ནི། བསྙེན་པར་མ་རྫོགས་ཅེས་པ་ནི་བྱིན་ལེན་སྟོབ་པ་དང་། ནུབ་ལྷག་སོགས་ཀྱི་ཆ་ནས་མ་རྫོགས་པ་དང་འདྲ་བས་དེར་བརྟགས་ལ། དགེ་སློང་དང་འདྲ་ཞེས་པ་ནི། བླང་དོར་དགོས་པའི་ཆ་ནས་དགེ་སློང་རྣམ་དག་དང་འདྲ་བའོ། ། དགེ་སློང་དུ་མི་རུང་ཞེས་པ་ནི། དོན་དམ་པའི་དགེ་སློང་མིན་པའམ། དམན་པ་ལ་དགག་སྒྲ་སྦྱར་བའོ། །
ལྟུང་བྱེད་ལྷག་མ་ཉེས་བྱས་འཆད་པ་ནི་རང་དགར་སྒྲོ་བཏགས་པ་སྟེ། དགེ་སློང་དག་པ་ཞེས་པའམ། སྐུར་གཞི་དེ་དག་པ་ལ་ལུང་དེ་དག་ཉིད་དུ་བཤད་དོ། ། ལས་ལམ་བཞི་ཅིག་ཆར་རྫོགས་ཞེས་པའང་ཕམ་པ་དང་པོ་དང་གཉིས་པའི་མཐར་ཐུག་བདེ་བ་ཉམས་མྱོང་གི་རྟོག་པ་དང་ཐོབ་བློའི་རྟོག་པ་གཉིས་ཅིག་ཆར་མི་སྐྱེ་བས་དཀའོ་ཞེ་ན། མི་དཀའ་ཏེ་མ་བྱིན་ལེན་ནི་གཞན་བྱེད་དུ་བཅུགས་པས་ཀྱང་ལས་ལམ་དུ་འགྱུར་བས་སོ། ། གཟེངས་བསྟོད་ཅེས་པ་མི་འཐད་དེ། དགེ་སློང་རྣམ་དག་གིས་དགྲ་བཅོམ་ཐོབ་ཀྱང་། བསླབ་བྲལ་བྱེད་ན་མ་དག་པར་ཇི་ལྟར་གཟེངས་བསྟོད། ཅེས་སོ། ། མདོ་སྡེ་པ་ནི།
ཕམ་པ་བྱུང་ན་གཅིག་གིས་ཀྱང་ཀུན་གཏོང་སྟེ། ལུང་རིགས་སྔ་རབས་པ་བཞིན་ནོ། རྩ་ལྟུང་བྱུང་ཡང་འཆབ་སེམས་མ་སྐྱེས་ན་ཕས་ཕམ་པ་མིན་པའི་དགེ་སློང་ཡིན་ཏེ། དགེ་སློང་དགའ་བ་ཅན་བཞིན་ནོ། ། དེ་ལྟར་ཕྲན་ཚེགས་སུ། དགེ་སློང་དག་དགེ་སློང་དགའ་བ་ཅན་གྱི་སྤྱད་བྱ་མིན་པ་སྤྱད་ཀྱང་སེམས་གཅིག་གིས་ཀྱང་མ་བཅབས་པས་འདི་ཕམ་པར་མི་འགྱུར་གྱི་ཇི་སྲིད་འཚོའི་བར་དུ་བསླབ་པ་སྦྱིན་པར་བྱའོ། ། ཞེས་པས་སོ། ། དེས་སྡོམ་པ་བཏང་ན་ཕྱིས་བཅོས་སུ་མི་རུང་སྟེ། དེས་དགེ་སྦྱོང་གི་ཚུལ་ཕྱིར་བླང་དུ་མེད་པར་འགྱུར་རོ། ། ཞེས་པས་སོ། །
རྩོད་སྤོང་ནི། སྔོནྃ་གྱི་དམ་པའི་དགེ་སློང་མིན། ཞེས་ཐུགས་ཐུབ་ཆེས་ཏེ། སྔར་དམ་པའི་དགེ་སློང་དུ་གྱུར་ནས་ཕྱིས་དེ་མིན་པར་མི་འགྱུར་བས་སོ། ། དེས་ན་གསོལ་བཞིའི་ལས་ཀྱི་དགེ་སློང་གི་དབང་དུ་མཛད་པའོ། ། རིགས་པའི་ལན་ཡང་། སྟོན་པ་ཉིད་ཀྱིས་ཤིང་ཏ་ལའི་མགོ་བོ་བཅད་ན་ཞེས་དཔེར་མཛད་དེ་བཏབ་བོ། ། དེ་སྟོན་པས་དགེ་སློང་གི་ལོངས་སྤྱོད་ཀུན་ལས་དགར་ཏེ། དགེ་སློང་མིན་པ་དགེ་སློང་དུ། ། སྨྲ་བ་སྲེ་ད་བསལ་བར་གྱིས། །
ཤིང་རུལ་དག་ནི་སྤང་བར་གྱིས། ། སྙིང་པོ་མེད་པ་དོར་བར་གྱིས། ། ཞེས་བཀའ་བསྩལ་པས། དེ་འདྲའི་དགེ་སློང་ཇི་ཅི་འདྲ་ཡིན། འོ་ན་དགེ་སློང་བཞི་སྟེ་ལྔ་པ་མེད། ། ལམ་གྱི་རྒྱལ་དང་ལམ་སྟོན་དང་། ། ལམ་གྱི་མཚོ་དང་ལམ་སུན་འབྱིན། ། ཞེས་བཀའ་བསྩལ་པའི་ཐ་མ་ཇི་ལྟར་ཞེ་ན། ཤིང་ཚིག་པ་དང་མི་ཤི་བ་ལྟར། ཤ་ཚུགས་ཙམ་ལུས་པས་སོ། །
འོ་ན་དགེ་སློང་མིན་ན་ཅིས་ཀྱང་རབ་ཏུ་མི་འབྱིན་ཞེ་ན། རྒྱུད་ཁྲེལ་མེད་པ་ཆེན་པོས་ཉམས་པས་སྡོམ་པ་སྐྱེ་བའི་སྐལ་བ་མེད་པ་ཡིན་གྱི། དགེ་སློང་ཡིན་པས་ནི་མིན་ཏེ་དེ་བསླབ་པ་ཕུལ་ཡང་རབ་ཏུ་མི་འབྱིན་ངོ་། ། འོ་ན་ལུང་རྣམ་འབྱེད་དུ། སྐྱོང་མས་ཆོམ་རྐུན་དྲུག་ཅུ་འཆི་བར་བྱས་ཏེ། འཆབ་སེམས་ཡེ་མེད་ཀྱང་ཕམ་པར་བཤད་པ་ཅི་ཞེ་ན། སྡོམ་པ་ནི་ངོ་ཚ་ཁྲེལ་ལྡན་ལ་ཡོད་ལ། དེ་ནི་དེ་ལས་ཟློག་པས་སོ། ། ཞེས་དང་། ལུང་མ་མོར།
ཕམ་པ་བྱུང་བ། བསླབ་པ་སྦྱིན་པ་ཞེས་པ་ཅི་ཞེ་ན། ཕམ་པའི་སྡེ་ཚན་དུ་གཏོགས་པའམ། དེའི་སྒྲ་འཇུག་པ་ལ་དགོངས་པའོ་ཞེས་བརྗོད་དུ་རུང་ངོ་། ། དེ་ལྟར་གསུམ་ཀའང་འཆབ་སེམས་མ་སྐྱེས་ན། བསླབ་པ་བྱིན་པ་དང་ཕམ་པ་འཆབ་བཅས་བྱུང་ནི། སྐྱེར་མི་རུང་བར་འདྲའོ། ། གཉིས་པ་ནི། བསམ་གཏན་དུ་གཏོགས་པའི་དགེ་བ་གཟུགས་ཅན་ཡིན་མིན་ཀུན་ནི་ས་གོང་མ་འོག་ཏུ་འཕོས་པ་དང་། སྙོམས་འཇུག་ལས་ཉམས་པ་སྟེ་རྒྱུ་གཉིས་ཀས་གཏོང་ལ།
དེ་བཞིན་དུ་གཟུགས་མེད་དུ་གཏོགས་པའང་ས་འཕོས་ཉམས་པ་དག་གིས་གཏོང་ངོ་། ། གསུམ་པ་ནི། འཕགས་པ་སྟེ། ཟག་མེད་ཀྱི་ལམ་ནི། འབྲས་བུ་ཐོབ་པས་ཞུགས་པ་དང་དབང་པོ་སྦྱང་པས་རྟུལ་པོ་དང་ལམ་ཉམས་པ་ལས་ཕྱིར་མི་འོང་གི་འབྲས་བུ་སོགས་གཏོང་ངོ་། ། གཉིས་པ་ནི། སྡོམ་མིན་ནི་སྡོམ་པ་དང་པོ་གཉིས་གང་རུང་ཐོབ་པ་དང་། ཤི་བ་དང་། མཚན་གཉིས་ཅིག་ཆར་བྱུང་བ་ལས་གཏོང་ལ། སྡོམ་མིན་མིན་བྱ་བར་བསམ་པ་ཐག་པས་དམ་བཅས་ཀྱང་སྡོམ་པ་མེད་པར་མི་གཏོང་སྟེ།
ནད་ཀྱི་གཞི་སྤངས་ཀྱང་སྨན་མེད་པར་ནད་རྙིང་མི་ཟློག་པ་བཞིན། ཞེའོ། ། འོ་ན་དེས་བསྙེན་གནས་བསྲུངས་ཏེ། སང་ཉིན་དེ་རྫོགས་པ་ན་སྡོམ་མིན་དུ་འགྱུར་རམ། བར་མར་འགྱུར་ཞེ་ན། ཁ་ཅིག་གཏན་དུ་གཏོང་སེམས་མེད་པས་སྡོམ་མིན་དུ་འགྱུར་ཏེ། ལྕགས་གོང་འབར་ཡང་སྔོན་པོར་འགྱུར་བ་ལྟར་སྨྲའོ། ། གསུམ་པ་ནི། བར་མ་ནི་འཕེན་བྱེད་དད་པའམ་ཉོན་མོངས་ཀྱི་ཤུགས་ཆད་པ་དང་། དེས་ཆོག་ཅེས་བླངས་པ་དོར་ཏེ་ཆད་པ་དང་།
བླངས་པ་བཞིན་མ་བྱས་པས་བྱ་བ་ཆད་པ་དང་། མཆོད་རྟེན་དང་རྒྱ་སོགས་དོན་ཆད་པ་དང་། ཚེ་ཆད་པས་གཏོང་ལ། དགེ་བ་ནི་དགེ་རྩ་བ་ཆད་པ་ལས་ཀྱང་ངོ་། ། བཞི་པ་ནི། འདོད་གཏོགས་དགེ་བ་གཟུགས་ཅན་མིན་པ་ནི་དགེ་རྩ་ཆད་པ་དང་ཁམས་གོང་དུ་སྐྱེས་པ་ལས་གཏོང་ལ་ཡིད་མི་བདེ་དགེ་བ་བསམ་གཏན་དང་པོ་ཐོབ་པ་ལས་གཏོང་བ་ལྟ་བུ་ཆགས་བྲལ་ལས་གཏོང་བ་ཡང་ཡོད་དོ། ། ཉོན་མོངས་ཅན་གཟུགས་ཅན་མིན་པ་ཁམས་གསུམ་པ་ཐམས་ཅད་ནི། རང་རང་གི་གཉེན་པོ་སྤོང་ལམ་སྐྱེས་པས་རྣམ་པར་ཉམས་ཤིང་གཏོང་བར་འགྱུར་རོ། ། མདོ་སྡེ་པ་སོགས་ནི་ལས་ཐམས་ཅད་སེམས་པར་འདོད་པས་གཏོང་རྒྱུ་ཟུར་པ་འདི་འདྲ་མི་བཞེད་དོ། ། བཞི་པ་རྟེན་གང་ལ་ལྡན་ཚུལ་ནི།
སྡོམ་པ་དང་སྡོམ་མིན་སེམས་ཅན་གང་ལ་ཡོད་ཞེ་ན། དང་པོ་ནས་མཚན་གང་ཡང་མེད་པའི་ཟ་མ་དང་། ཡོད་ཀྱང་དགའ་བའི་དོན་བྱེད་མི་ནུས་པ་མ་ནིང་དང་། མཚན་གཉིས་པ་དང་། སྒྲ་མི་སྙན་མ་གཏོགས་པའི་གླིང་གསུམ་གྱི་མི་སྐྱེས་པ་དང་བུད་མེད་རྣམས་ལ་སྡོམ་མིན་མེད་དོ། ། སྡོམ་པའང་དེ་བཞིན་གྱི་མི་ལ་དང་ལྷ་ལའང་ཡོད་དོ། ། གཞན་ལ་མེད་པ་ནི། འདུལ་བར། དེ་ལྟ་བུ་གསལ་བར་གསུངས་པ་དང་། ཟ་མ་སོགས་ནི་སོ་སོར་བརྟགས་པ་མི་བཟོད་པ་དང་།
རྟེན་གཉིས་ཀས་ཉོན་མོངས་ཤས་ཆེ་བ་དང་། ངོ་ཚ་ཁྲེལ་ཡོད་ཤས་ཆུང་བ་དང་། སྒྲ་མི་སྙན་པ་ལ་ལེན་པ་དང་། ཏིང་ངེ་འཛིན་མེད་པ་དང་། ངན་སོང་ལ་ངོ་ཚ་ཁྲེལ་ཡོད་མེད་པས་སྡོམ་པ་མེད་དོ། ། སྡོམ་མིན་མེད་པ་ནི། སྡིག་པ་ལའང་བློ་མི་རྟེན་པ་དང་། སྒྲ་མི་སྙན་པ་ལ་སྡིག་པ་བྱ་བའི་བསམ་པ་མེད་པ་དང་། ངན་སོང་ལ་ངོ་ཚ་ཁྲེལ་ཡོད་འཇིགས་རྒྱུ་མེད་པས་དང་། གང་ལ་སྡོམ་པ་ཡོད་པ་གཅིག་ལ་སྡོམ་མིན་ཡང་ཡོད་པས་སོ། །
ཀླུ་ལ་བསྙེན་གནས་ཡོད་པར་བཤད་པ་ནི། ལེགས་སྤྱད་ཙམ་ཡོད། ཞེས་སོ། ། བསྡུ་བར་ནི། བསམ་པ་མ་ཉམས་ན་བསྙེན་གནས་སྐྱེ་བར་བཤད་པས་ཀླུ་ལའང་སྐྱེ་ལ། ཟ་མ་སོགས་ཀྱང་དགེ་བསྙེན་བསྲུང་ན་བསོད་ནམས་འདྲ་བར་བཤད་ཅིང་། ཡེ་ཤེས་བཤེས་གཉེན་ཡང་། སྐྱབས་འགྲོའི་དགེ་བསྙེན་མ་བཀག་ཅེས་འཆད་དོ། ། དེ་ལའང་། མི་རྣམས་ལའང་སོ་ཐར་སོགས་སྡོམ་པ་གསུམ་མོ། །
འདོད་ལྷ་ལ་ཡོད་དུ་རུང་བ་དང་གཟུགས་ཁམས་སུ་སྐྱེས་པའི་ལྷ་རྣམས་ལ་ཡོད་ངེས་པའི་སྒོ་ནས་བསམ་གཏན་ལས་སྐྱེས་པའི་སྡོམ་པ་ཡོད་ཀྱི་གོང་ན་ནི་མེད་དོ། ། ཟག་མེད་ཀྱི་སྡོམ་པ་ནི་བསམ་གཏན་ཁྱད་པར་ཅན་དུ་སྐྱེས་པའི་ཚངས་ཆེན་དང་། འདུ་ཤེས་མེད་པའི་སེམས་ཅན་དུ་སྐྱེ་བ་མ་གཏོགས་པའི་འདོད་གཟུགས་ཀྱི་ལྷ་ལ་ཡོད་ཅིང་། གཟུགས་མེད་ནའང་འཕགས་པ་ལ་ལྡན་པའི་སྒོ་ནས་ཡོད་དོ། ། འདོད་གཟུགས་ཀྱིའང་གནས་གཙང་མ་ལ་ཡོད་ངེས་དང་། གཞན་ནི་ཡོད་རུང་ཙམ་མོ། ། གསུམ་པ་ལས་མདོ་ནས་བྱུང་བའི་དོན་ལ་གཉིས་ཏེ། ལས་ཐུན་མོང་དུ་དང་། སོ་སོར་བཤད་པའོ། ། དང་པོ་ལ་གསུམ་སྟེ།
ངོ་བོ་རྒྱུ་འབྲས་ཀྱི་དབྱེ་བ། རྟེན་གྱི་སྒོ་ནས་དབྱེ་བ། རྒྱུ་འབྲས་ཀྱི་སྒོ་ནས་དབྱེ་བའོ། ། དང་པོ་ལ་གཉིས་ཏེ། ལས་གསུམ་དང་། བཞིར་གསུངས་པའི་དོན་ནོ། ། དང་པོ་ལ་གསུམ་སྟེ། དགེ་སོགས་ཀྱི་བསོད་ནམས་སོགས་དང་། མྱོང་འགྱུར་སོགས་ཀྱི་ནི། ཕན་ཡོན་སོགས་ཀྱི་དོན།
དང་པོ་ནི། ལས་གང་འབྲས་བུ་བདེ་བ་སྟེ་མཐོ་རིས་དང་ཐར་པ་ཅན་དང་། རྣམ་སྨིན་མི་བདེ་བ་ཅན་དང་དེ་གཉིས་ལས། གཞན་པ་བཏང་སྙོམས་ཅན་ནི་རིམ་པ་བཞིན་དགེ་བ་དང་མི་དགེ་བ་དང་གཞན་ཏེ་ལུང་མ་བསྟན་གྱི་ལས་སོ། ། གཉིས་པ་ལ། བསྟན་བཤད་གཉིས་ཀྱི་དང་པོ་ནི། ཡང་ལས་བསོད་ནམས་དང་བསོད་ནམས་མིན་པ་དང་། མི་གཡོ་བ་གསུམ་དང་བདེ་བ་མྱོང་འགྱུར་དང་སོགས་པའི་སྡུག་བསྔལ་མྱོང་འགྱུར་དང་། བཏང་སྙོམས་མྱོང་འགྱུར་གསུམ་མོ། ། གཉིས་པ་ལ་གཉིས་ཏེ།
བསོད་ནམས་སོགས་དང་། བདེ་བ་མྱོང་འགྱུར་སོགས་སོ། དང་པོ་ལ། དེ་ལ་བསོད་ནམས་ཀྱི་ལས་ནི་འདོད་ཁམས་ཀྱི་དགེ་བའི་ལས་ཏེ། རྟེན་འབྲེལ་མདོ་འགྲེལ་དུ། བསོད་ནམས་ཟད་དེ་འོད་གསལ་ནས་འཆི་ཅེས་པའི་གོང་མའང་ཡིན་ཡང་སྤྱི་མིང་སྒོས་ལ་བཏགས་པ་སྟེ། རྒྱུན་ཞུགས་ལྟར་རོ་ཞེའོ། ། མི་གཡོ་བ་ནི་ཁམས་གོང་མ་གཉིས་ལས་སྐྱེས་པའི་དགེ་བ་སྟེ། གང་གི་ཕྱིར་ན། འདོད་པར་ལྷའི་རྣམ་སྨིན་མི་ལ་སྨིན་པ་ལྟ་བུ་མིན་པར་ས་གོང་མ་དེ་རྣམས་སུ་སྤྱོད་པའི་ལས་ནི་གནས་ས་གཞན་དུ་མི་སྨིན་པའི་རྣམ་སྨིན་ལ་མི་གཡོ་བའི་ཕྱིར་རོ། །
མི་དགེ་བ་ནི་བསོད་ནམས་མ་ཡིན་པར་གྲགས་སོ། ། གང་བསམ་གཏན་འོག་མ་གསུམ་གཡོ་བར་གསུངས་པ་ནི། ཏིང་ངེ་འཛིན་སྐྱོན་དང་བཅས་པ་ལས་དགོངས་པའོ། ། གཉིས་པ་ལ་གསུམ་སྟེ། མྱོང་འགྱུར་གསུམ་བཤད། དེ་མྱོང་འགྱུར་ལྔར་བསྟན། སྐབས་ཀྱི་མྱོང་འགྱུར་གཏན་ལ་དབབ་པའོ། ། དང་པོ་ལ་གཉིས་ཏེ། རང་ལུགས་དང་། གཞན་ལུགས་སོ། །
དང་པོ་ནི་འདོད་པ་ནས་བསམ་གཏན་གསུམ་པའི་བར་ས་བཞིའི་ལས་དགེ་བ་ཟག་བཅས་ནི། བདེ་བ་མྱོང་འགྱུར་རོ། ། དེ་ཡན་ཆད་ས་ལྔའི་ལས་དགེ་བ་ནི། སྡུག་མིན་བདེ་མིན་བཏང་སྙོམས་མྱོང་འགྱུར་རོ། ། སྡུག་བསྔལ་མྱོང་འགྱུར་ནི་འདོད་ཁམས་འདིའི་ལས་མི་དགེ་བའོ། ། འབྲས་བུ་ཚོར་བ་དེ་གསུམ་ཡང་དབང་ཡུལ་རྟེན་དང་བཅས་པའོ། ། གཉིས་པ་ནི། བཞི་པའི་འོག་ནའང་བར་མ་བཏང་སྙོམས་མྱོང་འགྱུར་ཡོད་ཅེས་ཁ་ཅིག་ཟེར་ཏེ། གང་ཕྱིར་ན་བསམ་གཏན་ཁྱད་པར་ཅན་ན་དེ་མེད་ན་བདེ་སྡུག་ཀྱང་མེད་པས། རྣམ་སྨིན་མེད་པར་འགྱུར་བ་ལ་རྣམ་སྨིན་ཡོད་པའི་ཕྱིར་དང་།
སྔ་ཕྱི་མེད་པར་བདེ་སྡུག་བཏང་སྙོམས་གསུམ་སྨིན་པར་འདོད་ཅིང་འདོད་ཁམས་ལས་གཞན་ན་དེ་གསུམ་དུས་གཅིག་པ་མེད་པའི་ཕྱིར་རོ། ། གཉིས་པ་ནི། ཚོར་བ་ནི་ངོ་བོ་ཉིད་ཀྱིས་མྱོང་འགྱུར་དང་། རེག་པ་མཚུངས་ལྡན་གྱིས་དང་། ཡུལ་རྣམས་དམིགས་པ་ལས་དང་། ལས་རྣམས་རྣམ་སྨིན་དང་། བདེ་བ་མྱོང་བ་ན་ཚོར་བ་གཞན་གཉིས་འགག་པ་སོགས་ཀྱི་ཚོར་བའི་བྱེ་བྲག་རྣམས་གང་སྔོན་དུ་གྱུར་པ་དེ་ཁོ་ན་མྱོང་བར་འགྱུར་བ་ལས། མྱོང་འགྱུར་ནི་རྣམ་པ་ལྔའོ། ། གསུམ་པ་ལ། བསྟན་བཤད་གཉིས།
བདེ་བ་མྱོང་འགྱུར་སོགས་གསུམ་པོ་དེ་ཡང་མྱོང་བར་ངེས་པ་དང་མ་ངེས་པ་གཉིས་ཏེ། ངེས་པ་ཁོ་ན་མ་ཡིན་ནོ། ། གཉིས་པ་ལ་གསུམ་སྟེ། རང་གཞན་ལུགས་ཀྱི་དབྱེ་བ་སྤྱིར་བསྟན། དེ་དག་གི་ཁྱད་པར་བཤད། བྱེ་བྲག་མྱོང་བྱེད་ཀྱི་ལས་གཏན་ལ་ཕབ་པའོ། ། དང་པོ་ནི། མཐོང་ཆོས་དང་སོགས་པའི་སྐྱེ་གནས་དང་ལན་གྲངས་གཞན་ལ་མྱོང་འགྱུར་གསུམ་ཡོད་པའི་ཕྱིར་ན་མྱོང་ངེས་རྣམ་པ་གསུམ་སྟེ། མྱོང་བ་མ་ངེས་པ་དང་བཞིའོ། ། ངེས་པ་གསུམ་ནི།
ལས་བྱས་པའི་སྐྱེ་བ་དེ་དང་སྐྱེ་བ་གཉིས་པ་དང་དེ་མན་ཆད་དུ་རྣམ་སྨིན་མྱོང་བས་ཏེ། མདོ་སྡེ་པ་ཡན་ཆད་རྣམ་སྨིན་མགོ་རྩོམ་གྱི་རྫོགས་པར་མ་ངེས་ཏེ། ངེས་ན་ལས་སྟོབས་ཆེ་བ་རྣམ་སྨིན་ཆུང་བར་འགྱུར་བས་སོ། ། ཞེས་ཏེ། བསྡུ་བར་ཡང་། ལས་གཅིག་མྱོང་འགྱུར་གསུམ་ཆར་དུ་འགྱུར་བ་དཔེ་དུ་མ་བཤད་དོ། ། བྱེ་བྲག་དུ་སྨྲ་བ་ནི་རྣམ་སྨིན་མྱུར་བུལ་ལས་སྟོབས་ཆེ་ཆུང་གིས་མིན་གྱིས། ཆོས་ཀྱི་ནུས་པའི་བྱེ་བྲག་གིས་དེ་དཔེ་ན་ལྕམ་པ་ཟླ་བ་ཕྱེད་གཉིས་ནས་སྨིན་ནས་ཟླ་བ་དྲུག་ནས་སྨིན་པ་བཞིན་ནོ། ། དེས་ན་དེ་ཙམ་ལ་རྫོགས་པར་འདོད་དོ། ། ཁ་ཅིག་མ་ངེས་པ་ལའང་རྣམ་སྨིན་མ་ངེས་པ་དང་གནས་སྐབས་མ་ངེས་པ་གཉིས་ཏེ།
ལས་རྣམ་པ་ལྔའོ་ཞེས་ཟེར་ལ། གཞན་དཔེ་སྟོན་པ་རྣམས་གནས་སྐབས་ངེས་ལ་རྣམ་སྨིན་མ་ངེས་པ་དང་། ཟློག་པ་དང་། གཉིས་ཡིན་དང་། གཉིས་མིན་ཏེ། མུ་བཞིའི་ཞེས་ཟེར་ཏེ། དེ་ལྟར་ན་ལས་བརྒྱད་དེ་ངེས་པ་གསུམ་ལ་གནས་སྐབས་དང་རྣམ་སྨིན་གཉིས་ཀ་ངེས་པ་དང་། གནས་སྐབས་ངེས་ཀྱང་རྣམ་སྨིན་མ་ངེས་པ་གཉིས་རེ་དང་། མ་ངེས་པ་ལ་གཉིས་ཀ་མ་ངེས་པ་དང་། གནས་སྐབས་མ་ངེས་པ་གཉིས་ཡོད་པས་སོ། །
དེ་ལ་གནས་སྐབས་མ་ངེས་པ་ནི། མྱོང་འགྱུར་དུ་ངེས་པ་དང་། མ་ངེས་པ་སྟེ་རྣམ་སྨིན་ངེས་མ་ངེས་པ་ནི། ལས་ཀྱི་རྣམ་སྨིན་མི་གཡོ་བ་དང་གཡོ་བའོ། ། གཉིས་པ་ལའང་གཉིས་ཏེ། ལས་གང་གིས་རིས་མཐུན་འཕེན་པ། ཁམས་གང་ན་ལས་འཕེན་རྫོགས་དུ་ཡོད་པའོ། ། དང་པོ་ནི། ལས་དེ་བཞི་ལས་མཐོང་ཆོས་མྱོང་འགྱུར་མིན་པ་གསུམ་གྱིས་རིས་མཐུན་འཕེན་པར་བྱེད་དོ། ། གཉིས་པ་ལ་གསུམ་སྟེ།
སྤྱིར་བསྟན། དམིགས་བསལ། བར་སྲིད་ནས་ལས་འཕེན་དུ་ཡོད་པའོ། ། དང་པོ་ནི། ཁམས་དང་འགྲོ་བ་ཐམས་ཅད་ན་ངེས་པ་གསུམ་དང་མ་ངེས་པ་འཕེན་པ་སྟེ་བཞི་ཆར་ཡོད་དོ། ། གཉིས་པ་ནི། དམྱལ་བ་ན་རྣམ་སྨིན་ཡིད་དུ་འོང་བ་མེད་པས། དགེ་བའི་མཐོང་ཆོས་མེད་ཀྱི་གཞན་གསུམ་དང་ས་གང་ལས་འདོད་ཆགས་དང་བྲལ་བ་མི་ཉམས་པར་བརྟན་པའི་བྱིས་པ་སོ་སྐྱེ་ནི་ས་དེར་སྐྱེས་ནས་མྱོང་འགྱུར་མི་བྱེད་ལ། དེ་འཕགས་པ་ཡིན་ན་ལན་གྲངས་གཞན་དུའང་མྱོང་འགྱུར་མི་བྱེད་ཅིང་འདོད་པ་དང་སྲིད་རྩེ་ལས་གྲོལ་བའི་ཕྱིར་མི་འོང་དང་དགྲ་བཅོམ་ནི་མི་བརྟན་པ་ཉམས་པའི་ཆོས་ཅན་ཡིན་ཡང་། ས་དེར་སྐྱེས་ནས་དང་ལན་གྲངས་གཞན་ལ་མྱོང་འགྱུར་གྱི་ལས་བྱེད་པ་མིན་ནོ། །
དེ་ལྟར་དམིགས་ཀྱིས་བསལ་བ་ལས་གཞན་པའི་ལས་འཕེན་ནི། ཅི་རིགས་སུ་བྱེད་པའི་དེ་དང་དེ་སྦྱར་རོ། ། གསུམ་པ་ནི། བར་དོ་ནའང་ལས་འཕེན་ཡོད་དམ་ཞེ་ན། ཡོད་དེ། སྲིད་པ་བར་མ་ནི་འདོད་ཁམས་སུ་བར་དོ་དང་མངལ་དང་བཅས་པའི་གནས་སྐབས་ལྔ་ལྔ་སྟེ། བཅུ་གཅིག་ལ་ངེས་མ་ངེས་གཉིས་ཏེ། ཉི་ཤུ་རྩ་གཉིས་འཕེན་ཏོ། ། དེའི་ངེས་པ་བཅུ་གཅིག་པོ་དེ་ནི་མཐོང་ཆོས་ལ་མྱོང་འགྱུར་གྱི་འབྲས་བུ་ཅན་ཡིན་ཏེ། བར་དོ་དང་དེའི་རྒྱུ་ཅན་བཅུ་པོ་དེ་ནི་ལས་གཅིག་གིས་འཕངས་པའི་རིས་མཐུན་གཅིག་ཁོ་ན་ཡིན་པས་སོ། །
དེ་སྐྱེས་ནས་མྱོང་འགྱུར་ཁོ་ནས་འཕངས་པའི་ལས་གཞན་མ་བཤད་དོ། ། གསུམ་པ་བྱེ་བྲག་མྱོང་ངེས་ལ་གསུམ་སྟེ། མྱོང་ངེས་སྤྱིར་བསྟན། མཐོང་ཆོས་བྱེ་བྲག་ཏུ་བཤད། ལས་འབྲས་མྱོང་ཚུལ་གཞན་བསྟན་པའོ། ། དང་པོ་ནི། ངེས་པའི་ལས་དེ་ཇི་ལྟ་བུ་ཞེ་ན། ཀུན་སློང་གི་སྒོ་ནས་ཉོན་མོངས་དྲག་པོའམ། ། རབ་ཏུ་དང་བ་དྲག་པོས་བྱས་པ་དང་། ཞིང་གི་སྒོ་ནས་ཡོན་ཏན་གྱི་ཞིང་དཀོན་མཆོག་སོགས་ལ་ཕན་གནོད་དུ་བྱས་པ་དང་།
སྦྱོར་བའི་སྒོ་ནས་དགེ་སྡིག་རྒྱུན་ཆགས་སུ་བྱས་པ་དང་། ཅི་འདྲ་ཡང་རུང་སྟེ། ཕ་མ་གསོད་པའི་ལས་གང་དེ་ནི་མྱོང་ངེས་ཀྱི་ལས་སོ། ། གཉིས་པ་ལ། དངོས་དང་། ཞིང་གི་ཁྱད་པར་གཉིས་ཀྱི་དངོས་ནི། མཐོང་ཆོས་ལ་མྱོང་བའི་ལས་དེ་ཅི་ལྟ་བུ་ཞེ་ན། མཐོང་ཆོས་ལ་འབྲས་བུ་མྱོང་བ་ཅན་གྱི་ལས་ནི། ཞིང་གི་ཁྱད་པར་ལས། དགེ་སློང་ཞིག་གིས་དགེ་འདུན་ལ་ཁྱེད་ཅག་ནི་བུད་མེད་དོ། །
ཞེས་པས། ཚེ་དེ་ལ་བུད་མེད་དུ་གྱུར་པ་ལྟ་བུ་དང་།

བསམ་པའི་ཁྱད་པར་ལས་ཉུང་རུམ་པའི་བླང་བྱ་བྱེད་པ་རང་ལ་དཔགས་ཏེ་སྙིང་རྗེ་དྲག་པོ་སྐྱེས་པས་མཚན་སོར་ཆུད་པ་ལྟ་བུའོ། ། ཡང་ས་དེའི་འདོད་ཆགས་དང་གཏན་དུ་བྲལ་བའི་སྐྱེས་བུ་ནི་སླར་དེར་མི་སྐྱེ་བའི་ཕྱིར། ས་དེར་རྣམ་པར་སྨིན་ངེས་ཀྱི་ལས་གང་ཡིན་པ་ཚེ་དེ་ལ་མྱོང་སྟེ། འདོད་པའི་ཕྱིར་མི་འོང་ལ་འདོད་པའི་ལས་མྱོང་ངེས་ཡོད་པ་དེ་ཚེ་ལ་མྱོང་བ་ལྟ་བུའོ། ། གཉིས་པ་ནི། མཐོང་ཆོས་ཀྱི་ལས་ཀྱི་ཞིང་ཇི་ལྟར་ཞེ་ན། སངས་རྒྱས་དང་ལ་སོགས་པ་དགེ་སློང་གིས་དགེ་འདུན་དང་གང་ཟག་གང་རྣམས་མྱང་འདས་དང་འདྲ་བའི་འགོག་པའི་སྙོམས་འཇུག་ལས་ལངས་པ་དང་། ལྷག་བསམ་མཆོག་དང་ལྡན་པ་བྱམས་པ་དང་། ཉོན་མོངས་པ་མེད་པའི་ཏིང་ངེ་འཛིན་ལ་ལངས་པ་དང་། མཐོང་སྤང་སྒོམ་སྤང་ཀུན་སྤངས་པའི་གནས་གྱུར་གསར་པ་དང་ལྡན་པ་མཐོང་ལམ་དང་དགྲ་བཅོམ་གྱི་འབྲས་བུ་ལས་ལངས་མ་ཐག་པ་སྟེ། དེ་ལྔ་ལ།
ཕན་གནོད་བྱས་པའི་འབྲས་བུ་ནི་འཕྲལ་དུ་མཐོང་ཆོས་ལ་མྱོང་བར་འགྱུར་ལ། ལྷག་མ་སྒོམ་ལམ་ལས་ལངས་པ་ནི་དེ་ལྟ་མིན་པས་མི་འགྱུར་རོ། ། གསུམ་པ་ལ་གསུམ་སྟེ། སེམས་ཚོར། ལུས་ཚོར། སེམས་གཡེངས་རྒྱུ་རྟེན་དང་བཅས་པའོ། ། དང་པོ་ནི། རྣམ་སྨིན་གྱི་གཙོ་བོ་ཚོར་བ་ཡིན་པས་དེ་སེམས་ཚོར་ཁོ་ནའམ། ལུས་ཚོར་ཁོ་ན་ཡིན་པ་ཡོད་དམ་ཞེ་ན་ཡོད་དེ། རྣམ་པར་རྟོག་པ་མེད་པ་བསམ་གཏན་ཁྱད་པར་ཅན་ནས་སྲིད་རྩེའི་བར་གྱི་དགེ་བའི་ལས་ཀྱི་རྣམ་སྨིན་གྱི་ཚོར་བ་ནི།
སེམས་ཀྱི་ཚོར་བ་ཁོ་ནར་འདོད་དེ། ལུས་ཚོར་ནི་རྟོག་དཔྱོད་དང་བཅས་པར་ངེས་པས་སོ། ། གཉིས་པ་ནི། མི་དགེ་བའི་རྣམ་སྨིན་གྱི་ཚོར་བ་ནི་ལུས་ཀྱི་ཁོ་ན་ཡིན་ཏེ་ཡིད་མི་བདེ་བ་ནི་རྣམ་སྨིན་མིན་པས་སོ། ། གསུམ་པ་ནི། འོ་ན་སེམས་ཅན་གྱི་སེམས་གཡེང་བ་ནི་སེམས་གང་ལ་གནས་རྒྱུར་ཅིར་འགྱུར་ཞེ་ན། སེམས་གཡེངས་པ་སྟེ་སྨྱོ་བ་ནི་ཡིད་སེམས་ལ་བྱུང་གི་སྒོ་ལྔ་ལ་ནི་མིན་ཏེ་མི་རྟོག་པས་སོ། ། སེམས་གཡེང་བ་དེ་ནི་སྔོན་གཞན་སྨྱོ་བར་བྱས་པའི་ལས་ཀྱི་རྣམ་སྨིན་ལས་སྐྱེས་པ་དང་། འཇིགས་སྐྲག་དང་། མི་མ་ཡིན་པའི་གནོད་པ་དང་།
འབྱུང་བ་ཆ་མི་མཉམ་པ་དང་། མྱ་ངན་མི་བཟད་པའི་རྐྱེན་གྱིས་འགྱུར་རོ། ། དེ་འགྲོ་བ་གང་ན་ཡོད་ཅེ་ན། སྒྲ་མི་སྙན་པ་མིན་པའི་འདོད་ལྡན་རྣམས་ན་སྟེ། སངས་རྒྱས་མིན་པའི་འཕགས་པ་ལའང་འབྱུང་བ་མ་སྙོམས་པའི་གཡེང་བ་ཡོད་ན་འདོད་པ་གཞན་ལ་ལྟ་ཅི་སྨོས་སོ། ། གསུམ་པ་ཡོན་པོ་སོགས་ཀྱི་སྐྱོན་ནི། མདོར་སྒོ་གསུམ་གྱི་ལས་ཡོན་པོ་དང་། སྐྱོན་ཏེ་ཉེས་པ་དང་། སྙིགས་མ་ཞེས་པ་གསུམ་གསུམ་གསུངས་པ་ནི། རིམ་པ་བཞིན་གཡོ་གྱ་གྱུ་དང་།
ཉེས་པ་ཆེ་བའི་ཞེ་སྡང་དང་། འབྲལ་དཀའ་བ་འདོད་ཆགས་ལས་སྐྱེས་པའི་ལུས་ངག་གི་ཡིད་ཀྱི་ལས་སོ། ། ས་དང་། རྒྱལ་སྲས་མར་ནི་གཞན་དུ་བཤད་པས་མ་བྲིས་སོ། ། གཉིས་པ་ལས་བཞིར་གསུངས་པའི་དོན་ལ། བསྟན་བཤད་གཉིས་དང་པོ་ནི། དཀར་ནག་ལ་སོགས་པའི་བྱེ་བྲག་གིས་ཀྱང་ལས་རྣམ་པ་བཞིའོ། ། གཉིས་པ་ལ་གསུམ་སྟེ། སྤྱིར་བསྟན། ཟག་མེད་བྱེ་བྲག་ཏུ་བཤད།
གཞན་ལུགས་དགོད་པའོ། ། དང་པོ་ནི། མི་དགེ་བ་ནི། ངོ་བོ་ཉོན་མོངས་ཅན་དང་། རྣམ་སྨིན་ཡིད་དུ་མི་འོང་བ་འབྱིན་པ་དང་། གཟུགས་ཀྱི་དགེ་བ་ནི་མི་དགེ་བ་དང་མ་འདྲེས་ཤིང་རྣམ་སྨིན་ཡིད་དུ་འོང་བ་ཁོ་ནས་འབྱིན་པས་དང་། འདོད་པར་གཏོགས་པའི་དགེ་བ་ནི། ངོ་བོ་མི་འདྲེས་ཡང་རྒྱུད་གཅིག་ལ་མི་དགེ་བ་དང་འདྲེས་པར་འཇུག་ཅིང་། དེའི་རྣམ་སྨིན་ཡང་སྡུག་བསྔལ་དང་འདྲེས་པར་འཇུག་པས་ན་རིམ་པ་བཞིན་དུ་གནག་ལ། རྣམ་སྨིན་གནག་པ་དང་།
དཀར་ལ་རྣམ་སྨིན་དཀར་བ་དང་། དཀར་ནག་ལ་རྣམ་སྨིན་དཀར་ནག་གཉིས་ཀའི་ལས་དང་། ལས་དེ་གསུམ་ཟད་པར་བྱེད་པ་ཟག་མེད་ཀྱི་ལས་ནི་མི་གནག་མི་དཀར་ཞིང་། རྣམ་སྨིན་མེད་པ་ལས་ཟད་པར་འགྱུར་བའི་ལས་ཏེ། ཉོན་མོངས་ཅན་མིན་ལ་རྣམ་སྨིན་མེད་པས་སོ། ། གོང་མ་ཡན་ནི། མི་དགེ་བ་དང་། ཁམས་གསུམ་ཀའི་དགེ་བ་དང་འདོད་པའི་བསམ་སྦྱོར་འདྲེས་མ་ལ་འཆད་ཅིང་། བཞི་པའང་མི་གནག་ཅིང་དཀར་བ་ཞེས་བརྗོད་དེ། མི་དཀར་ཞེས་པ་སློབ་དཔོན་ཡང་དགོངས་པ་ཅན་དུ་འཆད་དོ། །
གཉིས་པ་ནི། ཅི་ཟག་མེད་ཀྱི་ལས་ཐམས་ཅད་ལས་འདི་གསུམ་ཀུན་ཟད་བྱེད་ཡིན་ནམ། ཞེ་ན། མིན་གྱི། མཐོང་ལམ་ཆོས་བཟོད་བཞི་དང་། འདོད་པ་ལས་འདོད་ཆགས་དང་བྲལ་བར་བྱེད་པའི་སྒོམ་ལམ་ཟག་མེད། བར་ཆད་མེད་ལམ་བརྒྱད་ཀྱི་སེམས་པ་གང་ཡིན་པ་སྟེ་སེམས་པ་བཅུ་གཉིས་པོ་དེ་ནི་ནག་པོ་ཟད་པར་བྱེད་པའི་ལས་ལ་ཡིན་ལ། དེའི་བར་ཆད་མེད་ལམ་དགུ་པའི་སེམས་དཔའ་ནི། དཀར་པོ་དགེ་བ་དང་ནག་པོ་མི་དགེ་བ་དགུ་ཟད་བྱེད་ཡིན་ཞིང་། དཀར་པོའི་ལས་ནི་བསམ་གཏན་བཞི་པ་འདོད་ཆགས་དང་བྲལ་བྱེད་ཀྱི་ཟག་མེད་བར་ཆད་མེད་ལམ་དགུ་དགུ་སྐྱེས་པའི་ཐ་མ་བཞིའི་སེམས་ལ་སྟེ།
དེ་ཡང་དགེ་བའི་ངོ་བོ་མི་སྤོང་གི དེ་ལ་དམིགས་པའི་ཉོན་མོངས་སྤོང་ངོ་། ། གོང་མ་པ་ནི་ཆོས་བཟོད་བཞིས་ངན་འགྲོའི་རྒྱུའི་ལས་དང་། སྒོམ་ལམ་གྱིས་སྤོང་ལམ་གྱི་བདེ་འགྲོའི་རྒྱུའི་ལས་ཟད་པར་བྱེད་དེ། ལས་ཀྱི་རྒྱུ་ཉོན་མོངས་སྤང་དགོས་པས་སོ། ། གསུམ་པ་ནི། སློབ་དཔོན་གཞན་གྱི་དམྱལ་བ་མི་དགེ་བ་ཁོ་ནའི་རྣམ་པར་སྨིན་པ་སྟེ། མྱོང་འགྱུར་དང་དེ་ལས་གཞན་པའི་འདོད་ཁམས་ན་དགེ་མི་དགེ་གཉིས་ཀའི་རྣམ་སྨིན་ཡོད་པས་དེ་མྱོང་འགྱུར་ཏེ་གཉིས་རིམ་པ་བཞིན་ནག་པོ་དང་དཀར་པོ་གཉིས་སུ་རིགས་ལ། ཡང་གཞན་ནི་མཐོང་སྤང་གི་ལས་ནི་དགེ་བ་དང་མ་འདྲེས་པས་ནག་པོ་དང་འདོད་པ་ལས་སྐྱེས་པའི་གཞན་སྒོམ་སྤང་ནི་དགེ་མི་དགེ་གཉིས་ཀ་ཡོད་པས་དཀར་ནག་ཏུ་འདོད། སྤྱིའི་དབྱེ་བ་རྟེན་གྱི་དབྱེ་བ་ལ་གཉིས་ཏེ།
ལས་གསུམ་དུ་བསྟན། དེ་ལས་བཅུར་དབྱེ་བའོ། ། དང་པོ་ལ་བཞི་སྟེ། ཐུབ་པ། གཙང་བྱེད། ཉེས་སྤྱད། ལེགས་སྤྱད་དོ། ། དང་པོ་ནི། མདོར། ཐུབ་པའི་ལུས་ངག་ཡིད་བཅས་པ་ལ་མི་སློབ་པའི་ལུས་ཀྱི་ལས་དང་།
ངག་གི་ལས་དང་། ཡིད་ཁོ་ན་ཉིད་ནི་ཐུབ་པའི་ལུས་ངག་ཡིད་གསུམ་སྟེ་གོ་རིམ་བཞིན་ནོ། ། གོང་མར་ནི་སློབ་མི་སློབ་གཉིས་ཀའི་ལས་སོ། ། གཉིས་པ་ནི། མདོར་ལུས་ངག་ཡིད་གསུམ་གཙང་བྱེད་ཅེས་པ་ལ། སྒོ་གསུམ་གྱི་ལེགས་སྤྱད་གསུམ་པོ་ཟག་བཅས་ཟག་མེད་ཐམས་ཅད་ནི་གཙང་བྱེད་རྣམ་པ་གསུམ་ཡིན་ནོ། ། དེ་དག་ནི་ངག་མི་སྨྲ་བ་ཙམ་ཐུབ་པ་དང་། ལུས་ཀྱི་དྲི་མ་དག་པ་ཙམ་གཙང་བར་འདོད་པ་ལ་དགག་པའོ། ། གསུམ་པ་ནི། མདོར།
ཉེས་སྤྱད་གསུམ་ཞེས་པ་ལ། ལུས་ཀྱི་ལས་དང་སོགས་པའི་ངག་དང་ཡིད་ཀྱི་ལས་མི་དགེ་བ་རྣམས་ནི་སྒོ་གསུམ་གྱི་ཉེས་པ་སྤྱད་པ་གསུམ་དུ་འདོད་ཅིང་བརྣབ་སེམས་སོགས་གསུམ་ཉོན་མོངས་ཡིན་པས་ལས་མིན་ཡང་ཡིད་ཀྱི་ཉེས་སྤྱད་རྣམ་པ་གསུམ་མོ། ། བཞི་པ་ནི། ཉེས་སྤྱད་ལས་བཟློག་པ་སྒོ་གསུམ་གྱི་ལས་དགེ་བ་དང་། བརྣབ་སེམས་མེད་པ་གསུམ་སོགས་ཏེ། ལེགས་པར་སྤྱད་པ་ཡིན་ནོ། ། གཉིས་པ་ལ། བསྟན་བཤད་གཉིས། དང་པོ་ནི། ལེགས་སྤྱད་ཉེས་སྤྱད་དེ་དག་ལས་ཆེ་ལོང་བསྡུས་ན་ལེགས་སྤྱད་ལས་དགེ་བ་དང་ཉེས་སྤྱད་ལས་མི་དགེ་བ་ཅི་རིགས་ཏེ།
ཇི་ལྟར་སྲིད་པར་མདོར་ལས་ལམ་བཅུར་གསུངས་སོ། ། ཅི་མ་བསྡུས་ཞེ་ན། ལུས་ཀྱི་ཉེས་སྤྱད་ཀྱི་རྡེག་པ་དང་འཆིང་བ་སོགས་དང་། ལེགས་སྤྱད་ཀྱི་དགེ་བ་དང་ཆང་སྤོང་བ་སོགས་དང་། སྦྱིན་པ་དང་། ཕྱག་སོགས་དང་། གཉིས་ཀའི་སྦྱོར་བ་དང་། མཇུག་དང་། ངག་གིས་སྙན་པར་སྨྲ་བ་དང་། ཆོས་སྟོན་པ་སོགས་དང་།
ཡིད་ཀྱི་གཉིས་ཀའི་སེམས་པ་སོགས་དུ་མའོ། ། རྒྱལ་སྲས་མར་ནི་སྦྱོར་བ་དང་མཇུག་དང་ཀུན་སློང་སོགས་ལུས་སོགས་ཀྱི་ནང་དུ་འདུས་པར་བཤད་ལ། མདོ་སྡེ་པ་སོགས་ལས་སེམས་ལས་སེམས་པར་འདོད་པ་ལྟར་ན་སེམས་པའང་འདུས་སོ། ། གཉིས་པ་ལ་གསུམ་སྟེ། ལས་ལམ་དངོས། ལས་ལམ་གྱི་འབྲས་བུ། ལོག་འཚོ་ལོགས་སུ་སྨོས་པའི་རྒྱུ་མཚན་ནོ། ། དང་པོ་ལ་དྲུག རིག་བྱེད་ཡིན་མིན་དུ་དབྱེ། རྩ་བ་གསུམ་གསུམ་དུ་བསྟན།
མཐར་འབྱིན་སོགས་གསུམ་དུ་བསྟན། མི་དགེ་བའི་ལས་ལམ་སོ་སོའི་མཚན་ཉིད། ལས་ལམ་དུ་དང་སེམས་པ་ལྷན་གཅིག་འཇུག་པ། འགྲོ་བ་གང་ན་ལས་ལམ་དུ་ཡོད་པའོ། ། དང་པོ་ལ་གསུམ་སྟེ། དགེ་མི་དགེ་དངོས་གཞི། སྦྱོར་བ། མཇུག་གོ ། དང་པོ་ནི། དེ་ལ་འདོད་ལོག་མིན་པའི་ལུས་ངག་གི་མི་དགེ་བ་དྲུག
གཞན་ལ་བཅོལ་བ་ལ་དངོས་ཀྱི་རིག་བྱེད་མེད་པའི་རྣམ་རིག་མིན་པ་ཁོ་ནའོ། ། གཅིག་འདོད་ལོག་ནི། གཞན་ལ་བཅོལ་བའི་མི་རྫོགས་པའི་རང་གིས་བྱེད་པར་ངེས་པའི་ཕྱིར། རྣམ་རིག་ཡིན་མིན་གཉིས་ཀ་སྟེ། དྲུག་པོ་དེ་རྣམས་ཀྱང་རང་ཉིད་བྱེད་ན་དེ་གཉིས་ཀའོ། ། ལུས་ངག་གི་དགེ་བ་བདུན་རྣམ་རིག་ཡིན་མིན་གཉིས་ཏེ། བླང་བའི་ཚུལ་ཁྲིམས་རིག་བྱེད་ལ་རག་ལུས་པས་སོ། ། ཏིང་ངེ་འཛིན་ལས་སྐྱེས་པའི་བསམ་གཏན་དང་ཟག་མེད་ཀྱི་སྡོམ་པ་ནི་སེམས་ཙམ་ལ་རག་ལས་པས་སོ། ། རྣམ་རིག་མིན་པ་ཁོ་ནའོ། ། གཉིས་པ་ནི།
དགེ་མི་དགེའི་ལས་ལམ་བདུན་གྱི་ཉེར་བསྡོགས་ཏེ་སྦྱོར་བ་རྣམས་ནི་བྱ་བ་བྱེད་པ་ལ་ལྟོས་པའི་རྣམ་པར་རིག་བྱེད་དུ་ངེས་ལ་དེ་རྣམས་ཀུན་སློང་དྲག་པོས་བྱེད་ན་རྣམ་རིག་བྱེད་མིན་ཡང་ཡོད་པར་འགྱུར་བའམ། གཞན་པས་བྱེད་ན་མིན་ནོ། ། གསུམ་པ་ནི། དེ་ལས་ཟློག་པ་ནི་མཇུག་པའི་ཚུལ་ཏེ་རིག་བྱེད་མིན་པ་ཡོད་ངེས་དང་། དངོས་དང་མཐུན་པའི་བྱ་བ་བྱེད་ན་རིག་བྱེད་ཀྱང་ཡོད་ལ། མི་བྱེད་ན་མེད་དོ། ། ཡིད་ཀྱི་གསུམ་ནི་མངོན་དུ་གྱུར་པ་ཙམ་གྱིས་ལས་ལམ་དུ་འགྱུར་བའི་སྦྱོར་མཇུག་མེད་དོ། ། གཉིས་པ་ནི། ལུས་ངག་གི་མི་དགེ་བའི་སྦྱོར་བ་ནི་མི་དགེ་བའི་རྩ་བ་གསུམ་ལས་སྐྱེས་པ་སྟེ། ཤ་སོགས་ལ་ཆགས་པ་དང་།
སྡང་བས་མི་ཤ་ལེན་འདོད་པ་སོགས་དང་། གཏི་མུག་གིས་བླ་མའི་དོན་དུ་དང་། མཆོད་སྦྱིན་དོན་དུ་གསོད་པ་ལ་སོགས་དང་། རྫས་སོགས་ལ་ཆགས་པ་དང་། གནོད་ལན་དུ་དང་། བླ་མའི་དོན་དུ་རྐུ་བ་སོགས་དང་། གཞན་གྱི་ཆུང་མ་སོགས་ལ་ཆགས་པ་དང་། གནོད་ལན་དུ་དང་། པར་སིག་པ་སོགས་མ་སོགས་ལ་ཉལ་བ་སོགས་དང་། བསྙེན་བཀུར་གྱི་ཆེད་དུ་དང་གནོད་ལན་དུ་དང་།
འདི་ལ་སྐྱོན་ཅིའང་མེད་ཅེས་རྫུན་སོགས་བཞི་སྨྲ་བའོ། ། བརྣབ་སེམས་སོགས་རྩ་བ་གསུམ་ལས་ཇི་ལྟར་སྐྱེ་ཞེ་ན། ཆགས་སོགས་གསུམ་པོ་དེའི་མཇུག་ཐོགས་ལས་འབྱུང་བའི་ཕྱིར་བརྣབ་སེམས་དང་སོགས་པའི་གནོད་སེམས་ལོག་ལྟ་ནི། མི་དགེ་བའི་རྩ་བ་གསུམ་ལས་སྐྱེས་པ་ཡིན་ནོ། ། དགེ་བའི་ལས་ལམ་སྦྱོར་བ་དང་མཇུག་དང་། བཅས་པ་རྣམས་ནི་དགེ་རྩ་གསུམ་ལྡན་ངེས་པའི་དགེ་བའི་སེམས་ཀྱིས་ཀུན་ནས་བསླངས་བས་ན། ཆགས་མེད་སྡང་མེད་གཏི་མུག་མེད་པ་གསུམ་ཚང་བ་ལས་སྐྱེས་སོ། ། གསུམ་པ་ལ་གསུམ་སྟེ། ཉོན་མོངས་གང་གི་མཐར་འབྱིན་པ། གང་གི་གཞི་གང་ཡིན་པ།
དངོས་གཞིར་འགྱུར་བའི་ཚད་དོ། ། དང་པོ་ནི། གསོད་པ་དང་། གནོད་སེམས་དང་། ཚིག་རྩུབ་པོ་གསུམ་ནི། ཞེ་སྡང་གིས་མཐར་ཕྱིན་པར་བྱེད་ཅིང་། ལོག་གཡེམ་དང་བརྣབ་སེམས་དང་། མ་བྱིན་ལེན་གསུམ་པོ་ཆགས་པས་རྫོགས་བྱེད་ལ། ལོག་ལྟ་གཏི་མུག་གིས་དང་། ལྷག་མ་རྫུན་ཕྲ་མ་ངག་འཁྱལ་གསུམ་ཆགས་སོགས་གསུམ་ཆར་གྱིས་རྫོགས་པར་འདོད་དོ། །
གཉིས་པ་ནི། ཆ་དེ་བཞིའི་གཞི་ནི་རིམ་པ་བཞིན་སེམས་ཅན་དང་ལོངས་སྤྱོད་དང་མིང་གཟུགས་ཏེ་ཕུང་པོ་ལྔ་དང་། མིང་གི་ཚོགས་སོ། ། གསུམ་པ་ནི། ཅི་གསད་བྱ་དང་དུས་མཉམ་དུ་དེའི་སྔར་གསོད་བྱེད་ཤི་ནས་ལས་ལམ་དངོས་ཡོད་དམ་མེད་ཞེ་ན། གསད་བྱས་ལས་སྔར་བ་དང་དུས་མཉམ་དུ་གསོད་བྱེད་ཤི་བ་ལ་ནི་སྦྱོར་བ་བྱ་ཞིང་། འབྲས་བུ་རྫོགས་ཀྱང་གསོད་པའི་ལས་ལམ་གྱི་དངོས་གཞི་མེད་དེ། གསོད་བྱེད་ལ་ཕྱི་མའི་ལུས་གཞན་སྐྱེས་པའི་ཕྱིར་རོ། ། དེ་ཡང་དངོས་གཞི་ནི། སྦྱོར་བ་བྱས་པའི་ལུས་ཉིད་ལས་གྲུབ་དགོས་པས་སོ། །
འོ་ན་དམག་དང་ལིངས་སོགས་ཀྱི་ཚེ་གཅིག་གིས་བསད་ན་ལས་དེ་དང་སུ་ལྡན་ནམ་ཞེ་ན། དམག་དང་ལིངས་ལ་སོགས་དོན་གཅིག་པའི་ཕྱིར། དེའི་མི་ཐམས་ཅད་ལའང་དངོས་སུ་བྱེད་པ་པོ་བཞིན་དུ་ལས་དངོས་གཞི་ལྡན་ལ། དེར་ནན་གྱིས་ཁྲིད་པ་སྲོག་གི་ཕྱིར་ཡང་མི་གསོད། ཞེས་ངེས་པ་བྱས་པ་ལ་ནི་མི་འགྱུར་ཏེ། དོན་གཅིག་པ་མེད་པས་སོ། ། བཞི་པ་ལ་གསུམ་སྟེ། དངོས། ལས་ལམ་གྱི་སྒྲ་དོན། ལོག་ལྟའི་བྱེད་ལས་སོ། །
དང་པོ་ལ་གསུམ་སྟེ། ལུས། ངག་དང་། ཡིད་ཀྱིས་ལས་ཀྱི་མཚན་ཉིད་དོ། ། དང་པོ་ལ་གསུམ་སྟེ། སྲོག་གཅོད། མ་བྱིན་ལེན། འདོད་ལོག་གོ ། དང་པོ་ནི། སྲོག་གཅོད་ཅེས་པ་ལ་སྲོག་ནི།
སྲོག་དབང་ངམ། ལུས་སེམས་ལ་རྟེན་པའི་རླུང་སྟེ། དེ་གཅོད་པ་ནི་འདི་གསོད་ཅེས་བསམ་བཞིན་དུ་སྟེ། ཟད་བྱེད་པ་དེ་མེད་ཀྱང་ཆོས་མིན་དུ་འགྱུར་བར་འདོད་པ་ཐལ་འགྱུར་བདུན་གྱིས་བཀག་གོ ། དེ་ཉིད་མ་ནོར་བར་ཏེ། སུ་ཡིན་ཡང་རུང་བ་བསད་སྙམ་ན་ནི་མི་འགྱུར་རོ། ། སར་ནི་ནོར་བ་བསད་པ་དང་། ཐོ་ཡོར་སོགས་ལ་བསྣུན་ཏེ། སྲོག་ཆགས་གསོད་དོ་སྙམ་པ་ལ་དངོས་གཞི་མེད་ཀྱང་སྲོག་གཅོད་དང་འདྲ་བའི་ཉེས་པ་འབྱུང་བར་བཤད་དོ། ། རང་ལས་གཞན་ཏེ།
རང་ཉིད་གསོད་པ་ནི། འདུལ་བར་སྦོམ་པོར་བཤད་དོ། ། བསད་པ་སྟེ་རང་གི་སྔོན་དུ་ཤི་ཟིན་པའོ། ། དུག་དང་སྔགས་དང་བྱད་སོགས་ཀྱི་བསད་ཀྱང་དེའོ། ། གཉིས་པ་ནི། མ་བྱིན་པར་ལེན་པ་ནི་བསམ་བཞིན་དུ་མ་ནོར་བར་གཞན་གྱི་ནོར་མཐུས་དངོས་སུ་ཕྲོགས་པའམ། འཇབ་བུས་མ་ཚོར་བར་བདག་གིར་བྱེད་པ་སྟེ། བུ་ལོན་དང་གཏམ་པ་ལ་དོར་བྱེད་དམ་གཡོ་སྒྱུས་བསླུས་ནའང་དེའོ། ། བསྡུ་བར། ཞེ་སྡང་གིས་གཞན་གྱི་རྫས་སྲེག་པ་སོགས་ནི་རྐུ་པ་དང་འདྲ་བའམ་དེ་བས་སྡིག་པ་ཆེ་བར་བཤད་པ་ལ།
འདུལ་བར་དེ་དང་སྔགས་ཀྱིས་གཏེར་དུ་བཅུག་པ་སོགས་སྦོམ་པོར་བཤད་དོ། ། མཆོད་རྟེན་ལ་ཕུལ་བ་རྐུས་ན་མྱ་ངན་ལས་འདའ་བ་ན། འབུལ་བ་པོ་ལ་བསོད་ནམས་འབྱུང་བའི་ཆེད་དུ་དེ་ཀུན་ཡོངས་སུ་བཟུང་བའི་སངས་རྒྱས་ལས་སམ། དེ་བསྲུང་བ་ལས་དང་། བདག་པོ་མེད་པའི་གཏེར་བྲུས་ན་ཡུལ་གྱི་བདག་པོ་ལས་ཏེ། འདུལ་བར་སྦོམ་པོར་བཤད་དོ། ། རབ་བྱུང་གྲོངས་པའི་རྫས་རྐུ་ན་གསོལ་བའི་ལས་བྱས་ན་མཚམས་ཁོང་པ་ལས་དང་། མ་བྱས་ནས་སངས་རྒྱས་ཀྱི་སློབ་མ་ཀུན་ལ་རྐུས་པའོ། ། གསུམ་པ་ནི། བགྲོད་བྱ་མིན་པ་ལ་བགྲོད་བ་ནི།
འདོད་པའི་ལོག་གཡེམ་ཏེ། དེའང་རྣམ་པ་བཞིའོ། ། དེ་ལ་བགྲོད་བྱ་མིན་པ་ནི་རང་གི་ཆུང་མ་དང་སྨད་འཚོང་། གླ་བྱིན་པ་ལས་གཞན་པ། གཞན་གྱིས་ཡོངས་སུ་བཟུང་བ་དང་། མ་དང་བུ་མོ་སོགས་དང་། ཕ་མའི་བདུན་རྒྱུད་ཚུན་ཆད་དང་། རབ་ཏུ་བྱུང་མ་དང་། མས་བསྲུང་བ་སོགས་དང་། ཕོ་དང་མ་ནིང་ངོ་། །
ཡན་ལག་མིན་པ་ཁ་དང་བཤང་ལམ་མོ། ། ཡུལ་མིན་པ། མཆོད་རྟེན་དང་གཙུག་ལག་ཁང་དང་། སྐྱེ་བོ་མང་པོའི་མངོན་སུམ་དང་སྣང་བ་ཡོད་པ་སོགས་སོ། ། དུས་མིན་པ་སྦྲུམ་མ་དང་། ནུ་ཞོ་འཐུང་བ་དང་བསྙེན་གནས་ལ་གནས་པ་སོགས་ཏེ། ཕྱི་མ་གསུམ་རང་གི་ཆུང་མ་ལའང་འདོད་ལོག་ཏུ་འགྱུར་ཞིང་། བསྡུ་བར་ལན་ལྔ་ལས་དེ་མ་ཐག་བགྲོད་པའང་དེར་བཤད་དོ། ། དེའང་མ་ནོར་བ་སྟེ། རང་གི་ཡིན་པར་འདུ་ཤེས་པའི་གཞན་གྱི་ཆུང་མ་ལ་བགྲོད་ཀྱང་མི་འགྱུར་ཤིང་།
ལྷས་བྱིན་གྱི་ཡིན་པའི་འདུ་ཤེས་ཀྱིས་མཆོད་སྦྱིན་གྱི་ལ་བགྲོད་ན་ཁ་ཅིག་འགྱུར་བར་སྨྲ་ལ། གཞན་ནི་བསམ་སྦྱོར་འཛོལ་བས་མི་འགྱུར་ཏེ་སྲོག་གཅོད་པ་ལྟར་རོ། ། རབ་བྱུང་མ་ལ་བགྲོད་ན་ཡུལ་གྱི་བདག་པོ་ལ་གཡེམ་པ་སྟེ། གཞོན་ནུ་མ་ལ་བགྲོད་པ་ན་གང་ལ་བྱིན་པ་ལས་དང་། བྱིན་པ་མེད་ན་བསྲུང་བྱེད་དང་། ཐ་ན་རྒྱལ་པོ་ལས་སོ། གཉིས་པ་ངག་ལ་བཞི་ལས། དང་པོ་རྫུན་ལ་གཉིས་ཏེ། དངོས་དང་། ཞར་བྱུང་མཐོང་ཐོས་བཤད་པའོ། །
དང་པོ་ནི། རྫུན་ཚིག་ནི། སྨྲ་བྱའི་དོན་དེ་ལ་འདུ་ཤེས་གནས་ཚུལ་ལས་གཞན་དུ་བསྒྱུར་ནས་སྨྲ་བའི་ཚིག་དེའི་དོན་གཞན་གྱི་མངོན་པར་གོ་ན་སྟེ། མ་མཐོང་བ་ལ་མཐོང་ཞེས་སོགས་སྨྲ་བའོ། ། མ་གོ་ན་ངག་འཁྱལ་ཏེ། ངག་དུ་མ་སྨྲ་པའི་རྫུན་ལུས་ཀྱིས་བརྡ་བྱེད་པ་དང་། ལུས་ངག་གཉིས་ཀས་མི་བྱེད་པ་གསོ་སྦྱོང་ལ་གནས་བརྟན་གྱིས་ཡོངས་དག་དྲིས་པ་ན་ལྟུང་བ་ཡོད་བཞིན་དུ་ཅི་ཡང་མི་སྨྲ་བས་སོ། ། གཉིས་པ་ནི། མདོར་མཐོང་ཐོས་ཤེས་རྟོགས་བཞི་ལ་བདེན་པ་དང་། རྫུན་པར་སྨྲ་བའི་ཐ་སྙད་བཅུ་དྲུག་གསུངས་པ་ལ་དེ་བཞིའི་མཚན་ཉིད་ནི།
མིག་ཤེས་དང་། རྣ་བ་སྟེ་ཉན་ཤེས་དང་། ཡིད་ཀྱི་རྣམ་ཤེས་དང་རྣ་ལྕེ་ལུས་ཀྱི་རྣམ་ཤེས་གསུམ་གྱི་ཉམས་སུ་མྱོང་བ་གང་དེ་རིམ་པ་བཞིན། མཐོང་བ་དང་ཐོས་པ་དང་། རྣམ་པར་ཤེས་པ་དང་རྟོགས་པར་བཤད་དེ། དྲི་རོ་རེག་བྱ་གསུམ་ནི་ལུང་མ་བསྟན་ཡིན་པས་ཤི་བ་དང་འདྲ་བས་སམ། སློབ་དཔོན་འདུས་བཟང་། ཕྲད་ནས་འཛིན་པར་འདྲ་བས་རྟོགས་པ་ཞེས་གཅིག་ཏུ་བྱས་ཟེར། གོང་མ་པ་ནི་ཐོས་རྟོག་ཤེས་གསུམ་ཐོས་བསམ་སྒོམ་པའི་རིག་པ་ལ་བཞེད་དོ། ། གཉིས་པ་ཕྲ་མ་ནི།
ཕ་རོལ་མཐུན་པ་དབྱེ་བའམ་མི་མཐུན་པ་མི་འདུམ་པའི་ཆེད་དུ་ཉོན་མོངས་ཅན་གྱི་སེམས་ཀྱིས་ཚིག་བདེན་པའམ་མི་བདེན་པ་མངོན་པར་བརྗོད་ཅིང་གོ་བའོ། ། གསུམ་པ་ཚིག་རྩུབ་པ་ནི། གཞན་ལ་སེམས་ཉོན་མོངས་ཅན་གྱི་ཚིག་མི་སྙན་པ་མ་ནོར་བར་བརྗོད་ཅིང་གོ་བའོ། ། བཞི་པ་ངག་འཁྱལ་བ་ནི། ཉོན་མོངས་ཅན་གྱི་ཚིག་ཀུན་ནོ། ། སྡེ་པ་གཞན་ནི། རྫུན་སོགས་གསུམ་པོ་དེ་ལས་གཞན་པའི་ཉོན་མོངས་ཅན་གྱི་ཚིག་ཡིན་ཞེས་ཟེར་ཏེ། དཔེར་ན་ལོག་འཚོ་ཅན་གྱི་ཁ་གསག་དང་། ཆགས་པ་ཅན་གྱི་གླུ་དང་། ཟློས་གར་མཁན་གྱི་བཞད་གད་བཞིན་དང་།
དེའི་ལྟ་བར་གྱུར་ནས་བསྟན་བཅོས་ངན་པ་འདོན་པ་བཞིན་ནོ། ། གསུམ་པ་ལ་གསུམ་གྱི། བརྣབ་སེམས་ནི། མཐུའམ་འཇམ་བུའང་རུང་ལོག་པ་མི་རིགས་པའི་གཞན་གྱི་ནོར་བདག་གིར་གྱུར་ན་ཅི་མ་རུང་སྙམ་ནས་ཆགས་ཤིང་བདག་གིར་བྱེད་པ་འདོད་པའོ། ། གཉིས་པ་ལ་གནོད་སེམས་ནི་སེམས་ཅན་ཕ་རོལ་ལ་སྡང་བ་བཞིན་གནོད་པའི་རྣམ་པར་ཞུགས་པའོ། ། གསུམ་པ་ལོག་ལྟ་ནི། ལས་དགེ་མི་དགེ་མེད་པར་ལྟ་བ་སོགས་ལས་འབྲས་དང་འཕགས་པ་ལ་སྐུར་པ་འདེབས་པའོ། ། གཉིས་པ་ལས་ལམ་གྱི་སྒྲ་དོན་ནི། བཅུ་པོ་འདི་ལ་ཡིད་ཀྱི་གསུམ་སྟེ། དེ་གསུམ་དང་མཚུངས་ལྡན་གྱི་བསམ་པ་ནི།
དེ་གསུམ་གྱི་དབང་གིས་དེ་གསུམ་དང་མཐུན་པར་བྱེད་པའི་ཕྱིར་སེམས་པ་རྒྱུ་བའི་ལམ་ཡིན་པས་ལས་ཀྱི་ལམ་ཡིན་གྱི་ལས་མིན་ལ། གཞན་བདུན་ནི་ལུས་ངག་གི་ལས་ཡིན་པའི་ལས་ཀྱང་ཡིན་ལ། དེ་དག་ལ་བརྟེན་ནས་སེམས་ལ་འཇུག་པའི་ལས་ཀྱི་ལམ་ཡང་ཡིན་ནོ། ། མདོ་སྡེ་པ་སོགས་སེམས་པའམ། བསམ་པའི་ལས་ཀྱང་ཡིན་ལ། བདེ་འགྲོའི་ལམ་ཡང་ཡིན་པས་བཅུ་ཆར་ལས་ལམ་དུ་བཞེད་དོ། ། གསུམ་པ་ལ་གསུམ་སྟེ། ལོག་ལྟས་དགེ་རྩ་གཅོད། ཆད་པའི་ངོ་བོ་སྤྱིར་བཏང་། དམིགས་བསལ་དང་བཅས་པས་མཚམས་སྦྱོར་ཚུལ།
དང་པོ་ནི མེད་པའི་ལོག་ལྟས་དགེ་རྩ་གཅོད་ཅེས་བསྟན་ནས། དེ་བཤད་པ་ལ་བཞི་སྟེ། གང་གཅོད་ཞེ་ན། ཁམས་གོང་གི་དང་། འདོད་པའི་སྦྱོར་བྱུང་ནི་སྔར་ཉམས་ཟིན་པའི་འདོད་པར་གཏོགས་པའི་དགེ་བ་སྐྱེས་ཐོབ་དངོས་སུ་སྟེ། གཞན་གྱིའང་ཐོབ་པ་ཐག་བསྲིང་ངོ་། ། གང་ལ་དམིགས་པས་གཅོད་ཅེ་ན། ལེགས་སྤྱད་དང་ཉེས་སྤྱད་མེད་ཞེས་རྒྱུ་དང་། དེ་དག་གི་འབྲས་བུ་མེད་ཅེས་འབྲས་བུ་ལ་སྐུར་པ་འདེབས་པ། གང་རུང་ངམ་གཉིས་ཀས་དང་།
ཟག་བཅས་ཟག་མེད་དང་སྐལ་བ་མཉམ་མི་མཉམ་གྱི་ཁམས་ལ་དམིགས་པ་ཀུན་གྱིས་སོ། ། ཇི་ལྟར་གཅོད་ཅེ་ན། སྒོམ་སྤང་བཞིན་ལོག་ལྟ་ཆུང་འབྲིང་དགུས་དགེ་རྩ་ཆེ་འབྲིང་དགུ་རིམ་གྱིས་སོ། ། གང་དུ་གཅོད་ཅེ་ན། འཆལ་བའི་ཤེས་རབ་བརྟན་ཞིང་སྡིག་པའི་བསམ་པ་ཅན་ཞིག་གིས། གཅོད་པའི་བྱང་ལས་གཞན་གླིང་གསུམ་གྱི་མིའི་ནང་དུ་དང་། དེའི་བྱེ་བྲག་སྐྱེས་པ་བུད་མེད་ཀྱིས་གཅོད་ལ། དེ་ཡང་བསམ་པ་གཡོ་བའི་སྲེད་པ་གཅོད་པ་མིན་གྱི་ལྟ་བ་གཅོད་པས་སོ། ། གཞན་དུ་ན་ལྷ་ཚེ་རིང་པོའི་རྟེན་ལ་ལོག་ལྟ་སྐྱེས་ཏེ་བཅད་པར་བཤད་དོ། ། གཉིས་པ་ནི།
ཆད་པའི་ངོ་བོ་ཅི་ཞེ་ན། ཆད་པ་དེ་ནི་དགེ་རྩའི་ཐོབ་པ་མི་ལྡན་པ་སྟེ། དགེ་བས་མ་ཐོབ་པའོ། ། གསུམ་པ་ནི། ཇི་ལྟར་མཚམས་སྦྱོར་ཞེ་ན། ཆད་པ་དེ་སླར་མཚམས་སྦྱོར་བ་ནི་རྒྱུ་འབྲས་ལ་ཐེ་ཚོམ་སྐྱེ་བའམ་རྒྱུ་འབྲས་ཡོད་པར་ལྟ་བས་ཏེ། དེ་དག་གི་དགེ་བ་སྐྱེས་ཐོབ་དགུའི་ཐོབ་པ་ཅིག་ཆར་འདྲེན་པ། མངོན་དུ་རིམ་གྱི་འགྱུར་ཏེ། ནད་བྱང་ནས་སྟོབས་རིམ་གྱིས་རྙེད་བ་བཞིན་ནོ། ། དེ་ཡང་གཞན་གྱིས་ཚེ་འདི་ལ་སྦྱོར་གྱི་མཚམས་མེད་བྱས་པའི་ཚེ་འདི་ལ་སྦྱོར་བ་མིན་ཏེ་རྐྱེན་གྱིས་ཆད་ན་དམྱལ་བར་སྐྱེ་བའི་བར་དོ་དང་རྒྱུ་འབྲས་ཆད་ན་དམྱལ་བ་ནས་འཆི་བར་ཕྱོགས་ན་སྦྱོར་རོ། །
ལྔ་པ་ལས་ལམ་དུ་དང་སེམས་པ་ལྷན་ཅིག་འཇུག་པ་ལ་གཉིས་ཏེ། མི་དགེ་བ་དང་། དགེ་བའོ། ། དང་པོ་ནི། མི་དགེ་བ་དང་ལྷན་ཅིག་འཇུག་པ་ཡིད་ཀྱི་གསུམ་གང་རུང་རྐྱང་བ་མངོན་དུ་གྱུར་པ་དང་། གཉིས་དང་འཇུག་པ་གནོད་སེམས་ཀྱིས་སྲོག་གཅོད་པ་དང་། གསུམ་དང་འཇུག་པ་གནོད་སེམས་ཀྱིས་སྲོག་གཅོད་པ་དང་། ཅིག་ཆར་ནོར་འཕྲོག་པ་དང་། བཞི་དང་འཇུག་པ་དེ་གསུམ་དང་མཉམ་དུ་རྫུན་སྨྲ་བ་དང་། ལྔ་དང་དྲུག་དང་བདུན་དང་འཇུག་པ་དེ་བཞིའི་སྟེང་དུ་ཕྲ་མ་དང་ཚིག་རྩུབ་དང་ངག་འཁྱལ་སྨྲ་བའོ། །
བརྒྱད་ཀྱི་བར་རྣམས་དང་སེམས་པ་ལྷན་ཅིག་འཇུག་པ་གནོད་སེམས་ཀྱིས་སྲོག་གཅོད་སོགས་དྲུག་ལ་སྦྱོར་བ་བྱས་ནས་འདོད་ལོག་རང་གི་བྱས་ཏེ་མཉམ་དུ་མཐར་ཕྱིན་ནའོ། ། དགུའམ་བཅུ་དང་ནི་མིན་ཏེ་ཡིད་ཀྱི་གསུམ་ལྷན་གཅིག་མི་འབྱུང་བས་སོ། ། དགེ་བ་ནི་གཅིག་ནས་བཅུའི་བར་རྣམས་དང་། སེམས་པ་ལྷན་ཅིག་འབྱུང་ངོ་། ། འོན་ཀྱང་གཅིག་དང་བརྒྱད་དང་ལྔ་དང་སེམས་པ་ལྷན་ཅིག་འབྱུང་བ་མིན་ཏེ། ཡིད་ཀྱི་དང་པོ་གཉིས་སོ་སོ་བ་མི་སྲིད་ཅིང་། ལུས་ངག་གི་སྤོང་བ་ནི་བཞི་པའམ་བདུན་པ་ཡིན་པས་སོ། ། དེས་ན་གཉིས་དང་འཇུག་པའི་དགེ་བའི་སྒོ་ལྔ་ལ་གནས་པ་ན་ཡིད་ཀྱི་དང་པོ་གཉིས་དང་། ཡན་ལག་ལྟ་བ་དང་ལྡན་པ་ཡིད་ཤེས་ལ་གནས་པ་ན་ཡིད་ཀྱི་གསུམ་དང་། མི་དགེ་བའང་ལུང་མ་བསྟན་གྱི་དགེ་ཚུལ་ལེན་པ་ལ་སྤོང་བ་བཞི་ཁོ་ན་དང་དགེ་བའི་སྒོ་ལྔ་ལ་གནས་པའི་དེའི་ལེན་པ་ན་སྤོང་བཞི་དང་།
ཡིད་ཀྱི་དང་པོ་གཉིས་ཏེ་དྲུག་དང་། དགེ་བའི་ཡིད་ཤེས་ལ་གནས་པ་དེའི་ལེན་པ་ན་སྤོང་བཞི་དང་། ཡིད་ཀྱི་གསུམ་སྟེ་བདུན་དང་། མི་དགེའམ་ལུང་མ་བསྟན་གྱི་དགེ་སློང་ལེན་པ་ནའང་སྤོང་བདུན་ཁོ་ནའོ། ། དགེ་བའི་སྒོ་ལྔ་ལ་གནས་པའི་དེ་ལེན་པ་ན་སྤོང་བདུན་དང་ཡིད་ཀྱི་དང་པོ་གཉིས་ཏེ་དགུ་དང་། དགེ་བའི་ཡིད་ཤེས་ལ་གནས་པའི་དེ་ལེན་པ་ན་སྤོང་བདུན་དང་། ཡིད་ཀྱི་གསུམ་སྟེ་བཅུའོ། ། བར་མའི་ལུས་ངག་གི་སྤོང་བ་བཞི་ནི། གཅིག་དང་ལྔ་དང་བརྒྱད་དང་ལྷན་ཅིག་འབྱུང་བ་ཡོད་དོ། ། དྲུག་པ་ལ་གཉིས་ཏེ།
གང་ན་མི་དགེ་བ་དང་། དགེ་བ་དུ་ཡོད་དོ། ། དང་པོ་ནི། འགྲོ་བ་གང་ན་ལས་ལམ་དུ་མངོན་འགྱུར་དུ་ལྡན་པའི་སྒོ་ནས་ཡོད་ཅེ་ན། དམྱལ་བ་ལ་ནི། བཀྱལ་པ་སྨྲ་བ་དང་འཐབ་པའི་ཚིག་རྩུབ་དང་། རྒྱུད་རྩུབ་པས་སྡང་བའི་གནོད་སེམས་གསུམ་མངོན་འགྱུར་དང་ལྡན་པ་གཉིས་ཀས་ཡོད་དོ། ། བརྣབ་སེམས་དང་ལོག་ལྟ་ནི་ལྡན་པས་ཡོད་ཀྱིས་མངོན་འགྱུར་མེད་དེ། ཆགས་བྱའི་དངོས་པོ་མེད་པས་དང་ལས་འབྲས་མངོན་དུ་གྱུར་པས་སོ། ། གཞན་མེད་དེ་ལས་མ་ཟད་བར་དུ་མི་འཆི་བས་དང་།
རྫས་དང་བུད་མེད་བཟུང་བ་མེད་པས་དང་། རྫུན་ལ་དགོས་པ་མེད་པ་དང་། བྱེ་ཟིན་པས་སོ། ། སྒྲ་མི་སྙན་ན་ཡིད་ཀྱི་གསུམ་ལྡན་པས་ཡོད་ཀྱི་དངོས་སུ་མེད་དེ། ང་ཡིར་འཛིན་པ་མེད་པས་དང་། རྒྱུད་འཇམ་པས་ཀུན་ནས་མནར་སེམས་ཀྱི་གཞི་མེད་པས་དང་། སྡིག་པ་ཅན་གྱི་བསམ་པ་མིན་པས་སོ། ། སྒྲ་མི་སྙན་དེ་ན་བདུན་པ་ངག་འཁྱལ་ལྡན་པ་དང་། དངོས་སུ་ཡང་ཡོད་དེ། ཉོན་མོངས་པའི་སེམས་ཀྱིས་གླུ་ལེན་པས་སོ། །
གཞན་མེད་དེ། ཚེ་ངེས་པ་དང་རྫས་དང་བུད་མེད་བཟུང་བ་མེད་པའོ། ། ངག་གིས་གསུམ་ལ་དགོས་པ་མེད་པ་དང་། སྡིག་པ་ཅན་གྱི་བསམ་པ་མིན་པས་སོ། ། མི་ཚངས་སྤྱོད་ནི་བུད་མེད་བཟུང་སྟེ་ཤིང་གི་རྩར་ཁྲིད་པས་བགྲོད་བྱ་ཡིན་ན་ཤིང་གིས་སྒྲིབ་ཅིང་། མིན་ན་མི་སྒྲིབ་པས་ཉལ་པོ་མི་བྱེད་དོ། ། དེ་གཉིས་མིན་པའི་འདོད་པ་གཞན་ན་མི་དགེ་བ་བཅུ་དངོས་སུ་ཡོད་དེ། མི་ལ་སྡོམ་མིན་དང་བར་མ་དང་གཞན་ལ་བར་མའོ། ། འཁོར་ལོས་སྒྱུར་བ་འབྱུང་བ་ན་མི་ལའང་བཅུ་ཅར་མེད་དེ། དེའི་ཚེ་གླུ་ལེན་པའང་ངེས་འབྱུང་གིས་བླངས་པས་སོ། །
གཉིས་པ་ནི། དགེ་བའང་ཡིད་ཀྱི་གསུམ་ནི་ཁམས་དང་འགྲོ་བ་ཐམས་ཅད་ན་རྙེད་པ་དང་མངོན་འགྱུར་གཉིས་ཀའི་སྒོ་ནས་ཡོད་ཅིང་། ལུས་ངག་གིས་ནི་གཟུགས་མེད་ཀྱི་འཕགས་པ་དང་། འདུ་ཤེས་མེད་པའི་སེམས་ཅན་ལ་རིམ་པའི་རྙེད་པས་ཟག་མེད་དང་བསམ་གཏན་གྱི་སྡོམ་པའི་སྤོང་བདུན་ཡོད་ལ། དེ་དག་གི་ལྷག་མར་བྱས་པའི་ཁམས་དང་འགྲོ་བ་ཐམས་ཅད་ན་དེ་བདུན་མངོན་དུ་གྱུར་པའི་སྒོ་ནས་ཀྱང་ཡོད་དེ། དུད་འགྲོ་དང་ཡི་དྭགས་ལ་བར་མ་དང་། གཟུགས་ཁམས་པ་ལ་སྡོམ་པ་དང་གཞན་ན་དེ་གཉིས་ཀའོ། ། འོན་ཀྱང་དམྱལ་བཅས་སྒྲ་མི་སྙན་མ་གཏོགས་སོ། ། གཉིས་པ་ལས་ལམ་གྱི་འབྲས་བུ་ལ་གཉིས་ཏེ། དངོས་དང་།
དེའི་རྒྱུ་མཚན་ནོ། ། དང་པོ་ནི། དགེ་མི་དགེའི་ལས་ལམ་བཅུ་པོ་ཐམས་ཅད་བདག་པོ་རྒྱུ་མཐུན་དང་རྣམ་སྨིན་གྱི་འབྲས་བུ་འབྱིན་པར་འདོད་དེ། དེ་ལ་མི་དགེ་བ་ཆུང་འབྲིང་ཆེན་པོའི་རྣམ་སྨིན་ཡི་དྭགས་དུད་འགྲོ་དམྱལ་བར་སྐྱེ་བའོ། ། སྃར་ནི་ཆུང་དུས་དུད་འགྲོ་དང་འབྲིང་གིས་ཡི་དྭགས་སུ་བཤད་དེ། དེ་དག་སྡུག་བསྔལ་ཆེ་འབྲིང་གིས་དང་། ཆུང་བ་ཆུང་ངུས་ཡིན་པའི་མི་ལའོྃ། ། རྒྱུ་མཐུན་ལ་བྱེད་པ་རྒྱུ་མཐུན་ནི་སོ་སོས་བྱེད་པར་འདོད་པའོ། ། བྱེད་པ་རྒྱུ་མཐུན་ནི་བརྒྱ་ལ་མིར་སྐྱེས་ནའང་། རིན་ཆེན་ཕྲེང་བར།
གསོད་པ་ཡིས་ནི་ཚེ་ཐུང་འགྱུར། རྣམ་པར་འཚེ་བས་གནོད་པ་མང་། རྐུ་བ་ཡིས་ནི་ལོངས་སྤྱོད་ཕོངས། བྱི་བོ་བྱེད་པས་དགྲ་ཟླར་བཅས། རྫུན་དུ་སྨྲ་བས་སྐུར་བ་སྟེ། ཕྲ་མ་ཡིས་ནི་བཤེས་དང་འབྱེད། ཚིག་རྩུབ་ཉིད་ཀྱིས་མི་སྙན་ཐོས། མ་འབྲེལ་པ་ཡིས་ཚིག་མི་བཙུན། ། བརྣབ་སེམས་ཡིད་ལ་རེ་བ་འཇོམས། ། གནོད་སེམས་འཇིགས་པ་སྦྱིན་བར་བཤད། །
ལོག་པར་ལྟ་བས་ལྟ་ངན་ཉིད། ། ཅེས་འབྱུང་ངོ་། ། བདག་པོའི་འབྲས་བུ་ནི་རིམ་བཞིན། ཕྱི་རོལ་གཟི་ཆུང་གནོད་མང་དང་། ། རྡུལ་འཁྲིགས་དྲི་ང་མཐོ་དམའ་ཅན། ཚ་སྒོ་ཅན་སོགས་དུས་ལོག་དང་། འབྲས་བུ་ཕྲ་ཁ་ཆུང་བའང་མེད། ཅེས་པའི་ཡུལ་དུ་སྐྱེ་བའོ། ། གཉིས་པ་ནི། རྒྱུ་མཚན་ཅིས་འབྲས་བུ་དེ་གསུམ་འགྲུབ་ཅེ་ན།
སྲོག་གཅོད་ལ་མཚོན་ན་དེས་གཞན་སྡུག་བསྔལ་བར་བྱས་པའི་ཕྱིར་རྣམ་སྨིན་ངན་སོང་དུ་སྐྱེ་བ་དང་། བསད་དེ་ཚེ་མི་གནས་པར་བྱས་པའི་ཕྱིར་རྒྱུ་མཐུན་ཚེ་ཐུང་བ་དང་། གཟི་བརྗིད་མེད་པར་བྱས་པའི་ཕྱིར། བདག་འབྲས་ཡུལ་གཟི་ཆུང་བར་སྐྱེ་བ་སྟེ་འབྲས་བུ་གསུམ་མོ། ། གཞན་དགུ་ལའང་སྦྱར་རོ། ། དགེ་བ་ཟག་བཅས་ཆུང་འབྲིང་ཆེན་པོའི་རྣམ་སྨིན་ནི། མི་དང་ལྷ་དང་གོང་མའི་ལྷར་སྐྱེ་བ་དང་། རྒྱུ་མཐུན་དང་བདག་འབྲས་ནི་སྔ་མ་ལས་ཟློག་པ་སྟེ། ཕྲེང་བར། མི་དགེ་ཅེས་བྱ་དེ་རྣམས་ཀྱིས།
རྣམ་སྨིན་གྲགས་པ་གང་ཡིན་པ། དགེ་བ་རྣམས་ནི་ཐམས་ཅད་ལ། འབྲས་བུ་དེ་ནི་ལོག་སྟེ་འབྱུང་། ཞེས་སོ། ། གསུམ་པ་ལ་གཉིས་ཏེ། འདོད་པ་བརྗོད་པ་དང་། མི་འཐད་པ་དགག་པའོ། ། དང་པོ་ནི། ལོག་པའི་ངག་དང་། ལས་ཀྱི་མཐའ་དང་།
འཚོ་བ་གསུམ་གསུངས་པའི་གཉིས་ལས་གཞན་པའི་ལོག་འཚོ་གང་ཡིན་ཞེ་ན། སྔ་མ་གཉིས་ཞེ་སྡང་དང་གཏི་མུག་ལས་སྐྱེས་པའི་ངག་གི་ལས་དང་ལུས་ཀྱི་ལས་སོ། ། ལུས་དང་ངག་གི་ལས་ཆགས་པ་ལས་སྐྱེས་པ་ནི་ལོག་འཚོའོ། ། དེ་སྦྱང་དཀའ་བས་སྒྲིམ་པར་བྱ་བའི་ཕྱིར་དུ་གཉིས་ལས་ལོགས་ཤིག་ཏུ་བསྟན་ནོ། ། གཉིས་པ་ནི། གལ་ཏེ་འཚོ་བའི་ཡོ་བྱད་ལ་ཆགས་པས་བསླངས་བའི་ལུས་ངག་གི་ལས་ཁོ་ན་ལོག་འཚོ་ཡིན་གྱི། བདག་དགའ་བའི་ཆེད་དུ་གར་དང་གླུ་ལེན་སོགས་ཏེ་མིན་པར་སེམས་པ་ནི་འཐད་པ་མིན་ཏེ། ཚུལ་ཁྲིམས་ཀྱི་ཕུང་པོའི་མདོར། དད་པས་སྦྱིན་པ་སྤྱད་དེ། གླང་ཆེན་འཐབ་པ་སོགས་ལྟ་བ་དང་།
གླུ་སྒྲ་ཉན་པ་སོགས་ལོག་འཚོར་བཀའ་བསྩལ་པ་དང་འགལ་བའི་ཕྱིར་རོ། ། གསུམ་པ་རྒྱུ་འབྲས་ཀྱི་སྒོ་ནས་དབྱེ་བ་ལ་གསུམ་སྟེ། ལས་གང་འབྲས་བུ་གང་དང་ལྡན་ཞེ་ན། དྲི་བཅས་སྤོང་ལམ་སྟེ་བར་ཆད་མེད་ལམ་ཟག་བཅས་ཀྱི་ལས་ནི་རྣམ་སྨིན་སོགས་ལྔ་ཡི་འབྲས་བུར་བཅས་ལ། སྤོང་ལམ་དྲི་མེད་ནི་རྣམ་སྨིན་ལ་བཞི་ཡིས་སོ། ། གཉིས་པ་ནི། ཟག་བཅས་སྤོང་ལམ་ལ་གཞན་པའི་དགེ་མི་དགེའང་བཞི་ཡིས་ཏེ་བྲལ་འབྲས་དོར་བའོ། ། ཟག་མེད་སྤོང་ལམ་གྱི་ལྷག་མ་དང་ལུང་བསྟན་པ་ནི། རྣམ་སྨིན་དང་བྲལ་འབྲས་མིན་པ་གསུམ་གྱིས་འབྲས་བུར་བཅས་སོ། ། དེ་དག་གི་ཟག་བཅས་ལ་བྲལ་འབྲས་མེད་པ་དང་།
བར་ཆད་མེད་ལམ་ལ་དང་རྣམ་གྲོལ་ལམ་གཞི་མཐུན་དུ་འདོད་པའང་བཀག་གོ ། གཉིས་པ་ལ་ལྔ་སྟེ། དགེ་བ་སོགས། འདས་པ་སོགས། རང་ས་སོགས། སློབ་པ་སོགས། མཐོང་སྤངས་སོགས་ཕན་ཚུན་དུ་ལྡན་ནོ། ། དང་པོ་ནི། དེ་ཡང་དགེ་སོགས་ནི་དགེ་བའི་འབྲས་བུས་དགེ་བ་དང་སོགས་པའི་མི་དགེ་བ་དང་། ལུང་མ་བསྟན་ཡིན་ན་རིམ་པས་རྣམ་སྨིན་མིན་པ་བཞི་དང་།
སྐྱེས་བདག་གཉིས་དང་སྐྱེས་བདག་རྣམ་སྨིན་གསུམ་མོ། ། མི་དགེ་བའི་འབྲས་བུ་དགེ་བ་དང་། སོགས་པས་མི་དགེ་བ་དང་། ལུང་མ་བསྟན་ཡིན་ན། སྐྱེས་བདག་གཉིས་དང་། སྐྱེས་བདག་རྒྱུ་མཐུན་གསུམ་དང་། བྲལ་བ་མིན་པ་བཞི་སྟེ་རིམ་པ་བཞིན་ནོ། ། ལུང་བསྟན་མིན་པའི་འབྲས་བུ་དགེ་བ་དང་སོགས་པའི་མི་དགེ་བ་དང་ལུང་མ་བསྟན་ཡིན་ན་རིམ་པས་སྐྱེས་བདག་གཉིས་དང་། སྐྱེས་བདག་གཉིས་རྒྱུ་མཐུན་གསུམ་གསུམ་སྟེ། མི་དགེ་བ་དང་སྒྲིབ་ལ་ལུང་མ་བསྟན་ནི།
ཉོན་མོངས་ཅན་དུ་འདྲ་བས་ཕན་ཚུན་རྒྱུ་མཐུན་དུ་འགྱུར་རོ། ། གཉིས་པ་ནི། ལས་ལ་འདས་པའི་འབྲས་བུ་ཐམས་ཅད་དེ། དུས་གསུམ་གང་ཡིན་ཡང་བྲལ་འབྲས་མ་ཡིན་པ་བཞི་བཞིའོ། ། བར་མ་ད་ལྟར་བ་འབྲས་བུ་མ་འོངས་པ་ཡིན་ནའང་དེ་བཞིའོ། ། བར་མ་ཉིད་ཡིན་ན་སྐྱེས་བདག་གཉིས་སོ། ། མ་སྐྱེས་པ་མ་འོངས་པའི་ལས་ཀྱི་འབྲས་བུ་མ་འོངས་པ་ཡིན་ན། སྐྱེས་བདག་རྣམ་སྨིན་གསུམ་མོ། ། གསུམ་པ་ནི། རང་གི་ས་པའི་ལས་ཀྱི་འབྲས་བུ་རང་ས་བ་ཡིན་ན་བྲལ་འབྲས་དོར་བ་བཞི་སྟེ།
ཟག་མེད་ཡིན་ན་རྣམ་སྨིན་ཡང་དོར་བ་གསུམ་མོ། ། གཞན་གྱི་ས་པ་ཟག་མེད་ཡིན་ན་དེ་གསུམ་དང་། ཟག་བཅས་ཡིན་ན་སྐྱེས་བདག་གཉིས་སོ། ། བཞི་པ་ནི། སློབ་པའི་འབྲས་བུ་སློབ་པ་དང་སོགས་པའི་མི་སློབ་པ་དང་དེ་གཉིས་མིན་གང་ཡིན་ཡང་གསུམ་རེ་རེ་སྟེ། འོན་ཀྱང་དང་པོ་གཉིས་རྣམ་སྨིན་དང་བྲལ་བ་དོར་བ་དང་། གསུམ་པ་རྣམ་སྨིན་དང་རྒྱུ་མཐུན་དོར་བའོ། ། མི་སློབ་པའི་ལས་ཀྱི་འབྲས་བུ་སློབ་པའི་ཆོས་དང་། སོགས་པས་མི་སློབ་པ་དང་གཉིས་མིན་ཡིན་ན་བདག་འབྲས་བཞི་དང་། སྐྱེས་བདག་རྒྱུ་མཐུན་གསུམ་དང་།
སྐྱེས་བདག་གཉིས་སོ། ། དེ་གཉིས་ལས་གཞན་སློབ་མི་སློབ་གཉིས་མིན་གྱི་འབྲས་བུ་ནི་སློབ་པ་དང་སོགས་པའི་མི་སློབ་པ་དང་གཉིས་མིན། ཡིན་ན་སྐྱེས་བདག་གཉིས་གཉིས་དང་ལྔའོ། ། ལྔ་པ་ནི་མཐོང་སྤང་གི་འབྲས་བུ་མཐོང་སྤང་དེ་དང་སོགས་པའི་སྒོམ་སྤང་དང་སྤང་བྱ་མིན་པ་ཡིན་ན། སྐྱེས་བདག་རྒྱུ་མཐུན་གསུམ་དང་བྲལ་བ་དོར་བ་བཞི་དང་། བདག་འབྲས་གཅིག་བུ་ཡིན་ནོ། ། སྒོམ་སྤང་གིས་ལས་ཀྱི་འབྲས་བུ་དེ་གསུམ་རྣམས་ཡིན་ན། སྐྱེས་བདག་ཉིད་དང་། བྲལ་བ་དོར་བ་བཞི་དང་སྐྱེས་བདག་བྲལ་བ་གསུམ་མོ། ། སྤང་བྱ་མིན་པའི་འབྲས་བུ་དེ་གསུམ་རྣམས་ཡིན་ན།
བདག་འབྲས་གཅིག་དང་། སྐྱེས་བདག་གཉིས་དང་། རྣམ་སྨིན་མིན་པ་བཞི་སྟེ་གོ་རིམས་བཞིན་ནོ། ། གཉིས་པ་ནི། བསྟན་བཅོས་ལ་གསུམ་འབྱུང་བའི་རིགས་པ་མིན་པས་སྐྱེད་པའི་ལས་ནི། ཉོན་མོངས་ཅན་ཚུལ་མིན་ཡིད་བྱེད་ལས་བྱུང་བས་སོ། ། ཁ་ཅིག་འགྲོ་འཆག་ལ་སོགས་པའི་ཆོ་ག་ཉམས་པའང་དེའོ་ཞེའོ། ། དེ་གཉིས་ལས་ཟློག་པ་རིགས་པས་སྐྱེད་པ་སྟེ་ལས་དགེ་བ་སོགས་སོ། ། གཞན་ལྷག་མ་གཉིས་མིན་གྱི་ལས་སོ། ། གསུམ་པ་ནི།
ཅི་ལས་གཅིག་དང་དུ་མའི་སྐྱེ་བ་གཅིག་དང་དུ་མ་ཉིད་འཕེན་ནམ། འོན་ཏེ་དུ་མས་གཅིག་དང་གཅིག་གིས་ཡང་དུ་མ་འཕེན་ཞེ་ན། ལས་གཅིག་ཁོ་ནའི་སྐྱེ་བ་རིས་མཐུན་གཅིག་ཁོ་ན་འཕེན་གྱི་ཚུལ་གཞན་ནི་མིན་ལ། གཅིག་གིས་འཕངས་པའི་རིས་མཐུན་ཡོངས་རྫོགས་བྱེད་པ་ནི་ལས་དུ་མའོ། ། འོ་ན་གནས་བརྟན་མ་འགགས་པས་བདག་བསོད་སྙོམས་གཅིག་གིས་རྣམ་སྨིན་གྱིས་སུམ་ཅུ་རྩ་གསུམ་པའི་ལྷར་ལན་བདུན་དང་ད་ལྟ་ཤཱཀྱ་ཕྱུག་པོར་སྐྱེ་བར་སྨྲས་པ་ཅི་ཞེ་ན། དེ་ནི་སྐྱེ་བ་དྲན་ནས་དགེ་བ་གཞན་བྱས་པ་སྟེ། དང་པོ་ནི། དོང་རྩེ་གཅིག་ཕུལ་བས་སྟོང་རྙེད་དེ། བདག་དོང་རྩེ་གཅིག་གིས་ཕྱུག་པོ་འདི་བྱུང་ཞིང་སྨྲ་པ་ལྟ་བུའོ། ། གོང་མ་པ་ནི།
ལས་གཅིག་གིས་ཀྱང་གཅིག་དང་དུ་མ་དང་། དུ་མས་ཀྱང་གཅིག་དང་དུ་མ་འཕེན་པའི་མུ་བཞི་བཞེད་དོ། ། ལས་འབའ་ཞིག་འཕེན་བྱེད་མིན་གྱི་རྣམ་སྨིན་དང་བཅས་པ་གཞན་ཡང་སྟེ། འོན་ཀྱང་སེམས་མེད་པའི་སྙོམས་འཇུག་གཉིས་པོ་དག་ནི་ལས་དང་ལྷན་ཅིག་མི་འབྱུང་བའི་འཕེན་བྱེད་མིན་ལ། ལས་དང་ལྷན་གཅིག་འབྱུང་ཡང་། ཤིང་གི་ཕྱི་ཤུན་ལྟར། ཕྱི་ན་གནས་པའི་ཐོབ་པའང་འཕེན་བྱེད་མིན་ཏེ། ལས་དང་འབྲས་བུ་མི་གཅིག་པས་སོ། ། སྤྱིའི་གཉིས་པ་ལས་སོ་སོར་བཤད་པ་ལ་གསུམ་སྟེ། སྤང་བྱ་སྒྲིབ་པ་གསུམ།
བསྟེན་བྱ་བསོད་ནམས་བྱ་བའི་གཞི་གསུམ། ཆ་མཐུན་དགེ་བ་གསུམ་བཤད་པའོ། ། དང་པོ་ལ་གསུམ་སྟེ། སྒྲིབ་པ་གསུམ་གྱི་ངོ་བོ། གང་ལ་སྒྲིབ་པ་གང་ཡོད་པ། ལས་སྒྲིབ་བྱེ་བྲག་ཏུ་བཤད་པའོ། ། དང་པོ་ནི། ཐུབ་པས་ལས་དང་ཉོན་མོངས་དང་རྣམ་སྨིན་གྱི་སྒྲིབ་པ་གསུམ་གསུངས་པ་དེ་གང་ཞེ་ན། འགྲོ་བ་གཞན་གྱིས་བར་མཚམས་མེད་པར་དམྱལ་བར་འགྲོ་བས་མཚམས་མེད་པའི་ལས་ཏེ། མ་དང་ཕ་དང་དགྲ་བཅོམ་གསུམ་གསོད་པ་དང་།
དགེ་འདུན་གྱི་དབྱེན་དང་། དེ་བཞིན་གཤེགས་པ་ལ་ངན་སེམས་ཀྱིས་ཁྲག་འབྱིན་པ་དང་ལྔ་རྣམས་ལས་ཀྱི་སྒྲིབ་པའོ། ། སྒྲོན་གསལ་དུ། ཕྱི་མ་གཉིས་ལ་སངས་རྒྱས་ཀྱི་སྐུ་འཇིག་པ་དང་། དམ་པའི་ཆོས་སྤོང་བ་བཤད་དེ། སངས་རྒྱས་གཤེགས་རྗེས་ཀྱི་དབང་དུ་མངོན་པར་མཛད་པ་མངོན་ཏོ། ། ཡང་དགྲ་བཅོམ་པ་ལ་ཁྲག་འབྱིན་པའི་སེམས་དང་། བྱང་ཆུབ་སེམས་དཔའི་ཏིང་ངེ་འཛིན་སྐྱོད་པ་དང་ལན་གསུམ་དུའང་བཤད་དོ། ། ཉོན་མོངས་པ་ཤས་ཆེ་བ་རྒྱུན་དུ་འབྱུང་པ་དང་། དྲག་པ་གཉིས་ལས་དང་པོ་ལ།
གཉེན་པོས་སྐབས་མི་རྙེད་པའི་ཉོན་སྒྲིབ་སྟེ། གཉིས་པ་ནི། རེས་འགའ་ཤུགས་དྲག་ཀྱང་གཞོམ་ནུས་པའི་འདི་མིན་ནོ། ། ངན་འགྲོ་གསུམ་དང་འདུ་ཤེས་མེད་པའི་སེམས་ཅན་སྒྲ་མི་སྙན་པ་རྣམས་ནི། རྣམ་སྨིན་གྱི་སྒྲིབ་པ་སྟེ། དེ་གསུམ་ནི་འཕགས་ལམ་དང་དེ་ལ་སྦྱོར་བའི་དགེ་བ་ལ་སྒྲིབ་པས་སྒྲིབ་པ་གསུམ་དུ་འདོད་དོ། ། གཉིས་པ་ནི། སྒྲིབ་པ་འདི་གསུམ་ཁམས་གང་ན་ཡོད་ཅེ་ན། མཚམས་མེད་ནི་བྱང་མིན་པའི་གླིང་གསུམ་རྣམས་ཀྱི་མི་ཁོ་ན་ལ་ཡོད་ཅིང་། དེ་ཡང་སྐྱེས་པ་དང་།
བུད་མེད་ཁོ་ན་ལ་ཡོད་ཀྱི་ཟ་མ་སོགས་ལ་ཡོད་པར་མི་འདོད་དེ། སྡོམ་པ་མེད་པའི་རྟགས་དང་། ཕ་མའི་དེ་དག་གི་ལུས་མ་ཚང་བ་རྟོགས་པའི་ཆོས་མི་རྟེན་པ་སྐྱེད་པའི་ཕན་ཆུང་བའི་ཕྱིར་དང་། དེ་དག་ཀྱང་ངོ་ཚ་དང་ཁྲེལ་ཡོད་ཤས་ཆུང་བའི་ཕྱིར་རོ། ། དེས་ན་ཡི་དྭགས་དང་དུད་འགྲོ་ལའང་མི་འདོད་དོ། ། བཙུན་པ་ནི། བློ་གསལ་བ་ལ་འདོད་དེ། རྟ་ཅང་ཤེས་གདོང་གཡོགས་ནས་མ་ལ་སྒལ་དུ་བཅུག་པས་ཕྱིས་ཤེས་ནས། རང་གི་ཕོ་མཚན་བཅད་པ་ལྟ་བུའོ་ཞེ་སྨྲའོ། ། སྒྲིབ་པ་ལྷག་མ་གཉིས་ནི་འགྲོ་བ་ལྔ་པོ་ཐམས་ཅད་ན་ཡོད་དོ། །
གཉིས་པ་ལ་གཉིས་ཏེ། མཚམས་མེད་དངོས་དང་། དེ་དང་ཉེ་བའོ། ། དང་པོ་ལ་གསུམ་སྟེ། མཚམས་མེད་དང་། དེའི་ལས་འབྲས། ལས་འབྲས་ཀྱི་ཞར་བྱུང་ངོ་། དང་པོ་ལ་གསུམ་སྟེ། དགེ་འདུན་གྱི་དབྱེན། མཚམས་མེད་ཀྱི་གྲངས་ངེས།
མཚམས་མེད་གཞན་གྱིས་མིང་བཟུང་བའོ། ། དང་པོ་ལ་བཞི་སྟེ། གང་ཟག་གང་ལ་ལྡན། འཁོར་ལོའི་དབྱེན། ལས་ཀྱི་དབྱེན། འཁོར་ལོའི་དབྱེན་མི་འབྱུང་བའི་དུས་སོ། ། དང་པོ་ལ་གཉིས་ཏེ། དབྱེན་ལྡན། རྫུན་ལྡན་ནོ། ། དང་པོ་ནི།
དགེ་འདུན་གྱི་དབྱེན་ནི། དགེ་འདུན་སྡེ་གཉིས་ཐུགས་བརྩེའི་མི་འཕྲོད་པའི་རང་བཞིན་ལྡན་མིན་འདུ་བྱེད་ཀྱི་ཆོས་ཉོན་མོངས་ཅན་མིན་ཞིང་ལུང་བསྟན་ཡང་མིན་པས་མ་སྒྲིབས་ལུང་མ་བསྟན་ཏེ། དེ་དང་། ཕྱོགས་གཉིས་ཀའི་དགེ་འདུན་ལ་ཡང་དག་པར་ལྡན་ཏེ། འདི་མཚམས་མེད་མིན་ནོ། ། གཉིས་པ་ནི། དབྱེན་དེའི་ངོ་བོ་ཁ་ན་མ་ཐོ་བ་ནི་རྫུན་ཏེ་དེ་དང་འབྱེད་པོ་ལྷས་སྦྱིན་སོགས་ཡང་དག་པར་ལྡན་ནོ། ། དེའི་འབྲས་བུ་ནི། བར་ཀྱི་བསྐལ་པར་མནར་མེད་པར་སྨིན་པར་འགྱུར་ལ་གཞན་བཞི་དམྱལ་བར་ངེས་ཀྱང་མནར་མེད་དུ་མ་ངེས་སོ། ། འོ་ན་ཆོས་སྲིད་ཀྱི་ཕ་མ་དགྲ་བཅོམ་པ་གསད་པ་ལྟ་བུའི་མཚམས་མེད་དུ་མ་བྱས་པའི་འབྲས་བུ་དུ་མ་ཅིག་ཆར་སྨིན་ན་གཅིག་དང་དུ་མ་བྱས་པ་ཁྱད་མེད་དུ་འགྱུར་ཞིང་།
རིམ་གྱིས་སྨིན་ན་སྐྱེས་ནས་མྱོང་འགྱུར་དུ་མི་འཐད་ལ། རྒྱུད་གཅིག་ལས་མེད་པའི་དམྱལ་བ་དུ་མ་ཅིག་ཆར་ཡང་མི་འགྲུབ་བོ་ཞེ་ན། ཀུན་གྱིས་རྣམ་སྨིན་ཅིག་ཆར་མྱོང་སྟེ། གཉིས་སོགས་ལྷག་པས་རྣམ་སྨིན་གྱི་གནོད་པ་ཉིས་འགྱུར་སོགས་ལྷག་མར་འགྱུར་བའི་ལུས་ཆེན་པོ་དང་། ཤིན་ཏུ་གཞོན་ཤ་ཅན་འགྲུབ་ཅིང་། ཆད་པ་མི་ཟད་པ་སྣ་ཚོགས་མྱོང་ངོ་། ། གཉིས་པ་ནི། དགེ་འདུན་དབྱེན་པ་པོ་དེ་སུ་ཞིག་ཡིན་ཞེ་ན། ཁྱིམ་པ་སོགས་ཀྱིས་མིན་གྱི། དགེ་སློང་དང་།
དེ་དང་སྲེད་པ་སྤྱོད་པའི་མིན་གྱི་ལྟ་བ། སྤྱོད་པ་དང་། ཚིག་མི་བཙན་པའི་ཚུལ་ཉམས་པ་མིན་གྱི་ཚུལ་དང་ལྡན་པས་བྱེད་དོ། ། གང་དུ་འབྱེད་ཅེ་ན། སྟོན་པ་འདི་ནི་ཟིལ་ཆེ་ཞིང་བཀའ་བཙན་པས་དེའི་མངོན་སུམ་དུ་དབྱེ་མི་ནུས་པས་དེ་ལས་གཞན་དུའོ། ། སུ་དག་འབྱེད་ཅེ་ན། ཆོས་མངོན་སུམ་ཏུ་གྱུར་པས་འཕགས་པ་དང་། དེ་དང་འདྲ་པའི་སོ་སོ་སྐྱེ་མིན་གྱིས། དེ་དག་ལས་གཞན་པའི་བྱིས་པ་རྣམས་འབྱེད་དོ། ། ཇི་ཙམ་གྱིས་བྱེ་བ་ཡིན་ཞེ་ན།
དེ་རྣམས་སངས་རྒྱས་ལས་གཞན་སྟོན་པ་དང་། དེས་བསྟན་པའི་ལམ་ལས་གཞན་པའི་ལམ་ལ་ཁ་ཟས་བཟོད་པ་ནི་བྱེ་བའོ། ། དེ་དུས་ཇི་སྲིད་དུ་འཇུག་ཅེ་ན། དབྱེན་དེ་ནམ་མ་ལངས་བར་འདུམ་པས་ཞག་གཅིག་མི་གནས། དབྱེན་དེ་ནི་ལམ་འཇུག་པའི་གེགས་བྱེད་པས། ཆོས་ཀྱི་འཁོར་ལོ་ཕྱེ་བའི་ཕྱིར། འཁོར་ལོའི་དབྱེན་དུ་ཡང་འདོད་དོ། ། དེ་གང་ན་ཡོད་ཅེ་ན། སངས་རྒྱས་བཞུགས་པ་འཛམ་བུའི་གླིང་ཉིད་ནའོ། ། དགེ་སློང་དུ་ཡིས་ཞེ་ན་དགེ་སློང་བཞི་བཞི་དང་འབྱེད་པ་པོ་སྟེ།
དགུ་སོགས་ཡན་ཆད་ཀྱི་སྟེ་དགེ་འདུན་སངས་རྒྱས་དང་འབྱེད་པ་པོའི་ཕྱོགས་གཉིས་སུ་གནས་དགོས་པས་སོ། ། གསུམ་པ་ནི། ལས་ཀྱིས་དབྱེན་ནི་མཚམས་གཅིག་གི་ནང་དུ་བློ་མི་མཐུན་པས་གསོ་སྦྱོང་སོགས་ལས་བྱེད་པ་སྟེ། དེ་ནི་བསྟན་པ་ཡོད་པ་གླིང་གསུམ་ན་ཡོད་ལ། ཕྱོགས་གཉིས་ཀྱི་དགེ་སློང་བཞི་བཞི་སྟེ། བརྒྱད་ཡན་ཆད་ཀྱི་འགྲུབ་སྟེ་མཚམས་མེད་པ་མིན་ནོ། ། བཞི་པ་ནི། ཆོས་འཁོར་སྐོར་ནས་རིང་པོ་མ་ལོན་པ་དང་། མཐའ་མྱ་ངན་ལས་འདའ་ཁ་གཉིས་ན་དགའ་བ་དང་། སྐྱོ་བར་གློ་གཅིག་པས་དང་།
བར་དུ་བསྟན་པ་ལ་ཚུལ་ཁྲིམས་དང་ལྟ་བའི་སྐྱོན་མ་བྱུང་གི་བར་དང་སྡུམ་བྱེད་མཆོག་ཟུང་གཅིག མ་བྱུང་བའི་སྔ་རོལ་དང་། འགྲན་ཟླ་མེད་པས་ཐུབ་པ་ནོངས་པ་རྗེས་དང་། མཚམས་གཅིག་གི་ནང་དུ་ཕྱོགས་གཉིས་ཀ་གནས་དགོས་པས་དེ་མ་བཅད་པ་ཡང་འཁོར་ལོའི་དབྱེན་ནི་མི་འབྱུང་ངོ་། ། ལས་ལ་རག་ལས་པས་ཐུབ་པ་ཀུན་ལ་འཁོར་ལོའི་དབྱེན་ནི་མི་འབྱུང་གི་སྟོན་པ་འདིས་ཀྱང་སྔོན་དྲང་སྲོང་མངོན་ཤེས་ལྔ་ཅན་གཅིག་གིས་འཁོར་ཕྱེ་བས་འདིའི་དགེ་འདུན་ལྷ་བྱིན་གྱིས་ཕྱེའོ། ། གཉིས་པ་ནི། ཅིའི་ཕྱིར་མ་གསོད་པ་སོགས་ལྔ་ཁོ་ན་མཚམས་མེད་དུ་བཞག་ཅེ་ན། དེ་ལྔ་ཞིང་བསམ་པ་སྦྱོར་བ་གསུམ་གྱི་སྡིག་ཤིན་ཏུ་ལྕི་སྟེ། ཕན་འདོགས་པའི་ཞིང་ཕ་མ་དང་། ཡོན་ཏན་གྱི་ཞིང་དགྲ་བཅོམ་སོགས་གསུམ་བསམ་པས་སྤངས་པ་དང་།
སྦྱོར་བས་གསུམ་གྱི་སྲོག་དང་། བཞི་པས་མཐུན་པ་མེད་པར་བྱས་ཤིང་། ལྔ་པ་ཡང་མེད་པའི་སྦྱོར་བ་བྱས་པའི་ཕྱིར་རོ། ། དེས་ན་གསུམ་སྲོག་གཅོད་གཅིག་རྫུན་དང་གཅིག་སྲོག་གཅོད་ཀྱི་སྦྱོར་བའོ། ། གསུམ་པ་ནི། མ་དང་ཕ་མཚན་ནི་གཞན་དུ་གྱུར་པའི་སྐྱེས་པ་དང་བུད་མེད་བསད་པ་བས་ཀྱང་མཚམས་མེད་དུ་འགྱུར་རོ། ། བུད་མེད་འགས་རང་གིས་ནུར་ནུར་པོ་གཞན་གྱི་མངལ་དུ་བླུགས་ཏེ་སྨིན་ཅིང་བཙས་ན་དེའི་མ་གང་ཞེ་ན། གང་གིས་ཟླ་མཚན་ལས་བྱུང་བ་དང་པོ་ནི། དེའི་མ་སྟེ་དེ་བསད་ན་གྱུར་ལ། གཉིས་པའང་བྱ་བ་ཞུ་བས་གནས་སོ། །
མིའི་མངལ་མི་མི་མ་ཡིན་བསད་ཀྱང་མི་འགྱུར་ཤིང་། ཕ་མ་ལ་སྦྱོར་བ་བྱས་ནས་གཞན་བསད་ཀྱང་མི་འགྱུར་ལ། ཕ་མ་མིན་པ་ལ་སྦྱོར་བ་བྱས་ནས་ཕ་མ་བསད་ནའང་མི་འགྱུར་ཏེ། མ་ཁྲིའུའི་འོག་ན་ཡོད་པ་བསད་པ་དང་། ཁྲོས་པའི་བུས་སྦྲང་བུ་ལ་སྦྱོར་བ་བྱས་ནས་ཕ་བསད་པ་ལྟ་བུའོ། ། སངས་རྒྱས་ནི་མི་ཐུབ་པའི་ཆོས་ཅན་ཡིན་པས་བཀྲོངས་པར་མི་ནུས་ཤིང་། གྲོངས་སེམས་མེད་ན་རྡེག་པར་སེམས་པ་ཙམ་གྱིས་ཁྲག་ཕྱུང་ཡང་མཚམས་མེད་མིན་ཏེ། དེ་ཙམ་ནི་བསམ་པས་སྤངས་པ་མིན་ཙམ་མོ། ། སློབ་པ་ལ་བསྣུན་པའི་འོག་ཏུ་དགྲ་བཅོམ་ཐོབ་ནས་དཀྲོངས་པ་ལ་མཚམས་མེད་འབྱུང་བ་མིན་ཏེ། དགྲ་བཅོམ་ལ་སྦྱོར་བ་མ་བྱས་པས་སོ། །
དགྲ་བཅོམ་མིན་པའི་འདུ་ཤེས་དེས། འདི་གསད་སྙམ་དུ་རྟེན་ངེས་པས་བཟུང་བས་ཕྱིར་འགྱུར་ཏེ་ཨུ་དྲ་ཡ་ན་བཞིན་ནོ། ། འོད་ལྡན་དུ་སྲོག་གཅོད་མཚན་ཉིད་མ་ཚང་པས་མི་འགྱུར་བར་བཤད་དོ། ། ཕ་དགྲ་བཅོམ་གསད་ཀྱང་རྟེན་གཅིག་པས་མཚམས་མེད་དགྲ་བཅོམ་གསད་པ་གཅིག་བུར་འགྱུར་རོ། ། གཉིས་པ་དེའི་ལས་འབྲས་ལ་གཉིས་ཏེ། འབྲས་བུ་ཐོབ་མི་ཐོབ། ལས་ལྕི་ཡང་ངོ་། ། དང་པོ་ནི། མཚམས་མེད་ཀྱི་སྦྱོར་བ་བྱས་ཤིང་དེ་མ་ཟློག་པ་ལ་བསམ་པ་ཤིན་དུ་འགལ་བས་འདོད་ཆགས་དང་བྲལ་བའི་འབྲས་བུ་ཐོབ་པ་མི་སྲིད་དོ། ། ཐེག་ཆེན་དུ་ནི་ཐོབ་པའང་བཤད་དོ། །
གཉིས་པ་ནི། ཆོས་དང་ཆོས་མིན་ཤེས་བཞིན་དུ། དགེ་འདུན་དབྱེ་བའི་ཕྱིར་རྫུན་སྨྲས་པ་ཉེས་སྤྱད་ཐམས་ཅད་ཀྱི་ནང་ན་ཁ་ན་མ་ཐོ་བ་རབ་ཏུ་ཕྱེ་སྟེ། རྒྱལ་བས་ཆོས་སྐུ་ལ་བསྣུན་པ་དང་མ་དུམ་གྱི་བར་དུ་འབྲས་བུ་བཞི་ཐོབ་པ་དང་། ཆགས་བྲལ་དང་ཐོས་བསམ་སྒོམ་གསུམ་གྱི་གེགས་བྱེད་ཅིང་། སྐྱེ་རྒུའང་ཡིད་མི་བདེ་བ་དང་། དྲན་པ་ཉམས་པར་འགྱུར་བས་སོ། ། དེ་བས་ཁྲག་འབྱིན་པ་དང་། དགྲ་བཅོམ་དང་མ་དང་ཕ་གསོད་པ་རྣམས་ཕྱི་མ་ཕྱི་མ་ཡང་ངོ་། ། གསུམ་པ་ནི།
འཇིག་རྟེན་པའི་དགེ་བ་གཞིར་བྱས་པ་ལ། སྲིད་རྩེའི་སེམས་པ་རྣམ་སྨིན་གྱི་འབྲས་བུ་རབ་ཏུ་ཆེ་སྟེ། བསྐལ་ཆེན་བརྒྱད་ཁྲིར་མཐོ་རིས་སུ་སྨིན་པས་སོ། ། བྲལ་འབྲས་ནི། རྡོ་རྗེ་ལྟ་བུའི་ཏིང་ངེ་འཛིན་དང་། སྐྱེས་བུ་བྱེད་འབྲས་ནི་འཇིག་རྟེན་ཆོས་མཆོག་ཆེའོ། ། གཉིས་པ་ལ་གསུམ་སྟེ། ཉེས་པ་ལྔའི་ངོ་བོ། ཞར་ལ་ལས་གསུམ་ལམ་གྱི་གེགས་སུ་བསྟན། ངེས་ནས་ཁྱད་པར་བཤད་པའོ། །
དང་པོ་ནི། ཅི་མཚམས་མེད་ཁོ་ན་དམྱལ་བར་སྐྱེའམ་ཞེ་ན་དེ་དང་ཉེ་བས་ཀྱང་སྐྱེ་སྟེ། ཁྱད་པར་ནི་སྡུག་བསྔལ་ཆེ་ཆུང་ངོ་། ། གཞན་ནི་སྐྱེས་ནས་མྱོང་འགྱུར་དུ་ངེས་མ་ངེས་སུ་འདོད་དོ། ། དེ་ཡང་མ་ཡང་ཡིན་ལ་དགྲ་བཅོམ་མའང་ཡིན་པར་འདོད་ལོག་གིས་སུན་འབྱིན་པར་བྱས་པ་དང་། བྱང་ཆུབ་དཔའ་ངེས་ནས་གསོད་པ་དང་། འཕགས་པ་སློབ་པ་གསོད་པ་དང་དགེ་འདུན་གྱི་ཞལ་དུ་འདུ་བས་སྒོ་ནང་གཅིག་གིས་འཚོ་བ་ཡན་ཆད་དམ། ནར་མར་འདུ་བ་ཞེས་དབྱིག་གཉེན་གྱིས་བཤད་དེ་འཕྲོག་པ་ནི་མཚམས་མེད་པ་བཞི་དང་རིམ་བཞིན་ཆ་འདྲ་བ་སྟེ། ལྔ་པའི་ཉེ་བ་ནི་མཆོད་རྟེན་འཇིག་པར་བྱེད་པའོ། ། སར་ནི།
ལྷའི་གནས་སམ། ལམ་གྱི་བཞི་མདོར་ཕྱུགས་གསོད་པ་དང་། མཛའ་བཤེས་བསླུ་བ་དང་། སྡུག་ཅིང་མགོན་མེད་པ་ལ་སྐྱབས་བྱིན་ནས་བསླུ་བ་དང་གཞན་ཡང་དེ་ལྟ་བུ་དང་མཐུན་པའི་ལས་ཀྱང་དེ་དང་ཉེ་བར་བཤད་དོ། ། གཉིས་པ་ནི། སྦྱོར་ལམ་བཟོད་པ་ཐོབ་པ་ལ་ངན་སོང་དུ་སྐྱེ་ངེས་ཀྱི་ལས་དང་། ཕྱིར་མི་འོང་གི་འབྲས་བུ་ཐོབ་པ་ལ་འདོད་ཁམས་སུ་སྐྱེ་ངེས་ཀྱི་ལས་དང་། དགྲ་བཅོམ་ཐོབ་པ་ལ་ཁམས་གོང་དུ་སྐྱེ་ངེས་ཀྱི་ལས་ཀྱང་གེགས་ཤིན་ཏུ་བྱེད་དེ་བཟོད་པ་སོགས་ཐོབ་པ་ནི་ངན་སོང་གསུམ་དུ་མི་སྐྱེ་བའི་ཕྱིར་ཏེ། ཡུལ་འཕོ་བ་ན་བུ་ལོན་པ་སྡང་བ་བཞིན་ནོ། ། གསུམ་པ་ལ་གཉིས་ཏེ།
སྤྱིའི་རྣམ་གཞག བྱེ་བྲག་སྔོན་སྟོན་པས་ཇི་ལྟར་མཛད་པའོ། ། དང་པོ་ལ་གཉིས་ཏེ། དྲིས་ལན་གྱིས་བསྟན། དེ་བཤད་པའོ། ། དང་པོ་ནི ། བྱང་སེམས་བསད་པ་ཞེས་པ་ལ། གང་ནས་བཟུང་སྟེ་བྱང་ཆུབ་སེམས་དཔའ་ཡིན་ཞེ་ན། གང་ཡན་ཆད་ན་མཚན་སོ་གཉིས་རྣམ་པར་སྨིན་པས་ལས་བྱེད་པར་རྩོམ་པར་བྱེད་པ་དེ་ངེས་གནས་སོ། ། གཉིས་པ་ལ་གསུམ་སྟེ།
བརྩམས་ནས་ཡོན་ཏན་གང་དང་ལྡན། མཚན་རྣམ་སྨིན་པའི་ཚུལ། མཚན་གྱི་རྒྱུའོ། ། དང་པོ་ནི། དེ་ཡན་ཆད་རྟག་ཏུ་བདེ་འགྲོ་དང་དེར་ཡང་རིགས་མཐོན་པོར་སྐྱེ་བ་དང་དབང་པོ་ཚང་བ་དང་། ཕ་ཁོ་ནར་འགྱུར་པ་དང་། ཚེ་རབས་དྲན་པ་དང་། མི་ལོག་སྟེ་སེམས་ཅན་གྱི་དོན་དུ་སྡུག་བསྔལ་དང་། ལོག་སྒྲུབ་ཀྱིས་ཡིད་མི་སྐྱོ་བའོ། ། གཉིས་པ་ནི།
མཚན་གྱི་ལས་དེ་ནི་བློ་རྣོ་བས་འཛམ་གླིང་དུ་ཕོར་གྱུར་པ་ཉིད་ཀྱིས་འཕེན་ཅིང་ཡུལ་སྟོན་པ་མངོན་སུམ་གྱུར་པ་དང་། ངོ་བོ་ནི་སངས་རྒྱས་ལ་དམིགས་པའི་སེམས་པ་ཁོ་ན་སྟེ། དེ་ཡང་ཐོས་བྱུང་དམན་ཅིང་སྒོམ་བྱུང་འདོད་པས་རྟེན་དེ་ལ་མི་སྨིན་པས་བསམ་པ་ལས་བྱུང་བའོ། ། དུས་ནི་བསྐལ་པ་བརྒྱ་ལུས་པ་ན་འཕེན་པར་བྱེད་ལ། སྟོན་པ་ཤཱཀྱ་ཐུབ་པ་ནི། བརྩོན་འགྲུས་ཆེ་བས་དགུ་བཅུ་རྩ་གཅིག་ལུས་པ་ན་འཕངས་ཏེ། མདོར། གྲོང་དཔོན་ངས་འདི་ནས་བཟུང་སྟེ། བསྐལ་པ་དགུ་བཅུ་རྩ་གཅིག་གིས་བར་དུ་ཡང་དག་པར་རྗེས་སུ་དྲན་ཏེ་ཞེས་དེ་ཚུན་ཆད་རང་བཞིན་གྱིས་ཚེ་རབས་དྲན་པར་གསུངས་པས་སོ། ། གསུམ་པ་ནི།
མཚན་དེ་རྣམས། རེ་རེའང་བསོད་ནམས་བརྒྱ་ལས་སྐྱེས་ལ། བསོད་ནམས་ཀྱི་ཚད་ནི་འདིར་མི་འདྲ་བ་དུ་མ་འབྱུང་སྟེ། ཐེག་ཆེན་གྱི་མདོར་ཡང་ངོ་། ། གཉིས་པ་ལ་གསུམ་སྟེ། སངས་རྒྱས་གང་གྲངས་མེད་གང་གི་ཐོག་མར་འབྱུང་ཚུལ། ཕར་ཕྱིན་གང་དུས་ནམ་རྫོགས་པའོ། ། དང་པོ་ནི། སྟོན་པ་འདིས་སྔོན་གྲངས་མེད་གང་ལ་སངས་རྒྱས་ཇི་སྙེད་ཅིག་ལ་བསྙེན་བཀུར་བྱས་ཞེ་ན། གྲངས་མེད་དང་པོ་སངས་རྒྱས་བདུན་ཁྲི་ལྔ་སྟོང་དང་།
གཉིས་པ་ལ། བདུན་ཁྲི་དྲུག་སྟོང་དང་། གསུམ་པ་ལ་བདུན་ཁྲི་བདུན་སྟོང་བསྙེན་བཀུར་ཏེ། དེ་རྣམས་ལས་རྣམ་པར་གཟིགས་དང་། རིན་ཆེན་གཙུག་ཏོར་ཅན་གྱི་རིམ་པས་གྲངས་མེད་གསུམ་པ་དང་། གཉིས་པ་དང་། དང་པོ་གསུམ་གྱི་ཐ་མ་ལ་དེ་ཐམས་ཅད་ཀྱི་དང་པོར་བྱུང་བ་ནི། ཤཱཀྱ་ཐུབ་པ་ཞེས་པ་རྩོད་པའི་དུས་སུ་སྐུ་ཚེ་སོགས་ཀྱི་ཚད་སྟོན་པ་འདི་དང་འདྲ་བ་ཞིག་སྟེ། དེ་དུས་སུ་འདི་རྫ་མཁན་སྣང་བྱེད་དུ་གྱུར་པ་ན། བདག་ཀྱང་འདི་འདྲ་བའི་རྣམ་པ་ཁོ་ནར་ཚངས་རྒྱ་བར་ཤོག་ཅིག
ཅེས་དང་པོར་སྨོན་ལམ་བཏབ་བོ། ། ལུང་དུ་ནི་གྲངས་མེད་གསུམ་གྱི་ཐ་མའི་སངས་རྒྱ་གཞན་དུ་གསུངས་ལ། ཐེག་ཆེན་པ་ནི་གྲངས་མེད་རེ་རེ་ལའང་སངས་རྒྱས་ཚད་མེད་བསྙེན་བཀུར་གྱི་གྲངས་ཀྱི་ངེས་པ་མི་བཞེད་ཅིང་། བྱང་ཆུབ་སེམས་དཔའི་སྡེ་སྣོད་དུ། ཐུབ་པ་དེ་ལ་སེམས་བསྐྱེད་ནས། གྲངས་མེད་གཅིག་ཚོགས་བསགས་ཤིང་ཚོང་དཔོན་ཤེས་རབ་བཟང་པོར་གྱུར་པ་ན། སངས་རྒྱས་དཀོན་མཆོག་ཡན་ལག་གི་དྲུང་དུ་ས་དང་པོ་ཐོབ་བོ། ། གྲངས་མེད་གཉིས་སོང་ཞིང་། བྲམ་ཟེའི་ཁྱེའུ་གཞོན་ནུ་སྤྲིན་དུ་གྱུར་པ་ན་སྐྱོབ་པ་མར་མེ་མཛད་ཀྱི་སྤྱན་སྔར་ས་བརྒྱད་པ་ཐོབ་ལ། གྲངས་མེད་གསུམ་སོན་པའི་སངས་རྒྱས་པར་གསུངས་སོ། །
གཉིས་པ་ནི། སྟོན་པ་འདིས་སྔོན་གནས་སྐབས་གང་དུ་ཕར་ཕྱིན་གང་རྫོགས་ཞེ་ན། ཡུལ་ཀུན་ལ་རྫས་མིག་དང་རྐང་པས་བར་ཐམས་ཅད་ཀུན་སློང་མངོན་མཐོའི་ཁྱད་པར་ལ་མི་རེ་བར་སྙིང་རྗེ་ཡིས་སྦྱིན་པར་བྱེད་པ་དེ་ཙམ་གྱིས་སྦྱིན་པའི་ཕར་ཕྱིན་རྫོགས་སོ། ། འདོད་པའི་འདོད་ཆགས་དང་བཅས་བཞིན་དུ་ཡན་ལག་བཅད་ཀྱང་ཅུང་ཟད་ཀྱང་མི་འཁྲུགས་པའི་ཚེ། བཟོད་པ་དང་། ཚུལ་ཁྲིམས་ཀྱི་ཕར་ཕྱིན་དག་རྫོགས་ཏེ། དེས་ལུས་ངག་གི་ཉེས་སྤྱོད་ཀྱང་སྡོམ་པས་སོ། ། རྒྱལ་བ་སྐར་རྒྱལ་རི་ཕུག་གཅིག་ན་མེའི་ཁམས་ལ་སྙོམས་པར་བཞུགས་པ་ལ་རྐང་པ་གཅིག་གིས་འགྲེང་སྟེ། ཞག་བདུན་ཚིགས་བཅད་གཅིག་གིས་བསྟོད་པས་བརྩོན་གྲུས་ཀྱིས་ཕར་ཕྱིན་རྫོགས་ཤིང་བསྐལ་པ་དགུའང་འདུམ་སྟེ་ངེས་གནས་སུ་གྱུར་ཏོ། ། བྱང་ཆུབ་པའི་སྔ་རོལ་དེ་མ་ཐག་ལ་རྡོ་རྗེ་ལྟ་བུའི་ཏིང་ངེ་འཛིན་གྱི་ཚེ་ཏིང་ངེ་འཛིན་དང་།
བསམ་གཏན་དང་བློ་ཤེས་རབ་ཀྱིས་ཕར་ཕྱིན་རྫོགས་ཏེ། རང་རང་གི་ཕུན་སུམ་ཚོགས་པའི་ཕ་རོལ་དུ་ཕྱིན་པའི་ཕར་ཕྱིན་ནོ། ། གཉིས་པ་བསྟེན་བྱ་ལ་གསུམ་སྟེ། ཐུན་མོང་དུ་ངེས་ཚིག སོ་སོའི་རང་བཞིན། ཆོས་སྦྱིན་བྱེ་བྲག་ཏུ་བཤད་པའོ། ། དང་པོ་ནི། མདོར། སྦྱིན་པ་དང་ཚུལ་ཁྲིམས་དང་སྒོམ་པ་ལས་བྱུང་བའི་གཞི་གསུམ་གསུངས་པ། དེ་ཇི་ལྟར་བསོད་ནམས་བྱ་བའི་གཞི་ཡིན་ཞེ་ན།
སྦྱིན་པ་ལས་བྱུང་བ་སོགས་གསུམ་པོ་ཇི་རིགས་བར་རྣམ་སྨིན་ཡིད་དུ་འོང་བས་བསོད་ནམས་ཀྱང་ཡིན། ལས་ཀྱི་རང་བཞིན་བྱ་བའང་ཡིན། དེའི་གཞི་ཡིན་པས་བསོད་རྣམས་བྱ་བའི་གཞི་སྟེ། དཔེར་ན་ལས་ཀྱང་ཡིན་ལ་ལམ་ཡང་ཡིན་པ་དང་། ལས་ཀྱི་ལམ་ཁོ་ན་ཡིན་པས་ལས་ཀྱི་ལམ་དུ་བཤད་པ་བཞིན་ནོ། ། གཉིས་པ་ལ་གཉིས་ཏེ། སྦྱིན་བྱུང་དང་། གཞན་གཉིས་བསྟན་པའོ། ། དང་པོ་ལ་གསུམ་སྟེ། སྦྱིན་པའི་ངོ་བོ།
དབྱེ་བ། ཁྱད་པར་རོ། ། དང་པོ་ནི། སྦྱིན་པ་གང་ཞེ་ན། སྦྱིན་བྱའང་དེ་ཡིན་མོད་ཀྱིས། འདིར། གང་གིས་སྦྱིན་པར་བྱེད་པ་དེ་སྦྱིན་པའོ། ། འཇིགས་པ་དང་ལན་ལ་རེ་བ་སོགས་ཀྱིས་སྟེར་བ་དེ་མིན་གྱི་འདིར་ནི་གོང་མ་མཆོད་པ་དང་། དམན་པ་ལ་ཕན་གདགས་པ་འདོད་པ་ཡིས་བླང་བའོ། ། གང་གིས་སྦྱིན་པ་སྦྱིན་བྱེད་དེའང་གང་ཞེ་ན།
ལག་པ་སྐྱོང་བ་སོགས་ལུས་དང་སྙན་པར་སྨྲ་བ་སོགས་ངག་གི་ལས་སོགས་བྱེད་པས་སེམས་པ་མཚུངས་ལྡན་དང་བཅས་པའོ། ། སྦྱིན་པ་དེའི་འབྲས་བུ་ལོངས་སྤྱོད་ཆེན་པོའོ། ། གཉིས་པ་ནི། འཕགས་པ་ཆགས་བྲལ་མིན་པའི་མཆོད་རྟེན་ལ་ཕུལ་བ་ནི། བདག་ཁོ་ནའི་དོན་གྱི་ཕྱིར་སྦྱིན་པ་དང་། འཕགས་པ་ཆགས་བྲལ་གྱིས་སེམས་ཅན་ཕ་རོལ་པོ་ལ་གཏོང་བ་ནི། གཞན་ཁོ་ནའི་དོན་གྱི་ཕྱིར་སྦྱིན་པ་དང་། གང་ཟག་དང་པོས་སེམས་ཅན་ཕ་རོལ་ལ་གཏོང་བ་ནི། གཉིས་ཀའི་དོན་གྱི་ཕྱིར་སྦྱིན་པ་དང་གཉིས་པས་མཆོད་རྟེན་ལ་ཕུལ་བ་ནི། གཉིས་ཀ་དོན་དུ་མིན་པའི་ཕྱིར་སྦྱིན་པ་སྟེ་བཞིའོ། །
འོན་ཀྱང་གཉིས་པ་དང་བཞི་པའི་མཐོང་ཆོས་ལ་མྱོང་འགྱུར་མ་གཏོགས་སོ། ། གསུམ་པ་ལ་བསྟན་བཤད་གཉིས་ཀྱི་དང་པོ་ནི། དེ་འདྲས་ལོངས་སྤྱོད་ཆེ་ཞེས་པ། དེའི་ཁྱད་པར་ནི། སྦྱིན་བདག་དང་། དངོས་པོ་དང་། ཞིང་གི་ཁྱད་པར་དུ་འཕགས་པར་འགྱུར་ཏེ། སྦྱིན་བདག་དེ་ལྟ་བུ་དེ་ནི། སྦྱིན་ཡུལ་ལ་གུས་པ་དང་སོགས་པའི་རང་གི་ལག་གིར་སྟེར་བ་དང་། དུས་སུ་དང་།
གཞན་ལ་མི་གནོད་པའི་སྦྱིན་པར་བྱེད་པས་སོ། ། དེའི་ཕྱིར་འབྲས་བུའང་རིམ་པས་རང་ལ་བཀུར་སྟི་དང་། ལོངས་སྤྱོད་རྒྱ་ཆེན་པོ་དང་དགོས་པའི་དུས་ལས་མི་ཡོལ་བ་དང་། བར་ཆད་མེད་པར་རྙེད་པར་འགྱུར་རོ། ། གཉིས་པ་ནི་ཁ་དོག་དང་སོགས་པས་དྲི་རོ་རེག་བྱ་གང་རུང་ཕུན་སུམ་ཚོགས་ན་སྦྱིན་བྱའི་དངོས་པོ་ཁྱད་དུ་འཕགས་པ་སྟེ། དེ་ལས་འབྲས་བུའང་རིམ་པས་གཟུགས་བཟང་བ་དང་སྙན་གྲགས་དང་ལྡན་པ་དང་། ཡིད་དགའ་བ་དང་ཤིན་ཏུ་གཞོན་ཤ་ཅན་དུས་སུ་རེག་ན་བདེ་བའི་ལུས་སུ་འགྱུར་རོ། ། དེ་ནི་གྲང་དུས་སུ་དྲོ་ཞིང་དྲོ་དུས་སུ་གྲང་ལ། ཐ་མལ་པའི་ཚེ་ཐ་མལ་པར་འདུག་པའོ། ། གསུམ་པ་ལ་གསུམ་སྟེ།
སྤྱིར་བསྟན། སྦྱིན་པའི་མཆོག ཞིང་གི་ཁྱད་པར་རོ། ། དང་པོ་ནི། དུད་འགྲོ་ལ་སྦྱིན་ན་བརྒྱ་འགྱུར་དང་། མི་ཚུལ་འཆལ་ལ་སྟོང་འགྱུར་དུ་གསུངས་པ་ལྟ་བུ་འགྲོ་བའི་ཁྱད་པར་དང་། ནད་པ་སོགས་སྡུག་བསྔལ་གྱི་ཁྱད་པར་དང་། ལུས་ཐར་པ་དང་མཐུན་པར་སྐྱེད་པའི་ཕ་མ་དང་། ཚེ་འདིར་ཆེར་ཕན་འདོགས་པ་སྟེ་ཕན་འདོགས་ཀྱི་ཁྱད་པར་དང་། ཚུལ་ཁྲིམས་ཅན་ལ་འབུམ་འགྱུར་དང་།
འཕགས་པ་ལ་ཚད་མེད་གསུངས་པར་སོགས་ཡོན་ཏན་གྱི་ཁྱད་པར་ཏེ། དེ་རྣམས་ཞིང་ཁྱད་པར་དུ་འཕགས་སོ། ། གཉིས་པ་ནི། སྦྱིན་པ་ཐམས་ཅད་ཀྱི་ནང་ན་མཆོག་ནི་གྲོལ་བ་དགྲ་བཅོམ་པའི་གྲོལ་བ་ནང་ལ་སྦྱིན་པའམ། བྱང་ཆུབ་སེམས་དཔའ་ཡིས་སེམས་ཅན་ལ་ཕན་པའི་ཕྱིར་བྱིན་པ་ནི། མ་གྲོལ་བའི་མ་གྲོལ་བ་ལ་བྱིན་ཡང་མཆོག་གོ ། དེ་མ་གཏོགས་པ་སྦྱིན་པ་བརྒྱད་གསུངས་པའི་ནང་ན་ནི། བརྒྱད་པ་སེམས་ཀྱི་རྒྱན་སོགས་མཆོག་སྟེ། བརྒྱད་ནི། ཉེ་བ་ལ་དང་།
འཇིགས་པས་དང་། བདག་ལ་སྦྱིན་པས་དང་། བདག་ལ་སྦྱིན་པར་འགྱུར་བ་དང་། སྔོན་བདག་གི་ཕ་དང་མེས་པོས་བྱིན་པས་དང་། མཐོ་རིས་ཀྱི་དོན་དུ་དང་། གྲགས་པའི་དོན་དུ་དང་། སེམས་ཀྱི་རྒྱན། སེམས་ཀྱི་ཡོ་བྱད། རྣལ་འབྱོར་གྱི་ཚོགས། དོན་གྱི་མཆོག་ཐོབ་པར་བྱ་བའི་ཕྱིར་སྦྱིན་པའོ། །
གསུམ་པ་ནི། འཕགས་པ་ལ་བྱིན་ན་གཞལ་དུ་མེད་པར་གསུངས་མོད་ཀྱང་། འཕགས་པ་མིན་ཡང་ཕ་མ་དང་། ནད་པ་དང་ནི་ཆོས་སྨྲ་བ་དང་། རྒྱལ་བུ་དོན་འགྲུབ་ལྟ་བུ། སྐྱེས་མཐའི་བྱང་ཆུབ་སེམས་དཔའ་སྟེ་ལྔ་ལ་ཕུལ་བ་ནི་འབྲས་བུའི་སྒོ་ནས་ཕན་ཡོན་གཞལ་དུ་མེད་པ་ཡིན་ནོ། ། གཉིས་པ་ལ་གསུམ་སྟེ། ལྕི་ཡང་། བསགས་མ་བསགས། ལོག་རྟོག་དགག་པའོ། །
དང་པོ་ནི། བྱས་པའི་རྗེས་ལ་བྱེད་པའི་མཇུག་དང་མི་ལྡན་ན་ཆུང་ཞིང་། ལྡན་ན་ཆེ་བ་དང་། གང་དུ་ཕན་གནོད་བྱེད་པའི་ཞིང་ཕལ་པ་དང་། ཁྱད་པར་ཅན་ཡུལ་དུ་བྱས་པ་དང་། གཞི་ནི་ལས་ལམ་གྱི་དབང་གིས་ཕ་མའི་སྲོག་བཅད་པ་དང་དེས་ནོར་བརྐུས་པའི་ཆུང་བ་དང་ཆེ་བ་སོགས་དང་། སྦྱིན་པ་བའི་ཚུལ་ཁྲིམས་ཆེ་བ་སོགས་ལས་དེའི་དོན་དུ་ལུས་ངག་གི་སྦྱོར་བ་གྱི་ན་དང་ཆེས་ཆེར་བྱེད་པ་དང་། མཐར་ཕྱིན་བྱེད་ཀྱི་སེམས་དཔའ་དང་། ཀུན་སློང་གི་བསམ་པ་དྲག་ཞན་ཏེ། དྲུག་པོ་དེ་རྣམས་ཆུང་བ་དང་ཆེ་བ་ལས་ཀྱང་ཆུང་བ་སྟེ།
ཡང་བ་དང་ཆེ་བ་སྟེ། ལྕི་བ་ཉིད་དུ་འགྱུར་རོ། ། གཉིས་པ་ནི། ལས་བྱས་པ་དང་བསགས་པ་ཞེས་པའི་བསགས་པ་གང་ཞེ་ན་བློ་སྔོན་དུ་མ་བཏང་བ་དང་། བལ་བཅོལ་མིན་པར་བསམ་བཞིན་དུ་བྱས་པ་དང་། ཇི་ཙམ་གྱི་ངན་སོང་ངམ། མཐོ་རིས་སུ་འགྲོ་བའི་ལས་དེ་རྫོགས་པར་བྱས་པ་དང་། ཕྱིས་མི་འགྱོད་པ་དང་། དེ་དང་འགལ་བའི་གཉེན་པོ་མེད་པ་དང་། བྱས་ནས་རྗེས་སུ་ཡི་རང་བའི་འཁོར་དང་རྣམ་སྨིན་འབྱིན་པར་ངེས་པ་སྟེ།
དྲུག་ལ་བསགས་པའི་ལས་ཞེས་བྱ་བ་ཡིན་གྱིས། གཞན་དུ་བྱས་ཀྱང་མ་བསགས་པའོ། ། གསུམ་པ་ལ་གཉིས་ཏེ། ལེན་པ་མེད་ཀྱང་བསོད་ནམས་འབྱུང་བ། ཞིང་ངན་ཡང་འབྲས་བུ་འདོད་པ་འབྱུང་བའོ། ། དང་པོ་ནི། མཆོད་རྟེན་ལ་ཕུལ་བ་ལ་ལོངས་སྤྱོད་བྱེད་མེད་པའི་ཇི་ལྟར་བསོད་ནམས་སུ་འགྱུར་ཞེ་ན། བསོད་ནམས་ལ་བཏང་བ་དང་། ལོངས་སྤྱོད་པ་ལས་བྱུང་བ་གཉིས་ལས། མཆོད་རྟེན་ལ་ཕུལ་བ་ལ་བསམ་པ་བཟང་པོས་བཏང་བའི་རྒྱུ་ལས་འབྱུང་སྟེ།
དཔེར་ན་ལེན་པ་མེད་ཅིང་གཞན་ལ་དངོས་སུ་ཕན་པ་མེད་ཀྱང་བྱམས་སོགས་ཚད་མེད་དང་། ཡང་དག་པའི་ལྟ་བ་སྒོམ་པ་ལ་རང་གི་སེམས་ཀྱི་མཐུས་བསོད་ནམས་འབྱུང་བ་བཞིན་ནོ། ། གཉིས་པ་ནི། གཅེར་བུ་དག་གལ་ཏེ་ཞིང་བཟང་པོ་ལ་བྱིན་པས། འབྲས་བུ་ཡིད་དུ་འོང་བ་རྣམས་ན་ཞིང་ངན་པ་ལ་བྱིན་ན་འབྲས་བུ་ཡིད་དུ་མི་འོང་བར་འགྱུར་རོ། ། ཞེ་ན། ཞིང་གི་ཁྱད་པར་ལས་འབྲས་བུ་ཡིད་དུ་འོང་བར་འགྱུར་རོ། ། ཞེས་མི་ཟེར་གྱི་ཁྱད་པར་དུ་འགྱུར་རོ། ། ཞེས་ཟེར་ཏེ། ཞིང་བཟང་པོ་ལ་སྲོག་བཅད་པ་སོགས་ཀྱི་ས་བོན་གྱིས་འབྲས་བུ་ཡིད་དུ་མི་འོང་བར་འགྱུར་རོ། །
ཞིང་ངན་པ་ལའང་རྒུན་གྱི་ས་བོན་ལས་རྒུན་གྱི་འབྲས་བུ་མངར་བ་ཁོ་ན་སྐྱེའི་ནིམ་པའི་ཁ་བ་མི་སྐྱེ་བ་བཞིན་དུ། ས་བོན་ལས་འབྲས་བུ་མི་འཁྲུལ་བ་མཐོང་བའི་ཕྱིར་ན་དགེ་བའི་ས་བོན་ལས་འབྲས་བུ་ཡིད་དུ་འོང་བ་མི་འཁྲུལ་བ་བཞིན་ངན་པའི་ཞིང་ལའང་ཕན་པའི་བསམ་པའི་བྱིན་པ་ནི་དགེ་བ་ཡིན་པས་འབྲས་བུ་འབྱུང་ན། ཡིད་དུ་འོང་བ་ཁོ་ན་འབྱུང་བས་ཡིད་དུ་མི་འོང་བ་ནི་མ་ཡིན་ནོ། ། ཞིང་གི་སྐྱོན་གྱིས་ནི་ས་བོན་དེའི་འབྲས་བུ་ཆུང་བའང་མེད་པར་འགྱུར་གྱིས་འཁྲུལ་བར་མི་འགྱུར་རོ། ། གཉིས་པ་གཞན་གཉིས་བསྟན་པ་ལ་གསུམ་སྟེ། སོ་སོའི་རང་བཞིན། གཉིས་ཀའི་འབྲས་བུ། ཚངས་པའི་བསོད་ནམས་སོ། ། དང་པོ་ལ་གཉིས་ཏེ། ཚུལ་ཁྲིམས་དང་སྒོམ་པའོ། །
དང་པོ་ནི། གཉིས་ཏེ། སྤྱིར་བསྟན། ཡོན་ཏན་ཁྱད་པར་དུ་བཤད་པའོ། ། དང་པོ་ནི། སྤང་བྱའི་གཙོ་བོ་འཆལ་བའི་ཚུལ་ཁྲིམས་ནི། རང་བཞིན་གྱི་མི་དགེ་བའི་གཟུགས་ཏེ་དེ་སྤོང་བ་ནི་ཚུལ་ཁྲིམས་སོ། ། སྤོང་བ་དེའང་རིག་བྱེད་དང་རིག་བྱེད་མིན་པའི་སྤོང་བ་གཉིས་སོ། ། དེར་མ་ཟད་སངས་རྒྱས་ཀྱིས་བཅས་པ་དུས་མིན་པའི་ཟས་སོགས་སྤོང་བའི་རིག་བྱེད་དང་རིག་བྱེད་མིན་པ་ཡང་སྔ་མའི་ཡན་ལག་ཏུ་འགྱུར་བའི་ཚུལ་ཁྲིམས་སོ། ། གཉིས་པ་ནི།
ཚུལ་ཁྲིམས་རྣམ་དག་ནི་ཡོན་ཏན་བཞི་ལྡན་ནོ། ། བཞི་གང་ཞེ་ན། འཆལ་ཁྲིམས་དངོས་ཀྱིས་འཕེན་མ་བྱུང་བ་དང་། དེའི་རྒྱུ་ཉོན་མོངས་ཀྱིས་འཕེན་མ་བྱུང་བ་དང་། དེ་དག་གི་གཉེན་པོ་དྲན་པ་ཉེར་བཞག་ལ་བརྟེན་པ་དང་། མྱང་འདས་སུ་བསྔོས་པའི་ཞི་བ་ལ་བརྟེན་པའོ། ། གཞན་དག་ནི་འཇིགས་སྐྱོབ་དང་། ལེགས་སྨོན་དང་། ངེས་འབྱུང་དང་། ཟག་མེད་ཀྱི་ཚུལ་ཁྲིམས་དང་བཞིའོ། །
ཞེས་སོ། ། གཉིས་པ་ནི་མཉམ་པར་བཞག་པའི་དགེ་བ་ཏིང་ངེ་འཛིན་འཁོར་བཅས་ནི་བསྒོམས་པ་ཞེས་བྱ་སྟེ། ཡོན་ཏན་རྣམས་སེམས་ལ་དེའི་བདག་ཉིད་དུ་བྱེད་པའི་བསྒོམས་པའི་ཕྱིར། གཉིས་པ་ནི། སྦྱིན་པས་ལོངས་སྤྱོད་ཆེན་པོར་འགྱུར་ན། ཚུལ་ཁྲིམས་དང་སྒོམ་པས་ཅིར་འགྱུར་ཞེ་ན། སྦྱིན་པའང་མཐོ་རིས་ཀྱི་དོན་དུ་འགྱུར་མོད། ཚུལ་ཁྲིམས་གཙོ་བོ་དང་། ཚུལ་ཁྲིམས་ཀྱང་ཉོན་མོངས་དང་འབྲལ་བའི་དོན་དུ་འགྱུར་མོད། སྒོམ་པ་གཙོ་བོ་ཡིན་པའི་ཕྱིར་ན་མཐོ་རིས་ཀྱི་ལུས་དང་ཆགས་བྲལ་ཐོབ་པར་འགྱུར་རོ། །
གསུམ་པ་ནི། མདོ་ལས། གང་ཟག་བཞི་ཡིས་ཚངས་པའི་བསོད་ནམས་སྐྱེད་དོ། ། ཅེས་ཚངས་པའི་བསོད་ནམས་གང་ཞེ་ན། བྱེ་བྲག་ཏུ་སྨྲ་བ་ནི། མཚན་རྣམ་པར་སྨིན་པའི་བསོད་ནམས་རེ་རེའི་ཚད་དང་མཉམ་པ་ལ་འདོད་ལ། སྔོན་གྱི་སློབ་དཔོན་ནི། སྔར་མ་བྱས་པའི་ས་ཕྱོགས་སུ་ཐུབ་པའི་སྐུ་གདུང་གི་མཆོད་རྟེན་བྱེད་པ་དང་། ཕྱོགས་བཞིའི་དགེ་འདུན་ལ་ཀུན་དགའ་རྭ་བ་འབུལ་ཞིང་། དེར་གཙུག་ལག་ཁང་རྩིག་པ་དང་།
ཐུབ་པའི་ཉན་ཐོས་བྱེ་བ་འདུམ་པ་དང་། བྱམས་པ་ཚད་མེད་པ་སྒོམ་པ་དང་བཞིས་བར་གྱི་བསྐལ་པ་བཞི་བཅུའི་བར་དུ་སྐྱེ་བ་རྒྱུན་མར་མཐོ་རིས་སུ་དགའ་བར་གནས་པའི་ཕྱིར། ཚངས་པ་མདུན་ན་འདོན་གྱི་བསོད་ནམས་དང་འདྲ་བས་ན། དེ་བཞིའི་བསོད་ནམས་ལ་ཚངས་པའི་བསོད་ནམས་ཞེས་གསུངས་པ་ཡིན་པར་འཆད་དོ། ། གསུམ་ཆོས་སྦྱིན་བྱེ་བྲག་ཏུ་བཤད་པ་ནི། ཆོས་ཀྱི་སྦྱིན་པ་ནི་ཀུན་སློང་ཉོན་མོངས་ཅན་མིན་པས། བསྟན་བྱ་མདོ་སྡེ་སོགས་གསུང་རབ་ཡན་ལག་བཅུ་གཉིས་ཚུལ་ཡང་དག་པ་ཇི་ལྟ་བ་བཞིན་སྟོན་པའོ། ། ལོག་པར་རམ། བསྙེན་བཀུར་སོགས་ཀྱི་ཆེད་དུ་འཆད་པ་ནི་རང་གི་བསོད་ནམས་ཉམས་བྱེད་དོ། ། གསུམ་པ་ཆ་མཐུན་དགེ་བ་གསུམ་བཤད་པ་ནི།
བསོད་ནམས་ཆ་མཐུན་རྣམ་སྨིན་ཡིད་དུ་འོང་བ་དང་། ཐར་པ་ཆ་མཐུན་ཆོས་གང་སྐྱེས་ནས་ངེས་པར་མྱང་འདས་འཐོབ་པ་སྟེ། དེ་ཡོད་པའི་རྟགས་སུ་འཁོར་འདས་ཀྱི་སྐྱོན་ཡོན་ཐོབ་ནས་དད་པའི་སྤུ་ཟིང་བྱེད་པ་སོགས་དང་། ངེས་འབྱེད་ཆ་མཐུན་འོག་ཏུ་འཆད་པ་དྲོད་སོགས་བཞི་སྟེ། དགེ་བ་རྣམ་པ་གསུམ་མོ། ། གསུམ་པ་ཞར་ལ་ཆོས་གཞན་གྱི་རྣམ་གྲངས་བསྟན་པའི་བསྡུ་བ་ནི། སྦྱོར་བ་རིགས་པ་སྟེ་ཐབས་ཀྱི་བྱེ་བྲག་གིས་རབ་ཏུ་བཅུག་པས་ལུས་དང་ངག་དང་ཡིད་ཀྱི་ལས་རྣམ་པ་གསུམ་ཀུན་སློང་དང་བཅས་པ་ནི། འཇིག་རྟེན་ན་ཡིག་འབྲུ་དང་བརྒྱ་དང་བགྲང་བ་དང་བཅས་པའི་སྙན་ངག་དང་། ཡིད་ཀྱིས་ཆོས་རྣམས་སྡོམ་ཞིང་བགྲང་བའི་གྲངས་དེ་གོ་རིམ་བཞིན་ནོ། ། བསྟན་བཅོས་ལས་ཡིག་འབྲུ་འབྲི་ཞིང་བརྒྱ་རྐོ་བར་བྱེད་པ་ནི་དེ་དག་ཏུ་བཞེད་དོ། །
ཉོན་མོངས་པས་བཀབ་པའི་སྒྲིབ་པ་དང་། འཕགས་པས་བོར་བའི་ངན་པ་དང་། ཁ་ན་མ་ཐོ་བ་དང་བཅས་པ་ཞེས་པ་ནི་ཉོན་མོངས་ཅན་གྱི་ཆོས་ཀྱི་རྣམ་གྲངས་སོ། ། དྲི་མ་མེད་པ་དགེ་བའི་རྣམ་གྲངས་ནི། དག་པ་རབ་ཀྱིས་མཐར་ཕྱིན་པའི་གྱ་ནོམ་པའོ་ཞེས་པའོ། ། ངན་པ་དང་གྱ་ནོམ་པ་ལས་གཞན་པ་ནི་བར་མར་གྲུབ་བོ། ། འདུས་བྱས་དགེ་བ་རྒྱུད་ལ་སྐྱེས་ནས་བསྟེན་བྱ་སྟེ། གཞན་ནི་བསྟེན་བྱ་མིན་ནོ། ། ཆོས་གཞན་ཐམས་ཅད་གོང་མ་དང་བཅས་པ་སྟེ། ཐར་པ་མྱང་འདས་ནི་བླ་ན་མེད་པ་ཡིན་ནོ། །
ཆོས་མངོན་པ་མཛོད་ཀྱི་ལས་བསྟན་པ་ཞེས་བྱ་བ་གནས་བཞི་པའི་འགྲེལ་པའོ།། ༈ །།ལྔ་པ་ཕྲ་རྒྱས་བསྟན་པ་ལ་གསུམ་སྟེ། སྤང་བྱ་ཕྲ་རྒྱས་ཀྱི་རང་བཞིན། དེ་གཉེན་པོ་གང་གིས་སྤོང་། སྤོངས་པའི་འབྲས་བུ་ཡོངས་ཤེས་སོ། ། དང་པོ་ལ་གཉིས་ཏེ། སྲིད་རྩ་ཕྲ་རྒྱས་སུ་བསྟན། དེ་ཉིད་གཏན་ལ་དབབ་པའོ། ། དང་པོ་ནི། འཇིག་རྟེན་སྣ་ཚོགས་ལས་ལས་བྱུང་ཞིང་།
ལས་ཀྱང་ཕྲ་རྒྱས་ཀྱིས་དབང་གིས་སོགས་པས། སྲིད་པའི་རྩ་བ་ཕྲ་རྒྱས་སོ། ། གཉིས་པ་ལ་གསུམ་སྟེ། ཕྲ་རྒྱས་ཀྱི་དབྱེ་བ། སྐྱེ་ཚུལ། རྣམ་གྲངས་སོགས་ཀྱི་བཤད་པའོ། ། དང་པོ་ལ་གསུམ་སྟེ། ངོ་བོའི་དབྱེ་བ། རྣམ་པའི་དབྱེ་བ། སེམས་ཕྲ་རྒྱས་དང་བཅས་པའི་དབྱེ་བའོ། །
དང་པོ་ལ་གསུམ་སྟེ། དབྱེ་བ་དངོས། སྤང་བྱ་གཉིས་ཀྱི་ངེས་པ། ལྟ་བ་དང་ང་རྒྱལ་བྱེ་བྲག་ཏུ་བཤད་པའོ། ། དང་པོ་ལ་བཞི་ཏེ། དྲུག་དང་། བདུན་དང་། བཅུ་དང་ཁམས་བཅས་གྲངས་ཀྱིས་གོ་བརྒྱད་དུ་དབྱེ་བའོ། ། དང་པོ་ནི། ཕྲ་རྒྱས་དེ་ཡང་དབྱེ་ན་དྲུག་ཏེ།
ཉེར་ལེན་གྱི་ཕུང་པོ་ལ་ཞེན་པའི་འདོད་ཆགས་དང་། ཉེར་ལེན་གྱི་ཕུང་པོ་ལ་ཀུན་ནས་མནར་སེམས་པའི་ཁོང་ཁྲོ་དང་། ང་རྒྱལ་དང་། མ་རིག་པ་དང་། ལོག་པར་ངེས་པར་རྟོག་པའི་ལྟ་བ་དང་། རྩེ་གཉིས་སུ་འཇུག་པའི་ཐེ་ཚོམ་རྣམས་ཏེ། དེ་བཞིན་ཞེས་པ་འདོད་ཆགས་ཀྱི་དབང་གིས་གཞན་དག་དམིགས་པ་ལ་རྒྱས་པར་འགྱུར་བར་ཤེས་པར་བྱས་པའི་དོན་ཏོ། ། གཉིས་པ་ནི། ཕྲ་རྒྱས་དེ་དྲུག་ཀྱང་འདོད་ཆགས་ལ་འདོད་པའི་དང་སྲིད་པའི་འདོད་ཆགས་གཉིས་སུ་དབྱེ་བས་བདུན་དུ་མདོ་ལས་བཤད་དོ། ། དེ་ལ་ཁམས་གོང་མ་གཉིས་ལས་སྐྱེས་པའི་འདོད་ཆགས་ནི།
སྲིད་པའི་འདོད་ཆགས་སོ། ། ཅིའི་ཕྱིར་དེ་སྐད་བཤད་ཅེ་ན། དེ་དག་ཕལ་ཆེར་སྙོམས་འཇུག་ལ་ཆགས་ཤིང་ཁ་ནང་དུ་བལྟས་པའི་ཕྱིར། ཁ་ཅིག་ཁམས་གོང་མ་དེ་ཐར་པ་ཡིན་སྙམ་པའི་འདུ་ཤེས་འབྱུང་སྲིད་པའི་དེ་བཟློག་པའི་ཕྱིར་དེ་སྐད་བཤད་དོ། ། སློབ་དཔོན་ནི་སྙོམས་འཇུག་རྟེན་བཅས་རོ་མྱང་བ་ན། སྲིད་པའི་ལུས་ཁོ་ན་རོ་མྱང་པས་སྲིད་པའི་འདོད་ཆགས་སུ་བཤད་ཅེས་སོ། ། གསུམ་པ་ནི། སྤང་བྱ་ཕྲ་རྒྱས་དྲུག་ལ་བཅུར་དབྱེ་སྟེ། ལྟ་བ་ལྔ་སྟེ་འཇིགས་ཚོགས་ལ་ལྟ་བ་དང་། མཐར་འཛིན་པར་ལྟ་བ་དང་།
ལོག་པར་ལྟ་བ་དང་། ལྟ་བ་མཆོག་ཏུ་འཛིན་པ་དང་། ཚུལ་ཁྲིམས་དང་རྟུལ་ཞུགས་མཆོག་ཏུ་འཛིན་པའོ། ། ལོག་ལྟ་སྔོན་དུ་འབྱུང་བ་ཚིགས་བཅད་སྡེབས་པའི་ངོར་རོ། ། བཞི་པ་ནི། བཅུ་པོ་དེ་རྣམས་སྡུག་བསྔལ་ལ་བཅུ་དང་། ཀུན་འབྱུང་དང་འགོག་པ་ལ་ལྟ་བ་དང་པོ་གཉིས་དང་ལྔ་པ་མ་གཏོགས་པ་བདུན་བདུན་དང་། ལམ་ལ་ལྟ་བ་དང་པོ་གཉིས་མ་གཏོགས་པའི་བརྒྱད་དེ། དང་པོ་གཉིས་ནི། འདོད་ཁམས་ན་ཡོད་དེ།
དེ་ཡང་སྡུག་བསྔལ་སོགས་བདེན་པ་བཞི་མངོན་སུམ་དུ་མཐོང་བ་ཙམ་གྱི་རིམ་པ་བཞིན་སྤོང་བར་བྱེད་དོ། ། འདོད་ཆགས། ཁོང་ཁྲོ། ང་རྒྱལ། མ་རིག་པ་སྟེ། བཞིའི་རིགས་འགའ་ནི། བདེན་པ་མཐོང་ཟིན་སྒོམ་པས་སྤང་བྱ་ཡིན་པས་འདོད་པ་ན་མཐོང་སྒོམ་གྱི་སྤང་བྱ་ཕྲ་རྒྱས་སོ་དྲུག་གོ ། ཁོང་ཁྲོ་ལྔ་མ་གཏོགས་པ་གཟུགས་ཁམས་ན་དེ་རྣམས་དགུ་དང་དྲུག་དྲུག་བདུན། གསུམ་ནི་སྒོམ་པའི་སྤང་བྱའོ། ། ཞེས་པའི་སོ་གཅིག་གོ །
གཟུགས་མེད་ནའང་གཟུགས་ཁམས་དེ་དང་འདྲ་བས་སོ་གཅིག་སྟེ། དེ་ལྟར་ཁམས་གསུམ་བསྡོམས་པས་ཆོས་མངོན་པ་ལས་ཕྲ་རྒྱས་དགུ་བཅུ་རྩ་བརྒྱད་དུ་བཤད་པར་འདོད་དོ། ། གོང་མ་པ་ནི་ལྟ་བ་ལ་འབྱུང་འཇུག་མི་བྱེད་པར། ཁམས་གསུམ་ན་མཐོང་སྤང་བརྒྱ་རྩ་བཅུ་གཉིས་དང་། སྒོམ་སྤང་འཇིག་ལྟ་དང་། མཐར་ལྷན་སྐྱེས་གཉིས་དང་བཅས་ཏེ་བཅུ་དྲུག་ཏུ་བཞེད་ལ། བསྡུ་བར། མཐོང་སྤང་གོ་བཞི་དང་། སྒོམ་སྤང་འདི་དང་འདྲ་བར་བཤད་པ་ནི། རིགས་པའི་རྣམ་བཞག་ཏུ་བསྡུ་བ་ཉིད་དུ་བཤད་པའི་དོན་ལ་ཀུན་ལས་བཏུས་བཞིན་བཞེད་དོ། །
གཉིས་པ་ལ་གསུམ་སྟེ། མཐོང་སྤང་ཁོ་ན། སྤང་བྱ་གཉིས་ཀ་སྒོམ་སྤང་ཁོ་ནའོ། ། དང་པོ་ནི། ཅི་མཐོང་སྤང་དུ་བཤད་པ་དེ་རྣམས་དེར་ངེས་སམ་ཞེ་ན། མིན་ཏེ། སྲིད་རྩ་ལས་སྐྱེས་པ་རྗེས་བཟོད་ཀྱིས་གཞོམ་བྱ་ནི་མཐོང་སྤང་ཉིད་དུ་ངེས་སོ། ། གཉིས་པ་ནི། ས་ལྷག་མ་བརྒྱད་ལས་སྐྱེས་པ་འདོད་པའི་གཞོམ་བྱ་རྣམས་ནི། མཐོང་ལམ་དང་སྒོམ་ལམ་གཉིས་ཀྱིས་ཅི་རིགས་པར་སྤོང་སྟེ།
འཕགས་པའི་མཐོང་ལམ་དང་བྱིས་པ་གོང་མའི་ཉེར་བསྡོགས་ཀྱིས་སྒོམ་ལམ་གྱིས་འོག་སའི་སྤང་བྱ་རིགས་ལྔ་ཆར་ཆེ་འབྲིང་སོགས་དགུ་བྱས་ནས་དྲིལ་ཏེ་སྤོང་ངོ་། ། གསུམ་པ་ནི། ས་ཐམས་ཅད་ན་བཟོད་པས་གཞོམ་མིན་སྒོམ་སྤང་རྣམས་ནི་སྒོམ་ལམ་ཁོ་ནས་སྤོང་བར་ངེས་ལ། དེ་ཡང་སྲིད་རྩེའི་གཉེན་པོ་ཟག་མེད་ཉིད་དང་། གཞན་གྱིས་ནི་སྐྱེ་འཕགས་གཉིས་ཀའི་ཟག་བཅས་སམ་ཟག་མེད་གང་རུང་ངོ་། ། གོང་མ་བ་ནི་མཐོང་སྤངས་སྤོང་མི་སྲིད་པར་བཞེད་དོ། ། གསུམ་པ་ལ་གཉིས་ཏེ། ལྟ་བའི་དབྱེ་བ། ང་རྒྱལ་གྱི་དབྱེ་བའོ། ། དང་པོ་ལ་གསུམ་སྟེ།
ལྟ་བ་ལྔའི་ངོ་བོ། མཆོག་འཛིན་གཉིས་ལ་རྩོད་པ་སྤོང་བ། འཕྲོས་པའི་ཕྱིན་ཅི་ལོག་རབ་ཏུ་དབྱེ་བའོ། ། དང་པོ་ནི། སྔར་མིང་ཙམ་བསྟན་པའི་ལྟ་བ་ལྔའི་ངོ་བོ་ཅི་ཞེ་ན། ཉེར་ལེན་གྱི་ཕུང་པོ་ལ་བདག་དང་བདག་གིར་ལྟ་བ་དང་། བདག་ཏུ་འདོད་པའི་དངོས་པོའི་དེ་ཉིད་ལ་རྟག་པའམ་ཆད་པའི་མཐར་ལྟ་བ་དང་། བདེན་པ་བཞི་ཡོད་བཞིན་དུ་མེད་ཅེས་ཚབས་ཆེར་ལྟ་བ་དང་། དམན་པར་ལྟ་བ་སོགས་ཟག་བཅས་ཐམས་ཅད་ལ་མཆོག་ཏུ་ལྟ་བ་དང་། དབང་ཕྱུག་སོགས་འཇིག་རྟེན་གྱི་རྒྱུ་མིན་པ་དང་།
མེ་དང་ཆུར་འཇུག་པ་སོགས་མཐོ་རིས་ཀྱི་རྒྱུ་མིན་པ་དང་། ཚུལ་ཁྲིམས་དང་རྟུལ་ཞུགས་ཙམ་ཐར་པའི་མིན་པ་ལ་རྒྱུ་དང་ལམ་དེར་ལྟ་བ་སྟེ་མཆོག་འཛིན་ནི་བར་གྱི་སོགས་སྒྲ་ཕྱིས་པའོ། ། དེ་ལྔ་རྣམས་རིམ་པའི་ལྟ་བ་ལྔ་ཡིན་ནོ། ། གཉིས་པ་ནི། གལ་ཏེ་རྒྱུ་མིན་ལ་རྒྱུར་ལྟ་བ་བརྟུལ་ཞུགས་མཆོག་འཛིན་ཡིན་ན་ཇི་ལྟར་དེ་ཀུན་འབྱུང་མཐོང་སྤང་མིན་ཞེ་ན། དབང་ཕྱུག་སོགས་རྒྱུ་མིན་ལ་རྒྱུར་མངོན་པར་ཞེན་པ་དེ་ནི་རྟག་པ་དང་། བདག་ཏུ་ཕྱིན་ཅི་ལོག་པ་ཡིས་རབ་ཏུ་འཇུག་པ། དེའི་ཕྱིར། སྡུག་བསྔལ་མཐོང་སྤང་ཉིད་ཡིན་ཏེ། སྡུག་བསྔལ་བདེན་པ་མཐོང་བ་ན་མི་རྟག་པ་དང་བདག་མེད་དུ་ཤེས་པས་རྟག་པ་དང་བདག་ཏུ་འཛིན་པ་ལོག་པ་ན་དེས་ཁྱད་པར་དུ་བྱས་པའི་རྒྱུར་མིན་ལ་རྒྱུར་འཛིན་པ་ཡང་ལྡོག་པས་སོ། །
ལྟ་བ་དང་པོ་གཉིས་བདེན་པ་ཕྱི་མ་གསུམ་ལ་མི་འཇུག་པའང་དེས་གྲུབ་སྟེ། འཇིག་ལྟ་ནི། བདག་ཏུ་ལྟ་ཞིང་མཐར་ལྟའང་དེས་བསླངས་བ་དང་། རྟག་པར་འཛིན་པ་སོགས་ཀྱི་སྡུག་བསྔལ་མཐོང་སྤང་ལོག་པས་དེ་དག་ཀྱང་ལོག་ཟིན་པས་སོ། ། གསུམ་པ་ནི། ཕྱིན་ཅི་ལོག་དེ་གཉིས་སུ་ཟད་དམ་ཞེ་ན། མ་ཟད་དེ་ལྟ་བ་ཕྱེད་དང་གསུམ་ལས་ཕྱིན་ཅི་ལོག་བཞི་ཚན་རྣམ་པར་བཞག་སྟེ། མཐར་ལྟའི་རྟག་ལྟ་ལས་རྟག་པར་ཕྱིན་ཅི་ལོག་དང་། ལྟ་བ་མཆོག་འཛིན་ལས་བདེ་བ་དང་། གཙང་བར་དང་།
འཇིག་ལྟ་ལས་བདག་ཏུ་ཕྱིན་ཅི་ལོག་གོ ། ཉོན་མོངས་པ་གཞན་མིན་པར་འདི་གསུམ་ཕྱིན་ཅི་ལོག་ཏུ་བཞག་པ་ཅི་ཞེ་ན། རྒྱུ་གསུམ་གྱིས་ཏེ། དམིགས་པ་ལ་གཅིག་ཏུ་ཕྱིན་ཅི་ལོག་པའི་ཕྱིར་དང་། ངེས་པར་རྟོག་པའི་ཕྱིར་དང་། སྒྲོ་འདོགས་པའི་ཕྱིར་ཏེ། ཉོན་མོངས་པ་གཞན་ལ་ནི། རྒྱུ་དེ་གསུམ་མ་ཚང་བས་མ་བཞག་གོ ། འོ་ན་མདོ་ལས། སེམས་ཕྱིན་ཅི་ལོག་དང་འདུ་ཤེས་ཕྱིན་ཅི་ལོག་ཅེས་གསུངས་པ་ཅི་ཞེ་ན།
སེམས་དང་འདུ་ཤེས་གཉིས་ནི། ལྟ་བ་ཕྱིན་ཅི་ལོག་དེ་དང་མཚུངས་པར་ལྡན་པའི་དབང་གིས་དེར་བཞག་གོ ། ཚོར་བ་སོགས་ནི་འཇིག་རྟེན་ན་ཕྱིན་ཅི་ལོག་ཏུ་མ་གྲགས་པས་མ་བཞག་ཅེས་སོ། ། གཉིས་པ་ལ་གསུམ་སྟེ། དབྱེ་བ་དངོས། དེ་གང་གིས་སྤོང་བ། འཕགས་པས་མ་སྤངས་ཀྱང་མངོན་འགྱུར་མི་འབྱུང་བའོ། ། དང་པོ་ནི། ང་རྒྱལ་ཡང་དབྱེ་ན་བདུན་ཏེ། ང་རྒྱལ་དང་།
ལྷག་པའི་ང་རྒྱལ་དང་། ང་རྒྱལ་ལས་ཀྱང་ང་རྒྱལ་དང་། ངའོ་སྙམ་པའི་ང་རྒྱལ་དང་། མངོན་པའི་ང་རྒྱལ་དང་། ཅུང་ཟད་སྙམ་པའི་ང་རྒྱལ་དང་། ལོག་པའི་ང་རྒྱལ་ལོ། ། འོ་ན་ཡེ་ཤེས་ལ་འཇུག་པ་ལས། ལྷག་པ་ལ་དམིགས་ནས། བདག་གཞན་དང་འདྲའོ། ། བདག་མཆོག་གོ །
ཆེས་དམན་པ་ལ་དམིགས་ནས་བདག་ཅུང་ཟད་དམན་ནོ་སྙམ་པ་གསུམ་དང་། བདག་དང་མཉམ་པ་ཡོད་དོ། ། བདག་བས་དམན་པ་ཡོད་དོ། ། བདག་བས་མཆོག་ཡོད་དོ་སྙམ་པ་གསུམ་དང་། བདག་བས་མཆོག་མེད་དོ། ། བདག་དང་མཉམ་པ་མེད་དོ། ། བདག་བས་དམན་པ་མེད་དོ་སྙམ་པ་གསུམ་སྟེ་དགུ་བཤད་པ་ཅི་ཞེ་ན། ང་རྒྱལ་རྣམ་པ་དགུ་བཤད་པ་དེ་ནི་སྡེ་ཚན་རེ་རེ་བཞིན་དང་པོ་དང་གཉིས་པ་དང་གསུམ་པ་རྣམས་རིམ་པས་ང་རྒྱལ་དང་། ལྷག་པའི་ང་རྒྱལ་དང་། ཅུང་ཟད་སྙམ་པའི་ང་རྒྱལ་གསུམ་ལས་འབྱུང་བས་འདིར་བཤད་པའི་བདུན་དུ་འདུས་སོ། །
གཉིས་པ་ནི། བདུན་པོ་གང་གིས་སྤོང་ཞེ་ན། མཐོང་ལམ་དང་སྒོམ་ལམ་གཉིས་ཀས་ཟད་པར་བྱ་བའོ། ། གསུམ་པ་ནི། ཅི་འཕགས་པ་རྣམས་སྒོམ་སྤང་མ་སྤངས་པ་དེ་ཀུན་ཏུ་སྤྱོད་དམ་ཞེ་ན། ངེས་པ་མེད་དེ། འོག་གིས་འཕགས་པ་ཞེས་པ་ཡན་སླངས་ཏེ། གསོད་པ་དང་སོགས་པ་བརྫུན་གྱི་བར་བྱེད་པའི་ཉོན་མོངས་པའི་ཀུན་ནས་དཀྲིས་པ་རྣམས་སྒོམ་པའི་སྤང་བར་བྱ་བ་ཁོ་ན་ཡིན་ལ། དེ་རྣམས་མི་འབྱུང་སྟེ། ལོག་ལྟས་རྒྱས་པར་འགྱུར་བ་ལས་དེ་སྤངས་པས་སོ། །
དེ་བཞིན་དུ་སྐྱེ་སྲིད་བདག་ས་སྲུང་ཀྱི་བུར་གྱུར་ན་ཅི་མ་རུང་སྙམ་པ་སོགས་དང་། འཇིག་སྲེད་བདག་མེད་པར་གྱུར་ཀྱང་ཅི་མ་རུང་སྙམ་པ་སོགས་ནི་སྒོམ་སྤང་ཡིན་ལ་དེ་དག་མི་འབྱུང་སྟེ། དེ་དག་རྟག་ཆད་ཀྱི་མཐར་ལྟས་རྒྱས་པར་འགྱུར་བ་ལ་དེ་སྤངས་པའོ། ། ང་རྒྱལ་གྱི་རྣམ་པ་དགུ་དང་། ངའོ་སྙམ་པའི་ང་རྒྱལ་སྒོམ་སྤང་གིས་བསྡུས་པའང་མི་འབྱུང་སྟེ། དེ་རྣམས་འཇིག་ལྟས་རྒྱས་པར་གྱུར་བ་ལས་དེ་སྤངས་པའི་ཕྱིར་རོ། ། དེ་རྣམས་སུ་མ་ཟད་ཐེ་ཚོམ་གྱིས་བསླངས་བའི་མི་དགེའི་འགྱོད་པ། སྒོམ་སྤང་ཡང་འབྱུང་བ་མིན་ནོ། ། དེ་ཐམས་ཅད་ཀྱང་སྒོང་སྤང་ཡིན་ཡང་མངོན་གྱུར་དུ་མི་འབྱུང་བར་བསྟན་པའོ། ། གཞན་དུ་ནི་འཇིག་ལྟ་དང་།
མཐར་ལྟ་ལྷན་སྐྱེས་ཀྱིས་བསྡུས་པའི་ངའོ་སྙམ་པའང་ང་རྒྱལ་སོགས་མངོན་འགྱུར་དུ་འབྱུང་བར་བཤད་དོ། ། གཉིས་པ་རྣམ་པའི་དབྱེ་བ་ལ་ལྔ་སྟེ། ཀུན་འགྲོ་ཡིན་མིན་གྱི། ཟག་བཅས་ཟག་མེད་ལ་དམིགས་པའི། གང་གིས་རྒྱས་པར་འགྱུར་བའི། མི་དགེ་བ་དང་ལུང་མ་བསྟན་གྱི་རྣམ་པའི་དབྱེ་བ། དུས་གསུམ་ལ་ཕྲ་རྒྱས་གང་ལྡན་པའོ། ། དང་པོ་ལ་གསུམ་སྟེ། སྐལ་བ་མཉམ་པའི། མི་མཉམ་པའི།
དེ་ལས་གཞན་པའི་ཀུན་འགྲོའོ། ། དང་པོ་ནི། ཕྲ་རྒྱས་གོ་བརྒྱད་ལ་ཀུན་འགྲོ་དུ་ཀུན་འགྲོ་མིན་པ་དུ་ཞེ་ན། སྡུག་བསྔལ་དང་དེའི་རྒྱུ་ཀུན་འབྱུང་མཐོང་བའི་སྤང་བར་བྱ་བ་སྟེ། རིས་གཉིས་ཀྱིས་ལྟ་བ་བདུན་པོ་ཐམས་ཅད་དང་། དེ་བཞིན་དུ་དེ་གཉིས་ཀྱིས་ཐེ་ཚོམ་གཉིས་པོ་ཐམས་ཅད་དང་། ལྟ་བ་དང་ཐེ་ཚོམ་དེ་དག་ཉིད་དང་། ལྷན་ཅིག་པ་དང་། མ་འདྲེས་པ་ཡིན་གྱི་ཆགས་སོགས་དང་དེ་ལྟ་མིན་པའི་མ་རིག་པ་དག་གཅིག་ཏུ་བྱས་པའི་རིས་དང་པོ་གཉིས་ཏེ་བཅུ་གཅིག་ནི། རང་སའི་སྤང་བྱ་རིས་ལྔ་ཆར་ལ་ཅིག་ཆར་དུ་དམིགས་པ་སྐལ་བ་མཉམ་པའི་ཁམས་ཀུན་ཏུ་འགྲོ་བ་སྟེ།

ལྷག་མ་རྣམས་ནི་ཀུན་འགྲོ་མིན་ནོ། ། གཉིས་པ་ནི་བཅུ་གཅིག་པོ་དེ་རྣམས་ལས་དགུ་ནི་ཁམས་དང་ས་གོང་མ་དག་ཏུའང་དམིགས་པས་སྐལ་བ་མི་མཉམ་པའི་ཀུན་འགྲོ་ཡིན་སྟེ། དགུ་གང་ཞེ་ན། ལྟ་བ་དང་པོ་གཉིས་མ་གཏོགས་པའོ། ། དེ་ཡང་འདོད་ཁམས་སུ་ཚངས་པ་ལ་སེམས་ཅན་དུ་ལྟ་བ་དང་། རྟག་ལྟ་སྐྱེད་པ་ནའང་བདག་དང་བདག་གིར་མི་འཛིན་པས་དང་། དེས་ཀུན་ནས་མ་བསླངས་པའི་ལྟ་བ་དེ་གཉིས་མིན་གྱི་ལོག་པའི་ཤེས་པའོ། ། གོང་མ་བ་ནི་ཟག་བཅས་རྟག་ཆད་དུ་ལྟ་བ། མཐར་ལྟར་བཞེད་པ་སོགས་རྣམ་བཞག་མི་འདྲའོ། ། གསུམ་པ་ནི། ཕྲ་རྒྱས་ཁོ་ན་ཀུན་འགྲོ་ཡིན་ནམ་ཞེ་ན་མིན་ཏེ།
ཕྲ་རྒྱས་ཀུན་འགྲོ་དེ་རྣམས་དང་ལྷན་ཅིག་འབྱུང་བའི་ཆོས་གང་མཚུངས་ལྡན་ཡིན་པ་དེའང་ཀུན་འགྲོའོ། ། འོན་ཀྱང་ཐོབ་པ་ནི་མ་གཏོགས་ཏེ་ཆོས་དང་རྒྱུན་ཐ་དད་པས་སྐྱེས་བུ་དང་། རྒྱུ་མཐུན་སོགས་ཀྱི་འབྲས་བུ་མི་གཅིག་པའི་ཕྱིར་ལྷན་ཅིག་འབྱུང་བའི་རྒྱུ་མིན་པས་སོ། ། གཉིས་པ་ཟག་བཅས་ཟག་མེད་ལ་དམིགས་པའི་དབྱེ་བ་ནི། ཕྲ་རྒྱས་གོ་བརྒྱད་ལས་ཟག་བཅས་ལ་དམིགས་པ་དུ་ཟག་མེད་དམིགས་པ་དུ་ཞེ་ན། འགོག་པ་དང་ལམ་མཐོང་བའི་སྤང་བར་བྱ་བ་ལོག་ལྟ་གཉིས་དང་། ཐེ་ཚོམ་གཉིས་དང་དེ་བཞིན་ཉིད་དང་མཚུངས་པར་ལྡན་པ་དང་། མཚུངས་ལྡན་མ་འདྲེས་པ་འབའ་ཞིག་པའི་མ་རིག་པ་དག་གཅིག་ཏུ་བྱས་པའི་རིས་གཉིས་ཏེ། དྲུག་ནི་ཟག་མེད་ཀྱི་སྤྱོད་ཡུལ་ཅན་ཏེ། ལྷག་མ་རྣམས་ནི་ཟག་བཅས་ལ་དམིགས་པ་ཁོ་ནའོ། །
གོང་མ་པ་ནི་འགོག་ལམ་གཉིས་ནི་མཉམ་རྗེས་ཀྱི་ཡེ་ཤེས་ཀྱི་རིག་བྱ་ཡིན་པས། ཉོན་མོངས་པའི་བརྟགས་ནས་དམིགས་པར་ཟད་ཀྱི་དངོས་སུ་མི་དམིགས་པར་བཞེད་དོ། ། གཉིས་པ་ནི། འགོག་པ་ལ་དམིགས་པ་ལོག་ལྟ་སོགས་གསུམ་གྱི་ཡུལ་ནི། འདོད་པའི་འགོག་པ་ལ་དམིགས་པའི་ཕྲ་རྒྱས་ཀྱི་ཡུལ་འདོད་པའི་འགོག་པ་ཁོ་ན་ཡིན་པ་སོགས་ས་དགུ་པོ་རང་སའི་འགོག་པ་དང་། ལམ་ལ་ནི་བསམ་གཏན་ས་དྲུག་གི་ཆོས་ཤེས་ཕྱོགས་མཐུན་གྱི་ལམ་ཐམས་ཅད་ནི། འདོད་པའི་ལོག་ལྟ་སོགས་ལམ་གྱི་སྤྱོད་ཡུལ་ཅན་གྱི་ཡུལ་དང་། ཟག་མེད་ས་དགུའི་རྗེས་ཤེས་ཕྱོགས་དང་མཐུན་པའི་ལམ་ཐམས་ཅད་ནི་གོང་མ་བརྒྱད་ཀྱི་ལོག་ལྟ་སོགས་ལམ་དེའི་སྤྱོད་ཡུལ་ཅན་གྱི་ཡུལ་ཡིན་ཏེ། ལམ་ནི་ས་ཐ་དད་པའང་ཕན་ཚུན་དུ་སྐལ་མཉམ་གྱི་རྒྱུ་ཡིན་པས་སོ། ། ཅིས་ཆགས་སྡང་ང་རྒྱལ་མཆོག་འཛིན་གཉིས་རྣམས་ཟག་མེད་ལ་དམིགས་པར་མི་འདོད་ཅེ་ན།
འདོད་ཆགས་ནི་ཟག་མེད་ལ་དམིགས་པ་མིན་ཏེ། དེ་སྤང་བྱ་ཡིན་ལ་ཟག་མེད་འདོད་པ། སྤང་བྱ་མིན་པའི་ཕྱིར། ཞེ་སྡང་ནི་འགོག་ལམ་ལ་དམིགས་པ་མིན་ཏེ། དེ་གནོད་བྱེད་ལ་སྐྱེ་ལ་འགོག་ལམ་གྱིས་གནོད་པ་མི་བྱེད་པའི་ཕྱིར་རོ། ། ང་རྒྱལ་ནི་དེ་ལྟ་མིན་ཏེ། དེ་ཁེངས་པ་ཡིན་ལ། འགོག་ལམ་ནི་ཞི་བའི་ཁེངས་པར་མི་འོས་པས་སོ། ། བརྟུལ་ཞུགས་མཆོག་འཛིན་ནི། དེ་ལྟ་མིན་ཏེ།
དེ་ནི་དག་བྱེད་མིན་པ་ལ་དེར་འཛིན་ལ་འགོག་ལམ་ནི་དག་པ་ཡིན་པས་སོ། ། ལྟ་བ་མཆོག་འཛིན་ནི། དེ་ལྟ་མིན་ཏེ། དེ་དམན་པ་ལ་མཆོག་ཏུ་འཛིན་པ་ཡིན་ལ། འགོག་ལམ་ནི་མཆོག་ཏུ་གྱུར་པའི་ཕྱིར་རོ། ། གོང་མ་པ་ནི། ཆགས་སོགས་བཅུ་ཆར་བདེན་བཞི་ལ་ལོག་པར་ཞུགས་ཏེ། འཇིག་ལྟ་སོགས་དངོས་སུ་དང་། མཆོག་འཛིན་ལོག་པ་དང་། མ་རིག་པ་དེ་གཉིས་ཀས་བརྒྱུད་ནས་ལོག་པར་ཞུགས་པར་བཞེད་དོ། །
འདིར་ཡང་ལོག་ལྟ་སོགས་དངོས་སུ་དང་ཆགས་སོགས་བརྒྱུད་ནས་ལོག་པར་ཞུགས་པ་སོགས་ཏེ་བདེན་བཞི་ལ་ཕྲ་རྒྱས་རྣམས་དངོས་དང་རྒྱུད་པས་ལོག་པར་ཞུགས་ཚུལ་དེ་ལྟར་ཤེས་པར་བྱའོ། ། གསུམ་པ་ལ་གཉིས་ཏེ། དམིགས་པའི་དང་། མཚུངས་ལྡན་གྱི་རྒྱས་པའོ། ། དང་པོ་ལ་གཉིས་ཏེ། སྤྱིར་དང་། དམིགས་བསལ་ལོ། ། དང་པོ་ནི། ཕྲ་རྒྱས་གོ་བརྒྱད་ལ་དམིགས་པའི་རྒྱས་པ་དུ། མཚུངས་ལྡན་གྱི་རྒྱས་པ་དུ་ཞེ་ན།
ཕྲ་རྒྱས་ཀུན་ཏུ་འགྲོ་བ་རྣམས་ནི། དམིགས་པའི་སྒོ་ནས་རང་གི་ས་པའི་སྤང་བྱ་རིས་ལྔ་པོ་ཐམས་ཅད་ལ་ཕྲ་རྒྱས་སུ་འགྱུར་ལ། ཀུན་འགྲོ་མ་ཡིན་པ་རྣམས་ནི་དམིགས་པའི་སྒོ་ནས་རང་རིས་ཁོ་ན་ལ་རྒྱས་ཏེ། སྡུག་བསྔལ་མཐོང་སྤང་ཡང་སྡུག་བསྔལ་མཐོང་སྤང་གི་རིས་ཁོ་ན་ལ་རྒྱས་པ་སོགས་སོ། ། གཉིས་པ་ནི། ཀུན་འགྲོ་མིན་པ་ཟག་མེད་ཀྱི་ཡུལ་ཅན་དང་། ཀུནྃ་འགྲོ་བས་གོང་མའི་ཡུལ་ཅན་ནི། དམིགས་པའི་སྒོ་ནས་རྒྱས་པར་འགྱུར་བ་མིན་ཏེ། བདག་ལྟ་དང་སྲེད་པས་བདག་གིར་བྱས་པ་དེ་ལ། རྒྱས་པ་ལ་དེ་དག་དེ་ལྟར་མ་བྱས་པ་དང་ཟག་མེད་ནི་དེ་ལ་དམིགས་པའི་ཕྲ་རྒྱས་ཀྱི་དང་ས་གོང་མའང་འོག་སའི་གཉེན་པོ་ཡིན་པའི་ཕྱིར་རོ། །
གཉིས་པ་ནི། ཕྲ་རྒྱས་གང་ཞིག་ཆོས་གང་དང་མཚུངས་པར་ལྡན་པ་དེ་མ་སྤངས་པ་ནི་དེར་མཚུངས་པར་ལྡན་པའི་སྒོ་ནས་རྒྱས་པར་འགྱུར་རོ། ། དེས་ན་ཟག་མེད་དང་ས་གོང་མ་དག་གི་ཡུལ་ཅན་རྣམས་མཚུངས་ལྡན་ཁོ་ནས་དང་། ལྷག་མ་རྣམས་དམིགས་པ་དང་། གཉིས་ཀས་རྒྱས་པར་འགྱུར། བཞི་པ་ལ་གསུམ་སྟེ། ངོ་བོའི་དབྱེ་བ། དེ་དག་གི་རྩ་བའི་དབྱེ་བ། དེ་ལས་འཕྲོས་པའོ། ། དང་པོ་ནི།
ཕྲ་རྒྱས་གོ་བརྒྱད་ལས་མི་དགེ་བ་དུ། ལུང་མ་བསྟན་པ་དུ་ཞེ་ན། ཁམས་གོང་མ་གཉིས་ཀྱི་ཕྲ་རྒྱས་ཐམས་ཅད་ཕ་རོལ་ལ་གནོད་པའི་རྒྱུ་མེད་པས་སྡུག་བསྔལ་མེད་པའི་ཕྱིར། ལུང་མ་བསྟན་ཁོ་ན་ཡིན་ལ། འདོད་ཁམས་ན་འཇིགས་ཚོགས་ལ་ལྟ་བ་དང་། མཐར་འཛིན་པའི་ལྟ་བ་དང་། དེ་གཉིས་དང་། ལྷན་ཅིག་པའི་མ་རིག་པའང་སྦྱིན་པ་སོགས་དང་མི་འགལ་བས་ལུང་མ་བསྟན་ནོ། ། ཕྲ་རྒྱས་ལྷག་མ་རྣམས་ནི་འདོད་ཁམས་འདིར་མི་དགེ་བ་ཡིན་ནོ། ། གོང་མ་པ་ནི་ཁམས་གོང་གི་ཉོན་མོངས་ཐམས་ཅད་ཏིང་ངེ་འཛིན་གྱི་ཚེ་བཅིལ་བ་དང་།
དཀར་པོའི་ཆོས་མང་པོ་ཟིན་པའི་ཉེར་བཞིའི་ལུང་མ་བསྟན་ཏེ། འདོད་པའི་ཡང་ལྟ་བ་གཉིས་སོགས་ཉེར་སྤྱོད་སློང་མི་ནུས་པ་རྣམས་ལུང་མ་བསྟན། སློང་ནུས་པ་རྣམས་མི་དགེ་བར་བཞེད་དོ། ། གཉིས་པ་ལ་གཉིས། མི་དགེ་བ་དང་། ལུང་མ་བསྟན་གྱི་རྩ་བའོ། ། མི་དགེ་བའི་རྩ་བ་དུ། རྩ་བ་མ་ཡིན་པ་དུ་ཞེ་ན། འདོད་ཁམས་ན་འདོད་ཆགས་དང་། ཁོང་ཁྲོ་གཉིས་ཐམས་ཅད་དང་།
ལྟ་བ་དང་པོ་གཉིས་དང་། ལྷན་གཅིག་པ་དོར་བའི་རྨོངས་པ་རྣམས་མི་དགེ་བའི་རྩ་བ་གསུམ་ཡིན། ཕྲ་རྒྱས་ལྷག་མ་རྣམས་ནི་མི་དགེ་བའི་རྩ་བ་མིན་པའོ། ། གཉིས་པ་ལ་གཉིས་ཏེ། གསུམ་དང་། བཞིར་བསྟན་པའོ། ། དང་པོ་ནི། ལུང་མ་བསྟན་གྱི་རྩ་བ་དུ། རྩ་བ་མ་ཡིན་པ་དུ་ཞེ་ན། ཁ་ཆེ་བ་ལུང་དུ་མ་བསྟན་པའི་རྩ་བ་གསུམ་སྟེ།
དེ་ནི་གོང་མ་གཉིས་ཀྱི་སྲེད་པ་ཐམས་ཅད་དང་། ཁམས་གསུམ་ཀའི་མ་རིག་པ་སྒྲིབ་པ་ཐམས་ཅད་དང་། བློ་སྟེ་ཤེས་རབ་ལུང་མ་བསྟན་པ་ཐམས་ཅད་དེ་ཡིན་པའི་ཕྱིར། དེ་རྣམས་ལས་གཞན་ནི་རྩ་བར་འོས་པ་མིན་ཏེ། ཐེ་ཚོམ་ནི་རྣམ་པ་གཉིས་སུ་འཇུག་པས་མི་བརྟན་ལ། ང་རྒྱལ་ནི་ཁེངས་པའི་མཐོན་པོར་འཇུག་པའི་ཕྱིར་རྩ་བ་དང་ཆོས་མི་མཐུན་པ་སྟེ། འཇིག་རྟེན་ན་རྩ་བ་ནི་བརྟན་པ་དང་། འོག་ན་གནས་པར་མཐོང་ངོ་། ། གཉིས་པ་ནི་ལུང་མ་བསྟན་གྱི་རྩ་བ་བཞིའོ། ། ཞེས་ཉི་འོག་པ་འདོད་དེ།
ལུང་མ་བསྟན་པའི་སྲེད་པ་དང་། ལྟ་བ་དང་། ང་རྒྱལ་དང་། རྨོངས་པ་ནི་ལུང་མ་བསྟན་དེ་རྣམས་སོ། ། ཅིས་དེ་ཁོ་ན་ལུང་མ་བསྟན་གྱི་རྩ་བར་འདོད་ཞེ་ན། སྲེད་ལྟ་ང་རྒྱལ་ཤས་ཆེ་བས། བསམ་གཏན་པ་གསུམ་ཡོད་ལ། དེ་གསུམ་ཡང་མ་རིག་པའི་དབང་གིས་འགྱུར་བས་སོ། ། གོང་མ་པའང་རྩ་བ་བཞིར་བཞེད་དོ། ། གསུམ་པ་ནི།
ཅི་མདོ་ལས་ལུང་མ་བསྟན་གྱི་དངོས་པོ་བཅུ་བཞི་གསུངས་པ་དེ་ལུང་མ་བསྟན་ཡིན་ནམ་ཞེ་ན། མིན་ཏེ། དེ་ནི་དྲི་བའི་ལན་ལུང་དུ་མ་བསྟན་པས་གཞག་བྱའི་དྲི་བ་ལ་དེ་སྐད་བཤད་པའོ། ། དྲི་བ་ནི་བཞི་སྟེ། མགོ་གཅིག་ཏུ་ལུང་བསྟན་པ་དང་། རྣམ་པར་ཕྱེ་སྟེ་དང་། དྲིས་ཏེ་དང་། བཞག་པར་ལུང་བསྟན་པའོ། ། དང་པོ་ནི། སེམས་ཅན་ཐམས་ཅད་འཆིའམ་ཞེས་འདྲི་ན་འཆིའོ་ཞེས་ལྟ་བུ་དང་།
གཉིས་པ་ནི། ཤི་བ་ཐམས་ཅད་སྐྱེའམ་ཞེས་འདྲི་ན། ཉོན་མོངས་མ་ཟད་ན་སྐྱེ་ཞིང་ཟད་ན་མི་སྐྱེ་ཞེས་པ་ལྟ་བུ་དང་། གསུམ་པ་ནི། མི་འདི་ཁྱད་པར་དུ་འཕགས་སམ་དམན་པ་ཡིན་ཞེས་འདྲི་ན་གང་ལ་ལྟོས་ཏེ་འདྲི་ཞེས་དྲིས་ནས། ལྷ་ལ་ལྟོས་ནས་དམན་ལ། ངན་འགྲོ་ལ་ལྟོས་ནས་ཁྱད་པར་དུ་འཕགས་ཞེས་པ་ལྟ་བུ་དང་། བཞི་པ་ནི། བདག་ཕུང་པོ་ལས་གཞན་ཡིན་ནམ་མིན་ཞེས་འདྲི་ན། མོ་གཤམ་གྱི་བུ་སྔོའམ་དཀར་ཞེས་པ་ལྟར་ཁྱད་གཞི་མ་གྲུབ་པའི་ཁྱད་པར་འདྲི་བ་ཡིན་པས་བཞག་བྱ་ཡིན་པ་ལྟ་བུ་སྟེ།
ལུང་མ་བསྟན་བཅུ་བཞིའང་འདི་དང་འདྲའོ། ། ལྔ་པ་ལ་གསུམ་སྟེ། ལྡན་ཚུལ་དངོས། སྤངས་པ་ལྡན་པར་བཞག་ཚུལ། ཆོས་གང་ལ་སེམས་གང་གིས་དམིགས་པའོ། ། དང་པོ་ལ་གསུམ་སྟེ། རང་གི་མཚན་ཉིད་པའི་ལྡན་ཚུལ། སྤྱིའི་མཚན་ཉིད་པའི་ལྡན་ཚུལ། ལྡན་པ་དུས་གསུམ་ལ་དཔྱད་པའོ། ། དང་པོ་ལ་གཉིས་ཏེ།
དུས་གཉིས་དང་། མ་འོངས་པའི་ལྡན་ཚུལ་ལོ། ། དང་པོ་ནི། གང་ཟག་གང་གིས་ཕྲ་རྒྱས་གང་ཞིག་དམིགས་པ། གང་ལ་རྒྱས་པར་འགྱུར་བའི་གང་ཟག་དེ་ནི། ཕྲ་རྒྱས་དེས་དམིགས་པ་དེ་དང་ལྡན་པ་ཡིན་ལ། ཆགས་ཁྲོ་ང་རྒྱལ་གསུམ་ནི་ཡུལ་སྡུག་མི་སྡུག་སོགས་གང་རུང་རེ་ལ་དམིགས་པས་ཉོན་མོངས་པ་རང་གི་མཚན་ཉིད་དང་། ལྟ་བ་ཐེ་ཚོམ་མ་རིག་པ་གསུམ་ནི། སྡུག་མི་སྡུག་སོགས་ཡུལ་ཀུན་ལ་དམིགས་པའི་ཉོན་མོངས་པ་སྤྱི་པ་ཞེས་བྱའོ། ། དེ་ལ་འདས་པ་དང་ཉེར་གནས་ད་ལྟ་བའི་འདོད་ཆགས་དང་ཁོང་ཁྲོ་དང་ང་རྒྱལ་རྣམས་ཡུལ་གྱི་དངོས་པོ་གང་ལ་དེ་གསུམ་སྐྱེས་ཤིང་མ་སྤངས་པའི་ཆགས་སོགས་གསུམ་པོ་དེ་རྣམས་ཀྱི་དངོས་པོ་དེ་ལ་གང་ཟག་དེ་ལྡན་པར་བྱེད་པ་ཡིན་ཏེ།
ཐག་པའི་གླང་བུ་ཕུར་པ་ལ་བཏགས་པ་དང་འདྲའོ། ། གཉིས་པ་ནི། ཡིད་ཀྱི་ས་པའི་ཆགས་སོགས་དེ་གསུམ་རྣམས་མ་འོངས་པ་མ་སྤང་པས་ཡུལ་དུས་གསུམ་ཀུན་དང་ལྡན་པར་བྱེད་དེ། ཡིད་ཀྱི་ཡུལ་ནི་དུས་གསུམ་པ་ཡིན་པས་སོ། ། གཞན་སྒོ་ལྔའི་ཆགས་ཁྲོ་སྐྱེ་འགྱུར་གྱི་རང་དང་དུས་མཉམ་པའི་ཡུལ་ཁོ་ན་ལྡན་པར་བྱེད་ཅིང་། དེ་དག་མི་སྐྱེ་བའི་ཆོས་ཅན་རྣམས་ཀྱིས་ཡུལ་དུས་གསུམ་པོ་ཐམས་ཅད་ལ་ལྡན་པར་བྱེད་དེ། དེ་དག་གི་དམིགས་པ་ནི་འཕོ་བའི་ཁ་ཅིག་གིས་འདས་པའོ། ། ཁ་ཅིག་གིས་ད་ལྟར་རོ། ། ཁ་ཅིག་གིས་མ་འོངས་པའོ། ། གཉིས་པ་ནི།
ལྷག་མ་ལྟ་བ་ཐེ་ཚོམ་མ་རིག་པ་ནི། དུས་གསུམ་པ་ཀུན་གྱི་མ་སྤངས་བར་དུ་དུས་གསུམ་པའི་ཡུལ་ཀུན་ལ་ལྡན་པར་བྱེད་དེ། ཉོན་མོངས་པ་སྤྱི་པ་ཡིན་པས་སོ། ། གསུམ་པ་ལ་གསུམ་སྟེ། འདོད་པ་བརྗོད། དེ་དགག དེའི་ལན་ནོ། ། དང་པོ་ལ་གསུམ་སྟེ། དམ་བཅའ་རྟགས་འགོད་དང་ཡོད་སྨྲའི་དབྱེ་བ། དབྱིག་བཤེས་ཀྱི་ལུགས་འཐད་པའོ། །
དང་པོ་ནི། གལ་ཏེ་འདས་མ་འོངས་རྫས་སུ་ཡོད་ན་དུས་ཐམས་ཅད་དུ་ཡོད་པས་འདུ་བྱེད་རྟག་པར་འགྱུར་ལ། མེད་ན་ཅི་ལྟར་དེ་དང་ལྡན་པ་ཡིན་ཞེ་ན། དུས་གསུམ་ཀུན་ཏུ་རྫས་སུ་ཡོད་ལ་འདུས་བྱས་ཀྱི་མཚན་ཉིད་དང་ལྡན་པའི་སྐྱོན་གཉིས་ཀ་མེད་དོ། ། ཡོད་པ་ཅིའི་ཕྱིར་ཞེ་ན། ལུང་ནི། གང་གི་ཕྱིར་འདས་པའི་གཟུགས་ཡོད་པ་དེའི་ཕྱིར། ཞེས་སོགས་དང་། གང་གི་ཕྱིར་མ་འོངས་པའི་གཟུགས་ཡོད་པ་དེའི་ཕྱིར་ཞེས་སོགས་རྒྱས་པར་གསུངས་པའི་ཕྱིར་དང་། རྣམ་པར་ཤེས་པ་ནི་གཉིས་ལ་བརྟེན་ནས་སྐྱེའོ་ཞེས་གསུངས་ཏེ།
གཉིས་ནི་མིག་དང་གཟུགས་ནས་ཡིད་དང་ཆོས་རྣམས་ཀྱི་བར་ཡིན་པས། དུས་གཉིས་མེད་ན་དེ་ལ་དམིགས་པའི་ཡིད་ཤེས་གཉིས་ལ་བརྟེན་པར་མི་འགྱུར་རོ། ། རིགས་པ་ནི། ཡུལ་ཡོད་ན་ཤེས་པ་སྐྱེའི། མེད་ན་མི་སྐྱེ་ལ། དུས་གཉིས་ལ་ཤེས་པ་སྐྱེ་བའི་ཕྱིར་དང་། འདས་པའི་ལས་ཀྱིས་ཕྱི་མར་རྣམ་སྨིན་གྱི་འབྲས་བུ་འབྱིན་པའི་ཕྱིར་འདས་པ་ཡོད་དོ། ། དེ་ལྟར་དུས་གསུམ་དེ་རྫས་སུ་ཡོད་པར་སྨྲ་བའི་ཕྱིར་གཞི་ཐམས་ཅད་ཡོད་པ་སྨྲ་བར་འདོད་ཀྱི། ད་ལྟར་བ་དང་འབྲས་བུ་སྐྱེད་མ་ཟིན་པའི་འདས་པ་ཡོད་ཅིང་མ་འོངས་པ་དང་འབྲས་བུ་བསྐྱེད་ཟིན་པའི་འདས་པ་མེད་ཅེས་ཕྱེ་སྟེ་སྨྲ་བ་ནི་རྣམ་པར་ཕྱེ་སྟེ་སྨྲ་བའོ། ། གཉིས་པ་ནི།
གཞི་ཐམས་ཅད་ཡོད་སྨྲ་བ་དེ་དག་རྣམ་པ་བཞི་སྟེ། ཆོས་དུས་གསུམ་དུ་འཇུག་པ་ན་བཙུན་པ་ཆོས་སྐྱོབ་དངོས་པོ་མ་འོངས་པ་དོར་ནས་ད་ལྟར་དང་དེ་དོར་ནས་འདས་པ་ཐོབ་པའི་དངོས་པོ་གཞན་དུ་འགྱུར་གྱི་རྫས་གཞན་དུ་མི་འགྱུར་ཏེ། འོ་མ་ཞོ་དང་། དེ་མར་དུ་འགྱུར་པ་ན་རོ་ནུས་སོགས་འགྱུར་གྱི་ཁ་དོག་མི་འགྱུར་བ་བཞིན་ཞེས་དང་། བཙུན་པ་དབྱངས་སྒྲོགས་དུས་རེ་རེའང་དུས་གསུམ་ཆར་གྱི་མཚན་ཉིད་མི་ལྡན་པ་མིན་ཡང་མ་འོངས་པ་སོགས་གང་གི་མཚན་ཉིད་ལྷག་མ་དེ་མ་འོངས་པ་སོགས་སུ་འཇོག་པས་མཚན་ཉིད་གཞན་དུ་འགྱུར་གྱི་རྫས་མི་འགྱུར་ཏེ། སྐྱེས་པ་ཞིག་བུད་མེད་གཞན་ལའང་ཆགས་པ་མེད་པ་མིན་ཡང་གཅིག་ལ་ལྷག་པར་ཆགས་པ་ན། དེ་ལ་ཆགས་པར་བརྗོད་པ་བཞིན། ཞེས་དང་། བཙུན་པ་དབྱིག་བཤེས་མ་འོངས་པའི་གནས་སྐབས་དོར་ནས། ད་ལྟར་གྱི་དང་།
དེ་དོར་ནས་འདས་པའི་གནས་སྐབས་སུ་ཕྱིན་པའི་གནས་སྐབས་གཞན་དུ་འགྱུར་གྱི་རྫས་མི་འགྱུར་ཏེ། རིལ་བུ་གཅིག་ཉིད་གཅིག་གི་ཤོད་མིག་ཏུ་བཞག་ན་གཅིག་དང་དེ་ནས་བརྒྱ་དང་སྟོང་གི་ཤོད་མིག་ཏུ་བཞག་ན་བརྒྱ་དང་སྟོང་དུ་བརྗོད་པ་བཞིན་ནོ། ། ཞེས་དང་། བཙུན་པ་སངས་རྒྱས་ལྷ། ད་ལྟར་ལ་ལྟོས་ཏེ་སྔ་མ་འདས་ལ། ཕྱི་མ་མ་འོངས་པ་དེ་གཉིས་ཀྱི་བར་དུ་ད་ལྟར་ཞེས་སྔ་ཕྱི་ལ་ལྟོས་ནས་གཞན་དང་གཞན་དུ་འགྱུར་གྱི་རྫས་མི་འགྱུར་ཏེ། བུད་མེད་གཅིག་ཉིད་ལྟོས་ས་གཉིས་ལ་ལྟོས་ནས་མ་དང་བུ་མོ་གཉིས་ཀ་ཡིན་པ་བཞིན་ཞེས་བྱ་བར་འདོད་དོ། ། གསུམ་པ་ནི། དེ་བཞིའི་དང་པོ་གྲངས་ཅན་གྱི་བསླན་ཞིང་། གཉིས་པ་ལ་དུས་འཆོལ་བར་འགྱུར་བ་དང་།
བཞི་པ་ལ་དུས་རེ་རེའང་སྔ་ཕྱི་དུ་མ་ཡོད་པས་དུས་གསུམ་ཅིག་ཆར་དུ་འགྱུར་བའི་སྐྱོན་ཡོད་པས་བྱེ་བྲག་ཏུ་སྨྲ་བ་ན་རེ་དེ་བཞི་ལས་གསུམ་པ་བཟང་སྟེ་བྱ་བ་མི་བྱེད་པ་ན་མ་འོངས་པ་དང་བྱེད་པ་ད་ལྟར་བ་དང་བྱས་ནས་འགགས་པ་ན་འདས་པ་སྟེ། དེའི་དུས་རྣམས་རྣམ་པར་གཞག་པས་སོ། ། ཞེའོ། ། གཉིས་པ་ལ་གཉིས་སྟེ། གནོད་བྱེད་བརྗོད། སྒྲུབ་བྱེད་དགོད་པའོ། ། དང་པོ་ནི། དེ་ལྟར་ན་འདས་མ་འོངས་ཀྱིས་ཀྱང་བྱ་བ་བྱེད་པར་འགྱུར་ཏེ། རྫས་སུ་ཡོད་པས་རྟག་ཏུ་བྱ་བ་ལ་བྱེད་པ་ལ་གེགས་བྱེད་སུ་ཡང་མེད་པས་སོ། ། ཡང་བྱ་བ་དུས་གསུམ་པོ་དེ་ཡང་ཇི་ལྟར་ཏེ།
དུས་ལས་གཞན་ནམ་གཞན་མ་ཡིན། གཞན་ཡིན་ན་བྱ་བའང་བྱ་བ་གཞན་དང་བཅས་པས་ཐུག་མེད་དུ་ཐལ་བའམ། འདུས་མ་བྱས་ཡིན་པས་བྱ་བ་རྟག་པར་ཐལ་ལོ། ། གལ་ཏེ་གཞན་མ་ཡིན་པས་སྐྱོན་དེ་དག་མེད་དོ་ཅེ་ན། འོ་ན་འདས་མ་འོངས་གཉིས་དུས་སུ་མི་རུང་བར་ཐལ་ཏེ། བྱ་བ་དུས་དང་གཅིག་པའི་དུས་ཡོད་བཞིན་དུ་བྱ་བ་མི་བྱེད་པས། འགགས་པ་སོགས་མི་རུང་བའི་ཕྱིར་རོ། ། དེས་ན་དུས་ཀྱི་རྣམ་གཞག་མི་འགྲུབ་བོ། ། འགྲུབ་སྟེ་ཆོས་གང་མ་སྐྱེས་པ་དེ་མ་འོངས་པ་དང་། སྐྱེས་ལ་མ་ཞིག་པ་དེ་ད་ལྟར་བ་དང་།
དེ་ཞིག་པ་དེ་འདས་པ་ཡིན་པས་སོ། ། ཞེ་ན། འདས་མ་འོངས་ནི། ཅིའི་ཕྱིར་མ་སྐྱེས་པ་དང་། ཞིག་པར་འགྲུབ་སྟེ་མི་འགྲུབ་པར་ཐལ། ད་ལྟར་བ་དེ་བཞིན་དུ་རྫས་སུ་ཡོད་པའི་ཕྱིར། གཉིས་པ་ནི། འདུས་བྱས་ཀྱི་མཚན་ཉིད་ལྡན་པས་མི་རྟག་ཅེས་པ་ཚིག་ཙམ་སྟེ། ཐམས་ཅད་དུ་ཡོད་པར་སྐྱེ་འཇིག་མི་རུང་བས་སོ། ། གསུངས་ཕྱིར་ཞེས་པ་ནི།
དགོངས་གཞི་བྱུང་ཟིན་དང་། རྐྱེན་ཡོད་ན་འགྱུར་བ་ལ་དགོངས་ནས། དགོས་པ་སྔོན་བྱུང་བའི་རྒྱུ་དང་ཕྱིས་འབྱུང་བའི་འབྲས་བུ་ལ་སྐུར་པ་འདེབས་པ་དགག་པའི་ཕྱིར་ཡིན་གྱི་རྫས་སུ་ཡོད་པ་སྟོན་པ་ནི་མིན་ནོ། ། གཉིས་ཕྱིར་ཞེས་པའང་བསྐལ་པ་སྟོང་ན་འབྱུང་བའི་མ་འོངས་པ་སོགས་ད་ལྟར་གྱི་ཤེས་པའི་དམིགས་རྐྱེན་དུ་ནི་མི་འཐད་ལ། དམིགས་པ་ཙམ་ཡིན་པས་ནི་རྫས་སུ་མི་འགྲུབ་བོ། ། དེའི་ཡུལ་ཡོད་ཕྱིར་ཞེས་པའི་ལན་ཡང་གྲུབ་བོ། ། འབྲས་ཕྱིར་ཞེས་པ་ནི། ལས་འདས་པས་འབྲས་བུ་སྐྱེད་པ་མིན་གྱིས། དེ་སྔོན་དུ་འགྲོ་བའི་རྒྱུར་འགྱུར་བའི་ཁྱད་པར་ལས་སྐྱེས་པའོ། ། དེས་ན་སྔོན་བྱུང་བ་ནི་འདས་པ་དང་།
བྱུང་ནས་མ་ཞིག་པ་ནི་ད་ལྟར་བ་དང་། རྐྱེན་ཡོད་ན་འབྱུང་བར་འགྱུར་བ་ནི། མ་འོངས་པར་རིགས་སོ། ། གསུམ་པ་ནི། ཆོས་རྣམས་ཀྱི་ཆོས་ཉིད་དེ་ངོ་བོ་ཉིད་ནི་ངེས་པར་ཟབ་པ་ཡིན་པས་རྟོགས་པའི་བསྒྲུབ་བྱ་མིན་པའི་ཕྱིར་འགལ་རྟགས་དེ་དག་གིས་མི་གནོད་དོ། ། ཅེས་བྱེ་བྲག་ཏུ་སྨྲ་བ་ཟེར་རོ། ། གཉིས་པ་ནི། སྤངས་ཀྱང་མ་བྲལ་བ་ཡོད་པར་སྟོན་ཏེ། སྡུག་བསྔལ་ཤེས་པ་སྐྱེས་ལ་ཀུན་འབྱུང་ཤེས་པ་མ་སྐྱེས་པའི་ཚེ། སྡུག་བསྔལ་མཐོང་སྤང་སྤངས་ཡང་ཀུན་འགྲོ་ལྷག་མ་ཀུན་འབྱུང་མཐོང་སྤང་རྣམས་ཀྱིས་དམིགས་པས་ལྡན་ལ།
སྒོམ་སྤང་དང་པོས་རྣམ་པ་སྤངས་ཀྱང་དང་པོས་ཡུལ་ཅན་དྲི་མ་ལྷག་མ་མ་སྤངས་པ་རྣམས་ཀྱི་དམིགས་ནས་ལྡན་ཏེ་ཡུལ་ཅན་མ་སྤངས་པས་ཡུལ་ནི་ལྡན་པར་བཤད་པས་སོ། ། གསུམ་པ་ལ་གཉིས་ཏེ། ཁམས་གསུམ་གྱི་ཆོས་ལྔ་ལ་དང་། ཟག་མེད་ལ་སེམས་གང་གིས་དམིགས་པའོ། ། དང་པོ་ལ་གཉིས་ཏེ། ཆོས་གསུམ་ལ་དང་། ཆོས་གཉིས་ལ་སེམས་གང་གིས་དམིགས་པའོ། ། འདིར་དངོས་པོ་གང་ལ་ཕྲ་རྒྱས་དུ་ཞིག་དམིགས་ནས་རྒྱས་ཚུལ་ཚིག་ཉུང་ངུའི་སྟོན་པ་སྟེ། དེ་ལ་ཡུལ་ཆོས་ཐམས་ཅད་བསྡུས་ན་ཁམས་གསུམ་ན་སྤང་བྱ་རིས་ལྔ་ལྔ་དང་ཟག་མེད་དེ་བཅུ་དྲུག་དང་། ཡུལ་ཅན་སེམས་ཀྱང་དེ་ལྟར་བཅུ་དྲུག་གོ །
དེ་དག་ལས་སྡུག་བསྔལ་དང་། རྒྱུ་ཀུན་འབྱུང་མཐོང་སྤང་དང་སྒོམ་པའི་སྤང་བྱ་སྟེ། ཆོས་གསུམ་པོ་འདོད་ཁམས་ལས་སྐྱེས་པ་ནི་ཡུལ་ཅན་འདོད་པ་རང་གི་སེམས་དེ་གསུམ་དང་། གཟུགས་ཀྱི་སྒོམ་སྤང་དུ་རྟོགས་པ་དགེ་བའི་སེམས་གཅིག་དང་། དྲི་མེད་ཆོས་ཤེས་ཕྱོགས་དང་མཐུན་པའི་རྣམ་ཤེས་ཏེ་ལྔའི་སྤྱོད་ཡུལ་ལོ། ། དེ་གསུམ་ལ་འདོད་པའི་འགོག་ལམ་མཐོང་སྤང་གི་སེམས་ཀྱིས་མི་དམིགས་པ་ནི། དེ་དག་ཟག་མེད་ལ་དམིགས་ན་འགོག་ལམ་ལ་དམིགས་ལ། ཟག་བཅས་ལ་དམིགས་ནའང་འགོག་ལམ་མཐོང་སྤང་ཙམ་ལ་དམིགས་པས་སོ། ། གོང་སའི་ཉོན་མོངས་ཀྱིའང་ཡུལ་མིན་ཏེ། དེ་འོག་ས་མི་དམིགས་པས་སོ། །
གཟུགས་མེད་ཀྱི་དགེ་བའི་འང་མིན་ཏེ། རིང་བ་བཞིའི་རིང་བ་འོ། ། ཆོས་ཀྱི་རིས་དེ་གསུམ་གཟུགས་ཁམས་ལས་སྐྱེས་པ་ནི། ཡུལ་ཅན་གཟུགས་རང་གི་སེམས་གསུམ་དང་། འོག་འདོད་པའི་སྐལ་བ་མི་མཉམ་པའི་ཀུན་འགྲོ་རིས་གཉིས་དང་སྒོམ་སྤང་དགེ་བ་སྟེ་གསུམ་དང་། གོང་གཟུགས་མེད་ཀྱི་སྒོམ་སྤང་ནམ་མཁའི་ཉེར་བསྡོགས་གི་སེམས་གཅིག་དང་། དྲི་མེད་རྗེས་ཤེས་ཕྱོགས་གཅིག་དང་མཐུན་པའི་སེམས་ཏེ་བརྒྱད་ཀྱི་ཡུལ་ལོ། ། ཆོས་དེ་གསུམ་གཟུགས་མེད་ལ་སྐྱེས་པ་ནི། ཁམས་གསུམ་དུ་གཏོགས་པའི་སེམས་གསུམ་གསུམ་པོ་དེ་རྣམས་དང་། ཟག་མེད་རྗེས་ཤེས་ཕྱོགས་དང་མཐུན་པའི་སེམས་ཏེ་བཅུའི་སྤྱོད་ཡུལ་ལོ།
གཉིས་པ་ནི། འགོག་པ་དང་ལམ་མཐོང་བས་སྤང་བྱའི་ཆོས་ཁམས་གསུམ་པ་ཀུན་གྱི་ཡུལ་སྔར་གྱིས་སེམས་དེ་རྣམས་ཀྱི་སྟེང་དུ་རང་རང་གི་རིས་ཀྱི་སེམས་རེ་རེས་ལྷག་པས་སྤྱོད་ཡུལ་ལོ། ། གཉིས་པ་ནི། ཟག་མེད་ཀྱི་ཆོས་ནི་ཡུལ་ཅན་ཁམས་གསུམ་གྱི་སེམས་ལྔ་ལྔའི་མཐའ་མ་འགོག་ལམ་མཐོང་སྤང་དང་སྒོམ་སྤང་སྟེ་གསུམ་གསུམ་དང་ཟག་མེད་ཀྱིས་སེམས་དེ་བཅུའི་སྤྱོད་ཡུལ་ལོ། ། གསུམ་པ་སེམས་ཕྲ་རྒྱས་བཅས་པའི་དབྱེ་བ་ནི། སེམས་ཉོན་མོངས་ཅན་ཕྲ་རྒྱས་དང་བཅས་པ་ནི་རྣམ་པ་གཉིས་ཀྱིས་ཏེ། དེ་དང་མཚུངས་ལྡན་དང་། དེ་ལ་དམིགས་པ་མ་སྤངས་པའི་རྒྱས་འགྱུར་དང་། དེ་དང་མཚུངས་ལྡན་སྤངས་པ་རྒྱས་པར་མི་འགྱུར་ཡང་ལྷན་ཅིག་པ་ཙམ་གྱིས་བཅས་པར་འཇོག་པའོ། ། སེམས་ཉོན་མོངས་པ་ཅན་མིན་པ་ནི།
དེ་ལ་དམིགས་པ་མ་སྤངས་པ་རྒྱས་འགྱུར་ཁོ་ནའི་ཕྲ་རྒྱས་དང་བཅས་པའོ། ། གཉིས་པ་སྐྱེ་ཚུལ་ལ་གཉིས་ཏེ། སྐྱེ་བའི་རིམ་པ། སྐྱེ་རྒྱུའོ། ། དང་པོ་ཕྲ་རྒྱས་བཅུ་པོ་འདི་རྣམས་ཇི་ལྟར་འཇུག་ཅེ་ན། དང་པོར་བདེན་པ་ལ་རྨོངས་པ་ལས་བདེན་པ་ལས་ཐེ་ཚོམ་སྐྱེ་ལ། ཐེ་ཚོམ་དེ་ལས་ལོག་པའི་ཐོས་བསམ་ལས་སྡུག་བསྔལ་མེད་ཅེས་སོགས་ལོག་ལྟ་སྐྱེ་ཞིང་། དེ་ལས་འཇིག་ལྟ་འཇུག་སྟེ། སྡུག་བསྔལ་སོགས་ཕུང་པོ་ལ་དམིགས་པ་བདག་ཏུ་ཞེན་པའོ། ། དེ་ལས་བདག་རྟག་པའམ་ཆད་པའི་མཐར་འཛིན་པ་དང་།
དེ་ལས་གང་མཐར་བཟུང་བ་དེའི་འདག་པར་ཡིད་ཆེས་པའི་ཚུལ་ཁྲིམས་དང་བརྟུལ་ཞུགས་མཆོག་འཛིན་དང་། དེ་ལས་ལྟ་བ་མཆོག་འཛིན་དང་། དེ་ལས་རང་གི་ལྟ་བས་ཁེངས་པའི་ང་རྒྱལ་དང་། དེ་ལ་ཆགས་པ་དང་། དེ་ནས་རང་གིས་དགྲ་བོ་གཞན་གྱི་ལྟ་བ་ལ་ཞེ་སྡང་འཇུག་སྟེ། དེ་ལྟར་ཕྲ་རྒྱས་བཅུ་འཇུག་པའི་རིམ་པའོ། ། གཉིས་པ་ནི། ཕྲ་རྒྱས་སྐྱེ་བ་ན་རྒྱུ་གསུམ་སྟེ། དེ་ཐོབ་པ་ཆད་པའམ་ས་བོན་ཟད་པའི་སྒོ་ནས་སྤངས་པ་མ་ཡིན་པ་རྒྱུ་སྟོབས་དང་། ཕྲ་རྒྱས་སྐྱེ་བ་དང་མཐུན་པའི་ཡུལ་ཉེ་བར་གནས་པ་ཡུལ་སྟོབས་དང་།
ཡུལ་དེ་ལའང་ཚུལ་བཞིན་མ་ཡིན་པ་ཡིད་ལ་བྱེད་པ་སྦྱོར་བའི་སྟོབས་ལས་ཉོན་མོངས་སྐྱེ་སྟེ། དེ་རྒྱུ་ཚང་བ་ཡིན་ལ། རེ་འགའ་རྒྱུ་སྟོབས་མེད་པར་ཡུལ་སྟོབས་ལས་ཀྱང་སྐྱེ་སྟེ། དགྲ་བཅོམ་ཉམས་པའི་ཆོས་ཅན་བཞིན་ཞེའོ། ། གོང་མ་པ་ནི་དེ་གསུམ་ཚང་བས་སྐྱེ་བར་བཞེད་དོ། ། གསུམ་པ་ཕྲ་རྒྱས་ཀྱི་གྲངས་ལ་གསུམ་སྟེ། རྣམ་གྲངས་དངོས། དེ་རྣམས་གང་དང་མཚུངས་པར་ལྡན། སྒྲིབ་པ་ལྔ་འདོད་ཁམས་པར་བསྟན་པའོ། ། དང་པོ་ལ་གཉིས་ཏེ།
བཞིར་བསྟན། ལྔར་བསྟན་པའོ། ། དང་པོ་ལ་གཉིས་ཏེ། དངོས་དང་། ངེས་ཚིག་གོ དང་པོ་ལ་གསུམ་སྟེ། ཟག་པ། ཆུ་སྦྱོར། ཉེར་ལེན་ནོ། ། དང་པོ་ལ་གསུམ་སྟེ།
འདོད་ཟག སྲིད་པ། མ་རིག་པའི་ཟག་པའོ། ། དང་པོ་ནི། ཕྲ་རྒྱས་ཉིད་ཟག་བཅས་གསུམ་དུ་གསུངས་པ་ལ་འདོད་པ་ན་སྤྱོད་པའི་གཏི་མུག་རིས་ལྔ་མ་གཏོགས་པ་ཉོན་མོངས་པ་ཕྲ་རྒྱས་སོ་གཅིག ཀུན་ནས་བཀྲིས་པ་བཅུ་དང་བཅས་པ་ཞེ་གཅིག་ནི་འདོད་པའི་ཟག་པའོ། ། གཉིས་པ་ནི། གཟུགས་དང་གཟུགས་མེད་ན་སྤྱོད་པའི་མ་རིག་པ་ལྔ་ལྔ་དོར་བའི་ཕྲ་རྒྱས་ཉེར་དྲུག་སྟེ་ང་གཉིས་ཁོ་ན་སྲིད་པའི་ཟག་པའོ། ། ཀུན་དཀྲིས་འགའ་ཞིག་ཡོད་ཀྱང་རང་དབང་ཅན་མིན་པས་མ་སྨོས་སོ། ། ཅིས་གོང་མ་གཉིས་ཀྱི་གཅིག་ཏུ་བསྡུས་ཞེ་ན།
གོང་མ་དེ་གཉིས་ཀྱི་ཕྲ་རྒྱས་རྣམས་ལུང་མ་བསྟན་དང་ཁ་ནང་དུ་བལྟས་ཏེ་འཇུག་པ་དང་། མཉམ་བཞག་གི་ས་པ་ཡིན་པའི་ཕྱིར་ཟག་པ་གཅིག་ཏུ་བྱས་ལ། སྲིད་ཟག་ཏུ་འཇོག་པ་སྲིད་པའི་འདོད་ཆགས་བཞིན་ནོ། ། གསུམ་པ་ནི། ཁམས་གསུམ་གྱི་མ་རིག་པ་རྫས་བཅོ་ལྔ་ནི་མ་རིག་པའི་ཟག་པ་སྟེ། ཟག་པ་ཐམས་ཅད་ཀྱི་རྩ་བ་མ་རིག་པ་ཡིན་པས་ན་དེ་ལོགས་ཤིག་ཏུ་ཟག་པར་བསྟན་ཏོ། ། གཉིས་པ་ལ། དངོས་དང་། རྩོད་སྤོང་གཉིས་ཀྱི་དངོས་ནི། མདོ་ལས།
ཆུ་བོ་བཞི་དང་སྦྱོར་བ་བཞི་གསུངས་པའང་ཟག་པར་བཤད་པ་དེ་བཞིན་དུ་རིག་པ་བྱའོ། ། ཁྱད་པར་ནི། ཁམས་གསུམ་གྱི་ལྟ་བ་རྣམས་ཤེས་རབ་ཡིན་པས་གསལ་བའི་ཕྱིར་ཆུ་སྦྱོར་གྱི་ནང་དུ་ལོགས་ཤིན་ཏུ་བསྟན་ནོ། ། གདུལ་བྱའི་དབང་དུ་ཙམ་གྱིས་བསྟན་པར་ཟད་དོ། ། གཉིས་པ་ནི། ཅིས་ཟག་པར་ལྟ་བ་ལོགས་སུ་མ་བསྟན་ཞེ་ན། ཟག་པར་ལྟ་བ་ལོགས་སུ་མ་ཡིན་ཏེ། གྲོགས་མེད་པའི་ལྟ་བ་འབའ་ཞིག་གིས་ས་རྣམས་ནི་ཟག་པའི་ངེས་ཚིག་འཇོག་པའི་རྗེས་སུ་མི་མཐུན་པའི་ཕྱིར་རོ། ། དེས་ན་ལྟ་བ་མིན་པ་འདོད་ཟག་ཉེར་དགུ་ནི་འདོད་པའི་ཆུ་སྦྱོར་དང་། ཉེར་བརྒྱད་ནི་སྲིད་པའི་ཆུ་སྦྱོར་དང་།
ཁམས་གསུམ་ན་མཐོང་སྤང་རིས་བཞིའི་ལྟ་བ་བཅུ་གཉིས་རེ་སྟེ་སོ་དྲུག་ནི་ལྟ་བའི་ཆུ་སྦྱོར་རེ་སྟེ། སོ་དྲུག་ནི་ལྟ་བའི་ཆུ་སྦྱོར་དང་། ཁམས་གསུམ་གྱི་མ་རིག་པ་བཅོ་ལྔ་ནི་མ་རིག་པ་ཆུ་སྦྱོར་རོ། ། ལོ་ན་མ་རངས་པའོ། ། གསུམ་པ་ལ་དངོས་དང་། རྩོད་པ་སྤང་པ་གཉིས། དངོས་ནི། མདོ་ལས་ཉེར་ལེན་བཞི་གསུངས་པ་ལ་ཇི་སྐད་པའི་འདོད་སྦྱོར་ཉིད་མ་རིག་པ་དང་བཅས་པ་སོ་བཞི་ནི། འདོད་པ་ཉེ་བར་ལེན་པ་དང་སྲིད་སྦྱོར་མ་རིག་པ་དང་བཅས་པ་སོ་བརྒྱད་ནི་བདག་ཏུ་སྨྲ་བར་ཉེ་བར་ལེན་པ་རྣམ་པ་གཉིས་དང་། ལྟ་བའི་དབྱེ་བ་ལས་གཉིས་ཏེ།
ཁམས་གསུམ་གྱི་ལྟ་བ་དང་པོའི་བཞི། དྲིལ་བ་སུམ་ཅུ་ནི་ལྟ་བ་ཉེ་བར་ལེན་པ་དང་། ལྟ་བ་ལྔ་དྲིལ་བ་དྲུག་ནི་ཚུལ་ཁྲིམས་དང་བརྟུལ་ཞུགས་སོགས་ཀྱི་ཉེ་བར་ལེན་པའི་སྟེ། དེ་ཟུར་དུ་བྱུང་བ་ནི་ལམ་གྱི་དགྲར་གྱུར་པ་དང་། ཁྱིམ་པ་དང་རབ་ཏུ་བྱུང་གཉིས་ཀ་བསླུ་བས་སོ། ། དེ་ལྟར་ཉེར་ལེན་བཞི་རྣམས་སོ། ། གཉིས་པ་ནི། ཅིས་མ་རིག་པ་ཉེར་ལེན་དུ་བསྲེས་ཏེ་བཤད་ཀྱི་ལོགས་སུ་མ་བཤད་ཅེ་ན། མ་རིག་པ་ནི་མི་གསལ་བས་དེ་རྐྱང་པས་འཛིན་པར་བྱེད་པ་མིན་ལ། གཞན་དང་འདྲེས་པ་ན་འཛིན་པའི་ཕྱིར་ཉོན་མོངས་གཞན་དང་བསྲེས་སོ། །
སྐུ་མཆེད་ནི། འདོད་པ་སོགས་བཞི་ལ་འདུན་ཅིང་། ཆགས་པ་ཉེར་ལེན་བཞིར་བཞེད་དོ། ། གཉིས་པ་ངེས་ཚིག་ལ་གཉིས་ཏེ། ཕྲ་རྒྱས་དང་། ཟག་སོགས་ཀྱི་ངེས་ཚིག་གོ ། དང་པོ་ནི། ཕྲ་རྒྱས་ནས་ཉེར་ལེན་གྱི་བར་གྱི་སྒྲའི་དོན་གང་ཞེ་ན། གང་གི་ཕྱིར་ཉོན་མོངས་པ་དེ་རྣམས་རྟོགས་དཀའ་བའི་འཇུག་པ་ཕྲ་བ་དང་ཐོབ་པ་དང་རྗེས་སུ་འབྲེལ་བ་དང་། དམིགས་པ་དང་མཚུངས་ལྡན་གཉིས་ཀྱི་རྒྱས་པར་འགྱུར་བ་དང་།
བཟློག་ཀྱང་ཡང་ཡང་རྗེས་སུ་འབྲང་ཞིང་མངོན་དུ་འགྱུར་བ་དེའི་ཕྱིར་ཕྲ་རྒྱས་རྣམས་སུ་བཤད་པ་ཡིན་ནོ། ། དེས་ན་བྱེ་བྲག་ཏུ་སྨྲ་བ་དེ་མངོན་དུ་འགྱུར་ལ་འདོད་ལ། མདོ་སྡེ་པ་དང་གོང་མ་པ་ནི་དེའི་སྒྲ་ཨ་ནུ་ཤ་ས་ཡྃ་ཅེས་པའི་ངེས་ཚིག་ནི་ཉོན་མོངས་མངོན་དུ་མ་བྱུང་སྟེ་བག་ཆགས་ཀྱི་ཚུལ་དུ་ཉལ་བས་ན་བག་ལ་ཉལ་ཞེས་འཆད་ལ། གནས་མའི་བུ་ས་ཐོབ་པ་ལ་འདོད་དོ། ། གཉིས་པ་ནི་འཁོར་བར་འཇོག་པར་བྱེད་པ་དང་། སྐྱེ་མཆེད་དྲུག་གིས་རྨ་ནས་ཟག་ཅིང་འབོ་བར་བྱེད་པས་དང་། འགྲོ་བའམ་ཡུལ་གཞན་དུ་འཁྱེར་བར་བྱེད་པས་དང་། དེ་དག་ཏུ་འབྱར་བར་བྱེད་པས་དང་། ཡང་སྲིད་དམ་འདོད་པ་སོགས་བཞི་པོར་ཉེ་བར་འཛིན་པའི་ཕྱིར་རིམ་པའི་ཟུག་པ་དང་། སོགས་པའི་ཆུ་བོ་དང་སྦྱོར་བ་དང་།
ཉེར་ལེན་དུ་བཞག་པའི་ཕྲ་རྒྱས་དེ་རྣམས་ཀྱིས་ངེས་ཚིག་ཡིན་ནོ། ། གཉིས་པ་ལ་བསྟན་བཤད་གཉིས་ལས་དང་པོ་ནི། ཕྲ་རྒྱས་དེ་དག་ཉིད་ཀུན་དུ་སྦྱོར་བ་དང་སོགས་པས་འཆིང་བ་དང་། ཕྲ་རྒྱས་དང་ཉེ་ཉོན་དང་། ཀུན་དཀྲིས་ཀྱི་དབྱེ་བས་ལྔར་བཤད་དོ། ། གཉིས་པ་ལ་བཞི་སྟེ། ཀུན་སྦྱོར། འཆིང་བ། ཉེ་ཉོན། ཀུན་དཀྲིས་སོ། །
དང་པོ་ལ་གཉིས་ཏེ། ཀུན་སྦྱོར་དགུ་དང་། ལྔར་བཤད་པའོ། ། དང་པོ་ལ་གཉིས་ཏེ། ལྟ་བ་གསུམ་གཉིས་དང་། ཕྲ་དོག་སེར་སྣ་ཀུན་སྦྱོར་དུ་བཞག་པའི་རྒྱུའོ། ། དང་པོ་ནི། ཀུན་སྦྱོར་དགུ་སྟེ། རྗེས་སུ་ཆགས་པ་དང་། ཁོང་ཁྲོ་དང་།
ང་རྒྱལ་དང་། མ་རིག་པ་དང་། ལྟ་བ་དང་། མཆོག་ཏུ་འཛིན་དང་། ཐེ་ཚོམ་དང་། ཕྲག་དོག་དང་། སེར་སྣའི་ཀུན་སྦྱོར་རོ། ། ཅིས་ལྟ་བ་གསུམ་དང་གཉིས་ཀུན་སྦྱོར་ཐ་དད་དུ་བཤད་ཅེ་ན། དེ་དག་ཁམས་གསུམ་ན་རྫས་བཅོ་བརྒྱད་རེ་འདྲ་བའི་ཕྱིར་རོ། ། ཕྱི་མ་འདི་གཉིས་མཆོག་ཏུ་འཛིན་པར་འདྲ་བའི་ཕྱིར་ཡང་ལྟ་བ་ཕྱི་མ་གཉིས་མཆོག་ཏུ་འཛིན་པའི་ཀུན་ཏུ་སྦྱོར་བ་ཞེས་གཞན་དུ་བཤད་དོ། །
དབུས་མཐར་རིམ་པས་འགོག་ལམ་གཉིས་ཤེས་པ་ལ་སྒྲིབ་པས་ཐ་དད་དུ་བཤད་དོ། ། གཉིས་པ་ནི། ཀུན་དཀྲིས་ལས་ཕྲག་དོག་དང་སེར་སྣ་གཉིས་ཀུན་སྦྱོར་དུ་བཤད་ལ་གཞན་མིན་པ་ཅི་ཞེ་ན། གང་གི་ཕྱིར་དེ་གཉིས་ཀ་མཐའ་གཅིག་ཏུ་མི་དགེ་བ་དང་རང་དབང་ཅན་ཡིན་པ་དེའི་ཕྱིར། ཕྲག་དོག་དང་སེར་སྣ་གཉིས་ཀུན་དཀྲིས་དེ་རྣམས་ལས་ལོགས་ཤིག་ཏུ་ཀུན་སྦྱོར་གཉིས་སུ་བཤད་ལ། ངོ་ཚ་མེད་པ་སོགས་ནི་ཆགས་སོགས་དང་ལྡན་པས་རང་དབང་ཅན་མིན་ལ། འགྱོད་པ་ནི་མ་རིག་པ་ཙམ་དང་ལྡན་པས་རང་དབང་ཅན་ཡིན་ཡང་གཅིག་ཏུ་མི་དགེ་བ་མིན་ནོ། གཉིས་པ་ལ་གཉིས་ཏེ། ཐ་མ་དང་། གོང་མའི་ཆ་མཐུན་ལྔའོ། །
དང་པོ་ལ་གཉིས་ཏེ། ངོ་བོ་བྱེད་ལས་དང་བཅས་པ། ཀུན་སྤྱོད་གསུམ་གྱི་རྒྱུ་མཚན་ནོ། ། དང་པོ་ནི། ཡང་ཐུབ་པས་ཐ་མའི་ཆ་འདོད་ཁམས་དང་མཐུན་པའི་ཀུན་སྦྱོར་རྣམ་པ་ལྔ་གསུངས་ཏེ། འཇིག་ལྟ་དང་། བརྟུལ་ཞུགས་མཆོག་འཛིན་དང་། ཐེ་ཚོམ་དང་། འདོད་པ་ལ་འདུན་པ་དང་། གནོད་སེམས་སོ། །
ཇི་ལྟར་མཐུན་ཞེ་ན་ཕྱི་མ་གཉིས་ཀྱིས་འདོད་ཁམས་ལས་མི་འདའ་ལ་སྔ་མ་གསུམ་པོ་ཡིས་ནི་འདས་ཀྱང་ཕྱིར་ཟློག་པར་བྱེད་པས་སོ། ། སེམས་ཙམ་པ་ནི་སྔ་མ་གསུམ་གྱིས་སེམས་ཅན་གྱི་ཐ་མ་སོ་སྐྱེ་དང་། ཕྱི་མ་གཉིས་ཀྱིས་ཁམས་ཐ་མ་འདོད་ཁམས་ལས་མི་འདའ་བས་སོ། ། ཞེས་སོ། ། གཉིས་པ་ནི། མཐར་ལྟ་སོགས་གསུམ་ཡང་སྤངས་པ་ལ་ཀུན་སྦྱོར་སྔ་མ་གསུམ་ཁོ་ན་སྤངས་པས་རྒྱུན་ཞུགས་སུ་གསུངས་པ་ཅི་ཞེ་ན། མཐོང་སྤངས་རིས་དང་པོའི་སྒོ་འཇིག་ལྟ་དང་། རིས་སྔ་ཕྱི་གཉིས་ཀྱི་སྒོ་ཚུལ་ཞུགས་དང་། རིས་བཞི་ཆར་གྱི་སྒོ་ཐེ་ཚོམ་གྱིས་བསྡུས་པས་དང་། རིམ་གྱིས་མཐར་ལྟ་དང་ལྟ་བ་མཆོག་འཛིན་དང་ལོག་ལྟའི་རྩ་བ་དེ་གསུམ་གྱིས་བསྡུས་པས་དེ་གསུམ་སྤངས་པ་ན་མཐར་ལྟ་སོགས་སྤང་བྱ་སྤངས་པར་གོ་བའི་ཕྱིར་དེ་གསུམ་བསྟན་ནོ། །
སློབ་དཔོན་གྱིས་འཇིག་ལྟས་ཐར་པ་ལ་སྐྲག་པས་འགྲོ་མི་འདོད་པ་དང་། ཚུལ་ཞུགས་ཀྱིས་ལམ་གཞན་ལ་བརྟེན་པས་ནོར་བ་དང་། ཐེ་ཚོམ་གྱིས་ལམ་ལ་ཐེ་ཚོམ་ཟ་བས་གསུམ་པོ་དེ་སྙེད་གཅིག་ཐར་པ་བགྲོད་པ་ལ་གེགས་བྱེད་པ་དེའི་ཕྱིར་ན། ཐུབ་པས་རྒྱུན་ཞུགས་ཀྱིས་གསུམ་སྤངས་པར་བསྟན་ནོ། ། ཞེས་ཏེ། འཕགས་པས་གསུམ་པོ་རིམ་པས་ཤེས་བྱ་དང་ལྟ་བ་དང་གཉེན་པོ་ལོག་པར་རྟོག་པས་ཀྱང་དེ་ལྟར་རྟེན་པར་བཞེད་དོ། ། གཉིས་པ་ནི། ཡང་ཐུབ་པས་གོང་མའི་ཐ་དང་མཐུན་པའི་ཀུན་སྦྱོར་ལྔ་ཉིད་གསུངས་ཏེ། ཇི་ལྟར་ཞེ་ན། གཟུགས་དང་གཟུགས་མེད་ལས་སྐྱེས་པའི་འདོད་ཆགས་གཉིས་དང་།
རྒོད་པ་དང་། ང་རྒྱལ་དང་། རྨོངས་པའོ། ། དེ་རྣམས་མ་སྤངས་པར་ཁམས་གོང་མ་ལས་མི་འདའ་བས་སོ། ། ཡང་འདོད་ཆགས་གཉིས་ཀྱིས་ཁམས་གོང་མ་ཉེ་བར་ལེན་ཅིང་ཕྱི་མ་གསུམ་གྱིས་བླངས་པ་མི་གཏོང་བ་ཡིན་པས་འཕགས་པར་བཞེད་དོ། ། གཉིས་པའི་འཆིང་བ་ནི། ཚོར་བ་བདེ་སྡུག་བཏང་སྙོམས་གསུམ་གྱི་དབང་གིས་འཆིང་བ་འདོད་ཆགས་ཞེ་སྡང་གཏི་མུག་གསུམ་མོ། ། གསུམ་པ་ནི། ཉོན་མོངས་རྣམས་ནི་སེམས་ཉེ་བར་ཉོན་མོངས་པར་བྱེད་པའི་ཉེ་ཉོན་ཡང་ཡིན་ལ་ཉོན་མོངས་ལས་གཞན་པའི་ཆོས་ཉོན་མོངས་ཅན་སེམས་བྱུང་འདུ་བྱེད་ཀྱི་ཕུང་པོ་ཞེས་པས་བསྡུས་པ། གང་དེ་ནི་ཉེ་བའི་ཉོན་མོངས་པ་སྟེ།
དེ་རྣམས་ཉེ་ཉོན་ཁོ་ན་ཡིན་གྱི་ཉོན་མོངས་ཞེས་ནི་མི་བྱའོ། ། དེ་ཡང་གཞི་ཕྲན་ཚེགས་ལས་བྱུང་བའི་མི་དགའ་བ་དང་། གླལ་སོགས་འཁྲུག་པའི་བར་དང་། འདིར་འཆད་པའི་ཀུན་དཀྲིས་བཅུ་དྲི་མ་དྲུག་སོགས་སོ། ། བཞི་པ་ཀུན་དཀྲིས་ལ་གསུམ་སྟེ། དངོས་དང་། ཞར་ལ་དྲི་མ་བཤད་པ། དེ་དག་གི་ཁྱད་པར་བཤད་པའོ། ། དང་པོ་ལ་གཉིས་ཏེ། ཀུན་དཀྲིས་ཀྱི་དབྱེ་བ་དང་།
དེ་ཉེ་ཉོན་དུ་བཞག་པའོ། ། དང་པོ་ནི་མདོ་ལས། ཉོན་མོངས་ཀྱང་དེར་བཤད་ལ། བསྟན་བཅོས་རབ་ཏུ་བྱེད་པ་ལས་ནི། ངོ་ཚ་མེད་པ་དང་། ཁྲེལ་མེད་པ་དང་། གཞན་གྱི་ཕུན་སུམ་ཚོགས་པ་ལ་སེམས་ཁོང་ནས་འཁྲུག་པའི་ཕྲག་དོག་དང་། ཆོས་དང་ཟང་ཟིང་དང་བཟོ་སྦྱིན་པ་དང་འགལ་བ་ཅན་སེམས་ཀྱི་འཛིན་པ་སེར་སྣ་དང་སེམས་རྣམ་པར་མ་ཞི་བ་རྒོད་པ་དང་། རྨུགས་པ་དང་། ལུས་ཡང་དག་པར་འཛིན་མི་ནུས་པས་སེམས་མངོན་པར་སྡུད་པ་གཉིད་དང་ཀུན་ནས་དཀྲིས་པ་བརྒྱད་འབྱུང་ངོ་། །
བྱེ་བྲག་སྨྲ་བ་ནི། གནོད་སེམས་དང་རྣམ་འཚེ་མིན་པའི་ཀུན་ནས་མནར་སེམས་པ་ཁྲོ་བ་དང་། ཁ་ན་མ་ཐོ་བ་འཁྱུད་པ་འཆབ་པ་གཉིས་བསྣན་ནས་བཅུའོ་ཞེས་སོ། ། འགྱོད་གཉིད་ནི་དགེ་བ་དང་མི་དགེ་བའི་ཆ་དོར་རོ། ། གཉིས་པ་ནི། འདོད་ཆགས་ཀྱི་ངོ་ཚ་མེད། རྒོད་སེར་སྣ་གསུམ་བསླངས་ཤིང་། འཆབ་པ་ལ། ཁ་ཅིག་སྲེད་པའི་རྒྱུ་མཐུན་གཞན་དག་མ་རིག་པའི་ལས་ལ། གཉིས་ཀའི་ཞེས་རྩོད་དོ། །
མ་རིག་པ་ལས་བྱུང་བའི་རྒྱུ་མཐུན་རྨུགས་དང་གཉིད་དང་ཁྲེལ་མེད་དོ། ། ཐེ་ཚོམ་ལས་ཉོན་མོངས་ཅན་གྱི་འགྱོད་པའོ། ། ཁྲོ་བ་དང་ཕྲག་དོག་གཉིས་ནི། ཁོང་ཁྲོའི་རྒྱུ་ལས་བྱུང་བའོ། ། གཉིས་པ་ལ་གཉིས་ཏེ། དྲི་མའི་དབྱེ་བ། དེ་ཉེ་ཉོན་དུ་བཞག་པའོ། ། དང་པོ་ནི། གཞན་ཡང་ལུས་ལས་དྲི་མ་འབྱུང་བ་བཞིན་ཉོན་མོངས་ལས་སྒྱུ་སོགས་དྲི་མ་དྲུག་འབྱུང་སྟེ། འདི་ལྟར་སྒྱུ་སྟེ།
གཞན་འདྲིད་པ་དང་། གཡོ་ནི་སེམས་གྱ་གྱུ་བ་སྟེ། གང་གིས་ཡང་དག་པ་ཇི་ལྟ་བ་བཞིན་མི་འཆགས་པར་གཏམ་རླུང་ལ་བསྐུར་བའམ་མི་གསལ་བར་བྱེད་པའི་རྒྱགས་པ་དང་། དེ་བཞིན་དུ་ཁ་ན་མ་ཐོ་བ་དམ་དུ་འཛིན་ཞིང་ཅི་རིགས་པར་གདམས་པ་མི་ལེན་པར་འཚིག་པ་དང་། ཀུན་ནས་མནར་སེམས་ལན་མང་དུ་བྱེད་པ་འཁོན་འཛིན་པ་དང་། རྣམ་པར་མཐོ་འཚམས་པར་རྣམས་འཚེའི། ། གཉིས་པ་ནི། སྒྱུ་དང་རྒྱགས་པ་དག་འདོད་ཆགས་ལས་སྐྱེ་ལ། འཁོན་འཛིན་དང་རྣམ་འཚེ་ཁོང་ཁྲོ་ལས་སྐྱེས། འཚིག་པ་ལྟ་བ་མཆོག་འཛིན་ལ་སྐྱེས་ལ།
གྱ་གྱུ་ཅི་ཡིན་སྡིག་ལྟ་ཅན་ཞེས་འབྱུང་བས་གཡོ་ནི་ལྟ་བས་ཀུན་ནས་བསླངས་སོ། གསུམ་པ་ལ་གསུམ་སྟེ། མཐོང་སྤང་དང་སྒོམ་སྤང་གི་ཁྱད་པར། མི་དགེ་བ་དང་ལུང་མ་བསྟན་གྱི་ཁྱད་པར། ཁམས་དང་སའི་ཁྱད་པར་རོ། ། དང་པོ་ནི། འདི་རྣམས་ཅི་ཞིག་གིས་སྤང་བྱར་ཡིན་ཞེ་ན། ཀུན་དཀྲིས་བཅུ་པོ་དེ་ལ་ངོ་ཚ་མེད་པ་དང་ཁྲེལ་མེད་པ་དང་རྨུགས་གཉིད་དང་། རྒོད་པ་རྣམས་ནི་མཐོང་སྤང་སྒོམ་སྤང་རྣམ་པ་གཉིས་ཡིན་ལ། དེ་ལས་གཞན་ཕྲག་དོག་སེར་སྣ་འགྱོད་པ་ཁྲོ་བ་འཆབ་པ་ལྔ་ནི་སྒོམ་པས་སྤང་བྱ་ཁོ་ན་དང་།
མ་རིག་པ་ཙམ་དང་མཚུངས་པར་ལྡན་པའི་རང་དབང་ཅན་ཡང་ཡིན་ནོ། ། དེ་བཞིན་དུ་དྲི་མ་དྲུག་ཀྱང་སྒོམ་སྤང་ཁོ་ན་དང་། ཆགས་སོགས་ཀྱི་གཞན་དབང་ཅན་མིན་གྱི་རང་དབང་ཅན་ནོ། ། གཉིས་པ་ནི། ཉེ་ཉོན་རྣམས་འདོད་ཁམས་ན་ཡོད་པ་ནི་མི་དགེ་བ་ཡིན་ལ། འོན་ཀྱང་རྨུགས་རྒོད་གཉིད་དེ་གསུམ་ལ་མི་དགེ་བ་དང་ལུང་མ་བསྟན་རྣམ་པ་གཉིས་སོ། ། དེ་ཡན་ཆད་གོང་མ་གཉིས་ན་ཇི་སྙེད་པ་ནི་ལུང་མ་བསྟན་ཁོ་ནའོ། ། གསུམ་པ་ནི། གཡོ་སྒྱུ་གཉིས་འདོད་པ་དང་བསམ་གཏན་དང་པོ་ཁོ་ན་ལ་ཡོད་ལ། དང་པོ་ན་སྒྱུ་ཇི་ལྟར་ཡོད་ཅེ་ན།
འཕགས་པ་རྟ་ཐུལ་གྱིས་ཚངས་པ་ཆེན་པོ་ལ་འབྱུང་བ་བཞི་པོ་གང་དུ་འགག་དྲིས་པ་ན། ཚངས་པས་མི་ཤེས་བཞིན་དུ་ཁོ་བོ་ནི་ཚངས་པའོ། ། ཚངས་པ་ནི་ཆེན་པོའོ། ། ཞེས་སོགས་ཀྱིས་གཏམ་རླུང་ལ་བསྐུར་ཏེ་རྟ་ཐུལ་ལ་འདྲིད་པའི་ཕྱིར་རོ། ། རྨུགས་རྒོད་རྒྱགས་པ་གསུམ་ཁམས་གསུམ་ན་ཡོད་ཅིང་། གཞན་ཉེ་ཉོན་བཅུ་གཅིག་རྣམས་འདོད་ཁམས་ལས་སྐྱེས་པ་ཁོ་ནའོ། ། གཉིས་པ་དེ་རྣམས་གང་དང་མཚུངས་པར་ལྡན་པ་ལ་གཉིས་ཏེ། ས་པ་གཉིས་སུ་དབྱེ་བ། ཚོར་བ་གང་དང་མཚུངས་པར་ལྡན་པའོ། ། དང་པོ་ནི་ཕྲ་རྒྱས་དེ་རྣམས་ལས་ཡིད་ཀྱི་ས་པ་དུ།
ཚོགས་དྲུག་གི་ས་པ་དུ་ཞེ་ན། མཐོང་སྤང་ཐམས་ཅད་དང་། སྒོམ་སྤང་ཡིན་པ་གཉིད་དང་ང་རྒྱལ་དུ་བཅས་པ་ཐམས་ཅད་ནི། ཡིད་ཀྱིས་རྣམ་ཤེས་ཀྱི་ས་པ་ཉིད་ཡིན་ལ། དེར་མ་ཟད་ཉེ་བའི་ཉོན་མོངས་རང་དབང་ཅན་བཅུ་གཅིག་ཀྱང་ཡིད་ཀྱི་ས་པའོ། ། གཞན་སྒོམ་སྤང་གི་དུག་གསུམ་ངོ་ཚ་ཁྲེལ་མེད་སྨུགས་རྒོད་དང་ལེ་ལོ་བག་མེད་ནི་རྣམ་ཤེས་དྲུག་ཆར་གྱི་རྟེན་ཅན་ནོ། ། གཉིས་པ་ལ་གཉིས་ཏེ། རྩ་ཉོན་གང་དང་། ཉེ་ཉོན་ཚོགས་པ་གང་དང་ལྡན་པའོ། ། དང་པོ་ལ་གཉིས་ཏེ།
འདོད་པ་དང་། གོང་མའི་ལྡན་ཚུལ་ལོ། ། དང་པོ་ལ་གཉིས་ཏེ། སོ་སོ་དང་། ཀུན་གང་ལྡན་པའོ། ། དང་པོ་ནི་རྩ་ཉོན་ནམ་ཉེ་ཉོན་དེ་རྣམས་ཚོར་བ་གང་དང་མཚུངས་པར་ལྡན་ཞེ་ན། འདོད་ཆགས་ནི་བདེ་བ་ཡིད་བདེ་དག་དང་མཚུངས་པར་ལྡན་ཤིང་ཞེ་སྡང་ཟློག་སྟེ། ཞེ་སྡང་ཡིད་མི་བདེ་དག་དང་ལྡན་པའོ། ། མ་རིག་པ་ནི། ཚོར་བ་ལྔ་པོ་ཐམས་ཅད་དང་ལྡན་ལ།
མེད་ལྟ་སྡིག་ལས་ཅན་རང་གི་སྡིག་པའི་འབྲས་བུ་མེད་པར་མཐོང་བས་ཡིད་བདེ་དང་བསོད་ནམས་ཀྱི་ལས་ཅན་བསོད་ནམས་ཀྱི་དབང་པོ་དོན་མེད་པར་མཐོང་བས་ཡིད་ཀྱི་སྡུག་བསྔལ་དང་ལྡན་ཞིང་ཐེ་ཚོམ་ཟོས་པ་ངེས་པ་དོན་དུ་གཉེར་བ་ཡིད་མི་བདེ་བ་དང་ལྡན་ནོ། ། གཞན་ལྟ་བ་བཞི་དང་ང་རྒྱལ་ནི་ཡིད་བདེ་དང་ལྡན་ཏེ། དག་པའི་རྣམ་པར་འཇུག་པའི་ཡིད་ཀྱི་ས་པ་ཡིན་པས་སོ། ། གཉིས་པ་ནི། བཏང་སྙོམས་ནི་ཕྲ་རྒྱས་ཀུན་ལྡན་ཏེ། འགག་ཁར་ཇེ་ཞན་དུ་འགྱུར་བས་སོ། ། གཉིས་པ་ནི། ས་གོང་མ་རྣམས་ཇི་ལྟ་བུ་ཞེ་ན། ས་གོང་མའི་ཕྲ་རྒྱས་རྣམས། ས་གང་ན་ཚོར་བ་གང་ཡོད་པ་ཇི་ལྟ་བ་བཞིན་དུ་རང་རང་གི་ཚོར་བ་དང་མཚུངས་པར་ལྡན་ནོ།
གཉིས་པ་ལ་གསུམ་ཏེ། སོ་སོའི་དང་། ཀུན་གྱི་དང་། ས་མང་བཞིའི་ལྡན་ཚུལ་ལོ། ། དང་པོ་ནི། འགྱོད་པ་ནས་འཚིག་པའི་པར་དྲུག་ནི། ཡིད་མི་བདེ་དང་ལྡན་ཏེ་སྐྱོ་བའི་རྣམ་པར་འཇུག་པ་དང་། ཡིད་ཀྱི་ས་པ་ཡིན་པས་སོ། ། སེར་སྣ་ཉིད་ནི་ཟློག་ཏེ། ཡིད་བདེ་དང་ལྡན་ཏེ་ཆགས་པའི་རྒྱུ་ལས་བྱུང་བའི་དགའ་བའི་རྣམ་པར་འཇུག་པའོ། །
གཡོ་སྒྱུ་འཆབ་གཉིད་བཞི་ནི། ཡིད་བདེ་མི་བདེ་གཉིས་ཀ་དང་ལྡན་ལ། བདེ་བ་དག་དང་རྒྱགས་པ་ནི་བསམ་བསྟན་གསུམ་པ་ན་བདེ་བ་དང་། དེ་མན་ཆད་ན་ཡིད་བདེ་དག་དང་ལྡན་ནོ། ། གཉིས་པ་ནི། བཏང་སྙོམས་ནི། ཉེ་ཉེན་ཀུན་དང་མཚུངས་ལྡན་དུ་འགྲོའོ། ། གསུམ་པ་ནི། གཞན་ངོ་ཚ་མེད་ཁྲེལ་མེད་རྨུགས་རྒོད་བཞི་ནི། ཚོར་བ་ལྔ་རྣམས་དང་མཚུངས་པར་ལྡན་ནོ། །
གསུམ་པ་ལ་དངོས་དང་། གྲངས་ངེས་གཉིས་ཀྱི་དངོས་ནི། མདོ་ལས། འདོད་པ་ལ་འདུན་པ་དང་། གནོད་སེམས་དང་། རྨུགས་པ་དང་། གཉིད་དང་། རྒོད་པ་དང་། འགྱོད་པ་དང་། ཐེ་ཚོམ་སྟེ་ལྔ་གསུངས་པ་ལ།
རྨུགས་རྒོད་ཐེ་ཚོམ་གསུམ། ཁམས་གསུམ་པའམ། འདོད་ཁམས་པ་ཁོ་ན་བཟུང་ཞེ་ན། གཅིག་ཏུ་མི་དགེ་བར་གསུངས་པའི་ཕྱིར། འདོད་ཁམས་ན་སྒྲིབ་པ་དེ་ལྔ་ཡོད་ཀྱི་ཁམས་གཞན་ན་མེད་དོ། ། ཅིའི་ཕྱིར་རྨུགས་གཉིད་སྒྲིབ་པ་གཅིག་དང་རྒོད་འགྱོད་གཅིག་ཏུ་བཤད་ཅེ་ན། མི་མཐུན་པ་སྣང་བའི་འདུ་ཤེས་དང་། ཞི་གནས་དང་། ཟས་མྱང་བ་སོགས་དང་། ཉེ་དུའི་རྣམ་རྟོག་སོགས་དང་།
བྱ་བ་སེམས་ཞུམ་པ་དང་། སེམས་མི་ཞུམ་པར་བྱེད་པ་གཅིག་པའི་ཕྱིར་གཉིས་གཉིས་གཅིག་ཏུ་བཤད་དོ། ། སོ་སོར་སྦྱར་རོ། ། གཉིས་པ་ནི། ཉོན་མོངས་པ་ཐམས་ཅད་སྒྲིབ་པ་ཡིན་ན། འདི་ལྔ་ཁོ་ན་བཤད་པ་ཅི་ཞེ་ན། དང་པོ་གཉིས་ཀྱི་ཚུལ་ཁྲིམས་དང་། རྨུགས་གཉིད་ཀྱིས་ཤེས་རབ་དང་། རྒོད་འགྱོད་ཀྱིས་ཏིང་ངེ་འཛིན་གྱི་ཕུང་པོ་ལ་གནོད་པ་བྱེད་པ་དང་། ཏིང་ངེ་འཛིན་དང་ཤེས་རབ་མེད་ན་བདེན་པ་ལ་ཐེ་ཚོམ་ཟ་བའི་ཕྱིར་ན་ལྔ་ཉིད་དུ་བཤད་དོ། །
སྐུ་མཆེད་ནི། རྨུགས་གཉིད་ཀྱིས་ཏིང་ངེ་འཛིན་དང་། རྒོད་འགྱོད་ཀྱིས་ཤེས་རབ་ལ་གནོད་པར་བཞེད་ལ། སྔོན་གྱི་སློབ་དཔོན་དག་རིམ་པས་ཏིང་ངེ་འཛིན་གྱི་སྦྱོར་བ་དང་། དངོས་གཞི་ཞི་ལྷག་དང་། རྗེས་ལངས་ཏེ་ཆོས་ལ་ངེས་པར་རྟོགས་པའི་ཚེ་བར་ཆད་བྱེད་པར་བཞེད་དེ། དང་པོ་དག་གཅིག་ཏུ་བྱའོ། ། སྤྱིའི་གཉིས་པ་དེ་གཉེན་པོ་གང་གིས་སྤོང་ཚུལ་ལ་གཉིས་ཏེ། ཇི་ལྟར་སྤོང་ཚུལ། སྤོང་བྱེད་གཉེན་པོའི་དབྱེ་བ།
གང་ལས་ཕྱེ་ནས་སྤོང་ཚུལ། སྤངས་པ་གང་གིས་ཐག་སྲིང་ཚུལ། སྤངས་པའི་ཐོབ་པ་ཡང་དང་ཡང་དུ་བསྟན་པའོ། ། དང་པོ་ལ་གཉིས་ཏེ། མཐོང་སྤང་དང་སྒོམ་སྤང་སྤོང་ཚུལ་ལོ། ། དང་པོ་ནི་རིས་དང་པོ་གཉིས་རང་ས་ལ་དམིགས་པ་དང་། འགོག་ལམ་མཐོང་སྤང་ཟག་མེད་ལ་དམིགས་པ་རྣམས་དམིགས་པ་བདེན་བཞིའི་རང་མཚན་ཤེས་པ་ཉིད་ཀྱིས་སྤོང་སྟེ། ཐོ་ཡོར་དུ་ཤེས་པ་ཉིད་ཀྱིས་མིར་འཛིན་པ་ཟློག་པ་བཞིན་ནོ། ། འདོད་པའི་ཀུན་འགྲོའི་གོང་དུ་དམིགས་པ་དགུ་ནི། གོང་མའི་བདེན་པ་མ་ཤེས་ཀྱང་དེ་རྣམས་ལ་དམིགས་པའི་རང་སའི་སྐལ་བ་མཉམ་པའི་ཀུན་འགྲོ་རྣམས་ཡང་དག་པར་ཟད་པས་སྤོང་བ་དང་།
འགོག་ལམ་མཐོང་སྤང་ཟག་བཅས་ལ་དམིགས་པ་རྣམས་ནི་རང་གི་དམིགས་པ་ཟག་མེད་ཀྱི་ཡུལ་ཅན་གྱི་ཕྲ་རྒྱས་རྣམས་སྤངས་པས་སྤོང་སྟེ། ཡུལ་མེད་པ་ན་དེ་རྣམས་ཀྱང་མི་འབྱུང་བས་སོ། ། སྤོང་ཚུལ་དེ་གསུམ་ཡང་སྔ་ཕྱི་རིམ་པ་ནི་མིན་གྱི་དུས་གཅིག་ལ་ལྡོག་པ་ཐ་དད་པས་སོ། ། གཉིས་པ་ནི། གཉེན་པོ་ཆུང་འབྲིང་དགུ་རིམ་གྱིས་སྐྱེས་པས་སྒོམ་སྤང་ཆེ་འབྲིང་དགུ་རྣམས་ཟད་པར་འགྱུར་རོ། ། གཉིས་པ་ནི། གཉེན་པོ་དུ་ཡོད་ཅེ་ན། རྣམ་པ་བཞི་སྟེ། སྤོང་བའི་གཉེན་པོ་བར་ཆད་མེད་ལམ་དང་། གཞི་གཉེན་པོ་དེ་ཡན་ཆད་ཀྱིས་ལམ་སྤངས་པའི་ཐོབ་པ་ཀུན་ཏུ་འཛིན་པ་དང་།
ཐག་རིང་བའི་གཉེན་པོ་རྣམ་གྲོལ་ལམ་ཡན་ཆད་དམ། གཞན་དག་དེ་ཡང་ཡིན་ཟེར་རོ། ། རྣམ་པར་སུན་འབྱིན་པའི་གཉེན་པོ་ཁམས་དེ་ལ་སྐྱོན་དུ་མཐོང་ནས་སུན་འབྱིན་པའོ། ། དེས་ན་སྤོང་གཉེན་སྡུག་ཀུན་ལ་དམིགས་པའང་སུན་འབྱིན་པ་ཡིན་ཏེ། སློབ་དཔོན་གྱིས་སྡུག་ཀུན་ལ་དམིགས་པའི་སྦྱོར་ལམ་སུན་འབྱིན་དང་། གཞན་གསུམ་བར་ཆད་མེད་ལམ་དང་རྣམ་གྲོལ་དང་། ཁྱད་པར་གྱི་ལམ་དུ་བཞེད་ལ། གོང་མ་པ་ནི་ཟག་བཅས་ལ་ཉེས་དམིགས་སུ་ལྟ་བ་སུན་འབྱིན་དང་། སྦྱོར་ལམ་དང་བར་ཆད་མེད་ལམ་སྤོང་གཉེན་ཏེ་གཉིས་སློབ་དཔོན་བཞིན་བཞེད་དོ། ། གསུམ་པ་ནི།
ཉོན་མོངས་པ་སྤོང་བ་ན་གང་ལས་སྤོང་བར་བྱ་ཞེ་ན། མཚུངས་ལྡན་ལས་དབྱེ་མི་ནུས་པས་དམིགས་པ་ལས་ཕྱེ་ནས། ཉོན་མོངས་པ་སྤང་བར་འདོད་ལ། དེ་ཡང་རང་རྒྱུད་ཀྱིས་ཐོབ་པ་ཆད་པས་དང་། གཞན་རྒྱུད་ཀྱིས་ནི་དེའི་ཡུལ་རང་རྒྱུད་ལ་ཡོད་བ་སྤངས་བའི་སྤོང་ངོ་། ། བཞི་པ་ནི། ཐག་སྲིང་བའི་ངོ་བོ་ལ་དུ་ཡོད་ཅེ་ན། བཞི་སྟེ། ཚོགས་པ་གཅིག་ཡང་མཚན་ཉིད་མི་མཐུན་པས་དང་མི་མཐུན་ཕྱོགས་དང་གཉེན་པོས་དང་། ཡུལ་རྣམ་པར་ཆད་པས་དང་།
དུས་ཀྱིས་རིང་བ་སྟེ་རིམ་པས་འབྱུང་བཞི་དང་ཚུལ་ཁྲིམས་དང་འཆལ་ཚུལ་དང་། ཕྱོགས་ཤར་ནུབ་ཀྱི་རྒྱ་མཚོ་དང་། དུས་འདས་མ་འོངས་གཉིས་རིང་བ་ལྟ་བུའོ། ། ལྔ་པ་ནི། ཅི་ལམ་ལྟར་སྤངས་པ་ཡང་ཁྱད་པར་དུ་འགྱུར་རམ་ཞེ་ན། མིན་ཏེ། ཉོན་མོངས་པ་ཐམས་ཅད་ནི་རང་གི་སྤོང་ལམ་ཁོ་ནས་ལན་ཅིག་ཏུ་སྤངས་ཏེ་ཟད་པར་བྱེད་ལ། དེ་རྣམས་ཀྱི་བྲལ་བའི་ཐོབ་པ་ཡང་དང་ཡང་དུ་ཁྱད་པར་དུ་འགྱུར་རོ། ། དུས་དུ་ཞིག་ཏུ་ཞེ་ན། རང་རང་གི་གཉེན་པོ་རྣམ་གྲོལ་ལམ་སྐྱེས་པ་དང་རྒྱུན་ཞུགས་སོགས་འབྲས་བུ་བཞི་ཐོབ་པས་སྟེ་ལྔ་དང་།
དབང་པོ་རྟུལ་པོ་ནས་རྣོན་པོར་འཕེལ་བ་སྟེ། འཕོ་བ་དང་དྲུག་རྣམས་སུ་ཅི་རིགས་པར་འཐོབ་བོ། ། སྤྱིའི་གསུམ་པ་ལ་ལྔ་སྟེ། དབྱེ་བ། གང་གིས་འབྲས་བུ་གང་ཡིན་པ། གྲངས་ངེས། ལྡན་ཚུལ་ཐོབ་གཏོང་ངོ་། ། དང་པོ་ལ་གཉིས་ཏེ། མཐོང་ལམ་གྱི་དྲུག་དང་། སྒོམ་ལམ་གྱི་གསུམ་དུ་དབྱེ་བའོ། །
དང་པོ་ནི། ཡོངས་ཤེས་གཉིས་ཏེ། ཡེ་ཤེས་ཀྱི་ཡོངས་ཤེས་ཟག་མེད་ཀྱི་ཤེས་པ་དང་། སྤངས་པའི་ཡོངས་ཤེས་སྤངས་པ་ཉིད་དེ། འཐོབ་བྱེད་རྒྱུའི་མིང་གིས་བཏགས་པའོ། ། འདིར་ནི་གཉིས་པའོ། ། ཅི་སྤངས་པ་ཐམས་ཅད་ཡོངས་ཤེས་གཅིག་ཁོ་ན་ཡིན་ནམ་ཞེ་ན་མིན་ཏེ། ཡོངས་སུ་ཤེས་པ་དགུ་སྟེ། འདོད་པ་ན་མཐོང་སྤངས་དང་པོ་གཉིས་ཟད་པ་ལ་ཡོངས་ཤེས་གཅིག་དང་ས་དེར་འགོག་ལམ་མཐོང་སྤང་གཉིས་ཟད་པ་ནི་ཡོངས་ཤེས་དེ་གཉིས་སོ། ། འདོད་པའི་གསུམ་ཡིན་པ་དེ་བཞིན་དུ་ཁམས་གོང་མ་གཉིས་སྡོམ་པའི་མཐོང་སྤངས་སྤངས་པའི་ཡོངས་ཤེས་དེའང་གསུམ་ཉིད་དེ་གོང་མའི་སྡུག་བསྔལ་མཐོང་སྤངས་སྤངས་པའི་གཅིག་དང་།
འགོག་ལམ་མཐོང་སྤངས་སྤངས་པའི་གཉིས་སོ། ། གཉིས་པ་ནི། ཡོངས་སུ་ཤེས་པ་དེ་དྲུག་ལས་གཞན་གསུམ་ནི། ཐ་མའི་ཆ་དང་མཐུན་པ་སྤངས་པ་དང་། གཟུགས་ཀྱི་ཟག་པ་ཀུན་ཟད་པ་དང་། ཟག་པ་ཀུན་ཟད་པ་སྟེ། རིམ་པ་བཞིན་འདོད་པ་དང་། གཟུགས་དང་གཟུགས་མེད་ཀྱི་སྒོམ་སྤང་ཟད་པའི་ཡོངས་ཤེས་གསུམ་མོ། ། འདིར་གོང་མ་གཉིས་ཀྱི་ཐ་དད་དུ་བྱེད་པ་ནི། སྒོམ་སྤང་གི་གཉེན་པོ་མི་འདྲ་བས་ཡིན་ལ།
གོང་མ་གཉིས་ཀྱི་མཐོང་སྤང་གི་གཉེན་པོ་རྗེས་བཟོད་སོགས་སུ་འདྲ་བས་གཅིག་ཏུ་བྱས་པ་ཡིན་ནོ། ། གཉིས་པ་ལ་བཞི་སྟེ། མཐོང་སྒོམ་དང་ས་དང་། ལམ་དང་། ཤེས་པ་གང་གིས་འབྲས་བུ་ཡིན་པའོ། ། དང་པོ་ནི། སྔ་མ་དྲུག་བཟོད་པའི་འབྲས་བུ་སྟེ། བཟོད་པ་ནི་ཤེས་པའི་འཁོར་ཅན་ཡིན་པས་འབྲས་བུ་ལ་དེར་བཏགས་སོ། ། ལྷག་མ་གསུམ་རྣམས་ནི་ཤེས་པའི་འབྲས་བུའོ། ། གཉིས་པ་ནི།
མི་ལྕོགས་པ་མེད་པའི་འབྲས་བུ་ཡོངས་ཤེས་ཐམས་ཅད་དོ། ། བསམ་གཏན་གྱི་དངོས་གཞི་རྣམས་ཀྱི་འབྲས་བུ་བྱེ་བྲག་སྨྲ་བ་ལྟར་ན། ལྔ་སྟེ། བསམ་གཏན་གྱི་དངོས་གཞི་ལ་བརྟེན་ནས་ཕྱིར་མི་འོང་ཆགས་བྲལ་སྔོན་འགྲོའི་མཐོང་ལམ་སྐྱེད་པ་ན། གོང་མ་གཉིས་ཀྱི་མཐོང་སྤང་སྤངས་པ་གསུམ་དང་། སྒོམ་ལམ་སྐྱེད་པ་ན་གཟུགས་ཀྱི་འདོད་ཆགས་ཟད་པ་དང་། ཟག་པ་ཀུན་ཟད་པའི་ཡོངས་ཤེས་ཏེ་ལྔ་འཐོབ་པའོ། ། འདོད་པའི་ཡོངས་ཤེས་བཞི་ནི་དངོས་གཞིའི་འབྲས་བུ་མིན་ཏེ་མི་ལྕོགས་མེད་ཀྱི་འབྲས་བུ་ཡིན་པས་སོ། ། ཞེས་སོ། ། བཙུན་པ་དབྱངས་སྒྲོག་ནི་བརྒྱད་དེ།
དེའི་ཚེ་འཇིག་རྟེན་པས་སྔོན་འདོད་པའི་མཐོང་སྤང་སྤངས་པ་གསུམ་གྱི་བྲལ་ཐོབ་ཟག་མེད་ཀྱང་རྙེད་པའོ། ། ཐ་མའི་ཆ་མཐུན་སྤངས་པ་ནི། དངོས་སུ་མི་ལྕོགས་མེད་ཀྱི་འབྲས་བུ་སྟེ། དེའི་ཚེ་བྲལ་ཐོབ་རྙེད་ཀྱང་གོང་མའི་མཐོང་སྤངས་སྤངས་པ་དང་། སྡོམ་ནས་ཡོངས་ཤེས་གཅིག་ཏུ་བཞག་གོ ། ཞེས་སོ། ། ནམ་མཁའི་ཉེར་བསྡོགས་ཀྱི་འབྲས་བུ་གཟུགས་ཀྱི་འདོད་ཆགས་ཟད་པའི་ཡོངས་ཤེས་གཅིག་པུ་ཡིན་ཅིང་། གཟུགས་མེད་དངོས་གཞི་དང་པོ་གསུམ་གྱི་ཡང་། འབྲས་བུ་ཟག་པ་ཀུན་ཟད་གཅིག་པུའོ། ། གསུམ་པ་ནི།
ཡོངས་ཤེས་དགུ་པོ་ཐམས་ཅད་འཕགས་པའི་ལམ་ཟག་མེད་ཀྱི་འབྲས་བུ་ཡིན་ལ། འཕགས་ལམ་པའི་འཇིག་རྟེན་པའི་ལམ་གྱི་འབྲས་བུ་ཡིན་ན། ཐ་མའི་ཆ་མཐུན་དང་། གཟུགས་ཀྱི་འདོད་ཆགས་ཟད་པའི་ཡོངས་ཤེས་གཉིས་སོ། ། བཞི་པ་ནི། སྒོམ་ལམ་རྗེས་ཤེས་ཀྱི་འབྲས་བུ་ཡང་ཡོངས་ཤེས་ཐ་མ་གཉིས་དང་། སྒོམ་ལམ་ཆོས་ཤེས་པའི་འབྲས་བུ་ཐ་མ་གསུམ་ཡིན་ནོ། ། ཤེས་པ་དེའི་ཕྱོགས་མཐུན་ཀྱི་འབྲས་བུ་དྲུག་དང་ལྔ་སྟེ། ཆོས་བཟོད་ཆོས་ཤེས་དང་བཅས་པའི་འབྲས་བུ་གོང་མའི་མཐོང་སྤང་སྤངས་པའི་གསུམ་དོར་བ་དྲུག་གོ ། རྗེས་བཟོད་རྗེས་ཤེས་དང་བཅས་པའི་འབྲས་བུ་གོང་མ་གཉིས་ཀྱི་ཡོངས་ཤེས་ལྔའོ། །
གསུམ་པ་ནི། སྡུག་བསྔལ་མཐོང་སྤང་ནས་སྲིད་རྩེའི་ཆུང་ངུའི་ཆུང་ངུ་སྤངས་པའི་བར་དུ་སྤངས་པ་རེ་རེ་ཡོངས་ཤེས་སུ་མི་བཞག་པ་ཅི་ཞེ་ན། བཟོད་པའི་འབྲས་བུ་བྲལ་བ་ནི། བྲལ་ཐོབ་ཟག་མེད་རྙེད་པ་དང་། སྲིད་རྩེའི་ཕྱོགས་ཉམས་པར་བྱས་པ་དང་། ཀུན་འགྲོའི་རྒྱུ་གཉིས་རིས་དང་པོ་གཉིས། ཀུན་ཏུ་བཅོམ་པ་དང་གསུམ་ཚང་བའི་ཕྱིར་ཡོངས་ཤེས་སུ་འཇོག་པ་ལ། སྡུག་བསྔལ་མཐོང་སྤང་མ་སྤངས་བར་དུ་དེ་གསུམ་མ་ཚང་བས་སྡོམ་ཞིང་། འགོག་ལམ་མཐོང་སྤང་སྤངས་པ་ནི་རེ་རེ་ལ་ཚང་བས་སོ་སོ་ལ་བྱས་སོ། ། ཤེས་པའི་འབྲས་བུ་སྤངས་པ་ནི་རྒྱུད་དེ་གསུམ་དང་ཁམས་རེ་རེའི་སྤང་བྱ་མཐའ་དག་ལས་འདས་པ་ལས་ཡོངས་ཤེས་སུ་འཇོག་པའི་སྒོམ་སྤང་སྤངས་པ་རེ་རེ་མ་བཞག་གོ །
གཉིས་པ་ལ་གཉིས་ཏེ། མི་ལྡན་པའི་དང་། ལྡན་པའི་གང་ཟག་གོ ། དང་པོ་ནི། གང་ཟག་གང་ཡོངས་ཤེས་དུ་དང་ལྡན་ཞེ་ན། སོ་སོ་སྐྱེ་བོ་ནི་ཡོངས་ཤེས་དང་ཡང་ལྡན་པ་མིན་ཏེ། བྲལ་ཐོབ་ཟག་མེད་དང་། སྲིད་རྩེའི་ཕྱོགས་ཉམས་པ་མེད་པས་སོ། ། གཉིས་པ་ལ་དངོས་དང་། རྩོད་སྤོང་གཉིས་ཀྱི་དངོས་ལ་གཉིས་ཏེ།
མཐོང་ལམ་པ་དང་། སྒོམ་ལམ་པ་ལ་དུ་ལྡན་ནོ། ། དང་པོ་ནི། མཐོང་ལམ་ལ་གནས་པ་ནི། སྐད་ཅིག་གསུམ་པའི་ཚེ་བྲལ་ཐོབ་ཡོད་ཀྱང་སྲིད་རྩེའི་ཉམས་པ་མེད་ལ། ལྔ་པའི་ཚེ་དེ་གཉིས་ཡོད་ཀྱང་རྒྱུ་གཉིས་བཅོམ་པ་མེད་པས་མི་ལྡན་ལ། ཀུན་འབྱུང་ལ་ཆོས་ཤེས་གཅིག་དང་། རྗེས་ཤེས་གཉིས་དང་། འགོག་པ་ལ་ཆོས་ཤེས་གསུམ་དང་། རྗེས་ཤེས་བཞི་དང་།
ལམ་ལ་ཆོས་ཤེས་ལྔའི་བར་དང་ཡང་དག་ལྡན་ནོ། ། གཉིས་པ་ནི། སྒོམ་ལམ་ལ་གནས་པ་ནི། ཆགས་བཅས་ཡིན་ན་དང་པོ་དྲུག་གམ། ཕྱིར་མི་འོང་གཟུགས་ཁམས་ལས་མ་གྲོལ་ན། ཐ་མའི་ཆ་མཐུན་སྤངས་པ་གཅིག་གམ་ཡང་དེ་གཟུགས་ལས་གྲོལ་ན་དེ་དང་། གཟུགས་ཀྱི་འདོད་ཆགས་ཟད་པ་གཉིས་དང་ལྡན་ལ། དགྲ་བཅོམ་པ་ནི་ཐ་མ་གཅིག་པུ་དང་ལྡན་ནོ། ། གཉིས་པ་ནི། ཕྱིར་མི་འོང་གཟུགས་ལས་མ་གྲོལ་བ་དང་།
དགྲ་བཅོམ་གྱི་ཡོངས་ཤེས་རེ་རེ་བཞག་པ་ཅི་ཞེ་ན། ཁམས་ལས་འདོད་ཆགས་དང་བྲལ་བ་དང་། འབྲས་བུ་ཐོབ་པ་སྟེ། རྒྱུ་གཉིས་བསྡོམས་པ་ན་སྤངས་པ་རྣམས་ཀྱིས་བྲལ་ཐོབ་པ་སོ་སོ་བཏང་ནས་གཅིག་རྙེད་པའི་ཕྱིར་སྤངས་པ་དེ་རྣམས་བསྡོམས་ཏེ་ཡོངས་ཤེས་གཅིག་ཏུ་འཇོག་ལ། རྒྱུ་དེ་གཉིས་ཀ་གང་ཟག་དེ་གཉིས་ལ་སྲིད་པས་སོ། ། གང་ཟག་གང་གི་ཡོངས་ཤེས་དུ་གཏོང་ངམ་འཐོབ་ཅེ་ན། ཕྱིར་མི་འོང་གཟུགས་ལས་མ་གྲོལ་བའམ། དགྲ་བཅོམ་པ་ཉམས་པ་ལ་གཅིག་གཏོང་སྟེ། དེས་སྤངས་པ་སྡོམ་པའི་གཅིག་ལས་མི་ལྡན་པས་སོ། ། ཕྱིར་མི་འོང་གཟུགས་ལས་གྲོལ་བ།
འདོད་པའི་ཆགས་བྲལ་ལས་ཉམས་ན་སྔར་ལྡན་པ་གཉིས་གཏོང་ངོ་། ། ཕྱིར་མི་འོང་ཆགས་བྲལ་སྔོན་འགྲོ་ལམ་ལ་རྗེས་ཤེས་ལ་གནས་པ་ནི། བདུན་པོ་ཐོབ་པ་ན་སྔ་མ་ལྔ་གཏོང་ལ། མཐར་གྱི་པས་ཕྱིར་མི་འོང་ཐོབ་པ་ན་སྔ་མ་དྲུག་གཏོང་སྟེ། འཐོབ་པ་ནི་ལྔ་མིན་ཞེས་པས། ཕྱིར་མི་འོང་གཟུགས་ལས་ཉམས་ན་གཅིག་དང་། གཟུགས་མེད་ལས་ཉམས་ན་གཉིས་དང་། འདོད་པའི་ཆགས་བྲལ་ལས་ཉམས་ན་དྲུག་འཐོབ་བོ། ། ཆོས་མངོན་པ་མཛོད་ལས། ཕྲ་རྒྱས་བསྟན་པ་ཞེས་བྱ་བའི་གནས་ལྔ་པའི་འགྲེལ་པའོ།།
༈ །།གཉིས་པ་ཉམས་ལེན་སྤྱོད་པ་ལམ་དང་གང་ཟག་བསྟན་པའི་མཛོད་ལ། ལམ་གྱི་རྣམ་གཞག གང་ཟག་གི་རྣམ་གཞག ལམ་གྱི་ཁྱད་པར་གཞན་བཤད་པའི་དང་པོ་ལ། ལམ་གྱི་ངོ་བོ། ལམ་གྱི་དམིགས་པ། ལམ་སྒོམ་པའི་ཚུལ་དང་གསུམ། དང་པོ་ནི། བདེན་པ་མངོན་དུ་མངོན་པའི་མཐོང་སྤངས་དང་། བསྒོམས་པ་ལས་ཉོན་མོངས་སྤང་པ་ཞེས་བཤད་པའི།
མཐོང་ལམ་དང་སྒོམ་ལམ་ཇི་ལྟ་བུ་ཞེ་ན། སྒོམ་ལམ་ལ་རྣམ་པ་གཉིས་ཏེ། འཇིག་རྟེན་པའི་སྒོམ་ལམ་དང་། འཇིག་རྟེན་ལས་ལས་འདས་པའི་སྒོམ་ལམ་གཉིས། འཇིག་རྟེན་པའི་སྒོམ་ལམ་ནི། འདོད་པ་ལ་ཆགས་པར་བྱེད་པའི་གོང་སའི་ཉེར་བསྡོགས་ཞི་རགས་ཅན་གྱི་རྣམ་པ་ཅན་དང་། དེས་ཐོབ་པའི་དངོས་པོ་དག་པས་སོ། ། མཐོང་ལམ་ལ་འཇིག་རྟེན་དང་། འཇིག་རྟེན་ལས་འདས་པའི་དབྱེ་བ་མེད་དེ། མཐོང་ལམ་མཐའ་དག་ཟག་མེད་མཐོང་ལམ་དུ་ངེས་པའི་ཕྱིར།
གཉིས་པ་ལམ་གྱི་དམིགས་པ་ལ། བདེན་པ་བཞི་བཤད་པ་དང་། བདེན་པ་གཉིས་བཤད་པ་གཉིས། དང་པོ་ནི། བདེན་པ་བཞི་ཡོད་དེ། སྡུག་བསྔལ། ཀུན་འབྱུང་། འགོག་པ། ལམ་གྱི་བདེན་པ་དང་བཞི་ཡོད་པའི་ཕྱིར། འདི་དག་གི་གོ་རིམ་ནི་གདུལ་བྱ་ལམ་སྒོམ་པ་ལ་འཇུག་པའི་མངོན་རྟོགས་ཀྱི་གོ་རིམ་ཡིན་ཏེ།
རྣམ་གྲོལ་དོན་གཉེར་གྱི་གང་ཟག་གི་དང་པོར་སྡུག་བསྔལ་ཤེས་པར་བྱེད། དེའི་རྗེས་སུ་ཀུན་འབྱུང་ལ་སྤོང་འདོད་ཀྱི་བློ་སྐྱེ། དེའི་རྗེས་སུ་སྡུག་བསྔལ་ཀུན་འབྱུང་སྤངས་པའི་འགོག་པ་ལ་དོན་གཉེར་གྱི་བློ་སྐྱེ། དེ་ནས་ལམ་རྒྱུད་ལ་བསྟེན་བྱར་ཤེས་པར་བྱེད་པའི་ཕྱིར། ཁོ་ན་རེ། ཁམས་གསུམ་སྡུག་བསྔལ་དུ་ཤེས་པར་བྱེད་པའི་མི་འཐད་དེ། ཁམས་གསུམ་སྡུག་བསྔལ་མིན་པའི་ཕྱིར། ཞེ་ན། ཁམས་ལ་སྡུག་བསྔལ་ཞེས་བྱ་སྟེ། ཡིད་དུ་འོང་བའི་ཟག་བཅས་ལ་དམིགས་ནས་འགྱུར་བའི་སྡུག་བསྔལ།
ཡིད་དུ་མི་འོང་ལ་དམིགས་ནས་སྡུག་བསྔལ་ཀྱི་སྡུག་བསྔལ་དེ་ལས་གཞན་པའི་ཟག་བཅས་ལ་དམིགས་ནས་ཁྱབ་པ་འདུ་བྱེད་ཀྱི་སྡུག་བསྔལ་སྐྱེ་བའི་ཕྱིར། གཉིས་པ་བདེན་པ་གཉིས་བཤད་པ་ནི། བུམ་པ་དང་བུམ་ནང་གི་ཆུ་བཞིན། ཀུན་རྫོབ་ཀྱི་བདེན་པ་ཡིན་པར་མཚོན་ཏེ། འཇོམས་བྱེད་ཐོ་བ་ལ་སོགས་པས་བཅོམ་པའམ། བློས་བསལ་ཞིང་ཞིག་པ་ན། དེ་འཛིན་གྱི་བློ་འདོར་བའི་མཚན་ཉིད་དོ། ། གཟུགས་ཀྱི་རྡུལ་གཞན་འཛིན། དོན་དམ་བདེན་པ་ཡིན་པར་མཚོན་ཏེ་བཅོམ་པའམ་བློས་ཞིག་པ་ན་དེར་འཛིན་གྱི་བློ་མི་འདོར་བར་མཛད་དོ། གསུམ་པ་ལ།
ལམ་ལ་འཇུག་ཚུལ་གྱི་སྒོ་ནས་མདོར་བསྟན་པ་དང་། ལམ་སྒོམ་ཚུལ་གྱི་སྒོ་ནས་རྒྱས་པར་བཤད་པའོ། ། དང་པོ་ནི་རྣམ་གྲོལ་དོན་གཉེར་གྱི་གང་ཟག་ལམ་སྒོམ་པ་ལ་འཇུག་པ་ལ། ཁྱད་ཆོས་བཞི་དང་ལྡན་དགོས་ཏེ། ངེས་འབྱུང་གིས་ཚུལ་ཁྲིམས་ལ་གནས་པ། གསུང་རབ་མང་དུ་ཐོས་པ། དེའི་དོན་ལ་རིགས་པ་བཞིའི་སྒོ་ནས་ཚུལ་བཞིན་དུ་བསམ་པ་དང་ལྡན་པ། དེ་ཉིད་ལ་ཞི་ལྷག་ཟུང་འབྲེལ་གྱི་སྒོ་ནས་སྒོམ་པ་ལ་སོགས་པའི་ཁྱད་ཆོས་བཞི་དང་ལྡན་པ་དགོས་པའི་ཕྱིར། འོ་ན་ཐོས་པ་ལས་བྱུང་བའི་ཤེས་རབ། བསམ་བྱུང་གིས་ཤེས་རབ།
སྒོམ་བྱུང་གིས་ཤེས་རབ་གསུམ་གྱི་ཁྱད་པར་གང་ལ་བྱེད་ཅེ་ན། བྱེ་བྲག་ཏུ་སྨྲ་བ་ཕལ་ཆེ་བ་རྣམས། མིང་ལ་དམིགས་པའི་ཤེས་རབ། མིང་དོན་གཉིས་ཀ་ལ་དམིགས་པའི་ཤེས་རབ། དོན་ལ་དམིགས་པའི་ཤེས་རབ་དང་གསུམ་ལ་རིམ་བཞིན་དུ་འཇོག་ཟེར། སློབ་དཔོན་རང་གི་ལུགས་ལ། ཐོས་པ་བསམ་པ་སྒོམ་པ་ལས་འབྱུང་བའི་ཤེས་རབ་གསུམ་ལ་རིམ་བཞིན་དུ་བཞེད་དོ། ། གཉིས་པ་ལ། ལམ་སྒོམ་པ་པོའི་གང་ཟག་དང་། སྒོམ་པའི་ཚུལ་གཉིས།
འདོད་པ་ཆེ་ཤིང་ཆོག་མི་ཤེས་པ་ནི་ལམ་སྒོམ་པ་པོ་མིན་ནོ། ། འདོད་པ་ཆེ་བ་དང་ཆོག་མི་ཤེས་པའི་ཁྱད་པར་གང་ལ་བྱེད་ཅེ་ན། བྱེ་བྲག་ཏུ་སྨྲ་བ་ཕལ་ཆེ་བ་ན་རེ། སྔར་རྙེད་པའི་ཟས་གོས་ལ་སྲེད་པ་ཡང་དང་ཡང་དུ་སྐྱེ་བ་ནི་ཆོག་ཤེས་པ་དང་། དེ་ཉིད་མ་རྙེད་པ་ལ་དོན་གཉེར་གྱི་འདོད་པ་ལྡན་པ་ནི་འདོད་པ་ཆེ་བའོ། ། སློབ་དཔོན་རང་གི་ལུགས་ལ། རྙེད་པ་ཆུང་ངུ་དང་ཉུང་ངུ་རྙེད་པ་ལ་ཡིད་མི་བདེ་བ་ནི་ཆོག་མི་ཤེས་པ་ཡིན། གྱ་ནོམ་པ་རྙེད་པ་ལ་ཕྱིས་དོན་གཉེར་དང་ལྡན་པ་ནི་འདོད་པ་ཆེ་བའོ། ། གཉིས་པོ་དེ་ལ་ལྡན་པའི་ཡོན་ཏན་ནི་དེ་ལས་ཟློག་པ། འདོད་པ་ཆུང་ཤིང་ཆོག་ཤེས་པ་ནི།
འདོད་པ་ཆེ་ཞིང་ཆོག་མི་ཤེས་པའི་གཉེན་པོ་ཡིན། དེ་ལ་དབྱེ་ན་བཞི་སྟེ། ཁམས་གསུམ་གྱི་སར་གཏོགས་གསུམ་དང་། དྲི་མེད་ཀྱི་འདོད་པ་ཆུང་ཤིང་ཆོག་ཤེས་དང་བཞིའོ། ། གསུམ་པ་ལ་རིགས་ཀྱི་ངོ་བོ། དབྱེ་བ། བྱེད་ལས། གྲངས་ངེས་དང་བཞི་ལས། དང་པོ་ནི། སྲིད་པ་དང་སྲིད་པའི་ཡོ་བྱད་ལ་མ་ཆགས་པའི་འདོད་པ་ཆུང་ཤིང་ཆོག་ཤེས་པའི་སེམས་བྱུང་མ་ཆགས་པའི་རང་བཞིན་ཡིན་ནོ། །
གཉིས་པ་ནི། དབྱེ་ན་བཞི་སྟེ། ཆོས་གོས་ངན་ངོན་ཙམ་གྱིས་ཆོག་ཤེས་པ། བསོད་སྙོམས་ངན་ངོན་ཙམ་གྱིས་ཆོག་ཤེས་པ། གནས་མལ་ངན་ངོན་ཙམ་གྱིས་ཆོག་ཤེས་པ། སྤོང་བ་དང་སྒོམ་པ་ལ་རབ་ཏུ་དགའ་བའི་འཕགས་པའི་རིགས་དང་བཞི་ཡོད་པའི་ཕྱིར། གསུམ་པ་ནི། དང་པོ་གསུམ་གྱིས་རིགས་ཀྱིས་ཚུལ་བསྟན། ཕྱི་མས་རིགས་ཀྱི་བྱེད་ལས་བསྟན་ནོ། ། བཞི་པ་ནི།
སྲེད་པ་བཞིའི་གཉེན་པོར་རིགས་རྣམ་པ་བཞི་བསྟན་ཏེ། སྲེད་པ་ལ་ཆོས་གོས་ལ་སྲེད་པ། ཟས་ལ་སྲེད་པ། གནས་མལ་ལ་སྲེད་པ། རང་རྒྱུད་ཀྱི་ཕུང་པོ་ལ་སྲེད་པ་བཞི་ཡོད་ཅིང་། རིགས་བཞི་པོ་དེས་རིམ་པ་ལྟར་སྲེད་པ་བཞི་འཇོམས་པའི་ཕྱིར། ཇི་ལྟར་འཇོམས་ན་རིགས་དང་པོ་གསུམ་གྱིས་བདག་ཏུ་འཛིན་པ་དང་བདག་གིར་འཛིན་པ་རེ་ཞིག་ཞི་བར་བྱེད། ཕྱི་མས་བདག་གིར་འཛིན་པ་དང་། བདག་ཏུ་འཛིན་པ་གཉིས་ཀ་གཏན་ནས་ཞི་བ་སྟེ་སླར་མི་སྐྱེ་བའི་ཆོས་ཅན་དུ་བྱེད་དོ། ། གཉིས་པ་ལ་སྒོམ་ཚུལ་དངོས་ལ།
ཞི་གནས་སྒོམ་ཚུལ་དང་། ལྷག་མཐོང་སྒོམ་ཚུལ་གཉིས། དང་པོ་ལ། མདོར་བསྟན། རྒྱས་བཤད་གཉིས། དང་པོ་ནི། ཞི་གནས་སྒོམ་པའི་ཚུལ་ལ་གཉིས་ཏེ། མི་སྡུག་པ་སྒོམ་པའི་ཏིང་ངེ་འཛིན་དང་། དབུགས་དབྱུང་རྔུབ་དྲན་པ་སྒོམ་ཚུལ་གཉིས་ཡོད་པའི་ཕྱིར། དེ་ཡང་འདོད་ཆགས་ལྷག་པར་རྒྱས་པ་ན།
མི་སྡུག་པ་སྒོམ་པའི་ཏིང་ངེ་འཛིན་བསྒོམ་པར་བྱ་བ་ཡིན་ཏེ། དེའི་འདོད་ཆགས་འཇོམས་པར་བྱེད་པར་བྱེད་པའི་ཕྱིར། སེམས་ཕྱི་རོལ་དུ་འཕྲོ་བ། དབུགས་དབྱུང་རྔུབ་དྲན་པ་བསྒོམ་དགོས་ཏེ། དེས་དེ་འཇོམས་པའི་ཕྱིར། དེ་ཡང་ས་གཞི་ཀེང་རུས་ཀྱིས་ཁྱབ་པ་ལ་སོགས་པ་ལ་སོགས་པའི་མི་སྡུག་པ་སྒོམ་པ་ནི། འདོད་ཆགས་ཐམས་ཅད་ཀྱི་གཉེན་པོ་ཡིན་ཏེ། དང་པོ་ལ། ལས་དང་པོ་པའི། ཅུང་ཟད་སྦྱང་བ་བྱས་པའི།
ཡིད་ལ་བྱེད་པའི་རྫོགས་པའི་སྒོམ་ཚུལ་དང་གསུམ། དང་པོ་ནི། ལས་དང་པོ་པས། རང་གིས་སྨིན་མཚམས་སུ་རྣག་འབུར་གཅིག་སྒོམས་ལ། དེ་ཉིད་ལ་རྣག་ཆུ་བྱུང་སྟེ། ཤ་དང་ཁྲག་ཟད་ནས་རུས་པར་སྐྱ་ཐལ་ལེ་བསྒོམ། དེ་ཇེ་ཆེར་སོང་སྟེ་སྨིན་མཚམས་ཡན་ཆད། དེ་ནས་མགྲིན་པ་ཡན་ཆད། དེ་ནས་སྙིང་ཁ་ཡན་ཆད། དེ་ནས་གཟུགས་པོ་གང་ཡོད།
དེ་ནས་འཁོར་དང་ཡོ་བྱད་སོགས་དེ་ནས་བཅུད་ཀྱི་སེམས་ཅན། དེས་མཚོན་པའི་སྣོད་ཀྱི་འཇིག་རྟེན་ཐམས་ཅད་རུས་པ་སྐྱ་ཐལ་ལེ་ཡིད་དུ་མི་འོང་བ་ཤིན་ཏུ་མི་སྡུག་པར་སྒོམ་པ་ནི། རུས་པ་རྒྱ་མཚོ་བར་དུ་སྤྲོ་བའི་ཚུལ་ལོ། ། སྡུད་པའི་ཚུལ་ནི་གཞན་རྣམས་བཏང་སྙོམས་སུ་བཞག་རང་གི་ལུས་མི་སྡུག་པ་རུས་སྐྱ་ཁྲོལ་བར་སྒོམ་མོ། ། གཉིས་པ་ནི། ཅུང་ཟད་སྦྱང་བ་བྱས་པའི་གང་ཟག་གིས། སྤྲོ་བ་སྔར་དང་འདྲ་ཞིང་། སྡུད་པའི་ཚེ། རང་གི་སྙིང་ཁ་མན་ཆད་སྔར་ལྟར་སྒོམ་པའོ། ། གསུམ་པ་ནི།
ཤིན་ཏུ་སྦྱང་བ་བྱས་པའི་གང་ཟག་གིས་སྤྲོ་བ་སྔར་དང་འདྲ་ཞིང་། སྡུད་པ་ནི། གཞན་རྣམས་བཏང་སྙོམས་སུ་བཞག་ནས་སྨིན་མའི་བར་དུ་རུས་པ་མཐེ་བོང་ཙམ་གཅིག་ཏུ་དམིགས་ཏེ། སེམས་བཟུང་ནས་སྤྲོ་ཤིང་སྡུད་བར་བྱེད། གཉིས་པ་ཁྱད་ཆོས་ནི། མི་སྡུག་པ་སྒོམ་པའི་ཏིང་ངེ་འཛིན་དེ་མ་ཆགས་པའི་སེམས་བྱུང་གཅིག་ལ་འཇོག་ཅིང་། སེམས་ཀྱི་རྟེན་ས་བཅུའོ། ། ས་བཅུ་ནི། འདོད་སེམས་བསམ་གཏན་གྱི་ཉེར་བསྡོགས་བཞི། དངོས་གཞི་བསམ་གཏན་དང་པོ་བ་དང་།
ཁྱད་པར་ཅན་གཉིས། དངོས་གཞི་ལྷག་མ་གསུམ་སྟེ་བཅུ་ལ་བྱེད། དེ་ཡང་འདོད་པ་ལ་དམིགས་ཤིང་མིའི་རྟེན་ལ་སྐྱེད་པར་བྱེད་དོ། ། གཉིས་པ་དབུགས་དབྱུང་རྔུབ་དྲན་པ་སྒོམ་པ་ལ་ཡུན་གྱི་ཁྱད་པར། སྒོམ་ཚུལ་གྱི་ཁྱད་པར། ཡུལ་གྱི་ཁྱད་པར་དང་གསུམ། དང་པོ་ནི། དབུགས་དབྱུང་རྔུབ་དྲན་པའི་ངོ་བོ་ནི་ཤེས་རབ་ཡིན། ། སེམས་རྟེན་ས་ལྔ་ལ་རྟེན། ས་ལྔ་ནི།
འདོད་སེམས། བསམ་གཏན་དང་པོ་གསུམ་གྱི་ཉེར་བསྡོགས་གསུམ། བསམ་གཏན་དང་པོའི་དངོས་གཞི་ཁྱད་པར་ཅན་དང་ལྔའོ། ། སྤྱོད་ཡུལ་ནི་རླུང་ལ་དམིགས་ཤིང་འདོད་པའི་རྟེན་ཡིན། འདི་ཕྱི་རོལ་པ་ལ་མེད་དེ། དེའི་མན་ངག་མེད་པའི་ཕྱིར། གཉིས་པ་ནི། བགྲང་བ་ལ་སོགས་པ་རྣམ་པ་དྲུག་གིས་སྒོམ་པར་བྱེད། དྲུག་ནི་བགྲང་དང་རྗེས་འགྲོ་འཇོག་པ་དང་། རྟོག་དང་ཡོངས་སུ་བསྒྱུར་བ་དང་།
ཡོངས་སུ་དག་པ་དྲུག་ཡིན་ནོ། ། ཞེས་གསུངས་པ་ལྟར། བགྲང་བ་ནི། དབུགས་ཕྱིར་རྒྱུ་བ། ནང་དུ་རྔུབ་པ། གནས་པ་གསུམ་ལ་ཡིད་གཏད་དེ། སྒོམ་པར་བྱེད། རྗེས་སུ་འགྲོ་བ་ནི། དབུགས་ཕྱི་ནང་དུ་གནས་པའི་ཡུན་ཚད་ལ་ཡིད་གཏད་དེ། སྒོམ་པར་བྱེད།
འཇོག་པ་ནི། ལུས་ལ་རླུང་མྱུ་གུའི་བ་ཐག་ལྟར་གནས་པ་ལ་ཡིད་གཏད་དེ་བསྒོམ་པར་བྱེད། རྟོག་པ་ནི་འབྱུང་བ་བཞིའི་རླུང་སོ་སོར་བརྟགས་སྟེ་སྒོམ་པར་བྱེད། ཡོངས་སུ་སྒྱུར་བ་ནི། སྔ་མ་རྣམས་ཚོགས་ལམ་དུ་སྒོམ་ཚུལ་ཡིན་ཞིང་སྦྱོར་ལམ་གྱི་གནས་སྐབས་སུ་སྔར་གྱི་དེ་དག་བསྒྱུར་ནས་བསྒོམ་པའོ། ། གསུམ་པ་ནི། དབུགས་དབྱུང་རྔུབ་དེ་ལུས་རྟེན་གང་དུ་སྐྱེས་པའི་ས་དེར་གཏོགས་ལ་སེམས་ཅན་གྱི་རྒྱུད་ཀྱིས་བསྡུས་པ། ཟིན་མ་ཟིན་གཉིས་ཀྱི་ནང་ནས་མ་ཟིན་པའོ། ། འབྱུང་བ་གསུམ་གྱི་ནང་ནས་རྒྱུ་མཐུན་ལས་བྱུང་། བཙུན་པ་དབྱངས་སྒྲོག་ན་རེ།
འོག་མའི་ཡིད་ཀྱིས་གོང་མའི་དེ་འཛིན་པའི་སེམས་གཉིས་ཀ་མི་རྟོགས་སོ་ཞེས་བཞེད། གཉིས་པ་ལྷག་མཐོང་སྒོམ་པའི་ཚུལ་ལ། དྲན་པ་ཉེར་བཞག དྲོད་སོགས་བཞི། བདེན་པ་མངོན་རྟོགས་བཅུ་དྲུག་སྒོམ་ཚུལ་དང་གསུམ་མོ། ། དང་པོ་ལ། སྤྱིར་བསྟན་པ་དང་། ཆོས་དྲན་པ་ཉེ་བར་བཞག་པ་བྱེ་བྲག་ཏུ་བཤད་པ་གཉིས། དང་པོ་ནི། ཞི་གནས་གྲུབ་པའི་གང་ཟག་གིས་ལྷག་མཐོང་དྲན་པ་ཉེར་བཞག་སྒོམ་པར་བྱ་སྟེ།
ཞི་ལྷག་ཟུང་འབྲེལ་གྱི་ཤེས་རབ་ཀྱིས་ཉོན་མོངས་སྤོང་བར་བྱེད་པའི་ཕྱིར། དེའི་དམིགས་པ་ལ། ལུས། ཚོར། སེམས། ཆོས་བཞི་ཡོད། དེ་དག་རང་སྤྱིའི་མཚན་ཉིད་གཉིས་གཉིས་ཡོངས་སུ་བརྟགས་སྟེ། སྒོམ་པར་བྱེད། དེ་ལ་དབྱེ་ན་གསུམ་སྟེ། རང་བཞིན་འབྲེལ་པ།
དམིགས་པ། དྲན་པར་ཉེར་བཞག་གོ ། དང་པོ་ནི། དྲན་པ་ཉེར་བཞག་ཏུ་གྱུར་པའི་ཐོས་བསམ་སྒོམ་གསུམ་གྱི་ཤེས་རབ་བོ། ། གཉིས་པ་ནི། དེ་དག་མཚུངས་ལྡན་གྱི་སེམས་སེམས་བྱུང་ངོ་། ། གསུམ་པ་ནི། དེ་དག་དམིགས་པ། ལུས། ཚོར།
སེམས། ཆོས་བཞིའོ། ། སྐྱེ་བའི་རིམ་པ་ནི། དང་པོར། ལུས་དྲན་པ་ཉེར་བཞག དེ་ནས་ཚོར་བ། སེམས། ཆོས་དྲན་པ་ཉེར་བཞག་སྒོམ་པར་བྱ་སྟེ། སྔ་མ་སྔ་མ་སྐྱེ་སླ་བའི་ཕྱིར། དགོངས་པ་ནི།
ཕྱིན་ཅི་ལོག་བཞིའི་གཉེན་པོར་བསྒོམ་སྟེ། ལུས་ལ་གཙང་བ། ཚོར་བ་ལ་བདེ་བ། སེམས་ལ་རྟག་པ། ཆོས་ལ་བདག་ཏུ་འཛིན་པ་ལ་སོགས་ཕྱིན་ཅི་ལོག་བཞི་རིམ་བཞིན་འཇོམས་པར་བྱེད་པའི་ཕྱིར། གཉིས་པ་ནི། ཆོས་དྲན་པ་ཉེར་བཞག་ནི། ལུས་ཚོར། སེམས་ལ་སོགས་པ་ཐུན་མོང་བ་ལ་གནས་ཏེ། རྣམ་པ་ནི་མི་རྟག་པ།
སྡུག་བསྔལ་བ། བདག་མེད་པའི་རྣམ་པར་ལྟའོ། ། གཉིས་པ་དྲོད་སོགས་བཞི་ལ། གོ་རིམ། ཁྱད་ཆོས། ཞར་ལ་ཐེག་གསུམ་གྱི་ལམ་བགྲོད་ཚུལ་དང་གསུམ་མོ། ། དང་པོ་ནི། ཚོགས་ལམ་གྱི་དྲན་པ་ཉེར་བཞག་ལས་སྦྱོར་ལམ་དྲོ་བར་འགྱུར་བ་འབྱུང་ཞིང་། དེ་ནི་བདེ་བའི་སྤྱོད་ཡུལ་ཅན། མི་རྟག་ལ་སོགས་བཅུ་དྲུག་གི་རྣམ་པ་ཅན་ནོ། །
དེ་ལས་རྩེ་མོ་འབྱུང་ཞིང་། དེ་ཡང་དམིགས་རྣམ་སྔ་མ་དང་འདྲ་བའོ། ། གཉིས་ཀ་ཡང་ཆོས་དྲན་པ་ཉེར་བཞག་གི་ངོ་བོར་ལྡན་ཞིང་། ལུས་དྲན་པ་ཉེར་བཞག་སོགས་གསུམ་པོ་དག་གིས་ཀྱང་གོང་ནས་གོང་དུ་འཕེལ་བའི་གྲོགས་བྱེད། དེ་ལས་བཟོད་པ་ཆུང་ངུ་དང་འབྲིང་སྐྱེ་ཞིང་། སྔ་མ་བཞིན་དུ། དམིགས་པ། རྣམ་པ། ཆོས་དྲན་པ་ཉེར་བཞག་གི་ངོ་བོ། ། གཞན་རྣམས་ཀྱི་འཕེལ་བར་བྱེད་པའོ། །
དེ་ནས་བཟོད་པ་ཆེན་པོ་འབྱུང་ཞིང་། སྐད་ཅིག་མ་གཅིག་ཁོ་ན་ཡིན། དེ་བཞིན་དུ་ཆོས་མཆོག་ཀྱང་འདོད་པའི་སྡུག་བསྔལ་ལ་དམིགས་པ་སྐད་གཅིག་མ་གཅིག་ཁོ་ན་ཡིན། སྦྱོར་ལམ་གྱི་ཐོབ་པ་ནི་སྦྱོར་ལམ་དུ་མ་གཏོགས་ཏེ། འཕགས་པའི་རྒྱུད་ལ་སྦྱོར་ལམ་གྱི་ཐོབ་པ་ལྡན་པ་ཡོད་པའི་ཕྱིར། དེ་ལྟར་ན་ངེས་འབྱེད་ཆ་མཐུན་རྣམ་པ་བཞི་ཡོད་དེ། དྲོད། རྩེ་མོ། བཟོད་པ། ཆོས་མཆོག་བཞི་ཡོད་པའི་ཕྱིར།
གཉིས་པ་ཁྱད་ཆོས་ལ། ངོ་བོ། ། རྟེན་གྱི་ཁྱད་པར། བྲལ་ཐོབ་ཀྱི་ཁྱད་པར། དེ་ལ་ལྡན་པའི་ཡོན་ཏན། ལམ་གཞན་དུ་འཇུག་ཚུལ་དང་ལྔ། དང་པོ་ནི། ཚོགས་ལམ་དུ་ཐོས་བསམ་བྱས་པའི་དོན་སྦྱོར་ལམ་དུ་སྒོམ་པར་བྱེད་པས་ན་སྒོམ་བྱུང་ངོ་། ། གཉིས་པ་ལ། སེམས་རྟེན་དང་།
ལུས་རྟེན་གཉིས། དང་པོ་བསམ་གཏན་དང་པོའི་ཉེར་སྡོགས་མི་ལྕོགས་མེད། དེའི་དངོས་གཞི་ཙམ་ཁྱད་གཉིས། བསམ་གཏན་ལྷག་མ་གསུམ་སྟེ། བསམ་གཏན་ས་དྲུག་གོ ། བཙུན་པ་དབྱངས་སྒྲོག་ན་རེ། སྦྱོར་ལམ་དང་པོ་གཉིས་ནི། འོག་ས་འདོད་སེམས་ལ་རྟེན་པ་ཡང་ཡོད་པས་ས་བདུན་པ་ཅན་དུ་འདོད་དོ། ། གཉིས་པ་ནི། སྦྱོར་ལམ་བཞི་ཆར་ཡང་འདོད་པའི་རྟེན་ཅན་ཡིན།
ཆོས་མཆོག བུད་མེད་ཀྱི་རྟེན་ལ་ཐོབ་པ་གཉིས་ཀའི་རྟེན་ལ་ཐོབ་ཅེས་བྱའོ། ། དེའི་དོན་ནི་འགའ་ཞིག་ཆོས་མཆོག་ཐོབ་མ་ཐག་སྐྱེས་པར་མཚན་འགྱུར་བ་ཡིན་ཞེས་བཞེད། གཞན་ནི། བུད་མེད་ཀྱི་རྟེན་ལ་ཆོས་མཆོག་ཐོབ་པ་ན། དེ་མ་ཐག་མཚན་འགྱུར་བ་ཡིན་གྱིས། དེ་ནས་སྐྱེ་བ་ལེན་པ་ན་བུད་མེད་དུ་སྐྱེ་བ་ལེན་པར་བྱེད། གསུམ་པ་བྲལ་ཐོབ་ཀྱི་ཁྱད་པར་ནི། སྦྱོར་ལམ་གྱི་ཐོབ་པ་འཕགས་པའི་རྒྱུད་ལ་ཡོད་ན། དེ་གཏོང་ཚུལ་ཇི་ལྟ་བུ་ཡིན་ནམ་ཞེ་ན།
འཕགས་པས་ས་བོར་ནས་ཏེ། ས་འཕོས་པའི་དབང་གིས་གཏོང་། འཕགས་པ་མིན་པ་རྣམས་འཆི་འཕོས་པའི་དབང་གིས་གཏོང་། དེ་ལ་ཡང་གཏོང་ཚུལ་གཉིས་ཏེ། ཡོངས་ཉམས་དང་རྣམ་ཉམས་སོ། ། དང་པོ་ནི། ཉོན་མོངས་པའི་དབང་གིས་ཐོབ་པའི་གཏོང་པ་ལ་བྱེད། དེ་ཡང་ཉེར་བསྡོགས་ལ་རྟེན་པ་རྣམས་ལ་ཡིན་གྱིས། དངོས་གཞི་ལ་བརྟེན་ནས་སྦྱོར་ལམ་ཐོབ་པ་ལ་ནི། ཡོངས་ཉམས་མེད་དེ།
རྟེན་དེ་ཉིད་ལ་བདེན་པ་མངོན་རྟོགས་ཐོབ་པར་འགྱུར་བས་སོ། ། རྣམ་པར་ཉམས་པ་ནི། ཤི་འཕོས་པའི་དབང་གིས་ཐོབ་པ་བཏང་སྟེ་སྔོན་མེད་པའི་ཐོབ་པ་ལྡན་པའོ། ། དཔེར་ན་བཟོད་པ་འབྲིང་པོ་ལ་གནས་པའི་གང་ཟག་ཤི་འཕོས་པའི་ཚེ། ཆེ་འབྲིང་ཆུང་གསུམ་དང་། རྩེ་མོ་ཆུང་ངུའི་ཐོབ་པ་བཏང་ནས། རྩེ་མོ་ཆེན་པོའི་ཐོབ་པ་མངོན་དུ་བྱེད་པ་བཞིན་ནོ། ། དེས་ན་ཉམས་པ་གཉིས་ནི་ཐོབ་པ་མི་ལྡན་པའོ། ། བཞི་པ་དེ་ལ་ལྡན་པའི་ཡོན་ཏན་ནི། རྩེ་མོ་ཐོབ་ནས་དགེ་རྩ་རྒྱུན་མི་ཆད་པའོ། །
འོ་ན་གོང་དུ་སྦྱོར་ལམ་དང་པོ་གཉིས་ལ་ཡོངས་ཉམས་བཤད་པ་དང་འགལ་སྙམ་ན་མི་འགལ་ཏེ། སྔ་མ་ནི་ལམ་གྱི་ངོ་བོར་གྱུར་པའི་དགེ་རྩ་ཡིན་ལ་འདི་ནི་རིག་བྱེད་མ་ཡིན་པའི་གཟུགས་སུ་གྱུར་པའི་དགེ་རྩའོ། ། བཟོད་པ་ཐོབ་ནས་ངན་སོང་དུ་འགྲོ་བ་མེད་དོ། ། ལྔ་པ་ནི། དྲོད་རྩེ་གཉིས་ཐོབ་ནས་སློབ་པ་ཉན་ཐོས་ཀྱི་རིགས་ལས་ལྡོག་ནས་ཐེག་པ་ཆེན་པོའི་ལམ་དུ་ཞུགས་ཏེ། སངས་རྒྱས་སུ་འགྱུར་བ་ཡོད་དོ། ། བཟོད་པ་འབྲིང་ཐོབ་ནས་རང་རྒྱལ་ལམ་དུ་འཇུག་པ་ཡོད་ཀྱིས། བཟོད་པ་ཐོབ་ནས་ཐེག་ཆེན་ལམ་དུ་འཇུག་པ་ནི་མེད་དེ། ཐེག་ཆེན་གྱི་གང་ཟག་གཞན་དོན་དུ་ངན་འགྲོར་སྐྱེ་བ་ལེན། བཟོད་པ་ཐོབ་ནས་ངན་འགྲོར་སྐྱེ་བ་མེད་པའི་ཕྱིར།
བཟོད་པ་ཆེན་པོ་ཐོབ་ནས་ལམ་གཞན་དུ་འཇུག་པ་མེད་དེ། བཟོད་ཆེན་དང་། ཆོས་མཆོག་གཉིས་ཀ་སྐད་ཅིག་མ་རེ་རེ་ཡིན་པས་དེ་མ་ཐག་འཕགས་ལམ་དུ་འཇུག དེ་ནས་ལམ་གཞན་དུ་མི་འགྱུར་བའི་ཕྱིར། གསུམ་པ་ཐེག་པ་གསུམ་གྱི་ལམ་བགྲོད་ཚུལ་ནི། སྟོན་པ་བྱང་ཆུབ་སེམས་དཔའ་ངེས་འབྱེད་ཆ་མཐུན་གྱི་སྔ་རོལ་དུ་ཐར་པ་ཆ་མཐུན་སྐྱེད་དེ། དེར་བསྐལ་པ་གྲངས་མེད་གསུམ་དུ་ཚོགས་བསགས་ཏེ། དྲོད་ནས་ཟད་མི་སྐྱེ་ཤེས་པའི་བྱང་ཆུབ་ཀྱི་བར་སྟན་ཐོག་གཅིག་ལ་མངོན་དུ་བྱེད། བསེ་རུ་རང་སངས་རྒྱས་ཀྱང་། དང་པོར་ཐར་པ་ཆ་མཐུན་སྐྱེད་དེར་བསྐལ་པ་བརྒྱད་ཚོགས་བསགས།
དེ་ནས་དྲོད་ནས་ཟད་མི་སྐྱེ་ཤེས་པའི་བར་སྟན་ཐོག་གཅིག་ལ་མངོན་དུ་བྱེད་པར་ནུས་སོ། ། ཉན་ཐོས་དབང་པོ་ཤིན་ཏུ་མྱུར་བས་སྲིད་པ་གསུམ་གྱི་མཐར་རང་གི་བྱང་ཆུབ་མངོན་དུ་བྱེད་པར་ནུས་དེ་ཡང་ཚོགས་ལམ་ཚེ་གཅིག འཕགས་ལམ་ཚེ་གཅིག་ལ་བགྲོད་པར་ནུས་སོ། ། ངེས་འབྱེད་ཆ་མཐུན་གྱི་གོང་དུ་ཐར་པ་ཆ་མཐུན་སྐྱེད་ན། ཐར་པ་ཆ་མཐུན་གྱི་ངོ་བོ་གང་ལ་བྱེད་སྙམ་ན། ངོ་བོ་ནི། ཐོས་པ་དང་། བསམ་པ་ལས་བྱུང་བ་ཡིན་ཞིང་། དབྱེ་ན་ལུས་ངག་ཡིད་གསུམ་གྱི་ལས་གསུམ་ཡོད་དོ། ། དེ་ཡང་མིའི་ནང་ནས་འཕེན་པར་བྱེད་པ་སྟེ་མིའི་རྟེན་ལ་སྐྱེ་བ་ཡིན་ནོ། །
གསུམ་པ་བདེན་པ་མངོན་པར་རྟོགས་པ་བཅུ་དྲུག་གི་སྒོམ་ཚུལ་ལ། གོང་རིམ། སའི་ཁྱད་པར། ཤེས་བཟོད་ཀྱི་ཁྱད་པར་བཤད་པ་དང་གསུམ། དང་པོ་ནི། འཇིག་རྟེན་པའི་ལམ་གྱི་ངོ་བོར་གྱུར་པའི་ཆོས་མཆོག་ལས་ཆོས་ཀྱི་བཟོད་པ་འབྱུང་ཞིང་། དེ་ནས་ས་གཉིས་པའི་ཡེ་ཤེས་མ་སྐྱེས་གོང་གི་ཟག་མེད་ཀྱི་ཡེ་ཤེས་ལ་མཐོང་ལམ་དུ་འཇོག འདོད་པའི་སྡུག་བསྔལ་ལས་དམིགས་པས་ཆོས་བཟོད། དེ་ལས་དམིགས་པའི་ཆོས་ཤེས་དེ་འབྱུང་ཤིང་། དེ་བཞིན་དུ་སྡུག་བསྔལ་ལྷག་མ་ཁམས་གོང་མའི་སྡུག་བསྔལ་ལ་དམིགས་པས་སྡུག་བསྔལ་རྗེས་བཟོད་འབྱུང་།
དེ་ནས་ཁམས་གོང་གི་དེ་ལ་དམིགས་པའི་རྗེས་ཤེས་དེ་བྱུང་། དེ་བཞིན་དུ་བདེན་པ་ལྷག་མ་དེ་ཇི་ལྟ་བ་བཞིན་འབྱུང་ངོ་། ། དེ་ལྟར་ན་བདེན་པ་མངོན་པར་རྟོགས་པའི་སེམས་བཅུ་དྲུག་ཡོད་དེ། སྡུག་བསྔལ་བདེན་པའི་ཡུལ་ནི་ཆོས་བཟོད། ཆོས་ཤེས། རྗེས་བཟོད། རྗེས་ཤེས་དང་བཞི། ཀུན་འབྱུང་བདེན་པའི་ཡུལ་ནི་དེ་བཞི། ལམ་བདེན་གྱི་ཡུལ་ནི་དེ་བཞི་སྟེ་བཅུ་དྲུག་ཏུ་ཡོད་པའི་ཕྱིར། དེ་ལ་མངོན་པར་རྟོགས་པའི་རིགས་གསུམ་སྟེ།
མཐོང་བ་མངོན་རྟོགས། དམིགས་པ་མངོན་རྟོགས། བྱ་བ་མངོན་རྟོགས་གསུམ་དུ་ཡོད་པའི་ཕྱིར། དང་པོ་ནི། བདེན་བཞིའི་ཡུལ་གྱི་ཟག་མེད་ཀྱི་ཡེ་ཤེས་བཅུ་དྲུག་གོ ། གཉིས་པ་ནི། དམིགས་པ་ལ་སོགས་བཅུ་དྲུག་གོ ། གསུམ་པ་ནི། ཡེ་ཤེས་དེ་དག་གིས་སྡུག་བསྔལ་ཤེས་བྱར། ཀུན་འབྱུང་སྤང་བྱ།
འགོག་པ་མངོན་དུ་བྱ། ལམ་རྒྱུད་ལ་བསྟེན་བྱར་ཤེས་པར་བྱའོ། ། གཉིས་པ་ནི། མངོན་པར་རྟོགས་པ་བཅུ་དྲུག་པོ་དེ་ནི་ཆོས་མཆོག་དང་ས་མཚུངས་ཏེ། སྡུག་བསྔལ་ཆོས་བཟོད་ནི། ཆོས་མཆོག་ལ་བརྟེན་ནས་དེ་དང་ས་མཚུངས་ལ། སྡུག་བསྔལ་ཆོས་བཟོད་ནས་བཟུང་སྟེ། མངོན་རྟོགས་བཅུ་དྲུག་པོ་དེ་བར་མ་ཆད་པར་སྐྱེ་བའི་ས་འཕོ་བའི་སྐབས་མི་སྲིད་པའི་ཕྱིར། གསུམ་པ་ནི། བར་ཆད་མེད་ལམ་རྣམས་ལ་བཟོད་པ་དང་།
རྣམ་གྲོལ་ལམ་རྣམས་ལ་ཤེས་པར་འཇོག་གོ ། འོ་ན་སྐད་ཅིག་བཅུ་དྲུག་པ་དེ་དག་མཐོང་ལམ་ཡིན་ནམ་སྒོམ་ལམ་ཡིན་ཞེ་ན། སྐད་ཅིག་མ་དང་པོ་བཅོ་ལྔ་པོ་མཐོང་ལམ་ཡིན་ཏེ། སྔར་མ་མཐོང་བའི་གནས་ལུགས་ཀྱི་དོན་གསར་དུ་མཐོང་བའི་ལམ་ཡིན་པའི་ཕྱིར། སྐད་ཅིག་མ་བཅུ་དྲུག་པ་དེ་སྒོམ་ལམ་ཡིན་ཏེ། གནས་ལུགས་ཀྱི་དོན་མཐོང་ཟིན་སྒོམ་པར་བྱེད་པའི་ལམ་ཡིན་པའི་ཕྱིར། གཉིས་པ་གང་ཟག་སའི་རྣམ་གཞག་ལ། ཞུགས་འབྲས་ཀྱི་རྣམ་གཞག་སྤྱིར་བསྟན། ནང་ཚན་གྱི་སྒོ་ནས་བདུན་དུ་དབྱེ། གང་ཟག་གི་སྒོ་ནས་རིགས་དྲུག་ཏུ་བསྡུ་བ་དང་གསུམ།
དང་པོ་ལ། རྒྱུན་ཞུགས་དང་ཆགས་བྲལ་སྔོན་སོང་གི་རྣམ་གཞག་དང་། འབྲས་བུ་རིམ་གྱིས་པའི་རྣམ་གཞག་གཉིས། དང་པོ་ནི། འདོད་པའི་སྒོམ་སྤངས་ཅུང་ཟད་ཀྱང་མ་སྤངས་པའམ། འདོད་པའི་སྒོམ་སྤངས་ལྔ་པའི་བར་ཅི་རིགས་སུ་གྱུར་པའི་བདེན་པ་མངོན་རྟོགས་སྐད་ཅིག་བཅོ་ལྔ་ལ་གནས་པའི་ཉན་ཐོས་ལ། དབང་རྟུལ་དད་པའི་རྗེས་སུ་འབྲང་བ་དང་། དབང་རྣོན་ཆོས་ཀྱི་རྗེས་སུ་འབྲང་བ་གཉིས་སུ་ཡོད་ཅིང་། དེ་རྒྱུན་ཞུགས་ཞུགས་པ་ཡིན་ནོ། ། ཞེས་འཆད་པ་ནི།
དབང་པོ་རྣོ་རྟུལ་དེ་དག་ཏུ། ཞེས་པ་ནས་རྣམ་ལྔའི་བར་བཅོམ་ཅེས་པའི་བར་རོ། ། དེས་ལམ་རྗེས་ཤེས་ཀྱི་རྟོགས་པ་ཐོབ་པའི་ཚེ་རྒྱུན་ཞུགས་འབྲས་གནས་སུ་འཇོག ཞེས་འཆད་པ་ནི། གང་ཞིག་གང་ལ་ཞུགས་པ་ནི། བཅུ་དྲུག་ལ་ནི་དེའི་འབྲས་གནས། ཞེས་པས་སྟོན། དབང་རྣོན་མཐོང་བས་ཐོབ་པ་དང་། དབང་རྟུལ་དད་པའི་མོས་པ་གཉིས་ཡོད། ཞེས་འཆད་པ་ནི།
དེའི་ཚེ་ཞེས་སོགས་ཚིག་གཉིས་ཀྱིས་བསྟན། དེས་ཕྱིར་འོང་གི་འབྲས་བུ་ཐོབ་ཕྱིར་དུ་བརྩོན་པར་མི་བྱེད་པའི་ཕྱིར་འོང་ཞུགས་པར་མི་འཇོག་གོ ། ཞེས་འཆད་པ་ནི། འབྲས་ཐོབ་འབྲས་བུའི་ཞེས་སོགས་ཚིག་བཞིས་བསྟན། སྦྱོར་བ་རིམ་བཞིན་དུ་འདོད་ཉོན་དྲུག་པ་མ་སྤངས་པའི་མཐོང་ལམ་སྐད་ཅིག་བཅོ་ལྔ་གང་རུང་ལ་གནས་པའི་ཉན་ཐོས་ཆེན་པོ། རྒྱུན་ཞུགས་ཞུགས་པ་ཡིན་ཏེ། འདོད་ཉོན་དྲུག་པ་མ་སྤངས་ཤིང་མཐོང་ལམ་སྐད་ཅིག་བཅོ་ལྔ་གང་རུང་ལ་གནས་པ་དང་། རང་གི་འབྲས་གནས་སུ་གྱུར་པའི་རྒྱུན་ཞུགས་ཀྱི་འབྲས་བུ་ཐོབ་པའི་ཕྱིར་དུ་བརྩོན་པའི་གཞི་མཐུན་དུ་གྱུར་པའི་ཉན་ཐོས་ཡིན་པའི་ཕྱིར། ཡང་དེ་ཆོས་ཅན། ཁྱོད་ལ་དབྱེ་ན་གཉིས་སུ་ཡོད་དེ།
ཁྱོད་ལ་དབྱེ་ན་དབང་རྟུལ་དད་པའི་རྗེས་སུ་འབྲང་བ་དང་། དབང་རྣོན་ཆོས་ཀྱི་རྗེས་སུ་འབྲང་བ་གཉིས་ཡོད་པའི་ཕྱིར། གང་ཞིག་ཆོས་སོགས་ཚིག་གཉིས་ལ་འདོད་ཉོན་དྲུག་པ་མ་སྤངས་པའི་དྲུག་པ་ལམ་རྗེས་ཤེས་ལ་གནས་པའི་ཉན་ཐོས་ཆོས་ཅན། རྒྱུན་ཞུགས་འབྲས་གནས་ཡིན་ཏེ། འདོད་ཉོན་དྲུག་པ་མ་སྤངས་ཤིང་། བཅུ་དྲུག་པ་ལམ་རྗེས་ཤེས་ལ་གནས་པའི་ཉན་ཐོས་ཡིན་པའི་ཕྱིར། དེ་ཚེ་ཞེས་སོགས་ཚིག་གཉིས་ལ། ཡང་དེ་ཆོས་ཅན། ཁྱོད་ལ་དབྱེ་ན་གཉིས་སུ་ཡོད་དེ། ཁྱེད་ལ་དབྱེ་ན།
དབང་རྟུལ་དད་པའི་མོས་པ་དང་། དབང་རྣོན་མཐོང་བའི་ཐོབ་པ་གཉིས་སུ་ཡོད་པའི་ཕྱིར། འབྲས་ཐོབ་ཅེས་སོགས་ཚིག་བཞི་ལ། ཡང་དེ་ཆོས་ཅན། ཕྱིར་འོང་ཞུགས་པ་མིན་ཏེ་རང་གིས་འབྲས་གནས་སུ་གྱུར་པའི་ཕྱིར་འོང་འབྲས་གནས་ཀྱི་རྟོགས་པ་ཐོབ་ཕྱིར་དུ་བརྩོན་པའི་ཉན་ཐོས་མ་ཡིན་པའི་ཕྱིར། འོ་ན་འདོད་ཉོན་དྲུག་པ་སྤངས་དགུ་པ་མ་སྤངས་པའི་མཐོང་ལམ་སྐད་ཅིག་བཅོ་ལྔ་ལ་གནས་པའི་ཉན་ཐོས་དེ་ལ། དབང་རྟུལ་དད་པའི་རྗེས་སུ་འབྲང་བ་དང་། དབང་རྣོན་ཆོས་ཀྱི་རྗེས་སུ་འབྲང་བ་གཉིས་ཡོད་ཅིང་། དེ་ཉིད་ལ་ཆགས་བྲལ་སྔོན་སོང་གི་ཕྱིར་འོང་ཞུགས་པར་འཇོག་གོ ། ཞེས་སྟོན་པ་ནི།
དབང་པོ་རྣོ་རྟུལ་དེ་དག་ཏུ། དད་དང་ཆོས་ཀྱི་རྗེས་འབྲང་བ།

གཉིས་པ་ལ། དགུ་པ་ཚུན་ཆད་ཟད་པ་ཡིན། ཞེས་པས་བསྟན་ནོ། ། དེ་བཅུ་དྲུག་པ་ལམ་རྗེས་ཤེས་ཀྱི་རྟོགས་པ་ཐོབ་པའི་ཚེ། ཆགས་བྲལ་སྔོན་སོང་གི་ཕྱིར་འོང་འབྲས་གནས་སུ་འཇོག་གོ ། ཅེས་སྟོན་པ་ནི། གང་ཞིག་ཞེས་སོགས་ཚིག་གཉིས་སོ། ། དེ་ལ་དབྱེ་ན་དབང་རྟུལ་དད་པའི་མོས་པ་དང་། དབང་རྣོན་མཐོང་བའི་ཐོབ་པ་གཉིས་སུ་ཡོད། ཅེས་འཆད་པ་ནི། དེ་ཚེ་ཞེས་སོགས་ཚིག་གཉིས་པོ།
དེ་ཉིད་ཕྱིར་མི་འོང་གི་འབྲས་བུ་ཐོབ་ཕྱིར་དུ་མི་བརྩོན་པས་ཕྱིར་མི་འོང་ཞུགས་པ་མིན་ཏེ། འདོད་ཉོན་དྲུག་པ་སྤངས་དགུ་པ་མ་སྤངས་ཤིང་མཐོང་ལམ་སྐད་ཅིག་བཅོ་ལྔ་གང་རུང་ལ་གནས་པའི་ཉན་ཐོས་ཡིན་པའི་ཕྱིར། ཡང་དེ་ཆོས་ཅན། ཁྱོད་ལ་དབྱེ་ན་གཉིས་སུ་ཡོད་དེ། ཁྱོད་ལ་དབང་རྟུལ་དད་པའི་རྗེས་སུ་འབྲང་བ་དང་། དབང་རྣོན་ཆོས་ཀྱི་རྗེས་སུ་འབྲང་བ་གཉིས་སུ་ཡོད་པའི་ཕྱིར། གང་ཞིག ཅེས་སོགས་ཚིག་གཉིས་ལ། བཅུ་དྲུག་པ་ལམ་རྗེས་ཤེས་ལ་གནས་པའི་འདོད་ཉོན་དྲུག་པ་སྤངས་དགུ་པ་མ་སྤངས་པའི་ཉན་ཐོས་ཆོས་ཅན། ཆགས་བྲལ་སྔོན་སོང་གི་ཕྱིར་འོང་འབྲས་གནས་ཡིན་ཏེ།
ཆོས་ཅན་ཡིན་པའི་ཕྱིར། དེ་ཚེ་ཞེས་སོགས་ཚིག་གཉིས་ལ་ཡང་། དེ་ཆོས་ཅན། ཁྱོད་ལ་དབྱེ་ན་གཉིས་ཡོད་དེ། ཁྱོད་ལ་དབང་རྟུལ་དད་པའི་མོས་པ་དང་། དབང་རྣོན་མཐོང་བའི་ཐོབ་པ་གཉིས་ཡོད་པའི་ཕྱིར། འབྲས་ཐོབ་ཅེས་སོགས་ཚིག་བཞི་ལ་ཡང་། དེ་ཆོས་ཅན་ཕྱིར་མི་འོང་ཞུགས་པ་ཡིན་ཏེ་ཕྱིར་མི་འོང་གི་འབྲས་བུ་ཐོབ་ཕྱིར་དུ་བརྩོན་པའི་ལམ་རང་རྒྱུད་ལ་མ་ཐོབ་པའི་ཉན་ཐོས་ཡིན་པའི་ཕྱིར། འདོད་ཉོན་དགུ་པ་སྤངས་ཤིང་། སྲིད་ཉོན་མ་སྤངས་པའི་མཐོང་ལམ་སྐད་ཅིག་བཅོ་ལྔ་ལ་གནས་པའི་ཉན་ཐོས་དེ་ལ་དབང་རྟུལ་དད་པའི་རྗེས་སུ་འབྲང་བ་དང་།
དབང་རྣོན་ཆོས་ཀྱི་རྗེས་སུ་འབྲང་བ་གཉིས་སུ་ཡོད་ཅིང་། ཆགས་བྲལ་སྔོན་སོང་གི་ཕྱིར་མི་འོང་ཞུགས་པ་ཡིན་ནོ། ། ཞེས་འཆད་པ་ནི། དབང་པོ་རྣོ་རྟུལ་དེ་དག་ཏུ། ། དད་དང་ཆོས་ཀྱི་རྗེས་འབྲང་བ། ། འདོད་པའམ་ཡང་ན་གོང་མ་ལས། ། ཆགས་བྲལ་གསུམ་པོ་ལ་ཞུགས་པ། ། ཞེས་པས་བསྟན། དེ་བཅུ་དྲུག་པ་ལམ་རྗེས་ཤེས་ཀྱིས་རྟོགས་པ་རྒྱུད་ལ་སྐྱེས་པའི་ཚེ། ཆགས་བྲལ་སྔོན་སོང་གི་ཕྱིར་མི་འོང་འབྲས་གནས་སུ་འཇོག
ཞེས་འཆད་པ་ནི། གང་ཞིག་ཅེས་སོགས་ཚིག་གཉིས་ཀྱིས་བསྟན། དེ་ལ་དབྱེ་ན། དད་མོས། མཐོང་ཐོབ་གཉིས་སུ་ཡོད། ཅེས་འཆད་པ་ནི། དེ་ཚེ་ཞེས་སོགས་ཚིག་གཉིས་ཀྱིས་བསྟན། དེ་ཉིད་དགྲ་བཅོམ་གྱི་འབྲས་བུ་ཐོབ་ཕྱིར་དུ་མི་བརྩོན་པས་ན། དགྲ་བཅོམ་ཞུགས་པ་མིན་ཞེས་སྟོན་པ་ནི། འབྲས་ཐོབ་ཅེས་སོགས་ཚིག་བཞིས་བསྟན་ནོ། །
དེ་ལ་སྦྱོར་བ་བཀོད་ནི། སྔར་ལྟར་གོ་རིམ་བཞིན་དུ་འདོད་ཉོན་དགུ་པ་སྤངས། སྲིད་ཉོན་མ་སྤངས་པའི་མཐོང་ལམ་སྐད་ཅིག་བཅོ་ལྔ་ལ་གནས་པའི་ཉན་ཐོས་ཆོས་ཅན། ཆགས་བྲལ་སྔོན་སོང་གི་ཕྱིར་མི་འོང་ཞུགས་པ་ཡིན་ཏེ། རང་གི་འབྲས་བུར་གྱུར་པའི་ཆགས་བྲལ་སྔོན་སོང་གི་ཕྱིར་མི་འོང་གི་འབྲས་བུ་ཐོབ་ཕྱིར་དུ་བརྩོན་བཞིན་པའི་ཉན་ཐོས་ཡིན་པའི་ཕྱིར། དེ་ལ་དབྱེ་བ་གཉིས་ཏེ། དད་པ་དང་། ཆོས་ཀྱི་རྗེས་སུ་འབྲང་བས་སོ། ། འདོད་ཉོན་དགུ་པ་སྤངས་པའི་ལམ་རྗེས་ཤེས་ལ་གནས་པའི་ཉན་ཐོས་ཆོས་ཅན། ཆགས་བྲལ་སྔོན་སོང་གི་ཕྱིར་མི་འོང་འབྲས་གནས་ཡིན་ཏེ།
ཆོས་ཅན་དེའི་ཕྱིར། དེ་ལ་དབྱེ་ན་གཉིས་ཏེ། དད་མོས། མཐོང་ཐོབ་གཉིས་སོ། ། ཡང་དེ་ཆོས་ཅན། དགྲ་བཅོམ་ཞུགས་པ་ཆེན་པོ་ཡིན་ཏེ། དགྲ་བཅོམ་གྱི་འབྲས་བུ་ཐོབ་ཕྱིར་དུ་མི་བརྩོན་པའི་ཉན་ཐོས་ཡིན་པའི་ཕྱིར། གཉིས་པ་ལ་སྤང་བྱ་སྤོང་ཚུལ་དང་། ཞུགས་གནས་ཀྱི་རྣམ་གཞག་དངོས་གཉིས། དང་པོ་ནི།
ས་དང་། ཞེས་སོགས་ལ། སྤང་བྱ་སྤོང་ཚུལ་གྱི་རྣམ་གཞག་འཇོག་ན། སྤང་བྱ་སྤོང་ཚུལ་ཇི་ལྟ་བུ་ཡིན་ཞེ་ན། སྤྱིར་འཁོར་བའི་ས་དེ་ལ་རྣམ་པ་དགུ་ཡོད་དེ། འདོད་ཁམས་ས་གཅིག བསམ་གཏན་གྱི་ས་བཞི། གཟུགས་མེད་ས་བཞི་སྟེ་དགུར་ཡོད་པའི་ཕྱིར། དེས་ན་དགུ་པོ་དེ་དག་གི་བསྡུས་པའི་ཉེས་པ་རྣམ་པ་དགུ་དགུ་སྟེ། སྒོམ་སྤང་བརྒྱད་ཅུ་རྩ་གཅིག་དང་།
དེའི་གཉེན་པོ་ཡོན་ཏན་བརྒྱད་ཅུ་རྩ་གཅིག་སྤང་གཉེན་དུ་ལྡན་པའི་སྒོ་ནས་རིམ་པ་བཞིན་དུ་སྤོང་བར་བྱེད་སྒོམ་སྤང་ས་དགུས་བསྡུས་པའི་སྒོམ་སྤང་ཉོན་མོངས་དགུ། དེ་རེ་རེ་ལ་རྩ་བའི་སྒོ་ནས་ཆུང་ངུ་གཉིས་པ་ལ་རྒྱུན་ཞུགས་ཞུགས་གནས་ཕྱིར་འོང་ཕྱིར་མི་འོང་། དགྲ་བཅོམ་ཞུགས་གནས་ཏེ་བཞིའོ། ། དང་པོ་ལ། ཞུགས་པ་དང་འབྲས་གནས་གཉིས། དང་པོ་བཤད་ཟིན། གཉིས་པ་ལ། ཙམ་ཁྱད་གཉིས། དང་པོ་ནི། རྒྱུན་ཆགས་སྲིད་པ་ལན་བདུན་པ་ཆོས་ཅན།
ཁྱོད་ལ། སྤངས་པ། རྟོགས་པ། སྐྱེ་བ་ལེན་ཚུལ་གྱི་ཁྱད་པར་གསུམ་དང་ལྡན་ཏེ། སྤངས་པའི་ཁྱད་པར། མཐོང་སྤང་ཉོན་མོངས་ཟད་པར་སྤངས་ཤིང་། སྒོམ་སྤང་ཉོན་མོངས་ཅུང་ཟད་ཀྱང་མ་སྤངས་པ། རྟོགས་པའི་ཁྱད་པར་ལམ་རྗེས་ཤེས་པ། སྐྱེ་བ་ལེན་ཚུལ་གྱི་ཁྱད་པར། འདོད་ཁམས་སུ་རིགས་མཐུན་ཀྱི་སྐྱེ་བ་བདུན་ལེན་པར་ངེས་པའི་ཁྱད་ཆོས་གསུམ་དང་ལྡན་པའི་ཕྱིར།
གཉིས་པ་ནི། འདོད་ཉོན་གསུམ་པ་སྤངས་ལྔ་པ་མ་སྤངས་པའི་རྒྱུན་ཞུགས་རིགས་གནས་པའི་རིགས་སྐྱེས་ཆོས་ཅན། ཁྱོད་ལ་སྤངས་པ། རྟོགས་པ། སྐྱེ་བ་ལེན་ཚུལ་གྱི་ཁྱད་པར་གསུམ་དང་ལྡན་ཏེ། སྤངས་པའི་ཁྱད་པར་འདོད་ཉོན་གསུམ་པ་སྤངས། ལྔ་པ་མ་སྤངས། རྟོགས་པའི་ཁྱད་པར་འདོད་ཉོན་གསུམ་པ་སྤངས་པའི་ལམ་ཟག་མེད་ཀྱི་དབང་པོ་ཐོབ་པ། སྐྱེ་བ་ལེན་ཚུལ་གྱི་ཁྱད་པར། འདོད་པར་རིགས་མཐུན་གྱི་སྐྱེ་སྲིད་གཉིས་ལེན་པར་ངེས་པའི་ཁྱད་ཆོས་གསུམ་དང་ལྡན་པའི་ཕྱིར།
གཉིས་པ་ཕྱིར་འོང་ཞུགས་གནས་ལ། ཞུགས་པ་དང་། འབྲས་གནས་གཉིས། དང་པོ་ནི། འདོད་ཉོན་དྲུག་པ་སྤངས་པའི་བར་ཆད་མེད་ལམ་ལ་གནས་པའི་ཉན་ཐོས་ཆོས་ཅན། ཕྱིར་འོང་ཞུགས་པ་ཡིན་ཏེ། རིགས་འབྲས་གནས་སུ་གྱུར་པའི་ཕྱིར་འོང་འབྲས་གནས་ཀྱི་རྟོགས་པ་ཐོབ་ཕྱིར་དུ་བརྩོན་པའི་ཉན་ཐོས་ཡིན་པའི་ཕྱིར། གཉིས་པ་ལ། ཙམ། ཁྱད་གཉིས་ལས།
དང་པོ་ནི། རྣམ་པ་ཞེས་སོགས་ལ། འདོད་ཉོན་དྲུག་པ་སྤངས་པའི་རྣམ་གྲོལ་ལམ་ལ་གནས་བཞིན་པའི་ཉན་ཐོས་ཆོས་ཅན། ཕྱིར་འོང་འབྲས་གནས་ཙམ་པོ་བ་ཡིན་ཏེ། ཆོས་ཅན་དེའི་ཕྱིར། གཉིས་པ་ནི། ཉེས་ཆ་བདུན་ནམ་ཞེས་སོགས་ལ། ཕྱིར་འོང་ཚེ་གཅིག་བར་ཆད་གཅིག་པ་ཆོས་ཅན། ཁྱོད་སྤངས་རྟོགས་སྐྱེ་བ་ལེན་ཚུལ། ཁྱད་ཆོས་གསུམ་དང་ལྡན་ཏེ།
འདོད་ཉོན་བདུན་པ་སྤངས་ཤིང་དགུ་པ་མ་སྤངས་པ་དང་། འདོད་ཉོན་བདུན་པ་སྤངས་པའི་ལམ་ཟག་མེད་ཀྱི་དབང་པོ་ཐོབ་པ་དང་། འདོད་ཁམས་སུ་སྐྱེ་སྲིད་གཅིག་ལེན་པར་ངེས་པའི་ཁྱད་ཆོས་གསུམ་ལྡན་ཡིན་པའི་ཕྱིར། གསུམ་པ་ཕྱིར་མི་འོང་ཞུགས་འབྲས་ལ་ཞུགས་པ་དང་། འབྲས་གནས་གཉིས། དང་པོ་ནི་འདོད་ཉོན་དགུ་པ་སྤོང་བའི་བར་ཆད་མེད་ལམ་ལ་གནས་བཞིན་པའི་ཉན་ཐོས་ཆོས་ཅན། ཕྱིར་མི་འོང་ཞུགས་པ་ཡིན་ཏེ། རིགས་འབྲས་གནས་སུ་གྱུར་པའི་ཕྱིར་མི་འོང་འབྲས་ཀྱི་རྟོགས་པ་ཐོབ་ཕྱིར་དུ་བརྩོན་པའི་ཉན་ཐོས་ཡིན་པའི་ཕྱིར། གཉིས་པ་ལ། མདོར་བསྟན།
རྒྱས་བཤད་གཉིས། དང་པོ་ནི། འདོད་ཉོན་དགུ་པ་སྤངས་པའི་ཉན་ཐོས་སྒོམ་ལམ་པ་ཆོས་ཅན། ཕྱིར་མི་འོང་འབྲས་གནས་ཡིན་ཏེ། འདོད་ཉོན་དགུ་པ་སྤངས་པའི་ཉན་ཐོས་སློབ་པ་འབྲས་གནས་ཡིན་པའི་ཕྱིར། གཉིས་པ་ལ། གཟུགས་སུ་ཉེར་འགྲོ། གཟུགས་མེད་དུ་ཉེར་འགྲོ། མཐོང་ཐོབ་ཞི་ཚེ། ཚེ་ཡོངས་གྱུར།
ལུས་མངོན་བྱེད་དང་ལྔ། དང་པོ་ལ། རྩ་བའི་སྒོ་ནས་ལྔར་དབྱེ། ཡན་ལག་གི་སྒོ་ནས་དགུར་དབྱེ། དེ་དག་གི་ཁྱད་པར། སྐྱེས་བུ་དམ་པའི་འགྲོ་བ་ཡོངས་སུ་བཟུང་བའོ། ། དང་པོ་ནི། དེ་ནི་བར་སྐྱེས་ཞེས་སོགས་ཚིག་དྲུག་ལ། གཟུགས་སུ་ཉེར་འགྲོའི་ཕྱིར་མི་འོང་ལྔ་སྟེ། འདའ་བ་བཞི།
གོང་འཕོ་གཅིག་དང་ལྔར་ཡོད་པའི་ཕྱིར། འདའ་བ་ལ་བཞི་ཡོད་དེ། བར་འདའ་བ། སྐྱེས་ཙམ་ནས་འདའ་བ། མངོན་པར་འདུ་བྱེད་དང་བཅས་པ། མངོན་པར་འདུ་བྱེད་མེད་པར་མྱ་ངན་ལས་འདའ་བ་དང་བཞིར་ཡོད་པའི་ཕྱིར། གོང་འཕོ་ལ་ཡང་གཉིས་ཏེ། བསམ་གཏན་སྤེལ་སྒོམ་གྱི་འོག་མིན་མཐར་ཐུག་འགྲོ་དང་། སྲིད་རྩེའི་མཐར་ཐུག་འགྲོ་བ་གཉིས་སུ་ཡོད་པའི་ཕྱིར། འོག་མིན་མཐར་ཐུག་འགྲོ་བ་གསུམ་སྟེ།
འཕར་བ། ཕྱེད་འཕར། གནས་ཐམས་ཅད་དུ་འཆི་འཕོ་བ་གསུམ་དུ་ཡོད་པའི་ཕྱིར། ཚངས་ཆེན་དང་གནས་གཙང་མ་ལྔ་མ་གཏོགས་གཟུགས་གཟུགས་མེད་ཀྱི་གནས་རྣམས་རིམ་གྱིས་འགྲོ་སྟེ། སྲིད་རྩེའི་རྟེན་ལ་མྱང་འདས་མངོན་དུ་བྱེད་པའི་འདོད་པའི་རྟེན་ཅན་གྱི་ཕྱིར་མི་འོང་ཆོས་ཅན། སྲིད་རྩེའི་མཐར་ཐུག་འགྲོ་བ་ཡིན་ཏེ། ཆོས་ཅན་ཡིན་པའི་ཕྱིར། གཉིས་པ་ནི། གསུམ་ལ་ཡང་། ཞེས་སོགས་ཚིག་གཉིས་ལ།
གཟུགས་སུ་ཉེར་འགྲོའི་ཕྱིར་མི་འོང་ལ། ཡན་ལག་གི་སྒོ་ནས་དབྱེ་ན་དགུ་ཡོད་དེ། བར་འདའ་བ་ལ། མྱུར་བ་འདའ། མྱུར་བ་མ་ཡིན་པར་འདའ་བ། དུས་རིང་མོ་ཞིག་ནས་འདའ་བ། སྐྱེས་འདའ་བ་ལ་སྐྱེས་ཙམ་ནས་འདའ་བ། མངོན་པར་འདུ་བྱེད་མེད་པར་འདའ་བ། དེ་དང་བཅས་ཏེ་འདའ་བ། གོང་འཕོ་བ་ལ་འཕར་བ།
ཕྱེད་འཕར། གནས་ཐམས་ཅད་དུ་འཆི་འཕོ་བ་དང་དགུར་ཡོད་པའི་ཕྱིར། གསུམ་པ་དེ་དག་གི་ཁྱད་པར་ལ། བར་འདའ་བ། སྐྱེས་འདའ་བ། གོང་འཕོ་གསུམ་པ་སྟེ། ལས་ཀྱི་ཁྱད་པར་དང་ལྡན་ཏེ། བར་འདའ་བ་གཟུགས་མངོན་པར་འགྲུབ་པའི་ལས་ཅན། སྐྱེས་འདའ་བ་གཟུགས་ཀྱི་སྐྱེ་གནས་མྱོང་འགྱུར་གྱི་ལས་ཅན། གོང་འཕོ་གཟུགས་ཀྱི་ལན་གྲངས་གཞན་ལ་མྱོང་འགྱུར་གྱི་ལས་ཅན་ཡིན་པའི་ཕྱིར།
དེ་གསུམ་དབང་པོའི་རིམ་བཞིན་དུ་དབང་པོ་རྣོ་བ། འབྲིང་བ་རྟུལ་བ་ཡིན་པའི་ཕྱིར། བར་འདའ་བ། སྐྱེས་འདའ་བ། གོང་འཕོ་གསུམ། ཉོན་མོངས་ཀྱི་ཁྱད་པར་དང་ལྡན་ཏེ། ཉོན་མོངས་ཕྲ་བ། འབྲིང་བ། ཆེ་བ་གསུམ་དང་ལྡན་པའི་ཕྱིར། བཞི་པ་ནི།
སྐྱེས་བུ་དམ་པའི་འགྲོ་བ་ལ་བདུན་དུ་ཡོད་དེ། བར་འདའ་བ། སྐྱེས་འདའ་བ་གསུམ། གོང་འཕོ་ལ་སོ་སོར་མ་ཕྱེ་བར་གཅིག་སྟེ་བདུན་དུ་ཡོད་པའི་ཕྱིར། དམ་པ་ནི། དགེ་བ། དམ་མིན་མི་དགེ་བ། དེས་ན་དགེ་བ་ལ་འཇུག་མི་དགེ་བ་ལ་མི་འཇུག་པས་ན་དམ་པའོ། ། འགྲོ་བ་ནི་གཟུགས་སུ་ཉེ་བར་འགྲོ་བ་སྟེ། དེས་ན་དམ་པ་ཡིན་ན་དམ་པའི་འགྲོ་བ་ཡིན་པས་ཁྱབ་སྟེ།
འདིའི་འགྲོ་བ་ནི་གཟུགས་སུ་ཉེ་བར་འགྲོ་བར་ཡིན་པར་རང་འགྲེལ་དུ་བཤད་པའི་ཕྱིར། དེ་ཡང་དམ་པའི་འགྲོ་བ་དེ། ད་ལྟ་འདོད་ཉོན་དགུ་པ་སྤངས་ཤིང་། དགེ་བ་ལ་འཇུག་ཅིང་མི་དགེ་བ་ལ་མི་འཇུག་པས་ན། དེ་ལ་ཉོན་མོངས་མི་སྲིད་པ་ཡིན་ལ། དེའི་ཕྱིར་སོན་པ་ཕྱིར་མི་འོང་ཞེས་བྱའོ། ། གཉིས་པ་གཟུགས་མེད་ཉེར་འགྲོ་ནི། གཞན་གྱི་གཟུགས་མེད་འགྲོ་རྣམས་བཞི། ཞེས་པ་ནི། གཟུགས་མེད་དུ་ཉེར་འགྲོ་བཞི་སྟེ།
སྐྱེས་འདའ་བ་གསུམ། གོང་འཕོའི་མིང་ཅན་དང་བཞིར་ཡོད་པའི་ཕྱིར། གསུམ་པ་མཐོང་ཆོས་བཞི་ནི། གཞན་ནི་འདི་ལ་མྱ་ངན་འདའ། ཞེས་པས་བསྟན་ཞིང་། མཐོང་ལམ་ཐོབ་པའི་ཚེ་འདི་ཉིད་ལ་མྱང་འདས་མངོན་དུ་བྱེད་པའི་ཕྱིར་མི་འོང་བ་ལ། མཐོང་ཆོས་བཞི་ཞེས་བཤད་དོ། ། བཞི་པ་ཚེ་ཡོངས་གྱུར་ཕྱིར་མི་འོང་ལ་དངོས་དང་། ཞར་བྱུང་བསམ་གཏན་སྤེལ་སྒོམ་བཤད་པ་གཉིས། དང་པོ་ནི།
འདོད་པར་ཚེ་ཡོངས་གྱུར་གྱི་ཕྱིར་མི་འོང་ཁམས་གཞན་དུ་འགྲོ་བ་མེད་པར། འདོད་པའི་རྟེན་ལ་མྱ་ངན་འདས་མངོན་དུ་བྱེད། གཟུགས་ཀྱི་ཚེ་ཡོངས་གྱུར་གྱི་ཕྱིར་མི་འོང་ཁམས་གཞན་དུ་འགྲོ་བ་མེད་དེ། སྲིད་པའི་མཐར་ཐུག་འགྲོ་ཡོད་པའི་ཕྱིར། གཟུགས་མེད་ཀྱི་ཚེ་ཡོངས་གྱུར་ནི། ཁམས་གཞན་དུ་འགྲོ་བ་མེད། དེས་ན་ཚེ་ཡོངས་གྱུར་གྱི་ཕྱིར་མི་འོང་ལ་གསུམ་སྟེ། འདོད་གཟུགས། གཟུགས་མེད་ཀྱི་ཚེ་ཡོངས་གྱུར་གྱི་ཕྱིར་མི་འོང་དང་གསུམ་ཡོད་པའི་ཕྱིར། དེས་ན་འདོད་པའི་ཚེ་ཡོངས་གྱུར་གྱི་ཕྱིར་མི་འོང་དང་།
ཁམས་གོང་མའི་ཚེ་ཡོངས་གྱུར་གྱི་འབྲས་བུ་ལས་ཉམས་པ་མེད་ཅིང་། དབང་པོ་འཕོ་བ་མེད་པ་ཡིན་ནོ། ། གཉིས་པ་ལ། སྤེལ་སྒོམ་བྱེད་པའི་ཚུལ། སྤེལ་བ་གྲུབ་པའི་ཚད། བྱས་པའི་དགོས་པ། སྤེལ་སྒོམ་གྱི་འབྲས་བུ་དང་བཞི། དང་པོ་ནི། དང་པོར་བསམ་གཏན་བཞི་པའི་སྤེལ་སྒོམ་བྱེད་དེ། དེ་ཞིག་ཆ་མཉམ་པས་སྤེལ་སླ་བའི་ཕྱིར།
དེ་ཡང་སྤེལ་སྒོམ་གྱི་སྦྱོར་བ་དང་། སྤེལ་སྒོམ་དངོས་གཞི་གཉིས། དང་པོ་ལ། ཆུང་ངུ་གསུམ་སྤེལ། འབྲིང་དྲུག་སྤེལ་བ་དང་གཉིས། དང་པོ་ནི། ཟག་མེད་སྐད་ཅིག་མ་གཉིས་བར་དུ་ཟག་བཅས་སྐད་ཅིག་མ་གཅིག་སྤེལ་ནས་སྒོམ། འབྲིང་དྲུག་སྤེལ་བ་ནི། ཟག་མེད་སྐད་ཅིག་མ་བཞིའི་བར་དུ་ཟག་བཅས་སྐད་ཅིག་མ་གཉིས་སྤེལ་ནས་སྒོམ། དངོས་གཞི་ལ་ཆེན་པོ་དགུའི་སྤེལ།
ཤིན་ཏུ་ཆེན་པོ་བཅུ་གཉིས་སྤེལ། ཤིན་ཏུ་ཆེས་ཆེན་པོ་བཅོ་ལྔ་སྤེལ་བ་དང་གསུམ། དང་པོ་ནི། ཟག་མེད་སྐད་ཅིག་མ་དྲུག་གི་བར་དུ་ཟག་བཅས་སྐད་ཅིག་མ་གསུམ་སྤེལ་ཏེ་སྒོམ། གཉིས་པ་ནི། ཟག་མེད་སྐད་ཅིག་མ་བརྒྱད་ཀྱི་བར་དུ་ཟག་བཅས་སྐད་ཅིག་མ་བཞི་སྤེལ་ཏེ་སྒོམ། གསུམ་པ་ནི། ཟག་མེད་སྐད་ཅིག་མ་བཅུ་གཉིས་བར་དུ་ཟག་བཅས་སྐད་ཅིག་མ་ལྔ་སྤེལ་ཏེ་སྒོམ། གཉིས་པ་གྲུབ་ཚད་ནི། དུས་མཐའི་སྐད་ཅིག་མ་གཅིག་ལ་ཟག་མེད་སྐད་ཅིག་མ་བཅུ་དང་།
ཟག་བཅས་སྐད་ཅིག་མ་ལྔ་སྤེལ་ཏེ་སྒོམ་ནུས་པ་ནི། གྲུབ་པའི་ཚད་ཡིན། ཞེས་བྱེ་བྲག་སྨྲ་བ་སྤྱི་པ་འདོད། སློབ་དཔོན་ནི་དེ་ལྟར་མ་ངེས་ཏེ། དེ་འདྲའི་ནུས་པ་རྫོགས་པའི་སངས་རྒྱས་མ་གཏོགས་པ་ལ་མེད་པའི་ཕྱིར། ཟག་མེད་རྒྱུན་ལྡན་པ་ལྔ་སྤེལ་ནས། སྦྱོར་བ་ཐུན་གཅིག་གི་ནང་དུ་བར་མ་ཆད་དུ་སྒོམ་ནུས་པ་ནི། ཤིན་ཏུ་ཆེས་ཆེན་པོ་བཅོ་ལྔ་སྤེལ་བ་གྲུབ་པའི་ཚད། གསུམ་པ་ནི་ཕྱིར་མི་འོང་རྣམས་གནས་གཙང་མར་སྐྱེ་བ་ལེན་པའི་ཕྱིར་དུ་སྤེལ་སྒོམ་བྱེད། དགྲ་བཅོམ་པ་དབང་པོ་རྣོན་པོ་རྣམས་མཐོང་ཆོས་ལ་བདེར་གནས་ལས་མི་ཉམས་པའི་ཕྱིར་དུ་སྒོམ་པར་བྱེད།
དབང་རྟུལ་རྣམས་ཉོན་མོངས་པའི་འཇིགས་པ་བརྒྱད་རིང་དུ་བྱ་བའི་ཕྱིར་དུ་སྒོམ་པར་བྱེད། བཞི་པ་འབྲས་བུ་ནི། སྤེལ་སྒོམ་ལྔའི་འབྲས་བུ་རིམ་བཞིན་གནས་གཙང་མ་ལྔར་སྐྱེས་པ་ཡིན། ལྔ་པ་ལུས་མངོན་བྱེད་ནི། འགོག་སྙོམས་ཐོབ་པའི་ཕྱིར་མི་འོང་ཆོས་ཅན། ཕྱིར་མི་འོང་ལུས་མངོན་བྱེད་ཡིན་ཏེ། སེམས་མེད་པའི་ལུས་ཀྱིས་འགོག་སྙོམས་མངོན་སུམ་དུ་བྱས་པའི་ཕྱིར་མི་འོང་ཡིན་པའི་ཕྱིར། ཤེས་རབ་ཀྱིས་ལུས་ཀྱི་འགོག་སྙོམས་མངོན་དུ་བྱེད་པས་ན། ལུས་མངོན་བྱེད་ཅེས་བཤད་དོ། ། བཞི་པ་དགྲ་བཅོམ་ཞུགས་གནས་ལ་ཞུགས་པ་དང་།
འབྲས་གནས་གཉིས། དང་པོ་ནི། སྲིད་ཉོན་བརྒྱད་མན་ཆད་ཟད་དགུ་སྤོང་བའི་བར་ཆད་མེད་ལམ་ལ་གནས་བཞིན་པའི་ཕྱིར་མི་འོང་ཆོས་ཅན། དགྲ་བཅོམ་ཞུགས་པ་ཡིན་ཏེ། རང་གི་འབྲས་གནས་སུ་གྱུར་པའི་དགྲ་བཅོམ་འབྲས་གནས་ཀྱི་རྟོགས་པ་ཐོབ་ཕྱིར་དུ་བརྩོན་པའི་ཉན་ཐོས་ཡིན་པའི་ཕྱིར། བར་ཆད་མེད་ལམ་དེ་ལ་རྡོ་རྗེ་ལྟ་བུའི་ཏིང་ངེ་འཛིན་ཞེས་བྱ་སྟེ། ཕྲ་རྒྱས་ཉོན་མོངས་པ་མཐའ་དག་སྤོང་བའི་ནུས་པའི་ཕྱིར། གཉིས་པ་ལ། སྤྱིར་བསྟན་པ། ཁྱད་ཆོས་རྒྱས་པར་བཤད་པ།
འབྲས་གནས་ཀྱི་དབྱེ་བ་དང་གསུམ། དང་པོ་ནི། སྲིད་ཉོན་དགུ་པ་ཟད་པའི་བྲལ་ཐོབ་དང་ཟད་པ་དང་མི་སྐྱེ་བ་ཤེས་པ་ཐོབ་པ་དེའི་ཚེ། མི་སློབ་པ་དགྲ་བཅོམ་པར་འཇོག གཉིས་པ་ལ་ཆགས་བྲལ་གྱི་རྣམ་གཞག་དང་། དགེ་སྦྱོང་ཚུལ་འབྲས་ཀྱི་རྣམ་གཞག་གཉིས། དང་པོ་ལ། ལམ་གང་གིས་ཆགས་པ་དང་བྲལ་བ། བྲལ་ཐོབ་སྐྱེ་བའི་ཚུལ། ས་གང་གིས་ཆགས་པ་དང་བྲལ་བ།
ལམ་གྱི་དམིགས་རྣམ་དང་བཞི། དང་པོ་ནི་འཇིག་རྟེན་འདས་ཀྱིས་ཞེས་སོགས་ལ་ཆགས་བྲལ་གྱི་སྟོབས་ཀྱིས་བྲལ་ཐོབ་འཇོག་ན། ལམ་གང་གིས་གང་ལ་ཆགས་པ་དང་བྲལ་བ་ཡིན་ཞེ་ན། སྲིད་རྩེ་ལས་འདས་ལམ་ཁོ་ནའི་ཆགས་བྲལ་བྱེད་དགོས་ཏེ། འཇིག་རྟེན་པའི་ལམ་གྱིས་དེ་ལ་ཆགས་བྲལ་བྱེད་པ་མེད་པའི་ཕྱིར། སྲིད་རྩེ་ལ་ཆགས་བྲལ་བྱེད་པའི་གོང་སའི་ཉེར་བསྡོགས་དག་པ་བ་མེད་པའི་ཕྱིར། དེ་ལས་གཞན་ཅི་ཡང་མེད་མན་ཆད་ལ། འཇིག་རྟེན་དང་འཇིག་རྟེན་ལས་འདས་པའི་ལམ་གཉིས་ཀས་ཆགས་བྲལ་བྱེད་པ་ཡོད་དེ། གོང་སའི་ཉེར་བསྡོགས་དག་པ་པས། འོག་མ་ལ་ཆགས་བྲལ་བྱེད་པ་ཡོད་པའི་ཕྱིར།
གཉིས་པ་ནི། འཇིག་རྟེན་པ་ཡིས་ཞེས་སོགས་ལ། ལམ་གང་གིས་ཆགས་བྲལ་བྱས་པའི་སྟོབས་ཀྱིས་བྲལ་ཐོབ་གང་སྐྱེ་བ་ཡིན་སྙམ་ན། འཇིག་རྟེན་པའི་ལམ་གྱི་ཆགས་བྲལ་བྱས་པའི་ཚེ། བྲལ་ཐོབ་ཟག་བཅས་ཟག་མེད་གཉིས་ཀ་སྐྱེ་བ་ཡོད། འཕགས་ལམ་ཟག་མེད་ཀྱིས་ཆགས་བྲལ་བྱས་པའི་བྲལ་ཐོབ་ཟག་མེད་ཁོ་ན་སྐྱེ་བ་ཡིན། དེ་ལ་མངོན་པ་བ་ཁ་ཅིག འཇིག་རྟེན་ལས་འདས་ལམ་གྱིས་ཆགས་བྲལ་བྱས་པའི་ཚེ་བྲལ་ཐོབ་ཟག་བཅས་སྐྱེ་བ་ཡོད་དེ། འདོད་ཉོན་དགུ་པ་སྤངས་པའི་ཕྱིར་མི་འོང་དབང་རྟུལ་དབང་རྣོན་དུ་འཕོས་པའི་ཚེ་བྲལ་ཐོབ་ཟག་བཅས་དང་ལྡན་པའི་ཕྱིར་ཏེ། དེའི་ཚེ་དབང་པོ་འཕོས་པ་དང་།
དབང་རྟུལ་གྱིས་བསྡུས་པའི་བྲལ་ཐོབ་ཟག་མེད་བཏང་ལ། འདོད་ཉོན་དགུ་པ་མི་ལྡན་པའི་ཕྱིར་སྙམ་ན། དེ་འགོག་པ་ནི། སྲིད་རྩེའི་ཞེས་སོགས་ལ་སྲིད་ཉོན་བརྒྱད་པ་སྤངས་པའི་ཕྱིར་མི་འོང་དབང་རྟུལ་དབང་རྣོན་དུ་འཕོས་པའི་ཚེ། བྲལ་ཐོབ་ཟག་བཅས་དང་ལྡན་པར་འགྱུར་ཏེ། དེའི་དབང་པོ་འཕོས་པས་བྲལ་ཐོབ་ཟག་མེད་བཏང་། སྲིད་ཉོན་བརྒྱད་པ་དང་མི་ལྡན་པའི་ཕྱིར། གཞན་ཡང་། འདོད་པའི་རྟེན་གྱིས་ཕྱིར་མི་འོང་བསམ་གཏན་དང་པོར་སྐྱེས་པའི་ཚེ། བྲལ་ཐོབ་ཟག་བཅས་དང་ལྡན་པར་འགྱུར་ཏེ།
དེའི་ཚེ་བྲལ་ཐོབ་ཟག་མེད་བཏང་། འདོད་ཉོན་དགུ་པ་མི་ལྡན་པའི་ཕྱིར། ས་གང་གིས་ཆགས་པ་དང་བྲལ་བ་ནི། བསམ་གཏན་དང་པོའི་ཉེར་བསྡོགས་མི་ལྕོགས་མེད་ཟག་མེད་ཀྱི་གོང་ས་འོག་ས་ཐམས་ཅད་ལ་ཆགས་བྲལ་བྱེད་པར་དེའི་ཤུགས་ལས་ཉེར་བསྡོགས་དག་པ་བས་འོག་ས་ལ་ཆགས་བྲལ་བྱེད་ཀྱིས་གོང་ས་ལ་ཆགས་བྲལ་མི་ནུས་སོ། ། འོ་ན་ཉེར་བསྡོགས་ཀྱིས་ཆགས་བྲལ་བྱས་མ་ཐག་དངོས་གཞི་མངོན་དུ་འགྱུར་རམ་སྙམ་ན། འདོད་པ་བསམ་གཏན་དང་པོ། བསམ་གཏན་གཉིས་པས་ཏེ། ས་གསུམ་ལས་རྒྱལ་ཏེ། ཆགས་བྲལ་བྱས་པའི་ཉེར་བསྡོགས་ཀྱི་དེ་མ་ཐག་བསམ་གཏན་གྱི་དངོས་གཞི་མངོན་དུ་གྱུར་པ་ཡོད་ཅིང་། ཉེར་བསྡོགས་དང་རྣམ་གྲོལ་གྱི་གཞི་མཐུན་ཡང་ཡོད་དེ།
དེ་གསུམ་གྱི་ཉེར་བསྡོགས་ནི་ཚོར་བ་བཏང་སྙོམས་དང་མཚུངས་པར་ལྡན་ཞིང་། དངོས་གཞི་དགའ་བདེ་ཅི་རིགས་པ་དང་ལྡན་པར་ཡོད་པས་ཚོར་བ་འཕོ་མ་ཐུབ་པ་སྲིད་ལ། དེ་ལས་གོང་མ་བསམ་གཏན་བཞི་པ་ཡན་ཆད་ཀྱི་ཉེར་བསྡོགས་དང་དངོས་གཞི་ནི། ཚོར་བ་བཏང་སྙོམས་དང་མཚུངས་པར་ལྡན་པའི་ཉེར་བསྡོགས་ཀྱི་དེ་མ་ཐག་དངོས་གཞི་མངོན་དུ་གྱུར་པ་ཡིན་ནོ། ། འོ་ན་ཉེར་བསྡོགས་ཁོ་ནའི་ཆགས་བྲལ་བྱེད་པ་ཡིན་ནམ་ཞེ་ན། མ་ངེས་ཏེ་ཟག་མེད་ཀྱིས་དངོས་གཞི་བརྒྱད་ཀྱིས་རང་ས་གོང་ས་ལ་ཆགས་བྲལ་བྱེད་པ་ཡོད་པའི་ཕྱིར། དངོས་གཞི་བརྒྱད་ནི་བསམ་གཏན་དང་པོའི་དངོས་གཞི་ཙམ་ཁྱད་གཉིས། བསམ་གཏན་ཕྱི་མ་གསུམ་གཟུགས་མེད་དང་པོ་གསུམ་གྱི་དངོས་གཞི་བརྒྱད་ལ་བྱེད་དོ། ། བཞི་པ་དམིགས་རྣམ་ལ། དངོས་དང་དཀྱུས་མ་གཉིས།
དང་པོ་ནི། འཇིག་རྟེན་པ་ཡི་ཞེས་སོགས་ལ། འོག་ས་ལ་ཆགས་པ་དང་བྲལ་ཟིན་པའི་སྙོམས་འཇུག་དག་པ་རྣམས་ནི་འཇིག་རྟེན་པའི་རྣམ་གྲོལ་ལམ། དེ་ལ་ཆགས་བྲལ་བྱེད་བཞིན་པའི་སྙོམས་འཇུག་དག་པ་ནི། འཇིག་རྟེན་པའི་བར་ཆད་མེད་ལམ་ཡིན་ལ། དང་པོ་ནི། གོང་ས་དམིགས་ནས་ཞི་བའི་རྣམ་པ་ཅན། གཉིས་པ་ནི། འོག་ས་ལ་དམིགས་ནས་རགས་པའི་རྣམ་པ་ཅན་ཡིན། གཉིས་པ་ནི།
དགྲ་བཅོམ་པ་རྣམས་ཀྱིས་ཁྱད་ཆོས་གསུམ་སྟེ། ཟད་པ་ཤེས་པ། མི་སྐྱེ་བ་ཤེས་པ། མི་སློབ་པ་ཡང་དག་པའི་ལྟ་བ་གསུམ་ཡོད་པའི་ཕྱིར། དང་པོ་ནི། ཉོན་མོངས་པ་སྤངས་པའི་ཤེས་རབ། གཉིས་པ་ནི། དེ་ལས་ཉམས་པ་མི་སྲིད་པའི་ཤེས་རབ། དེ་ཡང་དགྲ་བཅོམ་པ་དབང་རྣོན་མི་གཡོ་བ་རྣམས་ནི། གཉིས་ཀ་དང་ལྡན།
དབང་རྟུལ་རྣམས་ནི་དང་པོ་ལྡན། དགྲ་བཅོམ་པ་ཐམས་ཅད་ཀྱང་། ཟད་པ་ཤེས་པ་དང་། མི་སློབ་པ་ཡང་དག་པའི་ལྟ་བ་གཉིས་དང་ལྡན་ནོ། ། གཉིས་པ་དགེ་སྦྱོང་ཚུལ་འབྲས་ཀྱི་རྣམ་གཞག་ལ། ངོ་བོ་དབྱེ་བ་དང་བཅས་པ། དོགས་དཔྱོད། འགྲུབ་ཚུལ་དང་གསུམ་ལས། དང་པོ་ནི། དགེ་སྦྱོང་གི་ཚུལ་ནི་ཟག་མེད་བར་ཆེད་མེད་ལམ་མོ། །
དེའི་འབྲས་བུ་ལ་རྩ་བའི་སྒོ་ནས་དབྱེ་ན། འདུས་བྱས་རྣམ་གྲོལ་ལམ་དང་། འདུས་མ་བྱས་འགོག་པའི་བདེན་པ་གཉིས། ཡན་ལག་གི་སྒོ་ནས་དབྱེ་ན། བརྒྱད་བཅུ་རྩ་དགུ་ཡོད་དེ། སྤང་བྱ་དེ་ལ་མཐོང་སྤང་བརྒྱད། སྒོམ་སྤང་བརྒྱད་ཅུ་རྩ་གཅིག་སྟེ། བརྒྱད་ཅུ་རྩ་དགུར་ཡོད། དེ་ལ་གྲོལ་བའི་རྣམ་གྲོལ་ལམ་ལ་བརྒྱད་ཅུ་རྩ་དགུ། དེ་སྤངས་པའི་འགོག་བདེན་ཡང་བརྒྱད་ཅུ་རྩ་དགུར་ཡོད་པའི་ཕྱིར།
གཉིས་པ་ནི། དེ་མི་འཐད་དེ་མདོ་ལས། དགེ་སྦྱོང་ཚུལ་གྱི་འབྲས་བུ་ལ་རྒྱུན་ཞུགས། ཕྱིར་འོང་། ཕྱིར་མི་འོང་། དགྲ་བཅོམ་གྱི་འབྲས་བུ་དང་བཞིར་བཤད་པའི་ཕྱིར། ཞེ་ན། སྐྱོན་དེ་མེད་དེ། མདོ་ལས་འབྲས་བུ་ལ་བཞིར་བཞག་པ་ནི། ཁྱད་ཆོས་ལྔ་ལྡན་གྱི་དབང་དུ་བྱས་པའི་ཕྱིར།
ཁྱད་ཆོས་ལྔ་ནི། ཞུགས་ལམ་སྔོན་དུ་སོང་བ། འབྲས་གནས་ཀྱི་རྟོགས་པ་ཐོབ་པ། མཐོང་སྤང་ཉོན་མོངས་པ་ཟད་པར་སྤངས་པ། མཐོང་ལམ་ཆོས་ཤེས། རྗེས་ཤེས་ལ་སོགས་པའི་ཤེས་པ་བརྒྱད་ཚན་ཐོབ་པ། བདེན་བཞི་མི་རྟག་པ་ལ་སོགས་པ་བཅུ་དྲུག མངོན་སུམ་དུ་རྟོགས་པའི་རྟོགས་པ་སློབ་པའོ། ། ཁོ་ན་རེ། བཅུ་དྲུག་པ་ལམ་རྗེས་ཤེས་ལ་གནས་པའི་ཆགས་བྲལ་སྔོན་སོང་གི་ཕྱིར་མི་འོང་གི་རྒྱུད་ལ་བྲལ་ཐོབ་ཟག་མེད་ཀྱི་ཐོབ་པ་འཛིན་པའི་ཕྱིར།
དགེ་སྦྱོང་ཚུལ་གྱི་འབྲས་བུ་དེ་ཉིད་ལ། ཚངས་ཚུལ་ཞེས་ཀྱང་བྱ། ཚངས་པའི་འཁོར་ལོ་ཞེས་ཀྱང་བྱ་སྟེ། ཚངས་པ་དང་ཚུལ་མཚུངས་པའི་སྟོན་པའི་ཆོས་འཁོར་བསྐོར་བ་ལས་བྱུང་བའི་ཕྱིར། དེས་ན་བྱེ་བྲག་ཏུ་སྨྲ་བ་སྤྱིའི་ལུགས་ལ། མཐོང་ལམ་ལ་ཆོས་འཁོར་ཞེས་བྱ་སྟེ། རྒྱལ་པོ་འཁོར་ལོ་རིན་པོ་ཆེ་དང་ཆོས་མཚུངས་པའི་ཕྱིར་ཏེ། རྒྱལ་པོའི་འཁོར་ལོ་དེ་ཡུལ་གཞན་དུ་མྱུར་དུ་འགྲོ་བར་བྱེད། མངའ་འབངས་མ་རྒྱལ་བ་ལས་རྒྱལ་བ་དང་། རྒྱལ་བ་གོང་འཕེལ་དུ་བྱེད།
ཡུལ་མཐོ་བ་ལས་འཕར། དམའ་ལས་འབབ་པར་བྱེད་པ་བཞིན་དུ། མཐོང་ལམ་སྐད་ཅིག་བཅོ་ལྔ་བར་མ་ཆད་དུ་སྐྱེ་བ་དང་། མཐོང་སྤང་ཉོན་མོངས་པ་གསར་པ་རྣམས་སྤོང་བ་དང་། སྤངས་པའི་རྟོགས་པ་གོང་འཕེལ་དུ་བྱེད། ཁམས་གོང་མ་ལ་དམིགས་ནས་འཕར། འོག་མ་ལ་དམིགས་ནས་འབབ་བར་བྱེད་པའི་ཕྱིར། བཙུན་པ་དབྱངས་སྒྲོག་ན་རེ། མཐོང་ལམ་གྱི་ངོ་བོར་གྱུར་པའི་འཕགས་ལམ་བརྒྱད་པ་ལ་ཆོས་འཁོར་ཞེས་བྱ་སྟེ། རྒྱལ་པོའི་འཁོར་ལོ་རིན་པོ་ཆེ་དང་ཆོས་མཚུངས་པའི་ཕྱིར།
རྒྱལ་པོས་འཁོར་ལོ་རིན་པོ་ཆེ་ལ་བརྟེན་པར་བྱེད་པའི་ལྟེ་བ། སྡུད་པར་བྱེད་པའི་མུ་ཁྱུད། གཅོད་པར་བྱེད་པའི་རྩིབས་གསུམ་དང་ལྡན་པ་བཞིན་དུ། འཕགས་ལམ་ཡན་ལག་བརྒྱད་པོ་དེ་ཡང་བསྡུ་ན། བསླབ་པ་གསུམ་དུ་འདུ་ཞིང་། ཚུལ་ཁྲིམས་ཀྱི་བསླབ་པ་ནི། བརྟེན་པར་བྱེད་པའི་ལྟེ་བ་དང་ཆོས་མཚུངས། ཏིང་ངེ་འཛིན་གྱི་བསླབ་པ་ནི། སྡུད་པར་བྱེད་པའི་མུ་ཁྱུད་དང་ཆོས་མཚུངས། ཤེས་རབ་ཀྱི་བསླབ་པ་ནི་གཅོད་པར་བྱེད་པའི་རྩིབས་དང་ཚུལ་མཚུངས་པའི་ཕྱིར།
གསུམ་པ་ཐོབ་ཚུལ་ནི། རྒྱུན་ཞུགས་ཀྱི་འབྲས་བུ་རིམ་གྱིས་པའི་ཕྱིར་འོང་། ཕྱིར་མི་འོང་གི་འབྲས་བུ་ནི། སྔར་མེད་གསར་དུ་སྐྱེ་བར་འདོད་པའི་རྟེན་ལ་ཐོབ། ཆགས་བྲལ་སྔོན་སོང་གི་ཕྱིར་འོང་ཕྱིར་མི་འོང་གི་འབྲས་བུ་སྔར་མེད་གསར་དུ་ཐོབ་པར་འདོད་པའི་རྟེན་ལ་འདོད། དགྲ་བཅོམ་འབྲས་བུ་ནི། སྔར་མེད་གསར་དུ་སྐྱེ་བ་ཁམས་གསུམ་ཀའི་རྟེན་ལ་ཐོབ་པ་ཡིན་ཏེ། དང་པོ་གསུམ་ནི། འདོད་པ་ལ་འདོད་ཆགས་དང་བྲལ་བའི་རྟེན་ལ་ཐོབ་དགོས། བར་པ་གཉིས།
མཐོང་ལམ་ལ་ལམ་རྗེས་བཟོད་ལ་བརྟེན་ནས་ཐོབ་དགོས། དེ་འདོད་པའི་རྟེན་ཅན་དུ་ངེས། ཕྱི་མ་ནི། འདོད་པ་གཟུགས། གཟུགས་མེད་གསུམ་གྱི་རྟེན་ལ་ཐོབ་པའི་ཕྱིར། མཐོང་ལམ་ལ་ལམ་རྗེས་བཟོད་རྟེན་དུ་ངེས་ཏེ། ཁམས་གོང་གི་རྟེན་ལ་དེ་སྐྱེ་བ་མེད་པའི་ཕྱིར་ཏེ། ཁམས་གོང་དུ་སྙོམས་འཇུག་གི་བདེ་བ་ལ་ཆགས་ནས་འཕགས་ལམ་རྟེན་པར་བྱེད་པའི་ཡིད་སྐྱོ་ཤས་དྲག་པོ་ལྡན་པ་དེ་མེད་པའི་ཕྱིར། དེས་ན་ཕྱིར་མི་འོང་གི་འབྲས་བུ་སྔར་མེད་གསར་ཐོབ་འདོད་པའི་རྟེན་ལ་ངེས་ཀྱིས། ཐོབ་ཟིན་གནས་པ་ཁམས་གོང་གི་རྟེན་ལ་ཡང་ཡོད་དེ།
མདོ་ལས། བར་མ་དོ་ཡོངས་སུ་མྱ་ངན་ལས་འདའ་བ་ནས་གོང་དུ་འཕོ་བས་བར་ལྔ་ནི་འདོད་པའི་ཁམས་འདིར་རྩོམས་ཤིག ཁམས་གོང་མར་དེ་མཐར་ཕྱིན་པར་འགྱུར་རོ། ། ཞེས་གསུངས་པའི་ཕྱིར། གསུམ་པ་དགྲ་བཅོམ་འབྲས་གནས་ཀྱི་དབྱེ་བ་ལ། མཚན་གཞིའི་སྒོ་ནས་དྲུག་ཏུ་དབྱེ། འབྲས་བུ་ལས་ཉམས་པ་ཡོད་མེད་དཔྱད། དབང་པོ་འཕོ་བའི་ཚུལ། དགྲ་བཅོམ་པ་དགུར་ཡོད་ཚུལ་དང་བཞི། དང་པོ་ནི།
དགྲ་བཅོམ་འབྲས་གནས་ལ་དྲུག་སྟེ། ཡོངས་སུ་ཉམས་པའི་ཆོས་ཅན། འཆི་བར་སེམས་པའི་ཆོས་ཅན། རྗེས་སུ་བསྲུང་བའི་ཆོས་ཅན། གནས་པ་ལས་གཞན་དུ་མི་བསྐྱོད་པ་དང་། རྟོགས་པའི་སྐལ་བ་ཅན་དང་། མི་གཡོ་བའི་ཆོས་ཅན་གྱི་དགྲ་བཅོམ་པ་དང་དྲུག་ཡོད་པའི་ཕྱིར། དང་པོ་ལྔ་ལ། དད་པས་མོས་པ་ལས་སྐྱེ་བ་ཞེས་བྱ་སྟེ། དབང་རྟུལ་ཡིན་པའི་ཕྱིར།
དེ་དག་ལ་དུས་སྦྱོར་གྱི་དགྲ་བཅོམ་པ་ཞེས་བྱ་སྟེ། རྣམ་གྲོལ་གྱི་ཏིང་ངེ་འཛིན་གོང་ནས་གོང་དུ་འཕེལ་བ། ནད་མེད་པ་སོགས་ཀྱི་དུས་ལ་ལྟོས་པ་དང་བཅས་པའི་ཕྱིར། མི་གཡོ་བའི་ཆོས་ཅན་ལ་མི་གཡོ་བ་ཞེས་བྱ་སྟེ། འགལ་རྐྱེན་གྱིས་རིགས་འབྲས་བུ་ལ་གཡོ་བར་མི་ནུས་པའི་ཕྱིར། དུས་སྦྱོར་ཞེས་ཀྱང་བྱ་སྟེ། རྣམ་གྲོལ་གྱི་ཏིང་ངེ་འཛིན་ནི་མངོན་དུ་བྱེད་པ་ནད་མེད་པ་སོགས་ཀྱིས་དུས་ལ་མི་ལྟོས་པའི་ཕྱིར། མཐོང་ཐོབ་ཀྱི་རྒྱུ་ལས་བྱུང་བ་ཞེས་བྱ་སྟེ། དབང་རྣོན་ཁོ་ན་ལ་ཡིན་པའི་ཕྱིར། འོ་ན་དགྲ་བཅོམ་པ་དྲུག་པོ་འདི་དག་དང་པོ་ཉིད་ནི་རིགས་སོ་སོར་ངེས་པ་ཡིན་ནམ།
དབང་པོ་སྦྱངས་པ་ལས་རིགས་སོ་སོར་ངེས་པ་ཡིན་སྙམ་ན། ཁ་ཅིག་དང་པོ་ཉིད་ནས་དགྲ་བཅོམ་པ་དྲུག་པོ་དེའི་རིགས་སོ་སོར་ངེས་ཏེ། སློབ་པ་ལ་དེ་དྲུག་གི་རིགས་ཅན་དྲུག འཕགས་པ་མ་ཡིན་པའི་སོ་སོ་སྐྱེ་བོ་ལ་ཡང་དེའི་རིགས་ཅན་དུ་སོ་སོར་ངེས་པའི་ཕྱིར། ཁ་ཅིག་དབང་པོ་སྦྱངས་པ་ལས་དེ་དྲུག་གི་རིགས་ཅན་དུ་འགྱུར་བ་ཡོད་དེ། སྒོམ་པའི་དབང་པོ་སྦྱངས་པ་ལས་དེ་དྲུག་གི་རིགས་ཅན་གོང་ནས་གོང་དུ་འཕོ་བ་ཡོད། སོ་སོ་སྐྱེ་བོ་ལ་ཡང་འགྱུར་བ་ཡོད་པའི་ཕྱིར། མཐོང་ལམ་གྱི་ངང་ནས་དབང་པོའི་ཕོ་བ་ནི་མེད་དོ། ། གཉིས་པ་ནི། དགྲ་བཅོམ་པ་བར་པ་བཞི་ནི་རང་གི་རིགས་ལས་ཉམས་པ་ཡོད་དེ།
རང་གི་རིགས་ལས་ཉམས་ནས་འོག་མ་འོག་མར་འགྱུར་བ་ཡོད་པའི་ཕྱིར། དང་པོ་ལྔ་ནི། འབྲས་བུ་ལས་ཉམས་པ་ཡོད་དེ། དགྲ་བཅོམ་གྱི་འབྲས་བུ་ལས་ཉམས་ནས་ཕྱིར་མི་འོང་དུ་འགྱུར་བ་ཡོད་པའི་ཕྱིར། རྒྱུན་ཞུགས་ཀྱི་འབྲས་བུ་ལས་ཉམས་པ་མེད་དེ། དེ་འཇིག་རྟེན་དང་འཇིག་རྟེན་ལས་འདས་པའི་ལམ་གཉིས་ཀྱིས་བརྟན་པར་བྱས་པའི་ཕྱིར། ཡོངས་སུ་ཉམས་པའི་ཆོས་ཅན་ལ་ནི་རིགས་ལས་ཉམས་པ་མེད་དེ། དེ་ལས་རིགས་དམའ་བའི་དགྲ་བཅོམ་པ་མེད་པའི་ཕྱིར། ཉམས་པའི་ཚུལ་ལ། ཐོབ་པ་ལས་ཉམས་པ།
མ་ཐོབ་པ་ལས་ཉམས་པ། ཉེར་སྤྱད་ལས་ཉམས་པ། ཉམས་པ་གསུམ་ཡོད་ཅིང་། སྟོན་པ་སངས་རྒྱས་ནི། ཉེར་སྤྱད་ལས་ཉམས་པ་ཞེས་བྱ་སྟེ། སློབ་ལམ་རྣམས་ཐོབ་བྱར་མངོན་དུ་མི་བྱེད་པའི་ཕྱིར། མི་གཡོ་བའི་ཆོས་ཅན་ནི། ཉེར་སྤྱད་དང་མ་ཐོབ་པ་གཉིས་ལས་ཉམས། དང་པོ་ཡིན་ཏེ། གོང་དེའི་ཕྱིར།
གཉིས་པ་ཡིན་ཏེ། རང་རྒྱུད་ལ་མ་ཐོབ་པའི་མངོན་དུ་བྱ་རྒྱུའི་ཡོན་ཏན་དུ་མ་ཡོད་པའི་ཕྱིར། དགྲ་བཅོམ་པ་བར་པ་བཞི་ནི། རྣམ་པ་གསུམ་ཀ་ལས་ཉམས་པ་ཡིན་ནོ། ། དགྲ་བཅོམ་པ་བཞི་ནི། དང་པོ་གཉིས་ཡིན་ཏེ། གོང་གི་དེའི་ཕྱིར། ཐོབ་པ་ལས་ཉམས་པ་ཡོད་པ་ཡིན་ཏེ། དགྲ་བཅོམ་གྱི་འབྲས་བུ་ལས་ཉམས་ནས་ཕྱིར་མི་འོང་དུ་འགྱུར་བ་ཡོད་པའི་ཕྱིར། འོ་ན་དགྲ་བཅོམ་པ་འཁོར་བར་སྐྱེ་བ་ལེན་པ་ཡོད་པར་ཐལ།
དགྲ་བཅོམ་གྱི་འབྲས་བུ་ལ་ཉམས་པ་ཡོད་པའི་ཕྱིར་ཞེ་ན་སྐྱོན་མེད་དེ། དེ་ནི་འབྲས་བུ་ལ་ཉམས་པ་སོར་མ་ཆུད་བར་དུ་འཆི་བ་མེད་པའི་ཕྱིར། འབྲས་བུ་དང་འགལ་བའི་བྱ་བ་མ་ཡིན་པའི་སྤྱོད་པ་མི་བྱེད་པའི་ཕྱིར། གསུམ་པ་དབང་པོ་འཕོ་བའི་ཚུལ་ནི། དགྲ་བཅོམ་པ་འོག་མ་རྣམས་མི་གཡོ་བའི་ཆོས་ཅན་དུ་འཕོ་བའི་ཚེ། བར་ཆད་མེད་ལམ་དགུ་དང་། རྣམ་གྲོལ་ལམ་དགུ་ལ་བརྟེན་ནས་འཕོ་སྟེ། དེ་འཇིག་རྟེན་དང་འཇིག་རྟེན་ལས་འདས་པའི་ལམ་གཉིས་བསྟེན་བྱའི་འཕོ་དཀའ་བའི་ཕྱིར། འདིའི་བར་ཆད་མེད་ལམ་ནི། དབང་པོ་འཕོ་ཕྱིར་དུ་སྦྱོར་བའི་བརྩོན་པ་བྱེད་པ་དང་།
རྣམ་གྲོལ་ལམ་ནི། དེ་མི་བྱེད་པ་ལ་བཞག་ན་ལེགས་གསུང་ངོ་། ། དད་མོས་མཐོང་ཐོབ་ཏུ་འཕོ་བའི་ཚེ། བར་ཆད་མེད་ལམ་དང་རྣམ་གྲོལ་ལམ་རེ་རེ་ལ་བརྟེན་ནས་འཕོ། འདིའི་ལམ་ནི་ཟག་མེད་ཡིན་ཅིང་། དབང་པོ་འཕོ་བ་དེ་ཡང་མིའི་ནང་དུ་འཕོ་བར་བྱེད། དགྲ་བཅོམ་པ་འཕོ་བའི་ཚེ། ཟག་མེད་ས་དགུ་པ་ལ་བརྟེན་ནས་འཕོ། སློབ་པ་འཕོ་བའི་ཚེ། བརྟན་པ་དྲུག་ལ་བརྟེན་ནས་སོ། །
དབང་པོ་འཕོ་བའི་ཚུལ་དེ་ཡང་དབང་རྟུལ་གྱིས་བསྡུས་པའི་འབྲས་བུ་ཁྱད་པར་ཅན་བཏང་སྟེ། དབང་རྣོན་གྱིས་བསྡུས་པའི་འབྲས་བུ་ཐོབ་པར་འགྱུར་རོ། ། བཞི་པ་ནི་དགྲ་བཅོམ་པ་དབང་པོའི་སྒོ་ནས་དགུར་ཡོད་དེ། རང་སངས་རྒྱས་དང་ཡང་དག་པར་རྫོགས་པའི་སངས་རྒྱས་ཏེ། གཉིས་དང་། ཉན་ཐོས་བདུན་ཏེ་དགུར་ཡོད་པའི་ཕྱིར། ཕྱི་མ་གྲུབ་སྟེ། སྔར་བཤད་པའི་དགྲ་བཅོམ་འབྲས་གནས་དང་པོ་ལྔ་དང་། མི་གཡོ་བའི་ཆོས་ཅན་ལ་དབང་པོ་འཕོ་བའི་མི་གཡོ་བའི་ཆོས་ཅན་དང་། དང་པོ་ཉིད་ནས་རིགས་ངེས་པའི་དེ་གཉིས་སུ་ཡོད་པའི་ཕྱིར།
གཉིས་པ་གང་ཟག་གི་སྒོ་ནས་བདུན་དུ་དབྱེ་བ་ནི། གང་ཟག་གི་སྒོ་ནས་བདུན་དུ་ཡོད་དེ། སྦྱོར་བའི་སྒོ་ནས་དད་པའི་རྗེས་སུ་འབྲང་བ་དང་། ཆོས་ཀྱི་རྗེས་སུ་འབྲང་བ་གཉིས་ཡོད། དབང་པོའི་སྒོ་ནས་དད་མོས་མཐོང་ཐོབ་གཉིས། སྙོམས་འཇུག་གི་སྒོ་ནས་ལུས་མངོན་བྱེད་རྣམ་གྲོལ་གྱི་སྒོ་ནས་ཤེས་རབ་རྐྱང་པའི་ཆ་ལས་རྣམ་གྲོལ་བ། གཉིས་ཀའི་ཆ་ལས་རྣམ་པར་གྲོལ་བའི་དགྲ་བཅོམ་དང་བདུན་ཡོད་པའི་ཕྱིར། གསུམ་པ་གང་ཟག་གི་རིགས་དྲུག་ཏུ་བསྡུ་བ་ནི། གང་ཟག་གི་དེ་དག་ཀྱང་བསྡུ་ན་དྲུག་ཏུ་བསྡུས་ཏེ། དེ་དག་བསྡུས་ན།
མཐོང་ལམ་པ། སྒོམ་ལམ་པ། མི་སློབ་ལམ་པ་གསུམ་དུ་ཡོད་ཅིང་། དང་པོ་ཐམས་ཅད་དད་པ་དང་ཆོས་ཀྱི་རྗེས་སུ་འབྲང་བ་གཉིས་སུ་བསྡུས། གཉིས་པ་ཐམས་ཅད་དད་མོས་མཐོང་ཐོབ་གཉིས་སུ་བསྡུས། གསུམ་པ་ཐམས་ཅད་དུས་སྦྱོར་དུས་མི་སྦྱོར་གཉིས་སུ་འདུས་པའི་ཕྱིར། འོ་ན་གཉིས་ཀའི་ཆ་ལས་རྣམ་པར་གྲོལ་བ་དང་། ཤེས་རབ་རྐྱང་པའི་ཆ་ལས་རྣམ་པར་གྲོལ་བ་གཉིས་ཁྱད་པར་གང་ཡིན་ཞེ་ན། འགོག་སྙོམས་ཐོབ་པའི་དགྲ་བཅོམ་པ་ནི། གཉིས་ཀའི་ཆ་ལས་རྣམ་པར་གྲོལ་བ་དང་གཅིག་ཤོས་དེ་མ་ཐག་པ་ནི།
ཤེས་རབ་རྐྱང་པའི་ཆ་ལས་རྣམ་པར་གྲོལ་བའི་ཉན་ཐོས་དགྲ་བཅོམ་དུ་འཇོག་གོ ། ཞར་ལ་ཡན་ལག་གི་རྫོགས་ཚུལ་ནི། འགོག་སྙོམས་ཐོབ་པའི་ཕྱིར་མི་འོང་ནི་སྙོམས་འཇུག་གིས་སྒོ་ནས་རྫོགས་པ་ཞེས་བྱ་སྟེ། དེ་ལས་ལྷག་པའི་སྙོམས་འཇུག་མེད་པའི་ཕྱིར། ཕྱིར་མི་འོང་མཐོང་ཐོབ་རྣམས་ནི་དབང་པོའི་སྒོ་ནས་རྫོགས་པ་ཞེས་བྱ་སྟེ། དེ་ནི་དབང་པོ་རྣོ་ཤོས་ཡིན་པའི་ཕྱིར། ཕྱིར་མི་འོང་འབྲས་གནས་ནི་འབྲས་བུའི་སྒོ་ནས་རྫོགས་པ་ཞེས་བྱ་སྟེ། དེ་ལས་ལྷག་པའི་སློབ་པའི་འབྲས་གནས་མེད་པའི་ཕྱིར། མི་སློབ་པ་ནི་ཡན་ལག་གཉིས་ཀྱིས་རྫོགས་ཏེ་དབང་པོ་དང་སྙོམས་འཇུག་གཉིས་ཀྱིས་སྒོ་ནས་རྫོགས་པའི་ཕྱིར། དེའི་སྒྲུབ་བྱེད་ནི།
སྔ་མའི་དཔགས་ཏེ་ཤེས་སོ། ། མི་སློབ་པ་ལ་འབྲས་བུའི་སྒོ་ནས་རྫོགས་པ་མེད་དེ། དེ་ཐམས་ཅད་ཀྱང་དགྲ་བཅོམ་པའི་འབྲས་བུ་ཐོབ་པར་མཚུངས་པའི་ཕྱིར། གསུམ་པ་ལམ་གྱི་ཁྱད་པར་གྱིས་ཆོས་གཞན་བཤད་པ་ལ། ལམ་གྱི་དབྱེ་བ་སྤྱིར་བསྟན། བྱང་ཆུབ་ཕྱོགས་མཐུན་བྱེ་བྲག་ཏུ་བཤད། ལམ་གྱིས་ཐོབ་པའི་རྣམ་གྲོལ་ངོས་བཟུང་བ་དང་གསུམ། དང་པོ་ནི། ལམ་དེ་ཡང་ཡོན་ཏན་མངོན་དུ་བྱེད་ཚུལ་གྱི་སྒོ་ནས་བསྡུ་ན་བཞིར་ཡོད་དེ། ཁྱད་པར་གྱི་ལམ་དེའི་སྔོན་དུ་འགྲོ་བ་བར་ཆད་མེད་པའི་ལམ།
དེའི་སྔོན་དུ་འགྲོ་བ་སྦྱོར་བའི་ལམ་དང་བཞིར་ཡོད་པའི་ཕྱིར། དེ་ཡང་བསམ་གཏན་གྱི་དངོས་གཞི་ལ་བརྟེན་པའི་ལམ་ལ་ལམ་སླ་བ་ཅེས་བྱ་སྟེ། ཞི་ལྷག་ཆ་མཉམ་པའི་ལམ་སྒྲུབ་སླ་བའི་ཕྱིར། དེའི་ཉེར་བསྡོགས་ལ་རྟེན་པའི་ལམ་ལ་ལམ་དཀའ་བ་ཞེས་བྱ་སྟེ། ལྷག་མཐོང་ཤས་ཆེ་བའི་ལམ་བསྒྲུབ་དཀའ་བའི་ཕྱིར། དེ་ཡང་དབང་རྟུལ་གྱི་རྒྱུད་ཀྱི་ལམ་ལ་མངོན་ཤེས་བུལ་བའི་ལམ། དབང་རྣོན་གྱི་རྒྱུད་ཀྱི་ལམ་ལ་མངོན་ཤེས་མྱུར་བའི་ལམ་ཞེས་བྱ་སྟེ། སྔ་མས་གཞན་སེམས་ཤེས་བུལ་ཕྱི་མས་དེ་མྱུར་བའི་ཕྱིར། དེ་དག་ལ་མུ་བཞི་སྟེ། དེའང་ཉེར་བསྡོགས་ལ་རྟེན་པའི་ལམ་ལ་ལམ་དཀའ་བ་ཞེས་བྱ་སྟེ།
ལྷག་མཐོང་ཤས་ཆེ་བའི་ལམ་སྒྲུབ་དཀའ་བའི་ཕྱིར། དེ་ཡང་དབང་རྟུལ་གྱི་རྒྱུད་ཀྱིས་ལམ་ལ་མངོན་ཤེས་བུལ་བའི་ལམ་སླ་བ་ལ་མངོན་ཤེས་མྱུར་བུལ་གཉིས། ལམ་དཀའ་བ་ལ་ཡང་དེ་མྱུར་བུལ་གཉིས་ཏེ་བཞི་ཡོད་པའི་ཕྱིར། དེ་བཞིའི་མཚན་གཞི་ནི་རིམ་བཞིན་བསམ་གཏན་གྱི་དངོས་གཞི་ལ་བརྟེན་པའི་དབང་རྣོན་གྱི་ལམ། དེ་ལ་རྟེན་པའི་དབང་རྟུལ་གྱི་ལམ། བསམ་གཏན་གྱི་ཉེར་བསྡོགས་ལ་རྟེན་པའི་དབང་རྣོན་གྱི་ལམ། དེ་ལ་རྟེན་པའི་དབང་རྟུལ་གྱི་ལམ་མོ། ། གཉིས་པ་ལ་སྒྲ་བཤད་ཀྱི་དབྱེ་བ་དང་བཅས་པ། ལམ་གང་དུ་ཐོབ་པ། ས་གང་ལ་བརྟེན་ནས་ཐོབ་པ།
ཤེས་རབ་ནས་དད་པ་ཐོབ་པའི་ཚུལ་ལོ། ། དང་པོ་ནི། ཟད་པ་དང་མི་སྐྱེ་བ་ཤེས་པ་ནི་བྱང་ཆུབ་ཡིན་ལ། དེའི་རྒྱུར་མཐུན་པས་ན། སུམ་ཅུ་རྩ་བདུན་པོ་འདི་དག་ལ་བྱང་ཆུབ་ཕྱོགས་མཐུན་ཞེས་བྱའོ། ། དེ་དག་གི་མིང་གི་སྒོ་ནས་དབྱེ་ན་སུམ་ཅུ་རྩ་བདུན་དུ་ཡོད་དེ། དྲན་པ་ཉེར་བཞག་བཞི། ཡང་དག་སྤོང་བ་བཞི། རྫུ་འཕྲུལ་གྱི་རྐང་པ་བཞི། དབང་པོ་ལྔ།
སྟོབས་ལྔ། བྱང་ཆུབ་ཡན་ལག་བདུན། འཕགས་ལམ་ཡན་ལག་བརྒྱད་རྣམས་སུ་ཡོད་པའི་ཕྱིར། རྫས་ཀྱི་སྒོ་ནས་བསྡུ་ན་བཅུར་འདུས་སྟེ། དད་པ། བརྩོན་འགྲུས། དྲན་པ། ཤེས་རབ། ཏིང་ངེ་འཛིན། དགའ་བ།
རྟོག་པ། ཚུལ་ཁྲིམས། ཤིན་སྦྱངས་དང་བཅུར་འདུས་པའི་ཕྱིར་ཏེ། འཕགས་ལམ་གྱི་ཡན་ལག་གི་ལྟ་བ་ནི་འདིའི་ཤེས་རབ་ཏུ་འདུས། རྟོག་པ་ནི་འདིར་དངོས་སུ་སྨོས། ངག་ལས་ཀྱི་མཐའ། འཚོ་བ་གསུམ་ནི། འདིའི་ཚུལ་ཁྲིམས་སུ་འདུས། རྩོལ་བ་ནི། འདིའི་བརྩོན་འགྲུས་སུ།
དྲན་པ་ནི། འདིའི་དྲན་པ། ཏིང་ངེ་འཛིན་ནི། འདིའི་ཏིང་ངེ་འཛིན་དུ་འདུས། དབང་པོ་ལྔ་དང་སྟོབས་ལྔ་ནི་འདིའི་དད་པ། བརྩོན་འགྲུས་དྲན་པ་ཏིང་ངེ་འཛིན། ཤེས་རབ་ལྔ་རུ་རིམ་བཞིན་བསྡུས། དྲན་པ་ཉེར་བཞག་ནི་འདིའི་ཤེས་རབ། ཡང་དག་སྤོང་བ་ནི། འདིའི་བརྩོན་འགྲུས།
རྫུ་འཕྲུལ་གྱི་རྐང་པ་ནི་འདིའི་ཏིང་ངེ་འཛིན་དུ་འདུས་པའི་ཕྱིར། ཕྱི་མ་གསུམ་ལ་དེ་དག་གིས་ཁྱབ་པ་ཡིན་དམ་ཞེ་ན། མ་ཁྱབ་སྟེ་དེ་དག་གཙོ་བོ་ཡིན་པའི་རྒྱུ་མཚན་གྱི་འདིར་སྨོས་པ་ཙམ་ཡིན་གྱིས། དེ་དང་དེར་མ་ཁྱབ་སྟེ། སྦྱོར་བྱུང་གིས། ཡོན་ཏན་དེ་དག་མཚུངས་པར་ལྡན་པའི་སེམས་སེམས་བྱུང་ཀུན་ཡོད་པའི་ཕྱིར། གཉིས་པ་ནི། སྡེ་ཚན་བདུན་ནི་གོ་རིམས་བཞིན་དུ་ལམ་བདུན་གྱི་གནས་སྐབས་སུ་ཐོབ་ཏེ། དྲན་པ་ཉེར་བཞག་ནི། ལས་དང་པོས་ཏེ།
ཚོགས་ལམ་དུ་ཐོབ། ཡང་དག་སྤོང་བ། རྫུ་འཕྲུལ་རྐང་པ། དབང་པོ། སྟོབས་དང་བཞི་ནི། གོ་རིམ་བཞིན་དུ་ངེས་འབྱེད་ཆ་མཐུན་བཞིའི་གནས་སྐབས་ཐོབ། བྱང་ཆུབ་ཡན་ལག་ནི་སྒོམ་ལམ། འཕགས་ལམ་ཡན་ལག་ནི་མཐོང་ལམ་དུ་ཐོབ་པའི་ཕྱིར། དེ་ཡང་བྱང་ཆུབ་ཡན་ལག་དང་། འཕགས་ལམ་ཡན་ལག་ནི།
ཟག་མེད་དང་གཞན་རྣམས་ལ་ཟག་བཅས་ཟག་མེད་གཉིས་ཀའི་ཆ་ཡོད་དོ། ། གསུམ་པ་ནི། བྱང་ཕྱོགས་སོ་བདུན་པོ་ཐམས་ཅད་བསམ་གཏན་དང་པོའི་དངོས་གཞིར་སྐྱེས་པ་ཡོད། དགའ་བ་མ་གཏོགས་མི་ལྕོགས་མེད་ངོ་བོར་སྐྱེ་བ་ཡོད། རྟོག་པ་མ་གཏོགས་པ་བསམ་གཏན་གཉིས་པའི་དངོས་གཞིའི་ངོ་བོར་སྐྱེ་བ་ཡོད། བྱང་ཆུབ་ཡན་ལག་དང་འཕགས་ལམ་ཡན་ལག་མ་གཏོགས་པ་འདོད་སེམས་རྩེ་གཅིག་པ་དང་། སྲིད་རྩེའི་དངོས་གཞིའི་ངོ་བོར་སྐྱེ་བ་སྲིད། བཞི་པ་ཤེས་ནས་དད་པ་ཐོབ་པ་ནི། ཤེས་ནས་དད་པ་ཐོབ་པ་བཞི་ཡོད་དེ། ཚུལ་ཁྲིམས་ལ་ཤེས་ནས་དད་པ་ཐོབ་པ།
ཆོས་ལ་ཤེས་ནས་སངས་རྒྱས་དང་དགེ་འདུན་ལ་ཤེས་ནས་དད་པ་ཐོབ་པ་དང་བཞིར་ཡོད་པའི་ཕྱིར། དེ་ཡང་བདེན་པ་དང་པོ་གསུམ་གྱིས་གནས་ལུགས་མངོན་སུམ་དུ་མཐོང་ནས་ཚུལ་ཁྲིམས་ལ་ཤེས་ནས་དད་པ་ཐོབ་པ་དང་། ཆོས་ལ་ཤེས་ནས་དད་པ་ཐོབ་པ་གྲོགས་གཉིས་ཐོབ། ལམ་གྱི་གནས་ལུགས་མངོན་སུམ་དུ་རྟོགས་ནས་སངས་རྒྱས་དང་དགེ་འདུན་ལ་ཤེས་ནས་དད་པ་ཐོབ་པ། དང་པོ་ནི། འཕགས་པ་དགེ་བའི་ཚུལ་ཁྲིམས་ལ་བྱེད། ཕྱི་མ་གསུམ་ནི་དཀོན་མཆོག་གསུམ་པོ་དེ་ལ་བདུད་ལས་ཀྱིས་མི་ཕྱེད་པའི་དད་པ་ལ་བྱེད། འོ་ན་ཆོས་ལ་ཤེས་ནས་དད་པ་ཐོབ་པའི་ཆོས་དེ་གང་ལ་ཞེ་ན་དེ་ནི་བདེན་པ་དང་པོ་གསུམ་དང་། རང་སངས་རྒྱས་དང་བྱང་ཆུབ་སེམས་དཔའི་རྒྱུད་ཀྱིས་ལམ་རྣམས་ཡིན་ནོ། ། དེ་ཡང་རྫས་ཀྱི་སྒོ་ནས་བསྡུ་ན་གཉིས་སུ་འདུས་ཏེ།
དད་པ་དང་ཚུལ་ཁྲིམས་གཉིས་སུ་འདུས་པའི་ཕྱིར། དང་པོ་ནི། ཚུལ་ཁྲིམས། ཕྱི་མ་གསུམ་ནི་དད་པ་ཡིན་པའི་ཕྱིར། གཉིས་པ་ལམ་གྱིས་ཐོབ་པའི་རྣམ་གྲོལ་ལ། རྣམ་གྲོལ་གྱི་དབྱེ་བ་སྤྱིར་བསྟན། རྣམ་གྲོལ་ཐོབ་ཚུལ། འདུས་མ་བྱས་རྣམ་གྲོལ་བྱེ་བྲག་ཏུ་བཤད། ཡིད་འབྱུང་དང་ཆགས་བྲལ་གྱི་ཁྱད་པར་དང་བཞི། དང་པོ་ནི་མདོ་ལས།
རྣམ་གྲོལ་ལ་གཉིས་སུ་གསུངས་ཤིང་། དེ་སློབ་པའི་ལམ་གྱི་ཡན་ལག་ཏུ་མ་བཤད། དེ་གཉིས་འདིར་འཆད་པ་ནི། སློབ་པའི་ལམ་གྱི་ཡན་ལག་ཏུ་རྣམ་གྲོལ་མ་བཤད་དེ། སློབ་པ་ནི་སེམས་རྒྱུད་ཉོན་མོངས་པས་བཅིངས་པའི་ཕྱིར། རྣམ་གྲོལ་ལ་གཉིས་ཡོད་དེ། འདུས་བྱས་རྣམ་གྲོལ་དང་། འདུས་མ་བྱས་དེ་གཉིས་སུ་ཡོད་པའི་ཕྱིར། འདུས་མ་བྱས་རྣམ་གྲོལ་ནི། ཁམས་གསུམ་གྱི་ཉོན་མོངས་པ་ཟད་པར་སྤངས་པའི་འདུས་མ་བྱས་རྣམ་གྲོལ་ཡིན་ཞིང་།
འདུས་བྱས་རྣམ་གྲོལ་ནི་མི་སློབ་པའི་རྒྱུད་ཀྱི་མོས་པ་ལ་བྱ་ཞིང་། དེ་ཉིད་མི་སློབ་པའི་ལམ་གྱི་ཡན་ལག་ཡིན་གྱི་གཅིག་ཤོས་ནི་མ་ཡིན་ཏེ། འདུས་མ་བྱས་ལ་ཡན་ལག་གི་དོན་མ་ཚང་བའི་ཕྱིར། འདུས་བྱས་རྣམ་གྲོལ་ལ་གཉིས་ཏེ། སེམས་རྣམ་གྲོལ་དང་ཤེས་རབ་རྣམ་གྲོལ་གཉིས་ཡོད་པའི་ཕྱིར། མདོ་ལས། ཡང་དག་པའི་ཤེས་པ་བཤད་པ་གང་ཡིན་ཞེ་ན། གོང་དུ་བྱང་ཆུབ་ཀྱི་མཚན་གཞིར་ཇི་ལྟར་བཤད་པའི་ཟད་པ་ཤེས་པ་དང་། མི་སྐྱེ་བ་ཤེས་པ་ཡིན་ནོ། ། གཉིས་པ་ལ་སེམས་གང་རྣམ་པར་གྲོལ་བ་དང་།
ལམ་གང་གིས་སྟོབས་ཀྱིས་རྣམ་པར་གྲོལ་བ་གཉིས། དང་པོ་ནི། མི་སློབ་སེམས་ནི་སྐྱེ་འགྱུར་མ་འོངས་པ་སྒྲིབ་པ་ལ་རྣམ་པར་གྲོལ་བར་བྱེད་དགོས་པའི་ཕྱིར། དཔེར་ན་ཉན་ཐོས་ཀྱི་སྒོམ་ལམ་སྐད་ཅིག་ཐ་མ་ལ་ཟག་མེད་ཀྱི་རྒྱུད་ལ་འབྱུང་རུང་གི་མི་སློབ་ལམ་སྐད་ཅིག་མ་དང་པོ་སྒྲིབ་པ་ལས་གྲོལ་བར་བྱེད་དགོས་ཀྱི་མི་སློབ་པའི་རྒྱུད་ལ་སྐྱེས་ཟིན་ལམ་རྣམས་དེ་ལྟར་མི་དགོས་པའི་ཕྱིར། གཉིས་པ་ནི། འགག་འགྱུར་ད་ལྟར་བའི་ལམ་གྱིས་སྒྲིབ་པ་སྤོང་བར་བྱེད་དེ། ཉན་ཐོས་སྒོམ་ལམ་སྐད་ཅིག་ཐ་མ་ལ་གནས་པའི་བར་ཆད་མེད་ལམ་གྱིས་དེའི་རྒྱུད་ལ་འབྱུང་རུང་གི་མི་སློབ་ལམ་སྐད་ཅིག་མ་དང་པོ་ཐོབ་པའི་གེགས་སུ་འགྱུར་བའི་སྒྲིབ་པ་སྤོང་བར་བྱེད་པའི་ཕྱིར། གསུམ་པ་འདུས་མ་བྱས་རྣམ་གྲོལ་བྱེ་བྲག་ཏུ་བཤད་པ་ནི། དེ་ལ་བཞི་ཡོད་དེ། འདུས་མ་བྱས་ཀྱི་ཁམས།
འདོད་ཆགས་དང་བྲལ་བའི་ཁམས། སྤངས་པའི་ཁམས། འགོག་པའི་ཁམས་དང་བཞི་ཡོད་པའི་ཕྱིར། དང་པོ་ནི། ཁམས་གསུམ་གྱི་ཉོན་མོངས་པ་ཟད་པར་སྤངས་པའི་སྤངས་པ་ལ་འཇོག གཉིས་པ་ནི། ཁམས་གསུམ་གྱི་འདོད་ཆགས་སྤངས་པའི་སྤངས་པ། གསུམ་པ་ནི། འདོད་ཆགས་མ་གཏོགས་པའི་ཉོན་མོངས་པ་སྤངས་པའི་སྤངས་པ་ཡིན། བཞི་པ་ནི།
ཉོན་མོངས་པ་མ་གཏོགས་ཁམས་གསུམ་གྱི་ཟག་བཅས་སྤངས་པའི་སྤངས་པ་ལ་འཇོག བཞི་པ་ནི། སྡུག་ཀུན་ལ་དམིགས་པའི་ལམ་ནི། ཡིད་འབྱུང་བའི་ལམ་ཡིན་ཏེ། ཡིད་འབྱུང་བར་བྱ་བ་སྡུག་ཀུན་གཉིས་ལ་དམིགས་པའི་ལམ་ཡིན་པའི་ཕྱིར། རིས་ངོས་སྐལ་གྱི་སྤང་བྱ་དངོས་སུ་སྤོང་བཞིན་པའི་ལམ་རྣམས་ནི། འདོད་ཆགས་དང་བྲལ་བའི་ལམ་ཡིན་ཏེ། སྤང་བྱ་དངོས་སུ་སྤོང་བར་བྱེད་བཞིན་པ་ཡིན་པའི་ཕྱིར། དེ་གཉིས་ལ་མུ་བཞིར་ཡོད་དེ་སྡུག་བསྔལ་ཆོས་ཤེས་དང་། རྗེས་ཤེས།
ཀུན་འབྱུང་ཆོས་ཤེས་དང་རྗེས་ཤེས་རྣམས་ནི། ཡིད་འབྱུང་བའི་ལམ་ཡིན་ལ། འདོད་ཆགས་དང་བྲལ་བའི་ལམ་ཡིན་པའི་མུ། སྡུག་ཀུན་གྱི་བཟོད་པ་བཞི་ནི། གཉིས་ཀ་ཡིན་པའི་མུ། འགོག་ལམ་གྱི་བཟོད་པ་བཞི་ནི། ཆགས་བྲལ་གྱི་ལམ་ཡིན་ལ་ཡིད་འབྱུང་བའི་ལམ་མིན་པའི་མུ། འགོག་ལམ་གྱི་ཤེས་པ་བཞི་ནི། གཉིས་ཀ་མིན་པའི་མུ་ཡིན་པའི་ཕྱིར་རོ། ། ཆོས་མངོན་པ་མཛོད་ཀྱི་ཚིག་ལེའུར་བྱས་པ་ལས།
ལམ་དང་གང་ཟག་བསྟན་པའི་མཛོད་བསྟན་ཟིན་ཏོ།། ༈ །།གསུམ་པ་ཐོབ་བྱའི་འབྲས་བུ་ལ། ཡེ་ཤེས་བསྟན་པའི་མཛོད་དང་། སྙོམས་འཇུག་བསྟན་པའི་མཛོད་གཉིས། དང་པོ་ལ། ཡེ་ཤེས་ཀྱིས་རང་བཞིན་གཏན་ལ་ཕབ་པ་ལྡན་པའི་ཚུལ། ཐོབ་པའི་ཚུལ། ཁྱད་པར་གྱི་ཆོས་དང་བཞི། དང་པོ་ལ། བཟོད་ཤེས་ལྟ་བའི་ཁྱད་པར།
ཤེས་པ་བཅུ་ངོས་བཟུང་བ། དེ་དག་གི་ཁྱད་པར་གྱི་ཆོས་དང་གསུམ། དང་པོ་ནི། དྲི་མ་མེད་པའི་མཐོང་ལམ་བཟོད་པ་རྣམས་འདི་བསྟན་ཤེས་པ་བཅུའི་ནང་ཚན་ཡིན་ཏེ། ཆོས་ཤེས་རྗེས་ཤེས་ཀུན་རྫོབ་ཀྱི་ཤེས་པ་དང་གསུམ་པོ་གང་རུང་མིན་པའི་ཕྱིར། ཁྱབ་པ་ཡོད་དེ། འདིར་བསྟན་ཤེས་པ་བཅུ་པོ་གང་རུང་ཡིན་ན། དེ་གསུམ་པོ་གང་རུང་ཡིན་དགོས་པའི་ཕྱིར། རྩ་བའི་རྟགས་གྲུབ་སྟེ། བཟོད་པ་ཡིན་པའི་ཕྱིར།
མི་སློབ་པའི་རྒྱུད་ཀྱི་ཟད་པ་དང་མི་སྐྱེ་བ་ཤེས་པའི་བློ་ནི་ལྟ་བ་མིན་ཏེ། རྟོག་ཅིང་ཚོལ་བར་བྱེད་པ་མིན་པའི་ཕྱིར། དེ་དག་ལས་གཞན་པའི་འཕགས་པའི་རྒྱུད་ཀྱི་ཤེས་པ་རྣམས་ནི། འདིར་བསྟན་ཤེས་པ་དང་ལྟ་བ་གཉིས་ཀ་ཡིན། འཕགས་པ་ལས་གཞན་སོ་སོ་སྐྱེ་བོའི་རྒྱུད་ཀྱི་ཉོན་མོངས་པ་ཅན་གྱི་ལྟ་བ་ལྔ་དང་། ཡང་དག་པའི་ལྟ་བ་དང་དྲུག་ནི་ལྟ་བ་ཡིན། དེར་མ་ཟད་འདིར་བསྟན་ཤེས་པ་ཡིན། གཉིས་པ་ལ། མདོར་བསྟན། རྒྱས་བཤད་གཉིས།
དང་པོ་ནི། སྤྱིར་ཤེས་པ་ལ་བཅུར་ཡོད་ཅིང་། བཅུ་ནི་ཀུན་རྫོབ་ཤེས་པ་ཆོས་ཤེས་རྗེས་ཤེས། སྡུག་བསྔལ་ཤེས་པ། འགོག་པ་ཤེས་པ། ཀུན་འབྱུང་ཤེས་པ། ལམ་ཤེས་པ། ཕ་རོལ་སེམས་ཤེས་པ། ཟད་པ་ཤེས་པ། མི་སྐྱེ་བ་ཤེས་པ་ཏེ་བཅུར་ཡོད།
དེ་དག་ཀྱང་བསྡུ་ན། ཟག་བཅས་ཟག་མེད་གཉིས་སུ། ཀུན་རྫོབ་ཤེས་པ་མཐའ་དག་གཅིག་ཏུ་ཟག་བཅས། ཕ་རོལ་སེམས་ཤེས་པ་ལ་ཟག་བཅས་ཟག་མེད་གཉིས་ཀའི་ཆ་ཡོད། ལྷག་མ་རྣམས་ཟག་མེད་ཁོ་ན་ཡིན་པའི་ཕྱིར། གཉིས་པ་ལ། སྤྱིར་བསྟན་པ་དང་། བྱེ་བྲག་ཏུ་བཤད་པ་གཉིས། དང་པོ་ནི། ཀུན་རྫོབ་ཤེས་པ་ནི་ཟག་བཅས་ཞེས་བྱའོ། །
ཟག་མེད་ཀྱིས་ཤེས་པ་ལ་རྣམ་པ་གཉིས་ཏེ། ཆོས་ཤེས་དང་རྗེས་ཤེས་གཉིས་སུ་ཡོད་པའི་ཕྱིར། ཀུན་རྫོབ་ཀྱི་ཤེས་པ་ནི། ཆོས་ཐམས་ཅད་ལ་དམིགས་པ་ཡིན། ཆོས་ཤེས་ནི་འདོད་པའི་བདེན་པ་བཞི་ལ་དམིགས། རྗེས་ཤེས་ནི་ཁམས་གོང་མ་སྡུག་བསྔལ་སོགས་བདེན་པ་བཞི་ལ་དམིགས། ཆོས་ཤེས་དང་རྗེས་ཤེས་དེ་ལ་མཐོང་ལམ་དང་སྒོམ་ལམ་གྱི་ཆ་གཉིས་ཡོད་ཅིང་། མཐོང་ལམ་དུ་གྱུར་པའི་ཆོས་ཤེས་པ་ལ་ཡང་ཆོས་ཤེས་པ་བདེན་པ་བཞི་ཡོད་ལ་དམིགས་པའི་ཆོས་ཤེས་བཞི། རྗེས་ཤེས་བཞི་སྟེ་བརྒྱད་ཡོད་ཀྱང་། བདེན་པ་བཞིའི་བྱེ་བྲག་གིས་སྡུག་བསྔལ་ཤེས་པ།
ཀུན་འབྱུང་ཤེས་པ། འགོག་པ་ཤེས་པ། ལམ་གྱི་ཤེས་པ་བཞིར་ཡོད། བདེན་པ་བཞི་ཤེས་པའི་མི་སློབ་པའི་འཕགས་རྒྱུད་ཀྱི་ཤེས་པ་ལ་མི་སྐྱེ་བ་ཤེས་པ་དང་ཟད་པ་ཤེས་པ་གཉིས་སུ་ཡོད། མི་སློབ་པའི་རྒྱུད་ཀྱིས་ཟད་པ་དང་། མི་སྐྱེ་བ་ཤེས་པ་སྐད་ཅིག་དང་པོ་ནི། སྡུག་བསྔལ་དང་ཀུན་འབྱུང་ལ་དམིགས་ཏེ་སྲིད་རྩེའི་དེ་གཉིས་ལ་དམིགས་པའི་ཕྱིར། དེས་ན་དེ་གཉིས་ལ་རྗེས་ཤེས་སུ་འཇོག ཕ་རོལ་སེམས་ཤེས་ལ་བཞི་ལས། སྡུག་བསྔལ་ཀུན་འབྱུང་ལམ་བདེན།
སོ་སོ་སྐྱེ་བོའི་རྒྱུད་ཀྱིས་སེམས་བྱུང་རིག་པ་བཞི་ཡོད་པའི་ཕྱིར། གཉིས་པ་ལ། ཕ་རོལ་སེམས་ཤེས་བྱེ་བྲག་ཏུ་བཤད་པ་དང་། ཟད་པ་དང་མི་སྐྱེ་བ་ཤེས་པ་བྱེ་བྲག་ཏུ་བཤད་པ་གཉིས། དང་པོ་ནི། ཕ་རོལ་སེམས་ཤེས་དེ་ལ་ཡང་མང་དུ་ཡོད་ཅིང་། ཉེར་བསྡོགས་ལ་བརྟེན་པའི་ཕ་རོལ་སེམས་ཀྱིས་འདས་པ། དངོས་གཞི་ལ་བརྟེན་པའི་སེམས་མི་རིག བསམ་གཏན་དང་པོའི་དངོས་གཞི་ལ་རྟེན་པའི་ཕ་རོལ་སེམས་ཀྱི་བསམ་གཏན་གཉིས་པའི་དངོས་གཞིར་ལ་རྟེན་པའི་སེམས་མི་ཤེས། དབང་པོ་འདས་པ་དབང་རྟུལ་གྱི་རྒྱུད་ཀྱི་ཕ་རོལ་སེམས་ཤེས་ཀྱིས་དབང་རྣོན་གྱི་རྒྱུད་ཀྱི་སེམས་མི་རིག
གང་ཟག་འདས་པ། ཕྱིར་མི་འོང་གི་རྒྱུད་ཀྱི་ཕ་རོལ་སེམས་ཀྱི་དགྲ་བཅོམ་པའི་རྒྱུད་ཀྱི་སེམས་མི་རིག ཞིག་པ་འདས་པའི་སེམས་མི་རིག མ་སྐྱེས་པ་མ་འོང་པའི་སེམས་མི་རིག དེས་ན་རང་དང་རྒྱུད་ཚོད་མཉམ་པ་ཡན་ཆད་ཀྱི་སེམས་རིག་པ་གཙོ་བོ་ཡིན་ནོ། ། ཆོས་ཤེས་ཀྱི་ངོ་བོར་གྱུར་པའི་ཕ་རོལ་སེམས་ཤེས་ཀྱིས་རྗེས་ཤེས་ཕྱོགས་མཐུན་དང་བཅས་པ་མི་རིག རྗེས་ཤེས་ཀྱི་ངོ་བོར་གྱུར་པའི་ཕ་རོལ་སེམས་ཤེས་ཀྱི་རྗེས་ཤེས་ཕྱོགས་མཐུན་དང་བཅས་པ་མི་རིག ཉན་ཐོས་ཀྱི་རྒྱུད་ཀྱི་ཕ་རོལ་སེམས་ཤེས་ཀྱི་མཐོང་ལམ་སྐད་ཅིག་མ་གཉིས་རིག་གི་དེ་ལས་གཞན་མི་རིག བསེ་རུ་ལྟ་བུ་རང་སངས་རྒྱས་ཀྱི་རྒྱུད་ཀྱིས་ཕ་རོལ་སེམས་ཤེས་ཀྱི་མཐོང་ལམ་སྐད་ཅིག་མ་གསུམ་རིག དེ་ཡང་དང་པོར་ཆོས་ཤེས་རྗེས་ཤེས་གཉིས་རིག
དེ་ནས་སྦྱོར་བ་བྱས་ཏེ། བརྒྱད་པ་ཀུན་འབྱུང་རྗེས་ཤེས་དང་བཅོ་ལྔ་པ་ལམ་རྗེས་བཟོད་གང་རུང་རིག་པ་རང་འགྲེལ་དུ་བཤད་དོ། ། སངས་རྒྱས་ཀྱིས་སྦྱོར་བ་ལ་ལྟོས་མེད་དུ་མཐོང་ལམ་ཀུན་རིག་པ་ཡིན་ནོ། ། གཉིས་པ་ནི། ཟད་པ་ཤེས་པ་ནི། མི་སློབ་པའི་རྒྱུད་ཀྱི་སྡུག་བསྔལ་ཤེས། ཀུན་འབྱུང་སྤངས། འགོག་པ་མངོན་དུ་བྱས། ལམ་རྒྱུད་ལ་བསྟེན་པར་ཤེས་པ་ལ་འཇོག མི་སྐྱེ་བ་ཤེས་པ་ནི།
མི་སྐྱེ་བའི་རྒྱུད་ཀྱི་སྡུག་བསྔལ་ཤེས་པར་བྱ་རྒྱུ་གཞན་མེད། ཀུན་འབྱུང་སྤངས་ཟིན། སྤང་བར་བྱ་རྒྱུ་གཞན་མེད། འགོག་པ་མངོན་དུ་བྱས། མངོན་དུ་བྱ་རྒྱུ་གཞན་མེད། ལམ་རྒྱུད་ལ་བསྟེན་ཟིན། བསྟེན་པར་བྱ་རྒྱུ་གཞན་མེད་པར་རྟོགས་པའི་ཐོབ་པ་ཉམས་མི་སྲིད་པའི་བློ་ལ་འདོད་དོ། ། གསུམ་པ་ཁྱད་ཆོས། ཤེས་པ་བཅུར་འཇོག་པའི་རྒྱུ་མཚན། གཉེན་པོའི་ཁྱད་པར།
རྣམ་པའི་ཁྱད་པར་དང་གསུམ། དང་པོ་ནི། འདི་བསྟན་ཤེས་པ་ལ་བཅུར་འཇོག་སྟེ་ཇི་སྙེད་པའི་ཆོས་རྣམས་ཀྱི་རང་བཞིན་ཤེས་པའི་སྒོ་ནས་ཀུན་རྫོབ་ཤེས་པ་འདོད་པའི་བདེན་བཞི་ལ་དམིགས་ཤིང་དེའི་གཉེན་པོ་བྱེད་ནུས་པའི་ཆ་ནས་ཆོས་ཤེས་བཞག ཁམས་གོང་མའི་བདེན་བཞི་ལས་དམིགས་ཤིང་། དེའི་གཉེན་པོ་བྱད་ནུས་པའི་ཆ་ནས་རྗེས་ཤེས། དམིགས་པ་གཅིག་ལ་རྣམ་པ་ཐ་དད་པའི་སྒོ་ནས་སྡུག་བསྔལ་ཤེས་པ་དང་། ཀུན་འབྱུང་ཤེས་པ་གཉིས་བཞག རྣམ་པ་དང་། དམིགས་པ་གཉིས་ཀ་ཐ་དད་པའི་ཆ་ནས་ལམ་ཤེས་པ་དང་འགོག་པ་ཤེས་པ་གཉིས་བཞག སྦྱོར་བ་བྱེད་ཚུལ་གྱི་སྒོ་ནས་ཕ་རོལ་སེམས་ཤེས་བཞག
ཁམས་གསུམ་གྱི་ཉོན་མོངས་སྤོང་བའི་བྱ་བ་བྱས་པའི་ཆ་ནས་ཟད་པ་ཤེས་པ་དེ་བཞག ལམ་གྱི་སྐལ་མཉམ་གྱི་རྒྱུ་རྒྱས་པར་བྱ་བའི་ཆ་ནས་མི་སྐྱེ་བ་ཤེས་པ་དེ་བཞག་པའི་ཕྱིར། གཉིས་པ་ནི། སྒོམ་ལམ་གྱི་ངོ་བོར་གྱུར་པའི་ཆོས་ཤེས་ཀྱིས་ཁམས་གསུམ་ཀའི་གཉེན་པོ་བྱེད། ཡང་དེའི་ངོ་བོར་གྱུར་པའི་རྗེས་ཤེས་ཀྱིས་འདོད་པའི་གཉེན་པོ་མི་བྱེད་དེ་འདོད་པ་ལ་ཆགས་པ་དང་བྲལ་བའི་ཕྱིར། གསུམ་པ་ལ། ཤེས་པ་སོ་སོའི་རྣམ་པ། རྣམ་པའི་ངོ་བོ། ། དེ་དག་གི་ཁྱད་ཆོས་གཞན་བཤད་པ་དང་བཞི་ལས། དང་པོ་ནི།
ཆོས་ཤེས་དང་རྗེས་ཤེས་གཉིས། བདེན་བཞིའི་རྣམ་པ་བཅུ་དྲུག་བཅུ་དྲུག་ལྡན། ཀུན་རྫོབ་ཤེས་པའང་སྔ་མ་དེ་བཞིན་དུ་ཤེས་པ་བཅུ་དྲུག་ལྡན། སྡུག་བསྔལ་ཤེས་པ། ཀུན་འབྱུང་ཤེས་པ། འགོག་པ་ཤེས་པ། ལམ་ཤེས་པ་བཞི་ནི། རང་རང་གི་བདེན་པའི་རྣམ་པ་བཞི་ལྡན། ཕ་རོལ་སེམས་ཤེས་ལ་དྲི་མེད་དང་། དྲི་བཅས་གཉིས་ལས།
དང་པོ་ནི། ལམ་ཤེས་པ་དེ་བཞིན་དུ་ལམ་བདེན་གྱི་རྣམ་པ་བཞི་དྲི་མ་དང་བཅས་པ་ནི། ཤེས་པ་རང་གི་མཚན་ཉིད་སེམས་གཅིག་ཁོ་ནའི་རྣམ་པ་དང་ལྡན། ཁོ་ན་རེ་མ་ངེས་ཏེ། གཙོ་བོ་སེམས་དང་སེམས་བྱུང་གཉིས་ཀའི་རྣམ་པ་ལྡན་པའི་ཕྱིར་སྙམ་ན་མིན་ཏེ། དེ་གཉིས་རྫས་ཐ་དད་ཡིན་པས་གང་རུང་རེ་རེ་དམིགས་ཡུལ་དུ་བྱེད་ཀྱིས། གཙོ་བོ་སེམས་ལ་དམིགས་པའི་ཕ་རོལ་སེམས་ཀྱིས་སེམས་བྱུང་ལ་མ་དམིགས། སེམས་བྱུང་ལ་དམིགས་པའི་དེས་སེམས་ལ་མ་དམིགས་པའི་ཕྱིར། ལྷག་མ་ཟད་པ་ཤེས་པ་དང་། མི་སྐྱེ་བ་ཤེས་པ་གཉིས་རྣམ་པ་བཅུ་བཞི་ཅན་ཡིན་གྱི།
སྟོང་བདག་མེད་ཀྱི་རྣམ་པ་ནི། དེ་སྒོམ་པར་བྱེད་པའི་རྣམ་པ་ཅན་ཡིན། ཟད་མི་སྐྱེ་ཤེས་པས་དེ་དག་སྒོམ་པར་མི་བྱེད་པའི་ཕྱིར། གཉིས་པ་ནི། ཁ་ཆེ་བྱེ་བྲག་དུ་སྨྲ་བ་རྣམས་དྲི་མེད་ཀྱི་རྣམ་པ་བཅུ་དྲུག་ཏུ་ཡོད་ཀྱིས་དེ་ལས་གཞན་མེད་ཅེས་ཟེར། གཞན་ཉི་འོག་པ་རང་མཚན་གྱི་རྣམ་པའང་ཡོད་པར་འདོད་དེ། བསྟན་བཅོས་རྣམ་ཤེས་ཀྱི་ཚོགས་ལས། འདི་ནི་གནས་ཡོད་དོ། ། འདི་ནི་གཞི་ཡོད་དོ། ། ཅེས་བྱ་བར་ཤེས་པར་འགྱུར་རོ། །
ཞེས་པའི་གནས་ནི་མཚན་ཉིད་དང་། གཞི་ནི་རྒྱུ་ཡིན་པས་སོ། ། གསུམ་པ་ནི། ཡུལ་ལ་དམིགས་པའི་ཤེས་རབ་ལ་འཇོག ཤེས་རབ་དང་བཅས་པའི་ཡུལ་ལ་དམིགས་པའམ་ཡུལ་གྱི་རྣམ་པ་དང་བཅས་པར་འཛིན་པར་བྱེད། ཁོ་ན་རེ། ཤེས་རབ་དེ་རྣམ་བཅས་མིན་པར་འགྱུར་ཏེ། ཁོ་བོ་རང་དང་བཅས་པ་མིན་པའི་ཕྱིར། ཞེ་ན་སྐྱོན་མེད་དེ། སྤྱིར་ཤེས་རབ་དང་བཅས་པ་ལ་གྲོགས་ཀྱི་སྟོབས་ཀྱིས་བཅས་པ་དང་།
ངོ་བོའི་སྒོ་ནས་བཅས་པ་གཉིས་ལས་ཤེས་རབ་ནི་ངོ་བོའི་སྒོ་ནས་བཅས་པ་ཡིན་པའི་ཕྱིར། དེའི་ཡོད་པ་ཐམས་ཅད་གཟུང་བྱར་བྱ་སྟེ། ཐམས་ཅད་ལ་དམིགས་པ་ཡིན། བཞི་པ་ལ། ངོ་བོ། ། རྟེན་གྱི་ཁྱད་པར། དྲན་པ་ཉེར་བཞག་གི་དམིགས་པའི་ཁྱད་པར་བཞི་ལས། དང་པོ་ནི། ཀུན་རྫོབ་ཤེས་པ་ལ་དགེ་མི་དགེ་ལུང་མ་བསྟན་གསུམ་ཀ་ཡོད། གཞན་རྣམས་མཐའ་གཅིག་ཏུ་དགེ་བ་ཡིན།
གཉིས་པ་ལ། སེམས་ཀྱི་རྟེན་དང་། ལུས་ཀྱི་རྟེན་གཉིས། དང་པོ་ཀུན་རྫོབ་ཤེས་པ་ནི། ས་དགུ་པོ་ཐམས་ཅད་ལ་རྟེན། ཆོས་ཤེས་ཀྱིས་བསམ་གཏན་ས་དྲུག་ལ་རྟེན། རྗེས་ཤེས་ནི་ཟག་མེད་ས་དགུ་ལ་རྟེན། དེ་བཞིན་དུ་བདེན་པ་བཞི་ཤེས་དང་ཟད་པ་ཤེས་པ་དང་། མི་སྐྱེ་བ་ཤེས་པ་དང་། ཡང་ཟག་མེད་ས་དགུ་ལ་རྟེན།
དེ་ལས་གཞན་ཕ་རོལ་སེམས་ཤེས་བསམ་གཏན་བཞི་ལ་རྟེན། གཉིས་པ་ནི། ཕ་རོལ་སེམས་ཤེས་ནི་འདོད་པའི་རྟེན་ཅན། ཀུན་རྫོབ་ཤེས་པ་ནི་གཟུགས་ཀྱི་རྟེན་ཅན། ཆོས་ཤེས་འདོད་པའི་རྟེན་ཅན། དེ་ལས་གཞན་པ་རྣམས་ནི་ཁམས་གསུམ་གྱི་རྟེན་ཅན། གསུམ་པ་ནི། འགོག་པ་ཤེས་པ་ནི། ཆོས་དྲན་པ་ཉེར་བཞག་གཅིག་པོའི་ངོ་བོར་སྐྱེས། ཕ་རོལ་སེམས་ཤེས་ནི།
ལུས་དྲན་པ་ཉེར་བཞག་མ་གཏོགས་པ་ལྷག་མ་རྣམས་ནི། དྲན་པ་ཉེར་བཞག་བཞི་ཀའི་ངོ་བོར་སྐྱེས་སྲིད་དོ། ། བཞི་པ་ལ་ཤེས་པ་ནང་ཕན་ཚུན་ཡུལ་དུ་གྱུར་པའི་ཚུལ། ཆོས་བཅུ་དང་ཡུལ་ཡུལ་ཅན་དུ་སྦྱར་བ། ཆོས་གང་རིག་པའི་ཚུལ་དང་རྣམ་པ་གསུམ། དང་པོ་ནི། ཆོས་ཤེས་ཀྱིས་ནི་རྗེས་ཤེས་མ་གཏོགས་པའི་ཤེས་པ་དགུ་ཡུལ་དུ་བྱེད། རྗེས་ཤེས་ཀྱིས་ཀྱང་ཆོས་ཤེས་མ་གཏོགས་པའི་ཤེས་པ་དགུ་ཡུལ་དུ་བྱེད། སྡུག་བསྔལ་ཤེས་པ་དང་། ཀུན་འབྱུང་ཤེས་པའི་ཀུན་རྫོབ་ཤེས་པ་དང་གཞན་སེམས་ཤེས་པས་ཟག་བཅས་གཉིས་ཡུལ་དུ་བྱེད།
ཀུན་རྫོབ་ཤེས་པ་ཕ་རོལ་སེམས་ཤེས། ཟད་པ་ཤེས་པ་མི་སྐྱེ་བ་ཤེས་པ་བཞིས་ཆོས་བཅུ་ཡུལ་དུ་བྱེད་པ་ཡིན། འགོག་པ་ཤེས་པས་འགོག་པ་ཁོ་ན་ཡུལ་དུ་བྱེད་ཀྱི་གཞན་ཡུལ་དུ་མི་བྱེད། གཉིས་པ་ནི། ཆོས་བཅུ་ནི། ཁམས་གསུམ་གྱི་ཟག་བཅས་ལ་མཚུངས་ལྡན་ཡིན་མིན་གཉིས་ཏེ་དྲུག དྲི་མེད་ལ་མཚུངས་ལྡན་ཡིན་མིན་གཉིས་ཏེ་བརྒྱད། འདུས་མ་བྱས་ལ་དོན་དམ་པའི་དགེ་བ་དང་ལུང་མ་བསྟན་གཉིས་ཏེ་བཅུར་ཡོད། ཀུན་རྫོབ་ཀྱི་ཤེས་པས་ཆོས་ཐམས་ཅད་ཡུལ་དུ་བྱེད་དེ། ཁམས་གསུམ་གྱི་ཟག་བཅས་ཡིན་མིན་གཉིས་གཉིས་ཏེ་ཐམས་ཅད་ཡུལ་དུ་བྱེད་པའི་ཕྱིར།
ཆོས་ཤེས་ཀྱིས་ཆོས་ལྔ་ཡུལ་དུ་བྱེད་དེ། འདོད་པའི་མཚུངས་ལྡན་ཡིན་མིན་གཉིས། དྲི་མེད་ཀྱི་མཚུངས་ལྡན་ཡིན་མིན་གཉིས། འདུས་མ་བྱས་དང་དགེ་བས་ཏེ་ལྔ་ཡུལ་དུ་བྱེད་པའི་ཕྱིར། རྗེས་ཤེས་ཀྱིས་ཆོས་བདུན་ཡུལ་དུ་བྱེད་དེ། ཁམས་གོང་མ་གཉིས་ཀྱི་མཚུངས་ལྡན་ཡིན་མིན་གཉིས་གཉིས་ཏེ་བཞི། དྲི་མེད་ཀྱི་མཚུངས་ལྡན་ཡིན་མིན་གཉིས། འདུས་མ་བྱས་དང་དགེ་བས་ཏེ་བདུན་ཡུལ་དུ་བྱེད་པའི་ཕྱིར། སྡུག་བསྔལ་ཤེས་པ་དང་ཀུན་འབྱུང་ཤེས་པ་གཉིས་ཀྱིས་ཆོས་དྲུག་དྲུག་ཡུལ་དུ་བྱེད་དེ། ཁམས་གསུམ་གྱི་མཚུངས་ལྡན་ཡིན་མིན་གཉིས་ཏེ་དྲུག་དྲུག་ཡུལ་དུ་བྱེད་པའི་ཕྱིར།
འགོག་པ་ཤེས་པས་འདུས་མ་བྱས་དགེ་བ་གཅིག་པུ་ཡུལ་དུ་བྱེད་དོ། ། ལམ་ཤེས་པས་དྲི་མེད་མཚུངས་ལྡན་ཡིན་མིན་གཉིས་ཡུལ་དུ་བྱེད། ཕ་རོལ་སེམས་ཤེས་ཀྱིས་འདོད་གཟུགས་དྲི་མེད་དང་གསུམ་གྱིས་མཚུངས་ལྡན་གསུམ་ཡུལ་དུ་བྱེད། ཟད་མི་སྐྱེ་ཤེས་པས་འདུས་མ་བྱས་ལུང་མ་བསྟན་མ་གཏོགས་དགུ་ཡུལ་དུ་བྱེད། བཞི་པ་ནི། ཀུན་རྫོབ་ཤེས་པ་གཅིག་པུས་རང་གི་ཚོགས་ལས་གཞན་པའི་ཆོས་ཐམས་ཅད། བདག་མེད་པར་རིག་པར་འགྱུར། རང་ཉིད་ཚོགས་མི་རིག་སྟེ། རང་ཉིད་རང་ལ་བྱེད་པ་འགལ་བའི་ཕྱིར། གཉིས་པ་ལྡན་ཚུལ་ནི།
སོ་སོ་སྐྱེ་བོ་རྣམས་ལ་ཀུན་རྫོབ་ཀྱི་ཤེས་པ་གཅིག་ལྡན། འདོད་པ་ལ་ཆགས་པ་དང་བྲལ་ཏེ་བསམ་གཏན་གྱི་དངོས་གཞི་ཐོབ་ན། ཕ་རོལ་སེམས་ཤེས་ཏེ་གཉིས་དང་ལྡན། ཟག་མེད་འཕགས་ལམ་སྐད་ཅིག་མ་དང་པོ་སྡུག་བསྔལ་ཆོས་བཟོད་ཚོགས་བཅས་ཀྱི་སྐབས་སུ་ཀུན་རྫོབ་གཅིག་པུ་དང་ལྡན། དེ་སྐད་ཅིག་མ་གཉིས་པ་སྡུག་བསྔལ་ཆོས་ཤེས་ཀྱི་གནས་སྐབས་སུ་གསུམ་དང་ལྡན་ཏེ། ཀུན་རྫོབ་ཤེས་པ་སྡུག་བསྔལ་ཤེས་པ། ཆོས་ཤེས་ཏེ་གསུམ་དང་ལྡན་པའི་ཕྱིར། དེ་ཡན་ཆད་ཀྱི་བཞིའི་གནས་སྐབས་སུ་ཤེས་པ་རེ་རེ་འཕེལ་བ་ཡིན་ཏེ། སྡུག་བསྔལ་རྗེས་ཤེས་ཀྱི་གནས་སྐབས་སུ་རྗེས་ཤེས་དང་ལྡན། ཀུན་འབྱུང་ཆོས་ཤེས་ལ་སྔར་གྱི་སྟེང་དུ་ཀུན་འབྱུང་ཤེས་པ།
འགོག་པ་ཆོས་ཤེས་ལ་འགོག་པ་ཤེས་པ། ལམ་ཆོས་ཤེས་ལ་ལམ་ཤེས་པ་སྟེ། རེ་རེ་འཕེལ་བའི་ཚུལ་དུ་ལྡན། མཐོང་ལམ་དུ་ཐོབ་ཚུལ་ལ། ། མཐོང་ལམ་དུ་ཐོབ་ཚུལ། ལམ་གཞན་དུ་ཐོབ་ཚུལ། ཤེས་པ་གཞན་གྱིས་ཐོབ་ཚུལ་དང་གསུམ། དང་པོ་ནི། མཐོང་ལམ་བཟོད་པ་བརྒྱད་ཤེས་པ་བདུན་ཏེ་བཅོ་ལྔ་ལ་རང་དུས་སུ་སྐྱེས་པའི་ཐོབ་པ་ད་ལྟར་བ་དང་། དེ་དང་རིགས་འདྲ་བའི་ཐོབ་པ་མ་འོངས་པ་གཉིས་ལྡན།
རྗེས་ཤེས་གསུམ་གྱི་མཇུག་ཏུ་ཀུན་རྫོབ་ཤེས་པ་རེ་རེ་ཐོབ་ཏེ་གསུམ་གྱི་མཇུག་ཏུ་བྱུང་བའི་ཀུན་རྫོབ་ཤེས་པ་དེ་ལ་མངོན་པར་རྟོགས་པའི་མཐའ་ཞེས་ཀྱང་བྱ་སྟེ། བདེན་པ་རེ་རེ་རྟོགས་པའི་མཇུག་ཏུ་བྱུང་པའི་ཕྱིར། མི་སྐྱེ་བའི་ཆོས་ཅན་ཞེས་བྱ་ཏེ། དེ་རྒྱུན་ལྡན་གྱི་འཕགས་པ་མེད་པའི་ཕྱིར། དེས་རང་རང་གི་ས་དང་འོག་སའི་ཀུན་རྫོབ་ཤེས་པ་གཉིས་གཉིས་སྐྱེད་པར་བྱེད་དེ། དཔེར་ན་སྡུག་བསྔལ་རྗེས་ཤེས་ཀྱི་མཇུག་ཏུ་བྱུང་བའི་ཀུན་རྫོབ་ཤེས་པ་སྐྱེད་པ་དེ་ལ་ཡང་སྡུག་བསྔལ་རྗེས་ཤེས་བསམ་གཏན་དང་པོའི་དངོས་གཞིའི་ངོ་བོར་སྐྱེས་པའི་ཚེ། བསམ་གཏན་དང་པོའི་ཀུན་རྫོབ་ཤེས་པ་དང་། འོག་ས་འདོད་པའི་ཀུན་རྫོབ་ཤེས་པ་གཉིས་སྐྱེད། སྡུག་བསྔལ་རྗེས་ཤེས་དེ་བསམ་གཏན་བཞི་པའི་དངོས་གཞིའི་ངོ་བོར་སྐྱེས་པའི་ཚེ། བསམ་གཏན་བཞི་པའི་ཀུན་རྫོབ་ཤེས་པ་ནས།
འདོད་པའི་ཀུན་རྫོབ་ཤེས་པའི་བར་ལྔ་སྐྱེད་པ་ཡིན་ནོ། ། འགོག་པ་རྗེས་ཤེས་ཀྱི་མཇུག་ཏུ་བྱུང་བའི་ཀུན་རྫོབ་ཤེས་པ་ནི། མཐར་ཆོས་དྲན་པ་ཉེར་བཞག་གི་ངོ་བོར་སྐྱེས་པ་ཡོད། དམིགས་པ་ནི། རང་རང་གི་བདེན་པ་ལ་དམིགས། རྣམ་པ་ནི། དེ་དང་དེའི་རྣམ་པ་དང་ལྡན་པ་ཡིན། དེ་ཡང་སྦྱོར་ལམ་འབད་པའི་སྒོ་ནས་ཐོབ། གཉིས་པ་ལ། སྒོམ་ལམ་དུ་ཐོབ་ཚུལ་དང་།
མི་སློབ་ལམ་དུ་ཐོབ་ཚུལ་གཉིས། དང་པོ་ནི། བཅུ་དྲུག་པ་ལམ་རྗེས་ཤེས་འདོད་པ་ལ་ཆགས་པ་དང་བྲལ་བ་སྟེ། བསམ་གཏན་གྱི་དངོས་གཞི་མ་ཐོབ་ན་ཤེས་པ་དྲུག་ལྡན་ཏེ། ཆོས་ཤེས། རྗེས་ཤེས། བདེན་པ་བཞི་ཤེས་སྟེ་དྲུག་ལྡན་པའི་ཕྱིར། འདོད་པ་ལ་ཆགས་པ་དང་བྲལ་ན་ཕ་རོལ་སེམས་ཤེས་ཏེ་བདུན་དང་ལྡན། དེའི་གོང་མ་སྒོམ་ལམ་ཆེ་འབྲིང་ཆུང་གསུམ་གྱི་གནས་སུ་བདུན་ལྡན་ཏེ། ཀུན་རྫོབ་ཤེས་པ།
ཆོས་ཤེས། རྗེས་ཤེས། བདེན་པ་བཞི་ཤེས་བཞི་སྟེ་བདུན་ལྡན་པའི་ཕྱིར། འདོད་པ་ལ་ཆགས་པ་དང་བྲལ་ན་ཕ་རོལ་སེམས་ཤེས་ཏེ་བརྒྱད་ལྡན། ས་བདུན་ནི། བསམ་གཏན་བཞི་གཟུགས་མེད་དང་པོ་གསུམ་སྟེ་བདུན་ལ་རྒྱལ་བར་བྱེད་པའི་བར་ཆད་མེད་ལམ། མངོན་ཤེས་ཐོབ་པར་བྱེད་པའི་བར་ཆད་མེད་ལམ། དགྲ་བཅོམ་པ་མི་གཡོ་བའི་ཆོས་ཅན་ཐོབ་པར་བྱེད་པའི་བར་ཆད་མེད་ལམ། གོང་མ་སྲིད་རྩེའི་ཉོན་མོངས་པ་བརྒྱད་ལས་གྲོལ་བར་བྱེད་པའི་བར་ཆད་མེད་ལམ་གྱི་གནས་སྐབས་སུ་ཤེས་པ་བདུན་ཏེ། གོང་གིས་ཕ་རོལ་སེམས་ཤེས་མ་གཏོགས་པའི་བདུན་དང་ལྡན་པའི་ཕྱིར།
སློབ་པ་དབང་རྟུལ་དབང་རྣོན་སྦྱོང་བར་བྱེད་པའི་རྣམ་གྲོལ་ལམ་གྱི་གནས་སྐབས་སུ་ཤེས་པ་དྲུག་དང་ལྡན་ཏེ། ཆོས་ཤེས། རྗེས་ཤེས། བདེན་པ་བཞི་ཤེས་ཏེ་དྲུག་ལྡན་པའི་ཕྱིར། བསམ་གཏན་གྱི་དངོས་གཞི་ཐོབ་ན། ཕ་རོལ་སེམས་ཤེས་ཏེ་བདུན་དང་ལྡན། དེ་བར་ཆད་མེད་ལམ་གྱི་གནས་སྐབས་སུ་ཕ་རོལ་སེམས་ཤེས་མ་གཏོགས་པ་གོང་མ་དྲུག་པོ་དེ་དང་ལྡན། སྲིད་རྩེ་ལས་རྒྱལ་བ་སྟེ་སྲིད་རྩེའི་ཉོན་མོངས་སྤོང་བའི་བར་ཆད་མེད་ལམ་ལ་ཤེས་པ་དྲུག་དང་ལྡན་ཏེ། བཤད་མ་ཐག་པའི་དྲུག་པོ་དེ་དང་ལྡན་པའི་ཕྱིར། མི་སློབ་ལམ་པ་དབང་རྟུལ་གྱི་རྒྱུད་ལ་སྐད་ཅིག་དང་པོའི་གནས་སྐབས་སུ་ཟད་པ་ཤེས་པ་ལ་སོགས་པ་ཆོས་དགུ་དང་ལྡན་པའི་མི་སྐྱེ་བའི་ཤེས་པ་མི་ཐོབ།
དགྲ་བཅོམ་པ་མི་གཡོ་བའི་ཆོས་ཅན་གྱིས་ནི། ཤེས་པ་བཅུ་ཀ་ཐོབ། དགྲ་བཅོམ་པ་དབང་རྟུལ་མི་གཡོ་བའི་ཆོས་ཅན་དུ་འཕོ་བ་ལ་རྣམ་གྲོལ་ལམ་དགུ་ཡོད་པའི་ཐ་མ་དགུ་པ་དེའི་ཤེས་པ་བཅུ་ཀ་ཐོབ། སྔར་བཤད་པ་ལས་ལྷག་མ་བསམ་གཏན་བཞི་གཟུགས་མེད་དང་པོ་གསུམ་རྒྱལ་བའི་རྣམ་གྲོལ་ལམ་མངོན་ཤེས་ཐོབ་པའི་རྣམ་གྲོལ་ལམ། མི་སྐྱེ་བའི་ཆོས་ཅན་ཐོབ་པར་བྱེད་པའི་རྣམ་གྲོལ་ལམ། བསམ་གཏན་སྤེལ་སྒོམ་ཐོབ་པར་བྱེད་པའི་རྣམ་གྲོལ་ལམ། སྲིད་རྩེའི་ཉོན་མོངས་པ་དང་པོ་བརྒྱད་ལས་གྲོལ་བར་བྱེད་པའི་རྣམ་གྲོལ་ལམ་གྱི་གནས་སྐབས་སུ་ཤེས་པ་བརྒྱད་ཐོབ་སྟེ། ཟད་པ་དང་མི་སྐྱེ་བ་ཤེས་པ་གཉིས་མ་གཏོགས་པའི་ཤེས་པ་བརྒྱད་ཐོབ་པའི་ཕྱིར། གཉིས་པ་ཤེས་པ་གཞན་གྱིས་ཐོབ་ཚུལ་ལ། ས་གོང་མ་ལ་ཆགས་བྲལ་བྱ་བའི་ཕྱིར་དུ།
དེ་ལ་བརྩོན་པར་བྱས་པས་དེའི་ཆགས་བྲལ་གྱི་ལམ་ཐོབ་པའི་ཚེ། ས་འོག་མ་ལ་ཆགས་བྲལ་ཐོབ་པའི་ཏིང་ངེ་འཛིན་ཐོབ་པ་ཡོད་པའི་ཕྱིར། ས་ཀུན་ལ་ཆགས་བྲལ་གྱི་ཡོན་ཏན་ཐོབ་པ་དེ་ཡང་། སྔོན་མེད་གསར་དུ་རྙེད་པ་ལ་འཇོག་གི དེ་རྒྱུན་ལྡན་དུ་ཡོད་པ་དེ་རྙེད་པས་དེའི་ཡོན་ཏན་ཐོབ་པར་མི་འཇོག་གོ ། ཐོབ་པ་ལ་ཡང་དབྱེ་བ་བཞི་ཡོད་དེ། རྙེད་པའི། བསྟེན་པའི། གཉེན་པོའི། ཐག་སྲིང་བའི་གཉེན་པོའི་ཐོབ་པ་དང་བཞི་ཡོད་པའི་ཕྱིར།
དེ་ཡང་དང་པོ་ནི་སྔར་མེད་གསར་དུ་སྐྱེ་བ་ལ་འཇོག་གོ ། གཉིས་པ་ནི། དེ་སྐད་ཅིག་གཉིས་པ་མན་ཆད་དུ་ལྡན་པ་ལ་འཇོག་གོ ། གསུམ་པ་ནི། སྤང་བྱ་སྤོང་བཞིན་པའི་གནས་སྐབས་ཀྱི་ཐོབ་པ་ལ་འཇོག བཞི་པ་ནི། སྤང་བྱ་ལས་གྲོལ་བའི་གནས་སྐབས་ཀྱི་ཐོབ་པ་ལ་འཇོག་གོ ། དེ་གཉིས་ནི་ཟག་པ་དང་བཅས་པའི་སྟེང་ནས་རྩིའོ། ། བཞི་པ་ཁྱད་པར་གྱི་ཆོས་ལ་ཐུན་མོང་མིན་པའི་ཡོན་ཏན་བཤད་པ་དང་། ཐུན་མོང་བའི་ཡོན་ཏན་བཤད་པ་གཉིས།
དང་པོ་ལ། མདོར་བསྟན། རྒྱས་པར་བཤད། དོན་བསྡུ་བ་དང་གསུམ། དང་པོ་ནི། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཡོད་དེ། སྟོབས་བཅུ། མི་འཇིགས་པ་བཞི། ཐུན་མོང་མ་ཡིན་པའི་དྲན་པ་ཉེ་བར་བཞག་པ་གསུམ། ཐུགས་རྗེ་ཆེན་པོ་དང་བཅོ་བརྒྱད་ཡོད་པའི་ཕྱིར།
གཉིས་པ་ལ། སྤྱིར་བསྟན་པ་དང་། སོ་སོར་བཤད་པ་གཉིས། དང་པོ་ལ། མཁྱེན་པའི་སྟོབས་དང་། སྐུའི་སྟོབས་གཉིས། དང་པོ་ལ་སོ་སོའི་ངོ་བོ། ། གང་ལ་བརྟེན་ནས་ཐོབ་པའི་ཚུལ། སྒྲ་བཤད་དང་གསུམ། དང་པོ་ནི།
གནས་དང་གནས་མིན་ལ་མཁྱེན་པའི་སྟོབས་ནི། ཤེས་པ་བཅུ་ཀའི་ངོ་བོར་སྐྱེས་པ་ཡོད། ལས་ཀྱི་རྣམ་སྨིན་མཁྱེན་པའི་སྟོབས་ནི། འགོག་ལམ་ཤེས་པ་མ་གཏོགས་པ་བརྒྱད་ཀྱི་ངོ་བོར་སྐྱེས་པ་ཡོད། བསམ་གཏན་གཟུགས་མེད་སོགས་མཁྱེན་པ་དང་། དབང་པོ་དང་། མོས་པ་དང་། ཁམས་མཁྱེན་པའི་སྟོབས་རྣམས་ལ། འགོག་པ་ཤེས་པ་མ་གཏོགས་པ་ཤེས་པ་དགུ་ཡོད། ལམ་མཁྱེན་པའི་སྟོབས་ནི།
ཁམས་རང་གི་ངོ་བོ་མཁྱེན་པའི་དབང་དུ་བྱས་ན། ཤེས་པ་དྲུག་གི་ངོ་བོར་སྐྱེས་པ་ཡོད་དེ། ཆོས་ཤེས། རྗེས་ཤེས་གཉིས། ཟད་པ་དང་མི་སྐྱེ་བ་ཤེས་གཉིས། ལམ་ཤེས་པ་ཕ་རོལ་སེམས་ཤེས་ཏེ་དྲུག་གི་ངོ་བོར་སྐྱེས་པ་ཡོད་པའི་ཕྱིར། ལམ་འབྲས་འཁོར་བཅས་རིག་པའི་དབང་དུ་བྱས་ན། ཤེས་པ་བཅུ་ཀའི་ངོ་བོར་སྐྱེས་པ་ཡོད། སྔོན་གནས་མཁྱེན་པའི་དང་། འཆི་འཕོ་དང་སྐྱེ་བ་མཁྱེན་པའི་སྟོབས་ནི།
ཀུན་རྫོབ་ཤེས་པ་ཁོ་ནའི་ངོ་བོར་སྐྱེ། ཟག་པ་ཟད་པ་མཁྱེན་པའི་སྟོབས་ལ། ཟག་པ་ཟད་པ་རང་གི་ངོ་བོ་མཁྱེན་པ་ལ་བྱེད་ན། ཤེས་པ་དྲུག་གི་ངོ་བོར་སྐྱེས་ཏེ། ཆོས་ཤེས། རྗེས་ཤེས་གཉིས། ཟད་པ་དང་མི་སྐྱེ་ཤེས་པ་གཉིས། འགོག་པ་ཤེས་པ། ཀུན་རྫོབ་ཤེས་པ་སྟེ། དྲུག་གི་ངོ་བོར་སྐྱེ་བ་ཡོད།
དེའི་ཐབས་ཤེས་པའི་དབང་དུ་བྱས་ན་ཤེས་པ་བཅུ་ཀའི་ངོ་བོར་སྐྱེས་པ་ཡིན། གཉིས་པ་ནི། སྔོན་གནས་མཁྱེན་པ་དང་། འཆི་འཕོ་དང་། སྐྱེ་བ་མཁྱེན་པ་ནི། བསམ་གཏན་གྱིས་དངོས་གཞི་ལ་རྟེན་ཅིང་། ལྷག་མ་རྣམས་ནི་ས་ཀུན་ལ་རྟེན་དུ་རུང་། གསུམ་པ་ནི། ཆོས་ཐམས་ཅད་ལ་བློས་ཐགས་ཐོགས་པ་མེད་པས་ན་སྟོབས་ཞེས་བྱའོ། ། གཉིས་པ་སྐུའི་སྟོབས་ནི།
མཁྱེན་པའི་སྟོབས་དེ་ལྟར་ཡིན་ན། སྐུའི་སྟོབས་ཇི་ཙམ་ཡོད་སྙམ་ན། བྱེ་བྱག་ཏུ་སྨྲ་བ་རྣམས་སྐུ་ལ་སྲེད་མེད་ཀྱི་བུའི་སྟོབས་དང་ལྡན་ཟེར། ཁ་ཅིག སྐུའི་སྟོབས་མཐའ་ཡས་པས་བཟུང་བར་མི་ནུས་ཟེར། མདོ་སྡེ་པ་རྣམས་སྐུའི་ཚིགས་རེ་རེ་ལ་གླང་པོ་ཆེ་ས་བསྲུངས་ཀྱི་བུའི་སྟོབས་རེ་རེ་ཡོད། གླང་པོ་ཆེ་དེ་ལ་སྟོབས་ཇི་ཙམ་ཡོད་སྙམ་ན། སྤོས་ཚན་རབ་གནོན་ཡན་ལག་སྟོབས་ཤེས་པ་ལྟར། གླང་པོ་ཆེ་ཕལ་པ་སྤོས་ཀྱི་གླང་པོ་ཆེ་ཚན་པོ་ཆེའི་གླང་པོ་ཆེ། རབ་གཞོན་ཡན་ལག་མཆོག་སྟོབས་མཆོག
བདུན་པ་ས་བསྲུངས་ཀྱི་བུ་རྣམས་བཅུ་འགྱུར་གྱིས་སྟོབས་ཆེ་བ་ཡོད་དོ། ། སྐུའི་སྟོབས་ཀྱིས་ངོ་བོ་ནི། རེག་བྱའི་སྐྱེ་མཆེད་དོ། ། གཉིས་པ་མི་འཇིགས་པ་བཞི་ནི། མི་འཇིགས་པ་ལ་བཞི་ཡོད་དེ། རང་དོན་རྟོགས་པ་ཕུན་སུམ་ཚོགས་སུ་དམ་བཅས་པ་ལ་མི་འཇིགས་པ་དང་། རང་དོན་སྤངས་པ་ཕུན་སུམ་ཚོགས་སུ་དམ་བཅས་པ་ལ་མི་འཇིགས་པ། གཞན་དོན་བར་ཆད་ཀྱི་ཆོས་དམ་བཅས་པ་ལ་མི་འཇིགས་པ། གཞན་དོན་ངེས་འབྱུང་གི་ལམ་དམ་བཅས་པ་ལ་མི་འཇིགས་པ་བཞིར་ཡོད་པའི་ཕྱིར། དེ་ཡང་རང་དོན་རྟོགས་པ་ཕུན་སུམ་ཚོགས་སུ་དམ་བཅས་པ་ལ་མི་འཇིགས་པ་ནི།
དང་པོ་གནས་དང་གནས་མིན་པ་མཁྱེན་པའི་སྟོབས་དང་ཚུལ་འདྲ་བར་ཤེས་པ་བཅུ་ཀའི་ངོ་བོར་སྐྱེས་པ་ཡིན། གཉིས་པ་རང་དོན་སྤངས་པ་ཕུན་སུམ་ཚོགས་སུ་དམ་བཅས་པ་ལ་མི་འཇིགས་པ་ནི། ཤེས་པ་བཅུ་པ་ཟག་པ་ཟད་པའི་སྟོབས་དང་ཚུལ་འདྲ་བར་ཟག་པ་ཟད་པ་འཕགས་པ་རང་གི་ངོ་བོ་རིག་པའི་དབང་དུ་བྱས་ན། ཤེས་པ་དྲུག་གི་ངོ་བོར་སྐྱེས་པ་ཡིན། འཁོར་བཅས་རིག་པའི་དབང་དུ་བྱས་ན། ཤེས་པ་བཅུ་ཀའི་དབང་དུ་སྐྱེས་པ་ཡིན། གསུམ་པ་གཞན་དོན་བར་ཆད་ཀྱི་ཆོས་དམ་བཅས་པ་ལ་མི་འཇིགས་པ་ནི། གཉིས་པ་ལས་ཀྱི་རྣམ་སྨིན་མཁྱེན་པའི་སྟོབས་དང་འདྲ་བར་འགོག་ལམ་མ་གཏོགས་པ་ཤེས་པ་བརྒྱད་ཀྱིས་ངོ་བོར་སྐྱེས་པ་ཡིན། གཞན་དོན་ངེས་འབྱུང་གི་ལམ་དམ་བཅས་པ་ལ་མི་འཇིགས་པ་ནི། བདུན་པ་ལམ་མཁྱེན་པའི་སྟོབས་དང་འདྲ་བར་རང་གི་ངོ་བོར་རིག་པའི་ཚེ།
ཤེས་པ་དྲུག་གི་ངོ་བོར་སྐྱེས། ལམ་འཁོར་བཅས་རིག་པའི་དབང་དུ་བྱས་ན་ཤེས་པ་བཅུ་ཀའི་དབང་དུ་སྐྱེས་པ་ཡིན། དྲན་པ་ཉེར་བཞག་པ་གསུམ་གྱི་ངོ་བོ་དྲན་པ་དང་ཤེས་བཞིན་ཡིན། དབྱེ་ན་གསུམ་སྟེ། ཆོས་ལ་གུས་པས་ཉན་པ་ལ་འདོད་ཆགས་ཀྱིས་དབྱེ་བ། ཆོས་ལ་གུས་པས་ཉན་པ་ལ་ཞེ་སྡང་གི་དབྱེ་བ། གུས་མ་གུས་གཉིས་ཀས་ཉན་པ་ལ་ཆགས་སྡང་གཉིས་ཀའི་དབྱེ་བ་གཉིས་སུ་ཡོད་པའི་ཕྱིར། བཞི་པ་ཐུགས་རྗེ་ཆེན་པོ་ནི། ངོ་བོ་ཀུན་རྫོབ་ཀྱི་ཤེས་པ་ཡིན་ནོ། ། ཆེ་བ་ལ་ལྔ་སྟེ།
ཚོགས་ཆེ་བ། རྣམ་པ་ཆེ་བ། སྤྱོད་ཡུལ་ཆེ་བ། མཉམ་པ་ཆེ་བ། ཆེས་ཆེ་བ་དང་ལྔ་ཡོད་པའི་ཕྱིར། འོ་ན་སྙིང་རྗེ་ཆེན་པོ་དང་ཁྱད་པར་ཅི་ཡོད་སྙམ་ན། ཁྱད་པར་ཡོད་དེ། ཐ་དད་དུ་བྱ་བ་རྣམ་པ་བརྒྱད་ཡོད་པའི་ཕྱིར། བརྒྱད་ནི་ངོ་བོ་དམིགས་རྣམ་ས་དང་རྒྱུད། ཐོབ་དོན་ལས་དང་རྣམ་པ་བརྒྱད།
ཅེས་པ་ལྟར། དམིགས་པ། རྣམ་པ། ངོ་བོ། ། ས་གང་ལ་རྟེན་པ། གང་ཟག་གང་གིས་རྒྱུད་ལ་ཡོད་པ། ཐོབ་པ། ལས། དོན་དང་བརྒྱད་དུ་ཡོད་ཅིང་། ཐུགས་རྗེ་ཆེན་པོ།
ངོ་བོ་དུག་གསུམ་དུ་མེད་པ། དམིགས་པ་ཁམས་ཀྱི་སེམས་ཅན་ལ་དམིགས། རྣམ་པ་སྡུག་བསྔལ་གསུམ་ཀ་དང་བྲལ་བའི་རྣམ་པ་ཅན། བསམ་གཏན་བཞི་པའི་རབ་མཐའ་ལ་རྟེན་པ། སངས་རྒྱས་ཁོ་ནའི་རྒྱུད་ལ་ཡོད་པ། སྲིད་རྩེ་ལ་ཆགས་བྲལ་བྱས་པའི་ཚུལ་གྱིས་ཐོབ་པ། ཁམས་གསུམ་གྱི་སེམས་ཅན་སྐྱོབ་པར་བྱེད་པའི་དོན་ཅན། ཕྲིན་ལས་ཁམས་གསུམ་སེམས་ཅན་ཐམས་ཅད་ལ་འཇུག་པའི་དོན་ཅན། སྙིང་རྗེ་ཆེན་པོ་ནི། ངོ་བོ་ཞེ་སྡང་མེད་པའི་ཆགས་གཏོགས།
རྣམ་པར་མི་འཚེ། དམིགས་པ་ནི་འདོད་པ་ཁམས་པའི་སེམས་ཅན་ཙམ་ལ་དམིགས། རྣམ་པ་ནི། གདུལ་བྱའི་སྡུག་བསྔལ་ཙམ་དང་བྲལ་བར་འདོད་པའི་རྣམ་པ་ཅན་དང་བསམ་གཏན་དང་པོའི་དངོས་གཞི་ལ་རྟེན་པ། ཉན་རང་ལ་སོགས་པའི་རྒྱུད་ལ་ཡོད་པ། འདོད་པ་ལ་ཆགས་བྲལ་བྱས་པའི་སྟོབས་ཀྱིས་ཐོབ་པ། འདོད་ཁམས་པའི་སེམས་ཅན་ཙམ་སྐྱོབ་པར་བྱེད་པའི་དོན་ཅན། ཕྲིན་ལས་འདོད་ཁམས་པའི་སེམས་ཅན་ལ་འཇུག་པ་ཡིན་ནོ། ། གསུམ་པ་དོན་བསྡུ་བ་ནི། སངས་རྒྱས་ཐམས་ཅད་ཀྱང་མཉམ་པ་ཉིད་གསུམ་དང་ལྡན་ཏེ།
རྒྱུ་ཚོགས་གཉིས་བསགས་པར་མཉམ། རང་དོན་ཆོས་སྐུ་ཐོབ་པར་མཉམ། འགྲོ་བ་སེམས་ཅན་ཐམས་ཅད་ཀྱི་དོན་བྱེད་པར་མཉམ་པའི་ཕྱིར། སྐུ་ཚེ་དང་རིགས་དང་། སྐུ་བོངས་ཚོད་ལ་སོགས་པ་མཉམ་པ་མིན་ཏེ། སྐུ་ཚེ་ལ་རིང་ཐུང་། རིགས་ལ་བྲམ་ཟེ་དང་རྒྱལ་པོའི་རིགས་སྐུ་བོངས་ཆེ་ཆུང་ལ་སོགས་པ་ཡོད་པའི་ཕྱིར། གཉིས་པ་ཐུན་མོང་བའི་ཡོན་ཏན་བཤད་པ་ལ། མདོར་བསྟན། རྒྱས་བཤད་གཉིས།
དང་པོ་ནི། སློབ་པ་འཕགས་པའི་གང་ཟག་ལ་ནི། ཐུན་མོང་བའི་ཡོན་ཏན་དུ་མ་ཡོད་དེ། ཉོན་མོངས་མེད་པའི་ཏིང་ངེ་འཛིན། སྨོན་ནས་འཛིན་པའི་ཏིང་ངེ་འཛིན། སོ་སོ་ཡང་དག་པར་རིག་པ་སོགས་ཡོད་པའི་ཕྱིར། སོ་སོ་སྐྱེ་བོ་དང་ཐུན་མོང་བའི་ཡོན་ཏན་ཡོད་དེ། མངོན་ཤེས་དང་པོ་ལྔ། བསམ་གཏན་བཞི། གཟུགས་མེད་བཞི།
བྱམས་སོགས་ཚད་མེད་བཞི་རྣམས་སུ་ཡོད་པའི་ཕྱིར། གཉིས་པ་ལ། འཕགས་པ་དང་ཐུན་མོང་བའི་ཡོན་ཏན་བཤད་པ་དང་། སོ་སོ་སྐྱེ་བོ་དང་ཐུན་མོང་བའི་ཡོན་ཏན་བཤད་པ་གཉིས། དང་པོ་ལ། ཉོན་མོངས་མེད་པའི་ཏིང་ངེ་འཛིན། སྨོན་ནས་མཁྱེན་པའི་ཏིང་ངེ་འཛིན། སོ་སོར་ཡང་དག་པར་རིག་པ། ཞར་བྱུང་བསམ་གཏན་གྱིས་རབ་མཐའ་ངོས་བཟུང་བ་དང་བཞི། དང་པོ་ནི།
ཉོན་མོངས་མེད་པའི་ཏིང་ངེ་འཛིན་དེ་ཀུན་རྫོབ་ཤེས་པའི་ངོ་བོར་སྐྱེ་བ། བསམ་གཏན་བཞི་པའི་རབ་མཐའ་ལ་རྟེན་པ། དགྲ་བཅོམ་པ་མི་གཡོ་བའི་ཆོས་ཅན་ཁོ་ནའི་རྒྱུད་ལ་ཡོད། མིའི་རྟེན་ལ་སྐྱེ་བར་བྱེད་ཅིང་། དམིགས་པ་ནི། འདོད་པའི་སར་གཏོགས་པའི་ཉོན་མོངས་པ་མ་སྐྱེས་པ་སྟེ། སྐྱེ་རུང་མ་སྐྱེས་པའི་ཆོས་ཅན་གཞིར་བཅས་ལ་དམིགས་པའི་ཁྱད་ཆོས་དང་ལྡན་པ་ཡིན། གཉིས་པ་ནི། སྨོན་ནས་ཤེས་པའི་ཏིང་ངེ་འཛིན་དེའང་ཉོན་མོངས་མེད་པའི་ཏིང་ངེ་འཛིན་གྱིས་དམིགས་པ་མ་གཏོགས། གཞན་རྣམས་ཇི་ལྟ་བ་བཞིན་དུ་མཚུངས་ཤིང་།
འདིའི་དམིགས་པ་ནི་ཆོས་ཐམས་ཅད་ལ་དམིགས་སོ། ། གསུམ་པ་སོ་སོ་ཡང་དག་པར་རིག་པ་ནི། སྔ་མ་བཞིན་དུ་བསམ་གཏན་བཞི་པའི་རབ་མཐའ་ལ་རྟེན་པ། མི་གཡོ་བའི་ཆོས་ཅན་གྱི་རྒྱུད་ལ་ཡོད་ལ། མིའི་རྟེན་ལ་སྐྱེད་པར་བྱེད་པ་ཡིན། དེ་ལ་དབྱེ་ན་བཞི་སྟེ། ཆོས་སོ་སོར་ཡང་དག་པར་རིག་པ། དོན། ངེས་པའི་ཚིག སྤོབས་པ་སོ་སོར་ཡང་དག་པར་རིག་པ་དང་བཞི་ཡོད་པའི་ཕྱིར།
དེ་ཡང་དང་པོ་གསུམ་ནི། རིམ་པ་བཞིན་དུ། མིང་དང་། དོན་དང་། ངག་ལ་དམིགས་པ་ཡིན་ནོ། ། བཞི་པ་ནི། རིགས་པའི་ཆོས་ཐགས་ཐོགས་མེད་པར་མངོན་པར་བརྗོད་པའི་ངག་དང་། ལམ་ལ་དབང་བ་ཡིན་ཅིང་། དམིགས་པ་ཡང་དེ་གཉིས་ལ་དམིགས་པ་ཡིན་ནོ། ། དེ་ཡང་འགོག་ཤེས་མ་གཏོགས་ཤེས་པ་དགུའི་ངོ་བོར་སྐྱེ།
རྟེན་ནི་ས་ཐམས་ཅད་ལ་རྟེན་པ་ཡིན། དོན་སོ་སོར་ཡང་དག་པར་རིག་པ་ནི། ཟག་པ་ཟད་པ་མཁྱེན་པའི་སྟོབས་དང་འདྲ་བར་དོན་གྱི་གཙོ་བོ་ཉན་ནས་ངོ་བོ་རིག་པའི་ཆ་ནས་ཤེས་པ་དྲུག་གི་ངོ་བོར་སྐྱེ། འཁོར་བཅས་རིག་པའི་དབང་དུ་བྱས་ན་ཤེས་པ་བཅུ་ཀའི་ངོ་བོར་སྐྱེ། རྟེན་ནི་ས་ཀུན་ལ་རྟེན་དུ་རུང་། ཆོས་སོ་སོར་ཡང་དག་པར་རིག་པ་ནི། ཀུན་རྫོབ་ཀྱི་ཤེས་པ་འདོད་པ་དང་བསམ་གཏན་གྱི་སེམས་ལ་རྟེན་པ་ཡིན་ནོ། ། ངེས་པའི་ཚིག་སོ་སོ་ཡང་དག་པར་རིག་པ་ནི། འདོད་པ་དང་བསམ་གཏན་དང་པོའི་སེམས་ལ་རྟེན་པ་ཡིན་ཅིང་། ངོ་བོ་ཀུན་རྫོབ་ཤེས་པ་ཡིན་ཏེ།
སོ་སོར་ཡང་དག་པར་རིག་པ་དེ་དག་ཀྱང་ཐོབ་པའི་ཚེ། ཚང་བར་ཐོབ་པ་ཡིན་གྱི་གང་རུང་གཅིག་ཐོབ་ནས་ལྷག་མ་རྣམས་མ་ཐོབ་པ་ནི་མེད་དོ། ། དེ་ནས་ཉོན་མོངས་པ་མེད་པའི་ཏིང་ངེ་འཛིན། སྨོན་ནས་མེད་པའི་ཏིང་ངེ་འཛིན། སོ་སོར་ཡང་དག་པར་རིག་པ་ནི་ངེས་པའི་ཚིག་སོ་སོར་ཡང་དག་པ་མ་གཏོགས་པ་ལྷག་མ་གསུམ་དང་། ཟག་པ་ཟད་པའི་མངོན་ཤེས་རྣམས་ནི། བསམ་གཏན་བཞི་པའི་རབ་མཐའ་ལ་རྟེན་པ་ཡིན། བཞི་པ་བསམ་གཏན་བཞི་པའི་རབ་མཐའ་ངོས་བཟུང་བ་ནི། བསམ་གཏན་བཞི་པའི་རབ་མཐའ་དེ་ཤེས་པ་དྲུག་གི་ངོ་བོར་སྐྱེ་ཞིང་། དེ་ཡང་འདོད་སེམས་རྩེ་གཅིག་པ་ནས་སྲིད་རྩེའི་བར་ལ།
ཡར་འོང་ལུགས་མཐུན་དང་། མར་འོང་ལུགས་མི་མཐུན་གྱི་ཚུལ་གྱིས་མཉམ་པར་བཞག་ཅིང་། སླར་ཡང་བསམ་གཏན་བཞི་པའི་བར་དུ་ལུགས་མཐུན་དུ་མཉམ་པར་བཞག་སྟེ། བསམ་གཏན་བཞི་པ་ལ་ཆེ་འབྲིང་ཆུང་གསུམ་དུ་འཕེལ་བའི་རབ་ཏུ་ཕྱིན་པས་ཏེ། ཆེན་པོ་དེ་བསམ་གཏན་བཞི་པའི་རབ་མཐའ་འཇོག་གོ ། དེ་ཡང་སངས་རྒྱས་ཀྱིས་འབད་མེད་དུ་ཐོབ་ཅིང་དེ་ལས་གཞན་པ་རྣམས་ནི་སྦྱོར་བ་འབད་པ་དང་བཅས་པའི་ཚུལ་གྱིས་ཐོབ། གསུམ་པ་སོ་སོ་སྐྱེ་བོ་དང་ཐུན་མོང་བའི་ཡོན་ཏན་བཤད་པ་ལ། མངོན་ཤེས་དྲུག་གི་ངོ་བོ་དང་། ཁྱད་པར་གྱི་ཆོས་གཉིས། དང་པོ་ནི།
མངོན་ཤེས་ལ་དྲུག་ཡོད་དེ། རྫུ་འཕྲུལ་གྱི་མངོན་ཤེས། ལྷའི་རྣ་བའི་མངོན་ཤེས། གཞན་སེམས་ཤེས་པའི་མངོན་ཤེས། སྔོན་གྱི་གནས་རྗེས་སུ་དྲན་པའི་མངོན་ཤེས། ལྷའི་མིག་གི་མངོན་ཤེས། ཟག་པ་ཟད་པའི་མངོན་ཤེས་དང་དྲུག་ཡོད་པའི་ཕྱིར། དེ་དག་ནི་རང་ཐོབ་པར་བྱེད་པའི་གེགས་ལས་རྣམ་པར་གྲོལ་བའི་ཤེས་རབ་མཚུངས་ལྡན་དང་བཅས་པ་གཅིག་གིས་སྟེང་དུ་འཇོག་གོ ། དེ་ཡང་གསུམ་པ་དང་དྲུག་པ་མ་གཏོགས་པ་བཞི་ནི།

ཀུན་རྫོབ་ཀྱི་ཤེས་པ་ཡིན་ཞིང་། གཞན་སེམས་ཤེས་པའི་མངོན་ཤེས་ནི། ཆོས་ཤེས། རྗེས་ཤེས། ལམ་ཤེས་པ། ཀུན་རྫོབ་ཤེས་པ། ཕ་རོལ་སེམས་ཤེས་དང་ལྔའི་ངོ་བོར་སྐྱེས། ཟག་པ་ཟད་པའི་མངོན་ཤེས་ནི། རང་གིས་རང་ངོ་ཤེས་པའི་དབང་དུ་བྱས་ན་ཤེས་པ་དྲུག འཁོར་བཅས་རིག་པའི་དབང་དུ་བྱས་ན། ཤེས་པ་བཅུ་ཀའི་ངོ་བོར་སྐྱེ་བ་ནི།
ཟག་པ་ཟད་པ་མཁྱེན་པའི་སྟོབས་ཇི་ལྟ་བ་བཞིན་ནོ། ། གཉིས་པ་ལ་སྤྱིར་བསྟན་པ་དང་། བྱེ་བྲག་ཏུ་བཤད་པ་གཉིས། དང་པོ་ལ། སའི་ཁྱད་པར། དྲན་པ་ཉེར་བཞག་གི་ཁྱད་པར། ངོ་བོའི་ཁྱད་པར། ཚུལ་ཁྲིམས་གསུམ་གྱི་ཁྱད་པར་རོ། ། དང་པོ་ནི། མངོན་ཤེས་དང་པོ་ལྔ་ནི།
བསམ་གཏན་གྱི་དངོས་གཞི་ཙམ་ལ་བརྟེན་ཅིང་། དྲུག་པ་ནི་བསམ་གཏན་བཞི་པའི་དངོས་གཞི་ལ་བརྟེན་ནོ། ། དམིགས་པ་ནི། རང་ས་དང་འོག་སའི་ཆོས་རྣམས་ལ་དམིགས་པ་སྟེ། བསམ་གཏན་དང་པོའི་དངོས་གཞིའི་སེམས་ལ་བརྟེན་ནས་ཐོབ་པའི་ཚེ། རང་ས་བསམ་གཏན་དང་པོ་དང་། འོག་ས་འདོད་པ་ལ་དམིགས། བསམ་གཏན་བཞི་པ་ལ་བརྟེན་པའི་ཚེ། རང་ས་བསམ་གཏན་བཞི་པ་དང་། འོག་ས་བསམ་གཏན་གཉིས་པ་སོགས་ལ་དམིགས་པ་ཡིན།
ཐོབ་པའི་ཚེ་སྐྱེ་བ་སྔ་མ་ལ་འདྲེས་པར་བྱས་ན་འབད་མེད་དུ་ཐོབ། དེ་མ་བྱས་ན་ཆགས་བྲལ་འབད་པ་དང་བཅས་ཏེ་ཐོབ་བོ། ། གཉིས་པ་ནི། གསུམ་པ་གཞན་སེམས་ཤེས་པ་ནི། ལུས་དྲན་པ་ཉེར་བཞག་མ་གཏོགས། དྲན་པ་ཉེར་བཞག་གསུམ་གྱི་ངོ་བོར་སྐྱེ། རྫུ་འཕྲུལ་གྱི་མངོན་ཤེས། ལྷའི་རྣ་བ་དང་མིག་གི་མངོན་པར་ཤེས་པ་རྣམས། དང་པོ་ལུས་དྲན་པ་ཉེར་བཞག་གི་ངོ་བོར་སྐྱེ། དེ་དག་གིས་ཤུགས་ལ་སྔོན་གནས་རྗེས་སུ་དྲན་པའི་མངོན་ཤེས་དང་།
མངོན་ཤེས་དྲུག་པ་ནི་དྲན་པ་ཉེར་བཞག་བཞི་ཀའི་ངོ་བོར་སྐྱེ་བ་ཡིན་ནོ། ། གསུམ་པ་ནི། ལྷའི་མིག་དང་རྣ་བའི་མངོན་ཤེས་ནི་མཐའ་གཅིག་ཏུ་ལུང་མ་བསྟན་ཡིན། ལྷག་མ་རྣམས་ནི་དགེ་བ་ཡིན་ནོ། ། བཞི་པ་རིག་པའི་ཁྱད་པར་ནི། སྔོན་གནས་རྗེས་སུ་དྲན་པའི་མངོན་ཤེས་སོགས་ཕྱི་མ་གསུམ་ནི། གོ་རིམ་བཞིན། སྔོན་གྱི་མཐའ། ཕྱི་མའི་མཐའ། ད་ལྟར་གྱི་མཐའ་གསུམ།
རིག་པ་ཡིན་ཅིང་། དགྲ་བཅོམ་པའི་དེ་གསུམ་ལ་རིག་པ་ཞེས་བྱ་སྟེ། དུས་གསུམ་གྱི་མཐའ་ལ་རྨོངས་པའི་མ་རིག་པ་ཟློག་པའི་མངོན་ཤེས་ཡིན་པས་སོ། ། དགྲ་བཅོམ་པའི་རྒྱུད་ཀྱི་མངོན་ཤེས་དྲུག་པ་དེ་ནི། མི་སློབ་པའི་ལམ་ཡང་ཡིན་ལ་མངོན་ཤེས་ཀྱང་ཡིན། མི་སློབ་པའི་རྒྱུད་ཀྱི་སྔོན་གནས་རྗེས་སུ་རིག་པའི་མངོན་ཤེས་དང་། ལྷའི་མིག་གི་མངོན་ཤེས་གཉིས་ནི་མི་སློབ་པའི་རྒྱུད་ཀྱི་མངོན་ཤེས་ཞེས་བྱ་སྟེ། མི་སློབ་པའི་རྒྱུད་ལ་ཡོད་པས་སོ། ། མི་སློབ་པའི་ལམ་ནི་མིན་ནོ། ། སློབ་པའི་རྒྱུད་ལ་མངོན་ཤེས་དྲུག་ཀ་ཡོད་ཀྱང་།
རིག་པ་ཞེས་མ་བཤད་དེ། སེམས་རྒྱུད་མ་རིག་པས་བཅིངས་པའི་མངོན་ཤེས་ཡིན་པའི་ཕྱིར། ལྔ་པ་ཆོ་འཕྲུལ་གསུམ་གྱི་ཁྱད་པར་ནི། ཆོ་འཕྲུལ་དེ་ལ་རྣམ་པ་གསུམ་སྟེ། སྐུ་རྫུ་འཕྲུལ་གྱི་ཆོ་འཕྲུལ་ལོ། ། གསུང་ཀུན་ཏུ་བརྗོད་པའི་ཆོ་འཕྲུལ་ལོ། ། ཐུགས་རྗེས་སུ་བསྟན་པའི་ཆོ་འཕྲུལ་གསུམ་ཡོད་པའི་ཕྱིར། དེ་ཡང་རྫུ་འཕྲུལ་ཀྱི་མངོན་ཤེས་ནི། དང་པོ་ཡིན་ཅིང་། གསུམ་པ་གཞན་སེམས་ཡིན་པའི་མངོན་ཤེས་ནི་གཉིས་པ།
དྲུག་པ་ཟག་པ་ཟད་པའི་མངོན་ཤེས་ནི་གསུམ་པ་ཐུགས་རྗེས་སུ་བསྟན་པའི་ཆོ་འཕྲུལ་ཡིན་ནོ། ། དེ་ཡང་ཐུགས་རྗེས་སུ་བསྟན་པའི་ཆོ་འཕྲུལ་ནི་ཆོ་འཕྲུལ་གྱི་མཆོག་ཡིན། སྒྲིབ་གཉིས་སྤོང་བའི་ཚུལ་ལ། མ་འཁྲུལ་བ་དང་། སེམས་ཅན་ལ་ཕན་པ་སྒྲུབ་པ་དང་། གདུལ་བྱ་ཡིད་འོང་གི་འབྲས་བུ་ལ་སྦྱོར་བར་བྱེད་པའི་ཕྱིར་རོ། ། གཉིས་པ། སོ་སོར་བཤད་པ་ལ། རྫུ་འཕྲུལ་གྱི་མངོན་ཤེས་བཤད་པ། ལྷའི་མིག་དང་རྣ་བ་བཤད་པ།
སྐྱེས་ཐོབ་སོགས་ཀྱི་ཁྱད་པར་དང་གསུམ། དང་པོ་རྫུ་འཕྲུལ་གྱི་ངོ་བོ་འབྲས་བུ་དང་བཅས་པ། སྤྲུལ་སེམས་ཡུལ་དང་བཅས་པ། སྤྲུལ་པ་བྱེད་ཚུལ་ཞར་བྱུང་དང་བཅས་པ། རྫུ་འཕྲུལ་གྱི་དབྱེ་བ་དང་བཞི། དང་པོ་ནི། སྤྲུལ་པ་དང་འགྲོ་བ་སྣ་ཚོགས་འབྱོར་བར་བྱེད་པའི་ཏིང་ངེ་འཛིན་མཚུངས་ལྡན་དང་བཅས་པ་ལ་འཇོག་པར་བྱེད། དེ་ལས་ནི། ལུས་སྤྲུལ་པ་དང་འགྲོ་བ་གསུམ་གྱི་བྱ་བ་བྱེད། འགྲོ་བ་གསུམ་ནི་ཡིད་མགྱོགས་ཀྱི་འགྲོ་བ།
ཕྱིན་བྱེད་ཀྱི་འགྲོ་བ། མོས་པ་ལས་བྱུང་བའི་འགྲོ་བ་གསུམ་མོ། ། དང་པོ་ནི། གང་དུ་འགྲོ་བའི་གནས་དེ་ཡིད་ལ་བསམ་པ་ཙམ་གྱིས་དེར་འགྲོ་ནུས་པ་ལ་བྱེད། གཉིས་པ་ནི་བྱ་འཕུར་བ་ལྟར་མྱུར་དུ་བགྲོད་ནུས་པ་ལ་བྱེད། གསུམ་པ་ནི་ཐག་རིང་པོའི་གནས་ཀྱང་ཐག་ཐུང་ངུར་མོས་པ་བྱས་པའི་སྒོ་ནས་མྱུར་དུ་བགྲོད་ནུས་པ་ལ་བྱེད། དང་པོ་དེ་སྟོན་པ་སངས་རྒྱས་ཁོ་ན་ལ་ཡོད། ཕྱི་མ་གཉིས་ནི། ཉན་ཐོས་སོགས་ལ་ཡོད། སྤྲུལ་པ་ལ་གཉིས་ཡོད་དེ།
འདོད་པར་གཏོགས་པའི་སྤྲུལ་པ་དང་གཟུགས་སུ་གཏོགས་པའི་སྤྲུལ་པ་གཉིས་ཡོད་པའི་ཕྱིར། འདོད་པའི་སས་བསྡུས་པའི་སྤྲུལ་པ་ལ་སྒྲ་མ་གཏོགས་པའི་ཕྱིའི་སྐྱེ་མཆེད་བཞིར་ཡོད། དེ་རེ་རེ་ལ་རང་རྒྱུད་ཀྱིས་བསྡུས་པ་དང་། གཞན་རྒྱུད་ཀྱིས་བསྡུས་པ་གཉིས་གཉིས་ཡོད། ཡང་ན་སེམས་ཀྱིས་ཟིན་མ་ཟིན་གཉིས་གཉིས་ཡོད། གཟུགས་ཀྱི་སས་བསྡུས་པའི་སྤྲུལ་པའི་ཡུལ་ལ་གཟུགས་དང་རེག་བྱ་གཉིས། དེ་རེ་ལ་རང་རྒྱུད་ཀྱིས་ཟིན་མ་ཟིན་གཉིས་ཡོད་དོ། ། དེ་དག་ལ་སྤྲུལ་སེམས་ཀྱི་སྣ་ཚོགས་སུ་སྤྲུལ་པར་བྱེད་པའི་སྤྲུལ་སེམས་དེ་དག་ཀྱང་ནི་བཅུ་བཞི་ཡོད་དེ། བསམ་གཏན་དང་པོའི་དངོས་གཞིའི་འབྲས་བུ་གྱུར་པའི་སྤྲུལ་སེམས་ལ་གཉིས་ཡོད་པ་ནས། བསམ་གཏན་བཞི་པའི་དེའི་འབྲས་བུ་གྱུར་བ་དེ་ལ་ལྔའི་བར་དུ་ཡོད་པའི་ཕྱིར་ཏེ།
དང་པོ་ལ་རང་ས་བསམ་གཏན་དང་པོས་བསྡུས་པའི་སྤྲུལ་སེམས་དང་། འོག་ས་འདོད་པའི་སས་བསྡུས་པའི་སྤྲུལ་སེམས་གཉིས། བསམ་གཏན་གཉིས་པའི་སྙོམས་འཇུག་གི་འབྲས་བུར་གྱུར་པའི་སྤྲུལ་སེམས་ལ་ཡང་། རང་སས་བསྡུས་པའི། འོག་ས་བསམ་གཏན་དང་པོས་བསྡུས་པའི། འདོད་པས་བསྡུས་པའི་སྤྲུལ་སེམས་གསུམ་དུ་ཡོད། བསམ་གཏན་གསུམ་པའི་དེའི་འབྲས་བུར་གྱུར་པའི་རང་ས་མན་ཆད་བཞིས་བསྡུས་པའི་སྤྲུལ་སེམས་བཞི་ཡོད། བསམ་གཏན་བཞི་པའི་དངོས་གཞིའི་སྙོམས་འཇུག་གི་འབྲས་བུར་གྱུར་པའི་སྤྲུལ་སེམས་དེ་ལ། བསམ་གཏན་བཞི་འདོད་པ་དང་ལྔས་བསྡུས་པའི་སྤྲུལ་སེམས་ལྔར་ཡོད་པའི་ཕྱིར། དེས་ན་འོག་སའི་སྙོམས་འཇུག་གི་འབྲས་བུར་གྱུར་པའི་གོང་སའི་སྤྲུལ་སེམས་ནི་མེད་དོ། །
སྤྲུལ་སེམས་ནི། བསམ་གཏན་གྱི་དངོས་གཞི་བཞིན་དུ་འོག་ས་ཆགས་བྲལ་བྱས་པས་ཐོབ། སྤྲུལ་སེམས་དེ་ཡང་དང་པོར་དངོས་གཞི་དག་པ་ལ་སྐྱེ། སྐད་ཅིག་གཉིས་པ་ཕན་ཆད་རང་གི་རིགས་འདྲ་སྔ་མ་ལས་འབྱུང་། སྤྲུལ་སེམས་དེ་ལས་ཀྱང་འབྲས་བུ་གཉིས་འབྱུང་བ་ཡོད་དེ། རང་གི་རིགས་འདྲ་ཕྱི་མ་དང་། སྙོམས་འཇུག་དག་པ་གཉིས་འབྱུང་བ་ཡིན་པའི་ཕྱིར། གསུམ་པ་ནི། སྤྲུལ་སེམས་དེ་དག་གིས་ཀྱང་། རང་སའི་སྤྲུལ་གཞི་ལ་སྤྲུལ་བར་བྱེད་ཀྱི།
གོང་སའི་ཡུལ་ལ་སྤྲུལ་བར་མི་བྱེད། སྤྲུལ་པ་དེ་སྨྲ་རུ་འཇུག་པའི་ཚེ། འོག་སའི་སེམས་ཀྱི་ཀུན་སློང་བྱས་ནས་ཀྱང་སྨྲ་བ་ཡོད་དེ། བསམ་གཏན་གཉིས་པའི་སྤྲུལ་སའི་སྨྲ་བའི་ཚེ། བསམ་གཏན་དང་པོའི་སས་བསྡུས་ཀྱིས་རྟོག་དཔྱོད་གཉིས་ཀྱིས་ཀུན་སློང་བྱས་ནས་སྨྲ་བ་ཡིན་པའི་ཕྱིར། དེ་ཡང་སྟོན་པ་ཡང་དག་པར་རྫོགས་པའི་སངས་རྒྱས་ནི། རང་གིས་མ་སྨྲས་པ། སྤྲུལ་པས་སྨྲ་བ་ནུས་ལ། དེ་ལས་གཞན་པ་རྣམས་ཀྱིས་སྤྲུལ་པ་པོས་སྨྲས་པའི་སྒོ་ནས་སྤྲུལ་པས་ཀྱང་སྨྲ་བར་བྱེད་པ་ཡིན་གྱིས། སྔ་མ་ལྟར་མི་ནུས་སོ། །
དེ་ཡང་སྤྲུལ་པ་དེའི་སྤྲུལ་པའི་སེམས་ཀྱིས་བྱིན་གྱིས་བརླབས་པའི་སྒོ་ནས་སྨྲ་བར་འཇུག་པ་ལ་སོགས་པ་བྱེད་དོ། ། གསོན་པོ་འབའ་ཞིག་ལ་བྱིན་གྱིས་བརླབས་པ་ཡོད་དམ་ཞེ་ན། ཤི་བ་ལ་ཡང་བྱིན་གྱིས་རློབ་པ་ཡོད་ཅིང་། དེ་ཡང་མི་བརྟན་པ་ཤ་དང་ཁྲག་ལ་སོགས་པ་ལ་བྱིན་གྱིས་བརླབས་པ་མེད། བརྟན་པ་རུས་པ་ལ་བྱིན་གྱིས་བརླབས་པར་བྱེད་དེ། བྱེ་བྲག་ཏུ་སྨྲ་བ་རྣམས་ཉན་ཐོས་འོད་སྲུངས་ཆེན་པོའི་རུས་པ་སྤྲུལ་སེམས་ཀྱིས་བྱིན་གྱིས་བརླབས་ནས། ད་ལྟ་ཡང་རི་བོ་བྱ་རྐང་ན་ཡོད་ཅེས་ཟེར། སྡེ་པ་གཞན་དག་སྤྲུལ་སེམས་ཀྱིས་བྱིན་གྱིས་བརླབས་པ་མིན་གྱི། གནས་གཙང་མའི་ལྷ་རྣམས་ཀྱིས་བྱིན་གྱིས་བརླབས་ནས་གནས་པར་བྱེད་པ་ཡིན་ཟེར་རོ། ། སྤྲུལ་པའི་ཚུལ་ནི།
དང་པོར་སྤྲུལ་སེམས་རྒྱུན་གཅིག་ཏུ་གྱུར་པའི་སྐད་ཅིག་སྔ་ཕྱི་དུ་མས་གཅིག་སྤྲུལ་པར་བྱེད། ཕྱིས་བྱང་བར་གྱུར་ནས་སྤྲུལ་སེམས་གཅིག་གིས་སྤྲུལ་པ་དུ་མ་སྤྲུལ་བར་བྱེད། བཞི་པ་རྫུ་འཕྲུལ་གྱི་དབྱེ་བ་ནི། སྒོམ་པ་ལས་སྐྱེས་པའི་རྫུ་འཕྲུལ་ནི། མཐའ་གཅིག་ཏུ་ལུང་མ་བསྟན། སྐྱེས་སྟོབས་ཀྱི་རྫུ་འཕྲུལ་ལ། དགེ་མི་དགེ་ལུང་མ་བསྟན་གསུམ་ཡོད་དེ། མི་མ་ཡིན་གྱིས་གཞན་ལ་གནོད་པར་བྱེད་པའི་རྫུ་འཕྲུལ་ནི་མི་དགེ་བ། དེས་གཞན་ལ་ཕན་པར་བྱེད་པའི་དེ་ནི་དགེ་བ། ཕན་གནོད་གང་ཡང་མི་བྱེད་པའི་རྫུ་འཕྲུལ་ནི་ལུང་མ་བསྟན་ཡིན་པའི་ཕྱིར་རོ། །
རྫུ་འཕྲུལ་ལ་དབྱེ་ན་ལྔ་སྟེ། སྔགས་ལ་རྟེན་པའི། སྨན་ལ་རྟེན་པའི། ཏིང་ངེ་འཛིན་ལ་རྟེན་པའི། ལས་ལ་རྟེན་པའི། སྐྱེས་ཐོབ་ཀྱི་རྫུ་འཕྲུལ་དང་ལྔར་བཤད་པའི་ཕྱིར། གཉིས་པ་ལྷའི་མིག་དང་རྣ་བ་བཤད་པ་ནི། ལྷའི་མིག་གི་མངོན་ཤེས་དང་། ལྷའི་རྣ་བའི་མངོན་ཤེས་ཀྱི་བདག་རྐྱེན་དུ་གྱུར་བའི། མིག་དབང་།
རྣ་དབང་སྟེ། ལྷའི་མིག་དང་རྣ་བ་དངོས་བཏགས་གང་ཡིན་ཞེ་ན། དེ་དག་མཚན་ཉིད་པ་ཡིན་ཞིང་། ཁྱད་པར་གྱི་ཆོས་ལྔ་དང་ལྡན་ཏེ། བསམ་གཏན་གྱིས་སས་བསྡུས་པ། ནང་གིས་གཟུགས་དྭང་བ་རྟག་ཏུ་རྣམ་པར་ཤེས་པའི་རྟེན་བྱེད་པ། རང་རྒྱུད་ལྡན་གྱི་གང་ཟག་དབང་པོ་མ་ཚང་བ་མེད་པ། ཐག་རིང་བའི་གཟུགས་དང་སྒྲ་ཕྲ་རགས་མཐོང་ཞིང་ཐོས་པའོ། ། དེ་ཡང་ཉན་ཐོས་དགྲ་བཅོམ་པའི་རྒྱུད་ཀྱིས་ལྷའི་མིག་དབང་གིས་སྟོང་གཉིས། བསེ་རུ་རང་སངས་རྒྱས་ཀྱི་ལྷའི་མིག་དབང་གིས་སྟོང་གསུམ་ཚུན་ཆད་ཀྱི་ཕྲ་རགས་ཐམས་ཅད་མཐོང་།
སྟོན་པ་ཡང་དག་པར་རྫོགས་པའི་སངས་རྒྱས་ཀྱི་ལྷའི་མིག་དབང་གིས་སྟོང་གསུམ་གྲངས་མེད་ཀྱི་ཕྲ་རགས་ཐམས་ཅད་མཐོང་བ་ཡིན། དེ་བཞིན་དུ་ལྷའི་རྣ་དབང་ལ་ཡང་སྦྱར་རོ། ། བཞི་པ་སྐྱེས་ཐོབ་སོགས་ཀྱི་ཁྱད་པར་བཤད་པ་ནི། སྐྱེས་ཐོས་ཀྱི་ལྷའི་མིག་གིས་སྲིད་པ་བར་མ་མི་མཐོང་། བསམ་གཏན་ལ་རྟེན་པའི་ལྷའི་མིག་དབང་གིས་བར་སྲིད་མཐོང་བ་ཡིན་ནོ། ། གཞན་སེམས་ཤེས་པ་ཙམ་ལ་དབྱེ་ན་གསུམ་སྟེ། ལས་ལ་བརྟེན་ནས་གཞན་སེམས་ཤེས་པ། རྟོག་གེ་ལ་བརྟེན་ནས། རིགས་སྔགས་ལ་རྟེན་ནས་གཞན་སེམས་ཤེས་པ་དང་གསུམ་ལས། དང་པོ་ནི།
འཁོར་ལོ་བསྒྱུར་བའི་རྒྱལ་པོ་སོགས་ལ་ཡོད། གཉིས་པ་ནི། ད་ལྟར་གྱི་སྐྱེ་བོ་འགའ་ཞིག་གིས་ཕྱི་ལུས་ངག་གི་རིག་བྱེད་ལ་བརྟེན་ནས་གཞན་གྱི་སེམས་ཤེས་པ་ལྟ་བུའོ། ། གསུམ་པ་ནི། རིགས་སྔགས་འགའ་ཞིག་གིས་བཟླས་པ་ལས་གཞན་གྱི་སེམས་ཤེས་པ་ལྟ་བུའོ། ། དང་པོར་དམྱལ་བར་སྐྱེས་མ་ཐག་པའི་གང་ཟག་གི་སྐྱེས་ཐོབ་ཀྱིས་སྔོན་གནས་རྗེས་སུ་དྲན་པ་ཡོད་ཀྱིས། སྐད་ཅིག་གཉིས་པ་ཕན་ཆད་ལ་མེད་དེ། སྡུག་བསྔལ་གྱི་མནར་བས་དེ་དྲན་པའི་སྐབས་མེད་པའི་ཕྱིར། མི་རྣམས་ལ་སྐྱེས་ཐོབ་ཀྱིས་སྔོན་གནས་རྗེས་སུ་དྲན་པ་མེད་དེ། དེ་ཡོད་ན་མི་ཐམས་ཅད་ལ་ཡོད་དགོས་པ་ལས་དེ་མེད་པའི་ཕྱིར།
དེས་ན་མི་འགའ་ཞིག་ལས་ལ་བརྟེན་ནས་ཐོབ་པའི་སྔོན་གནས་རྗེས་སུ་དྲན་པ་ཡོད་དོ། ། ཆོས་མངོན་པ་མཛོད་ཀྱི་འགྲེལ་པ་ལས། ཡེ་ཤེས་བསྟན་པ་ཞེས་བྱ་བ་སྟེ་གནས་བདུན་པ་བཤད་ཟིན་ཏོ།། ༈ །།གཉིས་པ་ཡོན་ཏན་དེ་དག་གི་རྟེན་སྙོམས་འཇུག་བསྟན་པའི་མཛོད་བཤད་པ་ལ། སྙོམས་འཇུག་གི་རང་བཞིན་གཏན་ལ་ཕབ་པ། དེའི་ཁྱད་པར་གྱི་ཆོས། ཏིང་ངེ་འཛིན་གྱི་དབྱེ་བ། དེ་ལ་རྟེན་པའི་ཡོན་ཏན་བཤད་པ་དང་བཞི། དང་པོ་ལ་སྙོམས་འཇུག་གཉིས་སོ་སོར་བཤད་པ། ཐུན་མོང་དུ་བཤད་པ།
བསམ་གཏན་གྱི་ཡན་ལག་བྱེ་བྲག་ཏུ་བཤད་པ་དང་གསུམ། དང་པོ་ལ་བསམ་གཏན་གྱིས་སྙོམས་འཇུག་དང་། གཟུགས་མེད་ཀྱི་སྙོམས་འཇུག་གཉིས། དང་པོ་ལ་དབྱེ་བ་སྤྱིར་བསྟན་པ་དང་། རྒྱུ་སྙོམས་འཇུག་བྱེ་བྲག་ཏུ་བཤད་པ་གཉིས། དང་པོ་ནི། བསམ་གཏན་ལ་གཉིས་ཏེ། རྒྱུ་སྙོམས་འཇུག་གི་བསམ་གཏན་དང་། འབྲས་བུ་སྐྱེས་ཐོབ་ཀྱི་བསམ་གཏན་གཉིས་སུ་ཡོད་པའི་ཕྱིར། དེ་རེ་རེ་ལ་ཡང་བཞི་བཞི་སྟེ།
བསམ་གཏན་བཞིའི་རྒྱུ་སྙོམས་འཇུག་བཞི་དང་། འབྲས་བུ་སྐྱེས་ཐོབ་བཞིར་ཡོད་པའི་ཕྱིར། འབྲས་བུ་སྐྱེས་ཐོབ་ཀྱི་བསམ་གཏན་ནི། འདིར་རྒྱས་པར་མ་བཤད་དེ་གོང་དུ་འཇིག་རྟེན་བསྟན་པའི་མཛོད་དུ། གོང་མའི་གནས་དག་བཅུ་བདུན་ནི། ཞེས་སོགས་སུ་བཤད་ཟིན་པའི་ཕྱིར། གཉིས་པ་ནི། བསམ་གཏན་ཀྱི་སྙོམས་འཇུག་ནི། དགེ་སེམས་རྩེ་གཅིག་པ་མཚུངས་ལྡན་དང་བཅས་པ་ལ་འཇོག རྗེས་འབྲང་བཅས་ན་ཕུང་པོ་ལྔ་ཡོད་དེ།
བསམ་གཏན་གྱིས་སྡོམ་པ་དེ་ལྡན་གྱིས་རྗེས་འབྲང་དང་གཟུགས་ཀྱི་ཕུང་པོའི་གཞིའི་ཡིན་པའི་ཕྱིར། དེ་དག་ལ་དབྱེ་ན། བསམ་གཏན་དང་པོའི་དངོས་བཞིའི་སྙོམས་འཇུག་ནས་བསམ་གཏན་བཞི་པའི་སྙོམས་འཇུག་གི་བར་བཞིར་ཡོད་ཅིང་། དང་པོ་ནི། དཔྱོད་པ་གཉེན་པོའི་ཡན་ལག་ཏུ་ལྡན་པའི་བསམ་གཏན་ཀྱི་དངོས་གཞི་སྙོམས་འཇུག་ལ་འཇོག་གོ ། གཉིས་པ་ནི། དཔྱོད་པ་སྤངས་ནས་དགའ་བ་གཉེན་པོའི་ཡན་ལག་ཏུ་ལྡན་པ་ལ་འཇོག གསུམ་པ་ནི། དགའ་བ་སྤངས་ཤིང་བདེ་བ་གཉེན་པོའི་ཡན་ལག་ཏུ་ལྡན་པ་ལ་འཇོག བཞི་པ་ནི་བདེ་བ་སྤངས་ཤིང་སྟེན་གཉེན་པོའི་ཡན་ལག་ཏུ་ལྡན་པའི་བསམ་གཏན་ཀྱི་དངོས་གཞིའི་སྐུ་མདོག་གཅིག་ལ་འཇོག་གོ །
གཉིས་པ་ལ། ངོ་བོ། ཐོབ་ཚུལ། དམིགས་པའི་ཁྱད་པར། དབྱེ་བ་དང་བཞི་ལས། དང་པོ་ནི། བསམ་གཏན་གྱི་དངོས་གཞིའི་སྙོམས་འཇུག་དེ་བཞིན་དུ། གཟུགས་མེད་ཀྱི་དངོས་གཞིའི་སྙོམས་འཇུག་ཀྱང་དེ་དག་སེམས་རྩེ་གཅིག་པ་མཚུངས་ལྡན་དང་བཅས་པ་གཅིག་ལ་འཇོག་གོ ། དེ་ཡང་རྗེས་འབྲང་དང་བཅས་ན། ཕུང་པོ་བཞི་ཡོད།
གཉིས་པ་ནི། འོག་མ་ས་ལས་དབེན་ལས་ཏེ། འོག་ས་ལ་ཆགས་བྲལ་བྱས་པའི་ཚུལ་གྱིས་ཐོབ་དགོས་པ་ཡིན། གསུམ་པ་ནི། ཉེར་བསྡོགས་གོང་མ་གསུམ་དང་། དངོས་གཞིའི་སྙོམས་འཇུག་རྣམས་ནི། གཟུགས་ཀྱི་འདུ་ཤེས་བཤིག་པ་ཡིན་ཏེ། འོག་སའི་གཟུགས་ལ་དམིགས་ཤིང་། གཟུགས་མེད་ཁམས་ལ་གཟུགས་མེད་པའི་ཕྱིར། འོ་ན་གཟུགས་མེད་ཁམས་ནས་ཤི་འཕོས་ནས་འདོད་ཁམས་སུ་སྐྱེས་མ་ཐག་པའི་གཟུགས་དང་པོ་དེའི་ཉེར་ལེན་གང་ཡིན་ཞེ་ན།
དེའི་གཟུགས་ནི་ཉེར་ལེན་སེམས་ལས་སྐྱེ་བར་འགྱུར་བ་ཡིན་ནོ། ། དང་པོ་དེ་ནི་གཟུགས་ལ་དམིགས་པ་ཡིན་ཏེ། གཟུགས་ལ་ཆགས་བྲལ་བྱེད་བཞིན་པ་ཡིན་པའི་ཕྱིར། བཞི་པ་ནི། གཟུགས་མེད་ལ་དབྱེ་ན། ནམ་མཁའ་མཐའ་ཡས་སྐྱེ་མཆེད། རྣམ་ཤེས་མཐའ་ཡས། ཅི་ཡང་མེད་པའི། འདུ་ཤེས་མེད་མིན་གྱི་སྐྱེ་མཆེད་དང་བཞི་ལས། དང་པོ་གསུམ་ནི་རིམ་བཞིན་དུ་སྦྱོར་བའི་དུས་སུ་ཆོས་ཐམས་ཅད་ནམ་མཁའ་ལྟར་མཐའ་ཡས་སོ་སྙམ་པ་དང་།
རྣམ་ཤེས་ལྟར་མཐའ་ཡས་སོ་སྙམ་པ་དང་། གཟུང་བྱའི་ཆོས་ཅི་ཡང་མེད་དོ་སྙམ་དུ་སྒོམ་པའི་སྟོབས་ཀྱིས་ཐོབ་པ་ཡིན། བཞི་པ་ནི། སྤྱིར་འདུ་ཤེས་གཏན་མེད་པ་མིན་ཏེ། འདུ་ཤེས་དམན་སྨན་པ་ཙམ་ཡིན་པའི་ཕྱིར། འདུ་ཤེས་རགས་པ་མེད་པ་དང་། འདུ་ཤེས་ཕྲ་བ་མེད་པ་མིན་ནོ་སྙམ་དུ་སྒོམ་པ་ལས་ཐོབ་པ་ཡིན་ནོ། ། གཉིས་པ་ཐུན་མོང་དུ་བཤད་པ་ནི། སྤྱིར་དངོས་གཞིའི་སྙོམས་འཇུག་གི་རྫས་ལ་རྣམ་པ་བརྒྱད་ཡོད་དེ། བསམ་གཏན་བཞི་པའི་སྙོམས་འཇུག་བཞི།
གཟུགས་མེད་བཞིའི་སྙོམས་འཇུག་བཞི་སྟེ་བརྒྱད་ཡོད་པའི་ཕྱིར། དེ་ཡང་སྙོམས་འཇུག་དང་པོ་བདུན་རེ་རེ་ལ་དབྱེ་ན་གསུམ་གསུམ་ཡོད་དེ། རོ་མྱང་མཚུངས་ལྡན། དག་པ་བ། ཟག་མེད་དང་གསུམ་གསུམ་དུ་ཡོད་པའི་ཕྱིར། བརྒྱད་པ་ལ་དབྱེ་ན་གཉིས་ཏེ། རོ་མྱང་མཚུངས་ལྡན་ཏེ་ཉོན་མོངས་ཅན་དང་། དག་པ་བ་གཉིས་སུ་ཡོད་པའི་ཕྱིར། དེ་ཡང་དག་པ་བ་ནི། འཇིག་རྟེན་པའི་དགེ་རྩའི་ངོ་བོར་གྱུར་པའི་སྙོམས་འཇུག་ལ་འཇོག
དེ་ནི་ཉོན་མོངས་ཅན་གྱི་རོ་མྱང་བྱ་ཡང་ཡིན་ནོ། ། འཇིག་རྟེན་ལས་འདས་པའི་ལམ་གྱི་ངོ་བོར་གྱུར་བའི་དངོས་གཞིའི་སྙོམས་འཇུག་ལ་ཟག་མེད་ཅེས་བྱའོ། ། གསུམ་པ་ཡན་ལག་བྱེ་བྲག་ཏུ་བཤད་པ་ལ། ཡན་ལག་གི་དབྱེ་བ། བསྡུ་བ། ཉོན་མོངས་ཅན་ལ་ཡན་ལག་ལྡན་ཚུལ། ཞར་བྱུང་དང་བཞི་ལས། དང་པོ་ནི། བསམ་གཏན་དང་པོའི་དངོས་གཞི་ལ་ཡན་ལག་ལྔ་ལྡན་ཏེ། གཉེན་པོའི་ཡན་ལག
རྟོག་དཔྱོད་གཉིས། ཕན་ཡོན་གྱི་ཡན་ལག་དགའ་བདེ་གཉིས། ཏིང་ངེ་འཛིན་གནས་ཀྱི་ཡན་ལག་དང་ལྔ་ལྡན་པའི་ཕྱིར། བསམ་གཏན་གཉིས་པའི་སྙོམས་འཇུག་ལ་ཡན་ལག་བཞི་སྟེ། གཉེན་པོའི་ཡན་ལག་རབ་ཏུ་དང་བ། ཕན་ཡོན་གྱི་ཡན་ལག་དགའ་བདེ་གཉིས། གནས་ཀྱི་ཡན་ལག་སེམས་རྩེ་ཅིག་པ་དང་ལྡན་པའི་ཕྱིར། བསམ་གཏན་གསུམ་པ་ལ་ཡན་ལག་ལྔ་ལྡན་ཏེ། གཉེན་པོའི་ཡན་ལག་དྲན་ཤེས་བཞིན་བཏང་སྙོམས་གསུམ། ཕན་ཡོན་གྱི་ཡན་ལག་སེམས་བདེ།
ཏིང་ངེ་འཛིན་གནས་ཀྱི་ཡན་ལག་དང་ལྡན་པའི་ཕྱིར། བསམ་གཏན་བཞི་པ་ལ་ཡན་ལག་བཞི་ལྡན་ཏེ། གཉེན་པོའི་ཡན་ལག་དྲན་པ་ཡོངས་དག་དང་། བཏང་སྙོམས་ཡོངས་དག་གཉིས། བདེ་མིན་སྡུག་མིན་གྱི་ཚོར་བ་ཕན་ཡོན་གྱི་ཡན་ལག ཏིང་ངེ་འཛིན་གནས་ཀྱི་ཡན་ལག་ཏེ་བཞི་ལྡན་པའི་ཕྱིར། གཉིས་པ་བསྡུ་བ་ནི། བསམ་གཏན་གྱི་ཡན་ལག་ལ་མིང་གིས་སྒོ་ནས་བཅོ་བརྒྱད་དུ་ཡོད་ཀྱང་། རྫས་སུ་བསྡུ་ན་རྫས་རིགས་བཅུ་གཅིག་དུ་འདུས་ཏེ། བསམ་གཏན་དང་པོའི་ཡན་ལག་རྟོག་དཔྱོད་གཉིས།
དགའ་བདེ་གཉིས། ཏིང་ངེ་འཛིན་དང་ལྔ། གཉིས་པའི་ཡན་ལག་ནང་རབ་ཏུ་དྭང་བ་དང་། གསུམ་པའི་ཡན་ལག་དྲན་ཤེས་བཞིན་བཏང་སྙོམས་གསུམ་བདེ་བ་དང་བཞི། བཞི་པའི་ཡན་ལག་བཏང་སྙོམས་ཏེ་བཅུ་གཅིག་ཏུ་འདུ་བའི་ཕྱིར། གསུམ་པའི་ཡན་ལག་བདེ་བ་སྟེ་དང་པོ་གཉིས་ཀྱིས་བདེ་བར་འདུས་སམ་སྙམ་ན། མིན་ཏེ། དང་པོ་གཉིས་ཀྱིས་བདེ་བ་ནི་དགེ་བ་བཅུའི་ནང་ཚན་དུ་གྱུར་པའི་ཤིན་སྦྱངས་ཀྱི་བདེ་བ་ཡིན་པའི་ཕྱིར། བསམ་གཏན་གསུམ་པའི་བདེ་བ་ཚོར་བ་བདེ་བ་ཡིན་པའི་ཕྱིར། འོ་ན་གཉིས་པའི་ནང་རབ་ཏུ་དང་བ།
གསུམ་པའི་དྲན་ཤེས་བཞིན་བཏང་སྙོམས་གསུམ་དུ་འདུས་པ་མིན་ནམ་ཞེ་ན། ནང་རབ་ཏུ་དང་བ་ནི། བསམ་གཏན་ལས་ངེས་པར་རབ་ཏུ་བྱུང་བའི་ཡིད་ཆེས་པའི་དད་པ་ཡིན་པའི་ཕྱིར། གསུམ་པའི་བདེ་བ་ནི། དང་པོ་གཉིས་ཀྱི་བདེ་བར་འདུས་ཏེ། ཡིད་བདེ་རུ་རིགས་གཅིག་པའི་ཕྱིར། ཞེ་ན། བསམ་གཏན་གསུམ་པའི་བདེ་བ་ནི། ཡིད་བདེ་མིན་ཏེ། ལུང་རྣམ་གཉིས་ཀྱིས་གྲུབ་པའི་ཕྱིར།
ལུང་གཉིས་ནི། རྣམ་འགྱུར་གྱི་མདོ་ལས་བསམ་གཏན་གསུམ་པ་བཀའ་བསྩལ་པ་ན། འདིར་ཡིད་བདེའི་དབང་པོ་མ་ལུས་པ་འགག་པར་འགྱུར་རོ། ། ཞེས་གསུངས་སོ། ། ཤེར་ཕྱིན་གྱི་མདོ་ལས། བསམ་གཏན་གསུམ་པའི་སྐབས་སུ་དགའ་བའི་འདོད་ཆགས་དང་བྲལ་ཞེས་དང་། བསམ་གཏན་བཞི་པའི་སྐབས་སུ་ཡིད་བདེ་བ་དང་མི་བདེ་བ་སྔར་ནས་ཀྱང་ནུབ་པས། ཞེས་གསུངས་པས། བསམ་གཏན་གསུམ་པར་ཡིད་བདེ་དང་བྲལ་བ་ལྟ་བུར་གསུངས་སོ། ། གསུམ་པ་ནི།
ཉོན་མོངས་ཅན་ལ་བསམ་གཏན་གྱི་ཡན་ལག་དངོས་མི་ལྡན། དེས་ན་བསམ་གཏན་དང་པོའི་ཉོན་མོངས་ཅན་ལ་མིང་རིགས་མཐུན་པའི་དབང་དུ་བྱས་ན་དགའ་བདེ་གཉིས་མི་ལྡན། རྟོག་དཔྱོད་གཉིས་དང་ཏིང་ངེ་འཛིན་ལྡན། གཉིས་པའི་ཉོན་མོངས་ཅན་ལ་ཏིང་ངེ་འཛིན་ལྡན་གྱི་གཞན་མི་ལྡན། གསུམ་པའི་ཉོན་མོངས་པ་ཅན་ལ་ཏིང་ངེ་འཛིན་ལྡན་གྱི་གཞན་མི་ལྡན། བཞི་པའི་ཉོན་མོངས་ཅན་ལ་བཏང་སྙོམས་དང་ཏིང་ངེ་འཛིན་ལྡན་གྱི་གཞན་མི་ལྡན། དེས་ན་བསམ་ཏན་བཞིའི་ཉོན་མོངས་ཅན་བཞི་ལ། དང་པོའི་དགའ་བདེ། གཉིས་པའི་རབ་ཏུ་དང་བ། གསུམ་པའི་དྲན་ཤེས་བཞིན་བཞི་པའི་བཏང་སྙོམས་ཡོངས་དག་དང་།
དྲན་པ་ཡོངས་དག་པ་མེད་དོ། ། ཁ་ཆེ་འདུས་པ་བཟང་པོ་ལ་སོགས་པ་ཁ་ཅིག ཤིན་ཏུ་སྦྱངས་དང་བཏང་སྙོམས་དང་མི་ལྡན་ཏེ། དེ་གཉིས་དགེ་བའི་ས་པ་ཡིན་པའི་ཕྱིར། བཞི་པ་ཞར་བྱུང་ལ། བསམ་གཏན་བཞི་པ་མི་གཡོ་བ་ཡིན་པའི་རྒྱུ་མཚན། འབྲས་བུ་སྐྱེ་བས་ཐོབ་པའི་བསམ་གཏན་ལ་ཚོར་བའི་ལྡན་ཚུལ། བསམ་གཏན་གཉིས་པར་འོག་མའི་སེམས་སྔོན་དུ་བྱེད་ཚུལ་དང་གསུམ། དང་པོ་ནི། བསམ་གཏན་བཞི་པའི་སྙོམས་འཇུག་ལ་གཡོ་བ་མེད་པ་ཞེས་བྱ་སྟེ།
བསམ་གཏན་གྱི་སྐྱོན་བརྒྱད་ལས་གྲོལ་བའི་ཕྱིར། སྐྱོན་བརྒྱད་ནི། རྟོག་དཔྱོད་ཉོན་མོངས་ཅན། དབུགས་འབྱུང་རྔུབ་པ་ཉོན་མོངས་ཅན། བདེ་བ་སྡུག་བསྔལ། ཡིད་བདེ་ཡིད་མི་བདེ་བརྒྱད་ལ་བྱེད། གཉིས་པ་ནི། བསམ་གཏན་དང་པོའི་འབྲས་བུ་སྐྱེ་བས་ཐོབ་པའི་བསམ་གཏན་ལ་ཡིད་ཤེས་འཁོར་དུ་བྱུང་བའི་ཡིད་བདེ། དབང་ཤེས་འཁོར་དུ་བྱུང་བའི་བདེ་བ། བཏང་སྙོམས་གསུམ་དང་ལྡན།
གཉིས་པའི་འབྲས་བུ་སྐྱེ་ཐོབ་ཀྱིས་བསམ་གཏན་ལ་བཏང་སྙོམས་དང་ཡིད་བདེ་གཉིས་ལྡན། གསུམ་པ་དེ་ལ་བདེ་བ་དང་བཏང་སྙོམས་གཉིས་ལྡན། བཞི་པ་ཡན་ཆད་ཚོར་བ་བཏང་སྙོམས་ཁོ་ན་ལྡན། གསུམ་པ་ནི། འོ་ན་བསམ་གཏན་གཉིས་པའི་གང་ཟག་གི་མིག་གིས་གཟུགས་མཐོང་བ་མི་སྲིད་པར་ཐལ། དེ་ལ་རྟེན་བཅས་ཀྱི་མིག་དབང་མི་ལྡན་པའི་ཕྱིར་ཏེ། དེའི་སས་བསྡུས་ཀྱི་མིག་གི་རྣམ་པར་ཤེས་པ་མེད་པའི་ཕྱིར་ཅེ་ན། སྐྱོན་མེད་དེ། བསམ་གཏན་གཉིས་པའི་གང་ཟག་གིས་བསམ་གཏན་དང་པོའི་མིག་ཤེས་མངོན་དུ་བྱས་པའི་སྒོ་ནས་མིག་གིས་གཟུགས་མཐོང་བའི་ཕྱིར། ཡང་ཁོ་ན་རེ།
བསམ་གཏན་གཉིས་པའི་གང་ཟག་ངག་སྨྲ་བརྗོད་བྱེད་པ་མེད་པར་ཐལ། དེའི་ངག་སྨྲ་བརྗོད་ཀྱི་ཀུན་སློང་རྟོག་དཔྱོད་མེད་པའི་ཕྱིར་ཏེ། བསམ་གཏན་གཉིས་པའི་སས་བསྡུས་ཀྱི་རྟོག་དཔྱོད་མེད་པའི་ཕྱིར་ཞེ་ན། སྐྱོན་མེད་དེ། གཉིས་པའི་གང་ཟག་གིས་བསམ་གཏན་དང་པོའི་སས་བསྡུས་ཀྱི་རྟོག་དཔྱོད་མངོན་དུ་བྱས་པའི་སྒོ་ནས་ངག་སྨྲ་བརྗོད་བྱེད་པ་ཡིན་པའི་ཕྱིར། དེས་ན་གཉིས་པའི་ལུས་རྣམ་ཤེས་མིག་གི་རྣམ་ཤེས། རྣ་བའི་རྣམ་ཤེས་གསུམ་པོ་ནི། བསྒྲིབས་ལུང་མ་བསྟན་དང་། ཉོན་མོངས་ཅན་མིན་ཞིང་། མ་བསྒྲིབས་ལུང་མ་བསྟན་ཡིན་ནོ། །
གཉིས་པ་དེ་དག་གི་ཁྱད་ཆོས་ལ། ཐོབ་ཚུལ། ཐོབ་ཟིན་མངོན་དུ་བྱེད་པའི་ཚུལ། དམིགས་པའི་ཁྱད་པར། སྤང་བྱ་སྤོང་ཚུལ་ཉེར་བསྡོགས་དང་བཅས་པ་དང་བཞི། དང་པོ་ནི། སྙོམས་འཇུག་དག་པ་བ་དེ་དང་མི་ལྡན་ཞིང་། སྔར་མེད་གསར་དུ་ཐོབ་པ་ལ། འོག་ས་ལ་ཆགས་བྲལ་བྱས་པའི་ཚུལ་གྱིས་ཐོབ་དགོས་ཏེ། བསམ་གཏན་དང་པོའི་དངོས་གཞིའི་སྙོམས་འཇུག་དག་པ་བ་སྔར་མེད་གསར་དུ་ཐོབ་པ་ལ།
འདོད་པ་ལ་ཆགས་བྲལ་བྱས་པའི་སྒོ་ནས་ཐོབ་དགོས་པའི་ཕྱིར། ཟག་མེད་གསར་དུ་ཐོབ་པ་ནི། རང་ས་འོག་ས། གོང་ས་གསུམ་ཀ་ལ་ཆགས་བྲལ་བྱས་པའི་ཚུལ་གྱིས་ཐོབ་པ་ཡོད། ཉོན་མོངས་ཅན་རྣམས་ནི། དག་པ་བ་ལ་ཉམས་ནས་སྐྱེ་བ་ཡིན། གཉིས་པ་སྙོམས་འཇུག་གང་གི་མཇུག་ཏུ་སྙོམས་འཇུག་དུ་འབྱུང་ཞེ་ན། བསམ་གཏན་དང་པོའི་སྙོམས་འཇུག་ཟག་མེད་ཀྱི་མཇུག་ཐོགས་སུ་སྙོམས་འཇུག་དྲུག་སྐྱེ་བ་ཡོད་དེ། དང་པོ་ནས་བརྩམས་ཏེ་བསམ་གཏན་གསུམ་པའི་བར་གྱི་སྙོམས་འཇུག་དག་པ་བ་གསུམ། ཟག་མེད་གསུམ་སྟེ་དྲུག་སྐྱེ་བའི་ཕྱིར།
བཞི་པའི་སྙོམས་འཇུག་སྐྱེ་བ་མེད་དེ། ཤིན་ཏུ་ཐག་རིང་བས་ཕྱིར། བསམ་གཏན་གཉིས་པའི་སྙོམས་འཇུག་ཟག་མེད་ཀྱི་མཇུག་ཐོགས་སུ་བརྒྱད་སྐྱེ་བ་ཡོད་དེ། རང་ས་བསམ་གཏན་གཉིས་པ། གོང་ས་བསམ་གཏན་གསུམ་པ། བཞི་པ་འོག་ས་བསམ་གཏན་དང་པོ་དང་བཞི། སྙོམས་འཇུག་ཟག་མེད་དག་པ་བ་གཉིས་གཉིས་ཏེ་བརྒྱད་སྐྱེ་བ་ཡོད་པའི་ཕྱིར། བསམ་གཏན་གསུམ་པའི་སྙོམས་འཇུག་ཟག་མེད་ཀྱི་མཇུག་ཏུ་བཅུ་སྐྱེ་བ་ཡོད་དེ། རང་ས་བསམ་གཏན་གསུམ་པ། གོང་ས་བསམ་གཏན་བཞི་པ།
ནམ་མཁའ་མཐའ་ཡས། འོག་ས་བསམ་གཏན་གཉིས་པ། བསམ་གཏན་དང་པོ་སྟེ། ལྔའི་སྙོམས་འཇུག་དག་པ་བ་དང་ཟག་མེད་གཉིས་ཏེ། བཅུ་སྐྱེ་བ་ཡོད་པའི་ཕྱིར། དེ་བཞིན་དུ་བསམ་གཏན་བཞི་པ་དང་། ནམ་མཁའ་མཐའ་ཡས་གཉིས་ཀྱི་མཇུག་ཏུ་ཡང་བཅུ་བཅུ་སྐྱེ་བ་ཡིན། རྣམ་ཤེས་མཐའ་ཡས་ཀྱི་མཇུག་ཏུ་དགུ་སྐྱེ། ཅི་ཡང་མེད་པའི་སྐྱེ་མཆེད་ཀྱི་མཇུག་ཏུ་བདུན་སྐྱེ་བ་འབྱུང་སྟེ། རང་སའི་གཉིས།
གོང་ས་སྲིད་རྩེའི་དག་པ་བ། འོག་ས་རྣམ་ཤེས་མཐའ་ཡས་དང་། ནམ་མཁའ་མཐའ་ཡས་གཉིས་ཀྱི་དག་པ་དང་། ཟག་མེད་གཉིས་གཉིས་ཏེ་བདུན་སྐྱེ་བའི་ཕྱིར། སྲིད་རྩེའི་ཟག་བཅས་ཀྱི་མཇུག་ཏུ་ལྔ་སྟེ། རང་སའི་དག་པ་བ། འོག་ས་ཅི་ཡང་མེད། རྣམ་ཤེས་མཐའ་ཡས་གཉིས་ཀྱི་དག་པ་བ་དང་། སྙོམས་འཇུག་ཟག་མེད་གཉིས་གཉིས་ཏེ་ལྔ་སྐྱེ་བའི་ཕྱིར། དེ་བཞིན་དུ་དག་པ་བའི་མཇུག་ཏུ་ཡང་།
སྔར་ཇི་ལྟ་བ་བཞིན་དུ་སྐྱེ་ཞིང་། རང་སའི་ཉོན་མོངས་ཅན་ཀྱང་སྐྱེ། ཉོན་མོངས་ཅན་གྱི་མཇུག་ཏུ། རང་སའི་དག་པ་བ་དང་ཉོན་མོངས་ཅན་གཉིས་སྐྱེ་ཞིང་། འོག་མའི་དག་པ་བ་གཅིག་ཀྱང་སྐྱེ། འཆི་འཕོ་ཀའི་དུས་སུ་དག་པ་བའི་མཇུག་ཏུ་ས་ཀུན་གྱི་ཉོན་མོངས་ཅན་སྐྱེ་བ་ཡོད། ཉོན་མོངས་ཅན་གྱི་མཇུག་ཏུ་གོང་མའི་དག་པ་བ་སྐྱེ་བ་མེད། གསུམ་པ་སའི་དབྱེ་བ་ལ། བསམ་གཏན་གྱི་སྙོམས་འཇུག་དག་པ་བ་དེ་ལ་དབྱེ་ན་རྣམ་པ་བཞི་ཡོད་དེ། ཉམས་པ་ཆ་མཐུན།
གནས་པ་ཆ་མཐུན། ཁྱད་པར་ཆ་མཐུན། ངེས་འབྱེད་ཆ་མཐུན་ཏེ། བཞི་ཡོད་པའི་ཕྱིར། དེ་བཞི་ནི་གོ་རིམ་བཞིན་དུ། རང་སའི་མཇུག་ཐོགས་དེ་མ་ཐག་ཏུ་ཉོན་མོངས་ཅན་སྐྱེ་བ་དང་རྗེས་སུ་མཐུན་པ། རང་སའི་དག་པ་བ་སྐྱེ་བ་དང་རྗེས་སུ་མཐུན་པ། གོང་སའི་དག་པ་བ་སྐྱེ་བ་དང་རྗེས་སུ་མཐུན་པ། ཟག་མེད་སྐྱེ་བ་དང་རྗེས་སུ་མཐུན་པ་ལ་འཇོག་སྟེ། དེས་ན་ཉམས་པ་ཆ་མཐུན་གྱི་རྗེས་སུ་དེ་བཞིའི་ནང་ནས་རང་གི་རིགས་འདྲ་ཕྱི་མ་དང་གནས་པ་ཆ་མཐུན་གཉིས་འབྱུང་གིས་གཞན་འབྱུང་བ་མེད།
གནས་པ་ཆ་མཐུན་གྱི་འཇུག་ཏུ་གསུམ་སྐྱེ་བ་ཡོད་དེ། རྟོགས་པ་གཉིས་པ་ཉམས་པའི་ཚེ། ཉམས་པ་ཆ་མཐུན་འཕེལ་བའི་ཚེ་ཁྱད་པར་ཆ་མཐུན། རང་གི་རིགས་འདྲ་ཕྱི་མ་འབྱུང་གི་ངེས་འབྱེད་ཆ་མཐུན་འབྱུང་བ་མེད། ཁྱད་པར་ཆ་མཐུན་གྱི་མཇུག་ཏུ་གསུམ་འབྱུང་བ་ཡོད་དེ། རྟོགས་པ་འཕེལ་བའི་ཚེ་ངེས་འབྱེད་ཆ་མཐུན། ཉམས་པའི་ཚེ་ཁྱད་པར་ཆ་མཐུན། རང་གི་རིགས་འདྲ་ཕྱི་མ་འབྱུང་གི་གཞན་འབྱུང་བ་མེད། ངེས་འབྱེད་ཆ་མཐུན་གྱི་མཇུག་ཏུ་རང་གི་རིགས་འདྲ་ཕྱི་མ་འབྱུང་གི་གཞན་གོང་མ་གསུམ་འབྱུང་བ་མེད་དོ། ། བཞི་པ་ཞར་བྱུང་ཐོད་རྒལ་གྱི་རྣམ་གཞག་ལ།
སྦྱོར་བ་དང་དངོས་གཞི་གཉིས། དང་པོ་ལ། རིང་སྦྱོར་དང་ཉེ་སྦྱོར་གཉིས། དང་པོ་ལ་ཟག་བཅས་རིང་སྦྱོར་དང་། ཟག་མེད་རིང་སྦྱོར་གཉིས། དང་པོ་ནི། བསམ་གཏན་བཞི་དང་། གཟུགས་མེད་བཞིའི་སྙོམས་འཇུག་བརྒྱད་ལ་ལུགས་མཐུན་དང་ལུགས་མི་མཐུན་དུ་འཇུག་པ་ལ་བྱེད། གཉིས་པ་ནི། སྙོམས་འཇུག་ཟག་མེད་བརྒྱད་ལུགས་མཐུན་དང་ལུགས་མི་མཐུན་དུ་སྙོམས་པར་འཇུག་པ་ལ་བྱེད།
གཉིས་པ་ཉེ་སྦྱོར་ལ། ཟག་བཅས་ཉེ་སྦྱོར་དང་། ཟག་མེད་ཉེ་སྦྱོར་གཉིས། དང་པོ་ནི། བསམ་གཏན་དང་པོ་དང་། གསུམ་པ། ནམ་མཁའ་མཐའ་ཡས། ཅི་ཡང་མེད་པ་བཞིའི་སྙོམས་འཇུག་ཟག་བཅས་བཞི་ལ་ལུགས་མཐུན་དང་ལུགས་མི་མཐུན་དུ་འཇུག་པའི་ཏིང་ངེ་འཛིན་ལ་བྱེད། གཉིས་པ་ནི། བསམ་གཏན་དང་པོ།
བསམ་གཏན་གསུམ་པ། ནམ་མཁའ་མཐའ་ཡས། ཅི་ཡང་མེད་དང་བཞི། དངོས་གཞིའི་སྙོམས་འཇུག་ཟག་མེད་བཞི་ལ་ལུགས་མཐུན་ལུགས་མི་མཐུན་དུ་སྙོམས་པར་འཇུག་པའི་ཏིང་ངེ་འཛིན་ལ་འཇོག གཉིས་པ་དངོས་གཞི་ནི་བསམ་གཏན་དང་པོ་ཟག་བཅས། གསུམ་པ་ཟག་མེད། ནམ་མཁའ་མཐའ་ཡས་ཀྱི་སྙོམས་འཇུག་ཟག་བཅས། ཅི་ཡང་མེད་ཀྱི་སྙོམས་འཇུག་ཟག་མེད་དང་བཞི་ལ་ལུགས་མཐུན་ལུགས་མི་མཐུན་དུ་སྙོམས་པར་འཇུག་པའི་ཏིང་ངེ་འཛིན་ལ་ཐོད་རྒལ་གྱི་སྙོམས་འཇུག་ཏུ་འཇོག གཉིས་པ་ཐོབ་ཟིན་མངོན་དུ་བྱེད་པའི་ཚུལ་ནི། བསམ་གཏན་དང་གཟུགས་མེད་ཀྱི་སྙོམས་འཇུག་རྣམས།
རང་ས་དང་འོག་སའི་རྟེན་ལ་མངོན་དུ་བྱེད་ཀྱིས། གོང་སའི་རྟེན་ལ་མངོན་དུ་མི་བྱེད་དེ། དཔེར་ན་བསམ་གཏན་དང་པོའི་དངོས་གཞིའི་སྙོམས་འཇུག་དེ་དང་། རང་ས་བསམ་གཏན་དང་པོ་དང་། འོག་ས་འདོད་པའི་རྟེན་ལ་མངོན་དུ་བྱེད་ཀྱིས། གོང་ས་བསམ་གཏན་གཉིས་པའི་རྟེན་ལ་མངོན་དུ་མི་བྱེད་དེ། དེའི་རྟེན་ལ་དེ་མངོན་དུ་བྱས་པ་ལ་དགོས་པ་མེད་པའི་ཕྱིར། བསམ་གཏན་གཉིས་པའི་རྟེན་ལ་བསམ་གཏན་དང་པོའི་དངོས་གཞི་ལས་ལྷག་པའི་རང་སའི་སྙོམས་འཇུག་ཡོད་པའི་ཕྱིར། ཞེས་སྤྱིར་བསྟན་ནས། དམིགས་བསལ་དུ་སྲིད་རྩེའི་རྟེན་ལ་ཅི་ཡང་མེད་ཀྱི་སྙོམས་འཇུག་མངོན་དུ་བྱེད་པ་ཡོད་དེ།
སྲིད་རྩེ་ལ་ཆགས་བྲལ་བྱེད་པ་ལ་འཕགས་ལམ་ཟག་མེད་ཀྱིས་བྱེད་དགོས་ཤིང་། སྲིད་རྩེའི་སྙོམས་འཇུག་དང་། ཟག་མེད་ཀྱིས་གཞི་མཐུན་མེད་པའི་ཕྱིར། གསུམ་པ་དམིགས་པའི་ཁྱད་པར་ནི། སྲེད་བཅས་ཉོན་མོངས་ཅན་རྣམས་ཀྱིས་རང་སའི་ཕུང་པོ་ལ་དམིགས་པ་ཡིན་ཞིང་། བསམ་གཏན་གྱི་སྙོམས་འཇུག་དགེ་བ་སྟེ། དག་པ་བ་དང་། ཟག་མེད་ཀྱི་ཡུལ་ཀུན་ལ་དམིགས་ཏེ། ས་དགུས་བསྡུས་པའི་ཡུལ་ལ་དམིགས་པའི་ཕྱིར། གཟུགས་མེད་ཀྱི་དངོས་གཞིའི་དགེ་བ་རྣམས་ནི།
རང་ས་དང་གོང་སའི་ཟག་བཅས་ལ་དམིགས་ཀྱིས། འོག་སའི་ཟག་བཅས་ལ་དམིགས་པ་མ་ཡིན་ནོ། ། བཞི་པ་སྤང་བྱ་སྤོང་ཚུལ་ཉེར་བསྡོགས་དང་བཅས་པ་ལ་སྤང་བྱ་སྤོང་ཚུལ། ཉེར་བསྡོགས་ཀྱི་དབྱེ་བ། བསམ་གཏན་གྱི་སྙོམས་འཇུག་ཁྱད་པར་ཅན་ངོས་བཟུང་བ་དང་གསུམ། དང་པོ་ནི། ཟག་མེད་ཀྱི་ཉེར་བསྡོགས་རྣམས་ཀྱིས་ཉོན་མོངས་པ་སྤོང་བ་ཡོད་དེ། འོག་ས་གོང་སས་སྤོང་བ་ཡོད་པའི་ཕྱིར། ཉེར་བསྡོགས་དག་པ་བས་ཀྱང་ཉོན་མོངས་སྤོང་བ་ཡོད་དེ། འོག་སའི་ཉོན་མོངས་སྤོང་བ་ཡོད་པའི་ཕྱིར།
གཉིས་པ་ནི་ཉེར་བསྡོགས་ལ་བརྒྱད་ཡོད་དེ། བསམ་གཏན་གྱི་ཉེར་བསྡོགས་བཞི། གཟུགས་མེད་ཀྱི་ཉེར་བསྡོགས་བཞི་རྣམས་སུ་ཡོད་པའི་ཕྱིར། ཉེར་བསྡོགས་རྣམས་ནི། སྤྱིར་བསྟན་དུ་ངོ་བོ་དག་པ་བ། གྲོགས་བདེ་མིན་སྡུག་མིན་གྱི་ཚོར་བ་བཏང་སྙོམས་དང་མཚུངས་ལྡན་ཡིན་ནོ། ། བསམ་གཏན་དང་པོའི་ཉེར་བསྡོགས་ལ་འཕགས་པ་ཟག་མེད་ཀྱང་ཡོད། ཁ་ཆེ་འདུས་པ་བཟང་པོ་ལ་སོགས་ཏེ། ཁོ་ན་རེ། དང་པོའི་ཉེར་བསྡོགས་ལ་དག་པ་བ།
ཉོན་མོངས་ཅན། ཟག་མེད་གསུམ་ཀ་ཡོད་དེ། དངོས་གཞི་དེ་ལ་དེ་གསུམ་ཡོད་ཅིང་། ཉེར་བསྡོགས་གཞི་ནི། དངོས་གཞི་ལ་འགྲན་སྡོ་བའི་ཕྱིར། གསུམ་པ་ནི། རྟོག་པ་ཡན་ལག་ཏུ་མེད་པའི་བསམ་གཏན་བཞི་པའི་དངོས་གཞི་རྣམས་ལ་བསམ་གཏན་གྱི་དངོས་གཞི་ཁྱད་པར་ཅན་ཞེས་འཇོག དེ་ལ་མིང་ཙམ་མཐུན་པའི་སྒོ་ནས་དབྱེ་ན། ཉོན་མོངས་ཅན། དག་པ།
ཟག་མེད་དང་གསུམ་མོ། ། བདེ་མིན་སྡུག་མིན་གྱི་བཏང་སྙོམས་དང་མཚུངས་ལྡན་ཡིན་ཅིང་། དེ་ནི་ཚངས་ཆེན་གྱི་འབྲས་བུ་ཅན་ཡིན་ཏེ། དངོས་གཞི། ཆུང་ངུ་། འབྲིང་། ཆེན་པོ་གསུམ་གྱི་ནང་ནང་ནས་ཆེན་པོས་བསྡུས་པ་ཡིན་པའི་ཕྱིར། གསུམ་པ་ཏིང་ངེ་འཛིན་གྱི་དབྱེ་བ་ལ། གསུམ་དུ་དབྱེ་བ་དང་། བཞིར་དབྱེ་བ་གཉིས།
དང་པོ་ལ། སའི་སྒོ་ནས་དབྱེ། ལམ་གྱི་སྒོ་ནས་དབྱེ་བ། དམིགས་པའི་སྒོ་ནས་དབྱེ་བ་དང་གསུམ། དང་པོ་ནི། མདོ་ལས། རྟོག་དཔྱོད་གཉིས་ཀ་དང་བཅས་པའི་ཏིང་ངེ་འཛིན། རྟོག་པ་མེད་ལ་དཔྱོད་པ་དང་བཅས་པའི་ཏིང་ངེ་འཛིན། རྟོག་དཔྱོད་གཉིས་ཀ་མེད་པའི་ཏིང་ངེ་འཛིན་གསུམ་གསུངས་པ་གང་ལ་བྱེད་སྙམ་ན། གོ་རིམ་བཞིན་དུ་དང་པོ་ནི།
བསམ་གཏན་དང་པོའི་དངོས་གཞི་ཙམ་པོ་བ། གཉིས་པ་ནི། དེའི་དངོས་གཞི་ཁྱད་པར་ཅན། གསུམ་པ་ནི། བསམ་གཏན་གསུམ་པ་ཡན་ཆད་ཀྱི་དངོས་གཞི་ལ་བྱེད་དོ། ། གཉིས་པ་ནི། མཚན་མ་མེད་པའི་ཏིང་ངེ་འཛིན། སྟོང་པ་ཉིད་ཀྱི་ཏིང་ངེ་འཛིན། སྨོན་པ་མེད་པའི་ཏིང་ངེ་འཛིན་གསུམ་གསུངས་པ་གང་ལ་བྱེད་སྙམ་ན། མཚན་མ་མེད་པའི་ཏིང་ངེ་འཛིན་ནི།
འགོག་བདེན་ལ་དམིགས་པའི་ཞི་བའི་རྣམ་པ་ཅན་ཡིན། གཉིས་པ་ནི། སྡུག་བསྔལ་བདེན་པའི་རྣམ་པ་སྟོང་བདག་མེད་ལ་དམིགས་ནས་དེ་ཉིད་དུ་འཇུག་པའི་རྣམ་པ་ཅན། གསུམ་པ་ནི། དེ་ལས་གཞན་པའི་སྡུག་ཀུན་གྱི་རྣམ་པ་དྲུག་དང་ལམ་བདེན་ལ་དམིགས་ནས་ཡིད་འབྱུང་བའི་རྣམ་པ་ཅན་ཡིན། དེས་ན་འཇིག་རྟེན་པའི་ཏིང་ངེ་འཛིན་གསུམ་ནི། དག་པ་དང་། འཇིག་རྟེན་ལས་འདས་པའི་ཏིང་ངེ་འཛིན་དེ་གསུམ་ནི། དྲི་མེད་ཀྱི་ཏིང་ངེ་འཛིན་ཡིན་ཅིང་། དྲི་མེད་ཀྱི་དེ་གསུམ་ལ་རྣམ་ཐར་སྒོ་གསུམ་དུ་འཇོག
གསུམ་པ་ནི། སྟོང་པ་ཉིད་སྟོང་པ་ཉིད་ཀྱི་ཏིང་ངེ་འཛིན། སྨོན་པ་མེད་པ་སྨོན་པ་མེད་པའི་ཏིང་ངེ་འཛི། མཚན་མ་མེད་པ་མཚན་མ་མེད་པའི་ཏིང་ངེ་འཛིན་གསུམ་གྱི་ཁྱད་པར་ནི། དང་པོ་གཉིས་ནི། མི་སློབ་པའི་འགོག་བདེན་ལ་དམིགས་ཤིང་སྟོང་པའི་རྣམ་པ་ཅན་དང་། མི་རྟག་པའི་རྣམ་པ་ཅན་ནོ། ། གསུམ་པ་མཚན་མ་མེད་པའི་ཏིང་ངེ་འཛིན་ནི་མི་སློབ་པའི་རྒྱུད་ཀྱི་སོ་སོར་བརྟགས་མིན་གྱི་འགོག་པ་ལ་དམིགས་ནས་ཞི་བའི་རྣམ་པ་ཅན་ཡིན་ནོ། ། དེ་དག་ཀྱང་ངོ་བོ་ཟག་བཅས་དང་། མིའི་ནང་དུ་སྐྱེད་ཅིང་།
རྟེན་གྱི་གང་ཟག་མི་གཡོ་བའི་རྒྱུད་ལ་ཡོད་དོ། ། དེ་ཡང་ཉེར་བསྡོགས་བདུན་མ་གཏོགས་ས་བཅུ་གཅིག་གི་ངོ་བོར་སྐྱེ་བ་ཡོད་དོ། ། ས་བཅུ་གཅིག་ནི། འདོད་སེམས་རྩེ་གཅིག་པ། བསམ་གཏན་དང་པོའི་ཉེར་བསྡོགས་མི་ལྕོགས་མེད། བསམ་གཏན་དང་པོའི་དངོས་གཞིའི་ཙམ་ཁྱད་གཉིས། བསམ་གཏན་གྱི་དངོས་གཞི་ཕྱི་མ་གསུམ། གཟུགས་མེད་ཀྱི་དངོས་གཞི་བཞི་སྟེ་བཅུ་གཅིག་གོ ། གཉིས་པ་བཞིར་དབྱེ་བ་ནི། མདོ་ལས།
བདེ་བ་མྱོང་འགྱུར་གྱི་ཏིང་ངེ་འཛིན། ཤེས་པ་མཐོང་འགྱུར་གྱི་ཏིང་ངེ་འཛིན། བློ་རྣམ་པར་དབྱེ་བའི་ཏིང་ངེ་འཛིན། ཟག་པ་ཟད་པར་གྱུར་པའི་ཏིང་ངེ་འཛིན་བཞི་གསུངས་པ་གང་ལ་བྱེད་སྙམ་ན། དགེ་བའི་ངོ་བོར་གྱུར་བའི་བསམ་གཏན་དངོས་གཞི་དག་པ་དང་། ཟག་མེད་གཉིས་ནི། བདེ་བ་མྱོང་འགྱུར་གྱི་ཏིང་ངེ་འཛིན། ཞེས་བྱ་སྟེ། དགའ་བདེ་ཕན་ཡོན་གྱི་ཡན་ལག་ཏུ་ལྡན་པའི་ཕྱིར། ལྷའི་མིག་གི་མངོན་ཤེས་ལ།
ཤེས་པ་མཐོང་འགྱུར་གྱི་ཏིང་ངེ་འཛིན་ཞེས་བྱ་སྟེ། ཤེས་པ་ཆ་འདྲ་བའི་བར་སྲིད་ཀྱི་ལུས་མཐོང་བའི་ཕྱིར། སྦྱོར་བ་སྒོམ་པ་ལས་བྱུང་བའི་ཏིང་ངེ་འཛིན་ལ་བློ་རྣམ་པར་འབྱེད་པ་ཞེས་བྱ་བའོ། ། བསམ་གཏན་བཞི་པའི་རབ་མཐའ་ལ་རྟེན་པའི་རྡོ་རྗེ་ལྟ་བུའི་ཏིང་ངེ་འཛིན་ནི། ཟག་པ་ཟད་པར་འགྱུར་བའི་ཏིང་ངེ་འཛིན་ཞེས་བྱའོ། ། བཞི་པ་དེ་ལ་རྟེན་པའི་ཡོན་ཏན་ལ་ཚད་མེད། རྣམ་ཐར། ཟིལ་ནོན། ཟད་པར། དེ་དག་ཐོབ་པའི་ཚུལ་དང་བཞི།
དང་པོ་ནི། ཚད་མེད་ལ་བཞི་ཡོད་དེ། བྱམས་པ་ཚད་མེད། སྙིང་རྗེ་ཚད་མེད། དགའ་བ་ཚད་མེད། བཏང་སྙོམས་ཚད་མེད་བཞིར་ཡོད་པའི་ཕྱིར། ཅིའི་ཕྱིར་བཞིར་ངེས་ཞེ་ན། གནོད་སེམས་དང་སོགས་པས་རྣམ་འཚེ་དང་གཞན་བདེ་བ་ལ་མི་དགའ་བ་དང་། འདོད་པའི་འདོད་ཆགས་དང་གནོད་སེམས་ཏེ་བཞི་ཡོད་པའི་གཉེན་པོར་བཞིར་ངེས་པའི་ཕྱིར། དེ་ཡང་དང་པོ་གཉིས་ནི།
ཞེ་སྡང་མེད་པའི་དགེ་བ་རྣམ་པར་མི་འཚེ་བ་ཡིན་ཞིང་། དགའ་བ་ཚད་མེད་ནི། ཡིད་བདེ་མཚུངས་ལྡན་དང་བཅས་པ། བཏང་སྙོམས་ཚད་མེད་ནི་སེམས་བྱུང་མ་ཆགས་པའི་རང་བཞིན་ཅན་ཡིན་ནོ། ། རྣམ་པ་ནི། དང་པོ་ནི། སེམས་ཅན་ཐམས་ཅད་བདེ་བ་དང་ཕྲད་པར་འདོད་པའི་རྣམ་པ་ཅན། གཉིས་པ་ནི། སྡུག་བསྔལ་དང་བྲལ་བར་འདོད་པའི་རྣམ་པ་ཅན། གསུམ་པ་ནི།
བདེ་བ་དང་མི་བྲལ་བར་འདོད་པའི་རྣམ་པ་ཅན། བཞི་པ་ནི། སེམས་ཅན་ཐམས་ཅད་ལ་སེམས་མཉམ་པ་སྙོམས་པ་ཅན་ཡིན་ནོ། ། སྤྱོད་ཡུལ་ནི། བཞི་ཀས་ཀྱང་འདོད་པའི་སྤྱོད་ཡུལ་ལ་དམིགས་པ་ཡིན་ནོ། ། དགའ་བ་ཚད་མེད་ནི། བསམ་གཏན་དང་པོ་གཉིས་ཀྱི་དངོས་གཞིའི་ངོ་བོར་སྐྱེ་བ་ཡོད། ཕྱི་མ་གཞན་གསུམ་ནི། བསམ་གཏན་ས་དྲུག་གི་ངོ་བོར་སྐྱེ་བ་ཡོད། ཁ་ཅིག་ཉེར་བསྡོགས་མ་གཏོགས་བསམ་གཏན་གྱི་དངོས་གཞི་ལྔའི་ངོ་བོར་སྐྱེ་བ་ཡོད།
བྱམས་པ་ཚད་མེད་ནི། སྤང་བྱ་མི་སྤོང་སྟེ། བདག་འཛིན་དང་འཛིན་སྟངས་མི་འགལ་བའི་ཕྱིར། སྔར་མེད་གསར་དུ་སྐྱེ་བ་མི་དག་གི་ནང་དུ་སྐྱེད་ཅིང་། དགའ་བ་ཚད་མེད་མ་གཏོགས་གཞན་གསུམ་ཕན་ཚུན་ངེས་ལྡན་ཡིན་ཏེ། གཅིག་ལྡན་ན་གཞན་གཉིས་དང་ལྡན་པའི་ཕྱིར། གཉིས་པ་ནི། རྣམ་ཐར་དེ་ལ་བརྒྱད་ཡོད་དེ། གཟུགས་ཅན་གཟུགས་ལ་ལྟ་བའི་རྣམ་ཐར། གཟུགས་མེད་གཟུགས་ལ་ལྟ་བའི་རྣམ་ཐར།
ཁྱད་པར་སྡུག་པའི་རྣམ་ཐར། གཟུགས་མེད་ཀྱི་རྣམ་ཐར་བཞི། འགོག་པའི་རྣམ་ཐར་དང་བརྒྱད་རྣམས་སུ་ཡོད་པའི་ཕྱིར། དང་པོ་གཉིས་ནི། ངོ་བོ་མི་སྡུག་པ། བསམ་གཏན་དང་པོ་གཉིས་ཀྱི་དངོས་གཞི་ལ་བརྟེན་པའོ། ། གསུམ་པ་ནི། བསམ་གཏན་བཞི་པའི་རབ་མཐའ་ལ་བརྟེན་པ་སེམས་བྱུང་མ་ཆགས་པའི་རང་བཞིན་ཅན་ནོ། ། གཟུགས་མེད་ཀྱི་རྣམ་ཐར་བཞི་ནི། མཉམ་པར་བཞག་པའི་ས་པ་དགེ་བའོ། །
འགོག་པའི་རྣམ་ཐར་ནི། འགོག་པའི་སྙོམས་འཇུག་གོ ། དེ་ཐོབ་པའི་ཚུལ་ནི། སེམས་ཕྲ་བ་སྲིད་རྩེའི་སྙོམས་འཇུག དེ་ཡང་ཤིན་ཏུ་ཕྲ་བ་སྲིད་རྩེའི་སྙོམས་འཇུག་གི་མཇུག་ཐོགས་སུ་འབྱུང་ཞིང་། ལྡང་བའི་ཚེ་རང་སའི་དག་པ་བ་དང་། འཕགས་རྒྱུད་ཀྱི་འོག་མའི་དངོས་གཞིའི་ངོ་བོར་ལྡན། དང་པོ་གཉིས་ནི་འདོད་པའི་སྤྱོད་ཡུལ་ལ་དམིགས་སོ། ། རྣམ་ཐར་གཟུགས་ཅན་མིན་པར་བཞི་པོ་དེ་རྣམས་ཀྱི་སྤྱོད་ཡུལ་ནི། གོང་ས་དང་རང་སའི་སྡུག་བསྔལ་སོགས་བདེན་པ་དང་པོ་གསུམ་དང་།
རྗེས་ཤེས་ཀྱི་ཕྱོགས་དང་མཐུན་པའི་ལམ་གོང་འོག་རང་ས་ཐམས་ཅད་དང་། མཚན་མ་མེད་པ་མཚན་མ་མེད་པ་ཡིན་པ་སྲིད་པའི་བརྟགས་མིན་དང་། གཟུགས་མེད་དང་པོ་ཡུལ་འདུས་མ་བྱས་ནམ་མཁའ་དང་བཞི་པོ་ཡང་ཉེར་བསྡོགས་གོང་མ་བདུན་མ་གཏོགས་ས་བཅུ་པར་ཡོད་པ་ཁ་སྐོང་ཞེས་སོ། ། ཅིའི་ཕྱིར་བསམ་གཏན་བཞི་དང་བརྒྱད་པ་ཁོ་ན་ལ་མདོ་ལས། ལུས་ཀྱིས་མངོན་སུམ་དུ་བྱས་ཏེ། རྫོགས་པར་བྱས་ནས་ཞེས་བཤད་ཅེ་ན། དེ་གཉིས་ཀྱིས་རིམ་པ་ལྟར་གཟུགས་དང་གཟུགས་མེད་ཀྱི་རྣམ་ཐར་གྱིས་སྒྲིབ་པ་ཀུན་སྤངས་པས་གཙོ་བོ་ཡིན་པས་དང་། གཟུགས་དང་གཟུགས་མེད་པའི་ཁམས་དང་པོའི་མཐའ་ན་གནས་པས་སོ། སར་དེས་འཕྱ་བ་རྣམས་ཤས་ཆེ་བར་གནས་པས་ཡིན་པར་བཤད་དོ། ། དབྱིབས་ཟིལ་གནོན་དང་པོ་གཉིས་ནི།
རྣམ་ཐར་དང་པོ་དང་འདྲ་བར་ངོ་བོ་མི་སྡུག་པ། བསམ་གཏན་དང་པོ་གཉིས་ཀྱི་དངོས་གཞི་ལ་རྟེན་པ། དབྱིབས་ཟིལ་གནོན་གྱི་ཕྱི་མ་གཉིས་ནི། རྣམ་ཐར་གཉིས་པ་བཞིན་དུ། ངོ་བོ་མི་སྡུག་པ་བསམ་གཏན་དང་པོ་གཉིས་ཀྱི་དངོས་གཞི་ལ་རྟེན་པ། རང་ལ་གཟུགས་ཀྱི་འདུ་ཤེས་མ་ཤེས་པར་འདོད་པའི་སེམས་ཅན་ལ་དམིགས་པ། ལྷག་མ་རྣམས་ནི། ཁྱད་པར་སྡུག་པའི་རྣམ་ཐར་བཞིན་དུ་བསམ་གཏན་བཞི་པའི་རབ་མཐའ་ལ་རྟེན་པ། སེམས་བྱུང་མ་ཆགས་པའོ། ། ཟད་པར་ནི།
ཟད་པར་གྱི་ཏིང་ངེ་འཛིན་ལ་དབྱེ་ན་བཅུ་ཡོད་དེ། ཟད་པར་སའི། ཆུའི། མེའི། རླུང་གི་ཏིང་ངེ་འཛིན། སྔོན་པོ། སེར་པོ། དམར་པོ། དཀར་པོ། ནམ་མཁའ།
རྣམ་ཤེས་ཀྱི་སྐྱེ་མཆེད་དང་བཅུ་ཡོད་པའི་ཕྱིར། དེ་ཡང་དང་པོ། བརྒྱད་ནི་སེམས་བྱུང་མ་ཆགས་པའི་རང་བཞིན་བསམ་གཏན་བཞི་པའི་རབ་མཐའ་ལ་བརྟེན་པ་སྤྱོད་ཡུལ་འདོད་པ་ལ་དམིགས་པ་ཡིན། ཕྱི་མ་ཟད་པར་ནམ་མཁའ་དང་། རྣམ་ཤེས་ཀྱི་སྐྱེ་མཆེད་གཉིས་ནི་གཟུགས་མེད་དག་པ་བའི་རང་བཞིན་ཡིན་ལ། སྤྱོད་ཡུལ་རང་སའི་ཕུང་པོ་བཞི་ལ་དམིགས་ཏེ། དང་པོས་ནམ་མཁའ་མཐའ་ཡས་ཀྱི་མིང་བཞིའི་ཕུང་པོ་ལ་དམིགས། གཉིས་པའི་རྣམས་ཤེས་མཐའ་ཡས་ཀྱི་མིང་བཞིའི་ཕུང་པོ་ལ་དམིགས་པའི་ཕྱིར། བཞི་པ་ཐོབ་ཚུལ་ནི། འགོག་པའི་རྣམ་ཐར་ནི་གོང་དུ་བཤད་ཟིན་ཅིང་།
ལྷག་མ་རྣམས་ནི་ཡང་དག་པར་རྫོགས་པའི་སངས་རྒྱས་ཀྱི་འདོད་ཆགས་དང་བྲལ་བའི་སྒོ་ནས་འབད་མེད་ལྷུན་གྲུབ་ཏུ་ཐོབ་ཅིང་། དེ་ལས་གཞན་པའི་གང་ཟག་རྣམས་ཀྱིས་སྦྱོར་བ་འབད་པ་དང་བཅས་པའི་སྒོ་ནས་ཐོབ་བོ། ། དེ་ཡང་གཟུགས་མེད་ཀྱི་རྣམ་ཐར་བཞི་དང་། ཟད་པར་ནམ་མཁའ་དང་རྣམ་ཤེས་ཀྱི་སྐྱེ་མཆེད་གཉིས་ཏེ་དྲུག་ནི་ཁམས་གསུམ་ཀའི་རྟེན་ལ་ཐོབ་ཅིང་། ལྷག་མ་རྣམས་ནི་སྔར་མེད་གསར་དུ་སྐྱེ་བ་མིའི་རྟེན་ལ་ཐོབ། འོ་ན་ཁམས་གོང་མ་གཉིས་ཀྱི་སྙོམས་འཇུག་རྣམས་གོང་མའི་རིགས་རྟེན་ལ་རྒྱུ་དུའི་སྟོབས་ཀྱིས་སྐྱེ་བ་ཡིན་ཞེ་ན། ཁམས་གོང་མ་གཉིས་སུ་གཟུགས་མེད་པའི་སྙོམས་འཇུག་རྣམས་རྒྱུའི་སྟོབས་དང་། ལས་ཀྱི་སྟོབས་ཀྱི་སྐྱེ་བ་ཡིན། གཟུགས་ཀྱི་ཁམས་སུ་བསམ་གཏན་གྱི་སྙོམས་འཇུག་རྣམས་རྒྱུ་གཉིས་པོ་དེ་དག་དང་ཆོས་ཉིད་ཀྱི་སྟོབས་ཀྱི་སྐྱེ་བ་ཡང་ཡོད་དོ། ། ཆོས་མངོན་པ་མཛོད་ཀྱིས་འགྲེལ་པ་ལས་སྙོམས་འཇུག་བསྟན་པ་ཞེས་བྱ་བ་གནས་བརྒྱད་པ་བསྟན་ཟིན་ཏོ། །
གསུམ་པ་བཤད་པ་ཡོངས་སུ་རྫོགས་པར་བྱ་བ་ལ། བསྟན་པའི་གནས་ཚད་ནོངས་པ་བཟོད་པར་གསོལ་བ། ཐར་པ་འདོད་པ་རྣམས་ཀྱིས་བག་ཡོད་བསྟེན་རིགས་པ་དང་གསུམ། དང་པོ་ནི། སྤྱིར། སྟོན་པའི་དམ་ཆོས་ནི་རྣམ་པ་གཉིས་ཏེ། ལུང་གི་དམ་ཆོས་དང་། རྟོགས་པའི་དམ་ཆོས་གཉིས་ཀྱིས་བདག་ཉིད་ཅན་ཡིན་ནོ། ། དེ་འཛིན་པར་བྱེད་པ་དེ་སྲིད་དུ་བསྟན་པ་གནས་ཏེ། ལུང་གི་དམ་ཆོས་ནི།
ཐོས་བསམ་གྱིས་སྒོ་ནས་གནས་པར་བྱེད་པ་ཡོད་པ་དེ་སྲིད་དུ་གནས་ཤིང་། རྟོགས་པའི་དམ་ཆོས་ནི། སྒྲུབ་པ་བསམ་གཏན་གྱི་སྒོ་ནས་སྒྲུབ་པར་བྱེད་པ་ཡོད་པ་དེ་སྲིད་དུ་གནས་པ་ཁོ་ན་ཡིན་ནོ། ། གཉིས་པ་ནི། སློབ་དཔོན་དབྱིག་གཉེན་བདག་གི་མངོན་པ་མཛོད་ཀྱི་ཆོས་འདི་ཕལ་ཆེ་བ་ནི། ཁ་ཆེ་བྱེ་བྲག་ཏུ་སྨྲ་བའི་ཚུལ་དུ་གྲུབ་ཅིང་། དེ་དང་མཐུན་པར་བཤད་དོ། ། དེ་དག་ལ་ཉེས་པས་ཟིན་པ་གང་ཡིན་པ་དེ་ནི། སྐབས་འདིར་ཉེས་པ་ཡིན་ཅིང་། ཉེས་པ་དེ་ཡང་དམ་པའི་ཆོས་ཀྱི་ཚུལ་ལ་ཚད་མར་གྱུར་པ།
ཐུབ་པ་ཡང་དག་པར་རྫོགས་པའི་སངས་རྒྱས་ལ་བཟོད་པར་གསོལ་ལོ། ། གཉིས་པ་ནི། སྟོན་པ་ཡང་དག་པར་རྫོགས་པའི་སངས་རྒྱས་འཇིག་རྟེན་ཀུན་མཁྱེན་གྱི་མིག་ཏུ་གྱུར་པ་ནི་ཟུམ་པ་ལྟ་བུར་གྱུར་ཅིང་དབང་དུ་གྱུར་པའི་སྐྱེ་བོ་ཐོགས་མེད་དང་། ཀླུ་སྒྲུབ་ལ་སོགས་པ་ཕལ་ཆེར་ཟད་པས་ན་དེ་ཉིད་མངོན་སུམ་དུ་མ་མཐོང་བའི་ངན་རྟོག་གི་སྐྱེ་བོ་རྣམས་ཀྱིས་བསྟན་པ་འདི་དཀྲུགས་སོ། ། དེས་ན་ཐར་པ་འདོད་པའི་གདུལ་བྱ་དག་གིས་བག་ཡོད་བསྟེན་རིགས་ཏེ། ཐུབ་པ་ཡང་དག་པར་རྫོགས་པའི་སངས་རྒྱས་ཀྱི་བསྟན་པ་ནི་ལྐོག་མར་སྲོག་ཕྱིན་པ་དང་འདྲ་བར་ཡུན་རིང་དུ་མི་གནས་པའི་དྲི་མ་རྣམས་སྟོབས་དང་ལྡན་པའི་དུས་སུ་གྱུར་པའི་ཕྱིར། རང་བྱུང་གི་བསྟན་པ་གཅེས་པར་འཛིན་པ་རྣམས་མཆོག་ཏུ་ཞི་བར་གཤེགས་པས་འགྲོ་བ་རྣམས་མགོན་མེད་པར་གྱུར་ལ་འདོམས་པ་མེད་པའི་ཡོན་ཏན་རྣམས་འཇོམས་པར་བྱེད་པའི་ཕྱིར། འདོད་ཆགས་ཞེ་སྡང་ལ་སོགས་པའི་དྲི་མ་རྣམས་དེང་སང་འཇིག་རྟེན་ཀྱི་ཁམས་འདི་ན་དགའ་མགུར་སྤྱོད་པ་མཐོང་བའི་ཕྱིར། གསུམ་པ་མཇུག་གི་དོན་ནི། ཆོས་མངོན་པ་མཛོད་ཀྱི་ཚིག་ལེའུར་བྱས་པ་འདི་ནི།
ཤཱཀྱའི་དགེ་སློང་སློབ་དཔོན་དབྱིག་གཉེན་གྱིས་མཛད་པ་ཡིན་ནོ། ། འདིའི་སྒྱུར་བྱེད་ནི། རྒྱ་གར་གྱི་མཁན་པོ་ཛི་ན་མི་ཏྲ་དང་། ཞུ་ཆེན་གྱི་ལོ་ཙཱ་བ་བན་དྷེ་དཔལ་བརྩེགས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ། ། ཆོས་མངོན་པ་མཛོད་ཀྱི་རྣམ་བཤད་ཚིག་དོན་རབ་ཏུ་གསལ་བ་ཞེས་པ་འདི་ནི། སྡེ་སྣོད་འཛིན་པ་འགའ་དང་འགས་བསྐུལ་བའི་ངོར་གནས་བརྟན་འདུལ་བ་འཛིན་པ་དངོས་གྲུབ་དཔལ་འབར་གྱིས། མངོན་འདུལ་གྱི་མདོ་བསྟན་བཅོས། རྒྱ་དཀར་ནག་གི་རྩིས་ཀྱི་རྒྱུད། ཐ་སྙད་ཀྱི་གཙུག་ལག་ཁང་ཚད་ལྡན་རྣམས་དཔང་དུ་བཟུང་། ཀུན་མཁྱེན་བླ་མ་ཡབ་སྲས་ཀྱི་གསུང་གིས་ལེགས་པའི་བཤད་པའི་བརྒྱན་ཏེ།
མེ་མོ་བྱི་བའི་ལོ། ཉིན་མོའི་དབང་ཕྱུག་བུ་མོའི་ཁྱིམ་དུ་རྩེ་དགར་རོལ་བའི་རྒྱལ་བ་གསུམ་པའི་ཚེས་ལ་དཔལ་ས་སྐྱའི་གཙུག་ལག་ཁང་ཆེན་པོ་ལ་འདབས་འབྱོར་བ། ཆོས་འཁོར་ལྷུན་པོའི་ཆོས་གྲྭར་སྦྱར་བ་འདིས། བསྟན་པ་རིན་པོ་ཆེ་སྒོ་མཐའ་དག་ནས་འཕེལ་བའི་རྒྱུར་གྱུར་གཅིག ཀུན་མཁྱེན་སངས་རྒྱས་བསྟན་པ་འཕེལ་བྱེད་ཅིང་། ། མཁྱེན་བརྩེའི་མངའ་བདག་འཇམ་དབྱངས་ཆོས་ཀྱི་རྗེ། ། ཀུན་དགའི་ཉི་མའི་བློ་གྲོས་ཚ་ཟེར་གྱིས། ། དམ་ཆོས་མངོན་པའི་པད་ཚལ་ཕྱེ་བ་ལས། ། བྱུང་བའི་ལེགས་བཤད་བཟང་པོའི་རྩི་བཅུད་འདི། ། དོན་གཉེར་བུང་བ་ཡོངས་ཀྱི་དཔལ་དུ་སྦྱིན། །
དགེ་བས་ཐུབ་བསྟན་པད་ཚལ་བརྒྱས་པ་དང་། ། རྩེ་གཅིག་སྒྲུབ་ལ་བརྩོན་པའི་སྙོམས་ལས་པ། ། སིདྡྷིའི་མིང་ཅན་བདག་སོགས་འགྲོ་བ་ཀུན། ། འཇམ་དབྱངས་བླ་མས་རྗེས་སུ་འཛིན་གྱུར་ཅིང་། ། རྗེ་དང་ཐུགས་ཡིད་གཅིག་ཏུ་འདྲེས་གྱུར་ཏེ། ། ཐོས་བསམ་སྒོམ་པའི་བྱ་བ་མཐར་ཕྱིན་ནས། ། ལུང་རྟོགས་བསྟན་པ་ཕྱོགས་བཅུར་རྒྱས་བྱེད་ཤོག། །། མངྒལཾ། བྷ་ཝནྟུ། དགེའོ།། །།
PAGE * MERGEFORMAT 4 གཞུང་བརྒྱ་བ་དངོས་གྲུབ་དཔལ་འབར། མཛོད་ཀྱི་རྣམ་བཤད་ཚིག་དོན་རབ་གསལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
