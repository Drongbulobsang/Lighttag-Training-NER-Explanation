སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༢༩
སྡོམ་པ་གསུམ་གྱི་རབ་ཏུ་དབྱེ་བའི་ཊཱི་ཀ་བསྟན་པའི་སྒྲོན་མེ་ལས་སོ་ཐར་སྡོམ་པའི་རྣམ་བཤད།
༄༅། །སྡོམ་པ་གསུམ་གྱི་རབ་ཏུ་དབྱེ་བའི་ཊཱི་ཀ་བསྟན་པའི་སྒྲོན་མེ་ལས་སོ་ཐར་སྡོམ་པའི་རྣམ་བཤད་བཞུགས་སོ།། ཨོཾ་སྭསྟི། དཔལ་ལྡན་ཚོགས་གཉིས་ཆུ་གཏེར་ལས་འཁྲུངས་བསྡུ་དངོས་བཞི་ཡི་བང་རིམ་ཅན། ། སྟོབས་བཅུའི་གོ་འཕང་མཐོན་པོས་རབ་བརྗིད་མཁྱེན་བརྩེའི་ཉི་ཟླ་ཟུང་གིས་མཛེས། ། ཕས་རྒོལ་རི་གཞན་མཐོན་པོས་མི་ནོན་གདུལ་བྱ་གླིང་བཞིའི་དབུས་ན་བརྗིད། ། འཕྲིན་ལས་རིན་ཆེན་རྣམ་བཞིའི་མདངས་ལྡན་ཐུབ་དབང་སྨྲ་བའི་ལྷུན་པོ་རྒྱལ། ། གང་གིས་ཆོས་ཀུན་མཁྱེན་པའི་ཉི་མ་ཡིས། ། བསྟན་པའི་དགའ་ཚལ་མཆོག་ཏུ་རྒྱས་པ་དང་། ། ཆོས་ལོག་མུན་པའི་ཚོགས་ལས་རྣམ་རྒྱལ་བས། ། གངས་ཅན་ལྗོངས་འདིར་གནས་ལྔ་རིག་པའི་མཚན། །
དང་པོར་བརྙེས་པ་གང་དེ་རྒྱལ་གྱུར་ཅིག ། ཤཱཀྱའི་བསྟན་འཛིན་ཀུན་གྱི་མཆོག་གྱུར་མཆོག་ཏུ་སྙན་པའི་དབྱངས་ལྡན་པ། ། དྲི་མེད་ལེགས་ལམ་བསྟེན་ལ་མཁས་པས་མཁས་པ་ཀུན་གྱི་ཡིད་འཕྲོག་པའི། ། གང་གི་བློ་གྲོས་འཇམ་པའི་དབྱངས་དང་དབྱངས་ཅན་ཇི་བཞིན་རབ་ཏུ་དཀར། ། གངས་ཅན་ལྗོངས་འདིར་བསྟན་པའི་ཀ་ཆེན་པཎ་ཆེན་གཉིས་པ་གང་དེ་རྒྱལ། ། གཞུང་འདིའི་རྣམ་བཤད་མང་མོད་ཀྱི། ། ལ་ལས་ཚིག་ཟུར་མ་ཕྱིན་ཞིང་། ། འགའ་ཞིག་ལོག་པར་འཆད་དེ་དག ། རྣམ་པར་སྤངས་ནས་རྒྱན་དྲུག་གི ། གཞུང་བཞིན་འཆད་ལ་སྤྲོ་བ་སྐྱེས། །
ཞེས་མཆོད་པར་བརྗོད་ཅིང་བརྩམ་པར་དམ་བཅའ་བ་སྔོན་དུ་བཏང་ནས། འདིར་གང་བཤད་པར་བྱ་བའི་ཆོས་ནི། ཆོས་དང་ཆོས་མ་ཡིན་པ་རྣམ་པར་འབྱེད་པའི་བསྟན་བཅོས་སྡོམ་པ་གསུམ་གྱི་རབ་ཏུ་དབྱེ་བ་ཞེས་ཉི་མ་ལྟར་གྲགས་པ་འདིའོ། ། འདི་འཆད་པ་ནི་བསྡུས་དོན་གསེར་གྱི་སྐུད་པ་འཇམ་པོ་ལ། ཚིག་དོན་ནོར་བུའི་འཕྲེང་བ་སྤེལ་ནས་འཆད་པའི་ཚུལ་ལ་གསུམ་སྟེ། བསྟན་བཅོས་ཀྱི་མཚན་ཐོག་མར་བཀོད་པས་བརྗོད་བྱའི་དོན་ལ་སྤྲོ་བ་སྐྱེད། དོན་ལྡན་གྱི་བསྟན་བཅོས་དངོས་བཤད་པས་སྐབས་ཀྱི་དོན་ལ་ངེས་པ་སྒྲུབ། རྩོམ་པ་པོའི་མཚན་བསྟན་པས་མཇུག་ཤིས་པ་བརྗོད་པའོ། ། དང་པོ་ནི། སྡོམ་པ་གསུམ་གྱི་རབ་ཏུ་དབྱེ་བ་ཞེས་བྱ་བ་ཞེས་པས་བསྟན་ཏེ།
འདི་ལ་སྡེ་སྣོད་གསུམ་དང་རྒྱུད་སྡེ་བཞིའི་རབ་ཏུ་དབྱེ་བ་ཞེས་པར་འགྱུར་རོ། ། ཞེས་བདག་ཅག་གི་འདྲེན་པ་དམ་པ་གསུང་ངོ་། ། དེའི་ཤེས་བྱེད་སོ་སོར་ཐར་པའི་སྡོམ་པས་མཚོན་ནས། འདུལ་བ་དང་། མངོན་པའི་དོན་གཏན་ལ་འབེབས་ཤིང་། བྱང་སེམས་ཀྱི་སྡོམ་པས་མཚོན་ནས་མདོ་སྡེའི་སྡེ་སྣོད་དང་། སྔགས་ཀྱི་སྡོམ་པས་མཚོན་ནས་རྒྱུད་སྡེ་བཞིའི་དོན་གཏན་ལ་འབེབས་པའི་ཕྱིར་རོ། ། གཞུང་གི་ཚད་ནི་ཤླཽ་ཀ་སྟོང་ཡོད་དོ་ཞེས། རྣམ་བཤད་མཛད་པ་ཀུ་མཱ་ར་གསུང་བ་དེ་ཇི་བཞིན་དུ་སྣང་ངོ་། ། གཉིས་པ་ལ་གསུམ་སྟེ།
ཐོག་མར་དགེ་བ་གོང་མའི་ཡོན་ཏན་དྲན་པས་བར་ཆད་ཞི་བའི་སླད་དུ་ཕྱག་བྱ་བ། བར་དུ་དགེ་བ་བསྟན་བཅོས་རྩོམ་པའི་རྒྱུ་བསྟན་པའི་སྒོ་ནས་བརྩམ་བྱ་གཞུང་གི་རང་བཞིན་བཤད། ཐ་མར་དགེ་བ་བཀའ་དྲིན་དྲན་པའི་ཕྱག་བྱ་བས་རྗེས་དགའ་བ་བསྒོམ་པའོ། ། དང་པོ་ལ། རྩ་བའི་བླ་མ་ལ་ཕྱག་བྱ་བ་དང་། བརྒྱུད་པའི་བླ་མ་ལ་ཕྱག་བྱ་བའོ། ། དང་པོ་ལ། ཕྱག་བྱ་བ་དང་། དད་པ་བསྐྱེད་པ་གཉིས། དང་པོ་ནི།
བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། ཞེས་པས་བསྟན་ཏེ། དེ་ཡང་ཕྱག་འཚལ་བ་ནི། ན་མཿཞེས་པའི་སྒྲ་ལས་དྲངས་ན་འདུད་པའི་དོན་སྟེ། ཎ་མ་རབ་ཏུ་འདུད་པ་ལའོ། ། ཞེས་པའི་བྱིངས་ལས་བསྒྲུབས་པས་སོ། ། བླ་མ་ནི་གུ་རུ་ཞེས་པའི་སྒྲ་ལས་དྲངས་ན། ཡོན་ཏན་གྱི་ཁུར་གྱིས་ལྕི་བས་ན་བླ་མ་ཞེས་སོ། ། དམ་པ་ནི་ཐེག་པ་ཐུན་མོང་བ་ལྟར་ན། དགེ་བ་ལ་འཇུག་པས་ན་དམ་པའོ། །
དེ་སྐད་དུ་ཡང་། མཛོད་ལས། དམ་པ་དམ་མིན་འཇུག་མི་འཇུག ། ཅེས་སོ། ། ཐུན་མོང་མ་ཡིན་པ་ལྟར་ན། ཕྱི་སྒྲོ་འདོགས་གཅོད་པའི་བླ་མ། ནང་རང་བྱུང་གི་ཡེ་ཤེས་སྟོན་པའི་བླ་མ། གསང་བ་ལྷན་ཅིག་སྐྱེས་པའི་ཡེ་ཤེས་སྟོན་པའི་བླ་མ། མཐར་ཐུག་རྣམ་པར་དག་པའི་དེ་ཁོ་ན་ཉིད་སྟོན་པའི་བླ་མ་ཞེས་པ། ངོ་བོ་གཅིག་ལ་ལྡོག་པས་ཕྱེ་བ་སྟེ།
ལམ་འབྲས་བུ་དང་བཅས་པའི་མན་ངག་ལས་འབྱུང་ངོ་། ། གཉིས་པ་ནི། བདེ་བར་གཤེགས་པའི་བསྟན་པ་སྡེ་སྣོད་གསུམ་དང་རྒྱུད་སྡེ་བཞི་ཡིས་བསྡུས་པའི་གསུང་རབ་ལ་མི་འཇིགས་པའི་སྤོབས་པ་ཐོབ་པས་ན་སེང་གེ་སྟེ། རྒྱུད་བླ་མ་ལས། མི་འཇིགས་ཉིད་ནི་འཁོར་དུ་སེང་གེ་བཞིན། ། ཞེས་སོ། ། བདུད་དང་མུ་སྟེགས་ལ་སོགས་པ་ལྟ་བ་ངན་པའི་རི་དྭགས་ཀྱི་ཚོགས་མཐའ་དག་སྐྲག་པར་མཛད་པས་ན་སེང་གེའི་སྒྲ་སྟེ། ཇི་སྐད་དུ། བདག་མེད་སེང་གེའི་སྒྲ་དང་ལྡན། ། མུ་སྟེགས་རི་དྭགས་ངན་འཇིགས་བྱེད། །
ཅེས་པ་ལྟར་རོ། ། འདི་ནི་གཟུགས་ཅན་གྱི་རྒྱན་ཏེ། ཚིག་རྒྱན་གྱི་བསྟན་བཅོས་མེ་ལོང་ལས། དཔེ་ཉིད་སྣང་བ་མིན་པ་ཡིས། ། ཕྱེ་བ་དག་ནི་གཟུགས་ཅན་འདོད། ། ཅེས་སོ། ། ཡང་རྗེ་བཙུན་གྲགས་པ་ཆོས་ཅན། མཚུངས་མེད་བླ་མ་ཞེས་བྱ་སྟེ། མདོ་རྒྱུད་ཀྱི་དོན་ལ་ཐོས་བསམ་སྒོམ་གསུམ་གྱི་རིམ་པ་རྣམས། སངས་རྒྱས་ཀྱི་དགོངས་པ་ཇི་ལྟ་བ་བཞིན་དུ་ལེགས་པར་སྒྲུབ་པས་སོ། །
རྒྱུ་མཚན་དེས་ན། དེ་ལ་བསྟན་བཅོས་རྩོམ་པ་པོ་བདག་ཅག་དད་ཅེས་པའོ། ། འདི་དང་རིགས་གཏེར་དུ། འཇམ་མགོན་བླ་མ་ཞེས་པ་དང་། མཁས་པ་འཇུག་པའི་སྒོར། བླ་མ་དང་མགོན་པོ་འཇམ་པའི་དབྱངས་ཞེས་གསུངས་པ་རྣམས་ནི། རྗེ་བཙུན་གྲགས་པའི་ཞབས་ཉིད་ལ་བྱ་སྟེ། ཇི་སྐད་དུ། རྗེ་བཙུན་བླ་མ་འཇམ་པའི་དབྱངས་སུ་གཟིགས། ། ཞེས་པ་ལྟར་རོ། །
གཉིས་པ་ནི་ཕྱག་འཚལ་ལོ། ། གང་ལ་ན། འགྲོ་བའི་བླ་མ་སྟོན་པ་སངས་རྒྱས་ཀྱི་ཞབས་ལའོ། ། དེ་ལ་ཡོན་ཏན་གྱི་ཁྱད་པར་ཅི་ཞིག་མངའ་ཞེ་ན། སྐྱོན་སྒྲིབ་གཉིས་བག་ཆགས་དང་བཅས་པ་མེད་ཅིང་། སྟོབས་སོགས་ཡོན་ཏན་ཀུན་གྱི་མཛོད་ལ་དབང་འབྱོར་བ་མངའ་བས་སོ། ། ངག་དོན་བསྟན་བཅོས་རྩོམ་པའི་ཐོག་མར་མཆོད་བརྗོད་མཛད་པ་ཆོས་ཅན། དགོས་པ་ཡོད་དེ། རང་ཉིད་དམ་པར་རྟོགས་ཤིང་བསྟན་བཅོས་རྩོམ་པ་ལ་བར་ཆད་མི་འབྱུང་བར་བྱ་བའི་ཆེད་ཡིན་པའི་ཕྱིར། གཉིས་པ།
བར་དུ་དགེ་བ་བསྟན་བཅོས་རྩོམ་པའི་རྒྱུ་མཚན་བསྟན་ནས་བརྩམ་བྱ་གཞུང་གི་རང་བཞིན་བཤད་པ་ལ། བརྩམ་པར་དམ་བཅའ་བ། ཇི་ལྟར་བརྩམས་པའི་ཚུལ། བརྩམ་དགོས་པའི་རྒྱུ་མཚན། བརྩམས་པའི་བསྟན་བཅོས་དངོས་བཤད་པའོ། ། དང་པོ་ནི། ནས་ཞེས་པ་འབྱུང་ཁུངས་ཀྱི་ཚིག་སྟེ། ཕྱག་བཙལ་ནས་ཅི་ཞིག་བྱ་ཞེ་ན། བཤད་ཅེས་དྲང་ངོ་། ། གང་ན་སྡོམ་པ་གསུམ་གྱི་རབ་ཏུ་དབྱེ་བའོ། །
གང་གིས་ན། བསྟན་བཅོས་རྩོམ་པ་པོ་བདག་གིས་སོ། ། གང་ལ་ན། ཡིད་ཆེས་པ་དང་། དང་བ་དང་། འདོད་པའི་དད་པ་གསུམ་དང་ལྡན་པ་སངས་རྒྱས་ཀྱི་གསུང་བཞིན་བསྒྲུབ་པར་འདོད་པ་དེ་ལའོ། ། དམ་བཅས་པའི་དགོས་པ་ནི། རྩོམ་པ་མཐར་ཕྱིན་པའི་ཆེད་དུའོ། ། དམ་བཅས་པས་མཐར་ཕྱིན་པའི་ངེས་པ་མེད་སྙམ་ན། སྐྱེས་བུ་དམ་པ་རྣམས་ནི་རང་གི་དམ་བཅའ་མཐར་ཕྱིན་པར་བྱེད་དེ།
ཇི་སྐད་དུ། ཤེས་རབ་སྡོང་བུ་ཞེས་བྱ་བ་ལུགས་ཀྱི་བསྟན་བཅོས་ལས། དམ་པ་ཁས་འཆེ་མང་པོ་མི་བྱེད་ལ། ། གལ་ཏེ་དགའ་བས་ཁས་ནི་བླངས་གྱུར་ན། ། རྡོ་ལ་རི་མོ་བྲིས་པ་བཞིན་དུ་ནི། ། ཤི་ཡང་གཞན་དུ་བྱེད་པར་མི་འགྱུར་རོ། ། ཞེས་གསུངས་པའི་ཕྱིར། གཉིས་པ་ནི། འོ་ན་བསྟན་བཅོས་རྩོམ་པ་པོ་རིག་པའི་གནས་མཐའ་དག་ལ་མཁས་པར་ཁས་ལེན་ན། བསྟན་བཅོས་འདི།
ཚིག་རྒྱན་དང་། སྡེབ་སྦྱོར་ལ་སོགས་པའི་སྒོ་ནས་མི་རྩོམ་པ་ཅི་ཞེ་ན། མཁས་པ་རྣམས་དགའ་བའི་སྡེབ་སྦྱོར་མེ་ཏོག་འཕྲེང་མཛེས་ལ་སོགས་པ་ནི། བླུན་པོ་རྣམས་ཀྱིས་གོ་བར་དཀའ་བས་ཚིག་གི་རྒྱན་དང་། ཡི་གེ་ལྕི་ཡང་སྡེབ་པ་ལ་སོགས་པའི་སྦྱོར་བ་སྤངས་ནས་ཀྱང་། གོ་བདེ་བའི་ངག་གིས་བཤད་པ་ཆོས་ཅན། དགོས་པ་ཡོད་དེ། མཁས་རྨོངས་ཀུན་གྱིས་གོ་བར་བྱ་བའི་ཆེད་ཡིན་པའི་ཕྱིར་རོ། ། འདིར་རྣམ་བཤད་མཛད་པ་ཀུ་མཱ་ར་ནི། འདི་རབ་དགའི་སྡེབ་སྦྱོར་དུ་ཡོད་དོ་ཞེས་གསུངས་མོད།
ཚེག་དབར་བདུན་མ་ཡིན་པ་རྒྱུ་མཚན་དུ་མཛད་པས་ངེས་པ་མི་སྣང་ངོ་། ། གསུམ་པ་ནི། འོ་ན་བསྟན་བཅོས་འདིར། ཀྱེ་མ་བླུན་པོ་སྙིང་ཁམས་ཅན་ཞེས་སོགས་རྩུབ་པའི་ཚིག་མང་དུ་འབྱུང་བས། གཞན་ལ་ཁྱད་གསོད་ཀྱི་དབང་གིས་བརྩམས་པ་མ་ཡིན་ནམ་ཞེ་ན། རྩོམ་པ་པོ་བདག་ནི་སངས་རྒྱས་ཀྱི་བསྟན་པ་ལ་མི་ཕྱེད་པས་ཏེ་རྐྱེན་གྱིས་མི་འཕྲོག་པའི་དད་པ་ཡོད་མོད། འོན་ཀྱང་བསྟན་བཅོས་འདི་བརྩམས་པ་ཆོས་ཅན། དགོས་པ་ཡོད་དེ། སངས་རྒྱས་ཀྱི་ལུང་རྟོགས་ཀྱི་བསྟན་པ་ལ་འཁྲུལ་པར་སྤྱོད་པ་རྣམས་ལ་བདག་མ་དད་པས། འཁྲུལ་པ་དེ་སུན་དབྱུང་བར་བྱ་བའི་ཆེད་ཡིན་པའི་ཕྱིར།
འདིར་ཆོས་ལོག་སུན་འབྱིན་པ་ནི་མཁས་པ་རྣམས་ཀྱི་སྤྱི་ལུགས་ཡིན་ཏེ། གཞུང་འདི་ཉིད་ལས། སངས་རྒྱས་འཇིག་རྟེན་བྱོན་པ་དང་། ། མཁས་རྣམས་བཤད་པ་བྱེད་པ་ལ། ། འབྲས་བུ་རྣམ་གསུམ་འབྱུང་བ་འདི། ། སངས་རྒྱས་བསྟན་པའི་སྤྱི་ལུགས་ཡིན། ། མ་ཁོལ་གྱིས་ཀྱང་འདི་སྐད་གསུངས། ། དཔའ་བོ་ཁྱོད་ཀྱི་བསྟན་པ་ནི། ། མུ་སྟེགས་ཐམས་ཅད་སྐྲག་མཛད་ཅིང་། ། བདུད་ནི་སེམས་ཁོང་ཆུད་པར་མཛད། །
ལྷ་དང་མི་རྣམས་དབུགས་ཀྱང་འབྱིན། ། ཞེས་གསུངས་དེང་ཡང་འདི་ན་ཡང་། ། མཁས་པ་རྣམས་ཀྱིས་ཆོས་བཤད་ན། ། ཆོས་ལོག་སྤྱོད་པ་ཕམ་བྱེད་ཅིང་། ། བདུད་རིགས་ཐམས་ཅད་ཡི་མུག་འགྱུར། ། མཁས་པ་ཐམས་ཅད་དགའ་བར་བྱེད། ། འདི་འདྲས་བསྟན་པ་འཛིན་པར་ནུས། ། ཞེས་གསུངས་ལ། དེ་ཡང་མདོ་ཙམ་ཞིག་བརྗོད་ན། འོད་སྲུངས་ལ་སོགས་པས་བཀའ་བསྡུ་བ་དང་པོ་མཛད་རྗེས་སུ་བསྟན་པ་དག་པར་གནས་པ་ལས།
སྟོན་པ་མྱ་ངན་ལས་འདས་ནས་ལོ་བརྒྱ་དང་བཅུ་སོང་བ་ན། ཡངས་པ་ཅན་དུ་རུང་བ་མ་ཡིན་པའི་གཞི་བཅུ་བྱུང་བ་རྣམས། དགྲ་བཅོམ་པ་བདུན་བརྒྱས་ལེགས་པར་སུན་ཕྱུང་ནས་བཀའ་བསྡུ་གཉིས་པ་མཛད། དེ་ནས་དགེ་སློང་ལྷ་ཆེན་པོས་སྡེ་པ་བཅོ་བརྒྱད་ཀྱི་ཆོས་ལ་བསྲེ་བསླད་བྱས་པ་རྣམས། སྟོན་པ་མྱ་ངན་ལས་འདས་ནས་ལོ་ཉིས་བརྒྱ་སོང་བ་ན། དགྲ་བཅོམ་རྣམས་ཀྱིས་སུན་ཕྱུང་ནས་བཀའ་བསྡུ་གསུམ་པ་མཛད། ཡང་བར་སྐབས་སུ་ཐེག་པ་ཆེན་པོའི་ཆོས་ལ་འཕེལ་འགྲིབ་བྱུང་བ་ན། འཕགས་པ་ཐོགས་མེད་ཀྱིས་དགའ་ལྡན་ནས་བྱམས་ཆོས་ལྔ་མིའི་ཡུལ་དུ་སྤྱན་དྲངས་ནས། ཐེག་པ་ཆེན་པོའི་བསྟན་པ་རྒྱས་པར་མཛད་དོ། ། འཕགས་ཡུལ་དུ་བསྟན་པ་ལོ་ཉིས་སྟོང་ཙམ་སོང་ནས།
བོད་ཀྱི་ཆོས་རྒྱལ་མེས་དབོན་རྣམ་གསུམ་གྱི་རིང་ལ་བོད་དུ་བསྟན་པ་དར་རྒྱས་སུ་མཛད་པ་ལ་བསྟན་པ་སྔ་དར་ཞེས་བྱ་ལ། སྐབས་དེར་རྒྱ་ནག་མཁན་པོའི་ཅིག་ཅར་བའི་ཆོས་ལུགས་བྱུང་བ་རྣམས། མཁས་པའི་དབང་པོ་ཀ་མ་ལ་ཤཱི་ལས་སུན་ཕྱུང་ངོ་། ། དེའི་རྗེས་སུ་རྒྱལ་པོ་དར་མས་བསྟན་པ་བསྣུབས་པའི་རྗེས་ནས། སྦྱོར་སྒྲོལ་སྒྲ་ཇི་བཞིན་དུ་སྨྲ་བ་སོགས་ཆོས་ལོག་དུ་མ་འཕེལ་བ་རྣམས། ལོ་ཙཱ་བ་རིན་ཆེན་བཟང་པོས་སུན་ཕྱུང་། དེ་རྗེས་ཆོས་ལོག་ཅུང་ཟད་འཕེལ་བ་རྣམས་འགོས་ལོ་ཙཱ་བས་སུན་ཕྱུང་། དེ་ནས་རྗེ་བཙུན་ས་སྐྱ་པ། ། ཆེན་པོ་བཞུགས་པ་ཡན་ཆད་དུ། ། ཆོས་ལོག་སྤྱོད་པ་ཉུང་ཞེས་ཐོས། །
ཞེས་གསུངས་ཤིང་། དེའི་རྗེས་སུ་བཀའ་གདམས་པ་དང་། ཕྱག་རྒྱ་བ་དང་། རྫོགས་ཆེན་པ་རྣམས་ལ་འཁྲུལ་པ་ཅི་རིགས་བྱུང་བ་རྣམས་ནི་གཞུང་འདིར་འགོག་པར་མཛད་དོ། ། དེ་ཡང་བསྟན་བཅོས་རྩོམ་པ་པོའི་ཆེ་བའི་ཁྱད་པར་ནི། རྗེ་བཙུན་འཇམ་པའི་དབྱངས་ཀྱི་སྤྲུལ་པ་ཡིན་ཏེ། ཇོ་བོ་རྗེས་ས་སྐྱར་འཇམ་དབྱངས་བདུན་བརྒྱུད་འབྱུང་བར་ལུང་བསྟན་པ་དང་། ཁ་ཆེ་པཎ་ཆེན་བོད་ལ་འབྱོན་པའི་ཚེ། སིང་ག་ལའི་དགྲ་བཅོམ་པས་མེ་ཏོག་སེར་པོ་གཅིག་བསྐུར་ཏེ་འདི་གང་དུ་ཁ་ཕྱེ་བ་དེར། འཇམ་དབྱངས་ཀྱི་སྤྲུལ་པ་གཅིག་འབྱུང་ཞེས་གསུངས་པ་ལས།
ཕྱིས་ཆོས་རྗེ་དང་མཇལ་བ་ན་ཁ་བྱེ་བ་དང་། ཆོས་རྗེ་ལིང་ཆུ་རྩེ་ཁབ་ན་བཞུགས་པ་ན། མི་མང་པོས་རྒྱ་ནག་རི་བོ་རྩེ་ལྔ་ལ་མཇལ་དུ་ཕྱིན་པས། དེ་ནུབ་ཐམས་ཅད་ལ་རྨི་ལམ་མཐུན་པར། ད་ལྟ་རྗེ་བཙུན་འཇམ་དབྱངས་རྩེ་ལྔ་ན་མི་བཞུགས། ལིང་ཆུ་རྩེ་ཁབ་ན་ཆོས་གསུང་གིན་ཡོད་དོ་ཟེར་བ་རྨིས་པས། སང་ཐམས་ཅད་ཀྱིས་ལིང་ཆུ་ལ་ཕྱིན་པས་ཆོས་རྗེ་ཆོས་གསུང་བ་དང་མཇལ་བ་དང་། གཞན་ཡང་བོ་དོང་རིན་པོ་ཆེ་དང་། ཡར་ཀླུང་པ་གྲགས་པ་རྒྱལ་མཚན་རྣམས་ཀྱིས་འཇམ་དབྱངས་དངོས་སུ་མཐོང་བར་རྣམ་ཐར་ལས་འབྱུང་ངོ་། ། དེ་ཡང་འདི་སྐད་ཐོས་ཏེ།
ཆོས་རྗེ་པཎྜི་ཏ་འདི་ནི་སྟོན་པ་སྐུ་བལྟམས་ནས་ལོ་སུམ་སྟོང་དང་སུམ་བརྒྱ་དྲུག་ཅུ་རེ་ལྔ་ལོན་པ། དགེ་བྱེད་ཅེས་པ་ཆུ་ཕོ་སྟག་གི་ལོ་ལ་སྐུ་འཁྲུངས། སྤྱིར་སྡེ་སྣོད་གསུམ་དང་རྒྱུད་སྡེ་བཞི་དགོངས་འགྲེལ་དང་བཅས་པ་དང་། རིག་གནས་ཆེ་བ་ལྔ། ཆུང་བ་ལྔ། ཕྱི་ནང་གི་རྩིས་ལ་སོགས་པ་མཐའ་དག་ལ་མཁས་པར་མཛད། བྱེ་བྲག་ཏུ་ཡབ་མེས་ཀྱི་གསུང་རབ་མཐའ་དག་ལ་བྱང་ཆུབ་པར་མཛད། དེ་སྐབས་སུ་ཆོས་རྗེ་ལ་ཐམས་ཅད་ཀྱིས་མཐུན་པར་པཎྜི་ཏའི་མཚན་གསོལ། དེ་ཡང་རིག་གནས་ཐུན་མོང་བ་རྣམས་ལས། སྒྲ་དང་།
སྙན་ངག་དང་། སྡེབ་སྦྱོར་དང་། མངོན་བརྗོད། ཟློས་གར་རྣམས་ནི་དེ་གོང་དུ་བོད་དུ་མ་འགྱུར་བས། རྒྱ་དཔེ་ཉིད་ལ་བསླབ་སྦྱང་མཐར་ཕྱིན་པ་མཛད། པཎྜི་ཏ་ལ་མ་ལྟོས་པའི་འགྱུར་ཡང་མང་དུ་མཛད། སྒྲ་ཉེར་མཁོ་བསྡུས་པ་དང་། གསོ་བ་རིག་པའི་བསྟན་བཅོས་དང་། སྡེབ་སྦྱོར་མེ་ཏོག་གི་ཆུན་པོ་དང་། སྙན་ངག་མཁས་པའི་ཁ་རྒྱན་དང་།
མངོན་བརྗོད་ཚིག་གཏེར་དང་། ཟློས་གར་གྱི་བསྟན་བཅོས་རབ་དགའི་འཇུག་པ་དང་། ལུགས་ཀྱི་བསྟན་བཅོས་ལེགས་པར་བཤད་པ་རིན་པོ་ཆེའི་གཏེར་རྣམས་མཛད། དེ་དག་གི་སྐབས་སུ། སྒྲ་པ་ང་ཡིན་རྟོག་གེ་པ་ང་སྨྲ་བ་ངན་འཇོམས་ང་འདྲ་མེད། ། སྡེབ་སྦྱོར་ངས་ཤེས་སྙན་ངག་ང་ཉིད་མངོན་བརྗོད་འཆད་ལ་འགྲན་མེད་ང་། ། དུས་སྦྱོར་ངས་ཤེས་ཕྱི་ནང་ཀུན་རིག་རྣམ་དཔྱོད་བློ་གྲོས་མཚུངས་མེད་ང་། ། དེ་འདྲ་གང་ཡིན་ས་སྐྱ་པ་སྟེ་མཁས་པ་གཞན་དག་གཟུགས་བརྙན་ཡིན། ། ཞེས་པ་རྩ་འགྲེལ་མཛད། དགུང་ལོ་ཉེར་བདུན་པ་ལ་ཁ་ཆེ་པཎ་ཆེན་ལས་རབ་ཏུ་བྱུང་ཞིང་བསྙེན་པར་རྫོགས།
མཚན་ཀུན་དགའ་རྒྱལ་ཚན་དཔལ་བཟང་པོ་ཞེས་པར་བཏགས་སོ། ། སྤྱིར་རྗེ་འདིས་མདོ་སྔགས་གཉིས་ཀྱི་ནང་ནས་སྔགས་གཙོ་བོར་མཛད། སྔགས་ལ་ཡང་ཐོས་བསམ་སྒོམ་གསུམ་གྱི་ནང་ནས་སྒོམ་གཙོ་བོར་མཛད། དེའི་གྲུབ་རྟགས་སུ། རྡོ་རྗེའི་ལུས་ཀྱི་གནས་ཚུལ་མངོན་སུམ་དུ་གཟིགས་ནས་དེའི་བསྟན་བཅོས་ཀྱང་མཛད་པ་དང་། གཞན་ཡང་སྨིན་མཚམས་ཀྱི་མཛོད་སྤུ་ཁ་བ་དུང་ལྟར་འཁྱིལ་བ་དང་། གསང་བའི་གནས་བལྟ་བས་མི་མངོན་པ་དང་། དབུའི་གཙུག་ཏོར་རྣམས་སྐྱེ་བོ་ཐ་མལ་པ་རྣམས་ལའང་མངོན་དུ་གྱུར་པས། མཁས་བཙུན་བཟང་གསུམ་གྱི་སྙན་པས་སའི་སྟེང་མ་ལུས་པ་ཁྱབ། དེ་སྐབས་སུ་འཕྲོག་བྱེད་དགའ་བོ་སློབ་མའི་ཚོགས་དང་བཅས་པ་ཡང་རིགས་པ་ཡང་དག་གིས་ཕམ་པར་མཛད་ནས།
སངས་རྒྱས་ཀྱི་བསྟན་པ་ལ་འཇུག་པར་མཛད་དོ། ། ཡང་ཁ་བ་ཅན་གྱི་ལྗོངས་འདིར་ཚད་མའི་བསྟན་བཅོས་ནི། སྔ་འགྱུར་རྨ་དགེ་བའི་བློ་གྲོས་ཀྱིས་བསྒྱུར་ཡང་བཤད་ཉན་དར་རྒྱས་ཆེར་མ་བྱུང་། དེ་རྗེས་རྔོག་ལོ་ཆེན་པོས་རྣམ་འགྲེལ། རྒྱན་སྟོང་ཕྲག་བཅོ་བརྒྱད་པ་དང་བཅས་པ་བསྒྱུར། སྡེ་བདུན་ཀ་ལ་རྣམ་བཤད་མཛད། བཤད་ཉན་གྱི་མཐིལ་རྣམ་ངེས་ལ་མཛད། དེའི་དབུ་ཚད་ཀྱི་བཀའ་བབས་ཁྱུང་རིན་ཆེན་གྲགས་ལ་བྱུང་། དེའི་སློབ་མ་རྔོག་སྐྱ་བོ་དང་། མེས་ལྷང་ཚེར།
གངས་པ་ཤེའུ། གོང་བུ་རྭ་ཅན་ལ་སོགས་པ་རྣམས་དང་། ཡང་ལོ་ཙ་བའི་ཉིང་སློབ་ཕྱྭ་པ་ཆོས་ཀྱི་སེང་གེ ། དེའི་སློབ་མ་སེང་ཆེན་བརྒྱད་ལ་སོགས་པ་རྣམས་ཀྱིས་ལོ་བརྒྱ་ཙམ་གྱི་བར་དུ། མདོ་སེམས་ཀྱི་གཞུང་དང་མི་མཐུན་པའི་ཚད་བསྡུས་ཀྱི་བཤད་པ་དར་བར་མཛད་དོ། ། དེ་དག་གི་འཁྲུལ་པ་རྣམས་སུན་འབྱིན་པ་ལ་རིགས་པའི་གཏེར་མཛད་དེ། ཇི་སྐད་དུ། ཐུབ་པ་སེར་སྐྱ་རྐང་མིག་པ་དང་འུག་པའི་བུ། ། མཁའ་གོས་ཅན་དང་ཚུ་རོལ་མཛེས་པའི་གཞུང་འཛིན་པ། ། ཐོས་སྒྲོག་པ་དང་གངས་རིའི་ཁྲོད་ན་སྨྲ་རྣམས་ཀྱི། །
རྟོག་གེ་ངན་འཇོམས་བསྟན་བཅོས་ཆེན་པོ་འདི་བྱས་སོ། ། ཞེས་གསུངས་སོ། ། བྱེ་བྲག་ཏུ་བསྟན་བཅོས་འདི་ཉིད་བརྩམས་པའི་ཚུལ་ནི། ཕྱིས་གངས་རིའི་ཁྲོད་འདིར་ཆོས་ལོག་དུ་མ་འཕེལ་བ་རྣམས་ཀྱིས་བསྟན་པ་ལ་གནོད་པར་དགོངས་ནས། དེ་དག་སུན་འབྱིན་པའི་ཕྱིར་དུ་བསྟན་བཅོས་འདི་བརྩམས་པར་མཛད་ལ། འདི་ཕྱེད་ཙམ་བརྩམས་ཚར་བ་ན། ས་སྐྱ་པས་ཆགས་སྡང་གིས་བསྟན་བཅོས་བརྩམས་སོ་ཟེར་བ་མང་དུ་བྱུང་། དེ་སྐབས་སུ་བླ་མ་ཟངས་ཚས། འདི་རང་རེའི་འཕྲིན་ལས་ལ་གནོད་པར་འདུག་པས་མི་རྩོམ་པར་ཞུ་ཞུས་པས། ངེད་རང་གིས་བསྟན་པ་ལ་ཕན་པའི་ཕྱིར་དུ་བརྩམས་པ་ཡིན་ཏེ།
ད་ཐམས་ཅད་མི་དགའ་ན་བཞག་པ་ལས་འོས་མེད་གསུངས་ནས་བཞག ། དེ་སྐབས་སུ་ནུབ་གཅིག་མནལ་ལམ་ན། སྟོན་པའི་སྐུ་གཅིག་མི་གཙང་བའི་གསེབ་ན་འདུག་པ་དེ་བྱི་དོར་མཛད་པས། མི་མང་པོ་མི་དགའ་བའི་རྣམ་འགྱུར་བྱེད་ཀྱིན་འདུག་ནས་བཞག ། སླར་ཡང་མི་གཙང་བས་བྱུག་པ་མང་དུ་སོང་ནས་མནལ་སད་པ་ན། གཞན་གྱི་ངོ་སྲུང་ལ་བསྟན་བཅོས་རྩོམ་འཕྲོ་བཞག་ན་སླར་ཡང་ཆོས་ལོག་ཇེ་འཕེལ་དུ་འགྲོ་བར་དགོངས་ནས། སྔར་མི་རྩོམ་པར་ཞལ་གྱིས་བཞེས་པའི་ཉེས་པ་དཀོན་མཆོག་གི་དྲུང་དུ་བཤགས་ནས་ཡོངས་སུ་རྫོགས་པ་རྩོམ་པར་མཛད་དོ། ། བསྟན་བཅོས་འདི་ལ་འགྲེལ་པ་བཅུ་བདུན་ཙམ་བྱུང་བར་གྲགས་ལ། དེ་དག་གི་ནང་ནས་གཙོ་བོ་ནི། ལྷ་བཙུན་བསམ་ཡས་པའི་ཊཱི་ཀ་དང་།
སྤོས་ཁང་པ་འཇམ་དབྱངས་རིན་ཆེན་རྒྱལ་མཚན་པས་མཛད་པ་དང་། གདན་སའི་ལས་ཆེན་གཞོན་ནུ་བས་མཛད་པ་དང་། སྒ་གདོང་པའི་འགྲེལ་ཆེན་ཏེ་བཞི་པོ་འདི་ལ། ལེགས་བཤད་གསེར་གྱི་ཐུར་མ་ལས་ཚད་ཐུབ་འགྲེལ་ཆེན་བཞི་ཞེས་གསུངས་སོ། ། ཡང་དུས་ཕྱིས་ཆོས་རྗེ་ཤེར་རིན་པས་ཊཱི་ཀ་མཛད་པ་ཞིག་མཐོང་བ་ནི་ཤིན་ཏུ་ནུས་པ་ཆེ་བར་སྣང་ལ་གོ་རམ་པས་དཀའ་འགྲེལ་ཙམ་ཞིག་མཛད་སྣང་བ་དེ་ན། སྒ་གདོང་པའི་ཊཱི་ཀར་ལྕི་བའི་ཆོས་བརྒྱད་འདྲེན་ཚུལ་ནོར་བ་ལ་སྟིང་སྨད་མཛད་མོད། གཏམ་རྒྱུད་དང་ལུང་འདྲེན་དགོས་པ་རྣམས་དང་། འབྲུ་གནོན་ཐོ་རེ་བ་མཛད་པ་རྣམས་ནི་སྒ་གདོང་པའི་ཊཱིཀ་ཆེན་ནས་བྲིས་བཤུས་མཛད་ཅིང་། ས་བཅད་རྣམས་ནི་སྒ་གདོང་པའི་དཀའ་འགྲེལ་འབྲིང་པོ་ལས་བཤུས་པར་སྣང་ངོ་། ། ཡང་ལེགས་བཤད་གསེར་གྱི་ཐུར་མའི་ལོ་རྒྱུས་ནི་རྩོམ་པ་པོ་འདི་བཙུན་པ་རྟ་དབྱངས་ཀྱི་སྤྲུལ་པ་ཡིན་པར་གྲུབ་ཆེན་མཚོ་སྐྱེས་ཀྱིས་ལུང་བསྟན་ཅིང་།
སྟོན་པ་སྐུ་བལྟམས་ནས་ལོ་སུམ་སྟོང་དང་དྲུག་བརྒྱ་སུམ་ཅུ་རྩ་གཉིས་སོང་ཞིང་། ཆོས་རྗེ་ས་པཎ་སྐུ་བལྟམས་ནས་ལོ་ཉིས་བརྒྱ་དང་ཞེ་དྲུག་སོང་བ། ཕུར་བུ་ཞེས་པ་ས་ཕོ་སྤྲེའུའི་ལོ་ལ། དཔལ་ལྡན་གསང་ཕུའི་བྱང་ཕྱོགས་བང་རིམ་ས་ཞེས་པར་ཆེན་པོའི་རིགས་སུ་སྐུ་བལྟམས། དགུང་ལོ་བཅུ་པ་ལ་རོང་ཆེན་ཐམས་ཅད་མཁྱེན་པའི་དྲུང་དུ་རབ་ཏུ་བྱུང་ནས་རིག་པའི་གནས་ལྔ་པོ་མཐའ་དག་ལ་མཁས་པར་སྦྱངས། བཅོ་བརྒྱད་པ་ལ་གསང་ཕུའི་སློབ་དཔོན་མཛད། ཉེར་ལྔ་པ་ལ་ངོར་པ་རྡོ་རྗེ་འཆང་གི་དྲུང་དུ་བསྙེན་པར་རྫོགས་ནས། རྒྱུད་གསུམ་མན་ངག་དང་བཅས་པ་གསན་ཅིང་། ཉེར་བརྒྱད་པ་ལ་རྗེ་ངོར་པའི་བཀའ་ལུང་ལ་བརྟེན། དཔལ་ལྡན་ས་སྐྱར་རིག་པའི་གནས་མཐའ་དག་གི་གྲྭ་སྐོར་མཛད།
དེ་སྐབས་སུ་དཔལ་ལྡན་ས་སྐྱའི་གནས་དང་གང་ཟག་ལ་སྒྲ་ལས་དྲངས་པའི་བསྟོད་པ་དང་། གཞན་ཡང་བླ་མ་དམ་པ་བཅུ་ཕྲག་བཞི་བསྟེན་ནས། མདོ་རྒྱུད་མན་ངག་རིག་གནས་མཐའ་དག་གསན་ཞིང་ཐུགས་ཉམས་སུ་བཞེས་པས། མཁས་བཙུན་བཟང་གསུམ་གྱི་སྙན་པས་སའི་སྟེང་མ་ལུས་པ་ཁྱབ། དེ་དོན་གྱིས་རྒྱ་གར་ལྷོ་ཕྱོགས་ཧ་རི་པུཉྫ་ཞེས་པ་ནས་ཀྱང་། དགེ་སློང་པཎྜི་ཏ་གཉིས་ཀྱིས་དུས་འཁོར་གྱི་དབང་ཞུས་ནས་ཐེགས་པ་སོགས་མཐའ་ཡས་སོ། ། མདོར་ན་མཁས་པའི་བྱ་བ་རྣམ་པ་གསུམ་གྱིས་རྒྱལ་བའི་བསྟན་པ་ཉིན་མོ་ལྟར་གསལ་བར་མཛད་པ་ལ། གཟེངས་བསྟོད་པ་དང་གཞན་དག་སྤྲོ་བ་བསྐྱེད་པའི་ཕྱིར་དུ། དེ་སྐད་སྨྲ་བ་ང་ཡིན། ཞེས་སོགས་ང་བརྒྱད་མ་ཡང་གྲྭ་སྐོར་གྱི་དུས་དེར་མཛད་དོ། །
ཡང་དགུང་ལོ་དྲུག་ཅུ་རེ་བརྒྱད་བཞེས་པའི་ཚེ། དགེ་འདུན་ཕྱེད་དང་ཉིས་སྟོང་ཙམ་གྱི་ཚོགས་དབུ་མཛད་ནས་ཆོས་འཁོར་རྒྱ་ཆེན་པོ་མཛད་ལ། རྩོམ་པ་ནི་པོ་ཏི་བཅུ་གསུམ་དུ་ལོངས་པ་མཛད། བཤད་པ་ནི་དགུང་ལོ་བཅོ་བརྒྱད་ནས་བརྒྱད་ཅུའི་བར་བར་མ་ཆད་པར་མཛད་པས། ཁ་བ་ཅན་གྱི་ལྗོངས་འདིར་བཤད་ཉན་གྱི་རྒྱུན་འདི་པ་ལས་རིང་བ་མ་བྱུང་ངོ་། ། ཡང་དགུང་ལོ་སུམ་ཅུ་རྩ་བཞི་ཙམ་བཞེས་པའི་ཚེ། མངའ་རིས་སྨད་ཀྱི་སའི་ཐིག་ལེ་ཐུབ་བསྟན་དར་རྒྱས་གླིང་དུ། བསྟན་པའི་སྦྱིན་བདག་ས་སྐྱོང་བཀྲ་ཤིས་མགོན་གྱིས་གདན་དྲངས་ནས་ཆོས་འཁོར་རྒྱ་ཆེན་པོ་བསྐོར་བར་མཛད་ལ། སྐབས་དེ་དག་ཏུ་བསྟན་བཅོས་འདི་ལ་འབེལ་གཏམ་དུ་བྱེད་པ་རྣམས་ནི། སྡོམ་གསུམ་རྒྱུད་ལྡན་གྱི་གསུམ་པོ་ཁྱབ་མཉམ་མི་མཉམ་མ་གཏོགས།
གཞུང་གི་དཀྱུས་ལ་ཡོད་པའི་འབེལ་གཏམ་ཅུང་ཟད་ཀྱང་བརྗོད་བྱའི་ལམ་དུ་མི་འབྱུང་ཞིང་། གལ་ཏེ་ངེས་དོན་གྱི་ཕྱོགས་ཅུང་ཟད་སྨྲ་ན། ཙོང་ཁ་པས་འཇམ་དབྱངས་ནས་གསན་ཟེར་བའི་གསང་ཚིག་རྣམས་ལ་རྗེས་ཟློས་བྱེད་པ་མ་གཏོགས། རང་ཚུགས་ཐུབ་པ་མ་བྱུང་བས། སྐབས་དེར་གཞུང་འདིའི་རྗེས་འཇུག་ཏུ་ཁས་འཆེ་བ་རྣམས་ལ། རྣམ་དཔྱོད་བསྐྱེད་པའི་ཆེད་དུ་དྲི་བ་བརྒྱ་དང་བརྒྱད་མཛད་པ་ན། མཁས་རློམ་ཕལ་ཆེར་མི་སྨྲ་བའི་བརྟུལ་ཞུགས་ལ་བཀོད་ཅིང་། ཕྲག་དོག་གི་དུག་ཆུས་མྱོས་པ་འགའ་ཞིག་ནི། གཞུང་འདི་བཀག་པ་ཡིན་ནོ་ཞེས་སྨྲེ་སྔགས་འདོན་པར་བྱེད་མོད། དེ་དག་ནི་གསུང་རབ་བརྒལ་ལན་གྱིས་གཏན་ལ་འབེབས་པའི་ཚུལ་ལ་རྨོངས་པ་ཡིན་ཏེ།
དེ་ལྟ་ན་སློན་དཔོན་སེང་གེ་བཟང་པོས། དེ་ལྟར་ཕྱག་འཚལ་བ་དང་བསྟོད་པ། ཞེས་སོགས་ཀྱི་གཞུང་དེས་ཀྱང་རྒྱན་གྱི་མཆོད་བརྗོད་བཀག་པར་འགྱུར་རོ། ། དེ་མི་འགྱུར་ཏེ། དེ་ནི་མ་ཡིན་ཏེ། ཞེས་སོགས་ཀྱིས་ལན་བཏབ་པས་སོ་ཞེ་ན། འདིར་ཡང་མཚུངས་པ་མ་ཡིན་ནམ། ཡང་གཞན་དག་གིས་ནི། རྗེས་འཇུག་འགའ་ཞིག་གིས་དབང་མེད་དུ་བསྐུལ་བ་དང་། རང་ཡང་རློམ་པས་ཁེངས་ནས་ཚིག་རྩུབ་ཀྱི་འཕྲེང་བ་སྟར་ལ་བརྒྱུས་པའི་ལན་བྱས་མོད།
དེང་སང་ནི་དེའི་རྗེས་འཇུག་གསུང་རབ་ལ་བློ་ཁ་ཕྱོགས་པ་རྣམས་ཀྱིས་མ་བཟོད་ནས། འདི་ནི་བདག་ཅག་གི་བླ་མ་དེས་མཛད་པ་མ་ཡིན་ནོ་ཞེས་གསང་བའི་གནས་བཞིན་དུ་སྦེད་པར་བྱེད། དད་པའི་རྗེས་འབྲང་རྣམ་དབྱེ་མ་ཕྱེད་པ་རྣམས་ནི། འདི་ནི་བདག་ཅག་གི་བླ་མའི་གསུང་ངོ་། ། ཞེས་ལུང་ཙམ་རེ་ཀློག་པའི་ངལ་བ་བྱེད་དོ། ། དེ་དག་ལ་ནི་གསེར་གྱི་ཐུར་མར། ཚད་ཐུབ་འགྲེལ་ཆེན་བཞི་དང་གཞུང་ཉིད་དུ། ། ཚིག་ཟུར་ཇི་བཞིན་མ་ཕྱིན་འདིར་དཔྱད་ཀྱི། ། ཚངས་པར་རློམ་པའི་ཅོལ་ཆུང་བགྲང་ཡས་དག ། དཔྱད་ཡུལ་མིན་ཕྱིར་བདེ་བར་གཉིད་བྱོས་ཤིག །
ཅེས་གསུངས་ཀྱང་ད་དུང་གཉིད་མ་ཁུགས་པར་ཟད་དོ། ། ཡང་མཁས་པ་བློ་གཟུ་བོར་གནས་པ་རྣམས་ཀྱིས་ནི། བསམ་པ་ཇི་བཞིན་མི་ཤེས་ན། ། སླར་ཡང་འདྲི་པོ་ཉིད་ལ་དྲིས། ། ཞེས་གསུངས་པ་གཟིགས་ནས། རྗེ་ཉིད་ལ་གསོལ་བ་བཏབ་པས། དགུང་ལོ་ལྔ་བཅུ་རྩ་བཞི་པ་ལ་ལེགས་བཤད་གསེར་གྱི་ཐུར་མ་མཛད་ནས། བསྟན་བཅོས་འདིའི་རྗེས་འཇུག་ཏུ་ཁས་འཆེ་བ་བློ་གྲོས་ཀྱི་མིག་མ་ལུས་པ་མི་ཤེས་པའི་རབ་རིབ་ཀྱིས་གཡོགས་པ་རྣམས་ཀྱི་རབ་རིབ་བསལ་ནས། གཞུང་གི་དོན་ཉིན་མོ་ལྟར་མཛད་པ་ཡིན་ནོ། ། དེ་དག་ནི་ལེགས་པར་བཤད་པ་རིན་པོ་ཆེའི་གཏེར་ལས།
ཤེས་རབ་ལྡན་པས་ཉེས་པ་དག ། སེལ་བར་ནུས་ཀྱི་བླུན་པོས་མིན། ། ནམ་མཁའ་ལྡིང་གིས་དུག་ཅན་སྦྲུལ། ། གསོད་པར་ནུས་ཀྱི་ཁྭ་ཏས་མིན། ། ཞེས་གསུངས་པ་ལྟར་རོ། ། འདིར་ནི་དགོས་པའི་དབང་གིས་མདོར་བསྡུས་པ་ཙམ་ཞིག་བཀོད་ལ། རྣམ་ཐར་རྒྱས་པ་ནི་སངས་རྒྱས་དབོན་གྱིས་མཛད་པའི་པདྨ་དཀར་པོའི་འཕྲེང་བར་བལྟ་བར་བྱའོ། ། གང་གི་མཁྱེན་པའི་ཉི་མ་ཡིས། ། ལོག་རྟོག་མུན་པ་སེལ་བ་དང་། ། མི་ཤེས་ཀུ་མུད་ཟུམ་པ་དང་། །
བསྟན་པའི་པད་ཚལ་རྒྱས་པ་མཚར། ། ད་ནི་དཀྱུས་མ་ཉིད་བཤད་པར་བྱ་སྟེ། བཞི་པ། བརྩམས་པའི་བསྟན་བཅོས་དངོས་བཤད་པ་ལ། ལུས་རྣམ་པར་བཞག་པས་བསྟན་བཅོས་ཀྱི་དོན་རགས་པ་ལ་ངེས་པ་བསྒྲུབ། ཡན་ལག་རྒྱས་པར་བཤད་པས་ལུང་རིགས་ཀྱི་མཐའ་དཔྱད། བསྟན་བཅོས་རྩོམ་པའི་རྒྱུ་མི་ཤེས་པ་དང་ཕྲག་དོག་མ་ཡིན་པར་བསྟན་པས་མཇུག་བསྡུ་བའོ། ། དང་པོ་ནི། སྣོད་ཀྱི་སྐྱོན་གསུམ་སྤངས་ཏེ་ཉོན་ཅིག་ཅེས་དྲང་ངོ་། ། གང་ན།
སོ་སོར་ཐར་པའི་སྡོམ་པ་ལུགས་གཉིས་དང་། བྱང་ཆུབ་སེམས་དཔའི་སེམས་བསྐྱེད་ཀྱི་སྡོམ་པ་ལུགས་གཉིས་དང་། གསང་སྔགས་ཀྱི་དབང་བསྐུར་གྱིས་མཚོན་པའི་སྡོམ་པ་དང་། སྡོམ་པ་གསུམ་པོ་དེ་དག་གི་ནི་ཆོ་ག་དང་། སྡོམ་པ་གསུམ་པོ་སོ་སོའི་བསླབ་པར་བྱ་བ་དང་སེམས་བསྐྱེད་པའི་གནད་བདག་གཞན་བརྗེ་བ་དང་། བསྔོ་བ་དང་སྨོན་ལམ་རྣམས་དང་། སྟོང་ཉིད་སྙིང་རྗེའི་སྙིང་པོ་ཅན་སྒོམ་པའི་ཚུལ་དང་། སྔ་མ་ཀུན་རྫོབ་སེམས་བསྐྱེད་དང་། ཕྱི་མ་དོན་དམ་སེམས་བསྐྱེད་སྒོམ་ཚུལ་ལོ། ། སྔགས་ཀྱི་ཉམས་ལེན་བསྐྱེད་པའི་རིམ་པ་དང་རྫོགས་པའི་རིམ་པ་གཉིས་ཀྱི་གནད།
ཐེག་པ་འོག་མ་ལས་གསང་བའི་ཚིག་དང་། ཡེ་ཤེས་ཕྱག་རྒྱ་ཆེན་པོའི་ངོས་འཛིན་དང་། སྡོམ་གསུམ་ཐུན་མོང་བ་ཕྱི་དང་། གསང་སྔགས་ནང་གི་རྟེན་འབྲེལ་དང་། ས་བཅུ་དང་། ལམ་ལྔའི་རྣམ་གཞག་གི་རྣམ་པར་དབྱེ་བ་བཤད་ཀྱིས་ཞེས་པའོ། ། འདིར་རྣམ་བཤད་མཛད་པ་ཀུ་མཱ་ར་ནི། བསྟན་བཅོས་འདིའི་ལུས་རྣམ་གཞག་གསུམ་དུ་འགྱུར་ཏེ། དང་པོ་ནི། སོ་སོར་ཐར་པའི་སྡོམ་པ་དང་། །
དེ་དག་གི་ནི་ཆོ་ག་དང་། ། སོ་སོའི་བསླབ་པར་བྱ་བ་དང་། ། ས་དང་ལམ་གྱི་རྣམ་གཞག་གི ། རྣམ་པར་དབྱེ་བ་བཤད་ཀྱིས་ཉོན། ། ཞེས་དང་། གཉིས་པ་ནི། བྱང་ཆུབ་སེམས་དཔའི་སེམས་བསྐྱེད་དང་། ། དེ་དག་གི་ནི་ཆོ་ག་དང་། ། སོ་སོའི་བསླབ་པར་བྱ་བ་དང་། ། སེམས་བསྐྱེད་པ་ཡི་གནད་རྣམས་དང་། །
སྟོང་ཉིད་སྙིང་རྗེའི་སྙིང་པོ་དང་། ། ས་དང་ལམ་གྱི་རྣམ་གཞག་གི ། རྣམ་པར་དབྱེ་བ་བཤད་ཀྱིས་ཉོན། ། ཞེས་དང་། གསུམ་པ་ནི། གསང་སྔགས་ཀྱི་ནི་དབང་སྐུར་དང་། ། དེ་དག་གི་ནི་ཆོ་ག་དང་། ། སོ་སོའི་བསླབ་པར་བྱ་བ་དང་། ། རིམ་པ་གཉིས་ཀྱི་གསང་ཚིག་དང་། ། ཡེ་ཤེས་ཕྱག་རྒྱ་ཆེན་པོ་དང་། །
ཕྱི་དང་ནང་གི་རྟེན་འབྲེལ་དང་། ། ས་དང་ལམ་གྱི་རྣམ་གཞག་གི ། རྣམ་པར་དབྱེ་བ་བཤད་ཀྱིས་ཉོན། ། ཞེས་འཆད་དེ་ལེགས་པར་སྣང་ངོ་། ། ངག་དོན་ནི། ལུས་རྣམ་གཞག་གི་ཚིགས་སུ་བཅད་པ་མཛད་པ་ཆོས་ཅན། དགོས་པ་ཡོད་དེ། ཚིག་ཉུང་ངུས་བསྟན་བཅོས་ཀྱི་དོན་རགས་པ་བདེ་བླག་ཏུ་རྟོགས་པར་བྱ་བའི་ཆེད་ཡིན་པའི་ཕྱིར། གཉིས་པ་ལ། བསྟན་པའི་ཚིག་དོན་ལ་འཁྲུལ་པ་འགོག་བྱེད་ཀྱི་ལུང་རིགས་རྒྱས་པར་བཤད།
བསྟན་པ་ལ་བྱི་དོར་བྱེད་པ་བསྟན་འཛིན་གྱི་སྤྱི་ལུགས་ཡིན་པར་བསྟན་པས་མཇུག་བསྡུ་བའོ། ། དང་པོ་ལ། བརྗོད་བྱའི་དོན་ལ་འཁྲུལ་པ་དགག ། རྗོད་བྱེད་ཀྱི་ཚིག་ལ་འཁྲུལ་པ་དགག་པའོ། ། དང་པོ་ལ། རྟོགས་པའི་བསྟན་པ་ལ་འཁྲུལ་པ་དགག ། ལུང་གི་བསྟན་པ་ལ་འཁྲུལ་པ་དགག ། ལུང་རྟོགས་ལྟར་སྣང་ལ་ཡང་དག་ཏུ་འཁྲུལ་བའི་འཁྲུལ་གཞི་དཔྱད་པའོ། ། དང་པོ། བསྟན་པའི་གནད་མ་འཁྲུལ་བ་གཙོ་བོར་བསྟན།
འཁྲུལ་པའི་གྲུབ་མཐའ་སུན་འབྱིན་པའི་མན་ངག་གཉིས། དང་པོ། བསྟན་པའི་གནད་ལ་འཁྲུལ་པ་འགོག་བྱེད་ཀྱི་ལུང་རིགས་རྒྱས་པར་བཤད། ཐེག་པ་རང་ས་ནས་བདེན་པའི་རྒྱུ་མཚན་གྱིས་འཁྲུལ་མ་འཁྲུལ་གྱི་དབྱེ་བ་མི་འཐད་པའི་རྩོད་པ་སྤང་། གནད་ལ་འཁྲུལ་ཚུལ་དཔེས་བསྟན་པས་མཇུག་བསྡུ་བའོ། ། དང་པོ་ལ། སོ་ཐར་སྡོམ་པ་འདུལ་བ་བཞིན་བཤད། བྱང་སེམས་ཀྱི་སྡོམ་པའི་རྣམ་གཞག་མདོ་སྡེ་བཞིན་བཤད། སྔགས་སྡོམ་བླ་མེད་ཀྱི་གཞུང་བཞིན་གཙོ་བོར་བཤད་པའོ། ། དང་པོ་ལ།
སྡོམ་པའི་ངོ་བོ་དང་རྣམ་གཞག་སྡེ་སྣོད་བཞིན་ཁས་ལེན་དགོས་པར་བསྟན་ནས། སྡེ་སྣོད་ལ་ཐོས་བསམ་བྱེད་དགོས་པར་བསྟན། དེ་ལྟར་བྱེད་པ་སངས་རྒྱས་ཀྱི་བསྟན་པ་ཡིན་པར་བསྟན་པས་མཇུག་བསྡུ་བ་གཉིས། དང་པོ་ལ། དངོས་དང་། སྡེ་སྣོད་ལ་ཐོས་བསམ་མི་དགོས་པར་འདོད་པ་དགག་པ་གཉིས། དང་པོ་ལ། སྡོམ་པའི་ངོ་བོ་དང་གཏོང་ཐོབ་འདུལ་བ་བཞིན་ཁས་ལེན་དགོས་པར་བསྟན། སྡོམ་པ་ལ་གནས་ནས་སྤང་བླང་ཇི་ལྟར་བྱ་བའི་ཚུལ་གཉིས། དང་པོ་ལ།
དབྱེ་བའི་སྒོ་ནས་མདོར་བསྟན། ཐོབ་གཏོང་གི་སྒོ་ནས་རྒྱས་པར་བཤད་པའོ། ། དང་པོ་ནི། འོ་ན་སོ་སོར་ཐར་པའི་སྡོམ་པ་ཉན་ཐོས་ཀྱི་ལུགས་ཁོ་ནར་ངེས་སམ་ཞེ་ན། སོ་སོར་ཐར་པའི་སྡོམ་པ་ཆོས་ཅན། ཁྱོད་ལ་ཉན་ཐོས་ཀྱི་ལུགས་ཁོ་ནར་མ་ངེས་ཏེ། ཁྱོད་ལ་བསམ་པའི་སྒོ་ནས་ཉན་ཐོས་ཀྱི་ལུགས་དང་། ཐེག་པ་ཆེན་པོའི་ལུགས་གཉིས་སུ་ཡོད་པའི་ཕྱིར། སྐབས་འདིར་སོ་ཐར་སྡོམ་པའི་རྣམ་གཞག་ལ་དགག་བཞག་གཉིས་ལས། དང་པོ་ནི།
དེང་སང་ཕལ་ཆེ་བ་དག ། གཞན་ལ་གནོད་པ་གཞི་བཅས་སྤོང་བའི་སེམས་པ་དབང་ལྡན་རྒྱུན་ཆགས་པ་གང་ཞིག ། ངེས་འབྱུང་གི་བསམ་པས་ཀུན་ནས་བསླངས་བ་ཞེས་ཟེར། དེ་ལྟ་ན་བར་མ་རབ་བྱུང་གི་ངོ་བོར་གྱུར་པའི་སེམས་པ་དབང་ལྡན་རྒྱུན་ཆགས་པ་ཆོས་ཅན། སོ་སོར་ཐར་པའི་སྡོམ་པར་ཐལ། མཚན་ཉིད་དེའི་ཕྱིར། འདོད་མི་ནུས་ཏེ་བར་མ་ཡིན་པའི་ཕྱིར། གཞན་ཡང་སོ་ཐར་སྡོམ་པའི་ངོ་བོར་གྱུར་པའི་སེམས་པ་མངོན་གྱུར་ཡོད་དམ་མེད། མེད་ན་སོ་ཐར་སྡོམ་པ་མངོན་གྱུར་དུ་རྒྱུད་ལ་ཡོད་པ་མི་སྲིད་པར་འགྱུར་རོ། ། ཡོད་ན་དེ་ཆོས་ཅན།
སེམས་པ་དབང་ལྡན་ཡིན་པར་ཐལ། སོ་ཐར་སྡོམ་པ་ཡིན་པའི་ཕྱིར། འདོད་ན་ལྡན་རྩིས་ཀྱི་རྣམ་དབྱེ་མི་ཤེས་པར་ཟད་དོ། ། འདི་འགོགཚུལ་རྒྱས་པར་ནི། རྗེ་བླ་མའི་གསུང་རབ་གཞན་དུ་བཀོད་པ་ལས་བལྟ་བར་བྱ་ལ། འདིར་ནི་གཞུང་གི་འབྲུ་ཙམ་གཙོ་བོར་དགོད་པར་འདོད་དོ། ། འོན་ཀྱང་དེང་སང་གཞན་དག་གིས་པར་དུ་བཏབ་པའི་ཡི་གེ་ལས་གཞན་ལ་གནོད་པ་གཞི་བཅས་སྤོང་བའི་སེམས་པ་མཚུངས་ལྡན་དང་བཅས་པ་གང་ཞིག ། ངེས་འབྱུང་གི་བསམ་པས་ཀུན་ནས་བསླངས་བ་དེ་སོ་ཐར་སྡོམ་པའི་མཚན་ཉིད། ཅེས་ཟེར་བ་ནི་མི་ཤེས་པས་ཀུན་ནས་བསླངས་བ་སྟེ། དེ་ལྟར་ན་སོ་ཐར་སྡོམ་པའི་ངོ་བོར་གྱུར་པའི་སེམས་པ་དང་མཚུངས་ལྡན་དུ་བྱུང་བའི་ཚོར་བ་དང་།
འདུ་ཤེས་དང་། གཙོ་བོ་སེམས་ཀྱང་སོ་ཐར་སྡོམ་པར་ཁས་བླངས་པས། ཐེག་པ་ཆེ་ཆུང་གི་སྡེ་སྣོད་གང་དང་ཡང་མི་མཐུན་ཏེ། མདོ་སྡེ་པ་ཡན་ཆད་གྲུབ་མཐའ་སྨྲ་བ་གསུམ་གྱིས་ལས་ཀྱི་ངོ་བོ་སེམས་པ་ལ་འདོད་ཅིང་། ལས་གྲུབ་པའི་རབ་ཏུ་བྱེད་པ་ལས། སེམས་པ་ས་བོན་དང་བཅས་པ་ཞེས་པའི་ཞིབ་ཆ་ཅུང་ཟད་ཅིག་གསུངས་ལ་བྱེ་སྨྲའི་གཞུང་ལས་ནི། ལུས་ངག་གི་ལས་ཀྱི་ངོ་བོ་གཟུགས་ཅན་དུ་བཤད་པའི་ཕྱིར། སྡེ་སྣོད་དང་མ་མཐུན་ཡང་ས་པཎ་གྱི་དགོངས་པའོ། ། ཞེས་ཟེར་བར་སྣང་བ་དེ་དག་གིས་ནི་ས་པཎ་གྱི་ཞབས་ལ་ཐག་པ་མ་ཐོགས་ཤིག ། ཡང་སྔགས་ཀྱི་ཐེག་པར་བདེ་ཆེན་ཡེ་ཤེས་ཀྱི་ངོ་བོར་གྱུར་པའི་སྡོམ་པ་གསུངས་པ་ནི་ཐུན་མོང་མ་ཡིན་པའི་གནས་སྐབས་སོ། །
གཉིས་པ། རང་ལུགས་ལ། སོ་ཐར་སྡོམ་པའི་མཚན་ཉིད་དང་། དབྱེ་བའོ། ། དང་པོ་ནི། ཆོས་འདི་པ་དག་གི་ལུས་ངག་གང་རུང་དུ་གཏོགས་པའི་ཉེས་སྤྱོད་སྡོམ་པའི་ཚུལ་ཁྲིམས་གང་ཞིག ། ཤི་འཕོས་པས་གཏོང་བའོ། ། དེ་ཡང་ཟུར་དང་པོས་ཕྱི་རོལ་པའི་ཚུལ་ཁྲིམས་ལས་བཀར་བ་དང་། གཉིས་པས་བྱང་སེམས་ཀྱི་སྡོམ་པ་ལས་བཀར་བ་དང་གསུམ་པས་བསམ་གཏན་དང་ཟག་མེད་ཀྱི་སྡོམ་པ་ལས་ལོགས་སུ་བཀར་བ་ཡིན་ནོ། ། ཟུར་དང་པོ་ནི་མཛོད་འགྲེལ་ལས།
སོ་སོར་ཐར་པའི་སྡོམ་པ་ནི་འདི་པ་དག་གི་འདོད་པ་ན་སྤྱོད་པའི་ཚུལ་ཁྲིམས་སོ། ། ཞེས་གསུངས། ཟུར་གཉིས་པ་ནི། འོད་ལྡན་ལས། སོ་སོར་ཐར་པའི་སྡོམ་པ་ལ་ཡིད་ཀྱི་སྡོམ་པ་མེད་པས། ཞེས་གསུངས་ལ། གསུམ་པ་ནི། ཐ་མ་གཉིས་ནི་སེམས་རྗེས་འབྲང་། ། ཞེས་གསུངས་སོ། ། སྡོམ་པའི་ངོ་བོ་བྱེ་བྲག་ཏུ་སྨྲ་བས་རིག་བྱེད་མ་ཡིན་པའི་གཟུགས་སུ་འདོད་ལ།
མདོ་སྡེ་པས་རྒྱུད་ཡོངས་སུ་འགྱུར་བའི་ཁྱད་པར་ཞེས་པ་སེམས་བྱུང་སེམས་པ་ཞིག་ལ་འདོད། སེམས་ཙམ་པས་སེམས་པ་ས་བོན་དང་བཅས་པ་ལ་འདོད། སྤྱོད་འཇུག་ལས་ཀྱང་། སྤོང་བའི་སེམས་ནི་ཐོབ་པ་ལས། ། ཚུལ་ཁྲིམས་ཕ་རོལ་ཕྱིན་པ་བཤད། ། ཅེས་པས་ཀྱང་སེམས་བྱུང་སེམས་པ་ལ་བཤད་དོ། ། གཉིས་པ། དབྱེ་བ་ལ། དངོས་བཏགས་མ་ཕྱེ་ན་རིགས་བརྒྱད་དེ། བསྙེན་གནས་ཀྱི་སྡོམ་པ།
དགེ་བསྙེན་ཕ་མའི་སྡོམ་པ་གཉིས། དགེ་ཚུལ་ཕ་མའི་སྡོམ་པ་གཉིས། དགེ་སློབ་མའི་སྡོམ་པ། དགེ་སློང་ཕ་མའི་སྡོམ་པ་གཉིས་ཏེ་བརྒྱད་དོ། ། བསྙེན་གནས་ཀྱི་སྡོམ་པ་ལ་མཚན་ཉིད་ནི། ཁྱིམ་པའི་ཕྱོགས་སུ་གཏོགས་པའི་སོ་སོར་ཐར་པའི་ཚུལ་ཁྲིམས་ཡན་ལག་བརྒྱད་ལྡན་ནོ། ། ཡན་ལག་བརྒྱད་ནི། ཚུལ་ཁྲིམས་ཀྱི་ཡན་ལག་བཞི། བག་ཡོད་ཀྱི་ཡན་ལག་གཅིག ། བརྟུལ་ཞུགས་ཀྱི་ཡན་ལག་གསུམ་མོ། །
དང་པོ་ནི། སྲོག་གཅོད་སྤོང་བ། མ་བྱིན་པར་ལེན་པ་སྤོང་བ། མི་ཚངས་པར་སྤྱོད་པ་སྤོང་བ། རྫུན་དུ་སྨྲ་བ་སྤོང་བ་དང་བཞི་ལ་ཚུལ་ཁྲིམས་ཀྱི་ཡན་ལག་ཅེས་བྱ་སྟེ། འཆལ་ཚུལ་གྱི་གཉེན་པོ་བྱེད་པའི་ཕྱིར། ཆང་སྤོང་བ་དེ་ལ་བག་ཡོད་ཀྱི་ཡན་ལག་ཅེས་བྱ་སྟེ། དྲན་པ་ཉམས་པ་སྤོང་བའི་ཕྱིར། གར་སོགས་གསུམ་དང་འཕྲེང་སོགས་གསུམ་སྤོང་བ་ཡན་ལག་གཅིག་ཏུ་བྱས་པ་དང་། མལ་ཆེན་མཐོ་བ་སྤོང་བ་དང་།
ཕྱི་དྲོའི་ཁ་ཟས་སྤོང་བ་རྣམས་ལ་བརྟུལ་ཞུགས་ཀྱི་ཡན་ལག་ཅེས་བྱ་སྟེ། དྲེགས་པར་འགྱུར་བ་སྤོང་བའི་ཕྱིར་རོ། ། སྤྱིར་བསྙེན་གནས་ཙམ་ལ་འདུལ་བ་ནས་བཤད་པ། མདོ་སྡེ་ནས་བཤད་པ། རྒྱུད་སྡེ་ནས་བཤད་པའོ། ། དང་པོ་ནི། བཤད་མ་ཐག་པ་དེ་ཡིན་ལ། གཉིས་པ་ནི། ཀླུ་ཙམ་པ་ཞེས་པས་བསྙེན་གནས་བླངས་པར་གསུངས་པ་ལྟ་བུ། གསུམ་པ་ནི།
དོན་ཞགས་ནས་གསུངས་པ་ལྟ་བུ་ཡིན་ནོ། ། གཉིས་པ་ནི། དགེ་བསྙེན་ལ་ཁྱིམ་པའི་ཕྱོགས་སུ་གཏོགས་པའི་ཇི་སྲིད་འཚོ་བའི་བར་གྱི་སོ་སོར་ཐར་པའི་ཚུལ་ཁྲིམས་ཡན་ལག་ལྔ་ལྡན་དེ། དགེ་བསྙེན་གྱི་སྡོམ་པའི་མཚན་ཉིད། སྤྱིར་དགེ་བསྙེན་ལ། སྐྱབས་གསུམ་འཛིན་པའི་དང་། སྣ་གཅིག་སྤྱོད་པ། སྣ་འགའ་སྤྱོད་པ། ཕལ་ཆེར་སྤྱོད་པ། ཡོངས་རྫོགས།
ཚངས་སྤྱོད། གུ་མིའི་དགེ་བསྙེན་དང་བདུན་གསུངས་སོ། ། དང་པོ་ནི། ཁྱིམ་པས་ཇི་སྲིད་འཚོའི་བར་དུ་དཀོན་མཆོག་གསུམ་ལ་སྐྱབས་འགྲོ་ཙམ་ཞིག་བླངས་པ་ལྟ་བུའོ། ། གཉིས་པ་ནི། དེའི་སྟེང་དུ་བསླབ་པའི་ཡན་ལག་གཅིག་ཙམ་ཞིག་བསྲུང་བར་ཁས་བླངས་པའོ། ། གསུམ་པ་ནི། བསླབ་པའི་ཡན་ལག་གཉིས་སམ་གསུམ་ཙམ་ཞིག་བསྲུང་བར་ཁས་བླངས་པ་ལྟ་བུ་དང་། བཞི་པ་ནི། བསླབ་པའི་ཡན་ལག་བཞི་ཙམ་ཞིག་བསྲུང་བར་ཁས་བླངས་པ་ལྟ་བུ།
ལྔ་པ་ནི། རྩ་བ་བཞི་ཆང་དང་ལྔ་བསྲུང་བར་ཁས་བླངས་པ་དང་། དྲུག་པ་ནི། རྟེན་དེ་ཉིད་ལ་མི་ཚངས་སྤྱོད་རིལ་པོ་བསྲུང་བར་ཁས་བླངས་པ་ལྟ་བུ། བདུན་པ་ནི། ཁྱིམ་པས་ཇི་སྲིད་འཚོའི་བར་དུ་བསྙེན་གནས་ཡན་ལག་བརྒྱད་བསྲུང་བར་ཁས་བླངས་པ་ལྟ་བུའོ། ། དེ་དག་ལས་དང་པོ་ནི་བརྒྱད་སྟོང་འགྲེལ་ཆེན་ལས་གསུངས། སྣ་གཅིག་སྤྱོད་པ་ནས་སྣ་འགའ་སྤྱོད་པའི་བར་མིང་ཆེན་གྱི་མདོ་ལས་གསུངས། ཡོངས་རྫོགས་དགེ་བསྙེན་འདུལ་བ་ལས་གསུངས། ཚངས་སྤྱོད་མདོ་སྡེ་ནས་གསུངས།
འདི་ནི་འདུལ་བ་ལས་ཀྱང་གསུངས་ཏེ། མདོ་རྩ་བར། ཚངས་པར་སྤྱོད་པ་ལ་གནས་པ་དང་། ཞེས་དང་། དེའི་འགྲེལ་པར། ཁྱིམ་པ་ལ་ཡང་ཇི་སྲིད་འཚོའི་བར་དུ་གྲོང་པའི་ཆོས་ལས་ཕྱིར་ལྡོག་པའོ། ། ཞེས་གསུངས། གུ་མིའི་དགེ་བསྙེན་འཕགས་པ་གནས་བརྟན་པའི་མན་ངག་ལས་འབྱུང་ངོ་། ། ཡང་མཛོད་ལས། སྣ་གཅིག་སྤྱོད་སོགས་ཇི་ལྟ་བུ། །
དེ་བསྲུང་བ་ལ་གསུངས་ཞེས་གྲག ། ཅེས་གསུངས་ལ། གྲག་ཅེས་པའི་ཟུར་ལ་བརྟེན་ནས། འགྲེལ་པར། ཡོངས་རྫོགས་ཁོ་ན་དགེ་བསྙེན་མཚན་ཉིད་པ་ཡིན་པར་གསུངས་སོ། ། ཡང་དགེ་བསྙེན་ལ། འདུལ་བ་ལས་གསུངས་པ། མདོ་སྡེ་ནས་གསུངས་པ། རྒྱུད་སྡེ་ནས་གསུངས་པའོ། ། དང་པོ་ནི།
ཡོངས་རྫོགས་དགེ་བསྙེན། གཉིས་པ་ནི། མདོ་སྡེ་ལས་ལྷའི་དགེ་བསྙེན་ཞེས་གསུངས་པ་དེའོ། ། གསུམ་པ་ནི། དུས་ཀྱི་འཁོར་ལོར་བྱིས་པའི་དབང་བདུན་ཐོབ་པ་ལ། སྔགས་ཀྱི་ཚུལ་ལ་དགེ་བསྙེན་དུ་འགྱུར་རོ། ། ཞེས་པ་དེའོ། ། གཉིས་པ་དགེ་ཚུལ་གྱི་སྡོམ་པ་ལ་མཚན་ཉིད་ནི། རབ་ཏུ་བྱུང་བའི་ཕྱོགས་སུ་གཏོགས་པའི་སོ་སོར་ཐར་པའི་ཚུལ་ཁྲིམས་ཡན་ལག་བཅུ་ལྡན་དེའོ། ། ཡན་ལག་བཅུ་ནི།
སུམ་བརྒྱ་པ་ལས། གང་ཞིག་སྲོག་གཅོད་གཞན་གྱི་ནོར་འཕྲོག་དང་། ། མི་ཚངས་སྤྱོད་བརྫུན་བཅོས་མའི་ཆང་ལ་སོགས། ། གར་སོགས་འཕྲེང་སོགས་མལ་སྟན་མཐོ་བ་དང་། ། ཕྱི་དྲོའི་ཁ་ཟས་གསེར་དངུལ་ལེན་པ་སྤང་། ། ཞེས་གསུངས་སོ། ། སྤྱིར་དགེ་ཚུལ་ཙམ་ལ་དབྱེ་ན། འདུལ་བ་ནས་བཤད་པ་དང་། རྒྱུད་སྡེ་ནས་བཤད་པའོ། ། དང་པོ་ནི།
བཤད་མ་ཐག་པ་དེ་ཡིན་ལ། གཉིས་པ་ནི། དུས་ཀྱི་འཁོར་ལོའི་བུམ་དབང་ཐོབ་པ་ལ། སྔགས་ཀྱི་ཚུལ་ལ་དགེ་ཚུལ་དུ་འགྱུར་ཞེས་པའོ། ། བཅུ་གཉིས་སྲུང་བྱེད་ཀྱི་བསླབ་པ་གང་ཞིག ། ལོ་གཉིས་ཀྱི་མཐའ་ཅན་དེ་དགེ་སློབ་མའི་སྡོམ་པའི་མཚན་ཉིད་དོ། ། བཅུ་གཉིས་ནི། རྩ་བའི་ཆོས་དྲུག་དང་། རྗེས་མཐུན་གྱི་ཆོས་དྲུག་གོ ། དང་པོ་ནི།
སྐྱེས་པ་དང་ནི་རེག་མི་བྱ། ། སྐྱེས་པ་དང་ནི་འདུག་མི་བྱ། ། གཅིག་པུར་ལམ་དུ་འགྲོ་མི་བྱ། ། ཆུ་བོའི་ཕ་རོལ་བརྒལ་མི་བྱ། ། སྨྱན་དུ་འགྱུར་བ་མི་བྱ་ཞིང་། ། ཁ་ན་མ་ཐོ་བཅས་མི་བྱ། ། ཞེས་པའོ། ། རྗེས་མཐུན་གྱི་ཆོས་ནི། གསེར་ལ་གཟུང་བར་མི་བྱ་ཞིང་། ། འདོམས་ཀྱི་སྤུ་ནི་འབྲེག་མི་བྱ། །
རྩྭ་སྔོན་དག་ཀྱང་གཅད་མི་བྱ། ། ས་ནི་བརྐོ་བར་མི་བྱ་ཞིང་། ། བྱིན་ལེན་མ་བྱས་བཟའ་མི་བྱ། ། དེ་བཞིན་གསོག་འཇོག་བཟའ་མི་བྱ། ། ཞེས་གསུངས། འདི་ལ་བར་སློབ་མ་ཞེས་ཀྱང་འབྱུང་ངོ་། ། འདི་ནི་བར་མ་མཚན་ཉིད་པ་དང་། སྡོམ་པ་བཏགས་པ་བ་ཡིན་ནོ་ཞེས། རྒྱ་འདུལ་དང་། བྱ་འདུལ་དང་།
ཤ་མི་གསུམ་མཐུན་པར་གསུངས་སོ། ། དེང་སང་ནི་དགེ་སློབ་མའི་སྡོམ་པ་ཅི་ལ་ཟེར་མི་ཤེས་བཞིན་སྡོམ་པ་ཡིན་མིན་གྱི་བཤད་པ་བྱེད་པར་ཟད་དོ། ། དགེ་སློང་གི་སྡོམ་པའི་མཚན་ཉིད་ནི། སྤོང་བདུན་འཁོར་བཅས་ཀྱི་ཚུལ་ཁྲིམས་སོ། ། དེ་ཡང་དགེ་བསྙེན། དགེ་ཚུལ། དགེ་སློང་གསུམ་ཀ་ལ་རྟེན་གྱི་སྒོ་ནས་ཕ་མ་གཉིས་གཉིས་སུ་ཡོད་ལ། བསྙེན་གནས་ནི་ཡུན་ཐུང་བ་ལ་དགོངས་ནས་ཕ་མ་གཉིས་སུ་མ་ཕྱེའོ། དགེ་སློང་ཕ་ལ་ཁྲིམས་ཉིས་བརྒྱ་ལྔ་བཅུ་རྩ་གསུམ། མ་ལ་སུམ་བརྒྱ་དྲུག་ཅུ་རྩ་བཞིའོ། །
དང་པོ་ནི། ཕམ་པ་བཞི། ལྷག་མ་བཅུ་གསུམ། སྤང་ལྟུང་སུམ་ཅུ། ལྟུང་བྱེད་འབའ་ཞིག་པ་དགུ་བཅུ། སོ་སོར་བཤགས་པར་བྱ་བ་བཞི། ཉེས་བྱས་བརྒྱ་དང་བཅུ་གཉིས་རྣམས་སོ། ། གཉིས་པ་ནི། ཕམ་པ་བརྒྱད། ལྷག་མ་ཉི་ཤུ།
སྤང་ལྟུང་སུམ་ཅུ་རྩ་གསུམ། ལྟུང་བྱེད་འབའ་ཞིག་པ་བརྒྱ་དང་བརྒྱད་ཅུ། སོ་སོར་བཤགས་པར་བྱ་བ་བཅུ་གཅིག ། ཉེས་བྱས་བརྒྱ་དང་བཅུ་གཉིས་རྣམས་སོ། ། སྨན་བླའི་མདོ་བརྒྱད་བརྒྱ་པ་ལས་ནི། དགེ་སློང་མའི་ཁྲིམས་ལྔ་བརྒྱ་ཞེས་འབྱུང་ངོ་། ། ཡང་དགེ་སློང་ཙམ་ལ་འདུལ་བ་ནས་བཤད་པ། མདོ་སྡེ་ནས་བཤད་པ། རྒྱུད་སྡེ་ནས་བཤད་པའོ། ། དང་པོ་ནི།
གསོལ་བཞིའི་ལས་ཀྱིས་བསྙེན་པར་རྫོགས་པ་ལ་བྱེད་དོ། ། གཉིས་པ་ནི། དོན་དམ་པའི་དགེ་སློང་ཞེས་གསུངས་པ་ལྟ་བུའོ། ། གསུམ་པ་ནི། དུས་ཀྱི་འཁོར་ལོར་གསང་བའི་དབང་བསྐུར་ཐོབ་པ་ལ། སྔགས་ཀྱི་ཚུལ་ལ་དགེ་སློང་དུ་འགྱུར་རོ། ། ཞེས་གསུངས་པ་ལྟ་བུའོ། ། དེ་དང་དེ་མཚན་ཉིད་པ་ནི་འདུལ་བ་ནས་བཤད་པ་དེ་ལ་འཆད་དགོས་ཏེ། སོ་སོར་ཐར་པ་འདུལ་བ་བཞིན། ། ཞེས་གསུངས་པའི་ཕྱིར་རོ། །
དུས་ཀྱི་འཁོར་ལོ་ལས་ཀྱང་དགེ་སློང་གོ་ཆོད་པོ་ནི་འདུལ་བ་ནས་བཤད་པ་ཁོ་ན་ལ་གསུངས་ཏེ། རྩ་རྒྱུད་ལས། གང་གིས་ངུར་སྨྲིག་མཐོང་ཙམ་གྱིས། ། ལྷ་མིན་ས་ཡི་འོག་ཏུ་འགྲོ། ། དགེ་སློང་རྡོ་རྗེ་འཛིན་པ་མཆོག ། ཅེས་དང་། དེ་ཉིད་གསུམ་ནི་ཡོངས་ཤེས་པ། ། གསུམ་ལ་དགེ་སློང་མཆོག་ཡིན་ཏེ། ། འབྲིང་པོ་དགེ་ཚུལ་ཞེས་བྱའོ། ། ཁྱིམ་གནས་དེ་ལས་ཐ་མ་འོ། །
ཞེས་གསུངས་པའི་ཕྱིར། ཤིན་ཏུ་སྤྲོས་པས་ཆོག་གོ ། ཡང་ཐེག་དམན་སོ་ཐར་དང་། ཐེག་ཆེན་སོ་ཐར་གྱི་ཁྱད་པར་ནི། སོ་ཐར་སྡོམ་པ་གཞིར་བྱས་པ་ལ། ཐེག་དམན་གྱི་སེམས་བསྐྱེད་ཀྱིས་ཟིན་པ་དང་། ཐེག་ཆེན་སེམས་བསྐྱེད་ཀྱིས་ཟིན་པའོ། ། དེང་སང་བླུན་པོ་དད་པའི་རྗེས་འབྲང་འགའ་ཞིག ། འདུལ་བ་ནས་བཤད་པའི་སོ་ཐར་སྡོམ་པ་ཡིན་ན་ཐེག་དམན་སོ་ཐར་ཡིན་དགོས་སོ། ། ཞེས་ཟེར་བ་ནི་ཤིན་ཏུ་མི་ཤེས་པས་ཀུན་ནས་བསླངས་པ་ཡིན་ཏེ།
དེ་ལྟ་ན་སྟོན་པ་སངས་རྒྱས་རང་བྱུང་གིས་བསྙེན་པར་རྫོགས་པའི་སྡོམ་པ་ཆོས་ཅན། དེར་ཐལ། དེའི་ཕྱིར། འདོད་མི་ནུས་ཏེ། ཐེག་ཆེན་སོ་ཐར་ཡིན་པའི་ཕྱིར་ཏེ། བསམ་པ་ཐེག་ཆེན་སེམས་བསྐྱེད་ཀྱིས་ཟིན་པའི་སོ་ཐར་སྡོམ་པ་ཡིན་པའི་ཕྱིར་རོ། ། དེས་ན་དེ་དག་ནི་སྨྲ་བ་ཉུང་ན་མཛེས་སོ། ། འདིར་སོ་ཐར་སྡོམ་པའི་སྒྲ་བཤད་ནི། པྲ་ཏི་མོཀྵ་ཞེས་པའི་སྒྲ་ལས་དྲངས་ན། སྡིག་པ་ལས་དང་པོར་ཐར་བས་ན་སོ་སོ་ཐར་པའོ། །
གཉིས་པ། ཐོབ་གཏོང་གི་སྒོ་ནས་རྒྱས་པར་བཤད་པ་ལ། ཉན་ཐོས་ཀྱི་ལུགས་དང་། ཐེག་ཆེན་གྱི་ལུགས། དེ་གཉིས་ཀའི་དོན་བསྡུ་བའོ། ། དང་པོ་ལ། ཐོབ་གཏོང་ལུང་དང་སྦྱར་བའི་སྒོ་ནས་རང་ལུགས་བཞག ། དེ་ལ་གཞན་གྱི་ཀླན་ཀ་སྤངས་བའི་སྒོ་ནས་གཞན་ལུགས་དགག་པའོ། ། དང་པོ་ལ། དམ་བཅའ་བཞག་པ་དང་།
དེའི་ཤེས་བྱེད་དགོད་པའོ། ། དང་པོ་ལ། སོ་ཐར་སྡོམ་པ་ལེན་པའི་དུས་མཐའ་ངོས་བཟུང་སྟེ་གཏོང་རྒྱུ་བཤད་པ་དང་། གཏོང་རྒྱུ་དེས་བྱང་སེམས་སྡོམ་པ་མི་གཏོང་བའི་དམ་བཅའ་ཞར་ལ་བཤད་པའོ། ། དང་པོ་ནི། ཉན་ཐོས་རྣམས་ཏེ། ཉན་ཐོས་དང་ཐུན་མོང་གི་འདུལ་བ་ནས་བཤད་པའི་སྐྱབས་འགྲོ་ནས། བསྙེན་གནས་མ་གཏོགས་པ་དགེ་སློང་གི་ནི་སྡོམ་པའི་བར་ཇི་སྲིད་འཚོའི་བར་དུ་བླངས་པ་ཡིན་ལ། དེས་ན་ཤི་བའི་ཚེ་ན་སོ་སོར་ཐར་པའི་སྡོམ་པ་གཏོང་ངོ་། ། འདིར་བསྙེན་གནས་ཀྱི་སྡོམ་པ་ནི་ཤི་བས་གཏོང་ཡང་ཇི་སྲིད་འཚོ་བ་མ་ཡིན་ལ།
སྐྱབས་འགྲོ་ནི་ཇི་སྲིད་འཚོ་བ་ཡིན་ཡང་སྡོམ་པ་མ་ཡིན་ནོ། ། སོ་སོར་ཐར་པའི་སྡོམ་པ་རྣམས་ཀྱི་རྣམ་སྨིན་གྱི་འབྲས་བུ་ནི་ཚེ་འཕོས་ནས་ནི་འབྱུང་བར་འགྱུར་ཏེ། དེའི་རྣམ་སྨིན་གྱི་གཙོ་བོ་ནི་འདོད་པའི་ལྷ་ཡིན་པའི་ཕྱིར། དེ་སྐད་དུ་ཡང་། བཤེས་སྤྲིང་ལས། གསོ་སྦྱོང་འདོད་སྤྱོད་ལྷ་ལུས་ཡིད་འོང་བ། ། ཞེས་གསུངས་སོ། གཉིས་པ་ནི། བྱང་ཆུབ་སེམས་དཔའི་སྡོམ་པ་རྣམས་ནི་ཤི་བས་མི་གཏོང་སྟེ། ཤི་འཕོས་ནས་ཀྱང་རྗེས་སུ་འབྲང་བས་སོ། །
གཉིས་པ་ལ། དམ་བཅའ་དང་པོའི་ཤེས་བྱེད་དང་། གཉིས་པའི་ཤེས་བྱེད་དགོད་པའོ། ། དང་པོ་ལ། ཐུན་མོང་མ་ཡིན་པ་ཉན་ཐོས་སྡེ་པའི་རིགས་པས་ནང་འགལ་བསྟན། ཐུན་མོང་བ་མངོན་པའི་ལུང་དྲང་བའོ། ། དང་པོ་ནི། སོ་སོར་ཐར་པའི་སྡོམ་པ་ཤི་འཕོས་པས་གཏོང་བ་དེ་དག་གི་ནི་རྒྱུ་མཚན་ཡང་། ཉན་ཐོས་ཏེ་བྱེ་བྲག་ཏུ་སྨྲ་བས་ནི། སོ་ཐར་སྡོམ་པའི་ངོ་བོ་རྣམ་པར་རིག་བྱེད་མ་ཡིན་པའི་གཟུགས་སུ་འདོད་ལ།
དེ་ཡང་ལུས་ངག་ལས་ནི་སྐྱེ་བ་སྟེ་ལུས་ངག་གི་རིག་བྱེད་ལ་རག་ལས་པར་འདོད་དོ། ། འདིར་འབྲི་ཁུང་པས་ཀྱང་སོ་ཐར་སྡོམ་པའི་ངོ་བོ་བྱེ་སྨྲ་དང་མཐུན་པར་ཁས་བླངས་ནས། ཤི་འཕོས་པས་མི་གཏོང་ཞེས་པ་ལ་ནང་འགལ་སྟོན་པ་ནི། སོ་ཐར་སྡོམ་པ་ཆོས་ཅན། ཤི་བའི་ཚེ་ན་གཏོང་སྟེ། ལུས་ངག་གི་རྗེས་སུ་འབྲང་བའི་གཟུགས་ཅན་དུ་གྱུར་པའི་སྡོམ་པ་ཡིན་པའི་ཕྱིར་རོ། ། ཕྱོགས་སྔ་ནི་དགོངས་གཅིག་ལས། ཡང་རྡོ་རྗེའི་གསུང་། སྡོམ་པའི་ངོ་བོ་རྣམ་པར་རིག་བྱེད་མ་ཡིན་པའི་གཟུགས་ཞེས་བྱ་བ་འདི་བཞུགས། ཞེས་དང་།
ཤི་འཕོས་པ་དང་། ཆོས་ནུབ་པ་དང་། མཚན་འདས་ཀྱིས་ཕྱེད་གཏོང་ཕྱེད་མི་གཏོང་ཞེས་དང་། མི་གཏོང་བའི་ཤེས་བྱེད། ལུང་དང་རིགས་པ་གཉིས་ལས། ལུང་ནི། ཁྲི་རྐང་པ་རིང་པོ་འཆོས་པའི་ལྟུང་བྱེད་ཀྱི་གླེང་གཞི་ལས། དགེ་སློང་ཞིག་ཤི་ནས་ལྷར་སྐྱེས་པ་ན་དགེ་སློང་གི་འདུ་ཤེས་དང་མ་བྲལ་བར་བཤད་པ་དང་། རིགས་པ་ནི། ཤི་བས་གཏོང་ན་དགོས་དུས་སུ་མ་ཕན་པར་ཐལ་ལོ། །
ཟེར་བ་དེ་འགོག་པའོ། ། འདི་ལ་ནི་ཤི་འཕོས་པས་གཏོང་བའི་སྡོམ་པ་གཅིག་ཀྱང་ཁས་བླངས་པས་དེ་ཆོས་ཅན། དགོས་དུས་སུ་མ་ཕན་པར་ཐལ། ཤི་འཕོས་པས་གཏོང་བའི་ཕྱིར། འདི་ནི་ཁོ་བོའི་རིགས་པའོ། ། ཡང་སྐབས་འདིར། རྣམ་རིག་མིན་ཞེས་པའི་དོན་ལ། རྣམ་བཤད་མཛད་པ་བསམ་ཡས་པ། སོ་ཐར་སྡོམ་པའི་ངོ་བོ་ལ་རིག་བྱེད་དང་རིག་བྱེད་མ་ཡིན་པ་གཉིས་ཀ་ཡོད་པར་འཆད་པ་དང་། སྤོས་ཁང་པ།
སོ་ཐར་སྡོམ་པ་སྐད་ཅིག་མ་དང་པོ་རིག་བྱེད་ཀྱི་གཟུགས་སུ་སྐྱེ། གཉིས་པ་ཡན་ཆད་རིག་བྱེད་མ་ཡིན་པའི་གཟུགས་སུ་སྐྱེའོ། ། ཞེས་འཆད་པ་དང་། སྒ་གདོང་པ། རིག་བྱེད་མ་ཡིན་པའི་གཟུགས་གཙོ་ཆེ་ཞེས་འཆད། གོ་ཊཱིཀ་ལས་ནི། དེའི་རྗེས་ཟློས་བྱེད་མོད། དེ་དག་འགོག་ཚུལ་རྒྱས་པ་ནི། གསེར་གྱི་ཐུར་མར་བཤད་ཟིན་པ་ལ་བལྟ་བར་བྱ་ཞིང་། འོན་ཀྱང་དེང་སང་སྡེ་སྣོད་ཀྱི་བཤད་པ་ནུབ་པ་ལྟ་བུར་གྱུར་པས།
རིག་བྱེད་དང་རིག་བྱེད་མ་ཡིན་པ་ཅི་ལ་ཟེར་མི་ཤེས་པར་སྣང་བས། ཅུང་ཟད་བཤད་ན། རིག་བྱེད་ཅེས་བྱ་བ་ནི། རང་གི་ཀུན་སློང་གཞན་ལས་རིག་པར་བྱེད་པ་སྟེ། དེ་ལ་ལུས་ཀྱི་རིག་བྱེད་དང་། ངག་གི་རིག་བྱེད་གཉིས་སོ། ། དང་པོ་ནི། བསྙེན་པར་རྫོགས་པའི་བསྒྲུབ་བྱ་དགེ་འདུན་གྱི་དབུས་སུ་ཐལ་མོ་སྦྱར། ཙོག་པུར་འདུག་པའི་སྤྱི་གཙུག་ནས་རྐང་མཐིལ་གྱི་བར་གྱི་རྡུལ་ཕྲ་རབ་ཀྱི་བཀོད་པ་གསར་དུ་སྐྱེས་པ་ལྟ་བུ་ལ་ལུས་ཀྱི་རིག་བྱེད་ཅེས་བྱ་སྟེ། ཇི་སྐད་དུ།
ལུས་རྣམ་རིག་བྱེད་དབྱིབས་སུ་འདོད། ། ཅེས་གསུངས་སོ། ། ངག་གི་རིག་བྱེད་ནི། བསྒྲུབ་བྱ་དེས་བདག་བསྙེན་པར་རྫོགས་པར་མཛད་དུ་གསོལ་ཞེས་པ་ལྟ་བུའི་ངག་སྒྲ་ལྷང་ལྷང་པོ་དེ་ལ་བྱ་བ་ཡིན་ཏེ། ཇི་སྐད་དུ། ངག་རྣམ་རིག་བྱེད་ནི་ངག་སྒྲ། ། ཞེས་པ་ལྟར་རོ། ། དེས་ན་མིག་གིས་མཐོང་བཞིན་པའི་ལུས་ཀྱི་དབྱིབས་དང་། རྣ་བས་ཐོས་བཞིན་པའི་ངག་སྒྲ་ལ་སྡོམ་པར་འདོད་པ་ནི། བྱེ་སྨྲའི་གྲུབ་མཐའ་མི་མཁྱེན་པར་ཟད་དོ། །
གཉིས་པ། རིག་བྱེད་མ་ཡིན་པའི་གཟུགས་ནི། རྡུལ་ཕྲན་བསགས་པ་མ་ཡིན་པས་གཏན་མེད་ཐོགས་མེད་ཅེས་བྱ། དེ་ཡང་ལུང་མ་བསྟན་གྱི་སེམས་ཀྱིས་རིག་བྱེད་མ་ཡིན་པ་ཀུན་ནས་སློང་བར་མི་ནུས་པས། དགེ་མི་དགེ་གང་རུང་དུ་ལུང་དུ་བསྟན་པ་གཅིག་དགོས་སོ། ། དེས་ན་ལུང་དུ་བསྟན་ཅིང་ཐོགས་པ་མེད་པའི་གཟུགས་ནི་རིག་བྱེད་མ་ཡིན་པའི་གཟུགས་ཀྱི་མཚན་ཉིད་དོ། ། དེ་ཙམ་བཤད་མི་དགོས་སོ་སྙམ་ན། དེང་སང་ནི་སྡེ་སྣོད་མི་ཤེས་པར་གཞུང་འདི་ལ་འཇུག་པ་མང་བར་སྣང་བས། དེ་མ་བཤད་ན། རྣམ་རིག་མིན་ཞེས་པའི་དོན།
ཤེས་པ་མིན་ཞེས་པར་འཆད་པ་དང་། གཞུང་དེ་སྒྲ་ཇི་བཞིན་དུ་ཁས་ལེན་མི་ནུས་འདུག་པའི་ཕྱིར་རོ། ། འདིར་རྣམ་བཤད་མཛད་པ་ཀུ་མཱ་ར་ནི་གཞུང་འདི་སྒྲ་ཇི་བཞིན་དུ་འཆད་དོ། ། ཡང་ལུང་གི་ཤེས་བྱེད་ཅུང་ཟད་གོ་བདེ་བར་བཀོད་ན། མཛོད་ཀྱི་རང་འགྲེལ་ལས། སོ་སོར་ཐར་པའི་སྡོམ་པ་ནི་འབྱུང་བ་གཞན་དང་གཞན་དག་རྒྱུར་བྱས་ནས་རིག་བྱེད་མ་ཡིན་པའི་གཟུགས་རྫས་བདུན་སྐྱེའོ། ། ཞེས་དང་། ཡང་། ཤེས་བཞིན་དང་ནི་དྲན་དག་གཉིས། ། ཞེས་པའི་སྔ་འགྲེལ་དུ་གང་སྤེལ་ལས།
ལུས་དང་ངག་གི་སྡོམ་པ་ནི་རིག་བྱེད་མ་ཡིན་པ་ཁོ་ནར་བཤད་ན་ཞེས་ལུས་ངག་གི་རིག་བྱེད་ལ་སྡོམ་པ་མི་སྲིད་པར་བཤད་པས་སོ། ། ཡང་ཁ་ཅིག ། ལུས་ངག་ལས་སྐྱེས་ཞེས་པའི་དོན། ཉེར་ལེན་ལུས་ངག་ལས་སྐྱེས་ཞེས་འཆད་པ་དང་། མཁན་སློབ་ཀྱི་ལུས་ངག་ལས་སྐྱེས་ཞེས་འཆད་མོད། དང་པོ་མི་འཐད་དེ། འབྱུང་འགྱུར་དེ་འབྱུང་བའི་ཉེར་ལེན་ལས་སྐྱེ་བར་གསུངས་ཀྱི། འབྱུང་འགྱུར་གྱི་ཉེར་ལེན་ལས་སྐྱེ་བར་མ་གསུངས་པའི་ཕྱིར། གཉིས་པ་མི་འཐད་དེ། སྟོན་པ་སངས་རྒྱས་རང་བྱུང་གིས་བསྙེན་པར་རྫོགས་པའི་སྡོམ་པ་ལྟ་བུ་མཁན་སློབ་ཀྱི་ལུས་ངག་ལས་སྐྱེ་བ་མི་སྲིད་པའི་ཕྱིར།
ཡང་སྐབས་འདིར། ཆོས་རྗེ་གོ་བོའི་དྲི་ལན་དུ། བསམ་གཏན་དང་ཟག་མེད་ཀྱི་སྡོམ་པ་ཤི་འཕོས་པས་གཏོང་བར་ཐལ་བ་ལ། འདོད་ལན་བཏབ་པ་ནི་ཆོས་མངོན་པ་ལ་འདྲིས་ཆུང་བར་ཟད་དོ། ། གཉིས་པ། ཐུན་མོང་བ་མངོན་པའི་ལུང་དྲང་བ་ནི། སོ་ཐར་སྡོམ་པ་ཤི་འཕོས་པས་གཏོང་བ་འདི་ནི། ཆོས་མངོན་པའི་མཛོད་ལས་ཀྱང་གསུངས་ཏེ། དེ་ཡང་བསླབ་པ་ཕུལ་བས་གཏོང་སྟེ། ཡང་དག་པར་བླངས་པ་དང་འགལ་བའི་རིག་བྱེད་རྒྱུད་ལ་སྐྱེས་པའི་ཕྱིར།
ཤི་འཕོས་པས་གཏོང་སྟེ། རྟེན་བོར་བའི་ཕྱིར། མཚན་གཉིས་ཅིག་ཅར་དུ་བྱུང་བས་གཏོང་སྟེ། རྟེན་ཉམས་པའི་ཕྱིར། དགེ་རྩ་ཆད་པས་གཏོང་སྟེ། གཞི་ཆད་པའི་ཕྱིར། བྱེ་བྲག་ཏུ་བསྙེན་གནས་ཀྱི་སྡོམ་པ་ནི་མཚན་མོ་འདས་པས་གཏོང་སྟེ། ཁས་བླངས་པ་དུས་ལས་འདས་པའི་ཕྱིར། དེས་ན་གཏོང་རྒྱུ་དེ་དག་གིས་སོ་སོར་ཐར་པའི་འདུལ་བ་སྟེ་སྡོམ་པ་གཏོང་ཞེས་གསུངས་པ་དེ། སོ་ཐར་གྱི་གཏོང་རྒྱུ་འཆད་པའི་སྐབས་འདི་ལ་ལུང་ཚད་མ་ཡིན་པའི་ཕྱིར།
དམ་བཅའ་གཉིས་པའི་ཤེས་བྱེད་བཀོད་པ་ལ། ཐེག་ཆེན་ཐུན་མོང་མ་ཡིན་པའི་རིགས་པ་དང་། ཀུན་ལ་གྲགས་པ་ལུང་གི་སྒྲུབ་བྱེད་གཉིས་སོ། ། དང་པོ་ནི། བྱང་ཆུབ་སེམས་དཔའི་སྡོམ་པ་ནི་ཆོས་ཅན། ཤི་འཕོས་པས་མི་གཏོང་སྟེ། ཇི་སྲིད་བྱང་ཆུབ་མ་ཐོབ་བར་དུ་ལེན་པའི་སེམས་ལས་སྐྱེས་པའི་ཕྱིར་དང་། ལུས་ངག་གི་རྗེས་སུ་འབྲང་བའི་གཟུགས་ཅན་མ་ཡིན་པའི་ཕྱིར། དེས་ན་ཇི་སྲིད་སྤོང་སེམས་མ་ཉམས་པ་དེའི་བར་དུ་སྡོམ་པ་ཡོད་པའི་ཕྱིར་རོ། ། གཉིས་པ་ནི།
མདོ་རྒྱུད་བསྟན་བཅོས་ཐམས་ཅད་ཀྱི་དགོངས་པ་ཡང་ནི། བྱང་སེམས་ཀྱི་སྡོམ་པ་བྱང་ཆུབ་མ་ཐོབ་བར་དུ་ལེན་པ་དེ་ཉིད་ཡིན་ཏེ། འཇམ་དཔལ་གྱི་ཞིང་བཀོད་པའི་མདོ་ལས། བདག་ནི་བྱང་ཆུབ་རིངས་ཚུལ་དུ། ། འཚང་རྒྱར་མོས་ཤིང་སྤྲོ་བ་མེད། ། ཕྱི་མཐར་ཐུག་གི་བར་དུ་ཡང་། ། སེམས་ཅན་གཅིག་ཕྱིར་སྤྱད་པར་བགྱིའོ། ། ཞེས་དང་། གསང་བ་ནོར་བུའི་ཐིག་ལེའི་རྒྱུད་ལས། བདག་མིང་ཆེ་གེ་ཞེས་བགྱི་བ་དུས་འདི་ནས་བཟུང་སྟེ།
ཇི་སྲིད་སྙིང་པོ་བྱང་ཆུབ་ལ་ཐུག་གི་བར་དུ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཞེས་དང་། བྱང་ཆུབ་སེམས་འགྲེལ་ལས་ཀྱང་། དུས་འདི་ནས་བཟུང་སྟེ་ཇི་སྲིད་སྙིང་པོ་བྱང་ཆུབ་ལ་མཆིས་ཀྱི་བར་དུ་བྱང་ཆུབ་ཆེན་པོར་སེམས་བསྐྱེད་པར་བགྱིའོ། ། ཞེས་གསུངས། གཉིས་པ།
དེ་ལ་གཞན་གྱི་ཀླན་ཀ་སྤངས་བའི་སྒོ་ནས་གཞན་ལུགས་དགག་པ་ལ། སོ་ཐར་སྡོམ་པ་ཙམ་གྱི་ཐོབ་གཏོང་ལ་འཁྲུལ་པ་དགག ། བྱེ་བྲག་བསྙེན་གནས་ཀྱི་སྡོམ་པའི་ཐོབ་གཏོང་ལ་འཁྲུལ་པ་དགག་པའོ། ། དང་པོ་ལ། ཕྱོགས་སྔ་བརྗོད་པ་དང་། དེ་དགག་པའོ། ། དང་པོ་ནི། འབྲི་ཁུང་པ་ཁ་ཅིག ། ཇི་སྲིད་འཚོ་བར་གྱི་སྡོམ་པ་ཡིན་ན་ཤི་འཕོས་པས་གཏོང་བས་མ་ཁྱབ་སྟེ། ཇི་སྲིད་འཚོའི་སྒྲ་ལ།
ལུས་ཇི་སྲིད་འཚོ་དང་སེམས་ཇི་སྲིད་འཚོ་གཉིས་ཡོད་པ་ལས། འདིར་སེམས་ཇི་སྲིད་འཚོ་ལ་དགོངས་སོ་ཞེས་ཟེར། གཉིས་པ་ལ། ལུང་རིགས་དང་འགལ་བ་དངོས་དང་། དེའི་ཉེས་སྤོང་དགག་པའོ། ། དང་པོ་ལ། ལུང་གིས་དགག ། རིགས་པས་དགག་པའོ། ། དང་པོ་ནི། ཇི་སྲིད་འཚོ་ལ་གཉིས་སུ་འབྱེད་པ་དེ་འདྲ་མི་འཐད་དེ།
སངས་རྒྱས་ཀྱི་མདོ་རྒྱུད་ཀྱི་དགོངས་པ་མ་ཡིན་ཞིང་། རྒྱན་དྲུག་ལ་སོགས་པའི་མཁས་པའི་གཞུང་ལས་དེ་མ་བཤད་པའི་ཕྱིར་རོ། ། གཉིས་པ་ནི། སོ་ཐར་སྡོམ་པ་སེམས་ཇི་སྲིད་འཚོ་བར་དུ་གནས་པ་དེ་ལྟ་ཡིན་ན། ཉན་ཐོས་དང་ཐུན་མོང་གི་སོ་ཐར་སྡོམ་པ་དང་། ཐེག་ཆེན་གྱི་བྱང་སེམས་སྡོམ་པ་ཁྱད་པར་མེད་པར་འགྱུར་བ་དང་། ཉན་ཐོས་དང་ཐུན་མོང་བ་ཇི་སྲིད་འཚོ་བར་གྱི་སྐྱབས་འགྲོ་དང་། ཐུན་མོང་མ་ཡིན་པ་བྱང་ཆུབ་མ་ཐོབ་བར་གྱི་སྐྱབས་འགྲོ་གཉིས་སུ་དབྱེར་མི་རུང་བར་ཐལ་བ་དང་། སྡོམ་པ་དེ་གཉིས་འབོགས་པའི་ཆོ་ག་དང་། དེ་གཉིས་མི་ཉམས་པར་བསྲུང་བའི་བསླབ་བྱའང་གཅིག་ཏུ་ཐལ་བར་འགྱུར་ཏེ།
གཉིས་ཀ་སེམས་ཇི་སྲིད་འཚོ་བར་མཚུངས་པའི་ཕྱིར་རོ། ། རྟེན་གྱི་གང་ཟག་ཤི་ཡང་དགེ་སློང་གི་སྡོམ་པ་མི་འདོར་ན། བསླབ་པ་ཕུལ་བ་དང་། ལ་སོགས་པ་མཚན་གཉིས་ཅིག་ཅར་དུ་བྱུང་བ་དང་། དགེ་བའི་རྩ་བ་ཆད་པ་སོགས་སོ་ཐར་སྡོམ་པའི་གཏོང་རྒྱུ་གཞན་གྱིས་ཀྱང་སྡོམ་པ་གཏོང་བ་མི་སྲིད་པར་འགྱུར་ཏེ། དེ་དག་གཏོང་རྒྱུར་མཚུངས་པ་ལ་ཤི་འཕོས་པས་མི་གཏོང་བས་སོ། ། གཉིས་པ། དེའི་ཉེས་སྤོང་དགག་པ་ལ། འདོད་པ་བརྗོད་པ་དང་། དེ་དགག་པའོ། །
དང་པོ་ནི། དེའི་ལན་ལ། བཀའ་གདམས་པ་ཁ་ཅིག ། འདི་སྐད་སྨྲ་སྟེ། བསམ་པ་ཐེག་ཆེན་སེམས་བསྐྱེད་ཀྱིས་ནི་མ་ཟིན་པའི་སྡོམ་པ་གལ་ཏེ་གཏོང་ན་ཡང་། བྱང་ཆུབ་མཆོག་ཏུ་སེམས་བསྐྱེད་པས་ཟིན་པའི་སོ་ཐར་སྡོམ་པ་གཏོང་བ་མི་སྲིད་དོ་ལོ། ། གཉིས་པ་ལ། ཇི་སྲིད་འཚོ་བའི་སྡོམ་པ་མི་འཐད་པར་ཐལ་བ། ཉིན་ཞག་གཅིག་པའི་སྡོམ་པ་མི་འཐད་པར་ཐལ་བ། དེ་གཉིས་ཀའི་དོན་བསྡུ་བའོ། །
དང་པོ་ནི། འོ་ན་ཞེས་པ་གཞན་གྱི་འདོད་པ་ཁོང་དུ་ཆུད་པའི་ཚིག་ཡིན་ལ། བསམ་པ་ཐེག་ཆེན་སེམས་བསྐྱེད་ཀྱིས་ཟིན་པའི་དགེ་སློང་དང་ལ་སོགས་པ། དགེ་ཚུལ་དང་དགེ་བསྙེན་གྱི་སྡོམ་པ་རྣམས་བསླབ་པ་ཕུལ་བ་དང་། ཤི་འཕོས་པ་དང་། དགེ་བའི་རྩ་བ་ཆད་པ་དང་། ལ་སོགས་པས་མཚན་གཉིས་ཅིག་ཅར་དུ་བྱུང་བ་ལ་སོགས་པ་གཏོང་རྒྱུ་ཀུན་གྱིས་མི་གཏོང་བར་འགྱུར་ཏེ། ཐེག་ཆེན་སེམས་བསྐྱེད་ཀྱིས་ཟིན་པའི་སྡོམ་པ་ཡིན་པའི་ཕྱིར་རོ། ། ཁྱབ་པ་ཁས་བླངས་སོ། ། འདོད་པ་དེ་ལྟ་ཡིན་ན།
སེམས་བསྐྱེད་ཀྱིས་ཟིན་པའི་དགེ་སློང་གི་སྡོམ་པ་ཕུལ་ཡང་བསྲུང་དགོས་པར་འགྱུར་ཏེ། དེ་མ་བཏང་བར་ཡོད་པའི་ཕྱིར་རོ། ། གལ་ཏེ་མ་བསྲུངས་ན་དགེ་སློང་ཉམས་པར་འགྱུར་ཏེ། དགེ་སློང་གི་སྡོམ་པ་ཡོད་བཞིན་དུ་མ་བསྲུངས་པའི་ཕྱིར་རོ། ། རྟེན་གྱི་གང་ཟག་དེ་ཤི་འཕོས་ནས་ཀྱང་དགེ་སློང་དུ་ཐལ་བར་འགྱུར་ཏེ་དེ་ལ་དགེ་སློང་གི་སྡོམ་པ་མ་བཏང་བར་ཡོད་པའི་ཕྱིར་རོ། ། འདོད་ན། གལ་ཏེ་དགེ་སློང་དེ་ནི་ལྷར་སྐྱེས་ན། ལྷའི་དགེ་སློང་སྲིད་པར་འགྱུར་ཏེ། ལྷར་སྐྱེས་པའི་ཚེ་དགེ་སློང་གི་སྡོམ་པ་མ་བཏང་བར་ཡོད་པས་སོ། ། འདིར་འབྲི་ཁུང་པ་ལྷའི་དགེ་སློང་སྲིད་པའི་ཤེས་བྱེད་དུ།
དགེ་སློང་ཞིག་ལྷར་སྐྱེས་པ་ན་དགེ་སློང་གི་འདུ་ཤེས་དང་མ་བྲལ་བས་སོ། ། ཞེས་ཟེར་མོད། དགེ་སློང་གི་འདུ་ཤེས་དང་མ་བྲལ་ཙམ་གྱིས་དགེ་སློང་དུ་མི་འགྲུབ་སྟེ། མ་ཆགས་པ་ལྟུང་བ་ལ་སྦྱོར་ན་ཉེས་བྱས་སོ། ། ཞེས་གསུངས་པས་སོ། ། ཡང་དེ་འདྲ་དེ་ཤི་ནས་མིར་སྐྱེས་ན་ཡང་བྱིས་པ་ལོ་ཉི་ཤུ་མ་ལོན་པ་ལ་མ་ལོན་པར་འདུ་ཤེས་པའི་ཚེ། སྡོམ་པ་བླང་མི་དགོས་པར་དགེ་སློང་དུ་ཐལ་བར་འགྱུར་ཏེ། སྔ་མའི་སྡོམ་པ་དེ་མ་བཏང་བས་སོ། ། འདོད་ན་དེ་ལ་ལྟུང་བ་བྱུང་བ་དེ་རྩ་ལྟུང་ལ་སྦྱར་ན་དེའི་དགེ་སློང་གི་སྡོམ་པ་ཉམས་པར་འགྱུར་ལ། འདོད་ན།
དེ་ལ་ཉི་ཤུ་ལོན་ནས་བསྙེན་པར་རྫོགས་ན་སྡོམ་པ་མི་སྐྱེ་བར་ཐལ་ཏེ། རྩ་ལྟུང་གིས་ཉམས་ནས་འཆབ་པའི་སེམས་སྐྱེས་པ་ལ་སླར་ཡང་བླང་དུ་མེད་པར་གསུངས་པའི་ཕྱིར། དེ་སྐད་དུ་ཡང་། ལུང་གཞི་ལས། དེའི་དགེ་སློང་གི་ཚུལ་ཕྱིར་བླང་དུ་མེད་པར་འགྱུར་རོ། ། ཞེས་གསུངས་པའི་ཕྱིར། ལྷ་དང་བྱིས་པའི་དགེ་སློང་ནི་འདུལ་བའི་སྡེ་སྣོད་རྣམས་ལས་བཀག་སྟེ། མདོ་རྩ་བ་ལས། མི་མ་ཡིན་པའི་འགྲོ་བ་དང་། བྱང་གི་སྒྲ་མི་སྙན་པ་གཉིས་ནི་སྡོམ་པའི་ཞིང་ཉིད་མ་ཡིན་ནོ། །
ཞེས་པས་ལྷའི་དགེ་སློང་བཀག་ལ། དེ་ཤེས་ན་ནི་ཞིག་གོ་ཞེས་པས་བྱིས་པའི་དགེ་སློང་བཀག་པའི་ཕྱིར་རོ། ། གཉིས་པ། ཉིན་ཞག་གི་སྡོམ་པ་མི་འཐད་པར་ཐལ་བ་ནི། སེམས་བསྐྱེད་ལྡན་པས་ཏེ། དེས་ཟིན་པའི་བསྙེན་གནས་ཀྱི་སྡོམ་པ་ཡང་བླངས་པའི་ནང་པར་ཕན་ཆད་ཀྱང་དེ་ཡོད་པར་ཁས་ལེན་དགོས་པའི་ཕྱིར། གང་ཟག་དེས་རྟག་ཏུ་བསྙེན་གནས་བསྲུང་དགོས་པར་འགྱུར་ལ། བསྲུངས་པ་དེ་ལྟ་མིན་ན་དེའི་བསྙེན་གནས་ཀྱི་སྡོམ་པ་ཉམས་པར་འགྱུར་ཏེ། སྡོམ་པ་རྒྱུད་ལ་ཡོད་བཞིན་དུ་མ་བསྲུངས་པའི་ཕྱིར། གལ་ཏེ་དེ་ལྟར་མི་འགྱུར་ཏེ།
བསྙེན་གནས་བླངས་པའི་ནང་པར་ཉི་མ་ཤར་བ་ན་གཏོང་བའི་ཕྱིར་སྙམ་ན་ནི། ཐེག་ཆེན་སེམས་བསྐྱེད་ཀྱིས་ཟིན་པའི་སྡོམ་པ་རྒྱུན་དུ་འབྱུང་བར་ཁས་བླངས་པ་དང་འགལ་ལོ། ། གསུམ་པ་དོན་བསྡུ་བ་ནི། རྒྱུ་མཚན་དེས་ན་སྐབས་འདིའི་ཕྱོགས་སྔ་སྨྲ་བ་པོ་དེ་ཆོས་ཅན། ཁྱོད་ལ་ཐེག་པ་ཆེ་ཆུང་གང་གི་ཡང་སྡེ་སྣོད་ཀྱི་རྣམ་དབྱེ་མེད་པར་ཟད་དེ། སོ་སོར་ཐར་པའི་སྡོམ་པ་ཤི་འཕོས་ནས་ཀྱང་མ་བཏང་བར་ཡོད་དོ། ། ཞེས་སྨྲ་བའི་སྐྱེས་བུ་ཡིན་པའི་ཕྱིར་རོ། ། དེང་སང་གོ་བོ་རབ་འབྱམས་པ་རྗེས་འབྲང་དང་བཅས་པ་ནི། གཞུང་འདི་དག་གི་ཕྱོགས་སྔ་མ་ལུས་པ་ཁས་བླངས་ནས་ས་སྐྱ་པ་གཙང་མར་ཁས་ལེན་པ་ནི་རང་ཚིག་འགལ་བ་ཡིན་ཏེ། འདི་ལྟར་ཐོག་མར་གསོལ་བཞིའི་ཆོ་གས་བསྙེན་པར་རྫོགས་ནས།
དེའི་རྗེས་སུ་བྱང་སེམས་ཀྱི་སྡོམ་པ་བླངས་པའི་དགེ་སློང་གི་སྡོམ་པ་དེ་ཆོས་ཅན། ཤི་འཕོས་པས་མི་གཏོང་བར་ཐལ། བྱང་སེམས་ཀྱི་སྡོམ་པ་ཡིན་པའི་ཕྱིར། ཁྱབ་པ། དེས་ན་ཇི་སྲིད་སེམས་མ་ཉམས། ། ཞེས་པའི་གོ་ཊཱིཀ་ཏུ་ཁས་བླངས་ཤིང་། གཞུང་གིས་ཀྱང་འགྲུབ་བོ། ། རྟགས་ཁས་བླངས་ཏེ། བྱང་སེམས་ཀྱི་སྡོམ་པར་གནས་གྱུར་པའི་ཕྱིར་རོ། ། གསུམ་ཆར་ཁས་བླངས་སོ། །
རྩ་བར་འདོད་དོ། ། ཟེར་ན། འོ་ན་སེམས་བསྐྱེད་ཀྱིས་ཟིན་པའི། ། དགེ་སློང་ལ་སོགས་སྡོམ་པ་རྣམས། ། བསླབ་པ་ཕུལ་དང་ཤི་འཕོས་དང་། ། རྩ་བ་ཆད་པ་ལ་སོགས་པ། ། གཏོང་རྒྱུ་ཀུན་གྱིས་མི་གཏོང་འགྱུར། ། ཞེས་པ་ལ་འདོད་ལན་འདེབས་སམ། མི་སྨྲ་བའི་བརྟུལ་ཞུགས་འཛིན། དང་པོ་ལྟར་ན།
གཞུང་ནས་གསུངས་པའི་ཐལ་འགྱུར་དབང་པོའི་རྡོ་རྗེས། ངན་རྟོག་གི་བྲག་རི་ཕྱེ་མར་འཐག་པར་བྱ་སྟེ། དེ་འདྲའི་དགེ་སློང་གིས་བསླབ་པ་ཕུལ་ཡང་བསྲུང་དགོས་པར་འགྱུར་ཏེ། བསླབ་པ་ཕུལ་ཡང་སྡོམ་པ་མ་བཏང་བར་ཡོད་པའི་ཕྱིར། རྟགས་ཁས་བླངས། ཁྱབ་པ་ཚད་མས་གྲུབ། དམ་བཅའ་ལ་ཚད་མའི་བསལ་བ་ཞུགས་པ་སྟེ། འཁོར་གསུམ་ཚང་བའི་ཐལ་འགྱུར་དང་པོའོ། ། ཡང་དེས་དགེ་སློང་གི་བསླབ་པ་མ་བསྲུངས་ན་ཉམས་པར་འགྱུར་ཏེ། དེ་ལ་དགེ་སློང་གི་བསླབ་པ་ཕུལ་ཡང་རྒྱུད་ལ་ཡོད་པའི་ཕྱིར།
འཁོར་གསུམ་ཚང་བ་གཉིས་པའོ། ། ཡང་དེ་འདྲའི་དགེ་སློང་དེ་ཤི་འཕོས་ནས་དགེ་སློང་དུ་ཐལ། དེའི་རྒྱུད་ལ་ཤི་ནས་ཀྱང་དགེ་སློང་གི་སྡོམ་པ་མ་བཏང་བར་ཡོད་པའི་ཕྱིར། གནམ་ལྕགས་འབར་བ་གསུམ་པའོ། ། ཡང་དགེ་སློང་དེ་ལྷར་སྐྱེས་པའི་ཚེ་ལྷའི་དགེ་སློང་སྲིད་པར་ཐལ། ལྷར་སྐྱེས་པ་ན་སྡོམ་པ་དེ་མ་བཏང་བར་ཡོད་པའི་ཕྱིར། དབང་པོའི་རྡོ་རྗེ་བཞི་པའོ། ། ཡང་དེ་ཤི་ནས་མིར་སྐྱེས་པ་ན་བྱིས་པ་བཙས་མ་ཐག་པའི་ཚེ་དགེ་སློང་དུ་ཐལ། དེའི་རྒྱུད་ལ་དགེ་སློང་གི་སྡོམ་པ་ཡོད་པའི་ཕྱིར། འཁོར་གསུམ་ཚང་བའི་ཐལ་འགྱུར་ལྔ་པའོ། །
ཡང་། ལྷ་དང་བྱིས་པའི་དགེ་སློང་འདུལ་བའི་སྡེ་སྣོད་ནས་བཀག་ཀྱང་། སྡོམ་གསུམ་གྱི་ལུགས་ལ་ཁས་ལེན་ནོ་ཞེ་ན། འོ་ན་སོ་སོར་ཐར་པ་འདུལ་བ་བཞིན། ། ཞེས་གསུངས་པ་མ་ཡིན་ནམ། དྲན་པ་ཉེ་བར་ཞོག་ཅིག ། གཞན་ཡང་ཁྱེད་ཅག་འཁོར་དང་བཅས་པ་ཆོས་ཅན། སྡེ་སྣོད་ཀྱི་རྣམ་དབྱེ་ལ་མི་མཁས་པར་ཟད་དེ། སོ་སོར་ཐར་པ་ཡི་སྡོམ་པ་རྟེན་གྱི་གང་ཟག་ཤི་འཕོས་ནས་ཀྱང་ཡོད་ཞེས་སྨྲ་བའི་སྐྱེས་བུ་ཡིན་པའི་ཕྱིར་རོ། ། འདིའི་རྟགས་ཁས་བླངས།
ཁྱབ་པ་གཞུང་གིས་གྲུབ། འདོད་པ་ལས་འོས་མི་འདུག་པས། ད་ཕྱིན་ཆད་མདོ་སྔགས་ཀྱི་བདག་པོར་ཁས་མ་ལེན་ཞིག ། དེས་ན་མི་སྨྲ་བའི་བརྟུལ་ཞུགས་ལ་གནས་ན་མཛེས་སོ། ། གལ་ཏེ་ངེད་ལ་ཡང་སྨྲ་རྒྱུ་ཡོད་དེ། ཁྱབ་པ་དེ་དག་ཐེག་དམན་སོ་ཐར་ལ་དགོངས་སོ་ཞེ་ན། དེ་ནི་མ་ཡིན་ཏེ། གོང་དུ། འོ་ན་སེམས་བསྐྱེད་ཀྱིས་ཟིན་པའི། ། ཞེས་ཐེག་ཆེན་སེམས་བསྐྱེད་ཀྱིས་ཟིན་པའི་སྡོམ་པ་ཆོས་ཅན་དུ་བཟུང་ནས་ཐལ་བ་དེ་དག་འཕངས་པ་མ་ཡིན་ནམ།
ཡང་ཐེག་ཆེན་སེམས་བསྐྱེད་ཀྱིས་ཟིན་པའི་སོ་ཐར་དེ། ཐེག་དམན་སོ་ཐར་ཡིན་ན་ནི་དེ་བས་ཆོས་འདི་ངོ་མཚར་ཆེའོ། ། ཡང་འདི་པས། སོ་སོར་ཐར་པའི་སྡོམ་པ་ཤི་འཕོས་པས་གཏོང་བར་གཞུང་ལས་བཤད་བཞིན་དུ་ཁས་མི་ལེན་ལ། བསམ་གཏན་དང་ཟག་མེད་ཀྱི་སྡོམ་པ་ཤི་འཕོས་པས་གཏོང་བར་ཁས་ལེན་པ་ནི་ཅིར་འགྱུར་བརྟག་དགོས་སོ། ། སྡེ་སྣོད་གཞུང་ལ་སྦྱངས་པ་མ་བྱས་ཀྱང་། ། མང་པོའི་དབུས་སུ་ཀུན་མཁྱེན་ཡིན་ནོ་ཞེས། ། ཁས་ལེན་བྱེད་པའི་སྙིང་སྟོབས་ཆེ་ལྡན་དག ། བླུན་པོས་བཅོས་པའི་དུག་གི་ཆང་འཐུངས་ནས། ། འཛེམས་མེད་སྨྲ་བའི་གོམ་སྟབས་ཡོན་པོ་ཡིས། །
སྡོམ་གསུམ་པད་མོའི་སྐྱེད་ཚལ་ཆུད་སོན་གྱི། ། ཀྱེ་མ་གྲོགས་དག་དུས་འདིར་བག་ཡོད་གྱིས། ། གཉིས་པ། བྱེ་བྲག་བསྙེན་གནས་ཀྱི་སྡོམ་པའི་ཐོབ་གཏོང་ལ་འཁྲུལ་པ་དགག་པ་ལ་གཉིས་ཏེ། རང་ལུགས་ཀྱི་བསྙེན་གནས་ལེན་ཚུལ་མདོར་བསྟན། གཞན་གྱི་འཁྲུལ་པ་འགོག་ཚུལ་རྒྱས་པར་བཤད་པའོ། ། དང་པོ་ནི། བྱེ་བྲག་སྨྲ་བ་སྟེ་འདུལ་བ་ནས་བཤད་པའི་བསྙེན་གནས་ཀྱི་སྡོམ་པ་དེ་ཡུལ་དགེ་སློང་ཞིག་ལས་ལེན་དགོས་ཏེ། མཛོད་ལས། སོ་སོར་ཐར་ཅེས་པ།
གཞན་གྱི་རྣམ་རིག་བྱེད། ཅེས་གསུངས་ལ། གཞན་དེ་ཡང་དགེ་སློང་ལས་གཞན་ལ་མ་གསུངས་པའི་ཕྱིར་དང་། ཡང་སོ་ཐར་རིས་བརྒྱད་ཀྱི་མ་མཐའ་ཡོངས་རྫོགས་དགེ་བསྙེན་ཡིན་ལ། དེ་ཡང་དགེ་སློང་ལས་ལེན་དགོས་པར་གསུངས་པའི་ཕྱིར་ཏེ། མདོ་རྩ་བ་ལས། རང་གི་དགེ་བསྙེན་ཉིད་དུ་ཉེ་བར་བསྒྲུབས་ནས་ཞེས་བཤད་པའི་ཕྱིར། རྣམ་བཤད་མཛད་པ་སྔ་མ་རྣམས་ཀྱིས་ནི་འདིའི་ལུང་ཇི་ལྟ་བ་བཞིན་མ་རྙེད་པར་སྣང་ངོ་། ཡང་འདིར། བུ་སྟོན་རིན་པོ་ཆེ་ན་རེ།
འདུལ་བའི་བསྙེན་གནས་དགེ་སློང་ལས་ལེན་པའི་ངེས་པ་མི་སྣང་སྟེ། ལུང་ལས་ཁྱིམ་བདག་མགོན་མེད་ཟས་སྦྱིན་གྱིས་གཞན་ལ་བསྙེན་གནས་ཕོག་པར་བཤད་པའི་ཕྱིར། ཞེས་གསུངས་ལ། དེ་ལ་རྣམ་བཤད་མཛད་པ་སྔ་མ་རྣམས་ཀྱིས་ལན་འདེབས་རྒྱུ་མི་སྣང་ཞིང་། ལེགས་བཤད་གསེར་གྱི་ཐུར་མ་ལས། དེ་ནི་ལེགས་སྤྱད་ཙམ་ལ་དགོངས་པ་ཡིན་ཏེ། མཛོད་འགྲེལ་ལས། གཞན་ལས་མནོས་པ་ནི་ལེགས་པར་སྤྱད་པ་ཙམ་དུ་འགྱུར་གྱི། བསྙེན་གནས་ཀྱི་སྡོམ་པ་ནི་མ་ཡིན་ནོ། ། ཞེས་གསུངས་པས་སོ། །
ཞེས་པས་ལན་ལེགས་པར་བཏབ་བོ། ། གང་ལ་སྐྱེ་བའི་རྟེན་གྱི་གང་ཟག་ནི། གླིང་གསུམ་གྱི་སྐྱེས་པ་དང་བུད་མེད་གང་རུང་དུ་ངེས་ཏེ། དེ་ལས་གཞན་པའི་འགྲོ་བ་ལ་བསྙེན་གནས་ཀྱི་སྡོམ་པ་སྐྱེ་བ་བཀག་པའི་ཕྱིར། དེ་ཡང་མཛོད་ལས། ཟ་མ་མ་ནིང་སྒྲ་མི་སྙན། ། མཚན་གཉིས་མ་གཏོགས་མི་རྣམས་ལ། ། ཞེས་བཤད་དོ། ། འདིའི་སྔགས་ཚིག་ལུང་ལས་དངོས་སུ་མ་གསུངས་ཀྱང་རུང་མཐུན་སྦྱར་བས་ཆོག་སྟེ། དཔེར་ན་དགེ་ཚུལ་གྱི་གསོ་སྦྱོང་གི་སྔགས་ཚིག་བཞིན་ནོ། །
ཇི་ལྟར་ལེན་ཚུལ་ནི། མཛོད་ལས། དམའ་བར་འདུག་སྨྲས་བཟླས་པ་ཡིས། ། མི་བརྒྱན་ནམ་ནི་ལང་བར་དུ། ། བསྙེན་གནས་ཡན་ལག་ཚང་བར་ནི། ། ནངས་པར་གཞན་ལས་ནོད་པར་བྱ། ། ཞེས་གསུངས་སོ། ། དེའི་དོན་ནི། ནོད་པ་པོ་གདན་དམའ་བ་ལ་འདུག་ཅིང་། འབོགས་པ་པོའི་རྗེས་ཟློས་ལན་གསུམ་བྱེད་པ་དང་།
རྒྱན་གསར་པ་མི་གདགས། དེ་ཡང་ཆོ་ག་སྐྱབས་འགྲོ་རྩོམ་བྱེད་དུ་བྱེད་དགོས་ཏེ། སྐྱབས་སུ་མ་སོང་བ་ལ་མེད། ། ཅེས་གསུངས། ཁས་ལེན་ལན་གསུམ་བྱ་དགོས་ཏེ། དགེ་བསྙེན་གྱི་ཆོ་ག་བཞིན་ནོ། ། བསླབ་པ་བརྗོད་པ་ནི་གཅིག་ཁོ་ནའོ། ། དུས་ནི་སང་ཉི་མ་མ་ཤར་བར་དུའོ། ། ནངས་པར་ཞེས་པ་ནི་ཟན་མ་ཟོས་གོང་དུའོ། ། དམིགས་བསལ་ནི།
གང་གིས་དུས་རྟག་ཏུ་ཚེས་བརྒྱད་སོགས་ལ་བསྙེན་གནས་དམ་བཅས་པ་དེས་ཟན་ཟོས་ནས་ཀྱང་བླངས་པས་ཆོག་གོ ། ཅིའི་ཕྱིར་བསྙེན་གནས་ཞེས་བྱ་ན། དགྲ་བཅོམ་པ་ལ་ཉེ་བར་གནས་པས་ན་བསྙེན་གནས་སོ། ། དེ་ཡང་རྒྱུ་མཐུན་གྱི་འབྲས་བུ་འདོད་པའི་ལྷ་དང་། བྲལ་བའི་འབྲས་བུ་སངས་རྒྱས་ཐོབ་པར་གསུངས་ཏེ། བྱམས་པ་ལུང་བསྟན་པའི་མདོ་ལས། བརྒྱ་བྱིན་གྱིས། ཟླ་བ་ཡར་གྱི་ཚེས་བརྒྱད་དང་། ། ཆོ་འཕྲུལ་གྱི་ནི་ཡར་ངོ་ལ། ། བསྙེན་གནས་ཡན་ལག་བརྒྱད་བསྲུང་ན། །
དེ་ནི་ང་དང་འདྲ་བར་འགྱུར། ། ཞེས་སྨྲས་པ། བཅོམ་ལྡན་འདས་ཀྱིས། ཀཽ་ཤི་ཀ་ཁྱོད་དེ་སྐད་མ་ཟེར་ཅིག ། ཟླ་བ་ཡར་གྱི་ཚེས་བརྒྱད་དང་། ། ཆོ་འཕྲུལ་གྱི་ནི་ཡར་ངོ་ལ། ། བསྙེན་གནས་ཡན་ལག་བརྒྱད་བསྲུང་ན། ། དེ་ནི་ང་དང་འདྲ་བར་འགྱུར། ། ཞེས་སོ། ། མདོ་སྡེ་པ་སྟེ་སྐྱེས་རབས་ལ་སོགས་པའི་མདོ་སྡེ་རྣམས་ལས།
རི་བོང་དང་སྲམ་ལ་སོགས་པ་མི་མ་ཡིན་པའི་དུད་འགྲོ་སོགས་གཞན་ལའང་སྐྱེ་བར་བཤད་ལ། གང་ལ་བླང་བའི་ཡུལ་ཡང་། དགེ་བསྙེན་ལ་སོགས་པ་གང་ཡང་རུང་བ་ལས་བླངས་པས་ཆོག་པར་གསུངས་ཏེ། ལུང་ལས་ཁྱིམ་བདག་མགོན་མེད་ཟས་སྦྱིན་གྱིས་གཞན་ལ་བསྙེན་གནས་ཕོག་པར་བཤད་པ་དང་། མདོ་སྡེ་མཛངས་བླུན་ལས། ཀླུ་ཞིག་གིས་བསྙེན་གནས་ཀྱི་ཡི་གེ་ཙམ་ལ་བརྟེན་ནས་བླངས་པ་དང་། གནས་འཇོག་གི་མདོ་ལས། དགེ་སློང་ངམ་བྲམ་ཟེའམ། ཁྱིམ་པའམ། རབ་ཏུ་བྱུང་བ་གང་ཡང་རུང་བ་ཆོ་ག་ཤེས་པ་གཅིག་གི་མདུན་དུ་འདུག་སྟེ།
ཞེས་གསུངས་སོ། ། དེས་ན་གཞུང་འདི་ལྟར་འདོན་ཏེ། འདུལ་བའི་བསྙེན་གནས་དགེ་སློང་ལས། ། ལེན་ཞིང་མི་ཡི་རྟེན་དུ་བཤད། ། མདོ་སྡེ་རྣམས་ལས་དུད་འགྲོ་སོགས། ། འགྲོ་བ་གཞན་ལའང་སྐྱེ་བར་བཤད། ། ཅེས་བཏོན་ན་ལེགས་སོ། ། གཞུང་འདོན་ཚུལ་འདི་ལྟར་སྦྱར་བ་ལ། བླུན་པོ་འགའ་ཞིག་གཞུང་གི་འགྱུར་བཅོས་སོ་ཞེས་རྒོལ་བ་ནི། མཁས་པ་ལ་སྐྲག་མི་ཤེས་པ་ཡིན་ཏེ་འགྱུར་བཅོས་པ་དང་།
གཞུང་བཅོས་པའི་ཁྱད་པར་ཡང་མ་ཕྱེད་པར་སྨྲས་པའི་ཕྱིར་རོ། ། གཞན་ཡང་ཁྱོད་རིགས་གཏེར་འཆད་པའི་ཚེ། སྒྲ་རྟོག་ཐམས་ཅད་གཞན་སེལ་ཡིན། ། ཞེས་པའི་དོན། སྒྲ་དང་རྟོག་པ་གཞན་སེལ་དུ་ཁས་ལེན་ནམ་ཅི། གལ་ཏེ་དེའི་དོན། ། སྒྲ་རྟོག་ཐམས་ཅད་སེལ་འཇུག་ཡིན། ། ཞེས་འཆད་ན། ཁྱོད་ཀྱིས་ཀྱང་གཞུང་མ་འཆོས་ཤིག ། དེས་ན་འདི་དག་ནི།
རང་གི་གཞུང་ལ་འཆད་ཉན་བྱེད་མ་མྱོང་བར་གསལ་ལོ། ། གཞན་ཡང་འདིའི་མདོ་སྡེ་པ་ཞེས་པ། ཉན་ཐོས་མདོ་སྡེ་པ་ནི་མ་ཡིན་ཏེ། དེས་ནི་སྡོམ་པའི་ངོ་བོ་རྣམ་གཞག་འདུལ་བ་བཞིན་ཁས་ལེན་པའི་ཕྱིར། ཉན་ཐོས་ཀྱི་འདུལ་བ་ནས་བཤད་པའི་བསྙེན་གནས་དང་། ཐེག་ཆེན་ཐུན་མོང་མ་ཡིན་པའི་བསྙེན་གནས་ཀྱི་ཆོ་ག་ལ་ཁྱད་པར་ཡོད་དེ། ཉན་ཐོས་རྣམས་ཏེ་འདུལ་བའི་བསྙེན་གནས་ཀྱི་ཆོ་ག་ཡང་སྐྱབས་སུ་འགྲོ་བ་རྩོམ་བྱེད་དུ་བྱས་པའི་ཚུལ་གྱིས་འབོགས་ཏེ། སྐྱབས་སུ་མ་སོང་བ་ལ་མེད། ། ཅེས་པ་དང་། དོན་ཡོད་ཞགས་པའི་རྟོག་པ་ཆེ་བ་ཆོ་ག་ཞིབ་མོ་ལས།
བསྙེན་གནས་རང་གིས་བླང་བའི་ཆོ་ག་སེམས་བསྐྱེད་ལེན་ཚུལ་དང་འདྲ་བར་གསུངས་པ་དེས་ནའོ། ། འདི་ཡང་རབ་བྱུང་སྡོམ་ལྡན་གྱིས་ལེན་དུ་རུང་བ་ནི་མ་ཡིན་ཏེ། སྨན་བླ་དང་། དྲི་མེད་ཀྱི་ཆོ་ག་ལས། ཁྱིམ་པ་ཞིག་ཡིན་ན་བསྙེན་གནས་ཀྱི་ཁྲིམས་གཟུང་། ཞེས་གསུངས་པའི་ཕྱིར། སྐབས་འདིའི་སྒ་གདོང་པའི་རྣམ་བཤད་ལས་དེས་དེ་ལེན་པའི་ཤེས་བྱེད་དུ། དོན་ཞགས་ཆོ་ག་ལས། དགེ་བསྙེན་ནམ་དགེ་ཚུལ་ལམ་དགེ་སློང་གིས་དཀོན་མཆོག་གི་རྟེན་གྱི་དྲུང་དུ་སྨྱུང་བར་གནས་པར་བྱེད་པར་བཤད་དོ། ། ཞེས་གསུངས་པ་ནི།
བསྙེན་གནས་དང་། སྨྱུང་གནས་གཅིག་ཏུ་འཁྲུལ་བར་ཟད་དོ། ། གཉིས་པ། གཞན་གྱི་འཁྲུལ་པ་འགོག་ཚུལ་རྒྱས་པར་བཤད་པ་ལ་གཉིས་ཏེ། བསྙེན་གནས་འབུལ་བ་དང་འཆོལ་བ་བཀག་པའི་སྒོ་ནས་གཏོང་ཚུལ་ལ་འཁྲུལ་པ་དགག ། ལྷ་སྒོམ་ཐ་དད་དགོས་པ་བཀག་པའི་སྒོ་ནས་ལེན་ཚུལ་ལ་འཁྲུལ་པ་དགག་པའོ། ། དང་པོ་ལ་གཉིས་ལས། དང་པོ། འབུལ་བ་དགག་པ་ནི། དགོངས་གཅིག་ལས།
བསྙེན་གནས་མཚན་མོ་འདས་པས་མི་གཏོང་བ་ཡང་ཡོད་དེ། ཇོ་བོ་རྗེའི་ཕྱག་བཞེས་བཞིན་ནོ། ། ཞེས་དང་། ཡང་དེ་ཉིད་ལས། ཟླ་བ་བྱུང་ངོ་ཅོག་གི་དུས་བཟང་རྣམས་སུ་དམ་བཅས་ནས། དུས་གཅིག་ལེན་པ་འདི་ཡང་བརྟགས་ན། མངོན་འགྱུར་བཅས་པ་དེ་གཏོང་། ས་བོན་བག་ཆགས་དེ་མི་གཏོང་ཞེས་གསུངས། དེ་འགོག་པ་ལ། བཀའ་གདམས་པའམ་ཕྱག་རྒྱ་བ་ལ་ལ།
བསྙེན་གནས་བསྲུངས་པ་ཡིས་ནངས་པར་བསྙེན་གནས་གཞན་ལ་འབུལ་དགོས་ཏེ་མ་ཕུལ་ན་ཉམས་པར་འགྱུར་རོ་ཞེ་ན། བསྙེན་གནས་ཀྱི་སྡོམ་པ་གཏོང་བའི་ཚུལ་འདི་ལ་ཆོས་ཅན། དེ་རིང་བསྙེན་གནས་བསྲུངས་པ་ཡིས་ནངས་པར་འབུལ་མི་དགོས་ཏེ། བསྙེན་གནས་དེ་མཚན་མོ་འདས་པ་ན་གཏོང་བའི་ཕྱིར། མདོ་སྡེ་པ་སྟེ། མདོ་སྡེ་ལས་གསུངས་པའི་ལུགས་བཞིན་དུ། ཟླ་བ་བྱུང་ངོ་ཅོག་གི་ཚེས་བརྒྱད་སོགས་ལ། བསྙེན་གནས་པར་དམ་བཅས་ནས། ནམ་བསྲུང་བར་འདོད་པའི་ཉིན་བར་གྱི་ཚེ་ལེན་ན་ཡང་། དེའི་ནངས་པར་འབུལ་མི་དགོས་ཏེ།
དེའི་ནངས་པར་ཏེ་ཚེས་དགུ་ལ་སོགས་ཕན་ཆད་བསྲུང་བའི་བསམ་པ་མེད་པའི་ཕྱིར། སྡོམ་པ་གཏོང་བ་དེའི་ཕྱིར་ནའོ། ། ཡང་མདོ་སྡེ་པའི་གྲུབ་མཐའ་ལ་སྦྱོར་ན་མདོ་སྡེ་པའི་ལུགས་བཞིན་དུ་ཞག་ལྔའམ་བཅུ་ལ་སོགས་པ་ཇི་ལྟར་འདོད་པ་བཞིན་དུ་ལེན་ན་ཡང་། བསྲུངས་ཟིན་པའི་ནངས་པར་ཚེས་བཅུ་གཅིག་ལ་སོགས་པ་ལ་བསྲུང་བའི་བསམ་པ་མེད་པའི་ཕྱིར་ན་སྡོམ་པ་གཏོང་ལ། དེའི་ཕྱིར་ན་བསྲུངས་ཟིན་པའི་ཕྱི་ཉིན་སྡོམ་པ་འབུལ་མི་དགོས་སོ། ། དེ་ནི་མཛོད་འགྲེལ་དུ། ཡང་ཉིན་ཞག་གི་འོག་ཞག་ལྔའམ་ཞག་བཅུ་ཡང་རུང་སྟེ། བསྙེན་གནས་ཀྱི་སྡོམ་པ་ཡང་དག་པར་བླངས་པའི་བསྙེན་གནས་ཀྱི་སྡོམ་པ་མང་པོ་སྐྱེ་བ་ལ་སུ་ཞིག་གེགས་བྱེད། ཅེས་གསུངས་པའི་དོན་ཏེ། འདི་ནི་ཁོ་བོའི་བླ་མ་ཁོ་ནའི་ལེགས་བཤད་ཡིན་གྱི།
གཞན་གྱིས་ནི་མ་རྟོགས་སོ། ། གཉིས་པ། འཆོལ་བ་དགག་པ་ནི། འདོད་ཡོན་ལ་སྲེད་པ་ཆེ་བ་ལ་ལ་ན་རེ། ཆང་འཐུང་བ་ལྟ་བུའི་ཚེ་ན་བསྙེན་གནས་འཆོལ་བ་ཡིན་ནོ་ཞེས་ཟེར་བ་ཐོས་སོ། ། དེ་ནི་མི་འཐད་དེ། བསྙེན་གནས་འཆོལ་བ་འདི་འདྲ་མདོ་རྒྱུད་བསྟན་བཅོས་དག་ནས་ཀྱང་མ་བཤད་པའི་ཕྱིར་རོ། ། གཉིས་པ། ལྷ་སྒོམ་ཐ་དད་དགོས་པ་བཀག་པའི་སྒོ་ནས་ལེན་ཚུལ་ལ་འཁྲུལ་པ་དགག་པ་ལ་གཉིས་ཏེ། འདུལ་བའི་ལུགས་ཀྱི་བསྙེན་གནས་ལ་ལྷ་བསྒོམ་པ་མེད་མི་རུང་གི་ཡན་ལག་ཏུ་མི་དགོས་པར་བསྟན།
སྔགས་ལུགས་ཀྱི་བསྙེན་གནས་ལ་ལྷ་བསྒོམ་པ་མེད་མི་རུང་གི་ཡན་ལག་ཏུ་མི་དགོས་ཀྱང་ཡི་དམ་བསྒོམ་པ་བསོད་ནམས་ཆེ་བར་བསྟན་པའོ། ། དང་པོ་ནི། བྱ་ཡུལ་བ་ཁ་ཅིག་བསྙེན་གནས་འབོགས་པའི་ཚེ། ཉ་ལ་སངས་རྒྱས་སྣང་བ་མཐའ་ཡས་དང་། གནམ་སྟོང་ལ་སྨན་བླ། ཚེས་བརྒྱད་ལ་ཤཱཀྱ་ཐུབ་པ་ལྟ་བུ་ལྷ་སྒོམ་ཐ་དད་མ་བྱས་ན། བསྙེན་གནས་བསྲུང་དུ་མི་འདོད། ཅེས་ཟེར་རོ། ། འདི་ཡང་རེ་ཞིག་བརྟག་པར་བྱ་དགོས་ཏེ། ལྷ་སྒོམ་ཐ་དད་པ་དེ་ལྟ་བུ་མ་བྱས་ཀྱང་བསྙེན་གནས་ཉམས་པའི་སྐྱོན་དུ་འགྱུར་བ་མེད་དེ།
བསྙེན་གནས་ནི་སོ་སོར་ཐར་པའི་འདུལ་བའི་ལུགས་ཡིན་ལ། དེ་ཡང་གཙོ་ཆེར་ཉན་ཐོས་ཀྱི་གཞུང་ལུགས་ཡིན་ཞིང་། ཡི་དམ་གྱི་ལྷ་བསྒོམ་པ་དང་དེའི་སྔགས་བཟླས་པ་ནི་གསང་སྔགས་པའི་གདམས་ངག་ཡིན་གྱི། ཉན་ཐོས་ཀྱི་གཞུང་ལས་བཤད་པ་མེད་པ་དེས་ནའོ། ། འོ་ན་ལུང་སྨན་གྱི་གཞི་ལས། དགེ་སློང་ས་རིའི་དུག་ཞི་བའི་ཕྱིར་དུ། རྨ་བྱ་ཆེན་མོའི་རིག་སྔགས་གསུངས་པ་དང་། ཡང་ཡངས་པ་ཅན་དུ་ཡམས་ནད་ཞི་བའི་ཕྱིར་དུ། ཡངས་པ་ཅན་གྱི་གྲོང་ཁྱེར་དུ་འཇུག་པའི་གཟུངས་གསུངས་པ་དང་། གནས་མལ་གྱི་གཞི་ཕྲན་ཚེགས་ལས།
གསང་སྔགས་ཕན་པར་བྱ་བ་བཟུང་བར་བྱའོ། ། སྦྱར་བར་བྱའོ། ། ཞེས་གསུངས་པ་དང་འགལ་ལོ་སྙམ་ན། དེ་ནི་ནད་ལ་སོགས་པ་ཞི་བའི་ཐབས་སུ་སྔགས་ཀྱི་ཡིག་འབྲུ་ཙམ་བཟླ་བར་གསུངས་པ་ཡིན་གྱི། ཡི་དམ་གྱི་ལྷ་བསྒོམ་པ་དང་དེའི་སྔགས་བཟླ་བ་སོགས་མ་གསུངས་པས་སྐྱོན་མེད་དོ། ། གཉིས་པ་ནི། འོ་ན་ཡི་དམ་གྱི་ལྷ་བསྒོམ་པ་དང་། བསྙེན་གནས་བསྲུང་བ་འགལ་ལམ་ཞེ་ན། མི་འགལ་ཏེ། འོན་ཀྱང་གསང་སྔགས་ལུགས་ཏེ་ཁྱིམ་པ་རྡོ་རྗེ་འཛིན་པ་ལྟ་བུས།
ཡི་དམ་གྱི་ལྷ་བསྒོམས་པའི་ངང་ནས་བསྙེན་གནས་བསྲུང་བར་བྱེད་ན། དམན་པའི་སེམས་བསྐྱེད་ལ་གནས་པའི་བསྙེན་གནས་ལས་བསོད་ནམས་ཆེ་བའི་ཕྱིར་རོ། ། སྐབས་འདིར་ལེགས་བཤད་གསེར་གྱི་ཐུར་མའི་དྲི་བ་བརྒྱད་པར། གསང་སྔགས་ལུགས་ཀྱི་བསྙེན་གནས་ལ། །

ཡི་དམ་བསྒོམ་པ་མཆོག་ཡིན་ན། ། ལྷ་དེ་བདག་མདུན་གང་ཡིན་བརྟག ། བདག་བསྐྱེད་ཡིན་ན་བྱ་རྒྱུད་ཀྱི། ། རང་རྐང་བདག་བསྐྱེད་མེད་པ་ཅི། ། མདུན་བསྐྱེད་ཡིན་ན་རྣམ་རྒྱལ་སོགས། ། མ་བསྐྱེད་གོང་དུ་གསོ་སྦྱོང་གི ། སྡོམ་པ་ལེན་པར་མཛད་དེ་ཅི། ། ཞེས་གསུངས་པ་ལ། གོ་བོ་རབ་འབྱམས་པ་ན་རེ། འདིར་གསང་སྔགས་ལུགས་ཀྱི་བསྙེན་གནས་ལ་འཆད་རྒྱུ་མ་ཡིན་པས་གཞུང་གི་དགོངས་པ་མ་ལོན་པ་དང་། ལྷ་དེ་བདག་མདུན་གང་ཡིན་བརྟག
ཅེས་པའི་དྲི་བ་ཐུག་མེད་ཡིན་ཏེ། དེ་ལྟ་ན། བསྙེན་གནས་པས་དགེ་འདུན་ལ་བསྙེན་བཀུར་བྱས་པ་བསོད་ནམས་ཆེ་ཞེས་སྨྲས་པ་ལ། དེ་གདན་ནོན་ཡིན་ནམ་མང་ཇ་ཡིན། ཇ་དེ་རྒྱ་ཇ་ཡིན་ནམ་ཁམས་ཇ་ཡིན། མར་དེ་འབྲི་མར་ཡིན་ནམ་བ་མར་ཡིན། ཞེས་འདྲི་དགོས་པར་ཐལ་བ་དང་། ཡང་། བདག་བསྐྱེད་ཡིན་ན་བྱ་རྒྱུད་ཀྱི། ། རང་རྐང་བདག་བསྐྱེད་མེད་པ་ཅི། །
ཞེས་པ་ལ། འོ་ན་བདེ་ཀྱཻ་སོགས་ཀྱི་བསྐྱེད་རྫོགས་ཀྱི་ཉམས་ལེན་ཆོས་ཅན། ། བྱ་རྒྱུད་རང་རྐང་ལ་ཡོད་པར་ཐལ། བྱ་རྒྱུད་ཀྱི་བསྙེན་གནས་པས་བསྒོམས་ན་བསོད་ནམས་ཆེ་བའི་ཕྱིར། མདུན་བསྐྱེད་ཡིན་ན་རྣམ་རྒྱལ་སོགས། ། མ་བསྐྱེད་གོང་དུ་གསོ་སྦྱོང་གི ། སྡོམ་པ་ལེན་པར་མཛད་དེ་ཅི། ། ཞེས་པའི་ལན་ནི། ཐོག་མར་གསོ་སྦྱོང་བླངས་ནས། རྣམ་རྒྱལ་སོགས་བསྒོམ་པ་དེ་ཉིད་ཡིན་པས་འདྲི་རྒྱུ་ཅི་ཡོད།
ཞེས་གྱ་ཚོམ་དུ་སྨྲ་བར་བྱེད་དོ། ། འདི་མི་འཐད་པ་ལ་གསུམ་སྟེ། དྲི་བའི་བསམ་པ་མ་ལོངས་པའི་ཉེས་པ། ཁས་ལེན་མེད་པའི་ཐལ་འགྱུར་འཕངས་པའི་ཉེས་པ། མ་གྲུབ་པ་སྒྲུབ་བྱེད་དུ་བཀོད་པའི་ཉེས་པའོ། ། དང་པོ་ནི། དྲི་བ་འདི་དག་ནི། འོན་ཀྱང་གསང་སྔགས་ལུགས་བྱེད་ན། ། ཞེས་པའི་དོན། བསམ་ཡས་པའི་ཊཱི་ཀ་ལས།
དོན་ཞགས་ནས་གསུངས་པའི་ལུགས་བཞིན་བྱེད་ན་ཞེས་བཤད་པ་དང་། དེང་སང་ཕྱག་ལེན་པ་རྣམས་ནི། ཐོ་རངས་ཀྱི་དུས་སུ་གསོ་སྦྱོང་བླངས་ནས། དེའི་རྗེས་སུ་ལྷ་བསྐྱེད་པར་བྱེད་པ་དེ་དག་ལ་འདྲི་བ་ཡིན་གྱི། ཁྱེད་ལ་འདྲི་བ་མ་ཡིན་པས་ཁྱེད་རང་མནལ་མཛད་ན་ལེགས་སོ། ། ལུགས་སྔ་མ་ལ་སྐྱོན་དེ་དག་འཇུག་པའི་རྒྱུ་མཚན་ནི། དོན་ཞགས་ཀྱི་ལུགས་ལ་བསྙེན་གནས་པས་ལྷ་བསྒོམ་པ་དེ་བདག་བསྐྱེད་ཡིན་ན། བྱ་རྒྱུད་རང་རྐང་ལ་བདག་བསྐྱེད་ཡོད་པར་འགྱུར་ལ། དེ་མདུན་བསྐྱེད་ཡིན་པ་ལས་འོས་མེད་པས་སྐྱོན་མི་འཇུག་གོ་སྙམ་ན། གཞུང་དུ་ནི་བསྙེན་གནས་ལེན་པའི་ཆོ་གའི་ཡན་ལག་ཏུ་ལྷ་བསྒོམ་པ་དགོས་མི་དགོས་རྩོད་གཞི་ཡིན་ལ།
དེང་སང་ནི་བསྙེན་གནས་བླངས་ཟིན་ནས་ལྷ་བསྒོམ་པ་འདི་དང་ཇི་ལྟར་འབྲེལ་ཞེས་པའི་དོན་ཡིན་ནོ། ། གཉིས་པ་ནི། ཐལ་འགྱུར་དེའི་ཁྱབ་པ་ཁས་བླངས་པ་ནི་མེད་ལ། ཚད་མས་གྲུབ་པ་ཡིན་ན་ཁྱོད་རང་ལ་ཡང་། དེར་ཐལ། དེའི་ཕྱིར་ཞེས་བརྗོད་ན་འཁོར་གསུམ་མོ། དེས་ན་ཁས་ལེན་མེད་པའི་ཐལ་འགྱུར་དེ་ལྟ་བུ་ལ་ནི་བསྙོན་དོར་ཞེས་བྱའོ། ། ཡང་མདུན་བསྐྱེད་ཡིན་ན། ཞེས་སོགས་ཀྱི་ལན་ནི་རྣམ་རྒྱལ་སོགས་མ་བསྐྱེད་གོང་དུ་གསོ་སྦྱོང་ལེན་པ་དེ་ཉིད། དེ་ཉིད་ཀྱི་སྒྲུབ་བྱེད་ཡིན་ནོ་ཞེས་ཟེར་བ་ནི།
ང་ལ་སྨྲ་རྒྱུ་མེད་དོ་ཞེས་པ་ཡིན་ཏེ། དཔེར་ན་དམུས་ལོང་ལ་གཟུགས་ལེགས་ཉེས་དྲིས་པ་བཞིན་ནོ། ། ལེགས་བཤད་འོད་སྟོང་བདག་པོ་ཡིས། ། འཛམ་གླིང་མུན་པ་བསལ་བྱས་ཀྱང་། ། ཕྲག་དོག་འབྱུང་པོའི་བྱ་ཚོགས་ནི། ། མུན་པའི་མལ་ཉིད་འཛིན་པར་བྱེད། ། ཀྱེ་མ་གྲོགས་དག་ཕྲག་དོག་གི ། དུག་ཅན་ཁ་ཟས་དེ་སྤོངས་ལ། ། མཁས་པའི་གསུང་གི་བདུད་རྩི་ནི། ། ངོམས་པར་འཐུངས་ན་ལེགས་བཤད་ཀྱི། །
འཆི་མེད་དཔལ་དེ་ལག་ཏུ་འོང་། ། ཞེས་སྨྲས་པ་ཡིན་ནོ། ། གཉིས་པ། ཐེག་ཆེན་སོ་ཐར་ལ། དང་པོ་ལེན་པའི་ཚུལ། བར་དུ་བསྲུང་ཚུལ། དང་པོ་ལ། ཐེག་ཆེན་སོ་ཐར་གྱི་ཆོ་ག་ནུབ་མ་ནུབ་ཀྱི་དབྱེ་བ་སྤྱིར་བཤད། བསམ་པའི་ཁྱད་པར་དམིགས་ཀྱིས་བསལ་ཏེ་རང་ལུགས་ཀྱི་ཐེག་ཆེན་སོ་ཐར་ལེན་པའི་ཆོ་ག་ངོས་བཟུང་བའོ། ། དང་པོ་ལ།
བསྙེན་གནས་ཀྱི་ཆོ་ག་ཐེག་ཆེན་ཐུན་མོང་མ་ཡིན་པའི་གཞུང་བཞིན་བྱར་རུང་བར་བསྟན་པ་དང་། དགེ་བསྙེན་སོགས་དེ་ལྟར་བྱར་མི་རུང་བར་བསྟན་པའོ། ། དང་པོ་ལ། མཚམས་སྦྱར་བ་ནི། ཐེག་དམན་སོ་ཐར་བཤད་ཟིན་པ་དེའི་འོག་ཏུ། ཐེག་པ་ཆེན་པོའི་གཞུང་ལུགས་ལས་བྱུང་བའི་སོ་སོར་ཐར་པ་བཤད་ཀྱིས་ཉོན་ཅིག་ཅེས་གདམས་ནས། དངོས་ཀྱི་དོན་ནི། བྱང་ཆུབ་སེམས་དཔའ་ཉིད་ལ་ཡང་ཐེག་ཆེན་སོ་ཐར་འབོགས་པ་ཡི་ཆོ་ག་ཉན་ཐོས་ཀྱི་གཞུང་ལས་བཤད་པ་དང་འདྲ་བ་འགའ་ཞིག་ཡོད་མོད་ཀྱི། དེའི་ཆོ་ག་ཕལ་ཆེར་དེང་སང་གི་དུས་སུ་ནུབ་ལ། འོན་ཀྱང་གསོ་སྦྱོང་རང་གིས་བླང་བ་དང་སོགས་པའི་སྒྲས་བསྡུས་པ་ཇི་སྲིད་འཚོ་བར་ཚངས་པར་སྤྱོད་པ་དང་སྐྱབས་སུ་འགྲོ་བ་ལྟ་བུའི་ཆོ་གའི་ལག་ལེན་འགའ་ཞིག་ཡོད་དེ།
དཀོན་མཆོག་བརྩེགས་པའི་མདོ་ལས། རྒྱལ་པོ་ཡི་བུ་སྙིང་རྗེ་ཆེར་སེམས་ཀྱིས། ། རབ་བྱུང་ཡོན་ཏན་དུ་མ་བསྔགས་པ་ཞེས། ། དེ་བཞིན་གཤེགས་པ་རྣམས་ཀྱིས་གསུངས་མོད་ཀྱི། ། དེ་ལྟ་ལགས་ཀྱང་སྙིང་རྗེར་གྱུར་པས་ན། ། འགྲོ་ལ་ཕན་ཕྱིར་རྒྱལ་སྲིད་བདག་གིས་བསྒྲུབས། ། ཇི་སྲིད་འཚོ་བར་བདག་ནི་ཚངས་སྤྱོད་ཅིང་། ། གསོ་སྦྱོང་ཡན་ལག་བརྒྱད་པ་བླང་བར་བྱ། ། ཞེས་གསུངས་སོ། ། གཉིས་པ་ནི།
དགེ་སློང་སོགས་ལ་ཐེག་ཆེན་ཐུན་མོང་མ་ཡིན་པའི་ཆོ་ག་ད་ལྟ་བྱར་མི་རུང་སྟེ། དཀོན་བརྩེགས་ལས། རྒྱལ་སྲས་བྱམས་པ་དང་། འཇམ་དབྱངས་ཏེ། བློ་གྲོས་རྣམ་དག་ལ་སོགས་པ་ཁྱིམ་པའི་ཆ་ལུགས་ཅན་གྱི་བདག་ཉིད་ཆེན་པོ་འགའ་ཞིག་གིས་མཁན་པོ་མཛད་ནས་འགྲོ་བ་མང་པོ་ལ་བསྙེན་པར་རྫོགས་པར་མཛད་དོ། ། ཞེས་པའི་ཚིག་འབྲུ་ཙམ་ཞིག་གསུངས་མོད་ཀྱི། འོན་ཀྱང་ཆོ་ག་འདི་ལྟ་བུ་ཞིག་མཛད་དོ། ། ཞེས་བསྙེན་རྫོགས་དེའི་ཆོ་ག་མདོ་ལས་གསུངས་པ་ངས་མ་མཐོང་བའི་ཕྱིར། དེ་ཡང་དྲག་ཤུལ་ཅན་གྱིས་ཞུས་པ་ལས། བཅོམ་ལྡན་འདས་ཀྱིས།
ཁྱིམ་པ་དང་རབ་ཏུ་བྱུང་བའི་ཉེས་དམིགས་དང་ཕན་ཡོན་གསུངས་པ་ན། ཁྱིམ་བདག་མང་པོས། བཅོམ་ལྡན་འདས་བདག་ཅག་རྣམས་རབ་ཏུ་བྱུང་སྟེ་ལེགས་པར་བཤད་པའི་ཆོས་འདུལ་བ་ལས་བསྙེན་པར་རྫོགས་པར་མཛད་དུ་གསོལ། ཞེས་ཞུས་པས། བཅོམ་ལྡན་འདས་ཀྱིས་བྱང་ཆུབ་སེམས་དཔའ་བྱམས་པ་དང་། བྱང་ཆུབ་སེམས་དཔའ་བློ་གྲོས་ཤིན་ཏུ་རྣམ་དག་ལ་བཀའ་བསྩལ་པ། སྐྱེས་བུ་དམ་པ་ཁྱེད་གཉིས་ཀྱིས་ཁྱིམ་བདག་འདི་རྣམས་རབ་ཏུ་བྱུང་ལ་བསྙེན་པར་རྫོགས་པར་གྱིས་ཤིག ། ཅེས་གསུངས་ནས། བྱམས་པས་ནི་ཁྱིམ་བདག་དགུ་སྟོང་། བློ་གྲོས་ཤིན་ཏུ་རྣམ་པར་དག་པས་བདུན་སྟོང་རབ་ཏུ་བྱུང་ངོ་། །
ཞེས་གསུངས་པ་ལྟ་བུའོ། ། རྣམ་པར་གཏན་ལ་དབབ་པ་བསྡུ་བ་ལས་ནི། ལ་ལ་ནི་རང་ཁོ་ནས་ལེན་པར་བྱེད་དེ། དགེ་སློང་གི་སྡོམ་པ་ནི་མ་གཏོགས་སོ། ། ཞེས་གསུངས་པས་དགེ་བསྙེན་དང་དགེ་ཚུལ་ཡང་རང་གིས་ལེན་པ་གཅིག་བཤད་དོ། ། དེས་ན་ཁྱིམ་པའི་ཆ་ལུགས་ཅན་གྱི་བསྙེན་པར་རྫོགས་པའི་མཁན་པོ་མཛད་པ་འདི་འདྲ་སྔོན་གྱི་ཆོ་ག་སྟེ་འཕགས་པ་རྣམས་ཀྱི་སྤྱོད་ཡུལ་ཡིན་གྱི། ད་ལྟ་སོ་སོ་སྐྱེ་བོས་བྱར་མི་རུང་ངོ་། ། གཉིས་པ། བསམ་པའི་ཁྱད་པར་དམིགས་ཀྱིས་བསལ་ཏེ་རང་ལུགས་ཀྱི་ཐེག་ཆེན་སོ་ཐར་ལེན་པའི་ཆོ་ག་ངོས་བཟུང་བ་ནི། འོ་ན་ད་ལྟ་ཐེག་ཆེན་སོ་ཐར་ལེན་པའི་ཆོ་ག་མེད་དམ་ཞེ་ན།
མེད་པ་ནི་མ་ཡིན་ཏེ། ད་ལྟའི་ཆོ་ག་ནི་བསམ་པ་ཐེག་ཆེན་སེམས་བསྐྱེད་ཀྱིས་ཟིན་པའི་སྒོ་ནས། ཆོ་ག་ཉན་ཐོས་ཀྱི་འདུལ་བ་ནས་འབྱུང་བའི་ལུགས་བཞིན་གྱིས་ཤིག་སྟེ། དེ་ལྟར་བྱས་པས་སྡོམ་པ་ཐོབ་པའི་ཕྱིར་ཏེ། སྔོན་ཆོག་དེ་ད་ལྟ་མི་རུང་བ་དེས་ནའོ། ། ཆོ་ག་དེ་ལྟར་བྱས་ན་སོ་སོ་ཐར་པ་རིགས་བརྒྱད་པོ་དེ་བྱང་སེམས་སོ་སོར་ཐར་པར་འགྱུར་རོ། ། དེའི་ཤེས་བྱེད། བསམ་པ་ཐེག་ཆེན་སེམས་བསྐྱེད་ཀྱིས་ཟིན་པའི་སོ་ཐར་སྡོམ་པ་ཡིན་པས་སོ། ། དེས་ན་གཞུང་འདིས་ནི་ཐེག་ཆེན་སོ་ཐར་དུ་གྱུར་པའི་བསྙེན་གནས་ཀྱང་ད་ལྟར་གྱི་དུས་སུ་འདུལ་བ་ནས་བཤད་པའི་ཆོ་གས་ལེན་དགོས་པར་བསྟན་ནོ། ། འོ་ན་གོང་དུ།
ཆོ་གའི་ལག་ལེན་འགའ་ཞིག་ཡོད། ། ཅེས་གསུངས་པ་དེ་ཅི་ཞེ་ན། དེ་ནི་སྔོན་ཆོག་གི་དབང་དུ་བྱས་པར་གསལ་ལོ། ། དེ་ལྟར་བཤད་ན། སོ་སོར་ཐར་པ་འདུལ་བ་བཞིན། ། ཞེས་གསུངས་པ་དེ་ཡང་ལེགས་པར་འབྱོར་བར་འགྱུར་རོ། ། གཉིས་པ། བར་དུ་བསྲུང་ཚུལ་ནི། སོ་ཐར་གཉིས་ཀུན་སློང་མི་འདྲ་བ་དེས་ན། བྱང་ཆུབ་སེམས་དཔའི་སོ་སོར་ཐར་པའི་བསླབ་བྱའི་ཁྱད་པར་ཉན་ཐོས་དང་མི་འདྲ་བ་ཅུང་ཟད་བཤད་ཀྱིས་ཉོན་ཞིག །
ཅེས་གདམས་ནས། བྱང་ཆུབ་སེམས་དཔའི་སོ་ཐར་འདི་ལ་སྡིག་ཏོ་མི་དགེ་བའི་ཕྱོགས་རང་བཞིན་གྱི་ཁ་ན་མ་ཐོ་བ་རྣམས་ནི་གཙོ་ཆེར་ཉན་ཐོས་ལུགས་བཞིན་བསྲུང་དགོས་ལ་གཙོ་ཆེར་ཞེས་པས་རྩེ་བ་ཁོ་ནས་མི་ཚངས་པར་སྤྱོད་པར་གནང་བ་ནི་མ་གཏོགས་སོ། ། འདོད་པས་དབེན་པའི་ལྟུང་བ་བཅས་པའི་ཁ་ན་མ་ཐོ་བ་རྣམས་འགའ་ཞིག་ནི་བྱང་ཆུབ་སེམས་དཔའི་ལུགས་བཞིན་བསྲུང་ལ། འཇིག་རྟེན་མ་དད་གྱུར་པའི་ཆ་ཐེག་པ་ཆེ་ཆུང་གཉིས་ཀ་མཐུན་པ་རྣམས་འབད་པས་བསྲུང་དགོས་ཏེ། འདུལ་བ་ལས་ཁྱིམ་སུན་འབྱིན་པ་ལ་ལྟུང་བ་ལྕི་བར་བཅས་ཤིང་། སྤྱོད་འཇུག་ལས་ཀྱང་། འཇིག་རྟེན་མ་དད་གྱུར་པ་ཀུན། ། མཐོང་དང་དྲིས་ཏེ་སྤང་བར་བྱ། ། ཞེས་གསུངས་པས་སོ། ། འཇིག་རྟེན་པ་བསྟན་པ་ལ་འཇུག་པའི་རྒྱུར་འགྱུར་ན།
ཐེག་ཆེན་སོ་སོར་ཐར་པ་ལ་གནང་སྟེ། སྤྱོད་འཇུག་ལས། ཐུགས་རྗེ་མངའ་བ་རིང་གཟིགས་ནས། ། བཀག་པ་རྣམས་ཀྱང་དེ་ལ་གནང་། ། ཞེས་གསུངས་པས་སོ། ། དཔེར་ན་ཉན་ཐོས་དགེ་སློང་ནི་གསེར་དངུལ་ལེན་པ་ཐུབ་པས་སྤང་ལྟུང་དུ་བཅས་པས་བཀག་ལ། བྱང་ཆུབ་སེམས་དཔའི་དགེ་སློང་ལ་གཞན་དོན་དུ་འགྱུར་ན་གསེར་དངུལ་ལེན་པ་ལ་ལྟུང་བ་མེད་དེ། བྱང་ས་ལས། གསེར་དངུལ་སྲང་བྱེ་བ་འབུམ་ལས་ལྷག་པ་ཡང་བདག་གིར་བྱའོ། ། ཞེས་གསུངས་པས་སོ། །
ཡང་ཉན་ཐོས་ནི་སེམས་ཅན་གྱི་དོན་ཡིན་ཡང་འདོད་ཆེན་པ་ལ་ལྟུང་བ་འབྱུང་སྟེ། འཚོ་བར་བྱེད་པ་ལྷག་པ་ཁམ་གཅིག་ཙམ་ལེན་པ་དང་ཟ་བ་ནི་དད་པས་བྱིན་པ་ཆུད་སོན་པ་ཡིན་ནོ། ། ཞེས་གསུངས་པའོ། ། ཐེག་ཆེན་པ་ནི་གཞན་གྱི་དོན་ཡིན་ན་འདོད་ཆེན་པ་ལ་ལྟུང་བ་མེད་དེ། བྱང་ས་ལས། འདི་ལྟར་བྱང་ཆུབ་སེམས་དཔས་གཞན་དག་གི་དོན་དུ། གོས་བརྒྱ་རྙེད་དང་སྟོང་རྙེད་ཉེ་དུར་མི་འོང་པའི་བྲམ་ཟེ་དང་ཁྱིམ་བདག་རྣམས་ལས་བཙལ་བར་བྱས་ཏེ། ཞེས་གསུངས་པས་སོ། ། གསུམ་པ། གཉིས་ཀའི་དོན་བསྡུ་བ་ནི།
སོ་སོར་ཐར་པ་ལུགས་གཉིས་པོའི་བསླབ་བྱ་མི་འདྲ་བ་དེ་འདྲའི་རྣམ་དབྱེ་ཤེས་པར་བྱ་སྟེ། སྔ་མ་འདུལ་བ་ནས་བཤད་པ་བཞིན་ཤེས་དགོས་ལ། ཕྱི་མ་དཀོན་བརྩེགས་ཀྱི་ཉེ་བར་འཁོར་གྱིས་ཞུས་པ་ལས་གསུངས་པ་ལྟར་ཤེས་དགོས་པའི་ཕྱིར། འོ་ན་ཐེག་ཆེན་སོ་ཐར་དེ་ཐེག་ཆེན་སེམས་བསྐྱེད་ཀྱིས་ཟིན་པས་ཤི་འཕོས་པས་མི་གཏོང་ངམ་ཞེ་ན། ཐེག་ཆེན་སོ་སོར་ཐར་པ་ཡིན་ཡང་དེར་གྱུར་པའི་དགེ་སློང་ལ་སོགས་པ་སྡོམ་པའི་རིགས་བརྒྱད་ཀྱི་ལྡོག་པ་སྟེ་སོ་ཐར་སྡོམ་པ་ཡིན་པའི་ཆ་དེ་ཤི་བའི་ཚེ་ན་གཏོང་སྟེ། ཆོ་ག་ཉན་ཐོས་ཀྱི་ལུགས་ལྟར་བྱས་པ་ལས་ཐོབ་པའི་སོ་ཐར་སྡོམ་པ་ཡིན་པའི་ཕྱིར། བྱང་ཆུབ་སེམས་ཀྱི་ལྡོག་པ་སྟེ་བྱང་སེམས་ཀྱི་སྡོམ་པ་ཤི་བས་མི་གཏོང་སྟེ། བྱང་ཆུབ་མ་ཐོབ་བར་དུ་བླངས་པའི་སྡོམ་པ་ཡིན་པའི་ཕྱིར་དང་། དེའི་འབྲས་བུ་ཤི་ནས་ཀྱང་འབྱུང་སྟེ་རྫོགས་བྱང་དུ་བསྔོས་པའི་དགེ་རྩ་ཡིན་པའི་ཕྱིར་རོ། ། དེ་སྐད་དུ་ཡང་།
སྤྱོད་འཇུག་ལས། བྱང་ཆུབ་སེམས་ཀྱི་ལྗོན་ཤིང་རྟག་པར་ཡང་། ། འབྲས་བུ་འབྱིན་པས་མི་ཟད་འཕེལ་བར་འགྱུར། ། ཞེས་གསུངས་སོ། ། སྐབས་འདིར་གོ་ཊཱིཀ་ལས། ཐེག་ཆེན་སོ་ཐར་དུ་གྱུར་པའི་དགེ་སློང་གི་སྡོམ་པའི་ངོ་བོ་ཤི་འཕོས་པས་མི་གཏོང་ན། ཤི་ཡང་དགེ་སློང་མི་འདོར་ན། ། ཞེས་སོགས་ཀྱི་གནོད་པ་མཐའ་དག་འབབ་པར་འགྱུར་རོ་ཞེས་ཟེར། དེ་ནི་ཁྱེད་ཀྱིས་ལེགས་པར་བཤད་པ་ཡིན་དུ་ཆུག ། ཁྱེད་ལ་ནང་འགལ་འདི་ལྟར་འབྱུང་སྟེ།
གསུམ་ལྡན་དགེ་སློང་གི་རྒྱུད་ཀྱི་དགེ་སློང་གི་སྡོམ་པའི་ངོ་བོ་ཤི་འཕོས་པས་གཏོང་ངམ་མི་གཏོང་། ཕྱི་མ་ལྟར་ན་དངོས་འགལ། གཏོང་ན་དེ་ཆོས་ཅན། ཤི་འཕོས་པས་མི་གཏོང་བར་ཐལ། བྱང་སེམས་ཀྱི་སྡོམ་པ་ཡིན་པའི་ཕྱིར། གསུམ་ཆར་དངོས་འགལ། རྟགས་སྤྱི་དོན་དུ་ཁས་བླངས་སོ། ། གཉིས་པ། སྡོམ་པ་ལ་གནས་ནས་སྤང་བླང་ཇི་ལྟར་བྱ་བའི་ཚུལ་ལ། རང་བཞིན་གྱི་དགེ་མི་དགེ་མངོན་པའི་ལུགས་བཞིན་ཡིན་པར་བསྟན།
བཅས་པའི་སྤང་བླང་འདུལ་བ་བཞིན་ཡིན་པར་བསྟན་པའོ། ། དང་པོ་ལ། འབྲས་བུ་བདེ་སྡུག་སྐྱེད་པའི་འདུས་བྱས་ལ་དགེ་མི་དགེར་འཇོག་པ་མངོན་པའི་ལུགས་བཞིན་ཡིན་པར་བསྟན། འདུས་མ་བྱས་བསྔོ་རྒྱུའི་དགེ་རྩར་འཇོག་པ་མདོ་བསྟན་བཅོས་ཀུན་དང་འགལ་བར་བསྟན། རང་བཞིན་གྱི་དགེ་མི་དགེ་ལ་དཀར་ནག་བཟང་ཐལ་དུ་འདོད་པ་ངེས་དོན་གྱི་ལུང་དང་འགལ་བར་བསྟན་པའོ། ། དང་པོ་ལ། མདོར་བསྟན། རྒྱས་པར་བཤད། དོན་བསྡུ་བའོ། ། དང་པོ་ནི།
དེ་ནས་ལས་དང་ཞེས་པས་བསྟན་ཏེ། སྡོམ་པ་ཐོབ་པ་དེ་ནས་ལས་དགེ་སྡིག་དང་། འབྲས་བུ་བདེ་སྡུག་སོགས་ཀྱི་རྣམ་པར་དབྱེ་བ་བཤད་ཀྱི་ཉོན་ཞིག་སྟེ། སྡོམ་པ་ལ་གནས་ནས་དགེ་སྡིག་གི་བླང་དོར་ལ་འབད་དགོས་པའི་ཕྱིར། གཉིས་པ་ལ་ལྔ་སྟེ། དགེ་མི་དགེ་ལུང་མ་བསྟན་གསུམ་གྱི་དོན་ལྡོག་ངོས་བཟུང་སྟེ་དེ་ཆོས་དབྱིངས་ལ་མི་རུང་བར་བསྟན། སེམས་པ་དང་བསམ་པའི་དོན་ལྡོག་ངོས་བཟུང་སྟེ་དེ་ཆོས་དབྱིངས་ལ་མི་རུང་བར་བསྟན། དཀར་ནག་བཞིར་ཕྱེ་སྟེ་དེ་ཆོས་དབྱིངས་ལ་མི་རུང་བར་བསྟན། འཕེན་རྫོགས་མུ་བཞིར་ཕྱེ་སྟེ་དེ་ཆོས་དབྱིངས་ལ་མི་རུང་བར་བསྟན། དཀར་ནག་འདྲེས་མ་གསུམ་དུ་ཕྱེ་སྟེ་དེ་ཆོས་དབྱིངས་ལ་མི་རུང་བར་བསྟན་པའོ། །
དང་པོ་ནི། ལས་ལ་དགེ་བའི་ལས་དང་། མི་དགེ་བའི་ལས་དང་། ལུང་མ་བསྟན་གསུམ་དུ་ངེས་པ་ཡིན་ནོ་ཞེས་བདུད་བཞི་ལས་རྒྱལ་བས་མདོ་ལས་གསུངས། མཛོད་འགྲེལ་དུ་མདོ་དྲངས་པ་ལས། ལས་ནི་གསུམ་སྟེ། དགེ་བའི་ལས་དང་། མི་དགེ་བའི་ལས་དང་། ལུང་དུ་མ་བསྟན་པའི་ལས་སོ། ། ཞེས་འབྱུང་བ་དེ་ལས་ཤེས་སོ། །
དེ་ཡང་ཟག་བཅས་ཀྱི་དགེ་བ་ལེགས་པར་སྤྱད་པ་དེས་མཐོ་རིས་ཀྱི་རྟེན་ལ་རྣམ་སྨིན་བདེ་བ་སྐྱེད་པ་ཡིན་ཞིང་། སྡིག་པ་ཉེས་པར་སྤྱད་པ་དེས་ངན་སོང་གི་རྟེན་ལ་རྣམ་སྨིན་སྡུག་བསྔལ་སྐྱེད་པར་བྱེད་ལ། བཏང་སྙོམས་མྱོང་འགྱུར་གྱི་ལས་ནི། བདེ་བ་མྱོང་འགྱུར་དང་། སྡུག་བསྔལ་མྱོང་འགྱུར་གཉིས་ཀ་སྟེ་གང་རུང་མ་ཡིན་པས་རྣམ་པར་སྨིན་པའང་གཉིས་ཀ་མ་ཡིན་པ་སྟེ། ཚོར་བ་བཏང་སྙོམས་ཡིན་པས་སོ། ། འདིར་བཏང་སྙོམས་ཞེས་པ། རྣམ་བཤད་སྔ་མ་རྣམས་སུ་ལུང་མ་བསྟན་ལ་འབྲུ་བསྣན་པ་མི་ལེགས་ཏེ། ལུང་མ་བསྟན་ལ་བཏང་སྙོམས་ཀྱི་ཐ་སྙད་གཞུང་གང་ནས་ཀྱང་མ་བཤད་པའི་ཕྱིར་རོ། ། དེས་ན་འདི་ནི་མཛོད་ལས།
བསམ་གཏན་གསུམ་པའི་བར་དགེ་བ། ། བདེ་བ་མྱོང་འགྱུར་དེ་ཡན་ཆད། ། སྡུག་མིན་བདེ་མིན་མྱོང་འགྱུར་བའོ། ། ཞེས་གསུངས་པ་དེའི་དོན་ཡིན་ནོ། ། སྐབས་འདིར་གོ་བོས་མཛད་པའི་དྲི་ལན་ལས་བཏང་སྙོམས་གང་ཡིན་ཚོར་བ་བཏང་སྙོམས་སུ་མ་ངེས་ཏེ། འདུ་བྱེད་བཏང་སྙོམས་ཀྱང་ཡོད་པའི་ཕྱིར་རོ། ། ཞེས་ཟེར། དེ་ནི་གསན་རྒྱ་ཆུང་བ་ཡིན་ཏེ། ། འོ་ན་དེ་གཉིས་སུ་ཡང་མ་ངེས་ཏེ། ཚད་མེད་བཏང་སྙོམས་ཀྱང་ཡོད་པའི་ཕྱིར་རོ། །
དེ་གཉིས་སུ་ངེས་པར་སུས་སྨྲས་ཞེ་ན། སྔ་མ་ཡང་སུ་ཞིག་གིས་སྨྲས། ཡང་སྐབས་འདིར། དགེ་བ་གང་ཡིན་ཐམས་ཅད་ཀྱིས། ། རྣམ་སྨིན་བདེ་བ་སྐྱེད་ན་ནི། ། ཟག་མེད་དགེ་བའི་རྣམ་སྨིན་ཅི། ། ཞེས་པའི་ལན་ལ། འབྲས་བུ་ཆོས་སྐུ་དེ་ཟག་མེད་དགེ་བའི་རྣམ་སྨིན་ཡིན་ཏེ། དེ་མཐའ་དེ་ཡི་རྣམ་སྨིན་ཏེ། ། ཞེས་བཤད་པས་སོ་ཞེ་ན།
འོ་ན་སྒོམ་སྤངས་ཤེས་སྒྲིབ་རྟོག་པ་བརྒྱ་རྩ་བརྒྱད་པོ་དེ་ཡམས་ནད་ཡིན་པར་ཐལ། ཡམས་ནད་འདི་རྣམས་ཟད་ནས་ནི། ། ཞེས་བཤད་པས་སོ། ། དེ་འཚོ་བར་བྱེད་པ་ལ་ཡམས་ནད་ཅེས་བཏགས་སོ་ཞེ་ན། འོ་ན་སྔ་མ་ཡང་འབྲས་བུ་ཡིན་པ་ཙམ་ལ་རྣམ་སྨིན་ཞེས་བཏགས་སོ། ། ཡང་སྐབས་འདིར་མངོན་པ་ནས་འབྱུང་བ་བཞིན་ཁས་མི་ལེན་ནོ་ཞེས་ཟེར་མོད། ཁྱེད་རང་ཁས་མི་ལེན་ཡང་བསྟན་བཅོས་མཛད་པ་འདིས་ནི་ལས་འབྲས་ཀྱི་རྣམ་གཞག་མངོན་པ་བཞིན་མཛད་པར་གསལ་ལོ། ། ཡང་འདིར་མངོན་པ་གོང་མ་ལས་ནི། རྣམ་སྨིན་སྐྱེད་བྱེད་ཀུན་གཞིའི་སྟེང་གི་བག་ཆགས་ལུང་མ་བསྟན་རྣམས་ཀྱང་ཡིན་པར་བཤད་མོད། དེ་ལ་རྣམ་སྨིན་གྱི་རྒྱུའི་ཐ་སྙད་ནི་མཛད་དོ། །
གསུམ་པོ་འདི་དག་ནི་རྒྱུ་རྐྱེན་གྱིས་བྱས་པའི་ལས་ཡིན་པས་འདུས་བྱས་ཡིན་པར་ཤེས་པར་བྱ་དགོས་ལ། ཆོས་ཀྱི་དབྱིངས་ནི་ཆོས་ཅན། དགེ་བའི་ལས་དང་སྡིག་པ་གང་རུང་མ་ཡིན་ཏེ། འདུས་མ་བྱས་ཡིན་པ་དེས་ནའོ། ། སྐབས་འདིར་མི་དགེ་བ་བཅུ་ནི། མཛོད་ལས། སྲོག་གཅོད་པ་ནི་བསམ་བཞིན་དུ། ། མ་ནོར་བར་ནི་གཞན་བསད་པའོ། ། མ་བྱིན་ལེན་པ་གཞན་གྱི་ནོར། ། མཐུ་དང་འཇབ་བུས་བདག་གིར་བྱེད། །
བགྲོད་མིན་འགྲོ་བར་འདོད་པ་ཡི། ། ལོག་པར་གཡེམ་པ་རྣམ་པ་བཞི། ། བརྫུན་ཚིག་འདུ་ཤེས་གཞན་བསྒྱུར་བའི། ། ཚིག་དོན་མངོན་པར་གོ་བའོ། ། ཕྲ་མ་ཕ་རོལ་དབྱེ་བའི་ཕྱིར། ། ཉོན་མོངས་ཅན་གྱི་སེམས་ཀྱི་ཚིག ། ཚིག་རྩུབ་པོ་ནི་མི་སྙན་པ། ། ཉོན་མོངས་ཅན་ཀུན་བཀྱལ་བ་ཡིན། ། གཞན་ནི་དེ་ལས་གཞན་ཉོན་མོངས། ། ཁ་གསག་གླུ་དང་ཟློས་གར་བཞིན། །
བསྟན་བཅོས་ངན་བཞིན་བརྣབ་སེམས་ནི། ། ལོག་པས་གཞན་གྱི་ནོར་ལ་ཆགས། ། གནོད་སེམས་སེམས་ཅན་ལ་སྡང་བ། ། དགེ་དང་མི་དགེ་མེད་ལྟ་བ། ། ལོག་པར་ལྟ་བ་ཡིན་འདི་ལ། ། ཞེས་གསུངས་ལ་དགེ་བ་བཅུ་ནི། དེ་དག་གི་གཉེན་པོ་སྲོག་གཅོད་སྤོང་བ་སོགས་བཅུའོ། ། དེ་དག་གི་འབྲས་བུ་ནི། ཐམས་ཅད་བདག་པོ་རྒྱུ་མཐུན་དང་། ། རྣམ་སྨིན་འབྲས་བུ་འབྱིན་པར་འདོད། །
ཅེས་གསུངས་སོ། ། དེ་ཡང་མི་དགེ་བའི་འབྲས་བུ་ལ་གསུམ་ལས། མི་དགེ་བ་ཆེན་པོའི་རྣམ་སྨིན་དམྱལ་བ་དང་། འབྲིང་གི་ཡི་དྭགས་ཞེས་ཁ་ཅིག་ལས་གསུངས་ལ། མདོ་ཕལ་ཆེར་ལས། འབྲིང་གིས་དུད་འགྲོ། ཆུང་ངུས་ཡི་དྭགས་སུ་སྐྱེ་བར་གསུངས་སོ། ། རྒྱུ་མཐུན་གྱི་འབྲས་བུ་ནི། རིན་ཆེན་འཕྲེང་བ་ལས། སྲོག་གཅོད་པས་ནི་ཚེ་ཐུང་འགྱུར། །
རྐུ་བ་ཡིས་ནི་ལོངས་སྤྱོད་འཕོངས། ། བྱི་པོ་བྱེད་པ་དགྲ་དང་བཅས། ། བརྫུན་དུ་སྨྲ་བས་སྐུར་བ་མང་། ། ཕྲ་མ་ཡིས་ནི་བཤེས་དང་འབྱེད། ། ཚིག་རྩུབ་པོས་ནི་མི་སྙན་ཐོས། ། མ་འབྲེལ་བས་ནི་ཚིག་མི་བཙུན། ། བརྣབ་སེམས་ཡིད་ལ་རེ་བ་འཇོམས། ། གནོད་སེམས་འཇིགས་པ་སྦྱིན་པར་བཤད། ། ལོག་པར་ལྟ་བ་ལྟ་ངན་ཉིད། ། མི་ཉིད་ལ་ནི་འབྲས་བུ་སྟེ། །
ཞེས་སོ། ། བདག་འབྲས་ནི། ཕྱི་རོལ་མཐུ་ཆུང་གནོད་པ་མང་། ། རྡུལ་འཁྲིགས་དྲི་ང་མཐོ་དམན་ཅན། ། ཚ་སྒོ་ཅན་སོགས་དུས་ལོག་གོ ། འབྲས་བུ་ཕྲ་ཁ་ཆུང་དང་མེད། ། ཕྱི་རོལ་དངོས་པོ་འགྱུར་བ་ནི། ། མི་དགེ་ལས་ཀྱི་བདག་འབྲས་བཅུ། ། ཞེས་པའོ། ། དགེ་བའི་ནི།
ཆུང་ངུའི་མི། འབྲིང་གི་རྣམ་སྨིན་འདོད་ལྷ། ཆེན་པོའི་ཁམས་གོང་གི་ལྷའོ། ། དེ་བཞིན་དུ་ཚེ་རིང་བ་ལ་སོགས་པ་བཅུ་དང་། བདག་འབྲས། ལོ་ཐོག་མཐུ་ཆེ་བ་ལ་སོགས་པའོ། ། དེ་སྐད་དུ་ཡང་། རིན་ཆེན་འཕྲེང་བ་ལས། མི་དགེ་ཞེས་བྱ་དེ་དག་གི ། རྣམ་སྨིན་བགྲང་བ་གང་ཡིན་པ། །
དགེ་བ་དག་ནི་ཐམས་ཅད་ལ། ། འབྲས་བུ་དེ་ནི་ལོག་སྟེ་འབྱུང་། ། ཞེས་གསུངས་སོ། ། གཉིས་པ། སེམས་བསམ་གཉིས་སུ་ཕྱེ་ནས་དེ་ཆོས་དབྱིངས་ལ་མི་རུང་བར་བསྟན་པ་ནི། ཡང་ལས་དེ་ལ་ཐུབ་པ་བཅོམ་ལྡན་འདས་ཀྱིས་རྣམ་པ་གཉིས་སུ་མདོ་ལས་གསུངས་ཏེ། དགེ་སློང་དག་ང་ནི་སེམས་པ་དང་བསམ་པའི་ལས་ཞེས་སྨྲའོ། ། ཞེས་སོ། ། འདིར་ཐུབ་པ་ནི་གསུམ་སྟེ། ལུས་ངག་ཡིད་གསུམ་མི་དགེ་བ་ལས་ཐུབ་པ་ནི།
ཕྱི་རོལ་པའི་དྲང་སྲོང་འགའ་ཞིག་ལ་ཡང་ཡོད། ཉོན་མོངས་པ་སྤངས་པའི་ཐུབ་པ་ནི་ཐེག་དམན་གྱི་དགྲ་བཅོམ་པ་ལ་ཡང་ཡོད། སྐབས་འདིར་ནི་བག་ཆགས་མ་ལུས་པར་སྤངས་པ་ལ་བྱའོ། ། སེམས་པ་ནི་ཡིད་ཀྱི་ལས་ལ་བྱ་བ་ཡིན་ཏེ། མཛོད་ལས། སེམས་པ་ཡིད་ཀྱི་ལས་ཡིན་ཏེ། ། ཞེས་སོ། ། བསམ་པའི་ལས་དེ་ནི་ལུས་ངག་གི་ལས་ལ་བྱ་བ་ཡིན་ཏེ། དེ་ཉིད་ལས། དེས་སྐྱེད་ལུས་དང་ངག་གི་ལས། །
ཞེས་གསུངས་སོ། ། བྱེ་སྨྲ་ལྟར་ན། ཡིད་ཀྱི་ལས་ནི་སེམས་པ་ཞིག་ལ་འདོད་ཅིང་། ལུས་ངག་གི་ལས་གཟུགས་ཅན་དུ་འདོད། ཡང་འདིར་གོ་ཊཱིཀ་ལས། བྱེ་སྨྲའི་ལུགས་ལ་ལུས་ངག་གི་ལས་ལ་རིག་བྱེད་ཀྱི་གཟུགས་ཀྱིས་ཁྱབ་སྟེ། ལུས་རྣམ་རིག་བྱེད་དབྱིབས་སུ་འདོད། ། ཅེས་པས་ལུས་ཀྱི་ལས་ངོས་བཟུང་བ་དང་། ངག་རྣམ་རིག་བྱེད་ནི་ངག་སྒྲ། ། ཞེས་པས་ངག་གི་ལས་ངོས་བཟུང་བའི་ཕྱིར།
ཞེས་གསུངས་པ་ནི། ཤིན་ཏུ་རྩིང་པོ་སྟེ། ལུས་ངག་གི་ལས་ངོས་འཛིན་པ་ན། དེ་དག་རྣམ་རིག་རྣམ་རིག་མིན། ། ཞེས་གསུངས་པ་མ་མཐོང་བར་སྨྲས་པའི་ཕྱིར། གཞན་ཡང་ཉན་ཐོས་སྡོམ་པ་རྣམ་རིག་མིན། ། ཞེས་པའི་སྐབས་ནས་བསྟན་པའི་རིག་བྱེད་མིན་པའི་གཟུགས་ཆོས་ཅན། ལུས་ངག་གི་ལས་ཡིན་པར་ཐལ། བསམ་པའི་ལས་ཡིན་པའི་ཕྱིར། འདོད་ན།
རིག་བྱེད་ཀྱི་གཟུགས་སུ་ཐལ། ལུས་ངག་གི་ལས་ཡིན་པའི་ཕྱིར། གསུམ་ཆར་ཁས་བླངས་སོ། ། དེས་ན་དེ་འདྲའི་ཤོབ་ཤོབ་མི་གསུང་བ་ཞུ། ཞར་ལས་བྱུང་བ་བཤད་ནས། ཆོས་ཀྱི་དབྱིངས་ནི་ཆོས་ཅན། དགེ་བ་དང་སྡིག་པའི་ལས་ལས་གྲོལ་ཏེ། སེམས་བསམ་གཉིས་ཀ་སྟེ་གང་རུང་མ་ཡིན་པ་དེའི་ཕྱིར། གསུམ་པ། དཀར་ནག་བཞིར་ཕྱེ་སྟེ་དེ་ཆོས་དབྱིངས་ལ་མི་རུང་བར་བསྟན་པ་ནི།
གཞན་ཡང་ཐུབ་པས་ལས་དེ་ལ་རྣམ་པ་བཞི་གསུངས་ཏེ། ལས་དཀར་ལ་རྣམ་པར་སྨིན་པ་དཀར་བ་དང་། ལས་གནག་ལ་རྣམ་པར་སྨིན་པ་གནག་པ་དང་། ལས་དཀར་ལ་རྣམ་སྨིན་གནག་པ་དང་། ལས་གནག་ལ་རྣམ་པར་སྨིན་པ་དཀར་བའོ། ། བསམ་པ་དག་པ་དགེ་བའི་སེམས་ཀྱིས་སྦྱིན་པ་གཏོང་བའི་ལས་སོགས་ཆོས་ཅན། མཁས་པས་འབད་དེ་བྱ་དགོས་ཏེ། ལས་དང་རྣམ་སྨིན་གཉིས་ཀ་དཀར་བས་སོ། ། རང་ཉིད་ཤ་ཟ་བའི་དོན་དུ་གསོད་པ་དང་རྐུ་བ་སོགས་ཆོས་ཅན། ལས་འབྲས་ལ་མཁས་པས་སྤང་དགོས་ཏེ།
ལས་དང་རྣམ་སྨིན་གཉིས་ཀ་གནག་པས་སོ། ། སྐྱེ་བོ་མང་པོ་བསྐྱབ་པའི་ཕྱིར་གཅིག་གསོད་པ། དེད་དཔོན་སྙིང་རྗེ་ཆེན་པོས་ཚོང་པ་གཡོ་ཅན་བསད་པ་ཆོས་ཅན། མཁས་པས་བྱ་དགོས་ཏེ། ལས་གནག་པ་སྟེ་སྦྱོར་བ་གནག་ཀྱང་བསམ་པ་དཀར་བའི་རྒྱུ་མཚན་གྱིས་རྣམ་སྨིན་དཀར་བས་ནའོ། ། གཞན་གསོད་པའི་ཕྱིར་སྦྱིན་པ་གཏོང་བ་སོགས་ཆོས་ཅན། མཁས་པས་སྤང་དགོས་ཏེ། ལས་དཀར་བ་སྟེ་སྦྱོར་བ་དཀར་ཡང་བསམ་པ་གནག་པའི་རྒྱུ་མཚན་གྱིས་རྣམ་སྨིན་གནག་པས་ནའོ། ། དེ་སྐད་དུ་ཡང་། ཆོས་མངོན་པ་ཀུན་ལས་བཏུས་ལས།
གནག་ལ་རྣམ་པར་སྨིན་པ་གནག་པའི་ལས་གང་ཞེ་ན། གང་མི་དགེ་བའོ། ། དཀར་ལ་རྣམ་པར་སྨིན་པ་དཀར་བའི་ལས་གང་ཞེ་ན། གང་ཁམས་གསུམ་པའི་དགེ་བའོ། ། དཀར་ནག་ཏུ་འགྱུར་ལ་རྣམ་པར་སྨིན་པ་དཀར་ནག་ཏུ་འགྱུར་བ་གང་ཞེ་ན། གང་འདོད་པ་དང་རབ་ཏུ་ལྡན་པའི་འདྲེས་མ་སྟེ། བསམ་པས་གནག་ལ་སྦྱོར་བས་དཀར་བའམ། སྦྱོར་བས་གནག་ལ་བསམ་པས་དཀར་བའོ། ། མི་གནག་ཅིང་མི་དཀར་ལ་རྣམ་པར་སྨིན་པར་མི་འགྱུར་ཞིང་ལས་ཟད་པར་འགྱུར་བའི་ལས་གང་ཞེ་ན། སྦྱོར་བ་དང་བར་ཆད་མེད་པའི་ལམ་རྣམས་ལ་ཟག་པ་མེད་པའི་ལས་སོ། །
ཞེས་གསུངས་སོ། ། འདིར་གོ་བོའི་དྲི་ལན་ལས། གསོད་ཕྱིར་སྦྱིན་པ་གཏོང་བ་ལྟ་བུ་ལས་དཀར་བཏགས་པ་བ་ཡིན་གྱི། དོན་ལ་རྒྱུ་དུས་དང་དེ་དུས་ཀྱི་ཀུན་སློང་གཉིས་ཀ་གནག་པས་ལས་གནག་ཡིན་ནོ་ཞེས་ཟེར་བ་ནི། བསམ་པས་གནག་ལ་སྦྱོར་བས་དཀར་བ་ཞེས་གསུངས་པ་མ་གོ་བར་ཟད་དོ། ། བཞི་པ། འཕེན་རྫོགས་མུ་བཞིར་བྱ་བ་ནི། གཞན་ཡང་ལས་དེ་ལ་ཐུབ་པས་རྣམ་གཉིས་སུ་གསུངས་ཏེ། རྣམ་སྨིན་གྱི་ངོ་བོ་འཕེན་པར་བྱེད་པའི་ལས་དང་། ཁྱད་པར་རྫོགས་པར་བྱེད་པའི་ལས་གཉིས་གསུངས་པའི་ཕྱིར་རོ། །
དེ་གཉིས་ཀྱི་དཔེ་ནི། མཛོད་འགྲེལ་དུ། རི་མོ་མཁན་གྱིས་སྐྱ་རིས་དང་ཚོན་རྫོགས་བཀྱེ་བ་ལྟ་བུའོ། ། ཞེས་གསུངས་སོ། ། རྒྱས་པར་ཕྱེ་ན་དེ་དག་གི་གསལ་བའི་དབྱེ་བ་མུ་བཞིར་འགྱུར་ཏེ། འཕེན་བྱེད་དགེ་བས་འཕངས་པ་ལ། རྫོགས་བྱེད་ཀྱང་ནི་དགེ་བས་རྫོགས་པ་དང་། འཕེན་བྱེད་སྡིག་པས་འཕངས་པ་ལ། རྫོགས་བྱེད་ཀྱང་ནི་སྡིག་པས་རྫོགས་པ་དང་། ། འཕེན་བྱེད་དགེ་ལ་རྫོགས་བྱེད་སྡིག་པ་ཡིན་པ་དང་། །
འཕེན་བྱེད་སྡིག་པ་ལ་རྫོགས་བྱེད་དགེ་བའོ། ། མུ་བཞི་པོ་དེ་དག་གི་དཔེར་བརྗོད་མདོར་བསྡུས་པ་བཤད་པར་བྱ་ཡིས་ཡིད་ལ་ཟུང་ཞིག་ཅེས་གདམས་ནས། དང་པོ་ནི། མཐོ་རིས་ཀྱི་ལྷ་དང་མི་དང་ལྷ་མ་ཡིན་གསུམ་པོར་རྣམ་སྨིན་གྲུབ་པ་ནི། འཕེན་བྱེད་དགེ་བའི་ལས་ཀྱིས་འཕངས་པ་ཡིན་ལ། གསུམ་པོ་དེ་དག་ཏུ་བདེ་བ་འབྱུང་བ་ནི་རྫོགས་བྱེད་དགེ་བས་རྫོགས་པ་ཡིན་པའི་ཕྱིར་རོ། ། དེར་ལྷ་མ་ཡིན་ནི། ས་སྡེ་ལས། ལྷའི་ནང་དུ་གཏོགས་ཀྱང་། ཨ་སུ་ར་ཞེས་པའི་སྒྲ་ལས་དྲངས་ན།
བདུད་རྩི་མ་ཐོབ་པས་ན་ལྷ་མ་ཡིན་ཞེས་དམན་པ་ལ་དགག་སྒྲ་སྦྱར་བའོ། ། མདོ་ལས་ངན་འགྲོར་བཤད་པ་ནི་བསམ་སྦྱོར་ངན་པའི་ཆ་ནས་སོ། ། འཕེན་རྫོགས་གཉིས་ཀ་དགེ་བས་བྱས་པ་ནི་མཐོ་རིས་ཀྱི་ཡོན་ཏན་བདུན་ལྡན་ཏེ། བདུན་ནི། ཚེ་རིང་དེ་བཞིན་ནད་མེད་དང་། ། གཟུགས་དང་སྐལ་བ་བཟང་རིགས་མཐོ། ། ནོར་དང་ཤེས་རབ་དག་དང་བདུན། ། ཞེས་གསུངས་པའོ། ། དེའི་རྒྱུ་ནི། དད་པ་ཅན་བླང་དོར་གྱི་གནས་འདྲི་བ་ལ་དམ་པའི་ཆོས་སྦྱིན་པས་ཡོན་ཏན་བདུན་ཀ་དང་ལྡན་པར་འགྱུར་རོ། །
ཞེས་དབྱིག་གཉེན་གྱིས་བཤད་དོ། ། གཉིས་པ་ནི། ངན་སོང་དམྱལ་བ་དང་ཡི་དྭགས་དང་དུད་འགྲོ་གསུམ་དུ་སྐྱེ་བ་ནི། འཕེན་བྱེད་ཀྱི་ལས་སྡིག་པས་འཕངས་པ་ཡིན་པར་གསུངས་ལ། གསུམ་པོ་དེའི་སྡུག་བསྔལ་གྱི་བྱེ་བྲག་ཚ་གྲང་བཀྲེས་སྐོམ་དང་གླེན་ཞིང་གཏི་མུག་པ་ལ་སོགས་པ་ཀུན་རྫོགས་བྱེད་སྡིག་པ་ཡིན་པར་གསུངས་སོ། ། ལས་ནི་ཞེས་པ་ཚིགས་བཅད་ཁ་སྐོང་བའོ། ། གསུམ་པ་ནི། མཐོ་རིས་དགེ་བས་འཕངས་མོད་ཀྱི། མཐོ་རིས་དེའི་རྟེན་ལ་ནད་དང་། རྒྱལ་པོ་དང་ཆོམ་རྐུན་ལ་སོགས་པའི་གནོད་པ་འབྱུང་བ་ཀུན་རྫོགས་པར་བྱེད་པའི་ལས་ནི་སྡིག་པ་ཡིན་པར་གསུངས་སོ། །
མུ་བཞི་པ་ནི། ངན་འགྲོའི་རྣམ་སྨིན་འཕེན་བྱེད་སྡིག་པ་ཡིན་ཡང་། ངན་འགྲོ་དེའི་ལུས་དང་སེམས་བདེ་བ་ཡི་གནས་སྐབས་དགེ་བས་འཕངས་པས་ཏེ་རྫོགས་པར་གསུངས་སོ། ། དེ་ཡང་གྲོ་བཞིན་སྐྱེས་ཀྱི་རྟོགས་བརྗོད་ལས། ཉི་ཚེ་དམྱལ་བའི་རྟེན་ལ་ལུས་དང་ལོངས་སྤྱོད་ལྷ་དང་འདྲ་བར་གསུངས་སོ། ། ལྔ་པ། དཀར་ནག་འདྲེས་མ་གསུམ་དུ་ཕྱེ་སྟེ་དེ་ཆོས་དབྱིངས་ལ་མི་རུང་བར་བསྟན་པ་ནི། གཞན་ཡང་ཐུབ་པས་ལས་ལ་མཐའ་གཅིག་ཏུ་དཀར་བ་དང་། གཅིག་ཏུ་གནག་པ་དང་། འདྲེས་མའི་ལས་རྣམ་པ་གསུམ་དུ་གསུངས་ལ།
དེ་ཡང་གཅིག་ཏུ་དཀར་བ་ཁམས་གོང་མ་བསམ་གཏན་དང་པོ་ལྟ་བུར་འཕེན་བྱེད་ཀྱི་དགེ་བས་ནི་བདེ་བ་ཁོ་ན་སྐྱེད་ལ། གཅིག་ཏུ་གནག་པ་མི་དགེ་བས་ནི་སྡུག་བསྔལ་ཁོ་ན་སྐྱེད་ཅིང་། འདྲེས་མ་ཞེས་པ་འདོད་པའི་སས་བསྡུས་ཀྱི་དགེ་བའི་ལས་ཀྱིས་ནི་རྣམ་སྨིན་བདེ་བ་དང་སྡུག་བསྔལ་འདྲེས་མ་སྐྱེད་པར་གསུངས་སོ། ། འདུལ་བ་དང་མདོ་སྡེ་གཉིས་ཀ་ལས། དགེ་སློང་དག་ལས་གཅིག་ཏུ་དཀར་བ་རྣམས་ཀྱི་རྣམ་པར་སྨིན་པ་ཡང་གཅིག་ཏུ་དཀར་བ་ཡིན་ལ། གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ཡང་གཅིག་ཏུ་གནག་པ་ཡིན་ཞིང་། འདྲེས་མ་རྣམས་ཀྱི་རྣམ་པར་སྨིན་པ་ཡང་འདྲེས་མ་ཡིན་པས། དེ་ལྟ་བས་ན་གཅིག་ཏུ་གནག་པ་དང་འདྲེས་མ་རྣམས་སྤངས་ཏེ། གཅིག་ཏུ་དཀར་བ་རྣམས་བཙལ་བར་བྱའོ། ། ཞེས་པ་དང་།
མཛོད་ལས། མི་དགེ་གཟུགས་དང་འདོད་གཏོགས་པའི། ། དགེ་བ་རྣམས་ནི་གོ་རིམ་བཞིན། ། གནག་དང་དཀར་དང་གཉིས་ཀའི་ལས། ། ཞེས་གསུངས་པ་ལྟར་རོ། ། གསུམ་པ་དོན་བསྡུ་བ་ནི། དེ་ལྟར་བཤད་མ་ཐག་པ་འདི་འདྲའི་ལས་དང་རྣམ་སྨིན་གྱི་རྣམ་པར་དབྱེ་བ་ཤེས་པར་གྱུར་པ་ན་ཆོས་ཅན། དགོས་པ་ཡོད་དེ། རང་ཉིད་ད་གཟོད་ལས་ཀྱི་རྒྱུ་འབྲས་ལ་ཤིན་ཏུ་མཁས་པ་ཉིད་དུ་འགྱུར་བའི་ཕྱིར་ཏེ། མཐར་ལས་བདག་གིར་བྱ་བ་མཁྱེན་པའི་སྟོབས་སུ་འགྱུར་རོ། །
གཉིས་པ། འདུས་མ་བྱས་བསྔོ་རྒྱུའི་དགེ་རྩར་འདོད་པ་མདོ་བསྟན་བཅོས་ཀུན་དང་འགལ་བར་བསྟན་པ་ལ། གཞན་ལུགས་ཀྱི་བསྔོ་བའི་རྒྱུ་དང་བསྔོ་བའི་ལག་ལེན་ལ་འཁྲུལ་པ་དགག ། རང་ལུགས་ཀྱི་བསྔོ་བའི་དབྱེ་བ་དང་བསྔོ་རྒྱུའི་རྫས་ངོས་བཟུང་བའོ། ། དང་པོ་ལ། ། བསྔོ་བའི་རྒྱུ་ལ་འཁྲུལ་པ་དགག་པ་དང་། བསྔོ་བའི་ལག་ལེན་ལ་འཁྲུལ་པ་དགག་པའོ། ། དང་པོ་ལ། ཆོས་དབྱིངས་ཡོད་དགེ་དང་བདེ་གཤེགས་སྙིང་པོར་འདོད་པའི་ཕྱོགས་སྔ་བརྗོད་པ་དང་། དེ་སུན་དབྱུང་བའོ། །
དང་པོ་ལ། དཔེ་གྲངས་ཅན་གྱི་འདོད་པ་བརྗོད་པ་དང་། དོན་ཕྱོགས་སྔ་མཁན་པོའི་འདོད་པ་བརྗོད་པའོ། ། དང་པོ་ནི། འདིར་མུ་སྟེགས་ཞེས་པ་ནི། ཏིརྠི་ཀ་ཞེས་པའི་སྒྲ་ལས་དྲངས་ན། གང་དག་ཆོས་ཀྱི་ཕྱིར་འཇུག་ངོགས་སུ་འཇུག་པས་ན་མུ་སྟེགས་ཞེས་སྤྱན་རས་གཟིགས་བརྟུལ་ཞུགས་ལས་བཤད་ལ། དེ་ལ་རྟོག་གེ་སྡེ་ལྔ་ལས། དྲང་སྲོང་ཆེན་པོ་སེར་སྐྱའི་རྗེས་སུ་འབྲང་ཞིང་ཤེས་བྱ་ལ་ཉི་ཤུ་རྩ་ལྔར་གྲངས་ངེས་པར་འདོད་པས་གྲངས་ཅན་པ་ཞེས་བྱ་ལ། དེའི་ལུགས་ལ་གནས་པ་རྣམས་ནི་གཤིས་ལ་དགེ་བ་ཡོད་ཅེས་ཟེར་ཞིང་།
རྒྱུ་ལ་འབྲས་བུ་གནས་པར་འདོད་དེ། དེའི་གཞུང་ལས། དགེ་དང་མི་དགེ་ཇི་སྙེད་པ། ། འཁོར་བ་དང་ནི་གྲོལ་བ་ཡང་། ། གཙོ་བོའི་ངང་དུ་གདོད་ནས་ཡོད། ། འོན་ཀྱང་ཐབས་ཀྱིས་གསལ་བར་འབྱིན། ། འོ་མའི་དུས་ན་ཞོ་གང་དང་། ། ཞོའི་དུས་ན་མར་ཉིད་གང་། ། དྲག་པོ་ལེན་གྱིས་བཤད་པ་སྟེ། ། འབིགས་བྱེད་གནས་པའང་དེ་སྐད་སྨྲ། །
ཞེས་བཤད་དོ། ། གཉིས་པ་ལ། གཤིས་ལ་དགེ་བ་ཡོད་པར་འདོད་པ་དང་། རྒྱུ་ལ་འབྲས་བུ་གནས་པར་འདོད་པའི་ཕྱོགས་སྔ་བརྗོད་པ་གཉིས། དང་པོ་ནི། བོད་ཀྱི་འབྲི་ཁུང་པ་དང་། སྟག་ལུང་པ་དང་། རྒོད་ཚང་པ་སོགས་ལ་ལ་དེའི་རྗེས་སུ་འབྲངས་ཏེ། ཕལ་པོ་ཆེའི་མདོར་རྡོ་རྗེ་རྒྱལ་མཚན་གྱི་བསྔོ་བའི་ལེའུ་ལས། འགྲོ་ཀུན་དགེ་བ་ཇི་སྙེད་ཡོད་པ་དང་། །
བྱས་དང་བྱ་འགྱུར་དེ་བཞིན་བྱེད་པ་དང་། ། བཟང་པོར་སྤྱོད་ཅིང་དེ་འདྲའི་ས་དག་ལ། ། ཀུན་ཀྱང་ཀུན་ཏུ་བཟང་པོར་རེག་གྱུར་ཅིག ། ཅེས་གསུངས་པའི་དགོངས་པ་འཆད་པ་ལ། འབྲི་ཁུང་པ་ཁ་ཅིག ། གྲངས་ཅན་གྱི་ལུགས་བཞིན་དུ་སེམས་ཅན་ཐམས་ཅད་ཀྱི་རྒྱུད་ལ་བདེ་བར་གཤེགས་པའི་སྙིང་པོ་ཞེས་བྱ་བ་སྟོབས་སོགས་ཡོན་ཏན་ཀུན་གྱིས་བརྒྱན་པའི་ཆོས་སྐུ་གདོད་མ་ནས་ལྷུན་གྲུབ་ཏུ་ཡོད་པ་དེ་ལ་ཡོད་པའི་དགེ་བ་ཞེས་བྱ་ལ། དེ་རྫོགས་བྱང་དུ་བསྔོ་དགོས་ཏེ། མདོ་ལས། བདེ་གཤེགས་སྙིང་པོའི་ཁམས་དགེ་བ། ། བསྔོས་ན་འབྲས་བུ་སྨིན་པར་འགྱུར། །
ཞེས་གསུངས་པ་དང་། རང་བྱུང་དུ་ནི་གྲུབ་པ་དེ་སེམས་ཅན་རྣམས་ཀྱིས་དེ་ལྟར་མ་རྟོགས་པ་རྟོགས་པར་བྱ་བའི་ཕྱིར་དུ་ཁམས་ཀྱི་དྲི་མ་སྦྱང་དགོས་པའི་ཕྱིར། ཞེས་འདོད། ཡང་རྒོད་ཚང་པ་ནི་གནས་པའི་དགེ་བ་ཞེས་ཟེར། སྟག་ལུང་པ་རང་བཞིན་གྱི་དགེ་བ་ཞེས་ཟེར་རོ། ། གཉིས་པ་ནི། ཡོད་པའི་དགེ་བ་དེ་ལ་བདེ་གཤེགས་སྙིང་པོ་ཞེས་ཟེར་ཏེ། ཞང་ཚལ་པ་ན་རེ། རྒྱུའི་དུས་སུ་འབྲས་བུ་ཡོད། ། ལས་འཕྲོ་ཅན་གྱིས་རྟོགས་པར་འགྱུར། །
ཞེས་ཟེར་རོ། ། གཉིས་པ། དེ་སུན་དབྱུང་བ་ལ། ཆོས་དབྱིངས་ཡོད་དགེ་ཡིན་པ་དགག་པའི་སྒོ་ནས་གཤིས་ལ་དགེ་བ་ཡོད་པ་དགག ། སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་གསུངས་པ་དགོངས་པ་ཅན་དུ་བསྟན་པའི་སྒོ་ནས་རྒྱུ་ལ་འབྲས་བུ་གནས་པ་དགག་པའོ། ། དང་པོ་ལ། ཆོས་ཉིད་ཙམ་པོ་ཡོད་དགེ་དང་བདེ་གཤེགས་སྙིང་པོར་འདོད་པ་དགག་པ་དང་། དེའི་ཉེས་སྤོང་དུ་སེམས་ཅན་གྱི་ཁམས་དང་ཆོས་ཉིད་ཁྱད་པར་ཅན་བདེ་གཤེགས་སྙིང་པོར་འདོད་པ་དགག་པའོ། ། དང་པོ་ལ། མཚམས་སྦྱར།
ཆོས་དབྱིངས་ཡོད་དགེ་མ་ཡིན་པའི་ལུང་རིགས་རྒྱས་པར་བཤད། ཡོད་དགེ་མ་ཡིན་ཡང་བྱང་ཆུབ་སེམས་དཔའི་བློ་སྦྱོང་ལ་བསྔོས་ཀྱང་ཉེས་པ་མེད་པའི་ལན་དགག་པའོ། ། དང་པོ་ནི། སེམས་ཅན་ཐམས་ཅད་ཀྱི་རྒྱུད་ལ་སྟོབས་སོགས་ཡོན་ཏན་གྱིས་བརྒྱན་པའི་སངས་རྒྱས་གདོད་མ་ནས་ལྷུན་གྲུབ་ཏུ་ཡོད་དོ་ཞེས་པ་གྲངས་ཅན་གྱི་ལུང་དང་མཚུངས་པ་འདི་ཆོས་ཅན། མི་འཐད་དེ་ལུང་དང་རིགས་པས་དགག་པར་བྱ་བ་ཡིན་པས་སོ། ། གཉིས་པ་ལ་དྲུག་ལས། ཆོས་དབྱིངས་དགེ་བ་མ་ཡིན་པ་ལ་ལུང་གི་སྒྲུབ་བྱེད། ཡིན་པ་ལ་རིགས་པའི་གནོད་བྱེད། ཡང་ཡིན་པ་ལ་ལུང་གི་གནོད་བྱེད། མ་ཡིན་པ་ལ་རིགས་པའི་སྒྲུབ་བྱེད།
རང་ལུགས་ཀྱི་ཡོད་དགེ་གསུངས་པའི་ལུང་གི་དགོངས་པ་བཤད། སླར་ཡང་གཞན་ལ་གནོད་བྱེད་ཀྱི་ལུང་རིགས་མདོར་བསྡུས་ནས་བརྗོད་པའོ། ། དང་པོ་ལ། ལུང་གི་སྒྲུབ་བྱེད་དངོས་དང་། དེ་ཉིད་ལ་མངོན་པའི་ལུང་དང་འགལ་བ་སྤང་བ་གཉིས། དང་པོ་ལ། བདེ་གཤེགས་སྙིང་པོ་ཡོད་དགེ་མ་ཡིན་པའི་ལུང་དང་། སྟོང་ཉིད་སྙིང་རྗེའི་སྙིང་པོ་ཅན་བདེ་གཤེགས་སྙིང་པོར་འདོད་པའི་གཟུར་གནས་ཀྱི་རྒོལ་བ་གཞན་གྱི་འདོད་པ་དགག་པའོ། ། དང་པོ་ལ། རྒྱུད་བླ་མའི་ལུང་དྲང་བ་ནི།
རང་ཉིད་ཀྱི་ཆོས་ཉིད་བསྔོ་རྒྱུའི་དགེ་རྩ་མ་ཡིན་ཏེ། དེ་འགྱུར་མེད་ཡིན་པའི་ཕྱིར། དེ་སྐད་དུ་ཡང་རྒྱུད་བླ་མ་ལས། སེམས་ཀྱི་རང་བཞིན་འོད་གསལ་གང་ཡིན་པ། ། དེ་ནི་ནམ་མཁའ་བཞིན་དུ་འགྱུར་མེད་དེ། ། ཡང་དག་མིན་རྟོག་ལས་བྱུང་འདོད་ཆགས་སོགས། ། གློ་བུར་དྲི་མས་དེ་ཉོན་མོངས་མི་འགྱུར། ། ཞེས་གསུངས་སོ། ། དེ་བཞིན་གཤེགས་པའི་སྙིང་པོའི་མདོའི་ལུང་དྲང་བ་ནི། བདེ་གཤེགས་སྙིང་པོ་བསྔོ་རྒྱུའི་དགེ་རྩ་མ་ཡིན་ཏེ།
དེ་བཞིན་གཤེགས་པའི་སྙིང་པོའི་མདོ་ལས། དེ་བཞིན་གཤེགས་པའི་སྙིང་པོ་འགྱུར་བ་མེད་པ་ཡིན། ། ཞེས་བཤད་པའི་ཕྱིར་ཏེ། བཅོམ་ལྡན་འདས་དེ་བཞིན་གཤེགས་པའི་སྙིང་པོ་ནི་འདུས་བྱས་ཀྱི་མཚན་ཉིད་ཀྱི་ཡུལ་ལས་འདས་པ་ལགས་སོ། ། བཅོམ་ལྡན་འདས་དེ་བཞིན་གཤེགས་པའི་སྙིང་པོ་ནི་རྟག་པ་བརྟན་པ་ཐེར་ཟུག་ལགས་སོ། ། ཞེས་གསུངས་སོ། ། རྩ་བ་ཤེས་རབ་ཀྱི་ལུང་དྲང་བ་ནི། འཕགས་པ་ཀླུ་སྒྲུབ་ཀྱིས་ཀྱང་དབུ་མ་ལས། དེ་བཞིན་གཤེགས་པའི་རང་བཞིན་གང་། ། དེ་ནི་འགྲོ་བའི་རང་བཞིན་ཡིན། །
དེ་བཞིན་གཤེགས་པའི་རང་བཞིན་མེད། ། འགྲོ་བ་འདི་ཡི་རང་བཞིན་མེད། ། ཅེས་གསུངས་པ་ཡང་ཆོས་དབྱིངས་འགྱུར་མེད་ཡིན་པ་དེ་ཉིད་ལ་དགོངས་པ་ཡིན་པའི་ཕྱིར། གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་ལས། ཆོས་ཀྱི་དབྱིངས་ནི་འདས་པ་མ་ཡིན། མ་འོངས་པ་མ་ཡིན། ད་ལྟར་བྱུང་བ་མ་ཡིན། ཞེས་པས། དུས་གསུམ་དང་། འདོད་པའི་ཁམས་སུ་གཏོགས་པ་མ་ཡིན།
གཟུགས་ཀྱི་ཁམས་སུ་གཏོགས་པ་མ་ཡིན། གཟུགས་མེད་པའི་ཁམས་སུ་གཏོགས་པ་མ་ཡིན། ཞེས་པས་ཁམས་གསུམ་དང་། ཡང་ཐེག་པ་ཆེན་པོ་འདི་ཡང་དགེ་བ་མ་ཡིན། མི་དགེ་བ་མ་ཡིན། ལུང་དུ་མ་བསྟན་པ་མ་ཡིན། ཞེས་པས་ནི། དགེ་སྡིག་ལས་རྣམ་པར་གྲོལ་བ་ཡིན་ཞེས་བཤད་པའི་ཕྱིར། འདིར་རྣམ་བཤད་མཛད་པ་སྔ་མ་རྣམས་ཀྱིས་ནི། ཁམས་གསུམ་དུ་མི་གཏོགས་པ་དང་།
དགེ་སྡིག་ལས་གྲོལ་བའི་ལུང་དྲང་རྒྱུ་མི་སྣང་ལ། འདིར་ནི། ཁམས་གསུམ་གཏོགས་པ་མ་ཡིན་དང་། ། ཞེས་པའི་མདོར། འདོད་པའི་ཁམས་སུ་ཆུད་པ་མིན། ། ཞེས་སོགས་གསུངས་ལ། དགེ་སྡིག་ལས་གྲོལ་བ་ནི། ངེས་འབྱུང་བསྒྲུབ་པའི་སྐབས་སུ་གསུངས་སོ། ། རྒྱུ་མཚན་དེས་ན། འབུམ་ལས།
ཆོས་ཀྱི་དབྱིངས་ལ་ནི་ཡོངས་སུ་བསྔོ་བ་མེད་དོ། ། ཞེས་བདུད་བཞི་ལས་རྒྱལ་བས་བཤད་དོ། ། རྒྱུད་ཀྱི་ལུང་དྲང་བ་ནི། ཡང་དག་སྦྱོར་བ་སྟེ་སཾ་པུ་ཊིའི་རྒྱུད་ལས་ཀྱང་། དེའི་སྡིག་དང་བསོད་ནམས་ཀྱི་ཆ་གཉིས་སུ་འཛིན་པ་རྣམ་པར་རྟོག་པ་སྟེ། དེས་ན་མཁས་པས་དགེ་སྡིག་ཏུ་འཛིན་པ་འདི་གཉིས་སྤང་། ཞེས་གསུངས་ཏེ། ཇི་སྐད་དུ། སྟོང་དང་སྟོང་མིན་བཟུང་བ་ལས། ། རྟོག་པ་ཉུང་མིན་སྐྱེ་བར་འགྱུར། །
ཡོངས་སུ་སྤངས་པས་ཀུན་རྟོག་སྟེ། ། དེ་ཕྱིར་གཉིས་པོ་འདི་དག་སྤང་། ། ཞེས་སོ། ། དེ་བཞིན་དུ་གསང་འདུས་ལེའུ་བཅུ་བདུན་པ་ལས། ཆོས་ཐམས་ཅད་ནམ་མཁའ་རྡོ་རྗེའི་ཚིག་ཏུ་མཚོན་པའི་ཕྱིར། གཟུགས་ཀྱི་ཕུང་པོ་མ་ཡིན་ཞེས་པ་ནས། ཆོས་མ་ཡིན་ཆོས་མ་ཡིན་པ་ཡང་མ་ཡིན། ཞེས་གསུངས་པ་ལ་སོགས་པས་ཕྱག་ན་རྡོ་རྗེ་དབང་བསྐུར་བའི་རྒྱུད་སྡེ་ལས། རིགས་ཀྱི་བུ་ཆོས་ཉིད་གང་ཡིན་པ་དེ་ལ་ནི། ཞེས་པ་ནས།
བསོད་ནམས་ཞེས་བྱ་བའམ་བསོད་ནམས་མ་ཡིན་ཞེས་བྱ་བའམ། འཁོར་བ་ཞེས་བྱ་བའམ། མྱ་ངན་ལས་འདས་པ་ཞེས་བྱ་བའམ། འཆིང་བ་ཞེས་བྱ་བའམ། ཐར་པ་ཞེས་བྱ་བ་མེད་དོ། ། ཞེས་སོགས་ཀུན་ལས་གསུངས་སོ། ། རིན་ཆེན་འཕྲེང་བའི་ལུང་གཉིས་ལས། དང་པོ་ནི། འཕགས་པ་ཀླུ་སྒྲུབ་ཉིད་ཀྱིས་ཀྱང་། རྒྱལ་པོ་ལ་གཏམ་དུ་བྱ་བ་རིན་ཆེན་འཕྲེང་བ་ལས།
ཆོས་དབྱིངས་ཟབ་མོ་དེ་སྡིག་པ་དང་བསོད་ནམས་ཀྱི་བྱ་བ་ལས་འདས་ཤིང་། དངོས་པོར་སྨྲ་བ་རྣམས་ལ་བཀོལ་བའི་དོན་དང་ལྡན་ཏེ། མུ་སྟེགས་གཞན་དང་རང་ཉིད་ཀྱིའང་དངོས་པོར་སྨྲ་བ་རྣམས་ཀྱི་གནས་མ་ཡིན་ཞིང་། དེ་དག་ཟབ་མོ་དེ་ལ་སྐྲག་པས་དེའི་དོན་མ་མྱངས་པའི་ཕྱིར། ཞེས་གསུངས་སོ། ། འདིར་གཞུང་ཕལ་ཆེར་དུ། ཟབ་མོ་བཀྲོལ་བ་ཞེས་འབྱུང་བ་ནི་མ་དག་ཅིང་། རྣམ་བཤད་མཛད་པ་སྒ་གདོང་པ་དང་ཀུ་མཱ་ར་སོགས་ཀྱིས་མ་དག་པ་དེ་ཉིད་དྲངས་ནས་འབྲུ་མ་བསྣན། མི་ཕམ་བཤེས་གཉེན་གྱིས་བྱས་ཟེར་བའི་འགྲེལ་པར་བཀྲོལ་བའི་དོན་དུ་བཤད་ཀྱང་རྩོད་བཅས་ཡིན་ལ། རིན་ཆེན་འཕྲེང་བའི་གཞུང་དག་པ་རྣམས་ལས་བཀོལ་བ་ཞེས་བྱ་བ་འབྱུང་ལ།
ལྷ་བཙུན་བསམ་ཡས་པའི་ཊཱི་ཀ་ལས་ནི་བཀོལ་བའི་འབྲུ་སྣོན་མཛད་ཅིང་། ལེགས་བཤད་གསེར་གྱི་ཐུར་མར་ནི་བཀོལ་བའི་དོན་དང་། བཀོལ་དགོས་པའི་རྒྱུ་མཚན་གཉིས་གསུངས། དང་པོ་ནི། མུ་སྟེགས་གཞན་དང་རང་ཉིད་ཀྱིའང་། ། གནས་མིན་སྐྲག་པས་མ་མྱངས་པས། ། ཞེས་པས་བསྟན་ལ། གཉིས་པ་ནི། ཡོད་དང་མེད་ལས་མ་འདས་པས། ། མི་མཁས་རྣམས་ནི་ཕུང་བར་འགྱུར། །
ཞེས་པའི་ཉེས་པར་འགྱུར་རོ། ། འདིར་གོ་ཊཱིཀ་ལས་གཞུང་མ་དག་པ་དེ་སོར་བཞག་ནས། སོ་སོ་སྐྱེ་བོའི་ཚིག་ཙམ་གྱི་སྒོ་ནས་བཀྲོལ་བ་ཞེས་ཟེར་བ་ནི་ཚིག་དོན་གང་ལ་ཡང་མ་ཞུགས་སོ། ། ལུང་གཉིས་པ་ནི། གཞན་ཡང་རིན་ཆེན་འཕྲེང་བ་དེ་ཉིད་ལས། ཤེས་པས་ཡོད་དང་མེད་ཞིའི་ཕྱིར། ། སྡིག་དང་བསོད་ནམས་ལས་འདས་པ། ། དེ་ཡི་བདེ་འགྲོ་ངན་འགྲོ་ལས། ། དེ་ནི་ཐར་པ་དམ་པར་བཞེད། ། ཅེས་གསུངས་པ་ཡང་།
ཆོས་ཀྱི་དབྱིངས་ལ་དགེ་སྡིག་མེད་པའི་ལུང་ཡིན་ནོ། ། སྐབས་འདིར་ཆོས་དབྱིངས་དགེ་བ་མ་ཡིན་པར་བཤད་པ་ནི། རང་སྟོང་སྨྲ་བའི་ལྟ་བ་མཐར་ཐུག་གི་དབང་དུ་བྱས་ཏེ། སྐབས་དེར་ནི་ཆོས་དབྱིངས་ཡོད་པར་ཡང་ཁས་མི་ལེན་པས་སོ། ། རྒྱུད་བླ་མར། དགེ་དང་རྣམ་པར་དག་པའི་ཕྱིར། ། ཞེས་དང་། དབུས་མཐར། དགེ་གཉིས་ཐོབ་པར་བྱ་བའི་ཕྱིར། ། ཞེས་བཤད་པ་རྣམས་ནི།
གཞན་སྟོང་སྨྲ་བའི་དབང་དུ་བྱས་སོ། ། སྐབས་དེར་ཡང་བསྔོ་རྒྱུའི་དགེ་རྩ་ནི་ཁས་མི་ལེན་ཏེ། འདུས་མ་བྱས་ཡིན་པའི་ཕྱིར། འོ་ན་དགེ་བ་བཏགས་པ་བར་བཤད་པ་མ་ཡིན་ནམ་ཞེ་ན། དེ་ནི་ཆོས་དབྱིངས་མེད་དགག་ཏུ་འཆད་པའི་དབང་དུ་བྱས་སོ། ། ཆོས་མངོན་པར་ནི་དེ་བཞིན་ཉིད་དེ་དངོས་པོར་བཤད་ཅིང་། དེ་དགེ་བ་ཡིན་པ་ལ་དངོས་ལ་གནོད་བྱེད་གསུངས་པ་མེད་དོ། ། ཡང་འདིར་གོ་བོའི་དྲིས་ལན་ལས། མངོན་རྟོགས་རྒྱན་དུ་ཆོས་དབྱིངས་དགེ་བར་བཤད་པ་མེད་དོ་ཞེས་ཟེར་བ་ནི་མི་འཐད་དེ། ཐེག་ཆེན་སྒྲུབ་པའི་དམིགས་པ་ལ་དགེ་སོགས་གསུམ་པོ་གང་རུང་གིས་ཁྱབ་པར་བཤད་པའི་ཕྱིར།
གཞན་དུ་ན། ངོ་བོ་ཉིད་ཀྱི་སྐུ་ཡང་དགེ་བ་མ་ཡིན་པར་འགྱུར་ལ། དེ་ལྟ་ན་སངས་རྒྱས་ཡིན་པ་ལ་ཡང་ཤེས་བྱེད་འཆད་རྒྱུ་མེད་དོ། ། འདུས་མ་བྱས་ཡིན་པས་དགེ་བ་མ་ཡིན་པར་འགྱུར་ན་ནི། འདུས་མ་བྱས་ཤིང་ལྷུན་གྱིས་གྲུབ། ། ཅེས་པའི་སྐབས་ནས་བསྟན་པའི་སངས་རྒྱས་དེ་ཡང་དགེ་བ་མ་ཡིན་པར་འགྱུར་ལ། དེ་ལྟ་ན། གང་ལ་དཀོན་མཆོག་དགེ་བ་གསུམ་འབྱུང་བ། ། ཞེས་གསུངས་པ་དང་འགལ་ལོ། ། གཞན་ཡང་ངོ་བོ་ཉིད་སྐུ་དགེ་བ་མ་ཡིན་ན།
སངས་རྒྱས་ཀྱི་ས་ན་དགེ་བ་མེད་པར་འགྱུར་ཏེ། སངས་རྒྱས་ཀྱི་སའི་ཆོས་ཐམས་ཅད་ངོ་བོ་ཉིད་སྐུར་རོ་གཅིག་ཅིང་། དེ་དགེ་བ་མ་ཡིན་པས་སོ། ། འདོད་ན། སངས་རྒྱས་ལ་སྐུར་པ་མ་འདེབས་ཤིག ། འོ་ན་གཞན་སྟོང་སྨྲ་བས་ཆོས་དབྱིངས་དགེ་བར་འདོད་ན། འདིར་ཆོས་དབྱིངས་དགེ་བ་མ་ཡིན་པའི་སྒྲུབ་བྱེད་དུ། རྒྱུད་ཀྱི་ལུང་དྲངས་པ་དང་འགལ་ཏེ། ཁྱེད་ཀྱི་རྒྱུད་ཀྱི་དགོངས་པ་གཞན་སྟོང་དུ་ཁས་བླངས་པས་སོ་ཞེ་ན། དེའི་ཉེས་པ་མེད་དེ།
རྒྱུད་ཐམས་ཅད་ལས། ལྟ་བས་སྤྲོས་པ་གཅོད་པའི་དབང་དུ་བྱས་པ་དང་། སྒོམ་པས་ཉམས་ལེན་གྱི་དབང་དུ་བྱས་པ་གཉིས་འབྱུང་ལ། དེ་ཡང་ཀྱེ་རྡོ་རྗེ་ལས། བསྒོམ་མེད་སྒོམ་པ་པོ་ཡང་མེད། ། ཅེས་གསུངས་པ་ནི། ལྟ་བས་སྤྲོས་པ་གཅོད་པའི་དབང་དུ་བྱས་ལ། དེའི་ཚེ་ན་ཆོས་དབྱིངས་དགེ་བ་ཡིན་པ་ལྟ་ཅི་སྨོས་ཡོད་པ་ཡང་ཁས་མི་ལེན་པས་སོ། ། སྒོམ་པས་ཉམས་མྱོང་གི་ཚེ་ཆོས་དབྱིངས་དགེ་བར་བཤད་དེ། སྒྱུ་འཕྲུལ་དྲ་བའི་རྒྱུད་ལས།
ཐོག་མ་བར་དང་མཐར་དགེ་བ། ། ཞེས་དོན་དམ་པའི་འཇམ་དཔལ་ཡེ་ཤེས་སེམས་དཔའ་དེ་དགེ་བར་བཤད་པས་སོ། ། རྣམ་དཔྱོད་ངང་པའི་བུ་མོ་ནི། ། ལེགས་བཤད་དབྱངས་ཀྱི་དར་དིར་ཅན། ། ལུང་རིགས་རླབས་ཀྱིས་ཉེར་འཁྱུད་པའི། ། ངེས་དོན་འོ་མའི་མཚོ་ལ་རོལ། ། གཉིས་པ། སྟོང་ཉིད་སྙིང་རྗེའི་སྙིང་པོ་ཅན་བདེ་གཤེགས་སྙིང་པོར་འདོད་པའི་གཟུར་གནས་ཀྱི་རྒོལ་བ་གཞན་གྱི་འདོད་པ་དགག་པ་ནི། སྟོད་ལུང་རྒྱ་དམར་བ་ལ་སོགས་པ་ཁ་ཅིག ། བདེ་གཤེགས་སྙིང་པོའི་སྒྲ་གང་ལ་འཇུག་པའི་གཞི་ནི།
སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་ཀྱི་སེམས་ལ་འདོད་དོ། ། དེ་ཡང་མི་འཐད་དེ། ། སྟོང་ཉིད་སྙིང་རྗེའི་སྙིང་པོ་ཅན་འདི་ནི་ཁམས་བདེ་བར་གཤེགས་པའི་སྙིང་པོའི་དྲི་མ་སྦྱོང་བྱེད་ཀྱི་ཐབས་ཡིན་གྱི། ཁམས་དངོས་མ་ཡིན་པའི་ཕྱིར་ཏེ་དེ་སྐད་དུ་ཡང་། ཚད་མ་རྣམ་འགྲེལ་ལས། སྒྲུབ་བྱེད་ཐུགས་རྗེ་གོམས་ལས་ཏེ། ། ཞེས་ཐུགས་རྗེ་ཆེན་པོ་སྐྱེ་བ་དུ་མར་གོམས་པ་དེ་ཚད་མའི་སྐྱེས་བུ་སྒྲུབ་བྱེད་ཀྱི་ཐབས་སུ་གསུངས་པའི་ཕྱིར་དང་། དེ་བཞིན་དུ་བསླབ་པ་ཀུན་ལས་བཏུས་ཉིད་ལས་ཀྱང་། སྟོང་ཉིད་སྙིང་རྗེའི་སྙིང་པོ་ཅན་རྒྱུད་ལ་སྐྱེས་པས་བསོད་ནམས་ཀྱི་ཚོགས་ཀྱི་མངོན་ཞེན་དང་། དངོས་པོར་འཛིན་པའི་དྲི་མ་དག་པར་འགྱུར་རོ། །
ཞེས་གསུངས་པའི་ཕྱིར་དང་། དེ་བཞིན་དུ་སྡུད་པ་ལ་སོགས་པའི་མདོ་སྡེ་དང་རྒྱུད་ཀུན་ལས་ཀྱང་སྟོང་ཉིད་སྙིང་རྗེའི་སྙིང་པོ་ཅན་དེ་ཁམས་ཀྱི་དྲི་མ་སྦྱོང་བྱེད་ཀྱི་ཐབས་ཡིན་པ་དེ་སྐད་དུ་གསུངས་པའི་ཕྱིར་རོ། ། དེ་ཡང་རྒྱུད་ལས། དེ་ཉིད་ཐབས་དང་ཤེས་རབ་མཆོག་གིས་ཡོངས་ཟིན་ན། ། མ་ཉམས་དེ་བཞིན་གཤེགས་ཀྱི་བྱང་ཆུབ་རེག་པར་འགྱུར། ། ཞེས་དང་། རྡོ་རྗེ་གུར་ལས། སྟོང་ཉིད་སྙིང་རྗེ་ཐ་དད་མེད། ། གང་ལ་སེམས་ནི་རབ་སྒོམ་པ། ། དེ་ནི་སངས་རྒྱས་ཆོས་དང་ནི། །
དགེ་འདུན་གྱི་ཡང་བསྟན་པ་ཡིན། ། ཞེས་གསུངས་སོ། ། གཉིས་པ། དེ་ཉིད་མངོན་པའི་ལུང་དང་འགལ་བ་སྤང་བ་ནི། གཤིས་ལ་དགེ་བ་མེད་ན་ཆོས་མངོན་པ་ལས་ངོ་བོ་ཉིད་ཀྱི་དགེ་བ་ཞེས་བཤད་པ་དང་འགལ་ལོ་ཞེ་ན། མི་འགལ་ཏེ། མངོན་པ་གོང་མའི་གཞུང་ལས། ངོ་བོ་ཉིད་ཀྱི་དགེ་བ་གང་ཞེ་ན། དད་པ་ལ་སོགས་པ་སེམས་ལས་བྱུང་བའི་ཆོས་བཅུ་གཅིག་གོ ། ཞེས་བཅུ་གཅིག་པོ་ཁོ་ན་ཡིན་པར་བཤད་པའི་ཕྱིར་རོ། །
ཡང་འདུས་མ་བྱས་ཀྱི་དགེ་བ་མི་སྲིད་ན། དོན་དམ་པའི་དགེ་སོགས་གསུམ་བཤད་པ་དང་འགལ་ལོ་ཞེ་ན། དེ་ཡང་མི་འགལ་ཏེ། དོན་དམ་པའི་དགེ་བ་ཞེས་བཤད་པ་དེ་དེ་བཞིན་ཉིད་ལ་གསུངས་པ་ཡིན་ལ། དོན་དམ་སྡིག་པ་འཁོར་བའི་ཆོས་ཀུན་ལ་གསུངས་པ་དང་། ནམ་མཁའ་དང་སོ་སོར་བརྟགས་མིན་གྱི་འགོག་པ་གཉིས་ལ། དོན་དམ་པའི་ལུང་མ་བསྟན་ཞེས་བཤད་དེ། མངོན་པ་ཀུན་ལས་བཏུས་ལས། དོན་དམ་པའི་དགེ་བའི་དགེ་བ་གང་ཞེ་ན་དེ་བཞིན་ཉིད་དོ། ། ཞེས་དང་།
དོན་དམ་པའི་མི་དགེ་བ་གང་ཞེ་ན་འཁོར་བ་ཐམས་ཅད་དོ། ། ཞེས་དང་། དོན་དམ་པའི་ལུང་མ་བསྟན་གང་ཞེ་ན། ནམ་མཁའ་དང་། སོ་སོར་བརྟགས་པ་མ་ཡིན་པའི་འགོག་པའོ། ། ཞེས་གསུངས་སོ། ། དེ་དག་ལས་དེ་བཞིན་ཉིད་ལ་དགེ་བ་ཞེས་བཤད་པའི་དགོངས་པ་འདི་ལྟར་ཡིན་ཏེ། དཔེར་ན་ནད་དང་བྲལ་བའི་ལུས་བདེ་བ་དང་། སེམས་མྱ་ངན་མེད་པ་ལ་སེམས་བདེ་ཞེས་ནི་འཇིག་རྟེན་ན་ཟེར་ཡང་། འདི་དག་ལ་སྡུག་བསྔལ་མེད་པ་ཙམ་ལས་གཞན་པའི་ཚོར་བ་བདེ་བ་མེད་མོད་ཀྱི།
འོན་ཀྱང་སྡུག་བསྔལ་མེད་པ་ཙམ་ལ་བདེ་བ་ཡིན་ནོ་ཞེས་འཇིག་རྟེན་ཀུན་ལ་གྲགས་སོ། ། དེ་བཞིན་དུ་ཆོས་ཀྱི་དབྱིངས་ལ་ཡང་། སྡིག་པ་མེད་པ་ཙམ་ཞིག་ལས་ལྷག་པའི་དགེ་བ་མེད་མོད་ཀྱི། འོན་ཀྱང་དགེ་བ་ཡིན་ནོ་ཞེས་བཏགས་པར་ཟད་པའི་ཕྱིར་རོ། ། འདི་ནི་འཇིག་རྟེན་ལ་གྲགས་པའི་དཔེའོ། ། བསྟན་བཅོས་ལ་གྲགས་པའི་དཔེ་ནི། གཞན་ཡང་མངོན་པའི་གཞུང་རྣམས་ལས། ཟས་ཀྱིས་འགྲངས་པ་ལ་ཉེ་བར་བརྟན་པས་འདོད་ཆགས་དང་བྲལ་བ་ཞེས་གསུངས་ཤིང་། འཁྲིག་པ་སྤྱད་ནས་གདུང་བ་དང་བྲལ་བ་ལ་ཕྱིས་མི་འཕྲོད་པར་འཛིན་པ་ནི། གནོད་པས་འདོད་ཆགས་དང་བྲལ་བ་ཞེས་སོགས་ཆགས་བྲལ་གྱི་དབྱེ་བ་བཅུ་ལ།
འདོད་ཆགས་དང་བྲལ་བར་གསུངས་མོད་ཀྱི། འོན་ཀྱང་གཏན་ནས་ཏེ་ས་བོན་སྤངས་པའི་ཚུལ་གྱིས་བྲལ་བ་ཡི་འདོད་ཆགས་དང་བྲལ་བ་ནི་མ་ཡིན་ནོ། ། དཔེ་དེ་བཞིན་དུ་ཆོས་ཀྱི་དབྱིངས་ལ་ཡང་དགེ་བ་ཡིན་ཞེས་མངོན་པ་ལས་གསུངས་པར་གྱུར་ཀྱང་། འབྲས་བུ་བདེ་བ་སྐྱེད་པའི་དགེ་བ་དངོས་ནི་མ་ཡིན་ཏེ། འདུས་མ་བྱས་པའི་ཕྱིར་རོ། ། དེས་ན་གཞུང་འདི་ལྟར་འདོན་དགོས་ཏེ། མངོན་པའི་གཞུང་ལུགས་དག་ལས་ནི། ། ངོ་བོ་ཉིད་ཀྱི་དགེ་བ་ཞེས། ། ཞེས་འཆད་དགོས་ཀྱི། ཉན་ཐོས་རྣམས་ཞེས་པ་མ་དག་སྟེ།
ཉན་ཐོས་ཀྱི་མངོན་པ་མཛོད་ལས་ནི། ངོ་བོ་ཉིད་ཀྱི་དགེ་བ་བཅུ་གཅིག་ཏུ་བཤད་པ་མེད་ལ། དེ་བཞིན་ཉིད་ཀྱི་ཐ་སྙད་ཀྱང་མ་བཤད་པའི་ཕྱིར་རོ། ། སྐབས་འདིར་རྣམ་བཤད་མཛད་པ་ཀུ་མཱ་ར། འདི་ཉན་ཐོས་ཁོ་ན་ལ་སྦྱར་དགོས་ཏེ། འདིར་དེ་བཞིན་ཉིད་རྫས་གྲུབ་ཏུ་བཤད་ཅིང་། ཐེག་པ་ཆེན་པོ་ལས་ནི། དེ་བཞིན་ཉིད་རྫས་གྲུབ་འགོག་པའི་ཕྱིར་ཏེ། དབུས་མཐའ་ལས་དེ་བཞིན་ཉིད་དེ་སྟོང་པ་ཉིད་དང་དོན་གཅིག་པར་བཤད་པའི་ཕྱིར། ཞེས་གསུངས་པ་ནི་མི་འཐད་དེ།
དབུས་མཐའ་ལས་སྟོང་ཉིད་དངོས་པོར་བཤད་པའི་ཕྱིར་ཏེ། གཉིས་དངོས་མེད་པའི་དངོས་མེད་པའི། ། དངོས་པོ་སྟོང་པའི་མཚན་ཉིད་དོ། ། ཞེས་གསུངས་ལ། ཀུན་ལས་བཏུས་ལས་འདུས་མ་བྱས་པའི་དངོས་པོ་བརྒྱད་གསུངས་པ་ཡང་ཐེག་པ་ཆེན་པོའི་ལུགས་ཡིན་པའི་ཕྱིར་རོ། ། ཡང་གོ་ཊཱིཀ་ལས། འདིར་ཉན་ཐོས་ཞེས་པ། མངོན་རྟོགས་ལྗོན་ཤིང་ལས། ཀུན་ལས་བཏུས་མདོ་སྡེ་པའི་གཞུང་ཡིན་པར་གསུངས་པ་དང་དོན་གཅིག་གོ ། ཞེས་ཟེར་མོད།
དེ་ཡང་མི་འཐད་དེ། དེ་ལྟར་གསུངས་པ་དེ་ཐེག་པ་ཆེན་པོའི་མདོ་སྡེ་པ་ལ་དགོངས་པའི་ཕྱིར་ཏེ། སྐབས་དེར་མདོ་སྡེ་པས་སྐུ་གསུམ་དང་། སྟོང་ཉིད་བཅུ་དྲུག་སོགས་ཁས་ལེན་པར་གསུངས་ལ། ཉན་ཐོས་སྡེ་གཉིས་ཀྱིས་དེ་ལྟར་ཁས་མི་ལེན་པའི་ཕྱིར། མདོ་སྡེ་པ་ལ་ཐེག་པ་ཆེ་ཆུང་གཉིས་ཡོད་པར་ཡང་ལྗོན་ཤིང་ལས་གསུངས་སོ། ། གཉིས་པ། ཆོས་དབྱིངས་དགེ་བ་ཡིན་པ་ལ་རིགས་པའི་གནོད་བྱེད་ལ། ཆོས་ཉིད་དགེ་བ་ཡིན་ན་ཧ་ཅང་ཐལ་བ་དང་། དེའི་ཉེས་སྤོང་དུ་བྱམས་སྙིང་རྗེ་གཤིས་ཀྱི་དགེ་བར་འདོད་པ་དགག་པའོ། །
དང་པོ་ལ། སྡིག་པ་དང་ལུང་མ་བསྟན་གྱི་ཆོས་ཉིད་འབྲས་བུ་བདེ་བ་སྐྱེད་བྱེད་དུ་ཐལ་བ། ཁམས་བདེ་གཤེགས་སྙིང་པོ་ཅན་ངན་འགྲོར་འགྲོ་བ་མི་སྲིད་པར་ཐལ་བའོ། ། དང་པོ་ནི། འདིའི་ཕྱོགས་སྔ་མས་རྣལ་འབྱོར་སྤྱོད་པ་དང་མཐུན་པར། ཆོས་དབྱིངས་ཀྱི་ངོ་བོ་ཤེས་པར་འདོད་ལ། དེ་ཡང་དགེ་བར་འདོད་ཅིང་། ཐ་སྙད་དང་དོན་དམ་གཉིས་ཆར་དུ་ཡང་ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་པར་འདོད་དེ། མདོ་སྡེ་རྒྱན་ལས། ཆོས་ཀྱི་དབྱིངས་ལས་མ་གཏོགས་པའི། །
གང་ཕྱིར་ཆོས་མེད་དེ་ཡི་ཕྱིར། ། ཞེས་དང་། དབུས་མཐའ་ལས་ཀྱང་དེ་ལྟར་གསུངས་པའི་ཕྱིར་ཞེས་ཟེར་ཞིང་། ཐ་སྙད་ཀྱི་བདེན་པ་ཡང་རིགས་པས་དཔྱད་ནས་འཇོག་པས་ན་ཐ་སྙད་དུ་ཡང་དེ་ལྟར་ཆོས་དབྱིངས་ལས་མ་གཏོགས་པའི་ཆོས་གཞན་མེད་པར་ཁས་ལེན་ནོ། ། དེ་འགོག་པ་ལ་རིགས་པ་གཉིས་ལས། དང་པོ་ནི། ཐ་སྙད་དུ་ཡང་སྡིག་པ་དང་ལུང་མ་བསྟན་མེད་པར་ཐལ། ཐ་སྙད་དུ་ཡང་ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་པའི་ཕྱིར། འདོད་ན་སེམས་ཅན་ཀུན་ངན་འགྲོར་འགྲོ་བ་མི་སྲིད་པར་ཐར་ལོ། ། དངོས་བསྟན་གྱི་འབྲུ་ནི།
ཅི་ནས་ཆོས་ཀྱི་དབྱིངས་དགེ་བ་ཉིད་ཡིན་པར་ཁས་ལེན་ན། ཧ་ཅང་ཐལ་བ་གཉིས་འཇུག་པར་འགྱུར་ཏེ། སྡིག་པ་དང་ལུང་མ་བསྟན་གྱི་ངོ་བོ་དགེ་བར་ཐལ། དེ་གཉིས་ཀྱི་དོན་དམ་པའི་ངོ་བོ་དགེ་བ་ཡིན་པ་གང་ཞིག ། ཀུན་རྫོབ་ཀྱི་ངོ་བོ་ཐ་སྙད་དུ་ཡང་མེད་པའི་ཕྱིར། རྟགས་དང་པོ་ཁས་བླངས་ཏེ། དེ་གཉིས་ཀྱི་དོན་དམ་པའི་ངོ་བོ་ཆོས་དབྱིངས་ཡིན་ཞིང་། ཆོས་དབྱིངས་དགེ་བར་ཁས་བླངས་པའི་ཕྱིར། གཉིས་པ་ཁས་བླངས་ཏེ། ཐ་སྙད་དུ་ཡང་ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་པའི་ཕྱིར་རོ། །
རྟགས་རྣལ་འབྱོར་སྤྱོད་པའི་གྲུབ་པའི་མཐའ་ལ་ཁས་བླངས་སོ། ། གཉིས་པ་ནི། འདོད་པ་དེ་ལྟ་ཡིན་ན་ཁམས་བདེ་བར་གཤེགས་པའི་སྙིང་པོ་ཅན་གྱི་སེམས་ཅན་ཀུན་ངན་འགྲོར་འགྲོ་བ་མི་སྲིད་དོ་སྟེ་མི་སྲིད་པར་ཐལ་ལོ། ། གཞུང་འདིའི་དོན་ནི་ཤིན་ཏུ་དཀའ་བར་སྣང་བས། ཊཱི་ཀ་བྱེད་པ་སྔ་མ་རྣམས་ཀྱིས་ནི། ཡོད་ན་ཆོས་དབྱིངས་ཡིན་པས་ཁྱབ་པ་དང་། སེམས་ཅན་ངན་འགྲོར་འགྲོ་བ་ཡོད་པ་དང་། ཆོས་དབྱིངས་ཡིན་ན་ཡོད་པ་མ་ཡིན་དགོས་པ་རྣམས་སྒྲ་ཇི་བཞིན་དུ་ཁས་བླངས་པས་འགལ་འདུ་འབའ་ཞིག་འབྱུང་ལ། གོ་ཊཱིཀ་ལས་ནི་འཆད་ཚུལ་སྔ་མ་རྣམས་ཁས་བླངས་ན་འགལ་འདུ་འབྱུང་ཞིང་། འཆད་ཚུལ་གཞན་ཡང་མ་མཁྱེན་པས་སྐབས་འདིར་ཅིའང་མི་གསུང་ངོ་། །
གཉིས་པ་ནི། བཀའ་གདམས་པ་ལ་ལ། བྱམས་པ་དང་སྙིང་རྗེ་དང་སོགས་པས་སྦྱིན་པ་ལ་སོགས་གཤིས་ཀྱི་དགེ་བ་ཡིན་ནོ། ། ཞེས་ཟེར་རོ། ། འདི་ཡང་དེ་ལྟར་མཐའ་གཅིག་ཏུ་ངེས་པ་མེད་དེ་གཞན་དོན་གྱི་ཐབས་ལ་མི་མཁས་པའི་བྱམས་པ་དང་སྙིང་རྗེ་སོགས་ངན་སོང་གི་རྒྱུ་རུ་ཐུབ་པས་གསུངས་པའི་ཕྱིར་རོ། ། དེ་ཡང་མདོ་སྡེ་མཛངས་བླུན་ལས། སངས་རྒྱས་འོད་སྲུངས་ཀྱི་དུས་སུ། ཞལ་ཏ་བ་མ་ལི་ཏ་ཞེས་པས་དགེ་འདུན་གྱི་རྫས་རྣམས་རང་གི་ཉེ་དུ་ལ་སྦྱིན་པས། རང་ཉིད་ཤིང་ལྗོན་པ་ལྟ་བུའི་དམྱལ་བ་དང་། ཉེ་དུ་རྣམས་དེ་ལ་ཟ་བའི་སྲིན་འབུར་སྐྱེས་པར་གསུངས་པ་ལྟ་བུའོ། །
འདི་ཡང་ཞིབ་མོར་ན། དགེ་འདུན་གྱི་འདུ་བའི་སྒོ་ཕྲོགས་པའི་ཆ་ནས་དམྱལ་བའི་རྒྱུར་སོང་བ་ཡིན་གྱི། ཉེ་དུ་ལ་བྱམས་པའི་ཆ་ནས་སོང་བ་ནི་མ་ཡིན་ནོ། ། རྒྱུ་མཚན་དེས་ན། ཐབས་ལ་མཁས་པའི་བྱམས་སྙིང་རྗེ་ལ་དགོངས་ནས། བྱམས་སྙིང་རྗེ་དགེ་བར་གསུངས་པ་ཡིན་ཏེ། ཆོས་ཡང་དག་པར་སྡུད་པའི་མདོ་ལས། ཆོས་གཅིག་ལག་མཐིལ་དུ་མཆིས་ན་སངས་རྒྱས་ཀྱི་ཆོས་ཐམས་ཅད་ལག་མཐིལ་དུ་མཆིས་པ་ཞེས་བགྱི་སྟེ། གཅིག་གང་ཞེ་ན། སྙིང་རྗེ་ཆེན་པོའོ། །
ཞེས་གསུངས་སོ། ། གསུམ་པ། ཆོས་དབྱིངས་དགེ་བ་ཡིན་པ་ལ་ལུང་གི་གནོད་བྱེད་ནི། ཆོས་དབྱིངས་ཡོད་དགེར་མི་འཐད་པ་དེས་ན། འགྲོ་བ་ཐམས་ཅད་ཀྱིས་བྱས་པའི་དགེ་བ་ལ་དགོངས་ནས། འགྲོ་ཀུན་དགེ་བ་ཇི་སྙེད་ཡོད་པ་དང་ཞེས་བྱ་བའི་ཚིག་གིས་གསུངས་པ་ཡིན་ཏེ། གལ་ཏེ་ཇི་སྙེད་ཡོད་པ་ཞེས་པ་དེ་ཆོས་དབྱིངས་ཡིན་ན། ཇི་སྙེད་ཅེས་བྱའི་སྒྲ་མི་འཐད་ཅིང་། ཡོད་པ་ཞེས་བྱ་བའི་སྒྲ་དང་ཡང་འགལ་ཏེ། དེའི་རྒྱུ་མཚན་འདི་ལྟར་ཡིན་ཏེ།
ཆོས་ཀྱི་དབྱིངས་ལ་མང་ཉུང་མེད་པས་ཏེ། མང་ཉུང་གི་སྤྲོས་པ་དང་བྲལ་བ་ཡིན་པའི་ཕྱིར་རོ། ། དེའི་ཁྱབ་འབྲེལ། ཇི་སྙེད་ཅེས་བྱའི་སྒྲ་དེ་མང་པོའི་སྒྲ་ཡིན་པའི་ཕྱིར་རོ། ། ྀཨཚ། ཇི་སྙེད་ཅེས་བྱའི་སྒྲ་མི་འཐད། ། ཅེས་པའི་གོ་ཊཱིཀ་ལས། ཇི་སྙེད་ཅེས་བྱའི་སྒྲ་མི་འཐད་པར་ཐལ་བ་ཞེས་པའི་ས་བཅད་བྱས་འདུག་ཅིང་། འདི་འདྲའི་རིགས་ཅན་མང་པོ་སྣང་བ་ནི། ཐལ་འགྱུར་དང་རང་རྒྱུད་ཀྱི་ཤན་མ་ཕྱེད་པར་སྣང་ཞིང་།
ཕྱིས་ཀྱི་ཊཱི་ཀ་ཕལ་ཆེར་ན་འདི་འདྲ་སྣང་བ་ནི། རིགས་པའི་རྣམ་གཞག་གཞུང་ནས་བཤད་པ་རྣམས་ནུབ་པའི་བརྡ་སྟོན་དུ་གོ་བར་བྱའོ། ། གཉིས་པ། ཡོད་ཅེས་བྱ་བའི་སྒྲ་ཡང་འགལ། ། ཞེས་པའི་སྒྲུབ་བྱེད་ནི། ཆོས་དབྱིངས་དེ་ཡོད་པའང་མ་ཡིན་ཏེ། ཡོད་པ་ལ་མི་རྟག་པས་ཁྱབ་པར་ཆོས་ཀྱི་གྲགས་པས་ལེགས་པར་གསུངས་པའི་ཕྱིར་རོ། ། གང་ལས་གསུངས་ན་རྩོད་རིགས་ལས། ཡོད་པ་ཉིད་ཀྱི་མཚན་ཉིད་ནི་དོན་བྱེད་ནུས་པ་ཡིན་ལ། དེ་ལས་ལྡོག་པའི་ཕྱིར་མེད་པ་ཁོ་ནར་འགྱུར་ཏེ།
ཞེས་གསུངས་པ་དང་། རིགས་ཐིགས་ལས་གང་ཡོད་པའི་བྱས་པ་དེ་ཐམས་ཅད་ནི་མི་རྟག་པ་སྟེ། ཞེས་གསུངས་སོ། ། འདིར་རྣམ་བཤད་མཛད་པ་བསམ་ཡས་པ་དང་། ཀུ་མཱ་ར་གཉིས་ཡོད་ཙམ་ལ་མི་རྟག་པས་ཁྱབ་པ་སྒྲ་ཇི་བཞིན་དུ་འཆད། སྒ་གདོང་པ་དངོས་པོར་ཡོད་པ་དང་དོན་ལ་ཡོད་པ་ལ་མི་རྟག་པས་ཁྱབ་པ་ཡིན་གྱི། ཡོད་པ་ཙམ་ལ་མི་རྟག་པས་མ་ཁྱབ་སྟེ། ནམ་མཁའ་ལ་སོགས་པ་ཡོད་པའི་ཕྱིར། ཞེས་གསུངས། གོ་ཊཱིཀ་པ་ཡང་དེའི་ཁ་ཕྱིར་འབྲང་།
ལུགས་ཕྱི་མ་འདི་མི་འཐད་དེ། དེ་ལྟ་ན། དངོས་མེད་ཀྱང་ཡོད་པར་འགྱུར་ལ། འདོད་ན། རིགས་གཏེར་རང་འགྲེལ་ལས། ཡང་བོད་ཕལ་ཆེར་དངོས་མེད་ཀྱང་ཡོད་པར་འདོད་ལ། དེ་ལྟ་ན་ཡོད་པས་མི་རྟག་པ་སྒྲུབ་པ་མ་ངེས་པར་འགྱུར་ཏེ་དངོས་པོ་དང་དངོས་མེད་གཉིས་ཀ་ལ་རྟགས་ཡོད་པར་མཚུངས་པའི་ཕྱིར་རོ། ། གལ་ཏེ་ཡོད་ཙམ་ལ་དངོས་པོའི་ཡོད་པ་དང་དངོས་མེད་ཀྱི་ཡོད་པ་གཉིས་ཡོད་དོ་ཞེ་ན། དངོས་མེད་ཀྱི་ཡོད་པ་དེ་ཅི། དོན་བྱེད་ནུས་ན་དངོས་པོར་འགྱུར་ལ།
མི་ནུས་ན་ཅི་ཡང་མེད་པས་ཡོད་པར་མིང་བཏགས་ཀྱང་མེད་པ་ཉིད་ཡིན་ནོ། ། ཡང་རྟགས་འགོད་པ་ན་ཡོད་ཙམ་མ་ངེས་པས། དངོས་པོའི་ཡོད་པ་ཡིན་པའི་ཕྱིར་ཞེས་དགོད་དགོས་པར་འགྱུར་རོ། ། ཆོས་ཀྱི་གྲགས་པའི་རིགས་པ་དྲི་མ་མེད་པ་ལ་ངན་རྟོག་གི་རྙོག་པ་འདི་ཙམ་ཞིག་སློང་བ་བླུན་པོ་དེ་དག་གི་སྙིང་ལ་ཅི་ཞིག་ཞུགས། གསུམ་པ་རང་གི་ལུགས་ནི། ཡོད་པའི་མཚན་ཉིད་དོན་བྱེད་ནུས་པ་ཞེས་ཆོས་ཀྱི་གྲགས་པས་གསུངས་པ་དེ་ཉིད་ཡིན་ནོ། ། ཞེས་གསུངས་པ་དང་འགལ་བས་སློབ་དཔོན་ངན་པའི་དུག་ཆུས་བསླད་པ་ཡིན་ནོ། ། ཡང་ཡོད་ཙམ་ལ་མི་རྟག་པས་ཁྱབ་པ་ཡང་སྒྲ་ཇི་བཞིན་པ་མ་ཡིན་ཏེ། གཙོ་བོའི་སྒྲ་དོན་དེ་ཡོད་ཙམ་དུ་གསུངས་པའི་ཕྱིར་ཏེ། དེ་འདྲ་བ་ཡང་བཀག་པ་མེད། །
ཅེས་དང་། མེད་པ་མ་ཡིན་སྒྲ་སྦྱོར་ཕྱིར། ། ཞེས་དང་། རྣམ་ངེས་ལས། ཆོས་འགའ་ཞིག་ཡོད་དོ་ཞེས་དངོས་པོ་ཙམ་གྱི་ཁྱད་པར་སྒྲུབ་པའི་རང་བཞིན་གྱི་ཁྱད་པར་མ་བསྟན་པ་འགའ་ཞིག་ཡོད་པ་ཙམ་ལ་འགལ་བ་མེད་པའི་ཕྱིར། ཞེས་གསུངས་སོ། ། འོ་ན་འདིར་ཡོད་ཙམ་ཞེས་གསུངས་པ་མ་ཡིན་ནམ་ཞེ་ན། དེ་ནི་ཡོད་པའི་རང་ལྡོག་ནས་རྟགས་སུ་དགོད་དགོས་ཞེས་པའི་དོན་ཡིན་ཏེ། དངོས་པོ་ཙམ་ཞིག་སྒྲུབ་པ་ན། ། ཞེས་པ་ལྟ་བུའོ། །
ཡང་སྐབས་འདིའི་གོཊཱིཀ་ཏུ། དངོས་པོར་ཡོད་ན་མི་རྟག་པས་ཁྱབ་པ་ཡིན་གྱི། ཡོད་ན་མི་རྟག་པས་ཁྱབ་བོ་ཞེས་སྨྲས་ནས། དེས་མཛད་པའི་དྲི་ལན་དུ། ཡོད་ཙམ་ལ་མི་རྟག་པས་ཁྱབ་པའི་ཤེས་བྱེད་དུ། འཇིག་པ་ཡོད་ཙམ་འབྲེལ་བ་ཅན། ། ཞེས་པ་བཀོད་པ་ནི། རྣམ་རྟོག་གཏིང་མ་ཚུགས་པ་དང་། ཐུར་ཁྱབ་དང་། རྗེས་ཁྱབ་ཤན་མ་ཕྱེད་པར་སྣང་ངོ་། །
ཡང་འདིར། ཆོས་ཀྱི་གྲགས་པའི་ལུགས་ལ་ཆོས་དབྱིངས་ཡོད་པ་མ་ཡིན་པར་ཁས་ལེན་པ་ནི་མ་ཡིན་ཏེ། དེས་ཆོས་དབྱིངས་ཀྱི་ངོ་བོ་གཟུང་འཛིན་གཉིས་མེད་ཀྱི་ཡེ་ཤེས་སུ་འདོད་པའི་ཕྱིར་དང་། སྐབས་འདིར་ཆོས་དབྱིངས་ཡོད་པ་མ་ཡིན་པར་བཤད་པ་ནི། ལྟ་བས་སྤྲོས་པ་གཅོད་པའི་དབང་དུ་བྱས་པ་ཡིན་ལ། ཅིག་ཤོས་ནི་སྒོམ་པས་ཉམས་མྱོང་གི་དབང་དུ་བྱས་པའི་ཕྱིར། ཡང་གོ་ཊཱིཀ་ཏུ། སྒོམ་པས་ཉམས་མྱོང་གི་ཚེ་ཡང་ཆོས་དབྱིངས་ཤེས་པར་ཁས་བླངས་ན་རྟག་པའི་མཐར་ལྷུང་ངོ་ཞེས་ཟེར་ཞིང་། རང་གི་བླ་མ་དང་ཆོས་གཉིས་ཀ་སྤོང་བ་འགའ་ཞིག་ཀྱང་དེའི་རྗེས་སུ་འབྲངས་ནས། ཆོས་དབྱིངས་ཤེས་པར་ཁས་ལེན་པ་ལ།
དོན་དམ་རྟག་པར་སྨྲ་བའི་རྟག་སྨྲ་དང་། ཀུན་རྫོབ་ཆད་པར་སྨྲ་བའི་ཆད་སྨྲ་སྟེ། ཟུང་འཇུག་སྤངས་པའི་དབུ་མ་འདི་ངོ་མཚར་ཞེས་སྐུར་པ་འདེབས་པ་ནི། ཁྱི་རྒན་ཀུ་ཅོ་འདོན་པ་ན་རྒྱུ་མཚན་མེད་པར་གཞན་དག་རྒྱུག་པ་ཡིན་མོད། འཐད་པ་ནི་མ་ཡིན་ཏེ། ཐེག་པ་ཀུན་གྱི་རྩེ་མོ་རྡོ་རྗེའི་ཐེག་པར་ཡང་། ཆོས་དབྱིངས་ཤེས་པར་བཤད་པས་རྟག་པའི་མཐར་ལྷུང་བར་འགྱུར་རོ། ། དེ་མ་བཤད་དོ་སྙམ་ན། ལམ་འབྲས་ཀྱི་གཞུང་བཤད་སྲས་དོན་མར། རྣམ་ཀུན་མཆོག་ལྡན་གྱི་སྟོང་པ་ཉིད་ནི་ཆོས་ཀྱི་སྐུའི་ཡེ་ཤེས་སོ། །
ཞེས་གསུངས་པ་དེ་མ་མཐོང་བར་ཟད་པས། ཁྱེད་རྣམས་ལམ་འབྲས་འཆད་པར་རློམ་པ་ཡང་ཤིན་ཏུ་ངོ་ཚའོ། ། གཞན་ཡང་རྣམ་བཤད་ཟླ་ཟེར་ལས། དོན་དམ་བདེན་པ་ཡེ་ཤེས་སུ་བཤད་པ་ཙམ་གྱིས་སེམས་ཙམ་དུ་འགྱུར་ན། གསང་བ་འདུས་པ་ལ་ཡང་དེར་ཐལ་བར་འགྱུར་རོ། ། ཞེས་གསུངས་ཤིང་། དེ་ཇི་ལྟར་བཤད་ན། སྒྲོན་གསལ་ལས། གང་ལ་རྟོག་པ་མེད་པ་དེ་ནི་ཡེ་ཤེས་སོ། ། དེ་གང་ཞེ་ན།
དོན་དམ་པའི་བདེན་པ་བརྗོད་དུ་མེད་པ་དེ་ཉིད་ཡིན་ནོ། ། ཞེས་གསུངས་སོ། ། དེ་དག་ཁས་མི་ལེན་བཞིན་དུ། ངོར་པ་གཙང་མར་ཁས་ལེན་པ་ཡང་ཤིན་ཏུ་ཁྲེལ་མེད་པ་ཡིན་ནོ། ། གཞན་ཡང་ཁྱོད་ཀྱིས་ཀྱང་། ཀུན་རྫོབ་ཡོད་པ་དང་། དོན་དམ་ཡོད་པ་མ་ཡིན་པར་ཁས་བླངས་པས། འདི་སྐད་ཅེས། ཀུན་རྫོབ་རྟག་པར་སྨྲ་བའི་རྟག་སྨྲ་དང་། ། དོན་དམ་ཆད་པར་སྨྲ་བའི་ཆད་སྨྲ་སྟེ། །
ཟུང་འཇུག་སྤངས་པའི་དབུ་མ་དེ་བས་མཚར། ། ཞེས་བརྗོད་ན་འཁོར་གསུམ། གཞན་གྱི་ཟེར་སྒྲོས་འཁྱམ་པོ་ལ་བརྟེན་ནས། ། ཆོས་དང་བླ་མ་མཐའ་དག་སྤོང་བྱེད་པའི། ། རང་གི་གཏམ་ངན་ངོ་སོར་བྱེད་དེ་དག ། མནར་མེད་མེ་ཡི་བུད་ཤིང་ཡིན་པར་ངེས། ། ད་ནི་དཀྱུས་མ་ཉིད་བཤད་པར་བྱའོ། ། གཞན་ཡང་ཆོས་དབྱིངས་དེ་དངོས་པོར་ཐལ། དེ་ཡོད་པའི་ཕྱིར། འདོད་མི་ནུས་ཏེ།
འཕགས་པ་ཀླུ་སྒྲུབ་ཉིད་ཀྱིས་ཀྱང་རྩ་བ་ཤེས་རབ་ཀྱི་རབ་བྱེད་ཉེར་ལྔ་པ་ལས། གལ་ཏེ་མྱ་ངན་འདས་དངོས་ན། ། མྱ་ངན་འདས་པ་འདུས་བྱས་འགྱུར། ། དངོས་པོ་འདུས་བྱས་མ་ཡིན་པ། ། འགའ་ཡང་གང་ནའང་ཡོད་པ་མིན། ། ཞེས་གསུངས་པའི་ཕྱིར། ། འདིར་ཆོས་ཉིད་དངོས་མེད་དུ་ཁས་ལེན་པ་རྣམས་ལ་ནི། འདུས་བྱས་སུ་ཐལ་བ་བཟློག་ཏུ་མེད་དེ། དངོས་དང་དངོས་མེད་འདུས་བྱས་ཡིན། ། ཞེས་དངོས་མེད་ལ་འདུས་བྱས་ཀྱིས་ཁྱབ་པར་བཤད་པའི་ཕྱིར།
གཞན་ཡང་རྩ་བ་ཤེས་རབ་དེ་ཉིད་ཀྱི་རབ་བྱེད་བཅོ་ལྔ་པ་ལས། གང་དག་རང་བཞིན་གཞན་དངོས་དང་། ། དངོས་དང་དངོས་མེད་ཉིད་ལྟ་བ། ། དེ་དག་སངས་རྒྱས་བསྟན་པ་ལ། ། དེ་ཉིད་མཐོང་བ་མ་ཡིན་ནོ། ། ཞེས་གསུངས་པ་དང་། གཞན་ཡང་རབ་བྱེད་དེ་ཉིད་ལས། བཅོམ་ལྡན་དངོས་དང་དངོས་མེད་པ། ། མཁྱེན་པས་ཀ་ཏ་ཡ་ན་ཡི། ། གདམས་ངག་ལས་ནི་ཡོད་པ་དང་། །
མེད་པ་གཉིས་ཀ་དགག་པར་མཛད། ། ཅེས་གསུངས་པའི་ཕྱིར། འདིའི་ལུང་ཁུངས་ནི། ལུང་ཕྲན་ཚེགས་ལས། ཀ་ཏྱ་ན། འཇིག་རྟེན་འདི་ནི་ཕལ་ཆེར་ཡོད་པ་དང་མེད་པ་ལ་མངོན་པར་ཞེན་ཏེ། དེ་ནི་སྐྱེ་བ་དང་། རྒ་བ་དང་། ན་བ་དང་། འཆི་བ་དང་།
མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་ལས་ཡོངས་སུ་མི་གྲོལ། འགྲོ་བ་ལྔའི་འཁོར་བ་ལས་ཡོངས་སུ་མི་གྲོལ། ། ཞེས་གསུངས་པས་ཀྱང་ཆོས་དབྱིངས་ཡོད་མེད་ལས་འདས་པར་གསུངས་པ་དང་། ཡང་རབ་བྱེད་དེ་ཉིད་ལས། ཡོད་ཅེས་བྱ་བ་རྟག་པར་འཛིན། ། མེད་ཅེས་བྱ་བ་ཆད་པར་ལྟ། །
དེ་ཕྱིར་ཡོད་དང་མེད་པ་ལ། ། མཁས་པས་གནས་པར་མི་བྱའོ། ། ཞེས་གསུངས་པ་ཡང་། ཆོས་ཀྱི་དབྱིངས་ཡོད་མེད་གཉིས་ཀ་མ་ཡིན་པའི་ལུང་ཡིན་ཏེ། ཡོད་མེད་དུ་བཟུང་ན་རྟག་ཆད་ཀྱི་མཐར་ལྷུང་བར་གསུངས་པའི་ཕྱིར་རོ། ། དེས་ན་སངས་རྒྱས་ཀྱི་བསྟན་པའི་ངེས་དོན་ལ་གུས་པར་བྱེད་ན། ཆོས་ཀྱི་དབྱིངས་ཡོད་མེད་གཉིས་ཀར་མ་ཟུང་ཞིག་སྟེ། དེར་བཟུང་ན་རྟག་ཆད་ཀྱི་མཐར་ལྷུང་བའི་ཕྱིར། འདི་ལྟ་བ་ཀུན་ཟློག་གི་ཚེ་ཡིན་གྱི། བར་དུ་བདག་ཟློག་གི་ཚེ་ནི།
ཆོས་ཉིད་བདེན་གྲུབ་ཏུ་བཤད་པའི་ཕྱིར་ཏེ། རིགས་པ་དྲུག་ཅུ་པ་ལས། མྱ་ངན་འདས་པ་བདེན་གཅིག་པུ། ། ཞེས་བཤད་པའི་ཕྱིར། རྗེ་བཙུན་གྱི་མངོན་རྟོགས་ལྗོན་ཤིང་ལས་ཀྱང་། ཆོས་ཉིད་མྱ་ངན་ལས་འདས་པ་ནི་ཆོས་ཅན། དོན་དམ་པའི་བདེན་པ་ཡིན་ཏེ། བློ་དོན་དམ་པའི་ངོར་བདེན་པའི་ཕྱིར། ཞེས་གསུངས་པ་དང་། མདོ་སྡེ་དང་རྒྱུད་སྡེ་ཐམས་ཅད་ཀྱི་རྟོགས་བྱའི་དེ་ཁོ་ན་ཉིད་དེ།
གཉིས་མེད་ཡེ་ཤེས་ལ་བྱེད་པར་བཤད་པའི་ཕྱིར། དེས་ན་ཕྱོགས་རེའི་མིག་ཅན་རྣམས་སྨྲ་བ་ཉུང་ན་མཛེས་སོ། ། བཞི་པ། མ་ཡིན་པ་ལ་རིགས་པའི་སྒྲུབ་བྱེད་ལ་གཉིས་ཏེ། དོན་བྱེད་མི་ནུས་པའི་རིགས་པ་དང་། ཆོས་ཐམས་ཅད་བསྔོ་རྒྱུའི་དགེ་རྩ་ཅན་དུ་ཐལ་བའི་རིགས་པའོ། ། དང་པོ་ནི། ལུང་དུ་མ་ཟད་རིགས་པས་ཀྱང་ནི་ཆོས་དབྱིངས་ཡོད་པ་མ་ཡིན་པ་འདི་འགྲུབ་སྟེ། གལ་ཏེ་ཡོད་ན་དོན་བྱེད་ནུས་དགོས་པའི་ཕྱིར་རོ། ། ཆོས་དབྱིངས་དོན་བྱེད་ནུས་པ་མ་ཡིན་ཏེ།
ཆོས་ཀྱི་དབྱིངས་ལ་ནི་བྱ་བྱེད་ཀྱི་སྤྲོས་པ་དང་བྲལ་བ་ཡིན་པའི་ཕྱིར་རོ། ། དེས་ན་གཞུང་འདི་ལྟར་འདོན་ཏེ། ཡོད་ན་དོན་བྱེད་ནུས་ཕྱིར་རོ། ། ཆོས་ཀྱི་དབྱིངས་ནི་བྱ་བྱེད་ཀྱི། ། སྤྲོས་དང་བྲལ་བ་ཡིན་ཕྱིར་རོ། ། ཞེས་སྦྱར་རོ། ། སྐབས་འདིའི་བསམ་ཡས་པའི་ཊཱི་ཀར། ཆོས་ཀྱི་དབྱིངས་ལ་མང་ཉུང་མེད། ། ཅེས་བཏོན་ནས། གཞུང་སྔ་མ་དང་མི་ཟློས་ཏེ་སྔ་མ་ལུང་གི་སྐབས་དང་།
འདི་རིགས་པའི་སྐབས་ཡིན་པའི་ཕྱིར། ཞེས་གསུང་ཡང་དེ་ནི་མི་འཐད་དེ། ཆོས་དབྱིངས་དོན་བྱེད་ནུས་པ་འགོག་པའི་སྐབས་དང་མ་འབྲེལ་བའི་ཕྱིར་རོ། ། གཉིས་པ་ནི། གཞན་ཡང་ཡོད་པའི་དགེ་བ་ཞེས་གསུངས་པ་དེ་ནི་ཆོས་ཉིད་ལ་བྱེད་པ་ཡིན་ན། འགྲོ་བ་ཀུན་གྱི་དགེ་བ་ཞེས་བྱ་བ་སྨོས་ཅི་ཞིག་དགོས་ཏེ་མི་དགོས་པར་ཐལ། བེམ་པོ་དང་ནི་དངོས་མེད་དང་འཕགས་པ་རྣམས་ཀྱི་ཆོས་ཉིད་ཀྱང་ཅིའི་ཕྱིར་མི་བསྔོ་སྟེ་བསྔོ་རིགས་པར་འགྱུར་བའི་ཕྱིར་ཏེ། ཆོས་ཉིད་ཐམས་ཅད་བསྔོ་རྒྱུའི་དགེ་རྩ་ཡིན་པར་མཚུངས་པར་ཁས་ལེན་དགོས་པའི་ཕྱིར་རོ། ། ལྔ་པ། རང་ལུགས་ཀྱི་ཡོད་དགེ་གསུངས་པའི་ལུང་གི་དགོངས་པ་བཤད་པ་ནི།
ཆོས་དབྱིངས་ཡོད་དགེ་ཡིན་པ་ལུང་དང་རིགས་པས་མི་འཐད་པ་དེས་ན། འགྲོ་ཀུན་དགེ་བ་ཇི་སྙེད་ཡོད་པ་དང་། ། ཞེས་སོགས་ཀྱི་གཞུང་དེའི་དགོངས་པ་ལེགས་པར་བཤད་ཀྱིས་འདི་ལྟར་ཟུང་ཞིག་ཅེས་གདམས་ནས། འདི་ལ་འཆད་ཚུལ་གསུམ་ལས། དང་པོ་ནི། འགྲོ་བ་ཀུན་གྱིས་བྱས་པ་ཡི། ། དགེ་བ་ཇི་སྙེད་ཡོད་པ་དང་། ། ཞེས་བྱ་བའི་སྒྲ་ནི། དུས་དང་བྱེད་པ་པོ་སོ་སོར་མ་ཕྱེ་བའི་སྤྱིར་བསྟན་པ་ཡིན་ལ། འདས་པའི་དུས་ན་བྱས་པ་དང་།
མ་འོངས་པའི་དུས་ན་བྱ་བར་འགྱུར་བ་དང་། དེ་བཞིན་དུ་ད་ལྟར་གྱི་དུས་སུ་བྱེད་བཞིན་པ་ཞེས་དུས་གསུམ་དུ་དབྱེ་བ་ནི་དམིགས་ཀྱིས་བསལ་བ་ཡིན་ནོ། ། གཉིས་པ་ནི། དེ་ལས་ཡང་ན་རྐང་པ་དང་པོའི་དོན། འགྲོ་བ་གཞན་གྱིས་བྱས་པ་ཡི། ། དགེ་བ་ཇི་སྙེད་ཡོད་པ་དང་། ། རྐང་པ་གཉིས་པའི་དོན། རྡོ་རྗེ་རྒྱལ་མཚན་རང་ཉིད་ཀྱིས་ཀྱང་བྱས་པ་དང་། བྱ་བར་འགྱུར་བ་དང་། བྱེད་བཞིན་པ་ཞེས་བཤད་ཀྱང་མདོ་དང་འགལ་བ་མེད་དོ། །
གསུམ་པ་ནི། ཡང་ན་རྐང་པ་སྔ་མ་མདོར་བསྟན་དང་། ཕྱི་མ་རྣམས་རྒྱས་བཤད་དོ། ། འཆད་ཚུལ་སྔ་མའི་དཔེར་བརྗོད་ནི། དཔེར་ན་བཤགས་པ་བྱེད་པའི་ཚེ། འགྲོ་བ་ཀུན་གྱི་སྡིག་པ་ཇི་སྙེད་ཡོད་པ་བྱས་པ་དང་། རྡོ་རྗེ་རྒྱལ་མཚན་རང་ཉིད་ཀྱིས་ཀྱང་བྱས་པ་དང་། བྱ་བར་འགྱུར་བ་དང་། བྱེད་བཞིན་པའི་སྡིག་པ་རྣམས། རྒྱལ་བའི་མདུན་དུ་བཤགས་པར་ཤོག་ཅེས་བྱ་བའི་ཚིག་དང་མཚུངས་པ་ཡིན་ལ།
དཔེའི་སྐབས་འདི་ལ། དུས་གསུམ་ལས་གཞན་པའི་ཡོད་པའི་སྡིག་པ་བཤག་རྒྱུ་གང་ཡང་མེད་ལ། དོན་གྱི་སྐབས་འདི་ལའང་དེ་བཞིན་དུ་དུས་གསུམ་ལས་གཞན་པའི་ཡོད་པའི་དགེ་བ་ཞེས་བྱ་བ་འདུས་མ་བྱས་ཤིག་སྲིད་པ་མ་ཡིན་ནོ། ། གཞན་ཡང་ཡོད་པའི་དགེ་བ་ཞེས་བྱ་བ་དེ་ཆོས་ཉིད་ལ་བྱེད་པ་མ་ཡིན་ཏེ། རྡོ་རྗེ་རྒྱལ་མཚན་གྱི་བསྔོ་བའི་ལེའུ་ཉིད་ལས་ཀྱང་། ཡོད་པའི་དགེ་བ་ཞེས་བྱ་བ་དེ་གསར་དུ་བསྒྲུབས་པའི་དགེ་བ་ལ་གསུངས་པའི་ཕྱིར། འདིར་སྒྲུབ་པར་གསུངས་ཞེས་པ་གཞུང་མ་དག་པ་ཡིན་ཡང་། རྣམ་བཤད་མཛད་པ་སྒ་གདོང་པ་དང་། ཀུ་མཱ་ར་དང་། གོ་བོ་རྣམས་ཀྱིས་མ་དག་པ་དེ་ཉིད་སོར་བཞག་ནས་འབྲུ་སྣོན་བྱས་མོད།
ལུང་རིགས་གཉིས་ཀ་དང་མི་མཐུན་ཏེ། མདོ་སྡེ་ལས། ཕྱོགས་བཅུའི་འཇིག་རྟེན་ཁམས་ན་གང་ཡོད་པའི། ། དགེ་བ་དེ་དག་ཡང་དག་བསྒྲུབས་པས་ན། ། འགྲོ་བ་ཀུན་ལ་ཕན་དང་བདེ་སེམས་ཀྱིས། ། ཡེ་ཤེས་མཁས་པ་དེ་དག་ཡོངས་སུ་བསྔོ། ། ཞེས་བཤད་པའི་ཕྱིར་དང་། རིགས་པ་ནི། ཡོད་དགེ་དེ་ཆོས་དབྱིངས་མ་ཡིན་ཏེ། སྒྲུབ་པ་ཡིན་པའི་ཕྱིར།
ཞེས་བཀོད་ན། ཕྱོགས་སྔ་མས་ཆོས་དབྱིངས་དངོས་པོར་འདོད་པ་ལ་གནོད་བྱེད་དུ་མི་འཇུག་པའི་ཕྱིར་རོ། ། ཡང་སྐབས་འདིར། བྱ་འགྱུར་དེ་བཞིན་བྱེད་པ་རྣམས། ། རྒྱལ་བའི་མདུན་དུ་བཤགས་པར་ཤོག ། ཅེས་གསུངས་པ་ལ། གོ་ཊཱིཀ་ལས། མ་འོངས་པའི་སྡིག་པ་བཤག་ཚུལ་འདི་མི་འཐད་དེ་ཕྱི་མ་ལ་སྡོམ་སེམས་མེད་ན་མི་འདག་པའི་ཕྱིར། ཞེས་འགོག་པར་བྱེད་དོ། ། དེ་ནི་མི་འཐད་དེ།
འོ་ན་དུས་གསུམ་གྱི་སྡིག་པ་ཐམས་ཅད་བཤགས་པའི་ཆོ་ག་མི་འཐད་པར་ཐལ། མ་འོངས་པའི་སྡིག་པ་བཤགས་པའི་ཆོ་ག་མི་འཐད་པའི་ཕྱིར། འདོད་ན། སྡིག་པ་ཐམས་ཅད་སོ་སོར་བཤགས། ། ཞེས་ངག་འདོན་བྱེད་པ་དང་འགལ་ལོ། ། དེར་མ་འོངས་པའི་སྡིག་པ་མ་འདུས་ན། མ་འོངས་པའི་སྡིག་པ་སྡིག་པ་མ་ཡིན་པར་ཁས་བླངས་པས། ཕྱིན་ཆད་ལ་སྡོམ་སེམས་མེད་པར་གསལ་ལོ། ། དྲུག་པ། སླར་ཡང་གཞན་ལ་ལུང་རིགས་ཀྱི་གནོད་བྱེད་མདོར་བསྡུས་ནས་བརྗོད་པ་ནི།
ཆོས་དབྱིངས་དགེ་བར་བྱས་ནས་ནི་དེ་ལ་བསྔོ་བའི་རྒྱུར་བྱེད་པ་མི་འཐད་དེ། བསྔོ་བས་གཞན་དུ་འགྱུར་ན་ཆོས་དབྱིངས་དེ་འདུས་བྱས་སུ་འགྱུར་ལ། མི་འགྱུར་ན་ཆོས་དབྱིངས་བསྔོ་རྒྱུར་བྱས་པའི་བསྔོ་བ་དེ་དོན་མེད་པར་འགྱུར་རོ། ། ཆོས་དབྱིངས་བསྔོ་བས་བསྒྱུར་བ་ཡང་མི་འཐད་དེ། མདོ་སྡེ་རྣམས་ལས་ཆོས་ཀྱི་དབྱིངས་འགྱུར་བ་མེད་པ་ཡིན་ཞེས་གསུངས་པའི་ཕྱིར། ལུང་ནི་སྔར་བཤད་ཟིན་པའི་ཕྱིར། ཡང་མི་སྤྲོའོ། ། མདོ་ལས་གསུངས་པར་མ་ཟད། རྩ་བ་ཤེས་རབ་ཉིད་ལས་ཀྱང་ཆོས་ཉིད་འགྱུར་མེད་དུ་བཤད་དེ། རང་བཞིན་དེ་འགྱུར་མེད་དུ་བཤད་པའི་ཕྱིར་ཏེ།
རང་བཞིན་དེ་ཁྱད་པར་གསུམ་ལྡན་དུ་བཤད་པའི་ཕྱིར། ཁྱད་པར་གསུམ་ནི། ངོ་བོ་ཉིད་རྐྱེན་གྱིས་མ་བཅོས་པ། རྣམ་འཇོག་གཞན་ལ་མི་ལྟོས་པ། རང་བཞིན་གཞན་དུ་མི་འགྱུར་བའོ། ། དང་པོ་ནི། རང་བཞིན་རྒྱུ་དང་རྐྱེན་ལས་ནི། ། འབྱུང་བར་རིགས་པ་མ་ཡིན་ནོ། ། རྒྱུ་དང་རྐྱེན་ལས་བྱུང་བ་ཡི། ། རང་བཞིན་བྱས་པ་ཅན་དུ་འགྱུར། །
རང་བཞིན་བྱས་པ་ཅན་ཞེས་བྱར། ། ཇི་ལྟ་བུར་ན་རུང་བར་འགྱུར། ། རང་བཞིན་དང་ནི་བཅོས་མིན་དང་། ། ཞེས་སོ། ། དེ་ཡང་དཔེར་ན་འཇིག་རྟེན་ན་ཚ་བ་མེའི་རང་བཞིན་ཡིན་པའི་རྒྱུ་མཚན་གྱིས། མེའི་ཚ་བ་དེ་གསར་དུ་བཅོས་པ་མ་ཡིན་ལ། ཆུའི་ཚ་བ་གསར་དུ་བཅོས་པ་ཡིན་པ་བཞིན་ནོ། ། གཉིས་པ་ནི། གཞན་ལ་ལྟོས་པ་མེད་པ་ཡིན། ། ཞེས་གསུངས་ལ།
དེ་ནི་དཔེར་ན་ཚ་བ་མེའི་རང་བཞིན་ཡིན་པའི་རྒྱུ་མཚན་གྱིས། མེའི་ཚ་བ་ཆུ་སོགས་གཞན་ལ་མི་ལྟོས་ལ། ཆུའི་ཚ་བ་ནི་མེ་སོགས་གཞན་ལ་ལྟོས་པ་བཞིན་ནོ། ། འདི་ཡང་འཇིག་རྟེན་ལ་གྲགས་པ་ཡིན་གྱི། དབུ་མ་པས་ནི་མེའི་ཚ་བ་ཡང་ལྟོས་གྲུབ་ཏུ་འདོད་པར་གསལ་ལོ། ། གསུམ་པ་ནི། གཞན་ཡང་རྩ་བ་ཤེས་རབ་དེ་ཉིད་ལས། གལ་ཏེ་རང་བཞིན་གྱིས་ཡོད་ན། ། དེ་ནི་མེད་ཉིད་མི་འགྱུར་རོ། ། རང་བཞིན་གཞན་དུ་འགྱུར་བ་ནི། །
ནམ་ཡང་འཐད་པར་མི་འགྱུར་རོ། ། ཞེས་གསུངས་པའི་ཕྱིར། དེ་ལ་སོགས་པའི་ལུང་དང་རིགས་པ་རྣམས་ཀྱིས་ཆོས་ཀྱི་དབྱིངས་དེ་བསྔོ་རྒྱུའི་དགེ་རྩ་མ་ཡིན་པར་གསུངས་ཏེ། ཆོས་དབྱིངས་དེ་འགྱུར་མེད་དུ་གསུངས་པའི་ཕྱིར་རོ། ། གཉིས་པ། ཆོས་དབྱིངས་དགེ་བ་མ་ཡིན་ཡང་བྱང་ཆུབ་སེམས་དཔའི་བློ་སྦྱོང་ལ་བསྔོས་ཀྱང་ཉེས་པ་མེད་པའི་ལན་དགག་པ་ལ། འདོད་པ་བརྗོད་པ་དང་། དེ་དགག་པ་གཉིས། དང་པོ་ནི། གལ་ཏེ་ཆོས་ཉིད་དེ་བཞིན་ཉིད་དེ་བསྔོ་བར་བྱ་རྒྱུའི་དགེ་བ་མ་ཡིན་མོད།
བྱང་ཆུབ་སེམས་དཔའི་བློ་སྦྱོང་ཙམ་ལ་ཆོས་དབྱིངས་དེ་བསྔོ་རྒྱུའི་དགེ་རྩར་བྱས་ནས་བསྔོས་ཀྱང་ཉེས་པ་མེད་དོ་སྙམ་ན། གཉིས་པ་ལ། སྤྱིར་བསྟན་པ་དང་། རྒྱས་པར་བཤད་པའོ། ། དང་པོ་ནི། མ་ཡིན་ཏེ། དེ་བསྔོ་རྒྱུར་བྱས་པ་འདི་ལ་ཉེས་པ་ཡོད་པའི་ཕྱིར། དེ་ལྟར་བྱས་པ་ལ་མཚན་མར་དམིགས་པའི་འདུ་ཤེས་ཡོད་པའི་ཕྱིར་ཏེ། མཚན་མར་དམིགས་པའི་འདུ་ཤེས་ཀྱིས་བསྔོ་བ་དུག་དང་བཅས་པར་འགྱུར་བའི་ཕྱིར། དེས་ན་བཤད་མ་ཐག་པ་འདི་འདྲའི་བསྔོ་བ་བྱས་པར་གྱུར་ན།
ཆེད་དུ་བྱ་བ་དང་བསྔོ་བ་མ་ནོར་བའི་བསྔོ་བ་གཞན་ཐམས་ཅད་ཀྱང་འཇིག་པར་འགྱུར་ཏེ། དཔེར་ན་སྦལ་པ་རྨ་ཅན་གཅིག་སྦལ་པ་གཞན་དང་ལྷན་ཅིག་ཏུ་སྦལ་དོང་ཏུ་ཞུགས་ན། སྦལ་པ་གཞན་རྨས་ཤིང་རུལ་ནས་འཆི་བ་ཇི་བཞིན་ནོ། ། གཉིས་པ་ལ། བློ་སྦྱོང་གི་བསྔོ་བ་ངོས་བཟུང་། ཆོས་ཉིད་བསྔོ་རྒྱུར་བྱེད་ན་བྱང་ཆུབ་སེམས་དཔའི་བློ་སྦྱོང་དུ་ཡང་མི་རུང་བར་བསྟན་པའོ། ། དང་པོ་ནི། ཆོས་ཉིད་སྤྲོས་བྲལ་གྱི་ངང་ནས་ནི་རྨི་ལམ་དང་། སྒྱུ་མ་ལྟ་བུའི་དགེ་བ་ཇི་སྙེད་བྱས་པ་རྣམས་གནས་ཀྱི་སྒོ་ནས་འགྲུབ་པའམ། གལ་ཏེ་གནས་མིན་གྱི་སྒོ་ནས་མི་འགྲུབ་ཀྱང་རུང་སྟེ།
འགྲོ་བ་ལ་ཕན་བདེའི་དོན་དུ་བསྔོ་བར་བྱེད་ན་བྱང་ཆུབ་སེམས་དཔའི་བློ་སྦྱོང་ལ་མཁས་པའི་བློ་སྦྱོང་ཡིན་ནོ། ། གཉིས་པ་ལ། ལུང་དང་འགལ་བས་དེར་མི་རུང་བར་བསྟན། རིགས་པ་དང་འགལ་བས་དེར་མི་རུང་བར་བསྟན། ཁས་བླངས་དང་འགལ་བས་དེར་མི་རུང་བར་བསྟན་པའོ། ། དང་པོ་ནི། ཆོས་ཉིད་བསྔོ་རྒྱུར་བྱེད་ན་ནི་བྱང་ཆུབ་སེམས་དཔའི་བློ་སྦྱོང་དུ་ཡང་མི་རུང་སྟེ། དེའི་རྒྱུ་མཚན་འདི་ལྟར་ཡིན་ཏེ། ཆོས་དབྱིངས་དེ་སྤྲོས་པ་ཐམས་ཅད་དང་བྲལ་བ་ལ་བསྔོ་རྒྱུའི་དགེ་བར་བྱེད་ན། དམིགས་པ་དང་བཅས་པར་འགྱུར་བའི་ཕྱིར་རོ། །
ཁྱབ་སྟེ་དམིགས་པ་དང་བཅས་པའི་འདུ་ཤེས་ཀྱིས་བསྔོ་བ་དེ་དུག་དང་བཅས་པར་གསུངས་པའི་ཕྱིར་རོ། ། ཇི་ལྟར་གསུངས་ན། མདོ་སྡུད་པ་ལས། དཔེར་ན་དུག་དང་འདྲེས་པའི་ཁ་ཟས་བཟང་ཟ་བ། ། དཀར་པོའི་ཆོས་ལ་དམིགས་པའང་དེ་འདྲར་རྒྱལ་བས་གསུངས། ། ཞེས་དང་། གཞན་ཡང་། མངོན་རྟོགས་རྒྱན་གྱི་བསྔོ་བ་སྨོན་ལམ་གྱི་སྐབས་ལས་ཀྱང་། ཡོངས་སུ་བསྔོ་བ་ཁྱད་པར་ཅན། ། དེ་ཡི་བྱེད་པ་མཆོག་ཡིན་ནོ། །
དེ་ནི་དམིགས་མེད་རྣམ་པ་ཅན། ། ཕྱིན་ཅི་མ་ལོག་མཚན་ཉིད་དོ། ། ཞེས་པས་ཀྱང་། འཁོར་གསུམ་མི་དམིགས་པས་ཟིན་དགོས་པར་གསུངས་ལ། དེ་བཞིན་མདོ་རྒྱུད་ཐམས་ཅད་ལས་མཐུན་པར་གསུངས་ཏེ། བརྒྱད་སྟོང་པ་ལས། དཔེར་ན་ཁ་ཟས་དུག་དང་བཅས་པ་དེ་བཞིན་དུ། དམིགས་པའི་འདུ་ཤེས་ཅན་ལ་ཡོངས་སུ་བསྔོ་བ་མེད་དོ། ། ཞེས་དང་། རྒྱུད་ལས།
རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། མི་རྟོག་ཏིང་འཛིན་ལ་གནས་ན། ། མཁའ་བཞིན་དྲི་མ་མེད་པར་འགྱུར། ། ཞེས་གསུངས་པའི་ཕྱིར། གཉིས་པ་ནི། ཕྱག་རྒྱ་བ་གང་དག་དམིགས་པ་མེད་པའི་ཆོས་ཀྱི་དབྱིངས་སྤྲོས་བྲལ་ལ་ཡང་ཡོད་པ་ཡི་དགེ་བ་ཡིན་ཞེས་བྱ་བར་དམིགས་པར་བྱེད་ན། དེ་ཡིས་ཆོས་ཅན་སྤྲོས་བཅས་གཞན་དག་ལ་དམིགས་པར་འགྱུར་བ་ལྟ་ཅི་སྨོས་ཏེ། དཔེར་ན་བྱི་བས་སྣུམ་འཁུར་བརྒྱུས་པའི་དབྱུག་པ་ཟོས་པར་གྱུར་ན། སྣུམ་འཁུར་ཟོས་པ་སྨོས་ཅི་དགོས་པ་དང་མཚུངས་པའི་ཕྱིར།
གསུམ་པ་ནི། གཞན་ཡང་ཆོས་ཉིད་དེ་བཞིན་ཉིད་བསྔོ་བའི་ཡུལ་ཏེ་རྒྱུར་བྱེད་པ་དང་། ཆོས་ཉིད་མི་འགྱུར་བདེན་པའི་བྱིན་རླབས་དང་། །

ཞེས་ཟེར་བ་གོང་འོག་འགལ་བ་ཡིན་ཏེ། བསྔོ་རྒྱུའི་དགེ་རྩ་ཡིན་ན་བསྒྱུར་མི་ནུས་པར་འགལ་བའི་ཕྱིར་རོ། ། རྒྱུ་མཚན་དེས་ན་ལེགས་པར་སོམས་ལ་སྨྲོས་ཤིག་སྟེ། མ་བསམ་ན་བབ་ཅོལ་དུ་འགྱུར་བའི་ཉེས་པ་ཡོད་པའི་ཕྱིར་རོ། ། གཉིས་པ། དེའི་ཉེས་སྤོང་དུ་སེམས་ཅན་གྱི་ཁམས་དང་ཆོས་ཉིད་ཁྱད་པར་བདེ་གཤེགས་སྙིང་པོར་འདོད་པ་དགག་པ་ལ། སེམས་ཅན་གྱི་ཁམས་བདེ་གཤེགས་སྙིང་པོར་འདོད་པ་དགག་པ་དང་། སེམས་ཅན་གྱི་ཆོས་ཉིད་བདེ་གཤེགས་སྙིང་པོར་འདོད་པ་དགག་པའོ། ། དང་པོ་ལ། འདོད་པ་བརྗོད་པ་དང་། དེ་དགག་པ་གཉིས་ལས།
དང་པོ་ནི། བོད་ལ་ལ་བདེ་གཤེགས་སྙིང་པོའི་སྒྲ་གང་ལ་འཇུག་པའི་གཞི་དེ་ཆོས་དབྱིངས་ལ་མི་ཟེར་བར། སེམས་ཅན་རྣམས་ཁོ་ནའི་ཁམས་ལ་འདོད་དོ། ། གཉིས་པ། དེ་དགག་པ་ལ། བརྟག་པ་སྤྱིར་བསྟན་པ་དང་། ཁས་ལེན་སོ་སོར་དགག་པའོ། ། དང་པོ་ནི། སེམས་ཅན་གྱི་ཁམས་བདེ་གཤེགས་སྙིང་པོ་ཡིན་ན། ཁམས་དེ་དངོས་པོའམ་དངོས་མེད་དམ།
གཉིས་ཀ་མ་ཡིན་པའི་སྤྲོས་བྲལ་ཞིག་ཡིན་ཞེས་བརྟག་པར་བྱ་སྟེ། རྣམ་པ་གསུམ་པོ་དེ་ལས་གཞན་མི་སྲིད་པའི་ཕྱིར། གཉིས་པ་ལ། སེམས་ཅན་གྱི་ཁམས་དེ་དངོས་པོར་འདོད་པ་མི་འཐད། དངོས་མེད་ཡིན་ན་དགེ་བར་འགལ་བ། ཆོས་ཉིད་ཡིན་པ་སྤྱིར་འཐད་དུ་ཆུག་ཀྱང་ཡོད་དགེར་མི་འཐད་པའོ། ། དང་པོ་ནི། ཁམས་དེ་དངོས་པོ་ཡིན་ནོ་ཞེ་ན་བེམ་པོ་དང་རིག་པ་གང་རུང་དུ་ཐལ། དངོས་པོ་ཡིན་པའི་ཕྱིར། ཁྱབ་སྟེ།
དངོས་པོ་ལ་དེ་གཉིས་སུ་ཁ་ཚོན་ཆོད་པའི་ཕྱིར་རོ། ། སྐབས་འདིར་སྒ་གདོང་པ་གྲངས་ངེས་པ་ཁྱབ་པ་མི་འཛིན་པ་གསུང་རབ་སྤྱིའི་དགོངས་པ་ཡིན་ནོ། ། ཞེས་དང་། བོ་དོང་བ་པཎ་ཆེན་འཇིགས་མེད་གྲགས་པ་དང་། དར་ཊཱིཀ་པ་རྣམས་དངོས་པོ་ཙམ་པོས་མ་ངེས་སོ། ། ཞེས་ཟེར་མོད། དེ་དག་ནི་གཞན་སེལ་གྱི་གནད་མ་དགོངས་པས། ལྡོག་པའི་ཕུང་གསུམ་རྒྱུ་མཚན་དུ་བྱས་ནས། རྫས་ཀྱི་གྲངས་བཤིག་པ་ཡིན་མོད། དེ་ལྟར་ན་མདུན་གྱི་སྐྱེས་བུ་ལན་འདེབས་པའི་ལག་པ་ལ་ལག་པ་གཡས་གཡོན་གང་རུང་གིས་མ་ཁྱབ་པར་འགྱུར་ལ།
དེ་ལྟར་ན་མདུན་གྱི་སྐྱེས་བུ་ལན་འདེབས་པ་ལ་ལག་པ་གསུམ་ཡོད་པར་འགྱུར་རོ། ། དོན་འདི་ལ་དགོངས་ནས། མི་ཕམ་གཡག་གི་མཚན་ཅན་གྱིས། དངོས་པོ་ཙམ་པོ་དེ་རྟག་པ་ཡིན་ནོ་ཞེས་གསུངས་ལ། དེའང་རྟོག་ངོར་ཕུང་གསུམ་སྲིད་པ་མ་དགོངས་པ་ཡིན་ནོ། ། རྫས་ཀྱི་སྟེང་ནས་དེ་གཉིས་སུ་གྲངས་ངེས་ཏེ། ལྡན་མིན་འདུ་བྱེད་ནི་བརྟགས་ཡོད་ཡིན་པའི་ཕྱིར་རོ། ། བེམ་པོ་ཡིན་ནོ་ཞེ་ན། བེམ་པོ་སེམས་ཅན་གྱི་ཁམས་སུ་འདོད་པ་མི་འཐད་དེ། དེ་ལྟ་ཉིད་དུ་འདོད་པ་ནི་མུ་སྟེགས་བྱེ་བྲག་པ་སོགས་འགའི་ལུགས་ཡིན་གྱི་སངས་རྒྱས་པ་ལ་དེ་ལྟར་འདོད་པ་མེད་པའི་ཕྱིར་རོ། །
དེ་ཡང་བྱེ་བྲག་པའི་གཞུང་ལས། གཞན་དག་ཀྱང་ནི་འདིར་བརྟག་སྟེ། ། འདོད་དང་སྡང་སོགས་ཡོན་ཏན་ཅན། ། རྟེན་དང་ཀུན་འཇུག་ཟད་བྱེད་པ། ། རང་ཉིད་བེམ་པོའི་ངོ་བོར་འདོད། ། ཅེས་བདག་དེ་ཆོས་དགུ་ལྡན་བེམ་པོ་ཞིག་ལ་འདོད་ལ། རྒྱང་འཕེན་པ་ས་ལ་ཤེས་པ་ཡོད་པར་འདོད། གཅེར་བུ་པ་ཤིང་སེམས་ལྡན་དུ་འདོད་པ་རྣམས་ལ་དགོངས་སོ། ། ཡང་རྣམ་བཤད་མཛད་པ་བསམ་ཡས་པ། བདག་བེམ་པོར་འདོད་པའི་མུ་སྟེགས་བྱེད་ཡོད་པར་བཤད་ཀྱང་།
བེམ་པོ་སེམས་ཅན་གྱི་ཁམས་སུ་བཤད་པ་མ་མཐོང་ངོ་། ། ཞེས་གསུངས་མོད། འདིར་བདག་དང་སེམས་ཅན་མིང་གི་རྣམ་གྲངས་ཡིན་པའི་དབང་དུ་མཛད་དོ། ། རིག་པ་ཡིན་ནོ་ཞེ་ན། རྣམ་ཤེས་ཚོགས་བརྒྱད་གང་རུང་དུ་ཐལ། ཆོས་དབྱིངས་མ་ཡིན་པའི་རིག་པ་ཡིན་པའི་ཕྱིར། ཁྱབ་སྟེ། ཆོས་ཉིད་མ་ཡིན་པའི་རིག་པ་ལ་ཚོགས་བརྒྱད་འཁོར་བཅས་གང་རུང་ལས་འདའ་བ་མེད་པའི་ཕྱིར་རོ། ། འདོད་མི་ནུས་ཏེ། རྣམ་ཤེས་ཚོགས་བརྒྱད་ནི་འདུས་བྱས་ཡིན་པའི་ཕྱིར།
བདེ་གཤེགས་སྙིང་པོར་མི་འཐད་དོ་སྟེ་དེར་འགལ་བའི་ཕྱིར་ཏེ། དེ་བཞིན་གཤེགས་པའི་སྙིང་པོའི་མདོ་ལས། བདེ་བར་གཤེགས་པའི་སྙིང་པོ་ནི་འདུས་མ་བྱས་སུ་གསུངས་པའི་ཕྱིར་རོ། ། སྐབས་འདིར་གོ་ཊཱིཀ་ལས། ཤེས་པ་ཡིན་ན་རྣམ་ཤེས་ཚོགས་བརྒྱད་དང་། སེམས་བྱུང་གང་རུང་ཡིན་དགོས་སོ་ཞེས་ཟེར་བ་ནི། རྣམ་ཤེས་དང་ཡེ་ཤེས་ཤན་མ་ཕྱེད་པའི་གཏམ་ཡིན་པས་མི་འཐད་དེ། མདོ་ལས། རྣམ་ཤེས་ལ་མི་རྟོན་ཡེ་ཤེས་ལ་རྟོན་པར་གསུངས་པ་དང་འགལ་བའི་ཕྱིར་དང་། ཐུབ་པ་དགོངས་གསལ་དུ།
སངས་རྒྱས་ཀྱི་ས་ན་ཡེ་ཤེས་ཡོད་མེད་དཔྱད་པའི་སྐབས་ན། ཡེ་ཤེས་དེ་སེམས་བྱུང་ལ་འཆད་ན། སངས་རྒྱས་ཀྱི་ས་ན་དེ་མེད་དེ། འཁྲུལ་པ་ཟད་པའི་ཕྱིར་རོ། ། ཞེས་གསུངས་པ་དང་འགལ་བ་དང་། ཡང་བླ་མ་ཙོང་ཁ་པས། རྣམ་ཤེས་དང་ཡེ་ཤེས་ལ་ཁྱད་པར་འབྱེད་པ་ནི་རྨོངས་པ་མཚར་སྐྱེད་ཡིན་ནོ། ། ཞེས་ཟེར་བ་དེའི་རྗེས་སུ་འབྲང་བར་ཟད་དོ། ། གཞན་ཡང་གཙོ་བོ་སེམས་གནས་གྱུར་པའི་ཡེ་ཤེས་དེ་གཙོ་བོ་སེམས་སུ་ཁས་ལེན་ན། ཉོན་ཡིད་གནས་གྱུར་པའི་ཡེ་ཤེས་དེ་ཡང་ཉོན་ཡིད་དུ་ཐལ་བར་འགྱུར་རོ། །
མདོ་འགའ་ལས། བདེ་གཤེགས་སྙིང་པོས་འགྲོ་ཀུན་ཡོངས་ལ་ཁྱབ། ། དྲི་མ་མེད་པའི་ཡིད་ལ་རབ་ཏུ་བརྟེན། ། ཞེས་ཟག་མེད་ཀྱི་སེམས་རྒྱུད་ཅེས་གསུངས་པ་དེ་ཅི་ཞེ་ན། དེ་ནི་ཀུན་གཞིའི་རྣམ་ཤེས་ཀྱི་སྟེང་གི་གསལ་རིག་གི་ཆ་ཉིད་ལ་དགོངས་པ་ཡིན་ལ། དེ་ཀུན་གཞིའི་རྣམ་ཤེས་ནི་མ་ཡིན་ཏེ། གལ་ཏེ་ཡིན་ན་ཀུན་གཞི་རྣམ་ཤེས་དེ་ནི་མ་སྒྲིབ་ལུང་མ་བསྟན་ཡིན་པའི་ཕྱིར། དེ་ལ་དགེ་བའི་ཐ་སྙད་མེད་དགོས་ལ། ཟག་མེད་ཀྱི་སེམས་རྒྱུད་ཇི་སྲིད་ཁས་ལེན་པ་དེ་སྲིད་དུ། དོན་དམ་པའི་དགེ་བར་ཁས་ལེན་དགོས་པའི་ཕྱིར་རོ། །
འདིར་རྣམ་བཤད་མཛད་པ་སྔ་མ་རྣམས་ཀྱིས། ཀུན་གཞིའི་སྟེང་གི་གསལ་རིག་གི་ཆ་དེ་ཀུན་གཞིའི་རྣམ་ཤེས་སུ་འཆད་པ་ནི་མི་འཐད་དེ། དེ་ལ་ནི་ཟག་པ་མེད་པའི་ས་བོན་དང་། རང་བཞིན་གནས་རིགས་དང་། སེམས་རང་བཞིན་གྱིས་འོད་གསལ་བ་དང་། ཀུན་གཞིའི་རྒྱུ་རྒྱུད་དང་། སེམས་ཀྱི་རྡོ་རྗེ་ཞེས་དགོངས་འགྲེལ་གྱི་འགྲེལ་པ་དང་། མཁའ་འགྲོ་རྒྱ་མཚོའི་འགྲེལ་པར། ཀུན་གཞིའི་ཡེ་ཤེས་ལ་སོགས་པའི་མིང་གིས་གསུངས་པའི་ཕྱིར་རོ། ། ཡང་ཐེག་པ་ཆེན་པོ་བསྡུས་པ་ལས་ཐོས་པའི་བག་ཆགས་ཞེས་གསུངས་པ་དེ་ཡང་།
འདི་ལ་འཆད་དགོས་ཏེ། བཤད་སྦྱར་ལས། སངས་རྒྱས་རྣམས་ཀྱི་བྱང་ཆུབ་ལ་བརྟེན་ནས་ཞེས་བྱ་བ་ནི། ཡེ་ཤེས་དྲི་མ་མེད་ཅིང་ཐོགས་པ་མེད་པ་སྟེ། མདོ་ལ་སོགས་པ་བསྟན་པའི་ཆོས་ཐོས་པའི་བག་ཆགས་ཀྱི་གནས། ཀུན་གཞིའི་རྣམ་པར་ཤེས་པ་ནི་མ་ཡིན་གྱི། དེ་དང་ལྷན་ཅིག་ཏུ་ནི་འཇུག་གོ ། ཞེས་དང་། ཡང་ཀུན་གཞིའི་རྣམ་པར་ཤེས་པ་བཞིན་དུ་ས་བོན་ཏེ། ཞེས་པའི་འགྲེལ་པར།
ཇི་ལྟར་ཀུན་གཞིའི་རྣམ་པར་ཤེས་པ་འདི་ཀུན་ནས་ཉོན་མོངས་པའི་ཆོས་རྣམས་ཀྱི་རྒྱུ་ཡིན་པ་དེ་བཞིན་དུ། གནས་འདི་ཡང་རྣམ་པར་བྱང་བའི་ཆོས་རྣམས་ཀྱི་རྒྱུ་ཡིན་ནོ། ། ཞེས་གསུངས་པ་དང་། རྒྱུད་བླ་མར། ལུས་ཅན་ལ་ཡོད་ཟག་པ་མེད་པའི་ཤེས་པ་སྦྲང་མའི་རྩི་དང་འདྲ། ། ཞེས་གསུངས་པ་རྣམས་དོན་གཅིག་གོ ། ཐོས་ཆུང་རྣམས་ཀྱིས་ནི་འདི་དག་མ་མཐོང་བར། ཀུན་གཞིའི་ཡེ་ཤེས་ཀྱི་ཐ་སྙད་གསུང་རབ་ལས་མ་བཤད་དོ། ། ཞེས་ཐེག་པ་ཆེན་པོའི་ཆོས་ཀྱི་རྩ་བ་སྤོང་བར་བྱེད་དོ། ། ད་ནི་དཀྱུས་མ་བཤད་པར་བྱ་སྟེ།
འོན་ཏེ་ཟག་མེད་ཀྱི་སེམས་རྒྱུད་ཅེས་པ་ཆོས་ཉིད་ཀྱང་མ་ཡིན་ལ། རྣམ་ཤེས་ཚོགས་བརྒྱད་ལས་གཞན་པའི་ཤེས་པ་གཅིག་ཡོད་ན། དེའི་ཚེ་རྣམ་ཤེས་ཚོགས་དགུར་ཐལ་བར་འགྱུར་རོ། ། དེས་ན་ཆོས་ཉིད་ཀྱི་ཤེས་པ་ཡང་མ་ཡིན། ཚོགས་བརྒྱད་ལས་གཞན་པ་ཡང་ཡིན་པའི་ཟག་མེད་ཀྱི་སེམས་རྒྱུད་ཅེས་པ་མི་འཐད་དོ། ། འདིར་ཁ་ཅིག ། ཚོགས་བརྒྱད་དུ་མ་འདུས་པའི་ཤེས་པ་ཁས་བླངས་ན། གཞུང་གི་དངོས་བསྟན་དང་འགལ་ལོ་ཞེ་ན། འོ་ན་ཁྱོད་ཀྱིས་ཀྱང་སེམས་བྱུང་རྣམས་ཚོགས་བརྒྱད་དུ་མ་འདུས་པར་ཁས་བླངས་པས། སེམས་བྱུང་རྣམས་ཆོས་ཅན།
ཚོགས་བརྒྱད་གང་རུང་དུ་ཐལ། ཤེས་པ་ཡིན་པའི་ཕྱིར་རོ། ། གསུམ་ཆར་ཁས་བླངས་སོ། ། གཉིས་པ། དངོས་མེད་ཡིན་ན་དགེ་བར་འགལ་བ་ནི། གལ་ཏེ་ཁམས་དེ་དངོས་མེད་ཡིན་ནོ་ཞེ་ན། འོ་ན་དེ་ཆོས་ཅན། ཁྱོད་ལ་དགེ་བ་དང་སྡིག་པའི་ཐ་སྙད་འཐད་པ་མ་ཡིན་ཏེ། དོན་བྱེད་པའི་ནུས་པ་མེད་པའི་ཕྱིར་རོ། ། གསུམ་པ།
ཆོས་ཉིད་ཡིན་པ་འཐད་དུ་ཆུག་ཀྱང་ཡོད་དགེར་མི་འཐད་པ་ནི། གལ་ཏེ་ཁམས་དེ་སྤྲོས་བྲལ་ཡིན་ནོ་ཞེ་ན། སྔར་གོང་དུ་བཤད་པའི་ཆོས་ཀྱི་དབྱིངས་ལས་འདའ་བ་མེད་མོད། དེ་ལྟ་ཡིན་ན་ཆོས་ཀྱི་དབྱིངས་ཡིན་པས་ཁམས་དེ་ཡོད་དགེར་མི་འཐད་དེ། ཆོས་དབྱིངས་ལ་དགེ་བ་དང་སྡིག་པའི་ཐ་སྙད་མེད་པར་བཤད་ཟིན་པའི་ཕྱིར་རོ། ། ཞེས་སྐབས་དོན་རྫོགས་པའི་ཚིག་གོ ། གཉིས་པ། སེམས་ཅན་གྱི་ཆོས་ཉིད་བདེ་གཤེགས་སྙིང་པོར་འདོད་པ་དགག་པ་ལ་འདོད་པ་བརྗོད་པ་དང་། དེ་སུན་དབྱུང་བ་གཉིས། དང་པོ་ནི།
གལ་ཏེ་བེམ་པོའི་ཆོས་ཀྱི་དབྱིངས་བདེ་གཤེགས་སྙིང་པོ་མ་ཡིན་ཡང་། སེམས་ཅན་རྣམས་ཁོ་ནའི་ཆོས་ཀྱི་དབྱིངས་བདེ་གཤེགས་སྙིང་པོ་ཡིན་ནོ་སྙམ་ན། གཉིས་པ་ལ། སེམས་ཅན་དང་སེམས་ཅན་མ་ཡིན་པའི་ཆོས་དབྱིངས་ལ་སྙིང་པོ་ཡིན་མིན་གྱི་དབྱེ་བ་མི་རུང་བས་དགག ། དེ་ལྟ་ན་སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་གསུངས་པ་དང་འགལ་བ་སྤང་བའོ། ། དང་པོ་ནི། འཐད་པ་མ་ཡིན་ཏེ། ཆོས་ཀྱི་དབྱིངས་ཀྱི་རང་གི་ངོ་བོ་རང་བཞིན་རྣམ་དག་དེ་ལ་ནི། དབྱེ་བ་མེད་པར་རྒྱལ་བས་མདོ་ལས་གསུངས་པའི་ཕྱིར་རོ། ། ཇི་ལྟར་གསུངས་ན།
བརྒྱད་སྟོང་པ་ལས། རིགས་ཀྱི་བུ་ཆོས་འདི་དག་གི་དེ་བཞིན་ཉིད་གང་ཡིན་པ་དང་། དེ་བཞིན་གཤེགས་པའི་དེ་བཞིན་ཉིད་གང་ཡིན་པ་འདི་ནི་དེ་བཞིན་ཉིད་གཅིག་པས་ཏེ། རིགས་ཀྱི་བུ་དེ་བཞིན་ཉིད་ལ་དབྱེར་མེད་དོ། ། ཞེས་གསུངས་སོ། ། ལུང་དུ་མ་ཟད་རིགས་པས་ཀྱང་ནི་ཆོས་དབྱིངས་ལ་དབྱེ་བ་མེད་པ་འདི་འགྲུབ་བོ་སྟེ། ཆོས་དབྱིངས་ཀྱི་ངོ་བོ་སྤྲོས་བྲལ་ནམ་མཁའ་ལྟ་བུ་ལ་སྙིང་པོ་ཡིན་མིན་གྱི་དབྱེ་བ་མི་འཐད་པའི་ཕྱིར་རོ། ། འདི་ནི་རང་སྟོང་མེད་དགག་གི་དབང་དུ་བྱས་སོ། ། གཉིས་པ་ལ། སྙིང་པོའི་དགོངས་གཞི་སྤྲོས་བྲལ་ཡིན་པའི་རྒྱུ་མཚན་གྱིས་དེ་ལྟར་གསུངས་པ་རིགས་པས་སྒྲུབ།
དེ་ཉིད་མགོན་པོ་ཀླུ་སྒྲུབ་ཀྱི་ལུང་གིས་སྒྲུབ། ལུང་རིགས་དེ་གཉིས་ལ་བརྟེན་ནས་རྒྱུད་བླ་མར། རིགས་ལ་དགོངས་ནས་བདེ་གཤེགས་སྙིང་པོ་སེམས་ཅན་ཐམས་ཅད་ལ་ཡོད་པར་གསུངས་པའི་དགོངས་པ་དང་གྲུབ་པའོ། ། དང་པོ་ནི། དེས་ན་དེ་བཞིན་གཤེགས་པའི་སྙིང་པོ་དེ་དོན་དམ་པར་སྤྲོས་བྲལ་ཡིན་པའི་ཕྱིར་ན། ཐ་སྙད་དུ་སེམས་ཅན་རྣམས་ལ་སངས་རྒྱས་དང་འཁོར་བ་གཉིས་ཀ་འབྱུང་བ་འཐད་དེ། དོན་དམ་པར་སྤྲོས་པ་དང་བྲལ་བ་ལ། ཐ་སྙད་དུ་ལམ་སྒོམ་ན་སངས་རྒྱས་དང་། ལམ་མ་སྒོམ་ན་འཁོར་བ་འབྱུང་བ་ལ་དགོངས་ནས། སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་གསུངས་ཞེས་པའོ། །
གཉིས་པ་ནི། འཕགས་པ་ཀླུ་སྒྲུབ་སྐྱོབ་པ་ཉིད་ཀྱིས། རྩ་བ་ཤེས་རབ་ཀྱི་རབ་བྱེད་ཉེར་བཞི་པ་ལས། གང་ལ་སྟོང་པ་ཉིད་རུང་བ། ། དེ་ལ་ཐམས་ཅད་རུང་བ་ཡིན། ། གང་ལ་སྟོང་ཉིད་མི་རུང་བ། ། དེ་ལ་ཐམས་ཅད་རུང་མ་ཡིན། ། ཞེས་གསུངས་པའང་དོན་འདི་ལ་དགོངས་པ་ཡིན་པའི་ཕྱིར། དེ་ཉིད་ལས། གལ་ཏེ་འདི་ཀུན་མི་སྟོང་ན། །
འབྱུང་བ་མེད་ཅིང་འཇིག་པ་མེད། ། འཕགས་པའི་བདེན་པ་བཞི་པོ་དག ། ཁྱོད་ལ་མེད་པར་ཐལ་བར་འགྱུར། ། ཞེས་ཀྱང་གསུངས་སོ། ། ངེས་འབྱུང་སྒྲུབ་པའི་སྐབས་ཀྱི་མདོ་ལས། གཟུགས་རྟག་ཅིང་བརྟན་ལ་མི་འགྱུར་བའི་ཆོས་ཅན་གྱི་དངོས་པོ་ཞིག་ཡིན་ན། ཐེག་པ་ཆེན་པོ་འདིས་ཀྱང་ལྷ་དང་། མི་དང་། ལྷ་མ་ཡིན་དུ་བཅས་པའི་འཇིག་རྟེན་ཟིལ་གྱིས་མནན་ཅིང་། འབྱུང་བར་མི་འགྱུར་ལ།
གཟུགས་མི་རྟག་ཅིང་མི་བརྟན་པ། དངོས་པོ་མེད་པ་དེའི་ཕྱིར། ཐེག་པ་ཆེན་པོ་འདིས་ཀྱང་ལྷ་དང་། མི་དང་། ལྷ་མ་ཡིན་དུ་བཅས་པའི་འཇིག་རྟེན་ཟིལ་གྱིས་མནན་ཅིང་འབྱུང་བ་ཡིན་ནོ། ། ཞེས་པ་ཡང་དོན་དེ་ལ་དགོངས་སོ། ། གསུམ་པ་ལ། སེམས་རང་གནས་མྱང་འདས་ཀྱི་མིང་ཅན་བདེ་གཤེགས་སྙིང་པོ་ལ་སྙེག་པའི་རྒྱུ་མཚན་གྱིས་རིགས་དེ་བདེ་གཤེགས་སྙིང་པོའི་སྒྲུབ་བྱེད་དུ་འབྲེལ་བར་བསྟན། དེ་ཉིད་བརྒྱད་སྟོང་པར་དེ་བཞིན་གཤེགས་པ་རང་གི་སེམས་ལ་གནས་པར་གསུངས་པའི་ལུང་རིགས་ཀྱིས་འགྲུབ་པའོ། ། དང་པོ་ནི།
ཐེག་པ་ཆེན་པོ་རྒྱུད་བླ་མར་རིགས་ཡོད་པ་ལ་དགོངས་ནས། བདེ་བར་གཤེགས་པའི་ཁམས་ཀྱིས་སེམས་ཅན་ཐམས་ཅད་ལ་ཁྱབ་པའི་སྒྲུབ་བྱེད་དུ། ཁམས་ཀྱི་བྱེད་ལས་འཆད་པ་ན། ། གལ་ཏེ་སངས་རྒྱས་ཁམས་མེད་ན། ། སྡུག་ལ་སྐྱོ་བར་མི་འགྱུར་ཞིང་། ། མྱ་ངན་འདས་ལ་འདོད་པ་དང་། ། དོན་གཉེར་སྨོན་པའང་མེད་པར་འགྱུར། ། ཞེས་གསུངས་པ་ཡང་། སེམས་ཅན་ལ་རིགས་ཡོད་པ་འདི་ཉིད་ལ་དགོངས་པ་ཡིན་པའི་ཕྱིར་རོ། ། མེའི་སྒྲུབ་བྱེད་དེ་རང་བཞིན་ཚ་བ་ཡིན་པ་ལྟར།
རིགས་དེ་བདེ་གཤེགས་ཁམས་ཀྱི་སྒྲུབ་བྱེད་དུ་འཐད་དེ། ཉེ་བར་ལེན་པའི་ཕུང་པོ་ལྔ་སྡུག་བསྔལ་ཡིན་ཞིང་། མྱ་ངན་འདས་པ་བདེ་བ་ཡིན་པས་ན། བྱ་ཚང་དུ་བསྙེག་པ་ལྟར་སེམས་ནི་རང་གནས་མྱང་འདས་ཀྱི་མིང་ཅན་བདེ་གཤེགས་སྙིང་པོ་ལ་བསྙེག་པའི་ཕྱིར་རོ། ། ཡང་བསམ་ཡས་པའི་ཊཱི་ཀར་གཞུང་འདི་དག་གི་དོན་ནི་ཤིན་ཏུ་ཤེས་པར་དཀའ་འོ་ཞེས་གསུངས་ལ། ལེགས་བཤད་གསེར་གྱི་ཐུར་མར་གཞུང་འདི་དག་གི་ངག་དོན་འདི་ལྟར་གསུངས་ཏེ། ཁམས་དེ་སངས་རྒྱས་སྙིང་པོ་ཡི། ། དགོངས་གཞིར་འཆད་པའི་སྒྲུབ་བྱེད་དུ། ། མྱ་ངན་འདས་པ་དོན་གཉེར་བ། ། ཁམས་ཀྱི་བྱེད་ལས་ཡིན་པར་བཤད། །
མེ་ཡི་རང་བཞིན་ཚ་བ་ལྟར། ། ཁམས་ཀྱི་རང་བཞིན་མི་གནས་པའི། ། མྱ་ངན་འདས་པ་ཡིན་པས་ན། ། ཁམས་དེ་སྙིང་པོའི་དགོངས་གཞིར་བཤད། ། ཅེས་གསུངས་སོ། ། མདོར་ན་སེམས་རང་བཞིན་འོད་གསལ་དེ། སངས་རྒྱས་ཀྱི་སྙིང་པོའི་དགོངས་གཞིར་འཆད་པའི་རྒྱུ་མཚན་ནི། དེ་མཐར་མི་གནས་པའི་མྱང་འདས་སུ་འགྲོ་བའམ་སྙེག་པའི་ཕྱིར། དེའི་ཤེས་བྱེད་མྱང་འདས་སེམས་ཀྱི་རང་བཞིན་དུ་འཇུག་ལ། སྡུག་བསྔལ་དེར་མི་འཇུག་པས་སོ། །
སྐབས་འདིར་གོ་ཊཱིཀ་ལས། སེམས་ཀྱི་རང་བཞིན་སྤྲོས་བྲལ་ཡོད་དེ། སྤྲོས་བྲལ་རྟོགས་པ་ལ་དོན་གཉེར་གྱི་བློ་སྐྱེ་ཞིང་། སྤྲོས་པ་ལ་སྐྱོ་བ་སྐྱེ་བའི་ཕྱིར། ཞེས་ཟེར་ལ། གཞན་དག་དེའི་ཁ་ཕྱིར་འབྲང་བར་བྱེད་དོ། ། འོ་ན་སེམས་ཀྱི་རང་བཞིན་སྤྲོས་བྲལ་དེ་སྤྲོས་བྲལ་ཡིན་ནམ་མ་ཡིན། ཡིན་ན་དེ་ཆོས་ཅན། ཆོས་དབྱིངས་ཡིན་པར་ཐལ། སྤྲོས་བྲལ་ཡིན་པའི་ཕྱིར།
ཁྱབ་པ་ནི། སྤྲོས་བྲལ་ཡིན་ན་སྔར་བཤད་པའི། ། ཆོས་ཀྱི་དབྱིངས་ལས་འདའ་བ་མེད། ། ཅེས་པའི་འབྲུ་སྣོན་དུ་ཁས་བླངས་སོ། ། འདོད་ན་དེ་ཆོས་ཅན། ཡོད་པ་མ་ཡིན་པར་ཐལ། ཆོས་དབྱིངས་ཡིན་པའི་ཕྱིར། གསུམ་ཆར་ཁས་བླངས། གཞན་ཡང་དེ་ཆོས་ཅན། འདུས་བྱས་ཡིན་པར་ཐལ།
དངོས་པོ་ཡིན་པའི་ཕྱིར། མ་གྲུབ་ན། དེར་ཐལ། ཡོད་པའི་ཕྱིར། གསུམ་ཆར་ཁས་བླངས་ཏེ། འདིའི་ཁྱབ་པ་ནི་གོང་དུ་ཡོད་པ་དང་། དངོས་པོ་དོན་གཅིག་ལ། དེ་ལ་འདུས་བྱས་ཀྱིས་ཁྱབ་པས་ན་ཆོས་དབྱིངས་ཡོད་པ་མ་ཡིན་པར་བསྟན་ནོ་ཞེས་མ་སྨྲས་སམ་ལེགས་པར་སོམས་ཤིག ། གཉིས་པ་ནི། སེམས་ཀྱི་རང་བཞིན་སྤྲོས་བྲལ་ཡིན་པའི་རྒྱུ་མཚན་གྱིས།
སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་གསུངས་པ་རིགས་པས་བསྒྲུབ་པ་འདིའི་དོན་རྒྱས་པ། བརྒྱད་སྟོང་པའི་འཕགས་པ་ཆོས་འཕགས་ཀྱི་ལེའུར་ལྟོས་ཤིག་སྟེ། དེ་ཉིད་ལས། རིགས་ཀྱི་བུ་སྟོང་པ་ཉིད་ལ་ནི་འོང་བའམ་འགྲོ་བ་མེད་དེ། སྟོང་པ་ཉིད་གང་ཡིན་པ་དེ་ནི་དེ་བཞིན་གཤེགས་པའོ། ། ཞེས་གསུངས་ལ། དེའི་དོན་སེམས་ཀྱི་རྒྱུད་ལ་རང་བཞིན་ཆོས་སྐུ་ཡོད་པས། དེ་བཞིན་གཤེགས་པ་ཐ་སྙད་དུ་འབྱུང་དུ་རུང་བ་ལ་དགོངས་སོ། ། གཉིས་པ། སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་གསུངས་པ་དགོངས་པ་ཅན་དུ་བསྟན་པའི་སྒོ་ནས་རྒྱུ་ལ་འབྲས་བུ་གནས་པ་དགག་པ་ལ།
དངོས་དང་། དེའི་ཤེས་བྱེད་ཀྱི་ལུང་དགོད་པའོ། ། དང་པོ་ནི། སྟོང་པ་ཉིད་རིགས་ལ་དགོངས་ནས་སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་གསུངས་ན། མདོ་ལས་དེ་ལྟར་གསུངས་པ་ལ་དགོས་པ་མེད་དོ་ཞེ་ན། དེ་ལྟ་ཡིན་པ་འོན་ཀྱང་། དཔལ་འཕྲེང་གི་མདོ་སོགས་མདོ་སྡེ་འགའ་ཞིག་དང་། ཐེག་པ་ཆེན་པོ་རྒྱུད་བླ་མར་མདོའི་དངོས་བསྟན་བཀོད་པ་དང་། དེ་རྗེ་བཙུན་གྱིས་དགོངས་པ་ཅན་དུ་གཏན་ལ་ཕབ་པ་གཉིས་ཡོད་པ་ལས། དང་པོའི་སྐབས་སུ་གོས་ངན་ཏེ་གོས་ཧྲུལ་གྱི་ནང་ན་རྒྱལ་བའི་སྐུ་རིན་པོ་ཆེ་ཡོད་པ་ལྟར་ཏེ།
དཔེ་དགུའི་སྒོ་ནས་སེམས་ཅན་རྣམས་ལ་སངས་རྒྱས་ཀྱི་སྙིང་པོ་ཡོད་པར་གསུངས་པ་ནི་དགོངས་པ་ཅན་ཡིན་པར་ཤེས་པར་བྱ་སྟེ། དགོངས་གཞི། དགོས་པ། དངོས་ལ་གནོད་བྱེད་གསུམ་ཚང་བའི་ཕྱིར་རོ། ། དེའི་དགོངས་གཞི་སྟོང་པ་ཉིད་ཡིན་ཏེ། ལང་ཀར་གཤེགས་པ་ལས། བློ་གྲོས་ཆེན་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི། སྟོང་པ་ཉིད་དང་། ཡང་དག་པའི་མཐའ་དང་། མྱ་ངན་ལས་འདས་པ་དང་།
མ་སྐྱེས་པ་དང་། མཚན་མ་མེད་པ་དང་། སྨོན་པ་མེད་པ་ལ་སོགས་པའི་ཚིག་གི་དོན་རྣམས་ལ། དེ་བཞིན་གཤེགས་པའི་སྙིང་པོ་བསྟན་པར་བྱས་ནས་ཞེས་གསུངས་པའི་ཕྱིར་རོ། ། དགོས་པ་སྐྱོན་ལྔ་སྤང་བའི་ཕྱིར་གསུངས་ཏེ། རྒྱུད་བླ་མར། སེམས་ཞུམ་སེམས་ཅན་དམན་ལ་བརྙས་པ་དང་། ། ཡང་དག་མི་འཛིན་ཡང་དག་ཆོས་ལ་སྐུར། ། བདག་ཆགས་ལྷག་པའི་སྐྱོན་ལྔ་གང་དག་ལ། ། ཡོད་པ་དེ་དག་དེ་སྤང་དོན་དུ་གསུངས། །
ཞེས་གསུངས་སོ། ། དངོས་ལ་གནོད་བྱེད་ཀྱི་ཚད་མ་ནི། དེ་འདྲའི་སངས་རྒྱས་ཀྱི་ཁམས་ཆོས་སྐུ་རྟག་བརྟན་ཞིག་སེམས་ཅན་གྱི་རྒྱུད་ལ་ཡོད་ན། མུ་སྟེགས་ཀྱིས་བདག་ཤེས་རིག་འཁོར་བའི་གནས་སྐབས་ན་མི་གསལ་བ་དང་། ཐར་པའི་གནས་སྐབས་ན་གསལ་བར་འདོད་པ་དང་མཚུངས་པ་དང་། མདོ་དེ་སྒྲ་ཇི་བཞིན་པར་ཁས་བླངས་ན་སྙིང་པོ་དེ་བདེན་པའི་དངོས་པོར་འགྱུར་བའི་ཕྱིར་དང་། དེ་ལྟ་ན་ངེས་པའི་དོན་གྱི་མདོ་སྡེ་ལས། ཆོས་རྣམས་ཐམས་ཅད་རང་བཞིན་མེད་པར་གསུངས་པ་དང་རྣམ་པ་ཀུན་ཏུ་འགལ་བའི་ཕྱིར་རོ། ། འོ་ན་ཁྱོད་ཀྱིས་སྐབས་གཞན་དུ་བདེན་དངོས་ཁས་བླངས་པ་མ་ཡིན་ནམ་ཞེ་ན། དེ་ནི་སྒོམ་པས་ཉམས་མྱོང་གི་ཚེ་ཡིན་ལ།
བདེན་པའི་དངོས་པོར་འགྱུར་ཕྱིར་དང་། ། ཞེས་པ་ནི། ལྟ་བས་སྤྲོས་པ་གཅོད་པའི་དབང་དུ་བྱས་སོ། ། སྔགས་ཀྱི་ཐེག་པར་སྒོམ་པས་ཉམས་མྱོང་གི་ཚེ། བདེན་གྲུབ་ཁས་ལེན་པ་ལ་ཤེས་བྱེད་ཀྱི་ལུང་མེད་དོ་ཞེས་ཟེར་མོད། དེ་ནི་རང་ཉིད་ཐོས་རྒྱ་ཆུང་བས་ལེན་པ་ཡིན་ཏེ། འོ་ན་ཇི་ལྟར་གསུང་ཞེ་ན། སྒྲོན་གསལ་གྱི་འགྲེལ་བཤད་སྐལ་ལྡན་གྲགས་པས་མཛད་པ་ལས། རང་བཞིན་གྱིས་གྲུབ་པ་ཞེས་བྱ་བ་ནི། ཆོས་ཀྱི་དབྱིངས་ཀྱི་ངོ་བོ་ཉིད་ཡིན་པས་སོ། །
ཞེས་གསུངས་སོ། ། དེས་ན་དོན་དམ་བདེན་པ་ཁས་བླངས་ནས། བདེན་གྲུབ་ཁས་མི་ལེན་པ་ནི། ཙོང་ཁ་པ་རྗེས་འབྲང་དང་བཅས་པའི་གསང་ཚིག་ཡིན་ཡང་། དེ་ལ་སྡང་བ་རྣམས་ཀྱང་དེའི་རྗེས་སུ་འབྲང་བ་ནི་བླུན་པོའི་རྣམ་ཐར་རོ། ། ཡང་ཐེག་པ་ཆེན་པོ་རྒྱུད་བླ་མར་སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་སྟོན་པའི་མདོ་དེ་དགོངས་པ་ཅན་དུ་བཤད་པ་མེད་དོ་ཞེ་ན། དེ་ཡང་ཁྱོད་ཀྱིས་ལེགས་པར་མ་བསླབས་པ་ཡིན་ནོ། ། དེ་ཇི་ལྟར་གསུང་ཞེ་ན། དེ་ལ་དགོངས་གཞི། དགོས་པ།
དངོས་ལ་གནོད་བྱེད་གསུམ་ལས། དང་པོ་ལ། དོན་རྣམ་པ་གསུམ་ལ་དགོངས་པ། རྣམ་དག་རྣམ་པ་བཅུ་ལ་དགོངས་པ། དོན་དགུ་ལ་དགོངས་པའི་ཚུལ་ལོ། ། དང་པོ་ནི། ཇི་སྐད་དུ། སེམས་ཅན་ཐམས་ཅད་ནི་དེ་བཞིན་གཤེགས་པའི་སྙིང་པོ་ཅན་ནོ། ། ཞེས་གསུངས་པ་དེ་ལ་དགོངས་པ་གང་ཡིན་ཞེ་ན། རྫོགས་སངས་སྐུ་ནི་འཕྲོ་ཕྱིར་དང་། །
དེ་བཞིན་ཉིད་དབྱེར་མེད་ཕྱིར་དང་། ། རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། ། ཞེས་གསུངས། དེའི་དོན་ནི། མདོ་ལས་སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་གསུངས་པའི་རྒྱུ་མཚན་ཡོད་དེ། རྫོགས་པའི་སངས་རྒྱས་ཀྱི་ཆོས་ཀྱི་སྐུ་འཕྲོ་བའི་ཕྱིར། དེ་འཕྲོར་རུང་སྟེ། སེམས་ཅན་གྱི་དེ་བཞིན་ཉིད་དང་། སངས་རྒྱས་ཀྱི་དེ་བཞིན་ཉིད་ལ་དབྱེ་བ་མེད་པའི་ཕྱིར།
དེ་ཡིན་ཏེ། དེ་ལ་སངས་རྒྱས་ཀྱི་རིགས་ཡོད་པའི་ཕྱིར་རོ། ། ཞེས་པའི་དོན་ཡིན་ཏེ། དེའི་འགྲེལ་པར་མདོ་དྲངས་པ་ལས། སངས་རྒྱས་ཡེ་ཤེས་སེམས་ཅན་ཚོགས་ཞུགས་ཕྱིར། ། རང་བཞིན་དྲི་མེད་དེ་ནི་གཉིས་མེད་དེ། ། སངས་རྒྱས་རིགས་ལ་དེ་འབྲས་ཉེར་བཏགས་ཕྱིར། ། འགྲོ་ཀུན་དེ་ཡི་སྙིང་པོ་ཅན་དུ་གསུངས། ། ཞེས་གསུངས་སོ། ། འདིར་ཆོས་སྐུ་འཕྲོ་བའི་དོན་ནི།
རྒྱུད་བླ་མར་ཆོས་ཀྱི་སྐུ་ལ། བསྟན་པ་ཆོས་སྐུ་དང་། རྟོགས་པ་ཆོས་སྐུ་གཉིས་གསུངས་ལ། དང་པོ་ནི། སངས་རྒྱས་ཀྱི་སའི་བཀའ་བརྒྱད་སྟོང་པ་ལྟ་བུ་ཡིན་ལ། དེའི་རིགས་འདྲ་སེམས་ཅན་གྱི་རྒྱུད་ལ་འབྱུང་དུ་རུང་བས་ཏེ། དེ་དང་ཉན་ཐོས་འཕགས་པའི་རྒྱུད་ཀྱི་བརྒྱད་སྟོང་པ་དེ་བཀའ་ཙམ་གྱི་ངོ་བོར་ཁྱད་པར་མེད་པ་བཞིན་ནོ། ། དེ་ལས་གཞན་དུ་སེམས་ཅན་གྱི་རྒྱུད་ལ་ཆོས་སྐུ་ཡོད་པའི་དོན་དུ་འཆད་ན། མ་གྲུབ་པ་སྒྲུབ་བྱེད་དུ་འགྱུར་རོ། ། ཡང་འགའ་ཞིག་དེ་བཞིན་གཤེགས་པའི་སྙིང་པོའི་ངོས་འཛིན་དྲི་བཅས་ཀྱི་སེམས་བདེན་སྟོང་ལ་བྱས་ནས་དེ་སེམས་ཅན་ལ་ཡོད་པར་བཤད་པས།
དགོས་པ་སྐྱོན་ལྔ་སྤོང་བ་ནི་མི་འཐད་དེ། སེམས་ཅན་ལ་སེམས་བདེན་སྟོང་ཡོད་པར་བཤད་པས། དེ་ལ་སྟོན་པ་བཞིན་དུ་གུས་པ་ཇི་ལྟར་འབྱུང་བསམ་དགོས་སོ། ། འོ་ན་རྒྱུད་བླར་དགོངས་གཞི་དང་། དགོས་པ་གཉིས་གསུངས་མོད། དངོས་ལ་གནོད་བྱེད་ཇི་ལྟར་གསུངས་ཞེ་ན། དེ་ནི་ཇི་སྐད་དུ། གང་ཕྱིར་དེ་ནི་ཆོས་སྐུ་དེ་ནི་དེ་བཞིན་གཤེགས། ། དེ་ནི་འཕགས་པའི་བདེན་པ་དོན་དམ་མྱ་ངན་འདས། ། དེ་ཕྱིར་ཉི་དང་ཟེར་བཞིན་ཡོན་ཏན་དབྱེར་མེད་པས། །
སངས་རྒྱས་ཉིད་ལས་མ་གཏོགས་མྱ་ངན་འདས་པ་མེད། ། ཅེས་པས། དམན་པའི་མྱང་འདས་དེ་གློ་བུར་རྣམ་དག་གི་མྱང་འདས་མ་ཡིན་པའི་ཤེས་བྱེད་དུ། སྟོབས་སོགས་ཡོན་ཏན་གྱི་ཆོས་དང་མི་ལྡན་པའི་ཕྱིར། ཞེས་པ་ཡིན་ལ། གཞུང་འདིས་ཆོས་སྐུ་དང་། གློ་བུར་རྣམ་དག་གི་མྱང་འདས་དང་། བདེ་གཤེགས་སྙིང་པོ་རྣམས་དོན་གཅིག་པར་བཤད་པའི་ཕྱིར་རོ། ། དེར་མ་ཟད་མྱ་ངན་ལས་འདས་པའི་མདོ་སྡེ་ལས་ཀྱང་། སྙིང་པོའི་མདོ་དགོངས་པ་ཅན་དུ་གསུངས་ཏེ།
ཇི་སྐད་དུ། དེ་ལ་སེམས་ཅན་ཐམས་ཅད་མ་འོངས་པའི་དུས་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡོད་པའི་ཕྱིར་སངས་རྒྱས་ཀྱི་རང་བཞིན་ཞེས་བྱའོ། ། ཞེས་དང་། སེམས་ཅན་ལ་ད་ལྟར་ཀུན་ནས་ཉོན་མོངས་པ་རྣམས་ཡོད་པ་དེའི་ཕྱིར། ད་ལྟ་མཚན་བཟང་པོ་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུ་མེད་དོ། ། རིགས་ཀྱི་བུ་ངས་འོ་མའི་ནང་ན་ཞོ་ཡོད་དོ་ཞེས་མ་གསུངས་ཀྱི། འོ་མ་ལས་ཞོ་འབྱུང་བའི་ཕྱིར་ཞོ་ཡོད་དོ་ཞེས་བྱས་སོ། ། མདོ་དེའི་དོན་ནི།
མ་འོངས་པ་ན་འབྱུང་རུང་ཙམ་ལ་དགོངས་ནས། སེམས་ཅན་ལ་སངས་རྒྱས་ཀྱི་སྙིང་པོ་ཡོད་པར་གསུངས་ཞེས་པའི་དོན་ཡིན་ལ། གཞུང་འདིར་ཡང་། དེས་ན་དེ་བཞིན་གཤེགས་པ་ཡི། ། སྙིང་པོ་སྤྲོས་བྲལ་ཡིན་པའི་ཕྱིར། ། སེམས་ཅན་རྣམས་ལ་སངས་རྒྱས་དང་། ། འཁོར་བ་གཉིས་ཀ་འབྱུང་བ་འཐད། ། ཅེས་གསུངས་མོད། རྣམ་བཤད་མཛད་པ་ཕལ་ཆེར་གྱིས་ལུང་དེ་དག་གཟིགས་ནས་དོན་མ་དགོངས་པ་འདྲའོ། ། མདོར་ན་བོད་ཁ་བ་ཅན་གྱི་ལྗོངས་འདིར།
བདེ་བར་གཤེགས་པའི་སྙིང་པོའི་རྣམ་གཞག་ལ་བཤད་སྲོལ་མི་འདྲ་བ་དུ་མ་ཞིག་བྱུང་བའི་ནང་ནས། ཆེས་ཤིན་ཏུ་མཁས་པར་གྲགས་པའི་བཤད་སྲོལ་མི་འདྲ་བ་གསུམ་ལས་བདག་ཉིད་ཆེན་པོ་རྔོག་ལོ་ཙཱ་བ་ནི། སྙིང་པོའི་ངོས་འཛིན་སྟོང་ཉིད་མེད་དགག་གི་ཆ་ལ་བཤད་ནས། དེ་སེམས་ཅན་དང་སངས་རྒྱས་གཉིས་ཀའི་རྒྱུད་ལ་ཡོད་པར་འཆད་ཅིང་། དེ་ཡང་ཐེག་པ་ཆེན་པོ་རྒྱུད་བླ་མའི་དགོངས་པར་འཆད། མཁས་པའི་གཙུག་རྒྱན་ས་སྐྱ་པ་ནི། སྙིང་པོའི་ངོས་འཛིན་སྟོབས་སོགས་ཡོན་ཏན་གྱིས་བརྒྱན་པའི་ཆོས་ཀྱི་སྐུ་ལ་བཤད་ནས། དེ་སེམས་ཅན་ལ་ཡོད་པར་གསུངས་པ་དེ་དགོངས་པ་ཅན་དུ་འཆད། ཀུན་མཁྱེན་ཆེན་པོ་དོལ་བུ་བ་ནི། སྙིང་པོའི་ངོས་འཛིན་ཆོས་ཀྱི་སྐུ་ལ་བཤད་ནས།
དེ་སེམས་ཅན་ལ་ཡོད་པར་གསུངས་པ་དེ་སྒྲ་ཇི་བཞིན་དུ་འཆད། བུ་སྟོན་རིན་པོ་ཆེ་ནི། སྙིང་པོའི་མཛེས་རྒྱན་ཞེས་བྱ་བའི་བསྟན་བཅོས་མཛད་ནས་བཤད་སྲོལ་བར་པ་དང་མཐུན་པར་མཛད། མཁས་པ་གཡག་རོང་གཉིས་ནི་ལོ་ཆེན་དང་མཐུན་པར་མཛད་དེ། ཆོས་རྗེ་གཡག་པས་མཛད་པའི་སྙིང་པོའི་གསལ་བྱེད་ཅེས་པར། སྤྱིར་ས་ལོའི་རྗེས་སུ་འཇུག་ཀྱང་། དོན་འདི་ལ་བློ་ལྡན་ཤེས་རབ་ཀྱི་རྗེས་སུ་འབྲང་། ཞེས་གསུངས། གཞུང་འདིའི་རྣམ་བཤད་མཛད་པ་ལྷ་བཙུན་བསམ་ཡས་པ་དང་། སྒ་གདོང་པ་དང་ཀུ་མཱ་ར་རྣམས་ཀྱང་།
སེམས་ཅན་ལ་སངས་རྒྱས་ཡོད་པར་གསུངས་པ་དེ་དགོངས་པ་ཅན་ཡིན་གྱི་སྙིང་པོ་ཡོད་པ་ཡིན་ནོ། ། ཞེས་གསུངས་མོད། གཞུང་ལས། སྙིང་པོ་ཡོད་པར་གསུངས་པ་ནི། ། དགོངས་པ་ཡིན་པར་ཤེས་པར་བྱ། ཞེས་གསུངས་བཞིན་དུ། མདོ་དེ་སྒྲ་ཇི་བཞིན་དུ་འདོད་པ་ནི། གླང་པོ་ཆེ་རྙེད་ནས་གླང་པོའི་རྗེས་འཚོལ་བ་དང་མཚུངས་ལ། དེ་ལྟར་མཁས་པའི་སྲོལ་གསུམ་ལས། ལོ་ཆེན་གྱི་ལུགས་དེ་རྒྱུད་བླ་མའི་དགོངས་པ་མ་ཡིན་ཏེ།
རྒྱུད་བླ་རྩ་འགྲེལ་ན་སྙིང་པོའི་ངོས་འཛིན་ཤེས་པ་ལ་བཤད་པ་ཤ་སྟག་སྣང་གི མེད་དགག་ཏུ་བཤད་པ་གཅིག་ཀྱང་མི་སྣང་བའི་ཕྱིར། ཁྱད་པར་གཞུང་འདིའི་རྗེས་འཇུག་རྣམས་ཀྱིས་དེ་ལྟར་ཁས་བླངས་ན། བེམ་པོའི་ཆོས་དབྱིངས་བདེ་གཤེགས་སྙིང་པོ་མ་ཡིན་པ་དང་། སེམས་ཅན་གྱི་ཆོས་དབྱིངས་བདེ་གཤེགས་སྙིང་པོ་ཡིན་པར་ཁས་བླངས་པས། མ་ཡིན་ཆོས་ཀྱི་དབྱིངས་ལ་ནི། ། ཞེས་པའི་ཕྱོགས་སྔ་ཁས་ལེན་པར་ཟད་དོ། ། གོ་ཊཱིཀ་པ་ནི། སྙིང་པོའི་ངོས་འཛིན་རིག་སྟོང་ཟུང་འཇུག་ལ་བྱེད་ཅིང་། དེ་སེམས་ཅན་དང་སངས་རྒྱས་གཉིས་ཀ་ལ་ཡོད་པར་འཆད་པ་ནི།
སྒ་གདོང་པའི་ཊཱི་ཀའི་རྗེས་ཟློས་ཙམ་དུ་ཟད་དོ། ། ཡང་དར་ཊཱིཀ་པ་སྙིང་པོའི་དོན་ནི་རྒྱུའི་དོན་ཡིན་པས། སེམས་ཅན་ལ་ཡོད་ཀྱི་སངས་རྒྱས་ལ་མེད་དོ་ཞེས་ཟེར། དེ་ནི་གོང་དུ་བཤད་པའི་སྲོལ་གསུམ་པོ་གང་དུ་ཡང་མི་གཏོགས་ཤིང་། རྒྱུད་བླའི་འགྲེལ་པར་ཁམས་ཀྱི་དོན་ནི་རྒྱུའི་དོན་ནོ་ཞེས་གསུངས་པ་དེ་ཤེས་བྱེད་དུ་འདྲེན་མོད། ། དེ་ནི་སྙིང་པོའི་དགོངས་གཞི་ལ་སྙིང་པོར་འཁྲུལ་བ་ཡིན་པས་ཡིད་རྟོན་དུ་མི་རུང་ངོ་། ། ཡང་ཀུན་མཁྱེན་ཆེན་པོ་དོལ་བུ་བའི་བཞེད་པ་དེ་ཡང་། སྒོམ་པ་པོའི་བློ་ངོར་ཡིན་ན་མ་གཏོགས། གཞན་དུ་ན་དུས་ཀྱི་འཁོར་ལོའི་འགྲེལ་པ་དང་འགལ་ཏེ། དེ་ཉིད་ལས།
གང་གི་ཚེ་བདུད་ཡོད་པ་དེའི་ཚེ་སངས་རྒྱས་ཉིད་མ་ཡིན་ཏེ། སེམས་སྒྲིབ་པ་དང་བཅས་པའི་ཕྱིར་རོ། ། གང་གི་ཚེ་སངས་རྒྱས་ཉིད་ཡིན་པ་དེའི་ཚེ་བདུད་མེད་དེ། སེམས་སྒྲིབ་པ་དང་བྲལ་བའི་ཕྱིར་རོ། ། ཞེས་དང་། བདུད་ཅེས་བྱ་བ་ནི་སེམས་ཅན་རྣམས་ཀྱི་བག་ཆགས་ཀྱི་དྲི་མའོ། ། སངས་རྒྱས་ཉིད་ཅེས་བྱ་བའི་དོན་ནི་འཁོར་བའི་བག་ཆགས་དང་བྲལ་བའི་སེམས་སོ། ། ཞེས་དང་། དེའི་ཕྱིར་བདུད་ནི་དྲི་མ་དང་བཅས་པའི་སེམས་སོ། ། སངས་རྒྱས་ནི་དྲི་མ་མེད་པའི་སེམས་ཡིན་ནོ། །
ཞེས་གསུངས་པ་དང་འགལ་བའི་ཕྱིར་རོ། ། འོ་ན། སེམས་ཅན་རྣམས་ནི་སངས་རྒྱས་ཉིད་དེ་ཆེན་པོའི་སངས་རྒྱས་འཇིག་རྟེན་ཁམས་འདིར་གཞན་ཡོད་མིན། ཞེས་གསུངས་པ་ཇི་ལྟ་བུ་ཞེ་ན། དེ་ནི་རང་བཞིན་རྣམ་དག་ལ་དགོངས་པ་ཡིན་ཏེ། དཔེར་ན། ཀྱེ་རྡོ་རྗེ་བརྟག་པ་གཉིས་པ་ལས། སེམས་ཅན་རྣམས་ནི་སངས་རྒྱས་ཉིད། ། ཞེས་དང་། སངས་རྒྱས་མ་གཏོགས་སེམས་ཅན་ནི། །
གཅིག་ཀྱང་ཡོད་པ་མ་ཡིན་ནོ། ། ཞེས་དང་། རྒྱུད་བླ་མར། ཉོན་མོངས་གདོད་ནས་ཟད་ཕྱིར་རོ། ། ཞེས་གསུངས་སོ། ། དེ་ཡང་རང་བཞིན་རྣམ་དག་གི་དབང་དུ་བྱས་ན། དྲི་མ་གདོད་མ་ནས་ཡོད་མ་མྱོང་བས་འདིར། སེམས་ཅན་རྣམས་ནི་སངས་རྒྱས་ཉིད། ། ཅེས་པ་སེམས་ཅན་གྱི་ཆོས་ཉིད་དེ་གདོད་མ་ནས་སངས་རྒྱས་ཟིན་ཞེས་པའི་དོན་ཏེ། དྲི་མ་བསལ་རྒྱུ་མེད།
ཡོན་ཏན་གསར་དུ་བཞག་ཏུ་མེད་པས་སོ། ། དེའི་ཚེ་སེམས་ཅན་གྱི་ཆོས་ཉིད་དྲི་བཅས་སུ་ཁས་མི་ལེན་ཏེ། དྲི་མ་དང་བཅས་ན་སངས་པའི་དོན་མ་ཚང་བའི་ཕྱིར་རོ། ། དེའི་ཚེ་སངས་རྒྱས་ལས་མ་གཏོགས་པའི་ཆོས་མེད་དེ། ཆོས་དབྱིངས་ལས་མ་གཏོགས་པའི་ཆོས་མེད་ལ། ཆོས་དབྱིངས་ཐམས་ཅད་གདོད་མ་ནས་སངས་རྒྱས་ཟིན་པའི་ཕྱིར། འོ་ན་བེམ་པོའི་ཆོས་དབྱིངས་ཀྱང་སངས་རྒྱས་ཡིན་ནམ་ཞེ་ན། འདིར་ནི་རྒྱུད་ཀྱིས་མ་བསྡུས་པའི་ཆོས་དབྱིངས་ཁས་མི་ལེན་ཏེ། ཆོས་དབྱིངས་ཀྱི་ངོ་བོ་ཡེ་ཤེས་སུ་ཁས་ལེན་པའི་སྐབས་ཡིན་པའི་ཕྱིར་རོ། ། འོ་ན་སྒྲིབ་པ་མ་སྤངས་པའི་སངས་རྒྱས་ངོ་མཚར་སྙམ་ན།
སྒྲིབ་པ་གདོད་མ་ནས་ཡོད་མ་མྱོང་ཞེས་སྨྲས་ཟིན་པས་དྲན་པ་ཉེ་བར་ཞོག་ཅིག ། འོ་ན་ས་ལམ་མ་བགྲོད་པའི་སངས་རྒྱས་མི་སྲིད་དོ་སྙམ་ན། དེ་ནི་དང་པོའི་སངས་རྒྱས་ཀྱི་དོན་མ་གོ་བ་ཞིག་སྟེ། ཇི་སྐད་དུ། ཕྱག་རྒྱ་ཆེན་པོ་ཆིག་ཆོད་ལ། ། ས་ལམ་བརྩི་བ་རྨོངས་པ་འཁྲུལ། ། ཞེས་མ་གསུངས་སམ། དེ་ཕྱོགས་སྔ་ཡིན་ནོ་སྙམ་ན། དེ་ནི་དྭ་ཧའི་གཞུང་ཡིན་པས་མ་འགོག་ཅིག ། འོ་ན་མདོ་རྒྱུད་ལས་ས་ལམ་གྱི་རྣམ་གཞག་གསུངས་པ་རྣམས་འདོར་དགོས་པ་དང་།
གོང་དུ་སེམས་ཅན་ལ་སྙིང་པོ་ཡོད་པར་གསུངས་པ་དགོངས་པ་ཅན་དུ་བཤད་པ་དང་འགལ་ལོ་སྙམ་ན། དེ་དག་ནི་རྣམ་ཤེས་དབང་བཙན་པ་དང་། གློ་བུར་རྣམ་དག་གི་དབང་དུ་བྱས་ལ། འདིར་ནི་ཡེ་ཤེས་དབང་བཙན་པ་དང་། རང་བཞིན་རྣམ་དག་གི་དབང་དུ་བྱས་པས་མི་འགལ་ལོ། ། འདི་དག་ནི་དཔལ་དང་པོའི་སངས་རྒྱས་རབ་ཏུ་གྲུབ་པ་ཞེས་བྱ་བའི་བསྟན་བཅོས་ལས་གསུངས་པ་དེ་འདིར་བཀོད་པ་ཡིན་ནོ། ། མདོ་རྒྱུད་རྒྱ་མཚོ་བསྲུབས་པ་ལས། ། བྱུང་བའི་བདུད་རྩི་ཤེལ་བུམ་འདི། ། གང་གི་ལག་ཏུ་ཐོབ་པ་དེ། ། རྣམ་དཔྱོད་མཁའ་ལྡིང་དབང་པོར་མཚོན། །
མདོར་ན་བསྟན་བཅོས་མཛད་པ་འདིས་ནི། གཞུང་འདིར་མ་ཟད་ཕྱོགས་བཅུ་སངས་རྒྱས་ཀྱི་ཞུ་འཕྲིན་ལས་ཀྱང་། ཁྱོད་ཀྱི་བདེ་གཤེགས་སྙིང་པོའི་སྒྲ། ། ཁ་ཅིག་ངེས་པའི་དོན་དུ་འཆད། ། བདག་གིས་དྲང་བའི་དོན་དུ་ནི། ། ལུང་དང་རིགས་པས་འབད་དེ་བསྒྲུབས། ། ཞེས་དང་། མཁས་པ་འཇུག་པའི་སྒོ་ལས། དེ་བཞིན་གཤེགས་པའི་སྙིང་པོ་སོགས། ། བདག་འཛིན་ཅན་རྣམས་དྲང་ཕྱིར་ཡིན། །
ཞེས་དང་། དེ་བཞིན་དུ་ཐུབ་པ་དགོངས་གསལ་སོགས་ལས་ཀྱང་རྒྱས་པར་གསུངས་མོད། དེང་སང་ནི་གཞུང་འདིའི་རྗེས་འཇུག་ཏུ་ཁས་ལེན་པ་ཕལ་ཆེར་གཞུང་ལས་ཕྱི་རོལ་ཏུ་གྱུར་པར་ཟད་དོ། ། གཉིས་པ། ཤེས་བྱེད་དགོད་པ་ལ། བདེ་གཤེགས་སྙིང་པོ་མཚན་དཔེ་སྟོབས་སོགས་ཀྱིས་བརྒྱན་པའི་ཆོས་སྐུ་ལ་འཆད་དགོས་པའི་ཤེས་བྱེད་ཀྱི་ལུང་སྨོས་པ་དང་། སྙིང་པོའི་མདོ་དྲང་དོན་དུ་འཆད་པའི་བསྟན་བཅོས་མཁན་པོའི་ལུང་དྲང་བའོ། ། དང་པོ་ནི། བདེ་གཤེགས་སྙིང་པོའི་ངོས་འཛིན་སྟོབས་སོགས་ཡོན་ཏན་གྱིས་བརྒྱན་པའི་ཆོས་སྐུ་ལ་འཆད་དགོས་པས། སྙིང་པོའི་མདོ་དགོངས་པ་ཅན་ཡིན་པ་འདིའི་དོན།
དེ་བཞིན་གཤེགས་པའི་སྙིང་པོའི་ལེའུ་ཡི་མདོ་སྡེ་ལྟོས་ཤིག་སྟེ། མདོ་དེ་ལས། ཇི་སྐད་དུ། རིགས་ཀྱི་བུ་གཞན་ཡང་འདི་ལྟ་སྟེ་དཔེར་ན། དབུལ་པོ་ཞིག་གི་མཛོད་ཀྱི་འོག་གི་ས་ལ་གཏེར་ཆེན་པོ་དབྱིག་དང་། གསེར་གྱིས་གང་བ་མཛོད་ཀྱི་ཚད་ཙམ་ཞིག་མི་བདུན་སྲིད་ཀྱི་སས་གཡོགས་པའི་འོག་ན་ཡོད་ལ། གཏེར་ཆེན་པོ་དེས་མི་དབུལ་པོ་དེ་ལ་འདི་སྐད་དུ། ཀྱེ་མི། ང་ནི་གཏེར་ཆེན་པོ་སྟེ་སས་གཡོགས་ཤིང་འདུག་ཅེས་མི་སྨྲ་སྟེ། འདི་ལྟ་སྟེ་གཏེར་ཆེན་པོ་ནི་སེམས་ཀྱི་ངོ་བོ་སྟེ་སེམས་ཅན་མ་ཡིན་ནོ། །
མི་དབུལ་པོ་ཁྱིམ་གྱི་བདག་པོ་དེ་ནི། དབུལ་བའི་སེམས་ཀྱིས་རྗེས་སུ་སེམས་ཤིང་། དེ་ཉིད་ཀྱི་སྟེང་ན་རྣམ་པར་རྒྱུ་ཡང་། སའི་འོག་ན་གཏེར་ཆེན་པོ་ཡོད་པ་དེ་མ་ཤེས་མ་ཐོས་མ་མཐོང་ངོ་། ། རིགས་ཀྱི་བུ་དག་དེ་བཞིན་དུ། སེམས་ཅན་ཐམས་ཅད་ཀྱི་མངོན་པར་ཞེན་པའི་ཡིད་ལ་བྱེད་པའི་ཁྱིམ་ལྟ་བུར་གྱུར་པའི་འོག་ན། དེ་བཞིན་གཤེགས་པའི་སྙིང་པོ་སྟོབས་དང་མི་འཇིགས་པ་དང་། མ་འདྲེས་པ་དང་། སངས་རྒྱས་ཀྱི་ཆོས་ཐམས་ཅད་ཀྱི་མཛོད་ཀྱི་གཏེར་ཆེན་པོ་ཡོད་ཀྱང་། སེམས་ཅན་དེ་དག་གཟུགས་དང་།
སྒྲ་དང་། དྲི་དང་། རོ་དང་། རེག་པ་ལ་ཆགས་པས། སྡུག་བསྔལ་ཞིང་འཁོར་བ་ན་འཁོར་ཏེ། ཆོས་ཀྱི་གཏེར་ཆེན་པོ་དེ་མ་ཐོས་པས་ཐོབ་པར་མ་གྱུར་ཅིང་། ཡོངས་སུ་སྦྱང་བའི་ཕྱིར་བརྩོན་པར་ཡང་མི་བྱེད་དོ། ། རིགས་ཀྱི་བུ་དག ། དེ་ནས་དེ་བཞིན་གཤེགས་པ་འཇིག་རྟེན་དུ་བྱུང་སྟེ། བྱང་ཆུབ་སེམས་དཔའི་ནང་དུ་འདི་ལྟ་བུའི་ཆོས་ཀྱི་གཏེར་ཆེན་པོ་ཡང་དག་པར་རབ་ཏུ་སྟོན་ཏེ།
ཡང་། རྣམ་དབྱེར་མེད་པའི་མཚན་ཉིད་ཅན། ། བླ་མེད་ཆོས་ཀྱིས་སྟོང་མ་ཡིན། ། ཞེས་པའི་འགྲེལ་པར་དཔལ་འཕྲེང་གི་མདོ་དྲངས་པ་ལས། རྣམ་པར་དབྱེར་མེད་པ་བསམ་གྱིས་མི་ཁྱབ་པའི་སངས་རྒྱས་ཀྱི་ཆོས། གངྒའི་ཀླུང་གི་བྱེ་མ་ལས་འདས་པ་དང་ལྡན་པ་དེ་བཞིན་གཤེགས་པའི་ཆོས་ཀྱི་སྐུར་བསྟན་ཏེ། བཅོམ་ལྡན་འདས་དེ་བཞིན་གཤེགས་པའི་ཆོས་ཀྱི་སྐུ་འདི་ཉིད། ཉོན་མོངས་པའི་སྦུབས་ལས་མ་གྲོལ་བ་ནི་དེ་བཞིན་གཤེགས་པའི་སྙིང་པོ་ཞེས་བྱའོ། ། ཞེས་གསུངས་སོ། ། གཉིས་པ།
སྙིང་པོ་དྲང་དོན་དུ་སྟོན་པའི་བསྟན་བཅོས་མཁན་པོའི་ལུང་དྲང་བ་ནི། སློབ་དཔོན་ཟླ་བ་གྲགས་པས་ཀྱང་། དབུ་མ་ལ་ནི་འཇུག་པ་ལས་བདེ་གཤེགས་སྙིང་པོ་དྲང་དོན་དུ་གསུངས་པ་དེ་ཡང་ཤེས་པར་གྱིས་ཤིག་སྟེ། དེ་ཡང་། རྣམ་པ་དེ་ལྟའི་མདོ་སྡེ་གཞན་ཡང་ནི། ། དྲང་དོན་ཉིད་དུ་ལུང་འདིས་གསལ་བར་བྱེད། ། ཅེས་པའི་འགྲེལ་པར་མདོ་དྲངས་པ་ནི། བློ་གྲོས་ཆེན་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་སྟོང་པ་ཉིད་དང་། ཡང་དག་པའི་མཐའ་དང་། མྱ་ངན་ལས་འདས་པ་དང་།
མ་སྐྱེས་པ་དང་། མཚན་མ་མེད་པ་དང་། སྨོན་པ་མེད་པ་ལ་སོགས་པའི་ཚིག་གི་དོན་རྣམས་ལ་དེ་བཞིན་གཤེགས་པའི་སྙིང་པོ་བསྟན་པར་བྱས་ནས། བྱིས་པ་རྣམས་བདག་མེད་པས་འཇིགས་པར་འགྱུར་བའི་གནས་རྣམས་སྤང་བའི་དོན་དུ། ཞེས་དང་། བློ་གྲོས་ཆེན་པོ་ངས་དེ་བཞིན་གཤེགས་པའི་སྙིང་པོ་བསྟན་པས་མུ་སྟེགས་བྱེད་ཀྱི་བདག་ཏུ་སྨྲ་བ་བསྟན་པ་དང་མི་འདྲའོ། ། ཞེས་གསུངས། དེའི་དོན་ནི། མདོ་གཞན་དུ་སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་གསུངས་པ་དེ་ལ། དགོངས་གཞི།
དགོས་པ། དངོས་ལ་གནོད་བྱེད་དང་གསུམ་ལས། དང་པོ་སྟོང་པ་ཉིད་ལ་དགོངས་པ་དང་། དགོས་པ་མུ་སྟེགས་བྱེད་ཁ་དྲང་བའི་ཕྱིར་དང་། དངོས་ལ་གནོད་བྱེད། དེ་སྒྲ་ཇི་བཞིན་པ་ཡིན་ན་མུ་སྟེགས་ཀྱི་བདག་དང་མཚུངས་ཞེས་པའོ། ། གཞུང་འདིའི་ཊཱི་ཀ་བྱེད་པ་ཕལ་ཆེར་གྱིས། སེམས་ལ་སྙིང་པོ་ཡོད་པར་གསུངས་པ་དེ་སྒྲ་ཇི་བཞིན་དུ་ཁས་བླངས་ནས་དེ་ལ་དགོངས་གཞི། དགོས་པ། དངོས་ལ་གནོད་བྱེད་དང་གསུམ་འཆད་པ་ནི།
ངའི་མ་མོ་གཤམ་མོ་ཞེས་པ་དང་མཚུངས་སོ། ། དེས་ན་སྙིང་པོའི་རྣམ་གཞག་རྒྱས་པ་ནི། ལེགས་བཤད་གསེར་གྱི་ཐུར་མ་དང་། ངེས་དོན་རབ་གསལ་དང་། སྟོང་ཐུན་གྱི་ལེའུ་དང་པོ་དང་། ཕར་ཕྱིན་གྱི་སྤྱི་དོན་ཆེ་ཆུང་གཉིས་དང་། བདེ་ཆོག་རྣམ་བཤད་རྣམས་སུ་བལྟ་བར་བྱའི། འདིར་ཚིག་མངས་སུ་དོགས་ནས་མ་བྲིས་སོ། ། གཉིས་པ། བསྔོ་བའི་ལག་ལེན་ལ་འཁྲུལ་པ་དགག་པ་ནི།
སྟོད་འདུལ་བ་དང་། བལ་པོ་འདུལ་འཛིན་འགའ་ཞིག ། སྦྱིན་བདག་གི་ཡོན་བསྔོ་བ་བྱེད་པའི་ཚེ་ན། རིལ་བ་སྤྱི་བླུགས་ནས་སློང་བ་པོའི་ལག་པར་ཆུ་སྦྲེང་བའི་ལག་ལེན་བྱེད་པ་ལ་སྔ་ཆབ་བྲིམ་པ་ཞེས་གྲག་གོ ། འདི་ནི་འདུལ་བའི་བསླབ་བྱ་མ་ཡིན་ཏེ། མུ་སྟེགས་རིག་བྱེད་པའི་ལུགས་ཡིན་གྱི། སངས་རྒྱས་པའི་བསླབ་བྱ་ལ་དེ་ལྟར་གསུངས་པ་མེད་པའི་ཕྱིར་རོ། ། འདི་ལ་ལེགས་བཤད་གསེར་གྱི་ཐུར་མར། བསྔོ་བའི་ཚེ་ན་ཆུ་སྦྲེང་བ། ། རང་ལུགས་མིན་ན་འདུལ་བ་ལས། །
ལག་ཆུ་བཟེད་པར་གསུངས་དེ་ཅི། ། ཞེས་པ་དེའི་དོན་ནི། འོ་ན་མདོ་རྩ་བར། ཟན་གྱི་ཕྱིར་སོན་པ་ཉིད་ན། ལག་ཆུ་དྲངས་པའི་ཚེ་གལ་ཏེ་དུས་ཡོད་ནའོ། ། ཞེས་དང་། བཙུན་པ་བདག་གི་ཁྱིམ་དུ་ཞུགས་ཤིག སྟན་ལ་འདུག་ཅིག ལག་ཆུ་བཟེད་ཅིག ཅེས་དང་།
གོས་སློང་བའི་ལྟུང་བྱེད་ཀྱི་སྐབས་སུ་གསུངས་པ་རྣམས་དང་འགལ་ལོ་ཞེ་ན། དེ་ནི་རྒྱ་གར་ན། འཇིག་རྟེན་པ་རྣམས་ལ་བསམ་པ་དག་པ་ནས་སྟེར་བ་མཚོན་པའི་ཕྱིར། ལག་ཆུ་བྲིམ་པ་ཞེས་གྲགས་པ་དེ་ནི། རིག་བྱེད་ཀྱི་གཞུང་ནས་བྱུང་བ་དེ་སོར་བཞག་པ་ཡིན་གྱི། འདུལ་བ་ནས་ཟས་ཀྱི་སྔ་རོལ་དུ་ལག་ཆུ་མ་བྲིམས་པ་ལ་ལྟུང་བ་བཤད་པ་མེད་པས་མི་འགལ་ཞེས་པའི་དོན་ནོ། ། འདིར་རྣམ་བཤད་མཛད་པ་བསམ་ཡས་པ་དང་། སྒ་གདོང་པ་དང་སྤོས་ཁང་པ་གསུམ་ཆར་གྱིས། སྟེར་བ་པོ་དང་སློང་བ་པོ་གཉིས་ཕན་ཚུན་གྱིས་ཆུ་སྦྲེང་བའི་ལག་ལེན་བྱེད་པ་དེ་ཐམས་ཅད་སྒྲོལ་གྱི་སྐྱེས་རབས་ཀྱིས་འཁྲུལ་གཞི་བྱས་ཏེ། སྐྱེས་རབས་དེ་ལས།
དེ་ཡིས་བསྒྲིམས་པའི་མཐུ་དག་གིས། ། ལག་པ་ལས་ནི་ཆུ་བྱུང་སྟེ། ། མིག་ནི་པདྨ་དམར་འདྲ་ལས། ། མ་བསྒྲིམས་པར་ཡང་མཆི་མ་བྱུང་། ། ཞེས་དང་། བྲམ་ཟེ་རིལ་བ་སྤྱི་བླུགས་དབྱིག་པ་ལ་བཏགས་པ་ཕྲག་པ་ལ་ཐོགས་ཞེས་འབྱུང་བས། ལེན་པ་པོས་ཀྱང་ཆུ་སྦྲེང་བར་མངོན་ནོ་ཞེས་གསུང་བ་ནི་རང་བཟོའི་བཤད་པ་སྟེ། ཕྱོགས་སྔ་མའི་ཕྱག་ལེན་དེ་ནི། གོང་དུ་དྲངས་མ་ཐག་པའི་འདུལ་བའི་གཞུང་ཚིག་དེ་དག་ལ་བརྟེན་པ་ཡིན་གྱི། སྐྱེས་རབས་ལས་གསུངས་པ་ཤེས་བྱེད་དུ་མི་འགོད་པ་དང་།
ལེན་པ་པོས་ཆུ་སྦྲེང་བ་ཕྱོགས་སྔ་མས་ཁས་མ་བླངས་ཤིང་། ལེན་པ་པོས་རིལ་བ་ཐོགས་པ་ཙམ་གྱིས་ཆུ་སྦྲེང་བར་མི་འགྲུབ་པའི་ཕྱིར་རོ། ། དོན་འདི་ལ་གོ་ཊཱིཀ་པ་ནི་སྒ་གདོང་པའི་རྗེས་ཟློས་ཙམ་བྱེད་པར་ཟད་དོ། ། དེས་ན་ལག་ལེན་གང་དང་གང་བྱེད་པ་ཐམས་ཅད་སངས་རྒྱས་ཀྱི་གསུང་བཞིན་གུས་པས་སྒྲུབས་ཤིག་སྟེ། གསུང་དང་མི་མཐུན་པའི་ལག་ལེན་གྱིས་བསྟན་པ་ལ་གནོད་པས་སོ། ། གཉིས་པ། རང་ལུགས་ཀྱི་བསྔོ་བའི་དབྱེ་བ་དང་བསྔོ་རྒྱུའི་རྫས་ངོས་བཟུང་བ་ལ། བསྔོ་བའི་དབྱེ་བ་བཤད་པ་དང་། བསྔོ་རྒྱུའི་རྫས་ངོས་བཟུང་བའོ། ། དང་པོ་ལ།
དངོས་བཏགས་མ་ཕྱེ་བའི་དབྱེ་བ་མདོར་བསྟན། མདོ་དང་སྦྱར་ནས་དངོས་བཏགས་སོ་སོར་ཕྱེ་བའོ། ། དང་པོ་ནི། བསྔོ་བ་སྟེ་སྨོན་ལམ་དེ་ཡང་མདོར་བསྡུ་ན། བཏབ་ན་འགྲུབ་པ་གནས་དང་། བཏབ་ན་མི་འགྲུབ་ཀྱང་བསོད་ནམས་ཆེན་པོ་འབྱུང་བ་གནས་མ་ཡིན་པ་གཉིས་སོ། ། དེ་ལ་གནས་ཀྱི་བསྔོ་བ་འགྲུབ་པར་གསུངས་ལ། གནས་མིན་གྱི་བསྔོ་བ་སྟེ་སྨོན་ལམ་ནི། བསྔོས་པ་སྟེ་སྨོན་ཀྱང་འགྲུབ་པར་མི་འགྱུར་རོ། ། གཉིས་པ་ནི།
སྨོན་ལམ་གྱི་དབྱེ་བ་འདི་དག་གཉིས་ཀ་མདོ་ལས་གསུངས་ཏེ། འཕགས་པ་འཇམ་དཔལ་གྱི་སངས་རྒྱས་ཀྱི་ཞིང་གི་བཀོད་པའི་ཡོན་ཏན་བསྟན་པའི་མདོ་ལས་ནི། ཆོས་རྣམས་ཐམས་ཅད་རྐྱེན་བཞིན་ཏེ། ། འདུན་པའི་རྩ་ལ་རབ་ཏུ་གནས། ། གང་གིས་སྨོན་ལམ་ཅི་བཏབ་པ། ། དེ་འདྲའི་འབྲས་བུ་འགྲུབ་པར་འགྱུར། ། ཞེས་གསུངས། འདི་ནི་གནས་ཀྱི་སྨོན་ལམ་ལ་དགོངས་ཏེ། ཇི་ལྟར་བཏབ་པ་བཞིན་དུ་འགྲུབ་པའི་སྨོན་ལམ་ཡིན་པའི་ཕྱིར་རོ། ། དཀོན་མཆོག་བརྩེགས་པའི་བུ་མོ་དྲི་མེད་བྱིན་གྱིས་ཞུས་པའི་མདོར།
ཆོས་རྣམས་ཀྱི་ཆོས་ཉིད་བསྔོ་བ་ཡིས་མི་འགྱུར་ཏེ། གལ་ཏེ་འགྱུར་ན་ནི། དང་པོའི་སངས་རྒྱས་ཉིད་ཀྱི་བསྔོ་བ་སྟེ་སྨོན་ལམ་ཐམས་ཅད་དེང་སང་ཅིས་མི་འགྲུབ་སྟེ་འགྲུབ་པར་ཐལ་བའི་ཕྱིར་རོ། ། ཞེས་གསུངས། འདི་ནི་གནས་མིན་གྱི་བསྔོ་བ་སྟེ་སྨོན་ལམ་ཉིད་ལ་དགོངས་པ་ཡིན་པའི་ཕྱིར། དེ་ནི་མདོའི་ངག་དོན་བཀོད་པ་ཡིན་ལ། མདོ་ཚིག་ནི། དེ་ཉིད་ལས། བུ་མོས་སྨྲས་པ། རིགས་ཀྱི་བུ་ཆོས་རྣམས་ཀྱི་ཆོས་ཀྱི་ཆོས་ཉིད་ནི་སྨོན་ལམ་གྱི་དབང་གིས་བསྒྱུར་བར་མི་ནུས་སོ། །
གལ་ཏེ་ནུས་པར་གྱུར་ན་དེ་བཞིན་གཤེགས་པ་རེ་རེའི་དགོངས་པ་དེ། སྨོན་ལམ་གྱི་དབང་གིས་ཇི་ལྟར་མི་འགྲུབ་སྟེ། རྣམ་གྲངས་འདིས་ན་སྨོན་ལམ་གྱི་དབང་གིས་བསྒྱུར་བར་མི་ནུས་པར་རིག་པར་བྱའོ། ། ཞེས་གསུངས་སོ། ། གཉིས་པ་ལ། དགེ་སྡིག་གཉིས་ཀ་བྱས་པར་བསྟན། དེའི་རྣམ་གཞག་རྒྱས་པར་བཤད་པའོ། ། དང་པོ་ནི། རྒྱུ་མཚན་དེས་ན་བསྔོ་རྒྱུའི་དགེ་རྩ་དང་། བཤག་པར་བྱ་བའི་སྡིག་པ་གཉིས་ཀ་ཡང་གསར་དུ་བྱས་པའི་དགེ་སྡིག་ཡིན་མོད་ཀྱི་སྟེ་མ་བྱས་པ་ལ་བསྔོ་རྒྱུའི་དགེ་བ་དང་།
བཤག་བྱའི་སྡིག་པའི་རྣམ་གཞག་མེད་པའི་ཕྱིར། དེ་ལས་ཀྱང་འདིར་བསྔོ་རྒྱུའི་དགེ་རྩ་ལ་ནི། རང་གིས་བྱས་པའི་དགེ་བ་ཞིག་བསྔོ་དགོས་ཏེ། གཞན་གྱིས་བྱས་པའི་དགེ་རྩ་བདག་ཉིད་ཀྱི་སངས་རྒྱས་ཀྱི་རྒྱུར་བསྔོ་མི་ནུས་པའི་ཕྱིར། འོ་ན་དེང་སང་བསྔོ་བ་ཞུ་བ་ཞེས་པའི་ཐ་སྙད་འདི་མ་དག་པ་ཡིན་ནམ་ཞེ་ན། དེ་ནི་སྦྱིན་བདག་རང་གིས་ཇི་ལྟར་བསྔོ་བའི་ཚུལ་མི་ཤེས་པ་ལ། ཡོན་གནས་ཀྱིས་བསྔོ་བའི་མཐུན་འགྱུར་ཙམ་ཞིག་བྱེད་པའི་དབང་དུ་བྱས་པ་ཡིན་ཏེ། དཔེར་ན། དུས་གསུམ་གཤེགས་པའི་རྒྱལ་བ་ཐམས་ཅད་ཀྱིས། ། བསྔོ་བ་གང་ལ་མཆོག་ཏུ་བསྔགས་པ་དེས། །
བདག་གི་དགེ་བའི་རྩ་བ་འདི་ཀུན་ཀྱང་། ། བཟང་པོར་སྤྱོད་ཕྱིར་ཡོངས་སུ་བསྔོ་བར་བགྱི། ། ཞེས་པ་ལྟར་རོ། ། འདིར་མི་ཤེས་བཞིན་དུ་མཁས་པར་རློམ་པ་ཁ་ཅིག གཞན་གྱིས་བྱས་པའི་དགེ་རྩ་བསྔོར་མི་རུང་ན། ཆོས་རྗེ་འདི་ཉིད་ཀྱིས་ཆུ་ཤུལ་གྲུ་སོ་སྒང་དུ། བསྔོ་བ་དུག་མེད་ཇི་ལྟར་བྱེད་ཞུས་པའི་ལན་དུ། བདག་དང་གཞན་གྱིས་དགེ་བ་ཅི་བསགས་པ། ། འཁོར་གསུམ་ཡོངས་སུ་དག་པའི་ཤེས་རབ་ཀྱིས། ། ཡོད་མེད་ལ་སོགས་དམིགས་པའི་དུག་སྤངས་ཏེ། །
འཁོར་དང་མྱ་ངན་འདས་ལ་མི་སྨོན་པར། ། འགྲོ་བའི་དོན་དུ་སངས་རྒྱས་ཐོབ་ཕྱིར་བསྔོ། ། ཞེས་པ་དང་འགལ་ཞིང་། ཉམས་ལེན་གྱི་རྩ་བ་ལ་གནོད་པར་སྣང་ངོ་ཞེས་ཟེར་རོ། ། དེ་ནི་ཁྱོད་ཉིད་ཤེས་རབ་ཆུང་བས་ལན་པ་ཡིན་ཏེ། གཞན་གྱི་དགེ་རྩ་ལ་རྗེས་སུ་ཡི་རང་བར་བྱས་ནས་དེ་བསྔོ་བའི་དབང་དུ་བྱས་པའི་ཕྱིར་རོ། ། དེ་ཡང་ཆོས་རྗེས་མཛད་པའི་བསྔོ་བའི་གཞུང་ལས། རང་གཅིག་པུས་བྱས་པའི་དགེ་བ་འཕེལ་ཆུང་ཞིང་ནུས་པ་ཆུང་བས། ལུད་མེད་པའི་ཞིང་དང་འདྲ་བས། དགེ་བ་ཐམས་ཅད་ལ་དགའ་བའི་བློས་རྗེས་སུ་ཡི་རང་བའི་བློས་འཕེལ་བར་བྱེད་པ་ཡིན།
ཞེས་གསུངས་པ་དེ་མ་མཐོང་བའམ་མཐོང་ན་ཡང་མ་གོ་བར་ཟད་དོ། ། གཞན་ཡང་བདག་གིས་བྱས་པའི་དགེ་རྩ་ཁོ་ན་བསྔོས་པས་ཉམས་ལེན་ལ་གནོད་ན། ཇི་སྐད་དུ། དགེ་བ་ཅུང་ཟད་བདག་གིས་ཅི་བསགས་པ། ། ཐམས་ཅད་རྫོགས་པའི་བྱང་ཆུབ་ཕྱིར་བསྔོའོ། ། ཞེས་པ་འདིས་ཀྱང་ཉམས་ལེན་ལ་གནོད་པར་འགྱུར་རོ། ། དེས་ན་བླུན་པོ་སྨྲ་བ་ཉུང་ན་མཛེས་སོ། ། ཡང་འདིར་སྨོན་ལམ་ལ་གཉིས་སུ་འབྱེད་པ་ལ་དགོངས་པ་ཡིན་གྱི། བསྔོ་བ་ལ་གཉིས་སུ་འབྱེད་པ་ནི་དགོངས་པ་མ་ཡིན་ཏེ། གནས་མ་ཡིན་གྱི་སྨོན་ལམ་དེ་བསྔོ་བར་བྱས་ན་དེ་མི་འགྲུབ་པར་གསུངས་པས།
མི་འགྱུར་བསྔོ་བ་དོན་མེད་ཡིན། ། ཞེས་པའི་ཉེས་པར་འགྱུར་བ་དང་། མདོ་དེ་དག་ལས་ཀྱང་སྨོན་ལམ་ཞེས་གསུངས་ཀྱི་བསྔོ་བ་ཞེས་མ་གསུངས་སོ། ། དེའི་ཤེས་བྱེད་ཀྱང་། བསྔོ་བ་ལ་ནི་བསྔོ་རྒྱུའི་རྫས་ཤིག་ངེས་པར་དགོས་ལ། བསྔོ་རྒྱུའི་རྫས་ཡོད་དམ་མེད་ཀྱང་། འདོད་བྱའི་དངོས་པོ་ཞིག་དོན་དུ་གཉེར་བ་ནི་སྨོན་ལམ་ཞེས་བྱའོ། ། དེས་ན་གཞུང་འདི་ལྟར་འདོན་ཏེ། སྨོན་ལམ་དེ་ཡང་མདོར་བསྡུ་ན། ། གནས་དང་གནས་མ་ཡིན་པ་གཉིས། །
གནས་ཀྱི་སྨོན་ལམ་འགྲུབ་པར་གསུངས། ། གནས་མིན་སྨོན་ཀྱང་འགྲུབ་མི་འགྱུར། ། འདི་དག་གཉིས་ཀ་མདོ་ལས་གསུངས། ། འཇམ་དཔལ་སངས་རྒྱས་ཞིང་ལས་ནི། ། ཆོས་རྣམས་ཐམས་ཅད་རྐྱེན་བཞིན་ཏེ། ། འདུན་པའི་རྩ་ལ་རབ་ཏུ་གནས། ། གང་གིས་སྨོན་ལམ་ཅི་བཏབ་པ། ། དེ་ཡི་འབྲས་བུ་ཐོབ་པར་འགྱུར། ། ཞེས་གསུངས་འདི་ནི་གནས་ལ་དགོངས། ། དྲི་མེད་བྱིན་གྱིས་ཞུས་པའི་མདོར། །
ཆོས་རྣམས་ཆོས་ཉིད་སྨོན་ལམ་གྱིས། ། མི་འགྱུར་གལ་ཏེ་འགྱུར་ན་ནི། ། དང་པོའི་སངས་རྒྱས་གཅིག་ཉིད་ཀྱིས། ། སྨོན་ལམ་དེང་སང་ཅིས་མི་འགྲུབ། ། ཅེས་གསུངས་འདི་ནི་གནས་མིན་གྱི། ། སྨོན་ལམ་ཉིད་ལ་དགོངས་པ་ཡིན། ། དེས་ན་བསྔོ་རྒྱུའི་དགེ་བ་ནི། ། རང་གིས་བྱས་པའི་དགེ་ཡིན་ཕྱིར། ། གནས་ཀྱི་སྨོན་ལམ་དག་ཏུ་འདོད། ། ཅེས་བཏོན་ན་དོན་གྱི་ཁོག་ཁྲོལ་བར་འགྱུར་རོ། །
དོན་འདི་དག་ལ་རྣམ་བཤད་མཛད་པ་སྔ་མ་རྣམས་ཀྱིས་རྟོག་དཔྱོད་མ་བཅུག་པར་སྣང་ངོ་། ། གཉིས་པ། དེའི་རྣམ་གཞག་རྒྱས་པར་བཤད་པ་ལ། རྩ་བ་གསུམ་གྱིས་དགེ་མི་དགེར་འཇོག་ཚུལ་སྤྱིར་བསྟན། ཐེག་པ་གསུམ་གྱི་དགེ་མི་དགེའི་རྣམ་གཞག་དམིགས་ཀྱིས་བསལ་བའོ། ། དང་པོ་ནི། དགེ་སྡིག་དེའི་རྣམ་གཞག་བཤད་ཀྱིས་ཉོན་ཅིག་སྟེ། རྒྱལ་པོ་ལ་གཏམ་དུ་བྱ་བ་རིན་པོ་ཆེའི་འཕྲེང་བ་ལས། འདོད་པའི་འདོད་ཆགས་ཞེ་སྡང་གཏི་མུག་གསུམ་པོ་དེས་བསྐྱེད་ཅིང་ཀུན་ནས་བསླངས་པའི་ལས་ལ་ནི་མི་དགེ་བ་དང་། མ་ཆགས་པ་དང་།
ཞེ་སྡང་མེད་པ་དང་། གཏི་མུག་མེད་པའི་དགེ་བའི་རྩ་བ་གསུམ་གྱིས་བསྐྱེད་ཅིང་ཀུན་ནས་བསླངས་པའི་ལས་ནི་དགེ་བའོ། ། ཞེས་གསུངས་པའི་དགོངས་པ་ཤེས་ནས་ནི་མཁས་པ་རྣམས་ཀྱིས་དཔྱད་པར་བྱ་དགོས་ཏེ་དཔྱད་པ་ན་འདུས་མ་བྱས་བསྔོ་རྒྱུའི་དགེ་རྩར་འགྱུར་བའི་སྐབས་མི་སྲིད་པའི་ཕྱིར་རོ། ། འདི་དག་ཀྱང་འདོད་པ་ཁམས་ཀྱི་དབང་དུ་བྱས་པ་དང་། དུས་ཀྱི་ཀུན་སློང་གཙོ་ཆེ་བའི་དབང་དུ་བྱས་ཀྱི། དེ་ལས་གཞན་དུ་ན། བདེ་འགྲོར་འཕེན་བྱེད་ཀྱི་ལས་རྣམས་ཀྱང་མ་རིག་པས་ཀུན་ནས་བསླངས་པ་ཡིན་པས་མི་དགེ་བར་ཐལ་བར་འགྱུར་རོ། ། འདིར་དུས་ཀྱི་ཀུན་སློང་གཙོ་ཆེ་བ་ནི། ལས་ཀྱི་ངོ་བོ་སེམས་པར་འཆད་པའི་དབང་དུ་བྱས་ལ། མངོན་པ་འོག་མར་ནི་ལས་ལམ་དངོས་གཞི་རིག་བྱེད་མ་ཡིན་པའི་གཟུགས་སུ་འདོད་པའི་དབང་དུ་བྱས་ནས།
རྒྱུའི་ཀུན་སློང་གཙོ་ཆེ་བར་བཤད་དོ། ། གཉིས་པ་ལ། དམ་བཅའ་མདོར་བསྟན། སྒྲུབ་བྱེད་རྒྱས་པར་བཤད་པའོ། ། དང་པོ་ནི། ཉན་ཐོས་དང་བྱང་སེམས་ཀྱི་དགེ་སྡིག་གི་རྣམ་གཞག་མཐའ་གཅིག་ཏུ་མི་མཚུངས་ཏེ། ཉན་ཐོས་ཀྱིས་ཐར་པར་བསྔོས་པའི་དགེ་བ་ཕལ་ཆེར་ཡང་བྱང་ཆུབ་སེམས་དཔའི་སྡིག་པར་འགྱུར་ཏེ། རང་དོན་ཡིད་བྱེད་ཀྱི་བསམ་པས་ཀུན་ནས་བསླངས་པའི་ཕྱིར། བྱང་ཆུབ་སེམས་དཔའི་སྙིང་རྗེས་ཀུན་ནས་བསླངས་ཏེ་སྲོག་བཅད་པ་ལྟ་བུ་ཡང་ཉན་ཐོས་ལ་སྡིག་ཏུ་འགྱུར་བར་གསུངས་སོ། ། གཉིས་པ།
སྒྲུབ་བྱེད་ཀྱི་དཔེ་བཤད་པ་ལ། བྱང་ཆུབ་སེམས་པའི་དགེ་སློང་གིས་དམན་པར་སེམས་བསྐྱེད་ན་བྱང་སེམས་ཀྱི་སྡོམ་པ་གཏོང་ཞིང་དགེ་སློང་གི་སྡོམ་པ་འཕེལ་བར་བསྟན། དེས་གཞན་དོན་དུ་ཕམ་པ་བཞི་སྤྱད་ན་ཉན་ཐོས་ཀྱི་སྡོམ་པ་ཉམས་ཤིང་བྱང་སེམས་ཀྱི་སྡོམ་པ་འཕེལ་བར་བསྟན་པའོ། ། དང་པོ་ནི། དཔེར་ན་བསྐལ་པ་དུ་མར་དགེ་བ་སྤྱད་ཀྱང་ཉན་ཐོས་ཀྱི་ས་རུ་སེམས་བསྐྱེད་ན་བྱང་ཆུབ་སེམས་དཔའི་སྡིག་པ་ལྕི་བ་ཡིན་ཏེ་མདོ་སྡུད་པར། གལ་ཏེ་བསྐལ་པ་དུ་མར་དགེ་བའི་ལས་ལམ་བཅུ། ། སྤྱོད་ཀྱང་རང་རྒྱལ་དགྲ་བཅོམ་ཉིད་ལ་འདོད་བསྐྱེད་ན། ། དེ་ཚེ་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་ཡིན། ། སེམས་བསྐྱེད་དེ་ནི་ཕས་ཕམ་པས་ཀྱང་ཤིན་ཏུ་ལྕི། ། ཞེས་གསུངས་སོ། །
དེ་ནི་ཉན་ཐོས་དགེ་ཆེན་ཡིན་ཏེ། ཉན་ཐོས་ཀྱི་བྱང་ཆུབ་ཀྱི་རྒྱུར་འགྱུར་བའི་ཕྱིར། ཡང་འདོད་པའི་ཡོན་ཏན་ལྔ་ལ་ཅི་བདེར་སྤྱོད་ཀྱང་སེམས་ཅན་སྨིན་པའི་ཐབས་ལ་མཁས་ཤིང་བྱང་ཆུབ་ཀྱི་སེམས་དང་ལྡན་ན། རྒྱལ་བའི་གདུང་འཚོབ་པའི་སྲས་བྱང་ཆུབ་སེམས་དཔའ་རྣམས་ཀྱི་དགེ་ཆེན་ཡིན་ཏེ། སེམས་ཅན་སྨིན་པའི་ཐབས་ཡིན་པའི་ཕྱིར། མདོ་བསྡུས་པ་ལས། གལ་ཏེ་བྱང་ཆུབ་སེམས་དཔའ་འདོད་ཡོན་ལྔ་སྤྱོད་ཀྱང་། ། སངས་རྒྱས་ཆོས་དང་འཕགས་པའི་དགེ་འདུན་སྐྱབས་སོང་སྟེ། ། སངས་རྒྱས་བསྒྲུབ་བྱ་སྙམ་དུ་ཀུན་མཁྱེན་ཡིད་བྱེད་ན། ། མཁས་པ་ཚུལ་ཁྲིམས་ཕ་རོལ་ཕྱིན་གནས་རིག་པར་བྱ། །
ཞེས་དང་། བྲམ་ཟེའི་ཁྱིའུ་སྐར་མས་ལོ་དུ་མར་ཚངས་སྤྱོད་བསྲུངས་ཀྱང་། ཚོང་དཔོན་གྱི་བུ་མོ་ལ་སྙིང་བརྩེ་བས་བསླབ་པ་ཕུལ་ཏེ། ལོ་བཅུ་གཉིས་ཁྱིམ་ཐབ་བྱས་པས་བསྐལ་པ་དགུ་ཁྲིའི་འཁོར་བ་ཕྱིར་བསྙིལ་བ་ལྟ་བུའོ། ། ཉན་ཐོས་རྣམས་ཀྱི་སྡིག་པར་གསུངས་ཏེ། འདོད་པ་བསོད་ཉམས་ཀྱི་མཐའ་སྤོང་དགོས་པས་སོ། ། གཉིས་པ་ནི། གཞན་གྱི་དོན་གྱི་སེམས་བརྟན་པོས་ཀུན་ནས་བསླངས་ཏེ་ཕམ་པ་བཞི་པོ་སྤྱད་ན་ཡང་བྱང་ཆུབ་སེམས་དཔའི་དགེ་བ་སྟེ། ཐབས་ལ་མཁས་པའི་མདོ་ལས། དེ་ཡང་རིགས་ཀྱི་བུ་བརྟག་པ་ཡོངས་སུ་བཟུང་སྟེ།
གལ་ཏེ་རབ་ཏུ་བྱུང་བའི་བྱང་ཆུབ་སེམས་དཔའ་ལྟུང་བའི་རྩ་བ་བཞི་པོ་ཐམས་ཅད་འདས་པར་གྱུར་ཀྱང་། ཐབས་མཁས་པ་འདིས་སྦྱོང་བར་བྱེད་ན་བྱང་ཆུབ་སེམས་དཔའི་ལྟུང་བར་མི་འགྱུར་བར་བཤད་དོ། ། ཞེས་གསུངས་སོ། ། དེ་ནི་ཉན་ཐོས་རྣམས་ཀྱི་སྡིག་པར་འདུལ་བ་ལས་གསུངས་སོ། ། འཁོར་བའི་འགྲོ་བའམ་སྲིད་པ་ལ་ཆགས་པ་ནི། གཞན་དོན་ཡིན་ཡང་ཉན་ཐོས་ཀྱི་སྡིག་པ་ཡིན་ཏེ། ཉན་ཐོས་ནི་འཁོར་བ་སྤངས་པའི་ཐར་པ་དོན་དུ་གཉེར་བའི་ཕྱིར། དེ་ཉིད་རྒྱལ་སྲས་རྣམས་ཀྱི་དགེ་བ་ཡིན་པར་ཤེས་པར་བྱ་སྟེ། གཞན་དོན་དུ་སྲིད་པར་སྐྱེ་བ་དོན་དུ་གཉེར་བའི་ཕྱིར་རོ། ། གཉིས་པ།
རང་བཞིན་གྱི་དགེ་མི་དགེ་དཀར་ནག་བཟང་ཐལ་དུ་འདོད་པ་ལ། འདོད་པ་བརྗོད་པ་དང་། དེ་སུན་ཕྱུང་བ་གཉིས། དང་པོ་ནི། འབྲི་ཁུང་པ་ཁ་ཅིག ལས་དཀར་ནག་བཟང་ཐལ་ཞེས་བྱ་བའི་ཆོས་སྐད་ངོ་མཚར་ཆེ་བར་གྲག་སྟེ། ནག་པོ་བཟང་ཐལ་ནི། མི་དགེ་བའི་རྣམ་སྨིན་སངས་རྒྱས་ཀྱིས་ཀྱང་མྱོང་དགོས་ཏེ། དགོངས་གཅིག་ལས། རྡོ་རྗེའི་གསུང་ལས།
ཤཱཀྱ་ཐུབ་པ་ལ། ལྷས་བྱིན་གྱིས་སྒྱོགས་རྡོ་འཕངས་པས་ཞབས་ཀྱི་མཐེ་བོང་ལ་རྨ་བྱུང་སྟེ། ཞལ་སྔ་ནས། གང་དུ་གནས་ཀྱང་ལས་ཀྱིས་མི་ཚུགས་པའི། ། ས་ཕྱོགས་དེ་ནི་ཡོད་པ་མ་ཡིན་ཏེ། ། བར་སྣང་ན་མེད་རྒྱ་མཚོའི་གཏིང་ན་མེད། ། རིའམ་ཕུག་ནའང་ཡོད་པ་མ་ཡིན་ནོ། ། ཞེས་གསུངས་པས་སོ། ། ཞེས་ཟེར། གཉིས་པ།
དེ་དགག་པ་ལ། མཚམས་སྦྱར། སངས་རྒྱས་ལ་ལས་ངན་སྨིན་པར་གསུངས་པའི་མདོ་དེ་དགོངས་པ་ཅན་དུ་མདོ་ཉིད་ཀྱིས་སྒྲུབ། དགོངས་པ་ཅན་མ་ཡིན་པ་ལ་གནོད་བྱེད་བརྗོད། དོན་བསྡུ་བའོ། ། དང་པོ་ནི། འབྲི་ཁུང་པ་དེ་དག་གིས་ནི། དྲང་དོན་གྱི་མདོ་ལ་ངེས་དོན་གྱི་མདོར་འཁྲུལ་བར་ཟད་དེ། དེ་ལྟར་གསུངས་པ་དེ་དྲང་དོན་དུ་མདོ་ཉིད་ལས་གསུངས་པའི་ཕྱིར། ཡང་འདིར་འབྲི་ཁུང་དགོངས་གཅིག་ལས།
སངས་རྒྱས་ཀྱི་གསུང་ཐམས་ཅད་ངེས་དོན་ཡིན་གྱི། དྲང་དོན་ནི་མེད་དེ། འདི་ལ་ལུང་དང་རིགས་པ་གཉིས་ལས། ལུང་ནི་ཏིང་ངེ་འཛིན་རྒྱལ་པོ་ལས། འཇིག་རྟེན་ཁམས་ནི་སྟོང་ཕྲག་ཏུ། ། ང་ཡིས་མདོ་རྣམས་གང་གསུངས་པ། ། ཡི་གེ་ཐ་དད་དོན་གཅིག་སྟེ། ། ཞེས་གསུངས། རིགས་པ་ནི། རྫོགས་པའི་སངས་རྒྱས་བརྫུན་མི་གསུང་བའི་ཕྱིར།
འདི་ཡང་འོ་སྐོལ་གྱི་སངས་རྒྱས་འདི་གཅིག་པུའི་ལུགས་མ་ཡིན་གྱི། སངས་རྒྱས་ཐམས་ཅད་དགོངས་པ་གཅིག་པས་ན། ཆོས་འདི་ལ་ཡང་དགོངས་གཅིག་ཞེས་པའི་མཚན་འདོགས་སོ། ། ཞེས་ཟེར་རོ། ། གཉིས་པ་ལ། དགོངས་གཞི་དེས་གདུལ་བའི་སྐྱེ་བོ་ལ་སྣང་བ་ཉིད་ལ་དགོངས་པར་མདོ་ཉིད་ཀྱིས་སྒྲུབ། དང་པོ་ལ། གནོད་བྱེད་ཉན་རང་དང་ཁྱད་མེད་དུ་ཐལ་བ་དགོས་པ་གདུལ་བྱ་སྨིན་པའི་ཕྱིར་ཡིན་པར་བསྟན་པའོ། ། དང་པོ་ནི། དེད་དཔོན་སྙིང་རྗེ་ཆེན་པོ་ཡིས་ཚོང་པ་ལྔ་བརྒྱ་བསྐྱབ་པའི་ཕྱིར་ཚོང་པ་གཡོན་ཅན་བསད་པའི་ལས་ཀྱིས་དང་པོར་དམྱལ་བར་སྐྱེས་ཤིང་།
དེའི་ལས་ཀྱི་ལྷག་མས་རྫོགས་པའི་སངས་རྒྱས་སུ་གྱུར་པ་ན་ཡང་ཞབས་ལ་སེང་ལྡེང་གི་ཚལ་པ་ཟུག་པ་དང་། བྲམ་ཟེའི་ཁྱིའུ་བླ་མའམ་འོད་ཟེར་འཕྲེང་གིས། དགེ་སྦྱོང་མགོ་རེག་ལ་བྱང་ཆུབ་ག་ལ་ཡོད་ཅེས་སངས་རྒྱས་འོད་སྲུང་ལ་སྐུར་པ་བཏབ་པས། ནཻ་རཉྫ་ནའི་འགྲམ་དུ་ལོ་དྲུག་དཀའ་བ་སྤྱད་པ་དང་། བྲམ་ཟེའི་སློབ་དཔོན་གྱིས་སངས་རྒྱས་རྣམ་གཟིགས་འཁོར་བཅས་ལ། འདི་དག་ནི་རྟ་ཆས་རུལ་པ་ཟ་བར་འོས་སོ་ཞེས་སྨྲས་པས་ཡུལ་དགྲ་མཐའམ་ཉོན་མོངས་མེད་ཀྱི་ལྗོངས་སུ་དགེ་སློང་ལྔ་བརྒྱར་གཅིག་གིས་མ་ཚང་བ་དང་བཅས་པས་ཟླ་བ་གསུམ་རྟ་ཆས་རུལ་པ་གསོལ་བ་དང་། དགེ་སློང་བ་ར་དྷྭ་ཛས་རང་གི་ཕུ་བོ་གནས་འཇོག་ཅེས་པ་དགྲ་བཅོམ་པ་ཞིག་ལ་འཁྲིག་པའི་སྐུར་པ་བཏབ་པས། བྲམ་ཟེའི་བུ་མོ་རྩ་མིས་སྐུར་པ་བཏབ་པ་དང་། སྔོན་དྲང་སྲོང་དུ་གྱུར་པ་ན་དྲང་སྲོང་གཞན་གྱི་འཁོར་ཕྱེ་བས། ལྷས་བྱིན་གྱིས་དགེ་འདུན་གྱི་དབྱེན་འབྱེད་པའི་རྒྱུར་གྱུར་པ་དང་།
ལ་སོགས་པས་བྲམ་ཟེ་ཞིག་གིས་རང་སངས་རྒྱས་ཀྱི་བསོད་སྙོམས་པ་ལ་ཕོ་ཞིང་རྡོག་པས་བརྫིས་པས། ས་ལའི་གྲོང་དུ་བདུད་སྡིག་ཅན་གྱིས་བྲམ་ཟེ་དང་ཁྱིམ་བདག་རྣམས་ཀྱི་སེམས་བསྒྱུར་ནས་འཁོར་དང་བཅས་པས་བསོད་སྙོམས་མ་རྙེད་པ་དང་། སྔོན་སྨན་པར་གྱུར་པའི་ཚེ་མི་ཞིག་ལ་སྨན་མ་ཡིན་པ་བྱིན་པས། འཁྲུ་བའི་སྙུན་གྱིས་ཐེབས་པ་ལ་སོགས་པ། ཐུབ་པའི་སྐུ་ཚེ་སྔ་མ་ཡི་ལས་ངན་གྱི་རྒྱུ་མཐུན་སྨིན་པར་འདུལ་བ་ལུང་སོགས་ལས་གསུངས་པ་ནི་ཆོས་ཅན། དགོངས་པ་ཅན་ཡིན་ཏེ། དགོངས་གཞི། དགོས་པ། དངོས་ལ་གནོད་བྱེད་གསུམ་ཚང་བའི་ཕྱིར། དགོངས་གཞི་ནི།
དེ་ལྟར་བསྟན་པ་དེས་འདུལ་བའི་སྐྱེ་བོ་སྐལ་པ་ཅུང་ཟད་ཡོད་ཀྱང་བློ་དམན་པ་ལ་དེ་ལྟར་སྣང་བ་ལ་དགོངས་པའི་དབང་གིས་གསུངས་པ་ཡིན་ཏེ། དེ་དག་སངས་རྒྱས་ལའང་ལས་ངན་སྨིན་ན་གཞན་ལ་ལྟ་ཅི་སྨོས་སྙམ་ནས་སྡིག་པ་ལས་ལྡོག་པའོ། ། དེའི་ཤེས་བྱེད་ཀྱི་ལུང་ནི་ཐབས་ལ་མཁས་པའི་མདོ་སྡེ་ལྟོས་ཤིག་སྟེ། གསང་ཆེན་ཐབས་ལ་མཁས་པ་དེ་ནི་ངེས་དོན་གྱི་མདོ་སྡེ་ཡིན་ལ། དྲང་བའི་དོན་ལ་ཡིད་མ་རྟོན་ཅིག ། ཅེས་དཀོན་བརྩེགས་དང་། བློ་གྲོས་མི་ཟད་པའི་མདོ་ལས་གསུངས་པའི་ཕྱིར། དེ་གཉིས་ལས། གང་ཟག་ལ་མི་རྟོན་ཆོས་ལ་རྟོན། ཚིག་ལ་མི་རྟོན་དོན་ལ་རྟོན།
དྲང་དོན་ལ་མི་རྟོན་ངེས་དོན་ལ་རྟོན། རྣམ་ཤེས་ལ་མི་རྟོན་ཡེ་ཤེས་ལ་རྟོན། ཞེས་གསུངས་པས་སོ། ། གནས་སྐབས་སུ་ནི་སྔ་མ་སྔ་མ་ལ་རྟོན་དགོས་པ་ཡོད་དེ། མདོ་སྡུད་པ་ལས། སློབ་མ་བཟང་པོ་བླ་མར་གུས་ལྡན་དེ་དག་གིས། ། བླ་མ་མཁས་པ་དག་ལ་རྟག་ཏུ་བསྟེན་པར་བྱ། ། ཅི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང་། ། ཞེས་པས་གང་ཟག་ལ་རྟོན་པར་གསུངས་པ་དང་། མདོ་སྡེ་རྒྱན་ལས།
འདི་ན་དང་པོར་ཐོས་ལ་བརྟེན་ནས་ཚུལ་བཞིན་ཡིད་ལ་བྱེད་པ་འབྱུང་། ། ཞེས་པས་ཐོག་མར་ཚིག་ལ་རྟོན་པ་དང་། ཐ་སྙད་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་ནུས། ། ཞེས་པས། དྲང་དོན་དང་རྣམ་ཤེས་ལ་རྟོན་དགོས་པར་ཡང་བསྟན་ནོ། ། སྔ་མ་ནི་མཐར་ཐུག་གི་དབང་དུ་བྱས་སོ། ། ཞེས་པ་འདི་ཡང་དབུ་མ་རྣམ་པར་ངེས་པའི་བང་མཛོད་ལས་གསུངས་སོ། ། འདིར་རྟོན་པ་ཞེས་པ་ནི་ཡིད་ཆེས་པའི་དོན་ནོ། ། དེས་འདུལ་བའི་སྐྱེ་བོ་གང་ཞེ་ན།
སྤྱིར་ལས་ཀྱི་རྣམ་སྨིན་ལ་མ་དད་པ་རྣམས་ལ་དེ་ལྟར་བསྟན་པས། དེ་བཞིན་གཤེགས་པ་ལ་ཡང་ལས་ཀྱི་རྣམ་སྨིན་འབྱུང་ན་གཞན་རྣམས་ལ་ལྟ་ཅི་སྨོས་ཞེས་ཤེས་པར་བྱ་བའི་ཕྱིར་དང་། ཁྱད་པར་མཉན་ཡོད་ན་མི་སྲིད་པ་ཐ་མ་བ་ཉི་ཤུ་ལ། དགྲ་བོ་ཉི་ཤུ་གྲོགས་པོའི་ཟོལ་གྱིས་གསོད་པར་བརྩམས་པ་ན། སེང་ལྡེང་གི་ཚལ་པ་ཟུག་པ་ལྟར་བསྟན་ནས། དེ་དག་ལ་ཆོས་བསྟན་ནས་མི་དགེ་བ་ལས་བཟློག་ཅིང་། མི་བཞི་བཅུ་པོ་དང་། གཞན་སྲོག་ཆགས་བཞི་ཁྲིས་བདེན་པ་མཐོང་གི དེ་བཞིན་གཤེགས་པའི་སྐུ་རྡོ་རྗེ་ལྟར་སྲ་བ་ཡིན་པས། སེང་ལྡེང་གི་ཚལ་པ་ཟུག་པའི་སྐབས་མེད་དོ། །
དེད་དཔོན་གྱིས་ཚོང་པ་གཡོན་ཅན་བསད་པས། བསྐལ་པ་བཞི་འབུམ་གྱི་འཁོར་བ་བསྙིལ་བར་བཤད་དོ། ། ལོ་དྲུག་དཀའ་བ་སྤྱད་པ་ཡང་། དཀའ་ཐུབ་ཙམ་གྱིས་གྲོལ་བར་འཛིན་པ་དགག་པའི་ཕྱིར་དང་དངོས་སུ་ལྷ་དང་ཕྱི་རོལ་པའི་དྲང་སྲོང་ངན་པ་ལ་མངོན་པར་ཞེན་པ་ས་ཡ་ཕྲག་བཞི་དང་འབུམ་ཕྲག་བཞི། བཅོམ་ལྡན་འདས་ཀྱི་དཀའ་ཐུབ་ཀྱི་རྗེས་སུ་ཞུགས་པས་སེམས་ལས་སུ་རུང་བར་གྱུར་ནས། སྟོན་པས་ཆོས་བསྟན་པས་བདེན་པ་མཐོང་བས་དེ་ལྟར་མཛད་ཀྱི་ལས་ངན་གྱི་འབྲས་བུ་ནི་མ་ཡིན་ནོ། ། བྲམ་ཟེའི་ཁྱིའུ་བླ་མས་དགེ་སྦྱོང་མགོ་རེག་ལ་བྱང་ཆུབ་ག་ལ་ཡོད་ཅེས་སྨྲ་བ་ཡང་། གྲོགས་མུ་སྟེགས་ཀྱི་ལྟ་བ་ལ་མངོན་པར་ཞེན་པ་འགའ་ཞིག་བསྟན་པ་ལ་གཞུག་པ་ལ་དང་པོར་ཡིད་ཆེས་པའི་ཕྱིར་དུ་ཡིན་གྱི། སངས་རྒྱས་ལ་མ་དད་པ་མ་ཡིན་པ་དང་། ཕྱིས་དེ་དག་སངས་རྒྱས་ལ་དད་པ་ཐོབ་བོ། །
རྟ་ཆས་རུལ་པ་གསོལ་བ་ཡང་། བྱང་ཆུབ་སེམས་དཔའ་ལྔ་བརྒྱ་བསླབ་པ་ལས་འགལ་ཏེ་རྟ་རུ་སྐྱེས་པ་དེ་དག་གི་རྟ་ཆས་ཕྱེད་ཕྱེད་བདག་པོས་ཕུལ་བས། དེ་དག་ཤི་འཕོས་ནས་དགའ་ལྡན་དུ་སྐྱེས་པ་དང་། དགེ་སློང་དེ་དག་གི་ནང་ནས་བཞི་བཅུ་ནི་འདོད་ཆགས་ཤས་ཆེ་བ་ཡིན་པས་ཟས་བཟང་པོ་ཟོས་ན། དགྲ་བཅོམ་པ་ཐོབ་པའི་གེགས་སུ་འགྱུར་བར་དགོངས་ནས་དེ་ལྟར་མཛད་དོ། ། བྲམ་ཟེའི་བུ་མོས་སྐུར་པ་བཏབ་པ་ནི། མ་འོངས་པ་ན་དགེ་སློང་ལ་སྐུར་པ་འདེབས་པ་བྱུང་པའི་ཚེ། སྟོན་པ་ལ་ཡང་དེ་ལྟར་བྱུང་ན་བདག་ལ་ལྟ་ཅི་སྨོས་ཞེས་ཞུམ་པ་སེལ་བའི་ཕྱིར་ཡིན་ནོ། ། འོ་ན་བྲམ་ཟེའི་བུ་མོས་དེ་ལྟར་བྱེད་པ་མི་འགོག་པ་ཅི་ཞེ་ན། མདོ་ལས།
རིགས་ཀྱི་བུ། གལ་ཏེ་དེ་བཞིན་གཤེགས་པས་ཐབས་འགའ་ཞིག་གིས་མི་དགེ་བའི་ལས་མངོན་པར་འདུ་བྱེད་པ་དེ་ལས་ལྡོག་པར་སྤྱོད་ན་ནི་བཟློག་པར་ཡང་མཛད། དེ་བཞིན་གཤེགས་པས་བསྲུང་བར་སྤྱོད་ན་བསྲུང་བར་མཛད་དོ། ། ཞེས་པ་ལྟར་བྱེད་པར་ངེས་པ་ཡིན་པས། སྟོན་པས་ཀྱང་དགག་པར་མི་སྤྱོད་པའོ། ། ལྷས་བྱིན་གྱིས་དགེ་འདུན་གྱི་དབྱེན་ཕྱེས་པ་དང་། སྒྱོགས་འཕངས་པ་སོགས་ཀྱང་དེ་ལྟར་བྱས་པས་སྟོན་པ་ཟིལ་གྱིས་གནོན་པར་མ་ནུས་པ་ན་སེམས་ཅན་མང་པོ་དད་ནས་ཆོས་འཇུག་པའི་ཕྱིར་སྤྲུལ་པ་ཡིན་ཏེ། སྤྲིན་ཆེན་པོ་སྟོང་ཕྲག་བཅུ་པ་ལས། ལྷས་བྱིན་གྱི་བསྔགས་པ་མང་དུ་གསུངས་སོ། ། ས་ལའི་གྲོང་དུ་བསོད་སྙོམས་མ་སྙེད་པ་མ་འོངས་པའི་དགེ་སློང་བསོད་སྙོམས་མ་རྙེད་པ་རྣམས་ཞུམ་པ་བསལ་བའི་ཕྱིར་དང་།
དེ་ལྟར་བསོད་སྙོམས་མ་རྙེད་ཀྱང་སྟོན་པ་འཁོར་བཅས་ཀྱི་ཐུགས་ལ་ཞུམ་པ་མ་མཐོང་ནས། ལྷའི་བུ་བདུན་ཁྲི་ཉིས་སྟོང་དད་པ་ཐོབ་ཅིང་། གཞན་ལྷ་མི་ཁྲི་ཉིས་སྟོང་དང་བཅས་པ་ལ་ཆོས་བསྟན་པས་བདེན་པ་མཐོང་བ་ཡིན་ནོ། ། དེ་ལ་སོགས་པ་མང་དུ་གསུངས་མོད། འདིར་ཡི་གེ་མངས་ཀྱིས་དོགས་པས་མ་བྲིས་སོ། ། གཉིས་པ། དངོས་ལ་གནོད་བྱེད་ཉན་རང་དང་ཁྱད་མེད་དུ་ཐལ་བ་ནི། གལ་ཏེ་རྫོགས་པའི་སངས་རྒྱས་ལ་ལས་ངན་གྱི་འབྲས་བུ་སྨིན་པ་བདེན་ན་ནི། ཚོགས་གཉིས་རྫོགས་པ་དོན་མེད་ཅིང་སྒྲིབ་གཉིས་སྤངས་པ་མ་ཡིན་པར་འགྱུར་རོ། ། དེའི་རྒྱུ་མཚན་བསོད་ནམས་ཀྱི་ཚོགས་ཀྱིས་སྡིག་པའི་འབྲས་བུ་ཟིལ་གྱིས་གནོན་ཅིང་།
ཡེ་ཤེས་ཀྱི་ཚོགས་ཀྱིས་སྡིག་པའི་ས་བོན་བག་ཆགས་དང་བཅས་པ་སྤངས་ཟིན་པས་སོ། ། དེ་ནས་སངས་རྒྱས་ལ་ལས་ངན་གྱི་འབྲས་བུ་མི་འབྱུང་སྟེ། བདེ་བ་དམ་པའི་ཕ་རོལ་ཏུ་ཕྱིན་པ་ཐོབ་པའི་ཕྱིར། དེ་སྐད་དུ་ཡང་རྒྱུད་བླ་མར། ཡིད་ཀྱི་རང་བཞིན་ཕུང་པོ་དང་། ། དེ་རྒྱུ་ལོག་ཕྱིར་བདེ་བ་ཉིད། ། ཅེས་གསུངས་སོ། ། འདིའི་ལུང་ནི་འདི་ཁོ་ན་འབྱོར་བར་ཁོ་བོས་རྟོགས་སོ། ། ཉན་རང་དགྲ་བཅོམ་དང་ཡང་འདྲ་བར་འགྱུར་ཏེ། སྤྱོད་འཇུག་ལས།
ཉོན་མོངས་མེད་ཀྱང་དེ་དག་ལ། ། ལས་ཀྱི་ནུས་པ་མཐོང་བ་ཡིན། ། ཞེས་གསུངས་ལ། འདིར་ཡང་། སྒྲིབ་གཉིས་སྤངས་ཀྱང་དེ་དག་ལ། ། ལས་ཀྱི་ནུས་པ་མཐོང་བར་འགྱུར། ། ཞེས་མཚུངས་པར་འགྱུར་བའི་ཕྱིར་རོ། ། སྐུ་གསུམ་གྱི་རྣམ་གཞག་ཀྱང་བྱར་མི་རུང་བར་འགྱུར་ཏེ། ཟས་གཙང་གི་སྲས་སུ་འཁྲུངས་ཚུལ་བསྟན་པའི་ཤཱཀྱ་སེང་གེ་དེ་སྤྲུལ་པ་མ་ཡིན་པར་ཁས་ལེན་དགོས་པའི་ཕྱིར་རོ། ། གསུམ་པ།
དགོས་པ་གདུལ་བྱ་སྨིན་པའི་ཕྱིར་ཡིན་པར་བསྟན་པ་ནི། དེའི་འཐད་པ་སྟེ་ཁྱབ་སྒྲུབ་ཀྱི་རིགས་པ་བཤད་ཀྱིས་ཉོན་ཅིག་སྟེ། ཚོགས་གཉིས་རྫོགས་པའི་སངས་རྒྱས་ཀྱི་གཟུགས་ཀྱི་སྐུ་རང་རྒྱུད་པ་ནི་འོག་མིན་སྟུག་པོ་བཀོད་པར་སངས་རྒྱས་པའི་ལོངས་སྤྱོད་རྫོགས་སྐུ་ཉིད་ཡིན་ལ། དེའི་སྤྲུལ་པའི་སྐུ་ཉིད་ནི་རྒྱལ་པོ་ཟས་གཙང་མའི་སྲས་སུ་འཁྲུངས་ཚུལ་བསྟན་པའི་ཤཱཀྱ་སེང་གེ་འདི་ཡིན་ནོ་སྟེ་ཡིན་པའི་ཕྱིར། སྔ་མ་ལ་ངེས་པ་ལྔ་ལྡན་དང་། ཕྱི་མ་ལ་ངེས་པ་ལྔ་བྲལ་གྱི་གཟུགས་སྐུ་ཞེས་འཆད་དོ། ། འདིར་འོག་མིན་གྱི་ངོས་འཛིན་ལ་ཁ་ཅིག འོག་མིན་གནས་གཙང་མའི་ཡ་གྱལ་ལ་འདོད་པ་ནི། ལང་གཤེགས་སུ། གཙང་མའི་གནས་ཀྱང་སྤངས་པ་ཡི། །
ཞེས་པ་དང་། འཕགས་པ་ཐོགས་མེད་དང་ཀ་མ་ལ་ཤཱི་ལ་ནི། གནས་གཙང་མའི་འོག་མིན་གྱི་གོང་ན། དབང་ཕྱུག་ཆེན་པོའི་གནས་ཞེས་པ་གཅིག་ཡོད་པར་འདོད་ལ། དེ་ཡང་གཟུགས་ཁམས་སུ་གཏོགས་པར་བཞེད་དེ། ལང་གཤེགས་སུ། གཙང་མའི་གནས་དག་སྤངས་པ་ཡི། ། འོག་མིན་གནས་མཆོག་ཉམས་དགའ་བར། ། ཡང་དག་རྫོགས་སངས་དེར་སངས་རྒྱས། ། སྤྲུལ་པ་པོ་གཅིག་འདིར་འཚང་རྒྱ། །
ཞེས་དང་། འདོད་པའི་ཁམས་དང་གཟུགས་མེད་དུ། ། སངས་རྒྱས་རྣམ་པར་འཚང་མི་རྒྱ། ། གཟུགས་ཀྱི་ཁམས་ཀྱི་འོག་མིན་དུ། ། འདོད་ཆགས་བྲལ་ཁྱོད་འཚང་རྒྱའོ། ། ཞེས་པ་ལ་བརྟེན་པར་སྣང་ལ། རྗེ་བཙུན་གོང་མ་རྣམས་ནི། འོག་མིན་སྟུག་པོ་ཉམས་དགའ་འདི། ། སྟུག་པོའི་ཞིང་ཁམས་འཇིག་མེད་པ། ། དེ་ན་སངས་རྒྱས་རྣམས་ཀྱི་ཆོས། །
རྫོགས་པར་ལོངས་སྤྱོད་ཚུལ་འདི་འབྱུང་། ། ཞེས་དང་། ཕལ་པོ་ཆེའི་མདོ་ལྟར་ན། མི་མཇེད་ལ་སོགས་པ་འཇིག་རྟེན་གྱི་ཁམས་བསམ་གྱིས་མི་ཁྱབ་པ་ནང་དུ་ཆུད་པ་ནི། གཞི་དང་སྙིང་པོ་མེ་ཏོག་གིས་བརྒྱན་པ་ཞེས་བྱ་བ་ཡིན་ལ། དེ་ལྟ་བུ་བསམ་གྱིས་མི་ཁྱབ་པ་ནང་དུ་ཆུད་པ་ནི། འཇིག་རྟེན་གྱི་ཁམས་རྒྱ་མཚོ་ཞེས་བྱ་བ་ཡིན་ནོ། ། དེ་ནི་རྣམ་པར་སྣང་མཛད་གངས་ཆེན་མཚོའི་ཕྱག་མཐིལ་ན་གནས་ཤིང་། དེ་འཁོར་དང་བཅས་པ་བཞུགས་པ་དེའོ། ། ཞེས་གསུངས་ཏེ།
དེ་ནི་ཁམས་གསུམ་ལས་འདས་པ། འཇིག་པ་མེད་པ་ཞིག་ཡིན་པར་བཤད་དོ། ། དེ་ཉིད་འདུས་པར། བཅོམ་ལྡན་འདས་འོག་མིན་ལྷའི་རྒྱལ་པོའི་གནས་ན་བཞུགས་ཏེ། ཞེས་གསུངས་ཤིང་། དེའི་འགྲེལ་པར་སློབ་དཔོན་ཀུན་དགའ་སྙིང་པོས། འོག་མིན་གྱི་ལྷ་ཞེས་བྱ་བ་ནི་ཐོག་མའི་ལྷ་སྟེ། བཅོམ་ལྡན་འདས་རྣམ་པར་སྣང་མཛད་ཀྱི་སྲས་ཀྱི་ཐུ་བོ་བྱང་ཆུབ་སེམས་དཔའ་དེའི་གནས་ནི་ཐོག་མར་འཚང་རྒྱ་བའི་གནས་སོ། ། ཞེས་གསུངས། དེ་བཞིན་དུ་ཕྱག་ན་རྡོ་རྗེ་དབང་བསྐུར་བའི་རྒྱུད་ལས་ཀྱང་དེ་དང་མཐུན་པར་གསུངས་སོ། །
དེས་ན་འོག་མིན་སྟུག་པོ་བཀོད་པ་འདིའི་ཚད་ནི་སངས་རྒྱས་ཀྱིས་ཀྱང་བཟུང་བར་མི་ནུས་སོ། ། ཞེས་བདག་ཅག་གི་འདྲེན་པ་དམ་པ་གསུངས་སོ། ། ཤཱཀྱ་སེང་གེ་འདི་ནི་གདུལ་བྱ་རྒྱུད་སྨིན་པ་རྣམས་གྲོལ་བའི་ཕྱིར་དུ། བྱ་རྒོད་ཕུང་པོ་སོགས་སུ་གཤེགས་པ་དང་། དྲི་གཙང་ཁང་གི་ནང་དུ་ཏིང་ངེ་འཛིན་ལ་བཞུགས་པ་དང་། འོད་སྲུང་ལ་སོགས་པ་ལ་ང་ནི་སྐུ་མཉེལ་ཏེ། ཁྱོད་ཀྱིས་ཆོས་སྟོན་ཅིག་གསུངས་ནས་མནལ་གཟིམས་པ་དང་། མུ་གེ་བྱུང་བའི་གྲོང་དུ་བསོད་སྙོམས་ལ་གཤེགས་པ་ན། གྲོང་དཔོན་གྱི་བུ་གཅེར་བུ་པ་རལ་དྲི་ཐོགས་པ་ཞིག་གིས་ལོ་ཉེས་འདི་ལྟ་བུ་ལ། གཽ་ཏ་མ་ཁྱོད་འཁོར་མང་པོ་དང་ལྡན་པ་གྲོང་ཁྱེར་དུ་འོངས་ནས།
ཁྱིམ་རྣམས་ཕུང་བར་བྱེད་པ་ཡིན་ནམ་ཟེར་ཞིང་བཀག་པ་ན། ངས་བསྐལ་པ་དགུ་བཅུ་རྩ་གཅིག་ཚུན་ཆད་དྲན་ཏེ། ཟས་སྨིན་པ་སྟེར་དུ་གཞུག་པའི་དོན་དུ་ཁྱིམ་འགའ་ཞིག་ལ་ཡང་གནོད་པའི་ལས་མི་མཁྱེན་ཏོ། ། ཞེས་གསུངས་པ་དང་། ས་ལའི་གྲོང་དུ་བསོད་སྙོམས་མ་རྙེད་པར་ལྷུང་བཟེད་སྟོང་པར་བྱོན་པ་དང་། རྒྱལ་པོ་གཟུགས་ཅན་སྙིང་པོ་དང་མགོན་མེད་ཟས་སྦྱིན་གྱི་ཁྱིམ་སོགས་སུ་བསོད་སྙོམས་མང་དུ་རྙེད་པ་དང་། ལྷས་བྱིན་སོགས་དགྲ་དང་། སྲས་སྒྲ་གཅན་འཛིན་སོགས་ཉེ་དུའི་འབྲེལ་བ་དང་། འབྲོག་གནས་གདུལ་བའི་ཕྱིར་བྱོན་པའི་ཚེ། ས་གཞི་བ་གླང་མང་པོའི་རྨིག་པས་རད་རོད་ཅན་དུ་གྱུར་པར་གཟིམས་པ་དང་།
ཀླུའི་རྒྱལ་པོ་མ་དྲོས་པས་གདན་དྲངས་པའི་ཚེ་ལྟ་བུ་རེས་འགའ་སྙུང་བར་གཤེགས་པ་དང་། གྲོང་ཁྱེར་བཟང་བྱེད་ན་གནས་པའི་མུ་སྟེགས་རྣམས་ཀྱིས་དགེ་སྦྱོང་གཽ་ཏ་མ་འཁོར་དང་བཅས་པ་སྤུ་གྲིའི་སེར་བ་འབེབས་ཤིང་འོངས་ནས། ཁྱེད་ཅག་འགའ་ཞིག་གི་ནི་བུ་མེད་པར་བྱེད། འགའ་ཞིག་གི་ནི་ཁྱོ་མེད་པར་བྱེད་དོ། ། ཞེས་དང་། ཡང་དགེ་སྦྱོང་གཽ་ཏ་མ་སྐྱེས་ནས་ཞག་བདུན་ནས་མ་ཤི་བར་གྱུར། ཕ་མའི་ངག་བཅག་ནས་ཡིད་མི་བདེ་བར་གྱུར་པས་བྱས་པ་མི་གཟོ་བ་ཡིན་ནོ། ། ཞེས་དང་། དགེ་སྦྱོང་གཽ་ཏ་མས་སྒྱུ་མ་བསླབས་ཏེ་འཇིག་རྟེན་ཐམས་ཅད་བསླུས་སོ། ། ཞེས་སོགས་གཞན་གྱིས་སྒྲོ་སྐུར་སྣ་ཚོགས་དང་།
མཉན་ཡོད་དུ་ཆོ་འཕྲུལ་ཆེན་པོ་དང་སེར་སྐྱར་ཡབ་སྲས་མཇལ་བ་དང་། གསལ་ལྡན་དུ་ལྷ་ལས་བབས་པ་དང་། ལྟེང་རྒྱས་འོད་སྲུང་འཁོར་དང་བཅས་པ་དང་། སོར་མོའི་འཕྲེང་བ་ཅན་དང་། རྒྱལ་པོ་ཀ་པི་ན་འཁོར་དང་བཅས་པ་བཏུལ་བ་ལ་སོགས་པ་རེས་འགའ་སྙན་པའི་བ་དན་འཇིག་རྟེན་གསུམ་ན་གྲགས་པ་དང་། སྐུ་བདེ་བ་དང་། ཐུགས་དགྱེས་པར་སྤྱོད་པ་སོགས་པས་རེས་འགའ་བར་མར་མཛད་པ་སོགས་རྣམ་པ་སྣ་ཚོགས་སྟོན་པ་ནི་སྤྲུལ་པ་ཡིན་གྱི། གཟུགས་སྐུ་རང་རྒྱུད་པ་མ་ཡིན་ནོ། ། སྨིན་པའི་ཕྱིར་ཞེས་པ་དེ་ལྟར་ཡིན་གྱི། ད་སྨིན་པར་བྱེད་དགོས་ན་སངས་རྒྱས་ནས་རྫོགས་སྨིན་སྦྱང་གསུམ་བྱེད་དགོས་པར་ཐལ་ལོ། །
དེས་ན་རྣམ་བཤད་སྔ་མ་རྣམས་ཀྱིས་ཞིབ་ཆ་མ་བཏོན་པར་སྣང་ངོ་། ། གཉིས་པ། དགོངས་པ་ཅན་མ་ཡིན་པ་ལ་གནོད་བྱེད་བརྗོད་པ་ལ། དོན་གྱི་རིགས་པ་བསྟན་བཅོས་དང་མཐུན་པར་བཤད། དཔེའི་རིགས་པ་འཇིག་རྟེན་དང་མཐུན་པར་བཤད་པས་སོ། ། དང་པོ་ནི། གལ་ཏེ་སངས་རྒྱས་དངོས་ལ་ནི་ལས་ངན་སྨིན་པར་འདོད་ན་ཡང་། ལོངས་སྤྱོད་རྫོགས་པའི་སྐུ་ཉིད་ལ་སྨིན་པར་རིགས་ཀྱི། དེའི་སྤྲུལ་པའི་སྐུ་ཤཱཀྱ་སེང་གེ་ལ་སོགས་ལ་སྨིན་པར་འདོད་པ་ནི་ཆོས་ཅན། མི་འཐད་དེ།
དྲང་ངེས་ཀྱི་རྣམ་གཞག་མི་ཤེས་པའི་མུན་པས་སྤྲུལ་བའི་ཚིག་ཡིན་པའི་ཕྱིར་རོ། ། གཉིས་པ་ནི། དཔེར་ན་སྒྱུ་མའི་མཁན་པོས་བྱས་པའི་ལས་ངན་གྱི་འབྲས་བུ་སྒྱུ་མའི་མཁན་པོ་ལ་འབྱུང་གི དེས་སྤྲུལ་བའི་སྒྱུ་མའི་རྟ་གླང་སོགས་ལ་མི་འབྱུང་བ་བཞིན་ནོ། ། འདིར་སྣང་ཚུལ་གྱི་ལོངས་སྤྲུལ་གཉིས་ལ། སངས་རྒྱས་ཡིན་མིན་གྱི་ཁྱད་པར་བཤད་པ་ནི། གཟུགས་སྐུ་རང་རྒྱུད་པ་དང་སྤྲུལ་པ་གཉིས་ཀྱི་ཁྱད་པར་ལས་ཕྱེ་བ་ཡིན་ཏེ། ཇི་སྐད་དུ། རྒྱུད་བླ་མར། དག་ལ་ཉེ་དང་རིགས་རྣམས་ལས། །
འཇིག་རྟེན་རྒྱལ་བའི་དཀྱིལ་འཁོར་དུ། ། ཆུ་དང་ནམ་མཁའི་ཟླ་གཟུགས་བཞིན། ། དེ་མཐོང་བ་ནི་རྣམ་པ་གཉིས། ། ཞེས་གསུངས་སོ། ། ངེས་དོན་གྱི་དབང་དུ་བྱས་ན། ལོངས་སྤྲུལ་གཉིས་ཀ་ལ་གནས་ཚུལ་དང་སྣང་ཚུལ་གཉིས་སུ་ཕྱེ་ནས། དང་པོ་གཉིས་ནི་མེ་ལོང་ལྟ་བུའི་ཡེ་ཤེས་དང་། བྱ་བ་གྲུབ་པའི་ཡེ་ཤེས་གཉིས་ལ་སོ་སོར་བཤད་ལ། ཕྱི་མ་གཉིས་ནི་གདུལ་བྱའི་ཤེས་རྒྱུད་ཀྱིས་བསྡུས་པའི་ཕྱིར་སངས་རྒྱས་དངོས་མ་ཡིན་ཏེ། རྒྱུད་བླ་མར།
འདི་ནི་རང་སེམས་སྣང་བ་ཞེས། ། སོ་སོ་སྐྱེ་བོས་མི་ཤེས་མོད། ། དེ་ལྟ་ན་ཡང་གཟུགས་མཐོང་སྟེ། ། དེ་དག་ལ་ནི་དོན་ཡོད་འགྱུར། ། རིམ་གྱིས་དེ་མཐོང་ལ་བརྟེན་ནས། ། ནང་གི་དམ་པ་ཆོས་སྐུ་ནི། ། ཡེ་ཤེས་མིག་གིས་མཐོང་བར་འགྱུར། ། ཞེས་དང་། བརྒྱད་སྟོང་འགྲེལ་ཆེན་དུ། རང་གི་ཤེས་པའི་གཟུགས་བརྙན་གཟུགས་ཀྱི་སྐུ་ལ་དེ་བཞིན་གཤེགས་པ་འགྲོ་བའི་བླ་མ་ཡིན་པར་མངོན་པར་ཞེན་པའི་སྒོ་ནས་སྒྲུབ་པ་སྙིང་པོར་འགྱུར་བས་དད་པར་བྱའོ། །
ཞེས་གསུངས་པའི་དོན། དེ་དག་རང་སེམས་ཡིན་ཡང་དེ་དག་ལ་དད་པ་བྱས་པས་སངས་རྒྱས་དངོས་དེ་འཐོབ་པའི་རྒྱུར་འགྱུར་ཞེས་པའི་དོན་ཡིན་པའི་ཕྱིར་རོ། ། བྱེ་བྲག་ཏུ་སྨྲ་བས་ནི། ལོངས་སྐུ་དང་། ངོ་བོ་ཉིད་སྐུའི་ཐ་སྙད་མི་འདོད་ཅིང་། ཟས་གཙང་གི་སྲས་ཤཱཀྱ་སེང་གེ་ཡང་གཟུགས་སྐུ་རང་རྒྱུད་པར་འདོད་ཀྱི། སྤྲུལ་པ་ཡིན་པར་ནི་མི་འདོད་ལ། དེས་ན་སྐུ་ལ་གཟུགས་སྐུ་དང་ཆོས་སྐུ་གཉིས་ཀྱི་ཐ་སྙད་བྱེད་ཅིང་། གཟུགས་སྐུ་སངས་རྒྱས་བཏགས་པ་བ་དང་། ཆོས་སྐུ་སངས་རྒྱས་མཚན་ཉིད་པར་འདོད་དོ། །
ཡང་འདིར་གོ་ཊཱིཀ་ལས། སྤྲུལ་སྐུ་ལ་རྣམ་སྨིན་མི་འབྱུང་བར་བཤད་ནས། དྲི་ལན་དུ། ཟག་མེད་དགེ་བའི་ལས་ཀྱི་རྣམ་སྨིན་མཚན་ཉིད་པར་འདོད་པ་ནི་འགལ་འདུའི་ཕུང་པོ་སྟེ། འདི་ལྟར། གལ་ཏེ་རྫོགས་པའི་སངས་རྒྱས་ལ། ། རྣམ་སྨིན་འབྱུང་བ་བདེན་ན་ནི། ། ལོངས་སྤྱོད་རྫོགས་པའི་སྐུ་ཉིད་ལ། ། སྨིན་པར་རིགས་ཀྱི་སྤྲུལ་པའི་སྐུ། ། ཤཱཀྱ་སེང་གེ་ལ་སོགས་ལ། །
སྨིན་པར་འདོད་པ་མུན་སྤྲུལ་ཡིན། ། ཞེས་བརྗོད་ན་འཁོར་གསུམ་མོ། ། དེང་སང་ནི་གཞུང་འདིའི་རྗེས་འཇུག་ཏུ་ཁས་ལེན་པ་ཕལ་ཆེར་གྱིས། སྣང་ཚུལ་གྱི་སྤྲུལ་སྐུ་འདི་སངས་རྒྱས་སུ་ཁས་ལེན་པ་ལ་ཐེ་ཚོམ་མ་མཆིས་སོ། ། གཞུང་འདིའི་རྗེས་འཇུག་བླུན་པོ་འགའ། ། ཉིན་ཡང་མུན་པའི་ལམ་དུ་འཇུག ། ལེགས་པར་བཤད་པའི་གཏེར་རྙེད་ཀྱང་། ། ལོག་པར་བཤད་པའི་ཟས་ཀྱིས་འཚོ། ། ཆུ་ནི་གྱེན་དུ་དྲངས་གྱུར་ཀྱང་། ། ངང་གིས་ཐུར་དུ་འབབ་པ་བཞིན། །
རྒྱུ་མཚན་དེས་ན་དྲང་དོན་གྱི། ། མདོ་ཡི་དགོངས་པ་ཤེས་དགོས་ཏེ། ། སྒྲ་ཇི་བཞིན་དུ་བཟུང་ན་ཉེས་པར་འགྱུར་བའི་ཕྱིར་རོ། ། འདི་དག་གི་ཤེས་བྱེད་ཀྱི་ལུང་དང་རིགས་པ་རྣམས་ནི། སློབ་དཔོན་དབྱིག་གཉེན་གྱི་རྣམ་བཤད་རིགས་པ་དང་། ལེགས་ལྡན་འབྱེད་ཀྱི་རྟོག་གེ་ལ་འབར་བ་དང་། སོགས་པས་ཚད་མ་རྣམ་འགྲེལ་ལ་སོགས་པ་རྒྱ་གར་མཁས་པའི་གཞུང་བཞིན་ཤེས་པར་གྱིས་ཤིག་སྟེ། དེ་ཡང་རྣམ་བཤད་རིགས་པ་ལས། མདོའི་དོན་སྒྲ་ཇི་བཞིན་དུ་བཟུང་དུ་མི་རུང་བའི་ལུང་ནི། ཀུན་ཏུ་སྣང་བའི་མདོ་ལས་ཀྱང་།
སྒྲ་ཇི་བཞིན་དུ་འཛིན་པ་ལ་ཉེས་པ་ལྔ་ཡོད་དེ། ལྔ་གང་ཞེ་ན། མི་མོས་པའི་གནས་སུ་འགྱུར་བའི་ཉེས་པ་དང་། དུལ་བ་ཉམས་པའི་ཉེས་པ་དང་། གཞན་ལ་བསླུ་བར་བྱེད་པའི་ཉེས་པ་དང་། སྟོན་པ་ལ་སྐུར་པ་འདེབས་པའི་ཉེས་པ་དང་། ཆོས་སྤོང་བའི་ཉེས་པའོ། ། ཞེས་པ་ནི་རང་གི་སྒྲས་བསྟན་ལ། ཡང་རྣམ་བཤད་རིགས་པ་དང་རྟོག་གེ་ལ་འབར་བ་གཉིས་ཀ་ལས་གསུངས་པ་ལྷ་བཙུན་བསམ་ཡས་པའི་ཊཱི་ཀར་ཚིགས་བཅད་དུ་བསྡེབས་པ་ནི། ཞིང་འདིར་ཐུབ་པའི་མཛད་པ་དག །
གལ་ཏེ་སྤྲུལ་པ་མ་ཡིན་ཞིང་། ། མདོ་སོགས་སྒྲ་ནི་ཇི་བཞིན་དུ། ། ཁས་ལེན་པ་ལ་འགལ་བ་ནི། ། རྒྱལ་སྲས་སྲིད་པ་ཐ་མ་བ། ། འདོད་པ་བསྟེན་ན་ཚུལ་ཁྲིམས་འཆལ། ། ཞེས་པ་གཞུང་སྔ་མ་ཁོ་ན་ནས་གསུངས་ལ། དང་པོ་བལྟམས་པར་གྱུར་མ་ཐག ། སྟོང་གསུམ་འོད་ཀྱིས་སྣང་བ་དང་། ། ཕྱོགས་ཕྱོགས་གོམ་པ་དོར་བ་དང་། ། སྐྱེ་བའི་ཐ་མ་གསུངས་པ་དང་། །
དགའ་ལྡན་གནས་ནས་འཕོ་བ་དང་། ། ལྷ་རིགས་དྲུག་ལ་བཀའ་བསྩལ་ནས། ། ཉོན་མོངས་དབང་གིས་སྐྱེ་བ་དང་། ། རྒ་ན་འཆི་བ་མ་མཁྱེན་དང་། ། མུ་སྟེགས་བྱེད་ལས་ཐར་ལམ་འཚོལ། ། དཀའ་ཐུབ་དྲག་པོས་གདུང་བྱེད་པ། ། ཇི་ལྟ་བུར་ན་འགལ་མི་འགྱུར། ། བྱང་སེམས་སེམས་ཅན་གདུལ་དོན་དུ། ། ཆེད་དུ་བསམས་ན་བསྟན་ཅེ་ན། ། སྤྲུལ་པས་དོན་དེ་མི་འགྲུབ་ཅི། །
ཞེས་པ་རྣམས་གཞུང་གཉིས་ཀ་ནས་འབྱུང་བ་དང་། བདུད་བཞི་ལས་ནི་རྒྱལ་བ་དང་། ། གཤིན་རྗེའི་དབང་དུ་གྱུར་པ་ཡིས། ། འཁོར་གྱིས་འཕགས་པའི་གང་ཟག་རྣམས། ། མྱ་ངན་ཆེན་པོ་བྱེད་པ་དང་། ། བསྐལ་པ་གྲངས་མེད་གསུམ་དག་ཏུ། ། སྐུ་ཚེ་རིང་བའི་རྒྱུ་བསྟེན་ནས། ། སྐྱེ་བོ་ཕལ་པའི་ཆེ་ཙམ་ཡང་། ། མ་ཐུབ་གྱུར་པ་འདི་ཡང་འགལ། ། སྔོན་གྱི་འཕྲིན་ལས་ཉེས་པ་ཡིས། །
དེ་ལྟར་གྱུར་ཞེས་སྨྲ་བ་དང་། ། འཇིགས་པ་ཀུན་དང་བྲལ་བ་འགལ། ། གནས་བརྟན་ཆེན་པོ་བ་ཀུ་ལ། ། ཁོ་བོ་བསྙེན་པར་རྫོགས་ནས་ལོ། ། བརྒྱད་ཅུ་ལོན་ཡང་མགོ་བོ་ཙམ། ། ན་བར་མ་དྲན་གང་ཡིན་པ། ། ཨ་རུ་ར་གཅིག་ནད་པ་ལ། ། སྦྱིན་པའི་འབྲས་བུ་ཉིད་ཡིན་ན། ། སངས་རྒྱས་སྦྱིན་པའི་མཐར་སོན་ནས། ། སྐུ་ལ་ལས་ངན་འབྱུང་བ་ཡི། །
སྙུན་གྱིས་བཏབ་པ་ཤིན་དུ་འགལ། །

ཞེས་རྟོག་གེ་ལ་འབར་བ་ཉིད་ལས་གསུངས། རྣམ་འགྲེལ་ལས། དེས་ན་ཐུགས་ཀྱང་གསལ་བའི་ཕྱིར། ། རྒྱུ་ཡི་བག་ཆགས་སྤངས་པ་ཡིན། ། ཞེས་གསུངས་སོ། ། ཡང་རྣམ་བཤད་རིགས་པ་ལས། ཐེག་པ་ཆེན་པོ་ལ་ཤཱཀྱ་ཐུབ་པ་སྤྲུལ་པ་ཡིན་པར་བསྟན་ནས། ཐེག་དམན་ལ་དེ་ལྟར་མི་སྟོན་པ་ནི་རྒྱ་ཆེན་པོ་ལ་མོས་མི་མོས་ཀྱི་དབང་གིས་ཡིན་པར་བཤད་དོ། ། གཉིས་པ། བཅས་པའི་སྤང་བླང་འདུལ་བ་དང་མཐུན་པར་བསྟན་པ་ལ། ཡེ་བཀག་ཡེ་གནང་གི་རྣམ་གཞག་དགག །
མདོ་སྐུལ་འཁྲུལ་བས་འདུལ་བའི་ལག་ལེན་གཞན་ཡང་འཁྲུལ་བར་མཚོན་པའོ། ། དང་པོ་ལ། མ་བཅས་པ་ལ་ལྟུང་བ་མེད་པར་བསྟན། བཅས་པ་ཕྲན་ཚེགས་ཁྱད་དུ་གསོད་ན་བསྟན་པ་ལ་གནོད་པར་བསྟན། དང་པོ་ལ། དངོས་དང་། དེ་ལྟར་ན་བདེ་སྡུག་གི་བྱེད་པ་པོ་རྫོགས་པའི་སངས་རྒྱས་སུ་ཐལ་པའི་རྩོད་པ་སྤང་བའོ། ། དང་པོ་ལ། ཁ་ན་མ་ཐོ་བ་ཐམས་ཅད་ཡེ་བཀག་ཏུ་འདོད་པ་དགག ། བརྟུལ་ཞུགས་ལ་ཡེ་བཀག་ཡེ་གནང་བརྩི་བ་དགག་པའོ། །
དང་པོ་ལ། མདོར་བསྟན་པས་ལུང་བཞིན་འཆད་པར་བསྟན། རྒྱས་པར་བཤད་པས་ལུང་བཞིན་འཆད་པར་བསྟན་པའོ། ། དང་པོ་ནི། དགོངས་གཅིག་ལས། རྡོ་རྗེའི་གསུང་སྤྱིར་བཀག་པ་ཐམས་ཅད་ཡེ་བཀག་ཡིན། གནང་བ་ཐམས་ཅད་ཡེ་གནང་ཡིན་བྱ་བ་འདི་བཞུགས་ཞེས་དང་། ཞལ་སྔ་ནས། བཅས་པ་དང་རང་བཞིན་གྱི་ཁ་ན་མ་ཐོ་བ་གཅིག་པའི་ཕྱིར། བཅས་པ་ཐམས་ཅད་འགྲོ་བ་སྤྱི་ལ་བཅས་པའི་གནད་ཀྱིས།
སྡིག་ལྟུང་ཡང་ཐ་དད་མེད་ཅིང་གཅིག་པ་ཡིན་ཏེ། སྡིག་པས་ངན་སོང་དུ་འགྲོ་ཞིང་ལྟུང་བས་ཀྱང་ངན་སོང་དུ་འགྲོ་བས་ཁྱད་པར་མེད་དེ། ལུང་རྣམ་འབྱེད་ལས། ལྟུང་བ་ལྟུང་བ་ཞེས་བྱ་བ་ནི། སེམས་ཅན་དམྱལ་བ་དང་། དུད་འགྲོའི་སྐྱེ་གནས་དང་། གཤིན་རྗེའི་འཇིག་རྟེན་དུ་ལྟུང་བར་བྱེད་པས་ན་ལྟུང་བ་ཞེས་བྱའོ། ། ཞེས་གསུངས་ཤིང་། ཡང་དེ་ཉིད་ལས། སྡིག་པ་དང་ལྟུང་བ་ནི།
ཟན་དང་བཤོས་ཀྱི་སྒྲ་ལྡོག་དང་མཚུངས། ཡ་རབས་ལ་འདྲེན་ན་བཤོས་ཟེར། མ་རབས་ལ་འདྲེན་ན་ཟན་ཟེར་བ་བཞིན་དུ། བཅས་པའི་རྟེན་གྱིས་མི་དགེ་བ་བྱས་ན་ལྟུང་བར་མིང་འདོགས། དེ་མ་ཡིན་པས་མི་དགེ་བ་བྱས་ན་སྡིག་པར་མིང་འདོགས་ཏེ་མིང་གི་རྣམ་གྲངས་ཡིན། དེ་ལྟར་ན་ཁྱིམ་པ་དང་། རབ་ཏུ་བྱུང་བ་གང་གིས་མི་དགེ་བ་བྱས་ཀྱང་དོན་ལ་ཁྱད་པར་མེད་དོ། ། ཞེས་བཤད་དོ། ། དེ་སྐད་ཅེས་བྱ་བ་འདི་ཡང་སངས་རྒྱས་ཀྱི་བསྟན་པ་སྡེ་སྣོད་དང་མཐུན་པ་མ་ཡིན་ཏེ། ཉན་ཐོས་རྣམས་དང་།
ཐེག་ཆེན་པ་རྣམས་ཀྱི་གནང་བཀག་ཐམས་ཅད་གཅིག་ཏུ་མེད་པའི་ཕྱིར། དེས་ན་ཉན་ཐོས་ཀྱི་སྡེ་སྣོད་ལྟ་བུ་ལ་ལར་གནང་བ་ནི། ཐེག་ཆེན་ལྟ་བུ་ལ་ལའི་བཀག་པ་ཉིད་དུ་འགྱུར་རོ། ། དེ་ལྟར་འགྱུར་བ་དེའི་འཐད་པ་འདི་ལྟར་ཡིན་པའི་ཚུལ་རྣམ་དག་གི་ལུང་ཐེག་པ་ཆེ་ཆུང་གི་སྡེ་སྣོད་ལས་འབྱུང་བ་བཞིན་བཤད་ཀྱིས་ཉོན་ཅིག་ཅེས་གདམས་པའོ། ། གཉིས་པ་ལ། གནང་བཀག་ཐམས་ཅད་གཅིག་ཏུ་ངེས་པ་དགག ། ཉན་ཐོས་རྣམ་གསུམ་སོགས་ཀྱིས་མ་ངེས་པའི་སྒྲུབ་བྱེད་བཤད། ཁྱིམ་པ་ལས་རབ་ཏུ་བྱུང་བ་ཉེས་པ་བསྲུང་དགོས་ཡང་བ་ལ་རྩོད་པ་སྤང་བའོ། ། དང་པོ་ལ། སྡེ་པ་བཅོ་བརྒྱད་ཀྱི་བཅས་པ་མཚུངས་པར་ཐལ་བ།
ཁྱིམ་པས་དགེ་སློང་གི་བཅས་པ་བསྲུང་དགོས་པར་ཐལ་བའོ། ། དང་པོ་ལ། དངོས་དང་། ཉེས་སྤོང་དགག་པའོ། དང་པོ་ནི། ཉན་ཐོས་ནི་ཤྲ་བ་ཀ་ཞེས་པའི་སྒྲ་ལས་དྲངས་ན། ཐེག་ཆེན་གྱི་ལམ་རང་གིས་ཐོས་པ་རང་ཉམས་སུ་མི་ལེན་པར་གཞན་ལ་སྒྲོག་པས་ན་ཐོས་སྒྲོག་སྟེ་ཉན་ཐོས་སོ། ། དམ་ཆོས་པད་དཀར་ལས། མགོན་པོ་དེ་རིང་བདག་ཅག་ཉན་ཐོས་གྱུར། ། བྱང་ཆུབ་དམ་པ་ཡང་དག་བསྒྲག་པར་བགྱི། །
བྱང་ཆུབ་པ་ཡི་སྒྲ་ཡང་རབ་ཏུ་བརྗོད། ། དེ་བས་བདག་ཅག་ཉན་ཐོས་མི་ཟད་འདྲ། ། ཞེས་སོགས། ཉན་ཐོས་ལ་སྤྲུལ་པའི་དང་། རྫོགས་བྱང་དུ་འགྱུར་བ་དང་། ཞི་བ་བགྲོད་པ། གྲུབ་མཐའ་འཛིན་པའི་ཉན་ཐོས་དང་བཞི་ལས་ཐ་མའོ། ། ཞེས་བསམ་ཡས་པ་གསུང་ཡང་བརྟག་དགོས་ཏེ། དེ་ལྟ་ན། ཇོ་བོ་རྗེ་ཕལ་ཆེན་པའི་སྡེ་པ་ཡིན་པས།
ཉན་ཐོས་ཀྱི་གྲུབ་མཐའ་འཛིན་པར་ཐལ་བ་སོགས་འཇུག་གོ ། དེས་ན་འདུལ་བའི་ཕྱག་ལེན་གྱི་སྒོ་ནས་བཞི་པོ་དེ་ལ་རྩ་བའི་སྡེ་བཞི་སྟེ། སྡེ་པ་བཞི་ཀའི་གྱེས་གཞི་དང་། དུས་གསུམ་རྫས་ཡོད་དུ་སྨྲ་བས་ན་གཞི་ཐམས་ཅད་ཡོད་སྨྲ་དང་། གནས་བརྟན་འཕགས་པའི་རིགས་ཀྱི་རྗེས་སུ་འབྲང་བས་ན་གནས་བརྟན་པ། འཕགས་པའི་དགེ་འདུན་ཡང་ཡིན་ལ་དེ་ཉིད་ཕལ་ཆེན་པ་ཡིན་པས་ཕལ་ཆེན་པ་དང་། མང་པོས་བཀུར་བའི་སློབ་དཔོན་གྱི་རྗེས་སུ་འབྲང་བས་ན་མང་བཀུར་བ་སྟེ་བཞི་ལ་འདུལ་བ་མི་འདྲ་བ་རྣམ་པ་བཞི་ཡོད། ཁ་ཆེ་པཎ་ཆེན་གྱི་གསུང་སྒྲོས་ལས། ཐམས་ཅད་ཡོད་སྨྲ་ནི། མཁན་པོ་རྒྱལ་རིགས་བསླབ་པ་ལ་གུས་པའི་མཆོག་སྒྲ་གཅན་འཛིན་བཟང་པོའི་རྗེས་སུ་འབྲང་བ་སྐད་ཀྱང་།
ལེགས་པར་སྦྱར་བ་སཾསྐྲྀ་ཏའི་སྐད་དུ་སོ་ཐར་གྱི་མདོ་འདོན་པ། སྣམ་སྦྱར་སྣམ་ཕྲན་ཉེར་དགུ་པ་ནས་ཉེར་ལྔའི་བར་ཟུང་སྤངས་པ། རྟགས་མེ་ཏོག་ཨུཏྤལ་དང་། པདྨ་དང་། རིན་པོ་ཆེ་དང་། ཤིང་ལོ་དང་། གཞུང་འདིར་འབྱུང་བ་ནི། བུ་རམ་ཕྱི་དྲོ་ཟ་བ། སྨིན་མའི་སྤུ་བཞར་ན་ལྟུང་བ། མིར་ཆགས་བསད་ན་ཕམ་པ།
བྱིན་ལེན་ལག་པ་བཀན་པ། གསོལ་བཞིའི་ལས་ཀྱིས་དགེ་སློང་གི་སྡོམ་པ་སྐྱེ་བ་རྣམས་སོ། ། གནས་བརྟན་པ་ནི། མཁན་པོ་རྗེ་རིགས་མཐའ་འཁོབ་འདུལ་བའི་མཆོག་ཀ་ཏྱ་ནའི་རྗེས་སུ་འབྲང་བ། སྐད་རང་བཞིན་ཕལ་པའི་སྐད་ཀྱིས་མདོ་འདོན། སྣམ་སྦྱར་སྣམ་ཕྲན་ལྔ་ནས་ཉེར་གཅིག་གི་བར། རྟགས་དུང་། ལེགས་སྦྱར་གྱི་སྐད་ཀྱིས་མདོ་བཏོན་ན་ལྟུང་བ། བུ་རམ་ཕྱི་དྲོ་ཟོས་པ་ལྟུང་བ། སྨིན་མའི་སྤུ་མ་བཞར་ན་ལྟུང་བ།
མིར་ཆགས་པ་བསད་པ་ལ་ཕམ་པ་མེད་པ། བྱིན་ལེན་ལག་པ་སྟེང་འོག་ཏུ་བྱེད་པ། གསོལ་བཞིའི་ཆོ་གས་སྡོམ་པ་མི་སྐྱེ་བའོ། ། ཕལ་ཆེན་པ་ནི། མཁན་པོ་བྲམ་ཟེའི་རིགས་སྦྱངས་པའི་ཡོན་ཏན་ལ་གནས་པའི་མཆོག་འོད་སྲུང་ཆེན་པོའི་རྗེས་སུ་འབྲང་བ། ཟུར་ཆག་གི་སྐད་ཀྱིས་མདོ་འདོན་པ། སྣམ་སྦྱར་སྣམ་ཕྲན་བདུན་པ་ནས་ཉེར་གསུམ་གྱི་བར། རྟགས་གཡུང་དྲུང་རིས་དང་། དཔལ་བེའུ། བུ་རམ་ཕྱི་དྲོ་འགོག་གོ །
སྨིན་མའི་སྤུ་བཞར་ན་ལྟུང་བ། མིར་ཆགས་བསད་པ་ལ་ཕམ་པ་མེད། ལྷུང་བཟེད་ལ་བྱིན་ལེན་བྱེད། ཆང་རྩ་བ་ལྔ་པ། གསོལ་བཞིའི་ཆོ་གས་སྡོམ་པ་མི་སྐྱེ་བའོ། ། མང་བཀུར་བ་ནི། མཁན་པོ་དམངས་རིགས་འདུལ་བ་འཛིན་པའི་མཆོག་ཉེ་བ་འཁོར་གྱི་སློབ་བརྒྱུད། སྐད་ཤ་ཟའི་སྐད་དུ་མདོ་འདོན། སྣམ་སྦྱར་སོགས་གནས་བརྟན་པ་དང་མཐུན། ཨ་ཏི་ཤའི་གསུང་སྒྲོས་ལས།
སྡེ་པ་བཞིའི་ཐམས་ཅད་ཡོད་སྨྲ། ཁྲུ་ཕྱེད་དང་དགུས་བར་དུ་ཆོད་ན་ནུབ་ལྷག་ཐུབ། ཕལ་ཆེན་པ་ཡོལ་བ་དང་། གནས་བརྟན་པ་རི་མོ་དང་། མང་བཀུར་བ་ཐག་པས་ཆོད་ན་ཐུབ་པར་འདོད་ཅེས་གྲག་གོ ། དེ་ལས་གྱེས་པ་བཅོ་བརྒྱད་ལའང་འདུལ་བའི་དབྱེ་བའང་མི་འདྲ་བ་བཅོ་བརྒྱད་ཡོད་དེ། འདུལ་བ་འོད་ལྡན་ལྟར་ན། བཀའ་བསྡུ་གསུམ་པའི་ཚེ་གྱེས་པ་བཅུ་བདུན་པོ་ཐམས་ཅད་བཀར་བསྒྲུབ་པར་གསུངས་ལ། དེ་ཡང་། འདུལ་བ་ལ་སྣང་།
མདོ་སྡེ་ལ་འཇུག ཆོས་ཉིད་དང་མི་འགལ་བ་གསུམ་གྱི་སྒོ་ནས་བསྒྲུབ་པར་གསུངས་པས་ན་འདུལ་བའི་དབྱེ་བ་མི་འདྲ་བ་བཅོ་བརྒྱད་བཀར་བསྒྲུབ་པ་ལས་འོས་མེད་པའི་ཕྱིར། འདིར་འདུལ་འཛིན་ཆེན་པོ་འགའ་ཞིག སྡེ་པ་ཐ་དད་བཀླག་པའི་འཁོར་ལོ་ལས། གནས་བརྟན་པའི་སྡེ་པ་གསུམ་དང་། ཀུན་གྱིས་བཀུར་བའི་སྡེ་པ་གསུམ་ལྟ་བ་མཐུན་པར་བཤད་པས་གྱེས་པ་བཅོ་བརྒྱད་ལ་འདུལ་བའི་དབྱེ་བ་བཅོ་བརྒྱད་མི་རིགས་སོ། ། ཞེས་འགོག་པ་ལ། བསམ་ཡས་པའི་ཊཱི་ཀར་ལན་འདེབས་པ་ན། འདི་དག་གི་དབྱེ་བ་སྟོན་པའི་གཞུང་ན་མི་འདྲ་བ་སྣང་བས། འདི་ཁོ་ན་བདེན་གྱི་གཞན་ནི་མི་རིགས་སོ་ཞེས་བཤད་དཀའ་བས།
ཆོས་རྗེའི་གསུང་ལ་ནོར་བའི་གོ་སྐབས་ག་ལ་ཡོད། ཅེས་པ་ཙམ་ཞིག་འབྱུང་ཡང་། དེས་ལན་མི་ཐེབས་སོ། ། ཡང་ཊཱི་ཀ་བྱེད་པ་གཞན་གྱི་ནི་འདི་ལ་ལན་འདེབས་པའི་སྤོབས་པ་མི་སྣང་ཞིང་། ལེགས་བཤད་གསེར་གྱི་ཐུར་མར། ལུང་དང་རིགས་པ་གཉིས་ཀྱི་སྒོ་ནས་བསྒྲུབས་པ་ལས། སྡེ་པ་ཐ་དད་བཀླག་པའི་འཁོར་ལོར། ཡུལ་དོན་སློབ་དཔོན་བྱེ་བྲག་གིས། ། ཐ་དད་རྣམ་པ་བཅོ་བརྒྱད་དོ། ། ཤཱཀྱ་སེང་གེའི་བསྟན་པ་ནི། །
དེ་ལྟར་བྱེ་བྲག་བཅོ་བརྒྱད་དུ། ། གྱུར་ཏེ་འགྲོ་བའི་བླ་མ་དེའི། ། སྔོན་གྱི་འཕྲིན་ལས་ཡིན་པར་ངེས། ། ཞེས་པ་ནི། དགེ་སློང་གི་ལོ་དྲི་བ་ལས་གསུངས་པས་ན། འདུལ་བའི་ལས་ཐ་དད་དང་། སོ་སོར་ཐར་པའི་མདོ་འདོན་ཚུལ་མི་འདྲ་བའི་གྱེས་པར་བཤད་པས་སོ། ། ཞེས་གསུངས་ལ། རིགས་པ་ནི། བཅོ་བརྒྱད་པོ་བཀར་སྒྲུབ་པ་ན་བཀའ་མི་འདྲ་བ་བཅོ་བརྒྱད་ཡོད་དགོས་པས།
དེ་ཡང་འདུལ་བའི་དབང་དུ་བྱས་པ་གཙོ་ཆེ་བ་ཡིན་ཏེ། འདིར་སྡེ་ཚན་བཅོ་བརྒྱད་ནི་འདུལ་བའི་ལས་མི་འདྲ་བའི་དབང་གིས་ཡིན་པའི་ཕྱིར། ཞེས་གསུངས། བུ་སྟོན་རིན་པོ་ཆེ་ཡང་དེ་དང་མཐུན་གསུང་ངོ་། ། ཡང་བདག་གི་བློ་ལ་ཤར་བ་ནི། འདིར་སྡེ་བཞི་དང་བཅོ་བརྒྱད་ལ་སོགས་པ་འདུལ་བ་མི་འདྲ་བའི་དབང་གིས་ཡིན་གྱི། གྲུབ་མཐའ་དང་ལྟ་བའི་དབང་གིས་མ་ཡིན་ཏེ། གལ་ཏེ་ཡིན་ན་གཞི་ཐམས་ཅད་ཡོད་སྨྲ་ལ་གྲུབ་མཐའ་སྨྲ་བ་བཞི་མེད་པར་འགྱུར་ལ། དེ་ལྟ་ན་དེ་ལ་ཉན་ཐོས་ཀྱི་གྲུབ་མཐའ་སྨྲ་བས་ཁྱབ་པར་འགྱུར་རོ། ། འདོད་ན།
གནས་བརྟན་ཆོས་སྐྱོང་། སློབ་དཔོན་དབྱིག་གཉེན་དང་། འཕགས་པ་ཀླུ་སྒྲུབ་དང་། སྒྲ་གཅན་འཛིན་བཟང་པོ་ལ་སོགས་པ་གཞི་ཐམས་ཅད་ཡོད་པར་སྨྲ་བ་མིན་པར་འགྱུར་ལ། འདོད་ན། ཐམས་ཅད་ཡོད་སྨྲའི་མཁན་བརྒྱུད་ཀྱང་དཀའ་བར་གནས་སོ། ། ལྟ་བས་འབྱེད་པ་ལ་ཡང་སྐྱོན་དེ་ཉིད་དོ། ། འོ་ན་དེ་དག་དུས་གསུམ་རྫས་ཡོད་དུ་སྨྲ་བར་འགྱུར་རོ་ཞེ་ན། སྒྲ་བཤད་ལ་ཁྱབ་པ་བརྩིས་པས་རྣམ་པར་འཁྱམས་ཏེ། འོ་ན་སློབ་དཔོན་འཕགས་པ་ལྷ་ཆོས་ཅན།
མང་དུ་ཐོས་པའི་སྡེ་པ་ཡིན་པར་ཐལ། མང་དུ་ཐོས་པའི་སློབ་དཔོན་གྱི་རྗེས་སུ་འབྲང་བའི་ཕྱིར། ཁྱབ་པ་སྒྲ་བཤད་ཀྱི་སྟེང་དུ་ཁས་བླངས། རྟོག་གེ་ལ་འབར་བར་མང་དུ་ཐོས་པའི་སློབ་དཔོན་གྱི་རྗེས་སུ་སྟོན་པའི་ཕྱིར། མང་དུ་ཐོས་པའོ། ། ཞེས་པས་སོ། ། རྒྱས་པར་གསེར་ཐུར་ལས་བལྟ་བར་བྱའོ། ། དེས་ན་སྡེ་པ་བཅོ་བརྒྱད་པོ་དང་པོར་སྡོམ་པ་ལེན་ཚུལ་མི་འདྲ་བ་དང་། བར་དུ་བསྲུང་ཚུལ་མི་འདྲ་བ་དང་། ཉམས་ན་ཕྱིར་བཅོས་ཚུལ་མི་འདྲ་བ་དང་།
སོ་སོར་ཐར་པའི་མདོ་འདོན་ཚུལ་མི་འདྲ་བ་དང་། ཐ་མར་སྡོམ་པ་གཏོང་ཚུལ་རྣམས་སྡེ་པ་ཐམས་ཅད་མི་མཚུངས་པས་ན་གཅིག་གི་གཞུང་ལས་བཀག་པ་དེ་གཅིག་གི་གཞུང་ལས་གནང་བས་ན། གནང་བཀག་ཐམས་ཅད་གཅིག་ཏུ་ངེས་པ་མི་འཐད་དོ། ། གཉིས་པ། དེའི་ཉེས་སྤོང་དགག་པ་ལ། སྡེ་པ་གཅིག་ཁོ་ན་བདེན་པ་དགག སྡེ་པ་ཀུན་གྱི་བསླབ་པ་ཤེས་ན་གཅིག་ཡིན་པ་དགག་པའོ། ། དང་པོ་ནི། གལ་ཏེ་སྡེ་པ་གཅིག་ཁོ་ན་བདེན་གྱི་དེ་ལས་གཞན་པ་ཐམས་ཅད་བརྫུན་ཡིན་ཏེ། འགལ་བ་ལ་མི་འཁྲུལ་བའི་ཚད་མ་མི་སྲིད་པའི་ཕྱིར་སྙམ་ན།
མི་འཐད་དེ། རྒྱལ་པོ་ཀྲི་ཀྲིའི་རྨི་ལམ་ལུང་སྟོན་པའི་མདོ་ལྟར་སྡེ་པ་བཅོ་བརྒྱད་པ་ཐམས་ཅད་བདེན་པར་གསུངས་པའི་ཕྱིར། དེ་ཡང་མདོ་དེ་ལས། མི་བཅོ་བརྒྱད་ཀྱིས་རས་ཡུག་གཅིག་དྲས་ཀྱང་རལ་བར་མ་གྱུར་པ་དེ་ནི། དེ་བཞིན་གཤེགས་པ་ཤཱཀྱ་ཐུབ་པའི་བསྟན་པ་རྣམ་པ་བཅོ་བརྒྱད་དུ་གྱུར་ཀྱང་། རྣམ་པར་གྲོལ་བའི་རས་ཡུག་ནི་ཉམས་པར་མི་འགྱུར་རོ། ། ཞེས་གསུངས། མདོ་དེ་དང་། མཛོད་ཀྱི་འགྲེལ་བཤད་དང་། སྙན་ངག་དཔག་བསམ་འཁྲི་ཤིང་རྣམས་སུ་རྨི་ལྟས་བཅུ་གསུངས་ལ།
དེ་ཡང་དཔག་བསམ་འཁྲི་ཤིང་ལས། གླང་ཆེན་རྒྱ་སྐར་ནས་འཐོན་པ། ། རྔ་མ་དེ་ལ་ཐོགས་པ་དང་། ། དེ་བཞིན་སྐོམ་པའི་ཕྱི་རྗེས་ནས། ། ཁྲོན་པ་བརྒྱུག་པ་བདག་གིས་མཐོང་། ། ཕྱེ་ནི་བྲེ་གང་དག་ལ་ཡང་། ། མུ་ཏིག་བྲེ་གང་འཚོང་བ་མཐོང་། ། ངན་པའི་ཤིང་དང་ཙན་དན་ནི། ། སྙོམས་པ་དག་ཏུ་བྱེད་པ་མཐོང་། ། དེ་བཞིན་གཡུལ་དུ་གླང་ཕྲུག་གིས། །
གླང་པོ་ཆེན་པོ་ཡང་དག་འབོད། ། མི་གཙང་བ་ཡིས་ལུས་བྱུགས་པའི། ། སྤྲེའུ་འབར་ཞིང་གཞན་ལ་འབྱུག ། སྤྲེའུ་ངན་པ་གཡོ་བའི་གཏེར། ། རྒྱལ་སྲིད་རྒྱས་ལ་མངོན་དབང་བསྐུར། ། རས་ཡུག་སྐྱེས་བུ་བཅོ་བརྒྱད་ཀྱིས། ། དྲས་ཀྱང་ཀུན་ཏུ་ཉམས་པ་མེད། ། མེ་ཏོག་འབྲས་བུའི་དགའ་ཚལ་ནི། ། དགའ་བ་ཆོམ་རྐུན་དག་གིས་དཀྲུགས། ། ཞེ་སྡང་བཞད་གད་རྩོད་པ་ལ། །
སྐྱེ་བོ་མང་པོ་ཆགས་པ་སྟེ། ། རྨད་བྱུང་རྨི་ལམ་འདི་དག་ནི། ། འབྲས་བུ་ཤིན་ཏུ་འཇིགས་རུང་སྙམ། ། ཞེས་པ་ས་བདག་གིས་དྲིས་ལ། ། བཅོམ་ལྡན་འདས་འོད་སྲུངས་ཀྱིས་གསུངས་པ། ། སྐྱེ་བོའི་ཚེ་ལོ་བརྒྱ་པའི་ཚེ། ། སྟོན་པ་ཞི་བ་ཤཱཀྱ་ཐུབ། ། རྒྱལ་བ་བདུད་རྩིའི་ཆུ་གཏེར་འབྱུང་། ། དེ་ནི་ཁྱོད་ཀྱིས་གླང་པོར་མཐོང་། ། དེ་ཡི་ཉན་ཐོས་ཐ་མ་ཡི། །
དུས་སུ་རྩོད་པ་ལ་བརྟེན་ནས། ། ཚུལ་ཁྲིམས་ཡོན་ཏན་ཀུན་སྤྱོད་བཏང་། ། བསླད་པ་དང་བཅས་འབྱུང་བར་འགྱུར། ། དེ་དག་སྟོབས་ཀྱིས་ཁྱིམ་ན་གནས། ། དབེན་པ་མ་སྨིན་ཆུང་རྣམས་ལ། ། རང་གིས་བརྟེན་པ་ལ་བརྟེན་ཅིང་། ། བསྟན་པ་དག་ནི་བྱེད་པར་འགྱུར། ། གང་ཕྱིར་ཞུ་བྱ་ཞུ་བྱེད་ཀྱི། ། དངོས་པོ་རྟོན་པ་དག་ལ་རྒྱུག ། དེ་སྨོད་སྐོམ་པའི་ཕྱི་ནས་ནི། །
ཁྲོན་པ་འགྲོ་བ་རྣམ་པར་མཐོང་། ། ཆགས་པས་ལོང་ཞིང་ཀུན་རྨོངས་ཀྱིས། ། བཅོམ་པ་དེ་དག་བྱང་ཆུབ་ཀྱི། ། ཡན་ལག་མུ་ཏིག་བྲེ་གང་དག ། ཕྱེ་བྲེ་གང་ལ་འཚོང་བར་འགྱུར། ། མུ་སྟེགས་ཚིག་ནི་ཤིང་ངན་དང་། ། སངས་རྒྱས་ཀྱིས་གསུངས་ཙན་དན་དག ། རྨོངས་པས་ཁྱད་པར་མི་ཤེས་པས། ། དེ་དག་གི་ནི་མཚུངས་བྱེད་འགྱུར། ། འདུལ་བའི་དགེ་སློང་གླང་པོ་ཆེ། །
བཟང་པོ་ཐོབ་ནས་འགའ་ཞིག་ཏུ། ། དགེ་སློང་ཁྲིམས་འཆལ་གླང་ཕྲུག་གིས། ། འགྲན་ཞིང་སྨོད་པ་བྱེད་པར་འགྱུར། ། གཡོ་བ་མི་གཙང་གིས་བྱུགས་ལུས། ། དགེ་སློང་སྤྲེའུས་ཁྲིམས་བཟང་རྣམས། ། རང་གི་སྐྱོན་གྱིས་བསྒོ་བྱེད་ཅིང་། ། བདག་ཉིད་མཚུངས་པ་བྱེད་པར་འགྱུར། ། སྤྲེའུ་བཞིན་དུ་རིགས་འཁྱམ་པ། ། མངོན་པར་དབང་ནི་བསྐུར་བར་འགྱུར། ། རྫོགས་པའི་སངས་རྒྱས་ཀྱིས་བསྟན་པའི། །
རས་ཡུག་དྲས་ཀྱང་ཉམས་མི་འགྱུར། ། དགེ་འདུན་རྫས་ནི་འབྲས་བུ་ཡི། ། དགའ་ཚལ་དག་ཀྱང་བརྐུ་བར་འགྱུར། ། ཕན་ཚུན་སྐྱོན་ནས་བརྗོད་བྱེད་ཅིང་། ། འཐབ་མོའི་ངང་ཚུལ་དག་ཏུ་འགྱུར། ། ཁྱོད་ཀྱི་རྨི་ལམ་རྣམ་སྨིན་མཐར། ། འབྲས་བུ་འདི་དག་ས་ལ་འབྱུང་། ། ཞེས་གསུངས་ཏེ། ཡང་བསྟན་པ་སྔ་དར་གྱི་ཆོས་ཀྱི་བརྗེད་བྱང་ལས། དེ་དག་ཏུ་མ་འདུས་པ་བརྒྱད་གསུངས་པ་ནི།
མེ་ཏོག་དག་ནི་ཆོད་ཅིག་ཅེས་ནི་བསྐུལ། ། རྗེ་དུས་གསུམ་གྱི་བར་མ་སྟོང་པར་མཐོང་། ། རྒན་པོ་སྤྱི་ཐེར་དུ་ནི་གནས་པ་དང་། ། རྟ་ཡི་ཁ་འཕོངས་གཉིས་ཀས་ཟ་བ་དང་། ། ཆེ་བའི་བྱི་བས་ཆུང་བ་ཁ་ནི་དྲག ། བེ་འུ་སྐྱེས་མ་ཐག་ཏུ་བ་ལ་ནུ། ། སྔ་དྲོ་གཞོན་ནུའི་མི་ནི་ཕྱི་དྲོ་རྒས། ། སེང་གེའི་རོ་ནི་རང་གི་སྲིན་བུས་ཟོས། ། ཞེས་འབྱུང་ཡང་བརྟག་དགོས་སོ་ཞེས་ལྷ་བཙུན་བསམ་ཡས་པ་གསུང་ངོ་། ། སྡེ་པ་བཅོ་བརྒྱད་པོ་གནང་བཀག་མི་མཐུན་པ་འདིའི་དོན་རྒྱས་པར་སྡེ་པ་ནི་ཐ་དད་བཀླག་པའི་འཁོར་ལོ་ཞེས་པ་བཙུན་པ་དབྱིག་གཉེན་གྱིས་མཛད་པ་ལས་བསྡུས་ནས།
སྡེ་པ་ཐ་དད་བསྟན་པ་བསྡུས་པ་ཞེས་པ་སློབ་དཔོན་དུལ་བའི་ལྷས་མཛད་པ་དང་། སློབ་དཔོན་ཤཱཀྱ་འོད་ཀྱིས་མཛད་པའི་སུམ་བརྒྱ་པའི་རང་འགྲེལ་འདུལ་བ་འོད་ལྡན་དང་། ལ་སོགས་པས་རྟོག་གེ་ལ་འབར་བ་དང་། དགེ་སློང་གི་དང་པོའི་ལོ་དྲི་བ་རྣམས་ལ་ལྟོས་ཤིག་སྟེ། ལུང་དང་པོ་ལས། ཤར་དང་ནུབ་དང་གངས་རིར་གནས། ། འཇིག་རྟེན་འདས་པར་སྨྲ་བའི་སྡེ། ། རྟག་པ་སྨྲ་བའི་སྡེ་པ་དང་། ། ལྔ་ཚན་དགེ་འདུན་ཕལ་ཆེན་པ། ། བཞི་པ་དང་ནི་འོད་སྲུང་སྡེ། །
ས་སྟོན་སྡེ་དང་ཆོས་སྲུང་སྡེ། ། མང་ཐོས་གོས་དམར་སློབ་མའི་སྡེ། ། རྣམ་པར་ཕྱེ་སྡེ་སྨྲ་བའི་སྡེ། ། ཐམས་ཅད་ཡོད་པར་སྨྲ་བ་ཡིན། ། རྒྱལ་བྱེད་ཚལ་གནས་འཇིགས་མེད་གནས། ། གཙུག་ལག་ཁང་ཆེན་གནས་བརྟན་པ། ། ས་སྒྲོག་རིགས་དང་བསྲུང་བ་པ། ། གནས་མ་བུ་ཡི་སྡེ་རྣམས་ནི། ། ཀུན་གྱིས་བཀུར་བ་རྣམ་པ་གསུམ། ། ཡུལ་དོན་སློབ་དཔོན་བྱེ་བྲག་གིས། །
ཐ་དད་རྣམ་པ་བཅོ་བརྒྱད་དོ། ། ཞེས་སོ། ། དགེ་སློང་གི་ལོ་དྲི་ལས། རྩ་བའི་སྡེ་བཞི་སྔ་མ་དང་མཐུན་ལ། གྱེས་པ་བཅོ་བརྒྱད་ནི། ཐམས་ཅད་ཡོད་སྨྲ་བ་བཞི། ཕལ་ཆེན་པ་དྲུག ། མང་བཀུར་བ་ལྔ། གནས་བརྟན་པ་གསུམ་གསུངས་སོ། ། འདུལ་བ་འོད་ལྡན་ལས།
རྩ་བའི་སྡེ་བཞི་ཐམས་ཅད་ཡོད་པར་སྨྲ་བ་ལ་ལྷག་མ་བཅུ་བདུན་གྱེས་པར་བཤད་དོ། ། སློབ་དཔོན་ལེགས་ལྡན་འབྱེད་ཀྱི་རྟོག་གེ་ལ་འབར་བར། རྩ་བའི་སྡེ་གནས་བརྟན་པ་དང་ཕལ་ཆེན་པ་ལས། གནས་བརྟན་པ་ལ་བཅུར་གྱེས་པ་དང་། ཕལ་ཆེན་པ་ལ་བརྒྱད་དུ་གྱེས་པར་གསུངས་པ་དང་། ཡང་རྩ་བའི་སྡེ་གཉིས་པོ་དེ་ལ་གྱེས་ཚུལ་མི་འདྲ་བ་གཅིག་དང་། ཡང་རྩ་བའི་སྡེ་གནས་བརྟན་པ། ཕལ་ཆེན་པ་རྣམ་པར་ཕྱེ་སྟེ་སྨྲ་བ་གསུམ་ལ་གྱེས་ཚུལ་མི་འདྲ་བ་གཅིག་དང་། སྒྲ་བཤད་དང་བཅས་པ་གསུངས་པ་ནི་ཡི་གེ་མངས་ཀྱིས་དོགས་པས་འདིར་མ་བཀོད་དོ། ། རྩ་བའི་སྡེ་བཞི་ཡིན་པར་ཀྱེ་རྡོ་རྗེའི་རྒྱུད་ལས་གསུངས་སོ། །
གཉིས་པ། སྡེ་པ་ཀུན་གྱི་བསླབ་པ་ཤེས་ན་གཅིག་ཡིན་པ་དགག་པ་ནི། གལ་ཏེ་སྡེ་པ་ཀུན་གྱི་བསླབ་པ་ཡང་ཤེས་ན་གནང་བཀག་གཅིག་ཏུ་འགྱུར་རོ་ཞེ་ན། ཤེས་ཀྱང་ཕལ་ཆེར་ཐ་དད་པ་ཡིན་ཏེ། དཔེར་ན་ཐམས་ཅད་ཡོད་སྨྲ་ལེགས་སྦྱར་གྱི་སྐད་དུ་མདོ་སྡེ་བཏོན་ན་ལྟུང་བ་མེད་དེ། དེའི་མདོ་སྡེ་ལེགས་སྦྱར་གྱི་སྐད་དུ་ཡོད་པས་སོ། ། གནས་བསྟན་པ་དག་ལེགས་སྦྱར་གྱིས་མདོ་སྡེ་བཏོན་ན་ལྟུང་བར་བྱེད་པ་ནི། དེའི་མདོ་སྡེ་རང་བཞིན་ཕལ་སྐད་དུ་ཡོད་པས་སོ། ། ཐམས་ཅད་ཡོད་སྨྲ་རང་ཉིད་ཀྱི་གཞུང་ལས་འབྱུང་བའི་གསོལ་བཞིའི་ཆོ་གས་སྡོམ་པ་སྐྱེ་ལ། དེའི་ཆོ་ག་བཞིན་བྱས་ན་སྡེ་པ་གཞན་གནས་བརྟན་པ་སོགས་ཀྱི་དགེ་སློང་འཇིག་པ་སྟེ་མི་སྐྱེ་བས་སོ། །
ཐམས་ཅད་ཡོད་སྨྲ་སྨིན་མའི་སྤུ་བཞར་ན་ལྟུང་བ་ཡིན་ཏེ། མདོ་རྩ་བ་ལས། ལུས་གཞན་གྱི་ཡང་མི་བྱའོ། ། ཞེས་གསུངས་པས་སོ། ། ཕལ་ཆེན་པ་ལ་སོགས་པའི་སྡེ་པ་འགའ་སྨིན་མའི་སྤུ་མ་བཞར་ན་ནི་ལྟུང་བར་འདོད་པ་དང་། ཕལ་ཆེན་པ་སོགས་ལ་ལ་བུ་རམ་ཕྱི་དྲོ་འགོག་ལ། ཐམས་ཅད་ཡོད་སྨྲ་ཁ་ཅིག་ལྟུང་བ་མེད་ཅེས་ཟེར་ཏེ། དེ་ཞག་བདུན་པའི་སྨན་དུ་འདོད་པས་སོ། ། ཐམས་ཅད་ཡོད་སྨྲ་སོགས་ལ་ལ་བྱིན་ལེན་བྱེད་པ་ན་བཀན་པས་ཏེ་གན་རྐྱལ་དུ་བྱེད་དེ། མདོ་རྩ་བ་ལས།
ལག་པ་བཀན་པས་ཞེས་གསུངས་པས་སོ། ། གནས་བརྟན་པ་ལ་སོགས་པ་དེ་ལས་གཞན་དུ་བྱེད་དེ། ལག་པ་སྟེང་འོག་ཏུ་བྱེད་པའམ་སྐྱུར་ཐབས་སུ་བྱེད་པའི་ཕྱིར་ཕལ་ཆེན་པ་ལ་སོགས་པའི་སྡེ་པ་འགའ་ཞིག་ལྷུང་བཟེད་བྱིན་ལེན་བྱེད་ལ། ཐམས་ཅད་ཡོད་སྨྲ་སོགས་ལ་ལ་ལྷུང་བཟེད་བྱིན་ལེན་འགོག་པ་དང་། ཐམས་ཅད་ཡོད་སྨྲ་སོགས་ཁ་ཅིག་མིར་ཆགས་པ་སྟེ་མངལ་ན་གནས་པ་བསད་པ་ལ་ཕམ་པ་འབྱུང་བར་འདོད་དེ། འོད་ལྡན་ལས། མི་ནི་བཙས་པའི་གནས་སྐབས་སོ། ། མིར་ཆགས་པ་ནི་མངལ་གྱི་གནས་སྐབས་སོ། ། དེ་གཉིས་ཀ་བསྡུ་བའི་ཕྱིར་མིར་གྱུར་པ་ཞེས་སྨོས་སོ། ། ཞེས་གསུངས་སོ། །
གནས་བརྟན་པ་སོགས་དེ་ལ་ཕམ་པ་མེད་ཅེས་ཟེར་རོ། ། མང་བཀུར་བ་ལ་སོགས་པ་ལ་ལའི་སོ་སོར་ཐར་པ་ལ་གླེང་གཞིའི་ཚིགས་བཅད་གཅིག་ལས་མེད་ལ། ཐམས་ཅད་ཡོད་སྨྲ་སོགས་ལ་ལའི་རིང་ཐུང་དེ་ལས་གཞན་དུ་ཡོད་དོ། ། དེ་ཡང་ཐམས་ཅད་ཡོད་སྨྲའི་སོ་ཐར་གྱི་གླེང་གཞི་ལ་ཚིགས་བཅད་ལྔ་ཡོད་པ་ལྟ་བུའོ། ། འདིར་ལྷ་བཙུན་བསམ་ཡས་པའི་ཊཱི་ཀ་ལས། ཐམས་ཅད་ཡོད་སྨྲའི་སོ་ཐར་གྱི་གླེང་གཞི་ལ་ཚིགས་བཅད་བཅུ་གཅིག་ཡོད་ཅེས་གསུང་ཡང་གཞུང་ན་མི་སྣང་ངོ་། ། སྐབས་འདིར། ཉན་ཐོས་གྱེས་པ་བཅོ་བརྒྱད་ལ། ། འདུལ་བ་བཅོ་བརྒྱད་ཡོད་ཅེས་པའི། ། ལུང་ཁུངས་གསལ་པོ་གང་ན་ཡོད། །
ཅེས་པ་ལ་དོན་གྱི་ལན་ནི། ལེགས་བཤད་གསེར་གྱི་ཐུར་མ་ལས་བཏབ་ཟིན་མོད། འོན་ཀྱང་གནས་བརྟན་པ་ལེགས་སྦྱར་གྱིས་མདོ་བཏོན་ན་ལྟུང་བར་བྱེད་པ་ནས། མང་བཀུར་བའི་སོ་སོར་ཐར་པ་ལ་གླེང་གཞིའི་ཚིགས་བཅད་གཅིག་ལས་མེད་པ་སོགས་ལ། སྡེ་པ་དེ་དང་དེའི་ལུང་ལས་འདི་ལྟར་བཤད་ཅེས་པ་ད་ལྟ་བོད་དུ་བསྒྱུར་བའི་གསུང་རབ་ནས་ཚིག་གསལ་པོ་དྲང་རྒྱུ་མི་སྣང་བས་ཇི་ལྟར་ཡིན་སྙམ་ན། བདག་གི་བློ་ལ་འདི་ལྟར་ཤར་ཏེ། སྡེ་པ་གཞན་གྱི་འདུལ་བའི་ལུང་དང་བསྟན་བཅོས་བོད་དུ་མ་བསྒྱུར་ཡང་། བསྟན་བཅོས་མཛད་པ་འདིས་ནི་ཁ་ཆེ་པཎ་ཆེན་སོགས་རྒྱ་གར་གྱི་པཎྜི་ཏ་མང་པོ་ལ་བོད་དུ་མ་བསྒྱུར་བའི་གསུང་རབ་མང་པོ་གསན་པ་དང་། རྒྱ་དཔེ་བོད་དུ་མ་བསྒྱུར་བ་རྣམས་ལ་གཟིགས་རྟོག་མཛད་པ་ལས་འདི་དག་འབྱུང་བར་གདོན་མི་ཟའོ། ། དེ་ཡང་དཔེར་ན་མཁས་པ་འཇུག་པའི་སྒོར།
དབྱངས་ཅན་གྱི་མགུལ་རྒྱན་གྱི་ལུང་མང་དུ་དྲངས་ཀྱང་དེང་སང་བོད་དུ་མ་བསྒྱུར་བ་བཞིན་ནོ། ། དེ་བཞིན་དུ་གཞན་ལ་ཡང་ཤེས་པར་བྱའོ། ། མདོར་བསྡུ་ན་ཕམ་པ་བཞི་པོ་ནས་བརྩམས་ཏེ་བསླབ་པར་བྱ་བ་ཀུན་སྡེ་པ་བཅོ་བརྒྱད་པོ་ཐམས་ཅད་མི་མཐུན་པས། སྡེ་པ་གང་གིས་བཀག་པ་ཡེ་བཀག་ཡིན་ལ། གང་གིས་གནང་བ་ཡེ་གནང་ཡིན་ཏེ་ཕན་ཚུན་འགལ་བས་སོ། ། ཇི་ལྟར་ཞེ་ན། དཔེར་ན་བུ་རམ་ཕྱི་དྲོའི་ཁ་ཟས་སུ་བྱེད་པ་དེ་ཡེ་གནང་ཡིན་ན། སྡེ་པ་གཞན་གྱི་དགེ་སློང་ལྟུང་བ་དག་དང་བཅས་པར་འགྱུར་ཏེ། གནང་བ་ལས་བཀག་གོ་ཞེས་བརྫུན་དུ་སྨྲས་པའི་ཕྱིར། འདིར་བསམ་ཡས་པ་ལྟུང་བ་དང་བཅས་པར་འགྱུར་ཞེས་པའི་ལོག་པར་སྨྲ་བར་འགྱུར་ཞེས་གསུངས།
ཀུ་མཱ་ར་སྡེ་པ་གཞན་ལྟུང་བར་བཅས་པར་འགྱུར་ཏེ་དེ་ཡེ་གནང་ཡིན་པས་སོ། ། ཞེས་གསུངས་མོད། གནང་བ་ལས་མ་སྤྱད་པས་ལྟུང་བ་དང་བཅས་པར་འགྱུར་ན། ཐམས་ཅད་ཡོད་སྨྲའི་དགེ་སློང་གིས་བུ་རམ་མ་ཟོས་ན་ལྟུང་བ་དང་བཅས་པར་འགྱུར་རོ། ། ཡེ་བཀག་ཡིན་ན་ཐམས་ཅད་ཡོད་སྨྲའི་དགེ་སློང་གིས་བུ་རམ་ཟོས་ན་ལྟུང་བ་ཅན་དུ་འགྱུར་རོ། ། གཉིས་པ། ཁྱིམ་པས་དགེ་སློང་གི་བཅས་པ་བསྲུང་དགོས་པར་ཐལ་བ་ལ། ཧ་ཅང་ཐལ་བ་དངོས་དང་། འདོད་པ་ལ་འདུལ་བ་དང་མི་མཐུན་པའི་ཉེས་པ་བརྗོད་པ། མཐོ་རིས་ཀྱང་མི་འབྱུང་བའི་ཉེས་པ་བརྗོད་པའོ།
དང་པོ་ནི། འབྲི་ཁུང་པ་ཁ་ཅིག བཅས་པ་ཐམས་ཅད་འགྲོ་བ་སྤྱི་ལ་བཅས་པས། བྱིན་ལེན་མ་བྱས་པར་ཟ་བའི་ལྟུང་བ་དགེ་སློང་ལ་འབྱུང་ན་མི་སྐྱ་ལའང་འབྱུང་ཞེ་ན། མི་སྐྱའང་དགེ་སློང་ཉིད་དུ་ཐལ་བར་འགྱུར་ཏེ། དགེ་སློང་རྣམ་དག་ལ་བཅས་པ་གང་ཡོད་ཀྱི་ལྟུང་བའི་རྟེན་དུ་རུང་བའི་ཕྱིར། འདིར་རྣམ་བཤད་མཛད་པ་བསམ་ཡས་པ་མི་སྐྱའང་དགེ་སློང་ཕ་མ་དང་། དགེ་སློབ་མ་གང་རུང་དུ་འགྱུར་ཞེས་ཞིབ་ཆ་མཛད་མོད། དེ་གཏན་ཚིགས་སྔ་མ་ལྟར་ཡིན་པ་མ་དགོངས་པས། དགེ་སློང་ཉིད་དུ་ཞེས་པ་རྩིངས་སམ་སྙམ་པ་ཡིན་ལ།
ཀུ་མཱ་ར་དང་སྒ་གདོང་པ་ནི། བྱིན་ལེན་མ་བྱས་པར་ཟ་བའི་ལྟུང་བའི་རྟེན་དུ་རུང་ན་དགེ་སློང་ཡིན་པས་ཁྱབ་པར་ཁས་བླངས་པས། དགེ་སློབ་མ་ལ་ལྟུང་བ་དེ་འབྱུང་བ་མ་དགོངས་པའོ། ། དེ་ལ་དེ་འབྱུང་སྟེ། བྱིན་ལེན་མ་བྱས་བཟའ་མི་བྱ། ། ཞེས་གསུངས་པས་སོ། ། མི་སྐྱས་དགེ་སློང་ལ་བྱིན་ལེན་སྟོབ་པ་པོ་བྱས་ན་ཡང་། དགེ་སློང་གིས་དགེ་སློང་ལ་བྱིན་ལེན་བྱས་པ་ཇི་བཞིན་དུ་བཟའ་བར་རུང་བར་མི་འགྱུར་རོ། ། འདིར་དགེ་སློང་གི་དགེ་སློང་ལ་བྱིན་ལེན་ཆགས་པ་མེད་པ་ནི་མ་ཡིན་ཏེ། དགེ་སློང་བསླབ་བྱིན་གྱིས་དགེ་སློང་རྣམ་དག་ལ་བྱིན་ལེན་ཆགས་པ་དང་།
དགེ་སློང་བསླབ་པ་ལ་གཡེལ་བས་དགེ་སློང་བསླབ་པ་ལ་གཅེས་སྤྲས་སུ་བྱེད་བྱེད་པ་ལ་བྱིན་ལེན་ཆགས་པ་དང་། དགེ་སློང་ཕ་མ་ཕན་ཚུན་བྱིན་ཆགས་པའི་ཕྱིར་ཏེ། མདོ་རྩ་བ་ལས། བསླབ་པ་བྱིན་པ་ནི་འདྲ་བ་ཉིད་དོ། ། བསྙེན་པར་མ་རྫོགས་པ་དང་ལྡན་པ་ཉིད་ཀྱང་ངོ་། ། ཞེས་དང་། གཡེལ་བས་ལག་ཉར་བླངས་པ་དང་བྱིན་ལེན་བླངས་པ་ཉིད་ནི་མ་ཡིན་ནོ། ། ཞེས་དང་། སྐྱེས་པ་དང་བུད་མེད་དག་ནི་ཕན་ཚུན་ཁྱིམ་པ་དང་འདྲའོ། ། ཞེས་གསུངས་པའི་ཕྱིར་རོ། །
འོ་ན་འདིར་གསུངས་པ་དང་འགལ་ལོ་ཞེ་ན། འདིར་ནི་སྤྱིར་བཏང་གི་དབང་དུ་བྱས་ཏེ། དཔེར་ན་འདིར་དགེ་སློང་ཕྱི་དྲོ་ཟ་བ་དེ་ཆོས་དང་འགལ་བར་བཤད་ཀྱང་དགེ་སློང་ནད་པ་ལ་གནང་བ་ལྟ་བུའོ། ། དེ་བཞིན་དུ་ཁྱིམ་པ་དེས་བསྙེན་པར་མ་རྫོགས་པ་དང་ལྷན་ཅིག་ནུབ་གསུམ་ལ་སོགས་པ་ཉལ་ན་ལྟུང་བ་འབྱུང་བ་སོགས་ཀུན་ལ་སྦྱར་བར་བྱའོ། ། གཉིས་པ་ནི། འབྲི་ཁུང་པ་ཁ་ཅིག རབ་ཏུ་བྱུང་བ་རྣམས་ལ་བཅས་པ་དང་འགལ་བའི་ལྟུང་བ་ཇི་སྙེད་བྱུང་བ་དེ། ཁྱིམ་པ་ནས་ནི་དམྱལ་བའི་བར་དུད་འགྲོ་ལ་སོགས་པ་འགྲོ་བ་ཐམས་ཅད་ལ་ལྟུང་བ་མཚུངས་པར་འབྱུང་ཞེས་ཟེར་ཏེ། དགོངས་པ་གཅིག་ལས། དུད་འགྲོ་ལ་བཅས་པ་ཡོད་དེ།
ཡང་རྡོ་རྗེའི་གསུང་ཁམས་གསུམ་ཆོས་ཀྱི་རྒྱལ་པོས་འགྲོ་བ་སྤྱི་ལ་བཅས་བྱ་བ་བཞུགས། ཞེས་བཤད་པས་སོ། ། འདི་ནི་སངས་རྒྱས་ཀྱི་དགོངས་པ་མ་ཡིན་ནོ། ། རྒྱུ་མཚན་ཅིའི་ཕྱིར་ཞེ་ན། ལྟུང་བ་དེ་བཅས་པ་མཛད་ཕན་ཆད་འབྱུང་མོད་ཀྱི། མ་བཅས་པས་ཉེས་པ་དེ་བྱས་ཀྱང་ལྟུང་བ་མེད་པའི་ཕྱིར་ཏེ། རྒྱུ་མཚན་དེས་ན་ཐུབ་པས་ཡང་དང་ཡང་དུ་ལས་དང་པོ་པས་ཉེས་པ་བྱས་ཀྱང་ལྟུང་བ་མེད་པར་གསུངས་སོ། ། ཇི་སྐད་དུ། ལས་དང་པོ་པ་དང་སྨྱོས་པ་དང་སེམས་འཁྲུགས་པ་དང་། ཚོར་བས་གཟིར་བ་དག་ལ་ལྟུང་བ་མེད་དོ། །
ཞེས་གསུངས་པའི་ཕྱིར། གསུམ་པ་ནི། དེ་ལྟ་མ་ཡིན་པར་འགྲོ་བ་ཐམས་ཅད་ལ་གལ་ཏེ་ལྟུང་བ་སྡེ་ལྔ་པོ་ཀུན་འབྱུང་ན། འགྲོ་བ་ཀུན་ལྟུང་བ་དང་བཅས་པས་ན་ཕྱིར་བཅོས་པའི་ཐབས་ཀྱང་མེད་པར་ཁས་ལེན་དགོས་པས། ཐར་པ་ཐོབ་པ་ལྟ་ཅི་སྨོས་མཐོ་རིས་ཀྱང་ནི་འབྱུང་རེ་སྐན་ཏེ་མི་འབྱུང་ངོ་། ། གཉིས་པ། ཉན་ཐོས་རྣམ་གསུམ་གྱིས་མ་ངེས་པའི་སྒྲུབ་བྱེད་བཤད་པ་ནི། གཞན་ཡང་གནང་བཀག་ཐམས་ཅད་གཅིག་ཏུ་མ་ངེས་ཏེ། ཐེག་པ་ཆེ་ཆུང་གནང་བཀག་ཐ་དད་པའི་ཕྱིར། དཔེར་ན་ཉན་ཐོས་ཀྱི་གཞུང་ལས།
བསྔོས་ཤ་ཡིན་པར་མཐོང་ཐོས་དོགས་པའི་རྣམ་པ་གསུམ་གྱིས་དག་པའི་ཤ་བཟར་རུང་སྟེ། གལ་ཏེ་འདག་གྲོལ་གྱི་བློས་མི་ཟ་ན། དགེ་སློང་ལྷས་བྱིན་གྱི་ནི་བརྟུལ་ཞུགས་བཟུང་བར་འགྱུར་ཏེ། དེའི་བརྟུལ་ཞུགས་ལྔ་ནི་དགེ་སློང་གཽ་ཏ་མ་ནི་ཤ་ཟ། བདག་ཅག་གིས་ནི་བཟའ་བར་མི་བྱ་སྟེ། གཞི་དེ་ལས་སྲོག་ཆགས་ལ་གནོད་པའི་ཕྱིར་རོ། ། གཽ་ཏ་མ་ནི་འོ་མ་འཐུང་། བདག་ཅག་གིས་བཏུང་བར་མི་བྱ་སྟེ། གཞི་དེ་ལས་བེའུ་ལ་གནོད་པའི་ཕྱིར་རོ། ། གཽ་ཏ་མ་ནི་ལན་ཚྭ་ཟ།
བདག་ཅག་གིས་ནི་བཟའ་བར་མི་བྱ་སྟེ། དབང་ཕྱུག་གི་ཁུ་བ་ལས་གྱུར་པའི་ཕྱིར། གཽ་ཏ་མ་གོས་དྲས་པ་གྱོན། བདག་ཅག་གིས་གྱོན་པར་མི་བྱ་སྟེ། དད་པས་བྱིན་པ་ཆུད་ཟོས་པའི་ཕྱིར་རོ། ། གཽ་ཏ་མ་དགོན་པ་ན་གནས། བདག་ཅག་གིས་གནས་པར་མི་བྱ་སྟེ། སེམས་ཅན་གྱི་དོན་མ་བྱས་པར་འགྱུར་བའི་ཕྱིར། ཞེས་པའོ། ། དེ་ལ་དགེ་འདུན་དབྱེན་དུ་གཏོགས་པའི་སྦོམ་པོར་འགྱུར་རོ། །
རྣམ་གསུམ་དག་པའི་ཤ་ནི། ལང་ཀར་གཤེགས་པ་ལས། རྣམ་གསུམ་དག་པའི་ཤ་རྣམས་ནི། ། མ་སྨྲས་པ་དང་མ་བསྐུལ་བ། ། མ་བརྟགས་པ་དང་ཡོང་མེད་པས། ། དེས་ན་ཤ་ནི་མི་བཟའ་འོ། ། ཞེས་གསུངས་པའི་དོན་ནི། ཤ་བྱིན་ཅིག་ཅེས་མ་སྨྲས་པ་དང་། ། དངོས་སུ་མ་བརྗོད་ཀྱང་དོན་གྱིས་གོ་བའི་ཕྱིར་ལུས་ཀྱི་རྣམ་འགྱུར་མ་བསྟན་པ་དང་། ཤ་བྱིན་ན་ཅི་མ་རུང་སྙམ་དུ་མ་བརྟགས་པ་ལ་ཟེར་བར་མངོན་ཞིང་།
བོད་ཁ་ཅིག ངོ་བོ་དག་པ་སྟོབས་ལྡན་བཞིའི་ཤ་མ་ཡིན་པ། བསམ་པ་དག་པ་བསྔོས་ཤ་མ་ཡིན་པ། ཆོ་ག་དག་པ་གསོག་འཇོག་ཅན་ལ་སོགས་པ་མ་ཡིན་པ་ཞེས་ཟེར་བ་ལ་ཁུངས་མི་སྣང་ངོ་། ། དེས་ན་འདུལ་བ་ཚིག་ལེ་ལས། གང་ཕྱིར་ཆེད་དུ་བྱས་པའི་ཤ ། མཐོང་ངམ་ཐོས་སམ་དོགས་པ་ནི། ། ནམ་ཡང་བཟའ་བར་བྱ་མིན་པར། ། འགྲོ་ཀུན་ཕན་པར་བཞེད་པས་གསུངས། ། ཞེས་པ་ལྟར།
རང་གི་ཆེད་དུ་བསྔོས་པའི་མཐོང་ཐོས་དོགས་མེད་པ་ལ་འཆད་དགོས་སོ། ། ཐེག་པ་ཆེན་པོའི་གཞུང་ལས་ཤ་རྣམས་ཟ་བ་བཀག་ཅིང་། བཟས་ན་ངན་འགྲོའི་རྒྱུ་རུ་གསུངས་ཏེ། མདོ་སྡེ་གླང་པོའི་རྩལ་དང་། མྱང་འདས་དང་། སྤྲིན་ཆེན་དང་། སོར་འཕྲེང་དང་། ལང་གཤེགས་ལས། ངས་ནི་ཤ་རྣམས་རྣམ་པར་སྨད། ། སངས་རྒྱས་བྱང་ཆུབ་སེམས་དཔའ་དང་། །
ཉན་ཐོས་རྣམས་ཀྱིས་སྨད་པ་ལ། ། ངོ་མི་ཚ་བར་ཟ་བ་ནི། ། རྟག་ཏུ་སྨྱོན་པར་སྐྱེ་བར་འགྱུར། ། ཞེས་གསུངས་སོ། ། གསང་སྔགས་རྣལ་འབྱོར་རྒྱུད་མན་ཆད་ལས་ཤ་བཀག་སྟེ། ཤ་ལ་སོགས་པ་ཟ་མི་བྱ། ། ཞེས་སོ། ། བླ་མེད་ཀྱི་རྒྱུད་ལས་གནང་བ་ལྟ་བུར་བཤད་པ་ནི། སྦྱང་རྟོགས་སྦར་གསུམ་གྱི་ནུས་པ་ཡོད་པའི་དབང་དུ་བྱས་པ་དང་། འཇིག་རྟེན་པའི་མཁའ་འགྲོ་ལ་སོགས་པ་མཉེས་པའི་ཕྱིར་ཡིན་ནོ། །
ཡང་འཇམ་དཔལ་གྱི་རང་གི་ལྟ་བའི་འདོད་པ་མདོར་བསྟན་པ་ལས། ཤ་ཟ་བ་ཡི་མི་གང་ཞིག དང་པོ་ཡི་དྭགས་འགྲོ་བ་སྟེ། ། ཕྱིས་ནི་ངུ་འབོད་འགྲོ་བ་ཡིན། ། ཞེས་དང་། གསོད་པོ་ནོར་ལ་སྲེད་པ་དག ། བསྐལ་པ་འབུམ་དུ་འཚོད་པར་འགྱུར། ། ཟ་པོ་ཤ་ལ་སྲེད་པ་དག ། བསྐལ་པ་བྱེ་བར་འཚོད་པ་ཡིན། ། ཞེས་གསུངས་སོ། །
ཆོས་རྗེ་ངོར་པ་རྡོ་རྗེ་འཆང་གིས་སློབ་སྤྲིང་དུ་ཤའི་ཉེས་དམིགས་གསུངས་པའི་སྐབས་སུ། འདུལ་བ་ནས་ཤ་མ་གནང་བ་ལྟ་བུར་གསུངས་པ་ལ། ཆོས་རྗེ་ཆོས་འཁོར་བའི་འདུལ་བའི་ཊཱི་ཀར་དགག་པ་མཛད་དོ། ། སློབ་སྤྲིང་ནི་ཐེག་པ་ཆེན་པོའི་དབང་དུ་མཛད་པས་ཉེས་པ་དེ་མི་འཇུག་སྟེ། འཇུག་ན་ལང་གཤེགས་སོགས་ལ་ཡང་འཇུག་པར་འགྱུར་རོ། ། ཡང་རྟོག་གེ་ལ་འབར་བ་ལས་ནི། ཉན་ཐོས་ཐེག་པའི་གཞུང་ལས་ནི། རྣམ་གསུམ་དག་པའི་ཤ་གང་དག ། ཟོས་ཀྱང་སྡིག་ཏུ་མི་འགྱུར་ཏེ། ། དྭངས་མ་སོགས་སུ་འགྱུར་བའི་ཕྱིར། །
སློང་མོའི་ཟས་ལ་སྡིག་མེད་བཞིན། ། ཞེས་གསུངས་སོ། ། དེ་བཞིན་ཕ་རོལ་ཕྱིན་པ་དང་གསང་སྔགས་ཀྱི་གཞུང་ལས་བཤད་པའི་ལྟུང་བ་ལ་གནང་བཀག་ཐ་དད་པ་འགའ་ཞིག་ཡོད་དེ། དཔེར་ན་རྩ་ལྟུང་བཅུ་བཞི་གསུངས་པ་ལས་བརྒྱད་པ་དང་། བཅུ་གསུམ་པ་དང་བཅུ་བཞི་པ་ལྟ་བུ་གནང་བཀག་མི་མཐུན་པ་བཞིན་ནོ། ། བཤད་མ་ཐག་པ་དེ་འདྲའི་འགལ་བ་ལྟག་སྤྲོད་ལ་ཡེ་བཀག་ཡེ་གནང་ཇི་ལྟར་བརྩི་སྟེ་བརྩི་བར་མི་ནུས་པ་དེས་ན། ཡེ་བཀག་དང་ཡེ་གནང་ཞེས་པ་གནང་བཀག་ཕྱོགས་གཅིག་ཏུ་ངེས་པའི་རྣམ་གཞག་བྱར་མི་རུང་ངོ་། ། དཔེར་ན་མེ་ཏོག་པདྨའི་སོ་ནམ་བྱེད་པ་ལ། ས་གཞི་དེར་རྟག་ཏུ་འདམ་དང་ལྗན་ལྗིན་ཡོད་པ་དགོས་ཤིང་། ས་བོན་དེ་ཤུ་དག་དང་སོགས་པ་སྒེའུ་གཤེར་ལ་སོགས་རྡོ་ཤིང་ཅུང་ཟད་ཚ་བའི་རྫས་ཀྱིས་བསྐོར་ན་སྐྱེ་ལ།
མེ་ཏོག་ཀུ་མུ་ད་སོགས་གཞན་ལ་དེ་མི་དགོས་སོ། ། དེས་ན་ཆུ་ལས་སྐྱེ་བའི་རྫས་ལ་སྐམ་པ་དགྲ་ཡིན་ཞིང་། སྐམ་པར་སྐྱེ་བ་མེ་ཏོག་ཨུག་ཆོས་ལྟ་བུ་ལ་ཧ་ཅང་བརླན་ཆེས་པ་དགྲ་ཡིན་པ་དང་། གྲང་བའི་ས་བོད་ལྟ་བུར་དྲོ་སར་སྐྱེ་བའི་རྫས་འབྲས་ལྟ་བུ་མི་སྨིན་ཞིང་། དྲོ་ས་འཕགས་ཡུལ་ལྟ་བུར་བསིལ་བ་གངས་ལྟ་བུ་འཐད་པ་མ་ཡིན་ནོ། ། དེས་ན་ཆོས་དང་འཇིག་རྟེན་གྱི་བྱ་བ་གང་ཅི་ཡང་རུང་རང་རང་གི་ལུགས་བཞིན་བྱས་ན་འགྲུབ་ཀྱི། དེ་ལས་བཟློག་པའི་ལུགས་བྱས་ན་ཕལ་ཆེར་མི་འགྲུབ་ལ། བརྒྱ་ལ་གྲུབ་ཀྱང་བཟང་པོ་འབྱུང་བ་དཀའ་བས་སོ། ། དེ་བཞིན་དུ་ཐེག་པ་ཆེ་ཆུང་གནང་བཀག་ཐམས་ཅད་རང་རང་གི་གཞུང་ལུགས་བཞིན་བྱས་ན་འགྲུབ་ཀྱི། དེ་ལས་བཟློག་ན་མི་འགྲུབ་བོ། །
གསུམ་པ། ཁྱིམ་པ་ལས་རབ་ཏུ་བྱུང་བ་ཉེས་པ་བསྲུང་དགོས་པ་ཡང་བ་ལ་རྩོད་པ་སྤང་བ་ནི། འབྲི་ཁུང་པ་ཁ་ཅིག གལ་ཏེ་སྡོམ་པ་མ་བླངས་པའི་ཁྱིམ་པས་ཕྱི་དྲོའི་ཁ་ཟས་ཟོས་པ་ན་ལྟུང་བའི་ཐ་སྙད་མི་ཐོབ་ཀྱང་། རབ་ཏུ་བྱུང་བ་ལ་བཅས་པ་དང་འགལ་བའི་སྡིག་པ་ཁྱིམ་པ་ལ་ཡང་འབྱུང་སྟེ། དེ་ལྟ་མིན་པར་ཐུབ་པས་ཁྱིམ་པ་ལ་མི་འབྱུང་བའི་སྡིག་པ་རབ་ཏུ་བྱུང་བ་ལ་ཆེད་དུ་བྱས་ནས་བསྒོ་ན། ཐུབ་པས་རབ་ཏུ་བྱུང་བ་ལ་སྙིང་ནད་བྱས་པར་འགྱུར་རོ། ། ཞེས་ཟེར་ཏེ་དགོངས་གཅིག་ལས། བཅས་པ་བསྲུངས་པའི་ཕན་ཡོན་དང་། བཅས་པ་ལས་འདས་པའི་ཉེས་དམིགས་མཐོ་དམན་ཀུན་ལ་འབྱུང་ངོ་། །
དེ་ལྟ་མིན་པར། སྤྱིར་རྗེས་འབྲང་གི་སྲས་དང་བྱེ་བྲག་དགེ་སློང་ཁོ་ན་ལ་བཅས་ན་བཅོམ་ལྡན་འདས་ཆ་དང་དབང་ཕྱུག་ཏུ་འགྱུར་ཞེས་དང་། ཉེ་ཕུང་དུ་ཡང་འགྱུར་ཏེ་ཚུར་ཉེ་བའི་དགེ་སློང་ལ་རང་བཞིན་རྒྱབ་ཁལ་གྱི་སྟེང་དུ་བཅས་པའི་གོང་ཚད་བཀལ་བས་མཛོ་རྒན་གྱི་སྐེད་པ་ཆག་ནས་ཤི་བ་དང་འདྲ་བར་རང་བཞིན་གྱི་སྡིག་པའི་སྟེང་དུ་བཅས་པ་དང་འགལ་བའི་ཉེས་པས་ངན་སོང་གསུམ་དུ་ལྟུང་བར་འགྱུར་བས་སོ། ། ཞེས་བཤད་དོ། ། འདི་ལ་མགོ་མཚུངས་ནི། བཤད་མ་ཐག་པ་འདི་འདྲའི་རིགས་པ་གཟུ་ལུམ་མམ་ཨུ་ཚུགས་ཡིན་ནོ། ། འོ་ན་ཞིང་ཡོད་པ་རྣམས་ལ་ཡང་སེར་བ་དང་ཐན་པ་ལ་སོགས་པ་འབྱུང་ཞིང་། ཞིང་མེད་པ་རྣམས་ལ་སེར་བ་སོགས་ཀྱིས་གནོད་པ་མི་འབྱུང་བས། ཞིང་བཟང་པོ་སྦྱིན་ཡང་སྙིང་ནད་བྱས་པར་འགྱུར་རོ། ། རྒྱུ་མཚན་དེས་ན་ཞིང་ལ་དགྲ་ཡོད་ཀྱང་སྟོན་ཀ་ལོ་ཐོག་འབྱུང་བའི་ཕན་ཡོན་ཡོད་པ་དེ་བཞིན་དུ།
རབ་ཏུ་བྱུང་བ་ལའང་བཅས་པ་དང་འགལ་བའི་ལྟུང་བ་འབྱུང་སྲིད་མོད། གནས་སྐབས་མཐོ་རིས་དང་མཐར་ཐུག་མྱང་འདས་ཐོབ་པའི་ཕན་ཡོན་ཆེ་བས་སོ། ། དཔེར་ན་སྤྲང་པོ་སེར་བ་སོགས་ཀྱིས་ཞིང་ལ་གནོད་ཀྱིས་དོགས་ནས་མི་འཇིགས་མོད། ལོ་ཐོག་འབྱུང་བའི་ཕན་ཡོན་ཡང་མེད་དོ། ། དེ་བཞིན་དུ་ཁྱིམ་པ་རྣམས་ལ་ཡང་ལྟུང་བ་མེད་མོད། ། རབ་ཏུ་བྱུང་བའི་སྡོམ་པ་ལས་བྱུང་བའི་དགེ་བ་མི་འབྱུང་ངོ་། ། རྣལ་མའི་ལན་ནི། རྒྱུ་མཚན་དེས་ན་བཅས་རང་གི་ཁྱད་པར་ཤེས་དགོས་ཏེ། རྒྱལ་བའི་མདོ་དང་མདོ་རྩ་བ་ལ་སོགས་པའི་བསྟན་བཅོས་ལས། ཁ་ན་མ་ཐོ་བ་ཐམས་ཅད་རང་བཞིན་གྱི་ཁ་ན་མ་ཐོ་བ་དང་བཅས་པའི་ཁ་ན་མ་ཐོ་བ་རྣམ་པ་གཉིས་སུ་བསྡུས་ཏེ་གསུངས་སོ། །
ཇི་ལྟར་གསུངས་ན། བཅས་པའི་ཁ་ན་མ་ཐོ་བ། ། ཞེས་པའི་འགྲེལ་པར། རང་བཞིན་གྱི་ཁ་ན་མ་ཐོ་བ་ནི་ཉོན་མོངས་པ་ཅན་ཁོ་ནས་སྤྱོད་པའོ། ། ཆང་ནི་ཇི་སྲིད་མྱོས་པར་མི་འགྱུར་བ་དེ་སྲིད་དུ་གཉེན་པོའི་བློས་ཀྱང་བཏུང་བར་ནུས་སོ། ། ཞེས་སོ། ། དེ་ལ་རང་བཞིན་གྱི་ཁ་ན་མ་ཐོ་བ་ནི། བསླབ་པ་བཅས་མ་བཅས་ཀྱི་སེམས་ཅན་ཀུན་ལ་སྤྱད་ཙམ་ནས་སྡིག་པར་འགྱུར་བས་ཏེ། དཔེར་ན་སྲོག་གཅོད་པའི་ཁ་ན་མ་ཐོ་བ་ལྟ་བུའོ། ། བཅས་པའི་ཁ་ན་མ་ཐོ་བ་ནི་བཅས་པ་མཛད་ཕྱིན་ཆད་ཀྱི་རབ་ཏུ་བྱུང་བ་རྣམས་ཀྱིས་སྤྱད་ན་ལྟུང་བར་འགྱུར་བ་སྟེ་ས་བརྐོ་བ་ལྟ་བུའོ། །
འདིར་རང་བཞིན་དང་བཅས་པ་ལ་མུ་བཞིར་འགྱུར་ཏེ། རང་བཞིན་ཡིན་ལ་བཅས་པ་མ་ཡིན་པ་ནི་ཁྱིམ་པའི་རྒྱུད་ཀྱི་མི་དགེ་བ་ལྟ་བུའོ། ། བཅས་པ་ཡིན་ལ་རང་བཞིན་མ་ཡིན་པ་ནི་ས་བརྐོ་བའི་ལྟུང་བ་ལྟ་བུའོ། ། གཉིས་ཀ་ཡིན་པ་ནི་སྲོག་གཅོད་ཕམ་པ་ལྟ་བུའོ། ། གཉིས་ཀ་མ་ཡིན་པ་ནི་དགེ་སློང་མའི་འཆབ་ཕམ་ལྟ་བུའོ། ། འདི་ནི་ལུས་ངག་ཏུ་དངོས་སུ་མ་ཐོན་པ་ལ་དགོངས་པ་ཡིན་གྱི། སྤྱིར་ནི་བཅས་པར་ཁས་ལེན་དགོས་སོ། ། ཡང་བཅས་པ་དང་འབྲེལ་བའི་རང་བཞིན་གྱི་ཁ་ན་མ་ཐོ་བ་དང་། བཅས་རྐྱང་གི་ཁྱད་པར་ནི་ལྟུང་བ་དེའི་ཀུན་སློང་ཉོན་མོངས་ཅན་ཁོ་ནས་བྱེད་དགོས་པ་དང་། ལུང་མ་བསྟན་གྱིས་ཀྱང་བྱེད་སྲིད་པའོ། །
ཡང་འདིར་གོ་རམ་པ། བཅས་ལྟུང་ལ་རང་བཞིན་གྱི་མི་དགེ་བ་ཡོད་པ་དགག་པ་ཞེས་པའི་ས་བཅད་བྱས་ནས། བཅས་རང་འགལ་བར་སྨྲ་བ་ནི་འདུལ་བ་མི་ཤེས་པའི་རྟགས་ཡང་དག་ཡིན་ཏེ། འོ་ན་སྲོག་གཅོད་ཕམ་པ་ཆོས་ཅན། བཅས་ལྟུང་མ་ཡིན་པར་ཐལ། རང་བཞིན་གྱི་ཁ་ན་མ་ཐོ་བ་ཡིན་པའི་ཕྱིར། མ་གྲུབ་ན། དེ་ཆོས་ཅན། བཅས་རྐྱང་གི་ལྟུང་བར་ཐལ། ལྟུང་བ་གང་ཞིག་རང་བཞིན་གྱི་ཁ་ན་མ་ཐོ་བ་ཡིན་པའི་ཕྱིར།
འདོད་ན་ནད་པ་ལ་དེ་གནང་བའི་སྐབས་ཡོད་པར་ཐལ། ནད་པ་ལ་ཆང་མ་གཏོགས་པའི་བཅས་རྐྱང་མཐའ་དག་གནང་བ་གང་ཞིག དེ་བཅས་རྐྱང་ཡིན་པའི་ཕྱིར། དེ་བཅས་ལྟུང་མ་ཡིན་པ་འདོད་ན། ཁྲིམས་ཉིས་བརྒྱ་ལྔ་བཅུ་རྩ་གསུམ་མ་བཅས་པར་ཐལ་བ་སོགས་མཐའ་ཡས་ཏེ། འོན་ཀྱང་མི་མཁྱེན་ན་བྱ་ཐབས་མེད་དོ། ། རང་ལ་ཡིད་རྟོན་མེད་བཞིན་དུ། ། རང་གི་རྗེས་འཇུག་བསླུ་བའི་ཕྱིར། ། རང་བཞིན་བཅས་པ་འགལ་ཞེས་པས། ། རང་མཚན་སྟོན་པ་འགའ་མེད་དམ། །
གཉིས་པ། བརྟུལ་ཞུགས་ལ་ཡེ་བཀག་ཡེ་གནང་གཉིས་དགག་པ་ལ། ཁྱིམ་པའི་ཆ་ལུགས་འཛིན་པ་ཡེ་བཀག་གི་ཁ་ན་མ་ཐོ་བ་ཡིན་པ་རིགས་པས་དགག རབ་བྱུང་གི་ཆ་ལུགས་ཙམ་ཡེ་གནང་གི་དགེ་བ་མ་ཡིན་པར་ལུང་གིས་སྒྲུབ་པའོ། ། དང་པོ་ནི། དེ་ལྟ་མ་ཡིན་པར་མ་བཅས་ཀྱང་སེམས་ཅན་ཀུན་ལ་བཅས་པའི་ཁ་ན་མ་ཐོ་བ་ཀུན་ཅི་ནས་སྡིག་པ་སྟེ་ལྟུང་བར་འགྱུར་ན་ནི། རྒྱལ་བ་རིགས་ལྔ་དང་སོགས་པས་རིགས་དྲུག་པ་རྡོ་རྗེ་འཆང་ལྟ་བུ་ལོངས་སྤྱོད་རྫོགས་པའི་སྐུ་རྣམས་དང་། སངས་རྒྱས་ལ་ལྷག་པར་ཉེ་བའི་སྲས་སའི་སྙིང་པོ། བྱམས་པ། སྤྱན་རས་གཟིགས།
ནམ་མཁའི་སྙིང་པོ། ཀུན་ཏུ་བཟང་པོ། ཕྱག་ན་རྡོ་རྗེ། འཇམ་པའི་དབྱངས། སྒྲིབ་པ་རྣམ་སེལ་ཏེ་བརྒྱད་དང་། ལ་སོགས་པས་མཐུ་ཆེན་ཐོབ། ཡེ་ཤེས་བླ་མ། འོད་ཀྱི་ཏོག སྨོན་ལམ་བློ་གྲོས། དབང་པོ་ཞི་ལ་སོགས་པ་བྱང་ཆུབ་སེམས་དཔའ་ཕལ་ཆེར་ཡང་དབུ་སྐྲ་རིང་ཞིང་།
རིན་པོ་ཆེའི་རྒྱན་དང་བཅས་པ་དང་། སྔོ་སེར་དཀར་དམར་ལ་སོགས་པ་ཁ་དོག་སྣ་ཚོགས་པའི་དར་གྱི་ན་བཟའ་ཅན་དང་། རྡོ་རྗེ་རལ་གྲི་སོགས་ཕྱག་མཚན་སྣ་ཚོགས་འཛིན་པ་རྣམས་ཀྱང་ཁྱེད་ལྟར་ན། ཡེ་ནས་བཀག་པ་ལ་སྤྱོད་པའི་ཕྱིར་ན་གཤིས་ཀྱི་མི་དགེ་བ་ཅན་དུ་འགྱུར་རོ། ། ཕལ་ཆེར་ཞེས་པས་བྱང་སེམས་འགའ་ཞིག་རབ་བྱུང་གི་ཆ་ལུགས་འཛིན་པར་བཤད་དོ། ། གཞན་ཡང་རྣལ་འབྱོར་དབང་ཕྱུག་བདག་ཉིད་ཀྱིས་ངན་པར་ཞལ་གྱིས་བཞེས་པས་ན་བིརྺ་པས་ཏེ། བོད་སྐད་དུ་ངན་པ་ཞེས་པ་དང་། ཏི་ལོ་པ་ཏིལ་རྡུང་དང་ནཱ་རོ་པ་ཞེས་པ་བྲམ་ཟེའི་རིགས་གཅིག་དང་། ལ་སོགས་པས་ས་ར་ཧ་དང་མཻ་ཏྲི་པ་ལ་སོགས་པ་དགེ་སློང་གི་བརྟུལ་ཞུགས་བོར་བ་ཡི་གྲུབ་ཐོབ་རུས་རྒྱན་དང་། ཐོད་པ་དང་ཅང་ཏེའུ་སོགས་འཛིན་པ་རྣམས་ཀྱང་སྡིག་ཅན་ཏེ་ལྟུང་བ་ཅན་དུ་འགྱུར་ཏེ་ཡེ་བཀག་པ་ལ་སྤྱོད་པའི་ཕྱིར་ཏེ།
སྤྱོད་པ་དེ་དག་རབ་བྱུང་ལ་བཀག་པའི་ཕྱིར་རོ། ། འདིར་གཞུང་འགའ་ཞིག་ལས། ལྷས་བལྟས་ཞེས་བྱའི་འཇིག་རྟེན་གྱི། ། ཞེས་འབྱུང་ཞིང་། འགའ་ཞིག་ལས། ཙན་དན་སྤོས་ཀྱི་ངད་ལྡན་པའི་དགེ་སློང་ཇི་སྙེད་ཡོད་པ་ཐམས་ཅད་ཀྱང་རིན་པོ་ཆེའི་རྒྱན་དང་བཅས་ཤིང་གོས་དཀར་པོ་གྱོན་པ་དེ་དག་ཀྱང་སྡིག་པ་སྟེ་ལྟུང་བ་ཅན་དུ་འགྱུར་ཏེ། གཤིས་ཀྱི་མི་དགེ་སྤྱོད་པའི་ཕྱིར་རོ། ། དཀོན་མཆོག་བརྩེགས་པའི་གཙུག་ན་རིན་པོ་ཆེས་ཞུས་པ་ལས། སྔོན་བསྐལ་པ་གྲངས་མེད་པའི་གོང་རོལ་དུ། བསྐལ་པ་དགའ་བར་གྱུར་པ་ཞེས་པ་ལ།
འཇིག་རྟེན་གྱི་ཁམས་ལྷ་ཐམས་ཅད་ཀྱིས་བལྟས་ཤིང་བརྟགས་ཀྱང་ངོམ་པར་མི་འགྱུར་བས་ལྷས་རྣམ་པར་བལྟས་པ་ཞེས་བྱ་བར། ས་གཞི་ཙན་དན་སྦྲུལ་གྱི་སྙིང་པོའི་རང་བཞིན་ལས་འཕྲོས་པའི་དྲི་ངད་ཀྱིས་འཇིག་རྟེན་གྱི་ཁམས་ཚད་མེད་པ་ཁྱབ་པར་བྱེད་པ་ཞིག་ཏུ། དེ་བཞིན་གཤེགས་པ་འཇིག་རྟེན་ཐམས་ཅད་མངོན་པར་དགའ་བ་ཞེས་པ་བྱུང་སྟེ། དེ་ན་ཐེག་པ་གཞན་གྱི་མིང་ཡང་མེད་ཅིང་། མི་ཐམས་ཅད་གསེར་གྱི་རྒྱན་དང་ལྷའི་ཁ་དོག་དང་ལྡན་པ། བསམ་གཏན་དང་མངོན་ཤེས་ཀྱི་ཟས་ཅན་ཤ་སྟག་སྟེ། ཉོན་མོངས་པ་དང་བྲལ་བ་ཉིད་དེ་དག་རབ་བྱུང་ཡིན་གྱི། དེ་དག་ལ་གོས་ངུར་སྨྲིག་ཏུ་བཀའ་བསྩལ་བ་ཡང་མེད་དེ། འདི་ལྟར་སེམས་ལ་རྙོག་པ་མེད་པའི་ཕྱིར་རོ། ། ཞེས་གསུངས་པས་སོ། །
གཞན་ཡང་དགེ་བསྙེན་དང་དགེ་ཚུལ་རང་གི་བསླབ་པ་དང་མི་འགལ་བའི་སྡོམ་བརྩོན་ལའང་སྡིག་མེད་དེ་ལྟུང་མེད་སྲིད་པར་མི་འགྱུར་ཏེ། དེ་དག་ལ་ཡང་དགེ་སློང་གི་བསླབ་པ་དང་འགལ་བ་འཆང་འབྲལ་འཇོག་གསུམ་ལ་སོགས་པའི་ལྟུང་བ་འབྱུང་བར་ཁས་བླངས་པའི་ཕྱིར་རོ། ། སྐབས་འདི་དག་ཏུ་སྡིག་པ་དང་ལྟུང་བའི་ཁྱད་པར་མ་ཕྱེ་བར་ལྟུང་བ་ལ་སྡིག་པས་ཁྱབ་པ་ལྟ་བུར་བཤད་པ་ནི། ཕྱོགས་སྔའི་འདོད་པ་སོར་བཞག་ཡིན་མོད། ཊཱི་ཀ་རྣམས་ཀྱིས་ཞིབ་ཆ་ཐོན་པར་འཆད་དགོས་ཏེ། རྗེ་བཙུན་གྱི་འཁྲུལ་སྤོང་དུ་བཅས་རྐྱང་གི་ལྟུང་བ་ལུང་མ་བསྟན་དུ་བཤད་པ་དང་། ཆོས་རྗེས་མཛད་པའི་སེམས་བསྐྱེད་ཀྱི་ཆོ་ག་ཆེན་མོར་བཅས་རྐྱང་གི་ལྟུང་བ་དང་དགེ་བའི་གཞི་མཐུན་ཡང་བཤད་པ་རྣམས་དང་འགལ་བར་འགྱུར་བས་སོ། ། གོ་ཊཱིཀ་པ་བཅས་རང་འགལ་བར་སྨྲ་བ་དང་། བཅས་ལྟུང་ལ་སྡིག་པས་ཁྱབ་པར་འདོད་པ་ཡང་ནང་འགལ་ལོ། ། དེས་ན་འདི་འདྲ་གང་དག་སུ་ཟེར་བ་དེ་ཡིས་རང་གི་རྩ་བའི་བླ་མ་དང་།
བརྒྱུད་པའི་བླ་མ་མར་པ་ལྟ་བུ་ཁྱིམ་པའི་ཆ་ལུགས་འཛིན་པའམ། རྗེ་མི་ལ་ལྟ་བུ་དགེ་བསྙེན་ནམ་ཏི་ལོ་ནཱ་རོ་སོགས་རྣལ་འབྱོར་པ་རུ་གང་བཞུགས་པ་དེ་དག་ཐམས་ཅད་སྨད་པར་འགྱུར་ཏེ། གཤིས་ཀྱི་མི་དགེ་མཛད་པའི་ཕྱིར་རབ་ཏུ་བྱུང་བའི་ལྟུང་བ་ཐམས་ཅད་སྤྱོད་པའི་ཕྱིར་རྟགས་ཁས་བླངས་སོ། ། གཉིས་པ། རབ་ཏུ་བྱུང་བའི་ཆ་ལུགས་ཙམ་ཡེ་གནང་གི་དགེ་བ་མ་ཡིན་པར་ལུང་གིས་སྒྲུབ་པ་ནི། དེས་ན་མདོ་ལས་བརྟུལ་ཞུགས་ལ་མཐའ་གཅིག་ཏུ་དགེ་བ་དང་སྡིག་པ་གཉིས་ཀ་མེད་པར་གསུངས་ཏེ་ལུང་ནི་འོག་ཏུ་དྲང་ངོ་། ། འོ་ན་བརྟུལ་ཞུགས་དགོས་པ་མེད་དོ་སྙམ་ན་མ་ཡིན་ནོ། ། ཞིང་གི་ལོ་ཐོག་བསྲུང་བ་ལ་གྲབ་བམ་རིབ་མ་བཞིན་དུ། ཚུལ་ཁྲིམས་ལ་གུས་པས་བསྲུང་བའི་རྒྱུ་རུ་གསུངས་པར་ཟད་པའི་ཕྱིར་རོ། ། འདུལ་བ་ལ་བསྟོད་པ་ལས།
ར་བ་མཚམས་ཀྱི་འོབས་དང་འདྲ་བ་ཡི། ། གང་ཟག་ཀུན་གྱི་ཆུ་ལོན་འདུལ་བ་ཡིན། ། ཞེས་དང་། སུམ་བརྒྱ་པ་ལས། དགེ་ཚུལ་བརྟུལ་ཞུགས་ཆུ་ལོན་རྩིག་པ་ཡིན། ། ཞེས་སོ། ། དེས་ན་འདོད་པས་དབེན་པ་བུ་དང་ཆུང་མ་སོགས་སྤོང་བ་དང་། སྡིག་ཏོ་མི་དགེའི་ཆོས་ཀྱིས་དབེན་པ་མི་དགེ་བ་བཅུ་སྤོང་བ་ལྟ་བུ་རྣམ་པ་གཉིས་གསུངས་ཏེ། ཟླ་བ་སྒྲོན་མ་ལས། གང་དག་འདོད་པ་ལྕི་སྐོམ་མེ་བཞིན་སྤོང་། །
བུ་དང་ཆུང་མ་རྣམས་ལ་སྲེད་སྤངས་ནས། ། ཁྱིམ་གྱིས་སྐྲག་ནས་ཁྱིམ་ནས་མངོན་བྱུང་བ། ། བྱང་ཆུབ་ཞི་བ་མཆོག་འདི་རྙེད་མི་དཀའ། ། ཞེས་པས་སྔ་མ་དང་། དགེ་བསྙེན་སྟོན་པ་གཞན་ལ་མི་རྟོན་ཆོས་དགེ་བ་བཅུ་སྤྱོད་པ། ཞེས་པས་ཕྱི་མ་བསྟན་ནོ། ། དེས་ན་ཐུབ་པའི་དགོངས་པ་ཇི་ལྟ་བ་བཞིན་ཟུང་ཞིག་ཅེས་པའོ། ། དེ་ཡང་བུ་མོ་གསེར་མཆོག་འོད་དཔལ་གྱིས་བློ་གྲོས་ཆེན་པོ་འཕགས་པ་འཇམ་དཔལ་ལ་རབ་ཏུ་བྱུང་བར་ཞུས་པའི་ཚེ། ལུས་ཀྱི་རབ་བྱུང་བཀག་ནས་ནི་སེམས་ཀྱི་རབ་ཏུ་བྱུང་བ་ཐོབ་པར་མཛད་དེ། མདོ་ལས།
བུ་མོ་ལུས་རབ་ཏུ་བྱུང་བས་བྱུང་བ་མ་ཡིན་གྱི། སེམས་རབ་ཏུ་བྱུང་བས་རབ་ཏུ་བྱུང་བ་ཡིན་ནོ། ། ཞེས་སོགས་རྒྱས་པར་གསུངས་སོ། ། གལ་ཏེ་གཤིས་ལ་དགེ་བ་ཡོད་ཅིང་དེ་ཡང་ཆ་ལུགས་ཙམ་ལ་བྱེད་ན། བུ་མོ་དེའི་ལུས་ལ་ངུར་སྨྲིག་ཅིས་མི་བསྐོན་ཏེ་བསྐོན་རིགས་པར་ཐལ་ལོ། ། མདོ་དེ་ལས། བུ་མོ་གང་ངུར་སྨྲིག་འཆང་བ་དེ་ནི་བྱང་ཆུབ་སེམས་དཔའི་རབ་ཏུ་བྱུང་བ་མ་ཡིན་ནོ། ། ཞེས་གསུངས། འདི་ནི་འཇམ་དཔལ་རྣམ་པར་རོལ་པ་ལས་གསུངས་སོ། ། གཞན་ཡང་དཀོན་མཆོག་བརྩེགས་པའི་མདོ་སྡེ་འོད་སྲུངས་ཀྱིས་ཞུས་པའི་ལེའུ་ལས།
དད་རྫས་ཟ་བའི་ཉེས་དམིགས་མཐོང་ནས་དགེ་སློང་ལྔ་བརྒྱས་སྡོམ་པ་ཕུལ་བ་དེ་ལ་ཐུབ་པས་ལེགས་སོ་ཞེས་གསུངས་ནས། འཕགས་པ་བྱམས་པ་སངས་རྒྱས་པའི་བསྟན་པ་ལ་འདུས་པ་དང་པོར་འགྱུར་རོ་ཞེས་ལུང་བསྟན་ནོ། ། དེ་ཡང་ཇི་སྐད་དུ། བསྟན་པ་འདི་བཤད་པ་ན་དགེ་སློང་རྣལ་འབྱོར་སྤྱོད་པ་ལྔ་བརྒྱས། བདག་ཅག་ཚུལ་ཁྲིམས་ཡོངས་སུ་མ་དག་བཞིན་དུ་དད་པའི་བྱིན་པ་སྤྱད་པར་གྱུར་ན་མི་རུང་ངོ་། ། ཞེས་ཉམས་པར་བྱས་ཏེ་སླར་ཁྱིམ་དུ་དོང་ངོ་། ། དེ་ལ་དགེ་སློང་གཞན་དག་གཅིག་འདི་སྐད་དུ་དགེ་སློང་ཆེ་བའི་བདག་ཉིད་ཅན་རྣལ་འབྱོར་སྤྱོད་པ་འདི་དག་བསྟན་པ་ལས་ཉམས་པ་ནི་ཤིན་ཏུ་མ་ལེགས་སོ་ཞེས་འཕྱའོ། ། བཅོམ་ལྡན་འདས་ཀྱིས་དགེ་སློང་དེ་དག་ལ་འདི་སྐད་ཅེས་བཀའ་བསྩལ་ཏེ། དགེ་སློང་དག་ཁྱེད་འདི་སྐད་དུ། དགེ་སློང་ཆེ་བའི་བདག་ཉིད་ཅན་འདི་དག་ནི།
འདི་ལྟར་བསྟན་པ་ལས་ཤིན་ཏུ་ཉམས་པ་འདི་ནི་ཤིན་ཏུ་མ་ལེགས་ཞེས་མ་སྨྲ་ཞིག དེ་ཅིའི་ཕྱིར་ཞེ་ན། དགེ་སློང་དག་མངོན་པར་མི་དགའ་ནས། ཁྱིམ་ན་གནས་པ་འདི་ནི་དད་པ་ཅན་རྣམས་ཀྱི་ཆོས་ཡིན་ཏེདགེ་སློང་དད་པ་དང་མོས་པ་མང་བ་འགྱོད་པ་དང་ལྡན་པ་འདི་དག་གིས་བསྟན་པ་འདི་ཐོས་ནས། བདག་ཅག་ཚུལ་ཁྲིམས་ཡོངས་སུ་མ་དག་བཞིན་དུ་དད་པས་བྱིན་པ་ཡོངས་སུ་སྤྱད་ན་མི་རུང་ངོ་ཞེས་ཉམས་པར་གྱུར་ཏོ། ། འོད་སྲུངས་ང་ལུང་སྟོན་ཏེ། དགེ་སློང་འདི་དག་ནི་འདི་ནས་ཤི་འཕོས་ནས་དགའ་ལྡན་གྱི་ལྷའི་རིགས་སུ་སྐྱེ་བར་འགྱུར་ཏེ། དེ་དག་དེ་བཞིན་གཤེགས་པ་བྱམས་པའི་ཉན་ཐོས་ཐོག་མར་འདུས་པའི་གྲངས་སུ་ཆུད་པར་འགྱུར་རོ། ། ཞེས་གསུངས་སོ། ། དེས་ན་སྡོམ་པ་དགེ་བ་ཡིན་གྱི་ཆ་ལུགས་ཙམ་ལ་དགེ་བ་མེད་དེ།
འདི་ལྟར་རབ་ཏུ་བྱུང་བའི་སྡོམ་པ་མེད་པའི་རབ་ཏུ་བྱུང་བའི་ཆ་ལུགས་ཀུན། རྒྱལ་བའི་མདོ་དང་དགོངས་འགྲེལ་གྱི་བསྟན་བཅོས་རྣམས་ལས་བཀག་པའི་ཕྱིར་རོ། ། དེ་ཡང་། དགེ་སློང་ལ་རབ་ཏུ་གཅེས་པའི་མདོ་ལས། ། མི་དེ་རྟགས་ཙམ་ཡུན་རིང་ན། ། ཁ་ན་མ་ཐོ་གཏམ་འཕེལ་དང་། ། སྡིག་པ་དག་ནི་འཕེལ་བར་བཤད། ། ཅེས་དང་། མདོ་རྩ་བ་ལས། དེ་ལྟ་བུའི་རྟགས་ཅན་བསྙིལ་བར་བྱའོ། །
ཞེས་སོ། ། གལ་ཏེ་གཤིས་ལ་དགེ་བ་ཡོད་ན་སྡོམ་པ་མེད་ཀྱང་རབ་བྱུང་གི་ཆ་ལུགས་ཙམ་རེ་རྒྱུ་མཚན་ཅིས་མི་བཟུང་སྟེ་འཛིན་པར་རིགས་སོ། ། དེས་ན་འདི་འདྲའི་ཆོས་ལུགས་ནི་སངས་རྒྱས་ཀྱི་བསྟན་པ་མ་ཡིན་ནོ། ། འོ་ན་རབ་བྱུང་གི་ཆ་ལུགས་བླངས་ཙམ་ལ་དགེ་བ་མེད་ན། བར་མ་ཡང་དག་པར་བླངས་པ་གསུམ་གྱི་ནང་ན་རབ་ཏུ་བྱུང་བའི་རྟགས་ཡང་དག་པར་བླངས་པ་ལས་ཐོབ་པ་དེ་དགེ་བ་མ་ཡིན་པར་འགྱུར་རོ་སྙམ་ན། ཉེས་པ་དེ་མེད་དེ། བར་མ་དགེ་བར་གསུངས་པ་ནི་རབ་བྱུང་གི་རྟགས་མི་ཉམས་པར་བསྲུང་བར་ཁས་བླངས་པ་ལས་ཐོབ་པའི་སེམས་པའམ། བྱེ་སྨྲ་ལྟར་ན། དེ་འདྲའི་རིག་བྱེད་དང་རིག་བྱེད་མ་ཡིན་པའི་གཟུགས་ཤིག་ལ་བྱ་ལ། འདིར་ནི་ཁྱིམ་པས་དགེ་སློང་གི་ཆོས་གོས་རྣམ་གསུམ་གྱོན་པ་ལྟ་བུ་ལ་དགེ་བ་མེད་པའི་དོན་ནོ། །
གཉིས་པ། བདེ་སྡུག་གི་བྱེད་པ་པོ་རྫོགས་པའི་སངས་རྒྱས་སུ་ཐལ་བའི་རྩོད་པ་སྤང་བ་ནི། དེ་ལ་འབྲི་ཁུང་པ་ཁ་ཅིག འདི་སྐད་དུ། གལ་ཏེ་གཤིས་ལ་དགེ་བ་དང་སྡིག་པ་གཉིས་མེད་པ་ལ་ཐུབ་པས་ལྟུང་བ་འཆའ་ན་ནི། བདེ་བ་དང་སྡུག་བསྔལ་ཀུན་གྱི་བྱེད་པ་པོ་རྫོགས་པའི་སངས་རྒྱས་ཡིན་པར་འགྱུར་ཏེ། དཔེར་ན་མུ་སྟེགས་བྱེད་ཆ་དང་དབང་ཕྱུག་ལ་སོགས་པ་བྱེད་པ་པོར་འདོད་པ་བཞིན་ནོ་ཞེ་ན། རྩོད་པ་འདིའི་ལན་ལ་མགོ་བསྒྲེའི་ལན་དང་། རྣལ་མའམ་དངོས་པོའི་ལན་རྣམ་པ་གཉིས་ལས། དང་པོ་མགོ་བསྒྲེའི་ལན་ནི།
འདི་ལྟར་ཡིན་ཏེ། གལ་ཏེ་གཤིས་ལ་དགེ་བ་དང་སྡིག་པ་ཡོད་པས་ཏེ། ཁྱིམ་པ་ལ་ཡང་ཆོས་གོས་དང་བྲལ་བའི་ལྟུང་བ་ཡོད་པར་ཁས་ལེན་ན་ནི། ཁྱེད་ཀྱང་མུ་སྟེགས་ཆད་སྨྲ་བ་འགའ་ཞིག འབྱུང་ལྔ་ཉི་མ་ཟླ་བ་དང་། ། ཁ་བ་དང་ནི་མངར་བ་ལྟར། ། དགེ་བ་སྡིག་པ་ཐམས་ཅད་ཀྱང་། ། སུས་ཀྱང་མ་བྱས་ངོ་བོས་གྲུབ། ། ཅེས་ཟེར་བ་ལྟར་ངོ་བོ་ཉིད་རྒྱུར་སྨྲ་བར་འགྱུར་རོ། ། འདིར་རྣམ་བཤད་མཛད་པ་སྒ་གདོང་པ། །
ངོ་བོ་ཉིད་རྒྱུར་སྨྲ་བ་ནི་གྲངས་ཅན་ལ་འཆད་དགོས་ཏེ། ཆད་སྨྲ་ལ་བཤད་ན་རྒྱུ་མེད་དུ་སྨྲ་བ་དང་། ངོ་བོ་ཉིད་རྒྱུར་སྨྲ་བ་འགལ་བའི་ཕྱིར་རོ། ། ཞེས་གསུངས་ཤིང་གོ་ཊཱིཀ་པ་ནི་དེའི་རྗེས་ཟློས་བྱེད་དོ། ། དེ་ནི་མི་འཐད་དེ། གྲངས་ཅན། སྤྱི་གཙོ་བོ་རྒྱུར་འདོད་པ་ཡིན་ལ། དེ་ནི་ངོ་བོ་ཉིད་རྒྱུར་སྨྲ་བ་དང་དོན་མི་གཅིག་སྟེ། རིགས་པའི་གཏེར་ལས། ངོ་བོ་ཉིད་དང་དབང་ཕྱུག་དང་། །
གཙོ་བོ་རྡུལ་དང་རྣམ་རིག་དང་། ། ཞེས་དེ་གཉིས་མི་གཅིག་པར་གསུངས་ཤིང་། རྒྱུ་མེད་དུ་སྨྲ་བ་དང་ངོ་བོ་ཉིད་རྒྱུར་སྨྲ་བ་མི་འགལ་ཏེ། དཔེར་ན་ནམ་མཁའི་གོས་ཅན་དང་གོས་མེད་པའམ་གཅེར་བུ་པ་མི་འགལ་བ་བཞིན་ནོ། ། དེས་ནསྒ་གདོང་པའི་ཊཱི་ཀ་ཚིག་རིས་བཞིན་བཤུས་ན་ཡིད་བརྟན་མི་འདུག་སྟེ། ལྕི་བའི་ཆོས་བརྒྱད་ཀྱི་ངོས་འཛིན་ནོར་བར་ཁྱེད་རང་གིས་མཁྱེན་པ་བཞིན་ནོ། ། གཉིས་པ། དངོས་པོའི་ལན་ལ་ནི། གཤིས་ལ་དགེ་བ་དང་སྡིག་པ་མེད་ཀྱང་བདེ་སྡུག་ལས་ཀྱིས་བྱས་པ་ཡིན་ཏེ། འཇིག་རྟེན་སྣ་ཚོགས་ལས་ལས་སྐྱེས། །
ཞེས་གསུངས་པས་སོ། ། ལས་བྱེད་པ་པོ་སེམས་ཉིད་ཡིན་ཏེ། མདོ་ལས། འཇིག་རྟེན་སེམས་ཀྱིས་ཁྲིད་པ་སྟེ། ། ཞེས་གསུངས་པས་སོ། ། སེམས་ཉིད་དད་སོགས་དགེ་བ་དང་འདོད་ཆགས་སོགས་མི་དགེ་བའི་སྟོབས་ཀྱིས་ལས་ལ་བཟང་བ་དང་ངན་པ་སྟེ་དགེ་སྡིག་འབྱུང་བ་ལ། བཟང་ངན་དེ་ལས་རིམ་བཞིན་དུ་འབྲས་བུ་བདེ་སྡུག་འབྱུང་ངོ་། ། ལས་བཟང་ངན་དེ་དག་བླང་དོར་བྱེད་པའི་ཐབས་ནི་ཉེས་སྤྱོད་སྡོམ་པའི་ཚུལ་ཁྲིམས་ཡིན་ལ། སྐྲ་དང་ཁ་སྤུ་བྲེག་པ་དང་གོས་ངུར་སྨྲིག་གྱོན་པ་ལ་སོགས་པའི་བརྟུལ་ཞུགས་ནི་ཚུལ་ཁྲིམས་བསྲུང་བའི་ཐབས་ཡིན་ཏེ། ལུང་གཞི་ལས།
ངུར་སྨྲིག་གོས་འཆང་མཁས་པ་ཚུལ་ལས་ཉམས་པ་དཀའ། ། ཞེས་གསུངས་པས་སོ། ། ཚུལ་ཁྲིམས་དང་བརྟུལ་ཞུགས་བསྲུང་བ་དེ་ལ། གང་ཟག་གང་ལ་བསླབ་པ་གང་སློབ་དགོས་པའི་བསླབ་པ་དེ་འཆའ་བའི་བྱེད་པ་པོ་རྫོགས་པའི་སངས་རྒྱས་ཉག་གཅིག་ཡིན་ཏེ། ཤཱ་རིའི་བུ་ལ་སོགས་པ་ལའང་བསླབ་པ་འཆའ་བའི་དབང་མེད་ན་གཞན་ལྟ་སྨོས་ཀྱང་ཅི་དགོས་ཞེས་གསུངས་པ་ལྟ་བུའོ། ། འདིར་རྨ་ཚོ་འདུལ་འཛིན། འདུལ་བ་བཅས་པ་ཡིན། བཅས་པ་ཆོས་ཉིད་ཡིན། ཆོས་ཉིད་ཐམས་ཅད་མཁྱེན་པ་ཁོ་ནའི་ཡུལ་ཡིན་གསུང་བར་གྲགས་སོ། ། དེའི་ཕྱིར་ལོ་ཙཱ་བ་རྣམས་ཀྱིས་འདུལ་བའི་སྡེ་སྣོད་དུ་གཏོགས་པ་རྣམས་བསྒྱུར་བའི་ཐོག་མར་ཐམས་ཅད་མཁྱེན་པ་ལ་ཕྱག་འཚལ་བར་བཀས་བཅད་པ་ཡིན་ནོ། །
དེས་ན་བསམ་པ་ཉོན་མོངས་པ་ཆེ་ཆུང་གི་ཁྱད་པར་གྱིས་གཉེན་པོའི་བྱེ་བྲག་མི་འདྲ་བ་དུ་མ་ཡོད་ལ། སྤང་གཉེན་དེའི་བླང་དོར་གྱི་ཐབས་སུ་བརྟུལ་ཞུགས་བཅས་པ་མི་འདྲ་བ། དགེ་སློང་ཕ་ལ་ཁྲིམས་ཉིས་བརྒྱ་ལྔ་བཅུ་རྩ་གསུམ་དང་། མ་ལ་སུམ་བརྒྱ་དྲུག་ཅུ་རྩ་བཞི་ལ་སོགས་པ་མཛད་པའི་རྒྱུ་མཚན་དེ་ལྟར་ཡིན་ནོ། ། དེས་ན་བདེ་བ་དང་སྡུག་བསྔལ་ཀུན་གྱི་བྱེད་པ་པོ་རྫོགས་པའི་སངས་རྒྱས་མ་ཡིན་ཡང་། འདུལ་བར་གཏོགས་པའི་བསླབ་པ་འཆའ་བ་དང་། གསང་སྔགས་ནི་མནྟྲ་ཞེས་པའི་སྒྲ་ལས་དྲངས་ན། མན་ཡིད་དང་། ཏྲ་ཡ་སྐྱོབ་པ་སྟེ། ཡིད་མཚན་རྟོག་ལས་སྐྱོབ་པར་བྱེད་པས་ན་གསང་སྔགས་ཏེ།
རྣམ་པར་མི་རྟོག་པའི་ཡེ་ཤེས་སོ། ། དེ་ལས་བྱུང་བའི་ཞི་རྒྱས་དབང་དྲག་གི་འཕྲིན་ལས་སྒྲུབ་པའི་མིང་ཚིག་ཡི་གེའི་ཚོགས་ལ་ཡང་སྔགས་ཀྱི་འབྲས་བུ་ལ་སྔགས་ཞེས་བཏགས་པ་ཡིན། དེ་སྦྱོར་ཞིང་རྩོམ་པའི་བྱེད་པ་པོ་སངས་རྒྱས་ཉིད་ཡིན་པར་གསུངས་ཏེ། དེ་ཡང་འདུལ་བ་ལས། དེ་བཞིན་གཤེགས་པས་ཕན་ཡོན་བཅུ་གཟིགས་ནས་བསླབ་པའི་གཞི་བཅའ་བར་མཛད་དེ། ཞེས་གསུངས་སོ། ། གཉིས་པ། སྨན་བླའི་མདོ་ལས། བཅོམ་ལྡན་འདས་ཉིད་ཀྱི་དཔལ་གྱི་མགུར་ནས་ཚངས་པའི་གསུངས་གིས་བཻ་ཌཱུརྻའི་འོད་ཅེས་བྱ་བའི་གཟུངས་འདི་གསུངས་ཞེས་སོ། ། རྣམ་འཇོམས་ལས།
རྡོ་རྗེ་སྙིང་པོས་རབ་ཏུ་སྨྲས་སོ། ། ཞེས་གསུངས་པ་མ་ཡིན་ནམ་ཞེ་ན། དེ་ཡང་དེའི་གོང་དུ། སངས་རྒྱས་ཀྱི་མཐུས་ལག་ན་རྡོ་རྗེས་ཞེས་གསུངས། སངས་རྒྱས་ཀྱིས་བྱིན་གྱིས་བརླབས་པའོ། ། ཡང་ན་འདིར་སྔགས་ནི་འདུལ་བའི་སྔགས་ཚིག་སྟེ་བསླབ་པ་འཆའ་དང་ཞེས་པ་དང་འབྲེལ་བས་སོ། ། དེའི་བྱེད་པ་པོ་ཡང་སངས་རྒྱས་ཉིད་ཡིན་ཏེ། ཚིག་འབྲུ་དེ་ཉིད་མ་ཡིན་པ་ལ་གུས་པར་མི་བྱའོ། ། ཞེས་གསུངས་སོ། ། འདི་བསམ་ཡས་པས་གསང་སྔགས་ལ་སྦྱར་སྣང་ཞིང་།
ཊཱི་ཀ་གཞན་རྣམས་ཀྱིས་གསལ་ཁ་མ་མཛད་དོ། ། གཉིས་པ། བཅས་པ་ཕྲན་ཚེགས་ཁྱད་དུ་གསོད་ན་བསྟན་པ་ལ་གནོད་པར་བསྟན་པ་ནི། གོས་ཕུ་ཐུང་མ་ལྟ་བུ་སྦུ་གུ་ཅན་དང་། ཕྱམ་ཙེ་ལྟ་བུ་གོང་བ་ཅན་གྱོན་པ་དང་། རྟ་ལ་ཞོན་པ་དང་། སོགས་པས་གླང་པོ་ཆེ་སོགས་བསྡུས་སོ། ། འདི་ཡང་རྒན་པོ་དང་ནད་པ་ལ་གནང་ཞིང་། དེ་དག་གིས་ཀྱང་སྒེག་པའི་སེམས་ཀྱིས་ཞོན་པ་ནི་བཀག་གོ ། ཟས་དངོས་སམ་དེའི་སྟ་གོན་དུ་གནས་པ་ལ་བྱིན་ལེན་མ་བྱས་པར་དགེ་སློང་རང་ངམ་རང་འདྲ་བས་རེག་པ་ནི་ལག་ཉར་ཅན་ཞེས་བྱ་ལ།
དེ་ཟོས་ན་ཉེས་བྱས་སུ་འགྱུར་བས་དེ་བྱས་པ་དང་། བསྙེན་པར་མ་རྫོགས་པ་དང་ནུབ་གསུམ་ཚང་བར་ལྷན་ཅིག་ཏུ་ཉལ་བ་ལ་སོགས་པས་བྱིན་ལེན་མ་བྱས་པར་ཟ་བ་དང་། གསོག་འཇོག་ཅན་ཟ་བ་དང་མཆིལ་ལྷམ་དང་བཅས་བཞིན་དུ་ཟ་བ་ལ་སོགས་པ་འདུལ་བའི་སྤྱོད་པ་མ་ཡིན་པ་བྱས་པ་ཀུན་ལ་གནོང་ཞིང་འགྱོད་པའི་ཚུལ་གྱིས་ལྟུང་བ་རིགས་མཐུན་མེད་པའི་དགེ་སློང་གི་མདུན་དུ་བཤག་པ་ལེགས་པར་བྱའོ། ། དེ་དག་ལྟུང་བ་མེད་དོ་ཞེས་ཁྱད་དུ་བསད་ནས་སྨྲ་ན་སངས་རྒྱས་ཀྱི་བསྟན་པ་ལ་གནོད་པ་ཡིན། གཞན་ཡང་རབ་ཏུ་བྱུང་བ་ཁྱིམ་པར་འབབ་པ་དང་། སྡེ་པ་ཕན་ཚུན་ནོར་གྱི་ཕྱིར་རྩོད་པ་དང་། དམ་པའི་ཆོས་ཀྱི་གླེགས་བམ་ཉོ་འཚོང་བྱེད་པ་དང་། དགེ་སྦྱོང་ཕྱི་དྲོ་དུས་རུང་གི་ཟས་ཟ་བ་དང་། ཆང་འཐུང་བ་དང་ལ་སོགས་པས་ས་བརྐོ་བ་དང་། མེ་ལ་རེག་པ་དང་།
ཆོས་གོས་ལྷུང་བཟེད་མེད་པ་སོགས་པས་འཚོ་བའི་ཡོ་བྱད་གཞན་གདིང་བ་སོགས་མེད་པ་ལྟ་བུ་ཆོས་དང་འགལ་བའི་སྤྱོད་པ་ཀུན་འདི་དག་ལ་ལྟུང་བ་མེད་ཅེས་སྒྲོག་པ་དང་། སྡེ་པ་ཕན་ཚུན་ཆགས་སྡང་གི་དབང་གིས་རྩོད་པ་བླ་མའི་ཞབས་ཏོག་ཡིན་པ་དང་། སངས་རྒྱས་ཀྱི་བསྟན་པ་ལ་ཕན་པ་དང་། བབ་ཅོལ་དུ་ཆང་འཐུང་བ་ལྟ་བུས་ལུས་ཀྱི་ལྷ་མཆོད་པས་བསོད་ནམས་སུ་འགྱུར་རོ་ཞེས་སྨྲ་བ་སོགས་ནི་བསྟན་པ་སྤྱི་ལ་གནོད་པ་ཡིན་ནོ། ། རང་གི་གཉེན་པོ་ངན་པས་སྒྲུབ་པར་མ་ནུས་པའི་སྔོན་གྱི་ལས་ངན་ཡིན་ཞེས་སྨྲ་ན་རང་ལ་གནོད་ཀྱི་བསྟན་པ་ལ་གནོད་པ་མིན་ནོ། ། གལ་ཏེ་སྐྱེ་བ་སྔ་མའི་བྱེད་པར་ངེས་པའི་ལས་ངན་སྨིན་པའི་ཤུགས་ཉིད་ལས་ཆོས་དང་འགལ་བའི་སྤྱོད་པ་ཀུན་གཞན་གྱིས་དབང་མེད་དུ་བྱ་དགོས་པ་བྱུང་ན་ཡང་། འདི་ནི་མདོ་སྡེ་དང་མི་མཐུན་པས་ཆོས་མ་ཡིན། ཚུལ་ཁྲིམས་དང་འགལ་བས་འདུལ་བ་མ་ཡིན། རྟེན་ཅིང་འབྲེལ་བར་འབྱུང་བའི་ཆོས་ཉིད་དང་འགལ་བས་སངས་རྒྱས་ཀྱི་བསྟན་པ་མིན་ནོ། ། ཞེས་གནོང་བའི་ཚུལ་གྱིས་བཤགས་པ་ལེགས་པར་བྱའོ། །
དེང་སང་འདི་རྣམས་ངོ་སོ་མཐོའོ། ། འདི་དག་ཆོས་དང་མི་འགལ་ཞིང་སངས་རྒྱས་ཀྱི་བསྟན་པ་ཡིན་ནོ་ཞེས་སྨྲ་ན་སངས་རྒྱས་ཀྱི་བསྟན་ལ་གནོད་ལ། དེས་ན་སངས་ཀྱིས་བསྟན་པའི་སྒོར་ཞུགས་ནས། སངས་རྒྱས་ཀྱི་བསྟན་ལ་འཆད་རྩོད་རྩོམ་གསུམ་དང་། ཐོས་བསམ་སྒོམ་གསུམ་གྱི་སྒོ་ནས་མ་ཕན་ཡང་། དགེ་འདུན་གྱི་སྡེ་འཁྲུག་པ་ལ་སོགས་པའི་སྒོ་ནས་རྣམ་པ་ཀུན་ཏུ་གནོད་པ་མི་བྱ་སྟེ། ཇི་སྐད་དུ། དཔའ་བོས་དགྲ་སྡེ་མ་གསོད་ཀྱང་། ། རང་ཕྱོགས་གསོད་པར་བྱེད་དམ་ཅི། ། ཞེས་པ་ལྟར་རོ། །
གཉིས་པ། མདོ་བསྐུལ་འཁྲུལ་བས་འདུལ་བའི་ལག་ལེན་འཁྲུལ་པ་གཞན་ཡང་མི་རིགས་པར་མཚོན་པ་ནི་མདོ་བསྐུལ་ལ་སོགས་པའི་བྱ་བ་ཀུན་འདུལ་བའི་གཞུང་དང་མཐུན་པར་གྱིས་ཤིག་སྟེ། མདོ་རྩ་བ་ལས། དགེ་འདུན་གྱི་གནས་བརྟན་གྱིས་སྨིག་མའི་ཐུར་མ་སྐུད་པ་ལ་བརྒྱུས་པ་སྤོ་བས་ཉི་མ་བགྲང་བར་བྱའོ། ། དགེ་བསྐོས་ཀྱིས་དེ་ལ་བརྟགས་ཏེ་དགེ་འདུན་ལ་བརྗོད་པར་བྱའོ། ། བྱེ་བྲག་ཏུ་བྱས་པའིའོ། ། ངོ་བོའི་དབྱེ་བས་སོ། ། གཙུག་ལག་ཁང་གི་བདག་པོ་དང་ལྷའི་ཕྱིར་ཚིགས་སུ་བཅད་པ་གདོན་པར་བསྐུལ་བའི་ཚིག་ཀྱང་བྱའོ། ། དེ་དང་ནི་མར་གྱི་ངོའི་ཚེས་གཅིག་ལགས་ཏེ། གཙུག་ལག་ཁང་གི་བདག་པོ་དང་།
གཙུག་ལག་ཁང་གི་ལྷ་རྣམས་ཀྱི་སླད་དུ་ཞལ་ནས་གསུངས་པའི་ཚིགས་སུ་བཅད་པ་རེ་བཀླག་ཏུ་གསོལ། ཞེས་གསུངས་སོ། ། དེང་སང་ནི་བཀའ་གདམས་པའི་འདུལ་འཛིན་རྒྱ་མ་བ་ཁ་ཅིག་མདོ་བསྐུལ་རིང་མོ་ཞེས་བྱ་བ་བརྗོད་རྒྱུ་མང་བས་དཀའ་ལས་ཆེ་ལ། འདུལ་བའི་སྔགས་ཚིག་དང་མི་མཐུན་པས་ནོར་བ་བྱེད་པ་མཐོང་སྟེ། འདི་སྐད་དུ། ཀྱེ། གསོན་ཅིག་དགེ་འདུན་བཙུན་པ་རྣམས། ཚངས་པ་བརྒྱ་བྱིན་རྒྱལ་ཆེན་དང་། ། ཆོས་སྐྱོང་གཙུག་ལག་སྲུང་མ་དང་། ། ལྷ་ཀླུ་ལ་སོགས་སྡེ་བརྒྱད་དང་། །
ཆོས་རྒྱལ་རྗེ་བློན་ཡོན་བདག་དང་། ། ཕ་མ་མཁན་པོ་སློབ་དཔོན་དང་། ། མཐའ་ཡས་སེམས་ཅན་དོན་སླད་དུ། ། ཞལ་ནས་གསུངས་པའི་མདོ་བརྗོད་ཞུ། ། ཞེས་ཟེར་བ་སོགས་མང་དུ་སྣང་སྟེ་ཡི་གེ་མངས་དོགས་པས་མ་བྲིས་སོ། ། དེང་སང་ཕྱག་ལེན་བྱེད་པར་རློམ་པ་རྣམས་ཀྱང་གཞུང་དང་མི་མཐུན་པ་ཁོ་ན་བྱེད་པར་སྣང་། དུས་ཀྱི་ཤུགས་ཀྱིས་བཟློག་པར་མ་ནུས་ལ། རབ་བྱུང་གི་སྡེ་ཕལ་ཆེར་ན་ནི་ཕྱག་ལེན་མིང་ཙམ་ཡང་མི་སྣང་ངོ་། ། མདོ་རྒྱུད་ཀུན་ལས་འདི་མ་གསུངས་ཤིང་། ཕྱག་ལེན་འཁྲུལ་པ་འདི་འདྲའི་རིགས་ཀྱི་ཆོས་འཕེལ་ན་བསྟན་པའི་རྩ་བ་འདུལ་བ་ནུབ་པར་འགྱུར་ཏེ།
འདུལ་བ་ནི་ཕྱག་ལེན་རྣམ་པར་དག་པས་རབ་ཏུ་ཕྱེ་ལ། དེང་སང་དེ་ལས་ལྡོག་པའི་ཕྱིར་རོ། ། སངས་རྒྱས་གསུངས་པའི་ཆོ་ག་གོང་དུ་བཤད་པ་དེ་དག་ཀུན་སླ་བར་གྱུར་ཀྱང་མི་བྱེད་ལ། སངས་རྒྱས་ཀྱིས་མ་གསུངས་པའི་མདོ་བསྐུལ་རིང་མོ་ལྟ་བུ་ཚིག་མང་ལ་བརྗོད་དཀའ་ཡང་འབད་ནས་བྱེད་པ་ངོ་མཚར་ཞེས་པའོ། ། དེ་ལ་ནི་བསྟིང་ཚིག་ཅེས་བྱ། སངས་རྒྱས་ཀྱི་གསུང་དང་མི་མཐུན་ཡང་འདི་འདྲ་བྱས་པས་སྐྱོན་དུ་མི་འགྱུར་སྙམ་བདེན་པར་འདོད་ན་ནི། ལག་ལེན་ཕྱིན་ཅི་ལོག་གཞན་རུང་བ་མ་ཡིན་པའི་གཞི་བཅུ་ལྟ་བུ་ཡང་འཁྲུལ་ཞེས་བརྗོད་པར་མི་ནུས་ཏེ། ལུང་རྣམ་དག་དང་འགལ་བའི་ཆོས་ཡིན་པར་རང་བཟོར་ཐམས་ཅད་མཚུངས་པ་ལ། འགའ་ཞིག་བདེན་ལ། འགའ་ཞིག་ནི་བརྫུན་པ་ཡིན་ཞེས་དཔྱད་པར་མི་ནུས་ཏེ།
དེ་དག་བདེན་ན་བདེན་མཉམ་དང་། བརྫུན་ན་བརྫུན་མཉམ་དུ་མཚུངས་པའི་ཕྱིར་རོ། ། མུ་སྟེགས་བྱེད་པར་སིག་པ་མ་དང་སྲིང་མོ་ལ་བགྲོད་པའི་ཆོས་ལོག་སོགས་ཀྱང་སུན་དབྱུང་བར་ནི་མི་ནུས་ཏེ། སྒྲུབ་བྱེད་ཀྱི་ལུང་དང་རིགས་པ་མེད་པར་མཚུངས་ལ། བདེན་པ་དང་བརྫུན་པ་ཡིན་པའི་ཁྱད་པར་དབྱེ་བ་མི་འཐད་པའི་ཕྱིར་རོ། ། སྐབས་འདིར་སྒ་གདོང་པའི་ཊཱི་ཀར། ལག་ལེན་ཕྱིན་ཅི་ལོག་གི་མཚན་གཞི་ལ། སྡོམ་པ་ཐག་རྒྱ་མ་དང་ཞེས་བཤད་ཅིང་། གོ་ཊཱིཀ་པ་ཡང་དེའི་རྗེས་ཟློས་བྱེད་དོ། ། དེ་ནི་མདོ་ལུང་གི་རྒྱུས་ཆུང་ཞིང་འདུལ་བའི་ཆོས་འབྱུང་ཙམ་རེ་ཡང་ཀློག་མ་མྱོང་བས།
བོད་ཀྱི་འདུལ་བ་འཛིན་པ་ཆེན་པོ་དག་གི་ཕྱག་ལེན་རྣམ་པར་དག་པ་ལ་སྐུར་པ་བཏབ་པ་ཡིན་ཏེ། དེའི་རྒྱུ་མཚན་ཐག་རྒྱ་མ་ཞེས་པ་ནི་ལུང་ཞུ་བ་ནས། བསྒྲུབ་བྱ་ཚོགས་ལོང་དུ་མ་ཕྱོགས་གཅིག་ཏུ་བསྙེན་པར་རྫོགས་དགོས་པའི་ཚེ། ཐག་པའི་སྲད་བུས་མཚམས་སོ་སོར་བཅད་པའི་ནང་དུ་གསུམ་ཚན་གསུམ་ཚན་བཞག་ནས། མཚམས་དེ་ཐམས་ཅད་ལས་བྱེད་པ་པོས་ནོན་པར་བྱས་ནས་གསོལ་བཞིའི་ལས་གཅིག་གིས་བསྙེན་པར་རྫོགས་པར་བྱེད་པ་ལ་དཔལ་ཆེན་གྱི་ཐག་རྒྱ་མ་ཞེས་གྲགས་པ་དེ་མ་མཁྱེན་པས་ཀུན་ནས་བསླངས་པ་ཡིན་པའི་ཕྱིར་རོ། ། དེས་ན་ཆ་མེད་ཀྱི་རྒྱུས་གཏམ་མ་གསུངས་ཤིག གཉིས་པ། སྡེ་སྣོད་ལ་ཐོས་བསམ་མི་དགོས་པར་འདོད་པ་དགག་པ་ནི། ཞང་ཚལ་པའམ་ཧྭ་ཤང་གི་སྟོན་པ་ཅང་ལ་ཧ་ལ་ལ། རྫོགས་པའི་སངས་རྒྱས་ཀྱི་གསུང་རབ་ཚིག་དོན་ཟབ་མོ་མདོ་རྒྱུད་རྣམས་དང་གྲུབ་ཐོབ་རྣལ་འབྱོར་གྱི་དབང་ཕྱུག་རྣམས་ཀྱིས་མཛད་པའི་གྲུབ་པ་སྡེ་བདུན་ཞེས་གྲགས་ཏེ།
སློབ་དཔོན་པདྨ་བཛྲ་གྱི་གསང་བ་གྲུབ་པ། ཨིནྡྲ་བྷུ་ཏིའི་ཡེ་ཤེས་གྲུབ་པ། བིརྺ་པའི་འཆི་མེད་གྲུབ་པ། ཌོཾ་བི་ཧེ་རུ་ཀའི་ལྷན་སྐྱེས་གྲུབ་པ། ས་ར་ཧའི་བདག་བྱིན་གྱིས་བརླབས་པ་གྲུབ་པ། ཡན་ལག་མེད་པའི་རྡོ་རྗེའི་ཐབས་དང་ཤེས་རབ་གཏན་ལ་དབབ་པ་གྲུབ་པ། ལཀྵ་མིས་མཛད་པའི་གཉིས་མེད་གྲུབ་པ། རྒྱན་དྲུག་ལ་སོགས་པའི་མཁས་པ་རྣམས་ཀྱིས་སྡེ་སྣོད་ཀྱི་དོན་རིགས་པས་ཤིན་ཏུ་ལེགས་པར་དཔྱད་ཅིང་གཏན་ལ་ཕབ་པའི་ཆོས་དབུ་མ་རིགས་ཚོགས་དང་། ཚད་མ་སྡེ་བདུན་སོགས་ཚིག་གི་ན་ཡ་ཡིན་པས་ན་ཡང་དག་པའི་དོན་བསྒོམ་པ་ལ་དེ་དག་དགོས་པ་མེད་པས་དོར་བྱ་ཡིན་ནོ་ཞེས་ཟེར་རོ། ། ཡང་རྗོད་བྱེད་ཀྱི་ཚིག་ཀྱང་སྒྲིག་ལེགས་པོ་མི་ཤེས་ན་བརྗོད་བྱའི་དོན་བཟང་པོ་སྨོས་ཀྱང་ཅི་དགོས་པའི་བླུན་པོ་རྣམས་ཀྱིས་རང་དགའ་ཅི་དྲན་དྲན་བྲིས་པའི་ཚིག
མཁས་པ་རྣམས་བཞད་གད་སྐྱེ་བའི་རྒྱུ་འབྲེལ་མེད་སྣ་ཚོགས་བྲིས་པ་ལ། འཚང་རྒྱ་བའི་ལམ་ཟབ་མོ་སྟོན་པའི་བསྟན་བཅོས་ཡིན་ཞེས་ཉན་བཤད་བྱེད་མོད། དེ་འདྲས་བླུན་པོ་རྣམས་དགའ་བ་སྐྱེད་ནུས་ཀྱི། མཁས་པ་རྣམས་དགའ་བ་སྐྱེད་མི་ནུས་ལ། དེ་འདྲ་ལ་ཐོས་བསམ་བྱས་ན་དེའི་བར་གྱི་དུས་དང་བློ་གྲོས་གྲོན་དུ་འགྱུར་རོ། ། དེང་སང་ནི་ཚད་མ་སྐྱེད་པ་ལ་མི་ཕན། ལོག་རྟོག་ལྡོག་པ་ལ་ཡང་མི་ཕན་པའི་རིགས་པ་ལྟར་སྣང་འབའ་ཞིག་ལ་ཁ་ཏོན་བྱེད་པར་སྣང་ངོ་། ། ཀྱེ་མ་ཞེས་པ་ངོ་མཚར་བའི་བརྩེ་བའི་ཚིག་སྟེ། སངས་རྒྱས་ཀྱི་བསྟན་པ་ནི་ད་ལྟ་རང་ནས་འདི་ལྟ་བུར་གྱུར་པ་ད་གཟོད་གོ་སྟེ་ཇི་ལྟ་བུར་འགྱུར་སྙམ་པའོ། ། གཉིས་པ།
སྡེ་སྣོད་ལ་ཐོས་བསམ་བྱེད་པ་སངས་རྒྱས་ཀྱི་བསྟན་པ་ཡིན་པར་བསྟན་པས་མཇུག་བསྡུ་བ་ནི། དེས་ན་སངས་རྒྱས་ཀྱི་གསུང་རབ་མདོ་རྒྱུད་དང་། རྒྱ་བོད་མཁས་པ་རྣམས་ཀྱི་བསྟན་བཅོས་ཀྱི་ཚིག་དོན་ལ་ནི་བྱིན་རླབས་ཡོད་དེ། ཚིག་ཐོས་པས་རིགས་སད་པར་བྱེད་ལ། དོན་ཉམས་སུ་བླངས་པས་འཁོར་བ་ལས་གྲོལ་བར་བྱེད་པས་སོ། ། འདི་འདྲ་ཉན་བཤད་བྱེད་པ་ལ་ཐོས་པ་ཞེས་ནི་བརྗོད་པ་ཡིན་ལ། དེའི་དོན་རིགས་པས་དཔྱོད་པ་བསམ་པ་ཡིན་ཞིང་། གཏན་ལ་ཕབ་པའི་དོན་ནན་ཏན་གྱིས་ནི་དེ་སྒྲུབ་པར་བྱེད་པ་སྒོམ་པ་ཡིན་པར་ཤེས་པར་བྱའོ། ། ཐོས་བསམ་སྒོམ་གསུམ་དེ་ལྟར་བྱ་དགོས་ཏེ། དེ་ལྟར་བྱེད་པ་དེ་སངས་རྒྱས་ཀྱི་བསྟན་པ་ཡིན་པའི་ཕྱིར་རོ། །
དེ་ཡང་ཐུབ་པ་དགོངས་གསལ་ལས། མདོར་ན་སངས་རྒྱས་ཀྱིས་གསུངས། སྡུད་པ་པོས་བསྡུས། གྲུབ་ཐོབ་རྣམས་ཀྱིས་བསྒོམས། པཎྜི་ཏས་བཤད། ལོ་ཙཱ་བས་བསྒྱུར། མཁས་པ་རྣམས་ལ་གྲགས་པ་གཅིག་སངས་རྒྱས་ཀྱི་བསྟན་པ་ཡིན་པས། དེ་ལ་ཉན་བཤད་སྒོམ་སྒྲུབ་བྱེད་དགོས་སོ། ། ཞེས་གསུངས་པས་སོ། ། སྡོམ་པ་གསུམ་གྱི་རབ་ཏུ་དབྱེ་བའི་རྣམ་བཤད་བསྟན་པའི་སྒྲོན་མེ་ལས།
སོ་སོར་ཐར་པའི་སྡོམ་པའི་སྐབས་ཏེ་དང་པོའི་རྣམ་པར་བཤད་པའོ། ། ཐོས་པའི་གྲུ་ཆེན་ལེགས་བཤམས་ཤིང་། ། རྣམ་དཔྱོད་སྐྱ་བ་འདི་བཟུང་ནས། ། མཁས་པའི་དེད་དཔོན་ལ་བརྟེན་ཏེ། ། གཞུང་འདི་རྒྱ་ཆེ་གཏིང་ཟབ་ཀྱང་། ། ལེགས་བཤད་རིན་ཆེན་ངང་གིས་རྙེད།། །། ཅེས་སྦྱར་བ་ཡིན་ནོ།། །། PAGE * MERGEFORMAT 114 དགེ་སློང་དོན་ཡོད་གྲུབ་པ། སྡོམ་གསུམ་རབ་དབྱེའི་ཊིཀཱ་ལས་སོར་སྡོམ་གྱི་རྣམ་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
