སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༢༧
སྡོམ་པ་གསུམ་གྱི་རབ་ཏུ་དབྱེ་བ་ལས་གནས་གསུམ་གསལ་བྱེད།
༄༅། །སྡོམ་པ་གསུམ་གྱི་རབ་ཏུ་དབྱེ་བ་ལས་གནས་གསུམ་གསལ་བྱེད་བཞུགས་སོ།། ཕུན་ཚོགས་རྣམ་དཔྱོད་འོད་སྟོང་རྒྱས་པ་ཡིས། ། ལྟ་ངན་མུན་པའི་ཚང་ཚིང་རབ་བསལ་ནས། ། སྡོམ་གསུམ་གནད་ཀྱི་པད་ཚལ་རྒྱས་མཛད་པ། ། འཇམ་མགོན་ས་སྐྱ་པ་དེ་གུས་པས་བསྟོད། ། འདིར་སྤྱོད་པ་བྱེད་ཚུལ་གྱི་དཀའ་གནས་བྱེ་བྲག་ཏུ་བཤད་པ་ལ། གཞུང་གི་འབྲེལ་དང་། འབྲེལ་བ་ཅན་གྱི་དཀའ་བའི་གནས་ལ་དཔྱད་པ་གཉིས། དང་པོ་ནི། སྤྱོད་པའི་སྐབས་ཀྱི་གཞུང་འདི་དག་བསྡུ་ན།
གང་གིས་སྤྱོད་པ་བྱེད་པའི་གང་ཟག་དང་། དེས་སྤྱོད་པ་བྱ་བའི་གནས་གཉིས་སུ་འདུས། དང་པོ་ལ། མཚན་ཉིད་དང་ལྡན་པའི་གང་ཟག་གིས་སྤྱོད་པ་བྱ་རིགས་པ་དང་། མཚན་ཉིད་དང་མི་ལྡན་པའི་གང་ཟག་གིས་སྤྱོད་པ་བྱ་མི་རིགས་པ་གཉིས། དང་པོ་ནི། རིམ་གཉིས་ཀྱི་རྟོགས་པ་བརྟན་ཞིང་བརྡ་དང་བརྡའི་ལན་ཕྱིན་ཅི་མ་ལོག་པར་ཤེས་པའི་གང་ཟག་གིས་ས་ལམ་གྱི་རྟོགས་པ་མྱུར་དུ་བགྲོད་པའི་ཕྱིར་དུ། ཡུལ་ཆེན་སུམ་ཅུ་རྩ་བདུན་དུ་སྤྱོད་པའི་དོན་དུ་རྒྱུ་བར་རིགས་སོ། ། ཞེས་འཆད་པ་ནི། དབང་བཞི་ཞེས་སོགས་བྱུང་།
དེའི་ཤེས་བྱེད་ཀྱི་ལུང་ཁུངས་འཆད་པ་ནི། ལུགས་འདི་ཞེས་སོགས་བྱུང་། དེའི་ཕན་ཡོན་འཆད་པ་ནི། འདི་འདྲའི་ཞེས་སོགས་བྱུང་། གཉིས་པ་ནི། མཚན་ཉིད་དང་མི་ལྡན་པའི་གང་ཟག་གིས། ཡུལ་ཆེན་དེ་དག་ཏུ་སྤྱོད་པའི་དོན་དུ་རྒྱུ་བ་ལ་ཤེས་བྱེད་མེད་དོ། ། ཞེས་འཆད་པ་ནི། དེང་སང་ཞེས་སོགས་བྱུང་། དེ་ལ་གནོད་བྱེད་ཡོད་ཚུལ་འཆད་པ་ནི།
རིམ་པ་ཞེས་སོགས་བྱུང་། དེར་མ་ཟད་ཉེས་དམིགས་ཆེ་ཞིང་ཕན་ཡོན་མེད་དོ། ། ཞེས་འཆད་པ་ནི། གལ་ཏེ་ཞེས་སོགས་བྱུང་། མཚན་ཉིད་དང་ལྡན་པའི་གང་ཟག་གིས་སྤྱོད་པ་བྱེད་པ་ལ་ཕན་ཡོན་ཡོད་ཚུལ་བསྡུས་ཏེ་འཆད་པ་ནི། གསང་སྔགས་ཞེས་སོགས་བྱུང་། གཉིས་པ་དཀའ་བའི་གནས་ལ་དཔྱད་པ་ལ། གང་གིས་སྤྱོད་པ་བྱེད་པའི་གང་ཟག དེའི་ཁྱད་ཆོས་དྲོད་ཀྱི་རང་བཞིན། དྲོད་ཐོབ་པའི་གང་ཟག་གིས་སྤྱོད་པ་བྱ་ཚུལ།
གང་དུ་བྱ་བའི་གནས་ཀྱི་རབ་དབྱེ། དེར་སྤྱོད་པ་བྱས་པའི་དགོས་པ། སྤྱོད་པ་ལ་གནས་པའི་གང་ཟག་གིས་ཉེ་རྒྱུ་ལ་མཚམས་སྦྱོར་ཚུལ་དང་དྲུག དང་པོ་ནི། དབང་བཞི་རྫོགས་པར་ཐོབ་ཅིང་དམ་ཚིག་དང་སྡོམ་པ་ལྡན་པ། རིམ་གཉིས་ཀྱི་རྟོགས་པ་བརྟན་པའི་དྲོད་ཐོབ་པའི་ཡོན་ཏན་གྱིས་བརྒྱན་པ་དཔའ་བོ་དང་མཁའ་འགྲོ་མ་རྡོ་རྗེའི་སྤུན་དང་སྲིང་མོར་ངོ་ཤེས་པའི་ལུས་ངག་གི་བརྡ་ལ་མཁས་པའི་རྣལ་འབྱོར་པ་ནི། འདིར་བསྟན་གྱི་སྤྱོད་པ་བྱེད་པའི་གང་ཟག་ཡིན་ཏེ། དེ་ལྟ་བུའི་གང་ཟག་གིས་གནས་ཆེན་ཁྱད་པར་ཅན་དུ་སྤྱོད་པ་བྱས་པས། གནས་ཆེན་དེ་དག་ན་གནས་པའི་དཔའ་བོ་དང་མཁའ་འགྲོ་རྣམས་ཀྱིས་སེམས་རྒྱུད་བྱིན་གྱིས་རློབ་ཅིང་། རང་རྒྱུད་ལ་ས་ལམ་གྱི་རྟོགས་པ་སྔར་མ་ཐོབ་པ་གསར་དུ་ཐོབ་པ་དང་།
ཐོབ་པ་རྣམས་གོང་འཕེལ་དུ་འབྱུང་བ་ཡིན་པའི་ཕྱིར། ཞེས་འཆད་པ་ནི། དབང་བཞི་ཡོངས་སུ་རྫོགས་པ་དང་། ། ཞེས་པ་ནས། ཚེ་འདི་ཉིད་ལ་རྫོགས་འཚང་རྒྱ། ། ཞེས་པའི་བར་དང་། གསང་སྔགས་སྒོམ་པའི་རྟོགས་པ་ཅན། ། ཞེས་པ་ནས། རྒྱུད་སྡེ་རྣམས་སུ་ལེགས་པར་ལྟོས། ། ཞེས་པའི་བར་དང་།
ཏི་སེ་དང་ནི་ཙ་རི་སོགས། ། ཞེས་པ་ནས། ཡུལ་དེར་འགྲོ་བ་རྒྱུད་ལས་བཀག ། ཅེས་པའི་བར་བྱུང་། བརྡ་དང་ལན་གྱི་རྣམ་གཞག་རྒྱུད་ལས་གསུང་ཚུལ་ནི། བརྟག་པ་གཉིས་པར། གང་གིས་སྤུན་དང་སྲིང་མོར་ཡང་། ། ཐེ་ཚོམ་མེད་པར་ཤེས་པར་བྱ། ། གང་ཞིག་སོར་མོ་གཅིག་སྟོན་དང་། ། གཉིས་ཀྱིས་ལེགས་པར་འོངས་བ་ཡིན། །
ཞེས་སོགས་ལུས་ཀྱི་བརྡ་དང་། མ་ད་ན་ཆང་། བ་ལ་ཤ ། ཞེས་སོགས་དང་། ཌ་ཞེས་བྱ་བ་སྐྱེས་པར་བཤད། ། ཌི་ཞེས་བྱ་བ་བུད་མེད་ཡིན། ། ཞེས་སོགས་ཀྱི་ངག་གི་བརྡའི་རྣམ་གཞག་བསྟན། གནས་དང་ཉེ་བའི་གནས་དང་ནི། ། ཞིང་དང་ཉེ་བའི་ཞིང་དང་ནི། ། ཚན་དྷྭོ་ཉེ་བའི་ཚན་དྷྭོ་དང་། །
དེ་བཞིན་འདུ་བ་ཉེ་འདུ་བ། ། ཞེས་སོགས་ཀྱིས་གང་དུ་སྤྱོད་པ་བྱ་བའི་གནས་རྒྱས་པར་བཤད། མཚན་ཉིད་དང་མི་ལྡན་པའི་གང་ཟག་གིས་ཡུལ་ཆེན་དེ་དག་ཏུ་སྤྱོད་པ་བྱས་པ་ལ་ཉེས་དམིགས་ཡོད་ཚུལ་འཆད་པ་ནི། དཔལ་གསང་བ་གྲུབ་པ་ལས། གང་ཕྱིར་དེ་ཉིད་མེད་བཞིན་དུ། ། ངོ་མཚར་ཆེ་བ་ལྟ་བྱེད་པ། ། ཇི་སྲིད་ནམ་མཁའ་མི་ཞིག་བར། ། ཤི་བའི་འོག་ཏུ་དམྱལ་བར་སྐྱེ། ། ཞེས་སོགས་བཤད། གཉིས་པ་ལ།
དྲོད་ཀྱི་ངོ་བོ། དབྱེ་བ། མ་ཐོབ་པ་ཐོབ་པར་བྱེད་པའི་ཐབས། ཐོབ་པ་བརྟན་པར་བྱེད་པའི་ཐབས། དྲོད་དང་སྤྱོད་པ་མཚམས་སྦྱོར་ཚུལ་ལོ། ། དང་པོ་ནི། རིམ་གཉིས་ཀྱི་རྟོགས་པ་བརྟན་པའི་སྟོབས་ཀྱིས་ལུས་ངག་གི་ནུས་མཐུ་ཁྱད་པར་ཅན་དང་ལྡན་པའི་ཡོན་ཏན་ནོ། ། གཉིས་པ་ལ། དྲོད་ཆུང་ངུ་། འབྲིང་།
ཆེན་པོ་དང་གསུམ། དང་པོ་ནི། མཉམ་བཞག་ཏུ་འཇིག་རྟེན་ཆོས་བརྒྱད་མགོ་སྙོམས་ཤིང་ཉོན་མོངས་པ་མངོན་གྱུར་བ་མགོ་གནོན་ནུས་པའི་ཡོན་ཏན་ནོ། ། གཉིས་པ་ནི། དྲོད་ཆུང་ངུ་སྔོན་དུ་སོང་བའི་སྟོབས་ཀྱིས་ཚར་བཅད་དམ་རྗེས་འཛིན་ཅི་རིགས་པ་ནུས་པའི་ཡོན་ཏན་ནོ། འདི་ལ་རྣམ་ཤེས་དང་ཡེ་ཤེས་ཆ་མི་མཉམ་པ་ཞེས་བྱ་ལ། གསུམ་པ་ནི། རྣམ་ཤེས་དང་ཡེ་ཤེས་ཆ་མཉམ་པའི་སྟོབས་ཀྱིས་ཚར་བཅད་དང་རྗེས་འཛིན་གཉིས་ཀ་ནུས་པའི་ཡོན་ཏན་ནོ། ། འདི་དག་གི་ས་མཚམས་ནི། དྲོད་ཆུང་ངུ་ཚོགས་ལམ།
འབྲིང་སྦྱོར་ལམ། ཆེན་པོ་ས་དང་པོ་ནས་ཐོབ་པ་ཡིན་ཏེ། བདག་མེད་བསྟོད་འགྲེལ་ལས། རིམ་གཉིས་སྒོམ་པ་ལ་བརྟེན་ནས་དྲོད་ཆུང་ངུ་སྐྱེ་ལ། དེས་ཀུན་འདར་གསང་སྟེ་སྤྱད་དོ། ། དེ་ནས་དྲོད་འབྲིང་པོ་སྐྱེ་ལ། དེས་ཀུན་འདར་འཇིག་རྟེན་པའི་མངོན་དུ་སྤྱད་དོ། ། དེ་གཉིས་ནི་ཕ་རོལ་ཏུ་ཕྱིན་པ་དང་བསྟུན་ན་ཚོགས་སྦྱོར་གཉིས་སོ། ། དེ་ནས་དྲོད་ཆེན་པོ་མཐོང་བའི་ལམ་གྱི་ཡེ་ཤེས་སྐྱེས་ནས། ཀུན་ཏུ་བཟང་པོའི་སྤྱོད་པ་སྤྱད་དེ།
ཞེས་གསུངས་པའི་ཕྱིར། གསུམ་པ་ནི། དབང་བཞི་རྫོགས་པར་ཐོབ་ཅིང་དམ་ཚིག་དང་སྡོམ་པ་ལྡན་པའི་གང་ཟག་གིས་དྲོད་ཆུང་ངུ་ཐོབ་པར་བྱ་བའི་ཕྱིར་དུ། རིམ་གཉིས་ཀྱི་རྟོགས་པ་ལ་ཡང་དང་ཡང་དུ་སྒོམ་པར་བྱེད། ཆུང་ངུ་ཐོབ་པའི་གང་ཟག་དེས་དྲོད་འབྲིང་ཐོབ་པའི་ཕྱིར་དུ་ཀུན་འདར་གྱི་སྤྱོད་པ་གསང་བའི་ཚུལ་གྱིས་བྱེད། འབྲིང་ཐོབ་པའི་གང་ཟག་དེས་ཆེན་པོ་ཐོབ་པའི་ཕྱིར་དུ་ཟླ་བ་བཅོ་བརྒྱད་ཀྱི་བར་དུ་སྒྲུབ་པ་རྩེ་གཅིག་ཏུ་ནན་ཏན་བྱས་ནས་སྒྲུབ་པར་བྱེད། དེ་ལྟར་བྱས་ཀྱང་དྲོད་ཆེན་པོ་ཐོབ་པར་མ་ནུས་ན། ལྷ་གནད་ལ་བོར་བ་བརྟུལ་ཞུགས་ཀྱི་སྤྱོད་པ་བྱེད་པར་རྒྱུད་ལས་གསུངས་སོ། ། བཞི་པ་ནི། དྲོད་ཆེན་པོ་ཐོབ་པ་དེ་ཉིད་མཐར་ཕྱིན་པའི་ཆེད་དུ།
རིམ་གཉིས་ཀྱི་རྟོགས་པ་ལ་ཟླ་བ་ཕྱེད་བསྒོམ་དགོས་ཏེ། བརྟག་པ་གཉིས་པར། བརྩེ་བས་དངོས་གྲུབ་དོན་དུ་ཡང་། ། ཟླ་བ་ཕྱེད་དུ་ཡོངས་སུ་རྟོགས། ། ཉི་མ་གཅིག་ཀྱང་མ་ཆད་པར། ། བསྒོམས་པས་ཡོངས་སུ་རྟོགས་པར་བྱེད། ། ཅེས་སོ། ། ལྔ་པ་ནི། དྲོད་ཆུང་ངུ་ཐོབ་པའི་གང་ཟག་གིས། ཀུན་འདར་གྱི་སྤྱོད་པ་ཉིན་པར་གསང་ནས་མཚན་མོའི་དུས་སུ་སྤྱོད།
འབྲིང་ཐོབ་པས་ཉིན་མཚན་ཀུན་དུ་སྤྱོད། ཆེན་པོ་ཐོབ་པས་ཀུན་དུ་བཟང་པོའི་སྤྱོད་པ་བྱེད་དོ། ། གསུམ་པ་ལ། སྤྱོད་པའི་ངོ་བོ། དབྱེ་བ། མིང་གི་རྣམ་གྲངས། སོ་སོའི་སྒྲ་དོན། ཇི་ལྟར་སྤྱོད་པའི་ཚུལ་དང་ལྔ། དང་པོ་ནི། དྲོད་ཐོབ་པའི་གང་ཟག་གིས་ས་ལམ་གྱི་རྟོགས་པ་འཕེལ་བའི་ཕྱིར་དུ།
བཟང་ངན་སོགས་ལ་སྡང་ཞེན་མེད་པར་སྤྱོད་པའི་ཡོན་ཏན་ཁྱད་པར་ཅན་ནོ། ། དེ་དག་ཀྱང་ཞིབ་ཏུ་བཤད་ན་ལོངས་སྤྱོད་ལ་ངེས་མེད་དུ་འཇུག་ཚུལ། དུས་དང་གནས་ལ་ངེས་མེད་དུ་འཇུག་ཚུལ། ངག་ལ་ངེས་མེད་དུ་འཇུག་ཚུལ་ལོ། ། དང་པོ་ནི། སཾ་བྷུ་ཊི་ལས། ཁྱི་དང་བོང་བུ་རྔ་མོང་དང་། ། དབང་པོ་སོགས་ཀྱི་ཁྲག་བཏུངས་ནས། ། ཇི་ལྟར་རྙེད་པ་བཞིན་དུ་ཟ། ། ཟོས་ཤིང་ཟོས་ནས་གཏོར་མ་སྦྱིན། །
ཞེས་སོ། ། གཉིས་པ་ནི། དེ་ཉིད་ལས། རོ་ཡི་ཁམ་ཕོར་ཐོགས་ནས་ནི། ། མཚན་མོའི་དུས་སུ་རྒྱུ་བར་བྱ། ། བཞི་མདོ་དག་ནི་རི་བོ་དང་། ། ཤིང་གཅིག་དང་ནི་དུར་ཁྲོད་དུ། ། ཞེས་སོ། ། གསུམ་པ་ནི། དེ་ཉིད་ལས།
རེ་འགའ་ལེགས་སྦྱར་ཟུར་ཆག་ཉིད། ། ལྡོག་པ་ཡི་ནི་འདོར་བར་བྱེད། ། ཅེས་སོ། ། སྤྱོད་པ་ལ་རྒྱུ་བའི་གང་ཟག་དེས། སྤྱིར་ལུས་ངག་གི་སྤྱོད་པ་ཐམས་ཅད་ངེས་མེད་དུ་སྤྱོད་པ་ཡིན་ཡང་བླ་མ་ལ་ཕྱག་འཚལ་བའི་སྤྱོད་པ་ངེས་པ་ཅན་དུ་བསྒྲུབ་དགོས་པ་ཡིན་ཏེ། བརྟག་པ་གཉིས་པར། དངོས་གྲུབ་ཐོབ་པའི་སློབ་མ་གང་། ། ཡང་དག་ཡེ་ཤེས་སྣང་བ་པོ། ། མནར་མེད་སྤང་བའི་རྒྱུ་ཡི་ཕྱིར། ། གྲུབ་པས་བླ་མ་མངོན་ཕྱག་འཚལ། །
ཞེས་གསུངས་པའི་ཕྱིར། གཉིས་པ་ལ། ཀུན་འདར་གྱི་སྤྱོད་པ་དང་། ཀུན་ཏུ་བཟང་པོའི་སྤྱོད་པ་གཉིས་ཏེ། སཾ་བྷུ་ཊིར། གང་གིས་འགྲོ་ལ་ཕན་པའི་ཕྱིར། ། ཀུན་འདར་གྱི་ནི་སྤྱོད་པ་གསུངས། ། ཀུན་བཟང་མཚུངས་པ་མེད་སྒྲུབ་པ། ། སྤྱོད་པ་ངེས་རབ་རྡོ་རྗེ་ཅན། ། ཞེས་སོ། །
གསུམ་པ་ལ་ཀུན་འདར་གྱི་སྤྱོད་པ། སྨྱོན་པ་བརྟུལ་ཞུགས་ཀྱི་སྤྱོད་པ། རྒྱལ་བུ་གཞོན་ནུའི་སྤྱོད་པ། གསང་བའི་སྤྱོད་པ་རྣམས་མིང་གི་རྣམ་གྲངས་སོ། ། ཀུན་ཏུ་བཟང་པོའི་སྤྱོད་པ། ཕྱོགས་ལས་རྣམ་རྒྱལ་གྱི་སྤྱོད་པ། རྒྱལ་ཚབ་ཆེན་པོའི་སྤྱོད་པ། ཚོགས་བདག་ཆེན་པོའི་སྤྱོད་པ་རྣམས་མིང་གི་རྣམ་གྲངས་སོ། ། བཞི་པ་ནི། འཇིག་རྟེན་པ་ཀུན་འཇིགས་ཤིང་འདར་བར་བྱེད་པས་ན།
ཀུན་འདར་གྱི་སྤྱོད་པ་ཞེས་བྱ། ཡང་ན་བཟའ་བཅའ་དང་བཟའ་བཅའ་མིན་པ། བཏུང་བྱ་དང་བཏུང་བྱ་མ་ཡིན་པ། བཟང་ངན་གཉིས་སུ་མེད་པར་འཇུག་པས་ན། ཀུན་འདར་གྱི་སྤྱོད་པ་ཞེས་བྱ་སྟེ། ཨ་ཝ་དྷུ་ཏཱི་ཞེས་པ་ནི་ཀུན་འདར་དང་། གཉིས་སྤོང་གཉིས་ཀ་ལ་འཇུག་པས་སོ། ། རིགས་ལ་སོགས་པ་གསང་ནས་སྨྱོན་པར་བརྫུས་ཏེ་བརྟུལ་ཞུགས་ཀྱི་སྤྱོད་པ་སྣ་ཚོགས་ལ་འཇུག་པས་ན། སྨྱོན་པ་བརྟུལ་ཞུགས་ཀྱི་སྤྱོད་པ་ཞེས་བྱ། རྒྱལ་ཚབ་ཆེན་པོའི་སྤྱོད་པ་ཐོབ་ཕྱིར་དུ་བརྟུལ་ཞུགས་ཀྱི་སྤྱོད་པ་སྣ་ཚོགས་ལ་འཇུག་པས་ན།
རྒྱལ་བུ་གཞོན་ནུའི་སྤྱོད་པ་ཞེས་བྱ། རྣལ་འབྱོར་པར་ཁས་མི་ལེན་པར་རིགས་དང་ཡོན་ཏན་ལ་སོགས་པ་གསང་སྟེ་སྤྱོད་པ་བྱེད་པས་ན། གསང་བའི་སྤྱོད་པ་ཞེས་བྱའོ། ། གནས་སྐབས་ཀུན་ཏུ་རང་གི་རྟོགས་པ་བཟང་པོ་འཆར་བས་ན། ཀུན་ཏུ་བཟང་པོའི་སྤྱོད་པ་ཞེས་བྱ། མི་མཐུན་པའི་ཕྱོགས་གང་གིས་ཀྱང་བརྫི་བར་མི་ནུས་པས་ན། ཕྱོགས་ལས་རྣམ་རྒྱལ་གྱི་སྤྱོད་པ་ཞེས་བྱ། རྣམ་ཤེས་དང་ཡེ་ཤེས་ཆ་མཉམ་པའི་སྟོབས་ཀྱིས་གཞན་དོན་རྒྱ་ཆེན་པོ་ལ་འཇུག་པས་ན། རྒྱལ་ཚབ་ཆེན་པོའི་སྤྱོད་པ་ཞེས་བྱའོ། ། སྐྱེ་བོའི་ཚོགས་རྒྱ་ཆེན་པོའི་མདུན་དུ་བརྟུལ་ཞུགས་ཀྱི་སྤྱོད་པ་སྣ་ཚོགས་ལ་འཇུག་པས་ན།
ཚོགས་བདག་ཆེན་པོའི་སྤྱོད་པ་ཞེས་བྱའོ། ། ལྔ་པ་ལ། གང་ཟག་གང་གིས་སྤྱོད་པ་གང་བྱ་བ་དང་། ཇི་སྲིད་སྤྱོད་པའི་ཡུན་ཚད་དོ། ། དང་པོ་ནི། དྲོད་ཆུང་ངུ་ཐོབ་པའི་གང་ཟག་གིས་ཀུན་འདར་གྱི་སྤྱོད་པ་ཉིན་པར་གསང་ནས་མཚན་མོའི་དུས་སུ་སྤྱོད་དེ། མཚན་མོའི་དུས་སུ་བཟའ་བཅའ་དང་བཟའ་བཅའ་མ་ཡིན་པ་གཉིས་སུ་མེད་པར་སྤྱོད་ལ། ཉིན་མོའི་དུས་སུ་གྲོགས་གཞན་དང་སྤྱོད་ལམ་མཐུན་པར་འཇུག་པའི་ཕྱིར། འབྲིང་ཐོབ་པའི་གང་ཟག་དེས་ཀུན་འདར་གྱི་སྤྱོད་པ་འཇིག་རྟེན་པའི་མངོན་དུ་ཉིན་མཚན་དབྱེར་མེད་དུ་སྤྱོད་དེ། རང་གི་ཡུལ་འཁོར་སྤངས།
རིགས་ལ་སོགས་པ་གསང་ནས་སྨྱོན་པར་བརྫུས་ཏེ་བརྟུལ་ཞུགས་ཀྱི་སྤྱོད་པ་སྣ་ཚོགས་ལ་འཇུག་པའི་ཕྱིར། དྲོད་ཆེན་པོ་ཐོབ་པའི་གང་ཟག་གིས་ཀུན་ཏུ་བཟང་པོའི་སྤྱོད་པ་ལ་འཇུག་སྟེ། རྣམ་ཤེས་དང་ཡེ་ཤེས་ཆ་མཉམ་ཤིང་ཚར་བཅད་དང་རྗེས་འཛིན་གཉིས་ཀ་ནུས་པའི་སྟོབས་ཀྱིས་གནས་ཆེན་ཁྱད་པར་ཅན་གྱི་དཔའ་བོ་དང་མཁའ་འགྲོ་དབང་དུ་བསྡུས། ས་ལམ་གྱི་རྟོགས་པ་འཕེལ་བའི་ཕྱིར་དུ་ལུས་ངག་གིས་སྤྱོད་ལམ་སྣ་ཚོགས་ལ་འཇུག་པའི་ཕྱིར། གཉིས་པ་ནི། སྤྱིར་བསྟན་དུ་ཟླ་བ་རེ་རེ་སྤྱོད་པར་གསུངས་ཏེ། བརྟག་པ་གཉིས་པར། ཟླ་བ་གཅིག་ཏུ་གསང་ལ་སྤྱོད། ། ཇི་སྲིད་ཕྱག་རྒྱ་མ་རྙེད་པ། ། ཞེས་པས།
ཀུན་འདར་གྱི་སྤྱོད་པའི་དུས་བསྟན། ཟླ་བ་གཅིག་གིས་སྐལ་ལྡན་པར། ། འགྱུར་བ་འདི་ལ་ཐེ་ཚོམ་མེད། ། ཞེས་པས། ཀུན་བཟང་སྤྱོད་པའི་དུས་བསྟན་ནོ། ། བཞི་པ་ལ། གནས་ཀྱི་དབྱེ་བ་རྒྱུད་ལས་གསུང་ཚུལ། དེའི་དོན་བཤད་པ། གཞན་གྱི་ལོག་རྟོག་དགག་པ་དང་གསུམ། དང་པོ་ལ།
གནས་ཀྱི་དབྱེ་བ་སྤྱིར་གསུང་ཚུལ། གནས་དང་ས་སྦྱར་ནས་གསུང་ཚུལ། སའི་རབ་དབྱེ་རྒྱས་པར་གསུང་ཚུལ། གནས་ཀྱི་དབྱེ་བ་རྒྱས་པར་གསུང་ཚུལ་དང་བཞི། དང་པོ་ནི། བརྟག་པ་གཉིས་པར། གནས་བཅུ་གཉིས་ལས་ཕྱེ་བའི་ཡུལ་ཆེན་སུམ་ཅུ་རྩ་གཉིས་དངོས་སུ་བསྟན་ནས། ཡུལ་ཆེན་ལྔ་སྦས་པའི་ཚུལ་གྱིས་བཤད་པ་ཡིན་ཏེ། དེ་ཉིད་ལས། གནས་དང་ཉེ་བའི་གནས་དང་ནི། །
ཞིང་དང་ཉེ་བའི་ཞིང་ཉིད་དང་། ། ཚན་དྷོ་ཉེ་བའི་ཚན་དྷོ་དང་། ། དེ་བཞིན་འདུ་བ་ཉེ་འདུ་བ། ། འཐུང་གཅོད་ཉེ་བའི་འཐུང་གཅོད་ཉིད། ། དུར་ཁྲོད་ཉེ་བའི་དུར་ཁྲོད་ཉིད། ། འདི་རྣམས་ས་ནི་བཅུ་གཉིས་ཏེ། ། ས་བཅུའི་དབང་ཕྱུག་མགོན་པོ་ཉིད། ། ཅེས་སོ། ། གཉིས་པ་ནི། སཾ་བྷུ་ཊིར།
གནས་ནི་རབ་ཏུ་དགའ་བའི་ས། ། དེ་བཞིན་ཉེ་གནས་དྲི་མ་མེད། ། ཞིང་ནི་འོད་བྱེད་ཤེས་པར་བྱ། ། ཉེ་བའི་ཞིང་ནི་འོད་འཕྲོ་ཅན། ། ཚན་དྷོ་མངོན་དུ་གྱུར་པ་སྟེ། ། ཉེ་བའི་ཚན་དྷོ་སྦྱང་དཀའ་བ། ། འདུ་བ་རིང་དུ་སོང་བ་སྟེ། ། ཉེ་བའི་འདུ་བ་མི་གཡོ་བ། ། དུར་ཁྲོད་ལེགས་པའི་བློ་གྲོས་ཉིད། ། ཉེ་བའི་དུར་ཁྲོད་ཆོས་ཀྱི་སྤྲིན། །
འཐུང་གཅོད་དཔེ་མེད་ཡེ་ཤེས་ཏེ། ། ཉེ་བའི་འཐུང་གཅོད་ཡེ་ཤེས་ཆེ། ། ཞེས་གསུངས་པ་ལྟར། གནས་བཅུ་གཉིས་ས་བཅུ་གཉིས་དང་སྦྱར་ཏེ། ཡུལ་ཆེན་སུམ་ཅུ་རྩ་གཉིས་དངོས་སུ་བསྟན་ནས། ལྔ་སྦས་པའི་ཚུལ་གྱིས་བསྟན་པ་ཡིན་ནོ། ། གསུམ་པ་ནི། བདེ་མཆོག་ཨ་བྷི་དྷ་ན་ལས། རབ་ཏུ་དགའ་དང་དྲི་མ་མེད། ། འོད་བྱེད་པ་དང་འོད་འཕྲོ་བ། །
སྦྱང་དཀའ་དང་ནི་མངོན་དུ་གྱུར། ། རིང་དུ་སོང་དང་མི་གཡོ་བ། ། ལེགས་པའི་བློ་གྲོས་ཆོས་ཀྱི་སྤྲིན། ། དཔེ་མེད་པ་དང་ཡེ་ཤེས་ལྡན། ། རྡོ་རྗེའི་ས་ནི་བཅུ་གསུམ་པ། ། ཞེས་གསུངས་པ་ལྟར། ས་བཅུ་གསུམ་ལ་གནས་པའི་ཚུལ་བཟུང་བའི་སྤྲུལ་པ་སུམ་ཅུ་རྩ་བདུན་བཞུགས་པའི་ཡུལ་ཆེན་སུམ་ཅུ་རྩ་བདུན་ལས་བཅུ་གསུམ་གྱི་མིང་གིས་བཏགས་ནས་བསྟན་ནོ། ། བཞི་པ་ནི། ཕྱག་ཆེན་ཐིག་ལེར། གནས་བཅུ་གཉིས་ལས་ཕྱེ་བའི་ཡུལ་ཆེན་སུམ་ཅུ་རྩ་གཉིས་འཆད་པ་ནི།
ཉེར་བརྒྱད་དངོས་སུ་བསྟན་ནས་བཞི་ཁ་བསྐངས་ནས་གསུངས་སོ། ། གཉིས་པ་ལ། ཕྱི་ནང་གི་ཡུལ་གྱི་དབྱེ་བ་སྤྱིར་བསྟན། ཕྱི་ནང་སྦྱར་བའི་ཚུལ་གྱིས་བཤད་པ། དེ་གང་ན་གནས་པའི་ཕྱོགས་ངོས་བཟུང་བ། ཤེས་བྱེད་ཀྱི་རྒྱུ་མཚན་དགོད་པ་དང་བཞི། དང་པོ་ནི། ཕྱིའི་གནས་བཤད་པ། ནང་གི་གནས་བཤད་པ། གནས་གསུམ་གྱི་ཁྱད་པར་བསྟན་པ་དང་གསུམ།
དང་པོ་ལ། གནས་ཀྱི་སྒོ་ནས་སུམ་ཅུ་རྩ་གཉིས་སུ་འགྱུར་ཚུལ་དང་། སའི་སྒོ་ནས་སུམ་ཅུ་རྩ་བདུན་དུ་འགྱུར་ཚུལ་གཉིས། དང་པོ་ལ། སྤྱིར་བསྟན་པ་དང་སོ་སོར་བཤད་པ་གཉིས། དང་པོ་ལ། གནས་དང་ཉེ་བའི་གནས་ལ་སོགས་པ་དེ་དག་ལ། ནང་ཚན་གྱི་སྒོ་ནས་དབྱེ་ན་སུམ་ཅུ་རྩ་གཉིས་ཡོད་པ་ཡིན་ཏེ། གནས་ཀྱི་ནང་ཚན་དུ་གྱུར་པའི་ཡུལ་ཆེན་བཞི། ཉེ་བའི་གནས་ཀྱི་ནང་ཚན་དུ་གྱུར་པའི་ཡུལ་ཆེན་བཞི་སྟེ་བརྒྱད།
ཞིང་གི་ནང་ཚན་དུ་གྱུར་པའི་ཡུལ་ཆེན་གཉིས། ཉེ་བའི་ཞིང་གི་ནང་ཚན་དུ་གྱུར་པའི་ཡུལ་ཆེན་གཉིས། ཚན་དྷོའི་ནང་ཚན་དུ་གྱུར་པའི་ཡུལ་ཆེན་གཉིས། ཉེ་བའི་ཚན་དྷོའི་ནང་ཚན་དུ་གྱུར་པའི་ཡུལ་ཆེན་གཉིས་ཏེ་བརྒྱད། དེ་བཞིན་དུ། འདུ་བ་དང་ཉེ་བའི་འདུ་བ། དུར་ཁྲོད་དང་ཉེ་བའི་དུར་ཁྲོད་བཞི་ལ་ནང་ཚན་གྱི་སྒོ་ནས་གཉིས་གཉིས་སུ་ཕྱེ་བས་བརྒྱད། འཐུང་གཅོད་ཀྱི་ནང་ཚན་དུ་གྱུར་པའི་ཡུལ་ཆེན་བཞི། ཉེ་བའི་འཐུང་གཅོད་ཀྱི་ནང་ཚན་དུ་གྱུར་པའི་ཡུལ་ཆེན་བཞི་སྟེ་བརྒྱད། བརྒྱད་བཞི་སུམ་ཅུ་རྩ་གཉིས་སུ་ཡོད་པའི་ཕྱིར།
གཉིས་པ་ནི། ཐུགས་ཀྱི་འཁོར་ལོའི། གསུང་གི་འཁོར་ལོའི། སྐུའི་འཁོར་ལོའི། དམ་ཚིག་འཁོར་ལོའི། བདེ་ཆེན་འཁོར་ལོའི་གནས་ཆེན་དང་ལྔ། དང་པོ་ལ། གནས་དང་ཉེ་བའི་གནས་ཀྱི་གནས་ཆེན་བརྒྱད་ཡོད་པ་ལས། གནས་ཀྱི་གནས་ཆེན་བཞི་ནི། འཛམ་བུ་གླིང་གི་ལྟེ་བའི་ཤར་ཕྱོགས་ན།
པུ་ལི་ར་མ་ལ་ཡ། བྱང་ན་ཛ་ལན་དྷ་ར། ནུབ་ན་ཨུ་ཌྱི་ན། ལྷོ་ན་ཨར་བྷུ་ཏའོ། ། ཉེ་བའི་གནས་ཆེན་བཞི་ནི། ཤར་ལྷོ་ན་གོ་ཏ་ཝ་རི། ལྷོ་ནུབ་ན་རཱ་མི་ཤྭ་རི། ནུབ་བྱང་ན་དེ་ཝི་ཀོ་ཊ། བྱང་ཤར་ན་མ་ལ་ཝ་སྟེ། འདི་དག་ལ་ཐུགས་ཀྱི་འཁོར་ལོའི་གནས་ཆེན་དང་།
མཁའ་སྤྱོད་ཀྱི་གནས་ཆེན་བརྒྱད་ཅེས་བྱའོ། ། གཉིས་པ་ནི། གནས་ཆེན་བརྒྱད་པོ་ལ་ཕྱི་སྐོར་གྱི་ཚུལ་དུ། ཞིང་དང་ཉེ་བའི་ཞིང་། ཚན་དྷོ་དང་ཉེ་བའི་ཚན་དྷོའི་གནས་ཆེན་བརྒྱད་ཡོད་པ་ལས། ཞིང་གི་གནས་ཆེན་གཉིས་ནི། ཤར་ཕྱོགས་ན་ཀཱ་མ་རུ་པ། བྱང་ཕྱོགས་ན་ཨོ་ཏེ། ཉེ་བའི་ཞིང་གི་ཡུལ་ཆེན་གཉིས་ནི། ནུབ་ན་ཊི་ཤ་གུ་ན།
ལྷོ་ན་ཀོ་ས་ལའོ། ། ཚན་དྷྭོའི་ཡུལ་ཆེན་གཉིས་ནི། ཤར་ལྷོ་ན་ཀ་ལིང་ཀ ལྷོ་ནུབ་ན་ལཾ་བྷ་ག ཉེ་བའི་ཚན་དྷྭོའི་ཡུལ་ཆེན་གཉིས་ནི། ནུབ་བྱང་ན་ཀཱན་ཙཱི་ཀ བྱང་ཤར་ན་ཧི་མ་ལ་ཝ་ཏེ་བརྒྱད། འདི་དག་ལ་གསུང་གི་འཁོར་ལོའི་གནས་ཆེན་དང་། ས་སྤྱོད་ཀྱི་གནས་ཆེན་ཞེས་བྱའོ། ། གསུམ་པ་ནི།
ཡང་དེ་དག་ལ་ཕྱི་སྐོར་གྱི་ཚུལ་དུ། འདུ་བ་དང་ཉེ་བའི་འདུ་བ། དུར་ཁྲོད་དང་ཉེ་བའི་དུར་ཁྲོད་ཀྱི་ཡུལ་ཆེན་བརྒྱད་ཡོད་པ་ལས། འདུ་བའི་ཡུལ་ཆེན་གཉིས་ནི། ཤར་ཕྱོགས་ན་པྲེ་ཏ་པུ་རི། བྱང་ན་གྲི་ཧ་དེ་ཝ། ཉེ་བའི་འདུ་བའི་ཡུལ་ཆེན་གཉིས་ནི། ནུབ་ན་སཽ་རཥྚ། ལྷོ་ན་སུ་ཝརྣ། དུར་ཁྲོད་ཀྱི་ཡུལ་ཆེན་གཉིས་ནི།
ཤར་ལྷོ་ན་ན་ག་ར། ལྷོ་ནུབ་ན་སིནྡྷུ་ར། ཉེ་བའི་དུར་ཁྲོད་ཀྱི་ཡུལ་ཆེན་གཉིས་ནི་ནུབ་བྱང་ན་ཀ་མ་རུ་པ། བྱང་ཤར་ན་ཀུ་ལུན་ཏའོ། ། འདི་དག་ལ་སྐུའི་འཁོར་ལོའི་གནས་ཆེན་དང་། ས་འོག་ན་སྤྱོད་པའི་གནས་ཆེན་བརྒྱད་ཅེས་བྱའོ། ། བཞི་པ་ལ། འཐུང་གཅོད་ཀྱི་ཡུལ་ཆེན་བཞི་དང་ཉེ་བའི་འཐུང་གཅོད་ཀྱི་ཡུལ་ཆེན་བཞི་སྟེ་བརྒྱད་ཡོད་པ་ལས། དང་པོ་བཞི་ནི་ལུས་འཕགས་གླིང་གི་ལྟེ་བ་ན། ཁ་གདོང་མ་བཞུགས་པའི།
སྒྲ་མི་སྙན་གྱི་ལྟེ་བ་ན། འུག་གདོང་མ་བཞུགས་པའི། བ་གླང་སྤྱོད་ཀྱི་ལྟེ་བ་ན། ཁྱི་གདོང་མ་བཞུགས་པའི། འཛམ་བུའི་གླིང་གི་ལྟེ་བ་ན། ཕག་གདོང་མ་བཞུགས་པའི་གནས་ཆེན་པོའོ། ། ཉེ་བའི་འཐུང་གཅོད་ཀྱི་གནས་ཆེན་བཞི་ནི་ཤར་ལྷོའི་གླིང་ཕྲན་གཉིས་ན། གཤིན་རྗེ་བསྟན་མ་བཞུགས་པའི། ལྷོ་ནུབ་ཀྱི་གླིང་ཕྲན་གཉིས་ན། གཤིན་རྗེ་ཕོ་ཉ་མོ་བཞུགས་པའི།
ནུབ་བྱང་གི་གླིང་ཕྲན་གཉིས་ན། གཤིན་རྗེ་ཆེན་མོ་བཞུགས་པའི། བྱང་ཤར་གྱི་གླིང་ཕྲན་གཉིས་ན། གཤིན་རྗེ་འཇོམས་མ་བཞུགས་པའི་གནས་ཆེན་བརྒྱད་ཡོད་ཀྱང་རྟེན་གྱི་གང་ཟག་གི་སྒོ་ནས་བཞིར་འཇོག་པ་ཡིན་ནོ། ། གནས་ཆེན་བརྒྱད་པོ་འདི་དག་ལ། དམ་ཚིག་འཁོར་ལོའི་གནས་ཆེན་དང་། འཕྲིན་ལས་འཁོར་ལོའི་གནས་ཆེན་བརྒྱད་ཅེས་བྱའོ། ། ལྔ་པ་ནི། རི་རབ་ཀྱི་རྩེའི་དབུས་ན་འཁོར་ལོ་བདེ་མཆོག་ཤར་ན་མཁའ་འགྲོ་མ་མཐིང་ག བྱང་ན་ལ་མ་ལྗང་ཁུ།
ནུབ་ན་ཁནྜ་རོ་ཧི་དམར་མོ། ལྷོ་ན་གཟུགས་ཅན་མ་སེར་མོ་བཞུགས་པའི་གནས་ཆེན་ལྔ་སྟེ། འདི་དག་ལ་བདེ་ཆེན་འཁོར་ལོའི་གནས་ཆེན་དང་ལྷའི་གནས་ཞེས་ཀྱང་བྱའོ། ། དེ་ལྟར་ན་མིའི་ཡུལ་ན་ཡོད་པའི་གནས་ཆེན་སུམ་ཅུ་རྩ་གཉིས་དང་ལྷའི་ཡུལ་ན་ཡོད་པའི་གནས་ཆེན་ལྔ་སྟེ། སུམ་ཅུ་རྩ་བདུན་དུ་འགྱུར་བ་ཡིན་ནོ། ། གཉིས་པ་ནི། ས་བཅུ་གསུམ་ལ་གནས་པའི་ཚུལ་བཟུང་བའི་སྤྲུལ་པ་སུམ་ཅུ་རྩ་བདུན་དང་པོར་བྱོན་ནས། གནས་ཁྱད་པར་ཅན་དུ་བྱིན་གྱིས་བརླབས་པས་ན། ཡུལ་ཆེན་སུམ་ཅུ་རྩ་བདུན་དུ་འགྱུར་བ་ཡིན་ནོ། ། དེ་ཡང་ཅུང་ཟད་བཤད་ན།
ས་དང་པོ་ལ་གནས་པའི་ཚུལ་བཟུང་བའི་སྤྲུལ་པ་བཞི། གཉིས་པ་ལ་གནས་པའི་ཚུལ་བཟུང་བའི་སྤྲུལ་པ་བཞི་སྟེ་བརྒྱད། གསུམ་པ། བཞི་པ། ལྔ་པ། དྲུག་པ་ལ་གནས་པའི་ཚུལ་བཟུང་བའི་སྤྲུལ་པ་གཉིས་གཉིས་ཏེ་བརྒྱད། བདུན་པ། བརྒྱད་པ། དགུ་པ། བཅུ་པ་ལ་གནས་པའི་ཚུལ་བཟུང་བའི་སྤྲུལ་པ་གཉིས་གཉིས་ཏེ་བརྒྱད།
ས་བཅུ་གཅིག་པ་དང་། བཅུ་གཉིས་པ་ལ་གནས་པའི་ཚུལ་བཟུང་བའི་སྤྲུལ་པ་བཞི་བཞི་སྟེ་བརྒྱད། དེ་ལྟར་ན་སྤྲུལ་པ་བརྒྱད་བཞི་སུམ་ཅུ་རྩ་གཉིས་བཞུགས་པའི་གནས་ཆེན་སུམ་ཅུ་རྩ་གཉིས། ས་བཅུ་གསུམ་པ་ལ་གནས་པའི་འཁོར་གྱི་ཚུལ་བཟུང་བའི་སྤྲུལ་པ་བཞི། གཙོ་བོའི་ཚུལ་བཟུང་བའི་སྤྲུལ་པ་གཅིག་སྟེ། སྤྲུལ་པ་ལྔ་པོ་དེ་དག་བཞུགས་པའི་གནས་ཆེན་ལྔ་དང་བཅས་པས་སུམ་ཅུ་རྩ་བདུན་དུ་འགྱུར་བ་ཡིན་ནོ། ། དེ་ཡང་བདེ་མཆོག་ཨ་བྷི་དྷ་ནར། གནས་ཆེན་སུམ་ཅུ་རྩ་བདུན་པོ་འདི་དག ས་བཅུ་གསུམ་གྱི་མིང་གི་སྒོ་ནས་དངོས་སུ་བསྟན་ཅིང་། རྩ་རྒྱུད་བརྟག་གཉིས།
བཤད་རྒྱུད་སཾ་བྷུ་ཊི། ཕྱག་ཆེན་ཐིག་ལེ་རྣམས་སུ། གནས་ཆེན་དང་པོ་སོ་གཉིས་དངོས་སུ་བསྟན་ནས། ཕྱི་མ་ལྔ་སྦས་པའི་ཚུལ་གྱིས་བསྟན་པ་ཡིན་ནོ། ། རྒྱུད་སྡེ་དེ་དག་ཏུ། གནས་ཕྱི་མ་ལྔ་པོ་དངོས་སུ་མི་སྟོན་པའི་རྒྱུ་མཚན་ཡོད་དེ། གནས་ཆེན་ཕྱི་མ་ལྔ་པོ་འདི། མིའི་འཇིག་རྟེན་ལས་འདས་པ། ལྷའི་གནས་ན་ཡོད་པ་དང་། སྙིང་གི་ནང་ན་གནས་པའི་སྦས་པའི་རྩ་ལྔས་མཚོན་པར་བྱ་བ་ཡིན་པའི་ཕྱིར་ཏེ།
སཾ་བྷུ་ཊི་ལས། ལུས་ཅན་སྙིང་གི་ནང་དུ་ནི། ། རྩ་རྣམས་ལྔ་ནི་རྣམ་པར་གནས། ། ཞེས་གསུངས་པའི་ཕྱིར། གཉིས་པ་ནང་གི་གནས་ནི། སྤྱི་བོ། སྤྱི་གཙུག རྣ་བ་གཡས་པ། ལྟག་པ་ལ་སོགས་པ་ལུས་ཀྱི་ཆ་ཤས་ཉི་ཤུ་རྩ་བཞི། སྙིང་གའི་ཕྱི་སྐོར་གྱི་རྩ་འདབ་བརྒྱད།
ནང་སྐོར་གྱི་རྩ་འདབ་བཞི། དབུས་ཀྱི་ཧཱུྃ་ཡིག་རིང་པོ་སྟེ་སུམ་ཅུ་རྩ་བདུན་ནོ། ། ལུས་ཀྱི་ཆ་ཤས་སུམ་ཅུ་རྩ་བདུན་པོ་འདི་ལ་ནང་གི་གནས་སུམ་ཅུ་རྩ་བདུན་ཞེས་བྱ་སྟེ། དེ་དག་ན་གནས་པའི་དཔའ་བོ་དང་དཔའ་མོའི་རང་བཞིན་ཅན་གྱི་ཁམས་དང་རྩ་གནས་པའི་རྟེན་ཡིན་པའི་ཕྱིར། གསུམ་པ་ལ། སྤྱིར་གནས་ཙམ་ལ་དབྱེ་ན་ཕྱིའི། ནང་གི གསང་བའི་གནས་གསུམ་ཡོད་ཅིང་། དང་པོ་གཉིས་ནི། སྔར་བཤད་པ་ལྟར་ཡིན་ལ།
གསུམ་པ་ནི། སྤྲུལ་པ་དེ་དག་སྤྲུལ་གཞི་བཞུགས་པའི་འོག་མིན་ཆོས་ཀྱི་ཕོ་བྲང་ལ་ངམ་རང་གི་ཐོབ་བྱར་གྱུར་པའི་འོག་མིན་ཆོས་ཀྱི་ཕོ་བྲང་བྱའོ། ། འདི་དག་ལ་ཞིང་སྐྱེས་ཀྱི་གནས། སྔགས་སྐྱེས་ཀྱི་གནས། ལྷན་སྐྱེས་ཀྱི་གནས་ཞེས་བྱའོ། ། ཕྱིའི་གནས་ཆེན་ན་བཞུགས་པའི་སྤྲུལ་པ་ཕོ་ཉ་ཞིང་སྐྱེས། རང་ཉིད་ཀྱི་ལུས་ལ་བཀོད་པའི་དཔའ་བོ་དང་རྣལ་འབྱོར་མ་ཕོ་ཉ་སྔགས་སྐྱེས། འོག་མིན་ན་བཞུགས་པའི་སངས་རྒྱས་ཕོ་ཉ་ལྷན་སྐྱེས་ཡིན་པའི་ཕྱིར། བདེ་མཆོག་རྩ་རྒྱུད་ལ། ཕོ་ཉ་རྣམས་གསུམ་ལེགས་འདྲེས་ནས། །
སྒྲུབ་པ་པོ་ལ་དངོས་གྲུབ་གཏེར། ། ཞེས་གསུངས་པའི་ཕྱིར། གཉིས་པ། ཕྱི་ནང་སྦྱར་བའི་ཚུལ་གྱིས་བཤད་པ་ལ། བདེ་ཆེན་འཁོར་ལོའི། ཐུགས་ཀྱི། གསུང་གི སྐུའི། དམ་ཚིག་འཁོར་ལོའི་གནས་ཆེན་ནོ། ། དང་པོ་ལ།
ནང་དང་ཕྱིའི་གནས་ཆེན་ལྔའོ། ། དང་པོ་ནི། སྙིང་གི་དཀྱིལ་ན་ཧཱུྃ་རིང་པོ། ཕྱོགས་བཞི་ན། ལཾ། མཾ། པཾ། ཏཾ་སྟེ་སྦས་པའི་རྩ་ལྔ་ཡོད་པའི་གནས་ཆེན་ནོ། ། ཕྱིའི་ལྔ་ནི། རི་རབ་ཀྱི་རྩེ་ན་ཡོད་པའི་གནས་ཆེན་ལྔའོ། །
གཉིས་པ་ལ། ནང་གི་བརྒྱད་དང་ཕྱིའི་བརྒྱད་ཡོད་ཅིང་། དང་པོ་ལ། གནས་ཀྱི་གནས་ཆེན་བཞི་ནི། སྤྱི་བོ་སྤྱི་གཙུག་རྣ་བ་གཡས་པ། ལྟག་པ་རྣམས་ན། པུ་ཛ། ཨོཨཱཿསྟེ་ཡི་གེ་བཞི་བཞུགས་པའི་གནས་ཆེན་ནོ། ། ཉེ་བའི་གནས་ཀྱི་གནས་ཆེན་བཞི་ནི། རྣ་བ་གཡོན་པ།
སྨིན་མཚམས། མིག་གཉིས། ཕྲག་པ་རྣམས་ན། གཽ རཱ། དེ། མ་སྟེ་ཡི་གེ་བཞི་བཞུགས་པའི་གནས་ཆེན་རྣམས་སོ། ། ཕྱིའི་བརྒྱད་ནི། སྔར་བཤད་པའི་གནས་དང་ཉེ་བའི་གནས་ཀྱི་ནང་ཚན་གྱི་གནས་ཆེན་བརྒྱད་དོ། ། གསུམ་པ་ལ། ནང་དང་ཕྱིའི་གནས་ཆེན་བརྒྱད།
དང་པོ་ནི། ཞིང་དང་ཉེ་བའི་ཞིང་གི་གནས་ཆེན་བཞི་ནི། མཆན་ཁུང་གཉིས། ནུ་མ་གཉིས། ལྟེ་བ། སྣ་རྩེ་རྣམས་ན། ཀཱ ཨཱཿ། ཊེ། ཀོ་སྟེ་ཡི་གེ་བཞི་བཞུགས་པའི་གནས་ཆེན་བཞིའོ། ། ཚན་དྷོ་དང་ཉེ་བའི་ཚན་དྷོའི་གནས་ཆེན་བཞི་ནི།
ཁ། མགྲིན་པ། སྙིང་ག འདོམ་བར་ན། ཀཱ ལ། ཀཱ ཧེ་སྟེ་ཡི་གེ་བཞི་བཞུགས་པའི་གནས་ཆེན་བཞིའོ། ། ཕྱིའི་གནས་ཆེན་བརྒྱད་ནི། སྔར་བཤད་པའི་ས་སྤྱོད་ཀྱི་གནས་ཆེན་བརྒྱད་དོ། ། བཞི་པ་ལ། ནང་དང་ཕྱིའི་གནས་ཆེན་གཉིས།
དང་པོ་ལ། འདུ་བ་དང་ཉེ་བའི་འདུ་བའི་གནས་ཆེན་བཞི་ནི། མཚན་མ། བཤང་ལམ། བརླ་གཉིས་བྱིན་པ་གཉིས་ན། པྲ། གྲི། སོ། སུ་སྟེ་ཡི་གེ་བཞི་བཞུགས་པའི་གནས་ཆེན་བཞིའོ། ། དུར་ཁྲོད་དང་ཉེ་བའི་དུར་ཁྲོད་ཀྱི་གནས་ཆེན་བཞི་ནི།
སོར་མོ་བཅུ་དྲུག བོལ་གོང་གཉིས། མཐེ་བོང་བཞི་པུས་མོ་གཉིས་ན། ན། སི། མ་ཀུ་སྟེ་ཡི་གེ་བཞི་བཞུགས་པའི་གནས་ཆེན་བཞིའོ། ། ཕྱིའི་བརྒྱད་ནི། སྔར་བཤད་པའི་ས་འོག་ན་སྤྱོད་པའི་གནས་ཆེན་བརྒྱད་དོ། ། ལྔ་པ་ལ། ནང་དང་ཕྱིའི་གནས་ཆེན་གཉིས།
དང་པོ་ནི། སྙིང་གའི་ཕྱི་སྐོར་ན་ཧཱུྃ་རིང་པོ་བརྒྱད་བཞུགས་པའི་གནས་ཆེན་བརྒྱད་དོ། ། ཕྱིའི་བརྒྱད་ནི། སྔར་བཤད་པའི་གདོང་གཉན་མ་བཞི་དང་གཤིན་རྗེ་མ་བཞི་བཞུགས་པའི་གནས་ཆེན་ནོ། ། གསུམ་པ་ནི། བདེ་ཆེན་འཁོར་ལོའི་གནས་ཆེན་ལྔ་ནི། རི་རབ་ཀྱི་རྩེ་སུམ་ཅུ་རྩ་གསུམ་ལྷའི་གནས་ན་ཡོད་དོ། ། མཁའ་སྤྱོད་ཀྱི་གནས་ཆེན་བརྒྱད་ནི། འཛམ་བུ་གླིང་གི་ལྟེ་བ་ནས་གཞལ་བའི་ནང་སྐོར་གྱི་ཕྱོགས་མཚམས་བརྒྱད་ན་ཡོད། ས་སྤྱོད་ཀྱི་གནས་ཆེན་བརྒྱད་ནི།
བར་སྐོར་གྱི་ཕྱོགས་མཚམས་བརྒྱད་ན་ཡོད། ས་འོག་ན་སྤྱོད་པའི་གནས་ཆེན་བརྒྱད་ནི། ཕྱི་སྐོར་གྱི་ཕྱོགས་མཚམས་བརྒྱད་ན་ཡོད། དམ་ཚིག་འཁོར་ལོའི་གནས་ཆེན་བརྒྱད་ནི། རྩ་བའི་གླིང་བཞི་དང་གླིང་ཕྲན་བརྒྱད་ན་ཡོད་དོ། ། དེ་ཡང་གནས་ཆེན་དང་པོ་ལྔ་ལ་སྦས་པའི་གནས་ཞེས་བྱ་སྟེ། སྦས་པའི་རྩ་ལྔས་མཚོན་པའི་གནས་ཡིན་པའི་ཕྱིར་རོ། ། ལྷའི་གནས་ཞེས་བྱ་སྟེ། སུམ་ཅུ་རྩ་གསུམ་ན་ཡོད་པའི་གནས་ཡིན་པའི་ཕྱིར། བདེ་ཆེན་འཁོར་ལོའི་གནས་ཞེས་བྱ་སྟེ།
བདེ་མཆོག་འཁོར་ལོ་གཙོ་འཁོར་ལྔས་བྱིན་གྱིས་བརླབས་པའི་གནས་ཡིན་པའི་ཕྱིར། པུ་ལི་ར་མ་ལ་ཡ་ལ་སོགས་པའི་གནས་ཆེན་བརྒྱད་ལ་མཁའ་སྤྱོད་ཀྱི་གནས་ཆེན་ཞེས་བྱ་སྟེ། དབང་ཕྱུག་གི་ཐུགས་ལས་སྤྲུལ་པའི་སྟེང་ལྷ་ལས་བབས་པའི་འཇིགས་བྱེད་བརྒྱད་དང་པོར་བྱུང་བའི་གནས་ཡིན་པའི་ཕྱིར་ཐུགས་ཀྱི་འཁོར་ལོའི་གནས་ཆེན་ཞེས་བྱ་སྟེ། བཅོམ་ལྡན་འདས་ཀྱི་ཐུགས་ལས་སྤྲུལ་པའི་དཔའ་བོ་དང་རྣལ་འབྱོར་མས་བྱིན་གྱིས་བརླབས་པའི་གནས་ཡིན་པའི་ཕྱིར། ཀ་མ་རུ་པ་ལ་སོགས་པའི་གནས་ཆེན་བརྒྱད་པོ་འདི་ལ། ས་སྤྱོད་ཀྱི་གནས་ཞེས་བྱ་སྟེ། དབང་ཕྱུག་གི་གསུང་ལས་སྤྲུལ་པའི་གནོད་སྦྱིན་གཙོ་འཁོར་བཞི་དང་། སྲིན་པོ་གཙོ་འཁོར་བཞི་སྟེ། ས་སྟེང་ན་སྤྱོད་པའི་འཇིགས་བྱེད་བརྒྱད་དང་པོར་བྱུང་བའི་གནས་ཡིན་པའི་ཕྱིར། གསུང་གི་འཁོར་ལོའི་གནས་ཆེན་ཞེས་ཀྱང་བྱ་སྟེ།
བཅོམ་ལྡན་འདས་ཀྱི་གསུང་ལས་སྤྲུལ་པའི་དཔའ་བོ་དང་རྣལ་འབྱོར་མས་བྱིན་བརླབས་པའི་གནས་ཡིན་པའི་ཕྱིར། པྲེ་ཏ་པུ་རི་ལ་སོགས་པའི་གནས་ཆེན་བརྒྱད་པོ་འདི་དག་ལ། ས་འོག་ན་སྤྱོད་པའི་གནས་ཞེས་བྱ་སྟེ། དབང་ཕྱུག་གི་སྐུ་ལས་སྤྲུལ་པའི་རྒྱ་མཚོའི་ཀླུ་གཙོ་འཁོར་བཞི་དང་། རི་རབ་ཀྱི་ཁོང་གསེང་ནས་བྱུང་བའི་ལྷ་མ་ཡིན་གཙོ་འཁོར་བཞི་སྟེ། ས་འོག་ནས་བྱུང་བའི་འཇིགས་བྱེད་བརྒྱད་དང་པོར་བྱུང་བའི་གནས་ཡིན་པའི་ཕྱིར། ཁ་གདོང་མ་ལ་སོགས་པ་བརྒྱད་བཞུགས་པའི་གནས་ཆེན་འདི་དག་ལ། ཕྲིན་ལས་འཁོར་ལོའི་གནས་ཞེས་བྱ་སྟེ། དབང་ཕྱུག་གི་འཕྲིན་ལས་ལས་སྤྲུལ་པའི་མ་མོ་བརྒྱད་དང་པོར་བྱུང་བའི་གནས་ཡིན་པའི་ཕྱིར། དམ་ཚིག་འཁོར་ལོའི་གནས་ཞེས་བྱ་སྟེ།
བཅོམ་ལྡན་འདས་ཀྱི་དམ་ཚིག་ལས་སྤྲུལ་པའི་སྒོ་མཚམས་ཀྱི་ལྷ་མོ་བརྒྱད་ཀྱིས་བྱིན་གྱིས་བརླབས་པའི་གནས་ཡིན་པའི་ཕྱིར། བཞི་པ་ལ། སྦྱང་གཞི་སྦྱོང་བྱེད་ཀྱི་སྒོ་ནས་ཤེས་བྱེད་འགོད་པ་དང་། སྔོན་གྱི་གླེང་གཞིའི་སྒོ་ནས་ཤེས་བྱེད་འགོད་པ་གཉིས། དང་པོ་ནི། སྦྱང་གཞི་སྦྱོང་བྱེད་ཀྱི་སྒོ་ནས་ཕྱིའི་ཡུལ་ཆེན་སུམ་ཅུ་རྩ་བདུན་དུ་ངེས་ཏེ། སྦྱང་གཞི་ལ་རྩ་སོ་བདུན། རྩའི་ཡི་གེ་སོ་བདུན། ཁམས་སོ་བདུན། དེ་དག་ལ་དབང་བྱེད་པའི་རླུང་སོ་བདུན་དུ་ཡོད་ཅིང་།
སྦྱོང་བྱེད་ཀྱི་ལམ་བྱང་ཕྱོགས་སོ་བདུན་དུ་ངེས་པའི་ཕྱིར། རྩ་སོ་བདུན་ནི། མི་ཕྱེད་མ་དང་། ཕྲ་གཟུགས་མ་ལ་སོགས་པ་བརྟག་གཉིས་ནས་དངོས་སུ་བཤད་པ་སོ་གཉིས། སྙིང་གི་དཀྱིལ་གྱི་སྦས་པའི་རྩ་ལྔ་རྣམས་སོ། ། ཡི་གེ་སོ་བདུན་ནི། སྤྱི་བོ་ལ་སོགས་པའི་གནས་ཉེར་བཞི་ན་ཡོད་པའི་པུ་ཛ་ལ་སོགས་པའི་ཡི་གེ་ཉི་ཤུ་རྩ་བཞི། སྙིང་གི་ཕྱི་སྐོར་གྱི་ཧཱུྃཿརིང་པོ་བརྒྱད། ནང་སྐོར་གྱི་ཡི་གེ་ལྔ་རྣམས་སོ། ། ཁམས་སོ་བདུན་ནི།
སོ་དང་སོར་མོ་ལ་འབབ་པའི་ཁམས་ཉེར་བཞི། རྣམ་ཤེས་བརྒྱད་དང་འབྲེལ་པའི་ཁམས་བརྒྱད། སྦས་པའི་རྩ་ལྔ་ལ་གནས་པའི་བདུད་རྩི་ལྔའི་དྭངས་མ་རྣམས་སོ། ། རླུང་སོ་བདུན་ནི། ཁམས་དེ་དག་དང་ལྷན་ཅིག་ཏུ་རྒྱུ་བའི་རླུང་སོ་བདུན་ནོ། ། གཉིས་པ་ལ། གདུལ་བར་བྱ་བ་དབང་ཕྱུག་གི་བྱུང་ཚུལ་དང་། འདུལ་བྱེད་ཧེ་རུ་ཀའི་བྱུང་ཚུལ་གཉིས། དང་པོ་ལ། དབང་ཕྱུག་ཡབ་ཡུམ་དང་བཅས་པའི་བྱུང་ཚུལ།
དེའི་སྤྲུལ་པ་བྱུང་ཚུལ་ལོ། ། དང་པོ་ནི། སྔོན་ཚེ་ལོ་དཔག་མེད་ཀྱི་དུས་རྩོད་དུས་ཀྱི་འགོ་བརྩམས་པའི་ཚེ། རི་རབ་ཀྱི་སྟེང་གི་དབུས་སུ། ལྷ་དབང་ཕྱུག་ཆེན་པོ། སྐུ་མདོག་ནག་པོ། ཞལ་བཞི་ཕྱག་བཅུ་གཉིས་པ། ཡུམ་ཨུ་མ་དེ་ཝ་དམར་མོ། ཞལ་གཅིག་ཕྱག་གཉིས་མ་དང་མཉམ་པར་སྦྱོར་བ། དེའི་ཐུན་མཚམས་ཀྱི་ཡུམ་བཞི་ནི།
མདུན་ན་གྲགས་ཅན་མ་སྔོན་མོ། གཡོན་ན་ཉེ་བའི་དགྲ་ཅན་མ་ལྗང་ཁུ། རྒྱབ་ན་མུན་པ་མ་དམར་མོ། གཡས་ན་ཉེ་བའི་མུན་པ་མ་སེར་མོ་སྟེ། གཙོ་འཁོར་ལྔ་བཞུགས་པའོ། ། གཉིས་པ་ལ། དབང་ཕྱུག་གི་ཐུགས་ཀྱི། གསུང་གི སྐུའི། འཕྲིན་ལས་ཀྱི་སྤྲུལ་པ་བྱུང་ཚུལ་ལོ། །
དང་པོ་ནི། འཛམ་བུ་གླིང་གི་ལྟེ་བའི་ཤར། པུ་ལིར་མ་ལ་ཡ། བྱང་། ཛ་ལན་དྷ་ར། ནུབ། ཨུཌྱི་ན། ལྷོ། ཨར་བྷུ་ཏ་རྣམས་སོ། ། དབང་ཕྱུག་གི་ཐུགས་ལས་སྤྲུལ་པའི་ལྷའི་གཙོ་བོ་བཞི་ཡུམ་དང་བཅས་པ་གནས་པའོ། །
གནས་ཆེན་བཞི་པོ་དེ་དག་ལ་ལྷའི་སྐད་དུ། གནས་ཞེས་བྱའོ། ། འཛམ་བུ་གླིང་གི་ཤར་ལྷོ། གཽ་ཏ་ཝ་རི། ལྷོ་ནུབ། རཱ་མི་ཤྭ་རི། ནུབ་བྱང་། དེ་ཝི་ཀོ་ཊ། བྱང་ཤར། མ་ལ་ཝར།
དབང་ཕྱུག་གི་གསུང་ལས་སྤྲུལ་པའི་ལྷའི་གཡོག་བཞི་ཆུང་མ་དང་བཅས་པ་གནས་ཤིང་། གནས་ཆེན་བཞི་པོ་དེ་དག་ལ། དྲི་ཟའི་སྐད་དུ་ཉེ་བའི་གནས་ཞེས་བྱའོ། ། དེ་ལྟར་དབང་ཕྱུག་གི་ཐུགས་ལས་སྤྲུལ་པའི་ལྷ་གཙོ་འཁོར་བརྒྱད་པོ་དེ་དག་ནི། ནམ་མཁའ་ནས་འཛམ་བུའི་གླིང་དུ་སྤྱོད་པས་ན། མཁའ་སྤྱོད་ཀྱི་འཇིགས་བྱེད་བརྒྱད་ཅེས་བྱའོ། ། གཉིས་པ་ནི། གནས་བརྒྱད་པོ་དེ་དག་གི་ཕྱི་རོལ་གྱི་ཤར། ཀ་མ་རུ་པ། བྱང་ཨུ་ཊི་གཉིས་སུ་དབང་ཕྱུག་གི་གསུང་ལས་སྤྲུལ་པའི་གནོད་སྦྱིན་གྱི་གཙོ་བོ་གཉིས་ཆུང་མ་དང་བཅས་པ་གནས་ཤིང་།
གནས་དེ་དག་ལ་གནོད་སྦྱིན་གྱི་སྐད་དུ་ཞིང་ཞེས་བྱའོ། ། ནུབ་ཊི་ཤ་ཀུ་ནེ། ལྷོ་ཀོ་ས་ལར་གནོད་སྦྱིན་གྱི་གཡོག་གཉིས་ཆུང་མ་དང་བཅས་པ་གནས་ཤིང་། དེ་དག་ལ་གནོད་སྦྱིན་གྱི་སྐད་དུ་ཉེ་བའི་ཞིང་ཞེས་བྱའོ། ། ཤར་ལྷོ། ཀ་ལིང་ཀ ལྷོ་ནུབ། ལཾ་བྷ་གར། སྲིན་པོའི་གཙོ་བོ་གཉིས་ཆུང་མ་དང་བཅས་པ་གནས་ཤིང་། ནུབ་བྱང་།
ཀཱན་ཙི་ཀ བྱང་ཤར། ཧི་མ་ལ་ཝར། སྲིན་པོའི་གཡོག་གཉིས་ཆུང་མ་དང་བཅས་པ་གནས་ཤིང་། གནས་དེ་དག་ལ་སྲིན་པོའི་སྐད་དུ། ཚན་དྷྭོ་དང་ཉེ་བའི་ཚན་དྷྭོ་ཞེས་བྱའོ། ། དབང་ཕྱུག་གི་གསུང་གི་སྤྲུལ་པ་བརྒྱད་པོ་དེ་དག་དང་པོ་ཉིད་ནས་ས་སྟེང་ན་སྤྱོད་པས་ན། ས་སྤྱོད་ཀྱི་འཇིགས་བྱེད་བརྒྱད་ཅེས་བྱའོ། ། གསུམ་པ་ནི། ཡང་གནས་ཆེན་བརྒྱད་པོ་དེ་དག་གི་ཕྱི་རོལ་ཤར།
པྲེ་ཏ་པུ་རི། བྱང་། གྲི་ཧ་དེ་བ་ན། དབང་ཕྱུག་གི་སྐུའི་སྤྲུལ་པ་རྒྱ་མཚོའི་ཀླུའི་གཙོ་བོ་གཉིས་ཆུང་མ་དང་བཅས་པ་གནས། ནུབ། སཽ་རཥྚ། ལྷོ་སུ་ཝརྣ་གཉིས་སུ་ཀླུའི་གཡོག་གཉིས་ཆུང་མ་དང་བཅས་པ་གནས་ཤིང་། གནས་ཆེན་དེ་དག་ལ་ཀླུའི་སྐད་དུ། འདུ་བ་དང་ཉེ་བའི་འདུ་བ་ཞེས་བྱ། ཤར་ལྷོ།
ན་ག་ར། ལྷོ་ནུབ་སིནྡྷུ་ར་གཉིས་ན། རི་རབ་ཀྱི་ཁོང་གསེང་གི་ལྷ་མ་ཡིན་གྱི་གཙོ་བོ་གཉིས་ཆུང་མ་དང་བཅས་པ་གནས། ནུབ་བྱང་། ཀ་མ་རུ་པ། བྱང་ཤར། ཀུ་ལུན་ཏ། གཉིས་ན་ལྷ་མ་ཡིན་གྱི་གཡོག་གཉིས་ཆུང་མ་དང་བཅས་པ་གནས་ཤིང་། གནས་ཆེན་དེ་དག་ལ་ལྷ་མ་ཡིན་གྱིས་སྐད་དུ། དུར་ཁྲོད་དང་ཉེ་བའི་དུར་ཁྲོད་ཞེས་བྱའོ། །
དབང་ཕྱུག་གི་སྤྲུལ་པ་བརྒྱད་པོ་འདི་དག་ནི། ས་འོག་ནས་འཛམ་བུ་གླིང་དུ་སྤྱོད་པས་ན། ས་འོག་ནས་སྤྱོད་པའི་འཇིགས་བྱེད་བརྒྱད་ཅེས་བྱའོ། ། བཞི་པ་ནི། གླིང་བཞིའི་ལྟེ་བ་ན་གདོང་གཉན་མ་བཞི། གླིང་ཕྲན་བརྒྱད་ན། གཤིན་རྗེ་མ་བཞི་སྟེ་བརྒྱད་གནས་ཤིང་། གནས་དེ་དག་ལ། མ་མོའི་སྐད་དུ། འཐུང་གཅོད་དང་ཉེ་བའི་འཐུང་གཅོད་ཅེས་བྱའོ། །
དེ་དག་ནི་དབང་ཕྱུག་གི་ཕྲིན་ལས་སྤྲུལ་པའི་མ་མོ་བརྒྱད་ཅེས་བྱའོ། ། དབང་ཕྱུག་གི་འཁོར་དེ་རྣམས་ལ། རྡོ་ལས་རང་བྱུང་དུ་གྲུབ་པའི་ལིངྒ་རེ་མཆོད་པའི་རྟེན་དུ་བྱིན་ནས། འཁོར་རྣམས་ཀྱིས་དུས་གསུམ་དུ། ཤ་ཁྲག་གིས་མཆོད་པ་བྱེད་དོ། ། རྡོའི་ལིངྒ་དེ་དག་ད་ལྟ་ཡང་གནས་ཆེན་དེ་རྣམས་ན་ཡོད་པར་གྲགས་སོ། ། དེའི་ཚེ་དབང་ཕྱུག་འཁོར་བཅས་ཀྱིས་སུམ་ཅུ་རྩ་གསུམ་མན་ཆད་ཀྱི་སེམས་ཅན་ལ་འཚེ་བར་བྱེད་པའི་སྒོ་ནས། ཤ་ཁྲག་ལ་བཟའ་བཏུང་། ལྤགས་པ་ལ་གོས། རུས་པ་ལ་བརྒྱན།
སྐྲ་ལ་ཚངས་སྐུད། མགོ་བོ་ལ་དོ་ཤལ་བྱེད་དོ། ། གཉིས་པ་ལ། ཧེ་རུ་ཀའི་རྣམ་སྤྲུལ་བྱུང་ཚུལ། དང་པོར་སྤྲུལ་པ་མཛད་པའི་ཚུལ། དེས་དབང་ཕྱུག་ཇི་ལྟར་བཏུལ་བའི་ཚུལ། རྒྱུད་གསུངས་ནས་གནས་ཆེན་དུ་གྱུར་པའི་འཐད་པའོ། ། དང་པོ་ལ། ཡང་དག་པར་རྫོགས་པའི་སངས་རྒྱས་ཀྱིས་དངོས་སུ་དབང་ཕྱུག་འཁོར་བཅས་ལ་གནས་སྐབས་དང་མཐར་ཐུག་ཏུ་ཕན་གདགས་པར་བྱ་བ་དང་། བརྒྱུད་ནས་མཐའ་ཡས་པའི་སེམས་ཅན་ལ་ཕན་པ་བསྒྲུབ་པའི་ཕྱིར་དུ།
རི་རབ་ཀྱི་རྩེའི་དབུས་སུ་དབང་ཕྱུག་ཡབ་ཡུམ་དང་ཆ་འདྲ་བའི་འཁོར་ལོ་བདེ་མཆོག་ཡབ་ཡུམ། དེའི་ཕྱོགས་བཞིར། ཐུན་མཚམས་ཀྱི་ཡུམ་བཞི་དང་ཆ་འདྲ་བའི་སྙིང་པོའི་རྣལ་འབྱོར་མ་བཞི། འཛམ་བུ་གླིང་གི་ནང་བསྐོར་གྱི་ཕྱོགས་མཚམས་བརྒྱད་དུ། མཁའ་སྤྱོད་ཀྱི་འཇིགས་བྱེད་བརྒྱད་དང་ཆ་འདྲ་བའི། ཐུགས་ཀྱི་སྤྲུལ་པ་དཔའ་བོ་བརྒྱད་ཡུམ་དང་བཅས་པ། བར་སྐོར་གྱི་ཕྱོགས་མཚམས་བརྒྱད་དུ། ས་སྤྱོད་ཀྱི་འཇིགས་བྱེད་བརྒྱད་དང་ཆ་འདྲ་བའི། གསུང་གི་སྤྲུལ་པ་དཔའ་བོ་བརྒྱད་ཡུམ་དང་བཅས་པ། ཕྱི་སྐོར་གྱི་ཕྱོགས་མཚམས་བརྒྱད་དུ།
ས་འོག་ནས་སྤྱོད་པའི་འཇིགས་བྱེད་བརྒྱད་དང་ཆ་འདྲ་བའི་སྐུའི་སྤྲུལ་པ་དཔའ་བོ་བརྒྱད་ཡུམ་དང་བཅས་པ། གླིང་བཞིའི་ལྟེ་བ་གླིང་ཕྲན་བརྒྱད་དང་བཅས་པའོ། ། མ་མོ་བརྒྱད་དང་ཆ་འདྲ་བའི་ཕྱོགས་མཚམས་ཀྱི་ལྷ་མོ་བརྒྱད་དེ། དབང་ཕྱུག་གཙོ་འཁོར་སུམ་ཅུ་རྩ་བདུན་གྱི་གཉེན་པོར། འཁོར་ལོ་བདེ་མཆོག་གཙོ་འཁོར་སུམ་ཅུ་རྩ་བདུན་སྤྲུལ་པར་མཛད་པ་ཡིན་ནོ། ། གཉིས་པ་ལ། ལོངས་སྤྱད་པའི་ཚུལ། ལུང་བསྟན་པའི་ཚུལ། སྔོན་དུ་བྱས་པའི་བརྡ་དང་གསུམ། དང་པོ་ནི།
བཅོམ་ལྡན་འདས་ཀྱིས་དབང་ཕྱུག་འཁོར་བཅས་ཀྱི་ལོངས་སྤྱོད་རྒྱན་དང་བཅས་པ་ཕྲོགས་ནས། ཤ་ཁྲག་ལ་ཚོགས་འཁོར། ལྤགས་པ་ལ་གོས། རུས་པ་ལ་རྒྱན། མགོ་བོ་ལ་དོ་ཤལ་མཛད་པ་ལ་སོགས་པའི་ལོངས་སྤྱོད་མཛད་དོ། ། གཉིས་པ་ནི། དབང་ཕྱུག་འཁོར་བཅས་ཚར་བཅད་ནས་རྣམ་པར་ཤེས་པ་འོད་གསལ་དུ་ཐིམ་པར་བྱས་ནས། དེ་ཉིད་མ་འོངས་པ་ན། དེ་བཞིན་གཤེགས་པ་ཐལ་བའི་དབང་པོ་ཞེས་བྱ་བར་འཚང་རྒྱ་བར་ལུང་བསྟན་ནོ། ། གསུང་གི་དབང་ཕྱུག་འཁོར་བཅས་བཅོམ་པའི་བརྡར།
འཁོར་ལོ་བདེ་མཆོག་གཙོ་འཁོར་ཐམས་ཅད་ཀྱང་། རོའི་གདན། རུས་པའི་རྒྱན་ཅན། མི་མགོའི་དོ་ཤལ་དང་བཅས་པར་བཞུགས་པའོ། ། གཉིས་པ་ནི། བཅོམ་ལྡན་འདས་ཀྱིས་དབང་ཕྱུག་འཁོར་བཅས་བཏུལ་བའི་རྗེས་སུ། དང་པོར་དཔའ་བོ་དང་རྣལ་འབྱོར་མའི་ཚོགས་ལ། བདེ་མཆོག་གི་རྒྱུད་ལེའུ་འབུམ་ཡོད་པ་གཅིག་གསུངས། དེའི་རྗེས་སུ་ཤོ་ལོ་ཀ་འབུམ་ཡོད་པ་གཅིག་གསུངས། དེ་གཉིས་རྩོད་དུས་ཀྱི་གདུལ་བྱ་རྣམས་ཀྱི་དོན་དུ་མི་འགྱུར་བ་ལ་དགོངས་ནས།
ཨུ་རྒྱན་གྱི་ཡུལ་དུ་མཁའ་འགྲོ་མ་རྣམས་ཀྱིས་སྤྱན་དྲངས། དེའི་རྗེས་སུ་ཚིག་འབྲུ་འབུམ་ཡོད་པ། ལེའུ་ལྔ་བཅུ་རྩ་གཅིག་གི་བདག་ཉིད་ཅན་བདེ་མཆོག་རྩ་བའི་རྒྱུད་གསུངས་ཏེ་གཙོ་བོ་ཡབ་ཡུམ་མི་སྣང་བའི་ཚུལ་གྱིས་སྤྲུལ་པ་ཆོས་སྐུའི་ངང་དུ་བསྡུ་བར་མཛད་དོ། ། དེ་ཡང་བཅོམ་ལྡན་འདས་ཀྱིས། དང་པོ་སྤྲུལ་པ་མཛད་པའི་གནས་དེ་དག་ལ། གནས་ཆེན་ཁྱད་པར་ཅན་ཞེས་བྱ་སྟེ། རི་རབ་ཀྱི་སྟེང་ན་ཡོན་ཏན་གྱི་སྤྲུལ་པ་བདེ་མཆོག་གཙོ་འཁོར་ལྔ། འཛམ་བུ་གླིང་ན་ཐུགས་ཀྱི། གསུང་གི སྐུའི་སྤྲུལ་པ་ཉི་ཤུ་རྩ་བཞི།
གླིང་བཞི་གླིང་ཕྲན་བརྒྱད་དང་བཅས་པ་ན། འཕྲིན་ལས་ཀྱི་སྤྲུལ་པ་མ་མོ་བརྒྱད། སྐུའི་བཀོད་པ་མ་བསྡུས་པར་ད་ལྟ་ཡང་བཞུགས་པའི་རྒྱུ་མཚན་གྱིས། བསྐྱེད་རྫོགས་ཀྱི་རྟོགས་པ་དང་ལྡན་ཞིང་དམ་ཚིག་དང་ལྡན་པའི་རྣལ་འབྱོར་པས། གནས་དེ་དང་དེར་ཕྱིན་པ་ཙམ་གྱིས་དཔའ་བོ་དང་མཁའ་འགྲོས་སེམས་རྒྱུད་བྱིན་གྱིས་བརླབས་ཏེ། ས་ལམ་གྱི་རྟོགས་པ་གོང་འཕེལ་དུ་འགྱུར་བའི་ཕྱིར། རྒྱུ་མཚན་དེས་ན། འཁོར་ལོ་བདེ་མཆོག་བསྐྱེད་རྫོགས་ཟབ་པ་དང་། ཕོ་ཉ་གསུམ་བསྲེས་འབྱུང་བའི་རྒྱུ་མཚན་རང་གི་ངང་གིས་གྲུབ་པ་ཡིན་ནོ། ། འདི་དག་ནི་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་ཧེ་རུ་ཀའི་བྱུང་ཚུལ་ལས་ཇི་ལྟར་གསུངས་པ་བཞིན་བཀོད་པ་ཡིན་པས།
ཡིད་ཆེས་པར་གྱིས་ཤིག དེ་ལ་ཁ་ཅིག་ན་རེ། རྡོ་རྗེ་གདན་ན་ཡོད་པའི་གང་ཟག་མཐའ་དག་ལ། འཁོར་ལོ་བདེ་མཆོག་གི་སྤྲུལ་པ་བཞུགས་པའི་གནས་ཆེན་སྣང་ཞིང་བགྲོད་པའི་ནུས་པ་ཡོད་པར་ཐལ། འཛམ་གླིང་གི་ལྟེ་བ་ན། གནས་སོ་གཉིས་ཀྱི་ནང་ཚན་དུ་གྱུར་པའི་ཡུལ་ཆེན་ཡོད་པའི་ཕྱིར། ཞེས་ཟེར་ན། ཁྱབ་པ་མ་ངེས་ཏེ། གནས་ཆེན་དེ་དག དྲོད་འབྲིང་ཡན་ཆད་ཀྱི་རྟོགས་པ་ཐོབ་པའི་གང་ཟག་འགའ་ཞིག་ལ་སྣང་ཞིང་བགྲོད་པར་བྱ་བའི་ཐུན་མོང་མ་ཡིན་པའི་གནས་ཡིན་གྱི།
འགྲོ་བ་མཐའ་དག་ལ་སྣང་དུ་རུང་བའི་ཐུན་མོང་གི་གནས་མ་ཡིན་པའི་ཕྱིར། གསུམ་པ་ལ། གྲངས་དང་། ངོ་བོ་ལ་ལོག་རྟོག་དགག་པ་གཉིས། དང་པོ་ལ། ཁ་ཅིག གནས་ཆེན་སུམ་ཅུ་རྩ་གཉིས་ཁོ་ནར་ངེས་ཏེ། ཡུལ་ཆེན་ཉི་ཤུ་རྩ་བཞི། དུར་ཁྲོད་བརྒྱད་དང་བཅས་པས་སུམ་ཅུ་རྩ་གཉིས་སུ་ངེས་པའི་ཕྱིར། ཟེར།
ཁ་ཅིག ཡུལ་ཆེན་སུམ་ཅུ་རྩ་བདུན་ནི། གནས་བཅུ་གཉིས་ལས་ཕྱེ་བའི་ཡུལ་ཆེན་སོ་གཉིས། གླིང་བཞི་དང་གླིང་བཞི་གཅིག་ཏུ་བསྡོམས་པ་ལ་བྱེད་ཟེར། གཉིས་ཀ་མི་འཐད་དེ། དུར་ཁྲོད་བརྒྱད་དང་། གླིང་བཞི་གཅིག་ཏུ་བསྡོམས་པ་ཡུལ་ཆེན་སོ་བདུན་གྱི་ནང་ཚན་ཡིན་པར་རྒྱུད་རྒྱ་གཞུང་གང་ནས་ཀྱང་མ་བཤད་པའི་ཕྱིར། གཉིས་པ་ལ། གཞུང་གི་བསྟན་ཚུལ་སྤྱིར་བསྟན་པ། དེ་དག་ལས་འཕྲོས་པའི་དོགས་དཔྱོད་གཉིས།
དང་པོ་ལ། གངས་མཚོ་ལ་འཁྲུལ་པ་དགག་པ། གནས་ཆེན་གྱི་ནང་ཚན་ལ་འཁྲུལ་པ་དགག་པ་གཉིས། དང་པོ་ལ། འདོད་པ་བརྗོད་པ་དང་དེ་དགག་པ་གཉིས། དང་པོ་ལ། ཁ་ཅིག གངས་ཏི་སེ་དང་རི་བོ་གངས་ཅན་དོན་ཅིག མཚོ་མ་ཕམ་དང་། མ་དྲོས་པའི་རྒྱ་མཚོ་དོན་གཅིག་ཟེར་རོ། །
གཉིས་པ་ལ། གངས་ཅན་གྱི་ཁྱད་ཆོས་ཏི་སེ་ལ་མེད་པའི་སྒོ་ནས་མདོར་བསྟན། ལུང་གིས་གནོད་ཚུལ་གྱི་སྒོ་ནས་རྒྱས་པར་བཤད། དེ་ལ་གཞན་གྱིས་རྩོད་པ་སྤང་བ་དང་གསུམ། དང་པོ་འཆད་པ་ནི། དཔལ་ལྡན་ཞེས་སོགས་ཚིག་རྐང་བཅུ་གཅིག་བྱུང་། གཉིས་པ་ལ། ཏི་སེ་གངས་ཅན་ཡིན་པ་ལ་ལུང་གིས་གནོད་བྱེད་བསྟན་པ་དང་། མ་ཕམ་མ་དྲོས་ཡིན་པ་ལ་ལུང་གིས་གནོད་བྱེད་བསྟན་པ་གཉིས། དང་པོ་ལ།
ལུང་ཚད་མ་དང་འགལ་བའི་གནོད་བྱེད་དང་། ཕྱོགས་མཐུན་གྱི་ལུང་དང་འགལ་བའི་གནོད་བྱེད། དེ་དག་གི་གྲུབ་འབྲས་དང་གསུམ། དང་པོ་ལ་གསུམ་ལས། དང་པོ་བླ་མེད་ཀྱི་རྒྱུད་དང་འགལ་བའི་གནོད་བྱེད་ནི། དེ་ཡི་གཏན་ཚིགས་ཞེས་སོགས་རྐང་པ་ཉེར་གསུམ་བྱུང་། གཉིས་པ་མངོན་པའི་གཞུང་དང་འགལ་བའི་གནོད་བྱེད་ནི། མངོན་པ་ལས་ཀྱང་ཞེས་སོགས་བྱུང་། གསུམ་པ་བྱ་བའི་རྒྱུད་དང་འགལ་བའི་གནོད་བྱེད་ནི། རྨ་བྱ་ཆེན་མོའི་མདོ་ཞེས་སོགས་བྱུང་།
གཉིས་པ་ཕྱོགས་མཐུན་གྱི་ལུང་དང་འགལ་བའི་གནོད་བྱེད་ནི། མུ་སྟེགས་བྱེད་སོགས་བྱུང་། དེའི་གྲུབ་འབྲས་འཆད་པ་ནི། དེ་ནས་དབང་ཕྱུག་ཞེས་སོགས་བྱུང་། གཉིས་པ་ནི། མ་དྲོས་པའི་ཁྱད་ཆོས་རྒྱས་པར་བཤད་པ། དེའི་ལུང་ཁུངས་བཤད་པ། མ་ཕམ་ལ་མཚན་ཉིད་དེ་དག་མེད་པའི་ཚུལ་ལོ། ། དང་པོ་འཆད་པ་ནི། ཕལ་པོ་ཆེའི་ཞེས་སོགས་བྱུང་།
གཉིས་པ་འཆད་པ་ནི། དེ་སོགས་མཚན་ཉིད་ཞེས་སོགས་བྱུང་། གསུམ་པ་འཆད་པ་ནི། ད་ལྟའི་ཞེས་སོགས་བྱུང་། གསུམ་པ་ལ། འདོད་པ་བརྗོད་པ་དང་། དེ་དགག་པ་གཉིས། དང་པོ་འཆད་པ་ནི། དེ་ལ་ཁ་ཅིག་ཅེས་སོགས་བྱུང་། གཉིས་པ་ལ།
འཆད་ཚུལ་གཉིས་ཀའི་རང་བཞིན་སྤྱིར་བསྟན་པ། དེ་དག་གི་དཔེར་བརྗོད་སོ་སོར་བཤད། རྩོད་པའི་དངོས་ལན་བསྡུས་ཏེ་བསྟན་པ་དང་གསུམ། དང་པོ་འཆད་པ་ནི། འདི་ཡང་ཞེས་སོགས་བྱུང་། གཉིས་པ་འཆད་པ་ནི། དཔེར་ན་ཞེས་སོགས་བྱུང་། གསུམ་པ་འཆད་པ་ནི། དེས་ན་ཞེས་སོགས་བྱུང་། གཉིས་པ་གནས་ཆེན་གྱི་ནང་ཚན་ལ་འཁྲུལ་པ་དགག་པ་ལ།
ཁ་ཅིག འཐུང་གཅོད་ཀྱི་ནང་ཚན་དུ་གྱུར་པའི་རྩ་རི་ཏྲའི་གནས་ཆེན་དང་། ཙ་རི་ཙ་གོང་དོན་གཅིག་ཟེར། ཁ་ཅིག ཉེ་བའི་གནས་ཀྱི་ནང་ཚན་དུ་གྱུར་པའི་དེ་ཝི་ཀོ་ཊའི་གནས་དང་། ཙ་རི་ཙ་གོང་དོན་གཅིག་ཟེར། དང་པོ་མཐའ་གཅིག་ཏུ་འགོག་པ་ནི། ཙ་རི་ཏྲ་ཞེས་བྱ་བའི་ཡུལ། ། ཞེས་སོགས་བྱུང་། གཉིས་པ་ཁྱད་ཆོས་ཡོད་མེད་བརྟགས་པའི་སྒོ་ནས་དགག་པ་ནི།
རྡོ་རྗེ་མཁའ་འགྲོའི་ཞེས་སོགས་བྱུང་། དེ་དག་གི་གྲུབ་འབྲས་འཆད་པ་ནི། ཏི་སེ་དང་ནི་ཞེས་སོགས་བྱུང་། ། གཉིས་པ་ལ། གངས་ཅན་གྱི་ཁྱད་ཆོས་བཤད་པ་དང་། མ་དྲོས་པའི་ཁྱད་ཆོས་བཤད་པ་གཉིས། དང་པོ་ལ། མངོན་པ་ནས་བཤད་ཚུལ་དང་། དུས་འཁོར་ནས་བཤད་ཚུལ་གཉིས། དང་པོ་གོ་སླ་བས་འདིར་མ་བརྗོད།
གཉིས་པ་ལ། རི་མཚོའི་གནས་ཚུལ། ཤམ་བྷ་ལའི་གནས་ཚུལ། དེ་དག་ལ་བརྟེན་ནས་གངས་ཅན་ངོས་འཛིན་ཚུལ་ལོ། ། དང་པོ་ནི། རི་རབ་ནི་རྐང་པ་ཕྲ་ཞིང་སྟེང་གི་རྩེ་མོའི་ཕྱོགས་རྒྱ་ཆེ་བར་གནས་པ་ཡིན་ལ། རི་རབ་དེ་ཉིད་ལ་གླིང་བདུན། མཚོ་བདུན། རི་བདུན་གྱིས་ཁོར་ཡུག་ཏུ་བསྐོར་ནས་གནས་ཤིང་། རི་དྲུག་པ་གངས་ཅན་གྱི་རི་ནི་ནང་གི་རི་རྣམས་ལས་ཤིན་ཏུ་མཐོ་བར་གནས་པ་དེ་ལ་རི་རབ་ཀྱི་བང་རིམ་འོག་མ་གདུགས་ཕུབ་པའི་ཚུལ་གྱི་ཡོད་པར་བཤད།
ནང་གི་གླིང་དྲུག་དང་། རི་མཚོ་རྣམས་ལ་ཉི་ཟླའི་བྱེད་པ་མི་འཇུག་ཀྱང་། གླིང་དེ་དག་ན་གནས་པའི་སེམས་ཅན་རྣམས་ཀྱི་ལུས་ཀྱི་རང་འོད་ཀྱིས་འཚོ་བར་བྱེད། ནང་གི་གླིང་དྲུག་པོ་དེ་དག་ལ། ལོངས་སྤྱོད་ཀྱི་ས་པའི་གླིང་ཞེས་བྱའོ། གངས་ཅན་གྱི་རི་ནི་རི་བོ་དེའི་ཕྱི་རོལ་ན། ལས་ཀྱི་ས་པའི་འཛམ་གླིང་ཆེན་པོ་ཞེས་བྱ་བས་ཁོར་མོ་ཡུག་ཏུ་བསྐོར། དེའི་ཕྱི་རོལ་ལན་ཚྭའི་རྒྱ་མཚོ་དང་། ཁོར་ཡུག་ཏུ་རྡོ་རྗེའི་རི་ཡོད་པར་བཤད། འཛམ་གླིང་ཆེན་པོ་དེ་ལ་ས་དུམ་བུ་བཅུ་གཉིས་ཡོད་པའི་ལྷོ་གླིང་དབུས་མ་འདི་ལ་འཛམ་བུ་གླིང་ཆུང་ངུ་ཞེས་བྱ།
གཉིས་པ་ནི། འཛམ་གླིང་ཆུང་ངུ་དེའི་བྱང་ཕྱོགས། རི་བོ་གངས་ཅན་དང་ཉེ་བ་ན། ཆུ་བོ་སི་ཏཱ་ཞེས་བྱ་བ་ཡོད། དེའི་འགྲམ་ན་ཤམ་བྷ་ལ་ས་པདྨ་འདབ་བརྒྱད་ཀྱི་ཚུལ་དུ་གནས་པ་ལ། མཐའ་སྐོར་དུ་ཀེ་ལ་ཤའི་གངས་ཀྱིས་ཁོར་ཡུག་ཏུ་བསྐོར་བའི་ཚུལ་གྱིས་ཡོད་ཅིང་། འདབ་མ་བརྒྱད་པོ་རེ་རེའི་སྟེང་ན། གྲོང་ཁྱེར་བྱེ་བ་བཅུ་གཉིས་བཅུ་གཉིས་ཏེ། ཐམས་ཅད་བསྡོམས་པས་གྲོང་ཁྱེར་བྱེ་བ་ཁྲག་དགུ་བཅུ་རྩ་དྲུག་ཡོད་པར་བཤད། པདྨ་འདབ་བརྒྱད་ལྟ་བུ་དེ་དག་གི་ལྟེ་བ་སུམ་ཆའི་ཁྱོན་ལ་ཀེ་ལ་ཤའི་རི་བོ་མཛེས་ཤིང་ཡིད་དུ་འོང་བའི་སྟེང་ན་བགེགས་མཐར་བྱེད་ཀྱི་སྤྲུལ་པ་ཉི་མའི་འོད་ཀྱི་སྲས།
ཕྱག་ན་རྡོ་རྗེའི་སྤྲུལ་པ་ཟླ་བ་བཟང་པོ་ནས་བརྩམས་ཏེ། ལྷ་དབང་ལ་སོགས་པ་ཆོས་རྒྱལ་དྲུག འཇམ་དཔལ་གྲགས་པ་ལ་སོགས་པའི་རིགས་ལྡན་ཉི་ཤུ་རྩ་ལྔ་སྟེ། ཆོས་རྒྱལ་སུམ་ཅུ་རྩ་གཉིས་འབྱོན་པའི་ཕོ་བྲང་ཀཱ་ལ་པ་ཞེས་བྱ་བ་དང་། དུས་ཀྱི་འཁོར་ལོའི་གཞལ་མེད་ཁང་། དུས་འཁོར་རྩ་རྒྱུད་ཤླཽ་ཀ་སྟོང་ཕྲག་བཅུ་གཉིས་བཞུགས་པའི་གནས་དང་བཅས་པ་ཡོད། དེའི་ཕྱི་རོལ་ན་མ་ལ་ཡའི་སྐྱེད་མོས་ཚལ་ཡིད་དུ་འོང་བ་དང་། པདྨ་དཀར་པོའི་མཚོ་ཆུ་བྱ་སྣ་ཚོགས་པས་མཛེས་པས་བརྒྱན་པ་ཡོད་པར་བཤད། གཞན་ཡང་ཡིད་ལ་དགའ་བ་སྐྱེད་པའི་རིན་པོ་ཆེའི་ཤིང་ལྗོན་པ་མེ་ཏོག་དང་འབྲས་བུ་དུ་མས་མཛེས་པའི་ནགས་ཚལ་སྣ་ཚོགས་པ་དང་། བཟའ་ཤིང་གི་ར་བ་དུ་མ་ལ་འདབ་ཆགས་སྣ་ཚོགས་སྐད་སྙན་པ་སྒྲོག་པ་ཡོད་དོ། །
རྒྱལ་པོའི་ཁྱད་པར་ནི། གྲོང་ཁྱེར་བྱེ་བ་ཁྲག་རེ་རེ་ལ་དབང་བསྒྱུར་བའི་རྒྱལ་ཕྲན་དགུ་བཅུ་རྩ་དྲུག འཁོར་རྒྱལ་ཕྲན་དགུ་བཅུ་རྩ་དྲུག་པོ་དེ་དག་གིས་བསྐོར་བའི་ཆོས་རྒྱལ་སུམ་ཅུ་རྩ་གཉིས་ཕོ་བྲང་ཀཱ་ལ་པ་དེར། དུས་ཀྱི་འཁོར་ལོའི་རྒྱུད་གསུང་པ་ལ་རིམ་པར་བྱོན་པ་ཡིན་ནོ། ། ཞེས་འཆད་པ་ནི། དེ་ཡི་གཏན་ཚིགས་འདི་ལྟར་ཡིན། ། དཔལ་ལྡན་དུས་ཀྱི་འཁོར་ལོ་ལས། ། ཞེས་པ་ནས། བཟའ་ཤིང་ར་བ་དུ་མ་ཡོད། ། ཅེས་པའི་བར་གྱི་གཞུང་འདི་བྱུང་།
དེ་ཡང་ཅུང་ཟད་བཤད་ན། ཆོས་རྒྱལ་རྒྱུད་ལས་གསུང་ཚུལ་དང་། དེའི་དོན་ཅུང་ཟད་བཤད་པ་གཉིས། དང་པོ་ནི། ཆོས་རྒྱལ་སུམ་ཅུ་རྩ་གཉིས་དེ་དག་གི་སྤྲུལ་གཞི་དང་བཅས་པ་རྩ་རྒྱུད་དང་པོ་མཆོག་གི་སངས་རྒྱས་ལས་གསུངས་པ་ཡིན་ཏེ། དེ་ཉིད་ལས། རྒྱུད་འདིར་དྲང་སྲོང་རིགས་སོགས་ལ། ། སངས་རྒྱས་ལམ་ནི་གསལ་བྱེད་པ། ། ཟླ་བ་ལྷ་དབང་གཟི་བརྗིད་ཅན། ། ཟླ་བས་བྱིན་དང་ལྷ་དབང་ཕྱུག །
སྣ་ཚོགས་གཟུགས་དང་ལྷ་དབང་ལྡན། ། གྲགས་པ་པད་དཀར་རིམ་པས་སོ། ། འདས་པའི་རྒྱལ་པོ་ཉི་མའི་འོད། ། དེ་ནི་བགེགས་དགྲའི་སྤྲུལ་པ་སྟེ། ། ཕྱག་ན་རྡོ་རྗེ་ཟླ་བཟང་ཁྱོད། ། ས་སྙིང་གཤིན་རྗེ་མཐར་བྱེད་དང་། ། སྒྲིབ་པ་ཐམས་ཅད་རྣམ་སེལ་དང་། ། རྨུག་བྱེད་བད་བྱེད་རིམ་པས་ཏེ། ནམ་མཁའི་སྙིང་པོ་འཇམ་དབྱངས་དང་། ། འཇིག་རྟེན་མགོན་པོ་རིམ་བཞིན་ནོ། །
གཤིན་རྗེ་གཤེད་སོགས་ཁྲོ་བོ་བཅུ། ། དེ་བར་བྱང་ཆུབ་སེམས་དཔའ་གཞན། ། བཅུ་གསུམ་དེ་རྣམས་རིམ་པ་ཡིས། ། རིགས་ལྡན་རིགས་ལས་འབྱུང་བར་འགྱུར། ། གྲགས་པ་རིགས་ལྡན་རིགས་ཀྱང་ངོ་། ། དེ་ནས་རིགས་ལྡན་པདྨ་དཀར། ། བཟང་པོ་རིགས་ལྡན་གསུམ་པ་སྟེ། དེ་བཞིན་བཞི་པ་རྣམ་རྒྱལ་ལོ། ། གཤིན་རྗེ་བཟང་པོ་རིན་ཆེན་ཕྱག ། བདུན་པ་ཁྱབ་འཇུག་ཞེས་པའོ། །
ཉི་མ་གྲགས་དང་ཤིན་ཏུ་བཟང་། ། རྒྱ་མཚོ་རྣམ་རྒྱལ་རྒྱལ་དཀའ་དང་། ། རིགས་ལྡན་ཉི་མ་བཅུ་གཉིས་པ། ། སྣ་ཚོགས་གཟུགས་དང་ཟླ་བའི་འོད། ། མཐའ་ཡས་དང་ནི་ས་སྐྱོང་དང་། ། དཔལ་སྐྱོང་སེང་གེ་རྣམ་པར་གནོན། ། སྟོབས་པོ་ཆེ་དང་མ་འགགས་པ། མི་ཡི་སེངྒེ་དབང་ཕྱུག་ཆེ། ། མཐའ་ཡས་རྣལ་རྒྱལ་རིགས་ལྡན་དང་། ། གྲགས་པ་རིགས་ལྡན་དེ་ནས་སླར། །
དེ་སྲས་འཁོར་ལོ་ཆེན་པོ་ཅན། ། རིགས་ལྡན་དྲག་པོ་འབྱུང་འགྱུར་ཏེ། ། སྨྲ་མཁས་རྟ་མཆོག་ཏིང་འཛིན་གྱིས། ། ཀླ་ཀློའི་ཆོས་ནི་མཐར་བྱེད་པའོ། ། ཞེས་གསུངས། གཉིས་པ་ལ། ཆོས་རྒྱལ་དང་པོར་བྱོན་ཚུལ། རིགས་ལྡན་གྱི་ཐོག་མ་ངོས་བཟུང་བ། ཀླ་ཀློ་འཇུག་པའི་དུས། དེ་གནས་པའི་ཡུན་ཚད།
དེ་བཅོམ་ནས་བསྟན་པ་སྤེལ་ཚུལ་ལོ། ། དང་པོ་ནི། སྟོན་པ་མངོན་པར་རྫོགས་པར་སངས་རྒྱས་པའི་ཚུལ་མ་བསྟན་གོང་དུ། ཤམ་བྷ་ལར་སྤྲུལ་པའི་རྒྱལ་པོ་ཉི་མའི་འོད་ཀྱི་སྲས་ཕྱག་རྡོར་གྱི་སྤྲུལ་པ་ཟླ་བ་བཟང་པོ་ཆོས་རྒྱལ་སུམ་ཅུ་སོ་གཉིས་ཀྱི་ཐོག་མ་ཡིན་ནོ། ། དེ་ཡང་སྟོན་པ་མངོན་པར་རྫོགས་པར་སངས་རྒྱས་པའི་ཕྱི་དེའི་ལོ། ། ཟླ་བ་བཟང་པོས་རྒྱ་གར་འཕགས་པའི་ཡུལ་དུ་རྫུ་འཕྲུལ་གྱིས་བྱོན་ཏེ། དཔལ་འབྲས་སྤུངས་ཀྱི་མཆོད་རྟེན་དུ། སྟོན་པ་ལ་དུས་འཁོར་རྒྱུད་དབང་དང་བཅས་པ་གསན། སླར་ཡང་ཤམ་བྷ་ལར་བྱོན་ནས་གདུལ་བྱ་རྣམས་ལ་དུས་འཁོར་རྩ་བའི་རྒྱུད་ལོ་གཉིས་ཀྱི་བར་དུ་གསུངས་ནས། རྒྱལ་པོ་དེ་ཉིད་སྤྲུལ་གཞི་བཅོམ་ལྡན་འདས་ཀྱི་སྙན་ལ་ཐིམ་པའི་ཚུལ་གྱིས་གཤེགས་སོ། །
གཉིས་པ་ནི། རྒྱལ་པོ་ལྷ་དབང་ལ་སོགས་པ་དྲུག་གིས་ལོ་བརྒྱ་བརྒྱར་ཆོས་བསྟན། ལོ་དྲུག་བརྒྱ་འདས་པའི་རྗེས་སུ་འཇམ་དབྱངས་ཀྱི་སྤྲུལ་པ་རིགས་ལྡན་འཇམ་དཔལ་གྲགས་པས་ལོ་བརྒྱར་ཆོས་བསྟན། རྩ་རྒྱུད་ཀྱི་དོན་ཕྱོགས་གཅིག་ཏུ་བསྡུས་པ་བསྡུས་རྒྱུད་མཛད། དྲང་སྲོང་ཉི་མའི་ཤིང་རྟ་ལ་སོགས་པ། དྲང་སྲོང་བྱེ་བ་ཕྲག་ཕྱེད་དང་བཞི་ལ་དུས་ཀྱི་འཁོར་ལོའི་དབང་བསྐུར། ཐམས་ཅད་རྡོ་རྗེའི་རིགས་སུ་བསྒྱུར་བས་རིགས་ལྡན་འཇམ་དཔལ་གྲགས་པ་ཞེས་བྱའོ། ། རིགས་ལྡན་གྱི་ཐོག་མ་འདི་ཉིད་ཡིན་པས་ཆོས་རྒྱལ་སུམ་ཅུ་རྩ་གཉིས་ཡོད་ཀྱང་། རིགས་ལྡན་ཉི་ཤུ་རྩ་ལྔར་ངེས་སོ། ། གསུམ་པ་ནི།
འཇམ་དཔལ་གྲགས་པའི་སྲས། རིགས་ལྡན་པད་དཀར་གྱིས་ལོ་བརྒྱར་ཆོས་བསྟན། བསྡུས་རྒྱུད་ཀྱི་འགྲེལ་པ་དྲི་མེད་འོད་མཛད། པད་དཀར་ལ་སོགས་པ་བརྒྱད་ཀྱི་ལོ་བརྒྱ་བརྒྱར་ཆོས་བསྟན་པའི་ལོ་བརྒྱད་བརྒྱ་འདས་པའི་རྗེས་སུ། རྒྱ་གར་འཕགས་པའི་ཡུལ་དུ་ཀླ་ཀློ་འཇུག་པར་བཤད་པ་ཡིན་ཏེ། བསྡུས་རྒྱུད་དུ། ལོ་འདི་ནས་ནི་དྲུག་བརྒྱའི་ལོ་ཡི་གསལ་བར་མི་བདག་གྲགས་པ་ཤམ་བྷ་ལ་ཞེས་བྱ་བ་འབྱུང་། ། དེ་ནས་གྲུ་ཡི་ལོ་བརྒྱ་རྣམས་ཀྱི་ངེས་པར་མ་ལའི་ཡུལ་དུ་ཀླ་ཀློའི་ཆོས་དགེ་རབ་ཏུ་འཇུག ། ཅེས་སོ། ། དེ་ཡང་ཚིག་རྐང་དང་པོས་འཇམ་དཔལ་གྲགས་པ་འབྱུང་བའི་དུས་བསྟན།
གཉིས་པས་ཀླ་ཀློ་འཇུག་པའི་དུས་བསྟན་ནོ། ། བཞི་པ་ནི། སྔར་བཤད་པའི་རིགས་ལྡན་ལྷག་མ་རྣམས་ཀྱི་ནང་ནས་རྒྱ་མཚོ་རྣམ་རྒྱལ་དང་རྒྱལ་དཀའ་གཉིས་ཀྱིས་ལོ་ཉིས་བརྒྱ་ཉིས་བརྒྱ་ལྷག་མ་བཅུ་བཞིས་ལོ་བརྒྱ་བརྒྱར་ཆོས་བསྟན་པའི་ལོ་སྟོང་བརྒྱད་བརྒྱ་ནི། ཀླ་ཀློ་གནས་པའི་ཡུན་ཚད་དུ་ཤེས་ཏེ། གྲངས་བཅོ་བརྒྱད་ཀྱིས་བརྒྱ་ཕྲག་གཅིག་བསྒྱུར་བ་ལ་སྟོང་བརྒྱད་བརྒྱ་འབྱུང་ལ། དེ་དག་ཀླ་ཀློ་གནས་པའི་ཡུན་ཚད་དུ་ཤེས་པའི་ཕྱིར། བསྡུས་རྒྱུད་ལས། དེ་ལ་བཅོ་བརྒྱད་པོ་ཡིས་བརྒྱ་ཕྲག་བསྒྱུར་ཏེ་བརྒྱ་ཡིས་འཕགས་པའི་ཡུལ་གྱི་མ་ག་ལ་སོགས་པར། ། ཀླ་ཀློ་རྣམས་ཀྱི་དྲེགས་པ་གང་དང་གང་གི་ཡུལ་ཆེན་གྱུར་པ་དེ་རྣམས་བདག་གིས་དྲུང་ཕྱུང་སྟེ། ། ཅེས་སོ། །
དེས་ན་འདིར། སྤྲུལ་པའི་རྒྱལ་པོ་རྣམས་ཀྱིས་ལོ་བརྒྱ་བརྒྱར་ཆོས་སྟོན་པར་གསུངས་པ་ནི། གཙོ་ཆེ་བ་ལ་དགོངས་པ་ཡིན་ཏེ། ཟླ་བ་བཟང་པོས་ལོ་གཉིས་དང་། རྒྱ་མཚོ་རྣམ་རྒྱལ་དང་། རྒྱལ་དཀའ་གཉིས་ཀྱིས་ལོ་ཉིས་བརྒྱ་ཉིས་བརྒྱ་ལྷག་མ་ཉེར་དགུས་ལོ་བརྒྱ་བརྒྱར་ཆོས་སྟོན་པའི་ཕྱིར། ལྔ་པ་ནི། རིགས་ལྡན་འཇམ་དཔལ་གྲགས་པ། མཐའ་ཡས་རྣམ་རྒྱལ་གྱི་སྲས། དྲག་པོ་འཁོར་ཆེན་དུ་གྱུར་ཏེ།
ལོ་བརྒྱའི་བར་དུ་ཆོས་བསྟན། ཀླ་ཀློའི་གནས་ཚད་སྟོང་དང་བརྒྱད་བརྒྱ་རྫོགས་པ་ན། བྱང་ཕྱོགས་ཧོར་གྱི་ཡུལ་དགའ་སྦྱིན་ཞེས་བྱ་བར། ལྷ་མ་ཡིན་གྱི་སྤྲུལ་པ་ཀླ་ཀློའི་རྒྱལ་པོ་སྟོབས་ཅན་གཅིག་བྱུང་སྟེ། འཛམ་གླིང་ཆུང་ངུའི་ཕྱེད་དབང་དུ་བསྡུས། འཁོར་རྒྱལ་ཕྲན་དགུ་བཅུ་རྩ་དྲུག་དང་ལྡན་པ་དེས། འཁོར་དང་རྫུ་འཕྲུལ་གྱི་ང་རོ་ཆེན་པོས་བསྒྲགས་ནས། ཤམ་བྷ་ལར་དམག་འདྲེན་པར་རྩོམ་པའི་ཚེ་དྲག་པོ་འཁོར་ལོ་ཅན་གྱིས། ཀླ་ཀློའི་ཚོགས་རྣམས་བཅོམ་ནས། སངས་རྒྱས་ཀྱི་བསྟན་པ་རྒྱ་གར་འཕགས་པའི་ཡུལ་དུ་དར་བར་མཛད་པ་ཡིན་ནོ། །
ཞེས་འཆད་པ་ནི། སྙིགས་མའི་དུས་སུ་འཕགས་པའི་ཡུལ། ། ཞེས་པ་ནས། སངས་རྒྱས་བསྟན་པ་སྤེལ་བར་གསུངས། ། ཞེས་པའི་བར་འདི་འབྱུང་། ལྔ་པ་ལ། རྩོད་པ་དང་། དེའི་ལན་གཉིས། དང་པོ་ནི། སྡོམ་པ་གསུམ་གྱི་རབ་ཏུ་དབྱེ་བ་འདིར།
དྲག་པོ་འཁོར་ལོ་ཅན་ཕྱག་རྡོར་གྱི་སྤྲུལ་པར་བཤད་པ་མི་འཐད་ཏེ། ཟླ་བ་བཟང་པོ་ཕྱག་རྡོར་གྱི་སྤྲུལ་པ་གང་ཞིག དེ་གཉིས་ཆོས་རྒྱལ་རིགས་ཐ་དད་པའི་ཕྱིར། གཞན་ཡང་། དྲག་པོ་འཁོར་ཅན་འཇམ་དབྱངས་ཀྱིས་སྤྲུལ་པར་ཐལ། འཇམ་དཔལ་གྲགས་པ་དེའི་སྤྲུལ་པ་གང་ཞིག དེ་གཉིས་རྒྱུད་གཅིག་ཏུ་བཤད་པའི་ཕྱིར། མ་གྲུབ་ན། རྩ་རྒྱུད་དང་འགལ་ཟེར། ཐལ་འགྱུར་དང་པོ་ལ།
དྲག་པོ་འཁོར་ཅན་འཇམ་དབྱངས་ཀྱི་སྤྲུལ་པ་མ་ཡིན་པར་ཐལ། འཇམ་དཔལ་གྲགས་པ་དེའི་སྤྲུལ་པ་གང་ཞིག དེ་གཉིས་ཆོས་རྒྱལ་རིགས་ཐ་དད་པའི་ཕྱིར། འཁོར་གསུམ། གཉིས་པ་ལན་ནི། བྲམ་ཟེའི་ཁྱེའུ་སྣང་བྱེད་སྐྱེ་བ་སྤྲུལ་སྐུར་ཐལ། རྒྱལ་བུ་དོན་གྲུབ་དེ་སྐྱེ་བ་སྤྲུལ་སྐུ་གང་ཞིག དེ་གཉིས་རྒྱུད་གཅིག་པའི་ཕྱིར། དེས་ན། འཇམ་དཔལ་གྲགས་པ་དང་།
དྲག་པོ་འཁོར་ཅན་རྒྱུད་གཅིག་ཀྱང་། སྤྲུལ་གཞི་གཅིག་ཁོ་ནར་ངེས་པ་མ་ཡིན་ཏེ། འཇམ་དཔལ་གྲགས་པ་དང་། དྲག་པོ་འཁོར་ཅན་སྔ་ཕྱི་རིམ་ཅན་དུ་འབྱུང་བའི་རྒྱུ་མཚན་གྱིས། འཇམ་དཔལ་གྲགས་པའི་སྤྲུལ་གཞི་འཇམ་དབྱངས་དང་། འཁོར་ཅན་གྱི་སྤྲུལ་གཞི་ཕྱག་རྡོར་དུ་བཤད་པའི་ཕྱིར། གཞན་ཡང་། དྲག་པོ་འཁོར་ཅན་ཕྱག་རྡོར་གྱིས་སྤྲུལ་པར་ཐལ། ཟླ་བ་བཟང་པོ་དེའི་སྤྲུལ་པ་གང་ཞིག དེ་གཉིས་རྒྱུད་གཅིག་པའི་ཕྱིར་ཏེ།
ཆོས་རྒྱལ་སུམ་ཅུ་རྩ་གཉིས་པོ་འདི་དག་བཅོམ་ལྡན་འདས་ཀྱི་སྐུ་ཆ་ཤས་སོ་སོ་ལ། གཤིན་རྗེ་གཤེད་ལ་སོགས་པ་ཁྲོ་བོའི་ཚོགས་དང་། འཇམ་དཔལ་ཕྱག་རྡོར་ལ་སོགས་པ་བྱང་ཆུབ་སེམས་དཔའི་ཚོགས་སུ་སྤྲུལ། དེ་ཉིད་གདུལ་བྱའི་སྣང་ངོར་ཆོས་རྒྱལ་གྱིས་ཚུལ་བཟུང་བར་སྣང་བའི་ཕྱིར། དཔེར་ན། དེ་བཞིན་གཤེགས་པའི་སྙན་གྱི་ཆ་ཤས་ལས་ཕྱག་རྡོར་སྤྲུལ། དེ་ཉིད་ཟླ་བ་བཟང་པོར་སྤྲུལ་པ་ལྟ་བུའོ། ། དོན་ལ་འཇམ་དབྱངས་ཀྱི་སྤྲུལ་པ་ལྟ་བུའོ། དོན་ལ་འཇམ་དབྱངས་ཀྱི་སྤྲུལ་པ་དང་། ཕྱག་རྡོར་གྱི་སྤྲུལ་པ་འགལ་བ་ཡོད་པ་མ་ཡིན་ཏེ།
ཆོས་རྒྱལ་སུམ་ཅུ་རྩ་གཉིས་སྤྲུལ་གཞི་དང་བཅས་པ་གདུལ་བྱའི་སྣང་ཚུལ་གྱི་སྒོ་ནས་ཐ་དད་དུ་སྣང་བ་ཙམ་ཡིན་གྱི། རྒྱལ་པོ་དེ་རྣམས་རྒྱུད་གཅིག་པའི་ཕྱིར། ཀུན་རྫོབ་སྣང་ཚུལ་གྱི་དབང་དུ་བྱས་ན། དྲག་པོ་འཁོར་ཅན་ཕྱག་རྡོར་གྱིས་སྤྲུལ་པར་རིགས་ཏེ། དང་པོར་ཕྱག་རྡོར་གྱིས་ཟླ་བ་བཟང་པོའི་ཚུལ་བཟུང་ནས། བཅོམ་ལྡན་འདས་ལ་རྒྱུད་གསུང་བར་གསོལ་བ་བཏབ། མཐར་དྲག་པོ་འཁོར་ཅན་གྱིས་ཚུལ་བཟུང་ནས་བསྟན་པ་དར་རྒྱས་སུ་མཛད་པའི་ཕྱིར། ཆོས་རྒྱལ་དང་པོ་དགུའི་སྤྲུལ་གཞི་དངོས་སུ་བཤད་ནས། རིགས་ལྡན་བཟང་པོ་ལ་སོགས་པ་ཉེར་གསུམ་གྱི་སྤྲུལ་གཞི་ལ། ཁྲོ་བོ་བཅུ་དང་སེམས་དཔའ་བཅུ་གསུམ་ཡོད་པར་རྩ་རྒྱུད་ནས་དངོས་སུ་གསུངས་པའི་ཕྱིར།
ཡང་ན། དྲག་པོ་འཁོར་ཅན་དེ་ཕྱག་རྡོར་དང་འདྲ་བར་དྲག་པོའི་སྒོ་ནས་ཚར་བཅད་པ་ལ་ཕྱག་རྡོར་གྱི་མིང་གིས་བཏགས་པ་ཡིན་ཞེས་བཤད་ན་ཡང་འགལ་བ་མེད་དོ། ། གསུམ་པ་དེ་དག་ལ་བརྟེན་ནས་གངས་ཅན་ངོས་འཛིན་ཚུལ་ནི། དུས་འཁོར་བའི་ལུགས་ལ་རི་བོ་གངས་ཅན་ལ་ཆེ་ཆུང་གཉིས་སུ་བཤད་དེ། གླིང་དྲུག་གི་མཐའ་བསྐོར་ན་ཡོད་པའི་རི་དྲུག་དང་གངས་ཅན་གྱི་རི་ནི། གངས་ཅན་ཆེ་བ་ཡིན་ལ། ཤམ་བྷ་ལའི་མཐའ་བསྐོར་ན་ཡོད་པའི་གངས་ཅན་ནི། གངས་ཅན་ཆུང་བ་ཡིན་པའི་ཕྱིར། དེས་ན་ཏི་སེ་དང་གངས་ཅན་དོན་མི་གཅིག་སྟེ། ཏི་སེ་ནི་གངས་ཅན་དེ་གཉིས་པོ་གང་གིས་ཀྱང་ནང་ཚན་མ་ཡིན་པའི་ཕྱིར་དང་།
རྫུ་འཕྲུལ་དང་མི་ལྡན་པས་གངས་ཅན་དུ་བགྲོད་མི་ནུས་པར་བཤད་པའི་ཕྱིར་ཏེ། མཛོད་འགྲེལ་ལས། དེར་ནི་རྫུ་འཕྲུལ་དང་མི་ལྡན་པའི་མིས་བགྲོད་པར་དཀའོ། ། ཞེས་གསུངས་པའི་ཕྱིར། མངོན་པ་ནས་བཤད་པའི་གངས་ཅན་དང་། འདིའི་གངས་ཅན་དོན་མི་གཅིག་སྟེ། མངོན་པ་ནས་བཤད་པའི་གངས་ཅན་དང་། མ་དྲོས་པའི་རྒྱ་མཚོ་ལྷན་ཅིག་ཏུ་ཡོད་ལ། འདིའི་གངས་ཅན་ལ་མ་དྲོས་པའི་བཤད་པ་མི་སྣང་བའི་ཕྱིར་དང་། གདུལ་བྱའི་དབང་གིས་ཐ་དད་དུ་བཤད་པའི་ཕྱིར་ཏེ།
དཔེར་ན་རི་རབ་ཀྱི་ཆགས་ཚུལ་བཞིན་ནོ། ། ཁ་ཅིག མངའ་རིས་ཀྱི་ཏི་སེ་འདི། ཏི་སེ་ཡང་མ་ཡིན་ཟེར་བ་ནི་མི་འཐད་དེ། ཆོས་ཀྱི་རྗེས། མཁས་པ་འཇུག་པའི་སྒོར། དེས་ན་ད་ལྟའི་ཏི་སེ་འདི་གངས་ཅན་ཡིན་པར་འགོག་གི ཏི་སེ་ཡིན་པ་ནི་མི་འགོག་གོ ། ཞེས་བཤད་པའི་ཕྱིར། དེས་ན་གངས་ཅན་ལ་གཉིས་སུ་བཤད་ཀྱང་།
དོན་ལ་གཅིག་ཁོ་ན་ཡིན་ཏེ། གདུལ་བྱའི་སྣང་ཚུལ་གྱིས་སོ་སོར་བཤད་པ་ཙམ་ཡིན་པའི་ཕྱིར་དང་། ནང་དུ་རྟགས་གཅིག་ཡོད་པས། ཕྱི་རོལ་དུ་གངས་ཅན་ཡང་གཅིག་ཁོ་ནར་ངེས་པའི་ཕྱིར། དཔེར་ན། རི་རབ་གཅིག་ལ་བཤད་ཚུལ་གཉིས་སུ་སྣང་བ་བཞིན་ནོ། ། ཙ་རི་ཏྲ་གཉིས་ཡོད་པའང་སྲིད་དེ། ནང་གི་གནས་མིག་གཉིས་ཡོད་པའི་རྒྱུ་མཚན་གྱིས་ཙ་རི་ཏྲ་ཡང་དེ་ལྟར་དུ་ངེས་པའི་ཕྱིར་དང་། འདིར། དེའི་ཕྱོགས་ན་བྷ་ཏྲའི་ཤིང་ཡོད་ན་ཡུལ་དེ་འགལ་བ་མེད།
ཅེས་གསུངས་པ་དང་། རྒྱུད་ལས། གནས་དེར་ལྷ་མོ་དྲག་ཆེན་མོ། ། བྷ་ཏྲའི་ཤིང་ལ་བརྟེན་ཏེ་གནས། ། ཞེས་དང་། ཡུལ་དེར་གནས་པའི་ལྷ་མོ་དེ། ། བྲག་གི་ཁྱིམ་ལ་བརྟེན་ཏེ་གནས། ། ཞེས་གསུངས་པའི་ཕྱིར་དང་། བྷ་ཏྲའི་ཤིང་ནི་རྒྱལ་པོའི་ཤིང་ཞེས་གྲགས་པ། ལྤགས་པ་ཤིན་ཏུ་འཇམ་ཞིང་ཕྱིའི་དབྱིབས་དང་ཁ་དོག་རྒྱུ་མ་བུས་པ་ལྟ་བུ་ཡོད་ཞེས་མཁས་པ་དག་གསུང་ཞིང་།
རྡོའི་ཁྱིམ་ཞེས་པ་བྲག་ཕུག་ཆེ་བ་ལྷ་མོ་གནས་པ་ཞིག་ཡོད་པ་མངོན་སུམ་གྱིས་གྲུབ་པས། མཐའ་གཅིག་ཏུ་འགོག་པའང་དཀའོ། ། ཙ་རི་ཏྲ་ཞེས་བྱ་བའི་ཡུལ། ། ལྷོ་ཕྱོགས་རྒྱ་མཚོའི་འགྲམ་ན་ཡོད། ཅེས་གསུངས་པའང་། རྒྱ་གར་ལྷོ་ཕྱོགས་ཀྱི་བྱེ་བྲག འབྲས་བཟང་པོ་སྐྱེས་པ། ལྷོ་ན་ཙ་རི་ཏྲ་ཡོད་ཅིང་། ནང་གི་གནས་སོར་མོའོ། ། ཞེས་བདག་མེད་བསྟོད་འགྲེལ་ལས་བཤད་དོ། །
གཉིས་པ། མ་དྲོས་པའི་ཁྱད་ཆོས་ལ། གནས་དང་ཚད་ཀྱི་ཁྱད་པར། ཆུ་བོ་བཞི་འབབ་ཚུལ་ལོ། ། དང་པོ་ནི། རྡོ་རྗེ་གདན་ནས་བྱང་དུ། རི་ནག་པོ་དགུ་འདས་པ་ན། རི་བོ་གངས་ཅན། དེའི་བྱང་ཕྱོགས་ན་རི་བོ་སྤོས་ཀྱི་ངད་ལྡན། དེ་གཉིས་ཀྱི་ནུབ་ཕྱོགས་ན་བྲག་གསེར་གྱི་བྱ་སྐྱིབས།
ལྷ་མ་ཡིན་གྱི་ཕུག་པ་འཆུ་ཞེང་དུ་དཔག་ཚད་ལྔ་བཅུ་ལྔ་བཅུ་ཡོད་པ། བྲག་ཕྲན་ལྔ་བརྒྱས་བསྐོར་བ་ཡོད། དེའི་བྱང་ན་ཤིང་ས་ལའི་རྒྱལ་པོ་རབ་བརྟན། ཤིང་ཕྲན་ལྔ་བརྒྱས་བསྐོར་བ་ཡོད། དེའི་ཤར་ན་རྫིང་བུ་དལ་གྱིས་འབབ་པ། མ་དྲོས་པ་དང་ཚད་མཉམ་ཤིང་རྫིང་བུ་ལྔ་བརྒྱས་བསྐོར་བ་ཡོད། དེར་གླང་པོ་ཆེ་རབ་བརྟན་གླང་ཕྲན་ལྔ་བརྒྱས་བསྐོར་བ་གནས་ཤིང་། དབྱར་ཟླ་བ་བཞི་ཤིང་ས་ལའི་ཚལ་དུ་འགྲོ། དགུན་ཟླ་བ་བཞི་གསེར་གྱི་བྱ་སྐྱིབས་སུ་སྡོད། རི་སྤོས་ངད་ལྡན་པའི་ཚུ་རོལ་ན།
མཚོ་མ་དྲོས་པ་འཛམ་བུ་ཤིང་དང་བཅས་པ། འཆུ་ཞེང་དུ་དཔག་ཚད་ལྔ་བཅུ་ལྔ་བཅུ་རེ་ཡོད་པ། ངོས་རིན་པོ་ཆེའི་ཕ་གུས་རྩིག་པ། འོག་གཞི་ཤར་དངུལ། ལྷོ་བཻ་ཌཱུརྱ། ནུབ་གསེར། བྱང་རྡོ་རྗེའི་རང་བཞིན་དང་། ས་གཞི་རིན་པོ་ཆེའི་གསེག་མ་བརྡལ་བ་ཡོད་ཅིང་། མཚོ་དེའི་དབུས་ན། ཀླུའི་རྒྱལ་པོ་མ་དྲོས་པའི་ཕོ་བྲང་།
ཕོ་བྲང་དེའི་ཤར་ཕྱོགས་ན། གླང་པོ་ཆེའི། ལྷོ་ན་རྟ་མཆོག་གི ནུབ་ན་ཁྱུ་མཆོག་གི བྱང་ན་སེངྒེའི་ཁྲི་ཡོད་པར་བཤད་པ་ཡིན་ནོ། ། ཞེས་འཆད་པ་ནི། མཛོད་ལས། འདི་ནས་བྱང་དུ་རི་ནག་པོ། ། དགུ་འདས་གངས་རིའོ་དེ་ནས་ནི། ། སྤོས་ངད་ལྡན་པའི་ཚུ་རོལ་ན། །
འཆུ་ཞེང་ལྔ་བཅུ་ཡོད་པའི་མཚོ། ། ཞེས་དང་། འདིར་ཡང་། ཕལ་པོ་ཆེའི་མདོ་ལས་ཀྱང་། ། ཞེས་པ་དང་། ས་གཞི་རིན་ཆེན་གསེག་མ་བརྡལ། ། ངོས་ནི་རིན་ཆེན་ཕ་གུར་བརྩིགས། ། ཞེས་པའི་བར་འདི་བྱུང་། གཉིས་པ་ནི། མཚོ་དེའི་ཤར་ཕྱོགས་ན།
གླང་པོ་ཆེའི་ཁ་ནས་དངུལ་གྱི་བྱེ་མ་འདྲེན་ཅིང་འབབ། བྱང་དུ་སཱི་ཏཱ་སེངྒེའི་ཁ་ནས་ལྷ་རྫས་ཀྱི་རྡོ་རྗེའི་བྱེ་མ་འདྲེན་ཅིང་འབབ། ནུབ་ཏུ་སིནྡྷུ་གླང་གི་ཁ་ནས་གསེར་གྱི་བྱེ་མ་འདྲེན་ཅིང་འབབ། ལྷོར་པཀྵུ་རྟའི་ཁ་ནས་བཻ་ཌཱུརྱ་སྔོན་པོའི་བྱེ་མ་འདྲེན་ཅིང་འབབ། ཆུ་བོ་དེ་དག་གི་ཁ་ཞེང་ལ་དཔག་ཚད་རེ་རེ་ཡོད་ཅིང་། ཆུ་བོ་བཞི་པོ་དེས། མ་དྲོས་པ་ལ་ལན་གྲངས་བདུན་བདུན་གཡས་ཕྱོགས་སུ་བསྐོར་ནས་ཕྱོགས་བཞིའི་རྒྱ་མཚོ་ཆེན་པོ་དག་ཏུ་འབབ་ལ། དེའི་བར་མཚམས་ཐམས་ཅད་ལ་ཨུཏྤལ་དང་། ཀུ་མུ་ཏ་དང་། པུན་ཊ་རི་ཀ་དང་།
པདྨོ་དང་། མནྡྷ་ར་བ་ལ་སོགས་པའི་མེ་ཏོག་རྣམ་པ་སྣ་ཚོགས་དང་། མེ་ཏོག་དང་འབྲས་བུ་དུ་མས་མཛེས་པའི་རིན་པོ་ཆེའི་ཤིང་ལྗོན་པ་སྣ་ཚོགས་ཀྱིས་རབ་ཏུ་གང་བར་གནས་པ་ཡིན་ནོ། ། ཞེས་འཆད་པ་ནི། དེ་ལས་འབབ་པའི་ཆུ་བོ་བཞི། ཞེས་པ་ནས། རབ་ཏུ་གང་བར་གནས་པ་ཡིན། ཞེས་པའི་བར་འདི་བྱུང་། ལྔ་པ་དགོས་པ་ནི། ཡུལ་ཆེན་དེ་དག་ན་གནས་པའི་དཔའ་བོ་དང་མཁའ་འགྲོ་དབང་དུ་བསྡུས་ཏེ།
ས་ལམ་གྱི་རྟོགས་པ་མྱུར་དུ་བགྲོད་པའི་ཆེད་ཡིན་ནོ། ། དྲུག་པ་ཉེ་རྒྱུ་ལ་མཚམས་སྦྱོར་ཚུལ་ནི། ས་བརྒྱད་པའམ། བཅུ་པའི་རྟོགས་པ་ཐོབ་པའི་གང་ཟག་གིས་རིག་མ་དམ་ཚིག་དང་ལྡན་པ་དང་། ལྷན་ཅིག་ཏུ་སྙོམས་པར་འཇུག་པའི་སྒོ་ནས། རླུང་སེམས་དབུ་མར་བཅུག་སྟེ། འབྲས་བུ་སངས་རྒྱས་ཀྱི་ས་མངོན་དུ་བྱེད་པའི་ཐབས་ཁྱད་པར་ཅན་ལ་འཇོག་སྟེ། གུར་ལས། སྐད་ཅིག་གཅིག་གིས་འགྲུབ་པར་འགྱུར། ། ཞེས་དང་།
སྐད་ཅིག་གཅིག་གིས་རྫོགས་འཚང་རྒྱ། ། ཞེས་གསུངས་སོ། ། དུས་གསུམ་རྒྱལ་བ་ཀུན་གྱིས་ལེགས་གསུངས་པའི། ། ཟབ་དོན་མཆོག་ལ་ཟག་མེད་དགའ་བདེས་རོལ། ། དམ་ཆོས་རྒྱུན་དུ་སྤྱོད་པའི་ཕྲིན་ལས་ཀྱིས། ། སྐལ་བཟང་འགྲོ་ལ་ཕན་བདེ་སྒྲུབ་པར་ཤོག ། སྡོམ་པ་གསུམ་གྱི་རབ་ཏུ་དབྱེ་བའི་གནས་གསུམ་གྱི་བཤད་པ། གནས་གསུམ་གསལ་བྱེད་ཅེས་བྱ་བ། ཀུན་མཁྱེན་ཆོས་ཀྱི་རྒྱལ་པོའི་གསུང་གི་བདུད་རྩི་མྱངས་པ་ལས་བློའི་སྣང་བ་ཅུང་ཟད་ཐོབ་པ། ཤཱཀྱའི་བཙུན་པ་ཀུན་དགའ་ཆོས་བཟང་གིས།
དཔལ་འབྲས་ཡུལ་སྐྱེད་མོས་ཚལ་གྱི་ཆོས་གྲྭ་ཆེན་པོར་སྦྱར་བའོ། ། འདིས་ཀྱང་འགྲོ་བ་དུ་མ་ལ་ཕན་ཐོགས་ཤིང་རྒྱལ་བའི་བསྟན་པ་ཡུན་རིང་དུ་གནས་པར་གྱུར་ཅིག། །། མངྒ་ལཾ།། ཨེ་ཝཾ། ན་མོ་གུ་རུ་བྷེ། འཇམ་དབྱངས་བླ་མའི་ལེགས་བཤད་ཆ་ཤས་མཆོག ། སྡོམ་གསུམ་སྔགས་སྡོམ་གནས་གསུམ་གསལ་བྱེད་འདི། ། མི་ཟད་སྤེལ་ནས་བསྟན་པ་རྒྱས་ཕྱིར་དུ། ། མང་ཡུལ་འཕགས་པའི་བྱང་འདབས་ཤུག་ཁྲོད་དུ། ། བྱམས་པ་ཕུན་ཚོགས་གུས་པའི་སྒོ་ནས་བསྒྲུབས། །
དགེ་བས་རང་གཞན་དོན་གཉིས་ལྷུན་གྲུབ་ཤོག ། ཨེ་ཝཾ། མངྒ་ལཾ། བྷ་ཝནྟུ། ས་མ་ཡ་ཐཱ། ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་དཏ། ཏེ་ཥཉྩ་ཡོ་ནི་རོ་དྷ་ཨེ་བཾ་བཱ་དཱེ་མཧཱ་ཤཱ་མ་ནཿ བཀྲ་ཤིས།། ། PAGE * MERGEFORMAT 26 ཀུན་དགའ་ཆོས་བཟང་། སྡོམ་གསུམ་རབ་དབྱེའི་གནས་གསུམ་གསལ་བྱེད།
PAGE * MERGEFORMAT 25
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
