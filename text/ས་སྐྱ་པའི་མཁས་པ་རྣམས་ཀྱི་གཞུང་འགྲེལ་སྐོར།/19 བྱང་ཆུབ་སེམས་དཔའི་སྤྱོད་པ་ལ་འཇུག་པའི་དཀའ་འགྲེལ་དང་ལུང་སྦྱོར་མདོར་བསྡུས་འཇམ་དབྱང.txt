སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༡༩
བྱང་ཆུབ་སེམས་དཔའི་སྤྱོད་པ་ལ་འཇུག་པའི་དཀའ་འགྲེལ་དང་ལུང་སྦྱོར་མདོར་བསྡུས་འཇམ་དབྱངས་བླ་མའི་དགོངས་གསལ།
༄༅། །བྱང་ཆུབ་སེམས་དཔའི་སྤྱོད་པ་ལ་འཇུག་པའི་དཀའ་འགྲེལ་དང་ལུང་སྦྱོར་མདོར་བསྡུས་འཇམ་དབྱངས་བླ་མའི་དགོངས་གསལ་ཞེས་བྱ་བ་བཞུགས་སོ།། དོན་གཉིས་འགྲུབ་པའི་རྒྱུ་གཅིག་པུ། ། བྱང་ཆུབ་སེམས་ལ་གུས་འདུད་ནས། རྒྱལ་སྲས་སྤྱོད་ལ་འཇུག་པ་ཡི། ། དཀའ་འགྲེལ་ལུང་སྦྱོར་མདོར་བསྡུས་བྲི། ། དེ་ལ་ཐོག་མར་མཆོད་བརྗོད་ཀྱི་དོན་ལ་གཉིས། སྐྱབས་གནས་དཀོན་མཆོག་གསུམ་ལ་མཆོད་པར་བརྗོད་པ་དང་། ཕྱག་འོས་གཞན་ལ་མཆོད་པར་བརྗོད་པའོ། ། དང་པོ་ནི། བདེ་གཤེགས་ཆོས་ཀྱི་སྐུ་མངའ་སྲས་བཅས་དང་། །
ཞེས་པ་སྟེ་དེའི་དོན་ལ། བདེ་གཤེགས་ནི་སངས་རྒྱས་དཀོན་མཆོག་སྟེ། རྒྱ་སྐད་ལ་སུ་ག་ཏ་ཞེས་འབྱུང་བས་དེས་སྤངས་རྟོགས་གཉིས་སྟོན་ཏེ། སུ་ནི་བདེ་བའམ་ལེགས་པ་དང་། མ་ལུས་པ་དང་། སླར་མི་ལྡོག་པ་གསུམ་ལ་འཇུག་ཅིང་། ག་ཏ་ནི་གཤེགས་པ་སྟེ། དེ་དག་སྤང་པ་ལ་སྦྱར་ན། ལེགས་པར་སྤངས་པ་ནི་ཉོན་སྒྲིབ་སྤངས་པ་སྟེ། ཐར་བའི་གེགས་ཆགས་སོགས་ཉོན་མོངས་པ་ལེགས་པར་སྤངས་པའི་ཕྱིར།
མ་ལུས་པར་སྤངས་པ་ནི་ཤེས་སྒྲིབ་སྤངས་པ་སྟེ། ཐམས་ཅད་མཁྱེན་པའི་གེགས་འཁོར་གསུམ་དུ་རྣམ་པར་རྟོག་པ་དང་། གནས་ངན་ལེན་མ་ལུས་པ་སྤངས་པའི་ཕྱིར། སླར་མི་ལྡོག་པར་སྤངས་པ་ནི་སྒྲིབ་གཉིས་གཏན་སྤངས་པ་སྟེ། ཟད་མི་སྐྱེ་ཤེས་པའི་ཡེ་ཤེས་མཐར་ཐུག་བརྙེས་པའི་ཕྱིར། དེ་ལྟར་ན་སྒྲིབ་གཉིས་ལས་རིང་དུ་གཤེགས་པས་ན་བདེ་གཤེགས་སོ། ། རྟོགས་པ་ལ་སྦྱར་ན་ལེགས་པར་རྟོགས་པ་ནི་ཇི་ལྟ་བ་རྟོགས་པ་སྟེ། ཆོས་ཉིད་མངོན་སུམ་དུ་རྟོགས་པའི་ཕྱིར། མ་ལུས་པར་རྟོགས་པ་ནི་ཆོས་ཅན་ཇི་སྙེད་པ་རྟོགས་པ་སྟེ། མཁྱེན་པའི་སྟོབས་བཅུ་མངའ་བའི་ཕྱིར།
སླར་མི་ལྡོག་པར་རྟོགས་པ་ནི་རྟོགས་པ་ལས་ཉམས་པ་མེད་པ་སྟེ། ཐམས་ཅད་མཁྱེན་ལ་ཡོན་ཏན་ཀུན། ། མངའ་ལ་དེ་ཡང་ཉམས་མི་མངའ། ། ཞེས་གསུངས་པ་ལྟར་ཡིན་པའི་ཕྱིར། དེ་ལྟར་ན་ཤེས་བྱའི་རྗེས་སུ་བློ་གྲོས་ལེགས་པར་གཤེགས་པས་ན་བདེ་གཤེགས་ཞེས་བྱའོ། ། ཆོས་ཀྱི་སྐུ་མངའ་ཞེས་པ་ནི། ཆོས་དཀོན་མཆོག་སྟེ། དབྱིངས་རང་བཞིན་གྱིས་རྣམ་པར་དག་ཅིང་གྲོ་བུར་གྱི་དྲི་མ་ལས་གྲོལ་བའི་འགོག་པ་ལ་མཐར་ཐུག་དང་། དེ་རྣམ་པར་མི་རྟོག་པའི་ཤེས་རབ་ཀྱིས་རྟོགས་པའི་ལམ་མཐར་ཐུག་པ་གཉིས་རྟོགས་པའི་ཆོས་སོ། ། དེས་ཡོན་ཏན་ཐམས་ཅད་ཀྱི་རྟེན་བྱེད་པས་ན་སྐུའོ། །
དེའི་དོན་སྟོན་པ་ནི་ལུང་གི་ཆོས་ཏེ། དེ་དག་དང་ལྡན་པའི་ཕྱིར་མངའ་བ་ཞེས་གསུངས་སོ། ། སྲས་ནི་བྱང་ཆུབ་སེམས་དཔའི་དགེ་འདུན་དཀོན་མཆོག་སྟེ། རྒྱུད་བླ་མ་ལས། ཐེག་ཆེན་ལ་མོས་ས་བོན་ཤེས་རབ་ནི། ། སངས་རྒྱས་ཆོས་བསྐྱེད་མ་དང་བསམ་གཏན་གྱི། ། བདེ་བའི་མངལ་གནས་སྙིང་རྗེའི་མ་མ་ཅན། ། གང་ཡིན་དེ་དག་ཐུབ་པའི་རྗེས་སྐྱེས་སྲས། ། ཞེས་གསུངས་པ་ལྟར་རྒྱུ་བཞིས་བདེ་བར་གཤེགས་པའི་གདུང་ལས་སྐྱེས་པ་དང་། གདུང་འཚོབ་ནུས་པའི་ཕྱིར།
ཉན་རང་ལ་རྒྱུ་བཞི་མ་ཚང་བས་སྲས་ཞེས་མི་བྱའོ། ། དེ་ལྟར་ན་བདེ་གཤེགས་ཆོས་ཀྱི་སྐུ་མངའ་སྲས་བཅས་ལ་གུས་པས་ཕྱག་འཚལ་ཞེས་སྦྱར་ཏེ་ཐེག་པ་ཆེན་པོའི་སྐྱབས་གནས་དཀོན་མཆོག་གསུམ་ལ་མཆོད་པར་བརྗོད་པའོ། ། གཉིས་པ་ནི། ཐེག་ཆེན་པའི་སྐྱབས་གནས་མིན་ཀྱང་ཡོན་ཏན་གྱིས་མངོན་པར་མཐོ་བས་ཕྱག་བྱ་བར་འོས་པ་ཉན་རང་སོགས་ལ་གུས་པས་ཕྱག་འཚལ་ལོ། ། ཞེས་པའོ། ། དེ་ལྟར་མཆོད་པར་བརྗོད་པའི་དགོས་པ་ནི། རང་ཉིད་དམ་པར་རྟོགས་ནས་གཞན་བསྟན་བཅོས་ལ་འཇུག་པའི་ཆེད་དང་། རྩོམ་པ་པོ་དང་། འཆད་ཉན་བྱེད་པ་རྣམས་ཀྱི་རྒྱུད་ལ་བསོད་ནམས་རྒྱ་ཆེན་སོགས་པའི་དགོས་པ་ཡོད་དེ། མདོ་ལས།
གང་དག་སྟོན་པ་བདེ་གཤེགས་ལ། ། མཆོད་པ་ཆུང་ངུ་བྱེད་པ་ཡང་། ། ལྷ་མིའི་བདེ་བ་ཀུན་བགྲོད་ནས། ། འཆི་མེད་དམ་པ་ཐོབ་པར་འགྱུར། ། ཞེས་གསུངས་པའི་ཕྱིར། བཤད་པར་དམ་བཅའ་བ་ནི། བདེ་བར་གཤེགས་པའི་སྲས་བྱང་ཆུབ་སེམས་དཔའ་རྣམས་ཀྱི་རྒྱུད་ལ་ཡོད་པའི་སྡོམ་པ་ལ་འཇུག་པའི་ཚུལ་ལམ་ཉམས་སུ་ལེན་ཐབས་དེ་འདིར་བརྗོད་པར་བྱའོ། ། དེ་ཡང་རང་བཟོ་མིན་པར་རྣམ་པར་དག་པའི་ལུང་ལས་གསུངས་པ་བཞིན་དུའོ། ། དེ་ལྟ་ན་ཡང་ཟློས་སྐྱོན་མེད་དེ། ལུང་ལས་རྒྱས་པར་བཤད་པ་ལ་འཇུག་མི་ནུས་པ་དག་ལ་ལུང་དོན་མདོར་བསྡུས་ནས་ནི་བརྗོད་པའི་ཕྱིར་རོ། །
བྱང་སེམས་སྡོམ་པའི་མཚན་ཉིད་ནི། ། རྫོགས་བྱང་སྒྲུབ་པ་ཁྱད་པར་པ། ། མཐའ་གཉིས་སྤོང་བའི་སེམས་པའོ། ། དབྱེ་ན་ཉེས་སྤྱོད་གཞི་བཅས་སྡོམ། ། དགེ་ཆོས་མཐའ་དག་སྡུད་ཅིང་བསྒྲུབ། ། གཞན་དོན་མ་འཁྲུལ་བྱེད་གསུམ་གྱི། ། སེམས་པ་རྒྱུན་ཆགས་ཚུལ་ཁྲིམས་གསུམ། ། སྐྱོན་སྤངས་ནས་ནི་ཡོན་ཏན་ཚོལ། ། ཡོན་ཏན་གྲུབ་ནས་གཞན་དོན་ལ། ། འཇུག་ཕྱིར་གོ་རིམ་དེ་ལྟར་ངས།
གྲངས་ནི་རྫོགས་བྱང་བསྒྲུབ་པ་ལ། ། སྐྱོན་སེལ་ཡོན་ཏན་བསྒྲུབ་པ་དང་། ། གཞན་དོན་བྱེད་པ་གསུམ་དུ་ངེས། སྤོང་སེམས་བརྟན་ཕྱིར་སྡོམ་པར་བརྗོད། ། ཅེས་སོ། ། དེ་ལྟར་དངོས་སུ་མཆོད་བརྗོད་སོགས་བསྟན་ཀྱང་ཤུགས་ལ་དགོས་སོགས་བཞི་གནས་ཏེ། ། བདེ་གཤེགས་སྲས་ཀྱི་སྡོམ་ལ་འཇུག་པ་ནི། ། ཞེས་པས་བརྗོད་བྱ་བསྟན་ཏེ། གཞུང་གི་བརྗོད་བྱ་དེ་ཡིན་པའི་ཕྱིར། ལུང་བཞིན་མདོར་བསྡུས་ནས་ནི་བརྗོད་པར་བྱ། །
ཞེས་པས་དགོས་པ་བསྟན་ཏེ། ཉན་པ་པོ་ལ་བརྗོད་དོན་གྱི་རྟོགས་པ་སྐྱེ་བའི་ཕྱིར། མཆོད་བརྗོད་ཀྱིས་ཉིང་དགོས་བསྟན་ཏེ། མཆོད་ཡུལ་དེ་ཐོབ་བྱའི་གནས་ཡིན་པའི་ཕྱིར། འབྲེལ་བ་ནི་དོན་གྱིས་གནས་ཏེ། དགོས་པ་གཞུང་ལ་རག་ལས་ཤིང་ཉིང་དགོས་དགོས་པ་ལ་རག་ལས་པའི་ཕྱིར། དེ་ལྟར་བརྗོད་བྱ་བསྟན་པས་དགོས་པ་ཡོད་པ་དང་། དགོས་པ་བསྟན་པས་དེ་བསྒྲུབ་ནུས་པ་དང་། ཉིང་དགོས་བསྟན་པས་དེ་འདོད་བྱར་གྲུབ་པ་དང་། འབྲེལ་བ་བསྟན་པས་དེ་དག་གཞུང་འདི་ལ་རག་ལས་པར་གྲུབ་བོ། །
དེས་ན་རྟོགས་ལྡན་བསྟན་བཅོས་ལ་འཇུག་པའི་རྒྱུར་བསྟན་ཏོ། ། གཞུང་དོན་གྱི་ས་བཅད་ལ་སློབ་དཔོན་རིན་པོ་ཆེ་བསོད་ནམས་རྩེ་མོས་རྟེན་ལམ་འབྲས་གསུམ་དུ་བསྡུས། ལམ་ལ་ཉེར་ལེན་གྱི་རྒྱུ་སེམས་བསྐྱེད། ལྷན་ཅིག་བྱེད་རྐྱེན་བསླབ་པ་གཉིས་སུ་མཛད་པ་ནི་གཞུང་གི་དངོས་བསྟན་ལ་དགོངས་ལ། རྗེ་བཙུན་རིན་པོ་ཆེས་ལེའུ་དང་པོ་གསུམ་སྦྱིན་པ། དེ་ནས་གཉིས་ཚུལ་ཁྲིམས། གཞན་གཞུང་ལྟར་མཛད་པ་ནི། གཞུང་འདི་བསླབ་བཏུས་ཀྱི་དོན་བསྡུས་ཡིན་པས་དེ་གཉིས་བསྒྲགས་ཏེ་བཤད་པའི་དབང་དུ་མཛད་དེ་བསླབ་བཏུས་ཀྱི་དངོས་བསྟན་དེ་ལྟར་དུ་ཡོད་པའི་ཕྱིར། དེ་གཉིས་ཀ་སློབ་དཔོན་གྱི་དགོངས་པ་འཁྲུལ་མེད་ཡིན་ཚུལ་གཞུང་སོ་སོའི་སྟེང་ནས་ངེས་ཤེས་རྙེད་པར་འགྱུར་རོ། ༈ །སྐྱེས་བུའི་དོན་བསྒྲུབ་ཐོབ་ཅེས་པའི་དོན་ནི།
ལུས་རྟེན་འདིས་མངོན་མཐོ་ལྷ་མིའི་བདེ་བ་དང་། ངེས་ལེགས་བྱང་ཆུབ་གསུམ་བསྒྲུབ་ནུས་པའོ། ། བསམ་པའི་རྟེན་ནི། སྤྱིར་དཀར་པོའི་ཆོས་ལ་འཇུག་པའི་རྒྱུ་ཡིད་ཆེས་པའི་དད་པ་དང་། ཆོས་འདིར་གཏོགས་པ་ལ་འཇུག་པའི་རྒྱུ་དང་བའི་དད་པ་དང་། ངེས་པར་འབྱུང་བ་ལ་འཇུག་པའི་རྒྱུ་འདོད་པའི་དད་པ་དང་། མྱུར་དུ་འཇུག་པའི་རྒྱུ་དལ་འབྱོར་རྙེད་དཀའ་དང་མི་རྟག་པ་བསམ་པ་སྟེ་ཐུན་མོང་གི་བསམ་པ་ལྔ་དང་། སེམས་ཅན་གྱི་དོན་འདོད་པའི་བརྩེ་བ་དང་། ཐབས་ངེས་པར་འབྱུང་པའི་དད་པ་སྟེ། ཐུན་མོང་མ་ཡིན་པའི་བསམ་པ་གཉིས་ལས་འདིར་བསོད་ནམས་བློ་གྲོས་ནི།
ཕྱི་མ་གཉིས་ཏེ་དེ་ཡོད་ན་ཐེག་ཆེན་གྱི་རིགས་སད་པས་སེམས་བསྐྱེད་པ་དང་། སྤྱོད་པ་རྗེས་སུ་སྒྲུབ་པའི་རྟེན་དུ་རུང་བའི་ཕྱིར་སྟེ། བྱང་ཆུབ་སེམས་དཔའི་སྡེ་སྣོད་ལས་འདི་ལ་བྱང་ཆུབ་སེམས་དཔའ་བྱང་ཆུབ་ཏུ་མངོན་པར་མོས་པའི་སྡོན་དུ་འགྲོ་བ་ནི་སྙིང་རྗེ་ཆེན་པོ་ཡིན་ནོ། ། ཞེས་སོགས་གསུངས་སོ། ༈ །དེ་ལྟས་གནོན་པར་འགྱུར། ཞེས་པ་ནི། སྡོང་པོ་བཀོད་པ་ལས། ཐམས་ཅད་མཁྱེན་པ་ཉིད་དུ་སེམས་བསྐྱེད་པའི་སྒྲོན་མ་གཅིག་སེམས་ཀྱི་བསམ་པའི་ཁྱིམ་ཐིབས་པོ་མ་རིག་པའི་མུན་པ་མུན་ནག་དང་ལྡན་པ་ཇི་ལྟ་བུར་ཡང་རུང་བ་དེར་བྱུང་ན་དེ་བྱུང་མ་ཐག་ཏུ་བསྐལ་པ་བརྗོད་དུ་མེད་པ་བརྒྱ་སྟོང་ནས་བསགས་པའི་ལས་དང་ཉོན་མོངས་པའི་སྒྲིབ་པའི་མུན་པ་མུན་ནག་ཀྱང་སེལ་ཞིང་ཡེ་ཤེས་གྱི་སྣང་བ་ཡང་བསྐྱེད་དོ། ། ཞེས་སོ། ༈ །བདེ་མཆོག་བླ་མེད་བྱང་ཆུབ་བདེ་བླག་ཉིད་དུ་ཐོབ་པར་བྱེད་པ་ནི།
དེ་ཉིད་ལས། མདོར་ན་སངས་རྒྱས་ཀྱི་ཆོས་ཐམས་ཅད་དང་། སངས་རྒྱས་ཀྱི་ཡོན་ཏན་ཐམས་ཅད་ཇི་སྙེད་ཡོད་པ་བྱང་ཆུབ་ཀྱི་སེམས་ཀྱི་ཡོན་ཏན་དང་ཕན་ཡོན་ཡང་དེ་སྙེད་ཡོད་དོ། ། དེ་ཅིའི་ཕྱིར་ཞེ་ན། བྱང་ཆུབ་སྤྱོད་པའི་དཀྱིལ་འཁོར་ཐམས་ཅད་ཀྱང་འདི་ལས་བྱུང་སྟེ། དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱང་འདི་ལས་སྐྱེས་སོ། ཞེས་སོ། ༈ །སྲིད་པའི་སྡུག་བསྔལ་གཞོམ་པ་ཉན་རང་གི་བདེ་བ་དང་། སེམས་ཅན་མི་བདེ་བསལ་བ་བྱང་སེམས་ཀྱི་བདེ་བ་དང་། བདེ་མང་བརྒྱ་ཕྲག་སྤྱོད་པ་མངོན་མཐོའི་བདེ་བ་སྟེ།
བདེ་བ་དེ་གསུམ་སངས་རྒྱས་ལས་འབྱུང་ལ། སངས་རྒྱས་བྱང་སེམས་ལས་འབྱུང་བའི་ཕྱིར། ཕན་བདེའི་འབྱུང་གནས་རྫོགས་པ་ཡི། ། སངས་རྒྱས་རྒྱལ་བའི་སྲས་ལས་འཁྲུངས། ། རྒྱལ་སྲས་སྟོང་ཉིད་སྙིང་རྗེ་ཡི། ། བདག་ཉིད་བྱང་ཆུབ་སེམས་ལས་འཁྲུངས། ། ཞེས་གསུངས་པ་ལྟར་རོ།། ༈ །བྱང་ཆུབྎ ཕྱག་འཚལ་གྱུར། ། ཞེས་པ་ནི། མདོ་ལས།
དེ་བཞིན་བྱང་ཆུབ་སེམས་ནི་བསྐྱེད་མ་ཐག ། མཚན་ལྡན་རྒྱལ་བའི་སྲས་པོ་དེ་ལ་ནི། ། ལྷ་དང་བཅས་པའི་འཇིག་རྟེན་ཕྱག་འཚལ་ཞིང་། ། དད་པའི་སེམས་ཀྱིས་ཤིན་ཏུ་གཅེས་པར་འཛིན། ། ཞེས་སོ།། ༈ །གསེར་འགྱུར་གྱི་རྩིའི་དཔེ་ནི། སྡོང་པོ་བཀོད་པ་ལས། དངུལ་ཆུའི་རིགས་གསེར་དུ་སྣང་བ་ལ་སྲང་གཅིག་གིས་ལྕགས་སྲང་སྟོང་གསེར་དུ་བསྒྱུར་བ་དེ་བཞིན་དུ། ཐམས་ཅད་མཁྱེན་པ་ཉིད་དུ་སེམས་བསྐྱེད་པའི་དངུལ་ཆུའི་ཁམས་དགེ་བའི་རྩ་བ་ཡོངས་སུ་བསྔོ་བའི་ཡེ་ཤེས་ཀྱིས་བཟུང་བས་ནི་ལས་དང་ཉོན་མོངས་པའི་སྒྲིབ་པའི་ལྕགས་ཐམས་ཅད་ཟད་པར་བྱས་ཏེ། ཆོས་ཐམས་ཅད་ཐམས་ཅད་མཁྱེན་པ་ཉིད་ཀྱི་ཁ་དོག་ཏུ་བྱེད་ཀྱང་།
ཐམས་ཅད་མཁྱེན་པ་ཉིད་དུ་སེམས་བསྐྱེད་པའི་རོའི་ཁམས་གཅིག་པོ་དེ་ནི་ལས་ཉོན་གྱི་ལྕགས་ཐམས་ཅད་ཀྱིས་ཀྱང་ཀུན་ནས་ཉོན་མོངས་པར་བྱ་བའམ། ཟད་པར་མི་ནུས་སོ། ། ཞེས་སོ། ། ནོར་བུའི་དཔེ་ནི། དོན་ཐམས་ཅད་ཡོངས་སུ་བསྒྲུབ་པས་ཡིད་བཞིན་གྱི་ནོར་བུ་ལྟ་བུའོ། ། ཞེས་དང་། ཉི་ཟླས་གང་སྣང་གི་ནོར་ཀུན་གྱིས་ཡིད་བཞིན་གྱི་ནོར་བུའི་རིན་དུ་མི་ཆོག་པ་བཞིན་དུ། ཐམས་ཅད་མཁྱེན་པའི་ཡེ་ཤེས་ཀྱི་ཡུལ་དུ་སྣང་ཚད་ཀྱི་ལྷ་མི་ཉན་རང་རྣམས་ཀྱི་དགེ་རྩ་ཐམས་ཅད་ཀྱིས་ཀྱང་བྱང་ཆུབ་ཏུ་སེམས་བསྐྱེད་པའི་ནོར་བུའི་རིན་དུ་མི་ཆོག་པར་གསུངས་སོ། ། ལྗོན་ཤིང་གི་དཔེ་ནི། དཀོན་མཆོག་གི་ཟ་མ་རྟོག་ལས།
འཇམ་དཔལ་འདི་ལྟ་སྟེ། ཤིང་ལྗོན་པ་སྣ་ཚོགས་པ་ནི་ཁམས་བཞིས་བཟུང་ནས་རྣམ་པར་འཕེལ་ལོ། ། འཇམ་དཔལ་དེ་བཞིན་ཏུ་དགེ་བའི་རྩ་བ་ཡང་བྱང་ཆུབ་ཀྱི་སེམས་ཀྱིས་བཟུང་ཞིང་ཐམས་ཅད་མཁྱེན་པ་ཉིད་དུ་བསྔོས་ན་རྣམ་པར་འཕེལ་ལོ། ། ཞེས་སོ། ། དཔའ་བོའི་དཔེ་ནི། སྡོང་པོ་བཀོད་པ་ལས། རིགས་ཀྱི་བུ་འདི་ལྟ་སྟེ། དཔེར་ན་དཔའ་བོ་ལ་བརྟེན་པའི་མི་ནི་དགྲ་ཐམས་ཅད་ཀྱིས་མི་འཇིགས་སོ། ། དེ་བཞིན་དུ་བྱང་ཆུབ་སེམས་དཔའ་ཐམས་ཅད་མཁྱེན་པ་ཉིད་དུ་སེམས་བསྐྱེད་པ་དཔའ་བོ་ལ་བརྟེན་པ་ཡང་སྤྱོད་པ་ངན་པའི་དགྲས་མི་འཇིགས་སོ། ། ཞེས་སོ། །
མེའི་དཔེ་ནི། ཉེས་པར་བྱས་པ་ཐམས་ཅད་སྲེག་པས་བསྐལ་བའི་མེ་ལྟ་བུའོ། ། ཞེས་སོ། ། དེ་ཡི་ཕན་ཡོན་དཔག་ཏུ་མེད་པ་དག སྡོང་པོ་བཀོད་པའི་མདོར་བྱམས་མགོན་བློ་དང་ལྡན་པས་ནོར་བཟང་ལ་བཤད་དེ། གང་དག་འཇིག་རྟེན་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པའི་སེམས་ཅན་དེ་དག་ནི་ཤིན་ཏུ་རྙེད་པར་དཀའ་འོ། ། བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་ལྟ་བུའོ། ། འགྲོ་བ་ཐམས་ཅད་ཀྱི་ཆོས་དཀར་པོ་རྣམ་པར་འཕེལ་བར་བྱེད་པས་ཞིང་ས་ལྟ་བུའོ། ། ཉེས་པར་བྱས་པ་ཐམས་ཅད་བསྲེགས་པས་བསྲེག་པའི་བསྐལ་པའི་མེ་ལྟ་བུའོ། ། མི་དགེ་བའི་ཆོས་ཐམས་ཅད་ཟད་པར་བྱེད་པའི་ཕྱིར་ས་འོག་ལྟ་བུའོ། །
དོན་ཐམས་ཅད་ཡོངས་སུ་བསྒྲུབ་པས་ཡིད་བཞིན་གྱི་ནོར་བུ་ལྟ་བུའོ། ། བསམ་པ་ཐམས་ཅད་ཡོངས་སུ་རྫོགས་པར་བྱེད་པས་བུམ་པ་བཟང་པོ་ལྟ་བུའོ། ། འཁོར་བའི་ཆུ་ལ་རྒྱུ་བ་འདོན་པས་ལྕགས་ཀྱུ་ལྟ་བུའོ། ། ལྷ་དང་མི་དང་ལྷ་མ་ཡིན་དང་བཅས་པའི་འཇིག་རྟེན་ལ་མཆོད་རྟེན་ལྟ་བུ་སྟེ། ཞེས་སོགས་ཀྱི་མཇུག་ཏུ་སྔར་དྲངས་ཟིན་པ་རྣམས་དང་གཞན་ཡང་རྒྱས་པར་གསུངས་སོ། ༈ །འདི་ནི་འཐད་པྎ ཉིད་ཀྱིས་གསུངས། ། ཞེས་པ་ནི། ལག་བཟང་འདི་ལ་བྱང་ཆུབ་སེམས་དཔའ་འདི་ལྟར་ཡང་དག་པར་སློབ་སྟེ། ཕྱོགས་བཅུའི་ཕྱོགས་རེ་རེ་ཡང་འཇིག་རྟེན་གྱི་ཁམས་མཐའ་ཡས་མུ་མེད་དེ། འཇིག་རྟེན་གྱི་ཁམས་རེ་རེ་ན་ཡང་སེམས་ཅན་མཐའ་ཡས་སོ། །
དེ་ལྟར་སེམས་ཅན་གྱི་ཚོགས་མཐའ་ཡས་ཤིང་མུ་མེད་པ་ལ་མཐའ་དང་མུ་ཡོད་པ་མ་ཡིན་ཏེ། བདག་ནི་སེམས་ཅན་གྱི་ཚོགས་མཐའ་ཡས་པ་དེ་ལ་ཕན་པ་དང་བདེ་བའི་ཕྱིར་གོ་ཆ་བགོས་ན་སེམས་ཅན་ཐམས་ཅད་ལ་ཕན་པ་བདེ་བར་དམིགས་པ་མཐའ་ཡས་པའི་དགེ་བའི་རྩ་བ་མཐའ་ཡས་པ་དག་བག་མེད་པར་གྱུར་ཏམ། སེམས་གཞན་དུ་གྱུར་ཏམ། གཉིད་ཀྱིས་ལོག་ཀྱང་ཉིན་མཚན་དུ་སེམས་ཀྱི་སྐད་ཅིག་སེམས་ཀྱི་སྐད་ཅིག་ལ་འཕེལ་བ་དང་། རྒྱས་པ་དང་། ཡོངས་སུ་རྫོགས་པར་འགྱུར་ཏེ། སེམས་ཀྱི་སྐད་ཅིག་སེམས་ཀྱི་སྐད་ཅིག་ལ་དགེ་བའི་རྩ་བ་མཐའ་ཡས་པ་དག་སྐྱེ་བ་དང་། བྱང་ཆུབ་ཀྱི་ཚོགས་ཀྱི་ཕུང་པོ་མཐའ་ཡས་ཤིང་མཐའ་ཡས་པ་དག་སྐྱེ་བས་རྫོགས་པའི་བྱང་ཆུབ་རྙེད་དཀའ་བར་མི་འགྱུར་ན་བདག་གིས་འདིར་སེམས་ཀྱི་སྐད་ཅིག་སེམས་ཀྱི་སྐད་ཅིག་ལ་དགེ་བའི་རྩ་བ་འཕེལ་བ་དང་རྒྱས་པར་འགྱུར་བ་མཐའ་ཡས་ཤིང་མཐའ་ཡས་པ་ཡང་དག་པར་རྗེས་སུ་མཐོང་ལ་གཞི་དེ་ལས་རྫོགས་པའི་བྱང་ཆུབ་རྙེད་མི་དཀའ་བར་ཡང་དག་པར་རྗེས་སུ་མཐོང་བཞིན་དུ་རྫོགས་པའི་བྱང་ཆུབ་ཐོབ་པར་འགྱུར་པའི་བརྩོན་འགྲུས་སྲོག་གི་ཕྱིར་ཡང་ཅིའི་ཕྱིར་ཉམས་པར་བྱ་སྙམ་མོ། ། ཞེས་སོགས་རྒྱས་པར་གསུངས་སོ། ༈ །རིན་ཆེནྎ གཞལ་གྱིས་ག་ལ་ལང་། །
ཞེས་པ་ནི། དེ་བཞིན་གཤེགས་པའི་གསང་པའི་མདོ་ལས། བྱང་ཆུབ་སེམས་ཀྱི་བསོད་ནམས་གང་། ། གལ་ཏེ་དེ་ལ་གཟུགས་མཆིས་ན། ། ནམ་མཁའི་ཁམས་ནི་ཀུན་བཀང་སྟེ། ། དེ་ནི་དེ་བས་ལྷག་པར་འགྱུར། ། སེམས་ཅན་ཀུན་གྱི་བསོད་ནམས་ཀྱི། ། ཕུང་པོ་ཇི་སྙེད་ཡོངས་བཟུང་བ། ། དེ་སྙེད་བྱང་ཆུབ་སེམས་དཔའ་ཡི། ། བྱང་ཆུབ་སེམས་ལས་རབ་ཏུ་འབྱུང་། །
ཞེས་སོ། ༈ །ཕན་པར་བསམྎ ཁྱད་འཕགས་ན། ཞེས་པ། ཟླ་བ་སྒྲོན་མེས་ལས། བྱེ་བ་ཁྲག་ཁྲིག་གཏམས་པའི་ཞིང་དག་ན། ། མཆོད་པའི་རྣམ་པ་དཔག་མེད་ཇི་སྙེད་པས། ། སྐྱེས་མཆོག་རྣམས་ལ་ཉིན་རེ་རྟག་མཆོད་པས། ། བྱམས་པའི་སེམས་ལ་ཆར་དང་གྲངས་མི་ཕོད། ། ཞེས་དང་། དཔས་བྱིན་གྱིས་ཞུས་པ་ལས།
སངས་རྒྱས་རྣམས་ལ་མི་གང་གིས། ། རིན་ཆེན་དག་གིས་ཀུན་བཀང་སྟེ། ། བདེ་བར་གཤེགས་ལ་ཕུལ་བ་བས། ། གང་གིས་བྱང་ཆུབ་སེམས་བཏུད་ན། ། མཆོད་པ་འདི་ནི་ཁྱད་པར་འཕགས། ། ཞེས་སོ། ། ཕན་པར་བསམ་པ་སྨོན་པ་དང་། བདེ་དོན་བརྩོན་པ་འཇུག་པའོ། ༈ །སྡུག་བསྔལ་འདོར་འདོད་སེམས་ཡོད་ཀྱང་། ། ཞེས་སོགས་ཀྱི་དོན་ནི།
སེམས་ཅན་གྱི་རིགས་ནི། རྒྱུ་གཏི་མུག་དང་ལྡན་པ་དང་། འབྲས་བུ་བདེ་བས་ཕོངས་པ་དང་། སྡུག་བསྔལ་གྱིས་གཟིར་བ་གསུམ་མོ། ། དང་པོ་ནི། སྡུག་བསྔལ་འདོར་འདོད་ནས་རང་གི་བདེ་བ་དགྲ་ལྟར་འཇོམས་པའི་རྒྱུ་གཏི་མུག་དང་ལྡན་པའི་སེམས་ཅན་རྣམས་ཀྱི་གཏི་མུག་ཀྱང་ནི་བྱང་ཆུབ་ཀྱི་སེམས་ཀྱིས་སེལ་བར་བྱེད་པའི་ཕྱིར། བསོད་ནམས་ཀྱི་སྣང་བ་དེ་དང་འདྲ་བ་ག་ལ་ཡོད། ཅེས་སྦྲེལ། གཉིས་པ་ནི། སེམས་ཅན་གང་ཞིག་བདེ་བས་ཕོངས་པ་རྣམས་ལ།
བྱང་སེམས་ཀྱི་བདེ་བ་ཀུན་གྱིས་ཚིམ་པར་བྱེད་པའི་ཕྱིར། དེ་དང་དགེ་མཚུངས་ག་ལ་ཡོད། གསུམ་པ་ནི། སྡུག་བསྔལ་མང་ལྡན་དེ་དག་གི ། སྡུག་བསྔལ་ཐམས་ཅད་གཅོད་པར་བྱེད་པའི་ཕྱིར། ། སེམས་མཆོག་དེ་དང་འདྲ་བའི་བཤེས་ཀྱང་ག་ལ་ཡོད། ། ཅེས་སྦྱར་ཏེ་གསུངས། ༈ །གང་ཞིག་དེ་འདྲའི་ནས་གསུངས། ། ཞེས་པ་ནི། རབ་ཏུ་ཞི་བ་རྣམ་པར་ངེས་པ་ཆོ་འཕྲུལ་གྱི་མདོ་ལས་འཇམ་དཔལ་བྱང་ཆུབ་སེམས་དཔའ།
བྱང་ཆུམ་སེམས་དཔའ་ལ་ཁོང་ཁྲོ་བ་དང་། བརྙས་པའི་སེམས་ཇི་ཙམ་པ་དེ་སྙེད་ཀྱི་བསྐལ་པར་སེམས་ཅན་དམྱལ་བར་གནས་པར་གོ་ཆ་བགོ་པར་བྱའོ། ། ཞེས་སོ། ༈ །འོན་ཏེ་ནས་འཕེལ། ཞེས་པ་ནི་ངེས་པ་དང་མ་ངེས་པར་འཇུག་པའི་ཕྱག་རྒྱའི་མདོ་ལས། འཇམ་དཔལ་ཡོངས་སུ་བརྟག་པ་བཟུང་ནས་གལ་ཏེ་འཇིག་རྟེན་གྱི་ཁམས་ཐམས་ཅད་ཀྱི་སེམས་ཅན་ཐམས་ཅད་ཀྱི་མིག་ཕྱུང་བར་གྱུར་ལ། ཡོངས་སུ་བརྟག་པ་བཟུང་སྟེ་རིགས་གྱི་བུའམ་རིགས་ཀྱི་བུ་མོ་གང་ལས་སེམས་ཅན་དེ་དག་ཐམས་ཅད་ལ་བྱམས་པའི་སེམས་ཀྱིས་དེ་དག་གི་མིག་བསྐྱེད་པ་བས། འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གཞན་ཞིག་གིས་ཐེག་པ་ཆེན་པོ་ལ་མོས་པའི་བྱང་ཆུབ་སེམས་དཔའ་ལ་དད་པའི་སེམས་ཀྱིས་བལྟས་ན་འདི་ནི་དེ་བས་བསོད་ནམས་ཆེས་གྲངས་མེད་པ་བསྐྱེད་དོ། ། ཞེས་སོ། ༈ །རྒྱལ་སྲས་ནས་འཕེལ་ཏེ།
ཕར་ཕྱིན་བསྡུས་པ་ལས། གནོད་པའི་རྣམ་པ་མི་བཟད་མང་པོས་ཀྱང་། ། སྐྱེས་མཆོག་དེ་དག་ཡིད་ནི་འགྱུར་བ་མེད། ། བཟོད་པའི་སྟོབས་ཀྱིས་ཤིན་ཏུ་བརྟན་པས་ན། ། བྱང་ཆུབ་མཆོག་སྒྲུབ་མོས་པ་མང་བར་འགྱུར། ། ཞེས་པ་ལྟར་རོ། ༈ །གང་ལ་སེམས་ཀྱི་ནས་ཕྱག་འཚལ་ཏེ། འོད་སྲུངས་ཀྱི་ལེའུ་ལས། གང་དག་ང་ལ་རབ་ཏུ་དད་པ་དེ་དག་གིས་བྱང་ཆུབ་སེམས་དཔའ་རྣམས་ལ་ཕྱག་བྱ་ཡི། དེ་བཞིན་གཤེགས་པ་རྣམས་ལ་ནི་མ་ཡིན་ནོ། །
དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་ལས་ནི་དེ་བཞིན་གཤེགས་པ་རྣམས་སྐྱེའོ། ། དེ་བཞིན་གཤེགས་པ་དག་ལས་ནི་ཉན་ཐོས་དང་རང་སངས་རྒྱས་ཐམས་ཅད་སྐྱེའོ། ། ཞེས་གསུངས་སོ། ། གནོད་པ་བྱས་ཀྱང་བདེ་འབྲེལ་བཞེས་པ་འདི་སྔར་ངན་སེམས་བསྐྱེད་པའི་སོགས་དང་མི་འགལ་ཏེ། གནོད་པ་བྱས་པའི་འབྲས་བུ་བདེ་བ་འབྱུང་བའི་དོན་མིན་པའི་ཕྱིར། འདི་ནི་གནོད་པ་བྱེད་པ་པོ་ལ་སྙིང་རྗེས་འཕྲལ་དང་ཡུན་དུ་བདེ་བ་སྟེར་བའི་དོན་ཏེ། བྱམས་པའི་སྟོབས་ཀྱིས་གནོད་སྦྱིན་ལྔ་ལ་འཕྲལ་དང་ཡུན་དུ་བདེ་བ་སྟེར་བ་བཞིན་ནོ། ། མཆོད་པ་འབུལ་བ་སོགས་དམ་པ་དྲུག་དང་ལྡན་པར་བྱ་དགོས་ཏེ། བྱང་ཆུབ་ཀྱི་སེམས་ཀྱི་རྟེན་དང་།
གྱ་ནོམ་ཉེས་མེད་ཀྱི་དངོས་པོ་དང་། གཞན་དོན་གྱི་ཆེད་དང་། འཁོར་གསུམ་རྣམ་པར་མི་རྟོག་པའི་ཐབས་དང་། སྒྲིབ་པའི་དྲི་མ་མེད་པས་དག་པ་དང་། བླ་མེད་བྱང་ཆུབ་ཏུ་བསྡོ་བ་དམ་པ་སྟེ་དྲུག་གོ ། བླ་ན་མེད་པའི་མཆོད་པ་ནི། ལག་མཐིལ་དུ་མཆོད་རྫས་གཅིག དེ་ལས་འོད་ཟེར་བརྒྱ་སྤྲོས་པའི་རྩེ་མོར་མཆོད་རྫས་རེ་རེ་དེ་རེ་རེ་ལས་འོད་ཟེར་བརྒྱ་བརྒྱ་སྤྲོས་པའི་རྩེ་མོར་མཆོད་རྫས་རེ་རེ། དེས་མཚོན་ཏེ་ནམ་མཁའི་ཁམས་ཐམས་ཅད་གང་བར་སྤྲུལ་པ་ནི་དངོས་པོ། བསམ་པ་འཁོར་གསུམ་མི་རྟོག་པའི་ཤེས་རབ་དང་དམིགས་མེད་སྙིང་རྗེ་ཟུང་འཇུག་གི་བློས་རྒྱལ་བ་སྲས་དང་བཅས་ལ་འབུལ་བའོ།
༈ །སྐྱབས་འགྲོའི་དོན་ནི། ། སྐབས་འདིར་ཐེག་ཆེན་སྐྱབས་འགྲོ་སྟེ། ། རྒྱུ་ནི་འཇིགས་དད་སྙིང་རྗེ་གསུམ། ། ཡུལ་ལ་གནས་སྐབས་སྐྱབས་ཡུལ་ནི། ། ཐེག་ཆེན་དཀོན་མཆོག་རྣམ་གསུམ་ལ། ། སྟོན་ལམ་གྲོགས་སུ་འཛིན་པ་ཡིན། ། མཐར་ཐུག་སྐྱབས་གཅིག་སངས་རྒྱས་ཏེ། ། ཐུབ་པ་ཆོས་ཀྱི་སྐུ་ཅན་ཕྱིར། ། ཚོགས་ཀྱང་དེ་ཡི་མཐར་ཐུག་ཡིན། ། དགོས་ཆེད་འགྲོ་ཀུན་སྲིད་ཞིའི་འཇིགས། །
ཀུན་ལས་བསྐྱབ་ཕྱིར་སྐྱབས་སུ་འགྲོ། ། སྒྲ་དོན་ཡང་ནི་དེས་ཤེས་ནུས། ། ཕན་ཡོན་ཡོན་ཏན་ཀུན་སྐྱེ་ཞིང་། ། འཇིགས་ཀུན་སེལ་སོགས་མཐའ་ཡས་སོ། ། བསླབ་བྱ་ཐུན་མོང་རྣམ་བཞི་སྟེ། ། དམ་པ་དང་འགྲོགས་དམ་ཆོས་ཉན། ། དེ་དོན་སེམས་ཤིང་ཆོས་བཞིན་བསྒྲུབ། ། ཐུན་མིན་སྐྱབས་དང་ཐོབ་བྱའི་གནས། ། སངས་རྒྱས་ཉིད་ལས་སྟོན་གཞན་སྤང་། ། གཞན་གནོད་གཞི་བཅས་སྤང་བ་དང་། །
ལྟ་སྤྱོད་རྒྱལ་བའི་གསུང་བཞིན་སྒྲུབ། ། ཅེས་སོ། ། དེ་བས་རྒྱལ་བ་སོགས་ཀྱི་དོན། ། སངས་རྒྱས་ནི་རང་དོན་བདུད་བཞི་ལས་རྒྱལ་བའོ། ། གཞན་དོན་ནི་འགྲོ་བའི་མགོན་ཞེས་པས་བསྟན་ཏེ། འཚེ་བ་དག་ནི་ཐམས་ཅད་དང་། ། ཐབས་མ་ཡིན་དང་ངན་སོང་དང་། ། འཇིག་ཚོགས་ཐེག་པ་དམན་པ་ལས། ། བསྐྱབ་ཕྱིར་སྐྱབས་ཀྱི་དམ་པར་འདོད། ། ཅེས་པ་ལྟར་ལས་ཀྱང་སྐྱོབ་པས་མགོན་ནོ། །
དེ་བཤད་པ་ནི་འགྲོ་བ་སྐྱོབ་པའི་དོན་ལ་བརྩོན་པ་དང་། ། སྐྱོབ་པའི་མཐུ་སྟོབས་ཆེན་པོ་དང་ལྡན་པས་འཇིགས་པ་དེ་ཀུན་སེལ་བར་མཛད་པའོ། ། ཆོས་ནི་རྟོགས་པའི་ཆོས་ཏེ། ། དེ་ཡི་ཐུགས་སུ་ཆུད་པའི་དབྱིངས་གློ་བུར་གྱི་དྲི་མ་ལས་གྲོལ་བ་འགོག་པའོ། ། འཁོར་བའི་འཇིགས་པ་སེལ་བ་ནི་ལམ་མོ། ། དགེ་འདུན་ནི་བྱང་ཆུབ་སེམས་དཔའི་དགེ་འདུན་ནོ། ༈ །དངོས་གཞི་སེམས་བསྐྱེད་ཀྱི་སྤྱིའི་དོན་ལ་ལྔ། སྤྱིའི་རྣམ་བཞག སྐབས་དོན་ངོས་བཟུང་བ། དེ་སྐྱེ་བའི་རྒྱུ།
ལེན་པའི་ཚུལ། བླང་བའི་ཕན་ཡོན་ནོ། ། དང་པོ་ནི། སེམས་བསྐྱེད་སྤྱིའི་མཚན་ཉིད། རྫོགས་པའི་བྱང་ཆུབ་ཀྱི་སྒྲུབ་པ་ཁྱད་པར་བའོ། ། མཚན་གཞི་ནི་སྟོང་ཉིད་སྙིང་རྗེའི་སྙིང་པོ་ཅན་ནོ། ། དབྱེ་བ་ལ་ངོ་བོས་དབྱེ་ན་སྨོན་འཇུག་གཉིས། ཡུལ་གྱིས་དབྱེ་ན་ཀུན་རྫོབ་དོན་དམ་གཉིས། སྐྱེ་ཚུལ་གྱིས་དབྱེ་ན་བརྡ་ལས་བྱུང་བ་དང་། ཆོས་ཉིད་ཀྱིས་ཐོབ་པ་གཉིས།
ས་མཚམས་ཀྱིས་དབྱེ་ན། མོས་ཐོབ། བསམ་དག རྣམ་སྨིན། སྒྲིབ་སྤངས་བཞི། རྟེན་གྱིས་དབྱེ་ན་ས་ལྟ་བུའི་སེམས་བསྐྱེད་སོགས་ཉེར་གཉིས་ཡོད་དོ། ། གཉིས་པ་ནི། སྐབས་འདིའི་སེམས་བསྐྱེད་པ་ནི། ངོ་བོ་སྨོན་འཇུག་ཀུན་རྫོབ་ཀྱིས་བསྡུས་པ་ཡང་དག་པར་བླང་བ་བརྡ་ལས་བྱུང་བ་མོས་པས་སྤྱོད་པའི་སེམས་བསྐྱེད་ས་ལྟ་བུའི་ཁོངས་སུ་གཏོགས་པ་དེ་ཡིན་ལ། དེའི་མཚན་ཉིད་ནི།
རྫོགས་པའི་སངས་རྒྱས་ཀྱི་སྒྲུབ་པ་ཁྱད་པར་བ། མི་མཐུན་ཕྱོགས་སྤོང་བའི་སེམས་པ་རྒྱུན་ཆགས་སོ། ། དབྱེ་ན་སྨོན་འཇུག་གཉིས་ཏེ། མཚན་ཉིད་རིམ་བཞིན་གཞན་དོན་དུ་སངས་རྒྱས་ཐོབ་པར་འདོད་པ་དང་། དེའི་སྤྱོད་པ་སྒྲུབ་པར་འདོད་པའོ། ། སྨོན་འཇུག་གཉིས་ཀ་ལ་དེའི་སེམས་དང་། དེའི་སེམས་བསྐྱེད་པ། དེ་མི་ཉམས་པར་བསྲུང་བ་གསུམ་གསུམ་ཡོད་ལ། དེ་ལ་སྨོན་འཇུག་གི་སེམས་རྐྱང་པ་སྡོམ་པ་མིན་ཀྱང་སྨོན་འཇུག་གི་སེམས་བསྐྱེད་པ་ལ་མི་མཐུན་ཕྱོགས་སྤོང་བའི་སེམས་པ་རྒྱུན་ཆགས་ཡོད་ན་གཉིས་ཀ་ཡང་སྡོམ་པར་འགྱུར་ཏེ། སྡོམ་པའི་མཚན་ཉིད་དང་ལྡན་པའི་ཕྱིར།
དེས་ན་གཞུང་འདིར་སྨོན་སེམས་ལ་བསོད་ནམས་རྒྱུན་ཆགས་མི་འབྱུང་བར་གསུངས་པ་ནི་སྨོན་སེམས་རྐྱང་པ་ལ་དགོངས་སོ། ། གསུམ་པ་ལ་གསུམ། རྒྱུ་སྙིང་རྗེ་གོམས་པ་དང་། རྩ་བ་དད་པ་བརྟན་པ་དང་། བསམ་པའི་རྟེན་གཞན་ནོ། ། དང་པོ་ནི། སེམས་ཅན་ལ་དམིགས་པའི་དང་། ཆོས་ལ་དམིགས་པའི་དང་། དམིགས་པ་མེད་པའི་སྙིང་རྗེ་གསུམ་གང་རུང་གོམས་པ་ཉེར་ལེན་གྱི་རྒྱུ་སྟེ། བྱང་ཆུབ་སེམས་དཔའི་སྡེ་སྣོད་ཀྱི་མདོ་ལས།
འདི་ལ་བྱང་ཆུབ་སེམས་དཔའ་བྱང་ཆུབ་ཏུ་མངོན་པར་མོས་པའི་སྔོན་དུ་འགྲོ་བ་ནི་སྙིང་རྗེ་ཆེན་པོ་ཡིན་ནོ། ། དཔེར་ན་མིའི་སྲོག་དབང་གི་སྔོན་དུ་འགྲོ་བ་ནི་དབུགས་འབྱིན་པ་དང་རྔུབ་པའོ། ། དེ་བཞིན་དུ་བྱང་ཆུབ་སེམས་དཔའ་ཐེག་པ་ཆེན་པོ་ཡང་དག་པར་བསྒྲུབ་པའི་སྔོན་དུ་འགྲོ་བ་ནི་སྙིང་རྗེ་ཆེན་པོའོ། ། དཔེར་ན་འཁོར་ལོས་སྒྱུར་བའི་རྒྱལ་པོའི་རིན་པོ་ཆེ་ཐམས་ཅད་ཀྱི་སྔོན་དུ་འགྲོ་བ་ནི་འཁོར་ལོ་རིན་པོ་ཆེའོ། ། དེ་བཞིན་དུ་བྱང་ཆུབ་སེམས་དཔའི་སྙིང་རྗེ་ཆེན་པོ་ཡང་སངས་རྒྱས་ཀྱི་ཆོས་ཐམས་ཅད་ཀྱི་སྔོན་དུ་འགྲོའོ། ། ཞེས་སོགས་གསུངས་པའི་ཕྱིར། གཉིས་པ་ནི། རྟེན་དཀོན་མཆོག་གསུམ་ལ་དད་པ། རྒྱུ་ཐེག་ཆེན་གྱི་སྤྱོད་པ་ལ་དད་པ། འབྲས་བུ་རྫོགས་པའི་བྱང་ཆུབ་ལ་དད་པ་གསུམ་སྟེ།
དཀོན་མཆོག་སྒྲོན་མེའི་མདོ་ལས། རྒྱལ་དང་རྒྱལ་བའི་ཆོས་ལ་དད་གྱུར་ཅིང་། ། རྒྱལ་སྲས་རྣམས་ཀྱི་སྤྱོད་ལ་དད་བྱེད་དང་། ། བྱང་ཆུབ་བླ་ན་མེད་ལ་དད་གྱུར་ན། ། སྐྱེས་བུ་ཆེན་པོ་རྣམས་ཀྱི་སེམས་སྐྱེའོ། ། ཞེས་གསུངས་པའི་ཕྱིར། གསུམ་པ་ནི། གཞན་གནོད་གཞི་བཅས་སྤོང་བའི་སོ་ཐར་གྱི་སྡོམ་པ་སྟེ། དེ་གཞན་ཕན་སྒྲུབ་པའི་རྟེན་དུ་དགོས་པའི་ཕྱིར། དེ་ནི་སེམས་བསྐྱེད་པའི་སྔོན་དུ་ཐེག་ཆེན་སྐྱབས་འགྲོ་བྱས་པས་འགྲུབ་སྟེ།
དེ་དུས་ཐེག་ཆེན་སྡོམ་པ་ཐོབ་པའི་ཕྱིར་རོ། ། སྐྱབས་འགྲོའི་བསླབ་བྱ་ཐུན་མིན་ཕྱག་དང་ཐོབ་བྱའི་གནས་སངས་རྒྱས་ཁོ་ནར་བཟུང་བ་དང་། འཚེ་ཞིང་གནོད་པའི་སེམས་དང་བྲལ་བ་དང་། བསླབ་བྱ་ཀུན་རྒྱལ་བའི་གསུང་བཞིན་སྒྲུབ་པ་གསུམ་རིམ་བཞིན་ངེས་འབྱུང་མཆོག་གི་བློ་དང་། སྡོམ་པའི་ཚུལ་ཁྲིམས། འཇུག་པའི་ཚུལ་ཁྲིམས་གསུམ་གྱི་ངོ་བོ་ཡིན་པའི་ཕྱིར། དེས་ན་འདི་ཉིད་སེམས་བསྐྱེད་སྐྱེ་བ་དང་གནས་པའི་རྟེན་ཡིན་པའི་ཕྱིར། སོ་ཐར་རིས་བདུན་གང་རུང་མ་ཐོབ་པའི་མི་དང་། རིས་བདུན་གྱི་རྟེན་དུ་མི་རུང་བའི་ལྷ་ཀླུ་སོགས་ཀྱི་བྱང་སྡོམ་གྱི་རྟེན་འདི་ཉིད་དོ། ། ཡང་སེམས་བསྐྱེད་ཀྱིས་ཟིན་པའི་རིས་བདུན་གང་རུང་ཐོབ་ཟིན་ནམ།
དེ་དམན་པའི་སེམས་ཀྱི་བླངས་ཟིན་ཀྱང་སེམས་བསྐྱེད་པའི་ཚེ་དམན་སེམས་གནས་འགྱུར་བའི་ཕྱིར་གཉིས་ཀ་རྟེན་ཡིན་ཏེ། སྡོམ་གསུམ་ངོ་བོ་གཅིག་ལ་ལྡོག་པ་ཐ་དད་དུ་གནས་པའི་ཕྱིར་དང་། ཤི་འཕོས་བའི་ཚེ་ཡང་འདུལ་པའི་ཆོ་ག་ལས་ཐོབ་པའི་རིས་བདུན་གྱི་ལྡོག་པ་བཏང་ཡང་། གཞན་གནོད་སྤོང་སེམས་ཀྱི་ངོ་བོ་མི་གཏོང་བའི་ཕྱིར། དེ་ལྟར་རྒྱུ་གསུམ་དང་ལྡན་ན་ཆོ་ག་ལ་མ་བརྟེན་ཀྱང་སེམས་བསྐྱེད་ཀྱི་ངོ་བོ་ཙམ་སྐྱེ་བ་ཡོད་མོད། བླང་བ་ལ་དགོས་པ་ཡོད་དེ་སྡོམ་པའི་སེམས་བརྟན་ཅིང་ཡང་དག་པའི་ལམ་བསྐྱེད་པ་ནི་ཆོ་ག་ཕུན་སུམ་ཚོགས་པ་ལས་སྐྱེ་བའི་ཕྱིར་རོ། ། བཞི་པ་ལེན་པའི་ཚུལ་ལ། ཡུལ་གང་ཟག་གཞི་དུས་ཆོ་ག་རྩོད་སྤོང་བསླབ་བྱ་དང་བདུན་ཡོད་པ་ལས་དང་པོ་གང་ལས་བླང་བའི་ཡུལ་ནི། སྡོམ་པ་ཐོབ་སྲུང་གསོ་གསུམ་གྱི་ཐབས་ཚུལ་ལ་མཁས་པ་དང་། རང་ཉིད་སྡོམ་པ་རྣམ་དག་དང་ལྡན་ཞིང་བརྡ་གོ་བ་སོགས་ཀྱིས་གཞན་རྗེས་སུ་འཛིན་ནུས་པ་ལས་བླངས་ཏེ།
བསླབ་པ་ལ་གུས་པའི་ཡན་ལག་ཏུ་འགྱུར་བའི་ཕྱིར། ལེན་པའི་ཡུལ་དེ་ལྟ་བུ་མ་རྙེད་ན་སངས་རྒྱས་བྱང་སེམས་ཀྱི་སྤྱན་སྔ་ནས་བླང་ངོ་། ། ལེན་པའི་གང་ཟག་ནི། ཐེག་ཆེན་གྱི་རིགས་དང་ལྡན་ཞིང་བརྡ་ཤེས་ཤིང་དོན་གོ་བའི་འགྲོ་བ་མཐའ་དག་གོ ། བླང་བའི་གཞི་ནི། ནུས་པ་ཡོད་ན་བྱང་སེམས་ཀྱི་སྡོམ་པ་གསུམ་ཆར་གཟུང་བའམ་མེད་ན་གང་རུང་ངམ་སྡོམ་པ་སྣ་རེ་ཙམ་ལ་བརྟེན་ཡང་རུང་སྟེ། དེ་ལྟ་མིན་ན་དམ་བཅས་པ་ལས་ཉམས་པའི་ཉེས་པར་འགྱུར་བའི་ཕྱིར་རོ། ། ལེན་པའི་དུས་ཀྱང་རང་གི་སྟོབས་དང་སྦྱར་ནས་བྱང་ཆུབ་ཀྱི་བར་ནས་ཉིན་ཞག་གི་བར་ཅི་རིགས་སུ་བསླབ་པོ། ། ཞེས་གསུངས་བའི་དོན་ནི་གཞན་དོན་དུ་སངས་རྒྱས་ཐོབ་འདོད་ཀྱི་དམ་བཅའ་བརྟན་ཅིང་དེའི་ཆེད་དུ་དོན་མེད་པའི་སྡིག་པ་མི་གསོག ཅི་ནུས་པའི་དགེ་བ་སྒྲུབ་པར་དམ་བཅའ་བ་ནི་ངེས་པར་དགོས་ཏེ།
དེ་དག་བསླབ་བྱ་བསྡུས་པ་ཡིན་པར་གསུངས་པའི་ཕྱིར། དེ་ཙམ་མེད་ན་སྨོན་འཇུག་གི་སེམས་བསྐྱེད་པའི་དོན་མི་གནས་པའི་ཕྱིར། དེས་ན་གཞི་དུས་ཀྱི་དབྱེ་བ་མཛད་པ་ནི་བསླབ་པ་གཟུང་ཚུལ་ལ་དགོངས་ཏེ། རྒྱལ་བ་ཕན་བཞེད་ཀྱིས་ཉིན་གཅིག་སྲོག་གཅོད་སྤོང་བའི་སྡོམ་པ་བླངས་ནས་སེམས་བསྐྱེད་པ་ལྟ་བུ་ནས་བཟུང་བསླབ་པ་མཐའ་དག་སློབ་ནུས་ཀྱི་བར་རིམ་གྱིས་བསླབ་པར་དམ་བཅའ་བ་ལ་དགོངས་པའི་ཕྱིར་ཏེ། བྱང་ཆུབ་སེམས་དཔའི་བསླབ་པ་ལ། ། རིམ་པ་བཞིན་དུ་བསླབ་པར་བགྱི། ། ཞེས་གསུངས་པའི་དོན་ཡིན་པའི་ཕྱིར། དེ་ལྟར་ན་ཐམས་ཅད་ལ་སློབ་མ་ནུས་ན་ཡང་དམ་བཅས་པ་ལས་ཉམས་པའི་ཉེས་པ་མེད་དེ། ནུས་སྟོབས་དང་སྦྱར་ནས་རིམ་བཞིན་བསླབ་པར་དམ་བཅས་པའི་ཕྱིར་རོ། ། ལེན་པའི་ཆོ་ག་ནི་སྦྱོར་དངོས་རྗེས་གསུམ་ཚང་བས་ལེན་པ་སྟེ།
གཞུང་ནས་བཤད་པ་ལྟར་རོ། ། དེའི་བསླབ་བྱ་ལ་བསྡུས་འབྲིང་རྒྱས་པ་གསུམ་ལས། བསྡུས་པ་ནི། སྨོན་འཇུག་གཉིས་བསམ་པ་དང་སྦྱོར་བ་ཡིན་པས་སྨོན་པ་སེམས་ཅན་ཐམས་ཅད་གྱི་དོན་དུ་སངས་རྒྱས་ཐོབ་པར་བྱ་སྙམ་པའི་བསམ་པ་དང་། འཇུག་པ་དོན་མེད་པའི་སྡིག་པ་སྤོང་ཞིང་ཅི་ནུས་པའི་དགེ་བ་བསྒྲུབ་པ་སྟེ། དེ་ཙམ་གྱིས་ཀྱང་མཐར་འཚང་རྒྱ་བར་རྒྱལ་པོ་ལ་གདམས་པ་དང་། ལག་བཟང་ཀྱིས་ཞུས་པ་སོགས་ལས་གསུངས་སོ། ། འབྲིང་དུ་བསླབ་པ་ལ། སྨོན་སེམས་གཏོང་བའི་རྒྱུ་ཞུམ་པ་དང་། སྒྱིད་ལུག་པ་དང་།
འཁོར་བའི་སྡུག་བསྔལ་གྱིས་སྐྲག་ནས་སེམས་གཏོང་བས་དེ་གསུམ་སྤངས་བ་ལ་བསླབ་པའོ། ། འཇུག་པ་ལ་ནག་པོའི་ཆོས་བཞི་སྤོང་བ་དང་དཀར་པོའི་ཆོས་གཞི་བསྟེན་པའོ། ། རྒྱས་པར་བསླབ་པ་ལ། སྨོན་སེམས་སྐྱེ་བའི་རྒྱུ། འཕེལ་བའི་རྐྱེན། མི་ཉམས་པའི་ཐབས་གསུམ་དང་། འཇུག་པ་ལའང་། སྐྱེ་བའི་རྒྱུ། འཕེལ་བའི་རྐྱེན། མི་ཉམས་པའི་ཐབས་གསུམ་སྟེ།
རྒྱལ་སྲས་ལམ་བཟང་ནས་རྒྱས་པར་གསུངས་པར་ལྟར་ཤེས་པར་བྱས་ནས་བསླབ་པར་བྱའོ། ། དུས་ཐམས་ཅད་དུ་མི་ཉམས་པའི་རྒྱུ་བསྟན་པ་ནི། གལ་ཏེ་བྱང་ཆུབ་ཀྱི་བར་དུ་བླངས་ན། ཚེ་འཕོས་ནས་བརྗེད་པས་ལྟུང་བས་གོས་པར་འགྱུར་རོ་ཞེ་ན། དུས་ཐམས་ཅད་དུ་མི་ཉམས་བའི་རྒྱུ་ལ་བསླབ་ཏུ་ཡོད་པས་སྐྱོན་མེད་དེ། སྔོན་མི་འཁྲུགས་པའི་ཐུགས་བསྐྱེད་པ་ལྟར་བསམ་སྦྱོར་དང་སྨོན་ལམ་སྟོབས་ཆེ་བས་དུས་ནམ་ཡང་མི་ཉམས་པའི་ཕྱིར་དང་། འོད་སྲུང་གིས་ཞུས་པ་ལས། བྱང་ཆུབ་ཀྱི་སེམས་བརྗེད་པའི་རྒྱུ་ནག་པོའི་ཆོས་བཞི་སྤངས་པ་དང་། མི་བརྗེད་པའི་རྒྱུ་དཀར་པོའི་ཆོས་བཞི་བསྟེན་ན་སྐྱེ་བ་ཐམས་ཅད་དུ་སྐྱེས་མ་ཐག་ཏུ་བྱང་ཆུབ་ཀྱི་སེམས་མངོན་དུ་འགྱུར་ཞིང་བརྗེད་པར་མི་འགྱུར་བར་གསུངས་པ་དང་། སེང་གེས་ཞུས་པ་ལས།
ཆོས་ཀྱིས་སྦྱིན་པས་ཚེ་རབས་དྲན་ཏེ་ཕྱོགས་ཐམས་ཅད་དུ་སེམས་ཅན་རྣམས་བྱང་ཆུབ་ལ་འཛུད་པས་རྨི་ལམ་ནའང་བྱང་ཆུབ་ཀྱི་སེམས་མི་འདོར་རོ། ། ཞེས་གསུངས་པ་སོགས་ཀྱི་དོན་ལ་བསླབ་ཆོག་པའི་ཕྱིར་རོ། ། དཀར་ནག་གི་ཆོས་བཞི་ནི། ། བླ་མ་མཆོད་གནས་རྫུན་གྱིས་བསླུ། ། འགྱོད་མིན་གནས་ལ་འགྱོད་པ་བསྐྱེད། ། ཐེག་ཆེན་ཞུགས་པའི་གང་ཟག་སྨོད། ། གཡོ་སྒྱུར་སྤྱོད་བཞི་ནག་པོའི་ཆོས། ། སྲོག་གི་ཕྱིར་ཡང་རྫུན་མི་སྨྲ། ། རྒྱལ་སྲས་རྣམས་ཀྱི་བསྔགས་པ་བརྗོད། ། འགྲོ་རྣམས་ཐེག་ཆེན་ལམ་ལ་འགོད། །
གཡོ་སྒྱུ་སྤངས་པ་དཀར་ཆོས་བཞི། ། ཞེས་སོ། ། ལྔ་པ་བླངས་པའི་ཕན་ཡོན་ནི། གནས་སྐབས་དང་། མཐར་ཐུག་གི་ཕན་ཡོན་གཉིས་ལས། དང་པོ་ནི། མཐོང་བའི་ཆོས་ལ་མིང་དོན་འཕོ་བ། འཇིག་རྟེན་ཕ་རོལ་ཏུ་ངན་སོང་འགོག་ཅིང་བདེ་འགྲོ་མཆོག་ཐོབ། མཐར་ཐུག་སའི་ཡོན་ཏན་རྣམས་རིམ་གྱིས་བསྐྱེད་ནས་འཚང་རྒྱ་བ་ན་གཟུགས་ཀྱི་སྐུའི་ཉེར་ལེན་བྱེད་དོ། ། རྒྱས་པར་ལེའུ་དང་པོ་སོགས་ལས་འདི་གསུངས་སོ། །
སྤྱིའི་དོན་དེ་དག་འཇམ་དཔལ་དབྱངས་དངོས་རྗེ་བཙུན་སྐུ་མཆེད་དང་། ཆོས་རྗེ་བདག་ཉིད་ཆེན་པོའི་གསུང་ལས་བཏུས་ཏེ་གསལ་བྱེད་ཅུང་ཟད་ཀྱིས་བརྒྱན་ཏེ་བྲིས་པའོ། ༈ །བསླབ་པ་ཐུན་མོང་དུ་འགྲུབ་པའི་རྒྱུ་བག་ཡོད་པ་ཡིན་ཏེ། ཟླ་བ་སྒྲོན་མེའི་མདོ་ལས། ཚུལ་ཁྲིམས་ཐོས་དང་གཏོང་དང་བཟོད་པ་དང་། ། དགེ་བའི་ཆོས་སུ་བརྗོད་པ་ཇི་སྙེད་པ། ། ཀུན་གྱི་རྩ་བ་བག་ཡོད་འདི་ཡིན་ཏེ། ། གཏེར་ཐོབ་བྱེད་ཅེས་བདེ་བར་གཤེགས་པས་བསྟན། ། ཅེས་སོ། ། དེ་ལྟར་ནས་བསླབ་ལས་མི་འདའ་འབད་པར་བྱ།
ཇི་ལྟར་བསླབ་ཚུལ་ནི། ལྟུང་བ་དང་ལྟུང་བ་མེད་པའི་གཟུགས་བརྙན་ནི་སྤང་བར་བྱ་ལ། ལྟུང་བ་མེད་པ་དང་ལྟུང་བའི་གཟུགས་བརྙན་གཉིས་ནི་བླང་བར་བྱའོ། ། དེ་ལ་ལྟུང་བ་ནི། རྒྱལ་བློན་ལས་དང་པོའི་རྩ་ལྟུང་ལྔ་ལྔ་བརྒྱད་དུ་གསུངས་བ་རྫས་སུ་བསྡུ་ན་བཅུ་བཞི་སྟེ་དེ་རྣམས་སྤང་བར་བྱའོ། ། དེ་གང་ཞེ་ན། བྱང་སེམས་རྩ་ལྟུང་བཅུ་བཞི་ནི། དཀོན་མཆོག་དཀོར་འཕྲོགས་དམ་ཆོས་སྤོང་། ། རབ་བྱུང་ཆད་པས་གཅོད་དང་འབེབས། ། མཚམས་མེད་བྱེད་དང་ལོག་ལྟ་འཛིན། །
གྲོང་ལ་སོགས་པ་འཇིག་པ་དང་། ། བློ་མ་སྦྱངས་ལ་སྟོང་ཉིད་སྟོན། ། རྫོགས་བྱང་ཞུགས་རྣམས་དེ་ལས་བཟློག ། ཉན་རང་རིགས་ཅན་ཐེག་ཆེན་སྦྱོར། ། སློབ་པའི་ཐེག་པས་ཆགས་སོགས་ནི། ། སྤོང་མིན་ཞེས་འཛིན་འཛིན་དུ་གཞུག ། རྙེད་ཕྱིར་བདག་བསྟོད་གཞན་ལ་སྨོད། ། ཟབ་དོན་རྟོགས་ཞེས་རྫུན་དུ་སྨྲ། ། དགེ་སྦྱོང་ཆད་པས་གཅོད་འཇུག་ཅིང་། ། དེ་ཡིས་སྦྱིན་པ་ལེན་པར་བྱེད། །
སྤོང་བའི་རྣལ་འབྱོར་འདོར་འཇུག་དང་། ། དེ་ཡི་ལོངས་སྤྱོད་ཀློག་པར་སྦྱིན། ། ཞེས་སོ། ། ལྟུང་བ་མེད་པ་ནི་དེ་དག་སྤང་བའོ། ། ལྟུང་མེད་ཀྱི་གཟུགས་བརྙན་ནི། སྡོམ་པའི་ཚུལ་ཁྲིམས་ལ་སྐྱེ་བོ་འགའ་ཞིག་གིས་བསྟན་འགྲོ་ལ་གནོད་པ་བྱེད་པའི་ཚེ། དེ་ཐབས་གཞན་གྱིས་བཟློག་མི་ནུས་ཚེ་བསད་ན་ལྟུང་བའི་གཟུགས་བརྙན་ཡིན་མ་བསད་ན་ལྟུང་མེད་ཀྱི་གཟུགས་བརྙན་ནོ། ། བཅས་རང་གཉིས་ཀ་ལ་དེས་མཚོན་ནས་ཤེས་པར་བྱའོ། ། དགེ་བ་ཆོས་སྡུད་ལ། རྣལ་འབྱོར་ལ་བརྩོན་པའི་ཚེ་ཕྱི་རོལ་དུ་བསྟན་འགྲོའི་དོན་འགའ་ཞིག་མཐོང་ན་དེ་ཐབས་གཞན་གྱིས་མ་འགྲུབ་ཚེ་རང་གི་རྣལ་འབྱོར་དོར་ནས་བསྒྲུབས་ན་ལྟུང་བའི་གཟུགས་བརྙན་མ་བསྒྲུབས་ན་ལྟུང་མེད་ཀྱི་གཟུགས་བརྙན་ནོ། །
སེམས་ཅན་དོན་བྱེད་ལའང་། དོན་ཆུང་དུ་སྒྲུབ་ཚེ་དོན་ཆེན་པོ་བསྒྲུབ་དགོས་ན་སྔ་མའི་རིགས་བསྒྲེས་ཏེ་ཤེས་པར་བྱའོ། ༈ །དངོས་པོ་ཕལ་བ་ནས་འགྱུར་གསུངས་ན་ནི་དྲན་པ་ཉེར་བཞག་ལས། ཅུང་ཟད་བསམས་ནས་མི་སྦྱིན་ན་ཡི་དྭགས་སུ་སྐྱེས་ལ། ཁས་བླངས་ནས་མི་སྦྱིན་ན་དམྱལ་བར་སྐྱེ་བར་གསུངས་སོ། ༈ །མིག་གང་བྱང་ཆུབ་ནས་ཐར་པར་བྱེད་པ་ནི། ཤཱ་རིའི་བུ་སྔོན་རྒྱལ་པོ་བི་ན་སེ་ནར་གྱུར་པ་ལ་བྲམ་ཟེར་དྲག་པོའི་མིག་གིས་ལག་པ་གཡས་པ་བསླངས་བ་ན་དེ་བཅད་དེ་གཡོན་པས་བྱིན་པས་དེ་ཁྲོས་པ་ན་སྐྱོ་བ་སྐྱེས་ཏེ་བྱང་ཆུབ་ཀྱི་སེམས་དོར་ཏེ་ཐེག་དམན་དུ་ལོག་ཀྱང་ངན་འགྲོར་མ་སོང་བས་དེ་དང་འགལ་ལོ་ཞེ་ན། དེ་ནི་ལས་ཚུལ་སོ་སྐྱེས་ཀྱིས་བསམ་གྱིས་མི་ཁྱབ་སྟེ། ཐམས་ཅད་མཁྱེན་པ་ཁོ་ནས་མཁྱེན་དེས་ན་དཔྱད་བྱ་མིན་ནོ། ། སེམས་བསྐྱེད་བཏང་ན་ལྟུང་བ་ལྕི་ཚུལ་ནི།
སྡུད་པ་ལས། གལ་ཏེ་བསྐལ་པ་བྱེ་བར་དགེ་བའི་ལས་ལམ་བཅུ། ། སྤྱོད་ཀྱང་རང་རྒྱལ་དགྲ་བཅོམ་ཉིད་ལ་འདོད་བསྐྱེད་ན། ། དེ་ནི་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་ཡིན། ། སེམས་བསྐྱེད་དེ་ནི་ཕས་ཕམ་པས་ཀྱང་ཤིན་ཏུ་ལྕི། ། ཞེས་གསུངས་སོ། ༈ །གང་གཞན་སོགས་ཏེ། རབ་ཏུ་ཞི་བ་རྣམ་པར་ངེས་པ་ཆོ་འཕྲུལ་གྱི་མདོ་ལས། གང་ལ་ལ་ཞིག་གིས་འཛམ་གླིང་གི་སེམས་ཅན་ཐམས་ཅད་ཀྱི་བདོག་པ་འཕྲོགས་ཤིང་སྲོག་བཅད་པ་བས། གང་གིས་བྱང་ཆུབ་སེམས་དཔའི་དགེ་བ་ཐ་ན་དུད་འགྲོ་ལ་ཟན་ཆངས་པ་གཅིག་སྦྱིན་པའི་བར་ཆད་བྱས་ན་དེ་ནི་དེ་བས་སྡིག་ཆེས་གྲངས་མེད་དུ་བསྐྱེད་དེ།
སངས་རྒྱས་འབྱུང་བ་བསྐྱེད་པའི་དགེ་བ་ལ་བར་ཆད་བྱེད་པའི་ཕྱིར་རོ། ། ཞེས་སོ། ༈ །ས་ཐོབ་པ་ལ་ཐོགས་པ་ནི་ལྟུང་བ་དང་སེམས་བསྐྱེད་པ་སྤེལ་བས་ལམ་སྒྲུབ་པ་ལ་བར་ཆད་ཡོད་པའི་ཕྱིར་ས་ཐོབ་པ་ལ་ཐོགས་ཏེ་ཕྱུགས་ཀྱི་ཤིང་རྟ་ལྟ་བུས་འགྲོ་བའི་སེམས་དཔའ་ཡིན་པའི་ཕྱིར། ༈ །དེ་བཞིན་གཤེགས་བ་འབྱུང་བ་དང་། དེའི་ཤུགས་ལ་གཞན་འབྱོར་བཞི་དང་། གནས་ལ་དད་པ་དང་མི་ལུས་ཐོབ་པ་དང་། དེའི་ཤུགས་ཀྱིས་རང་འབྱོར་གཞན་གསུམ་དང་དལ་བ་ཡང་བསྟན་ཏོ། ། དགེ་གོམས་རུང་བ་ནི་བསམ་པའི་རྟེན་ནོ། ༈ །སྟག་བཏང་དང་ནས་དེ་དག་ཐམས་ཅད་ཐུལ་པར་འགྱུར་ཏེ། དེ་ཡི་རང་བཞིན་སྙིང་རྗེའི་བདག་ཉིད་ཀྱིས། །
རྣམ་པར་བརླན་པ་བཞིན་དུ་བརླན་གྱུར་པས། ། ཕན་ཚུན་གནོད་པ་མེད་པའི་ཡིད་གྱུར་ཏེ། ། དཀའ་ཐུབ་ཅན་བཞིན་གཅན་གཟན་ཁྲོ་བོའང་སྤྱོད། ། ཅེས་སྐྱེས་རབས་ལས་གསུངས་པ་ལྟར་རོ། ༈ །ཐམས་ཅད་སེམས་ལས་བྱུང་བར་གསུངས་བ་ནི། དཀོན་མཆོག་སྤྲིན་ལས། སེམས་ནི་ཆོས་ཐམས་ཅད་ཀྱི་རྩ་བ་སྟེ། སེམས་ཡོངས་ཤེས་ན་ཆོས་ཐམས་ཅད་ཡོངས་སུ་ཤེས་བར་འགྱུར་རོ། ། ཞེས་དང་། དགེ་བའམ་འོན་ཏེ་མི་དགེ་བའི། །
ལས་ནི་སེམས་ཀྱིས་བསམ་པ་ཡིན། ། ཞེས་སོགས་གསུངས་སོ་སེམས་ཅན་དམྱལ་བའི་མཚོན་ཆ་དང་ཤལ་མ་རིའི་བུད་མེད་སོགས་སྡིག་སེམས་ལས་བྱུང་བ་ཡིན་པར་དྲན་པ་ཉེར་བཞག་ལས་གསུངས་ཏེ། སྔོན་གང་མཐོང་བའི་བུད་མེད་ལས་ཀྱིས་མཐོང་ངོ་། ། ཞེས་སོ། ། སེམས་ལས་འཇིགས་པ་གཞན་མེད་དེ། ། སེམས་ནི་དགྲ་ནང་དགྲ་ཆེན་ཏེ། དེ་ལས་གཞན་པའི་དགྲ་མེད་དེ། གཙུབས་ཤིང་རང་གིས་རང་བསྲེགས་ལྟར། ། སེམས་ནི་རང་གི་སེམས་ཀྱིས་བསྲེགས། ། ཞེས་སོ། །
ཕྱིན་དྲུག་སྒྲུབ་པའི་དགེ་བ་ཆོས་སྡུད་ཀྱི་ཚུལ་ཁྲིམས་ཀྱང་སེམས་ལ་རག་ལས་ཀྱི་ཕྱི་རོལ་གྱི་བྱེད་པས་མིན་ཚུལ་ནི། བློ་གྲོས་མི་ཟད་པའི་མདོ་ལས། སྦྱིན་པའི་ཕ་རོལ་ཏུ་ཕྱིན་པ་གང་ཞེ་ན། བདོག་པ་ཐམས་ཅད་འབྲས་བུ་དང་བཅས་ཏེ་གཏོང་བའི་སེམས་སོ། ། ཞེས་དང་། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་གང་ཞེ་ན། གཞན་ལ་གནོད་པ་སྤོང་བའི་སེམས་པའོ། ། ཞེས་སོགས་གསུངས་བའི་ཕྱིར་རོ། ། བརྩོན་འགྲུས་ཀྱི་སྐབས་སེམས་གསལ་གཅིག་གིས་སོགས་ཀྱི་དོན། ། ཆུ་བོ་གངྒཱ་དང་ཡ་མུ་ནི་བརྒལ་བའི་མ་སྨད་གཅིག་ལ་གཅིག་བརྩེ་སེམས་ཀྱི་ངང་ནས་ཤི་བ་ཚངས་རིས་སུ་སྐྱེས་པར་གསུངས་པ་ལྟ་བུའོ། །
བཟླས་བརྗོད་གཡེང་བས་བྱས་པ་དོན་མེད་པ་ནི། ཏིང་འཛིན་སྡུད་པའི་མདོ་ལས། དགེ་སློང་དག་འདོད་པ་ལ་གཡེངས་བའི་དཀའ་ཐུབ་དང་ཁ་ཏོན་ལ་སོགས་པ་ནི་འབྲས་བུ་མེད་པར་འགྱུར་རོ། ། ཞེས་སོ། ། ཤེས་རབ་སྐབས། སེམས་ཀྱི་གསང་ནི་སེམས་ཀྱི་ཆོས་ཉིད་སྟོང་པ་ཉིད་དེ། སྐལ་དམན་གྱིས་མི་རྟོགས་པས་གསང་བ་ཞེས་གསུངས། སྡོང་པོ་བཀོད་པ་ལས། བྱང་ཆུབ་སེམས་དཔའི་སྤྱོད་པ་ཐམས་ཅད་ནི་སེམས་རང་གི་ལ་བརྟེན་ཏོ། ། ཞེས་གསུངས་སོ།
༈ །སེམས་བསྲུང་འདོད་པ་སོགས་ཏེ། བླང་དོར་གྱི་གནས་མི་བརྗེད་པའི་དྲན་པ་དང་། བདག་རྒྱུད་ལ་བརྟགས་ནས་དེ་དག་གི་སྤང་ལེན་ཤེས་པའི་ཤེས་བཞིན་ཏེ། དང་པོ་གཙུག་ན་རིན་པོ་ཆེའི་མདོ་ལས། དྲན་པ་གང་གིས་ཉོན་མོངས་པ་ཐམས་ཅད་འབྱུང་བར་མི་འགྱུར་བ་དང་། དྲན་པ་གང་གིས་བདུད་ལས་ཐམས་ཅད་ཀྱིས་སྐབས་མི་འབྱེད་བ་དང་། དྲན་པ་གང་གིས་ལམ་གོལ་བ་དང་ལམ་ངན་པར་མི་འགྲོ་བ་དང་། དྲན་པ་སྒོ་བ་ལྟ་བུའོ། ། ཞེས་སོ། ། ཤེས་བཞིན་ནི།
ཡུམ་ལས། སྤྱོད་ན་ཡང་སྤྱོད་དོ་ཞེས་བྱ་བར་རབ་ཏུ་ཤེས་སོ། ། ཞེས་སོགས་གསུངས་པ་ལྟ་བུའོ། ། བླ་མ་དང་ནི་སོགས་ཏེ། སྡོམ་པ་དང་ལུང་འབོག་པའི་བླ་མ་དང་། ཆོས་ལྡན་གྲོགས་དང་འགྲོགས་པ་ལས་དྲན་པ་བདེ་བླག་ཉིད་དུ་སྐྱེའོ། ། ཇི་ལྟར་སྐྱེ་ཞེ་ན་མཁན་པོ་སྟེ་བླ་མས་རྗེས་སུ་བསྟན་པ་དང་། འགྲོགས་པ་སྟེ་གྲོགས་ཀྱིས་རྗེས་སུ་བསྟན་པས་ཀྱང་འཇིགས་པ་སྟེ་ཁྲེལ་ཡོད་སྐྱེ་བས་སོ། ། གང་ལ་ན་སྐལ་ལྡན་གུས་བྱེད་ལའོ། ༈ །རྟག་པར་མངོན་ཞེན་སོགས་ཏེ།
ཀུན་སློང་ལ་མངོན་ཞེན་ནི་ཆེད་ཆེར་འཛིན་པའོ། ། གཉེན་པོ་ནི་སེར་སྣ་མེད་པ་དང་། ཉེས་པ་འཛེམ་པ་དང་། མི་ཁྲོ་བ་དང་། སྤྲོ་བ་དང་། མི་གཡེང་བ་དང་། སྒྱུ་མ་ལྟ་བུར་ཤེས་པས་སེར་སྣ་ལ་སོགས་པའི་གཉེན་པོ་བྱེད་ནུས་པའི་སེམས་སོ། ། ཞིང་ནི་ཡོན་ཏན་གྱི་ཞིང་ནི་དཀོན་མཆོག་གསུམ། ཕན་འདོགས་པའི་ཞིང་ནི་ཕ་མ་སོགས་དང་། སྡུག་བསྔལ་ནི་དབུལ་པོ་ལ་སོགས་པའོ། །
སྦྱོར་བ་ལ་མཁས་པ་ནི་དགེ་བ་སྒྲུབ་པ་ལ་མཁས་ཤིང་དེ་ལ་དགའ་བ་དང་གཞན་ལ་ལྟོས་མི་དགོས་པར་རོ། ། རྣམ་པའི་ཁྱད་པར་སྦྱིན་སོགས་གོང་ནས་གོང་དུ་ཁྱད་ཞུགས་པས་གོང་མ་རྣམས་གཙོ་བོར་སྤྱད་པར་བྱ་ལ། སྤྱིར་དེ་ལྟར་ཡིན་ཀྱང་སྔར་བཤད་ལྟར་ཚུལ་ཁྲིམས་ཆུང་ངུའི་ཆེ་དུ་སྦྱིན་པ་དོན་ཆེན་པོ་མི་བཏང་བ་ལྟ་བུའོ། ༈ །བཀག་པ་རྣམས་ཀྱང་དེ་ལ་གནང་བ་ནི། དེད་དཔོན་སྙིང་རྗེ་ཆེན་པོས་མི་ནག་པོ་བསད་པས་བསྐལ་པ་འབུམ་གྱི་ཚོགས་རྫོགས་པར་གསུངས་པ་ལྟ་བུའོ། ༈ །ཕུང་པོ་གསུམ་ནི། སྡིག་པ་བཤགས་པ་དང་། དགེ་བ་བསྔོ་བ་དང་། རྫོགས་བྱང་མྱུར་དུ་ཐོབ་པའི་ཐབས་གསུམ་མོ། ༈ །རང་ངམ་སོགས་ཏེ།
རང་གི་དབང་དུ་བྱས་པའི་བསླབ་པར་གསུངས་པ་བྱང་ཆུབ་སེམས་དཔའི་སྡེ་སྣོད་ཡིན་ལ། གཞན་གྱི་དབང་དུ་བྱས་པའི་བསླབ་པ་ནི་ཉན་ཐོས་ཀྱི་བསླབ་པའོ། ། བསླབ་པ་ཐམས་ཅད་ལ་བསླབ་པ་ལ་དགོས་པ་ཅི་ཡོད་ཅེ་ན། རྒྱས་སྲས་རྣམས་ཀྱིས་རྣམ་མཁྱེན་གྱི་རྒྱུར་གྱུར་པའི་ཐེག་པ་མ་ལུས་པ་ལ་མཁས་པར་བྱ་དགོས་པས་མི་བསླབ་པ་གང་ཡང་མེད་དེ་གདུལ་བྱ་ཐམས་ཅད་འདུལ་དགོས་པའི་ཕྱིར། དེའི་འབྲས་བུ་དེ་ལྟར་སོགས་སོ། ༈ །དངོས་སམ་སོགས་ཏེ། སེམས་ཅན་དོན་བྱེད་ནི་དངོས་སུ་སེམས་ཅན་གྱི་དོན་བྱེད་པ་ཡིན་ལ། སྡོམ་པ་དང་དགེ་བ་སྡུད་པ་གཉིས་ནི་བརྒྱུད་ནས་སེམས་ཅན་གྱི་དོན་ཡིན་པས་དེ་གསུམ་ལས་གཞན་མི་སྤྱོད། ཅེས་པའོ། ༈ །དཔལ་འབྱུང་སོགས་ཏེ།
སྡོང་པོ་བཀོད་པ་ལས། འཕགས་པ་དཔལ་འབྱུང་གིས་གསུངས་པ་ལྟ་བུ་སྟེ། རིགས་ཀྱི་བུ་དགེ་བའི་བཤེས་གཉེན་གྱིས་ཡང་དག་པར་ཟིན་པའི་བྱང་ཆུབ་སེམས་དཔའ་རྣམས་ནི་ངན་འགྲོར་མི་ལྟུང་ངོ་། ། དགེ་བའི་བཤེས་གཉེན་ཀྱིས་བསམ་པའི་བྱང་སེམས་རྣམས་ནི་བྱང་ཆུབ་སེམས་དཔའི་བསླབ་པ་དང་འགལ་བར་མི་བྱེད་དོ། ། དགེ་བའི་བཤེས་གཉེན་གྱིས་བསྐྱངས་པའི་བྱང་སེམས་རྣམས་ནི་འཇིག་རྟེན་ལས་མངོན་པར་འཕགས་པ་ཡིན་ནོ། ། དགེ་བའི་བཤེས་གཉེན་ལ་བསྙེན་བཀུར་བྱས་པའི་བྱང་སེམས་རྣམས་ནི་སྤྱོད་པ་ཐམས་ཅད་ལ་མི་བརྗེད་པ་སྤྱོད་པ་ཡིན་ནོ། ། དགེ་བའི་བཤེས་གཉེན་གྱིས་ཡོངས་སུ་བཟུང་བའི་བྱང་སེམས་རྣམས་ནི་ལས་དང་ཉོན་མོངས་པ་རྣམས་ཀྱིས་ཐུབ་པར་དཀའ་བ་ཡིན་ནོ། ། དགེ་བའི་བཤེས་གཉེན་ནི་བྱ་བ་དང་བྱ་བ་མིན་པ་རྣམས་ཁོང་དུ་ཆུད་པར་བྱེད་པའོ། ། བག་མེད་པའི་གནས་ལས་བཟློག་པའོ། ། འཁོར་བའི་གྲོང་ཁྱེར་ནས་འདོན་པའོ། །
རིགས་ཀྱི་བུ་དེ་ལྟ་བས་ན་དེ་ལྟར་ཡིད་ལ་བྱ་བ་རྒྱུན་མི་འཆད་པས་དགེ་བའི་བཤེས་གཉེན་རྣམས་ཀྱི་དྲུང་དུ་འགྲོ་བར་བྱའོ། ། ཁུར་ཐམས་ཅད་བསྐུར་བས་མི་སྐྱོ་བའི་ཕྱིར་ས་ལྟ་བུའི་སེམས་དང་། མི་སྐྱོ་བའི་ཕྱིར་རྡོ་རྗེ་ལྟ་བུའི་སེམས་དང་། སྡུག་བསྔལ་ཐམས་ཅད་ཀྱིས་མི་བསྒུལ་པའི་ཕྱིར་ཁོར་ཡུག་ལྟ་བུའི་སེམས་དང་། ལས་ཐམས་ཅད་ཉམས་སུ་བླང་བ་ལ་མི་སྨོད་པས་བྲན་ལྟ་བུའི་སེམས་དང་། ང་རྒྱལ་དང་ཆེ་བའི་ང་རྒྱལ་སྤོང་བས་ཕྱག་དར་བ་ལྟ་བུའི་སེམས་དང་། ཁུར་ལྕི་བ་བཀུར་བས་ཐེག་པ་ལྟ་བུའི་སེམས་དང་། མི་ཁྲོ་བས་ཁྱི་ལྟ་བུའི་སེམས་དང་། འགྲོ་ཞིང་འོང་པས་མི་སྐྱོ་བའི་གྲུ་ལྟ་བུའི་སེམས་དང་། དགེ་བའི་བཤེས་གཉེན་གྱི་ངོར་ལྟ་བས་བུ་མཛངས་པ་ལྟ་བུའི་སེམས་ཀྱིས་དགེ་བའི་བཤེས་གཉེན་ལ་བསྙེན་བཀུར་བྱའོ། །
རིགས་ཀྱི་བུ་ཁྱོད་ཀྱི་རང་ལ་ནི་ནད་པའི་འདུ་ཤེས་བསྐྱེད་པར་བྱའོ། ། དགེ་བའི་བཤེས་གཉེན་ལ་ནི་སྨན་པའི་འདུ་ཤེས་དང་། རྗེས་སུ་བསྟན་པ་ལ་ནི་སྨན་གྱི་འདུ་ཤེས་དང་། ནན་ཏན་ཉམས་སུ་བླང་བ་ལ་ནི་ནད་འཚོ་བའི་འདུ་ཤེས་བསྐྱེད་པར་བྱའོ། ། ཞེས་སོགས་རྒྱས་པར་གསུངས་སོ། ། འདི་དང་སོགས་ཏེ། བྱང་ཆུབ་སེམས་དཔའི་བསླབ་པ་འདི་དང་སངས་རྒྱས་བཀའ་སྩལ་གཞན་ཉན་ཐོས་ཀྱི་བསླབ་པ་རྣམས་མདོ་སྡེ་བཀླགས་ནས་ཤེས་པར་བྱའོ། ༈ །བསྐལ་པ་སྟོང་སོགས་ཏེ། དཀོན་མཆོག་བརྩེགས་པ་ལས། ཁོང་ཁྲོ་བ་གང་ཞེ་ན།
བསྐལ་པ་སྟོང་དུ་བསགས་པའི་དགེ་བའི་རྩ་བ་བསྲེགས་པའི་ངང་ཚུལ་ཅན་ནོ། ། ཞེས་གསུངས། ལེགས་སྤྱད་ནི་ཐར་པར་མ་བསྡོས་པའི་བསོད་ནམས་ཆ་མཐུན་ནོ། ། འཇོམས་པའི་དོན་ནི། འབྲས་བུ་འབྱིན་པའི་ནུས་པ་འཇོམས་པ་ཡིན་གྱི་ས་བོན་གཏན་འཇོམས་པ་མིན་ནོ། ༈ །བདག་གམ་སོགས་ཀྱི་དོན་རང་ལ་སྡུག་བསྔལ་བརྙས་པ་ཚིག་རྩུབ་མི་སྙན་བཞི་དང་། གཉེན་པ་དེ་བཞི་དང་། དགྲ་ལ་བདེ་བསྐུར་བསྟོད་སྙན་བཞི་སྟེ་མི་འདོད་པ་བཅུ་གཉིས་བྱེད་པ་དང་། བདག་ལ་བདེ་བཀུར་བསྟོད་སྙན་བཞི་དང་། གཉེན་ལ་དེ་བཞི་དང་།
དགྲ་ལ་སྡུག་བསྔལ་བརྙས་པ་ཚིག་རྩུབ་མི་སྙན་བཞི་སྟེ་འདོད་པ་བཅུ་གཉིས་པོའི་གེགས་བྱེད་པ་སྟེ་ཁྲོ་ཡུལ་ཉེར་བཞིའོ། ། དགྲའི་གཉེན་ལ་བཞི་མི་རྩི་སྟེ། བདག་ལ་གནོད་ན་དགྲ་དང་ཕན་ན་བཤེས་སུ་འགྱུར་ལ། ཕན་གནོད་མེད་ན་ཆགས་སྡང་གི་ཡུལ་མིན་པའི་ཕྱིར་རོ། ༈ །གཙོ་བོ་ཞེས་བྱ་ཞེས་སོགས་ཀྱི་དོན་ལ་གསུམ། གྲངས་ཅན་པའི་འདོད་པ་དགག་པ་དང་། རིག་པ་ཅན་གྱི་འདོད་པ་དགག་པ་དང་། དོན་བསྡུ་བའོ། ། དང་པོ་ལ་ཕྱོགས་སྔ་མ་ནི། གལ་ཏེ་རྐྱེན་ལ་རག་ལས་པ་རྣམས་རྐྱེན་དབང་ཡིན་པས་རང་དབང་ཅན་མིན་ཀྱང་ཁོ་བོ་ཅག་འདོད་པའི་གཙོ་བོ་དང་སྐྱེས་བུ་དག་ནི་རྟག་པ་དང་རྐྱེན་ལ་མི་ལྟོས་པར་རང་དབང་ཅན་དུ་འབྱུང་བ་ཡིན་ནོ། །
དེའང་གཙོ་བོ་ནི་རྡུལ་མུན་སྙིང་སྟོབས་གསུམ་ཆ་སྙོམས་པའི་བེམ་པོ་རྟག་པ་འགྲོ་བ་ཐམས་ཅད་ལ་གཅིག་གིས་ཁྱབ་པ་རྣམ་འགྱུར་སྤྲུལ་པ་པོའོ། ། སྐྱེས་བུ་ནི་དེའི་ཁུག་མ་ན་ཤེས་རིག་གི་ངོ་བོ་སེམས་ཅན་རེ་རེ་ལ་རེ་རེ་ཡོད་པ་རྟག་གཅིག་རང་དབང་ཅན་ཟ་བ་པོ་བྱད་པོ་མིན་པ་ཞིག་གོ ། རྣམ་འགྱུར་ནི་ཡོན་ཏན་གསུམ་ཆ་མི་མཉམ་ན་ཐོག་མར་ཆེན་པོ་དེ་ལས་ང་རྒྱལ་དེ་ལས་དེ་ཙམ་ལྔ་འབྱུང་དེ་ལས་དབང་པོ་བཅུ་གཅིག་འབྱུང་ངོ་། ། ཆེན་པོ་དྭངས་ཤིང་མེ་ལོང་ངོས་གཉིས་པ་ལྟ་བུ་ལ་ནང་ནས་ཤེས་རིག་དང་། ཕྱི་ནས་དེ་ཙམ་སོགས་ཀྱི་རྣམ་པ་འཇོག་ལ། དེ་གཉིས་འདྲེས་པ་ལ་སྐྱེས་བུ་ཡུལ་ལ་ལོངས་སྤྱོད་པའི་ཐ་སྙད་བྱེད་དོ། ། རང་བཞིན་རྟག་ལ་རྣམ་འགྱུར་མི་རྟག་གོ ། དེས་ན་བྱེད་པ་པོ་རང་དབང་ཅན་མིན་ནོ། ། ཞེའོ། ། དེ་དགག་པ་ལ་གཙོ་བོ་དགག་པ་ནི།
གཙོ་བོ་དེ་ཉིད་ཆོས་ཅན། བདག་གིས་རྣམ་འགྱུར་དེ་འབྱུང་བར་བྱའོ། ། ཞེས་ཆེད་དུ་བསམས་ཤིང་བློ་སྔོན་དུ་བཏང་ནས་འབྱུང་བ་མེད་དེ། བེམ་པོ་ཡིན་པའི་ཕྱིར། གལ་ཏེ་རྣམ་འགྱུར་བྱེད་པ་པོ་ཡིན་སྙམ་ན། དེ་དགག་པ་ནི། རྣམ་འགྱུར་མ་སྐྱེས་པའི་གནས་སྐབས་ཆོས་ཅན། དེ་ཚེ་སྐྱེ་བར་འདོད་པའི་སེམས་གང་ཞིག་ཡོད་དེ་དེ་མ་སྐྱེས་གོང་དུ་ངོ་བོ་མེད་ན་སྟེ་མེད་པའི་ཕྱིར། གལ་ཏེ་སྐྱེས་བུ་བྱེད་པ་པོ་ཡིན་སྙམ་ན། དེ་དགག་པ་ལ།
བྱེད་པ་པོ་འགལ་བ་ནི། མ་སྐྱེས་པར་ནི་དེ་མེད་ན། དེ་ཚེ་སྐྱེ་བར་འདོད་པ་གང་ཞེས་པ་བཟླས་ཏེ། སྐྱེས་བུ་ཆོས་ཅན། དེ་ཚེ་སྐྱེ་བར་འདོད་པ་གང་སྟེ་བྱེད་པ་པོ་མེད་དེ། དེ་ཡི་ངོ་བོ་མེད་པའི་ཕྱིར་ནའོ། ། རྟགས་མ་གྲུབ་སྙམ་ན། སྐྱེས་བུ་ཆོས་ཅན། ངོ་བོ་མེད་དེ། མ་སྐྱེས་བའི་ཕྱིར།
ནམ་མཁའི་མེ་ཏོག་བཞིན། ཡུལ་ལ་ལོངས་སྤྱོད་པ་རེས་འགའ་བ་དང་འབྲེལ་བར་དགག་པ་ནི། སྐྱེས་བུ་ཆོས་ཅན། འགག་པར་འགྱུར་བ་མ་ཡིན་པ་ཐལ། ཡུལ་ལ་རྟག་ཏུ་གཡེངས་པར་འགྱུར་བ་སྟེ་ལོངས་སྤྱོད་པ་པོ་རྟག་པའི་ཕྱིར་རོ། ། དེའི་ཤུགས་ལ་ཡུལ་ལོངས་སྤྱོད་པ་རེས་འགའ་བ་ཡིན་པའི་ཕྱིར། བྱེད་པ་པོ་རྟག་པ་མེད་ཅེས་པ་འཕེན་ནོ། ། གཉིས་པ་ལ། ཕྱོགས་སྔ་ནི། རིག་པ་ཅན་པ་ན་རེ།
བདག་ནི་རྟག་པ་ནུས་པ་ཐམས་ཅད་དང་ལྡན་པའི་རང་བཞིན་སེམས་པ་མ་ཡིན་ཡང་། སེམས་པ་གཞན་དང་ལྡན་པས་བྱེད་པ་པོ་རང་དབང་ཅན་ཡིན་ལ་དེས་ཁྲོ་བ་སོགས་བསྐྱེད་དོ་ཞེ་ན། དེ་དགག་པ་ནི། ཅི་སྟེ་བདག་དེ་རྟག་པ་ཡིན་ན་ནི། དེ་ཆོས་ཅན། འབྲས་བུ་བསྐྱེད་པའི་བྱེད་པ་མེད་པར་མངོན་ཏེ། རྟག་པ་ལ་རིམ་དང་ཅིག་ཅར་གྱི་དོན་བྱེད་པས་སྟོང་པའི་ཕྱིར། ནམ་མཁའ་བཞིན་ནོ། ། གལ་ཏེ་ཁྱབ་པ་མ་གྲུབ་སྟེ། རྟག་པ་ལ་རིམ་པ་མེད་ཀྱང་རྐྱེན་ལ་རིམ་པ་ཡོད་པས་འབྲས་བུ་རིམ་ཅན་དུ་བསྐྱེད་ན་ཅི་འགལ་ཞེ་ན།
བདག་རྟག་པ་ཆོས་ཅན། རྐྱེན་རྣམས་གཞན་དང་འཕྲད་ན་ཡང་སྡར་ནུས་མེད་ནུས་ཡོད་དུ་ཅི་བྱར་ཡོད་དེ། འགྱུར་བ་མེད་པའི་ཕྱིར། དེའི་ཕྱོགས་ཆོས་གྲུབ་སྟེ། རྐྱེན་གྱིས་བྱེད་པའི་ཚེ་ཡང་སྔོན་རྐྱེན་མེད་པའི་སྐབས་བཞིན་གནས་ཏེ་ཁྱད་མེད་ན། རྐྱེན་གྱི་བྱེད་པས་བདག་དེ་ལ་ཅི་ཞིག་བྱས་ཏེ་ཅི་ཡང་བྱས་པ་མེད་དོ། ། གལ་ཏེ་རྟག་པ་ལ་ཁྱད་མེད་ཀྱང་རྐྱེན་ཉིད་ལ་ནུས་པའི་དབྱེ་བ་ཡོད་པས་འབྲས་བུ་བསྐྱེད་མི་བསྐྱེད་ཀྱི་ཆ་ཡོད་དོ་ཞེ་ན། འོ་ན་རྟག་པ་དེ་ཡི་བྱེད་པའི་འབྲས་བུ་འདི་ཡིན་ཞེས་རྒྱུ་འབྲས་ཀྱི་འབྲེལ་བར་འགྱུར་བ་གང་ཞིག་ཡོད་དེ། རྐྱེན་གྱི་འབྲས་བུ་ཡིན་པའི་ཕྱིར། གསུམ་པ་ནི།
དེ་ལྟར་སོགས་སོ། ༈ །གལ་ཏེ་བདག་ལ་སོགས་ཀྱི་དོན། གལ་ཏེ་གཞན་ངན་འགྲོར་འགྲོ་བའི་སྡིག་གྲོགས་བདག་གིས་བྱས་པས་བདག་སྡིག་མི་སྦྱངས་ཤིང་དམྱལ་བར་འགྲོ་བས་གཞན་ཕན་འདོགས་བྱེད་དུ་མི་འཐད་དོ་ཞེ་ན། བདག་གིས་གཞན་གྱི་སྡིག་རྐྱེན་བྱས་ཀྱང་བདག་ལ་བསམ་པ་ཡི་ཡོན་ཏན་བཟོད་པ་ཡོད་ན་དེས་སྡིག་པ་བྱང་བས་དམྱལ་བར་མི་འགྲོ་བས་གཞན་ཕན་འདོགས་བྱེད་དུ་གྲུབ་པོ། ། འོ་ན་གཞན་བདག་གི་སྡིག་སྦྱོང་གི་གྲོགས་ཡིན་པས་དམྱལ་བར་མི་འགྲོ་ལ་བདག་གིས་ཀྱང་བཏང་བ་མེད་པས་བདག་གནོད་བྱེད་དུ་མི་འཐད་དོ་ཞེ་ན། གལ་ཏེ་བདག་གིས་བཟོད་པ་བསྒོམ་ནས་བདག་བསྲུང་ན་གཞན་དགེ་གྲོགས་ཡིན་ཀྱང་། གཞན་དེ་དག་ལ་འདིར་བདག་གི་དགེ་གྲོགས་བྱ་སྙམ་པ་ཇི་ཞིག་འབྱུང་སྟེ་མ་བྱུང་བས་དམྱལ་བར་འགྲོ་བས་བདག་གནོད་བྱེད་དུ་གྲུབ་པོ། ། འོ་ན་གནོད་པ་བྱས་པས་ཕན་བཏགས་པར་འགྱུར་ན་བདག་གིས་ཀྱང་དེ་བྱའོ་ཞེ་ན། འོན་སྟེ་ལན་དུ་གནོད་བྱས་ན་བསམ་པའི་ཡོན་ཏན་ཡོད་པ་ལ་དགེ་གྲོགས་འགྱུར་ཡང་མེད་པ་ལ་སྡིག་གྲོགས་འགྱུར་བས་དེ་དག་བསྲུང་བར་མི་འགྱུར་ལ། བདག་གི་སྤྱོད་པ་དགེ་སྦྱོང་ཆོས་བཞི་ཉམས་པར་འགྱུར་ལ་དེས་ན་དཀའ་ཐུབ་ཀྱི་མཆོག་བཟོད་པ་ཞིག་པར་འགྱུར་རོ།
༈ །དེ་ཕྱིར་སེམས་ཅན་ཞིང་སོགས་ཀྱི་དོན་ནི། སེམས་ཅན་ནི་བཟོད་པ་དང་སྙིང་རྗེ་སོགས་ཞིང་ཡིན་ལ། སངས་རྒྱས་ནི་དད་པ་དང་མཆོད་པ་སོགས་ཀྱི་ཞིང་ཡིན་པས་གཉིས་ཀ་ལས་སངས་རྒྱས་ཀྱི་ཆོས་སྐྱེ་བར་ཐུབ་པས་ཆོས་ཡང་དག་པར་སྡུད་པའི་མདོ་ལས་གསུངས་ཏེ། སེམས་ཅན་གྱི་ཞིང་ནི་བྱང་ཆུབ་སེམས་དཔའི་སངས་རྒྱས་ཀྱི་ཞིང་སྟེ། སངས་རྒྱས་ཀྱི་ཞིང་དེ་ལས་སངས་རྒྱས་ཀྱི་ཆོས་རྣམས་ཐོབ་པར་འགྱུར་བས་དེ་ལ་ལོག་པར་བསྒྲུབ་པར་མི་རིགས་སོ། ། ཞེས་སོ། ༈ །སྒྱིད་ལུག་མེད་དང་སོགས་ཀྱི་དོན་ནི། བྱ་བ་ཁྱད་པར་ཅན་ལ་སེམས་གཟེངས་མཐོ་བའི་རྣམ་པ་ཅན་ནི་སྒྱིད་ལུག་མེད་པའི་རང་གི་ངོ་བོའོ། ། སྒྱིད་ལུག་པའི་གཉེན་པོ་ནི། དཔུང་ཚོགས་ཏེ།
སྦྱོར་བ་མོས་པ་དང་། དངོས་གཞི་བརྟན་པ་དང་། དགའ་བ་དང་། རྗེས་དོར་པའི་དཔུང་ངོ་། ། སྤང་བྱ་གཞོམ་པའི་བྱ་བ་ལྷུར་བླང་བ་དང་། བདག་ཉིད་དབང་དུ་བྱས་པས་སེམས་ལས་སུ་རུང་བར་བྱས་ནས་བདག་གཞན་མཉམ་པ་དང་བརྗེ་བ་བསྒོམ་པར་བྱའོ། ། དེའང་སྤྲོ་བ་དང་ལྡན་པས་སྒྱིད་ལུག་པ་སྤང་། དེས་དཔུང་ཚོགས་བཞི་གསོག དེས་སྤང་བྱ་འཇོམས་པ་ལྷུར་བླང་། དེས་སྒོ་གསུམ་གཉེན་པོའི་དབང་དུ་བསྡུས་ནས་བདག་གཞན་མཉམ་བརྗེ་བསྒོམ་པར་བྱའོ།
༈ །བདེན་པར་གསུངས་པས་བདེན་འདི་གསུངས་ཞེས་པ་ནི། ལག་བཟང་གཞན་ཡང་བྱང་ཆུབ་སེམས་དཔའ་འདི་ལྟར་ཡང་དག་པར་སློབ་སྟེ། གང་དག་སེང་གེ་དང་སྟག་དང་ཁྱི་དང་ཅེ་སྤྱང་དང་བྱ་རྒོད་དང་བྱ་རོག་དང་འུག་པ་དང་སྲིན་བུ་དང་སྦྲང་མ་དང་སྦྲང་བུ་དང་ཤ་སྦྲང་དུ་གྱུར་པ་དེ་དག་གིས་ཀྱང་བྱང་ཆུབ་མངོན་པར་རྫོགས་བར་སངས་རྒྱས་པར་གྱུར་ན། བདག་མིར་གྱུར་བཞིན་དུ་སྲོག་གི་ཕྱིར་ཡང་ཅིའི་ཕྱིར་རྫོགས་པའི་བྱང་ཆུབ་ཐོབ་པར་འགྱུར་བའི་བརྩོན་འགྲུས་ཉམས་པར་བྱ་སྙམ་མོ། ། ཞེས་སོ། ། མོས་བརྟན་དགའ་དང་དོར་བ་ཡིན། ། ཞེས་པའི་དོན་ནི། བསམ་པས་གོ་ཆ་མི་ཕྱེད་པས་འཇུག་པ་ནི་མོས་པའོ། ། སྦྱོར་བ་མི་བསྒུལ་བ་ནི་བརྟན་པའོ། ། སྦྱོར་བ་དེ་ཉིད་ཁྱད་པར་དུ་བྱ་བའི་ཕྱིར་སྤྲོ་བ་སྤེལ་བ་ནི་དགའ་བའོ། །
དེས་དུབ་ནས་སྦྱོར་བ་ཀློད་པ་ནི་དོར་བའོ། ༈ །དགེ་བའི་རྩ་བ་ཐམས་ཅད་ཀྱི། རྩ་བ་མོས་པ་ཡིན་པར་བློ་གྲོས་རྒྱ་མཚོས་ཞུས་པ་ལས། དགེ་བའི་ཆོས་ཐམས་ཅད་ཀྱི་རྩ་བ་ནི་མོས་བའོ། ། ཞེས་དང་། འཇལ་དཔལ་ཞིང་བཀོད་ལས། ཆོས་རྣམས་ཐམས་ཅད་རྐྱེན་བཞིན་ཏེ། ། འདུན་པའི་རྩ་ལ་རབ་ཏུ་གནས། ། ཞེས་སོ། ༈ །རྡོ་རྗེ་རྒྱལ་མཚན་གྱི་ཡོངས་སུ་བསྔོ་བ་དྲུག་པ་ལས།
དཔེར་ན་ལྷའི་བུ་ཉི་མ་འཆར་བྱེད་ནི། དམུས་ལོང་དང་དྲི་ཟའི་གྲོང་ཁྱེར་དང་། རྡུལ་དང་། སྒྲ་གཅན་དང་། དུ་བ་དང་། ཁུག་སྣ་ལ་སོགས་པ་དང་། གྲིབ་མ་ཐ་དད་པ་དང་། རི་མི་མཉམ་པ་ལ་སོགས་པའི་ཉེས་པས་མི་ལྡོག་པར་འོས་སུ་གྱུར་པའི་ཡུལ་སྣང་བར་བྱེད་པ་ལྟར། བྱང་ཆུབ་སེམས་དཔའ་གཞན་དོན་དུ་འཆར་བ་ཡང་སེམས་ཅན་མི་སྲུན་པ་དང་དམུ་རྒོད་ལ་སོགས་པའི་ཉེས་པ་སྣ་ཚོགས་པ་གང་གིས་ཀྱང་མི་ལྡོག་པར་འོས་སུ་གྱུར་པའི་སེམས་ཅན་འདུན་པ་དང་། སྨིན་པ་དང་།
རྣམ་པར་གྲོལ་བར་བརྩོན་པར་བྱའོ། ། ཞེས་གསུངས་སོ། ༈ །ལས་དང་སོགས་ཀྱི་དོན་ནི། གཉེན་པོའི་ལས་ཉིད་མཆོག་ཏུ་བསམ་སྟེ་འདི་ལྟ་བུ་ལ་བདག་ལྟ་བུས་འཇུག་པར་རིགས་ཀྱི་གཞན་གྱིས་མ་ཡིན་ནོ་སྙམ་ནས་འཇུག་པ་ནི་ལས་ཀྱི་ང་རྒྱལ་ལོ། ། ཉོན་མོངས་པ་དམན་པར་ཡིད་ལ་བྱས་སྟེ་འདི་ལྟ་བུའི་དབང་དུ་ཅི་སྟེ་འགྱུར་སྙམ་པ་ནི་ཉོན་མོངས་པའི་ང་རྒྱལ་ལོ། ། བདག་ཉིད་མཆོག་ཏུ་རིག་ནས་བདག་གིས་ཉེས་པ་སྤང་བ་དང་ཡོན་ཏན་བསྒྲུབ་ནུས་ཀྱི་གཞན་གྱིས་མ་ཡིན་ནོ་སྙམ་ནས་འཇུག་པ་ནི་ནུས་པའི་ང་རྒྱལ་ལོ། ༈ །གང་ཞིག་ང་རྒྱལ་སོགས་ཀྱི་དོན་ནི། གང་ཞིག་ཉོན་མོངས་པའི་ང་རྒྱལ་གྱི་དགྲ་ལས་རྒྱལ་ཕྱིར་ང་རྒྱལ་འཆང་བས་ན་ང་རྒྱལ་ཅན་ནོ། ། ང་རྒྱལ་གྱི་དགྲ་བདོ་བ་དེ་ཡང་དེས་བཅོམ་པས་ན་དཔའ་བ་དེ་ཉིད་དོ། ། འགྲོ་བ་རྣམས་ལ་ཇི་ལྟར་འདོད་པ་བཞིན་དུ་གནས་སྐབས་དང་མཐར་ཐུག་རྒྱལ་བའི་གོ་འཕང་ཉིད་ཀྱི་འབྲས་བུ་རྫོགས་པར་བྱེད་པས་ན་རྣམ་རྒྱལ་ལོ། །
ཞེས་སོ། ༈ །གང་ཕྱིར་བྱིས་པ་སོགས་ནས་རྣམས་ཀྱིས་གསུངས་ཏེ། ཏིང་འཛིན་རྒྱལ་པོ་ལས། སོ་སོ་སྐྱེ་བོ་ལ་ནི་མཛའ་བ་མེད། ། ཆོས་དང་མཐུན་པའི་ཚིག་གིས་སྨྲས་གྱུར་ཀྱང་། ། ཁྲོ་དང་ཞེ་སྡང་ཡིད་མི་ཆེས་བ་དག ། རབ་ཏུ་སྨྲ་སྟེ་འདི་ནི་བྱིས་པའི་ཆོས། ། ཞེས་སོགས་དང་། ཟླ་བ་སྒྲོན་མེའི་མདོ་ལས། བྱིས་པ་ཇི་ལྟར་ཡུན་རིང་ལེགས་བསྟེན་ཡང་། །
དེ་དག་ཕྱིར་ཞིང་མི་མཛའ་འགྲས་འགྱུར་ཞེས། ། བྱིས་པའི་ངོ་བོ་ཉིད་ཀྱིས་རྒྱུ་ཤེས་ནས། ། མཁས་པ་བྱིས་པ་དག་ལ་བརྟེན་མི་བྱེད། ། ཅེས་སོ། ༈ །ལག་པ་ལ་སོགས་སོགས་ཀྱི་དོན་ནི། ལག་པ་ལ་སོགས་པ་དངོས་པོའི་དབྱེ་བ་ཐ་དད་པ་རྣམས་མང་ཡང་བདག་འཛིན་གཅིག་གིས་ཁྱབ་པས་ཡོངས་སུ་བསྲུང་བྱའི་ལུས་སུ་གཅིག་པ་ལྟར། དེ་བཞིན་དུ་འགྲོ་བ་ཐ་དད་ཀྱི་བདེ་སྡུག་རང་རྒྱུད་ལས་ཐ་དད་ཀྱང་བདག་འཛིན་གཅིག་གིས་ཁྱབ་པར་བྱས་ལ་ཐམས་ཅད་བདག་བཞིན་བདེ་བ་འདོད་པར་མཉམ་ཞིང་གཅིག་པར་བསྲུང་ངོ་། ། གལ་ཏེ་བདག་གི་སྡུག་བསྔལ་གྱིས་གཞན་གྱི་ལུས་ལ་མི་གནོད་སྟེ། དེ་དེས་བདག་ཏུ་མ་བཟུང་བའི་ཕྱིར། དེ་ལྟའང་བདག་གི་སྡུག་བསྔལ་ཡིན་ཏེ།
བདག་ཏུ་བཟུང་བས་མི་བཟོད་པ་ཉིད་འབྱུང་པའི་ཕྱིར། དཔེ་དེ་བཞིན་དུ་གཞན་གྱི་སོགས་སོ། ། བདག་གིས་གཞན་གྱི་སྡུག་བསྔལ་བསལ། ཞེས་སོགས་ཀྱི་དོན་ནི། གཞན་གྱི་སྡུག་བསྔལ་ཆོས་ཅན། བདག་གིས་བསལ་བྱ་ཡིན་ཏེ། སྡུག་བསྔལ་ཡིན་པའི་ཕྱིར། བདག་གི་སྡུག་བསྔལ་བཞིན་ནོ། ། གཞན་ལ་ཕན་པ་ཆོས་ཅན། བདག་གིས་བྱ་ཏེ།
སེམས་ཅན་གྱི་བདེ་བ་ཡིན་པའི་ཕྱིར། བདག་གི་ལུས་ཀྱི་བདེ་བ་བཞིན་ནོ། ། དེའི་ཁྱབ་པ་བསྒྲུབ་པ་ལ་རྟགས་ཕྱི་མའི་ཁྱབ་པ་བསྒྲུབ་པ་ནི། གལ་ཏེ་བདེ་བ་ཡིན་ཡང་བསྒྲུབ་བྱ་མིན་པ་ཅི་འགལ་ཞེ་ན། རང་བདེ་བསྒྲུབ་བྱ་ཡིན་པ་ལ་རྒྱུ་མཚན་གང་ཡོད། གལ་ཏེ་བདག་གིས་འདོད་བྱ་ཡིན་པའི་ཕྱིར་ཞེ་ན། འོ་ན་གང་ཚེ་བདག་དང་གཞན་གཉིས་ཀ་བདེ་བ་འདོད་དུ་མཚུངས་པ་ལ། ། གང་ཕྱིར་བདག་གཅིག་པུ་བདེ་བར་བརྩོན་སྟེ། བདག་དང་ཁྱད་པར་ཅི་ཡོད་ན་སྟེ་མེད་པའི་ཕྱིར། དེས་ན་བདེ་བ་ཡིན་ན་བསྒྲུབ་བྱ་མིན་པའི་ཁྱབ་པ་གྲུབ་བོ། །
རྟགས་དང་པོའི་ཁྱབ་པ་བསྒྲུབ་པ་ལ་གསུམ་ལས་སྡུག་བསྔལ་སྤང་བྱར་མཚུངས་པ་ནི། གལ་ཏེ་སྡུག་བསྔལ་ཡིན་ཡང་སྤང་བྱར་མི་བརྗོད་ན་ཅི་འགལ་ཞེ་ན། འོ་ན་བདག་རྒྱུད་གྱི་སྡུག་བསྔལ་སྤང་བྱར་བརྗོད་པའི་རྒྱུ་མཚན་གང་ཡིན། བདག་མི་འདོད་པའི་རྒྱུ་མཚན་གྱིས་ཡིན་ནོ་ཞེ་ན། འོ་ན་གང་ཚེ་བདག་དང་གཞན་གཉིས་ཀ་སྡུག་བསྔལ་མི་འདོད་མཚུངས་པ་ལ། གང་ཕྱིར་གཞན་བསྲུང་བ་མིན་ལ་བདག་བསྲུང་བར་བྱེད་དེ། བདག་དང་ཁྱད་པར་ཅི་ཡོད་ན་སྟེ་མེད་པའི་ཕྱིར། དེས་ན་སྡུག་བསྔལ་ཡིན་ན་སྤང་བྱ་ཡིན་པས་ཁྱབ་བོ། ། མི་མཚུངས་བའི་རྒྱུ་མཚན་དགག་པ་ནི། གལ་ཏེ་བདག་སྡུག་བསྲུང་བྱ་ཡིན་པའི་རྒྱུ་མཚན་ནི་བདག་ལ་གནོད་པའི་ཕྱིར་ཡིན་གྱི།
གཞན་མི་འདོད་པ་ཙམ་གྱིས་མི་བསྲུང་སྟེ། གཞན་དེ་ལ་སྡུག་བསྔལ་བས་བདག་ལ་མི་གནོད་པའི་ཕྱིར་ཞེ་ན། འོ་ན་མ་འོངས་པའི་སྡུག་བསྔལ་ཡང་ཆོས་ཅན། དེ་བདག་གིས་ཅི་སྟེ་བསྲུང་སྟེ་བསྲུང་མི་རིགས་པར་ཐལ། ད་ལྟར་གྱི་ལུས་ལ་མི་གནོད་པའི་ཕྱིར། གཞན་སྡུག་བཞིན། གལ་ཏེ་མ་འོངས་པའི་སྡུག་བསྔལ་དེ་ནི་ད་ལྟར་མི་གནོད་ཀྱང་བདག་གིས་ཚེ་ཕྱི་མ་ལ་མྱོང་བར་འབྱུང་བས་བསྲུང་ངོ་སྙམ་ན། སྔ་ཕྱི་གཅིག་ཏུ་འཛིན་པའི་རྣམ་པར་རྟོག་པ་དེ་ཆོས་ཅན། ལོག་པར་རྟོགས་པ་ཡིན་ཏེ། རྒྱུ་མཚན་འདི་ལྟར་ཤི་བ་སྟེ་ཚེ་འདི་ཡང་གཞན་ལ་སྐྱེ་བ་སྟེ་ཚེ་ཕྱི་མ་ཡང་ནི་གཞན་ཡིན་པའི་ཕྱིར་ཏེ།
སེམས་སྐད་ཅིག་དང་རྒྱུན་གྱིས་འགག་པའི་ཕྱིར། ཡང་གང་ཚེ་མྱོང་བ་པོ་གང་གི་སྡུག་བསྔལ་གང་ཡིན་པ་དེ་ནི་དེ་ཉིད་ཀྱིས་བསྲུང་རིགས་ཀྱིས་གཞན་གྱིས་མིན་ནོ་ཞེ་ན། འོ་ན་རྐང་པའི་སྡུག་བསྔལ་ལག་པས་མྱོང་པ་མིན་པའི་ཕྱིར་ན། ཅིའི་ཕྱིར་རྐང་པའི་སྡུག་བསྔལ་དེ་ནི་ལག་པ་དེས་བསྲུངས་ཏེ་བསྲུང་མི་རིགས་པར་ཐལ་ལོ། ། གལ་ཏེ་གཞན་སྡུག་ཀྱིས་བདག་ལ་མི་གནོད་པས་བསྲུང་མི་རིགས་པ་ལྟར་བདག་སྡུག་མ་འོངས་པ་ཡང་བསྲུང་བྱར་རིགས་པ་མིན་ཡང་འདིར་བདག་ཏུ་འཛིན་པས་འཇུག་ཅེ་ན། བདག་འཛིན་མི་རིགས་གང་ཡིན་པ་ཅི་ནུས་པར་ནི་སྤང་བྱ་ཉིད་ཡིན་ནོ། ། གལ་ཏེ་སྐད་ཅིག་དང་ཡན་ལག་ཐ་དད་ཀྱང་བདག་འཛིན་རིགས་སོ་ཞེ་ན། འོ་ན་རྒྱུད་ཐ་དད་ཀྱང་གཞན་ལ་བདག་འཛིན་རིགས་པས་སྡུག་བསྔལ་བསྲུང་དགོས་སོ། ། རྒྱུད་ཐ་དད་ལ་བདག་འཛིན་རིགས་ཀྱང་གཞན་འཛིན་འཇུག་གོ་ཞེ་ན། གཞན་འཛིན་མི་རིགས་གང་ཡིན་པ་ཅི་ནུས་པར་ནི་སྤང་བྱ་ཉིད་དོ། །
གལ་ཏེ་མ་འོངས་པ་ལ་བདག་འཛིན་རིགས་ཏེ། སྐད་ཅིག་ཐ་དད་ཀྱང་རྒྱུད་གཅིག་པའི་ཕྱིར། སེམས་ཅན་གཞན་ལ་བདག་འཛིན་མི་རིགས་ཏེ། རྒྱུད་ཐ་དད་པའི་ཕྱིར། ཡན་ལག་གཞན་ཡིན་ཡང་བདག་འཛིན་རིགས་ཏེ། ཚོགས་པའི་ལུས་སུ་གཅིག་པའི་ཕྱིར། གཞན་གྱི་ལུས་ལ་བདག་འཛིན་མི་རིགས་ཏེ། ཚོགས་པ་ཐ་དད་པའི་ཕྱིར། དེས་ན་བདག་གཞན་དུ་འཛིན་པ་མི་རིགས་པ་མེད་དོ་ཞེ་ན། རྒྱུད་ཅེས་བྱ་བ་ཆོས་ཅན།
བརྫུན་ཡིན་ཏེ། རིམ་ཅན་དུ་མ་ལ་གཅིག་ཏུ་འཛིན་པའི་ཕྱིར། ཕྲེང་བ་དུ་མ་ལ་གཅིག་ཏུ་འཛིན་པ་བཞིན། ཡང་ཚོགས་པ་ཞེས་བྱ་བ་ཆོས་ཅན། བརྫུན་ཡིན་ཏེ། ཅིག་ཆར་དུ་མ་ལ་གཅིག་ཏུ་བཟུང་བའི་ཕྱིར། དམག་དུ་མར་གཅིག་ཏུ་བཟུང་བ་བཞིན་ནོ། ། སྐབས་ཀྱི་དོན་བསྡུ་བ་ནི། བདག་གཞན་ངོ་བོ་ཐ་དད་པས་གཞན་སྡུག་བདག་གི་མིན་པ་ལྟར། བདག་རྒྱུད་ཀྱང་སྐད་ཅིག་དང་རྡུལ་ཕྲན་ཐ་དད་པས་སྡུག་བསྔལ་མྱོང་བ་ཅན་གྱི་བདག་གང་ཡིན་པ་དེ་མེད་པ་དེས་ན་སྡུག་བསྔལ་འདི་མྱོང་བ་པོ་སུ་ཞིག་གི་དབང་དུ་བྱེད་པར་འགྱུར་ཏེ།
སྡུག་བསྔལ་མྱོང་བ་པོའི་བདག་པོ་གཅིག་ཏུ་གྲུབ་པ་མེད་པ་ནི། རང་གཞན་ཐམས་ཅད་བྱེ་བྲག་མེད་པ་ཉིད་ཡིན་པའི་ཕྱིར། དེས་ན་སྡུག་བསྔལ་ཡིན་ཕྱིར་དེ་བསལ་བར་བྱ་ཡི། རང་གི་སེལ་ལ་གཞན་གྱི་མི་སེལ་བའི་ངེས་པས་འདིར་ནི་ཅི་ཞིག་བྱ། དེས་ན་གཞན་གྱི་སྡུག་བསྔལ་སྤང་བྱར་གྲུབ་པས་ན་ཅིའི་ཕྱིར་ཀུན་གྱི་སྡུག་བསྔལ་ནི་བཟློག་པར་བྱ་ཞེས་བརྩད་དུ་མེད་དོ། ། གལ་ཏེ་བཟློག་ན་ཐམས་ཅད་བཟློག དེ་མིན་བདག་ཀྱང་སེམས་ཅན་གཞན་བཞིན་བྱེད་རིགས་པའི་ཕྱིར་རོ།། ༈ །དེས་ན་མེ་ཏོག་ཟླ་མཛེས་ཀྱིས་སོགས་ཀྱི་དོན་ནི། སྔོན་འདས་པའི་དུས་སུ་སངས་རྒྱས་རིན་ཆེན་བླ་མ་ཟླ་བ་རྣམ་དག་མངོན་འཕགས་རྒྱལ་པོ་ཞེས་བྱ་བའི་བསྟན་པ་ནུབ་ཏུ་ཉེ་བ་ན་ཕོ་བྲང་རིན་ཆེན་ལྡན་ཞེས་བྱ་བར་རྒྱལ་པོ་དཔའ་སྦྱིན་སོགས་ལོག་ལྟས་ཟིན་ནས་བྱང་ཆུབ་སེམས་དཔའ་བདུན་སྟོང་ཡུལ་འཁོར་ནས་བསྐྲད་པ་ཆོས་སྨྲ་བ། མེ་ཏོག་ཟླ་མཛེས་དང་ལྷན་དུ་ཀུན་ཏུ་བཟང་པོའི་ནགས་ཁྲོད་དུ་རྣལ་འབྱོར་ལ་བརྩོན་ཏེ་བཞུགས་པའི་ཚེ།
མེ་ཏོག་ཟླ་མཛེས་ཀྱི་ལྷའི་མིག་གིས་བརྟགས་པས། ཞིང་སྣ་ཚོགས་ནས་འོངས་བའི་བྱང་སེམས་དགེ་རྩ་བསྐྱེད་པ་ཁྲག་ཁྲིག་མང་པོ་འདིར་སྐྱེས་ཏེ་ཏིང་འཛིན་རྒྱལ་པོའི་ཆོས་ཀྱི་རྣམ་གྲངས་ཐོས་ན་བླ་ན་མེད་པའི་བྱང་ཆུབ་ལས་ཕྱིར་མི་ལྡོག་ལ། མ་ཐོས་ན་ལྡོག་པར་འགྱུར་བ་གཟིགས་ཤིང་རང་ཉིད་ཀྱི་སྲོག་གི་བར་ཆད་དུ་འགྱུར་བ་མཁྱེན་བཞིན་དུ་བྱོན་པའི་ཚེ། གཞན་རྣམས་ཀྱིས་བྱོན་པའི་དུས་མིན་པར་ནན་གྱིས་ཞུས་པའི་ལན་དུ་བདག་གི་ལུས་བསྲུང་ན་དུས་གསུམ་ཀྱི་སངས་རྒྱས་རྣམས་ཀྱི་བསྟན་པ་མ་བསྲུང་བར་འགྱུར་རོ་གསུང་ནས་གྲོང་དང་གྲོང་ཁྱེར་དུ་བྱོན་ནས་ཆོས་བསྟན་པས་སེམས་ཅན་ཁྲག་ཁྲིག་དགུ་བཅུ་བྱང་ཆུབ་ལས་ཕྱིར་མི་ལྡོག་པ་ལ་བཀོད། ། དེ་བཞིན་དུ་ཤིང་དྲུང་དུ་བཞུགས་ཚེ་སེམས་ཅན་བྱེ་བ་ཕྲག་སུམ་ཅུ་དང་། དེ་བཞིན་གཤེགས་པའི་སེན་མོའི་མཆོད་རྟེན་གྱི་དྲུང་དུ་བཞུགས་ནས་ཞག་བདུན་དུ་ཟན་བཅད་དེ། སྔ་དྲོ་རྣམས་སུ་རྒྱལ་པོའི་ཕོ་བྲང་དུ་བྱོན་ནས་ཆོས་བསྟན་པས་ཉིན་དང་པོ་ལ་སེམས་ཅན་དཔག་མེད་དང་། གཉིས་པ་ལ་བྱེ་བ་ཕྲག་ཉི་ཤུ་རྩ་གསུམ། གསུམ་པ་ལ་སེམས་ཅན་བརྒྱ་སྟོང་ཕྲག་དགུ་བཅུ། བཞི་པ་ལ་བྱེ་བ་ཕྲག་ཁྲི་བརྒྱ་སྟོང་དགུ་བཅུ་རྩ་དགུ ལྔ་པ་ལ་བུད་མེད་བརྒྱད་ཁྲི།
དྲུག་པ་ལ་རྒྱལ་པོའི་བུ་སྟོང་བྱང་ཆུབ་ལས་ཕྱིར་མི་ལྡོག་པ་ལ་བཀོད། ། བདུན་པ་ལ་རྒྱལ་པོ་འཁོར་བཅས་སྐྱེད་མོས་ཚལ་དུ་འགྲོ་བ་རྣམས་ལ་ཆོས་བསྟན་པས་རྒྱལ་པོའི་བུ་མོ་རྣམས་དང་བཙུན་མོ་རྣམས་བྱང་ཆུབ་ལས་ཕྱིར་མི་ལྡོག་པ་ལ་བཀོད། ། མཐར་རྒྱལ་པོས་ཕྲག་དོག་གི་དབང་གིས་གཤེད་མ་དགའ་བྱེད་ལ་བསྒོས་ནས་དེའི་ཕྱག་ཞབས་སོགས་རིམ་གྱིས་བཅད། སྤྱན་གཉིས་ཀྱང་སྐམ་པས་ཕྱུང་སྟེ་བཀྲོངས་པ་ན། སྐུ་ལས་ངོ་མཚར་བའི་ལྟས་མང་དུ་བྱུང་བས་རྒྱས་པོ་འགྱོད་དེ་གསོལ་བ་བཏབ་པར་ཏིང་འཛིན་རྒྱལ་པོ་ལས་གསུངས་སོ། ༈ །དེས་ན་མགོན་སོགས་ཀྱི་དོན་ནི་མགོན་པོ་སྤྱན་རས་གཟིགས་ཀྱིས་རང་གི་མཚན་བྱིན་གྱིས་བརླབས་ཏེ། མཚན་དྲན་པ་ཙམ་གྱིས་དགྲ་དང་མེ་ཆུ་སོགས་ཀྱི་འཇིགས་པ་ལས་གྲོལ་བ་དང་། འཁོར་དུ་བག་ཚ་བའི་འཇིགས་པ་ལས་གྲོལ་བར་འགྱུར་བར་བྱིན་གྱིས་བརླབས་སོ། ། དང་པོ་ལྟར་ན་འཁོར་གྱི། ཕྱི་མ་ལྟར་ན་འཁོར་གྱིས་ཞེས་བརྗོད་དོ།
༈ །དམན་སོགས་བདག་དུ་སོགས་ཀྱི་དོན། ཐུབ་པ་དགོངས་གསལ་ལས་གསུངས་པ་ལྟར་བསྒོམ་སྟེ། སྔར་རང་གིས་ཕྲག་དོག་བྱེད་པའི་དགྲ་ཞིག་ཡོད་ན་རང་ལས་དམན་བའི་གནས་སུ་དགྲ་བཞག དགྲའམ་གཞན་མཐོན་པོའི་གནས་སུ་རང་བཞག་ལ་རང་མཐོ་བ་དེ་ལ་དགྲ་དམའ་བ་དེས་སྔར་རང་གིས་དགྲ་ལ་ཕྲག་དོག་བྱས་པ་དེ་བཞིན་དུ་ཕྲག་དོག་བསྒོམ་དུ་གཞུག བསྒོམ་དེ་ཚར་བ་ན་འདི་ལྟར་བསྒོམས་བའི་འབྲས་བུ་འབྱུང་སྟེ། རང་མཐོན་པོར་བསྒོམ། ། གཞན་དམའ་བར་བསྒོམས་པ་དེས་རང་ལ་ཕྲག་དོག་བྱས་པར་བསྒོམས་པ་ལ་ཡང་འདི་ལྟ་བུའི་སྡུག་བསྔལ་འབྱུང་ན་གཞན་ལ་ཕྲག་དོག་བྱེད་པ་ག་ལ་འཐད་ཅེས་ཕྲག་དོག་རང་ཞིར་འགྱུར་རོ། ། དེ་བཞིན་དུ་བདག་དང་མཉམ་པ་ལ་བལྟས་ལ་འགྲན་སེམས་བསྒོམ་པ་ཡང་། བདག་དང་མཉམ་པའི་དགྲའི་གནས་སུ་རང་ཉིད་བཞག རང་གི་གནས་སུ་དགྲ་དེ་བཞག་ལ།
དགྲ་དེས་བདག་ལ་ཕྱོགས་མཐའ་དག་གི་སྒོ་ནས་འགྲན་པར་བསྒོམ་མོ། ། བསྒོམ་དེ་གྲོལ་བ་ན་འདི་ལྟ་བུའི་བསམ་པ་འབྱུང་སྟེ། རང་དགྲར་བསྒོམས་ནས་གཞན་གྱིས་གནོད་པ་དང་འགྲན་སེམས་བྱས་པར་བསྒོམས་པ་ལ་ཡང་འདི་ལྟ་བུའི་སྡུག་བསྔལ་འབྱུང་ན། གཞན་ལ་གནོད་པའི་འགྲན་སེམས་བྱ་ག་ལ་རུང་སྙམ་ནས་འགྲན་སེམས་རང་ཞིར་འགྱུར་རོ། ། ཡང་དེ་བཞིན་དུ་ང་རྒྱལ་བསྒོམ་པ་ཡང་། རང་བས་དམན་པའི་གནས་སུ་བདག་ཉིད་བཞག རང་གི་གནས་སུ་རང་བས་དམའ་བ་དེ་བཞག་ལ་གཞན་མཐོ་བ་དེས་རང་དམའ་བ་དེ་ལ་རིགས་དང་ཡོན་ཏན་ལ་སོགས་པའི་སྒོ་ནས་ང་རྒྱལ་བྱེད་དུ་གཞུག བསྒོམ་དེ་ཚར་བ་ན་བདག་ལ་གཞན་གྱིས་ང་རྒྱལ་བསྒོམ་པ་ན། འདི་ལྟ་བུའི་སྡུག་བསྔལ་འབྱུང་ན་དེའི་ཕྱིར་བདག་གིས་གཞན་ལ་ང་རྒྱལ་བྱར་ག་ལ་རུང་སྙམ་ནས་ང་རྒྱལ་ངོ་བོ་ཉིད་ཀྱིས་ཞི་བར་འགྱུར་རོ་ཞེས་གསུངས་སོ། ། དེ་ལྟར་ན་རྒྱས་བཤད་ཀྱི་སྐབས་སུ་ཕྲག་དོག་སོགས་གསུམ་པོ་བསྒོམ་ཡུལ་བདག་ཉིད་ལ་བྱ།
བསྒོམ་པ་པོ་དགྲ་མཐོ་མཉམ་དམའ་གསུམ་པོ་དེ་ཡིན་ལ། བསྒོམ་ཚུལ་སྔར་རང་གིས་དགྲ་ཇི་ལྟར་བྱེད་པ་དེ་བཞིན་དུ་དགྲ་དེས་བདག་ལ་བྱེད་པར་བསྒོམ་མོ། ། དེས་རང་སེམས་ལ་འདི་བྱེད་མ་བབ་སྙམ་ནས་མི་དགའ་བ་འབྱུང་ལ། དེའི་ཚེ་དེ་རྒྱུ་མཚན་དུ་བྱས་ནས་གཞན་དགྲ་ལ་དེ་གསུམ་བྱེད་མི་རིགས་སྙམ་པའི་ངེས་ཤེས་སྐྱེས་ནས་རང་རྒྱུད་ཀྱི་དེ་གསུམ་རང་ཞིར་འགྱུར་བའི་མན་ངག་དམ་པ་ཡིན་ནོ། ༈ །དེ་བྱ་སོགས་ཀྱི་དོན་ལ་སྐབས་དོན་ལྟར་བྱས་ན་བདག་གཞན་བརྗེ་བ་དེ་བྱ་ཞིང་དེ་ལྟར་བརྗེས་ནས་དེའི་བསམ་སྦྱོར་ལ་རྟག་ཏུ་གནས་པར་བྱ་ཞིང་། དེ་ལྟར་ན་ཁྱོད་ཀྱིས་རང་གཅེས་འཛིན་གྱི་བསམ་སྦྱོར་མི་བྱ་བ་སྔར་བཤད་པ་དེ་ལྟར་འདི་དག་ལ་ནི་སེམས་དབང་དུ་བྱ་སྟེ། དེ་ལས་འདས་ན་ཚར་བཅད་པར་བྱའོ། ། ཡང་སྤྱིའི་དབང་དུ་བྱས་ན་སེམས་ཅན་དོན་བྱེད་ཀྱི་ཚུལ་ཁྲིམས་དེ་བྱ་ཞིང་དགེ་བ་ཆོས་སྡུད་ཀྱི་ཚུལ་ཁྲིམས་ལ་དེ་ལྟར་གནས་པར་བྱ་ཞིང་། དེ་ལྟར་ཁྱོད་ཀྱིས་སྡོམ་པའི་ཚུལ་ཁྲིམས་ཀྱིས་མི་དགེ་བ་མི་བྱ་བ་དེ་ལྟར་བསླབ་གསུམ་འདི་ལ་ནི་སེམས་དབང་དུ་བྱ་སྟེ། དེ་ལས་འདས་ན་གཉེན་པོ་བསྐྱེད་ནས་ཚར་བཅད་པར་བྱའོ། །
ཞེས་པའོ།། ༈ །གཉིད་དང་རྨུགས་པ་བཟློག་པར་བྱ་ཞེས་པ་མཚོན་པ་སྟེ། དེ་གཉིས་གཅིག་ཏུ་བྱས་པ་དང་། རྒོད་འགྱོད་གཉིས་གཅིག འདོད་པ་ལ་འདུན་པ་དང་། རྣམ་འཚེ་དང་། ཐེ་ཚོམ་སྟེ་བསླབ་གསུམ་གྱི་སྒྲིབ་པ་ལྔ་པོ་བཟློག་པར་བྱའོ།། ༈ །དེ་བས་སོགས་ཀྱི་དོན་སྔར་གྱི་རྒྱུ་མཚན་དེ་བས་ན་སྒྲིབ་པ་གཉིས་བསལ་བར་བྱ་བའི་ཕྱིར་དུ་འདོད་པའི་རྣམ་རྟོག་སོགས་ལོག་པའི་ལམ་ལས་སེམས་བླན་ཏེ། ཡང་དག་པ་བདག་གཞན་མཉམ་བརྗེ་སོགས་ཡང་དག་པའི་དམིགས་པ་ལ་རྟག་པར་ཡང་བདག་གིས་མཉམ་པར་བཞག་པར་བྱའོ། ༈ །ཡན་ལག་འདི་དག་ཐམས་ཅད་ནི། །
ཐུབ་པས་ཤེས་རབ་དོན་དུ་གསུངས་ཏེ། སྡུད་པ་ལས། ཇི་སྲིད་དགེ་བའི་རྩ་བ་ཡོངས་སུ་མ་རྫོགས་པ། ། དེ་སྲིད་སྟོང་ཉིད་དམ་པ་དེ་ནི་རྟོགས་མི་འགྱུར། ། ཞེས་དང་། སྨོན་ལམ་སྡུད་པའི་མདོ་ལས། ཞི་བའི་བློ་གྲོས་གཞན་ཡང་བྱང་ཆུབ་སེམས་དཔའ་ཐབས་ལ་མཁས་པ་ནི་སྦྱིན་པ་གང་ཅི་གཏོང་པ་ནས་བསམ་གཏན་གང་ཅི་སྒོམ་པའི་བར་དེ་དག་ཐམས་ཅད་ཀྱང་ཤེས་རབ་ཀྱི་ཕ་རོལ་དུ་ཕྱིན་པ་ཡོངས་སུ་རྫོགས་པར་བྱ་བ་དང་། འཕེལ་པར་བྱ་བའི་ཕྱིར་གཏོང་བ་དང་སྒོམ་པ་སྟེ་དེ་ཅིའི་ཕྱིར་ཞེ་ན། ཤེས་རབ་ཀྱི་ཕ་རོལ་ཏུ་ཕྱིན་པ་ནི། ཐམས་ཅད་མཁྱེན་པའི་ཚིག་བླ་དྭགས་སོ། །
ཞེས་སོ། ། སྡུག་བསྔལ་ནི་དངོས་པོར་འཛིན་པ་ལས་བྱུང་སྟེ། ། ཇི་སྲིད་ཕུང་པོ་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ངར་འཛིན་ཡོད་ན་ཡང་ལས་ཏེ། ། དེ་ལས་ཀྱང་ནི་སྐྱེ་བར་འགྱུར། ། ཞེས་སོ། ། དེ་ཞི་བྱེད་ནི་ཤེས་རབ་སྟེ། ཤེས་རབ་ཀྱིས་ནི་ཆོས་ཀྱི་རང་བཞིན་ཡོངས་ཤེས་ནས། ། ཁམས་གསུམ་མ་ལུས་པ་ལས་ཡང་དག་འདའ་བར་འགྱུར། །
ཞེས་སོ། ༈ །བདེན་གཉིས་ཀྱི་དབྱེ་གཞི་ནི་ཤེས་བྱ་ཙམ་ཡིན་ཏེ། བདེན་པ་གཉིས་སུ་དབྱེ་བ་ནི་གདུལ་བྱའི་ངོར་ཡིན་ལ། དེའི་ཚེ་ཐ་སྙད་དུ་སྒྲའི་བསྟན་དོན་བློའི་ཡུལ་དུ་བྱ་དགོས་པའི་ཕྱིར། དེ་ལ་དགོངས་ནས་ཡབ་སྲས་མཇལ་བའི་མདོ་ལས་ཤེས་པར་བྱ་བ་ཡང་འདིར་ཟད་དེ། ཀུན་རྫོབ་དང་དོན་དམ་པའི་བདེན་པའོ། ། ཞེས་གསུངས་སོ། ། ཐུབ་པའི་དགོངས་གསལ་ལས་དབྱེ་གཞི་བློ་ཙམ་ཞེས་གསུངས་པའི་དོན། ཡུལ་ཀྱི་གནས་ཚུལ་གྱི་ངོས་ནས་བདེན་པ་གཉིས་སུ་མེད་ཀྱང་། བློས་གནས་ཚུལ་མཐོང་བ་དང་མ་མཐོང་བའི་སྒོ་ནས་བདེན་བ་གཉིས་སུ་དབྱེ་བའི་དོན་ཡིན་གསུངས།
དེ་གཉིས་ཀ་དགོངས་པ་གཅིག་ཏེ། སྔ་མ་ཡུལ་དང་ཕྱི་མ་ཡུལ་ཅན་གྱི་ངོས་ནས་དབྱེ་གཞི་མཛད་པའི་ཕྱིར། དབྱེ་བའི་དོན་ལ་བདེན་གཉིས་དངོས་པོ་ཐ་དད་དང་། ཐ་དད་གཏན་མེད་ཀྱི་གཅིག་པ་གང་རུང་ཁས་བླང་ན་སྐྱོན་བཞི་བཞི་ཡོད་པར་མདོ་དགོངས་པ་ངེས་འགྲེལ་ལས་གསུངས་པ་ནི། བདེན་གཉིས་ངོ་བོ་ཐ་དད་ན་ཆོས་ཅན་དང་ཆོས་ཉིད་མ་ཡིན་པར་ཐལ་བ་དང་། དོན་དམ་རྟོགས་པས་དམིགས་པའི་མཚན་མ་ཟིལ་གྱིས་མི་གནོན་པར་ཐལ་བ་དང་། ཀུན་རྫོབ་ཡང་དག་པར་མ་གྲུབ་པ་ཙམ་དོན་དམ་པ་མ་ཡིན་པར་ཐལ་བ་དང་། གང་ཟག་གཅིག་གི་རྒྱུད་ལ་ཀུན་ཉོན་དང་རྣམ་བྱང་དུས་གཅིག་པར་ཐལ་བ་སྟེ་སྐྱོན་བཞི་དང་། དེ་གཉིས་ཐ་དད་གཏན་མེད་ཀྱི་གཅིག་པ་ཡིན་ན། ཀུན་རྫོབ་མཐོང་བ་ན་བདེན་པ་མཐོང་བར་ཐལ་བ་དང་།
དོན་དམ་ལྟར་ཀུན་རྫོབ་ལ་དབྱེ་བ་མེད་པར་ཐལ་བ་དང་། ཀུན་རྫོབ་སྒྲིབ་པའི་དམིགས་པ་ཡིན་པ་ལྟར་དོན་དམ་པའང་སྒྲིབ་པའི་དམིགས་པར་ཐལ་བ་དང་། ཀུན་རྫོབ་མཐོང་ཐོས་ལས་གཞན་དུ་བཙལ་བྱ་མིན་པ་ལྟར་དོན་དམ་པའང་དེར་ཐལ་བ་སྟེ་སྐྱོན་བཞིའོ། ། ངོ་བོ་གཅིག་ལ་ལྡོག་པ་ཐ་དད་ཅེས་པ་ནི་ཡུལ་རང་ངོས་ནས་དེ་ལྟར་འདོད་ན་སྔར་གྱི་སྐྱོན་དེ་དག་ཡོད་ལ་བློ་གཞན་སེལ་གྱི་ངོར་དེ་ལྟར་རུང་སྟེ། དངོས་པོ་གཅིག་ལ་ཐ་དད་འབྱེད་བའི་གཞན་སེལ་གྱིས་སྣང་སྟོང་གི་ལྡོག་པ་སོ་སོར་ཕྱེས་ནས་གཅིག་ཏུ་སྡུད་པའི་གཞན་སེལ་གྱིས་དངོས་པོ་དེ་སྣང་སྟོད་དབྱེར་མེད་དུ་བསྒྲུབ་བའི་ཕྱིར། བུམ་པའི་བྱས་མི་རྟག་སོ་སོར་ཕྱེས་ནས་གཅིག་ཏུ་སྡུད་པ་བཞིན། རིམ་ལྔ་ལས། སྣང་བ་དང་ནི་སྟོང་པའི་ཆ། ། སོ་སོའི་ཆར་ནི་ཤེས་གྱུར་ནས། ། གང་དུ་ཡང་དག་འདྲེས་གྱུར་བ། །
ཟུང་དུ་འཇུག་པར་དེ་བཤད་དོ། ། ཞེས་གསུངས་སོ། ། ཡུལ་གྱི་གནས་ཚུལ་ལ་ངོ་བོ་གཅིག་ལ་ལྡོག་པ་ཐ་དད་པའང་མིན་ཏེ། སྣང་སྟོང་གཉིས་དེ་ཉིད་དང་གཞན་དུ་བརྗོད་དུ་མེད་པའི་ཕྱིར། ནམ་མཁའ་ལ་སྐྲ་ཤད་དུ་སྣང་བ་དང་། དེས་དབེན་པ་གཉིས་གཅིག་དང་ཐ་དད་དུ་བརྗོད་དུ་མེད་པ་བཞིན་ནོ། འཇུག་པ་ལས། རབ་རིབ་མཐུ་ཡིས་སྐྲ་ཤད་ལ་སོགས་པ། ། ངོ་བོ་ལོག་པ་གང་ཞིག་རྣམ་བརྟགས་པ། ། དེ་ཉིད་བདག་ཉིད་གང་དུ་མིག་དག་པས། །
མཐོང་སྟེ་དེ་ཉིད་དེ་བཞིན་འདིར་ཤེས་གྱིས། ། ཞེས་གསུངས་པ་ལྟར་རོ།། ༈ །དོན་དམ་བློ་ཡི་སྤྱོད་ཡུལ་མིན། ། བློ་ནི་ཀུན་རྫོབ་ཡིན་པར་འདོད། ། ཅེས་པ་འདིས་བདེན་གཉིས་ཀྱི་མཚན་ཉིད་བསྟན་ཏེ། བློ་གྲོས་མི་ཟད་པའི་མདོ་ལས། ཀུན་རྫོབ་བདེན་པ་གང་ཞེ་ན། ཇི་སྙེད་འཇིག་རྟེན་གྱི་ཐ་སྙད་གདགས་པ་དང་། ཡི་གེ་དང་། སྐད་དང་།
བརྡས་བསྟན་པ་དག་གོ ། དོན་དམ་པའི་བདེན་པ་ནི། གང་ལ་སེམས་ཀྱི་རྒྱུ་བ་ཡང་མེད་ན། ཡི་གེ་རྣམས་ལྟ་སྨོས་ཀྱང་ཅི་དགོས། ཞེས་གསུང་པའི་དོན་དང་མཐུན་པའི་ཕྱིར་དང་། ལུང་དེས་མཚན་ཉིད་བསྟན་པར་ཐལ་རང་གི་སློབ་དཔོན་རྣམས་བཞེད་པའི་ཕྱིར་རོ། ། ཐུབ་པ་དགོངས་གསལ་ལས། ཚིག་རྐང་གཉིས་པོ་དེ་མཚན་གཞི་ཡིན་ཞེས་གསུངས་པ་དང་འགལ་བར་མི་བསམ་སྟེ། འགྲེལ་ཚུལ་གྱི་དབང་གིས་གཉིས་ཀ་ལ་བཤད་དུ་རུང་པའི་ཕྱིར། དེ་ཡང་དོན་དམ་པ་ནི་གཉིས་སྣང་དང་བཅས་པའི་བློ་ཡི་སྤྱོད་ཡུལ་མིན་ལ་གཉིས་སྣང་དང་བཅས་པའི་བློའི་ཡུལ་དུ་བྱར་རུང་བ་ནི་ཀུན་རྫོབ་ཡིན་པར་འདོད་ཅེས་ཡུལ་ཅན་གྱི་སྒོ་ནས་མཚན་གཞིར་བཤད་ཆོག་པ་ལ་དགོང་སོ།
༈ །དོན་དམ་བདེན་པའི་མཚན་ཉིད་འཇུག་པ་ལས། མཐོང་བ་ཡང་དག་པས་དངོས་པོའི་ངོ་བོ་རྙེད་པའི་རྙེད་ཡུལ་ཞེས་གསུངས་པའི་དོན།

དངོས་པོའི་ངོ་བོ་སྤྲོས་པའི་མཐའ་ཅིར་ཡང་མ་མཐོང་པའམ། མ་གཟིགས་པ་ལ་དངོས་པོའི་ངོ་བོ་རྙེད་ཅེས་ཐ་སྙད་བཏགས་པ་ཙམ་ཡིན་གྱི་ངོ་བོ་གྲུབ་པ་ཞིག་རྙེད་པ་མ་ཡིན་ཏེ། མདོ་ལས་འགའ་ཡང་མཐོང་བ་མེད་པ་ནི། ། དེ་ཁོ་ན་ཉིད་མཐོང་བའི་མཆོག ཞེས་གསུངས་པ་ལྟར་ཡིན་པའི་ཕྱིར། དེས་ན་འཇམ་དབྱངས་བླ་མ་སྐུ་མཆེད་ཀྱིས། དོན་དམ་པ་དཔྱད་བཟོད་པ་ཞེས་གསུངས་པའི་དོན་ཡང་དེ་ལྟར་དུ་ཤེས་དགོས་ཏེ། རིགས་ཤེས་ཚད་མའམ། རྣམ་པར་མི་རྟོག་པའི་ཡེ་ཤེས་ཀྱིས་ཆོས་ཉིད་ཡོད་མེད་སོགས་སྤྲོས་མཐའ་ཅིར་ཡང་མ་གྲུབ་པ་དེ་ཉིད་ལས་གཞན་དུ་མཐོང་བྱར་མེད་པས་ན་དང་པོ་ནས་དེའི་རང་བཞིན་དུ་གནས་པ་ལ་དགོངས་པའི་ཕྱིར། མདོ་ལས། དེ་བཞིན་གཤེགས་པ་རྣམས་བྱུང་ཡང་རུང་མ་བྱུང་རུང་ཆོས་རྣམས་ཀྱི་ཆོས་ཉིད་ནི་དེ་བཞིན་དུ་གནས་པའོ། །
ཞེས་གསུངས་པ་ལྟར་རོ། ། ཐུབ་པ་དགོངས་གསལ་ལས། དོན་དམ་པའི་མཚན་ཉིད་དཔྱད་པའི་བློ་ངོར་མ་གྲུབ་ཞེས་གསུངས་པའི་དོན། ཀུན་མཁྱེན་གྱིས། འཕགས་པའི་མཉམ་བཞག་གི་གཟིགས་ངོའི་སྤྲོས་བྲལ་དེ་ཉིད་སྤྲོས་པ་ཐམས་ཅད་ལས་འདས་པས་རང་གི་ངོ་བོ་མཚན་ཉིད་གང་གིས་ཀྱང་མཚོན་པར་མ་ནུས་ཀྱང་སོ་སོ་སྐྱེ་བོའི་རྟོག་བཅས་ཀྱི་བློ་ངོར་དཔྱད་པའི་མཐའ་གང་དུ་ཡང་མ་གྲུབ་པ་དེས་སྤྲོས་བྲལ་མཚན་ཉིད་པར་རློམ་ཞེས་པའི་དོན་ཏེ། ཇོ་བོ་རྗེས། བསྟན་པའི་ཚིག་གི་སྦྱོར་བ་ཡིས། ། སྐྱེ་མེད་འགག་མེད་སོགས་པས་མཚོན། ། ཞེས་གསུངས་པ་དང་མཐུན་ནོ། ། ཞེས་དང་།
དེས་ན་འདིའི་དགོངས་པ་དཔྱད་པའི་བློ་ངོར་མ་གྲུབ་བའི་ཆ་ནས་མི་སླུ་བར་འཇོག་པ་ཞེས་པའོ། ། ཞེས་གསུངས་སོ། ། དེ་ལྟར་ན་ཐམས་ཅད་དགོངས་པའི་གནད་གཅིག་པ་ཡིན་ནོ། དྲན་པ་ཉེར་བཞག་བཞི་པོ་གང་ཟག་གི་བདག་མེད་བསྒོམ་ཚུལ་ཡིན་པར་རྗེ་བཙུན་སྐུ་མཆེད་གཉིས་ཀས་གསུངས་པ་ནི་སློབ་དཔོན་གྱི་དགོངས་པ་འཁྲུལ་མེད་ཡིན་ཏེ། བསླབ་བཏུས་ལས། དྲན་པ་ཉེ་བར་བཞག་པ་བཤད་ཟིན་ཏོ།། །། དེ་ལྟར་སེམས་འོས་སུ་གྱུར་ནས་ཡང་སྟོང་པ་ཉིད་ལ་འཇུག་པར་བྱ་སྟེ། གང་ཟག་སྟོང་པ་ཉིད་ནི་དེ་ལྟར་ཤིན་ཏུ་གྲུབ་པ་ཡིན་ནོ། ། དེའི་ཕྱིར་རྩ་བ་ཆད་པས་ཉོན་མོངས་པ་ཀུན་ཏུ་མི་འབྱུང་ངོ་། ། ཞེས་སོགས་དང་།
གཞུང་རྩ་བ་ལས་ཀྱང་། དེ་ལྟར་རྨི་ལམ་ལྟ་བུ་ཡི། ། གཟུགས་ལ་དཔྱོད་ལྡན་སུ་ཞིག་ཆགས། ། ཞེས་དང་། དེ་ལྟར་བདག་མེད་ཚོགས་འདི་ལ། ། འདི་ཡིས་ཅི་སྟེ་གནོད་པ་བྱས། ། ཞེས་སོགས་གསུངས་པས་ཀྱང་གྲུབ་པ་ཡིན་ནོ། ། བྱང་ཆུབ་སྤྱོད་ལ་འཇུག་པའི་གསལ་བྱེད་འདི། ། འཁྲུལ་མེད་གོང་མའི་གསུང་བཞིན་བྲིས་པའི་དགེས། ། འགྲོ་ཀུན་ཟབ་རྒྱས་ལམ་ལ་ལེགས་ཞུགས་ནས། །
དོན་གཉིས་ལྷུན་གྲུབ་སངས་རྒྱས་མྱུར་ཐོབ་ཤོག ། ཅེས་པ་འདི་ནི་སྤྱོད་འཇུག་རྩ་བ་འཇམ་དབྱངས་བླ་མ་སྐུ་མཆེད་ཀྱི་དགོངས་པ་ལྟར་འཆད་ཚེ་བསྡུས་དོན་ཤེར་འགྲེལ་གཉིས་ཟིན་བྲིས་སྟེང་དཀའ་འགྲེལ་ལུང་སྦྱོར་འདི་ཙམ་གྱིས་དོན་འགྲུབ་པར་བསམ་ནས་འཇམ་དབྱངས་ཀུན་དགའ་རྣམ་རྒྱལ་གྱིས་བྲིས་པའི་དགེ་བས་སེམས་ཅན་ཀུན་གྱི་རྒྱུད་ལ་བྱང་ཆུབ་ཀྱི་སེམས་བཅོས་མིན་སྐྱེ་བར་གྱུར་ཅིག། །། དགེའོ།། །། PAGE * MERGEFORMAT 30 ཀུན་དགའ་རྣམ་རྒྱལ་། སྤྱོད་འཇུག་གི་དཀའ་འགྲེལ་དང་ལུང་སྦྱོར་མདོར་བསྡུས། PAGE * MERGEFORMAT 31
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
