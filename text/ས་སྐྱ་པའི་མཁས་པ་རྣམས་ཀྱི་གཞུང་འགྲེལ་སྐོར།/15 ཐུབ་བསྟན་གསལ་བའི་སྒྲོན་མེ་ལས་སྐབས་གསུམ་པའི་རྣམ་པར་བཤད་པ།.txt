སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༡༥
ཐུབ་བསྟན་གསལ་བའི་སྒྲོན་མེ་ལས་སྐབས་གསུམ་པའི་རྣམ་པར་བཤད་པ།
༄༅། །བསྟན་བཅོས་ཆེན་པོ་སྡོམ་པ་གསུམ་གྱི་རབ་ཏུ་དབྱེ་བའི་རྣམ་པར་བཤད་པ་ཐུབ་བསྟན་གསལ་བའི་སྒྲོན་མེ་ལས་སྐབས་གསུམ་པའི་རྣམ་པར་བཤད་པ་བཞུགས་སོ། ། གསུམ་པ་སྔགས་ཀྱི་སྡོམ་པའི་ཉམས་ལེན་ནི། ལུས་རྣམ་གཞག་ཏུ། གསང་སྔགས་ཀྱི་ནི་དབང་བསྐུར་དང་། ། དེ་དག་གི་ནི་ཆོ་ག་དང་། ། ཞེས་སོགས་ལ་འཕྲོས་ནས། སྔགས་སྡོམ་གྱི་རྣམ་གཞག་རྒྱས་པར་འཆད་པར་བྱེད་པ་ལ། སྐབས་གསུམ་པའི་གཞུང་རྣམས་བྱུང་། འདི་ལ་སྤྱིའི་དོན་དང་། གཞུང་གི་དོན་གཉིས་ལས།
དང་པོ་ནི། གསུང་རབ་དགོངས་གསལ་ན་རྒྱས་པར་བཞུགས་སོ། ། གཉིས་པ་ལ་མདོར་བསྟན་པ་དང་། རྒྱས་པར་བཤད་པ་གཉིས་ལས། དང་པོ་ནི། རྡོ་རྗེ་ཐེག་པའི་ལམ། ཞེས་སོགས་རྐང་པ་གསུམ་སྟེ། སྐལ་དམན་རིམ་འཇུག་པ་ལྟར་ན། སོ་ཐར་དང་། བྱང་སྡོམ་གཉིས་ཀྱི་སྦྱང་པ་སྔོན་དུ་སོང་ནས།
ཉེ་ལམ་རྡོ་རྗེ་ཐེག་པའི་ལམ་དུ་ཞུགས་ཏེ། མྱུར་དུ་རྫོགས་པའི་སངས་རྒྱས་ཐོབ་པར་འདོད་ན་སྨིན་བྱེད་ཀྱི་དབང་དང་། གྲོལ་བྱེད་ཀྱི་ལམ་གཉིས་ལ་འབད་པར་བྱ་དགོས་ཏེ། དེ་གཉིས་རྡོ་རྗེ་ཐེག་པའི་ལམ་གྱི་གཙོ་བོ་ཡིན་པའི་ཕྱིར་ཏེ། མཚན་བརྗོད་ཀྱི་ཕན་ཡོན་ལས། བྱང་ཆུབ་སེམས་དཔའ་གསང་སྔགས་ཀྱི་བཤད་པ་སྤྱོད་པ་རྣམས་ཀྱིས་མྱུར་དུ་འགྲུབ་པའོ། ། ཞེས་གསུངས་པའི་ཕྱིར། སྐལ་ལྡན་ཅིག་ཅར་བ་ལྟར་ན། ཐུན་མོང་གི་སྡོམ་པ་གཉིས་ཀྱི་སྦྱང་པ་སྔོན་དུ་སོང་བ་ལ་མ་བལྟོས་པར་དང་པོ་ཉིད་ནས་རྡོ་རྗེ་ཐེག་པའི་སོགས་རྟགས་ཆོས་འདྲའོ། ། སྐལ་དམན་རིམ་འཇུག་པ་ནི།
རྩ་རྒྱུད་ལས། སྐལ་དམན་སེམས་ཅན་གདུལ་དཀའ་བ། ། གང་གིས་འདུལ་བར་འགྱུར་བ་ལགས། ། ཞེས་ཞུས་པའི་ལན་དུ། བཅོམ་ལྡན་འདས་ཀྱིས་བཀའ་སྩལ་པ། ། དང་པོར་གསོ་སྦྱོང་སྦྱིན་པར་བྱ། ། ཞེས་པ་ནས། འགྲུབ་འགྱུར་འདི་ལ་ཐེ་ཚོམ་མེད། ། ཅེས་པའི་བར་གྱིས་བསྟན། སྐལ་ལྡན་ཅིག་ཅར་བ་ནི།
སྐལ་ལྡན་སེམས་ཅན་གདུལ་སླ་བ། ། གང་གིས་འདུལ་བར་འགྱུར་བ་ལགས། ། ཞེས་ཞུས་པའི་ལན་དུ། དང་པོར་ཀྱཻ་རྡོ་རྗེ་བསྟན། ། ཞེས་སོགས་དོན་གྱི་ཐོབ་པར་གསུང་པས་འགྲུབ་བོ། ། གཉིས་པ་ལ་ལྔ་སྟེ། སྨིན་བྱེད་ནོར་པ་མེད་པའི་དབང་བཞི། གྲོལ་བྱེད་འཁྲུལ་པ་མེད་པའི་རིམ་པ་གཉིས། དབང་དང་རིམ་གཉིས་ལས་བྱུང་བའི་ཡེ་ཤེས་ཕྱག་རྒྱ་ཆེན་པོ། ཕྱག་ཆེན་གོན་པ་ལས་འཁོར་འདས་བསྲེ་བའི་སྤྱོད་པ་སྤྱད་པ།
དེ་ལ་བརྟེན་ནས་ས་ལམ་བགྲོད་དེ་འབྲས་བུ་སྔོན་དུ་བྱེད་པའི་ཚུལ་ལོ། ། དང་པོ་ལ་གསུམ་སྟེ། མ་འཁྲུལ་བའི་སྨིན་བྱེད་བསྒྲུབ་པར་གདམ་པ། འཁྲུལ་པའི་སྨིན་བྱེད་དོར་བར་གདམས་པ། དབང་ལས་ཐོབ་པའི་དམ་ཚིག་ལ་འཁྲུལ་པ་དགག་པའོ། ། དང་པོ་ནི། སྨིན་པར་བྱེད་པའི། ཞེས་སོགས་ཚིགས་བཅད་གཉིས་ཏེ། སྨིན་གྲོལ་གཉིས་ལ་འབད་པར་བྱ། ཞེས་པ་ལ་འཕྲོས་ནས།
སྤྱིར་རྒྱུད་སྡེ་བཞི་ལ་སྨིན་གྲོལ་གཉིས་གསུངས་ཀྱང་། འདིར་བླ་མེད་ཀྱི་དབང་དུ་བྱས་པའི་སྨིན་པར་བྱེད་པའི་དབང་བསྐུར་བ་ཡང་། རྒྱལ་བ་རྡོ་རྗེ་འཆང་ནས་རྩ་བའི་བླ་མའི་བར་དུ་བླ་མ་བརྒྱུད་པ་མ་ཉམས་ཤིང་དབང་གི་སྦྱོར་དངོས་རྗེས་གསུམ་གྱི་ཆོ་ག་འཁྲུགས་པར་མ་གྱུར་པ་དང་། ཕྱི་དང་ནང་གི་རྟེན་འབྲེལ་ཟབ་མོ་སྒྲིག་མཁྱེན་ཅིང་། སློབ་མའི་ཕུང་ཁམས་སྐྱེ་མཆེད་ལ་སྐུ་བཞིའི་ས་བོན་ཐེབ་པར་ནུས་པ། མདོར་ན་མཛད་སྤྱོད་ཐམས་ཅད་སངས་རྒྱས་ཀྱི་མདོ་རྒྱུད་ནས་གསུངས་པ་བཞིན་དུ་མཛད་པ་ཡི་བླ་མ་དམ་པ་འབད་པས་རྩལ་ལ་དབང་བཞི་བླང་བར་བྱ་སྟེ། དབང་བཞི་བླང་པ་དེ་ཡི་རྟེན་གྱི་གང་ཟག་དེ་རྒྱུད་སྡོམ་པ་གསུམ་ལྡན་དུ་གྱུར་བའི་ཕྱིར་རོ། ། གཞུང་འདིས། རྡོ་རྗེ་རྩེ་མོ་ལས། གསང་སྔགས་རྒྱལ་པོ་རབ་ཏུ་བསྒྲུབ། །
སྡོམ་པ་གསུམ་དང་ཡང་དག་ལྡན། ། སོ་སོ་ཐར་དང་བྱང་ཆུབ་སེམས། ། རིགས་འཛིན་རང་གི་ངོ་བོ་འོ། ། ཞེས་གསུང་པས་ལྟར། དབང་བསྐུར་གྱི་ཆོ་ག་ལས་སྡོམ་པ་གསུམ་ཐོབ་པ་དངོས་སུ་བསྟན་པ་ཡིན་ལ། སྤྱིར་སྡོམ་པ་གསུམ་ལེན་པའི་རིམ་པ་བདུན་ཡོད་དེ། དང་པོར་ཉན་ཐོས་ལུགས་ཀྱི་སོ་ཐར་རིགས་བདུན་གང་རུང་བླང་། དེ་ནས་དབུ་སེམས་གང་རུང་གི་ཆོ་གས་བྱང་སྡོམ་བླང་། དེ་ནས་དབང་ཆོག་ལས་སྔགས་སྡོམ་བླང་པའི་ཚུལ་དང་། དང་པོར་ཐེག་ཆེན་སོ་ཐར་རིགས་བདུན་གང་རུང་བླང་།
དེ་ནས་སྡོམ་པ་གོང་མ་གཉིས་རིམ་གྱིས་བླང་བའི་ཚུལ་དང་། དང་པོར་ཉན་ཐོས་སོ་ཐར་གང་ཡང་རུང་བ་བླང་། དེ་ནས་སྡོམ་པ་བར་མ་མ་བླང་པར། དབང་ཆོག་ལས་སྔགས་སྡོམ་བླང་པའི་ཚུལ་དང་། དང་པོར་ཐེག་ཆེན་སོ་ཐར་གང་ཡང་རུང་བ་བླང་། དེ་ནས་སྡོམ་པ་བར་མ་མ་བླང་པར། དབང་ཆོག་ལས་སྔགས་སྡོམ་བླང་པའི་ཚུལ་དང་། དང་པོར་སོ་ཐར་གང་རུང་སྔོན་དུ་མ་སོང་བར་ལུགས་གཉིས་གང་རུང་གི་ཆོ་གས་བྱང་སྡོམ་བླང་། དེ་ནས་དབང་ཆོག་ལས་སྔགས་སྡོམ་བླང་པའི་ཚུལ་དང་། དང་པོ་ཉིད་ནི་སྡོམ་པ་འོག་མ་གཉིས་གང་ཡང་སྔོན་དུ་མ་སོང་བར་དབང་ཆོག་ལས་སྔགས་སྡོམ་བླང་པའི་ཚུལ་དང་།
དང་པོར་དབང་ཆོག་ལས་སྔགས་སྡོམ་བླང་ནས། དེའི་རྗེས་སུ་སྡོམ་པ་འོག་མ་གཉིས་བླང་པའི་ཚུལ་རྣམས་སོ། ། འོ་ན་ལེན་ཚུལ་དེ་ལྟར་ཡིན་ན། རྒྱུད་ལ་ལྡན་ཚུལ་ཇི་ལྟར་ཡིན་སྙམ་ན། ལེན་ཚུལ་ཕྱི་མ་གཉིས་ལ་ཐམས་ཅད་སྔགས་སྡོམ་དང་ངོ་བོ་ཅིག་པའི་ཚུལ་དུ་ལྡན་པ་ཡིན་གྱི། གནས་གྱུར་རྩིར་མེད་དེ། དང་པོ་ནི། དབང་ཆོག་གཅིག་ཉིད་ལས་སྡོམ་པ་གསུམ་ཆར་ཐོབ་པ་ཡིན་པ་དང་། ཕྱི་མ་ནི། སྔགས་སྡོམ་དང་ལྡན་པའི་གང་ཟག་གིས་སྡོམ་པ་གང་བླང་ཀྱང་སྔགས་སྡོམ་ཀྱི་ངོ་བོར་སྐྱེ་བ་ཙམ་ཡོད་པའི་ཕྱིར།
ལེན་ཚུལ་དང་པོ་ལྔ་ནི། གནས་གྱུར་ངོ་བོ་ཅིག་པའི་ཚུལ་དུ་ལྡན་པ་ཡིན་ནོ། ། སྡོམ་པ་གསུམ་གྱི་ལྡན་ཚུལ་ལ་རྒྱ་བོད་ཀྱི་མཁས་པའི་བཞེད་པ་མང་ན་ཡང་། གནས་གྱུར་དང་པོ་གཅིག་ཏུ་ལྡན་པ་འདི་ནི་གསུང་རབ་ཀྱི་དགོངས་པ་འབྲེལ་བ་ལ་འཁྲུལ་པའི་དྲི་མ་ཟད་པར་སྤངས་པ་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་བཞེད་པ་བླ་ན་མེད་པ་ཡིན་ཏེ། རྗེ་བཙུན་རིན་པོ་ཆེ་གྲགས་པའི་ཞལ་སྔ་ནས། སྡོམ་པ་ཉི་ཤུ་པའི་འགྲེལ་པར། བྱང་ཆུབ་སེམས་དཔའི་སྡོམ་པ་དེ་བླང་བའི་ཆོ་ག་གཞན་ཞིག་ཡོད་དམ། སོ་སོ་ཐར་པའི་སྡོམ་པ་ཉིད་ཡིན་ཞེ་ན། སྔར་སོ་སོ་ཐར་པའི་སྡོམ་པ་ཐོབ་ན། ཕྱིས་བྱང་ཆུབ་སེམས་དཔའི་སྡོམ་པ་ཐོབ་པའི་དུས་སྔར་གྱི་དེ་བྱང་ཆུབ་སེམས་དཔའི་སྡོམ་པར་གནས་འགྱུར་ལ།
སྔར་མ་ཐོབ་ན་ནི། བྱང་ཆུབ་སེམས་དཔའི་སྨོན་པའི་དུས་ཉིད་དུ་བྱང་ཆུབ་སེམས་དཔའི་སོ་སོ་ཐར་པའི་སྡོམ་པ་ཐོབ་པ་ཡིན་ནོ། ། རྣམ་པར་སྤྲོས་པས་ཆོག་གོ ། ཞེས་པ་དང་། རྩ་ལྟུང་འཁྲུལ་སྤོངས་ལས་འོ་ན་སྔར་སོ་སོ་ཐར་པའི་སྡོམ་པ་དགེ་སློང་གི་བར་ཐོབ་པ་ཞིག་གིས་ཕྱིས་བྱང་ཆུབ་ཏུ་སེམས་བསྐྱེད་ནས་སླར་ཡང་དབང་ནོས་པར་གྱུར་ན་འདི་ལ་སྡོམ་པ་ཇི་ལྟར་ལྡན་ཞེ་ན། དགེ་སློང་གིས་སེམས་བསྐྱེད་པའི་ཚེ་སོ་སོ་ཐར་པ་ཐམས་ཅད་བྱང་ཆུབ་སེམས་དཔའི་སྡོམ་པར་འགྱུར་ལ། དཀྱིལ་འཁོར་དུ་ཞུགས་པའི་ཚེ་ན་སྡོམ་པ་ཐམས་ཅད་ཀྱང་རིག་པ་འཛིན་པའི་སྡོམ་པ་ཞེས་བྱ་བ་ཡིན་ནོ། ། དེ་སྐད་དུ་རྒྱུད་འབུམ་པའི་ལུང་དེ་ཁོ་ན་ཉིད་ཀྱི་ཡེ་ཤེས་གྲུབ་པ་ཞེས་བྱ་བ་ལས་བྱུང་བ། རྡོ་ཡི་རིགས་ཀྱི་བྱེ་བྲག་གིས། ། བཞུས་པས་ལྕགས་དང་ཟངས་དངུལ་འབྱུང་། །
གསེར་འགྱུར་རྩི་ཡི་དངོས་པོ་ཡིས། ། ཀུན་ཀྱང་གསེར་དུ་བསྒྱུར་བར་བྱེད། ། དེ་བཞིན་སེམས་ཀྱི་བྱེ་བྲག་གིས། ། རིགས་ཅན་གསུམ་གྱི་སྡོམ་པ་ཡང་། ། དཀྱིལ་འཁོར་ཆེན་པོ་འདིར་བཞུགས་ན། ། རྡོ་རྗེ་འཛིན་པ་ཞེས་བྱ་འོ། ། ཞེས་གསུངས་སོ། ། དཔེ་དེའི་རྡོ་ནི་འཕགས་པ་ཡིན་ལ། ལྕགས་ནི་ཉན་ཐོས་ཀྱི་བསླབ་པར་བྱ་བ། ཟངས་ནི་རང་རྒྱལ་གྱི་བསླབ་པར་བྱ་བ།
དངུལ་ནི་བྱང་ཆུབ་སེམས་དཔའི་བསླབ་པར་བྱ་བ་ཡིན་ཞིང་། གསེར་འགྱུར་གྱི་རྩི་ནི་རྡོ་རྗེ་ཐེག་པའི་བསླབ་པར་བྱ་བ་ཡིན་པར་མངོན་ནོ། ། ཞེས་གསུངས་པས་སོ། ། རྒྱུད་འབུམ་པའི་ལུང་འདི་སྡོམ་གསུམ་གནས་གྱུར་པ་དང་ངོ་བོ་གཅིག་པ་གཉིས་ཀའི་དཔེ་དོན་སྦྱོར་བའི་ལུང་ཤིན་ཏུ་གཅེས་པར་གདའ་འོ། ། འདི་དག་གི་རྣམ་གཞག་ཀུན་མཁྱེན་གྱི་སྡོམ་གསུམ་སྤྱི་དོན་གྱི་ཤོག་བུ་ཞེ་ལྔ་དྲུག་སྐོར་ན་རྒྱས་པར་བཞུགས་ཤིང་། དེ་དག་ལ་རིགས་པའི་མཐའ་དཔྱོད་བདག་གིས་སྤྱི་དོན་དུ་རྒྱས་པར་བཀོད་པ་རྣམས་མཁྱེན་པའི་སྤྱན་རས་ཀྱིས་ལེགས་པར་གཟིགས་འཚལ་ལོ།། ༈ །།དབང་བཞི་བླངས། ། དེ་ཡིས་སྡོམ་པ་གསུམ་ལྡན་འགྱུར། ། ཞེས་པ་ལ་མཁས་པ་ཁ་ཅིག་་་་་་ཤཱཀ་མཆོག་གིས། དབང་བཞི་བླང་པས་སྡོམ་པ་གསུམ། །
ཐོབ་པར་འགྱུར་ན་དགེ་སློང་ལས། ། ཐོབ་པའི་གསང་སྔགས་སྡོམ་པ་དང་། ། དབང་ལས་ཐོབ་པའི་སོ་ཐར་དང་། ། སེམས་བསྐྱེད་སྡོམ་པ་ཅིས་མི་བཞེད། ། ཅེས་དྲིས་པའི་ལན་དུ་ཀུན་མཁྱེན་གྱིས་དེ་གསུམ་ཅར་ཡང་ལེགས་པར་བཞེད་དེ། རྩ་རྒྱུད་བརྟག་གཉིས་ཀྱི་ལེའུ་དང་པོར། སྡོམ་པའི་དབྱེ་བ་བཤད་པར་བྱ་སྟེ་ཞེས་དང་། ཕྱི་མའི་གསུམ་པར། དེ་ནས་རྡོ་རྗེ་ཅན་གྱི་རྣལ་འབྱོར་མ་རྣམས་ལ་རྒྱུད་ཐམས་ཅད་ཀྱི་གླེང་གཞི་ཞེས་བྱ་བའི་ཐབས་བཀའ་སྩལ་པ། སྡོམ་པ་དང་ནི་དབང་དང་ཡང་། །
ཞེས་དང་། ཕྱི་མའི་བཞི་པར་རྣལ་འབྱོར་མ་ལུས་དབུས་གནས་སུ། ། ཨ་ཡི་རྣམ་པ་སྡོམ་པའི་གནས། ། ཇི་ལྟར་ཕྱི་རོལ་དེ་བཞིན་ནང་། ། སྡོམ་པའི་དེ་ཉིད་རབ་ཏུ་ཕྱེ། ། ཞེས་དང་། ཁ་སྦྱོར་གྱི་དང་པོའི་གསུམ་པར། ཀུན་ལ་སྣ་ཚོགས་ཕྱག་རྒྱས་ཏེ། ། ཀུན་ལ་སྣ་ཚོགས་སྡོམ་པ་ཡིས། ། ཞེས་དང་།
རྒྱུད་ཕྱི་མར། འདི་སྐད་ལ་སོགས་མཐའ་ཡས་མཆོག ། སངས་རྒྱས་ཀུན་གྱི་སྡོམ་པ་མཆོག ། ཅེས་པ་རྣམས་ཀྱིས་བསྟན་ཏོ། ། གལ་ཏེ་འདི་དག་རྫོགས་རིམ་བསྒོམ་པའི་སྟོབས་ཀྱིས་ཐོབ་པ་ཡིན་གྱི་དབང་ལས་ཐོབ་པ་མིན་ནོ། ། སྙམ་ན། ལམ་གྱི་གནས་སྐབས་སུ་སྡོམ་པ་ཐོབ་ཅེས་པ་ཐམས་ཅད་སྔར་ཐོབ་ཟིན་གྱི་སྡོམ་པ་ཡང་ཡང་གོམ་པ་ཡིན་པས་དེ་དག་ཀྱང་དབང་གི་སྐབས་སུ་ངེས་པར་ཐོབ་དགོས་ཏེ། གཞན་དུ་ན། དབང་བསྐུར་ཆོས་སྒོ་ཙམ་དུ་ཐལ་བའི་ཕྱིར་རོ། ། དེ་བཞིན་དུ་འདུས་པའི་རྒྱུད་ཕྱི་མར།
དྲི་བ་སོ་གཉིས་པ། དེ་བཞིན་སྡོམ་པ་ཇི་ལྟ་བུ། ། ཞེས་པའི་ལན་ནི། རྡོ་རྗེ་ཅན་གྱིས་དེར་བསྟན་པ། ། རིམ་པ་གཉིས་ལ་ཡང་དག་བརྟེན། ། བསྐྱེད་པ་ཡི་ནི་རིམ་ཉིད་དང་། ། དེ་བཞིན་རྫོགས་པའི་རིམ་པ་འོ། ། བསྒྲུབ་པ་དང་ནི་ནན་ཏན་དང་། ། དམ་ཚིག་དེ་བཞིན་སྡོམ་པ་རྣམས། ། སྔར་བཞིན་དེ་ཀུན་རྒྱས་པར་ནི། །
རིམ་པའི་དབྱེ་བས་ཕྱེ་བ་ཡིན། ། ཞེས་གསུངས་པ་འདིས། སྡོམ་པའི་ངོ་བོ་བསྐྱེད་རྫོགས་གཉིས་ལ་མཛད་པ་དང་། རྒྱུད་ལས་གསུང་པའི་དམ་ཚིག་དང་སྡོམ་པ་ཐམས་ཅད་ཀྱང་བསྐྱེད་རྫོགས་གཉིས་སུ་འདུས་པའི་ཚུལ་གསལ་བར་བཤད་པས། དེ་ལྟ་བུའི་རྫོགས་རིམ་གྱི་སྡོམ་པ་དང་མཆོག་དབང་གོང་མར་གསུམ་ལས་མ་ཐོབ་ན་བསྐྱེད་རིམ་གྱི་སྡོམ་པ་དེ་ཡང་བུམ་དབང་ལས་མ་ཐོབ་པར་རྣམ་པ་ཀུན་ཏུ་མཚུངས་པས་རྒྱུད་ལས་གསུང་པའི་སྡོམ་པ་གང་ཡང་དབང་ལས་མ་ཐོབ་པར་འགྱུར་རོ། ། དེ་ཇི་ལྟ་བ་བཞིན་དུ་བདེ་མཆོག་སྡོམ་འབྱུང་ལས། ཀྱཻ། རྣམ་པ་ཀུན་མཆོག་སྡོམ་པ་ཡིས། ། བསྐྱེད་པའི་རྣལ་འབྱོར་མི་མཛད་དམ། ། རྫོགས་པ་ཡང་ནི་ཇི་ལྟར་ལགས། །
ཞེས་སྔགས་ཀྱི་སྡོམ་པ་ལ་བསྐྱེད་རྫོགས་གཉིས་སུ་ཕྱེ་ནས། དེ་ཇི་ལྟར་ཞེས་དྲིས་པའི་ལན་དུ། རིམ་པར་ཕྱེ་བ་གཉིས་པས་བསྐྱེད་རིམ་གྱི་སྡོམ་པ་དང་། གསུམ་པས་རྫོགས་རིམ་གྱི་སྡོམ་པ་གསལ་བར་བསྟན་པས། དོན་སྔ་མ་བཞིན་དུ་གནས་སོ། ། ཡང་དེ་ཉིད་ལས། བུམ་པ་ལས་ནི་བྱུང་བ་འོ། ། གཉིས་པ་གསང་བ་མཆོག་ཡིན་ཏེ། ། གསུམ་པ་ཤེས་རབ་ཡེ་ཤེས་ཡིན། ། བཞི་པ་དེ་ལྟར་ཡང་དེ་བཞིན། །
དབང་བསྐུར་འདི་དག་ཡང་དག་ལྡན། ། དེ་བཞིན་དམ་ཚིག་ཅན་ཞེས་བྱ། ། ཞེས་དབང་བཞི་རྫོགས་པས། དམ་ཚིག་རྫོགས་པར་བསྟན་པ་འདིས་ཀྱང་། དབང་གོང་མ་ལ་ཐོབ་པའི་སྔགས་ཀྱི་དམ་ཚིག་གསལ་བར་བསྟན་ཏོ། ། དེ་བཞིན་དུ་ཌོཾ་བྷི་བའི་ལྷན་ཅིག་སྐྱེས་གྲུབ་ལས་ཀྱང་། སྡོམ་པ་གསུམ་པོ་རེ་རེ་ལའང་ཕྱི་ནང་གཉིས་གཉིས་སུ་ཕྱེ་ནས། སྔགས་སྡོམ་གྱི་ཕྱིའི་སྡོམ་པ་དམ་ཚིག་ཉི་ཤུ་རྩ་གཉིས་བསྲུང་བ་དང་། ནང་གི་སྡོམ་པ་ཤེས་པ་སྙུང་མ་མི་རྟོག་པ་ལ་བཤད་པ་དང་། གྲུབ་ཆེན་དམན་པའི་ཞབས་ཀྱིས།
སྡོམ་པ་ལ་སྤངས་པའི་དམ་ཚིག་སྡོམ་པ་དང་། བཟའ་བ་དང་། བསྲུང་བའི་དམ་ཚིག་སྡོམ་པ་དང་། རྣལ་འབྱོར་སྙིང་པོ་སྡོམ་པ་གསུམ་དུ་ཕྱེ་བའི་ནང་གི་སྡོམ་པ་དང་། རྣལ་འབྱོར་སྙིང་པོ་སྡོམ་པ་རྣམས་དབང་གོང་མ་ལས་ཐོབ་པའི་གསང་སྔགས་ཀྱི་སྡོམ་པའོ། ། ཞེས་གསུང་པ་སོགས་རྒྱུད་དང་། རྒྱ་གར་གྱི་གཞུང་བཟང་དེ་དག་གི་དགོངས་པ། རྗེ་ས་སྐྱ་པ་ཆེན་པོས། སྡོམ་པ་གསུམ་ལྡན་གྱི་སྔགས་སྡོམ་ངོས་འཛིན་པའི་ཚེ། གསང་སྔགས་ཀྱི་དབང་བཞིའི་སྡོམ་པ་ཐོབ་པའོ། །
ཞེས་དང་། རྗེ་བཙུན་རྩེ་མོས། ཁ་སྦྱོར་གྱི་འགྲེལ་པར། སྡོམ་པ་ཞེས་བྱ་བ་གོང་དུ་བྱང་ཆུབ་སེམས་དཔའི་སྡོམ་པའང་གསུམ་དངོས་སུ་གསུང་། བསྐྱེད་པའི་རིམ་པའི་སྡོམ་པའང་གསུང་ནས། དེར་རྫོགས་པའི་རིམ་པའི་སྡོམ་པ་དེ་ཞུགས་ཞེས་བྱའོ། ། བཅོམ་ལྡན་འདས་ཞེས་བྱ་བ་ལ་སོགས་པས་དེའི་ལན་བསྟན་ཏེ། ཞེས་དང་། འདིར་རྫོགས་པའི་རིམ་པ་ལ་སྦྱར་ན། གནས་ནི་ལུས་དང་རྩའི་འཁོར་ལོ་སྟེ།
རང་གི་ངོ་བོ་ལ་གསུམ་ལས། མི་མཐུན་པའི་ཕྱོགས་སྡོམ་པའི་དབང་དུ་བྱས་ན། མཚན་མ་དང་རྣམ་པར་རྟོག་པ་ཐམས་ཅད་སྡོམ་པའོ། ། མང་པོ་གཅིག་ཏུ་སྡོམ་པའི་དབང་དུ་བྱས་ན། ཆོས་མཐུན་གྱི་སྒོ་ནས་འཁོར་འདས་ཀྱི་ཆོས་ཐམས་ཅད་འདིར་ལུས་ལ་བསྡུ་བའོ། ། ཡང་རང་བྱུང་གི་ཡེ་ཤེས་བདེ་བས་སྡོམ་པའོ། ། ཞེས་དང་། རྗེ་བཙུན་གྲགས་པ་རྒྱལ་མཚན་གྱི་ཞལ་ནས། སྐྱབས་འགྲོ་གསུམ་སྔོན་དུ་འགྲོ་བའི་སོ་སོ་ཐར་པའི་སྡོམ་པ་དང་ཡང་ལྡན། སྨོན་འཇུག་གི་སེམས་བསྐྱེད་པ་བྱས་ཏེ།
བྱང་ཆུབ་སེམས་དཔའི་བསླབ་པ་དང་ཡང་ལྡན། དབང་བཞི་ཡོངས་སུ་རྫོགས་ཏེ་རྡོ་རྗེ་ཐེག་པའི་སྡོམ་པ་དང་ཡང་ལྡན། ཞེས་གསུང་པ་ཡིན་ལ། དེ་ཐམས་ཅད་ཀྱི་དོན་བསྡུས་ནས་བསྟན་བཅོས་འདིར། སངས་རྒྱས་གསུང་བཞིན་མཛད་པ་ཡི། ། བླ་མ་སྩལ་ལ་དབང་བཞི་བླང་། ། དེ་ཡི་སྡོམ་པ་གསུམ་ལྡན་འགྱུར། ། ཞེས་གསུང་པ་ཡིན་པས། དབང་གོང་མ་ལས་ཐོབ་པའི་སྔགས་ཀྱི་སྡོམ་པ་བཞེད་དམ་ཅི་ཞེས་ཧ་ཅང་ཐལ་བའི་དྲི་བ་ངོམ་ངོམ་མི་དགོས་སོ། ། དབང་ལས་ཐོབ་པའི་སོ་ཐར་དང་བྱང་སེམས་ལེགས་པར་ཡང་བཞེད་དེ།
སྟ་གོན་དང་འཇུག་པའི་གནས་སྐབས་ཀྱི་རྒྱུན་བཤགས་ལས་ཐུན་མོང་མིན་པའི་སོ་ཐར་དང་། སྨོན་འཇུག་གི་སེམས་བསྐྱེད་ཐོབ་པའི་ཕྱིར་རོ། ། ཞེས་གསུངས་སོ། ། ལེགས་བཤད་འདིས་ནི་བུམ་དབང་ཙམ་གྱི་སྐབས་སུ་སྔགས་སྡོམ་རྫོགས་པར་ཐོབ་ལ། དབང་གོང་མ་ལས་དམ་ཚིག་གསར་ཐོབ་ཡོད་ཀྱི། སྔགས་སྡོམ་གསར་ཐོབ་མེད་པར་འདོད་པ་དང་། རྫོགས་རིམ་གྱི་སྡོམ་པ་སྡོམ་པ་མཚན་ཉིད་པ་མིན་པར་འདོད་པ་རྣམས་ལའང་ཤིན་ཏུ་གནོད་ལགས་སོ། ། གཉིས་པ་འཁྲུལ་པའི་སྨིན་བྱེད་དོར་བར་གདམ་པ་ལ་བཞི་སྟེ། སྨིན་བྱེད་མིན་པ་སྨིན་བྱེད་དུ་འདོད་པ་དགག་པ། སྨིན་བྱེད་ཀྱི་དབང་མི་དགོས་པར་འདོད་པ་དགག་པ།
དགོས་ཀྱང་འཁྲུལ་པར་སྤྱོད་པ་དགག་པ། དབང་བསྐུར་མུ་བཞིར་འདོད་པ་དགག་པའོ། ། དང་པོ་ལ་བཞི་སྟེ། བྱིན་རླབས་སྨིན་བྱེད་མིན་པ་དགག་པ། གྲངས་ངེས་མེད་པའི་དབང་བསྐུར་སྨིན་བྱེད་ཡིན་པ་དགག་པ། དཀྱིལ་འཁོར་མ་དག་པའི་དབང་བསྐུར་སྨིན་བྱེད་ཡིན་པ་དགག་པ། ཆོ་ག་མ་དག་པའི་དབང་བསྐུར་སྨིན་བྱེད་ཡིན་པ་དགག་པའོ། ། དང་པོ་ལ་གཉིས་ཏེ། ཕྱོགས་སྔ་མ་བརྗོད་པ་དང་། དེ་དགག་པའོ། །
དང་པོ་ནི། དེང་སང་རྡོ་རྗེ་ཞེས་སོགས་ཚིགས་བཅད་གཅིག་སྟེ། དུས་དེང་སང་རྡོ་རྗེ་ཕག་མོ་ཡི་བྱིན་རླབས་ཀྱི་ཆོ་ག་བྱེད་པ་སྨིན་བྱེད་ཀྱི་དབང་བསྐུར་བ་ཡིན་ཞེས་ཕྱག་རྒྱ་བ་ཁ་ཅིག་ཟེར། ཕག་མོའི་བྱིན་རླབས་ཀྱི་ཆོ་ག་འདི་ཡིས་གསང་སྔགས་ཟབ་མོའི་ཆོས་ཀྱི་སྒོ་ཕྱེ་ནས་རླུང་དང་གཏུམ་མོ་ལ་སོགས་པའི་རྫོགས་རིམ་ཟབ་མོ་སྟོན་པ་དང་། བསྒོམ་པ་མཐོང་། ཕག་མོའི་བྱིན་བརླབ་ཀྱིས་གསང་སྔགས་ཟབ་མོའི་ཆོས་ཀྱི་སྒོ་འབྱེད་པ་ནི། དྭགས་པོ་ལྷ་རྗེའི་དུས་སུ་བྱུང་སྟེ། བླ་མ་གཞན་ལ་སློབ་མ་རྣམས་དབང་ཞུ་བ་ལ་བཏང་པས། དེར་བསྡད་ནས་ཕལ་ཆེར་ལོག་མ་བྱུང་བས་རང་རེ་ཚང་ལ་ཡང་དབང་བྱེད་མཁན་རེ་དགོས་པ་འདུག་གསུང་པས། ཀོང་ནེ་རུ་པ་ན་རེ།
ངས་ཕག་མོའི་དབང་རེ་བྱས་ན་ཞུས་པས། དེ་ཆོག་གསུངས་ནས་ཕག་མོའི་བྱིན་རླབས་རེ་བྱས། དེ་ནས་བླ་མས། ན་རོ་ཆོས་དྲུག་དང་། ཕྱག་རྒྱ་ཆེན་པོ་སོགས་བསྟན་པས། དེ་ནས་བཟུང་སྟེ། ཆོས་སྒོ་བ་ལ་དབང་ཞུས། བླ་མས་ཁྲིད་གསུངས་པས། བདེ་མཆོག་གི་དབང་མ་ཐོབ་ཀྱང་། རྡོ་རྗེ་ཕག་མོའི་བྱིན་རླབས་ཙམ་གྱིས་ཆོས་དྲུག་གི་ཆོས་སྒོ་འབྱེད་པ་བྱུང་ངོ་། །
གཉིས་པ་ལ་གསུམ་སྟེ། བྱིན་རླབས་སྨིན་བྱེད་ཡིན་པ་ལ་གནོད་བྱེད་བསྟན། བྱིན་རླབས་སྨིན་བྱེད་ཡིན་པའི་སྒྲུབ་བྱེད་དགག བྱིན་རླབས་ཆོས་སྒོར་འབྱེད་ན་ཧ་ཅང་ཐལ་བའོ། ། དང་པོ་ལ་བཞི་སྟེ། ཤེས་བྱེད་མེད་པ། ཉེས་དམིགས་ཆེ་བ། ཕན་ཡོན་མེད་པ། ལུང་དང་འགལ་བའོ། ། དང་པོ་ནི།
འདི་འདྲ་རྒྱུད་སྡེ། ཞེས་སོགས་རྐང་པ་གཉིས་ཏེ། ཕག་མོའི་བྱིན་རླབས་ཆོས་སྒོར་བྱེད་པ་མི་འཐད་དེ། སྨིན་བྱེད་ཀྱི་དབང་མ་བསྐུར་བར་ཕག་མོའི་བྱིན་རླབས་ཙམ་གྱིས་ཆོས་ཀྱི་སྒོ་ཕྱེ་ནས་རྫོགས་རིམ་བསྒོམ་པ་འདི་འདྲ་བ། སངས་རྒྱས་ཀྱི་རྒྱུད་སྡེ་ལས་མ་གསུངས་ཤིང་། དགོངས་འགྲེལ་གྱི་བསྟན་བཅོས་ཚད་མ་རྣམས་ལས་བཤད་པ་མེད་པའི་ཕྱིར་རོ། ། གཉིས་པ་ནི། རྡོ་རྗེ་ཕག་མོ། ཞེས་སོགས་ཚིགས་བཅད་གསུམ་སྟེ། ཕག་མོའི་བྱིན་རླབས་སྨིན་བྱེད་དུ་འདོད་པ་མི་འཐད་དེ།
རྡོ་རྗེ་ཕག་མོའི་གཞུང་ཁུང་མ་ཉིད་ལས་ཀྱང་སྨིན་བྱེད་ཀྱི་དབང་བསྐུར་བ་ཐོབ་ཅིང་དམ་ཚིག་དང་ལྡན་པའི་རྣལ་འབྱོར་པ་དེ་ལ་རྡོ་རྗེ་རྣལ་འབྱོར་མའི་བྱིན་རླབས་བྱ་ཞེས་གསུངས་པའི་ཕྱིར། གཞུང་ཁུང་མ་གང་ཁས་བླངས་ན། ཇོ་བོ་རྗེས་མཛད་པའི་རྡོ་རྗེ་ཕག་མོ་ཉིད་ཀྱི་གཞུང་། རྗེ་བཙུན་མ་རིན་ཆེན་རྒྱན་གྱི་སྒྲུབ་ཐབས་ལས་ཀྱང་། འདི་ལྟར་རྣལ་འབྱོར་དབང་བསྐུར་བ་ཐམས་ཅད་ཡོངས་སུ་རྫོགས་པས་འདི་དང་རྗེས་སུ་མཐུན་པའི་གནས་སུ། ཞེས་དང་། སྔོན་གྱི་བླ་མའི་མན་ངག་གི་དབང་བསྐུར་བའི་རིམ་པ་ལས་དེའི་དོན་ལ་དམིགས་ནས་རྡོ་རྗེ་རྣལ་འབྱོར་མར་བསམ་པར་བྱའོ། ། ཞེས་གསུངས་པ་འདི་འགྲེལ་བྱེད་ཕལ་ཆེར་གྱིས་དྲངས་པར་སྣང་ཡང་། རྗེ་བཙུན་གྱིས། རྣལ་འབྱོར་བྱང་བཟང་གིས་དྲིས་ལན་ལས།
དེའང་རྗེ་བཙུན་མ་རྡོ་རྗེ་རྣལ་འབྱོར་མའི་གཞུང་ལས། བྱིན་རླབས་ཕྲ་མོ་བཤད་པ་དེ་དག་གང་ཞེ་ན། དབང་ཐོབ་ཟིན་པའི་གང་ཟག་ལ། ཏིང་ངེ་འཛིན་གྱི་ཁྱད་པར་འགའ་ཞིག་རྒྱུད་ལ་སྐྱེ་བར་བྱ་བའི་ཕྱིར། བྱིན་རླབས་ཀྱི་རྒྱུན་བསྒོམ་དུ་བཞུགས་པ་ཞེས་བྱ་བའི་གདམས་ངག་ཡིན་གྱིས། དབང་མ་ཐོབ་པ་རྣམས་ལ་རྡོ་རྗེ་རྣལ་འབྱོར་མའི་གསང་བ་བསྟན་དུ་ག་ལ་རུང་། དེའང་རྡོ་རྗེ་རྣལ་འབྱོར་མ་རྣམས་ཀྱི་རྩ་བ་ལྟ་བུ། རྒྱལ་པོ་ཨིནྡྲ་བྷཱུ་ཏིས་མཛད་པ་ཞལ་གཉིས་ཆུང་བ་ཞེས་བྱ་བ་ལས། སྔགས་པས་ཐོག་མར་བླ་མ་དང་། ། སངས་རྒྱས་ལ་སེམས་མངོན་པར་དད་པའི་ཡིད་ཅན་གྱིས།
བྱང་ཆུབ་ཀྱི་སེམས་བརྟན་པར་བཟུང་སྟེ། དབང་བསྐུར་བ་ཡང་དག་པར་ཐོབ་ནས་ཞེས་འབྱུང་བ་ཡིན་ནོ། ། ཞེས་པ་འདི་ཉིད་ཡིན་ཏེ། ལུང་འདིར་རྡོ་རྗེ་རྣལ་འབྱོར་མ་རྣམས་ཀྱི་རྩ་བ་ལྟ་བུ་ཞེས་དང་། རྩ་བར་རྡོ་རྗེ་ཕག་མོ་ཉིད་ལས་ཀྱང་། ཞེས་གསུངས་པ་ནི་དོན་གཅིག་གོ ། རྒྱུ་མཚན་དེས་ན། སྨིན་བྱེད་ཀྱི་དབང་བསྐུར་ཐོབ་པ་མེད་པ་ལ་ཕག་མོའི་བྱིན་རླབས་བྱེད་པ་བཀག་སྟེ། དཔེར་ན། ཐོག་མར་མུ་ཟེའི་བཅུད་ལེན་འཇུ་བར་བྱས།
དེ་ནས་དངུལ་ཆུ་བཟའ་བར་གསུང་གི་མུ་ཟེའི་བཅུད་ལེན་ཐོག་མར་མ་བརྟེན་པར་དངུལ་ཆུ་ཟོས་ན་ཟ་བ་པོ་འཆི་བ་དེ་བཞིན་དུ། ཐོག་མར་སྨིན་བྱེད་ཀྱི་དབང་བསྐུར་བླངས། དེ་ནས་རྡོ་རྗེ་ཕག་མོའི་བྱིན་རླབས་སྦྱིན་པར་བྱེད་པའི་ཕྱིར་དང་། གཞན་དུ་སྨིན་བྱེད་ཀྱི་དབང་བསྐུར་བ་མེད་པར་ཕག་མོའི་བྱིན་རླབས་བྱས་ན། བྱེད་པ་པོ་དམ་ཚིག་གིས་ཉམས་པར་ཐུབ་པས་གསུངས་པའི་ཕྱིར་ཏེ། ཡོངས་སུ་མ་སྨིན་སེམས་ཅན་ལ། ། གསང་བ་སྒྲོགས་པ་བདུན་པ་ཡིན། ། ཞེས་གསུངས་པའི་ཕྱིར་རོ། ། གསུམ་པ་ནི། རྡོ་རྗེ་ཕག་མོའི།
ཞེས་སོགས་རྐང་པ་དྲུག་སྟེ། རྡོ་རྗེ་ཕག་མོའི་སིནྡྷཱུ་རའི་དཀྱིལ་འཁོར་དུ་བྱིན་རླབས་བྱེད་པ་འདི་ནི་རྫོགས་རིམ་གྱི་བྱིན་རླབས་ཙམ་ཡིན་གྱི། སྨིན་པར་བྱེད་པའི་དབང་བསྐུར་མིན་ཏེ། སྨིན་བྱེད་ཀྱི་དབང་ཡིན་ན། རྒྱུད་ལ་སྔར་མ་ཐོབ་པའི་སྡོམ་པ་གསུམ་ལྡན་དུ་བྱེད་པ་དང་། ཕྱི་ནང་གི་རྟེན་འབྲེལ་བསྒྲིག་པ་དང་། སྐུ་བཞིའི་ས་བོན་ཐེབ་ནུས་པ་གཅིག་དགོས་པ་ལས། དེ་ལྟ་བུའི་ཕག་མོའི་བྱིན་རླབས་ལ། སྔར་མ་ཐོབ་པའི་སྡོམ་པ་གསུམ་ལྡན་དུ་བྱར་མི་རུང་ཞིང་། ཕྱི་ནང་གི་རྟེན་འབྲེལ་ཟབ་མོ་འགྲིག་པར་མི་འགྱུར་བ་དང་།
ཕུང་ཁམས་སྐྱེ་མཆེད་ལ་སྐུ་བཞིའི་ས་བོན་ཐེབས་པར་བྱེད་མི་ནུས་པ་དེའི་ཕྱིར་རོ། ། བཞི་པ་ནི། དེས་ན་ཐུབ་པས། ཞེས་སོགས་ཚིགས་བཅད་གཅིག་སྟེ། དེ་ལྟ་བུའི་བྱིན་རླབས་སྨིན་བྱེད་ཀྱི་དབང་མ་ཐོབ་པ་ལ་བྱེད་མི་རུང་སྟེ། ཕག་མོའི་བྱིན་རླབས་དེ་རྫོགས་རིམ་གྱི་བྱིན་རླབས་ཙམ་ཡིན་གྱི་སྨིན་བྱེད་མིན་པ་དེས་ན། ཐུབ་པས་དེ་ཉིད་བསྡུས་པའི་རྒྱུད་སྡེ་ལས་དཀྱིལ་འཁོར་ཆེན་པོ་མ་མཐོང་བ་རྣམས་ཀྱི་མདུན་དུ་གསང་བ་འདི་ནི་མ་སྨྲ་ཞིག སྨྲས་ན་དམ་ཚིག་ཉམས་པར་འགྱུར་རོ་ཞེས་གསུངས་པའི་ཕྱིར་རོ།། ༈ །།གཞུང་འདི་དག་ལ་ཁ་ཅིག་་་་་་ཤཱཀ་མཆོག་གིས། རྡོ་རྗེ་ཕག་མོ་འགའ་ཞིག་ལས། །
དབང་བཞི་ཚད་ལྡན་གཞུང་ལས་བཤད། ། དེ་དག་སྨིན་བྱེད་དབང་བསྐུར་དུ། ། རུང་ངམ་མི་རུང་གང་ཡིན་དྲི། ། ཞེས་པའི་ལན་ནི། གོ་བོས། དེའི་དོན་ཅི་ཞིག་ཡིན་ཕག་མོ་སྔོན་བྱུང་གི་རྒྱུད་ལས་གསུང་པའི་རྗེ་བཙུན་གྱི་དཀྱིལ་འཁོར་དུ་དབང་བསྐུར་བའི་ཆོ་ག་ལྟ་བུ་ལ་ཟེར་བ་ཡིན་ན། དེ་ནི་སྨིན་བྱེད་དུ་རུང་སྟེ། སངས་རྒྱས་ངོས་ནས་རྡོ་རྗེ་ཕག་མོ་ལ་སྨིན་བྱེད་བླ་མ་གོང་མས་བཀག་པ་མ་ཡིན་གྱི། ཆོ་གའི་ངོས་ནས་བྱིན་རླབས་སྨིན་བྱེད་ཡིན་པ་བཀག་པ་ཡིན་པའི་ཕྱིར་རོ། ། དཔེར་ན།
རྗེ་བཙུན་རྡོ་རྗེ་བདག་མེད་མ་ལ་ཡང་། རྩ་རྒྱུད་བརྟག་གཉིས་ཀྱི་ལེའུ་བཅུ་པ་ལས་གསུངས་པའི་རྗེ་བཙུན་གྱི་དབང་བསྐུར་བའི་ཆོ་ག་སྨིན་བྱེད་དུ་བཞེད་ཀྱང་། བདག་མེད་མའི་བྱིན་རླབས་སྨིན་བྱེད་དུ་མི་བཞེད་པ་བཞིན་ནོ། ། ཕན་ཐོགས་པར་གྱུར་ཅིག ཅེས་གསུངས།། ༈ །།ཡང་དྲི་བ། རྡོ་རྗེ་ཕག་མོའི་བྱིན་རླབས་ལ། ། སྡོམ་པ་འབོགས་པའི་ཆོ་ག་དང་། ། དཀྱིལ་འཁོར་དང་ནི་དབང་བསྐུར་བ། ། རང་ལུགས་ལ་ཡང་མི་བཞེད་དམ། །
ཞེས་པའི་ལན་ནི། ཀུན་མཁྱེན་གྱིས་སིནྡྷུ་ར་ཡི་དཀྱིལ་འཁོར་དུ་སློབ་མ་བཅུག་ནས་བྱིན་རླབས་ལ་དབང་བཞིའི་ཐ་སྙད་ཙམ་ཞིག་ཡོད་པ་དེང་སང་ཕྱག་ལེན་ལ་ཡོད་པ་འདི་ལ་ཟེར་བ་ཡིན་ན་ནི། སྔགས་སྡོམ་གསར་དུ་འབོགས་པའི་ཆོ་ག་མིན་ཏེ། སྔགས་སྡོམ་ཐོབ་ཟིན་པ་ལ་ཡེ་ཤེས་སྐྱེ་བའི་སྣ་འདྲེན་དུ་བྱིན་རླབས་ཀྱི་ཆོ་ག་ཙམ་ཡིན་པར་རྩ་ལྟུང་འཁྲུལ་སྤོང་དང་། བསྟན་བཅོས་འདི་གཉིས་ཆར་དུ་གསལ་བར་གསུང་བཞིན་དུ། ད་དུང་དྲི་ན་ཧ་ཅང་ཐལ་བའི་ཕྱིར་རོ། ། གཉིས་པ་ལ་གཉིས་ཏེ། ལག་ལེན་གྱི་སྒྲུབ་བྱེད་དགག་པ། རང་བཟོའི་སྒྲུབ་བྱེད་དགག་པའོ། ། དང་པོ་ནི།
འགའ་ཞིག་འདི་ལའང་། ཞེས་སོགས་རྐང་པ་དྲུག་སྟེ། ཕྱག་རྒྱ་བ་འགའ་ཞིག་ཕག་མོའི་བྱིན་རླབས་འདི་ལའང་ཕག་མགོ་དང་། གྲི་གུག་དང་། མདའ་གཞུ་དང་། ཆང་པ་བསྟོད་པ་ལ་སོགས་པའི་དབང་བསྐུར་བ་ཡོད་ཅེས་ཟེར། བྱིན་རླབས་དེ་འདྲ་དབང་བསྐུར་མཚན་ཉིད་པ་མ་ཡིན་ཏེ། དབང་བསྐུར་བ་ཡིན་ན། རྒྱུད་སྡེ་ལས་གསུངས་དགོས་པ་གང་ཞིག རྒྱུད་སྡེ་སྣལ་མ་ཀུན་ལས་ཕག་མགོ་ལ་སོགས་པའི་དབང་འདི་འདྲ་མ་གསུང་པའི་ཕྱིར་རོ། །
གལ་ཏེ་རྒྱ་ལ་རྒྱུད་སྡེ་འགའ་ཞིག་ལས་གསུང་པ་སྲིད་ཀྱང་། དེ་རྗེས་གནང་ཙམ་ཡིན་གྱི་དབང་བསྐུར་མཚན་ཉིད་པ་མ་ཡིན་ཏེ། དེ་ལ་དབང་གི་མཚན་ཉིད་མ་ཚང་བའི་ཕྱིར་རོ། ། གཉིས་པ་ནི། ལ་ལ་རྡོ་རྗེ་ཞེས་སོགས་རྐང་པ་བཅོ་བརྒྱད་དེ། ཞང་ཚང་པ་ལ་སོགས་པ་ལ་ལ་རྡོ་རྗེ་ཕག་མོའི་བྱིན་རླབས་ལ། སྨིན་བྱེད་ཡོད་པར་བསྒྲུབ་འདོད་ནས་སྔགས་ཀྱི་སྡོམ་པ་འབོགས་པའི་ཆོ་ག་དང་། དཀྱིལ་འཁོར་དང་ནི་དབང་བསྐུར་ལ་སོགས་པ་རང་བཟོའི་ཆོ་ག་བྱེད་པ་ཐོས། རང་བཟོ་བྱས་པས་ཆོ་གར་འགྱུར་མི་སྲིད་དེ། ཆོ་ག་མཚན་ཉིད་པ་ཡིན་ན།
སངས་རྒྱས་ཀྱི་སྤྱོད་ཡུལ་ཏེ་མདོ་རྒྱུད་ནས་གསུང་པ་ཞིག་ཡིན་དགོས་པ་ལས། ཁྱོད་ཀྱི་ཆོ་ག་དེ་མདོ་རྒྱུད་གང་ནས་ཀྱང་མ་གསུངས་པའི་ཕྱིར། དཔེར་ན། ཁྱིམ་པས་མཁན་སློབ་དང་། དད་པའི་དགེ་འདུན་ལ་སོགས་པའི་ལད་མོ་གསོལ་གཞིའི་ལས་བྱས་ཀྱང་། བསྒྲུབ་བྱ་ལ་དགེ་སློང་གི་སྡོམ་པ་མི་ཆགས་པ་ལྟར། རྡོ་རྗེ་ཕག་མོའི་བྱིན་རླབས་ལ་རང་བཟོའི་དབང་ཆོག་བྱས་ནས། སྡོམ་པ་ཕོག་ཀྱང་སྡོམ་པ་འཆགས་པར་མི་འགྱུར་བའི་ཕྱིར་རོ། ། གཞན་ཡང་རང་བཟོའི་ཆོ་ག་དེ་མི་འཐད་དེ། ཆོ་གའི་ཚིགས་ཅུང་ཟད་ཉམས་པ་སྟེ་ལྷག་ཆད་དང་འཁྲུལ་པ་ལའང་ཆོ་ག་སྟེ།
སྡོམ་པ་འཆགས་པར་མ་གསུང་ན། སྡོམ་པ་འབོགས་པའི་ཆོ་ག་ཕལ་ཆེར་ཉམས་པ་ལ་སྡོམ་པའི་ཆོ་ག་འཆགས་པར་འགྱུར་རེ་ཀན་ཏེ་མི་འགྱུར་བའི་ཕྱིར་ཏེ། འདུལ་བ་ལས། བསྒྲུབ་བྱ་དང་། མཁན་པོ་དང་། དགེ་འདུན་གྱི་མིང་མ་བརྗོད་ན་ཡང་ཆོ་གའི་ཚིག་ཟུར་ཉམས་པས་དགེ་སློང་གི་སྡོམ་པ་མི་སྐྱེ་བར་གསུང་པ་ལྟ་བུའོ། ། རང་བཟོའི་ཆོ་ག་མི་འཐད་པ་དེས་ན་འཆད་པའི་གནས་སྐབས་སུ། ཚིག་ཅུང་ཟད་ནོར་པར་གྱུར་ཀྱང་སླ་ཡི། དབང་བསྐུར་བ་དང་། སྡོམ་པ་འབོགས་པའི་ཆོ་ག་ཅུང་ཟད་ནོར་པར་གྱུར་པ་ལ་འབྲས་བུ་འགྲུབ་པ་ནམ་ཡང་མེད་པར་གསུངས་ཏེ།
གསང་བ་སྤྱི་རྒྱུད་ལས། ཁྱད་པར་ཅན་གྱི་ལས་རྣམས་ལ། ། ལྷ་དུས་བྱ་བ་དུས་བཞིན་སྤྱད། ། གཞན་དུ་ཆོ་ག་ཉམས་པའི་ཕྱིར། ། འགྲུབ་པ་ནམ་ཡང་ཡོད་མ་ཡིན། ། ཞེས་གསུངས་པའི་ཕྱིར་རོ། ། གསུམ་པ་བྱིན་རླབས་ཆོས་སྒོར་བྱེད་ན་ཧ་ཅང་ཐལ་བ་ནི། གཞན་ཡང་ཕག་མོའི། ཞེས་སོགས་རྐང་པ་བཅུ་གཅིག་སྟེ། གཞན་ཡང་ཕག་མོའི་བྱིན་རླབས་ཆོས་སྒོར་བྱེད་ན་ཧ་ཅང་ཐལ་ཏེ།
ཕག་མོའི་བྱིན་རླབས་ལ་གསང་སྔགས་ཀྱི་ཆོས་སྒོར་བྱེད་པ་ནི། རྒྱུད་སྡེ་རྣལ་བ་གང་ནའང་བཤད་པ་མེད་པའི་ཕྱིར་རོ།། ༈ །།གཞུང་འདི་ལ་དྲི་བ།་་་་་ ཤཱཀ བྱིན་རླབས་ཆོས་སྒོར་མི་བྱེད་ན། ། རྫོགས་རིམ་འགའ་ཞིག་ཉན་པའི་སར། ། བྱིན་རླབས་ངེས་པར་མཛད་དེ་ཅི། ། ཞེས་པའི་ལན་ནི། དྭགས་པོ་བཀའ་རྒྱུད་པ་དག་གིས། ། ཆོས་སྒོའི་དོན།
སྔར་སྨིན་བྱེད་མ་ཐོབ་ཀྱང་། བྱིན་རླབས་དེ་ཉིད་བྱས་པས་ན་རོ་ཆོས་དྲུག་ཉན་ཅིང་སྒོམ་དུ་རུང་བར་འདོད་ལ། དེ་འདྲའི་ཆོས་སྒོ་ནི་འདིར་མི་བཞེད་དེ། གཞུང་འདི་ཉིད་དུ་བཀག་པའི་ལུང་རིགས་རྣམས་བལྟས་པས་གསལ་ལོ། ། ཤིན་ཏུ་སྤྲོས་མེད། དྲིལ་བུ་རིམ་ལྔ་སོགས་རྫོགས་རིམ་འགའ་ཞིག་ཉན་པའི་སར་བྱིན་རླབས་ངེས་པར་མཛད་ཀྱང་། དེ་སྔར་གྱི་ཆོས་སྒོ་དེ་དང་གཏན་མི་ཅིག་སྟེ། བྱིན་རླབས་དེ་ཉིད་ཀྱི་སྔོན་དུ་སྨིན་བྱེད་འགྲོ་དགོས་པར་བཞེད་པའི་ཕྱིར་རོ། ། ཞེས་གསུངས་སོ། ། གཞན་ཡང་ཕག་མོའི་བྱིན་བརླབས་གསང་སྔགས་ཀྱི་ཆོས་སྒོར་བཤད་པ་མེད་ཀྱང་བྱེད་པ་དེ་བས་དགེ་སློང་བྱེད་པ་ལ།
རང་བྱུང་གི་ནི་བསྙེན་པར་རྫོགས་པ་དང་། མཐོང་ལམ་གྱི་ཡེ་ཤེས་ཁོང་དུ་ཆུད་པའི་བསྙེན་པར་རྫོགས་པ་དང་། ཕྲིན་གྱི་ཆོ་གས་བསྙེན་པར་རྫོགས་པ་དང་། དེ་བཞིན་དུ་སངས་རྒྱས་སྟོན་པར་ཁས་བླངས་པས་དང་། ཚུར་ཤོག་ལ་ཚངས་པར་སྤྱོད་ཅིག་ཅེས་པས་དང་། ལ་སོགས་པ་ལྕི་བའི་ཆོས་བརྒྱད་ཁས་བླངས་པས་དང་། དྲིས་པའི་ལན་ལོན་པས་དང་། དཀོན་མཆོག་གསུམ་སྐྱབས་གནས་སུ་ཁས་བླངས་པས་དང་། གསོལ་གཞིའི་ལས་ཀྱིས་བསྙེན་པར་རྫོགས་པའི་སྡོམ་པ་བླང་བར་རིགས་པར་འགྱུར་ཏེ། ཕག་མོའི་བྱིན་རླབས་གསང་སྔགས་ཀྱི་ཆོས་སྒོ་སྨིན་བྱེད་དང་།
བསྙེན་རྫོགས་དེ་དག་ད་ལྟ་བྱེད་པ་གཉིས་འཁྲུལ་པ་ཡིན་པ་སྙམ་པོ་ལ། བསྙེན་རྫོགས་འདི་རྣམས་ཀྱི་ཐབས་སྔོན་་་་་་སངས་རྒྱས་བཞུགས་པའི་དུས་་་་་་འདི་རང་མཆན་དང་འདྲེས་པའི་མཆན་སྙིང་ཞིག་ལ་སྣང་ངོ་། གྱི་ཆོ་གར་འདུལ་བ་ལུང་ལས་གསུངས་པའི་ཕྱིར་རོ། ། དེ་ཡང་ལུང་ལས། སངས་རྒྱས་དང་རང་སངས་རྒྱས་རང་བྱུང་གི་བསྙེན་རྫོགས་དང་། ལྔ་སྡེ་བཟང་པོ་ཡེ་ཤེས་ཁོང་དུ་ཆུད་པས་དང་། མཆོད་་་་་་བུ་མོ་ཆོས་སྦྱིན་ཟེར་བའང་སྣང་སྦྱིན་མ་འཕྲིན་གྱིས་དང་། འོད་སྲུང་ཆེན་པོ་སྟོན་པར་ཁས་བླངས་པ་དང་། གྲགས་པ་ལ་སོགས་པ་ཚུར་ཤོག་དང་། སྐྱེ་དགུའི་བདག་མོ་ལྕི་བའི་ཆོས་བརྒྱད་ཁས་བླང་པས་དང་།
བྲམ་ཟེ་མོ་ཀ་ཏ་ཡ་ནའི་བུ་དྲིས་པའི་ལན་ལོན་པས་དང་། བཟང་སྡེའི་ཚོགས་དྲུག་ཅུ་སྐྱབས་གསུམ་ཁས་བླངས་པས་དང་། གསོལ་གཞིའི་ལས་ཀྱིས་རབ་ཏུ་བྱུང་ཞིང་བསྙེན་པར་རྫོགས་པ་རྣམས་སྔོན་གྱི་ཆོ་གར་གསུངས་པའི་ཕྱིར་རོ།། ༈ །།གཞུང་འདི་ལ་དྲི་བ།་་་་་ ཤཱཀ རང་བྱུང་ནས་ནི་ཚུར་ཤོག་བར། ། སྔོན་ཆོག་ཡིན་པར་གང་དུ་བཤད། ། ཅེས་པའི་ལན་ནི།་་་་་ གོ་བོ། དེ་དག་བསྙེན་རྫོགས་ཀྱི་སྡོམ་པ་ཐོབ་པར་བྱེད་པའི་ཆོ་ག་ཁྱད་པར་ཅན་གང་ཞིག
ད་ལྟར་གྱི་ཆོ་ག་མིན་པ་ལ་དགོངས་ནས། སྔོན་ཆོག་ཏུ་བཞེད་པ་ཡིན་ལ། རྒྱ་ཆེ་འགྲེལ་ལས། མདོ་རྩའི་ཐོག་མར་འབྱུང་བའི་གསོལ་བ་དང་གཞིའི་ལས་ཀྱིས་ཅིག་ཆར་རབ་ཏུ་བྱུང་བ་དང་། བསྙེན་པར་རྫོགས་པའི་ཆོ་ག་ཁོ་ན་ལ་སྔོན་ཆོག་ཏུ་བཤད་པ་ནི། ལུང་གཞིའི་རབ་བྱུང་གི་གཞིའི་སྐབས་ནས་བཤད་པའི་ཆོ་ག་ལ་སྔོན་ཆོག་དང་། ད་ལྟར་གྱི་ཆོ་ག་གཉིས་སུ་ཕྱེ་བའི་ཚེ། འདི་་་་་་འདི་ལ་དོགས་དཔྱོད་བདག་གི་སྤྱི་དོན་ན་བྲིས་པར་རྟོག་གོ ཁོ་ན་སྔོན་ཆོག་ཡིན་ཞེས་པའི་དོན་ཡིན་གྱི་སྔོན་ཆོག་ཐམས་ཅད་དེར་ངེས་པ་ནི་མིན་ནོ། ། ཞེས་གསུངས་སོ། །
གཉིས་པ་གྲངས་ངེས་མེད་པའི་དབང་བསྐུར་སྨིན་བྱེད་ཡིན་པ་དགག་པ་ལ་བཞི་སྟེ། གྲངས་ངེས་མེད་པ་གསང་སྔགས་ནུབ་པའི་དཔེར་བསྟན། དེ་ཉིད་རྒྱུད་ལས་བཀག་པའི་ཚུལ། རྒྱུད་དེའི་དོན་བཤད་པ། གཞན་གྱི་དོགས་པ་སྤངས་བའོ། ། དང་པོ་ནི། དེས་ན་ཉན་ཐོས། ཞེས་སོགས་ཚིགས་བཅད་གསུམ་སྟེ། ཉན་ཐོས་ཀྱི་ཐེག་པ་ལ་ནི་ད་ལྟ་ནུབ་ཀྱང་གཟུགས་བརྙན་ཙམ་ཞིག་སྣང་ལ། རྡོ་རྗེ་ཐེག་པའི་བསྟན་པ་ལ་གཟུགས་བརྙན་ཙམ་ཡང་མི་སྣང་སྟེ།
ཕག་མོའི་བྱིན་རླབས་གསང་སྔགས་ཀྱི་ཆོས་སྒོ་དང་། སྨིན་བྱེད་དུ་མ་བཤད་ཀྱང་བྱེད་པ་དེས་ན་སྟེ་དེའི་ཕྱིར་རོ། ། ཉན་ཐོས་ཀྱི་བསྟན་པ་གཟུགས་བརྙན་ཙམ་ཞིག་སྣང་སྟེ། དེང་སང་གང་ཟག་བླུན་པོ་སྙིང་ཕོད་ཅན་རྣམས་ཀྱིས་ཀྱང་། འདུལ་བའི་ལས་ཀྱི་ཆོ་ག་ལས་རྒལ་མ་ནུས་པའི་ཕྱིར། དཔེར་ན་རབ་ཏུ་བྱུང་བའི་གང་ཟག་ནི། འདུལ་བ་ལུང་ལས། ཚོགས་ཀྱི་ཚོགས་ལ་ལས་མི་བྱ། ཞེས་པ་ལ་བརྟེན་ནས་བསྒྲུབ་བྱ་གསུམ་ལས་མང་བ་ལས་གྲལ་གཅིག་ཏུ་འཇུག་མི་ནུས་པ་བཞིན་ནོ། ། རྡོ་རྗེ་ཐེག་པའི་བསྟན་པ་ལ་གཟུགས་བརྙན་ཙམ་ཡང་མི་སྣང་སྟེ།
གསང་སྔགས་ཀྱི་དབང་བསྐུར་བའི་ཆོ་ག་སོགས་ཐམས་ཅད་ལ་དེང་སང་བླུན་པོ་རྣམས་ཀྱིས་རང་བཟོར་སྤྱོད་པ་མང་བའི་ཕྱིར། དཔེར་ན་གསང་སྔགས་ཀྱི་དབང་བསྐུར་བྱེད་པ་ན། སློབ་མ་གྲངས་ངེས་མེད་པར་བརྒྱ་སྟོང་སོགས་དུ་མ་ལ་དབང་བསྐུར་བྱེད་པ་བཞིན་ནོ། ། གཉིས་པ་ནི། འདི་ནི་རྡོ་རྗེ་འཆང་། ཞེས་སོགས་རྐང་པ་བཅུ་གསུམ་སྟེ། སྤྱོད་རྒྱུད་མ་ཡིན་པའི་གསང་སྔགས་ཀྱི་དབང་བསྐུར་བའི་སྐབས་ཐམས་ཅད་དུ་སློབ་མ་ལ་གྲངས་ངེས་མེད་པར་དབང་བསྐུར་བྱེད་པ་འདི་ནི་རྡོ་རྗེ་འཆང་གིས་བཀག་སྟེ། སྤྱོད་པའི་རྒྱུད་ཀྱི་དབང་བསྐུར་བ་ལ་སློབ་མ་གྲངས་ངེས་མེད་པར་གསུང་ཞིང་སློབ་མ་གྲངས་ངེས་མེད་པའི་སྤྱོད་རྒྱུད་ཀྱི་ལྷག་མ། དམིགས་བསལ་མ་མཛད་པའི་རྒྱུད་སྡེ་གཞན་གསུམ་གྱི་དབང་གི་སློབ་མ་ལ་ནི་གྲངས་ངེས་ཡོད་པའི་ཕྱིར་རོ། ། དམིགས་བསལ་མ་མཛད་པའི་ཞེས་པ་སྒོ་རུམ་གསེར་སོགས་ལས་གསུངས།
གཞུང་ཕལ་ཆེར་ལས། དམིགས་བསལ་མཛད་པ་ཡི། ། ཞེས་འབྱུང་བ་ལྟར་ན། སྤྱོད་རྒྱུད་ཀྱི་སློབ་མ་ལ་གྲངས་ངེས་མེད་པའི་དམིགས་བསལ་མཛད་པ་ཡི་ལྷག་མ་རྒྱུད་སྡེ་གཞན་གསུམ་གྱི་སློབ་མ་ལ་ནི་གྲངས་ངེས་ཡོད་ཅེས་པའོ། ། རྒྱུད་སྡེ་གཞན་གསུམ་གྱི་དབང་གི་སློབ་མ་ལ་གྲངས་ངེས་ཡོད་པ་འདི་ནི་གསང་བ་སྤྱི་རྒྱུད་ལས། མཁས་པས་སློབ་མ་གཅིག་གམ་གསུམ། ། ལྔ་འམ་ཡང་ན་བདུན་དག་གམ། ། ཉི་ཤུ་རྩ་ནི་ལྔ་ཡི་བར། ། ཟུང་དུ་མ་གྱུར་ཡོངས་སུ་གཟུང་། ། དེ་ལས་ལྷག་པའི་སློབ་མ་ནི། །
ཡོངས་སུ་གཟུང་བར་མི་ཤིས་སོ།་་་་་ འབྲུ་ཐའོ། ། ཞེས་གསུངས་པ་འདི་ནི་རྒྱུད་སྡེ་གཞན་གསུམ་པོ་ཀུན་ལ་ཤེས་བྱེད་དུ་འཇུག་པ་ཡིན་ནོ། ། སྤྱོད་རྒྱུད་ཀྱི་དབང་གི་སློབ་མ་ལ་གྲངས་ངེས་མེད་པར་གསུངས་ཏེ། རྣམ་སྣང་མངོན་བྱང་ལས། གཅིག་གཉིས་བཞི་ལས་ལྷག་ཀྱང་རུང་། ། སྤྱད་མི་དགོས་པས་གཟུང་བར་བྱ། ། ཞེས་དང་། དེས་བྱང་ཆུབ་ཀྱི་སེམས་ཀྱི་རྒྱུར་འགྱུར་བར་བྱ་བའི་ཕྱིར་སེམས་ཅན་ཚད་མེད་པ་ཡོངས་སུ་གཟུང་བར་བྱའོ། ། ཞེས་གསུངས་པའི་ཕྱིར་རོ། །
གསུམ་པ་ནི། དེ་བས་ལྷག་པའི། ཞེས་སོགས་རྐང་པ་བཅུ་སྟེ། རྒྱུད་སྡེ་གཞན་གསུམ་པོའི་དབང་གི་སློབ་མ་ནུབ་གཅིག་ལ་ཉེར་ལྔ་ལས་ལྷག་པ་མི་རུང་སྟེ། ནུབ་གཅིག་ལ་སློབ་མ་ཉེར་ལྔ་པོ་དེ་བས་གྲངས་ལྷག་པའི་སློབ་མ་ལ་དབང་གི་ཆོ་ག་་་་་་ཕལ་ཆེ་བ་ལ་དགོངས་སམ། ཡོངས་སུ་རྫོགས་པ་ནི། མཚན་མོ་གཅིག་ལ་ཚར་བར་མི་ནུས་ལ་ཞག་དེའི་མཚན་མོར་ཆོ་ག་མ་ཚར་ན་ཆོ་ག་ཉམས་པར་འགྱུར་བར་གསུངས་པས་སོ། ། དེ་ཡང་གསང་བ་སྤྱི་རྒྱུད་ལས། ཡི་དམ་གྱི་ལྷ་ཡང་ཉི་མ་ནུབ་པ་སྟེ་མཚན་མོའི་དུས་ན་ངེས་པར་སློབ་མའི་རྒྱུད་བྱིན་གྱིས་བརླབ་ཀྱིས་འདུ་ལ། སང་ཉི་མ་ཤར་བར་མ་གྱུར་བར་ལྷ་མཆོད་ནས་གཤེགས་སུ་གསོལ་བར་ཤིས་ཞེས་གསུངས་སོ། །
བཞི་པ་ནི། འདི་ནི་བྱ་བའི། ཞེས་སོགས་རྐང་པ་བཅུ་སྟེ། དབང་གི་སློབ་མ་ཉི་ཤུ་རྩ་ལྔར་གྲངས་ངེས་པར་གསུངས་པའི་གསང་བ་སྤྱི་རྒྱུད་འདི་ནི་ཆོས་ཅན། ཁྱོད་སྤྱོད་རྒྱུད་སོགས་རྒྱུད་སྡེ་གཞན་གྱི་ཆོ་ག་ལ་སྦྱར་བར་བྱ་བ་མ་ཡིན་ཏེ། ཁྱོད་བྱ་བའི་རྒྱུད་ཡིན་པས་སོ། ། སྙམ་ན་ཁྱབ་པ་མེད་དེ། སྤྱི་རྒྱུད་ཀྱི་ལུང་འདི་བྱ་རྒྱུད་ལས་གཞན་པའི་རྒྱུད་རྣམས་ཀུན་ལའང་ཤེས་བྱེད་དུ་འཇུག་པར་གསང་བ་སྤྱི་རྒྱུད་ཉིད་ལས་འདི་སྐད་དུ་གསུངས་པའི་ཕྱིར་ཏེ། རྒྱུད་སྡེ་གང་དུ་དབང་དང་རབ་ཏུ་གནས་ལ་སོགས་པའི་ལས་ནི་ཡོད་པར་གྱུར་བ་ལ་དབང་ལ་སོགས་པའི་ལས་རྣམས་ཀྱི་སྦྱོར་དངོས་རྗེས་གསུམ་གྱི་ཆོ་ག་རྣམ་པ་གསལ་པོ་མེད་པ་དེར་ནི་གསང་བ་སྤྱི་ཡི་རྒྱུད་དག་ལས་གསུངས་པའི་ཆོ་ག་སློབ་དཔོན་མཁས་པས་བརྟེན་ཞེས་དེ་སྐད་དུ་གསུངས་པའི་ཆོ་ག་འདི་ནི། དབང་བསྐུར་སོགས་གསུང་ལ།
སློབ་མའི་གྲངས་ངེས་སོགས་གསལ་པོར་མ་གསུང་པའི་རྒྱུད་རྣམས་ཀུན་ལ་ཤེས་བྱེད་དུ་འཇུག་པ་ཡིན་པའི་ཕྱིར་རོ། ། གསུམ་པ་དཀྱིལ་འཁོར་མ་དག་པའི་དབང་བསྐུར་སྨིན་བྱེད་མིན་པ་དགག་པ་ནི། དེང་སང་། ཞེས་སོགས་རྐང་པ་བཅུ་གཉིས་ཏེ། དེང་སང་རྡོ་རྗེ་ཕག་མོའི་བྱིན་རླབས་མི་བྱེད་ཅིང་། རང་བཟོའི་ཕག་མོའི་དབང་བསྐུར་སོགས་བྱེད་པ་ཁ་ཅིག་ཀྱང་རྫོགས་པའི་སངས་རྒྱས་ཀྱི་རྒྱུད་སྡེ་ལས་གསུངས་པ་ཡི་དབང་བསྐུར་བའི་དཀྱིལ་འཁོར་གྱི་ཆོ་ག་མི་བྱེད་པར་མ་གསུངས་པའི་གཡུང་དྲུང་རིས་ཀྱི་དཀྱིལ་འཁོར་དང་ནས་འདྲ་དང་པདྨ་འདབ་བརྒྱད་ལ་སོགས་པ་བྲིས་ནས་དབང་བསྐུར་བྱེད་པ་ཐོས། དེ་ནི་མི་འཐད་དེ། གཡུང་དྲུང་རིས་སོགས་ཀྱིས་དཀྱིལ་འཁོར་འདི་འདྲ་དག་ཏུ་སློབ་མ་ལ་དབང་བསྐུར་ཡང་སྔགས་ཀྱི་སྡོམ་པ་ཐོབ་པར་མི་འགྱུར་བའི་ཕྱིར་རོ། ། རྒྱུ་མཚན་ཅི་ཞེ་ན། དཀྱིལ་འཁོར་དེ་དག་དུ་དབང་བསྐུར་ཡང་སྡོམ་པ་མི་ཐོབ་པ་འདི་ཡི་རྒྱུ་མཚན་ཡོད་པ་བཤད་ཀྱིས་ཉོན་ཅེས་ཉན་པར་གདམ་ནས།
དེའི་རྒྱུ་མཚན་ཡོད་དེ། ཕྱིའི་རྟེན་འབྲེལ་སྣོད་ཀྱི་འཇིག་རྟེན་ལ་ཡུལ་སུམ་ཅུ་སོ་གཉིས་གནས་ཉི་ཤུ་རྩ་བཞི་དུར་ཁྲོད་བརྒྱད་ཡོད་པའི་རྒྱུ་མཚན་གྱིས་ནང་གི་རྟེན་འབྲེལ་ལུས་ལ་སྤྱི་བོ་ལ་སོགས་པའི་གནས་ཉི་ཤུ་རྩ་བཞི་དང་། མི་ཕྱེད་མ་ལ་སོགས་པའི་རྩ་སུམ་ཅུ་སོ་གཉིས་དང་། སྣ་བུག་གཉིས་གཅིག་ཏུ་བགྲངས་བའི་བུ་ག་བརྒྱད་དང་། གཞན་ཡང་གསང་བའི་རྟེན་འབྲེལ་ཕྱི་ནང་གི་གནས་དེ་དག་ལ་དབང་བྱེད་པ་བྱང་ཆུབ་ཀྱི་སེམས་དང་རླུང་གི་རྟེན་འབྲེལ་དང་། མདོར་ན་ཕྱི་ལུས་ལ་འདོམ་གང་གྲུ་བཞི་ཡོད་པ་དང་། ནང་སེམས་ལ་བྱང་ཕྱོགས་སོ་བདུན་ཡོད་པའི་རྟེན་འབྲེལ་གྱི་སྟོབས་ཀྱིས་ཕྱི་ནང་གཞན་གསུམ་དང་དཀྱིལ་འཁོར་གྲུ་བཞི་སྒོ་བཞི་སོགས་འབྱུང་བ་ཡིན་གྱི་གཡུང་དྲུང་རིས་ལ་སོགས་པའི་དཀྱིལ་འཁོར་འདི་ལ་ཕྱི་ནང་གི་རྟེན་འབྲེལ་དེ་ལྟ་བུ་བསྒྲིག་མི་ནུས་པའི་ཕྱིར་རོ། ། ཤེས་བྱ་ཆོས་ཅན། མ་དག་པའི་དཀྱིལ་འཁོར་དུ་དབང་བསྐུར་བ་སངས་རྒྱས་རྣམས་ཀྱིས་བཀག་པ་ཡིན་ཏེ། མ་དག་པའི་དཀྱིལ་འཁོར་དུ་དབང་བསྐུར་བས་ཕྱི་ནང་གི་རྟེན་འབྲེལ་བསྒྲིག་མི་ནུས་པ་དང་།
དག་པའི་དཀྱིལ་འཁོར་དུ་དབང་བསྐུར་བས་རྟེན་འབྲེལ་ཟབ་མོ་བསྒྲིག་པར་ནུས་པ་དེས་ན་སྟེ་དེའི་ཕྱིར་རོ། ། བཞི་པ་ཆོ་ག་མ་དག་པའི་དབང་བསྐུར་སྨིན་བྱེད་ཡིན་པ་དགག་པ་ལ་གསུམ་སྟེ། མ་དག་པའི་དབང་བསྐུར་བྱུང་ཚུལ་བརྗོད། དེ་ཡི་བྱིན་རླབས་བགེགས་ཀྱི་ཡིན་པར་བསྟན། ཆོ་ག་དག་པའི་བྱིན་རླབས་རྣམ་དག་ཏུ་བསྟན་པའོ། ། དང་པོ་ནི། དབང་བསྐུར་བྱེད་པ། ཞེས་སོགས་རྐང་པ་བདུན་ཏེ། དེང་སང་དབང་བསྐུར་བྱེད་པ་ཕལ་ཆེར་ཡང་སློབ་མ་བརྒྱ་སྟོང་ལ་སོགས་པ་གྲངས་མེད་པ་དུས་གཅིག་ལ་སྦྱོར་དངོས་རྗེས་གསུམ་གྱི་དབང་གི་ཆོ་ག་རྣམས་རྫོགས་པའི་སངས་རྒྱས་ཀྱི་རྒྱུད་སྡེ་ལས་གསུངས་པ་བཞིན་མི་ཤེས་པར་སྐབས་མ་འབྲེལ་བ་དང་། ལུང་དང་རིགས་པ་བླ་མའི་གསུང་དང་འགལ་ཞིང་ཉམས་པ་ཡི་དབང་གི་ཆོ་གའི་གཟུགས་བརྙན་བྱེད་པ་ལ་དབང་བསྐུར་ཡིན་ཞེས་བླུན་པོ་རྣམས་སྨྲའོ། །
གཉིས་པ་ནི། དེ་ཡི་ལུས་ངག ཞེས་སོགས་རྐང་པ་དྲུག་སྟེ། ཆོ་ག་མ་དག་པའི་དབང་གི་བྱིན་རླབས་བགེགས་ཀྱིས་བསླད་པ་ཡིན་ཏེ། མ་དག་པའི་དབང་བསྐུར་བྱེད་པའི་དུས་སུ། སློབ་མ་དེ་ཡི་ལུས་ངག་ཡིད་གསུམ་གྱི་རྣམ་པ་གདོན་གྱིས་བསྒྱུར་ནས་འཕར་གཡོ་སོགས་བྱུང་བ་ལ་དབང་གི་བྱིན་རླབས་ཡིན་པར་འཁྲུལ་པ་མང་ཡང་དཔལ་ལྡན་དམ་པ་དང་པོ་སྟེ་དུས་ཀྱི་འཁོར་ལོའི་རྒྱུད་ལས། ཆོ་ག་ཉམས་པའི་བྱིན་རླབས་ཀུན། ། བགེགས་ཀྱི་ཡིན་པར་རྒྱལ་བས་གསུངས། ། ཞེས་གསུངས་པའི་ཕྱིར། དེའི་དོན་ནི།
སྦྱོར་དངོས་རྗེས་ཀྱི་ཆོ་ག་ཉམས་པའི་སྒོ་གསུམ་གྱི་བྱིན་རླབས་ཀུན་ཕྱག་དར་ཁྲོད་ཀྱི་ཤ་ཟ་ལ་སོགས་པའི་བགེགས་ཀྱི་བར་ཆད་ཡིན་པར་རྒྱལ་བས་གསུངས་ཞེས་པའོ། ། གསུམ་པ་ནི་ཆོ་ག་དག་པར། ཞེས་སོགས་རྐང་པ་གཉིས་ཏེ། དབང་གི་ཆོ་ག་དག་པར་གྱུར་པ་ལས་བྱུང་བའི་ལུས་ངག་ཡིད་གསུམ་གྱི་རྣམ་པ་འགྱུར་བ་སངས་རྒྱས་ཀྱི་བྱིན་རླབས་ཡིན་པར་གསུང་སྟེ། རྒྱུད་ལས། དབང་དང་རྗེས་གནང་ཐོབ་ནས་ནི། ། མ་བསྙེན་པར་ཡང་དེ་ལ་ནི། ། ལྷ་ནི་འགོ་ཞིང་དེ་ལ་གནས། ། ཞེས་གསུངས་པའི་ཕྱིར་རོ། ། གཉིས་པ་སྨིན་བྱེད་ཀྱི་དབང་མི་དགོས་པར་བསྟན་པ་ལ་བཞི་སྟེ།
དབང་བསྐུར་མེད་པར་ཟབ་ལམ་སྒོམ་པ་དགག དབང་བསྐུར་མེད་པར་དབང་རབ་སྨིན་པ་དགག སེམས་བསྐྱེད་ཙམ་གྱིས་གསང་སྔགས་བསྒོམ་པ་དགག ཞར་ལ་སྨིན་བྱེད་ནོར་པ་གཞན་ཡང་དགག་པའོ། ། དང་པོ་ནི། དབང་བསྐུར་མེད་ཀྱང་། ཞེས་སོགས་རྐང་པ་བཅོ་ལྔ་སྟེ། ཁ་ཅིག་སྨིན་བྱེད་ཀྱི་དབང་བསྐུར་བ་མེད་ཀྱང་གསང་སྔགས་ཀྱི་ལམ་ཟབ་མོ་བསྒོམ་ན་འབྲས་བུ་སངས་རྒྱས་འགྲུབ་བོ་སྙམ་ན་དེ་ནི་མི་འཐད་དེ། སྨིན་བྱེད་ཀྱི་དབང་བསྐུར་མེད་པར་གསང་སྔགས་ཀྱི་ལམ་ཟབ་མོ་བསྒོམ་པ་ན་གང་ཟག་དེ་ངན་འགྲོར་སྐྱེ་བའི་རྒྱུ་རུ་གསུངས་པའི་ཕྱིར། གང་ལས་ན།
ཕྱག་རྒྱ་ཆེན་པོ་ཐིག་ལེའི་རྒྱུད་ལས། སྨིན་བྱེད་ཀྱི་དབང་བསྐུར་བ་དང་ཐོབ་པ་མེད་ན་ནི་ཆོ་གའི་དངོས་གྲུབ་ཐོབ་པ་མེད་དེ། དཔེར་ན་བྱེ་མ་རྩིར་ཡང་མར་འབྱུང་བ་མེད་པ་བཞིན་དུ་སྐྱེས་བུ་གང་ཞིག་རྒྱུད་ལུང་ཟབ་མོའི་ང་རྒྱལ་གྱིས་དབང་བསྐུར་མེད་པར་འཆད་པ་དང་། ཉན་པར་བྱེད་པའི་སློབ་དཔོན་སློབ་མ་གཉིས་ཀ་ཤི་མ་ཐག་དངོས་གྲུབ་ཅུང་ཟད་ཐོབ་ཀྱང་དམྱལ་བར་སྐྱེ། རྒྱུ་མཚན་དེ་བས་འབད་པ་ཐམས་ཅད་ཀྱིས་བླ་མ་དམ་པ་ལ་ནི་དབང་ནོད་པ་ཞུ། ཞེས་གསུངས་པའི་ཕྱིར་དང་། རྒྱུད་སྡེ་གཞན་དམ་པ་དང་པོ་ལས་ཀྱང་། དབང་བསྐུར་མེད་པར་སྔགས་འཆད་དང་། ། ཟབ་མོའི་དེ་ཉིད་བསྒོམ་བྱེད་པ། ། དེ་དོན་ལེགས་པར་ཤེས་ན་ཡང་། །
དམྱལ་བར་འགྱུར་གྱི་གྲོལ་བ་མེད། ། ཅེས་དང་། རྡོ་རྗེ་ཕྲེང་བ་ལས། དབང་བསྐུར་མེད་པར་རྒྱུད་འཆད་པ། ། སྒྲུབ་པོས་སྔགས་ཀྱི་དོན་ཤེས་ཀྱང་། ། ཤི་ནས་ངུ་འབོད་ཆེན་པོར་ལྟུང་། ། ཞེས་གསུངས་པའི་ཕྱིར། དོན་བསྡུ་བ་སངས་རྒྱས་ཐོབ་པར་འདོད་པས། སྨིན་བྱེད་ཀྱི་དབང་ཞུ་བ་ལ་འབད་པར་བྱ་སྟེ། སྨིན་བྱེད་ཀྱི་དབང་རྡོ་རྗེ་ཐེག་པའི་ལམ་གྱི་རྩ་བ་ཡིན་པ་དེ་ལྟར་དུ་རྒྱུད་སྡེ་ཀུན་ལས་གསུངས་པའི་ཕྱིར་རོ། །
གཉིས་པ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། ཁ་ཅིག་གང་ཟག ཞེས་སོགས་ཚིགས་བཅད་གཅིག་སྟེ། ཕྱག་རྒྱ་བ་ཁ་ཅིག གང་ཟག་དབང་པོ་རབ་སྨིན་པར་བྱེད་པ་ཕག་མོའི་བྱིན་རླབས་ཡིན་པས་དབང་བསྐུར་མི་དགོས་ལ། གང་ཟག་འབྲིང་དང་ཐ་མ་དག་ལ་ནི། ཕག་མོའི་དབང་བསྐུར་བའི་ཆོ་ག་དགོས་ཞེས་ཟེར་རོ། །
གཉིས་པ་ནི། གང་ཟག་རབ་འབྲིང་། ཞེས་སོགས་རྐང་པ་བཅུ་གཅིག་སྟེ། ཕག་མོའི་བྱིན་རླབས་གང་ཟག་དབང་པོ་རབ་སྨིན་པར་བྱེད་པ་མིན་ཏེ། གང་ཟག་རབ་འབྲིང་གསུམ་ཀ་ལ་ཕག་མོའི་བྱིན་རླབས་སྨིན་བྱེད་དུ་རྒྱུད་སྡེ་ཀུན་ལས་གསུང་པ་མེད་པའི་ཕྱིར། དེ་ཉིད་བསྡུས་པ་ལས་གསུང་པ་མིན་ནམ་ཞེ་ན། འཕགས་པ་རྣམས་ཀྱི་གང་ཟག་དབང་པོ་རབ་རྒྱལ་པོ་ཨིནྡྲ་བྷཱུ་ཏི་དང་། ཟླ་བ་བཟང་པོ་སོགས་སྤྲུལ་པ་ཡི་ནི་དཀྱིལ་འཁོར་དུ། དབང་བསྐུར་བར་མཛད་ཅེས་དེ་ཉིད་འདུས་པ་སོགས་ལས་གསུང་པ་ནི། སྔོན་གྱི་ཆོ་ག་འཕགས་པའི་གང་ཟག་རྣམས་ཀྱི་སྤྱོད་ཡུལ་ཡིན་གྱི་དེང་སང་གང་ཟག་དབང་པོ་རབ་འབྲིང་ཀུན།
རྡུལ་ཚོན་གྱི་ནི་དཀྱིལ་འཁོར་དུ་མངོན་པར་རྟོགས་པ་བདུན་ལྡན་གྱི་སྨིན་བྱེད་ཀྱི་དབང་བསྐུར་བྱ་བར་མངོན་བརྗོད་བླ་མ་སོགས་ལས་གསུང་མོད་ཀྱི། རྡུལ་ཚོན་ལས་གཞན་སྤྲུལ་པ་ཡི་ནི་དཀྱིལ་འཁོར་དུ་སོ་སོ་སྐྱེ་བོ་སྨིན་པར་བྱེད་པ་རྒྱུད་སྡེ་ལས་བཀག་གོ ། གཞུང་ཁ་ཅིག་ཏུ་གཞན་གྱི་ཞེས་པའང་སྣང་ངོ་།། ༈ །།གཞུང་འདི་ལ་དྲི་བ།་་་་་ ཤཱཀ རྡུལ་ཚོན་མིན་པར་སྨིན་བྱེད་ཀྱི། ། དབང་བསྐུར་དེང་སང་མི་རུང་ན། ། འཁོར་ལོ་སྡོམ་པའི་རས་བྲིས་ཀྱི། ། དཀྱིལ་འཁོར་དག་ཏུ་དབང་བསྐུར་ནས། ། ཕག་མོའི་བྱིན་རླབས་མཛད་འདི་ཅི། །
ཞེས་པའི་ལན་ནི། འདི་ལ་རྒྱ་གར་ན་དུས་ཀྱི་འཁོར་ལོའི་རྗེས་སུ་འབྲང་ནས་ནཱ་རོ་པས་དབང་མདོར་བསྟན་གྱི་འགྲེལ་པར། དབང་བདུན་པོ་འདི་དག་ནི། རྡུལ་ཚོན་གྱི་དཀྱིལ་འཁོར་སྤངས་ནས་གཞན་རས་བྲིས་ལ་སོགས་པས་དབང་བསྐུར་བར་བྱ་བ་མིན་ཏེ། ཞེས་རྡུལ་ཚོན་ཁོ་ན་དགོས་པར་བཤད་པ་དང་། ཀྱཻ་རྡོ་རྗེའི་རྒྱུད་ཀྱི་རྗེས་སུ་འབྲང་ནས། རྣལ་འབྱོར་དབང་ཕྱུག་གི་ཐོག་མར་རྒྱུད་སྨིན་པ་ལ་དབང་གི་མངོན་པར་རྟོགས་པ་བདུན་ལྡན་དགོས་པས་རྡུལ་ཚོན་ཁོ་ན་དགོས་པར་བཞེད་པ་ནི་སྲོལ་ཆེན་པོ་གཅིག་ཏུ་སྣང་། ཡང་ཨ་བྷི་དྷ་ན་ལས། དཀྱིལ་འཁོར་དྲུག་གསུང་པའི་ནང་ནས་རས་བྲིས་ཀྱི་དཀྱིལ་འཁོར་གཅིག་ཏུ་གསུངས་པའི་རྗེས་སུ་འབྲང་ནས། སློབ་དཔོན་དགའ་རབ་རྡོ་རྗེ་དང་།
རྡོ་རྗེ་དྲིལ་བུ་པས། སྨིན་བྱེད་ལ་རས་བྲིས་རུང་བར་གསུང་ཤིང་། དེ་བཞིན་དུ། གྲུབ་ཆེན་ཀླུའི་བྱང་ཆུབ་ཀྱིས། སློབ་མའི་དོན་ཀུན་བསྒྲུབ་བྱའི་ཕྱིར། ། འཁོར་ལོ་རྣམ་བརྒྱད་བྲི་བར་བྱ། ། ཞེས་དཀྱིལ་འཁོར་བརྒྱད་གསུང་པའི་ནང་དུ་ཡང་རས་བྲིས་ཀྱི་དཀྱིལ་འཁོར་གསུང་པ་དང་། སློབ་དཔོན་དགྲ་གཅན་འཛིན་དཔལ་བཤེས་གཉེན་གྱིས། གསང་བ་འདུས་པའི་དཀྱིལ་འཁོར་གྱི་ཆོ་ག་རས་བྲིས་ལ་བརྟེན་པ་མཛད་པ་རྣམས་ནི། སྲོལ་ཆེན་པོ་གཅིག་ཏུ་སྣང་ངོ་། །
དེ་ལ་བསྟན་བཅོས་འདིར་ལམ་གྱི་རིམ་པ་ཐམས་ཅད་བིརྺཔའི་དགོངས་པ་གཞིར་བཞག་ནས་རྡུལ་ཚོན་དགོས་པར་གསུངས་ལ། བདེ་མཆོག་གི་སྐབས་སུ་རྗེ་ས་ཆེན་གྱིས། ནག་པོ་དཀྱིལ་ཆོག་རས་བྲིས་ལ་བརྟེན་པ་མཛད་པ་ལྟ་བུ། རས་བྲིས་ཀྱང་བཞེད་པས། འཁོར་ལོ་བདེ་མཆོག་གི་རས་བྲིས་ཀྱི་དཀྱིལ་འཁོར་དུ་དབང་བསྐུར་ནས་ཕག་མོའི་བྱིན་རླབས་མཛད་པ་ཡང་དགོངས་པ་དེ་བཞིན་དུ་ཤེས་པར་བྱའོ། ། འདི་ཡང་དོགས་དཔྱོད་དགོས་པའི་དྲི་བར་སྣང་ངོ་། ། ཞེས་གསུངས་སོ། ། ཁ་ཅིག་བདག་གི་སྟོན་པ་ལ། རྡུལ་ཚོན་གྱི་ནི་དཀྱིལ་འཁོར་དུ་ཞེས་སོགས་གསུངས་པ་ཙམ་ལ་བརྟེན་ནས། སྨིན་བྱེད་དབང་གི་དཀྱིལ་འཁོར་ཡིན་ན།
རྡུལ་ཚོན་གྱི་དཀྱིལ་འཁོར་ཁོ་ན་དང་། ཡང་ལས་དང་པོ་པ་སྨིན་བྱེད་ཀྱི་དཀྱིལ་འཁོར་ཡིན་ན། རྡུལ་ཚོན་གྱི་དཀྱིལ་འཁོར་ཡིན་པས་ཁྱབ་པར་འདོད་པ་ནི་མི་འཐད་དེ། སྤྱིར་སྨིན་བྱེད་དབང་གི་དཀྱིལ་འཁོར་ལ། རྡུལ་ཚོན་དང་། རས་བྲིས་དང་། ལུས་དཀྱིལ་དང་། ཏིང་ངེ་འཛིན་གྱི་དཀྱིལ་འཁོར་བཞི་གསུང་པ་དང་། ཁྱད་པར་རས་བྲིས་ཀྱི་དཀྱིལ་འཁོར་དུ་སྨིན་བྱེད་རུང་བ་ནི། སློབ་དཔོན་རྩེ་མོས་དབང་ཆུ་ཆེན་མོར།
རས་བྲིས་ལ་བརྟེན་པའི་ལུགས་འདི་ནི། བདེ་མཆོག་གི་ཨ་བྷི་དྷ་ན་ལ་བརྟེན་ནས། རྡོ་རྗེ་དྲིལ་བུ་པ་དང་། དགའ་རབ་རྡོ་རྗེ་ལ་སོགས་པས་གསུངས་ལ། རྒྱ་གར་ན་ཡང་ཆོ་ག་ཕལ་ཆེར་འདི་ལ་བྱེད་ཅིང་། བླ་མ་གོང་མ་རྣམས་ཀྱང་སྐབས་སུ་ཕྱག་ལེན་འདི་ལ་མཛད་པས། ལུགས་འདི་ཧ་ཅང་མི་ལེགས་པ་ཡང་མིན་ནོ། ། ཞེས་དང་། རྗེ་བཙུན་གྲགས་པས། སྦྱོང་རྒྱུད་དཀྱིལ་འཁོར་བཅུ་གཉིས་ལ།
རས་བྲིས་ལ་བརྟེན་པ་བཅུ་གཉིས་གསུང་པས་སོ། ། གཞུང་གི་དགོངས་པ་ནི། བི་རཱུ་པའི་མན་ངག་གི་ལུགས་ལ། ལས་དང་སྨིན་བྱེད་ཀྱི་དཀྱིལ་འཁོར་རྡུལ་ཚོན་ཁོ་ན་ལ་བཞེད་ཅེས་པའོ།། ༈ །།ཡང་དྲི་བ། སྨིན་བྱེད་མིན་པའི་དབང་བསྐུར་ལས། ། སྡོམ་གསུམ་ཐོབ་པ་ཡོད་དམ་མེད། ། མེད་ན་དེ་ལས་གང་ཞིག་ཐོབ། ། ཡོད་ན་དེ་ཡང་སྨིན་བྱེད་དུ། ། ཐལ་བར་འགྱུར་བ་མ་ཡིན་ནམ། །
དེས་ན་སྨིན་བྱེད་མིན་པ་ཡི། ། དབང་བསྐུར་བཞེད་དམ་མི་བཞེད་དྲིས། ། ཞེས་པའི་ལན་ནི། ཐོག་མར་སེམས་བསྐྱེད་བླང་ནས་ནི། ། དེ་རྗེས་སེམས་བསྐྱེད་ཆོ་ག་ལས། ། སྡོམ་པ་ཐོབ་པ་ཡོད་དམ་མེད། ། མེད་ན་དེ་ལས་གང་ཞིག་ཐོབ། ། ཡོད་ན་དེ་ཡང་དང་པོ་ཡི། ། སེམས་བསྐྱེད་ཆོ་གར་འགྱུར་མིན་ནམ། ། ཞེས་ཁྱོད་ཉིད་ལ་ཕར་འདྲི་སྟེ།
དེ་ལན་གང་སྨྲས་པ་དེ་ཉིད་འདིའི་ལན་གྱི་ཆེད་དུ་བཏང་བར་བྱའོ། ། དེས་ཚིགས་རྐང་ཕྱི་མ་གཉིས་ཀྱིས་ལན་ཀྱང་འགྲུབ་མོད། རྗེ་བཙུན་གྱི་དབང་གི་རབ་དབྱེ་བཅུ་གཉིས་གསུང་པ་རྟོགས་ན་འདི་འདྲའི་དྲི་བ་གང་ན་སྲིད། དེ་ལ་ཡིད་མི་ཆེས་ན་ཡང་རྒྱུ་དུས་དང་། ལམ་དུས་ཀྱི་དབང་གི་ཁྱད་པར་ཙམ་ཞིག་ཤེས་ན་ཡང་། སྨིན་བྱེད་མིན་པའི་དབང་བསྐུར་བཞེད་མི་བཞེད་དྲི་བའི་དོན་མེད་དོ། ། ཞེས་ལན་མཛད་དོ། ། དོན་ཧྲིལ་དྲིལ་ན། བི་རཱུ་པའི་བཞེད་པ་ལྟར་ན། རྡུལ་ཚོན་གྱི་དཀྱིལ་འཁོར་དུ་སྨིན་བྱེད་ཐོབ་ནས་དེ་རྗེས་རས་བྲིས་སོགས་སུའང་དབང་ལེན་དུ་རུང་བ་དང་།
སྔར་རྒྱུད་སྨིན་པ་ཞིག་གིས་ཕྱིས་དབང་གང་བླང་ཀྱང་། སྨིན་བྱེད་དུ་མི་འགྱུར་ཞིང་སྔགས་སྡོམ་གསར་ཐོབ་ཀྱང་མེད་དེ། སྔར་རྒྱུ་དུས་སུ་ཐོབ་པའི་སྡོམ་པ་དེ་ཉིད་གོང་འཕེལ་དུ་བྱེད་པའི་ཐབས་ཙམ་ཡིན་པའི་ཕྱིར། འོན་ཀྱང་ཆོ་ག་དེ་དང་དེའི་ངོས་སྐལ་གྱིས་སྡོམ་པ་གསར་ཐོབ་རེ་བཞེད་དགོས་པ་འདྲའོ། ། གསུམ་པ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། ལ་ལ་སེམས་བསྐྱེད། ཅེས་སོགས་རྐང་པ་གསུམ་སྟེ།
གསང་འདུས་སྟོད་ལུགས་པ་དབང་བཀའ་མེད་པ་ལ་ལ་ན་རེ། དབང་མ་ཐོབ་ཀྱང་། འཇུག་པ་སེམས་བསྐྱེད་ཙམ་བྱས་པ་ལ་གསང་སྔགས་ཟབ་མོ་བསྒོམ་པ་དང་སྟོན་དུ་རུང་བར་འདོད་ཅེས་ཟེར། འདི་ནི་གསང་སྔགས་ཀྱི་འཁྲུལ་བྱ་བ་ཡིན་ལོ། ། གཉིས་པ་ལ་གསུམ་སྟེ། བྱ་རྒྱུད་ལ་རྣམ་པར་ཕྱེ་སྟེ་ལན་བཏབ་པ། ལྷག་མ་གསུམ་ལ་གོས་གཅིག་ཏུ་ལན་བཏབ་པ། སྒྲུབ་བྱེད་ཀྱི་སྒོ་ནས་འཇུག་བསྡུ་བའོ། ། དང་པོ་ནི། འདི་ཡང་ཕྱེ་སྟེ།
ཞེས་སོགས་རྐང་པ་བཅུ་བདུན་ཏེ། དབང་བསྐུར་མེད་པར་སེམས་བསྐྱེད་ཙམ་བྱས་པ་ལ་གསང་སྔགས་བསྒོམ་དུ་འདོད་ཟེར་བ་འདི་ཡང་རྒྱུད་དོན་སོ་སོར་ཕྱེ་སྟེ་བཤད་ཀྱིས་ཉོན་ཅེས་གདམ་ནས། ཇི་ལྟར་ཡིན་སྙམ་ན་འདི་ལྟར་ཡིན་ཏེ། སྤྱིར་བྱ་བའི་རྒྱུད་ལ་སྒོ་དྲུག་ཏུ་གསུང་པ་ནི། འཇིག་རྟེན་པའི་རིགས་ལ་ནོར་བུའི་རིགས། ལྔ་ཙེན་གྱི་རིགས། འཇིག་རྟེན་པའི་རིགས་དང་གསུམ། འཇིག་རྟེན་ལས་འདས་པའི་རིགས་ལ་པདྨའི། རྡོ་རྗེའི། དེ་བཞིན་གཤེགས་པའི་རིགས་རྣམ་པ་གསུམ་ཡོད་པའི་ནང་ནས་པདྨའི་རིགས་ཐུགས་རྗེ་ཆེན་པོ་དོན་ཡོད་ཞགས་པ་དང་།
བཅུ་གཅིག་ཞལ། གཙུག་ཏོར་རྣམ་རྒྱལ། གདུགས་དཀར་སོགས་འགའ་ཞིག་ལ་དབང་བསྐུར་དང་། འཇུག་པ་སེམས་བསྐྱེད་མ་ཐོབ་ཀྱང་སྒོ་གསུམ་བསྙུང་བར་གནས་པ་ལ་སོགས་པ་བྱེད་ནུས་ན། གང་ཟག་ཀུན་གྱིས་བསྒྲུབ་ཏུ་རུང་བར་གསུངས་ཏེ། དོན་ཞགས་ཀྱི་ཆོ་ག་ཞིབ་མོ་ལས། སེམས་ཅན་ཐམས་ཅད་ལ་ནུས་སམ་མི་ནུས་དྲིས་ཏེ་སྦྱིན་པར་བྱའོ། ། ཞེས་དང་། དུད་འགྲོའི་རྣལ་ལམ་དུ་ཡང་སྒྲོགས་ཤིག་ཅེས་གསུངས་པའི་ཕྱིར། ཡང་བྱ་རྒྱུད་རྡོ་རྗེའི་རིགས་དམ་ཚིག་གསུམ་བཀོད་པ་དང་།
ལ་སོགས་པ་མི་གཡོ་བའི་རྟོག་པ་རྣམས་ལས། འཇུག་པ་སེམས་བསྐྱེད་ཐོབ་ནས་དབང་བསྐུར་མ་ཐོབ་ཀྱང་ནི་ཞི་དྲག་ལ་སོགས་པའི་ཕྲིན་ལས་འགའ་ཞིག་བསྒྲུབ་པའི་ཕྱིར། ཆོ་ག་ཤེས་ན་བསྒྲུབ་ཆོག་པར་གནང་སྟེ། ཇི་སྐད་དུ། གང་ཞིག་བྱུང་ཆུབ་སེམས་བརྟན་ཞིང་། ། བློ་གྲོས་ཆགས་པ་མེད་པ་དང་། ། ཐམས་ཅད་དག་ཀྱང་མི་བྱེད་པ། ། དེས་འདི་ངེས་པར་འགྲུབ་པར་འགྱུར། ། ཞེས་གསུངས་པའི་ཕྱིར། དེ་བཞིན་གཤེགས་པའི་རིགས་ལེགས་པར་གྲུབ་པ་དང་།
དཔུང་པ་བཟང་པོའི་རྒྱུད་ཡན་ཆད་དུ་རྒྱུད་རང་རང་གི་དབང་བསྐུར་མ་ཐོབ་ན་འཇུག་པ་སེམས་བསྐྱེད་ཐོབ་ཀྱང་གསང་སྔགས་སྤྱོད་པ་བཀག་གོ ། དེ་ཡང་ལེགས་པར་གྲུབ་པའི་རྒྱུད་ལས། དབང་བསྐུར་མ་བྱས་པ་དག་ལ། ། ཆོ་ག་ཤེས་པས་སྔགས་མི་སྦྱིན། ། རྒྱུད་ཤེས་མཁས་པས་གསང་སྔགས་དང་། ། ཕྱག་རྒྱ་ཆོ་ག་ཞིབ་མོ་དང་། ། རྒྱུད་དང་དཀྱིལ་འཁོར་བཤད་པ་དག ། དཀྱིལ་འཁོར་མ་ཞུགས་ལ་མ་སྦྱིན། ། ཞེས་དང་། སོགས་པ་དཔུང་བཟང་ལས།
གང་དག་རིགས་དང་དབང་བསྐུར་ཆོ་ག་མེད། ། གང་དག་དཀྱིལ་འཁོར་དུ་ནི་མ་ཞུགས་དང་། ། གང་དག་བྱང་ཆུབ་སེམས་ནི་མ་བསྐྱེད་པ། ། ང་ཡིས་གསང་སྔགས་བཟླས་ན་ཕུང་བར་འགྱུར། ། ཞེས་རྒྱས་པར་གསུངས་པ་ལ་ལྟོས་ཏེ་གསལ་བའི་ཕྱིར་རོ།། ༈ །།དོན་ཡོད་ཞགས་སོགས་འགའ་ཞིག་ལས། ། ཞེས་སོགས་ཚིགས་བཅད་གཅིག་ལ་དྲི་བ།་་་་་ ཤཱཀ དབང་བསྐུར་སེམས་བསྐྱེད་མ་ཐོབ་ཀྱང་། ། དོན་ཞགས་ལ་སོགས་བསྒྲུབ་རུང་ན། །
དོ་སྐོར་བ་ཡི་དྲིས་ལན་ལས། ། རྣམ་རྒྱལ་དོན་ཞགས་ལ་སོགས་པ། ། སེམས་བསྐྱེད་ཐོབ་ནས་སྦྱོང་དགོས་པར། ། གསུངས་པའི་དགོངས་པ་གང་དུ་རྩལ། ། ཞེས་པའི་ལན་ནི། དབང་བསྐུར་སེམས་བསྐྱེད་མ་ཐོབ་ཀྱང་དོན་ཞགས་ལ་སོགས་བསྒྲུབ་ཏུ་རུང་བར་གསུང་པ་ནི། ལས་སྒྲིབ་འདག་པའི་ཆེད་དུ་སྙུང་གནས་ཀྱི་ཆོ་ག་ལ་དགོངས་ལ། འཇུག་པ་སེམས་བསྐྱེད་ཐོབ་ནས་སྦྱོང་དགོས་པར་གསུང་པ་ནི། བསྒྲུབ་པའི་ཐབས་ཀྱི་སྒོམ་ཚུལ་བཞིན་དུ་བསྒྲུབ་པ་ལ་དགོངས་ཏེ། སྦྱོང་བའི་དོན་ཡང་དབང་བསྐུར་དང་རྗེས་གནང་ཡང་ཐོབ་པ་ལ་དགོངས་པའོ། །
ཞེས་གསུངས་སོ། ། གཉིས་པ་ནི། ལྷག་མ་རྒྱུད་སྡེ། ཞེས་སོགས་ཚིགས་བཅད་གཅིག་སྟེ། བྱ་རྒྱུད་ཀྱི་ལྷག་མ་སྤྱོད་པ་དང་། རྣལ་འབྱོར་དང་། རྣལ་འབྱོར་ཆེན་པོའི་རྒྱུད་སྡེ་གསུམ་པོ་ལ་རང་གི་དབང་བསྐུར་ཐོབ་པ་མ་གཏོགས་པ་འཇུག་པ་སེམས་བསྐྱེད་པ་ཙམ་ལ་བརྟེན་པ་ཡི་ཡི་དམ་གྱི་ལྷ་བསྒོམ་པ་གསུང་པ་མེད་དོ། ། གསུམ་པ་ནི། དབང་བསྐུར་ནང་གི ཞེས་སོགས་རྐང་པ་དྲུག་སྟེ།
ལེགས་པར་གྲུབ་པ་ཡན་ཆད་དུ། དབང་བསྐུར་མེད་ན་འཇུག་པ་སེམས་བསྐྱེད་བྱས་ན་ཡང་གསང་སྔགས་ཟབ་མོ་བསྒོམ་པ་དང་སྟོན་པ་ལ་ལྟུང་བ་ཡོད་པར་རྒྱལ་བས་གསུངས་ཏེ། དབང་བསྐུར་བ་ནང་གི་རྟེན་འབྲེལ་བསྒྲིག་པ་ཡིན་ལ། འཇུག་པ་སེམས་བསྐྱེད་པ་ཙམ་ལ་ནི་ནང་གི་རྟེན་འབྲེལ་བསྒྲིག་པ་མེད་པ་དེས་ན་སྟེ་དེའི་ཕྱིར། དེ་ལྟར་རྒྱལ་བས་གསུངས་ཏེ། དེ་ཉིད་འདུས་པ་ལས། དཀྱིལ་འཁོར་ཆེན་པོ་མ་མཐོང་བ་རྣམས་ཀྱི་མདུན་དུ་མ་སྨྲ་ཞིག སྨྲས་ན་དམ་ཚིག་ཉམས་པར་འགྱུར། ཞེས་གསུངས་པའི་ཕྱིར། རྒྱུ་མཚན་དེའི་ཕྱིར་ན་རྒྱུད་སྡེ་བཞི་པོ་སོ་སོའི་རྣམ་དབྱེ་མ་འདྲེས་པར་ཤེས་དགོས་སོ། །
ཞེས་པ་དོན་བསྡུ་བའོ། ། བཞི་པ་ནི། གཏོར་མའི་དབང་བསྐུར། ཞེས་སོགས་ཚིགས་བཅད་གཅིག་སྟེ། དབང་བསྐུར་མེད་པར་འཇུག་པ་སེམས་བསྐྱེད་ཙམ་བྱས་པ་ཡི་ལེགས་གྲུབ་ཡན་ཆད་ཀྱི་གསང་སྔགས་བསྒོམ་པ་བཀག་པའི་ཞར་ལ་སྨིན་བྱེད་གཏོར་དབང་ལ་སོགས་པ་བཀག་པ་ཡིན་ཏེ། གཏོར་མའི་དབང་བསྐུར་ཞེས་བྱ་བ་དང་། དེར་མ་ཟད་ཏིང་ངེ་འཛིན་གྱི་དབང་བསྐུར་བ་དང་། ཨཱ་ལི་ཀཱ་ལིའི་དབང་བསྐུར་ལ་སོགས་པ་ཡང་སློབ་མ་སྨིན་པར་བྱེད་པའི་དབང་གི་ཆོ་ག་རུ་རྒྱུད་སྡེ་རྣལ་མ་ཀུན་ལས་གསུང་པ་མེད་པའི་ཕྱིར་རོ། ། འོ་ན་ཏིང་ངེ་འཛིན་གྱི་དབང་བསྐུར་གཏན་ནས་མེད་དམ་ཞེ་ན། མ་ཡིན་ཏེ།
འདིའི་ཏིང་ངེ་འཛིན་གྱི་དབང་བསྐུར་ནི། ཆོ་ག་མེད་པར་དམིགས་པ་གཏད་པ་ཙམ་ལ་དགོངས་པ་ཡིན་གྱི། ཏིང་ངེ་འཛིན་གྱི་དཀྱིལ་འཁོར་སྤྲུལ་ནས། སློབ་མ་ལ་སྨིན་བྱེད་ཀྱི་དབང་བསྐུར་བྱེད་པ་བཀག་པ་མ་ཡིན་ནོ། ། འདི་ལ་ཏིང་ངེ་འཛིན་ལ་བརྟན་པ་མ་ཐོབ་པ་དང་། ཐོབ་པའི་བྱེ་བྲག་གིས་སློབ་དཔོན་རང་གིས་ཏིང་ངེ་འཛིན་གྱི་དཀྱིལ་འཁོར་བལྟ་ནུས་ཀྱང་། སློབ་མ་ལ་སྟོན་མི་ནུས་པ་དང་། རང་གི་བལྟ་ནུས་ཤིང་གཞན་ལ་སྟོན་ནུས་པ་ཡོད་པ་ནི། སློབ་དཔོན་དཔའ་བོ་རྡོ་རྗེས་འབྲོག་མི་ལོ་ཙཱ་བ་ལ། ཏིང་ངེ་འཛིན་གྱི་དཀྱིལ་འཁོར་དུ་དབང་བསྐུར་བ་ལྟ་བུའོ། །
གསུམ་པ་དབང་བསྐུར་དགོས་ཀྱང་འཁྲུལ་པར་སྤྱོད་པ་དགག་པ་ལ་ལྔ་སྟེ། དབང་བསྐུར་བའི་དུས་ལ་འཁྲུལ་པ་དགག་པ། སློབ་མའི་རྒྱུད་ལ་འཁྲུལ་པ་དགག་པ། བསྐུར་བྱེད་ཀྱི་དཀྱིལ་འཁོར་ལ་འཁྲུལ་པ་དགག་པ། རྒྱུད་སྡེའི་ཁྱད་པར་ལ་འཁྲུལ་པ་དགག་པ། ཆོས་སྒོའི་མིང་ལ་འཁྲུལ་པ་དགག་པའོ། ། དང་པོ་ནི། འགའ་ཞིག་གསང་སྔགས་ཞེས་སོགས་རྐང་པ་བཅུ་སྟེ། གསང་འདུས་སྟོད་ལུགས་པ་འགའ་དང་། རྣམ་དབྱེ་ཆུང་བའི་སྔགས་པར་ཁས་འཆེ་བ་འགའ་ཞིག་ན་རེ།
གསང་སྔགས་ད་ལྟ་དབང་མ་ཐོབ་པར་སྤྱོད་ཅིང་དབང་བསྐུར་བ་ནི་ཕྱིས་ནས་སྟེ་ཡོ་བྱད་འཛོམས་པའི་དུས་སུ་ཞུ་ཞེས་ཁས་ལེན་པ་ནི། དབང་སྟོན་མར་བྱེད་པ་ཡིན་ཞེས་ཟེར། དེ་ནི་མི་འཐད་དེ། གསང་སྔགས་དབང་མ་ཐོབ་པར་ད་ལྟ་སྤྱོད་ཅིང་དབང་བསྐུར་ཕྱིས་ནས་ཁས་ལེན་པར་བྱེད་པ་འདི་ཡང་སངས་རྒྱས་ཀྱི་བསྟན་པ་རྣམ་དག་མ་ཡིན་ཏེ། སྨིན་བྱེད་ཀྱི་དབང་མ་ཐོབ་པ་ལ་གསང་སྔགས་ཀྱི་ཆོས་བཤད་ན། ཡོངས་སུ་མ་སྨིན་སེམས་ཅན་ལ། ། གསང་བ་བསྒྲོགས་པ་བདུན་པ་ཡིན། ། ཞེས་སློབ་དཔོན་རྩ་བའི་ལྟུང་བ་ཅན་དུ་འགྱུར་ཞིང་། སློབ་མའང་ཕྱིས་དབང་ལེན་པའི་སྔོན་དུ་ཉམས་པ་སྟེ་ངན་སོང་དུ་སྐྱེ་བར་འགྱུར་བའི་ཕྱིར་ཏེ། སློབ་མས་དབང་མ་བླང་བར་གསང་སྔགས་ཟབ་མོ་སྤྱད་པའི་ཕྱིར་རོ། །
དེ་ལྟར་ཡང་། དེ་ཉིད་བསྡུས་པ་ལས། དེ་ནི་འདི་ལྟར། དཀྱིལ་འཁོར་ཆེན་པོ་མ་མཐོང་བའི་སེམས་ཅན་དེ་དག་གི་ཕྱག་རྒྱ་བཅིང་པར་བྱས་ནས་དེའི་ཚེ་དེ་དག་དེ་ལྟར་འགྲུབ་པར་མི་འགྱུར་རོ། ། དེ་ནས་དེ་དག་ཐེ་ཚོམ་དུ་གྱུར་ཏེ་གནོད་པ་མ་སྤང་པར་མྱུར་བ་ཉིད་དུ་དུས་བྱས་ནས་དམྱལ་བ་ཆེན་པོ་མནར་མེད་པ། ཞེས་བྱ་བར་ལྟུང་བར་གྱུར་ཏོ། ། ཁྱོད་ཉིད་ཀྱང་ངན་སོང་དུ་ལྟུང་བར་འགྱུར་རོ། ། ཞེས་གསུངས་པའི་ཕྱིར། དེ་ལྟར་ཉམས་པར་གྱུར་པ་རྡོ་རྗེ་ཐེག་པའི་དམ་པའི་ཆོས་ཀྱི་སྣོད་མིན་ཞེས་ནི་རྒྱལ་བས་གསུངས་ཏེ། དུས་འཁོར་ལས།
དབང་བསྐུར་མེད་པར་རྒྱུད་འཆད་དང་། ། སྔགས་ཀྱི་དེ་ཉིད་བསྒོམ་བྱེད་པ། ། དེ་དོན་ལེགས་པར་ཤེས་ན་ཡང་། ། དམྱལ་བར་འགྱུར་གྱི་གྲོལ་བ་མིན། ། ཞེས་དང་། རྡོ་རྗེ་ཕྲེང་བ་ལས། དབང་བསྐུར་མེད་པར་རྒྱུད་འཆད་པ། ། དེ་དོན་ལེགས་པར་ཤེས་ན་ཡང་། ། སློབ་དཔོན་སློབ་མ་མཚུངས་པར་ནི། ། ཤིན་ཏུ་ངུ་འབོད་ཆེན་པོར་ལྟུང་། །
ཞེས་དང་། ཕྱག་ཆེན་ཐིག་ལེ་ལས། དབང་མེད་ན་ནི་དངོས་གྲུབ་མེད། ། ཅེས་སོགས་དང་། འཕགས་པ་ལྷའི་བཞི་བརྒྱ་པ་ལས་ཀྱང་། ཉམས་པར་གྱུར་པ་དམ་ཆོས་ཀྱི། ། སྣོད་ནི་ཅིས་ཀྱང་མ་ཡིན་ནོ། ། ཞེས་གསུངས་པའི་ཕྱིར་རོ། ། མདོར་ན་དམ་པའི་ཆོས་ཀྱིས་འབྲས་བུ་ཅི་ཞིག་བསྒྲུབ་པར་བྱེད་ལེགས་པར་སོམས་ལ་སངས་རྒྱས་སྒྲུབ་པར་བྱེད་ན་ཆོས་ནས་འབྱུང་བ་བཞིན་གྱིས་ཤིག་གོ ། གཉིས་པ་ནི།
ལ་ལ་སེམས་ཉིད། ཅེས་སོགས་རྐང་པ་བཅུ་དགུ་སྟེ། སྤྱོད་ཡུལ་བ་ལ་ལ་ན་རེ། སེམས་སྟོང་པ་ཉིད་དུ་མ་རྟོགས་ན་དབང་བསྐུར་ཐོབ་ཀྱང་འཚང་རྒྱ་བ་ལ་མི་ཕན་ཟེར། གལ་ཏེ་སེམས་སྟོང་པ་ཉིད་དུ་རྟོགས་པར་གྱུར་ན། དབང་བསྐུར་བྱ་ཡང་མི་དགོས་ལོ། ལོ་གྲག་ཟེར་གསུམ་ནི་མ་རང་པའི་ཚིག་གོ ། ཤེས་བྱ་ཆོས་ཅན། འོ་ན་སེམས་ཀྱི་གནས་ལུགས་སྟོང་པ་ཉིད་དུ་མ་རྟོགས་ན་སོ་ཐར་སོགས་ཀྱི་སྡོམ་པ་བསྲུངས་ཀྱང་འཚང་རྒྱ་བ་ལ་ཅི་ཞིག་ཕན་ཏེ་མི་ཕན་ལ། གལ་ཏེ་སེམས་ཀྱི་གནས་ལུགས་སྟོང་པ་ཉིད་རྟོགས་པར་གྱུར་ན་སྡོམ་པ་བསྲུང་ཡང་ཅི་ཞག་དགོས་ཏེ་མི་དགོས་པར་ཐལ།
དམ་བཅའ་དེའི་ཕྱིར། རྟགས་ཁས། གཞན་ཡང་། རྡོ་རྗེ་ཕག་མོའི་བྱིན་རླབས་ཀྱང་སེམས་སྟོང་པ་ཉིད་རྟོགས་ན་བྱ་མི་དགོས་པ་དང་། གལ་ཏེ་སེམས་སྟོང་པ་ཉིད་དུ་མ་རྟོགས་ན་ཕག་མོའི་བྱིན་རླབས་བྱས་ཀྱང་འཚང་རྒྱ་བ་ལ་ཅི་ཞིག་ཕན་ཏེ་མི་ཕན་པར་ཐལ། དམ་བཅའ་དེའི་ཕྱིར། ཐལ་བ་གཉིས་ཀ་ལ་འདོད་ན། སྡོམ་པ་བསྲུང་མི་དགོས་པར་ཐལ་བ་དང་། ཕག་མོའི་བྱིན་རླབས་ཀྱང་བྱེད་མི་དགོས་པར་ཐལ་ལོ། ། དེ་བཞིན་དུ་ཐེག་པ་ཆེན་པོར་སེམས་བསྐྱེད་པ་དང་།
བླ་མ་ལ་གུས་པ་དང་། ཆོས་འཆད་ཉན་ལ་སོགས་པ་ཆོ་གའི་རྣམ་གཞག་ཀུན་ལ་དམ་བཅའ་རྟགས་སུ་བཀོད་པའི་རིགས་པའི་ཚུལ་འདི་མཚུངས་སོ། ། རྒྱུ་མཚན་དེས་ན་རབ་བྱུང་གི་སྡོམ་པ་མཁན་སློབ་ལས་ལེན་པ་དང་། རྡོ་རྗེ་ཕག་མོའི་བྱིན་རླབས་ཆོས་སྒོ་བ་ལས་ལེན་པ་དང་། ཐེག་པ་ཆེན་པོའི་སེམས་བསྐྱེད་ལན་པའི་ཆོ་ག་འབད་ནས་བྱེད་དགོས་ཟེར་བཞིན་དུ་སངས་རྒྱས་ཀྱི་རྒྱུད་སྡེ་ལས་གསུངས་པའི་དབང་བསྐུར་མི་དགོས་ཞེས་སྨྲ་བ་འདི་ནི་གསང་སྔགས་ཟབ་མོ་སྤོང་བའི་བདུད་ཀྱི་གསང་ཚིག་ཡིན་པས་སྤང་བར་བྱའོ། ། གསུམ་པ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། ཁ་ཅིག་ཆོ་ག
ཞེས་སོགས་རྐང་པ་གསུམ་སྟེ། ཕྱག་རྒྱ་བ་ཁ་ཅིག ཆོ་གའི་རྣམ་གཞག་མེད་བཞིན་དུ་བླ་མའི་ལུས་ཀྱི་དཀྱིལ་འཁོར་ལ་དབང་བཞི་རྫོགས་པར་ལེན་པར་འདོད་དེ། ལུས་བཙུན་མོ་ལྟ་བུར་སྐུ་ལ་འཁྲིལ། ། སྙིང་ལ་ཕྲད་དེ་དཔྲལ་བར་བཏུགས། ། དུས་དེར་དབང་རྫོགས་སེམས་ལ་བསྐུར། ། ཆོས་རྫོགས་དོན་གྱི་ངོ་བོ་མཐོང་། ། ཞེས་ཟེར་རོ། ། གཉིས་པ་ལ་གསུམ་སྟེ། ཆོ་ག་མེད་པ་ལ་གནོད་བྱེད་བསྟན།
ཆོ་ག་ཡོད་པའི་སྒྲུབ་བྱེད་བརྗོད། བདེན་གཉིས་ཀྱི་སྒོ་ནས་ཆོ་ག་ཐམས་ཅད་མཚུངས་པར་བསྟན་པའོ། ། དང་པོ་ནི། འོ་ན་དགེ་ཚུལ། ཞེས་སོགས་ཚིགས་བཅད་གསུམ་སྟེ། ཤེས་བྱ་ཆོས་ཅན། འོ་ན་དགེ་ཚུལ་དང་དགེ་སློང་གི་སྡོམ་པ་ལ་སོགས་པ་ཡང་ཆོ་ག་མེད་པར་བླ་མའི་ལུས་ལས་ཅིས་མི་ལེན་ཏེ་ལེན་རིགས་པར་ཐལ། ཆོ་ག་མེད་པར་དབང་བཞི་རྫོགས་པ་བླ་མའི་ལུས་ལས་ལེན་པའི་ཕྱིར། རྟགས་ཁས། གཞན་ཡང་།
སེམས་བསྐྱེད་ལེན་པའི་ཆོ་ག་ཅི་ཞིག་དགོས་ཏེ་མི་དགོས་པར་ཐལ། སེམས་བསྐྱེད་ཀྱང་ནི་ཆོ་ག་མེད་པར་བླ་མ་ཡི་སྐུ་ཉིད་ལས་ནི་ཐོབ་པའི་ཕྱིར། རྟགས་དམ་བཅའ་ལ་ཁས། གཞན་ཡང་། རྡོ་རྗེ་ཕག་མོའི་བྱིན་རླབས་ཀྱང་ཆོས་ཅན། ཁྱོད་ཆོས་སྒོ་བ་ལས་བླང་ཅི་དགོས་ཏེ་མི་དགོས་པར་ཐལ། ཁྱོད་བླ་མའི་སྐུ་ཉིད་ལས་ཐོབ་པའི་ཕྱིར། འཁོར་གསུམ་ཁས་བླང་། དེ་བཞིན་དུ་རྫོགས་པའི་སངས་རྒྱས་ཀྱི་མདོ་རྒྱུད་ལས་གསུང་པ་ཡི་སྡོམ་གསུམ་གྱི་ཆོ་ག་ཟབ་མོ་ཐམས་ཅད་སྤོང་རིགས་པར་ཐལ། སྡོམ་པ་གསུམ་གྱི་ཆོ་ག་ཐམས་ཅད་ཀྱང་བླ་མའི་སྐུ་ཉིད་ལས་བླང་པས་ཆོག་པའི་ཕྱིར།
རྟགས་ཁྱབ་ཁས་སོ། ། གཉིས་པ་ནི། གལ་ཏེ་ཆོ་ག ཞེས་སོགས་ཚིགས་བཅད་གསུམ་སྟེ། ཤེས་བྱ་ཆོས་ཅན། རིགས་འཛིན་སྔགས་ཀྱི་སྡོམ་པ་ཡང་དབང་བསྐུར་གྱི་ཆོ་ག་མེད་ན་ཐོབ་པར་མི་ནུས་ཏེ། གལ་ཏེ་སོ་ཐར་གྱི་ཆོ་ག་ཉམས་པར་གྱུར་ན། སོ་ཐར་གྱི་སྡོམ་པ་དང་སེམས་བསྐྱེད་ཀྱི་ཆོ་ག་ཉམས་པར་གྱུར་ནའང་སེམས་བསྐྱེད་ཀྱི་སྡོམ་པ་འཆགས་པར་མི་འགྱུར་ཞིང་རྡོ་རྗེ་ཕག་མོ་ལ་སོགས་པའི་ཆོ་ག་ཉམས་པར་གྱུར་ན་ཕག་མོའི་བྱིན་རླབས་འཇུག་པར་མི་འགྱུར་པའི་ཕྱིར་ནའོ། ། རྒྱུ་མཚན་དེས་ན་སོ་ཐར་དང་སེམས་བསྐྱེད་ལ་སོགས་པའི་ཆོ་ག་གཞན་དག་ལ་འབད་པ་ཆེན་པོ་བྱེད་བཞིན་དུ་དབང་བསྐུར་གྱི་ཆོ་ག་བྱ་མི་དགོས་ཞེས་འདོར་བར་བྱེད་པ་ནི། ཐབས་ལ་བསླུ་བའི་བདུད་ཡོད་ཅེས་མདོ་རྒྱན་ལས་གསུང་པ་འདིར་ཡང་དྲན་པར་བྱའོ། །
འདི་དག་ཀྱང་ཆོ་ག་མེད་པར་སྨིན་བྱེད་ཀྱི་དབང་བླ་མའི་ལུས་དཀྱིལ་ལས་ལེན་པ་བཀག་པ་ཡིན་གྱི་སྤྱིར་བླ་མའི་ལུས་དཀྱིལ་ལས་དབང་ལེན་པ་བཀག་པ་ནི་མ་ཡིན་ཏེ། ལམ་དུས་ཀྱི་དབང་དང་དྲིལ་བུ་ལུས་དཀྱིལ་སོགས་དུ་མ་ཡོད་པའི་ཕྱིར་རོ། ། གསུམ་པ་ནི། དེ་ཕྱིར་དམ་པའི། ཞེས་སོགས་རྐང་པ་ཉེར་གསུམ་སྟེ། སྔགས་སྡོམ་འབོག་པའི་དབང་གི་ཆོ་ག་འདོར་བ་མི་རིགས་ཏེ། དཔེར་ན་ཕག་མོའི་ཆོ་ག་མེད་ན་དེའི་བྱིན་རླབས་མི་འཇུག་པས་ཕག་མོའི་བྱིན་རླབས་ཀྱི་ཆོ་ག་ཡོད་པ་བཞིན་དུ། དབང་གི་ཆོ་ག་མེད་ན་སྔགས་སྡོམ་མ་ཐོབ་པ་དེའི་ཕྱིར། འོ་ན་ཆོ་ག་དེ་དག་ཀུན་རྫོབ་དང་དོན་དམ་གང་དུ་ཡོད་ཅེ་ན། དོན་དམ་པར་སྡོམ་པ་དེ་ལ་འབོགས་བྱེད་ཀྱི་ཆོ་ག་གང་ཡང་མེད་ཅིང་།
འབྲས་བུ་སངས་རྒྱས་ཉིད་ཀྱང་ཡོད་པ་མིན་ན། སྡོམ་པ་སོགས་འབོག་པའི་ཆོ་ག་གཞན་ཡོད་པ་མིན་པ་ལྟ་སྨོས་ཅི་དགོས་ཏེ་དམ་པའི་དོན་དུ་སྟེ་ཡང་དག་པར་ན་འཁོར་འདས་ཀྱི་ཆོས་རྣམས་ཐམས་ཅད་ཡོད་མེད་སོགས་སྤྲོས་བྲལ་ཡིན་པའི་ཕྱིར། རྒྱུ་དང་ལམ་དང་འབྲས་བུ་ཡི་ཆོས་ཀྱི་དབྱེ་བ་ཐམས་ཅད་ཀུན་རྫོབ་ཏུ་ཡོད་པ་ཡིན་པས་སོ་སོ་ཐར་པའི་སྡོམ་པ་དང་། བྱང་ཆུབ་སེམས་བསྐྱེད་དང་། དབང་བསྐུར་ལ་སོགས་པའི་ཆོ་ག་དང་། ཏིང་ངེ་འཛིན་བསྒོམ་པའི་དམིགས་པ་ཇི་སྙེད་པ་དང་། ཕྱི་ནང་གི་རྟེན་འབྲེལ་ཟབ་མོ་ཐམས་ཅད་དང་། རྒྱུ་ས་དང་ལམ་གྱི་དབྱེ་བ་དང་། འབྲས་བུ་རྫོགས་པའི་སངས་རྒྱས་ཐོབ་པ་ཡང་ཀུན་རྫོབ་ཏུ་ཡོད་པ་ཡིན་གྱི་དོན་དམ་དུ་ཡོད་པ་མ་ཡིན་ཏེ། ལང་གཤེགས་ལས།
ཀུན་རྫོབ་ཏུ་ནི་ཐམས་ཅད་ཡོད། ། དམ་པའི་དོན་དུ་ཡོད་མ་ཡིན། ། དེས་ན་དངོས་པོ་གཅིག་ཉིད་ལ། ། ཡོད་དང་མེད་དུ་ཇི་ལྟར་འགལ། ། ཞེས་གསུངས་པའི་ཕྱིར་རོ། ། ཆོས་ཐམས་ཅད་ཀུན་རྫོབ་ཏུ་ཡོད་པ་དང་། དོན་དམ་དུ་ཡོད་པ་མིན་པ་དེ་འདྲའི་དབྱེ་བ་ལེགས་པར་ཤེས་ནས་ནི། ཀུན་རྫོབ་ཏུ་ཆོ་ག་བྱེད་ན་ཕག་མོའི་བྱིན་རླབས་དང་། དབང་བསྐུར་གྱི་ཆོ་ག་ཐམས་ཅད་ཀྱི་ཆོ་ག་དོན་དམ་དུ་བྱེད་པ་མིན་ན་ཆོ་ག་དེ་ཐམས་ཅད་དོར་བར་བྱོས་ཏེ། ཆོ་ག་ཐམས་ཅད་ཀུན་རྫོབ་ཏུ་ཡོད་མཚུངས་དང་།
དོན་དམ་དུ་མེད་མཚུངས་ཡིན་པའི་ཕྱིར་རོ། ། དེས་ན་ཆོས་ནས་མ་བཤད་པའི་ཕག་མོའི་བྱིན་རླབས་སྨིན་བྱེད་ཀྱི་ཆོ་ག་ཡིན་པ་ལ་ལ་དགོས་ཟེར་བཞིན་དུ། ཆོས་ནས་གསུང་པའི་དབང་བསྐུར་བའི་ཆོ་ག་ལ་སོགས་པ་ལ་ལ་བྱ་མི་དགོས་ཞེས་སྨྲ་བ་སྤྱོད་ལྡན་མཁས་པ་རྣམས་ཀྱི་བཞད་གད་ཀྱི་གནས་ཡིན་པ་དང་། སངས་རྒྱས་ཀྱི་བསྟན་པ་དཀྲུགས་པ་ཡིན་པ་དང་། བདུད་ཀྱི་བྱིན་རླབས་ཞེས་བྱ་བ་ཡང་འདི་འདྲའི་རིགས་ཅན་ཡིན་པར་གསུངས་ཏེ། མདོ་བསྡུད་པ་ལས། ཆོས་བཏང་ནས་ནི་ཆོས་མིན་བྱ་བ་གཅོད་གྱུར་བ། ། ལམ་བོར་ལམ་གོལ་འགྲོ་བ་འདི་ནི་བདུད་ཀྱི་ལས། ། ཞེས་གསུངས་སོ། ། བཞི་པ་ལ་གཉིས་ཏེ།
ཕྱོགས་སྔ་མ་བརྗོད་པ་དང་། དེ་དགག་པའོ། ། དང་པོ་ནི། ཁ་ཅིག་བྱ་བའི། ཞེས་སོགས་ཚིགས་བཅད་གཅིག་སྟེ། སྔོན་གྱི་དོན་ཞགས་དང་། ཕྱག་རྒྱ་བ་ཁ་ཅིག་བྱ་བའི་རྒྱུད་དང་སོགས་པ་སྤྱོད་རྒྱུད་དང་རྣལ་འབྱོར་རྒྱུད་ལའང་སྨིན་བྱེད་དབང་བཞིའི་ཆོ་ག་བྱེད་པ་དང་། ཐུགས་རྗེ་ཆེན་པོ་དོན་ཡོད་ཞགས་པ་ལ་སོགས་ལའང་གྲོལ་བྱེད་རིམ་གཉིས་བསྒོམ་པར་བྱེད་པ་ཐོས་སོ། ། མཁས་པ་གཞོན་ནུ་སེང་གེས་འདི་པཎྜི་ཏ་ཨ་བྷ་ཡ་ཀ་རའི་འདོད་པ་ལ་སྦྱོར་བ་ནི། འདི་བོད་ཀྱི་འདོད་པ་འགོག་པའི་སྐབས་ཡིན་ཞིང་བྱ་རྒྱུད་ལ་དབང་བཞི་སྦྱར་བ།
པཎྜི་ཏ་དེའི་དགོངས་པ་མིན་པས་མི་འཐད་སྙམ་དུ་སེམས་སོ། ། ཞེས་ཀུན་མཁྱེན་གསུངས་སོ། ། གཉིས་པ་ནི། འདི་ཡང་སངས་རྒྱས། ཞེས་སོགས་རྐང་པ་བཅུ་བདུན་ཏེ། རྒྱུད་སྡེ་འོག་མ་གསུམ་ལ་སྨིན་བྱེད་དབང་བཞི་དང་། གྲོལ་བྱེད་རིམ་པ་གཉིས་འདོད་པ་འདི་ཡང་སངས་རྒྱས་ཀྱི་དགོངས་པ་མིན་པ་དེ་ཡི་རྒྱུ་མཚན་འདི་ལྟར་ཡིན་ཏེ། བྱ་བ། སྤྱོད་པ། རྣལ་འབྱོར་རྒྱུད་གསུམ་ཀ་ལ་རྒྱུད་སྡེ་རང་ངོས་ནས་སྨིན་བྱེད་དབང་བཞི་དང་ནི་གྲོལ་བྱེད་རིམ་གཉིས་མེད་དེ།
གལ་ཏེ་ཡོད་ན་རྒྱུད་གསུམ་པོ་དེ་དག་ཀྱང་ཆོས་ཅན། ཁྱོད་རྣལ་འབྱོར་ཆེན་པོའི་རྒྱུད་ཉིད་དུ་འགྱུར་བར་ཐལ། ཁྱོད་རྒྱུད་སྡེ་རང་ངོས་ནས་སྨིན་བྱེད་དབང་བཞི་དང་གྲོལ་བྱེད་རིམ་གཉིས་ཡོད་པའི་རྒྱུད་ཡིན་པའི་ཕྱིར། ཁྱབ་པ་ཡོད་དེ། སྨིན་བྱེད་ཀྱི་དུས་སུ་དབང་བཞི་དང་ནི་གྲོལ་བྱེད་ཀྱི་དུས་སུ་རིམ་པ་གཉིས་ཡོད་པ་ནི། རྣལ་འབྱོར་ཆེན་པོའི་རྒྱུད་ཀྱི་ཁྱད་ཆོས་ཡིན་པའི་ཕྱིར། ཁ་ཅིག་ཕྱོགས་བཅུའི་སངས་རྒྱས་ཀྱི་ཕྲིན་ཡིག་ལས། བཅོམ་ལྡན་ཁྱོད་ཀྱི་གསང་སྔགས་ལམ། ། རིམ་པ་གཉིས་སུ་བསྡུས་ཏེ་གསུང་། ། ཞེས་སོགས་ལ་འཁྲུལ་ནས་རྒྱུད་སྡེ་འོག་མ་ལ་རིམ་གཉིས་ཡོད་པར་བསམ་སྟེ།
དབང་བཞི་མེད་པས་དེ་ལ་ལྟོས་པའི་རིམ་གཉིས་མེད་པ་ཡིན་གྱི། སྤྱིར་རིམ་གཉིས་ཡོད་དོ་ཞེས་འདོད་པ་ཡང་མི་འཐད་པར་གསུངས་སོ། ། དེས་ན་མཚན་ཉིད་ཐེག་པར་གྲུབ་མཐའ་བཞིའི་རྣམ་དབྱེ་མི་ཕྱེད་ཅིང་གསང་སྔགས་རྒྱུད་སྡེ་བཞིའི་དབང་དང་ལམ་གྱི་རིམ་པ་མི་ཤེས་པས་རྒྱུད་སྡེ་འོག་མ་གསུམ་ལ་དབང་བཞི་དང་རིམ་གཉིས་སྦྱར་བའི་རྣམ་གཞག་ལེགས་ལེགས་འདྲ་ན་ཡང་ལྷམ་བཟོ་བའི་དཔེ་ཞྭ་མོ་ལ་བཀབ་པ་དང་འདྲ་བ་ཡིན་པས་མི་འཐད་དོ། ། རྒྱུ་མཚན་དེས་ན་རྒྱུད་སྡེ་བཞི་པོ་ཡི་དབང་དང་། ལམ་གྱི་དབྱེ་བ་ལ་མི་འདྲ་བའི་དབྱེ་བ་རྣམ་པ་བཞི་ཡོད་དེ། དབང་གི་བབ་མི་འདྲ་བ་བཞི་ཡོད་པ་ནི་ཡེ་ཤེས་ཐིག་ལེའི་རྒྱུད་ལས། ཆུའི་དབང་བསྐུར་དབུ་རྒྱན་དང་། ། བྱ་བའི་རྒྱུད་ལས་རབ་ཏུ་གྲགས། ། རྡོ་རྗེ་དྲིལ་བུ་དེ་བཞིན་མིང་། ། སྤྱོད་པའི་རྒྱུད་ལས་རབ་ཏུ་གསལ། །
ཕྱིར་མི་ལྡོག་པ་ཡི་ནི་དབང་། ། རྣལ་འབྱོར་རྒྱུད་དུ་གསལ་བར་ཕྱེ། ། དེ་ནི་དྲུག་གི་བྱེ་བྲག་དབང་། ། དེ་ནི་སློབ་དཔོན་དབང་ཞེས་བྱ། ། རྣལ་འབྱོར་བླ་མ་ཡི་ནི་མཚན། ། གསང་བ་ཡི་ནི་དབང་རྒྱལ་བཤད། ། ཤེས་རབ་ཡེ་ཤེས་བླ་ན་མེད། ། བཞི་པ་དེ་ལྟར་དེ་བཞིན་ནོ། ། ཞེས་གསུང་པ་ལྟར་ཡིན་ལ། ལམ་གྱི་དབྱེ་བ་མི་འདྲ་བ་བཞི་ནི།
རྒྱུད་སྡེ་འོག་མ་གསུམ་ལ་མཚན་བཅས་མཚན་མེད་གཉིས་གཉིས་ལས། ནང་སེལ་གྱི་མི་འདྲ་བའི་དབྱེ་བ་དང་། རྣལ་འབྱོར་ཆེན་པོ་ལ་རིམ་གཉིས་འཁོར་དང་བཅས་པ་རྣམས་སུ་ཡོད་དོ། ། དེ་ལྟར་རྒྱུད་སྡེ་བཞི་ལ་དབང་དང་ལམ་མི་འདྲ་བ་བཞི་བཞི་ཡོད་པ་ལས་རྒྱུད་སྡེ་རང་རང་ནས་དབང་གི་ཆོ་ག་དང་གྲོལ་བྱེད་ཀྱི་ལམ་གསུང་པ་བཞིན་བསྒྲུབ་པར་བྱས་ན་རྒྱུད་སྡེ་དེ་དང་དེ་ནས་གསུང་པའི་དངོས་གྲུབ་འབྱུང་བས་ལུགས་མ་འདྲེས་པ་ལ་མཁས་པར་བྱའོ།། ༈ །།བྱ་སྤྱོད་རྣལ་འབྱོར་རྒྱུད་གསུམ་ཀ ། ཞེས་སོགས་ལ་དྲི་བ།་་་་་ ཤཱ རྒྱུད་སྡེ་འོག་མ་གསུམ་པོ་ལ། ། དབང་བཞི་རིམ་གཉིས་མི་རུང་ན། ། རྒྱུད་སྡེ་གོང་མའི་རྒྱས་བཀབ་ནས། ། རུང་བར་འཆད་པ་འདི་ཅི་ཞིག །
ཅེས་པའི་ལན་ནི། རྒྱུད་སྡེ་འོག་མ་གསུམ་གྱི་ཆོ་ག་རང་རྐང་ལ་དབང་བཞི་རིམ་གཉིས་མེད་ཀྱང་། རྒྱུད་སྡེ་འོག་མའི་ལྷ་ལ་རྒྱུད་སྡེ་གོང་མའི་ཆོ་གས་རྒྱས་བཀབ་པའི་ཚེ། རུང་བ་དེ་ཉིད་མིན་པས་ཁྱེད་རང་གིས་རྒྱུ་མཚན་བཀོད་བཞིན་དུ་གཞན་ལ་རྒྱུ་མཚན་དྲི་བ་འདི་རྒོལ་ཕྱིར་རྒོལ་གཉིས་ཀ་ལ་དོན་མེད་དོ། ། སྤྱིར་འདི་འདྲའི་རིགས་ཅན་ཀུན་ལ་རྒྱུད་སྡེ་དེའི་ལྷ་དང་རྒྱུད་སྡེའི་དེའི་རྒྱུད་མ་ནོར་བ་གལ་ཆེ། ཞེས་གསུངས། ཡང་དྲི་བ། རྡོ་རྗེ་ཐེག་པའི་ལམ་ཞུགས་ནས། ། སྨིན་གྲོལ་གཉིས་ལ་འབད་དགོས་ཤིང་། ། སྨིན་གྲོལ་རིམ་གཉིས་ལ་བཞེད་ན། །
རྒྱུད་སྡེ་འོག་མའི་རང་རྐང་ལས། ། སངས་རྒྱས་བསྒྲུབ་པ་ཇི་ལྟར་བྱ། ། དེ་ལའང་སྨིན་གྲོལ་མི་བཞེད་དམ། ། ཞེས་པའི་ལན་ནི། བསྟན་བཅོས་འདིའི་སྔགས་སྡོམ་གྱི་སྐབས་འདིར་རྡོ་རྗེ་ཐེག་པ་ཞེས་སྤྱིར་བཏང་བ་ཕལ་ཆེར་སྐབས་ཐོབ་ཀྱི་བླ་མེད་ལ་འཇུག་པས། དེའི་སྨིན་གྲོལ་གཉིས་དབང་བཞི་དང་རིམ་པ་གཉིས་ལ་བཞེད་པ་ཡིན་གྱི། རྒྱུད་སྡེ་འོག་མ་གསུམ་རང་རང་གི་སྨིན་གྲོལ་ཡོད་ཀྱང་། དབང་བཞི་དང་རིམ་གཉིས་ཡོད་མི་དགོས་སོ། ། རྒྱུད་སྡེ་འོག་མའི་རང་རྐང་ལས་སངས་རྒྱས་བསྒྲུབ་པའི་ཚུལ་ནི། ཕ་རོལ་ཏུ་ཕྱིན་པའི་ཐེག་པ་དང་འདྲ་བར་ས་བཅུ་པའི་བར་བསྒྲུབ་ནུས་པ་ཡིན་གྱི།
བླ་མེད་ལ་མ་ཞུགས་པར་སྦས་པའི་ས་གསུམ་བགྲོད་མི་ནུས་པས་བཅུ་གསུམ་རྡོ་རྗེ་འཛིན་པའི་ས་བསྒྲུབ་པ་ལ་དགོངས་ནས། བླ་མེད་ཀྱི་སྨིན་གྲོལ་ཁོ་ན་དགོས་པར་གསུང་པ་སྟེ། འདི་དག་གི་རྣམ་གཞག་རྒྱས་པར་གཞན་དུ་ཤེས་པར་བྱའོ། ། ས་བཅུ་གཅིག་པ་ཕ་རོལ་ཏུ་ཕྱིན་པའི་འབྲས་བུར་བཞག་པ་ནི། ས་བཅུ་པ་མན་ཆད་རང་ལམ་གྱིས་བགྲོད་ནུས་ཤིང་། དེ་ཡང་ལམ་དུ་འདོད་ལ། རང་ལུགས་ཀྱི་འབྲས་བུའི་རྣམ་གཞག་གཅིག་ཀྱང་དགོས་པས། དེའི་དབང་དུ་བྱས་པ་ཡིན་གྱི། བླ་མེད་ལ་མ་ཞུགས་པར་ལམ་རང་ཉིད་ཀྱིས་ཐོབ་པར་མི་ནུས་པའི་གནད་ཀྱང་ཡོད་མོད་ཀྱི་ད་དུང་གཞན་གྱིས་རྟོགས་པར་དཀའོ། ། ཞེས་ལན་མཛད་དོ། །
འདི་ནི་ལམ་འབྲས་གླེགས་བམ་ལམ་འབྱུང་ལྡོག་གི་སྐབས་སུ། ས་བཅུ་པ་མན་ཆད་ཕ་རོལ་ཏུ་ཕྱིན་པའི་ལམ་གྱིས་བགྲོད། དེ་ནས་རྡོ་རྗེ་ཐེག་པའི་ལམ་དུ་ཞུགས་ཏེ། སྦས་པའི་ས་གཉིས་དང་མཐར་ཕྱིན་གྱི་ས་ཕྱེད་བགྲོད་ནས་ས་བཅུ་གསུམ་པ་ཐོབ་ཅེས་གསུངས་པའི་དགོངས་པ་དཔྱིས་ཕྱིན་པ་ཡིན་ནོ། ། དེ་ལ་ཁོ་ན་རེ། ས་བཅུ་གཅིག་པ་ཆོས་ཅན། ཁྱོད་སྔགས་ལམ་ལ་མ་ལྟོས་པར། ཕར་ཕྱིན་རང་ལམ་གྱིས་བགྲོད་ནུས་པར་ཐལ། ཁྱོད་ཕར་ཕྱིན་པ་རང་ལུགས་ཀྱི་མཐར་ཐུག་གི་ས་ཡིན་པའི་ཕྱིར། རྟགས་གྲུབ་སྟེ།
ཕར་ཕྱིན་ཐེག་པ་བས་ས་བཅུ་གཅིག་པ་སངས་རྒྱས་ཀྱི་ས་དང་། རྡོ་རྗེ་ཐེག་པ་བས་ས་བཅུ་གསུམ་པ་སངས་རྒྱས་ཀྱི་སར་འདོད་པའི་ཕྱིར་ཏེ། མདོ་སྔགས་གཉིས་སངས་རྒྱས་ཀྱི་མཚན་ཉིད་ལ་མཐུན། མཚན་གཞི་ལ་མི་མཐུན་པའི་རྣམ་གཞག་འཐད་པའི་ཕྱིར། ཞེ་ན། ཐལ་འགྱུར་སྔ་མ་ལ་མ་ཁྱབ་པ་འདྲའོ། ། ལྔ་པ་ལ་གསུམ་སྟེ། མོས་པ་ཆོས་སྒོ་ཡིན་པ་དགག དབང་ལས་གསང་སྔགས་ལོགས་ན་ཡོད་པ་དགག དབང་བས་གསང་སྔགས་ལོགས་ན་མེད་པའི་རྒྱུ་མཚན།
དང་པོ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། ལ་ལ་དབང་བསྐུར། ཞེས་སོགས་ཚིགས་བཅད་གཅིག་སྟེ། ཕྱག་རྒྱ་བ་ལ་ལ། གལ་ཏེ་སྨིན་བྱེད་ཀྱི་དབང་བསྐུར་མ་བྱས་ཀྱང་གསང་སྔགས་ཀྱི་ཆོས་ལ་མོས་པ་ཐོབ་ན་གསང་སྔགས་ཀྱི་ལམ་བསྒོམ་དུ་རུང་སྟེ། གསང་སྔགས་ལ་མོས་པ་ཐོབ་པ་དེ་ཉིད་གསང་སྔགས་ཟབ་མོའི་ཆོས་ཀྱི་སྒོ་ཡིན་པས་སོ། ། ཞེས་ཟེར་རོ། །
གཉིས་པ་ནི།

འོ་ན་སྡོམ་པ། ཞེས་སོགས་རྐང་པ་བཅུ་བཞི་སྟེ། འོ་ན་ཤེས་བྱ་ཆོས་ཅན། སྡོམ་པ་མ་ཐོབ་ཀྱང་སྡོམ་པ་ལེན་པ་ལ་མོས་པ་ཐོབ་ན་སྡོམ་པ་བསྲུང་བས་ཆོག་གམ་ཅི་སྟེ་ཆོག་པར་ཐལ། རབ་བྱུང་གི་སྡོམ་པ་མ་ཐོབ་ཀྱང་རབ་ཏུ་བྱུང་བའི་སྡོམ་པ་ལ་མོས་པ་ཐོབ་པ་ཉིད་སྡོམ་པ་ལེན་པའི་སྒོ་ཡིན་པས་སོ། ། རྟགས་དམ་བཅའ་ལ་ཁས། གཞན་ཡང་། ཐེག་ཆེན་སེམས་བསྐྱེད་མ་ཐོབ་ཀྱང་། སེམས་བསྐྱེད་ལ་མོས་པ་ཙམ་ཐོབ་ན། སེམས་བསྐྱེད་གསར་དུ་བླང་ཡང་ཅི་ཞིག་དགོས་ཏེ་མི་དགོས་པར་ཐལ། སེམས་བསྐྱེད་ཀྱི་སྡོམ་པ་མ་ཐོབ་ཀྱང་།
སེམས་བསྐྱེད་པ་ལ་མོས་པ་ཐོབ་པ་ཉིད་བྱང་ཆུབ་སྤྱོད་པ་སྟེ། སེམས་བསྐྱེད་པའི་སྒོ་ཡིན་པས་སོ། ། རྟགས་ཁྱབ་ཁས། དེ་བཞིན་དུ། འཇིག་རྟེན་པ་ལྟར་ན། ལོ་ཐོག་ལ་མོས་པ་ཙམ་ཐོབ་ན་སོ་ནམ་ལ་ཡང་འབད་པ་བྱ་ཅི་དགོས་ཏེ་མི་དགོས་པར་ཐལ། སོ་ནམ་མ་བྱས་ཀྱང་ལོ་ཐོག་ལ་མོས་པ་ཐོབ་པ་ཉིད་བཟའ་རྒྱུ་བཟའ་བའི་སྒོ་ཡིན་པས་སོ། ། སྔར་བཞིན་ཁས། དེས་ན་དབང་མ་ཐོབ་ཀྱང་གསང་སྔགས་ལ་མོས་པ་ཐོབ་ན། གསང་སྔགས་བསྒོམ་དུ་རུང་ཟེར་བ་འདི་འདྲའི་རིགས་ཀྱི་ཆོས་ལུགས་ལོག་པ་ཀུན་གོང་དུ་བརྗོད་པ་དེ་འདྲའི་མགོ་མཚུངས་ཀྱི་རིགས་པ་རྣམས་ཀྱིས་སུན་དབྱུང་ངོ་། །
གཉིས་པ་ནི། དེས་ན་ཆོས་སྒོ། ཞེས་སོགས་རྐང་པ་བཅུ་བཞི་སྟེ། དེས་ན་ཆོས་སྒོ་ཞེས་བྱ་བ་རྒྱུད་སྡེའི་ཐ་སྙད་ལ་མེད་ཀྱང་གསར་དུ་བོད་ཀྱི་ཕྱག་རྒྱ་བ་འགའ་ཞིག་གིས། སྨིན་བྱེད་ཀྱི་དབང་བཞི་མི་ཤེས་པར་ཕག་མོའི་བྱིན་རླབས་ཙམ་ཤེས་པའི་གང་ཟག་གཅིག་ལ་ཆོས་སྒོ་བ་ཞེས་བྱ་བར་བཏགས་པ་འདི་ཡི་མིང་གི་འཁྲུལ་གཞི་བྱས་ནས་དབང་བསྐུར་བ་གསང་སྔགས་པའི་ཆོས་ཀྱི་སྒོ་ཙམ་ཡིན་གྱི། འཚང་རྒྱ་བ་ཡི་ཆོས་དབང་ལས་གཞན་པ་ཞིག་བསྒོམ་རྒྱུ་ལོགས་ན་ཡོད་དོ་ཞེས་མ་སྦྱང་པའི་བླུན་པོ་རྣམས་ཀྱིས་མུན་བསྒོམ་བྱས་སོ། ། དེ་ནི་མི་འཐད་དེ། ཤེས་བྱ་ཆོས་ཅན། འོ་ན་དགེ་སློང་གི་སྡོམ་པ་ཡང་གང་ཟག་དགེ་སློང་དུ་བྱེད་པའི་སྒོ་ཙམ་ཡིན་གྱི། དགེ་སློང་གི་སྡོམ་པའི་ངོ་བོ་ཞིག་དགེ་སློང་གི་སྡོམ་པ་ལས་གཞན་ནས་རྩལ་དུ་ཡོད་དམ་ཅི་སྟེ་ཡོད་པར་ཐལ།
ཁྱོད་ཀྱི་དམ་བཅའ་འཐད་པའི་ཕྱིར། དེ་བཞིན་དུ་འབྲས་ཀྱི་སོ་ནམ་བྱེད་པ་ཡང་འབྲས་ཀྱི་སྟོན་ཐོག་འབྱུང་བའི་སྒོ་ཙམ་ཡིན་གྱི་འབྲས་ཀྱི་ཁ་ཟས་འབྱུང་བའི་ཐབས་གཞན་ཞིག་སོ་ནམ་ལས་ལོགས་ན་རྩལ་དུ་ཡོད་དམ་ཅི་སྟེ་ཡོད་པར་ཐལ། དམ་བཅའ་འཐད་པའི་ཕྱིར། རིམ་བཞིན་ཁས་བླངས་སོ། ། གསུམ་པ་ལ་གསུམ་སྟེ། མདོར་བསྟན། རྒྱས་པར་བཤད། དོན་བསྡུ་བའོ། ། དང་པོ་ནི། དེས་ན་སྙིང་གཏམ།
ཞེས་སོགས་ཚིགས་བཅད་གཅིག་སྟེ། འཚང་རྒྱ་བའི་ཆོས་དབང་ལས་གཞན་མེད་པ་དེས་ན་སྙིང་གཏམ་འདི་ལྟར་ཡིན་པ་ཡིད་ལ་ཟུངས་ཤིག་དེ་ཅི་ཞེ་ན། དབང་བསྐུར་བ་གསང་སྔགས་ཀྱི་ཆོས་ཀྱི་སྒོ་ཙམ་མིན་པར་འཚང་རྒྱ་བའི་རྟེན་འབྲེལ་ཟབ་མོ་བསྒྲིག་པའི་གདམས་ངག་ཡིན་ཏེ། གསང་སྔགས་པ་དབང་བསྐུར་བ་རྟེན་འབྲེལ་ལམ་དུ་བྱེད་པ་ཡིན་པས་སོ། ། དཔེར་ན་སྟོན་ཐོག་འབྱུང་བའི་ཐབས་སོ་ནམ་བྱེད་པ་བཞིན་ནོ། ། གཉིས་པ་ནི། ཕུང་པོ་ཁམས་དང་། ཞེས་སོགས་རྐང་པ་བཅོ་ལྔ་སྟེ། འོ་ན་རྟེན་འབྲེལ་བསྒྲིག་པའི་ཚུལ་ཇི་ལྟར་ཡིན་སྙམ་ན། དེའི་ཚུལ་ཡོད་པ་ཡིན་ཏེ།
སྦྱང་གཞི་སློབ་མའི་ཕུང་པོ་ཁམས་དང་སྐྱེ་མཆེད་ཀྱི་ཞིང་ས་ལ་རྡོ་རྗེ་སློབ་དཔོན་གྱིས་དག་བྱ་དག་བྱེད་ངོ་སྤྲོད་པ་ལ་མཁས་པས་གདན་་་་་་སངས་རྒྱས་དང་བྱང་ཆུབ་སེམས་དཔའི་གདན། རིག་མ་དང་ལྷ་མོའི་གདན། ཁྲོ་བོ་དང་ཁྲོ་མོའི་གདན། གསུམ་ཚང་བའི་སངས་རྒྱས་ཀྱི་ས་བོན་དབང་གི་ཆོ་ག་ཁྱད་པར་ཅན་གྱིས་བཏབ་ནས་ནི། གང་ཟག་དབང་པོ་རབ་ཚེ་འདིར་སངས་རྒྱས་ཐོབ་པར་བྱེད་པ་ཡི་ཐབས་ལ་དབང་བསྐུར་ཞེས་སུ་བཏགས་པ་ཡིན་པའི་ཕྱིར། རྒྱུ་མཚན་དེས་ན་གང་ཟག་དབང་པོ་རབ་ཨིནྡྲ་བྷུ་ཏི་ལྟ་བུ་དབང་བསྐུར་ཉིད་ཀྱིས་གྲོལ་བར་གསུང་པ་ཡང་། དབང་བསྐུར་གསང་སྔགས་ཀྱི་ལམ་གྱི་གཙོ་བོ་ཡིན་པའི་རྒྱུ་མཚན་གྱིས་གྲོལ་བ་ཡིན་གྱི། དབང་བསྐུར་ཆོས་སྒོ་ཙམ་དུ་བྱས་ནས་གསང་སྔགས་ལོགས་ནས་བསྒོམ་རྒྱུ་ཡོད་ན་དབང་བསྐུར་ཁོ་ནས་ཇི་ལྟར་གྲོལ་ལེགས་པར་སོམས་ཤིག འོ་ན་གང་ཟག་ཐམས་ཅད་དབང་ཁོ་ནས་གྲོལ་ལམ་ཞེ་ན་མིན་ཏེ། དབང་གིས་གྲོལ་བར་མ་ནུས་པའི་གང་ཟག་གཞན་འབྲིང་དང་ཐ་མ་དག་ལ་རིམ་གཉིས་བསྒོམ་དགོས་སོ། །
ཇི་ལྟར་བསྒོམ་ན། སྔར་སྨིན་བྱེད་ཀྱི་དབང་བསྐུར་ཐོབ་པ་དེ་བསྲུང་ཞིང་འཕེལ་བར་བྱེད་པ་ལ་དབང་དོན་བསྒོམ་པ་ཞེས་སུ་བཏགས་པ་ཡིན་ཏེ། བསྐྱེད་རིམ་བསྒོམ་པ་ནི་བུམ་དབང་གི་དུས་སུ་ལུས་ལ་སྤྲུལ་སྐུའི་ས་བོན་དང་། རྫོགས་རིམ་བསྒོམ་པ་ནི། གསང་དབང་གི་དུས་སུ་ངག་ལ་ལོངས་སྐུ་དང་། ཤེས་དབང་དུས་སུ་ཡིད་ལ་ཆོས་སྐུ་དང་། དབང་བཞི་པའི་དུས་སུ་རླུང་ལ་ངོ་བོ་ཉིད་སྐུའི་ས་བོན་བཏབ་པ་དེ་བསྲུང་ཞིང་འཕེལ་བར་བྱེད་པ་ཡིན་པ་དེས་ན་སྟེ་དེའི་ཕྱིར་རོ། ། དེས་ན་གསང་སྔགས་རྡོ་རྗེ་ཐེག་པ་བླ་ན་མེད་པའི་སྒོར་ཞུགས་ནས་དབང་བསྐུར་བ་བཞི་ལས་གཞན་པའི་ཆོས་མེད་དེ། སྦྱང་གཞི་ལུས་ཀྱང་དབང་བཞིའི་ཚུལ་དུ་གནས། ། དེ་ལ་རྡོ་རྗེ་སློབ་དཔོན་གྱིས་དབང་བཞི་བསྐུར།
དེ་ཉིད་ལམ་གྱི་དུས་སུ་ཡང་དབང་བཞིའི་ཚུལ་དུ་བསྒོམ། འབྲས་བུའི་དུས་སུ་ཡང་དབང་བཞིའི་ཚུལ་དུ་སངས་རྒྱ་བ་ཡིན་པའི་ཕྱིར་ཏེ། ཇི་སྐད་དུ། རྒྱུ་ལ་འབྲས་བུའི་རྒྱས་གདབ་ཅིང་། ། འབྲས་བུ་ལ་ཡང་རྒྱུའི་རྒྱས་གདབ། ། ཞེས་གསུངས་པའི་ཕྱིར་རོ། ། རྡོ་རྗེ་ཐེག་པའི་སྒོར་ཞུགས་ནས་དབང་ལས་གཞན་པའི་ཆོས་གཞན་མེད་པའི་དཔེ་ནི་ཐེག་པ་ཆེན་པོ་ཕ་རོལ་ཏུ་ཕྱིན་པའི་ལུགས་ལ་ཐེག་ཆེན་སེམས་བསྐྱེད་མིན་པའི་ཆོས་གཞན་མེད་པ་བཞིན་ཏེ། དེ་ལ་ཡང་ཐོག་མར་སེམས་བསྐྱེད་བླང་པའི་ཚེ་སངས་རྒྱས་བསྒྲུབ་པའི་ཐབས་ཁྱད་པར་ཅན་གྱི་ས་བོན་སེམས་ལ་བཏབ་པ་ཡིན་ཞིང་། དེའི་ཚེ་ཉེས་སྤྱོད་སྤོང་བ་དང་། དགེ་བ་ཆོས་བསྡུད་དང་།
སེམས་ཅན་དོན་བྱེད་ཀྱིས་བསྡུས་པའི་བྱང་ཆུབ་སེམས་དཔའི་སྤྱོད་པ་བརླབ་པོ་ཆེའི་ས་བོན་སེམས་ལ་བཏབ་པ་དེ་ཉིད་བསྲུང་ཞིང་འཕེལ་བར་བྱེད་པ་ལས་གཞན་པའི་ཐེག་པ་ཆེན་པོའི་ཆོས་ཅུང་ཟད་ཀྱང་མེད་པའི་ཕྱིར་རོ། ། གནད་འདི་དག་ནི་ཁོ་བོ་འབའ་ཞིག་གི་སྤྱོད་ཡུལ་ཡིན་ནོ། ། ཞེས་ཀུན་མཁྱེན་བསོད་ནམས་སེང་གེ་གསུངས་སོ། ། གསུམ་པ་ནི། དེས་ན་ཐུབ་པས། ཞེས་སོགས་ཚིགས་བཅད་གཅིག་སྟེ། ཐུབ་པས་རྒྱུད་སྡེ་ཐམས་ཅད་ལས་དབང་མ་བསྐུར་བའི་ཉེས་དམིགས་དང་། བསྐུར་བའི་ཕན་ཡོན་དཔག་ཏུ་མེད་པ་གསུང་པའི་སྒོ་ནས་ལམ་ཐམས་ཅད་ལས་དབང་བསྐུར་བ་ཁོ་ན་ལ་བསྔགས་པ་མཛད་པ་དང་། རྒྱ་བོད་ཀྱི་མཁས་པ་རྣམས་ཅི་ནས་བླ་མ་ལ་དབང་བསྐུར་ཞུ་བ་ལ་གུས་པའི་རྒྱུ་མཚན་ཡོད་དེ། དབང་བསྐུར་བ་གསང་སྔགས་ཀྱི་ལམ་གྱི་རྩ་བ་ཡིན་པ་གོང་དུ་བཤད་པ་དེ་ལྟར་ཡིན་པའི་ཕྱིར།
རྒྱུད་སྡེ་ལས་དབང་མ་བསྐུར་བའི་ཉེས་དམིགས་དང་། བསྐུར་བའི་ཕན་ཡོན་གསུང་པ་ཡིན་ཏེ། དེ་ཡང་དབང་མ་བསྐུར་བའི་ཉེས་དམིགས་ནི། དམ་པ་དང་པོ་ལས། དབང་བསྐུར་མེད་པར་རྒྱུད་འཆད་དང་། ། ཞེས་སོགས་དང་། རྡོ་རྗེ་ཕྲེང་བ་ལས། ཡང་དག་དབང་བསྐུར་གྱིས་དབེན་ན། ། ཞེས་སོགས་དང་། སངས་རྒྱས་ཐོད་པའི་རྒྱུད་ལས།
དཔེར་ན་བུ་ཚ་མེད་པའི་ཁྱིམ། ། ཤི་བ་ཙམ་གྱིས་སྟོང་པ་ཉིད། ། དེ་བཞིན་དབང་དང་བྲལ་ན་ནི། ། ཡེ་ཤེས་ཀུན་གྱིས་སྟོང་པ་ཉིད། ། དཔེར་ན་པི་ཝཾ་སྦྱོར་ཚོགས་ཀུན། ། རྒྱུད་དང་བྲལ་ན་བརྡུང་མི་ནུས། ། དེ་བཞིན་དབང་དང་བྲལ་བ་ནི། ། སྔགས་དང་བསམ་གཏན་འགྲུབ་མི་འགྱུར། ། རྨོངས་པ་གང་ཞིག་དབང་མེད་པར། ། དབང་ནི་དབང་བསྐུར་ཞེས་སྨྲ་བ། །
བྱེ་རྙེད་སངས་རྒྱས་བཞུགས་ཀྱི་བར། ། སློབ་མར་བཅས་ཏེ་དམྱལ་བར་འགྲོ། ། ཞེས་དང་། བདེ་མཆོག་ལས། དཀྱིལ་འཁོར་འདི་ནི་མ་མཐོང་བར། ། རྣལ་འབྱོར་པ་ནི་དངོས་གྲུབ་འདོད། ། མཁའ་ལ་ཁུ་ཚུར་གྱིས་རྡེག་དང་། ། རྨོངས་པ་ཕུབ་མ་བརྡུང་དང་མཚུངས། ། ཞེས་དང་། སངས་རྒྱས་མཉམ་སྦྱོར་ལས།
དཀྱིལ་འཁོར་དུ་ནི་མ་ཞུགས་ཤིང་། ། དམ་ཚིག་རྣམས་ནི་སྤངས་བ་དང་། ། གསང་བའི་དེ་ཉིད་མི་ཤེས་པས། ། བསྒྲུབ་ཀྱང་ཅི་ཡང་མི་འགྲུབ་བོ། ། ཞེས་དང་། རྡོ་རྗེ་གུར་ལས། དཀྱིལ་འཁོར་དུ་ནི་མ་ཞུགས་དང་། ། དབང་བསྐུར་མེད་པའི་རྣལ་འབྱོར་པ། ། གང་གིས་རབ་གནས་མ་མཐོང་ཞིང་། ། གང་གིས་སྦྱིན་སྲེག་མ་བྱས་ན། །
འཇིག་རྟེན་འདི་དང་གཞན་དུ་ཡང་། ། དེ་ལ་དངོས་གྲུབ་མཆོག་ཉིད་མེད། ། ཅེས་དང་། ཕྱག་ཆེན་ཐིག་ལེ་ལས། དབང་མེད་ན་ནི་དངོས་གྲུབ་མེད། ། ཅེས་སོགས་དང་། གཞུང་འདིར་ཡང་། དབང་དང་རིམ་གཉིས་མི་ལྡན་པས། ། ཞེས་སོགས་དང་། དགེ་སློང་སྡོམ་པ་མེད་པ་དང་། །
ཞེས་སོགས་དུ་མ་གསུངས་སོ། ། དབང་བསྐུར་བའི་ཕན་ཡོན་ནི། གསང་བ་འདུས་པ་འབུམ་པ་ལས། ། སྐལ་པ་ས་ཡར་བྱས་པ་ཡི། ། སྔོན་དུ་ཡོད་པའི་སྡིག་པ་ཀུན། ། དེ་ཀུན་འཛད་པར་གྱུར་པ་ནི། ། དཀྱིལ་འཁོར་འདི་འདྲ་མཐོང་བས་སོ། ། ཞེས་དང་། སྡོམ་འབྱུང་ལས། གསང་བ་མཆོག་གི་དཀྱིལ་འཁོར་དུ། །
མཆོག་ཏུ་རབ་ཞུགས་མཐོང་བ་ན། ། དེང་ཁྱོད་སྡིག་པ་ཐམས་ཅད་ལས། ། རྣམ་གྲོལ་བཟང་པོར་གྱུར་པར་གནས། ། ཞེས་དང་། ཧེ་རུ་ཀ་སྔོན་བྱུང་ལས། དཀྱིལ་འཁོར་རྒྱལ་པོ་མཐོང་ནས་ནི། ། ཅུང་ཟད་དེ་ནི་མི་འགྲུབ་མེད། ། སྡིག་པ་ཀུན་ལས་རྣམ་པར་གྲོལ། ། དངོས་གྲུབ་མྱུར་དུ་ཐོབ་པར་འགྱུར། ། ཞེས་དང་།
རྡོ་རྗེ་ཕྲེང་བ་ལས། ཐོག་མར་སློབ་མ་གང་གིས་ཚེ། ། བློ་ལྡན་ཡང་དག་དབང་བསྐུར་ན། ། རྫོགས་པའི་རིམ་པའི་རྣལ་འབྱོར་པ། ། དེ་ཡི་ཚེ་ན་སྣོད་དུ་འགྱུར། ། ཞེས་དང་། དུག་ནི་སྔགས་ཀྱིས་འཇོམས་པ་བཞིན། ། སྔགས་ཀྱི་དག་བྱེད་བཅུད་ལེན་བྱེད། ། དེ་བཞིན་སློབ་མ་དབང་སོགས་ཀྱིས། ། མ་དག་པ་ནི་དག་པར་འགྱུར། །
ཞེས་དང་། ཕྱག་ཆེན་ཐེག་ལེ་ལས། དང་པོར་རེ་ཞིག་གང་ཚེ་སློབ། ། ལན་གཅིག་དབང་རྣམས་ཀྱིས་ནི་བསྐུར། ། དེ་ཚེ་གསང་ཆེན་བཤད་པ་ཡི། ། ངེས་པར་སྣོད་དུ་འགྱུར་བའོ། ། ཞེས་དང་། ཡང་སྡོམ་འབྱུང་ལས། དབང་བསྐུར་འདི་དག་ཡང་དག་ལྡན། ། དེ་ནི་དམ་ཚིག་ཅན་ཞེས་བྱ། །
ཞེས་དང་། སངས་རྒྱས་ཐོད་པ་ལས། ཕྱི་ནང་གསང་བར་བཅས་པ་ཡི། ། དབང་བསྐུར་ཙམ་གྱི་ནམ་མཁའ་ཡི། ། དཀྱིལ་ནས་རྔ་ཡི་སྒྲ་གྲགས་ཅིང་། ། མེ་ཏོག་ཙནྡན་ཆར་འབབ་འགྱུར། ། དེ་ནས་རྣལ་འབྱོར་པ་དེ་རྣམས། ། རྩ་ཡི་འཁོར་ལོ་ལ་ནི་ཐིམ། ། ཞེས་དང་། རྡོ་རྗེ་སྙིང་འགྲེལ་ལས།
རྩི་དེས་ཇི་ལྟར་ཟངས་ཕུག་ནས། ། སླར་ཡང་ཟངས་སུ་འགྱུར་མི་སྲིད། ། དེ་བཞིན་ཡེ་ཤེས་ལུས་ཕུག་ནས། ། སླར་ཡང་འགྲོ་དྲུག་ལྟུང་མི་སྲིད། ། ཅེས་དང་། དཔལ་མཆོག་དང་པོ་སྟོང་ཕྲག་བཅུ་གཉིས་པ་ལས། བུམ་པའི་དབང་བསྐུར་ས་བརྒྱད་ཡིན། ། གསང་བའི་དབང་བསྐུར་ས་དགུ་ཡིན། ། ཤེས་རབ་ཡེ་ཤེས་བཅུ་ཡིན་ཏེ། ། བཞི་པ་བཅུ་གཅིག་པར་བཤད་དོ། །
ཞེས་དང་། རྡོ་རྗེ་རྩེ་མོ་ལས། རྒྱལ་བའི་སྲས་པོ་ས་བརྒྱད་པ། དེ་སྲིད་ཐེག་པ་དམན་པས་འཇིགས། ། གསང་བའི་དཀྱིལ་འཁོར་ཆེན་པོ་འདིར། ། ཞུགས་པས་བདག་ཉིད་གྲོལ་བར་འགྱུར། ། ཞེས་དང་། དཀྱིལ་འཁོར་ཆོ་ག་ཇི་ལྟ་བུ། ། ཆོ་ག་ཆོས་དང་རྣལ་འབྱོར་ཏེ། ། གསང་བ་ཐར་པ་ཡང་དག་འབྱུང་། །
སྐྱེ་བ་འདི་ཉིད་ཁོ་ན་ལ། ། རབ་དགའ་བསྒྲུབ་པར་བྱེད་པ་ཡིན། ། ཞེས་དང་། ནག་པོ་པའི་དཀྱིལ་ཆོག་ལས། དབང་བསྐུར་འདི་དག་ཐོབ་ནས་ནི། ། སློབ་མ་ཡོན་ཏན་བདག་པོར་འགྱུར། ། སངས་རྒྱས་ཀུན་གྱི་རབ་ཏུ་མཆོད། ། མཚམས་མེད་པ་དང་སྡིག་ཅན་ཡང་། ། མཚོན་རྩི་མཐོང་བས་གྲོལ་བར་འགྱུར། ། མངོན་པར་ཞུགས་པ་ཙམ་གྱིས་ནི། །
གཙང་མའི་གནས་སུ་སྐྱེ་བར་འགྱུར། ། ཞེས་དང་། གསང་བའི་མདོ་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡིས་སྐྱེ་བ་བདུན་ནས་ནི། ། མ་བསྒོམ་པར་ཡང་སངས་རྒྱས་འགྱུར། ། ཞེས་དང་། རྗེ་ས་སྐྱ་པས། བླ་མ་བརྒྱུད་པ་དང་ལྡན་རྒྱུད་དོན་རིག །
དམ་ཚིག་མཆོག་བསྲུང་མན་ངག་དུ་མས་བརྒྱན། ། སྙིང་རྗེའི་རྒྱུད་སླན་བསྟན་བཅོས་དུ་མ་ཤེས། ། དེ་ཡི་ཞབས་རྟེན་གསོལ་བ་ལན་མང་གདབ། ། དེ་ཡིས་གནང་ནས་དཀྱིལ་འཁོར་ཆེན་པོ་རུ། ། ཞུགས་ལ་དབང་བཞི་པོ་རྣམས་རྫོགས་པར་བླངས། ། བྱིན་རླབས་ཕྲ་མོ་ཙམ་གྱིས་མ་ཡིན་ཏེ། ། སྔགས་ཀྱི་རྩ་བ་དབང་བསྐུར་ཡིན་པས་སོ། ། ཞེས་དང་། དེ་དག་གི་དོན། གཞུང་འདིར་ཡང་།
དབང་བསྐུར་ཆོས་སྒོ་ཙམ་མ་ཡིན། ། ཞེས་སོགས་དང་། བླ་མ་རྩལ་ལ་དབང་བཞི་བླངས། ། ཞེས་སོགས་དུ་མ་གསུང་པ་དེས་ནའོ། ། བཞི་པ་དབང་བསྐུར་མུ་བཞིར་འདོད་པ་དགག་པ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། ལ་ལ་དབང་བསྐུར། ཞེས་སོགས་རྐང་པ་ལྔ་སྟེ།
སློབ་དཔོན་ཏི་པུ་པ་དང་། རས་ཆུང་པ་ལ་སོགས་པ་ལ་ལ་དབང་བསྐུར་མུ་བཞིར་འདོད། དེ་ཡང་དབང་བསྐུར་བྱས་ཀྱང་དབང་མ་ཐོབ་པ་དང་། དབང་མ་བྱས་ཀྱང་ནི་ཐོབ་པ་དང་གཉིས། བྱས་ནས་ཐོབ་པ་དང་གསུམ། དབང་མ་བྱས་པར་མ་ཐོབ་པ་ཞེས་བྱ་བ་རྣམ་པ་བཞིར་འདོད། ཡང་མཆན་རྙིང་པ་ཞིག་དང་། ཊཱིཀྐ་རྙིང་པ་ཁ་ཅིག་ལས། ཞང་གཡུ་བྲག་པ་ལ་ལ་དབང་བསྐུར་མུ་བཞིར་འདོད་དེ། གཡུ་བྲག་པའི་ལམ་མཆོག་མཐར་ཐུག་ལས།
རིམ་གྱིས་གང་ཟག་ཟུར་ཙམ་སྨོས། ། གང་ཟག་རིགས་ནི་བརྗོད་མི་ལང་། ། ཐེག་པ་མས་འཛེག་དགོས་པ་ཡོད། ། ཆེ་ལོང་བསླབ་པས་ཆོག་པ་ཡོད། ། བསླབ་མི་དགོས་པ་དག་ཀྱང་ཡོད། ། དབང་མ་བསྐུར་བར་ཐོབ་པ་ཡོད། ། བསྐུར་ཡང་མ་ཐོབ་ཤིན་ཏུ་མང་། ། བསྐུར་ན་ཐོབ་ལ་མ་བསྐུར་ན། ། མི་ཐོབ་པ་ཡི་རིགས་ཀྱང་ཡོད། ། ཡེ་ནས་དབང་དང་ལྡན་པའང་ཡོད། །
དེ་ལྟར་སྣོད་ཀྱི་རིགས་ཤེས་ནས། ། སྣོད་དང་འཚམ་པའི་ལག་ལེན་བྱ། ། རིམ་གྱིས་པའི་ལམ་དང་གང་ཟག་གི་རིགས་བསྟན་པའི་ལེའུ་སྟེ་བཞི་པའོ། ། ཞེས་དབང་བསྐུར་ལ་མུ་བཞིར་འདོད་པ། དབང་བསྐུར་རྒྱལ་པོ་ཞེས་བྱ་བའི་རྒྱུད་ལས་གསུང་། ཞེས་བཤད་དོ། ། གཉིས་པ་ལ་བཞི་སྟེ། མུ་བཞི་སྒྲུབ་བྱེད་ཀྱི་ལུང་མེད་པ། རིགས་པས་བསྒྲུབ་ན་ཀུན་ལ་མཚུངས་པ། མུ་བཞི་ཡོད་ཀྱང་ཤེས་པར་མི་ནུས་པ།
ནུས་ན་དབང་བསྐུར་དགོས་པར་གྲུབ་པའོ། ། དང་པོ་ནི། འདི་འདྲ་གང་ནའང་། ཞེས་སོགས་རྐང་པ་གཉིས་ཏེ། ཤེས་བྱ་ཆོས་ཅན། དབང་བསྐུར་མུ་བཞིར་འདོད་པ་འདི་འདྲ་རྡོ་རྗེ་ཐེག་པའི་བསྟན་པ་བཀྲུགས་པའི་རྙད་དཀར་ཟད་པས་མི་འཐད་དེ། རྒྱུད་སྡེ་རྣལ་མ་གང་ནའང་བཤད་པ་མེད་ཅིང་དབང་བསྐུར་རྒྱལ་པོའི་རྒྱུད་ནི་བོད་ཀྱི་རྙིང་མ་ཁ་ཅིག་གིས་བྱས་པ་ཡིན་གྱི། རྒྱུད་སྡེ་ཁུང་མ་མིན་པའི་ཕྱིར་རོ། ། གཉིས་པ་ནི། འོན་ཀྱང་།
ཞེས་སོགས་རྐང་པ་བཅུ་གཅིག་སྟེ། ལུང་རྣམ་དག་ནས་བཤད་པ་མེད་པ་འོན་ཀྱང་མུ་བཞིར་དབྱེ་བ་འདི་ཡང་རིགས་པས་བརྟག་པར་བྱས་ན་མི་འཐད་དེ། ཤེས་བྱ་ཆོས་ཅན། སོ་སོ་ཐར་པའི་སྡོམ་པ་ཕོག་ཀྱང་མ་ཐོབ་པ་དང་། མ་ཕོག་ཀྱང་ཐོབ་པ་དང་། ཕོག་ནས་ཐོབ་པ་དང་། མ་ཕོག་པར་མ་ཐོབ་པ་ཞེས་བྱ་བ་མུ་བཞི་དང་། བྱང་ཆུབ་སེམས་དཔའི་སེམས་བསྐྱེད་ལའང་ཆོ་ག་བྱས་ཀྱང་མ་ཐོབ་པ་སོགས་མུ་བཞི་ཅིའི་ཕྱིར་མི་རྩི་སྟེ། རྩི་རིགས་པར་ཐལ། དབང་བསྐུར་ལ་མུ་བཞིར་འདོད་པ་འཐད་པའི་ཕྱིར།
རིགས་པ་སྟོབས་མཚུངས་སོ། ། དེ་བཞིན་དུ་བསྒོམ་ལའང་མུ་བཞི་རྩི་བ་ཅིས་མི་མཚུངས་ཏེ་མཚུངས་པར་ཐལ། ཏིང་ངེ་འཛིན་བསྒོམ་ཀྱང་བསྒོམ་མི་སྐྱེ་བ་དང་། དེ་མ་བསྒོམ་ཀྱང་སྐྱེ་བ་དང་། ལ་སོགས་པ་བསྒོམ་ནས་སྐྱེ་བ་དང་། མ་བསྒོམ་པར་མི་སྐྱེ་བའི་མུ་བཞི་ཡོད་པའི་ཕྱིར་ཏེ། རྩ་བའི་དམ་བཅའ་འཐད་པའི་ཕྱིར་རོ། ། གཞན་ཡང་དེ་འདྲའི་མུ་བཞི་ཆོ་ག་ཀུན་ལ་རྩིར་ཡོད་བཞིན་དུ་སོ་ཐར་དང་སེམས་བསྐྱེད་བསྒོམ་པ་སོགས་གཞན་ལ་མུ་བཞི་མི་རྩི་བར་དབང་བསྐུར་ཉིད་ལ་མུ་བཞི་རྩི་བ་ནི་གསང་སྔགས་སྤོང་བའི་བདུད་ཀྱི་གསང་ཚིག་ཡིན་པར་དོགས་ཏེ། དཔེར་ན་སྨན་པ་གཡོ་ཅན་གྱི་རྩ་བའི་སྨན་བཟང་ཤོས་བོར་ནས་གཞན་སྨན་མང་པོ་སྦྱིན་ཀྱང་ནད་པ་མི་བསོས་པ་ལྟར་གསང་སྔགས་ཆོས་ཀྱི་རྩ་བ་དབང་བསྐུར་བོར་ནས་གསང་སྔགས་ཀྱི་གདམས་ངག་གཞན་བསྒོམ་ཀྱང་འཚང་མི་རྒྱ་བ་ཡིན་ནོ། ། གསུམ་པ་ནི།
གལ་ཏེ་མུ་བཞི། ཞེས་སོགས་རྐང་པ་དྲུག་སྟེ། རྒྱ་ལ་གལ་ཏེ་དེ་འདྲའི་དབང་བསྐུར་མུ་བཞི་ཡོད་དུ་ཆུག་ན་ཡང་མུ་བཞི་སོ་སོའི་མཚན་ཉིད་དམ་བྱེ་བྲག་ཕྱེ་ནས་ལུས་ངག་ཡིད་གསུམ་གྱི་རྣམ་འགྱུར་ཤེས་པར་མི་ནུས་ལ། ཅི་སྟེ་དེ་འདྲ་ཤེས་པར་ནུས་ན་ནི། དེ་ཡི་མཚན་ཉིད་ཐ་དད་པ་འདི་ལྟར་ཡོད་ཅེས་སྨྲ་དགོས་ཏེ་སྨྲ་མི་ནུས་སོ། ། འོལ་ཚོད་ཀྱིས་སྨྲས་ཀྱང་རྟོག་པའི་རང་བཟོ་མིན་པ། ཁུང་མའི་ལུང་དང་མཐུན་པ་ཁྱེད་ལ་སྨྲ་རྒྱུ་མེད་དེ། དེ་འདྲའི་མུ་བཞི་ལུང་ཚད་ལྡན་གང་ལས་ཀྱང་བཤད་པ་མེད་པའི་ཕྱིར་རོ། ། བཞི་པ་ནི། གལ་ཏེ་མུ་བཞི།
ཞེས་སོགས་རྐང་པ་བཅུ་སྟེ། གལ་ཏེ་གང་ཟག་གཞན་དབང་བསྐུར་བྱས་ཀྱང་མི་ཐོབ་པ་དང་། མ་བྱས་པར་མི་ཐོབ་པ། མ་བྱས་ཀྱང་ཐོབ་པ་གསུམ་ལ། དབང་བསྐུར་མི་བྱེད་ཀྱང་། དབང་བསྐུར་བྱས་ན་ཐོབ་པའི་གང་ཟག་ལ་དབང་བསྐུར་ཅིའི་ཕྱིར་བྱེད་མི་དགོས་ཏེ་དགོས་པར་ཐལ། དབང་བསྐུར་མུ་བཞིར་དབྱེ་བ་བདེན་སྲིད་པའི་ཕྱིར་ནའོ། ། དེ་ལ་ཁོ་ན་རེ། གང་ཟག་གཞན་གསུམ་ལ་དབང་བསྐུར་བྱེད་མི་དགོས་པས། བྱས་ན་ཐོབ་པའི་གང་ཟག་ལའང་དབང་བསྐུར་མི་དགོས་སོ་ཞེ་ན།
ཤེས་བྱ་ཆོས་ཅན། སྐྱེས་བུ་ནད་མེད་པ་ལ་སྨན་སྤོང་བས་ནད་པ་ལ་ཡང་སྨན་སྤོང་ངམ་ཅིས་ཏེ་སྤོང་རིགས་པར་ཐལ། གང་ཟག་གཞན་གསུམ་ལ་དབང་བསྐུར་བྱེད་མི་དགོས་པས་བྱས་ན་ཐོབ་པའི་དེ་ལའང་དབང་བསྐུར་བྱེད་མི་དགོས་པ་འཐད་པའི་ཕྱིར་རོ། ། དེ་ལྟར་མུ་བཞིས་མ་བྱས་ཀྱང་ཐོབ་པ་དེ་ཚེ་འདིར་དབང་བསྐུར་མ་བྱས་ཀྱང་སྐྱེ་བ་སྔ་མར་དབང་བསྐུར་ཐོབ་པ་ལྟ་བུ་ལ་ཟེར་ན། དེ་ནི་ཤིན་ཏུ་ཡོད་དེ། སྔགས་སྡོམ་སེམས་ཀྱི་རྗེས་འབྲང་ཡིན་པའི་ཕྱིར། དབང་བསྐུར་གཏན་ནས་མ་བྱས་ཀྱང་དབང་བསྐུར་ཐོབ་པ་ཡོད་པ་ནི་ཤིན་ཏུ་མི་འཐད་དེ། དབང་བསྐུར་ཐོབ་པའི་དོན་སྔགས་སྡོམ་ཐོབ་པ་ལ་འཇོག་ཅིང་། སྔགས་ཀྱི་སྡོམ་པའང་དབང་བསྐུར་བ་ལ་རགས་ལས་པའི་ཕྱིར། གཏན་ཚིགས་འདི་གོང་དུ་དྲངས་པའི་རྒྱུད་ལུང་ཐམས་ཅད་ཀྱིས་གྲུབ་བོ། །
དེས་ན་དབང་བསྐུར་མུ་བཞིར་འདོད་པ་འདི་འདྲ་བའི་ཆོས་ལོག་ཐམས་ཅད་ནི་བདུད་ཀྱི་བྱིན་རླབས་ཡིན་པར་ཤེས་པར་བྱས་ནས་སྤོང་དགོས་ཏེ། སངས་རྒྱས་ཀྱི་གསུང་དང་མི་མཐུན་པའི་གྲུབ་མཐའ་ཡིན་པའི་ཕྱིར་རོ། ། གསུམ་པ་དབང་ལས་ཐོབ་པའི་དམ་ཚིག་ལ་འཁྲུལ་པ་དགག་པ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། ཁ་ཅིག་གསང་སྔགས། ཞེས་སོགས་རྐང་པ་གསུམ་སྟེ། གསང་སྔགས་རྙིང་མ་བ་ཁ་ཅིག གསང་སྔགས་སྤྱིར་གསང་བར་བྱ་བ་ཡིན་པ་ལ་འོན་ཀྱང་དབང་གིས་མ་སྨིན་པའི་སེམས་ཅན་ལ་གསང་བ་སྒྲོགས་པ་ལ་ལྟུང་བ་མེད་དེ།
ཡེ་གསང་ཞེས་བྱ་བའི་ཐབས་ཀྱིས་ཆོད་པའི་ཕྱིར་ཞེས་ཟེར་རོ། ། གཉིས་པ་ནི། འདི་ཡང་ཅུང་ཟད། ཅེས་སོགས་རྐང་པ་བཅོ་ལྔ་སྟེ། ཁྱོད་ཀྱི་དམ་བཅའ་སྒྲུབ་བྱེད་དང་བཅས་པ་འདི་ཡང་ཅུང་ཟད་བརྟག་པར་བྱ་སྟེ། ཡེ་གསང་ཞེས་བྱ་བའི་དོན་ཅི་ཞིག་ཡིན། གལ་ཏེ་གསང་སྔགས་ཀྱི་ཚིག་དོན་གོ་བ་མེད་པ་ལ་ཡེ་ནས་གསང་བ་ཡིན་ཟེར་ན། ཤེས་བྱ་ཆོས་ཅན། ཚིག་དོན་གོ་བའི་གང་ཟག་དབང་གི་མ་སྨིན་པ་ལ་གསང་སྔགས་བཤད་ན་ལྟུང་བར་འགྱུར་བར་ཐལ། དེ་ལྟ་བུའི་གང་ཟག་དེ་ཡེ་གསང་ཐབས་ཀྱི་ཆོད་པ་མ་ཡིན་པའི་ཕྱིར་ཏེ།
ཁྱོད་ཀྱི་ཡེ་གསང་གི་དོན་དེ་འཐད་པའི་ཕྱིར་རོ། ། འདོད་ན། དབང་གིས་མ་སྨིན་པའི་སེམས་ཅན་ལ་གསང་སྔགས་བཤད་ན་གསང་སྒྲོགས་ཀྱི་ལྟུང་བ་མེད་པ་དེ་མིན་པར་ཐལ་ལོ། ། གཞན་ཡང་། དབང་གིས་མ་སྨིན་པའི་ཚིག་དོན་གོ་བའི་གང་ཟག་ལ་གསང་སྔགས་བཤད་ན། སློབ་དཔོན་ལ་གསང་སྒྲོགས་ཀྱི་ལྟུང་བ་འབྱུང་བར་རྡོ་རྗེ་ཕྲེང་བ་སོགས་རྒྱུད་དུ་མ་ལས་གསུང་པ་དང་། ཕ་རོལ་ཏུ་ཕྱིན་པའི་སྡེ་སྣོད་ལས་ཀྱང་། བློ་སྦྱང་མ་བྱས་སེམས་ཅན་ལ། ། སྟོང་པ་ཉིད་ནི་སྟོན་པ་དང་། ། ཞེས་ལྟུང་བར་གསུང་པའི་ཕྱིར་རོ། །
གལ་ཏེ་ཁོ་ན་རེ་སྐྱོན་མེད་དེ། དམ་ཆོས་བདེན་པའི་བྱིན་རླབས་ཅན་གྱི་གསང་སྔགས་འདི་གང་ཟག་སུ་ཡིས་ཐོས་ཀྱང་ཕན་ཡོན་ཆེ་སྟེ། གསང་སྔགས་ནི་དམ་པའི་ཆོས་ཡིན་པས་སོ། ། རྒྱུ་མཚན་དེས་ན་དབང་གིས་སྨིན་པ་དང་མ་སྨིན་པའི་གང་ཟག་ཐམས་ཅད་ལ་གསང་སྔགས་བཤད་ན། སློབ་དཔོན་ལ་གསང་སྒྲོགས་ཀྱི་ལྟུང་བ་མི་འབྱུང་ཟེར་ན། ཤིན་ཏུ་མི་འཐད་དེ། གལ་ཏེ་ཁྱོད་ཀྱི་དམ་པའི་ཆོས་བདེན་པ་རུ་མ་གོ་ལས་ཆེ། གོ་ན་གསང་སྔགས་ཀྱི་ཆོས་ནས་འབྱུང་བ་བཞིན་དུ་གྱིས་ཏེ་གསང་སྔགས་ཟབ་མོའི་ཆོས་སྣོད་དང་མི་ལྡན་པ་ལ་གསང་བ་དང་། སྣོད་དང་ལྡན་པ་ལ་མི་གསང་བའི་ལུགས་གཉིས་རྒྱལ་བ་རྫོགས་པའི་སངས་རྒྱས་རྣམས་ཀྱིས་རྒྱུད་སྡེ་ལས་གསུངས་པའི་ཕྱིར་རོ། ། རྒྱུ་མཚན་དེས་ན།
སྨིན་བྱེད་ཀྱི་སྐབས་སུ་ཆོས་སྒོ་ཞེས་བྱ་བ་དང་། དམ་ཚིག་གི་སྐབས་སུ་ཡེ་གསང་ཞེས་བྱའི་ཐ་སྙད་འདི་ཡང་རྡོ་རྗེའི་ཐེག་པའི་བསྟན་པ་ལ་གནོད་པའི་ཚིག་ཡིན་ཏེ། དེ་དག་རྒྱུད་འགྲེལ་ཁུང་མ་གང་ནས་ཀྱང་བཤད་པ་མེད་པའི་ཕྱིར་རོ། ། དེས་ན་མྱུར་དུ་སངས་རྒྱས་ཐོབ་པར་འདོད་ན། སྨིན་བྱེད་ཀྱི་དབང་བླ་མ་ཚད་ལྡན་ལས་རྒྱུད་སྡེ་ནས་ཇི་ལྟར་གསུང་པ་བཞིན་བླངས་ནས་དམ་ཚིག་དང་སྡོམ་པ་ཚུལ་བཞིན་བསྲུང་བ་ལ། འབད་པར་བྱའོ། ། གཉིས་པ་གྲོལ་བྱེད་འཁྲུལ་པ་མེད་པའི་རིམ་གཉིས་ལ་བཞི་སྟེ། ལམ་གྱི་གཙོ་བོ་མི་དགོས་པར་འདོད་པ་དགག ལམ་གྱི་གཙོ་བོ་ངོས་བཟུང་བ། སངས་རྒྱས་ཐོབ་པར་འདོད་པས་དེ་ལ་བསླབ་པར་གདམ་པ།
དེ་དག་དང་མ་འབྲེལ་བའི་ཆོས་ལུགས་དགག་པའོ། ། དང་པོ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། ཁ་ཅིག་འཁྲུལ་དང་། ཞེས་སོགས་ཚིགས་བཅད་བཞི་སྟེ། ཕྱག་རྒྱ་བ་ཁ་ཅིག་སྟེ། སངས་རྒྱས་བསྒྲུབ་པའི་ཐབས་ལམ་ལ་འཁྲུལ་པ་དང་། མ་འཁྲུལ་པའི་དབྱེ་བ་མེད་ཅིང་།
ཐབས་ལམ་ཅིག་ཏུ་ངེས་པ་ཡང་མེད་དེ། རླུང་དང་གཏུམ་མོ་ལ་སོགས་པའི་ཐབས་ལམ་ཕྱོགས་རེ་བས་གྲུབ་པ་ཐོབ་པ་ཡོད་པའི་ཕྱིར་ཏེ། དཔེར་ན། མཐའ་བྲལ་གྱི་ལྟ་བ་རྟོགས་པས་སློབ་དཔོན་ཀླུ་སྒྲུབ་གྲོལ་བ་དང་། སློབ་དཔོན་པདྨ་འབྱུང་གནས་བསྐྱེད་རིམ་གྱིས་དང་། དཀའ་ཐུབ་སྤྱད་པས་སློབ་དཔོན་ལུ་ཧི་པ་དང་། སྤྱོད་པའི་སྟོབས་ཀྱིས་སློབ་དཔོན་ནག་པོ་པ་དང་། རླུང་གི་སྟོབས་ཀྱིས་གོ་རཀྵ་དང་། གཏུམ་མོ་བསྒོམ་པའི་སྟོབས་ཀྱིས་ཤཱ་ཝ་རི་དབང་ཕྱུག་དང་། ཕྱག་རྒྱ་ཆེན་པོ་བསྒོམ་པས་བྲམ་ཟེ་ས་ར་ཧ་དང་།
བླ་མའི་བྱིན་རླབས་ཀྱི་སྟོབས་ཀྱིས་སློབ་དཔོན་ཏོག་རྩེ་པ་དང་། ཟ་ཉལ་འཆག་གིས་སློབ་དཔོན་ཞི་བའི་ལྷ་དང་། རྒྱལ་ཆེན་ཨིནྡྷ་བྷཱུ་ཏི་བཙུན་མོའི་ཚོགས་དང་ལྷན་ཅིག་འདོད་ཡོན་ལ་རོལ་པའི་སྟོབས་ཀྱིས་དང་། རྒྱུ་རྐྱེན་གྱི་རྟེན་འབྲེལ་ཐམས་ཅད་འཚོགས་པ་ལས་སློབ་དཔོན་བིརྺ་པ་ལ་གྲུབ་ཐོབ་བྱུང་བ་འདི་འདྲ་བའི་ཐབས་ལམ་སྣ་ཚོགས་ཀྱིས་སངས་རྒྱ་བ་ལ་བསྐུར་བ་གདབ་ཏུ་མི་རུང་ཞེས་ཟེར་རོ། ། གཉིས་པ་ལ་ལྔ་སྟེ། ཕྱོགས་རེའི་ཐབས་ཀྱིས་གྲོལ་བ་དགག རིམ་གཉིས་ཐབས་ཀྱི་གཙོ་བོར་བསྟན། གཙོ་བོ་ཡིན་པའི་སྒྲུབ་བྱེད་འགོད། ཕྱོགས་རེའི་ཐབས་ཀྱིས་དགོས་པ་བསྟན། སྒྲོ་བསྐུར་སྤངས་ནས་གཙོ་བོར་བསྒྲུབ་པར་བསྟན་པའོ། །
དང་པོ་ནི། འདི་ཡང་ལེགས་པར། ཞེས་སོགས་རྐང་པ་བདུན་ཏེ། ལྟ་བ་རྐྱང་པ་རྟོགས་པས་ཀླུ་སྒྲུབ་གྲོལ་པ་ལ་སོགས་པ་འདི་ཡང་ལེགས་པར་བཤད་ཀྱིས་ཉོན་ཞེས་གདམས་ནས། ཇི་ལྟར་ཡིན་ཞེ་ན། ཀླུ་སྒྲུབ་ལ་སོགས་པ་གོང་དུ་བཤད་པའི་གྲུབ་ཐོབ་ཐམས་ཅད་ཀྱང་ལྟ་བ་དང་བསྐྱེད་རིམ་སོགས་ཕྱོགས་རེའི་ཐབས་ཀྱིས་གྲོལ་བ་མིན་གྱི་སྨིན་བྱེད་ཀྱི་དབང་དང་། ལམ་རིམ་པ་གཉིས་བསྒོམ་པ་ལས་བྱུང་བའི་ཐབས་ཤེས་ཟུང་འཇུག་གི་ཡེ་ཤེས་རྒྱུད་ལ་སྐྱེས་པས་གྲོལ་བ་ཡིན་ཏེ། རྒྱུའི་གཙོ་བོ་ཐབས་དང་ཤེས་རབ་གཉིས་མ་ཡིན་པའི་འབྲས་བུ་སངས་རྒྱས་བསྒྲུབ་པའི་ཐབས་གཞན་མེད་པ་དེས་ན་སྟེ་དེའི་ཕྱིར་རོ། ། གཉིས་པ་ནི། ལྟ་བ་དང་ནི།
ཞེས་སོགས་རྐང་པ་དྲུག་སྟེ། འོ་ན་ལམ་གྱི་གཙོ་བོ་གང་ཡིན་ཞེ་ན། འདིར་རིམ་པ་གཉིས་གཙོ་བོ་ཡིན་ཏེ། སྟོང་ཉིད་ཀྱི་ལྟ་བ་རྐྱང་པ་རྟོགས་པ་དང་ནི་བསྐྱེད་རིམ་རྐྱང་པ་དང་། གཏུམ་མོ་དང་ནི་བྱིན་རླབས་ལ་སོགས་པ་དེ་དག་རེ་རེ་རྐྱང་པས་གྲོལ་བ་མིན་པར་སྨིན་བྱེད་ཀྱི་དབང་བསྐུར་བ་ཡི་བྱིན་རླབས་དང་། ལམ་རིམ་པ་གཉིས་བསྒོམ་པའི་རྟེན་འབྲེལ་གྱིས་མཚོན་བྱ་དོན་གྱི་ཡེ་ཤེས་ཀྱི་རྟོགས་པ་རྒྱུད་ལ་སྐྱེས་ནས་གྲོལ་བ་ཡིན་པའི་ཕྱིར་ཏེ། རྫོགས་པའི་སངས་རྒྱས་བསྒྲུབ་པ་ལ་རྒྱུ་ཐབས་ཤེས་གཉིས་ཀ་དགོས་པར་ཐེག་ཆེན་པ་ཀུན་མཐུན་པའི་ཕྱིར་རོ། ། གསུམ་པ་ནི། བསྐྱེད་རིམ་རླུང་དང་། ཞེས་སོགས་རྐང་པ་བཅུ་གསུམ་སྟེ།
རིམ་པ་གཉིས་སངས་རྒྱས་བསྒྲུབ་པའི་ལམ་གྱི་གཙོ་བོ་ཡིན་པའི་རྒྱུ་མཚན་གང་ཞེ་ན། དེའི་རྒྱུ་མཚན་ཡོད་དེ། གོང་དུ་བཤད་པའི་གྲུབ་ཐོབ་རྣམས་ཀྱིས་ཡེ་ཤེས་སྐྱེ་བའི་སྣ་འདྲེན་ཐམས་ཅད་རིམ་པ་གཉིས་སུ་འདུས་ཤིང་། འདི་གཉིས་ཡོད་ན་ཐབས་ལམ་ཕྱོགས་རེ་བ་འགའ་ཞིག་མ་ཚང་ཡང་སངས་རྒྱས་བསྒྲུབ་པར་ནུས་ལ། གཙོ་བོ་འདི་གཉིས་མ་ཚང་ན། ཐབས་ལམ་ཕྱོགས་རེ་བས་གྲོལ་བ་མི་སྲིད་པའི་ཕྱིར་རོ། ། གོང་དུ་བཤད་པའི་ཐབས་ལམ་ཕྱོགས་རེ་བ་རྣམས་རིམ་པ་གཉིས་སུ་འདུས་པའི་རྒྱུ་མཚན་ནི། ཐབས་ལམ་རེ་རེ་བ་དེ་རྣམས་རིམ་པ་གཉིས་ལས་ཐ་དད་དུ་ཡོད་པ་མ་ཡིན་ཏེ། བསྐྱེད་རིམ་ནི་བསྐྱེད་རིམ་དངོས་ཡིན་ལ། རླུང་ཞི་དྲག་དང་གཏུམ་མོའི་དམིགས་པ་སོགས་ནི་རྫོགས་རིམ་དངོས་ཡིན་ཞིང་།
བྱིན་རླབས་ནི་རིམ་གཉིས་དེ་ལས་བྱུང་བ་ཡིན་པ་དང་། ལྟ་བ་ནི་རིམ་གཉིས་དེ་ཡི་དག་བྱེད་ཀྱི་ཡན་ལག་ཡིན་ལ། ཕྱག་རྒྱ་ཆེན་པོ་ནི། རིམ་གཉིས་དེ་བསྒོམ་པ་ལས་བྱུང་བའི་ཡེ་ཤེས་དང་། སྤྱོད་པ་ནི་རིམ་གཉིས་ཀྱི་བོགས་དབྱུང་བར་བྱེད་པ་ཡིན་ཞིང་། དེ་ལ་གསུམ་ཡོད་པ་ཡི་དང་པོ་སྤྲོས་བྲལ་གྱི་སྤྱོད་པ་ནི། ཨིནྡ་བྷཱུ་ཏིས་མཛད་པའི་སྤྱོད་པ་ཡིན་ལ། ཞི་བ་ལྷས་མཛད་པའི་སྤྱོད་པ་ནི། རིམ་གཉིས་དེ་ཡི་སྤྲོས་མེད་ཀྱི་སྤྱོད་པ་ཡིན་ཞིང་སྤྲོས་མེད་ཀྱི་སྤྱོད་པ་ལ་བྷུ་སུ་ཀུ་ཞེས་རྫོགས་པའི་སངས་རྒྱས་གསུང་། རིམ་པ་གཉིས་པོ་དེ་ཡི་ཤིན་ཏུ་སྤྲོས་མེད་ཀྱི་སྤྱོད་པ་ནི།
རིམ་གཉིས་ཀྱི་རྟོགས་པ་བརྟན་པར་བྱ་བའི་ཕྱིར། སློབ་དཔོན་བི་རཱུ་པ་ལ་སོགས་པའི་གྲུབ་ཐོབ་རྣམས་ཀྱིས་མཛད་པའི་སྤྱོད་པ་ཡིན་ལ། དེ་ལ་ནི་ཀུན་ཏུ་བཟང་པོའི་སྤྱོད་པར་རྒྱུད་སྡེ་རྣམས་ལས་བཤད་པའི་ཕྱིར་རོ། ། བཞི་པ་ནི་དེས་ན་རྒྱུད་སྡེ། ཞེས་སོགས་རྐང་པ་བཅུ་སྟེ། ཐབས་ཤེས་རབ་གཉིས་ཀྱི་རྒྱུ་རྐྱེན་མཐའ་དག་མ་ཚོགས་པར་འབྲས་བུ་སངས་རྒྱས་མི་འབྱུང་བས་རླུང་དང་གཏུམ་མོ་ལ་སོགས་པ་ཕྱོགས་རེའི་ཐབས་ཀྱིས་གྲོལ་བ་མིན་མོད། འོན་ཀྱང་ཐབས་ལམ་ཕྱོགས་རེ་བ་དེ་དག་ལ་དགོས་པ་མེད་པ་མ་ཡིན་ཏེ། རང་རང་གི་ཚེ་སྔ་མའི་ལས་འཕྲོའི་བྱེ་བྲག་དང་། ནང་གི་རྩ་ཁམས་ལ་སོགས་པའི་རྟེན་འབྲེལ་གྱི་ཁྱད་པར་གྱིས་ཟུང་འཇུག་གི་ཡེ་ཤེས་རྒྱུད་ལ་སྐྱེ་བའི་སྣ་འདྲེན་པ་ནི། ཐབས་ལམ་གྱི་དབྱེ་བ་སོ་སོ་བས་བྱེད་པའི་ཕྱིར།
དཔེར་ན། སྐྱེས་བུ་ནད་པའི་ལུས་བལྟས་པ་སྟེ་རྒྱས་པ་བཟའ་བ་དང་ལྟུང་བས་བྱེད་པ་ཡིན་མོད་ཀྱི། ནད་པ་དེ་ཡི་ཡི་ག་འབྱེད་པ་ནི། བད་ཀན་ཅན་ལ་སེའུ་འབྲུ་ལ་སོགས་པའི་ཟས་ཀྱི་ཁྱད་པར་ཡིན་པ་བཞིན་ནོ། ། ཐབས་ཀྱི་ཁྱད་པར་གྱིས་ཡེ་ཤེས་སྐྱེ་བའི་སྣ་འདྲེན་བྱེད་པར་གསུངས་ཏེ། མན་ངག་ལས་གནད་དུ་ཕྱེ་བ་དྲུག་གི་སྐབས་སུ། སངས་རྒྱས་ཡེ་ཤེས་ཞབས་ཀྱིས་སྡུག་བསྔལ་གྱི་རྩ་བ་རྣམ་རྟོག་ཡིན་པས་དེའི་གཉེན་པོར་བསྐྱེད་རིམ་བསྒོམ་པ་གནད་དུ་ཆེ་བ་དང་། ཀླུ་སྒྲུབ་ཀྱིས། སྲིད་པའི་སྡུག་བསྔལ་གྱི་རྩ་བ་ཉོན་མོངས་པ་ཡིན་ལ། དེའི་རྩ་བ་རླུང་ཡིན་ཅིང་རླུང་ལ་བརྟེན་ནས་རྣམ་རྟོག་འཕྲོ་འདུ་བྱེད་པས་དེའི་གཉེན་པོར་རླུང་བསྒོམ་པ་དང་།
དྲིལ་བུ་པས། འཁོར་བའི་རྒྱུ་རྣམ་རྟོག་དང་། འབྲས་བུ་སྡུག་བསྔལ་ཡིན་པས་དེའི་གཉེན་པོར་རང་བཞིན་བསྒོམ་དགོས་ལ། དེ་ཡང་བླ་མ་དང་མཁའ་འགྲོའི་བྱིན་རླབས་ལས་སྐྱེ་བས་བྱིན་རླབས་གནད་དུ་ཆེ་བ་དང་། ཨིནྡྲ་བྷཱུ་ཏིས། འཁོར་བའི་རང་བཞིན་སྡུག་བསྔལ་ཡིན་ལ། དེའི་གཉེན་པོ་བདེ་བ་ཡིན་པས་ཕྱག་རྒྱའི་བདེ་བ་དང་། ས་ར་ཧ་ལ་སོགས་པས་འཁོར་བའི་རྩ་བ་མངོན་ཞེན་ཡིན་པས་དེའི་གཉེན་པོར་སྟོང་ཉིད་བསྒོམ་པ་དང་། རྣལ་འབྱོར་དབང་ཕྱུག་བིར་རཱུ་པས་རྟེན་འབྲེལ་གྱི་གནད་ཤེས་ན། ཉོན་མོངས་དང་།
རྣམ་རྟོག་ཀྱང་ལམ་དུ་འགྱུར་བས་འཁོར་བའི་གཉེན་པོར་རྟེན་འབྲེལ་བསྒོམ་པ་གནད་དུ་ཆེ་བར་གསུང་པ་དེས་ནའོ། ། ལྔ་པ་ནི། དེ་ཉིད་ཐབས་ཀྱི། ཞེས་སོགས་རྐང་པ་དྲུག་སྟེ། ཤེས་བྱ་ཆོས་ཅན། ཐབས་ཀྱི་ཁྱད་པར་དབང་དང་རིམ་གཉིས་ལ་སོགས་པ་མི་དགོས་ཞེས་བཀུར་བ་འདེབས་ན་བླུན་པོ་ཡིན་པ། འོན་ཀྱང་སེམས་སྟོང་པར་ངོ་འཕྲོད་པ་ལྟ་བུ་ཐབས་ལམ་རེ་རེ་བ་ཁོ་ནས་འཚང་རྒྱ་བར་འདོད་ན་ཤིན་ཏུ་འཁྲུལ་པ་ཡིན་པར་བཤད་དེ། སངས་རྒྱས་ཐོབ་པ་ལ་རྒྱུ་ཐབས་ཤེས་ཚང་དགོས་པར་མ་ཟད། རྒྱུ་གཅིག་ཁོ་ནས་འབྲས་བུ་གཅིག་ཁོ་ན་སྐྱེད་པ་མི་སྲིད་པ་དེའི་ཕྱིར་ཏེ། ཚད་མ་རྣམ་འགྲེལ་ལས།
གཅིག་ལས་གཅིག་འགའ་ཞིག་ཀྱང་མིན། ། ཐམས་ཅད་ཚོགས་པ་ཉིད་ལས་བྱུང་། ། ཞེས་གསུངས་པ་ལྟར་རོ། ། ཤེས་བྱ་ཆོས་ཅན། བླ་མེད་རྡོ་རྗེ་ཐེག་པའི་ལམ་དུ་ཞུགས་ཏེ་སངས་རྒྱས་བསྒྲུབ་པར་འདོད་པ་དག་གིས། ཐབས་ལམ་རེ་རེ་བའི་དགོས་པ་དང་། ཐབས་ལམ་གྱི་གཙོ་བོའི་དགོས་པ་སོ་སོར་ཤེས་པར་བྱས་ནས། རེ་རེ་བས་ཕན་པར་མི་འཛིན་པར་ལམ་གྱི་གཙོ་བོ་སྨིན་བྱེད་དབང་བཞི་དང་ནི་གྲོལ་བྱེད་རིམ་པ་གཉིས་བསྒོམ་པ་ལ་འབད་པར་གྱིས་ཏེ། དེ་ལྟ་བུའི་སྨིན་གྲོལ་སངས་རྒྱས་བསྒྲུབ་པའི་རྒྱུའི་གཙོ་བོ་ཡིན་པའི་དེས་ན་སྟེ་དེའི་ཕྱིར་རོ། ། གཉིས་པ་ལམ་གྱི་གཙོ་བོ་ངོས་བཟུང་བ་ལ་གཉིས་ཏེ།
དཔེའི་སྒོ་ནས་འབྲས་བུ་འགྲུབ་པའི་དུས་བསྟན་པ། ཉམས་ལེན་གྱི་སྒོ་ནས་ལམ་བགྲོད་ཚུལ་སོ་སོར་བཤད་པའོ། ། དང་པོ་ནི། སོ་ནམ་ཚུལ་བཞིན། ཞེས་སོགས་ཚིགས་བཅད་གཉིས་ཏེ། འོ་ན་ཕ་རོལ་ཏུ་ཕྱིན་པ་དང་། རྡོ་རྗེ་ཐེག་པ་གཉིས་ཀྱི་འབྲས་བུ་འགྲུབ་པའི་དུས་ཇི་ལྟ་བུ་ཞེ་ན། དེ་དཔེའི་སྒོ་ནས་འདི་ལྟར་ཡིན་ཏེ། དཔེར་ན། འཇིག་རྟེན་པ་ནས་ལ་སོགས་པའི་སོ་ནམ་ཚུལ་བཞིན་དུ་བྱེད་པ་ཡི་ལོ་ཏོག་རིམ་གྱིས་སྨིན་པ་ལྟར།
ཐེག་པ་ཆེན་པོ་ཕ་རོལ་ཏུ་ཕྱིན་པའི་ལམ་དུ་བཞུགས་པ་ཡིན་ན་མོས་སྤྱོད་ཀྱི་སར་བསྐལ་པ་གྲངས་མེད་གཅིག མ་དག་སར་གྲངས་མེད་གཅིག དག་སར་གྲངས་མེད་གཅིག་དང་གསུམ་གྱིས་ཚོགས་བསགས་ནས་མངོན་པར་རྫོགས་པར་འཚང་རྒྱ་བའི་ཕྱིར་དང་། དཔེར་ན་སྔགས་ཀྱིས་བཏབ་པའི་ས་བོན་ནི། ཉི་མ་གཅིག་ལ་ལོ་ཏོག་སྨིན་པ་ལྟར། རྡོ་རྗེ་ཐེག་པའི་ལམ་དུ་སྨིན་གྲོལ་གྱི་ཐབས་ཟབ་མོ་ཤེས་ནས་ཚུལ་བཞིན་དུ་བསྒོམ་ན་གང་ཟག་དབང་པོ་རབ་ཀྱིས་ཚེ་འདི་ཉིད་ལ་སངས་རྒྱས་འགྲུབ་པའི་ཕྱིར་རོ། ། སྔགས་ཀྱིས་བཏབ་པའི་ས་བོན་ཉི་མ་གཅིག་ལ་ལོ་ཏོག་སྨིན་པའི་ལོ་རྒྱུས་ནི། བོད་ཅིག་གིས། མོན་གྲོ་མོའི་གཏིང་དུ་ཕྱིན་ནས། ཁང་ཐོག་ཏུ་འདུག་སྟེ།
མཐོང་ཁུང་ནས་བལྟས་པས། གནས་མོ་དེ་གཡོས་བྱེད་པའི་མེ་འགྲམ་དུ་ཞིང་བྱས་ས་བོན་བཏབ། སྨོས་བཅུ་ལ་སོགས་པ་བྱས་པས་འཕྲལ་ལ་ལོ་ཏོག་སྨིན་པ་རྔོད་འཐག་བྱས་པའི་ཟན་དང་། ཕྱེ་གཞན་ལ་གཡོས་པའི་ཟན་སྡེར་མ་རེ་རེར་བཅུག་སྟེ། མགྲོན་པོ་བོས་ཕྱིན་པ་ན། གནས་མོ་ལ་སྒོ་རུ་ཤོག་ཟེར་བ་ཅིག་བྱུང་སྟེ། སོང་བའི་ཤུལ་དུ་ཟན་དེ་གཉིས་གོ་བརྗེས་བཞག་པས། མོས་མ་ཚོར་བར་མགྲོན་པོ་ལ་གཏེར་རྒྱུ་དེ་མོ་རང་གིས་ཟོས། བཅའ་བ་ཟིན་པ་དང་། ཟན་སྐྱ་མགྲོན་པོ་ལ་བསྣུན་ཏེ་ཚག་ཁྱུ་ཟེར་བྱུང་།
དེར་མགྲོན་པོས་ཟན་སྐྱ་ཕྲོགས་ནས་གནས་མོ་ངོས་ལ་བསྣུན་ཏེ། ཚག་ཁྱོད་ཁྱུ་བྱས་པས། མོ་བོང་བུ་རུ་སོང་། དེ་ནས་ཁོས་བོང་བུ་དེ་དད་ཡོང་པ་དང་། གནས་པོ་འོང་བ་ལམ་དུ་འཕྲད་པས། གནས་པོས་ངོ་ཤེས་ནས་བུད་མེད་ཁྲེལ་མེད་མ་འདི་ཚུལ་དེ་ལྟ་བུ་བྱེད་པ་གཅིག་ཡོད། ཁྱོད་བདེན་ད་ང་ལ་ཐོང་ཟེར་ནས་དཀྲིས་སོང་སྐད་དོ། རྡོ་རྗེ་ཐེག་པའི་ཐབས་ཤེས་ན་དབང་པོ་རབ་ཀྱིས་ཚེ་འདི་ཉིད་ལ་སངས་རྒྱས་འགྲུབ་སྟེ། གསང་བ་འདུས་པ་ལས། འདི་ཡི་ཆོས་ཀྱི་བདག་ཉིད་ཆེ། །
སྐུ་གསུམ་མི་ཕྱེད་ལས་བྱུང་བ། ། ཡེ་ཤེས་རྒྱ་མཚོ་རྣམ་པར་བརྒྱན། ། ཚེ་འདི་ཉིད་ལ་འགྲུབ་པར་འགྱུར། ། ཞེས་གསུངས་པའི་ཕྱིར། འབྲིང་གིས་བར་དོར་འགྲུབ་སྟེ། ཡེ་ཤེས་ཐིག་ལེ་ལས། ཡང་ན་ལུས་འདི་སྤངས་མ་ཐག ། བརྩོན་པར་མི་ལྡན་པས་ཀྱང་འགྲུབ། ། ཅེས་གསུངས་པའི་ཕྱིར། ཐ་མས་སྐྱེ་བ་མདུན་ན་འགྲུབ་སྟེ།
གསང་བའི་མཛོད་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡི་སྐྱེ་བ་མདུན་ན་ནི། ། མ་བསྒོམ་པར་ཡང་དངོས་གྲུབ་ཐོབ། ། ཅེས་གསུངས་པའི་ཕྱིར། ཤིན་ཏུ་ཐ་མ་དམ་ཚིག་ལ་སྐྱོན་མེད་པས། སྐྱེ་བ་བཅུ་དྲུག་ན་འགྲུབ་སྟེ། དམ་ཚིག་ལྔ་པ་ལས། གལ་ཏེ་ལྟུང་བ་མེད་གྱུར་ན། །
སྐྱེ་བ་བཅུ་དྲུག་དག་ནས་འགྲུབ། ། ཅེས་གསུངས་པའི་ཕྱིར་རོ། ། གཉིས་པ་ལ་གཉིས་ཏེ། ཕ་རོལ་ཏུ་ཕྱིན་པའི་ལམ་གྱིས་བགྲོད་ཚུལ་དང་། རྡོ་རྗེ་ཐེག་པའི་ལམ་གྱིས་བགྲོད་ཚུལ་ལོ། ། དང་པོ་ནི། སྟོང་ཉིད་སྙིང་རྗེ། ཞེས་སོགས་རྐང་པ་ཉི་ཤུ་རྩ་གཉིས་ཏེ། འོ་ན་ཕ་རོལ་ཏུ་ཕྱིན་པའི་འབྲས་བུ་འགྲུབ་པའི་ཆེད་དུ་ལམ་བསྒོམ་ཚུལ་ཇི་ལྟ་བུ་ཞེ་ན། དེའི་ཚུལ་འདི་ལྟར་ཡིན་ཏེ།
སྟོང་ཉིད་སྙིང་རྗེའི་སྙིང་པོ་ཅན་ནི་གཙོ་བོ་དང་། བྱམས་པ་ལ་སོགས་པ་བསྒོམ་པ་ཕ་རོལ་ཏུ་ཕྱིན་པའི་གཞུང་ལུགས་ནས་བཤད་པའི་ལམ་ཡིན་ལ། ལམ་དེ་བསྒོམ་པ་པོ་ཡི་བརྩོན་འགྲུས་ཇི་ལྟར་མྱུར་ན་ཡང་བསྐལ་པ་གྲངས་མེད་གསུམ་དང་། འབྲིང་གིས་སུམ་ཅུ་སོ་གཉིས་དང་། ཐ་མས་གྲངས་མེད་བསམ་གྱིས་མི་ཁྱབ་པའི་བར་དུ་ལམ་གྱི་དཀའ་བ་སྤྱད་དགོས་ཤིང་། ལམ་དེ་ལྟ་བུ་ཐེག་པ་ཆེན་པོའི་སྡེ་སྣོད་ཀུན་ལས་བཤད་པའི་རྫོགས་པའི་སངས་རྒྱས་བསྒྲུབ་པའི་ལམ་པོ་ཆེ། ལམ་ཡིན་མིན་གྱི་རྩོད་པ་ཀུན་ལས་གྲོལ་བའི་ཆོས་ཡིན་པས་ཐེག་པ་ཆེན་པོའི་རིགས་ཅན་གྱི་མཁས་པ་ཀུན་གྱིས་གུས་པས་བརྟེན་པར་བྱ་བ་ཡིན་ནོ། ། གལ་ཏེ་ཕ་རོལ་ཏུ་ཕྱིན་པའི་ལུགས་འདི་བཞིན་དུ་སངས་རྒྱས་བསྒྲུབ་པར་འདོད་ན། འདི་ལྟར་ཉམས་སུ་བླང་བར་བྱ་སྟེ། རྡོ་རྗེ་ཕག་མོའི་བྱིན་རླབས་ཕ་རོལ་ཏུ་ཕྱིན་པའི་སྡེ་སྣོད་ལས་བཤད་པ་མེད་ཅིང་།
ལྷ་ལྷན་ཅིག་ཏུ་སྐྱེས་པ་ལ་སོགས་པ་ལུགས་འདིར་མི་བསྒོམ་ལ་རླུང་དང་གཏུམ་མོ་འཁྲུལ་འཁོར་ལ་སོགས་པའི་ཐབས་ལམ་དང་བྲལ་བ་དང་། ཕྱག་རྒྱ་ཆེན་པོའི་ཐ་སྙད་ཙམ་ཡང་བཤད་པ་མེད་ཅིང་། གང་ཟག་རབ་ཚེ་འདི་དང་ནི། འབྲིང་བར་དོ་དང་། ཐ་མ་སྐྱེ་བ་ཕྱི་མར་འཚང་རྒྱ་བའི་རྣམ་གཞག་ཕ་རོལ་ཏུ་ཕྱིན་པ་བ་ཁོང་གིས་བཞེད་མོད། འོན་ཀྱང་ཐེག་པ་ཆེན་པོ་ཡི་སྡེ་སྣོད་རྣམས་ལས་ཇི་ལྟར་འབྱུང་བ་བཞིན་སེམས་ཅན་ཐམས་ཅད་ཀྱི་དོན་དུ་སྨོན་འཇུག་གི་བདག་ཉིད་ཅན་གྱི་བྱང་ཆུབ་ཀྱི་མཆོག་ཏུ་སེམས་བསྐྱེད་ལ། བསྐལ་པ་གྲངས་མེད་གསུམ་དུ་ཕ་རོལ་ཏུ་ཕྱིན་པ་དྲུག་གིས་བསྡུས་པའི་བསོད་ནམས་དང་། ཡེ་ཤེས་ཀྱི་ཚོགས་གཉིས་བསོག་པ་དང་། སྦྱིན་པ་དང་། སྙན་པར་སྨྲ་བ་དང་།
དོན་སྤྱོད་པ་དང་། དོན་མཐུན་པ་སྟེ། བསྡུ་བའི་དངོས་པོ་བཞི་ཡིས་སེམས་ཅན་ཡོངས་སུ་སྨིན་པར་བྱེད་པ་དང་། སྲིད་ཞི་མཉམ་ཉིད་ཀྱི་སྦྱོར་བ་དང་། ཞིང་དག་པའི་དང་། ཐབས་ལ་མཁས་པའི་སྦྱོར་བ་ཡི་སྒོ་ནས་སངས་རྒྱས་ཀྱི་ཞིང་རྣམས་ལེགས་པར་སྦྱོང་བ་སོགས་བྱས་པས། ཐེག་ཆེན་གྱི་བསྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་གྱིས་ས་བཅུ་པའི་ཐ་མར་སྲོད་ལ་བདུད་བཞི་བཏུལ་ནས་ཐོ་རངས་རྫོགས་པའི་སངས་རྒྱས་ས་བཅུ་གཅིག་པ་ཐོབ་པར་གསུང་པས་སོ། ། བསྐལ་པ་གྲངས་མེད་དུ་ཚོགས་བསོགས་ཚུལ་ཡང་བར་བསྐལ་བརྒྱད་ཅུ་ལ་བསྐལ་པ་ཆེན་པོ་ཞེས་བྱ། བསྐལ་ཆེན་དེ་གྲངས་མེད་པ་གསུམ་དུ་ཚོགས་བསགས་པ་ལས། རྫོགས་པའི་སངས་རྒྱས་འབྱུང་ལ་གྲངས་མེད་ནི།
གྲངས་གཏན་མེད་མིན་གྱི། ལུང་བསིལ་བུར་གྲངས་ཀྱི་སྣ་གཞན་དྲུག་ཅུ་གསུང་པའི་ཐ་མ་སྟེ། སྡོམ་ལ། གཅིག་བཅུ་བརྒྱ་སྟོང་ཁྲི་འབུམ་དང་། ། ས་ཡ་བྱེ་བ་དུང་ཕྱུར་རྣམས། ། རྐྱང་པ་ཡིན་པར་ཤེས་པར་བྱ། ། ཐེར་འབུམ་ཁྲག་ཁྲིག་རབ་བཀྲམ་དང་། ། གཏམ་དཀྲིགས་མི་འཁྲུགས་ཁྱད་འབྱིན་དང་། ། སྤངས་ཏེ་དེ་འདྲེན་མཐའ་སྣང་དང་། ། རྒྱུ་རིག་འོད་མཛེས་དབང་པོ་དང་། །
ལེགས་བྱིན་རྟོགས་འགྲོ་འབྱིན་འདུལ་དང་། ། བརྒྱ་རྟགས་སྟོབས་འགྲོ་བརྡ་ཤེས་དང་། ། རྣམ་བྱུང་དང་ནི་སྟོབས་མིག་རྣམས། ། གཞལ་ཡས་དང་ནི་བགྲང་ཡས་དང་། ། དཔག་ཡས་དང་ནི་ཐུག་ཡས་རྣམས། ། ཞེས་བྱའོ། ། ཆེན་པོའི་མདའ་དང་བཅས་པ་སྟེ། ། གྲངས་མེད་པ་ནི་ཐ་མ་ཡིན། ། བར་ནས་བརྒྱད་ནི་མ་རྙེད་པས། ། དུང་ཕྱུར་མན་ཆད་དག་ཏུ་ནི། །
གང་ཡང་རུང་བ་བརྒྱད་མནན་ནོ། ། ཞེས་པ་ལྟར་རོ། ། ཡང་རྣམ་བཤད་ཁ་ཅིག་ལས། གཞན་སྔ་མ་དང་འདྲ་བ་ལས། རྣམ་འབྱུང་སྟོབས་མིག་ཉི་ཤུ་གཅིག ། བར་དུ་བརྒྱད་ནི་མ་རྙེད་པས། ། རང་གི་མིང་གང་རུང་བ་གཞུག ། གྲངས་མེད་བར་དུ་བཅུ་འགྱུར་བགྲེས། ། ཞེས་ཀྱང་འབྱུང་ངོ་། ། དེ་ཡང་།
རྐྱང་པ་ཡིན་པར་ཤེས་པར་བྱ། ། ཞེས་པའི་དོན་གཅིག་ནས་དུང་ཕྱུར་གྱི་བར་ལ་དེ་དང་དེ་ཆེན་པོ་ཞེས་མི་བརྗོད་པར་བཅུ་དང་དུང་ཕྱུར་ཞེས་མིང་རྐྱང་པའི་གྲངས་དང་། ཐེར་འབུམ་ནས་ཐུག་ཡས་ཀྱི་བར་ལ་ཐེར་འབུམ་དང་ཐེར་འབུམ་ཆེན་པོ་ཐུག་ཡས་དང་ཐུག་ཡས་ཆེན་པོ་ཞེས་གཉིས་གཉིས་སུ་བགྲང་བ་ནི། ཆེན་པོའི་མདའ་དང་བཅས་པ་སྟེ། ། ཞེས་པའི་དོན་ནོ། ། བར་དུ་བརྒྱད་ནི་མ་རྙེད་པས། ། ཞེས་པ་ནི། མཁས་པ་དག་གིས། བྱམས་པ་དང་། བྱམས་པ་ཆེན་པོ།
སྙིང་རྗེ་དང་། སྙིང་རྗེ་ཆེན་པོ། དགའ་བ་དང་། དགའ་བ་ཆེན་པོ། བཏང་སྙོམས་དང་། བཏང་སྙོམས་ཆེན་པོ། ཞེས་པ་ལྟ་བུ་གང་ཡང་རུང་བ་བརྒྱད་ལ་སྦྱར་ཏེ། དུང་ཕྱུར་མན་ཆད་ཀྱི་མཚམས་གང་ཡང་རུང་བར་གཞུག་པ་ཡིན་ལ། གྲངས་མེད་བར་དུ་བཅུ་འགྱུར་བགྲེས། ། ཞེས་པ་ནི།
བཅུ་བཅུ་ལ་བརྒྱ། བརྒྱ་བཅུ་སྟོང་ཡིན་པ་ནས། དཔག་ཡས་བཅུ་ཐུག་ཡས་དང་། ཐུག་ཡས་བཅུ་ལ་གྲངས་མེད་དུ་འཇོག་ཅེས་པའོ། ། གཞལ་ཡས་ནས་ཐུག་ཡས་ཀྱི་བར་སྡོམ་ཁ་ཅིག་ལ་ཡོད་གཞན་ལ་མེད་པ་ནི་དཔྱད་པར་རིགས་སོ། ། གཉིས་པ་ནི། ཕ་རོལ་ཕྱིན་གཞུང་། ཞེས་སོགས་རྐང་པ་བཅོ་ལྔ་སྟེ། འོ་ན་རྡོ་རྗེ་ཐེག་པའི་ལམ་བགྲོད་ཇི་ལྟ་བུ་སྙམ་ན། རྒྱུད་སྡེ་བཞིའི་བླ་མེད་རྡོ་རྗེ་ཐེག་པའི་ལམ་བགྲོད་ཚུལ་ནི།
ཕ་རོལ་ཏུ་ཕྱིན་པའི་གཞུང་ལས་བཤད་པའི་བསྐལ་པ་གྲངས་མེད་གསུམ་དུ་ལམ་གྱི་དཀའ་སྤྱད་མི་ནུས་པར། གལ་ཏེ་སེམས་ཅན་གྱི་སྡུག་བསྔལ་ལ་དམིགས་པའི་སྙིང་རྗེ་ཤིན་ཏུ་ལྷག་པར་གྱུར་པས་ཚེ་འདིའམ་བར་དོ་སོགས་སུ་སངས་རྒྱས་ཐོབ་པར་བྱ་བའི་ཕྱིར་འཇུག་པ་བདེ་བ་གསང་སྔགས་ཟབ་མོའི་ལམ་གོམ་པར་འདོད་ན། ཐོག་མར་བླ་མ་མཚན་ཉིད་དང་ལྡན་པ་ལས་སྨིན་བྱེད་ནོར་པ་མེད་པའི་དབང་བཞི་བླང་སྟེ། དེ་ནི་བླ་མེད་རྡོ་རྗེ་ཐེག་པའི་ལམ་གྱི་རྩ་བ་ཡིན་པའི་ཕྱིར་རོ། ། དབང་པོ་ཤིན་ཏུ་རྣོ་ཞིང་བསོད་ནམས་བསགས་པ་རྣམས་ནི་དབང་ཙམ་གྱིས་གྲོལ་བ་ཡང་སྲིད་མོད་ཀྱི། གལ་ཏེ་མ་གྲོལ་ན། དབང་བསྐུར་ཐོབ་པ་དེ་ཉིད་འཕེལ་ཞིང་རྒྱས་པར་བྱེད་པ་ལ་རྒྱུད་སྡེ་ལས་ཇི་སྐད་བཤད་པ་བཞིན། གདམས་ངག་གི་གནད་འཁྲུལ་པ་མེད་པའི་རིམ་པ་གཉིས་བསྒོམ་པར་བྱ་སྟེ། བསྐྱེད་རིམ་གྱིས་ཐ་མལ་གྱི་སྣང་བ་དག་པའི་སྣང་བར་བསྒྱུར་བར་བྱེད་པ་དང་། རྫོགས་རིམ་གྱིས་དག་པའི་སྣང་བ་བདེ་ཆེན་གྱི་ཡེ་ཤེས་སུ་བསྒྱུར་བར་བྱེད་པའི་ཕྱིར་རོ། །
དབང་དང་རིམ་པ་གཉིས་པོ་དེ་བསྒོམ་པ་ལས་བྱུང་བའི་མཚོན་བྱེད་དཔེའི་ཡེ་ཤེས་ནམ་ཞིག་རྒྱུད་ལ་སྐྱེས་པའི་ཚེ་ནི། དཔེའི་ཕྱག་རྒྱ་ཆེན་པོ་ཡང་ནས་ཡང་དུ་གོམ་པར་བྱ་སྟེ། དེས་མཚོན་བྱ་དོན་གྱི་ཡེ་ཤེས་བསྐྱེད་པའི་ཕྱིར་རོ། ། དེ་ལྟར་གོམ་པར་བྱས་ནས་དྲོད་ཐོབ་པའི་རྟགས་མཉམ་གཞག་ཏུ་འཇིག་རྟེན་ཆོས་བརྒྱད་མགོ་སྙོམས་པ་སྙམ་བྱེད་པའི་ཚེ། ཀུན་འདར་གྱི་སྤྱོད་པ་ལ་སོགས་པ་རྣམ་པར་དག་པའི་སྤྱོད་པ་རྣམས་སྤྱད་དགོས་ཏེ། སྤྱོད་པ་དེས་འཁོར་འདས་ལ། བླང་དོར་ཐ་དད་དུ་མི་འཛིན་པར་རོ་སྙོམས་སུ་སྲེ་བར་བྱེད་པའི་ཕྱིར་རོ། ། དེ་ལྟར་སྤྱོད་པ་རྣམས་སྤྱད་པ་ཆོས་ཅན། དགོས་པ་ཡོད་དེ། ཕྱི་རོལ་དུ་པུ་ལི་ར་མ་ལ་ཡ་ལ་སོགས་པའི་ཡུལ་སུམ་ཅུ་སོ་བདུན་དབང་དུ་འདུས་པ་ན།
ནང་ལུས་ཀྱི་སྤྱི་བོ་ལ་སོགས་པའི་ཡུལ་སོ་བདུན་གྱི་རླུང་སེམས་དབུ་མར་ཞུགས་ཏེ་ནང་གི་རྟེན་འབྲེལ་ས་བཅུ་གཉིས་དང་། ལམ་ལྔ་ཀུན་བགྲོད་ནས་འབྲས་བུ་རྡོ་རྗེ་འཛིན་པའི་ས་དགེ་བ་བཅུ་གསུམ་པ་ནི། མྱུར་དུ་ཐོབ་པར་འགྱུར་བའི་ཕྱིར་རོ། ། ལམ་གྱི་བགྲོད་ཚུལ་འདི་ལྟ་བུར་ནི། དུས་གསུམ་གྱི་སངས་རྒྱས་ཐམས་ཅད་ཀྱིས་གསུང་པའི་དམ་པའི་ཆོས་ཀྱི་སྙིང་པོ་ཡིན་པ་དང་། རྒྱུད་སྡེ་དྲི་མ་མེད་པ་རྣམས་ཀྱི་གསང་ཚིག་མཆོག་ཀྱང་འདི་ཉིད་ཡིན་པར་ཤེས་པར་བྱའོ། ། རྡོ་རྗེ་ཐེག་པའི་ས་ལམ་གྱི་རྣམ་གཞག་རྒྱུད་ལས་གསུང་ཚུལ་ནི། འདིའི་ཐད་ཀྱི་གསུང་རབ་དགོངས་གསལ་ན་བཞུགས་ལགས་སོ།། ༈ །།ཕ་རོལ་ཕྱིན་གཞུང་མི་ནུས་པ། ། ཞེས་སོགས་ལ་དྲི་བ།་་་་་
ཤཱ ཕར་ཕྱིན་ཐེག་པས་སངས་རྒྱ་བ། ། སྔགས་ཀྱི་ཐེག་པའི་ཉེ་ལམ་ལ། ། ལྟོས་པར་བཞེད་ན་འདི་ཉིད་ལས། ། གཏུམ་མོ་ལ་སོགས་ཐབས་ལམ་བྲལ། ། ཕྱག་རྒྱ་ཆེན་པོའི་ཐ་སྙད་མེད། ། ཞེས་སོགས་གསུང་པ་ཅི་ལ་དགོངས། ། མི་ལྟོས་ན་ནི་བདག་མེད་མའི། ། བསྟོད་པའི་འབྲེལ་པར་གསུང་དེ་ཅི། ། བཅུ་གཅིག་ཀུན་ཏུ་འོད་ཀྱི་ས། ། དེ་ལ་མི་ལྟོས་བཅུ་གསུམ་པ། །
སྔགས་ལ་ལྟོས་པར་བཞེད་དེ་ཅི། ། ཀུན་ཏུ་འོད་ས་བཅུ་གཅིག་པ། ། ཡིན་པར་སྔགས་གཞུང་གང་ལས་གསུངས། ། ཞེས་པའི་ལན་ནི། ཕར་ཕྱིན་ཐེག་པར་སྔགས་ཀྱི་ཉེ་ལམ་ལ་མ་ལྟོས་པར་ས་བཅུ་གསུམ་པའི་བར་བགྲོད་ནུས་ཤིང་གྲངས་མེད་གསུམ་གྱི་དཀའ་སྤྱད་ཀྱང་དེའི་བར་དུ་ཡིན་ཏེ། ས་བཅུ་པ་ཐོབ་ནས་ཉེ་རྒྱུའི་སྤྱོད་པས་ཇི་ལྟར་རིང་ན་ཡང་ཞག་བདུན་གྱིས་རྡོ་རྗེ་འཛིན་པ་ཐོབ་པར་རྡོ་རྗེ་གུར་ལས་གསུངས་སོ། ། དེས་ན་དེའི་བར་དུ་སྔགས་ལམ་ལ་མི་ལྟོས་པ་ལ་དགོངས་ནས། གལ་ཏེ་འདི་བཞིན་བསྒྲུབ་འདོད་ན། ། རྡོ་རྗེ་ཕག་མོའི་བྱིན་རླབས་མེད། ། ཅེས་སོགས་གསུང་པར་གཞུང་ཉིད་ན་གསལ་བས་དོགས་པ་འདི་ཡང་གཞི་མེད་པ་ཙམ་ཡིན་ཏེ།
རྫོགས་པའི་སངས་རྒྱས་ལམ་པོ་ཆེ། ། ཞེས་དང་། རྫོགས་པའི་སངས་རྒྱས་ཐོབ་པར་གསུངས། ། ཞེས་པ་ནི། ཕ་རོལ་ཏུ་ཕྱིན་པ་བས། རང་ལུགས་ཀྱི་ལམ་དེ་སྤངས་རྟོགས་མཐར་ཐུག་རྫོགས་པའི་སངས་རྒྱས་ཐོབ་པར་འདོད་པས། དེའི་ལུགས་བཀོད་པ་ཡིན་གྱི། ལམ་དེས་ས་བཅུ་པའི་བར་དུ་བགྲོད་ཟིན་ནས། ས་གོང་མ་གསུམ་བགྲོད་པ་ནི། སྔགས་ཀྱི་ཐེག་པའི་ཉེ་ལམ་ལ་ངེས་པར་ལྟོས་པས་བདག་མེད་བསྟོད་འགྲེལ་དང་མི་འགལ་བའི་སྟེང་དུ་གནད་གཅིག་ཏུ་འདུས་པར་འོངས་ཏེ།
འདི་དག་ཀྱང་རྒྱུད་ཀྱི་རྒྱལ་པོ་སཾ་པུ་ཊའི་སྟེང་དུ་རྗེ་བཙུན་གོང་མ་འཁྲུལ་པ་ཟད་པ་དག་གིས་བཀྲལ་བའི་སྲོལ་ཡོངས་འཛིན་མཁས་པའི་དྲུང་དུ་ཡུན་རིང་དུ་ཉན་པ་ལས་རྟོགས་དགོས་ཀྱི་ཡིག་ཆ་ཟུར་རེ་མཐོང་བ་ཙམ་གྱིས་ད་དུང་ངེས་ཤེས་སྐྱེ་བ་དཀའོ། ། བཅུ་གཅིག་ཀུན་ཏུ་འོད་ཀྱི་ས་སྔགས་ལམ་ལ་མི་ལྟོས་པར་མི་འདོད་པ་ནི་བཤད་ཟིན་ལ། བཅུ་གཅིག་པ་ལ་ཀུན་ཏུ་འོད་ཀྱི་སར་སྔགས་གཞུང་གང་ལས་བཤད་ན། བདེ་མཆོག་རྩ་རྒྱུད་དང་། སཾ་པུ་ཊི་ལས། ཕ་རོལ་ཏུ་ཕྱིན་པའི་ཐེག་པ་དང་སྒོ་བསྟུན་པའི་དབང་དུ་བྱས་ནས་ཉེ་བའི་དུར་ཁྲོད་ཀྱི་བར་ས་བཅུ་ལས་མ་གསུངས་ཀྱང་། རྩ་རྒྱུད་བརྟག་གཉིས་ལས། དེའི་སྟེང་དུ། འཐུང་གཅོད་དང་ཉེ་བའི་འཐུང་གཅོད་གཉིས་མནན་པས་ས་བཅུ་གཉིས་སུ་གསུང་པ་ནི་བྱང་ཆུབ་སེམས་དཔའི་དབང་དུ་བྱས་པའོ། ། ཕྱི་མ་འདི་གཉིས་ལ་རྒྱུད་རྒྱས་པའི་ལུང་ཀུ་མུ་ཏིར་དྲངས་པ་ལས།
འཐུང་གཅོད་དཔེ་མེད་ཡེ་ཤེས་ཏེ། ། ཉེ་བའི་འཐུང་གཅོད་ཡེ་ཤེས་ཆེ། ། ཞེས་གསུང་ཞིང་། ཨ་བྷི་དྷ་ན་ལས་ཀྱང་། དཔེ་མེད་པ་དང་ཡེ་ཤེས་ཆེ། ། རྡོ་རྗེའི་ས་ནི་བཅུ་གསུམ་པ། ། ཞེས་གསུངས་སོ། ། འདི་གསུམ་ལ་དགོངས་པ་ལུང་སྟོན་པའི་རྒྱུད་ལས། འཇིག་རྟེན་དང་ནི་འཕགས་པའི་ཆོས། ། སྔ་མ་ཀུན་གྱིས་དཀྲུན་མེད་ཅིང་། །
དེ་ཕྱིར་ཀུན་ཏུ་འོད་འགྱེད་པ། ། དཔེ་མེད་ཡེ་ཤེས་དཔེ་རུ་བཤད། ། ཐུབ་པའི་སྤྱོད་ཡུལ་མ་གཏོགས་པ། ། རྒྱལ་སྲས་ཀུན་གྱི་ས་ལས་རྒལ། ། ཤེས་བྱ་ཀུན་ལ་འཇུག་ཆེན་པོ། ། ས་དེ་ཡེ་ཤེས་ཆེན་པོར་བཞེད། ། སངས་རྒྱས་རྣམས་ཀྱི་གང་བསྟན་པའི། ། ས་གྱུར་དེ་ནི་བཅུ་གསུམ་པ། ། ཞེས་གསུང་པ་འདི་ཡང་དེ་སྟོན་པའི་སྔགས་གཞུང་ཡིན་པའི་ཕྱིར་རོ། ། ཡེ་ཤེས་ཐིག་ལེའི་རྒྱུད་ལས།
མོས་པས་སྤྱོད་པ་ས་དང་པོ། ། གཉིས་པ་རབ་ཏུ་དགའ་བ། ཞེས་པ་ནས། བཅུ་པ་ལེགས་པའི་བློ་གྲོས། དེ་རྣམས་ནི་བྱང་ཆུབ་སེམས་དཔའི་སའོ། ། ཆོས་ཀྱི་སྤྲིན་ནི་སངས་རྒྱས་ཀྱི་ས། ཀུན་ཏུ་འོད་ནི་ཡང་དག་པར་རྫོགས་པའི་སངས་རྒྱས་ཀྱི་ས། ཀུན་ཏུ་སྣང་བ་མཆེད་པའི་འོད་ནི་དཔལ་རྡོ་རྗེ་སེམས་དཔའ་བཅོམ་ལྡན་འདས་ཀྱི་སྤྲུལ་པའི་ས། ཀུན་ཏུ་སྣང་བ་ཐོབ་པའི་འོད་ནི་ལོངས་སྤྱོད་རྫོགས་པའི་སྐུའི་ས། ཡང་དག་འོད་རབ་ནི་ཆོས་ཀྱི་སྐུའི་ས།
བརྗོད་དུ་མེད་པའི་ཚེད་པ་ནི་བདེ་བ་ཆེན་པོའི་ས་སྟེ། དེ་ཀུན་དགའ་བའི་བྱེ་བྲག་ལ། ། སར་ནི་ཀུན་ཏུ་བཏགས་པ་ཡིན། ། ཞེས་པ་འདི་ཡང་དེ་སྟོན་པའི་སྔགས་གཞུང་ཡིན་ནོ།། ༈ །།ས་བཅུའི་ཐ་མར་བདུད་བཏུལ་བའི། ། བཤད་པ་གཞུང་ལུགས་གང་ན་བཞུགས། ། ཞེས་པའི་ལན་ནི། མངོན་རྟོགས་རྒྱན་དང་། རྒྱུད་བླ་ན་བཞུགས་ཏེ། རྒྱན་ལས།
ཐབས་མཁས་སྦྱོར་བའི་ཡུལ། ཐབས་མཁས་བཅུའི་ཐོག་མར། སྒྲ་རྣམས་འདས་ནི་འདས་པ་དང་། ། ཞེས་དང་། དེའི་འགྲེལ་པར། བར་ཆད་ཀྱི་ཆོས་ལས་ཡང་དག་པར་རྒལ་བས་ལྷ་ལ་སོགས་པའི་བདུད་ལས་འདས་པ་དང་། ཞེས་གསུང་ཞིང་། ཡུལ་ཐབས་མཁས་བཅུ་པོ་སངས་རྒྱས་ཀྱི་ས་ཁོ་ནར་བཞག་པས་བདུད་བཞི་སྤངས་པ་སངས་རྒྱས་ཀྱི་ས་ཁོ་ནར་འགྲུབ་པའི་ཕྱིར་དང་། རྒྱུད་བླར། ལས་ཉོན་གྱི་དབང་གིས་བྱུང་བའི་སྐྱེ་རྒ་ན་འཆི་བཞི་དང་།
མ་རིག་བག་ཆགས་ཀྱི་ས་དང་། ཟག་མེད་ཀྱི་ལས་ལ་བརྟེན་ནས་བྱུང་བའི་སྐྱེ་རྒ་ན་འཆི་བཞི་སྟེ། བཞི་ཚན་གཉིས་ལས། དང་པོ་ས་དང་པོ་ནས་སྤངས་ཏེ། འཕགས་པས་འཆི་དང་ན་བ་དང་། ། རྒ་བའི་དུ་ཁཿརྩད་ནས་སྤངས། ། ལས་དང་ཉོན་མོངས་དབང་གིས་སྐྱེ། ། དེ་ལ་དེ་མེད་ཕྱིར་དེ་མེད། ། ཅེས་གསུངས་པས་སོ། ། ཕྱི་མ་སངས་རྒྱས་ཀྱི་ས་ཁོ་ནར་སྤངས་ཏེ།
སྐྱེ་བ་མེད་ཅིང་འཆི་བ་མེད། ། གནོད་བྱེད་རྒ་བ་མེད་པ་སྟེ། ། དེ་ནི་རྟག་དང་བརྟན་ཕྱིར་དང་། ། ཞི་བའི་ཕྱིར་དང་གཡུང་དྲུང་ཕྱིར། ། དེ་ནི་ཡིད་ཀྱི་རང་བཞིན་གྱི། ། ལུས་ཀྱི་སྐྱེ་མེད་རྟག་པའི་ཕྱིར། ། བསམ་མི་ཁྱབ་འགྱུར་འཆི་འཕོ་ཡི། ། དེ་ནི་མི་འཆི་བརྟན་པའི་ཕྱིར། ། བག་ཆགས་ཕྲ་མོའི་ནད་རྣམས་ཀྱིས། ། གནོད་བྱེད་ཞི་བ་ཉིད་ཀྱི་ཕྱིར། །
ཟག་མེད་མངོན་པར་འདུ་བྱེད་ཀྱི། ། གཡུང་དྲུང་ཕྱིར་ན་རྒ་བ་མེད། ། ཅེས་གསུངས་པའི་ཕྱིར། དེས་ན་བདུད་བཞི་ལ་ཡང་ཚན་པ་གཉིས་ཡོད་པ་ལས། དང་པོའི་དབང་དུ་བྱས་པ། ས་དང་པོ་ནས་སྤངས་ཀྱང་། ཕྱི་མའི་དབང་དུ་བྱས་པ་སངས་རྒྱས་ཀྱི་ས་ཁོ་ནར་སྤངས་པར་གསལ་བའི་ཕྱིར་ཏེ། འཆི་བདག་གི་བདུད་སྤངས་པ་ལ་བསམ་གྱིས་མི་ཁྱབ་པར་སྒྱུར་བའི་འཆི་འཕོ་སྤངས་དགོས་པའི་ཕྱིར། འདི་ཇི་ལྟར་ཞེ་ན། བྱང་ཆུབ་ཀྱི་ལེའུར་ཆོས་སྐུ་རྟག་པའི་རྒྱུ་གསུམ་གྱི་དང་པོ་འཆི་བའི་བདུད་བཅོམ་པ་དང་།
ཞེས་གསུངས་ལ། དེ་ཉིད་རྒྱས་བཤད་དུ། འཆི་མེད་ཞི་བའི་གནས་ཐོབ་ལ། ། འཆི་བདག་རྒྱུ་བ་མེད་པའི་ཕྱིར། ། ཞེས་གསུངས་པས་ཤེས་སོ། ། སྟོན་པས། སྲོད་ལ་ལྷའི་བུའི་བདུད་བཅོམ། ཐོ་རངས་ཉོན་མོངས་པའི་བདུད་བཅོམ། ཡངས་པ་ཅན་དུ་སྐུ་ཚེའི་འདུ་བྱེད་བྱིན་གྱིས་བརླབས་པའི་ཚེ་འཆི་བདག་གི་བདུད་བཅོམ། རྩྭ་མཆོག་གི་གྲོང་དུ་མྱ་ངན་ལས་འདས་པའི་ཚེ།
ཕུང་པོའི་བདུད་བཅོམ་པར་བྱེ་བྲག་ཏུ་སྨྲ་བས་བཤད་པ་ནི། ཁོ་རང་གིས། སྟོན་དང་གསེ་རུ་བྱང་ཆུབ་བར། ། བསམ་གཏན་མཐར་རྟེན་གཅིག་ལ་ཀུན། ། ཞེས་གསུངས་པའི་དབང་དུ་བྱས་པ་ཡིན་ལ། ཐེག་པ་ཆེན་པོ་པས་ནི། བདེ་བར་གཤེགས་པ་མ་ལུས་ཕྱོགས་ཞིང་སངས་རྒྱས་ཞིང་དག་ན། ། ཞེས་སོགས་གསུང་པ་ལྟར་བཞེད་པས། དེ་དག་ནི་གདུལ་བྱའི་ངོར་སྤྲུལ་པ་འབའ་ཞིག་ཏུ་བཞེད་ཀྱི། རང་རྒྱུད་པར་མི་བཞེད་དོ། །
དེང་སང་སྡེ་སྣོད་འཛིན་པ་མཁས་པ་དག་གིས་ཀྱང་། ཐེག་པ་ཆེན་པོའི་ལམ་དུ་བདུད་བཞི་སྤངས་པའི་ས་མཚམས་གཞན་དུ་བཤད་འདུག་པ་དག་ལ་ལུང་ཁུང་གསལ་པོ་མི་འདུག་ཅིང་། བདག་ཉིད་ཆེན་པོ་འདིས། ས་བཅུའི་ཐ་མར་བདུད་བཏུལ་བར་གསུང་པ། སྔར་གྱི་གཞུང་ལུགས་ཆེན་པོ་གཉིས་ཀྱི་དགོངས་པར་གསལ། ཚུལ་འདིས་ཀྱང་གསུང་རབ་འཆད་པ་ལ་འཁྲུལ་པ་མེད་པར་ཡིད་ཆེས་པའི་གནས་སུ་གྱུར་ཞེས་སོགས་གསུངས་སོ། ། སྙིང་པོ་དྲིལ་ན་ཁོ་བོ་ཅག་འདི་ལྟར་ཞུ་སྟེ། མདོ་སྔགས་གཉིས་སངས་རྒྱས་ཀྱི་མཚན་ཉིད་མཐུན་པར་བཞེད་དེ། སྤངས་རྟོགས་མཐར་ཐུག་ལ་སངས་རྒྱས་སུ་འདོད་པར་མཐུན་པའི་ཕྱིར། མཚན་གཞི་ལ་མི་མཐུན་ཏེ།
ཕར་ཕྱིན་ཐེག་པ་བས་ས་བཅུ་གཅིག་པ་དང་། རྡོ་རྗེ་ཐེག་པ་བས་ས་བཅུ་གསུམ་པ་སངས་རྒྱས་སུ་འདོད་པའི་ཕྱིར་ཏེ། སཾ་པུ་ཊིར། གང་དག་བསམ་གྱིས་མི་ཁྱབ་པའི་གནས་སྔོན་དུ་མ་བྱས་པ་དེ་ནི་བདེ་བར་གཤེགས་པ་སྟེ་སངས་རྒྱས་ཡིན་ལ། མཚན་གཞི་མཚོན་པ་ནི་རྡོ་རྗེ་འཛིན་པ་ཡང་དག་པའོ། ། ཞེས་གསུངས་པའི་ཕྱིར་རོ། ། དེའི་དོན་ནི་འདི་ཡིན་ཏེ་ཕ་རོལ་ཏུ་ཕྱིན་པ་བ་གང་དག་ས་བཅུ་གཅིག་པ་དེ་ནི་སངས་རྒྱས་ཡིན་ཏེ། ལམ་བདེ་བ་ནས་འབྲས་བུ་བདེ་བར་གཤེགས་པ་ཡིན་པའི་ཕྱིར། རྡོ་རྗེ་ཐེག་པ་བ་སངས་རྒྱས་སུ་མཚོན་པའི་མཚན་གཞི་བཅུ་གསུམ་རྡོ་རྗེ་འཛིན་ས་ནི་ཆོས་ཅན། སངས་རྒྱས་ཡིན་ཏེ།
སྔགས་ཀྱི་ལམ་བདེ་བ་ནས་འབྲས་བུ་བདེ་བར་གཤེགས་པར་ཡིན་པའི་ཕྱིར། དེ་གཉིས་ཀ་སངས་རྒྱས་མཚན་ཉིད་པ་ཡིན་ནམ་ཞེ་ན། ཡང་དག་པ་ཞེས་པས་ས་བཅུ་གསུམ་པ་སངས་རྒྱས་ཀྱི་ས་ཡང་དག་པ་ཡིན་པར་དངོས་སུ་བསྟན་པའི་ཤུགས་ལ་ས་བཅུ་གཅིག་པ་སངས་རྒྱས་ཀྱི་ས་བཏགས་པ་བར་བསྟན། བསམ་གྱིས་མི་ཁྱབ་པའི་གནས་མངོན་དུ་མ་བྱས་པ་ཞེས་པས། ས་བཅུ་གཅིག་པ་སངས་རྒྱས་ཀྱི་ས་བཏགས་པ་བ་ཡིན་པའི་བསྒྲུབ་བྱེད་དངོས་སུ་བསྟན་ནས། ཤུགས་ལ་བསམ་གྱིས་མི་ཁྱབ་པའི་གནས་མངོན་དུ་བྱས་པ་ས་བཅུ་གསུམ་པ་སངས་རྒྱས་ཀྱི་ས་ཡང་དག་པ་ཡིན་པའི་སྒྲུབ་བྱེད་དུ་སྟོན། བསམ་གྱིས་མི་ཁྱབ་པའི་གནས་མངོན་དུ་བྱས་པའི་དོན་རང་སྣང་ལ་སྣང་བ་དང་། སྟོང་པ་ཐམས་ཅད་ཡེ་ཤེས་གཅིག་གི་ངོ་བོར་ཤར་བ་ལ་བཤད་དོ། ། འོ་ན་ཕར་ཕྱིན་ཐེག་པ་ནས་བཤད་པའི་སངས་རྒྱས་དེ་སངས་རྒྱས་བཏགས་པ་ཡིན་པར་ཐལ། ས་བཅུ་གཅིག་པ་སངས་རྒྱས་བཏགས་པ་གང་ཞིག
ས་བཅུ་གཅིག་པ་ཕར་ཕྱིན་ཐེག་པ་ནས་བཤད་པའི་སངས་རྒྱས་ཡིན་པའི་ཕྱིར་ཞེ་ན། འདིར་མ་ཁྱབ་སྟེ། ཕར་ཕྱིན་ཐེག་པ་ནས་བཤད་པའི་སྐུ་དང་ཡེ་ཤེས་རྣམས་སངས་རྒྱས་མཚན་ཉིད་པ་ཡིན་པའི་ཕྱིར་ཏེ། དེ་བཅུ་གསུམ་རྡོ་རྗེ་འཛིན་པའི་ས་ཐོབ་ཟིན་པ་ཡིན་པའི་ཕྱིར་རོ། ། འོ་ན་ཕར་ཕྱིན་ཐེག་པར་ས་བཅུ་གསུམ་པ་བཤད་པར་ཐལ། དེ་ནས་བཤད་པའི་སྐུ་དང་ཡེ་ཤེས་རྣམས་ས་བཅུ་གསུམ་པ་ཐོབ་ཟིན་པ་ཡིན་པའི་ཕྱིར་ཞེ་ན། མ་ཁྱབ་སྟེ། ཕར་ཕྱིན་ཐེག་པར་ས་བཅུ་གསུམ་པའི་ཐ་སྙད་ཙམ་ཡང་མ་བཤད་པར་ས་བཅུ་གཅིག་པའི་གནས་སྐབས་ལ་སངས་རྒྱས་སུ་འཇོག་པའི་སྐབས་ཡིན་པའི་ཕྱིར་རོ། ། འདི་ནི་གསུང་རབ་དགོངས་གསལ་ལས། འོ་ན་ཕར་ཕྱིན་ཐེག་པ་ནས་སྐུ་གསུམ་གྱི་རྣམ་གཞག་བཤད་པའི་རྫོགས་པའི་སངས་རྒྱས་དེ་སློབ་ལམ་གྱི་གནས་སྐབས་ཡིན་ནམ།
ས་བཅུ་གསུམ་པ་ཐོབ་ཟིན་པ་ཞིག་ཡིན་སྙམ་ན། དེ་ནི་ས་བཅུ་གསུམ་པ་ཐོབ་ཟིན་པ་ཡིན་ཀྱང་། དེར་ནི་དེའི་ཐ་སྙད་མ་གསུང་སྟེ། ས་བཅུ་གཅིག་པ་ལ་རྫོགས་པའི་སངས་རྒྱས་ཀྱི་རྣམ་གཞག་བྱེད་པའི་སྐབས་ཡིན་པའི་ཕྱིར་རོ། ། ཞེས་གསུངས་པའི་དགོངས་པ་དཔྱིས་ཕྱིན་པ་ལགས་སོ། ། འོ་ན་སངས་རྒྱས་དེ་དག་ལམ་གང་གིས་ཐོབ་པ་ཡིན་ཞེ་ན། ས་བཅུ་པ་མན་ཆད་ཕར་ཕྱིན་རང་ལམ་གྱིས་ཐོབ་ཅིང་། བཅུ་གཅིག་པ་ཡན་བླ་མེད་ཀྱི་ལམ་གྱིས་ཐོབ་པར་གོང་དུ་བཤད་ཟིན་ཅིང་། མདོ་ལུགས་ཀྱི་གྲུབ་མཐའ་བཞི་དང་། རྒྱུད་སྡེ་འོག་མ་གསུམ་རང་རྐང་གི་སངས་རྒྱས་རྣམས་གྲུབ་མཐའ་དེ་དང་དེ་ནས་བཤད་པའི་ཐེག་ཆེན་ལམ་གྱིས་ཐོབ་པར་འདོད་ཀྱང་།
འདིར་བླ་མེད་ཀྱི་ལམ་གྱིས་ཐོབ་པ་ཡིན་ཏེ། དེ་དག་བཅུ་གསུམ་རྡོ་རྗེ་འཛིན་པའི་ས་ཐོབ་ཟིན་པ་ཡིན་པའི་ཕྱིར། རྟགས་ཁྱབ་གྲུབ་སྟེ། གཞིར་དཀྱིལ་འཁོར་བཞི་ལ་སྨིན་བྱེད་དབང་བཞིས་སྐུ་བཞིའི་ས་བོན་བཏབ་ནས་ལམ་བཞི་བསྒོམ་པའི་སྟོབས་ཀྱིས་འབྲས་བུ་སྐུ་བཞི་ཐོབ་པ་བླ་མེད་ཁོ་ནའི་ཁྱད་ཆོས་ཡིན་པ་གང་ཞིག རྣལ་འབྱོར་རྒྱུད་མན་ཆད་ལ་དེ་ལྟ་བུའི་རྣམ་གཞག་མེད་པའི་ཕྱིར། དོན་འདི་ལ་དགོངས་ནས་ཀུན་མཁྱེན་བསོད་ནམས་སེང་གེས། གཞིར་གནས་དཀྱིལ་འཁོར་བཞི་ལ་དབང་བཞི་ཡིས། ། སྐུ་བཞི་ས་བོན་ཐེབ་ཚེ་བླ་མེད་ཀྱི། ། སྡོམ་པ་རྫོགས་པ་རྒྱུད་སྡེ་འོག་མ་ལས། ། ཟབ་ཁྱད་ཡིན་པར་དབང་གི་རིམ་པས་ཤེས། །
ཞེས་གསུངས་པ་ཡིན་ནོ། ། གསུམ་པ་སངས་རྒྱས་ཐོབ་པར་འདོད་པས་དེ་ལ་བསླབ་པར་གདམ་པ་ནི། གང་ཞིག་སངས་རྒྱས། ཞེས་སོགས་ཚིགས་བཅད་གཉིས་ཏེ། སྐྱེས་བུ་གང་ཞིག་རྫོགས་པའི་སངས་རྒྱས་ཐོབ་པར་བྱེད་འདོད་ན། གང་ཟག་དེ་ཡི་ལམ་འདི་བཞིན་དུ་སྤྱད་པར་བྱ་སྟེ། ཡང་ན་ཕ་རོལ་ཏུ་ཕྱིན་པ་ཡི་མདོ་རྣམས་ལས་ཇི་ལྟར་འབྱུང་བ་བཞིན་སེམས་བསྐྱེད་དང་། ཕ་རོལ་ཏུ་ཕྱིན་པ་དྲུག་གི་སྤྱོད་པ་སོགས་ལ་བསླབ་པར་གྱིས། ཡང་ན་རྡོ་རྗེ་ཐེག་པ་ཡི་རྒྱུད་སྡེ་རྣམས་ལས་འབྱུང་བ་བཞིན་དུ་སྨིན་བྱེད་ཀྱི་དབང་དང་། གྲོལ་བྱེད་ཀྱི་ལམ་ཉམས་སུ་བླང་སྟེ།
ཕར་ཕྱིན་ཐེག་པ་དང་རྡོ་རྗེ་ཐེག་པ་འདི་གཉིས་མིན་པ་སངས་རྒྱས་བསྒྲུབ་ནུས་པའི་ཐེག་པ་ཆེན་པོ་ནི། སངས་རྒྱས་རྣམས་ཀྱིས་མདོ་རྒྱུད་གང་ལས་ཀྱང་གསུང་པ་མེད་པའི་ཕྱིར་རོ། ། བཞི་པ་དེ་དག་དང་མ་འབྲེལ་བའི་ཆོས་ལུགས་དགག་པ་ལ་བདུན་ཏེ། བསྟན་པ་དང་མ་འབྲེལ་བའི་ཆོས་པ་དགག་པ། སྡོམ་པ་དང་མ་འབྲེལ་བའི་ཐར་ལམ་དགག་པ། ངེས་འབྱུང་དང་མ་འབྲེལ་བའི་སོ་ཐར་དགག་པ། སྡེ་སྣོད་དང་མ་འབྲེལ་བའི་སོ་ཐར་དགག་པ། རྒྱུད་སྡེ་དང་མ་འབྲེལ་བའི་གསང་སྔགས་དགག་པ། དབང་བསྐུར་དང་མ་འབྲེལ་བའི་བླ་མ་དགག་པ། དམ་ཆོས་དང་མ་འབྲེལ་བའི་ཆོས་པ་དགག་པའོ། །
དང་པོ་ནི། ད་ལྟའི་ཆོས་པ། ཞེས་སོགས་རྐང་པ་བཅུ་བདུན་ཏེ། སངས་རྒྱས་ཀྱི་བསྟན་པའི་སྒོར་ཞུགས་པ་ཡིན་ན། ཉན་ཐོས་དང་། ཕར་ཕྱིན་དང་། རྡོ་རྗེ་ཐེག་པའི་ཆོས་ལུགས་གསུམ་པོ་གང་རུང་ལ་འཇུག་དགོས་པ་ལས། ད་ལྟའི་ཆོས་པ་གལ་ཆེ་བ་ལྷག་པ་ཚུལ་ཁྲིམས། ཏིང་ངེ་འཛིན། ཤེས་རབ་ཀྱི་བསླབ་པ་གསུམ་པོ་ལ་ཡོངས་སུ་མི་སྦྱོང་ལ་ཕ་རོལ་ཏུ་ཕྱིན་པའི་ཆོས་ལུགས་ལ་ཞུགས་པ་མ་ཡིན།
སྤྱིར་སྨིན་གྲོལ་དང་མི་ལྡན་པའི་རྡོ་རྗེ་ཐེག་པ་ལ་ཞུགས་པ་མ་ཡིན་ཞིང་། གཙོ་བོར་དབང་བཞི་དང་རིམ་པ་གཉིས་བསྒོམ་པ་དང་མི་ལྡན་པས་བླ་མེད་རྡོ་རྗེ་ཐེག་པའི་བསྟན་པ་མ་ཡིན་ལ། དེར་མ་ཟད་ཉན་ཐོས་ཀྱི་ཡང་ཆོས་ལུགས་ལ་ཞུགས་པ་མ་ཡིན་ཏེ། གདུལ་བའི་སྡེ་སྣོད་ལ་ཐ་ན་ལྟུང་བ་སྡེ་ལྔའི་རྣམ་གཞག་ཙམ་ཡང་མི་ཤེས་མོད། དེ་ལྟ་མིན་པ་འོན་ཀྱང་། ཁོ་བོ་སངས་རྒྱས་ཀྱི་ཆོས་ལ་ཞུགས་པ་ཡིན་པར་ཁས་འཆེ་བ་དེ་ཀྱེ་མ་ཉན་ཐོས་ཐེག་ཆེན་གསང་སྔགས་གང་གི་བསྟན་པ་ལ་ཞུགས་པར་འགྱུར་བ་ཡིན་ངོ་མ་ཤེས་ཏེ་དཔེར་ན་ཕ་ངེས་པ་མེད་པའི་བུ་བཟང་ན་ཡང་རིགས་ཀྱི་ནང་དུ་ཚུད་པར་མི་ནུས་ཏེ། ཕ་རྒྱུས་མེད་པའི་ཕྱིར། དེ་བཞིན་དུ་མདོ་རྒྱུད་ཁུང་མ་གང་ནས་ཀྱང་མ་བྱུང་བའི་ཆོས་བྱེད་པ་བཟང་ཡང་སངས་རྒྱས་ཀྱི་བསྟན་པའི་ནང་དུ་ཚུད་པ་མ་ཡིན་པའི་ཕྱིར། ཁོ་ན་རེ། སྐྱོན་མེད་དེ།
དེ་དག་ནས་གསུང་པའི་ཐུན་ཚེགས་ཀྱི་ཆོས་ལ་སྤྱོད་པའི་ཕྱིར་སྙམ་ན། མི་འཐད་དེ། དཔེར་ན། དག་དུག་བསྡུས་པའི་གོས་ལ་ནི། སྤྲང་པོའི་གོས་འོང་གི རྒྱལ་པོ་ལ་སོགས་པ་ཆེན་པོ་རྣམས་ཀྱི་ཆོས་ཀྱི་གོས་མི་རུང་བ་དེ་བཞིན་དུ། ཐུན་ཚེགས་བསྡུས་པའི་ཆོས་ཀྱིས་འཕྲལ་བླུན་པོ་དགའ་བ་བསྐྱེད་པར་བྱེད་ཀྱང་། གང་ཟག་དད་ཅན་འཚང་མི་རྒྱ་པའི་ཕྱིར། དཔེར་ན་ཟས་བཟང་ཐམས་ཅད་ཀྱི་སྣོད་དཀྲུས་པའི་དཀྲུག་ཤལ་ལ་ཁྱི་དགའ་ཡང་མཁས་པ་རྣམས་ནི་འདོར་བ་བཞིན་སྲ་སྲེ་མང་པོ་ཆོས་ཀྱི་དཀྲུག་ཤལ་ཡིན་པའི་ཕྱིར་རོ། ། གཉིས་པ་ལ་གཉིས་ཏེ།
འདོད་པ་བརྗོད་པ་དང་། དེ་དགག་པའོ། ། དང་པོ་ལ་གཉིས་ཏེ། སྨད་པའི་ཆེད་དུ་མུ་སྟེགས་ཀྱི་དཔེ་བརྗོད་པ། བོད་བླུན་གྱི་འདོད་པའི་དོན་ལ་སྦྱར་བའོ། ། དང་པོ་ནི། མུ་སྟེགས། ཞེས་སོགས་རྐང་པ་དྲུག་སྟེ། སྔོན་དགེ་སློང་མང་པོས་རྒྱལ་པོའི་ཁབ་ཏུ་བསོད་སྙོམས་ལ་ཕྱིན་པས་བྲམ་ཟེའི་རིགས་ཀྱི་ཕྱི་རོལ་མུ་སྟེགས་བྱེད་པ་ཁ་ཅིག་ཀྱང་། སངས་རྒྱས་པའི་དགེ་སློང་རྣམས་ལ་འདི་སྐད་ཟེར་ཏེ།
ཁྱེད་དགེ་སྦྱོང་གོ་འུ་ཏ་མའི་ཆོས་ལུགས་ལའང་སྡིག་པ་སྤོང་ཞིང་དགེ་བ་བསྒྲུབ་པར་བྱེད་པ་ཡིན་ན་ངེད་བྲམ་ཟེ་རྣམས་ཀྱི་རིགས་བྱེད་ལའང་། སྡིག་པ་སྤོང་ཞིང་དགེ་བ་བསྒྲུབ་པར་བྱེད་པ་སྟོན་པས་མུ་སྟེགས་པ་ཡིན་ཡང་ཅི་ཞིག་སྐྱོན། དགེ་བ་བསྒྲུབ་པ་མེད་ཅིང་སྡིག་པ་བྱེད་ན་སངས་རྒྱས་པའི་ཆོས་པ་ཡིན་ཡང་ཅི་ཞིག་ཕན་ཏེ་མི་ཕན་ལོ། གཉིས་པ་ནི། དེ་བཞིན་འདི་ནའང་། ཞེས་སོགས་ཚིགས་བཅད་གཉིས་ཏེ། མུ་སྟེགས་བྱེད་ཀྱི་འདོད་པ་དེ་བཞིན་དུ། བོད་གངས་ཅན་འདི་ནའང་ཆོས་ཀྱི་གནད་མི་ཤེས་པའི་བླུན་པོ་འགའ་ཞིག་དཀོན་མཆོག་ལ་དད་པ་དང་ལྡན་ཞིང་། སེམས་ཅན་ལ་སྙིང་རྗེ་ཆེ་བ་སྦྱིན་པ་གཏོང་བ་དང་ཚུལ་ཁྲིམས་སྲུང་བ། བཟོད་པ་བསྒོམ་ཞིང་བརྩོན་འགྲུས་རྩོམ་པ།
བསམ་གཏན་བསྒོམ་ཞིང་གནས་ལུགས་སྟོང་པ་ཉིད་རྟོགས་ན། རྫོགས་པའི་སངས་རྒྱས་ཀྱིས་གསུངས་པའི་མདོ་རྒྱུད་ཀྱི་ཚིག་དོན་རྣམས་དང་མི་མཐུན་ཡང་། དེ་ལ་སྐྱོན་མེད་དེ། དད་པ་དང་སྙིང་རྗེ་ལ་སོགས་པ་དེ་དག་མེད་ན། མདོ་རྒྱུད་དང་མཐུན་པར་བྱེད་པའི་མིང་གི་ཡང་ཅི་ལ་ཕན་ཏེ་མི་ཕན་ལོ། གཉིས་པ་ལ་གཉིས་ཏེ། སྡོམ་གསུམ་གྱིས་དབེན་པའི་དགེ་བས་སངས་རྒྱས་མི་འགྲུབ་པར་བསྟན་པ། སྡོམ་གསུམ་གྱི་དགེ་བས་སངས་རྒྱས་བསྒྲུབ་པར་བསྟན་པའོ། ། དང་པོ་ལ་གཉིས་ཏེ། དཔེ་བསྒྲུབ་པ་དང་།
དོན་ལ་སྦྱར་བའོ། ། དང་པོ་ནི། དེ་ཡང་རྟག་པར། ཞེས་སོགས་རྐང་པ་ལྔ་སྟེ། དད་པ་སོགས་དང་ལྡན་ན་མུ་སྟེགས་བྱེད་ཡིན་ཀྱང་མི་སྐྱོན་པ་དང་། དད་སོགས་མེད་ན་མདོ་རྒྱུད་དང་མཐུན་ཡང་མི་ཕན་ཟེར་བ་དེ་ལ་ཡང་། རིགས་པས་བརྟག་པར་བྱ་བ་བཤད་ཀྱིས་ཉོན་ཅེས་གདམས་ནས། ཕྱི་རོལ་མུ་སྟེགས་བྱེད་ཀྱིས། སྦྱིན་སོགས་ཀྱི་དགེ་བ་བྱས་ན་ཡང་བར་མའི་དགེ་བ་ཙམ་ཡིན་གྱི། སྡོམ་པ་ལས་བྱུང་བའི་དགེ་བ་རྒྱུན་ཆགས་པ་སྲིད་པ་མ་ཡིན་ཏེ།
དེ་ལ་ཚུལ་ཁྲིམས་ཀྱི་སྡོམ་པ་མེད་པའི་ཕྱིར་རོ།། ༈ །།མུ་སྟེགས་བྱེད་ལ་སྡོམ་པ་མེད། ། ཅེས་སོགས་ལ་དྲི་བ།་་་་་ ཤཱ མུ་སྟེགས་བྱེད་ལ་སྡོམ་པ་ལས། ། ཐུང་བའི་དགེ་བ་ཡོད་མིན་ན། ། མངོན་པའི་གཞུང་ལས་མུ་སྟེགས་ལ། ། བསམ་གཏན་སྡོམ་པ་བཤད་དེ་ཅི། ། ཞེས་པའི་ལན་ནི། མུ་སྟེགས་བྱེད་ལ་སྡོམ་པ་མེད། ། ཅེས་པའི་དོན།
སྐབས་ཐོབ་ཀྱིས་བྱང་ཆུབ་ཀྱི་རྒྱུར་གྱུར་པའི་སྡོམ་པ་མེད་ཅེས་པ་ལ་འཇུག་པ་གཞུང་འདི་ཉིད་ལས་གསལ་ཞིང་སྐབས་ཐོབ་ལ་མི་ལྟ་བར་ཚིག་ཙམ་ལ་འཁྲིས་ནས་འདི་འདྲའི་སྐྱོན་བརྗོད་ན། གཞུང་ལུགས་ཕལ་ཆེར་འགོག་དགོས་ཏེ། དཔེར་ན་ཐམས་ཅད་ཀྱང་དགྲ་བཅོམ་པ་ཞེས་པ་ལ། ཐམས་ཅད་དགྲ་བཅོམ་པ་ཡིན་ན་ནི། བུམ་པའང་དགྲ་བཅོམ་ཡིན་པར་འགྱུར། ། ཞེས་སོགས་ཀྱིས་ལན་མཛད་དོ། ། སྐབས་དོན་མུ་སྟེགས་བྱེད་ལ་བྱང་ཆུབ་ཀྱི་རྒྱུར་གྱུར་པའི་དང་། སོ་ཐར་དང་ངེས་འབྱུང་གི་བསམ་པས་ཟིན་པའི་སྡོམ་པ་མེད་དེ། མཛོད་འགྲེལ་ལས། ཅི་ཕྱི་རོལ་པ་རྣམས་ལ་ཡང་དག་པར་བླང་པ་ལས་བྱུང་བའི་ཚུལ་ཁྲིམས་མེད་དམ་ཞེ་ན།
ཡོད་མོད་ཀྱི། སོ་སོ་ཐར་པ་ནི་མིན་ཏེ། དེ་ནི་སྲིད་པ་ལ་བརྟེན་པའི་ཕྱིར། གཏན་དུ་སྡིག་པ་ལས་ཐར་བར་བྱེད་པ་མིན་ནོ། ། ཞེས་གསུངས་པའི་ཕྱིར་རོ། ། དེ་ལ་བསམ་གཏན་གྱི་སྡོམ་པ་ཡོད་དེ། དེ་ལ་བསམ་གཏན་གྱི་དངོས་ཀྱི་ཐོབ་པ་ཡོད་པའི་ཕྱིར་རོ། ། གཉིས་པ་ནི། དེ་བཞིན་དབང་བསྐུར། ཞེས་སོགས་ཚིགས་བཅད་གཉིས་ཏེ།
སྡོམ་པ་ལས་མ་བྱུང་བའི་དགེ་བ་བར་མ་ཙམ་ཡིན་པ་དེ་བཞིན་དུ། སྔགས་སྡོམ་མེད་པའི་གང་ཟག་དེ་ཡིས་དགེ་བ་ཅི་སྤྱད་ཀྱང་སྔགས་སྡོམ་ལ་ལྟོས་པའི་བར་མའི་དགེ་བ་ཙམ་ཡིན་གྱི། གསང་སྔགས་ཀྱི་སྡོམ་པ་ལས་བྱུང་བའི་དགེ་བ་མིན་ཏེ། དབང་བསྐུར་བ་ཐོབ་པའི་གང་ཟག་དེ་ལ་རིག་པ་འཛིན་པའི་སྡོམ་པ་མེད་པའི་ཕྱིར་རོ། ། སྔགས་ཀྱི་སྡོམ་པའི་དགེ་བ་མིན་ན། གསང་སྔགས་ཐབས་ལམ་རབ་ཏུ་ཟབ་ཀྱང་། འཚང་མི་རྒྱ་བར་ཐུབ་པས་གསུང་སྟེ། དབང་མེད་ན་ནི་དངོས་གྲུབ་མེད། ། ཅེས་སོགས་དང་། རྡོ་རྗེ་རྩེ་མོར།
སྡོམ་པ་གསུམ་ལ་གནས་པ་ནི། ། དང་པོའི་འཁྲུགས་སུ་བཤད་པ་ཡིན། ། ཞེས་གསུངས་པའི་ཕྱིར་རོ། ། གཉིས་པ་ནི། སྡོམ་པ་གསུམ་དང་། ཞེས་སོགས་རྐང་པ་དྲུག་སྟེ། དབང་ལས་ཐོབ་པའི་སོ་ཐར་བྱང་སེམས། སྔགས་ཀྱི་སྡོམ་པ་གསུམ་དང་ལྡན་པ་ཡི་བསྐྱེད་རྫོགས་ཀྱི་རིམ་གཉིས་ཟབ་མོའི་གནད་ཤེས་ནས་བསྒོམ་ན། གང་ཟག་རབ་དེས་ཚེ་འདིར་མཆོག་གི་འབྲས་བུ་འགྲུབ་པར་རྫོགས་པའི་སངས་རྒྱས་ཀྱིས་གསུངས་པའི་ཕྱིར་ཏེ། སཾ་ཊིར།
གཞན་དུ་བསྐལ་པ་བྱེ་བར་ནི། ། གྲངས་མེད་པས་ནི་གང་ཐོབ་པ། ། གང་དུ་དམ་པའི་བདེ་བས་ཁྱོད། ། སྐྱེ་བ་འདིར་ནི་འགྲུབ་པར་འགྱུར། ། ཞེས་དང་། གསང་འདུས་ལས། འདི་ཡི་ཆོས་ཀྱི་བདག་ཉིད་ཆེ། ། ཞེས་སོགས་གསུངས་པའི་ཕྱིར། འམ་ཞེས་པ་འོག་མ་འདྲེན་པའི་ཚིག་གོ ། བར་དོར་འགྲུབ་པ་ནི།
ཡེ་ཐིག་ལས། ཡང་ན་ལུས་འདི་སྤངས་མ་ཐག ། བརྩོན་པ་མི་ལྡན་པས་ཀྱང་འགྲུབ། ། ཅེས་དང་། སྐྱེ་བ་བདུན་ལ་འགྲུབ་པ་ནི། གསང་མཛོད་ལས། དབང་བསྐུར་ཡང་དག་སྦྱིན་ལྡན་ན། ། ཞེས་སོགས་གསུང་པ་དང་། སྐྱེ་བ་བཅུ་དྲུག་ཚུན་ཆད་ན་འགྲུབ་པ་ནི། རྡོ་རྗེ་རྩེ་མོར།
ཕ་རོལ་ཕྱིན་པའི་འབྱུང་བས་ནི། ། བསྐལ་པ་གྲངས་མེད་མིན་འཐོབ་པ། ། གལ་ཏེ་རྣལ་འབྱོར་པ་དེ་བརྩོན། ། ཚེ་འདི་ཉིད་ལ་མྱ་ངན་འདའ། ། ཡང་ན་མཐོང་བ་ཙམ་གྱིས་ནི། ། སྐྱེ་བ་བཅུ་དྲུག་དག་ནས་འགྲུབ། ། སོ་སོ་སྐྱེ་བོས་སངས་རྒྱས་ཉིད། ། འགྲུབ་པར་འགྱུར་གྱི་གཞན་དུ་མིན། ། ཅེས་དང་། དམ་ཚིག་ལྔ་པ་ལས།
གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ན་འགྲུབ། ། ཅེས་གསུངས་པའི་ཕྱིར་རོ། ། ཤེས་བྱ་ཆོས་ཅན། དབང་བསྐུར་བའི་སྒོ་ནས་རྒྱུད་སྡོམ་པ་གསུམ་ལྡན་དུ་བྱེད་པ་འདི་ལ་རྒྱ་བོད་ཀྱི་མཁས་པ་རྣམས་གུས་པ་ཡིན་ཏེ། དབང་བསྐུར་གྱི་སྒོ་ནས་སྡོམ་གསུམ་དང་ལྡན་པ་སངས་རྒྱས་ཀྱི་རྒྱུའི་གཙོ་བོར་གསུངས་པ་དེའི་ཕྱིར། གསུམ་པ་ནི། གང་དག་རབ་ཏུ། ཞེས་སོགས་ཚིགས་བཅད་གཅིག་སྟེ། འགྲོ་བ་གང་དག་མྱང་འདས་ཐོབ་པའི་ཕྱིར་དུ་རབ་ཏུ་བྱུང་བའི་སྡོམ་པ་བསྲུང་བར་འདོད་ན།
རྒྱུད་དག་ལས་བསྲུང་བའི་ཕྱིར་དུ། དམ་པའི་ཆོས་འདུལ་བའི་ལུགས་བཞིན་དུ་གུས་པས་ལོང་སྟེ། ངེས་འབྱུང་གི་བསམ་པ་མེད་པར་ལྟོ་གོས་ཙམ་ལ་དམིགས་པ་ཡི་རབ་ཏུ་འབྱུང་བ་ཐུབ་པས་བཀག་པའི་ཕྱིར། དཔེར་ན་ཀུན་དགའ་བོའི་ཚ་བོ་གཉིས་དང་། གཅུང་མཛེས་དགའི་རྣམ་ཐར་བཞིན་ནོ། ། འདུལ་བ་ལས་གཙོ་བོར་གསུང་པ་སོ་ཐར་གྱི་སྡོམ་པ་ཡིན་ཅིང་། དེ་ལ་ངེས་འབྱུང་གི་བསམ་པས་ཟིན་པ་དགོས་ཏེ། ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱ་སྟེ། ཞེས་དང་། ངེས་པར་འབྱུང་བའི་ཚུལ་ཁྲིམས་སྡུག་བསྔལ་སྤོངས།
ཞེས་གསུང་པའི་ཕྱིར་རོ། ། བཞི་པ་ནི། སེམས་བསྐྱེད་བྱེད་པ། ཞེས་སོགས་ཚིགས་བཅད་གཅིག་སྟེ། དེང་སང་ཐེག་པ་ཆེན་པོའི་སེམས་བསྐྱེད་བྱེད་པའི་རྣམ་གཞག་ལ་མི་མཁས་པ་དེ་དག་ཀྱང་ཐེག་པ་ཆེན་པོའི་མདོ་ནས་བསྟན་པའི་དབུ་སེམས་སོ་སོའི་ལུགས་བཞིན་མི་བྱེད་ཅིང་། གང་ཟག་ཐོས་ཆུང་རྣམས་ཀྱིས་མགོ་སྐོར་ནས་སེམས་ཙམ་པའི་སེམས་བསྐྱེད་ཁྲོམ་ཆེན་པོ་ལ་བྱེད་པ་གདུལ་བྱ་བླུན་པོ་རྣམས་དགའ་བར་བྱ་བའི་ཕྱིར་ཡིན་གྱི། ཡང་དག་པ་མིན་ཏེ། སངས་རྒྱས་ཀྱི་གསུང་དང་མི་མཐུན་པ་ཡིན་པའི་ཕྱིར་རོ། ། ལྔ་པ་ལ་གཉིས་ཏེ། མདོར་བསྟན་པ་དང་།
རྒྱས་པར་བཤད་པའོ། ། དང་པོ་ནི། གསང་སྔགས་བསྒོམ་པ། ཞེས་སོགས་ཚིགས་བཅད་གཅིག་སྟེ། དེང་སང་གསང་སྔགས་ཟབ་མོ་བསྒོམ་པ་ལ་མོས་པ་མང་དུ་ཡོད་མོད་ཀྱི། རྒྱུད་སྡེ་ནས་གསུང་པ་བཞིན་དུ་བསྒྲུབ་པ་ཤིན་ཏུ་ཉུང་སྟེ། རང་དགར་སྤྱོད་པ་བདེ་བའི་འདུ་ཤེས་ཀྱིས་རང་བཟོར་གསང་སྔགས་ལ་སྤྱོད་པར་ཟད་པའི་ཕྱིར་རོ། ། གཉིས་པ་ལ་བཞི་སྟེ། རྒྱུད་སྡེ་དང་མ་འབྲེལ་བའི་དབང་བསྐུར་དགག་པ། སྦྱང་གཞི་མི་སྦྱོང་བའི་བསྐྱེད་རིམ་དགག་པ།
རྟེན་འབྲེལ་མི་ཤེས་པའི་རྫོགས་རིམ་དགག་པ། སྤངས་བྱ་དང་མི་ཕྱེད་པའི་ཡེ་ཤེས་དགག་པའོ། ། དང་པོ་ནི། གལ་ཏེ་དབང་བསྐུར། ཞེས་སོགས་ཚིགས་བཅད་གཅིག་སྟེ། གལ་ཏེ་དེང་སང་ཁ་ཅིག་དབང་བསྐུར་བྱེད་ན་ཡང་། རྒྱུད་སྡེའི་དགོངས་པ་གྲུབ་ཐོབ་རྣམས་ཀྱིས་དཀྲལ་བའི་བཟང་པོའི་གཞུང་ལུགས་ཀུན་ནས་བཤད་པའི་ཆོ་གའི་རྣམ་གཞག་དོར་ནས་སྐྱེ་བོ་གང་དག་ཕག་མོའི་བྱིན་རླབས་སྨིན་བྱེད་ཀྱི་ཆོ་གར་བྱེད་པ་ལ་སོགས་པ་ངོ་མཚར་བ་སངས་རྒྱས་ཀྱི་གསུང་བཞིན་དུ་གུས་པས་ལེན་པ་མི་འཐད་དེ། དེ་སྐྱེ་བོ་གང་དག་རྫུན་གྱིས་བསླད་པའི་རང་བཟོའི་ཆོ་ག་ཡིན་པའི་ཕྱིར་རོ། ། གཉིས་པ་ནི། རྒྱ་ལ་བསྐྱེད་རིམ།
ཞེས་སོགས་ཚིགས་བཅད་གཅིག་སྟེ། ཁ་ཅིག་རྒྱ་ལ་བསྐྱེད་རིམ་བསྒོམ་པར་བྱེད་ན་ཡང་། སྦྱང་གཞི་སྦྱོང་བྱེད་དུ་ལེགས་པར་འཕྲོད་པའི་ཆོ་གའི་ཡན་ལག་མངོན་བྱང་ལྔ་དང་། རྡོ་རྗེའི་ཆོ་ག་གསུམ་བསྐྱེད་དང་། སྒྲ་ཚུལ་གྱི་རྟེན་འབྲེལ་དང་། ཏིང་ངེ་འཛིན་གསུམ་དང་། རྣལ་འབྱོར་བཞི་དང་། བསྙེན་སྒྲུབ་བཞི་ལ་སོགས་པ་ཀུན་བོར་ནས་རང་བཟོའི་ལྷ་དཀྲོངས་བསྐྱེད་བསྒོམ་པ་ལ། བསྐྱེད་རིམ་དུ་མིང་བཏགས་པ་ཡང་འཐད་པ་མིན་ཏེ། དེ་རང་བཟོའི་ཆོ་གར་ཟད་པའི་ཕྱིར་རོ། །
འདི་ཡང་ལས་དང་པོའི་དུས་ནས་བསྐྱེད་རིམ་གཞན་ལ་མ་སྦྱང་བར་དཀྲོང་བསྐྱེད་བསྒོམ་པ་བཀག་པ་ཡིན་གྱི། བསྐྱེད་རིམ་ལ་དཀྲོང་བསྐྱེད་གཏན་མེད་པར་བཞེད་པ་ནི་མིན་ཏེ། གཏན་པ་ཐོབ་པའི་དུས་ཀྱིས་བསྐྱེད་རིམ་ཐམས་ཅད་དཀྲོང་བསྐྱེད་ཡིན་པའི་ཕྱིར་རོ། ། གསུམ་པ་ནི། གཏུམ་མོ་ཞེས་སོགས་ཚིགས་བཅད་གཅིག་སྟེ། བོད་ཀྱི་གཏུམ་མོ་བསྒོམ་པ་ཕལ་ཆེ་བ་ཡང་ལུས་ཐམས་ཅད་ལ་རྩས་ཁྱབ། དེ་ལ་བྱང་ཆུབ་སེམས་ཀྱིས་ཁྱབ། དེ་ལ་རླུང་གིས་ཁྱབ། དེ་ལ་རྣམ་པར་ཤེས་པས་ཁྱབ། དེ་ལ་ཆོས་དབྱིངས་ཀྱིས་ཁྱབ་ནས་གནས་པ་དེ་ཐོག་མར་རླུང་ལ་དབང་ཐོབ་པར་བྱས་ནས་གཏུམ་མོའི་མེ་སྦར་ཏེ།
རྟེན་བྱང་སེམས་ཞུས་པས་བརྟེན་པ་རིག་སྟོང་དབྱེར་མེད་མངོན་དུ་བྱེད་པའི་ནང་གི་རྟེན་འབྲེལ་མི་ཤེས་པར་མུ་སྟེགས་བྱེད་ཀྱི་གཏུམ་མོ་ལྟར་ལུས་ལ་དྲོད་ཙམ་སྐྱེ་བ་ལ་ནི་དམིགས་ནས་རས་གོས་རྐྱང་པ་ཙམ་གྱིས་ཆོག་པར་གོ དེ་གཏུམ་མོ་ཡང་དག་མིན་ཏེ། དེ་ཡང་དག་པའི་ཡེ་ཤེས་སྐྱེ་བའི་རྒྱུ་མིན་པའི་ཕྱིར་རོ། ། བཞི་པ་ནི། ཡེ་ཤེས་ཅུང་ཟད། ཞེས་སོགས་ཚིགས་བཅད་གཅིག་སྟེ། རིམ་གཉིས་བསྒོམ་པ་རང་བྱུང་གི་ཡེ་ཤེས་ཅུང་ཟད་བསྐྱེད་ན་ཡང་དེ་དག་ནང་གི་རྩ་ཁམས་ཀྱི་རྟེན་འབྲེལ་གྱིས་ཉོན་མོངས་རང་བྱུང་དང་། རྣམ་རྟོག་རང་བྱུང་དང་། སྣྲེལ་གཞི་རང་བྱུང་དང་། མི་རྟོག་པ་རང་བྱུང་བཞི་སྐྱེ་བ་སོ་སོར་འབྱེད་པའི་ཐབས་ལམ་འབྲས་ལྟ་བུ་ལ་མི་མཁས་པས་བསྒོམ་སྐྱེས་ཀྱང་རྫོགས་པའི་སངས་རྒྱས་ཀྱི་ལམ་དུ་མི་འགྱུར་རོ། །
དྲུག་པ་ལ་གསུམ་སྟེ། དབང་མ་བསྐུར་བ་ལ་བླ་མ་དམ་པ་མི་འབྱུང་བར་བསྟན། དམ་པ་མིན་པས་སངས་རྒྱས་སྦྱིན་མི་ནུས་པར་བསྟན། མདོ་སྔགས་ཀྱི་བླ་མའི་ཁྱད་པར་བསྟན་པའོ། ། དང་པོ་ནི། བླ་མ་ལ་ནི་ཞེས་སོགས་ཚིགས་བཅད་གཉིས་ཏེ། དབང་མ་བསྐུར་བའི་བླ་མ་ལ་ནི་མོས་ན་ཡང་། དབང་བསྐུར་མ་བསྐུར་བར་དྲོད་ཙམ་སྐྱེ་བའི་གཏུམ་མོའི་དམིགས་པ་སྟོན་པ་དེ་འདྲ་བའི་བླ་མ་དེ་བླ་མ་དམ་པ་མིན་ཏེ། དབང་བསྐུར་གྱི་སྒོ་ནས་སྔགས་ཀྱི་སྡོམ་ལྡན་དུ་མ་བྱས་པའི་ཕྱིར། དེ་ལྟ་བུའི་སློབ་དཔོན་དང་སློབ་མ་གཉིས་ཀ་ལ་གསང་སྔགས་ཀྱི་སྡོམ་པ་མེད་པ་ཡིན་ཏེ།
སློབ་དཔོན་གྱིས་དབང་མ་བསྐུར་བར་གསང་སྔགས་ཀྱི་ལམ་བསྟན་པ་དང་། སློབ་མས་དབང་མ་ཐོབ་པར་གསང་སྔགས་བསྒོམ་པའི་ཕྱིར་རོ། ། དཔེར་ན་བསྒྲུབ་བྱ་དེས་རབ་བྱུང་མ་བྱས་ན། དེ་ལ་མཁན་པོའི་ཐ་སྙད་འཇུག་པའི་གཞི་མེད་པ་བཞིན། དེ་བཞིན་དུ་དབང་བསྐུར་མ་ཐོབ་ན་བླ་མ་དམ་པའི་ཐ་སྙད་འཇུག་པའི་གཞི་མི་འབྱུང་ངོ་། ། བླ་མའི་ཐ་སྙད་ཙམ་དབང་མ་བསྐུར་བ་ལ་མེད་པ་མིན་ཏེ། བསྡུད་པ་ལས། སློབ་མ་བཟང་པོ་བླ་མ་གུས་ལྡན་དེ་དག་གིས། ། བླ་མ་མཁས་པ་རྣམས་ལ་རྟག་ཏུ་བརྟེན་པར་བྱ། ། ཞེས་དང་།
སྡོམ་ཉི་ལས། བླ་མ་སྡོམ་ལ་གནས་ཤིང་མཁས། ། ཞེས་དང་། གསུམ་བརྒྱ་པ་ལས། ཚུལ་ཁྲིམས་ལྡན་ཞིང་འདུལ་བའི་ཆོ་ག་ཤེས། ། ནད་པ་སྙིང་བརྩེ་འཁོར་ནི་དག་པ་དང་། ། ཆོས་དང་ཟང་ཟིང་ཕན་འདོགས་ཀྱིས་བརྩོན་པ། ། དུས་སུ་འདོམ་པ་དེ་ནི་བླ་མར་བསྔགས། ། ཞེས་དང་། གཞུང་འདིར་ཡང་།
ཕ་རོལ་ཕྱིན་པའི་གཞུང་ལུགས་ལས། ། བླ་མ་སངས་རྒྱས་ལྟ་བུ་རུ། ། བལྟ་བར་བྱ། ཞེས་གསུངས་པའི་ཕྱིར་རོ། ། དེ་དག་ནི་བླ་མ་ཙམ་ཡིན་གྱི། བླ་མ་དམ་པ་ནི་མིན་ཏེ། བླ་མ་དམ་པར་འགྱུར་བ་ལ་རྟེན་གྱི་གང་ཟག་དེ་ལ་དབང་བསྐུར་བའི་སྒོ་ནས་གསང་སྔགས་ཀྱི་སྡོམ་ལྡན་དུ་བྱས་ཏེ། གང་ཟག་དེས་རྩེ་གཅིག་ཏུ་གསོལ་བ་བཏབ་ན། ཚེ་འདིའམ་བར་དོ་སོགས་སུ་སངས་རྒྱས་སྦྱིན་ནུས་པ་གཅིག་དགོས་པའི་ཕྱིར་རོ། ། བདག་ནི་འདི་ལྟར་སེམས་ཏེ།
དབང་བསྐུར་བའི་བླ་མ་དེ་བླ་མ་ཐམས་ཅད་ཀྱི་ནང་ནས་དམ་པ་ཡིན་པའི་རྒྱུ་མཚན་གཞན་ཡང་ཡོད་དེ། དབང་བཞི་དང་རིམ་པ་གཉིས་པོ་དེ་སངས་རྒྱས་བསྒྲུབ་པའི་ལམ་ཐམས་ཅད་ཀྱི་ནང་ནས་གཙོ་བོ་ཡིན་པ་གང་ཞིག དབང་བསྐུར་བའི་བླ་མ་དེ་ལྟ་བུའི་ལས་སྟོན་པ་པོ་ཡིན་ཞིང་། བླ་མ་གཞན་རྣམས་ནི་དེ་ལྟར་མིན་པའི་ཕྱིར་རོ། ། དེས་ན་དབང་བཞི་བསྐུར་བའི་བླ་མ་དེ་བླ་མ་རྣམས་ཀྱིས་གཙོ་བོ་དང་རབ་དང་ཕུལ་དུ་ཕྱིན་པ་དང་། མཆོག་ཡིན་པས་དམ་པར་འཇོག་ཅེས་པའོ། ། གཉིས་པ་ནི། གསང་སྔགས་མིན་པའི། ཞེས་སོགས་རྐང་པ་དྲུག་སྟེ། དབང་བསྐུར་གྱི་སྒོ་ནས་གསང་སྔགས་ཀྱི་སྡོམ་ལྡན་དུ་བྱས་པ་མིན་པའི་བླ་མ་ལ་མོས་པ་བྱས་ཀྱང་ཚེ་འདི་ཡི་བདེ་སྐྱིད་ཕུན་སུམ་ཚོགས་པ་ཙམ་ཞིག་གམ།
སྐྱེ་བ་ཕྱི་མ་ལ་དལ་འབྱོར་གྱི་ལུས་ཐོབ་ཅིང་། སངས་རྒྱས་ཀྱི་བསྟན་པ་དང་མཇལ་བ་སོགས་རིམ་གྱིས་འབྲས་བུ་འགྲུབ་པའི་རྒྱུ་རུ་འགྲོ་བ་སྲིད་ཀྱི། དབང་མ་བསྐུར་བའི་བླ་མ་དེས་ནི། སློབ་མ་ལ་ཚེ་འདིའམ། བར་དོ་དང་། སྐྱེ་བ་བཅུ་དྲུག་ཚུན་ལ་འབྲས་བུ་སངས་རྒྱས་ཉིད་སྦྱིན་མི་ནུས་ཏེ། དེ་ནུས་པ་ལ་དབང་བཞི་བསྐུར་དགོས་པ་ལས་དེ་མ་བསྐུར་བས་སོ། ། གསུམ་པ་ནི། ཕ་རོལ་ཕྱིན་པའི། ཞེས་སོགས་ཚིགས་བཅད་གཉིས་ཏེ།
མདོ་སྔགས་ཀྱི་བླ་མའི་ཁྱད་པར་ཇི་ལྟ་བུ་སྙམ་ན། ཕ་རོལ་ཏུ་ཕྱིན་པའི་གཞུང་ལུགས་ལས། བླ་མ་སངས་རྒྱས་ལྟ་བུ་བལྟ་བར་བྱ་ཞེས་གསུང་སྟེ། འདུལ་བ་ལས། ལྷན་ཅིག་གནས་པ་དང་། ཉེ་གནས་ཀྱིས་མཁན་པོ་དང་། སློབ་དཔོན་ལ་སྟོན་པའི་འདུ་ཤེས་སྐྱེད་པར་བྱའོ། ། ཞེས་དང་། འཇམ་དཔལ་རྣམ་པར་འཕྲུལ་པའི་མདོ་ལས། འཇམ་དཔལ་དེ་ལྟ་བས་ན་བྱང་ཆུབ་སེམས་དཔའ་དེ་བཞིན་གཤེགས་པ་ལ་ཇི་ལྟར་གུས་པར་བྱ་བ་དེ་བཞིན་དུ།
དགེ་བའི་བཤེས་གཉེན་རྣམས་ལའང་བརྟེན་པར་བྱའོ། ། ཞེས་དང་། ཕལ་པོ་ཆེའི་ནོར་བཟང་གི་རྣམ་པར་ཐར་པ་ལས་ཀྱང་རྒྱས་པར་གསུངས་པའི་ཕྱིར།

དེ་ལྟར་གསུངས་མོད་ཀྱི་དེར་བླ་མ་སངས་རྒྱས་དངོས་སུ་གསུང་པ་མེད་ལ། བླ་མ་སངས་རྒྱས་དངོས་ཉིད་ཡིན་ཅེས་བྱ་བ་དབང་བསྐུར་བ་ལེགས་པར་ཐོབ་ནས་ཡིན་ཏེ། འདུས་པའི་རྒྱུད་ཕྱི་མ་ལས། དབང་བསྐུར་བའི་རྡོ་རྗེ་སློབ་དཔོན་ལ་ཇི་ལྟར་བལྟ་བར་བགྱི་ཞུས་པའི་ལན་དུ། སངས་རྒྱས་ཀུན་གྱི་རང་བཞིན་སྐུ། ། ཡང་དག་བྱང་ཆུབ་སེམས་དཔའ་སྟེ། ། བ་སྤུ་རྣམས་ནི་དགྲ་བཅོམ་ཉིད། ། སྤྱི་གཙུག་རིགས་ལྔའི་སངས་རྒྱས་ཏེ། ། འཇིག་རྟེན་པ་ནི་ཞབས་ཀྱིས་མནན་ཏེ། ། འོད་ཟེར་གནོད་སྦྱིན་གསང་བ་པོ། ། རྣལ་འབྱོར་ཅན་གྱིས་རྟག་ཏུ་ལྟ། །
ཞེས་དང་། དབང་ཐོབ་པའི་རྡོ་རྗེ་སློབ་དཔོན་ལ་ཇི་ལྟར་བལྟ་བར་བྱ། བཅོམ་ལྡན་འདས་ཀྱིས་བཀའ་སྩལ་པ། དུས་གསུམ་གྱི་སངས་རྒྱས་ཐམས་ཅད་བླ་མའི་བ་སྤུ་གཅིག་ལ་མཐོང་ནས། དུས་གསུམ་གྱི་སངས་རྒྱས་ཐམས་ཅད་བླ་མ་ལ་མཆོད་པ་བྱེད་པ་མཐོང་ངོ་། ། ཞེས་བྱ་བ་ལ་སོགས་པ་དང་། བཤད་རྒྱུད་རྡོ་རྗེ་ཕྲེང་བ་ལས། རྡོ་རྗེ་སློབ་དཔོན་ལུས་འདི་ལ། ། རྒྱལ་བའི་སྐུ་ནི་རིམ་བཞིན་གནས། ། འདི་ཡི་གཟུགས་ཀྱི་ཕུང་པོ་ནི། །
བཅོམ་ལྡན་འདས་སངས་རྒྱས་རྣམ་སྣང་མཛད། ། ཅེས་པ་ནས་རྐང་མཐིལ་གནོད་མཛེས་ཀྱི་བར་གདན་གསུམ་ཚང་བའི་ལྷ་ཚོགས་སུ་གསུང་པ་དང་། རྡོ་རྗེ་གུར་ལས། དཔལ་ཀྱེའི་རྡོ་རྗེའི་དཀྱིལ་འཁོར་དུ་དབང་བསྐུར་བའི་སློབ་དཔོན་ལ་ཇི་ལྟར་བལྟ་བར་བགྱི། དེ་བཞིན་གཤེགས་པས་བཀའ་སྩལ་པ། ། སློབ་དཔོན་སྟོན་པར་གྱུར་པ་ནི། ། སངས་རྒྱས་ཀུན་གྱིས་ཕྱག་མཛད་པ། ། བདག་ཅག་ཀུན་གྱི་ཕ་དང་མ། ། འདི་ཉིད་ཡིད་ལ་བསམ་པར་བྱ། ། ཞེས་བྱ་བ་དང་།
གང་ཕྱིར་ཡེ་ཤེས་རྡོ་རྗེ་ནི། ། མཉེས་པས་དངོས་གྲུབ་ཐོབ་པར་འགྱུར། དེ་ཕྱིར་སློབ་དཔོན་དྲུང་གཤེགས་ཏེ། ། དེ་བཞིན་གཤེགས་རྣམས་ཕྱག་མཛད་དོ། ། རྡོ་རྗེ་སེམས་དཔའ་ལྟ་བུ་ཡིས། ། དེ་ལྟར་སློབ་དཔོན་གཟུགས་འཛིན་ཏེ། ། སེམས་ཅན་རྗེས་སུ་བཟུང་དམིགས་ནས། ། ཕལ་པའི་གཟུགས་སུ་གནས་པ་འོ། ། ཞེས་བྱ་བ་དང་། བླ་མ་ལྔ་བཅུ་པ་ལས།
དབང་བསྐུར་མཆོག་ཐོབ་རྡོ་རྗེ་ཡིས། ། སློབ་དཔོན་ལ་ནི་དེ་བཞིན་གཤེགས། ། ཕྱོགས་བཅུ་འཇིག་རྟེན་ཁམས་བཞུགས་པས། ། དུས་གསུམ་དུ་ནི་མངོན་ཕྱག་འཚལ། ། ཞེས་དང་། བདེ་མཆོག་རྩ་རྒྱུད་ལས། དེ་ནས་སྒྲུབ་པོས་དངོས་ཀུན་གྱིས། ། དང་པོ་སློབ་དཔོན་མཉེས་པར་བྱ། ། སྒྲུབ་དོན་ཀུན་ཏུ་མཉམ་གཞག་པས། ། ཅི་ནུས་པས་ནི་བླ་མ་མཆོད། །
ཅེས་དང་། ཡང་བླ་མ་ལྔ་བཅུ་པ་ལས། བླ་མ་དང་ནི་རྡོ་རྗེ་འཛིན། ། ཐ་དད་པར་ནི་མི་ལྟ་འོ། ། ཞེས་དང་། སྤྲོས་མེད་རྡོ་རྗེའི་ཚིག་རྐང་ལས། བླ་མ་དང་ནི་རྡོ་རྗེ་སེམས། ། ཐ་དད་པར་ནི་མི་བལྟ་སྟེ། ། ཞེས་སོགས་མང་དུ་གསུངས་པའི་ཕྱིར་རོ། ། དེས་ན་དབང་བསྐུར་བའི་སྒོ་ནས་གསང་སྔགས་ཀྱི་སྡོམ་པས་མ་སྦྲེལ་ན་ཆོས་གཞན་སྟོན་པའི་བླ་མ་བཟང་ཡང་ཕ་རོལ་ཏུ་ཕྱིན་པའི་ལུགས་བཞིན་དུ།
རིམ་གྱིས་སངས་རྒྱས་འགྲུབ་པའི་རྒྱུ་རུ་སྲིད་པ་ཡིན་གྱི། ཚེ་འདི་སོགས་ལ་སངས་རྒྱས་སྦྱིན་མི་ནུས་ཏེ། དབང་བཞི་མ་བསྐུར་བའི་ཕྱིར་རོ། ། མདོ་སྔགས་གཉིས་ལ་དབང་མ་བསྐུར་བ་དང་། བསྐུར་བའི་ཁྱད་པར་གྱིས་བླ་མ་དམ་པ་ཡིན་མིན་དང་། བླ་མ་སངས་རྒྱས་དངོས་ཡིན་མིན་སོགས་ཀྱི་རྣམ་གཞག་མཛད་པ་ཡིན་གྱི། ཕ་རོལ་ཏུ་ཕྱིན་པའི་གཞུང་ལུགས་ནས་བཤད་པའི་བླ་མ་ཡིན་ན། སངས་རྒྱས་དངོས་མིན་པས་ཁྱབ་པ་དང་། དེ་དང་སངས་རྒྱས་དངོས་ཀྱི་གཞི་མཐུན་མེད་པ་དང་། དེ་ཡིན་ན་བླ་མ་དམ་པ་མིན་པས་ཁྱབ་པ་ནི་མིན་ཏེ།
རྒྱལ་བ་ཤཱཀ་ཐུབ་ལྟ་བུ། ཕ་རོལ་ཏུ་ཕྱིན་པའི་གཞུང་ལུགས་ནས་བཤད་པའི་བླ་མ་ཡང་ཡིན། བླ་མ་དམ་པ་དང་། སངས་རྒྱས་དངོས་ཀྱང་ཡིན་པའི་གཞི་མཐུན་པ་དུ་མ་ཡོད་པའི་ཕྱིར་རོ། ། འདི་ནི་བདག་གི་རྟོག་པའོ། ། བདུན་པ་ནི། རབ་བྱུང་མིན་ལ། ཞེས་སོགས་ཚིགས་བཅད་གཉིས་ཏེ། ཆོས་པ་ཡིན་ན་དམ་ཆོས་ཁུང་མ་དང་འབྲེལ་བ་གཅིག་དགོས་ཏེ། འདུལ་བའི་ལུགས་ཀྱི་རབ་ཏུ་བྱུང་བ་མ་ཡིན་པ་ལ།
མཁན་པོའི་རྣམ་གཞག་མེད་ཅིང་། གསང་སྔགས་ཀྱི་དབང་མ་བསྐུར་བ་ལ། བླ་མ་དམ་པ་མེད་པ་དང་། སྡོམ་པ་མེད་པ་ལ་དེས་ཟིན་པའི་དགེ་བ་རྒྱུན་ཆགས་མེད་པ་དང་། དཀོན་མཆོག་གསུམ་ལ་སྐྱབས་སུ་འགྲོ་བ་མེད་ན། སངས་རྒྱས་པའི་ཆོས་པའི་ཁོངས་སུ་ཆུད་པ་མིན་པའི་ཕྱིར། དེས་ན་རང་རྒྱུད་ལ་སྡོམ་པ་མེད་པ་དགེ་སྦྱོང་དུ་ཁས་འཆེ་བ་དང་། རྒྱུད་ལ་སེམས་བསྐྱེད་མ་ཐོབ་པར་རྒྱལ་སྲས་སུ་དང་། དབང་བསྐུར་ཐོབ་པ་མེད་པར་གསང་སྔགས་པར་ཁས་འཆེ་བ་གསུམ་ནི་རིམ་པ་ལྟར་སངས་རྒྱས་ཀྱི་བསྟན་པ་འདུལ་བ་དང་། ཕ་རོལ་ཏུ་ཕྱིན་པའི་ཕར་ཕྱིན་པ་དང་།
རྡོ་རྗེ་ཐེག་པའི་ཆོམ་རྐུན་ཡིན་པར་ཤེས་པར་བྱས་ནས་རང་རང་གི་ཆོ་གས་སོ་ཐར། སེམས་བསྐྱེད། སྔགས་སྡོམ་རྣམས་བླངས་ཏེ། མི་ཉམས་པར་བསྲུང་བ་ལ་འབད་པར་བྱའོ། ། གསུམ་པ་དབང་དང་རིམ་གཉིས་ལས་བྱུང་བའི་ཡེ་ཤེས་ཕྱག་རྒྱ་ཆེན་པོ་ལ་གཉིས་ཏེ། རྟོགས་བྱེད་ཕྱག་ཆེན་གྱི་ཡེ་ཤེས་ལ་འཁྲུལ་པ་དགག་པ། རྟོགས་བྱ་སྤྲོས་བྲལ་གྱི་ལྟ་བ་ལ་འཁྲུལ་པ་དགག་པའོ། ། དང་པོ་ལ་གསུམ་སྟེ། མཚོན་བྱེད་དཔེའི་ཕྱག་ཆེན་ལ་འཁྲུལ་པ་དགག མཚོན་བྱ་དོན་གྱི་ཕྱག་ཆེན་ལ་འཁྲུལ་པ་དགག་པ།
ཞར་ལ་ཐེག་པ་གསུམ་གྱི་ལག་ལེན་ལ་འཁྲུལ་པ་དགག་པའོ། ། དང་པོ་ལ་གསུམ་སྟེ། སྟོང་རྐྱང་དུ་ལྟ་བའི་ལྷག་མཐོང་ལྟར་སྣང་ལ་ཕྱག་ཆེན་དུ་འདོད་པ་དགག་པ། མོས་གུས་ཀྱིས་སེམས་རྒྱུད་པའི་གཞི་གནས་ལྟར་སྣང་ལ་ཕྱག་ཆེན་དུ་འདོད་པ་དགག་པ། ཞར་ལ་ཕྱག་ཆེན་གྱི་རྒྱུ་ལ་ལོག་རྟོག་དགག་པའོ། ། དང་པོ་ལ་བཞི་སྟེ། ། གཞན་ལུགས་ཀྱི་ཕྱག་ཆེན་དགག་པ་དངོས། རང་ལུགས་ཀྱི་ཕྱག་ཆེན་ངོས་བཟུང་བ། གཞན་ལུགས་ཀྱི་ཕྱག་ཆེན་རྒྱ་ནག་ལུགས་སུ་བསྟན་པ། རང་ལུགས་ཀྱི་ཕྱག་ཆེན་རྒྱ་གར་གྱི་ལུགས་སུ་བསྟན་པའོ། །
དང་པོ་ནི། ཕྱག་རྒྱ་ཆེན་པོ། ཞེས་སོགས་ཚིགས་བཅད་བཞི་སྟེ། ཁ་ཅིག་སེམས་རྐྱང་དུ་བསྒོམ་པ་ཕྱག་ཆེན་དུ་འདོད་པ་མི་འཐད་དེ། དེང་སང་ཕྱག་རྒྱ་ཆེན་པོ་བསྒོམ་ཟེར་ན་ཡང་མདོ་ལས། གང་ཡིད་ལ་བྱེད་པ་དེ་ནི་མི་དགེ་བའོ། ། གང་ཡིད་ལ་མི་བྱེད་པ་དེ་ནི་དགེ་བའོ། ། ཞེས་དང་། ཆོས་ཐམས་ཅད་ནི་དྲན་པ་མེད་ཅིང་། ཡིད་ལ་བྱར་མེད་པའོ། །
ཞེས་པའི་དོན་སྒྲ་ཇི་བཞིན་དུ་བཟུང་ནས་རྣམ་པར་རྟོག་པ་ཕྱི་རོལ་གྱི་ཡུལ་ལ་འཕྲོ་བ་བཀག་ནས། སྟོང་པ་ཧད་དེར་འཇོག་པའི་རྟོག་པ་ཁ་ཚོམ་པ་ཉིད་བསྒོམ་པར་བྱེད་ཀྱི། དབང་དང་རིམ་པ་གཉིས་བསྒོམ་པ་ལས་བྱུང་བའི་རང་བྱུང་གི་ཡེ་ཤེས་ལ་ཕྱག་རྒྱ་ཆེན་པོར་རྣལ་འབྱོར་ཆེན་པོའི་རྒྱུད་སྡེ་ལས་གསུང་པའི་དོན་མི་ཤེས་སོ། ། དབང་བསྐུར་མེད་པར་སེམས་སྟོང་པ་ཙམ་དུ་བསྒོམ་པ་ཕྱག་ཆེན་དུ་འདོད་པ་འདི་ལ་རྣམ་པར་བརྟགས་ན་མི་འཐད་དེ། བླུན་པོའི་རྣམ་ཤེས་ཚོགས་དྲུག་གི་རྒྱུ་བ་བཀག་ནས་དྲན་རིག་ཙམ་ཡང་གསལ་བ་མེད་པར་སྟོང་པ་ཉིད་ཙམ་ལ་ཕྱག་རྒྱ་ཆེན་པོར་མིང་བཏགས་ནས་བསྒོམ་པ་ནི། ཉོན་མོངས་རྨུགས་པའི་ཁོངས་སུ་གཏོགས་པ་ཡིན་པས། ཕལ་ཆེར་དུད་འགྲོའི་རྒྱུ་རུ་གསུང་སྟེ། ཡེ་ཤེས་གྲུབ་པ་ལས། རྨོངས་པས་བསྒོམ་པར་མིང་བཏགས་ནས། ། རྨོངས་པས་རྨོངས་པ་བསྒྲུབ་པར་བྱེད། །
ཅེས་གསུངས་པའི་ཕྱིར། དེ་དུད་འགྲོའི་རྒྱུ་མིན་ནའང་། སེམས་སྟོང་པ་ལ་ངོ་སྤྲད་ནས་དགེ་བ་ཅི་རིགས་བྱས་ན་གཟུགས་མེད་ཀྱི་ཁམས་སུ་སྐྱེ་སྟེ། འདི་ལྟར་གཟུགས་ཀྱི་སྣང་བ་མཐའ་དག་བཀག་ནས། གཟུགས་ལ་འདོད་ཆགས་དང་བྲལ་བར་བྱས་ཏེ། ནམ་མཁའ་ལ་དམིགས་ན་ནམ་མཁའ་མཐའ་ཡས་དང་། དེ་ཡང་བཀག་སྟེ། ཕན་ཚུན་གྱི་རྣམ་པར་ཤེས་པ་ལ་དམིགས་ན། རྣམ་ཤེས་མཐའ་ཡས་དང་། དེ་ཡང་བཀག་སྟེ།
གཟུང་བྱ་ཅི་ཡང་མེད་པ་ལ་དམིགས་ན་ཅི་ཡང་མེད་པ་དང་། དེ་ལས་འདས་ཏེ་འདུ་ཤེས་རགས་པ་མེད་ཅིང་ཕྲ་བ་མེད་པ་མིན་ནོ། ། སྙམ་དུ་དམིགས་ན་འདུ་ཤེས་མེད་མིན་ཏེ། གཟུགས་མེད་སྐྱེ་མཆེད་མུ་བཞིར་སྐྱེ་བར་འགྱུར་བའི་ཕྱིར། ཡང་ན་དེ་བསྒོམ་ལེགས་ཏེ་འཁོར་བ་ལ་ངེས་འབྱུང་གི་བློས་གང་ཟག་གི་བདག་འཛིན་བཀག་ནས་སྟོང་པ་ཉིད་རྩེ་གཅིག་བསྒོམ་པར་བྱས་ན་འབྲས་བུ་ཉན་ཐོས་ཀྱི་འགོག་པར་ལྟུང་། སེམས་སྟོང་པ་ལ་གོལ་ས་དུ་ཡོད་ན། ཆོས་རྗེ་པས། ཐོས་པ་ཆེ་ན་གོལ་ས་ཆུང་། ཐོས་པ་ཆུང་ན་གོལ་ས་ཆེ། བྱེ་བྲག་ཏུ་སེམས་བག་ཆགས་ཀྱི་རྗེས་སུ་འབྲང་བས་བླུན་པོ་རྣམས་ཀྱི་རྟོག་པ་ཁ་ཚོམ་ཆོད་པའི་ཕྱག་རྒྱ་ཆེན་པོ་བསྒོམ་ན་བྱིས་པ་མ་རབས་སུ་གོལ།
སེམས་ལོག་པར་བལྟས་ན་མུ་སྟེགས་སུ་གོལ། སེམས་འགོག་པ་ཉན་ཐོས་སུ་གོལ། སེམས་གསལ་བ་སེམས་ཙམ་དུ་གོལ། སེམས་ཡན་པར་བཏང་ན་ཁམས་གསུམ་དུ་གོལ། སེམས་སྟོང་པར་བལྟས་ན་ཆད་པར་གོལ། སེམས་ཐེར་ཟུག་ཏུ་བལྟས་ན་རྟག་པར་གོལ་ལོ། ། ཞེས་གསུངས་སོ། ། གལ་ཏེ་དེ་ནི་ཤིན་ཏུ་བསྒོམ་ལེགས་ཀྱང་སོ་སོར་རྟོག་པའི་ཤེས་རབ་ཀྱིས་ཡོད་མེད་ལ་སོགས་པ་གཉིས་འཛིན་གྱི་སྤྲོས་པ་མཐའ་དག་དཔྱད་ན་སྙིང་རྗེ་ཆེན་པོ་དང་ཟུང་འཇུག་ཏུ་བྱས་པ་དབུ་མའི་བསྒོམ་ལས་ལྷག་པ་མེད་ལ། དབུ་མའི་བསྒོམ་དེ་ཤིན་ཏུ་བཟང་བ་ཡིན་མོད་ཀྱི་འོན་ཀྱང་དེ་འགྲུབ་པ་ཤིན་ཏུ་དཀའ་སྟེ། དུས་ཇི་སྲིད་བསོད་ནམས་དང་ཡེ་ཤེས་ཀྱི་ཚོགས་གཉིས་མ་རྫོགས་པ་དེ་སྲིད་དུ།
ཟུང་འཇུག་དབུ་མའི་བསྒོམ་དེ་མཐར་མི་ཕྱིན་པའི་ཕྱིར། དེ་སྐད་དུ། བསྡུད་པ་ལས། དེ་དག་དགེ་བའི་རྩ་བ་ཇི་སྲིད་མ་རྫོགས་བར། ། དེ་སྲིད་སྟོང་ཉིད་དམ་པ་དེ་ནི་རྟོགས་མི་འགྱུར། ། ཞེས་གསུངས་པའི་ཕྱིར། དབུ་མ་པ་འདི་ཡི་ལུགས་ཀྱི་ཚོགས་གཉིས་རྫོགས་པ་ལ་བསྐལ་པ་གྲངས་མེད་མང་པོ་དགོས་པར་གསུངས་ཏེ། བརྒྱད་སྟོང་འགྲེལ་ཆེན་སོགས་ལས་གྲངས་མེད་གསུམ་དང་། གྲངས་མེད་སུམ་ཅུ་རྩ་གཉིས་དང་། སོགས་པར་བསོག་དགོས་ཚུལ་རྒྱས་པར་གསུངས་པའི་ཕྱིར་རོ། །
མདོར་ན་དབང་དང་རིམ་གཉིས་ལས་བྱུང་བའི་རང་བྱུང་གི་ཡེ་ཤེས་མ་གཏོགས་པར་སྟོང་པར་བལྟ་བའི་བསྒོམ་ཐམས་ཅད་གོང་དུ་བཤད་པའི་བསྒོམ་བཞི་པོ་དེར་མ་འདུས་པ་མེད་ཅིང་། བཞི་པོ་དེ་དག་ནི། ཕྱག་ཆེན་མིན་པས། མ་བཅོས་མ་བཅོས་བློ་མ་བཅོས། ། བཅོས་པའི་ཆོས་ཀྱིས་འཚང་མི་རྒྱ། ། ཞེས་དང་། དམ་ཆོས་ཕྱག་རྒྱ་ཆེན་པོ་འདི་ལ། བསྒོམ་ནས་བསྒོམ་རྒྱུ་ཅི་ཡང་མེད་དོ། ། ཐ་མལ་ཤེས་པར་རང་སོར་ཞོག་ཅིག ། རང་སར་མི་སྡོད་འཕྲོ་བའི་ཚེ་ན་འཕྲོ་མཁན་གང་ཡིན་ཅེར་ཏེ་ཟུངས་ཤིག
ཞེས་སོགས་ཀྱི་སྒོ་ནས་རྟོག་པ་བཀག་ཙམ་གྱི་བསྒོམ་ཐམས་ཅད་ཕྱག་ཆེན་ཡིན་པ་སངས་རྒྱས་ཀྱི་གསུང་ལ་རྟེན་པའི་མཁས་པ་རྣམས་ཀྱིས་སྤང་བར་བྱའོ། ། གཉིས་པ་ནི། ངེད་ཀྱི་ཕྱག་རྒྱ་ཞེས་སོགས་རྐང་པ་བཅུ་སྟེ། འདི་བསྡུས་དོན་གྱི་སྒོ་ནས་བཤད་ན། ཚིག་རྐང་དང་པོ་གསུམ་གྱིས་རྒྱུ་བསྟན། བཞི་པས་རང་གི་ངོ་བོ་བསྟན། དེ་ནས་གཉིས་ཀྱིས་འགྲུབ་པའི་དུས་བསྟན། དེ་ནས་གཉིས་ཀྱིས་གཞན་དུ་རྟོག་པ་དགག་པ་བསྟན། དེ་ནས་གཉིས་ཀྱིས་ཕྱག་ཆེན་བསྒྲུབ་པར་འདོད་པས་གང་ལ་འཇུག་པའི་ཡུལ་བསྟན་ཏོ། ། སྤྱིའི་དོན་གྱི་སྒོ་ནས་བཤད་ན།
རྒྱ་ནག་རི་བོ་རྩེ་ལྔར། འཇམ་དབྱངས་ས་སྐྱ་པཎ་ཆེན་ལ་རྟོགས་ལྡན་རྒྱན་པོ་ཞེས་བྱ་བས། ཆོས་རྗེ་པ། བལྟ་བ་ཕྱག་རྒྱ་ཆེན་པོ་འདི་ཐེག་པ་ཐམས་ཅད་ཀྱི་བསྒོམ་དུ་བཞེད་དམ། ཕྱག་རྒྱ་ཆེན་པོ་འདིས་རང་བཞིན་ཇི་ལྟ་བུ་ལགས། ཅིའི་ཕྱིར་ཕྱག་རྒྱ་ཆེན་པོ་ཞེས་བྱ། འདི་སྐྱེ་ཚུལ་དང་། ས་ལམ་བགྲོད་ཚུལ་གྱི་རྣམ་པ་ཇི་ལྟ་བུ་ལགས། བདག་ལ་ཕྱག་རྒྱ་ཆེན་པོའི་གདམས་ངག་ཟབ་མོ་ཞིག་གནང་བར་ཞུ། ཞེས་པའི་ལན་རིམ་པར་མཛད་ལ།
སྤྱིར་ཕ་རོལ་ཏུ་ཕྱིན་པའི་ཐེག་པའི་ལུགས་ལ། ལྟ་བ་དཀའ་རྟགས་ཀྱི་ཕྱག་རྒྱ་བཞིའི་རྒྱས་འདེབས། རྒྱུད་སྡེ་འོག་མ་གསུམ་གྱི་ལུགས་ལ་ཟབ་གསལ་གཉིས་མེད་ཀྱི་རྒྱས་འདེབས་པར་བཤད་ཀྱང་། ཆེན་པོའི་ཐ་སྙད་མ་གསུང་ཞིང་དེ་དག་གི་ལུགས་ལ། མཆོག་གི་དངོས་གྲུབ་བཤད་ཀྱང་། ཕྱག་རྒྱ་ཆེན་པོ་མཆོག་གི་དངོས་གྲུབ་མ་བཤད་པས། ལྟ་བ་ཕྱག་རྒྱ་ཆེན་པོ་མཚན་ཉིད་པ་བསྒོམ་པར་མི་འདོད། ཞེས་པ་ནས། དེ་དག་གི་ལྟ་བའི་བསྒོམ་ལ་ཕྱག་རྒྱ་ཆེན་པོར་འདོགས་ན་མིང་ཙམ་ལ་མི་བརྩད་ཅེས་དང་། ཕྱག་རྒྱ་ཆེན་པོའི་རང་བཞིན་ནི།
ཕྱག་རྒྱ་ཆེན་པོ་མི་འགྱུར་བདེ། ། གཟུང་དང་འཛིན་པ་དབྱིབས་དག་དང་། ། རྟོག་དང་བརྗོད་པ་རྣམ་པར་སྤངས། ། ཞེས་པ་ནས། རྣམ་པ་ཀུན་གྱི་མཆོག་ལྡན་པ། ། ཕྱག་རྒྱ་ཆེན་པོ་དེ་ལ་འདུད། ། ཞེས་པའི་བར་གསུང་པས་བསྟན། དེའི་དོན་ནི། རྣམ་ཀུན་མཆོག་ལྡན་གྱི་སྟོང་ཉིད་དེ་དབང་དང་རིམ་གཉིས་ལས་བྱུང་བའི་བདེ་སྟོང་ཟུང་དུ་འཇུག་པའི་ཡེ་ཤེས་ཀྱིས་སྨྲ་བསམ་བརྗོད་མེད་ཀྱི་ཚུལ་གྱིས་རྟོགས་ཞེས་པའོ། ། ཕྱག་རྒྱ་ཆེན་པོ་ཞེས་བྱ་བའི་སྒྲ་དོན་ནི།
ལེགས་སྦྱར་གྱི་སྐད་ལ། མ་ཧཱ་མུ་དྲ་ཞེས་པ་ནི། བོད་སྐད་དུ། མ་ཧཱ་ཆེན་པོ། མུ་དྲ་རྒྱ་དང་། རྟགས་དང་། མཚན་མ་དང་། གུག་སྐྱེད་སོགས་ལ་འཇུག་པ་ལས། འདིར་རྒྱ་རུ་འགྱུར་བ་ཡིན། དོན་ནི།
ཨ་ཝ་དྷཱུ་ཏི་པས། རྒྱས་བཏབ་ཕྱིར་ན་རྒྱ་ཞེས་ཏེ། ། སྲིད་གསུམ་རོ་གཅིག་ཕྱིར་ཆེན་པོ། ། ཞེས་གསུང་པ་ལྟར། འཁོར་འདས་ཀྱི་ཆོས་ཐམས་ཅད་བདེ་སྟོང་ཟུང་འཇུག་གི་ངང་དུ་རྒྱས་བཏབ་ནས། ཉམས་སུ་ལེན་པའི་དོན་གྱིས་ཕྱག་རྒྱ་ཆེན་པོ་ཞེས་བྱ་བ་ཡིན། སྐྱེ་ཚུལ་གྱི་རིམ་པ་ནི་གང་ཟག་སྐལ་བཟང་འགའ་ཞིག་ལ། དབང་གི་ཡེ་ཤེས་ཕེབས་པའི་དུས་ནས་ཕྱག་རྒྱ་ཆེན་པོའི་ཡེ་ཤེས་མཚན་ཉིད་པ་སྐྱེ་བ་ཡང་ཡོད་མོད་ཀྱི། ཕལ་ཆེ་བ་ལ་ནི། ཐབས་བསྒོམ་པ་སོགས་ལ་ལྟོས་ཤིང་།
ཐོག་མར་ཕྱག་རྒྱ་ཆེན་པོ་ལྟར་སྣང་སྐྱེས་ནས་ཕྱིས་ཕྱག་རྒྱ་ཆེན་པོ་མཚན་ཉིད་པ་སྐྱེ་བ་ཡིན་ཞེས་གསུངས། ཡང་ལམ་བགྲོད་པའི་ཚུལ་ནི་བྱང་ཆུབ་དོན་དུ་གཉེར་བས་སྨིན་བྱེད་དབང་བསྐུར་ནས་རྩམ་སྟེ། ཉམས་སྐྱོན་ཅན་རྣམས་རྫོགས་པ་ཡན་ཆད། ཐེག་པ་ཐུན་མོང་བ་ལྟར་ན་ཚོགས་ལམ་ཞེས་བྱ་བ་ཡིན། བརྟག་གཉིས་ལས། ཀུན་མཁྱེན་ཡེ་ཤེས་དེ་ལྟ་བུ། ། ཞེས་གསུངས་པ་ལྟར། བདེ་སྟོང་ཟུང་འཇུག་གི་ཡེ་ཤེས་མཚན་ཉིད་པ་རྒྱུད་ལ་སྐྱེས་ཤིང་རྣམ་པར་མི་རྟོག་པའི་ཉམས་རྒྱུན་ཆགས་སུ་འབྱུང་ཡང་། རྣམ་པར་རྟོག་པའི་བག་ཆགས་ཕྲ་མོ་དང་བཅས་པ་ནམ་ལངས་ནས་ཉི་མ་ཤར་བ་ལྟ་བུ། དཔེའི་ཡེ་ཤེས་རྒྱུད་ལ་སྐྱེས་པ་ནི།
སྦྱོར་ལམ་ཞེས་བྱ་བ་ཡིན། མཚན་བརྗོད་ལས། རྣམ་པར་ཤེས་པའི་ཆོས་ཉིད་འདས། ། ཡེ་ཤེས་གཉིས་མེད་ཚུལ་འཆང་བ། ། རྣམ་པར་རྟོག་བྱེད་ལྷུན་གྱིས་གྲུབ། ། ཅེས་གསུངས་པ་ལྟར། རྣམ་ཀུན་མཆོག་ལྡན་གྱི་སྟོང་ཉིད་མངོན་སུམ་དུ་རྟོགས་པ། རྣམ་པར་མི་རྟོག་པའི་ཡེ་ཤེས་མཚན་ཉིད་པ། ཕྱག་རྒྱ་ཆེན་པོ་དོན་གྱི་ཡེ་ཤེས་ཐོག་མར་སྐྱེས་པའི་ཚེ་ན། མཐོང་བའི་ལམ་ཐོབ་པ་ཞེས་བྱ་བ་ཡིན།
དེ་ནས་རྒྱུན་ཆགས་སུ་གོམ་ཞིང་། གོང་ནས་གོང་དུ་བགྲོད་དེ་ས་བཅུ་གཉིས་པའི་བར་དུ་ཕྱིན་པ་ནི། བསྒོམ་པའི་ལམ་ཞེས་བྱ་བ་ཡིན། དེ་ནས་ས་བཅུ་གསུམ་པ་མངོན་དུ་བྱས་པ་ནི། སྐུ་བཞི་ཡེ་ཤེས་ལྔ་ལ་སོགས་པ་ཡོན་ཏན་རྒྱ་མཚོ་ལྟ་བུ་ཐོབ་པ་ནི་མི་སློབ་ལམ་མངོན་དུ་བྱས་པའོ། ། ཞེས་གསུངས། རྒྱས་པར་ནི་རྟོགས་ལྡན་རྒྱན་པོ་ལ་གདམ་པ་ཕྱག་རྒྱ་ཆེན་པོ་མིག་ཟུར་ཞེས་བྱ་བ་ཉིད་ན་བཞུགས་པ་དང་། ཆོས་རྗེ་པའི་ཕྱག་ཆེན་གྱི་དབྱེ་བའི་ཡི་གེ་ན་གསལ་བར་བཞུགས་ལགས་སོ། ། ཡང་དེ་ལ་དབང་གི་སྒོ་ནས་དབྱེ་ན། བུམ་དབང་བསྐུར་ནས་ལམ་བསྐྱེད་རིམ་བསྒོམ་པ་ལས་བྱུང་བའི་ལྟ་བ་ངོ་བོ་ཉིད་གསུམ་ནི་བུམ་དབང་ལས་བྱུང་བའི་ཕྱག་རྒྱ་ཆེན་པོ་དང་།
གསང་དབང་བསྐུར་ནས་རླུང་དང་གཏུམ་མོའི་རྣལ་འབྱོར་བསྒོམ་པ་ལས་བྱུང་བའི་ལྟ་བ་རང་བྱུང་གི་ཡེ་ཤེས་བཞི་ནི་གསང་དབང་གི་དང་། ཤེས་རབ་ཡེ་ཤེས་ཀྱི་དབང་བསྐུར་ནས་དཀྱིལ་འཁོར་འཁོར་ལོ་བསྒོམ་པ་ལས་བྱུང་བའི་བདེ་སྟོང་གི་ཡེ་ཤེས་ནི་ཤེས་དབང་གི་དང་། དབང་བཞི་པ་བསྐུར་ནས་རྡོ་རྗེ་རྦ་རླབས་བསྒོམ་པ་ལས་བྱུང་བའི་བདེ་སྟོང་མཆོག་གི་ཡེ་ཤེས་ནི་དབང་བཞི་པའི་ཕྱག་རྒྱ་ཆེན་པོ་ཡིན་ནོ། ། ད་ནི་གཞུང་གི་དོན་བཤད་པར་བྱ་སྟེ། འོ་ན་ཁྱེད་ཀྱི་ལུགས་ཀྱི་ཕྱག་རྒྱ་ཆེན་པོ་དེ་ཇི་ལྟ་བུ་ཞེ་ན། ངེད་ཀྱི་ལུགས་ཀྱི་ཕྱག་རྒྱ་ཆེན་པོ་ནི། བླ་མ་མཚན་ཉིད་དང་ལྡན་པ་ལ། སློབ་མ་མཚན་ཉིད་དང་ལྡན་པས། དཀྱིལ་འཁོར་མཚན་ཉིད་དང་ལྡན་པར། དབང་བཞི་མཚན་ཉིད་དང་ལྡན་པ་བླངས་པ་ལས་བྱུང་བའི་ཡེ་ཤེས་དང་།
ལམ་རིམ་པ་གཉིས་ཀྱི་ཏིང་ངེ་འཛིན་བསྒོམ་པ་ལས་བྱུང་བའི་རང་འབྱུང་སྟེ། བསྒོམ་སྟོབས་ཀྱིས་ཐོབ་པའི་ཟུང་འཇུག་གི་ཡེ་ཤེས་ཡིན་ལ། ཕྱག་རྒྱ་ཆེན་པོ་འདིས་དོན་རྟོགས་པ་གསང་སྔགས་བླ་མེད་ཀྱི་ཐབས་ཟབ་མོ་ལ་མཁས་པར་བྱས་ན་རབ་ཚེ་འདི་ལས་འགྲུབ། གསང་སྔགས་ཀྱི་དབང་སོགས་མེད་པར་སྟོང་ཉིད་ཙམ་བསྒོམ་པས་ཕྱག་རྒྱ་ཆེན་པོའི་དོན་མི་རྟོགས་ཏེ། གསང་སྔགས་བླ་མེད་ནས་བཤད་པའི་སྨིན་གྲོལ་གྱི་ཐབས་དེ་ལས་གཞན་དུ་ཐབས་གང་གིས་ཀྱང་ཕྱག་རྒྱ་ཆེན་པོའི་དོན་རྟོགས་པ་རྫོགས་པའི་སངས་རྒྱས་ཀྱིས་མ་གསུངས་པའི་ཕྱིར་རོ། ། ཕྱག་རྒྱ་ཆེན་པོ་བསྒོམ་པ་ལ་མོས་ན་གསང་སྔགས་བླ་མེད་ཀྱི་རྒྱུད་གཞུང་ནས་འབྱུང་བ་བཞིན་གྱི་དབང་བཞི་དང་རིམ་པ་གཉིས་བསྒོམ་ཞིང་བསྒྲུབ་པ་ལ་འབད་པར་བྱ་སྟེ། གསང་སྔགས་བླ་མེད་ལས་གཞན་གང་ནའང་ཕྱག་རྒྱ་ཆེན་པོའི་བཤད་པ་མེད་པ་དེས་ན་སྟེ་དེའི་ཕྱིར་རོ། ། གཞུང་འདིའི་བཤད་པ་རྒྱས་པ་ཐམས་ཅད་དུ་མཛད་མི་འཚལ་ལོ། ། གཉིས་པ་ནི། ད་ལྟའི་ཕྱག་རྒྱ།
ཞེས་སོགས་ཚིགས་བཅད་ཕྱེད་དང་བཅུ་སྟེ། ད་ལྟ་བོད་ཕལ་ཆེ་བ་བསྒོམ་པའི་ཕྱག་རྒྱ་ཆེན་པོ་དང་། རྒྱ་ནག་གི་མཁན་པོ་ཧྭ་ཤང་མ་ཧཱ་ཡ་ནའི་ལུགས་ཀྱི་རྫོགས་ཆེན་གཉིས་ལ་ཁྱད་པར་མེད་དེ། རྒྱ་ནག་གི་ལུགས་ལ་ཡས་འབབ་དང་། གཅིག་ཆར་བ་དང་ནི། བོད་ཀྱི་དེ་ལ་མས་འཛེག་དང་། རིམ་གྱིས་པར་མིང་འདོགས་ལུགས་གྱུར་བ་ཙམ་མ་གཏོགས་པ་དོན་ལ་ཁྱད་པར་དང་དབྱེ་བ་མེད་པའི་ཕྱིར་རོ། ། ཅིག་ཆར་བའི་ཆོས་ལུགས་འདི་འདྲ་བ་འབྱུང་བ་ཡང་། བྱང་ཆུབ་སེམས་དཔའ་ཞི་བ་འཚོས། རྒྱལ་པོ་ཆེན་པོ་ཁྲི་སྲོང་ལྡེའུ་བཙན་ལ་ལུང་བསྟན་གྱི་ཞལ་ཆེམ་མཛད་པ་ཇི་ལྟ་བ་བཞིན་ཐོག་ཏུ་བབས་སོ། །
ལུང་བསྟན་མཛད་པ་དེ་ཡང་བཤད་ཀྱིས་ཉོན། ཞེས་གདམས་ནས། འདི་ལྟར་ཆོས་རྒྱལ་སྲོང་བཙན་སྒམ་པོས། ང་ནས་རྒྱལ་རབས་ལྔ་ནས་རྒྱལ་པོ་ལྡེའི་མིང་ཅན་གཅིག་འབྱུང་སྟེ། དེས་སངས་རྒྱས་ཀྱི་བསྟན་པའི་རྩ་བ་རྒྱ་སྐད་ཨཱ་ཙརྻ་བོ་དྷི་སཏྭ་སློབ་དཔོན་བྱང་ཆུབ་སེམས་དཔའ་རབ་ཏུ་བྱུང་བ་ངུར་སྨྲིག་གི་གོས་འཛིན་པའི་སྡེ་འཛུགས་པར་འགྱུར་རོ། ། དེ་ལ་ངའི་དབོན་སྲས་འབངས་དང་བཅས་པ་རྣམས་ཀྱིས་མཆོད་པ་དང་བཀུར་བསྟི་ཆེན་པོ་གྱིས་ཤིག ཚེ་འདི་དང་ཕྱི་མའི་བདེ་ལེགས་རྣམས་འབྱུང་བར་འགྱུར་རོ། ། ཞེས་ལུང་བསྟན་པ་བློན་པོ་འགར་གྱིས་ཟངས་མའི་གླེགས་བུ་ལ་ཡི་གེ་བྲིས་པ་དེ་སྐོར་མཛོད་དུ་བཅུག་གོ ། ལུང་བསྟན་པ་བཞིན་དུ་ཁྲི་སྲོང་ལྡེའུ་བཙན་ལྕགས་ཕོ་རྟའི་ལོ་ལ་སྐུ་འཁྲུངས་ཏེ། དགུང་ལོ་བཅུ་གསུམ་ལོན་པ།
ཆུ་བོ་རྟའི་ལོ་ལ་རྒྱལ་སར་བྱོན་ནས། བློན་པོ་བྷ་གསལ་སྣང་མཁན་པོ་སྤྱན་འདྲེན་པ་ལ་མངགས་ཏེ། མང་ཡུལ་སྐྱིད་གྲོང་དུ་མཁན་པོ་བྱོན་པ་དང་མཇལ་ཞིང་། སྤྱན་དྲངས་ནས་བསུ་བ་རྒྱ་ཆེན་མཛད་དེ། ཆོས་རྒྱལ་དང་ཞལ་འཛོམས་པའི་ཚེ། སྔོན་སྨོན་ལམ་བཏབ་པ་དྲན་ནམ། ཞེས་ལན་གསུམ་གྱི་བར་དུ་གསུང་པས། རྗེས་ལ་འོལ་སྤྱི་དྲན་ལགས་ཏེ། བསྒོམ་ཡུན་ཐུང་པས་མི་གསལ་ཅེས་ཞུས་སོ། ། མཁན་པོའི་ཞལ་སྔ་ནས།
ཆུ་བོ་གངྒཱའི་འགྲམ་ན་མཆོད་རྟེན་ཆེན་པོ་ཞིག་བཞུགས་པ་ལ། དད་པས་ཞིག་གསོས་དང་། ཕྱག་དང་སྐོར་བ་བྱས་ཤིང་། རྒྱལ་པོ་ཁྱོད་ཀྱི་ཡུལ་མཐའ་འཁོབ་དམ་པའི་ཆོས་མ་དར་བའི་ཕྱོགས་སུ་རྒྱལ་པོར་གྱུར་ཏེ། སངས་རྒྱས་ཀྱི་བསྟན་པ་སྤེལ་བར་གྱུར་ཅིག ཅེས་སྨོན་ལམ་བཏབ་བོ། ། ཁོ་བོ་ནི་དེའི་ཚེ། མཁན་པོར་གྱུར་ཅིག་ཅེས་བྱས་སོ། ། ཞེས་པ་འདི་ཙམ་ཞིག་སྦ་བཞེད་ལས་བྱུང་ཞིང་། ཡིག་ཚང་འགའ་ཞིག་ཏུ།
སློབ་དཔོན་པདྨས་གདུག་པ་ཅན་འདུལ་བའི་སྔགས་འཆང་དུ་གྱུར་ཅིག ཅེས་པ་དང་། ཡེ་ཤེས་དབང་པོས་སྤྱན་འདྲེན་པའི་ཕོ་ཉར་གྱུར་ཅིག ཅེས་སྨོན་ལམ་བཏབ་ཟེར་རོ། ། འཇམ་པའི་དབྱངས་ཀྱིས་བྱིན་གྱིས་བརླབ་པའི་སྡོམ་བརྩོན་ཆེན་པོ་འདི་ནི། ཤར་ཕྱོགས་ཟ་ཧོར་གྱི་རྒྱལ་པོའི་སྲས་སུ་འཁྲུངས་ནས། ན་ལེནྡྲར་མཁན་པོ་ཡེ་ཤེས་སྙིང་པོ་ཡོད་སྨྲའི་སྡེ་པའི་བསླབ་རྒྱུན་ལས་རབ་ཏུ་བྱུང་ཞིང་། རིག་པའི་གནས་མཐའ་དག་ལ་མཁས་པར་གྱུར་ཏོ། ། ན་ལེནྡྲར་མཁན་པོ་མཛད་ཅིང་། རྒོལ་བ་ངན་པ་ཐམས་ཅད་ཚར་བཅད་པས།
མཁས་པའི་གྲགས་པས་འཛམ་གླིང་ཐམས་ཅད་ཁྱབ་པར་གྱུར་ཏེ། རྒྱ་གར་ཤར་ཕྱོགས་དང་། རྒྱ་ནག་ལ་སོགས་པར་དགུང་ལོ་བདུན་བརྒྱའི་བར་དུ་སངས་རྒྱས་ཀྱི་བསྟན་པ་ལེགས་པར་བསྐྱངས་ནས། སླར་བོད་དུ་སྔོན་གྱི་སྨོན་ལམ་གྱིས་མཐུན་པར་བྱོན་ཏེ། ཆོས་རྒྱལ་ཆེན་པོའི་བཞེད་པ་བསྒྲུབ་ནས་སྐུ་གཤེགས་ཁར་རྒྱལ་པོ་ཁྱོད་ཀྱི་མངའ་འོག་ཏུ་རབ་ཏུ་བྱུང་བ་མང་བར་འདོད་ན། ངའི་ལུས་འདི་ཁས་ཕོ་རིའི་ཤར་དུ་ཁ་ཤར་ཕྱོགས་སུ་ལྟོས་ལ་ཞོག་ཅིག རབ་བྱུང་རྣམ་དག་ཉུང་ཤས་གཅིག་འདོད་ན། ནུབ་ཕྱོགས་སུ་ཞོག་ཅིག རྒྱལ་པོ་ཁྱོད་ཀྱི་བོད་ཡུལ་འདིར། ཕྱི་རོལ་མུ་སྟེགས་བྱེད་འབྱུང་བར་མི་འགྱུར་ཏེ།
སློབ་དཔོན་པདྨ་འབྱུང་གནས་ཀྱིས་མ་མོའི་སྡེ་དཔོན་བསྟན་མ་བཅུ་གཉིས་ལ་གཏད་ཅིང་བསྐྱོང་བར་དམ་བཅས་པ་ཡིན་པས་སོ། ། སློབ་དཔོན་པདྨ་འབྱུང་གནས་བོད་དུ་བྱོན་པའི་ཚུལ་ནི། མཁན་པོ་བོ་དྷི་སཏྭས་ཆོས་རྒྱལ་རྗེ་བློན་རྣམས་ལ། དགེ་བ་བཅུའི་ཆོས་གསུང་ཞིང་མི་དགེ་བ་སྤོངས་བའི་སྲོལ་གཏོད་པས་བོད་ཡུལ་གྱི་མི་མ་ཡིན་རྣམས་འཁྲུགས་ཏེ། ཡར་ལུང་འཕང་ཐང་ན། མེས་ཨག་ཚོམ་གྱིས་བཞེངས་པའི་ལྷ་ཁང་ཡོད་པ་ལ། ཤམ་པོས་ཆུ་ཐོག་ཕབ་ནས་ཤིག དམལ་པོ་རིའི་རྩེ་ལ་ཡབ་མེས་ཀྱི་སྐུ་མཁར་ཡོད་པ་ལ་ཐང་ལྷས་ཐོག་ཕབ་ནས་བསྒྱེལ། བརྟན་མ་བཅུ་གཉིས་ཀྱིས་སད་དང་སེར་བ་དང་། མི་ནད་དང་ཕྱུགས་ནད་ལ་སོགས་ཡམ་དྲག་པོ།
གསོར་མི་རུང་བ་བཏང་བས་བོད་འབངས་རྣམས་རྒྱ་གར་གྱི་ཨ་ཙ་རའི་ཕྱིར་འདྲེ་སྲིན་གདུག་པ་ཅན་མང་པོ་འོངས་ནས་བཀྲ་མི་ཤིས་པ་བྱུང་ངོ་། ། ཞེས་གླེང་ཞིང་མཁན་པོ་རྒྱ་གར་དུ་རྫོངས་པར་ཆད་དོ། ། དེའི་ཚེ་ཁྱེད་རེ་ཞིག་བལ་ཡུལ་དུ་ཞུགས་ཤིག སླར་ཡང་སྤྱན་འདྲེན་པ་གཏོང་བ་བྱོན་པར་ཞུ་བྱས་པས། ཁོ་བོ་སྨོན་ལམ་རྫོགས་པར་བྱེད་པས་སླར་ཡང་འོང་གིས་བོད་ཀྱི་ལྷ་སྲིན་མ་རུང་བ་འདུལ་བ་ལ། ཨོ་རྒྱན་གྱི་སྔགས་འཆང་པདྨ་འབྱུང་གནས་ཞེས་བྱ་བ་ཡོད་ཀྱང་། བལ་ཡུལ་དུ་ཁོ་བོས་སྤྱན་དྲངས་པར་བྱ། དེ་ནས་ཁྱེད་ཀྱིས་སྤྱན་འདྲེན་ཐོངས་ལ། མི་མིན་རྣམས་ཐུལ་ཅིག སླར་ཁོ་བོས་རབ་ཏུ་བྱུང་བའི་སྡེའི་མཁན་པོ་བྱའོ། །
ཞེས་ཡོན་མཆོད་ལྐོག་ཏུ་གླེང་ནས་མཁན་པོ་བལ་ཡུལ་དུ་བརྫངས་སོ། ། དེ་ནས་རྦ་ཡེ་ཤེས་དབང་པོ་སློབ་དཔོན་སྤྱན་འདྲེན་དུ་བཏང་བས་མང་ཡུལ་སྐྱིད་གྲོང་དུ་མཇལ་ཏེ། ལོ་རྒྱུས་བསྙད་པས་ཁོ་བོ་དོན་དེ་ཁོ་ནའི་ཕྱིར་འོངས་པ་ཡིན་ནོ་ཞེས་གསུངས་ཏེ། ལམ་ན་ཡོད་པའི་མི་མིན་རྣམས་འདུལ་ཞིང་རིམ་གྱིས་མནམ་ཆུ་ཚན་ཁར་ཕེབས་པའི་ཚེ། ཉི་ཚེ་བའི་སེམས་ཅན་དམྱལ་བའི་ཆུ་ཁོལ་བ་ཡིན་ཏེ། ཁོ་བོས་ཅུང་ཟད་ཕན་པར་བྱའོ། ། ཞེས་གསུངས་ནས་ཐུགས་དམ་མཛད་པས་ཆུ་ཁོལ་བ་ཆད་དེ་གྲང་མོར་གྱུར་ཏོ། ། ཐུགས་དམ་གྲོལ་ནས་བཞེངས་པའི་ཚེ་སྔར་བཞིན་དུ་གྱུར་པས། རྣལ་འབྱོར་པའི་ཏིང་ངེ་འཛིན་གྱི་རྒྱུ་མཐུན་གྱི་འབྲས་བུ་ཅུང་ཟད་འགྲུབ་པ་ཡིན། སེམས་ཅན་གྱི་སྡིག་པ་སྟོབས་ཅན་གྱི་རྣམ་སྨིན་གྱིས་འབྲས་བུ་འགོག་པར་མི་ནུས་གསུངས།
དེ་ནས་རིམ་གྱིས་སྟོད་ལུང་གི་མདའི་ལྷ་ཆུ་ཁར་ཕེབས་ནས་འདི་ན་ཆུ་མི་འདུག་གསུང་ཏེ། སེག་ཤང་ས་ལ་ལན་བདུན་བཙུགས་པས་ཆུ་བདུན་བྱུང་སྟེ། ལྷ་ཆུ་ཁར་གྲགས་སོ། ། དེ་ནས་འཁར་ནག་འདུལ་བའི་ཕྱིར་བྱོན་ནས། བྲག་ལ་རྡོ་རྗེ་སེམས་དཔའི་སྐུ་བཞེངས་སོ། ། དེ་ནས་རིམ་གྱིས་ཟུང་མཁར་གྱི་མདར་ཕེབས་ནས་ལྷ་བཙན་པོ་དང་མཇལ་བའི་སར། རྡོ་རྗེའི་མཆོད་རྟེན་ལྔ་བཞེངས་སོ། ། དེ་ནས་བྲག་དམར་གྱིས་ལྷ་ཁང་དུ་ཕེབས་ཏེ་ལྷ་སྲིན་འདུལ་བར་ཞུས་ཤིང་། ཁྱེའུ་དང་བུ་མོ་གཙང་མ་ལ་པྲ་འབེབས་པའི་ཆོ་ག་མཛད། འཇིག་རྟེན་སྐྱོང་བ་བཞི་ལ་གདུག་པ་ཅན་ཐམས་ཅད་ཁུག་ཅིག་ཅེས་བཀའ་བསྒོས་ཏེ།
བཀའ་ནན་དྲག་པོ་སྩལ་བས་མི་མ་ཡིན་རྣམས་ཀྱིས་རང་གི་ཉེས་པ་ཁས་བླངས་ཤིང་། ཕྱིན་ཆད་མི་བྱེད་པར་དམ་བཅས་སོ། ། སླར་ཡང་འཆིང་བུའི་དབེན་གནས་སུ་མི་མིན་རྣམས་ལ་བཀའ་བསྒོ་ཞིང་བསྟན་པ་བསྲུང་བར་དམ་བཅས་སོ། ། དེ་ནས་སློབ་དཔོན་གྱིས་བྱེ་མ་ནེའུ་སིང་དུ་བསྒྱུར་བ་དང་། བར་སྣང་ནས་ལྷ་རྫས་ཀྱི་ཆུའི་གང་བའི་བུམ་པ་ལེན་པ་ལ་སོགས་པའི་ཆོ་འཕྲུལ་བསྟན་པས། བསམ་སྦྱོར་ངན་པར་བྱེད་པའི་བློན་པོ་ངན་པ་རྣམས་འཁུ་འཁྲིག་ཟོས་ཏེ། བློན་པོ་སྐྲོང་པར་འཆད་པས། ལྷ་བཙན་པོ་ཐུགས་མ་བདེ་བར། དམག་མང་པོ་དང་བཅས་ཏེ། གདོང་མོན་གྱི་མཚམས་སུ་བསྐྱལ་ལོ། །
སློབ་དཔོན་སྐྲོངས་པའི་གཤེད་མ་མཚོན་ཆ་བཟུང་བ་རྣམས་རེངས་པར་གྱུར་ཏོ། ། སློབ་དཔོན་གྱི་ཞལ་ནས་བོད་ཀྱི་ལྷ་སྲིན་སྡེ་བརྒྱད་ལན་གསུམ་དམ་ལ་འདོགས་དགོས་ཏེ། ད་དུང་ལན་ཅིག་མ་གྲུབ་པས་རྒྱལ་བརྒྱུད་དང་ཆོས་བྱེད་པའི་ཚེ་སྲོག་དང་དམ་པའི་ཆོས་ལ་བར་ཆད་འགའ་རེ་འབྱུང་བར་འདུག་པས་ཅུང་ཟད་ཡིད་འཕྲེང་། ངའི་དངོས་ཀྱི་གདུལ་བྱ་བོད་ཡུལ་ན་མེད། སྲིན་པོ་འདུལ་དུ་འགྲོ་གསུང་ནས་བླ་གོས་བུ་རེ། སྲེག་ཤང་སིལ་ལེ། སྲིན་པོའི་ཡུལ་དུ་བཞུད་དོ། ། བོད་ཡུལ་དུ་ཟླ་བ་བཅོ་བརྒྱད་བཞུགས་པ་ཡིན་བྱ་བ་རྦ་བཞེད་ན་སྣང་ཞིང་། དེ་བས་ལྷག་པའི་ལོ་རྒྱུས་མང་པོ་མི་སྣང་ངོ་། །་་་་་ གོང་འོག་གི་ལོ་རྒྱུས་འདི་རྣམས་གསུང་རབ་དགོངས་གསལ་ལས་ཅུང་ཟད་བཏུས་པ་ལགས་སོ། །
མཁན་པོས་རྒྱལ་པོ་ལ་ཁྱོད་ཀྱི་བོད་ཡུལ་འདིར་མུ་སྟེགས་འབྱུང་བར་མི་འགྱུར་མོད། འོན་ཀྱང་། ཉིན་མཚན་དང་། གཡས་གཡོན་དང་། མར་ངོ་ཡར་ངོ་ལ་སོགས་པའི་རྟེན་འབྲེལ་འགའ་ཡི་རྒྱུས་ཆོས་ལུགས་དག་མ་དག་གཉིས་སུ་འགྲོ་བར་འགྱུར་ཏེ། དེ་ཡང་ཐོག་མར་ང་འདས་ནས། རྒྱ་ནག་དགེ་སློང་ཞེས་བྱ་བ་བྱུང་ནས་ནི། བྱ་བྱེད་ཀྱི་ཆོས་ཀྱིས་འཚང་མི་རྒྱ་བས། རྣམ་པར་མི་རྟོག་པ་བསྒོམ་པས་སེམས་རྟོགས་པ་འབའ་ཞིག་གིས་འཚང་རྒྱ་བ་དཀར་པོ་ཆིག་ཐུབ་ཞེས་བྱ་བ་དང་། ཅིག་ཆར་བ་ཞེས་བྱ་བ་ཡི་ལམ་གྱིས་ཆོས་སྟོན་པར་འགྱུར་རོ། །
དུས་འདིའི་ཚེ་ང་ཡི་སློབ་མ་ནི། མཁས་པ་ཆེན་པོ་ཀཱ་མ་ལ་ཤཱི་ལ་ཞེས་བྱ་བ་རྒྱ་གར་ནས་སྤྱན་དྲོངས་ལ། མཁས་པ་དེ་ཡིས་གཅིག་ཆར་བའི་ཆོས་དེ་སུན་འབྱིན་པར་ནུས་སོ། ། སུན་དབྱུང་བ་དེ་ནས་སློབ་དཔོན་ཀཱ་མ་ལ་ཤཱི་ལ་དེ་ཡི་ཆོས་ལུགས་བཞིན་དད་པ་དང་ལྡན་པ་རྣམས་ཀྱིས་སྤྱོད་པ་སྟེ་ཉམས་སུ་ལོངས་ཤིག་གསུངས། མཁས་པ་དེ་བདག་ཅག་གི་གདན་འདྲོངས་པ་མི་སྲིད་པས། ཕྱག་ཡིག་གཅིག་བཞག་པར་ཞུ་ཞུས་པས། ཀཱ་མ་ལ་ཤཱི་ལ་ཁྱེད་མ་འོངས་པའི་དུས་སུ་བོད་ཀྱི་རྒྱལ་པོས་གདན་འདྲེན་པ་བྱུང་ན་ཅིས་ཀྱང་འབྱོན་དགོས་སོ། ། གལ་ཏེ་མ་འོངས་ན་སློབ་དཔོན་ལ་དམ་ཚིག་མེད་དོ། ། ཞེས་པའི་ཕྱག་ཡིག་བཞག་སྐད་དོ། ། མཁན་པོ་ཆེན་པོ་དེ་ཡི་ལུང་བསྟན་ཇི་སྐད་གསུངས་པ་བཞིན།
ཕྱིས་ནས་ཐམས་ཅད་བདེན་པར་གྱུར་ཏེ། མཁན་པོ་ཆེན་པོ་གཤེགས་ནས་རྦ་ཡེ་ཤེས་དབང་པོ་རྒྱལ་ཚབ་ཏུ་བཀོས་ཏེ། བསྟན་པ་འཛིན་པའི་ཚེ། མྱང་ཏིང་ངེ་འཛིན་བཟང་པོ་དང་། མྱང་ཤ་མི་ལ་སོགས་པ་མི་གུས་པ་དང་། བཀུར་པ་བཏབ་པས་ཐུགས་སྐྱོ་ནས་མཁར་ཆུར་བསྒོམ་དུ་བཞུད་དོ། ། དེའི་ཚེ་རྒྱ་ནག་མཁན་པོ་བྱུང་ནས། ཁོ་རང་གི་ཆོས་ལུགས་བསྟན་པས། ཆོས་འདི་བྱ་སླ་ཞིང་ཕན་ཡོན་ཆེའོ། ། ཞེས་ཟེར་ཞིང་།
བོད་རིལ་གྱིས་ཁོའི་ཆོས་ལུགས་བྱེད། དཀོན་མཆོག་ལ་མཆོད་པ་དང་། སྡེ་སྣོད་ལ་ཐོས་བསམ་དང་། ལུས་ངག་གི་དགེ་སྦྱོར་འཕྲོ་བཅད་དོ། ། དཔལ་དབྱངས་དང་། སྦ་རཏྣ་ལ་སོགས་པ་ཉུང་ཤས་གཅིག་མཁན་པོའི་ཆོས་ལུགས་བྱེད་དོ། ། བཙན་པོས། རྒྱའི་སྟོན་པའི་ལུགས་འདི་ཆོས་རང་མིན་པ་འདྲ། གསུང་པས་སྟོན་མིན་པར་གྲགས་སོ། ། དྲང་སྲོང་བཟོད་པས་འཕྱིང་ཕུར་རང་གི་ལུས་ལ་མེ་སྦར་ཏེ།
དཀོན་མཆོག་ལ་ཕུལ་བས་སེམས་ཅན་གྱི་དོན་དུ་རང་ལ་བརྩེ་བ་མེད་པ་འདི་ལྟ་བུའི་ཚོགས་བསོག་པ་གལ་ཆེ་བྱས་པས། བརྩེ་མིན་པར་གྲགས་སོ། ། བཙན་པོས་ལྟ་སྤྱོད་འཛོམས་པའི་ཆོས་བརྩེ་མིན་པའི་ལྟར་བྱ་རྒྱུ་ཡིན་གསུངས་པས། སྟོན་མིན་པ་རྣམས་ཡིད་ཆད་དེ། ཧྭ་ཤང་གི་རང་གི་མགོ་ལ་མེ་སྦར་བས། རྒྱ་མེ་མགོ་བར་གྲགས་སོ། ། དེ་ནས་རྒྱལ་པོ་ཐུགས་མ་བདེ་ནས། སྦ་ཡེ་ཤེས་དབང་པོ་སྤྱན་འདྲེན་པ་བཏང་པས་ཁུགས་ཏེ། བཙན་པོའི་སྤྱན་སྔར་མཇལ་ཞིང་གླེང་བས། མཁན་པོའི་ཞལ་ཆེམ་སྐོར་མཛོད་དུ་ཟངས་མའི་གླེགས་བུ་ལ་བྲིས་པ་སྟོན་ནས་ཕུལ་བས།
ཀཱ་མ་ལ་ཤཱི་ལ་སྤྱན་འདྲེན་པ་བཏང་སྟེ། བསམ་ཡས་སུ་ཕེབས་ནས་བྱང་ཆུབ་གླིང་དུ་ཁྲི་བཤམས་ཏེ། བཙན་པོ་གུང་ལ་བཞུགས། ཧྭ་ཤང་གཡས་ལ་འཁོད། འཁོར་བནྡྷེ་ལན་ཀ་དང་། ཇོ་བོ་བྱང་ཆུབ་ལ་སོགས་པ་གྲལ་རིང་པོ་བྱུང་ངོ་། ། སློབ་དཔོན་ཀཱ་མ་ལ་ཤཱི་ལ་གཡོན་དུ་འཁོད། འཁོར་བཻ་རོ་ཙ་ན་ལ་སོགས་པ་ཉུང་ཤས་གཅིག་བྱུང་། ལྷ་བཙན་པོས་མེ་ཏོག་དཀར་པོའི་ཕྲེང་བ་རེ་གཏད་ནས། གང་རྩོད་པ་རྒྱལ་བ་ལ་ཕམ་པ་དེས་མེ་ཏོག་ཕུལ་ཅིག
ངའི་མངའ་རིས་བོད་ཡུལ་འདིར་ནག་པོ་ལ་དགའ་བའི་དུས་སུ། ཟ་ཧོར་རྒྱལ་པོའི་སྲས་བོ་དྷི་སཏྭ་སྤྱན་དྲངས་ནས། བོད་ཉུང་ཤས་གཅིག་དམ་པའི་ཆོས་ལ་བཀོད། དད་པ་ཅན་རབ་ཏུ་བྱུང་ཞིང་དཀོན་མཆོག་གསུམ་གྱི་རྟེན་རྣམས་བཙུགས་ནས་མཆོད་པ་བྱེད་པའི་དུས་སུ། རྒྱ་ནག་ཧཱ་ཤང་མ་ཧཱ་ཡ་ན་བྱུང་སྟེ། བོད་ཀྱི་བཙུན་པ་ཕལ་ཆེར་ཀྱང་དེའི་སློབ་མར་གྱུར། བོ་དྷི་སཏྭའི་སློབ་མ་ཉུང་ཤས་གཅིག་གིས་སློབ་ཏུ་མ་བཏུབ་པས། སྟོན་ཙེན་གཉིས་སུ་ཆད་དེ་རྩོད་པར་གྱུར་ཏོ། ། ཀཱ་མ་ལ་ཤཱི་ལ་བོ་དྷི་སཏྭའི་ཆོས་ལུགས་སྐྱོང་བའི་སློབ་མ་ཡིན་པས་ཁྱེད་གཉིས་ང་རྒྱལ་མི་བྱ་བར་ཆོས་ལུགས་སུ་བཟང་བ་ལ་ངན་པ་དེས་གུས་པར་གྱིས་ཤིག ཅེས་བཀའ་སྩལ་པ་དང་།
ཧྭ་ཤང་ན་རེ། གཞི་ལ་ཡོད་པ་སྔ་བ་ཡིན་པས། དྲིའམ་ལན་གདབ་ཅེས་ཟེར་རོ། ། སློབ་དཔོན་ཀཱ་མ་ལ་ཤཱི་ལས་ཁྱེད་ཀྱི་དགོངས་པ་ལྟར་དུ་གཤེགས་གསུངས་ཤིག ཅེས་བྱས་པས། ཧྭ་ཤང་ན་རེ། ལས་དགེ་མི་དགེའི་དབང་གིས་མཐོ་རིས་དང་། ངན་སོང་གི་འབྲས་བུ་མྱོང་ཤིག འཁོར་བར་འཁོར་བ་ཐམས་ཅད་སེམས་ཀྱི་རྣམ་པར་རྟོག་པས་བསྐྱེད་པ་ཡིན། གང་ཅི་ཡང་མི་སེམས་ཤིང་ཅི་ཡང་མི་བྱེད་པ་དེ་འཁོར་བ་ལས་ཐར་པར་འགྱུར་རོ། །
དེ་ལྟ་བས་ན་ཅི་ཡང་བསམ་པར་མི་བྱའོ། ། སྦྱིན་པ་ལ་སོགས་པ་དཀར་པོའི་ཆོས་སྤྱོད་པ་ནི། སྐྱེ་བོ་བློ་ཞན་པ་དཀར་པོའི་ལས་འཕྲོ་མེད་པའི་དབང་པོ་བཏུལ་པོ་རྣམས་ལ་བསྟན་པ་ཡིན་ཏེ། སྔོན་བློ་སྦྱངས་པའི་དབང་པོ་རྣོན་པོ་རྣམས་སྤྲིན་དཀར་ནག་གང་གིས་ཀྱང་ཉི་མ་སྒྲིབས་པ་ལྟར། ལས་དགེ་སྡིག་གཉིས་ཀས་སྒྲིབ་པས་ཅི་ཡང་མི་སེམས་ཅི་ཡང་མི་རྟོག གང་ཡང་མི་སྤྱོད་པ་དེ་ནི་མ་དམིགས་པ་ཞེས་བྱ། དེ་ནི་ཅིག་ཆར་འཇུག་པའི་ལམ་ས་བཅུ་པ་དང་འདྲའོ། ། དེས་ན་ཁྱེད་ཀྱི་ཆོས་ལུགས་འདི་སྤྲེའུ་ཤིང་རྩེར་འཛེག་པ་དང་འདྲ་བས་རིམ་གྱིས་པ་ཞེས་བྱ། ངེད་ཀྱི་ཆོས་ལུགས་འདི་ཁྱུང་ནམ་མཁའ་ནས་ཤིང་རྩེར་འབབ་པ་དང་འདྲ་བས། ཡས་འབབ་དང་།
གཅིག་ཆར་བ་ཞེས་བྱའོ། ། ཞེས་ཟེར་རོ། ། དེ་ལ་སློབ་དཔོན་གྱིས་དཔེ་དོན་ལ་དགག་པ་མཛད་དེ། དང་པོ་དཔེ་དགག་པ་ལ། ཁྱོད་ཀྱིས་དཔེ་མི་འཐད་དེ། ཁྱུང་ནམ་མཁའ་ལ་གློ་བུར་འདབ་ཤོག་རྫོགས་པར་སྐྱེས་ནས་ཤིང་རྩེར་འབབ་བམ། འོན་ཏེ་བྲག་ལ་ཚང་བཅས། རིམ་གྱིས་འདབ་ཤོག་རྒྱས་ཏེ་ཤིང་རྩེར་འབབ། དང་པོ་ནི་མི་སྲིད་ལ། གཉིས་པ་ལྟར་ན།
རིམ་གྱིས་པའི་དཔེར་གྱུར་གྱི། ཅིག་ཆར་བའི་དཔེར་མི་རུང་ངོ་། ། དེར་མཁན་པོས། དཔེ་ལ་ལན་མ་ཐེབ་པ་དང་། དོན་བཀག་སྟེ། ཁྱོད་ཀྱི་དཔེ་ནོར་བར་མ་ཟད་དོན་ཡང་འཁྲུལ་ཏེ། རྣམ་པར་མི་རྟོག་པ་སྒོམ་པ་དེ་ཅི། རྣམ་རྟོག་ཕྱོགས་གཅིག་བཀག་པ་ཙམ་ཡིན་ནམ། མཐའ་དག་བཀག་པ་ཡིན། དང་པོ་ལྟར་ན།
གཉིད་དང་རྒྱལ་བ་ལ་སོགས་པའང་མི་རྟོག་པ་བསྒོམ་པ་ཡིན་པར་ཐལ། རྟོག་པ་ཕྱོགས་གཅིག་བཀག་པ་ཙམ་ཡིན་པའི་ཕྱིར། མཐའ་དག་དགག་དགོས་ན། ཁྱོད་མི་རྟོག་པ་བསྒོམ་པའི་ཚེ་མི་རྟོག་པ་བསྒོམ་མཉམ་པའི་བློ་སྔོན་དུ་གཏོང་དགོས་སམ་མི་དགོས། དགོས་ན་དེ་ཉིད་རྟོག་པ་ཡིན་པས་མི་རྟོག་པ་བསྒོམ་པའི་དམ་བཅའ་ཉམས་སོ། ། མི་དགོས་ན་ཁམས་གསུམ་གྱི་སེམས་ཅན་ཐམས་ཅད་ལ་བསྒོམ་སྐྱེ་བར་ཐལ། བསྒོམ་མཉམ་པའི་རྟོག་པ་སྔོན་དུ་མ་བཏང་ཡང་སྐྱེ་བའི་ཕྱིར་རོ། ། ཞེས་བྱ་བ་ལ་སོགས་པ་ལུང་དང་། རིགས་པས་སུན་ཕྱུང་ནས་རྒྱ་ནག་མཁན་པོ་སྤོབ་པ་མེད་པར་གྱུར་ཏོ། ། རྒྱལ་པོས་སྨྲས་པ།
ལན་ཡོད་ན་ད་ལྟ་གསུངས་ཤིག མཁན་པོས་སྨྲས་པ། མགོ་བོར་ཐོག་རྒྱབ་པ་ལྟར་ལན་མི་ཤེས་སོ། ། དེ་ནས་རྒྱལ་པོས། དེ་ལྟར་ན་སློབ་དཔོན་ལ་མེ་ཏོག་ཕུལ། བཟོད་པར་གསོལ་ལ་ལུང་རིགས་དང་མི་འགལ་བར་རྒྱ་གར་གྱི་ཆོས་ལུགས་བཞིན་དུ་གྱིས་ཤིག རྒྱ་ནག་མཁན་པོའི་ལུགས་བྱེད་ན་ཆད་པས་གཅད་དོ། ། ཞེས་བཀའ་ནན་དྲག་ཏུ་མཛད་ནས་བཀའ་ཡིག་གསུམ་མཛད་ཅིང་། མདོ་ཁམས་དང་། བོད་དང་།
སྐོར་མཛོད་དུ་བཞག་གོ ། རྒྱ་ནག་ཧྭ་ཤང་གིས། ཐོག་མར་པཎྜི་ཏ་སྤྱན་འདྲེན་བཏང་བ་ཐོས་ནས། སློབ་མ་བཏུས་ཏེ་བཤགས་འདེབས་པ་བསླབ་པའི་ཚེ། ཅི་ཡང་ཡིད་ལ་མི་བྱེད་པར་ཉལ་བས་ཆོག་གོ་ཞེས་པའི་བསྒོམ་ཡིན། བསམ་གཏན་ཉལ་ཆོག་གི་འཁོར་ལོ། ། དེའི་གནད་སྟོན་པ་ལ། བསམ་གཏན་གྱི་ལོན། གེགས་སེལ་བ་ལ་བསམ་གཏན་ཡང་ལོན། རིགས་པས་བསྒྲུབ་པ་ལ་ལྟ་བའི་རྒྱབ་ཤ།
ལུང་གིས་བསྒྲུབ་པ་ལ་མདོ་སྡེ་བརྒྱད་ཅུའི་ཁུངས་ཞེས་བྱ་བའི་གཞུང་ལྔ་བརྩམས། དེ་རྣམས་བསམ་ཡས་སུ་གཏེར་དུ་སྦས་སོ། ། རྒྱ་ནག་མཁན་པོའི་ལྷམ་རྩོད་པའི་གྲར་ལུས་པས། བོད་ཀྱི་བསྟན་པའི་འཇུག་ཏུ་ངའི་ཆོས་ལུགས་འབྱུང་ངོ་ཞེས་དང་། རྒྱ་ནག་ཏུ་འགྲོ་བའི་ཚེ་ལྷམ་ལུས་པ་དང་། ད་རུང་བོད་ཡུལ་དུ་ངའི་ཆོས་ལུགས་འབྱུང་ཟེར་རོ། ། ལྷ་བཙན་པོས་སློབ་དཔོན་ལ་ཐོས་བསམ་གྱིས་གཏན་ཕབས་པའི་ཆོས་དེའི་གནས་ལུགས་ཇི་ལྟར་ཡིན་པའི་བསྟན་བཅོས་མཛད་པར་ཞུས་པས། བསྒོམ་རིམ་དང་པོ་སྩལ། སྟན་ཐོག་གཅིག་ཏུ་བསྒོམ་ཚུལ་ཞུས་པས། བསྒོམ་རིམ་བར་པ་མཛད།
དེ་ལས་འབྲས་བུ་གང་འབྱུང་ཞུས་པས། བསྒོམ་རིམ་ཐ་མ་བརྩམས། དེ་ལ་རྒོལ་བ་ཟློག་པའི་ཕྱིར། ལུང་དང་རིགས་པས་གྲུབ་པའི་དབུ་མ་སྣང་བ་བརྩམ་སྟེ་སྣང་ངོ་། ། དེ་ལྟར་ན་མཁས་པ་ཆེན་པོ་ཀཱ་མ་ལ་ཤཱི་ལས།་་་་་ པདྨའི་ངང་ཚུལ། རྒྱ་ནག་ཧྭ་ཤང་གི་ལུགས་ཀྱི་གཅིག་ཆར་བའི་ལུགས་ཀྱི་ཆོས་དེ་ནུབ་པར་མཛད་ནས། རྒྱ་གར་ནས་བྱུང་བའི་རིམ་གྱིས་པའི་ཆོས་ལུགས་སྤེལ་བར་མཛད་པ་ཡིན་ནོ།་་་་་ བསྟན་པ་སྔ་དར་གྱི་དུས་ཡིན། ། དེའི་ཕྱིས་ནས་རྒྱལ་པོ་གླང་དར་མས་བློན་པོ་ངན་པ་དང་གྲོས་ངན་བཤམས་ཏེ།
མངའ་བདག་རལ་པ་ཅན་བསྐྲོངས་ནས་བོད་ཡུལ་གྱི་ཆོས་ཁྲིམས་དང་། རྒྱལ་ཁྲིམ་ནུབ་པར་བྱས་པ་དང་། གླང་དར་མ་ལྷ་ལུང་དཔལ་གྱི་རྡོ་རྗེས་བསད། དེ་རྗེས་སུ་ཡུམ་བརྟན་དང་། འོད་སྲུང་འཁྲུངས་ནས་བོད་ཡུལ་ཕུང་བར་གྱུར་པའི་ཚེ། རྒྱ་ནག་མཁན་པོ་ཧྭ་ཤང་གི་གཞུང་ལུགས་ཀྱི་ཡི་གེ་ཙམ་གཏེར་ནས་ཐོན་པ་ལ་བརྟེན་ནས་ཀྱང་བླུན་པོ་ཆོས་དད་ཅན་གདམས་ངག་འབོགས་པ་ལ་སྤྲོ་བས་ཡས་འབབ་དང་། གཅིག་ཆར་བ་དེ་ཡི་མིང་འདོགས་པ་གསང་ནས་ནི། ཕྱག་རྒྱ་ཆེན་པོ་ཞེས་བྱ་བར་མིང་སྒྱུར་ནས་བཤད་དོ། ། དེ་ཡང་ཆོས་ཐམས་ཅད་སེམས་སུ་ངོ་སྤྲོད། སེམས་ནམ་མཁར་ངོ་སྤྲོད།
ནམ་མཁའ་ཅི་ཡང་མེད་པའི་སྟོང་ཉིད་དུ་ངོ་སྤྲོད་པའི་ཕྱག་རྒྱ་ཆེན་པོ་ངོ་སྤྲོད་གསུམ་ཆར་གྲགས་པ་དང་། ཡང་སེམས་བདེ་བ་དང་། གསལ་བ་དང་། མི་རྟོག་པར་ཞེན་པའི་གོལ་ས་གསུམ་སྤྱད་དེ། བཤིགས་ལ་ཤོར་བ་དང་། བསྒོམ་དུ་ཤོར་བ་དང་། ལམ་དུ་ཤོར་བ་དང་། རྒྱས་འདེབས་སུ་ཤོར་བ་སྟེ། ཤོར་བ་བཞི་སྤངས་ནས། སོ་མ།
མ་བཅོས་པ། ལྷུག་པ། འབོལ་ལེ་བཤིག་གེར་འཇོག་པ་ཉམས་སུ་ལེན་པ་སྟེ། འཇུར་པོས་བཅིང་པའི་སེམས་ཉིད་འདི། ། སློད་ན་གྲོལ་བར་ཐེ་ཚོམ་མེད། ། བྲམ་ཟེ་སྐུད་པ་མཁལ་བ་ལྟར། ། སོ་མ་མ་བཅོས་པ་ལྷུག་པར་ཞོག ། ཅེས་བྲམ་ཟེ་ཆེན་པོས་གསུངས་སོ། ། ཞེས་ཟེར་བའི་ད་ལྟའི་ཕྱག་རྒྱ་ཆེན་པོ་འདོད་པ་ཕལ་ཆེར་ནི་རྒྱ་ནག་ལུགས་ཀྱི་རྫོགས་ཆེན་གྱི་ཆོས་ལུགས་ཡིན་ནོ། ། གཞུང་དེའི་ཚིག་རྐང་དང་པོ་གཉིས་བྲམ་ཟེའི་གསུང་ཡིན་ཀྱང་།
ཕྱི་མ་གཉིས་ནི། རྫུན་མ་ཁོ་ནའོ། ། འདི་ལ་ཕྱོགས་བཅུའི་སངས་རྒྱས་ཀྱི་འཕྲིན་ཡིག་ལས། ། ཁ་ཅིག་དཀར་པོ་ཆིག་ཐུབ་ལ། ། ཕྱག་རྒྱ་ཆེན་པོའི་ངོ་སྤྲོད་བྱེད། ། ཤོར་ས་བཞི་དང་གོལ་ས་གསུམ། ། སྤངས་ལ་སྙུག་མར་བསྒོམ་པར་བྱ། ། བྲམ་ཟེ་སྐུད་པ་མཁལ་བ་ལྟར། ། སོ་མ་མ་བཅོས་ལྷུག་པར་བཞག ། འདི་ལ་ཕྱག་རྒྱ་ཆེན་པོ་ཟེར། །
འདི་དོན་བརྟགས་ན་འདི་ལྟར་མཐོང་། ། སོ་མར་བཞག་ན་བལ་ཉིད་ཡིན། ། སྐུད་པར་བྱས་ན་བཅོས་པར་འགྱུར། ། དེ་ཕྱིར་འདི་ལ་དཔེ་སྐྱོན་ཡོད། ། དོན་གྱི་སྐྱོན་ཡང་འདི་ལྟར་མཐོང་། ། གོལ་ས་གསུམ་པོ་སྤྱད་ཙམ་གྱིས། ། ཕྱག་རྒྱ་ཆེན་པོར་འགྱུར་ན་ནི། ། ཉན་ཐོས་འགོག་པའང་དེར་འགྱུར་རོ། ། ཤོར་ས་བཞི་པོ་སྤོངས་སྙམ་པའི། ། རྣམ་རྟོག་ཕྱག་རྒྱ་ཆེན་པོ་མིན། །
རྟོག་པ་མེད་ན་སྤོང་མི་ནུས། ། རྟོག་པ་མེད་ཀྱང་སྤོངས་ནུས་ན། ། སེམས་ཅན་ཀུན་ལ་འབད་མེད་པར། ། ཕྱག་རྒྱ་ཆེན་པོ་ཅིས་མི་སྐྱེ། ། དེས་ན་ཕྱག་རྒྱ་ཆེན་པོ་ཉིད། ། ཡིན་ན་ཤོར་ས་གོལ་ས་མེད། ། ཡོད་ན་ཕྱག་རྒྱ་ཆེན་པོ་མིན། ། ཞེས་སོགས་ཀྱི་སྒོ་ནས་རྒྱས་པར་བཀག་གོ ། གཞན་ཡང་སེམས་སྟོང་ཉིད་ཙམ་དུ་ངོ་སྤྲོད་པ་ཕྱག་རྒྱ་ཆེན་པོ་མིན་ཏེ། སྡེ་སྣོད་གསུམ་རང་རྐང་ནས་ཕྱག་ཆེན་གྱི་ཐ་སྙད་ཙམ་ཡང་མ་བཤད་ཅིང་།
གསང་སྔགས་ཀྱི་རྒྱུད་སྡེ་ལས། བདེ་སྟོང་ཟུང་འཇུག་གི་ཡེ་ཤེས་ཞིག་ལ་ཕྱག་ཆེན་དུ་བཤད་ལ། ཁྱེད་ཀྱི་དེ་ནི་སྟོང་ཀྱང་བསྒོམ་པ་ཡིན་པའི་ཕྱིར་རོ། ། གཞན་ཡང་། གོལ་ས་གསུམ་སྤྱད་པའི་སྟོང་རྐྱང་བསྒོམ་པ་ལམ་དུ་མི་འགྱུར་ཏེ། དེ་ལྟ་བུའི་སྟོང་རྐྱང་བསྒོམ་པ་དེ་གོལ་ས་གསུམ་ལས་ཀྱང་ངན་སོང་དུ་གོལ་བར་འགྱུར་བའི་ཕྱིར་ཏེ། ཡེ་ཤེས་གྲུབ་པ་ལས། རྨོངས་པའི་བསྒོམ་པ་གང་ཡིན་པ། ། རྨོངས་པས་རྨོངས་པ་ཐོབ་པར་འགྱུར། ཞེས་གསུངས་པའི་ཕྱིར།
གཞན་ཡང་། གོལ་ས་གསུམ་སྤྱད་པ་དང་། ཤོར་ས་བཞི་སྤངས་པའི་སེམས་སྟོང་རྐྱང་དུ་ངོ་སྤྲོད་ཅིང་བསྒོམ་པ་ལས་སངས་རྒྱས་མི་འབྱུང་སྟེ། དེ་ལྟ་བུའི་སྟོང་རྐྱང་བསྒོམ་པའི་འབྲས་བུ་བཟང་ཡང་ཉན་ཐོས་ཀྱི་འགོག་པར་ལྟུང་ལ། ཉན་ཐོས་དང་། རང་སངས་རྒྱས་ནི། སངས་རྒྱས་བསྒྲུབ་པ་ལ་གེགས་ཀྱི་གཙོ་བོ་ཡིན་པའི་ཕྱིར་ཏེ། ཇི་སྐད་དུ། དམྱལ་བར་འགྲོ་བ་བྱང་ཆུབ་ཀྱི། ། བསྟན་གྱི་གེགས་བྱེད་མ་ཡིན་གྱིས། །
ཉན་ཐོས་དང་ནི་རང་སངས་རྒྱས། ། བྱང་ཆུབ་ཀྱི་ནི་བསྟན་ཀྱི་གེགས། ། ཞེས་དང་། བསྡུད་པ་ལས། གལ་ཏེ་བསྐལ་པ་དུ་མར་དགེ་བའི་ལས་ལམ་བཅུ། ། ཞེས་སོགས་དང་། དཀོན་བརྩེགས་ལས། ཤཱ་རིའི་བུས་ཆོས་བཤད་ན། དགེ་སློང་ལྔ་བརྒྱ་གྲོལ་བར་འགྱུར་བ་མཐོང་ནས། འཕགས་པ་འཇམ་དཔལ་གྱིས་དེའི་སྔོན་ལ་ཆོས་ཟབ་མོ་གསུང་པས།
དགེ་སློང་དེ་དག་མ་མོས་ནས་འབར་བཞིན་དུ་སེམས་ཅན་དམྱལ་བར་ལྟུང་ངོ་། ། འཇམ་དཔལ་ལ་ཤཱ་རིའི་བུས་སྨྲས་པ། ཁྱོད་ཀྱིས་ལས་མི་ཟད་པ་བྱས་སོ། ། འཇམ་དཔལ་གྱིས་སྨྲས་པ། ཤཱ་རིའི་བུ་དེ་དེ་བཞིན་ཏེ། ཁོ་བོས་ལས་མི་ཟད་པ་བྱས་སོ། ། དེར་བཅོམ་ལྡན་འདས་ལ་ཤ་རིའི་བུས་གསོལ་པ། འཇམ་དཔལ་གྱི་ལས་མི་ཟད་པ་བགྱིས་སོ། ། བཀའ་སྩལ་པ་ཅི་བྱས། གསོལ་བ་བདག་གིས་ཆོས་བཤད་ན་དགྲ་བཅོམ་པ་ལྔ་བརྒྱར་འགྱུར་བ་ཞིག་ན།
འཇམ་དཔལ་གྱིས་ཆོས་བཤད་པས་འབར་བཞིན་དུ་དམྱལ་བར་འགྱུར་ཏོ། ། བཀའ་སྩལ་པ། ཤཱ་རིའི་བུ་ཁྱོད་ཀྱིས་ཆོས་བཤད་ན་དེ་དགྲ་བཅོམ་པར་འགྱུར་མོད། བརྟན་འཚང་རྒྱ་བའི་སྐལ་བ་མེད་དོ། ། འཇམ་དཔལ་གྱིས་བཤད་པས། རེ་ཞིག་དམྱལ་བར་གྱུར་ཀྱང་། དེ་ནས་ཐར་ཏེ་མྱུར་དུ་མངོན་པར་རྫོགས་པར་འཚང་རྒྱ་བས། འཇམ་དཔལ་ཉིད་ཐབས་ལ་མཁས་པ་ཡིན་ནོ། ། ཞེས་དང་། གཞན་ཡང་མདོ་ལས།
སྙིགས་མ་ལྔའི་ནང་ནས་ལྟ་བའི་སྙིགས་མ་ཞེས་བྱ་བ་སྟོང་པ་ཉིད་ལ་དགའ་བ་ཡིན་གསུང་པས་སོ། ། གཞན་ཡང་། དེང་སང་ཚུལ་ཁྲིམས་བསྲུང་བ་དང་། ཐོས་བསམ་ལ་སོགས་པའི་ཐབས་ཟབ་མོ་སྤངས་ནས། སེམས་སྟོང་ཉིད་ཙམ་དུ་ངོ་སྤྲོད་ཅིང་བསྒོམ་པ་ལ་རིགས་པ་རྐྱང་འདེད་ཀྱི་ཆོས་ཟབ་ཡིན་ཞེས་དེང་སང་དགའ་ཅོ་བྱེད་པ་འདི་ཡང་མི་འཐད་དེ། མདོ་ཏིང་ངེ་འཛིན་རྒྱལ་པོ་ལས། འགྲོ་མང་ཕུང་པོ་སྟོང་པར་སྟོན་བྱེད་ཀྱང་། ། ཇི་ལྟར་བདག་མེད་དེ་དག་མི་ཤེས་ཏེ། ། མི་ཤེས་དེ་དག་གཞན་གྱིས་རྒལ་བ་ན། ། ཁྲོ་བའི་ཟིལ་གྱིས་གནོན་ཅིང་ཚིག་རྩུབ་སྨྲ། །
ཞེས་དང་། ས་ར་ཧས། སྙིང་རྗེ་ཉིད་སྤངས་སྟོང་པ་ཉིད་ཀྱིས་ཀྱང་། ། དེས་ནི་ལམ་མཆོག་རྙེད་པ་མ་ཡིན་ཏེ། ། གལ་ཏེ་སྙིང་རྗེ་འབའ་ཞིག་བསྒོམ་ན་ཡང་། ། འཁོར་བ་འདིར་གནས་ཐར་པ་ཡོད་དམ་ཅི། ། ཞེས་དང་། མ་ཕམ་པས། རིག་པའི་གནས་ལྔ་དག་ལ་མཁས་པར་མ་བྱས་ན། ། འཕགས་མཆོག་གིས་ཀྱང་ཐམས་ཅད་མཁྱེན་ཉིད་ཐོབ་མི་འགྱུར། །
ཞེས་གསུངས་པའི་ཕྱིར་རོ། ། འོད་སྲུངས་ཀྱི་ཞུས་པའི་མདོ་ལས་ཀྱང་། འཇིགས་ཚོགས་ལ་ལྟ་བ་རི་རབ་ཙམ་ཡང་སླའི། མངོན་པའི་ང་རྒྱལ་ཅན་མེད་པར་འཛིན་པ་སྟོང་པ་ཉིད་དུ་ལྟ་བ་ནི་སྐད་ཅིག་ཙམ་ཡང་དེ་ལྟ་མིན། ཞེས་དང་། མདོ་ཏིང་ངེ་འཛིན་རྒྱལ་པོ་ལས། འཇིག་རྟེན་པ་དག་སྟོང་ཉིད་བསྒོམ་ན་ཡང་། ། དེ་ཡིས་དངོས་པོར་འཛིན་པ་འཇིག་མི་ནུས། ། དེ་ཡིས་ཉོན་མོངས་ཕྱིར་ཡང་རབ་ཏུ་བལྟ། ། ལྷག་སྤྱོད་ཀྱིས་ནི་ཏིང་འཛིན་འདིར་བསྒོམ་བཞིན། །
ཞེས་ལྷག་སྤྱོད་ཀྱིས་ལོ་བཅུ་གཉིས་སྟོང་ཉིད་ཀྱི་ཏིང་ངེ་འཛིན་ལ་མཉམ་པར་གཞག་པའི་མཐར། བྱི་ལར་སྐྱེས་པ་དཔེར་མཛད་པ་དང་། སློབ་དཔོན་འཕགས་པས། སྟོང་པ་ཉིད་ལ་ལྟ་ཉེས་ན། ། ཤེས་རབ་ཆུང་རྣམས་ཕུང་བར་འགྱུར། ། ཇི་ལྟར་སྦྲུལ་ལ་བཟུང་ཉེས་ན། ། རིགས་སྔགས་ལོག་པར་བསྒྲུབ་པ་བཞིན། ། ཞེས་དང་། རྒྱལ་བ་རྣམས་ཀྱིས་སྟོང་པ་ཉིད། ། ལྟ་ཀུན་ངེས་པར་འབྱིན་པར་གསུང་། །
གང་དག་སྟོང་པ་ཉིད་ལྟ་བ། ། དེ་དག་བསྒྲུབ་ཏུ་མེད་པར་གསུངས། ། ཞེས་དང་། ཡོད་པ་པོ་དེ་བདེ་འགྲོར་བགྲོད། ། མེད་པ་དེ་ནི་ངན་འགྲོར་འགྲོ། ། ཡང་དག་ཇི་བཞིན་ཡོང་ཤེས་པས། ། གཉིས་ལ་མི་བརྟེན་ཐར་པར་འགྱུར། ། ཞེས་གསུངས་པའི་ཕྱིར་རོ། ཁོ་ན་རེ་སྐྱོན་མེད་དེ། ས་ར་ཧས།
སྐྱབས་སུ་འགྲོ་ཞིང་མཆོག་སེམས་བསྐྱེད། ། རེ་དོགས་ཡིད་ལ་མི་བྱེད་པར། ། འཁོར་གསུམ་དག་པའི་ཤེས་རབ་ཀྱིས། ། འགྲོ་ཀུན་སངས་རྒྱས་ཐོབ་ཕྱིར་བསྔོ། ། ཞེས་གསུངས་པས། ཁོ་བོ་ཅག་སྦྱོར་བ་སྐྱབས་འགྲོ་སེམས་བསྐྱེད་ལྷ་དང་བླ་མ་བསྒོམ། དངོས་གཞི་ཕྱག་རྒྱ་ཆེན་པོ་ལ་བློ་བཞག རྗེས་བསྔོ་བ་བྱེད་པས་དཀར་པོ་ཆིག་ཐུབ་ལས་ཁྱད་པར་དུ་འཕགས་སོ་སྙམ་ན། འདིའང་མི་འཐད་དེ། ཕ་རོལ་ཏུ་ཕྱིན་པར་ཕྱག་ཆེན་གྱི་ཐ་སྙད་མ་བཤད་ཅིང་།
ཕྱག་ཆེན་ཡིན་ན། གསང་སྔགས་ཀྱི་སྨིན་གྲོལ་ལས་བྱུང་བའི་ཡེ་ཤེས་ཡིན་དགོས་ཤིང་། ཁྱེད་ཀྱི་བསྒོམ་དེ་དབང་སྔོན་དུ་མ་སོང་བར་སྟོང་ཉིད་བསྒོམ་པ་ཙམ་ཡིན་པའི་ཕྱིར་རོ། ། འོ་ན་ལམ་བསྒོམ་ཚུལ་ཇི་ལྟར་ཡིན་སྙམ་ན། མཛོད་ལས། ཚུལ་གནས་ཐོས་དང་བསམ་གཏན་པས། ། བསྒོམ་པ་ལ་ནི་རབ་ཏུ་སྦྱོར། ། ཞེས་གསུངས་པ་ལྟར། སྤྱིར་གྲུབ་མཐའ་གང་གི་ལུགས་ལའང་། གཞི་ཚུལ་ཁྲིམས་ལ་གནས་ཏེ།
བཤེས་གཉེན་མཁས་པ་ལ་བརྟེན་ནས་ཐོས་བསམ་གྱིས་སྒྲོ་འདོགས་ལེགས་པར་སྤྱད་པའི་རང་རྒྱུད་པས་ཟུང་འཇུག་རབ་ཏུ་མི་གནས་པ་དང་། ཐལ་འགྱུར་པས་སྟོང་ཉིད་རབ་ཏུ་མི་གནས་པ་དང་། གནས་ལུགས་ཀྱི་དོན་ཟབ་མོ་བསྒོམ་པས་འབྲས་བུ་འགྲུབ་པར་བཞེད་དེ། གནས་ལུགས་ཀྱི་དོན་བསྒོམ་པ་ལའང་། ཉན་ཐོས་བདེན་པ་བཞི་བསྒོམ། སེམས་ཙམ་རྣམ་མེད་པ་རྩེ་གཅིག རོ་གཅིག སྤྲོས་བྲལ། བསྒོམ་མེད་སྟེ། རྣལ་འབྱོར་བཞི་ལ་བྱེད་པ་དང་།
དབུ་མ་རང་རྒྱུད་པས་ཟུང་འཇུག་རབ་ཏུ་མི་གནས་པ་དང་། ཐལ་འགྱུར་བས་སྟོང་ཉིད་རབ་ཏུ་མི་གནས་པ་དང་། གསང་སྔགས་རྙིང་མ་བས། ཐེག་པ་རིམ་དགུའི་མཐར་ཐུག་ཤིན་ཏུ་རྣལ་འབྱོར་དང་། གསར་མ་བས་དབང་བཞི་དང་རིམ་གཉིས་འབྱུང་བའི་ཡེ་ཤེས་བསྒོམ་པ་ལ་བྱེད། དེ་ཡང་རྒྱུད་ཐ་དད་ཀྱི་དགོངས་པ་གཅིག་ཀྱང་འགྲེལ་ཚུལ་གྱི་སློབ་དཔོན་མཚོ་སྐྱེས་རྡོ་རྗེས་ཕྱིན་ཅི་མ་ལོག་པའི་དེ་ཁོ་ན་ཉིད་ཅེས་གསུངས། སློབ་དཔོན་བི་རྭུ་པ་ཤིན་ཏུ་རྣམ་པར་དག་པའི་དེ་ཁོ་ན་ཉིད་དང་། སློབ་དཔོན་ཀླུ་སྒྲུབ་པས་རིམ་པ་ལྔའི་མཐར་ཐུག་ཟུང་འཇུག་ལ་བཞེད་པ་སོགས་ཡོད་ཀྱང་། སངས་རྒྱས་དང་གྲུབ་ཐོབ་རྣམས་དགོངས་པ་གཅིག་པར་གནས་ལུགས་ཕྱག་རྒྱ་ཆེན་པོ་ནི། དབང་བཞི་དང་།
རིམ་གཉིས་ཀྱི་ཏིང་ངེ་འཛིན་བསྒོམ་པ་ལས་བྱུང་བའི་ཟུང་འཇུག་གི་ཡེ་ཤེས་ཞིག་ལ་བཞེད་དོ། ། བཞི་པ་ལ་བཞི་སྟེ། ནཱ་རོ་དང་མེ་ཏྲི་པའི་ལུགས་དང་མཐུན་པ། འཕགས་པ་ཀླུ་སྒྲུབ་ཀྱི་ལུགས་དང་མཐུན་པ། རྒྱུད་དང་བསྟན་བཅོས་གཞན་དང་མཐུན་པ། དེ་ལྟ་བུའི་ཕྱག་ཆེན་རྟོགས་པའི་ཕན་ཡོན་ནོ། ། དང་པོ་ནི། ནཱ་རོ་དང་ནི། ཞེས་སོགས་རྐང་པ་དྲུག་སྟེ། འོ་ན་རྒྱ་ནག་ལུགས་དང་མཐུན་པའི་ཕྱག་ཆེན་མི་འཐད་ན།
ཁྱེད་ཀྱི་ཕྱག་ཆེན་གང་དང་མཐུན་ཞེ་ན། ངེད་ཀྱི་ཕྱག་ཆེན་རྒྱ་གར་བའི་ལུགས་དང་མཐུན་ཏེ། སློབ་དཔོན་ནཱ་རོ་པ་དང་ནི་མེ་ཏྲི་བའི་ཕྱག་རྒྱ་ཆེན་པོ་གང་ཡིན་པ་དེ་ནི། ལས་ཀྱི་ཕྱག་རྒྱ་དང་། ཆོས་ཀྱི་ཕྱག་རྒྱ་དང་ནི། དམ་ཚིག་གིས་ཕྱག་རྒྱ་དང་ནི། ཕྱག་རྒྱ་ཆེན་པོ་ཞེས་གསང་སྔགས་བླ་མེད་ཀྱི་རྒྱུད་སྡེ་ནས་ཇི་སྐད་དུ་གསུངས་པ་དེ་ཉིད་སློབ་དཔོན་ཁོང་དག་བཞེད་ཅིང་ངེད་ཀྱང་དེ་ལྟར་དུ་འཆད་དོ། ། རྒྱུད་ལས་ཇི་ལྟར་གསུངས་ན། ཕྱག་རྒྱ་བཞི་པོ་དེ་རྣམས་རིམ་པ་བཞིན་ཡི་གེ་ལ་སྦྱར་ན་ཨེ་ཝཾ་མ་ཡ་བཞིའོ། ། འབྱུང་བ་བཞི་ལ་སྦྱར་ན།
ས་ཆུ་མེ་རླུང་ངོ་། ། ལྷ་མོ་བཞི་ལ་སྦྱར་ན། སྤྱན་མ། མཱ་མ་ཀི གོས་དཀར་མོ། སྒྲོལ་མའོ། ། གནས་བཞི་ལ་སྦྱར་ན། ལྟེ་བ། སྙིང་ཁ། མགྲིན་པ།
སྤྱི་བོའོ། ། ཚད་མེད་བཞི་ལ་སྦྱར་ན། སྙིང་རྗེ། བྱམས་པ། དགའ་བ། བཏང་སྙོམས་སོ། ། ཕར་ཕྱིན་བཞི་ལ་སྦྱར་ན། ཐབས་ཀྱི། སྨོན་ལམ་གྱི། སྟོབས་ཀྱི།
ཡེ་ཤེས་ཀྱི་ཕར་ཕྱིན་ནོ། ། མཁའ་འགྲོ་རིགས་བཞི་ལ་སྦྱར་ན། སྣ་ཚོགས། རྡོ་རྗེ། པདྨ། ལས་ཀྱི་མཁའ་འགྲོའོ། ། འཁོར་ལོ་བཞི་དང་སྦྱར་ན་སྤྲུལ་པའི། ཆོས་ཀྱི། ལོངས་སྐྱོད་ཀྱི། བདེ་ཆེན་གྱི་འཁོར་བཞི་དང་།
རིམ་པ་བཞིན་སྦྱར་ནས་གསུངས་ཏེ། ཡང་དག་སྦྱོར་བའི་རྒྱུད་ལས། ཨེ་ནི་ས་རུ་ཤེས་པར་བྱ། ། ལས་ཀྱི་ཕྱག་རྒྱ་སྤྱན་མ་ཉིད། ། སྙིང་རྗེ་ཆེན་པོ་ཐབས་ཆེན་མོ། ། རང་བཞིན་སྣ་ཚོགས་སྤྱོད་ཡུལ་མ། ། ལྟེ་བར་བཞུགས་སོ་འདམ་སྐྱེས་མ། ། སྤྲུལ་པའི་འཁོར་ལོ་རྣམ་པར་གནས། ། ཞེས་པ་ནས། བདེ་ཆེན་འཁོར་ལོ་ཆེན་པོར་གནས། །
ཞེས་པའི་བར་དང་། སྤངས་བྱ་ཉོན་མོངས་བཞི་དང་ཡང་སྦྱར་ཏེ། དེ་ཉིད་ལས། གཏི་མུག་དམ་ཚིག་ཕྱག་རྒྱ་སྟེ། ། ཞེ་སྡང་ཕྱག་རྒྱ་ཆེན་པོར་བརྗོད། ། ཕྲག་དོག་ལས་ཀྱི་ཕྱག་རྒྱ་སྟེ། ། འདོད་ཆགས་ཆོས་ཀྱི་ཕྱག་རྒྱ་བདག ། ཞེས་སོགས་གསུངས་པའི་ཕྱིར། དེ་ལྟར་གསུངས་པའི་དོན། ཏི་ལོ་པས།
ནཱ་རོ་པ་ལ་གནང་བའི་ཕྱག་རྒྱ་ཆེན་པོ་གངྒཱ་མ་ལས། སྔགས་སུ་སྨྲ་དང་ཕ་རོལ་ཕྱིན་པར་སྨྲ། ། འདུལ་བའི་སྡེ་སྣོད་ལ་སོགས་ཆོས་རྣམས་དང་། ། རང་རང་གཞུང་དང་གྲུབ་པའི་མཐའ་ཡིས་ཀྱང་། ། འོད་གསལ་ཕྱག་རྒྱ་ཆེན་པོ་མཐོང་མི་འགྱུར། ། ཡིད་ལ་མི་བྱེད་ཞེ་འདོད་ཀུན་དང་བྲལ། ། ཞེས་དང་། མེ་ཏྲི་བའི་ཕྱག་ཆེན་བསྡུས་པ་ལས། སྣང་བ་རང་གྲོལ་ཆོས་ཀྱི་དབྱིངས། ། རྟོག་པ་རང་གྲོལ་ཡེ་ཤེས་ཆེ། །
གཉིས་མེད་མཉམ་པ་ཆོས་ཀྱི་སྐུ། ། ཆུ་བོ་ཆེན་པོའི་རྒྱུན་ལྟར་འབབ། ། ཅེས་དང་། དེ་ཉིད་ཉི་ཤུ་པ་ལས། ལས་དང་དམ་ཚིག་ཕྱག་རྒྱ་གཉིས། ། འཁོར་ལོ་རྫོགས་པར་བསྒོམ་པ་ཉིད། ། ཐ་མའི་བྱང་ཆུབ་ཐོབ་པ་ནི། ། དག་པའི་དེ་ཉིད་ཕྱིར་ཕྱོགས་པ་འོ། ། ཡེ་ཤེས་ཕྱག་རྒྱ་མཉམ་སྦྱོར་བས། ། འཇམ་དཔའི་རྡོ་རྗེ་ལ་སོགས་གཙོ། །
བདེན་མིན་རྫུན་མིན་རྣམ་པར་ནི། ། བདག་ཉིད་བསྒོམ་པ་འབྲིང་པ་འོ། ། ཞེས་དང་། ཐེག་ཆེན་ཉི་ཤུ་པ་ལས། ཟུང་འཇུག་གོ་འཕང་སྐྱོང་བ་པོའི། ། རྣམ་པ་ཀུན་གྱི་མཆོག་ལྡན་པ། ། མཚན་ཉིད་མེད་ཉིད་འདུས་མ་བྱས། ། སྙུག་མའི་ཚུལ་ལ་བདག་ཕྱག་འཚལ། ། ཞེས་གསུངས་སོ། ། ཁ་ཅིག་ནཱ་རོ་པའི་ལུགས་ཀྱི་ཕྱག་ཆེན་ནི།
ཆོས་དྲུག་རྡོ་རྗེའི་ཚིག་རྐང་ལས། ཕྱག་ནི་གཉིས་མེད་ཡེ་ཤེས་ངོ་ཡི་བཟུང་། ། རྒྱ་ནི་འཁོར་བའི་མདུད་པ་བྲལ་བ་སྟེ། ། ཆེན་པོ་ཟུང་འཇུག་སྒྲོན་མ་མཉམ་པ་ལ། ། གཞན་གྱིས་མ་རྟོག་རང་གྲོལ་ཆོས་སྐུ་འོ། ། ཞེས་པའི་ལུང་དྲངས་ནས་འཆད་པ་ནི། རྒྱ་གར་གྱི་ཕྱག་རྒྱ་ཆེན་པོའི་སྐད་དོད་ལ། ཕྱག་གི་སྐད་དོད་མེད་ཅིང་། འོག་ཏུ་རྒྱ་ཆེན་པོ་བཤད་པ་ལ་ལག་པའི་སྒྲ་དོན་འཆད་པ་དང་། ཞེས་འཁྲུལ་པར་བཤད་པ་དང་འགལ་བས་ཐེ་ཚོམ་གྱི་གཞིའོ། །
དེས་ན་ནཱ་རོ་པའི་ལུགས་ཀྱི་ཕྱག་རྒྱ་བཞི་ནི། འཁོར་ལོ་བདེ་མཆོག་གི་རྫོགས་རིམ་ཕྱག་རྒྱ་བཞི་ལ་སྦྱོར་བའི་ཚུལ་ཡོད་པ་ལ་དགོངས་ཏེ་འདིར་མ་སྤྲོས་སོ། ། ཞེས་གསུངས་སོ། ། གཉིས་པ་ནི། འཕགས་པ་ཀླུ་སྒྲུབ། ཞེས་སོགས་རྐང་པ་དྲུག་སྟེ། སློབ་དཔོན་དེ་གཉིས་སུ་མ་ཟད། འཕགས་པ་ཀླུ་སྒྲུབ་ཉིད་ཀྱིས་ཀྱང་། ལས་ཀྱི་ཕྱག་རྒྱ་དང་། ཆོས་ཀྱི་ཕྱག་རྒྱ་མི་ཤེས་ན།
ཕྱག་རྒྱ་ཆེན་པོའི་མིང་ཙམ་ཡང་རྟོགས་པ་ཉིད་ནི་མི་སྲིད་པར་གསུང་ཞེས་པ་ཕྱག་རྒྱ་བཞི་པར་འདི་སྐད་དུ་གསུངས་ཏེ། ལས་ཀྱི་ཕྱག་རྒྱ་མི་ཤེས་པ་རྣམས་ཀྱིས། ཆོས་ཀྱི་ཕྱག་རྒྱའང་མི་ཤེས་ན། ཕྱག་རྒྱ་ཆེན་པོའི་མིང་ཙམ་ཡང་རྟོགས་པར་ལྟ་ག་ལ་འགྱུར། ཞེས་དང་། ལས་གྱི་ཕྱག་རྒྱ་ལ་བརྟེན་ནས་རྒྱུ་མཐུན་པའི་འབྲས་བུ་སྐྱེ་བར་བྱེད་དོ། ། ཞེས་པ་ནས་དེ་ལ་དགའ་ཞིང་མགུ་བས། ཆོས་ཀྱི་ཕྱག་རྒྱའི་གཏམ་ཡང་མི་ཤེས་སོ། ། ཞེས་པའི་བར་གསུངས་པའི་ཕྱིར་རོ། ། གསུམ་པ་ནི།
རྒྱུད་ཀྱི་རྒྱལ་པོ། ཞེས་སོགས་ཚིགས་བཅད་གཅིག་སྟེ། རྒྱུད་ཀྱི་རྒྱལ་པོ་དགེས་རྡོར་བརྟག་གཉིས་སཾ་པུ་ཊི་གཞན་དུས་འཁོར་ལ་སོགས་པ་དང་ནི་བསྟན་བཅོས་ཆེན་པོ་གཞན་གྲུབ་པ་སྡེ་བདུན་དང་། སྙིང་པོ་སྐོར་དྲུག་ལ་སོགས་པ་ལས་ཀྱང་། བླ་མེད་ཀྱི་དབང་བཞི་བསྐུར་བ་དང་། རིམ་གཉིས་ཀྱི་ཏིང་ངེ་འཛིན་བསྒོམ་པ་དག་དང་མ་འབྲེལ་བའི་གང་ཟག་དེ་ལ་ཕྱག་རྒྱ་ཆེན་པོ་སྟོན་པ་དང་། བསྒོམ་པ་བཀག་སྟེ། བརྟག་གཉིས་ལས། དེ་ནས་རྣལ་འབྱོར་མས་ཞུས་པ། ཕྱག་རྒྱ་ཆེན་པོ་ཇི་ལྟ་བུ། །
ཀུན་རྫོབ་རྣམ་པའི་གཟུགས་ཀྱིས་ནི། ། བདེ་བ་སྦྱིན་པས་བཤད་དུ་གསོལ། ། ཞེས་པའི་ལན་དུ། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བརྟེན་པ་དང་། ། བདག་གི་བསོད་ནམས་ལས་ཤེས་བྱ། ། ཞེས་པ་དང་། སཾ་པུ་ཊི་ལས། ནང་གི་དབྱེ་བ་འདི་ཉིད་ནི།
བླ་མའི་ཞལ་ལས་བརྙེད་པར་འགྱུར། ། ཞེས་དང་། དུས་འཁོར་ལས། གཞི་དམ་ཚིག་གི་ཕྱག་རྒྱ། དཔེ་ལས་ཀྱི་ཕྱག་རྒྱ། སེམས་བརྟགས་ཡེ་ཤེས་ཀྱི་ཕྱག་རྒྱ། འབྲས་བུ་ཕྱག་རྒྱ་ཆེན་པོ་སྟེ་བཞིར་གསུང་པ་དང་། གསང་བ་མཛོད་ཀྱི་མདོ་ལས། རྡོ་རྗེ་སེམས་དཔའ་ཉོན་ཅིག་དང་། གསང་སྔགས་ཀྱི་ཐེག་པ་མཆོག་གི་དབང་བསྐུར་བ་གསང་བ་ཆེན་པོ་འདིས་སངས་རྒྱས་ཐོབ་པར་ནུས་ཀྱི།
ཐེག་པ་གཞན་གྱིས་ནི་བསྐལ་པ་བྱེ་བས་ཀྱང་སངས་རྒྱས་ཐོབ་པར་མི་འགྱུར་རོ། ། ཞེས་དང་། ཡེ་ཤེས་གྲུབ་པ་ལས། རྟོག་པ་ཐམས་ཅན་རྣམ་སྤངས་པའི། ། ཡེ་ཤེས་མཆོག་བཟང་ཐོབ་པ་ཡི། ། རྡོ་རྗེ་ཡེ་ཤེས་དབང་བསྐུར་བས། ། དངོས་གྲུབ་མཆོག་ནི་བསྒྲུབ་པར་བྱ། ། ཞེས་པ་དང་། སློབ་དཔོན་ཨཱརྻ་དེ་ཝས། དེ་ནི་དཔེ་ཡིས་ཉེར་མཚོན་ནས། །
བླ་མའི་ཞལ་གྱི་དྲིན་གྱིས་སོ། ། ཞེས་པ་དང་། ཐབས་དང་ཤེས་རབ་རྣམ་པར་གཏན་ལ་དབབ་པ་གྲུབ་པ་ལས། བདེ་གཤེགས་གནས་ཀྱི་དཀྱིལ་འཁོར་དུ། ། རྒྱུད་ཀྱི་ལམ་གྱི་རྗེས་འབྲངས་ནས། ། མཁས་པ་གང་ཚེ་དབང་བསྐུར་ན། ། སངས་རྒྱས་ཐམས་ཅད་མངོན་སུམ་ཡིན། ། དཔག་མེད་འཇིག་རྟེན་ཁམས་དབང་ཕྱུག ། བདག་བྱིན་རླབས་པའི་རིམ་པ་ཐོབ། ། ཅེས་གསུངས་སོ། །
ཁ་ཅིག་འདིར་ཕྱག་ཆེན་མཆོག་གི་དངོས་གྲུབ་ཐོབ་པ་ནི། ཕར་ཕྱིན་ཐེག་པ་བ་ལྟར་ན། མཐོང་སྤངས་ཀྱི་སྒྲིབ་པ་སྤངས་པ་དང་། གསང་སྔགས་པ་ལྟར་ན། རྩ་དབུ་མའི་མདུད་པ་གྲོལ་བ་བྱེད་ཟེར་བ་མི་འཐད་དེ། གོང་དུ་དྲངས་པའི་ལུང་རྣམས་དང་། འདིར་ཡང་དབང་བསྐུར་དག་དང་མ་འབྲེལ་བ། ། དེ་ལ་ཕྱག་རྒྱ་ཆེན་པོ་བཀག ། ཞེས་ཕར་ཕྱིན་ཐེག་པ་བ་ཕྱག་རྒྱ་ཆེན་པོ་མེད་པར་བཤད་པ་དང་འགལ་བའི་ཕྱིར་རོ། ། བཞི་པ་ནི།
དབང་བསྐུར་བ་ལས། ཞེས་སོགས་ཚིགས་བཅད་གཅིག་སྟེ། འོ་ན་དེ་ལྟ་བུའི་ཕྱག་ཆེན་རྟོགས་པའི་ཕན་ཡོན་ཇི་ལྟ་བུ་སྙམ་ན། བླ་མེད་ཀྱི་དབང་བསྐུར་བ་དང་། གྲོལ་བྱེད་ཀྱི་ལམ་བསྒོམ་པ་ལས་བྱུང་བ་ཡི་མཚོན་བྱ་དོན་གྱི་ཡེ་ཤེས་མཐོང་ལམ་གྱི་ཕྱག་རྒྱ་ཆེན་པོ་དེ་མངོན་སུམ་དུ་རྟོགས་ན། དེ་ཟོད་མཚན་མ་དང་བཅས་པའི་འབད་རྩོལ་ཀུན་ལ་མི་ལྟོས་ཏེ། དེའི་ཚེ་འཁོར་ལོ་བསྐོར་བ་འཇིག་རྟེན་ལས་འདས་པའི་ལམ་ཐོབ་པའོ། ། གཉིས་པ་མོས་གུས་ཀྱིས་སེམས་བསྒྱུར་པའི་གཞི་གནས་ལྟར་དང་ཕྱག་ཆེན་དུ་འདོད་པ་དགག་པ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། །
དང་པོ་ནི། དེང་སང་། ཞེས་སོགས་ཚིགས་བཅད་གཅིག་སྟེ། དུས་དེང་སང་ཕྱག་རྒྱ་བ་འགའ་ཞིག བླ་མ་ཡི་གསོལ་འདེབས་དང་། མོས་གུས་ཙམ་གྱིས་རྟོགས་པ་ཅུང་ཟད་སྐྱེས་པས་སེམས་བསྒྱུར་ནས་རྣམ་པར་རྟོག་པ་ཅུང་ཟད་འགགས་པ་ལ། ཕྱག་རྒྱ་ཆེན་པོའི་ངོ་སྤྲོད་པར་བྱེད་དོ། ། གཉིས་པ་ནི། དེ་འདྲ་བདུད་ཀྱི། ཞེས་སོགས་ཚིགས་བཅད་གསུམ་སྟེ།
དེ་ནི་མི་འཐད་དེ། རྣམ་རྟོག་ཅུང་ཟད་འགགས་པ་དེ་འདྲ་བ་བདུད་ཀྱི་བར་ཆད་ཡིན་པའང་སྲིད། ཡང་ན་རྣལ་འབྱོར་པ་ཁམས་འདུས་པ་དང་པོ་དང་། བར་པའི་དུས་འགའ་ལའང་འབྱུང་བའི་ཕྱིར་རོ། ། དེ་འདྲ་བདུད་རིགས་ཀྱི་ཡིན་པའི་དཔེ་ནི། རྟོགས་ལྡན་གྱི་ཡུལ་དཔལ་མོ་དཔལ་ཐང་གི་ལྷ་མཚོ་ཁར། ཀ་རུ་འཛིན་ཞེས་བྱ་བ་ཡི་རྫུན་བརླབ་པོ་ཆེ་བྱེད་པ་ཅན་གྱི་གྲུབ་ཐོབ་ཏུ་ཁས་ལེན་པ་གཅིག་བྱུང་། དེས་ཁ་སྐོར་དུ་ལྤགས་པ་ནག་པོས་སྨ་ར་བྱས། ཉིན་མོ་མཚམས་སྤྱད། མཚན་མོ་ལོ་ཙཱ་བཅུག་ནས།
ཆོས་ལྟར་བཅོས་པ་འགའ་རེ་སྟོན། གཞན་ཡང་། གཡོ་སྒྱུའི་སྤྱོད་པ་སྣ་ཚོགས་སྟོན་པས་འཁོར་མང་པོ་འདུས་ཤིང་། གང་ཟག་དེ་ཡི་དགོན་པ་མཐོང་བ་ཙམ་གྱིས་སྐྱེ་བོ་འགའ་ལ་ཏིང་ངེ་འཛིན་སྐྱེས་ཞེས་ཟེར། ཕྱིས་ནས་ཀུན་ཐེ་ཚོམ་དུ་གྱུར་ཏེ། རྟོགས་ལྡན་གྱིས་མི་མང་པོའི་དཀྱིལ་དུ་ཁོའི་སྨ་ར་ཤུས། དམའ་ཕབ་པས། དེ་ཡི་གྲུབ་ཐོབ་གཞིག་ཅིང་། དེ་ནས་ཁོའི་ལུགས་ཀྱི་ཏིང་ངེ་འཛིན་དེ་རྒྱུན་ཆད་པར་གྱུར་ཏོ། ། ཞེས་མཁས་པ་འདུལ་བ་གཞོན་ནུ་སེང་གེའི་ཕྱོགས་སྔ་མདོར་བསྡུས་ལས་བཤད།
འདུལ་སེང་གི་ཊཱིཀྐར། འདིའི་ལོ་རྒྱུས་ནི། མི་རྒན་པོ་གཅིག་གིས་་་་་་འདི་རྗེ་བཙུན་གྱི་སྐུ་ཚེའི་སྨད་ཀྱི་དུས་སུ་བྱུང་གསུང་ངོ་། ། ཚེ་སྟོད་ལུག་འཚོ། ཚེ་སྨད་བགྲེས་ཤིང་འཕོངས་ནས། བུད་ཤིང་འཚོང་བ་ལ་སོང་བས། གཉའ་ལོ་སྐམ་པོའི་ཕོང་པོ་ཞིག་གི་ཁྲོད་ནས་ལུ་གུའི་ལྤགས་པ་ལ་བྱས་པའི་ཞྭ་གཅིག་འདུག་པ་རྙེད་ནས་མགོ་ལ་གྱོན་ནས་ཕྱིན་པས་མི་རྣམས་ཀྱི་མཚན་དཔེས་བརྒྱན་པའི་སྐྱེས་བུར་མཐོང་སྟེ། དེ་ཡིས་དཔལ་མ་དཔལ་ཐང་བྱ་བར་དགོན་པ་རྒྱབ། དགོན་པ་མཐོང་བ་ཙམ་གྱིས་བསོད་ནམས་དམན་པའི་སྐྱེས་བུ་འགའ་ཞིག་ལ་རྣམ་རྟོག་འགག་པའི་ཏིང་ངེ་འཛིན་སྐྱེས་ཟེར་རོ། ། རང་གི་ཁང་པར་ཞྭ་ཕུད་ནས་འདུག་པའི་ཚེ།
སྔོན་གྱི་རྒན་པོའི་གཟུགས་སུ་གྱུར་པ་སློབ་མ་འགའ་ཞིག་གིས་མཐོང་ནས། ཞྭ་དེ་ཁྱེར་བས་ཕྱིས་གྲུབ་ཐོབ་གཞིག་སྟེ། དེ་ནས་ཏིང་ངེ་འཛིན་རྒྱུན་ཆད་ཟེར་བ་སྣང་ངོ་། ། རྣམ་རྟོག་འགགས་པ་དེ་འདྲ་བའི་ཏིང་ངེ་འཛིན་སྐྱེ་བ་བདུད་རིགས་ཀྱི་འབྱུང་པོ་རྣམས་ཀྱིས་བྱེད་པར་མདོ་རྒྱུད་ལས་གསུངས། མཚན་གཞི་ནི། ནག་པོ་རོ་ཟན་བྱ་བ་གཅིག་གིས་ཀྱང་། ལ་ལ་ལ་བསྒོམ་ཐེབ་པ་བྱུང་སྟེ། དེ་ཡང་རྒྱལ་འགོང་གཅིག་ལས་བྱས་པར་འདུག་གསུངས་སོ། ། དེས་ན་རྫོགས་པའི་སངས་རྒྱས་ཀྱི་གསུང་བཞིན་དུ་བསྒྲུབ་པའི་ཏིང་ངེ་འཛིན་ལ་སོགས་པའི་བྱིན་རླབས་སངས་རྒྱས་རྣམས་ཀྱིས་ཡིན་པར་གསུངས་པས་རྣམ་དབྱེ་ཤེས་དགོས་སོ། ། གསུམ་པ་ཞར་ལ་ཕྱག་ཆེན་གྱི་རྒྱུ་ལ་ལོག་རྟོག་དགག་པ་ལ་གསུམ་སྟེ།
ཁས་བླངས་བརྗོད། མགོ་མཚུངས་ཀྱིས་དགག དམད་པའི་གནས་སུ་བསྟན་པའོ། ། དང་པོ་ནི། ཁ་ཅིག་སྐྱེ་བ། ཞེས་སོགས་རྐང་པ་དྲུག་སྟེ། བསྒོམ་ཆེན་པ་ཁ་ཅིག་སྐྱེ་བ་སྔ་མ་ལ། བྱང་ཆུབ་ཏུ་སེམས་བསྐྱེད་པ་དང་། གསང་སྔགས་ཀྱི་དབང་བསྐུར་བ་མ་བྱས་ན། དམ་པའི་ཆོས་དེ་དག་ལ་དད་པ་མི་སྲིད་པས།
སྐྱེས་བུ་གང་དག་ཐེག་པ་ཆེན་པོ་ལ་དད་པ་ཐོབ་པ་དེ་དག་ཐེག་ཆེན་གྱི་ཆོས་ལ་སྔར་སྦྱང་པའི་རྟགས་ཡིན་པས་ན། ད་ལྟ་གསང་སྔགས་ཀྱི་དབང་བསྐུར་བྱ་མི་དགོས་ཟེར། ད་ལྟའང་འདི་བཞིན་ཟེར་བ་མང་བར་སྣང་ངོ་། ། གཉིས་པ་ནི། འོ་ན་སོ་སོ་ཐར། ཞེས་སོགས་རྐང་པ་དགུ་སྟེ། འོ་ན་རབ་ཏུ་བྱུང་བའི་སོ་སོ་ཐར་པ་ཡི་སྡོམ་པ་དག་ལ་མོས་པ་ཐོབ་པ་ལ་ཡང་། ད་ལྟ་མཁན་སློབ་ཀྱི་རབ་ཏུ་དབྱུང་ཅི་དགོས་ཏེ་མི་དགོས་པར་ཐལ། དེ་ལྟར་ཐོབ་པ་ཚེ་སྔ་མའི་སྡོམ་པའི་སྦྱང་བ་ཡོད་པ་ཡིན། རྟགས་ཁྱབ་ཁས།
གཞན་ཡང་། བྱང་ཆུབ་སེམས་དཔའི་སེམས་བསྐྱེད་ལ་མོས་པ་ཐོབ་པ་དེས་ཀྱང་། ད་ལྟ་སེམས་བསྐྱེད་ཀྱི་ཆོ་ག་བྱ་ཅི་དགོས་ཏེ། མི་དགོས་པར་ཐལ། དེ་ལྟར་ཐོབ་པ་དེ་སྐྱེ་བ་སྔ་མའི་སེམས་བསྐྱེད་ཀྱི་སྦྱང་པ་ཡོད་པ་ཡིན། སྔ་མ་བཞིན་ཁས་སོ། ། ཁོ་ན་རེ། རབ་བྱུང་དང་སེམས་བསྐྱེད་དེ་དག་ད་ལྟ་བྱ་དགོས་སོ་ཟེར་ན། འོ་ན། གསང་སྔགས་ཀྱི་དབང་བསྐུར་བ་ཡང་ནི་ད་ལྟ་བྱ་ཅི་མི་དགོས་ཏེ་དགོས་པར་ཐལ།
རབ་བྱུང་དང་། སེམས་བསྐྱེད་དེ་ལྟར་བྱ་དགོས་པ་གང་ཞིག རྒྱུ་མཚན་མཚུངས་པའི་ཕྱིར་རོ། ། གསུམ་པ་ནི། སངས་རྒྱས་ཆོས་ལ། ཞེས་སོགས་རྐང་པ་དྲུག་སྟེ། སྔར་གྱི་དམ་བཅའ་ཤིན་ཏུ་མི་འཐད་དེ། དཔེར་ན་སངས་རྒྱས་པའི་ཆོས་ལ་མི་དགའ་བའི་མུ་སྟེགས་བྱེད་རྣམས་ཀྱིས་སངས་རྒྱས་པའི་ཆོས་སྤངས་ཤིང་འགོག་པ་དེ་ལ་མུ་སྟེགས་རྣམས་ངོ་མཚར་དུ་མི་རྩི་ཡིས་ཏེ་རྩི་བར་ཐལ། མུ་སྟེགས་པ་སངས་རྒྱས་པའི་དགྲ་ཡིན་པའི་ཕྱིར། མུ་སྟེགས་པས་སངས་རྒྱས་པའི་བསྟན་པ་འགོག་པ་དེ་བས་ཀྱང་སངས་རྒྱས་པའི་ཆོས་ལ་བརྟེན་བཞིན་དུ་དབང་བསྐུར་ལ་སོགས་པ་ད་ལྟ་བྱེད་མི་དགོས་ཞེས་ཟེར་བ།
མདོ་རྒྱུད་ཀྱི་ཉན་བཤད་འགོག་པར་བྱེད་པ་དེ་ལ་པཎྜི་ཏ་ཀུན་དགའ་རྒྱལ་མཚན་ཁོ་བོ་ངོ་མཚར་སྐྱེས་ཞེས་པ་སྟིང་སྨད་པའི་ཚིག་གོ ། གཉིས་པ་མཚོན་བྱ་དོན་གྱི་ཕྱག་ཆེན་ལ་འཁྲུལ་པ་དགག་པ་ལ་གསུམ་སྟེ། ཡོན་ཏན་མེད་པའི་མཐོང་ལམ་དགག དེ་ལ་ལུང་དང་འགལ་བ་སྤངས། དེས་ན་འཕགས་པའི་མཁྱེན་པར་གྲུབ་པའོ། ། དང་པོ་ལ་གསུམ་སྟེ། ཕྱོགས་སྔ་མ་བརྗོད་དེ་དགག ཉེས་སྤོང་གི་ལན་དགག་པའོ། ། དང་པོ་ནི། ལ་ལ་ཞི་གནས།
ཞེས་སོགས་ཚིགས་བཅད་གཉིས་ཏེ། བོད་ལ་ལ་དབང་དང་རིམ་གཉིས་ལས་བྱུང་བའམ། མ་བྱུང་བ་ཡིན་ཡང་རུང་། སེམས་གནས་པའི་ཞི་གནས་ཅུང་ཟད་ཙམ་དང་སྣང་སྟོང་གི་རྟོགས་པ་ཕྲ་མོ་སྐྱེས་པ་ལ། མཐོང་ལམ་ཡིན་ཞེས་ངོ་སྤྲོད་པར་བྱེད་ཅིང་། འོ་ན་དེ་དུས་མཐོང་ལམ་གྱི་ཡོན་ཏན་བརྒྱ་ཕྲག་བཅུ་གཉིས་འབྱུང་བར་འགྱུར་རོ་སྙམ་ན། ཡོན་ཏན་དེ་དག་མཐོང་ལམ་སྐྱེས་པའི་ཕྱིས་ནས་འབྱུང་སྟེ། དཔེར་ན་ཁྱུང་གི་ཕྲུག་གུ་སྒོང་ངའི་རྒྱས་བཅིང་ནས་འཕུར་མི་ནུས་པ་ཇི་བཞིན་དུ། རྣལ་འབྱོར་པ་དེ་རྣམ་སྨིན་གྱི་ལུས་ཀྱིས་རྒྱ་ཡིས་བཅིང་པས་ན་མཐོང་ལམ་གྱི་ཡོན་ཏན་རྣམས་ད་ལྟ་མཐོང་ལམ་སྐྱེས་དུས་མི་འབྱུང་ཡང་རྣམ་སྨིན་གྱི་ལུས་རྒྱ་ཞིག་པའི་འོག་ཤི་མ་ཐག་འབྱུང་བས་སོ། ། ཞེས་ཟེར།
འདིའི་ཕྱོགས་སྔ་མ་ནི། རྗེ་བཙུན་གྱིས། མངོན་རྟོགས་ལྗོན་ཤིང་ལས། ཡེ་ཤེས་ལ་ལོག་རྟོག་དགག་པ་ལ། ལོག་པར་རྟོག་པ་དང་། དེ་དགག་པ་གཉིས་སུ་བྱས་ནས། དང་པོ་ལ་བྱང་ཆུབ་ཀྱི་སེམས་རྡོ་རྗེ་ནོར་བུའི་དཀྱིལ་དུ་གནས་པའི་ཚེ། ལྷན་སྐྱེས་སྐྱེ་བ་དང་། བྱང་ཆུབ་ཀྱི་སེམས་རྡོ་རྗེ་ནོར་བུ་དང་བྲལ་ནས་ཡུམ་གྱི་པདྨར་ལྷུང་བའི་ཚེ། ལྷན་སྐྱེས་སྐྱེ་བ་གནས་ལ་ལོག་པར་རྟོག་པ།
དབང་གསུམ་པའི་ཡེ་ཤེས་མཐོང་ལམ་ཡིན་པར་འདོད་པ་ངོ་བོ་ལ་ལོག་པར་རྟོག་པ་དང་། ལྷན་སྐྱེས་དགའ་བ་གསུམ་ཆར་སྐྱེ་བ་གོ་རིམ་ལ་ལོག་པར་རྟོག་པ་གསུམ་དུ་མཛད་པའི་བར་དེ་ཉིད་ཡིན་ཞིང་། དེ་ཡང་རིན་ཆེན་རྒྱན་འདྲ་ནས་འབྱུང་བའི་རྔོག་གཞུང་པའི་དགེ་བའི་བཤེས་གཉེན་རྣམས་ཀྱིས་བཞེད་པའོ། ། ཁ་ཅིག་འདི་མ་མཐོང་བར་ཕྱག་རྒྱ་བ་ལ་ལ་ཞེས་སྨྲ་བ་ནི། འཛོ་ཁལ་གླང་ལ་སྦྱོར་བའོ། ། ཞེས་གསུང་རབ་དགོངས་གསལ་ལས་གསུངས་སོ། ། འདིས་ཕྱོགས་སྔ་སྨྲ་བ་ཕྱག་རྒྱ་བའང་ཡིན་པ་འདྲ་སྟེ། འབྲི་ཁུང་པའི་དགོངས་གཅིག་ཏུ་རྡོ་རྗེའི་གསུང་། སའི་ཡོན་ཏན་འབྱུང་བའི་ཚུལ་མུ་དྲུག་བྱ་བ་འདི་བཞུགས། འདིར་ཞལ་མངའ་ནས།
སའི་ཡོན་ཏན་ཡང་དེ་མ་ཐག་ཏུ་འབྱུང་བ་མིན་ཏེ། མངོན་རྟོགས་ཡོད་ཀྱང་སའི་ཡོན་ཏན་གཟོད་བསྒྲུབ་དགོས་པར་གསུངས་པས། མུ་དྲུག་གི་རིམ་པའི་མུ་འགའ་ཞིག་ཡོད་ལ། འགའ་ཞིག་མེད་པའི་མུ། ཡོད་ཀྱང་གཞན་གྱིས་མི་མཐོང་བའི་མུ། རྣལ་འབྱོར་པའི་ཉམས་ཀྱི་སྣང་བའི་མུ། ལུང་ཁུང་གི་མུ་སྟེ་དྲུག ལུང་ཁུང་གི་མུ་ནི། ས་དང་པོ་ཐོབ་མ་ཐག ཉི་མ་ཤར་མ་ཐག་འོད་ཟེར་དང་འགྲོགས་ནས་འོངས་བཞིན་དུ།
ཡོན་ཏན་བརྒྱ་ཕྲག་བཅུ་གཉིས་འབྱུང་བར་གསུངས་པའི་ལུང་ཁུང་རྒྱལ་བའི་བཀའ་ན་མི་བཞུགས། དེས་ན་ལུང་ཁུང་འདི་མེད་པའི་ཕྱིར། འཇིག་རྟེན་མགོན་པོས་ཚོགས་ཀྱི་དཀྱིལ་དུ་འདིའི་ལུང་ཁུང་བཀའ་ནས་གསུང་པ་མཐོང་བ་ཡོད་ན། རྟ་བཟང་སེང་གེ་འདྲ་བ་ཅིག་སྲབ་མདའ་དར་ཡུག་ལ་བྱས་ཏེ་སྟེར་གསུངས་ཏེ་སུས་ཀྱང་མཐོང་བ་མ་བྱུང་གསུང་། ཡོད་ཀྱང་མི་མཐོང་བའི་མུ་ནི། ཀླུ་སྒྲུབ་ལྟ་བུ་ཡིན་ཏེ། འཕགས་པ་ཀླུ་སྒྲུབ་མདོ་རྒྱུད་ཉི་ཤུ་རྩ་གཅིག་ནས་ལུང་བསྟན། འགའ་ཞིག་ས་བརྒྱད་པ་དང་། འགའ་ཞིག་ཏུ་ས་བཅུ་པར་གསུངས་ཀྱང་། ས་དང་པོ་ཐོབ་པར་ཐམས་ཅད་མཐུན།
ཡོན་ཏན་བརྒྱ་ཕྲག་བཅུ་གཉིས་སུས་ཀྱང་མཐོང་བ་མེད་ཟེར་རོ། ། ཞེས་པའང་སྣང་ངོ་། ། གཉིས་པ་ནི། ཐེག་པ་ཆེན་པོའི། ཞེས་སོགས་ཚིགས་བཅད་གཅིག་སྟེ། མཐོང་ལམ་སྐྱེས་དུས་དེའི་ཡོན་ཏན་མི་སྐྱེ་བ་ཕྱི་ནས་སྐྱེ་བར་འདོད་པ་མི་འཐད་དེ། སྐྱེ་ཚུལ་འདི་འདྲ་བའི་ཆོས་ལུགས་ཐེག་པ་ཆེན་པོའི་མདོ་རྒྱུད་ཚད་མ་ལས་བཤད་པ་མེད་པའི་ཕྱིར། རིགས་པས་ཀྱང་གནོད་དེ། ཁྱེད་ཀྱི་མཐོང་ལམ་གྱི་ཡོན་ཏན་སྐྱེ་ཚུལ་དེ་དཔེར་ན། ཉི་མའི་དཀྱིལ་འཁོར་དེ་རིང་ཤར་བ་ཡི་འོད་ཟེར་སང་ནང་པར་འབྱུང་བ་དང་འདྲ་བ་ངོ་མཚར་བའི་ཕྱིར་རོ། །
འདི་ལ་མངོན་རྟོགས་ལྗོན་ཤིང་ལས། མི་མཁས་པ་ཁ་ཅིག དབང་གསུམ་པའི་ཡེ་ཤེས་ཉིད་དོན་གྱི་ཡེ་ཤེས་ཡིན་ནོ། ། ཞེས་འདོད་དོ། ། དེ་ལ་འདི་སྐད་ཅེས་འདྲི་སྟེ། དོན་གྱི་ཡེ་ཤེས་ཞེས་བྱ་བ་དེ་རྣམ་པར་རྟོག་པ་ནུབ་ཅིང་། བརྗོད་དུ་མེད་པ་ཅུང་ཟད་གསལ་བར་བྱས་པ་མཐོང་ལམ་གྱི་ཡེ་ཤེས་དང་འདྲ་བ་ཡིན་ནམ། མཐོང་བའི་ལམ་ཉིད་སྐད་ཅིག་ཙམ་སྐྱེས་པ་ཡིན། དང་པོ་ལྟར་ན། དོན་གྱི་ཡེ་ཤེས་སུ་འདོད་ཀྱང་དཔེ་རུ་ཐལ་ལོ། །
གཉིས་པ་ལྟར་ན། མུ་སྟེགས་བྱེད་ཀྱི་ཡེ་ཤེས་དང་མཐུན་པར་འགྱུར་ཏེ། རིག་བྱེད་ཀྱི་མཐའ་གསང་བར་སྨྲ་བའི་གཞུང་ལས། གང་ཕྱིར་འབྱུང་བ་ཆེ་བདེ་བ། ། དེ་ཕྱིར་བདེ་བ་དེ་ཉིད་མིན། ། ཞེས་འབྱུང་བ་ལ་བརྟེན་ནས། དོན་གྱི་ཡེ་ཤེས་སྐྱེ་བར་མི་འགྱུར་རོ། ། ཞེས་བཤད་པས་སོ། ། རིག་པས་ཀྱང་གནོད་དེ། དོན་གྱི་ཡེ་ཤེས་སྐྱེས་ནས་འགག་པའི་ཕྱིར།
མཐོང་ལམ་གྱི་ཡེ་ཤེས་དང་། སངས་རྒྱས་ཀྱི་ས་ཐོབ་ཀྱང་ཉམས་པར་འགྱུར་རོ། ། དེ་འདོད་ན། འབད་པ་དོན་མེད་པར་ཐལ་ལོ། ། ཡང་མཐོང་ལམ་ནི། མ་མཐོང་བ་མཐོང་བས་མཐོང་ལམ་ཞེས་བྱ་བ་ཡིན་པས། སྔར་དབང་གི་སྐབས་སུ་མཐོང་ཟིན་པའི་ཕྱིར། མཐོང་ལམ་ཡང་མཐོང་ལམ་མ་ཡིན་པར་འགྱུར་རོ། ། ཡང་དེ་དག་གི་སྐྱོན་སྤོང་ཡང་སྐད་ཅིག་ཙམ་མཐོང་ལམ་སྐྱེ་བ་ནི་གསང་སྔགས་ཀྱི་ལུགས་ཡིན་ནོ། ། ཞེས་སྨྲ་ན།
སྐད་ཅིག་ཙམ་མཐོང་བའི་ཚེ་ན་གླིང་བཞི་བརྒྱ་བསྒུལ་བ་ལ་སོགས་པ་རྫུ་འཕྲུལ་སྟོན་ཅིག དེ་ལྟར་མི་ནུས་ཀྱང་མཐོང་ལམ་དུ་འདོད་ན། བསྙོན་པའི་ཚིག་བཞིན་བཞད་གད་ཀྱི་གནས་སོ། ། ལོག་རྟོག་རྣམས་ལ་ནི་འདི་དམན་ནོ། ། ཞེས་བཤད་དོ། ། ཞེས་གསུངས་སོ། ། གསུམ་པ་ནི། ཁ་ཅིག་ཕ་རོལ། ཞེས་སོགས་ཚིགས་བཅད་ལྔ་སྟེ། དེའི་སྐྱོན་སྤོང་བར་འདོད་པ་ཁ་ཅིག་སྟེ།
གསང་སྔགས་ཀྱི་མཐོང་ལམ་ཐོབ་ཀྱང་། ཡོན་ཏན་བརྒྱ་ཕྲག་བཅུ་གཉིས་མི་ཐོབ་པ་མི་འགལ་ཏེ། ཕ་རོལ་ཏུ་ཕྱིན་པ་བ་དང་། གསང་སྔགས་པ་གཉིས་ཀྱི་མཐོང་ལམ་ལ་རིམ་པ་ལྟར་ཡོན་ཏན་བརྒྱ་ཕྲག་བཅུ་གཉིས་ཀྱི་རྒྱན་ཅན་དང་། དེའི་རྒྱན་མེད་པ་ཡིན་ནོ་ཞེས་ཟེར། དེ་འགོག་པ་ནི། ཤེས་བྱ་ཆོས་ཅན། ཐེག་པ་ཆེན་པོའི་བསྒོམ་ཡང་རྒྱན་ཅན་རྒྱན་མེད་གཉིས་སུ་འགྱུར་བ་དང་། དེར་མ་ཟད་རྫོགས་པའི་སངས་རྒྱས་ཀྱང་རྒྱན་ཅན་དང་། རྒྱན་མེད་གཉིས་སུ་འགྱུར་བར་ཐལ།
ཕ་རོལ་ཕྱིན་པ་དང་། གསང་སྔགས་པའི་མཐོང་ལམ་གཉིས་ཡོན་ཏན་བརྒྱ་ཕྲག་བཅུ་གཉིས་ཀྱི་རྒྱན་ཅན་རྒྱན་མེད་དེ་ལྟར་ཡིན་པའི་ཕྱིར་ནའོ། ། ཉན་ཐོས་རྣམས་ཀྱི་དགྲ་བཅོམ་པ་ལ་ནི། འགོག་པའི་སྙོམས་འཇུག་ཐོབ་པའི་རྒྱན་ཅན་དང་། དེ་མ་ཐོབ་པའི་རྒྱན་མེད་གཉིས་ཡོད་པ། མཛོད་ལས། འགོག་ཐོབ་གཉིས་ཀ་ལས་རྣམ་གྲོལ། ། ཤེས་རབ་ཀྱི་ནི་ཅིག་ཤོས་སོ། ། ཞེས་གསུང་པས་སོ། ། ཚིག་རྐང་དང་པོའི་དོན་ནི།
འགོག་པའི་སྙོམས་འཇུག་ཐོབ་པའི་ཉན་ཐོས་དགྲ་བཅོམ་པ་དེ་གཉིས་ཀའི་ཆ་ལས་གྲོལ་བ་ཡིན་ཏེ། དེ་བདག་མེད་རྟོགས་པའི་ཤེས་རབ་ཀྱིས་ཉོན་སྒྲིབ་དང་། བསམ་གཏན་གྱི་དངོས་གཞི་ལ་བརྟེན་ནས་འགོག་སྙོམས་ཐོབ་པས། སྙོམས་འཇུག་གི་སྒྲིབ་པ་ལས་གྲོལ་བ་ཡིན་པའི་ཕྱིར་རོ། ། གཉིས་པའི་དོན་ནི། འགོག་སྙོམས་མ་ཐོབ་པའི་ཉན་ཐོས་དགྲ་བཅོམ་དེ་ཤེས་རབ་རྐྱང་པའི་ཆ་ལས་རྣམ་པར་གྲོལ་བ་ཡིན་ཏེ། གང་ཟག་གི་བདག་མེད་རྟོགས་པའི་ཤེས་རབ་རྐྱང་པས་ཉོན་སྒྲིབ་ལས་གྲོལ་བའི་ཕྱིར། ཞེས་པའོ། ། ཉན་ཐོས་དགྲ་བཅོམ་ལ་དེ་ལྟར་འཐད་ཀྱིས། ཐེག་པ་ཆེན་པོའི་འཕགས་པ་མཐོང་ལམ་པ་ལ།
ཡོན་ཏན་བཅུ་གཉིས་ཀྱི་རྒྱན་ཅན་རྒྱན་མེད་གཉིས་མི་སྲིད་དེ། ཐེག་པ་ཆེན་པོའི་མཐོང་ལམ་ཐོབ་པའི་ཚེ། ཡོན་ཏན་བརྒྱ་ཕྲག་བཅུ་གཉིས་པོ་ཅིག་ཆར་དུ་ཐོབ་པར་བཤད་པའི་ཕྱིར་ཏེ། མདོ་སྡེ་རྒྱན་ལས། རྒྱལ་སྲས་བྱང་ཆུབ་ཕྱོགས་མཐུན་པ། ། རྣམ་པ་སྣ་ཚོགས་ཐམས་ཅད་ནི། ། རྟག་ཏུ་མཐོང་བའི་ལམ་དེ་དང་། ། ལྷན་ཅིག་ཏུ་ནི་ཐོབ་པར་འདོད། ། ཅེས་དང་། མདོ་སྡེ་ས་བཅུ་པའི་དོན་དབུ་མ་འཇུག་པ་ལས།
དེ་ཚེ་འདིས་ནི་སངས་རྒྱས་བརྒྱ་མཐོང་ཞིང་། ། དེ་དག་བྱིན་གྱིས་རླབས་ཀྱང་འདི་ཡིས་རྟོགས། ། དེ་ཉིད་ཚེ་ན་བསྐལ་པ་བརྒྱར་གནས་ཤིང་། ། སྔོན་དང་ཕྱི་མའི་མཐར་ཡང་ཡང་དག་འཇུག ། བློ་ལྡན་ཏིང་ངེ་འཛིན་བརྒྱ་ཕྲག་སྙོམས་པར་འཇུག་ཞིང་སྟོང་བྱེད་དེ། ། འཇིག་རྟེན་ཁམས་བརྒྱ་འདི་ཡིས་ཀུན་ནས་གཡོ་ཞིང་སྣང་བར་ནུས། ། དེ་བཞིན་རྫུ་འཕྲུལ་གྱིས་དེ་སེམས་ཅན་བརྒྱ་ཕྲག་སྨིན་བྱེད་ཅིང་། ། བརྒྱ་ཕྲག་གྲངས་དང་རྗེས་འབྲེལ་ཞིང་དག་ཏུ་ཡང་འགྲོ་བར་འགྱུར། ། དེས་ནི་ཆོས་ཀྱི་སྒོ་རྣམས་ཡང་དག་འབྱེད་བྱེད་ཐུབ་དབང་སྲས། ། རང་གི་ལུས་ལ་ལུས་རྣམས་ཀུན་ནས་སྟོན་པར་བྱེད་པའང་མིན། །
རང་གི་འཁོར་དང་བཅས་པས་མཛེས་འབྱོར་ལུས་ནི་རེ་རེ་ཞིང་། ། རྒྱལ་བའི་སྲས་པོ་བརྒྱ་ཕྲག་དག་དང་རྗེས་སུ་འབྲེལ་བའང་སྟོན། ། ཞེས་གསུངས་པའི་ཕྱིར། ལུང་འདི་དག་གིས་ནི། འབྲི་ཁུང་པའི་འདོད་པ་ལ་ཡང་ཤིན་ཏུ་གནོད་དོ། ། ཁོ་ན་རེ། ལུང་དེ་དག་ནི་ཕ་རོལ་ཏུ་ཕྱིན་པའི་ལུགས་ཡིན་གྱི། གསང་སྔགས་ཀྱི་མཐོང་ལམ་ཐོབ་པའི་ཚེ། ཡོན་ཏན་དང་ལྡན་པའི་ལུང་དུ་མི་འགྲོའོ། ། སྙམ་ན།
སཾ་པུ་ཊི་ལས། གནས་ནི་རབ་ཏུ་དགའ་བའི་ས། ། ཞེས་དང་། ཕ་རོལ་ཕྱིན་བཅུའི་ས་རྣམས་ལ། ། རྣལ་འབྱོར་མ་ཡི་ཀླ་ཀློའི་སྐད། ། ཞེས་ཕར་ཕྱིན་ཐེག་པའི་རབ་དགའ་སོགས་ཀྱི་ཐ་སྙད་ལ་རྡོ་རྗེ་ཐེག་པ་ནས་གནས་དང་ཉེ་བའི་གནས་སོགས་ཀྱི་ཐ་སྙད་བརྡའི་སྐད་ཀྱིས་གསུངས་པར་བཤད་པས་ཤིན་ཏུ་ཡང་འཐད་དོ། ། གཞན་ཡང་དམ་བཅའ་མི་འཐད་དེ། ཉན་ཐོས་རྣམས་ལ་ཞོགས་མའི་མེ་སྟག་གནམ་དུ་ཡལ་ལ་ཁད་སྣལ་བ་དང་། ལྕགས་ཀྱི་ཚ་ཚ་གནམ་དུ་སོང་ནས་འབབ་པར་མ་རྩམ་པ་ལ་ཡལ་བ་དང་། འབབ་པར་རྩམ་ནས་ས་ལ་མ་ལྟུང་ཙམ་དུ་ཡལ་བའི་དཔེ་རིམ་པ་བཞིན།
ཚེ་འདིར་མྱ་ངན་ལས་མ་འདས་པ་བར་དོར་མྱུར་བ་དང་། མྱུར་བ་མིན་པ་དང་། ཆེས་ཡུན་རིང་མོ་ཞིག་ནས་མྱ་ངན་ལས་འདའ་བར་འགྱུར་བར་གསུང་པ་དེ་བཞིན་དུ། གསང་སྔགས་ཀྱི་ལམ་བསྒོམ་པ་ལས། ཚེ་འདིར་མཐོང་ལམ་མ་ཐོབ་པ་བར་དོར་མཐོང་ལམ་ཐོབ་པ་ཡོད་པར་རྒྱུད་ལས་གསུང་མོད་ཀྱི། ཁྱོད་ཀྱིས་ཚེ་འདིར་མཐོང་ལམ་སྐྱེས་པ་ལ། དེའི་ཡོན་ཏན་མཐོང་ལམ་པ་དེ་ཤི་ནས་འབྱུང་ཟེར་བ་ནི། སློབ་མ་བླུན་པོ་རྣམས་ཀྱིས། མགོ་སྐོར་བའི་རྫུན་རིབ་ཡིན་ཏེ། མཐོང་ལམ་ཐོབ་པར་ཁས་བླངས་ཀྱང་།
དེའི་ཡོན་ཏན་སྟོན་རྒྱུ་མེད་པའི་ཕྱིར་དང་། ཐེག་ཆེན་མཐོང་པས་བསམ་བཞིན་དུ་འཆི་བ་སོགས་སྟོན་ཀྱང་། ལས་ཉོན་གྱི་འཆི་བ་སོགས་སྤངས་པའི་ཕྱིར། མགོན་པོ་བྱམས་པས། འཕགས་པས་འཆི་དང་ན་བ་དང་། ། རྒ་བའི་སྡུག་བསྔལ་རྩད་ནས་སྤངས། ། ལས་དང་ཉོན་མོངས་དབང་གིས་སྐྱེ། ། དེ་ལ་དེ་མེད་ཕྱིར་དེ་མེད། ། ཞེས་གསུངས་པའི་ཕྱིར་རོ། ། དེས་ན་སྣང་སྟོང་གི་རྟོགས་པ་ཕྲ་མོ་ལ་མཐོང་ལམ་དུ་ངོ་སྤྲོས་ཅིང་།
མཐོང་ལམ་ཐོབ་དུས་དེའི་ཡོན་ཏན་མི་སྐྱེ་བར་བརྟེན་ཤི་ནས་ཡོན་ཏན་སྐྱེ་བ་འདི་འདྲ་བའི་ཆོས་ལུགས་མཁས་པས་སྤངས་བར་བྱ་བ་ཡིན་ཏེ། ཐེག་པ་ཆེན་པོའི་མདོ་རྒྱུད་ཀུན་དང་མི་མཐུན་པའི་གྲུབ་མཐའ་ཡིན་པས་སོ། ། གཉིས་པ་ལ་གཉིས་ཏེ། ནཱ་རོ་པའི་ལུང་དང་འགལ་བ་སྤངས། འཕགས་པའི་ལུང་དང་འགལ་བ་སྤང་བའོ། ། དང་པོ་ནི། འོ་ན། མཐོང་ལམ་དང་། དེའི་ཡོན་ཏན་བརྒྱ་ཕྲག་བཅུ་གཉིས་དུས་མཉམ་དུ་ཐོབ་ན། ཇོ་བོ་ནཱ་རོ་པས།
དབང་བསྐུར་གྱི་དུས་སུ་མཐོང་ལམ་སྐྱེ་ཞིང་དེ་ནི་སྐད་ཅིག་དེ་ལ་འགག་པར་གསུང་པ་དང་འགལ་ལོ་ཞེ་ན། དེའི་ལན་སྟོན་པ་ནི། ཇོ་བོ་ནཱ་རོ། ཞེས་སོགས་རྐང་པ་བདུན་ཏེ། ཇོ་བོ་ནཱ་རོ་ཏ་པ་ནི། དབང་བསྐུར་བའི་དུས་སུ་མཐོང་ལམ་སྐྱེ་ལ། མཐོང་ལམ་དེ་ནི་ཉི་ཤུ་དགུའི་ཟླ་བ་བཞིན། སྐད་ཅིག་དེ་ཉིད་ལ་འགག་ཅིང་། སྦྱོར་ལམ་ཆོས་མཆོག་གི་རྗེས་ཀྱི་མཐོང་ལམ་སྐྱེས་པ་དེ་ནི། ཚེས་གཅིག་གི་ཟླ་བ་མཐོང་བ་ལྟར།
འགག་པ་མེད་ཅེས་གསུང་པར་མར་པའི་རྗེས་འབྲང་གི་རྔོག་པ་འགའ་ཞིག་གྲག་གོ ། མི་འཐད་དེ། དབང་དུས་སུ་མཐོང་ལམ་སྐྱེ་བ་འདི་ན། མཚོན་བྱེད་དཔེ་ཡི་ཡེ་ཤེས་ལ་མཐོང་ལམ་པའི་ལམ་དུ་བརྟགས་པར་ཟད་ཀྱི། གཞན་དུ་ན་ཆོས་མཆོག་གི་རྗེས་ཀྱི་མཐོང་ལམ་མཐོང་ལམ་མིན་པར་ཐལ་བའི་ཕྱིར་རོ། ། འདིས་ནི་དབང་དུས་སུ་སྐྱེས་པའི་མཚོན་བྱེད་དཔེའི་ཡེ་ཤེས་མཐོང་ལམ་མཚན་ཉིད་པར་འདོད་པ་བཀག་པ་ཡིན་གྱི། དབང་དུས་སུ་མཐོང་ལམ་སྐྱེ་བ་མི་འགོག་སྟེ། དེ་དུས་མཚོན་བྱ་དོན་གྱི་ཡེ་ཤེས་སྐྱེས་པ་ཡོད་པའི་ཕྱིར་ཏེ། དབང་དུས་སུ་གྲོལ་བ་ཡོད་པ་གང་ཞིག གྲོལ་བའི་མ་མཐའ་ཐེག་ཆེན་མཐོང་ལམ་ནས་འཇོག་པའི་ཕྱིར་རོ། །
གཉིས་པ་ནི། འཕགས་པ་ལྷ། ཞེས་སོགས་རྐང་པ་ལྔ་སྟེ། ཐེག་ཆེན་མཐོང་ལམ་དང་དེའི་ཡོན་ཏན་བཅུ་གཉིས་པོ་ཐོབ་པ་དུས་མཉམ་ན། སློབ་དཔོན་འཕགས་པ་ལྷ་་་་་་ཨརྻ་དེ་ཝ་ཡི་སྤྱོད་བསྡུས་སྒྲོན་མེ་ཞེས་བྱ་བའི་བསྟན་བཅོས་སུ། སྒྲུབ་པ་པོ་འགའ་ཞིག་བདེན་པ་མཐོང་བ་ཡིན་ཡང་ཞིང་དང་ཚོང་ལ་སོགས་པའི་ལས་ཀྱི་མཐའ་འགའ་ཞིག་ལ་ཆགས་པར་གསུང་པ་དང་འགལ་ལོ་ཞེ་ན། མི་འགལ་ཏེ། དེ་ལྟར་གསུངས་པའི་བདེན་པ་མཐོང་བ་ནི།

མཚོན་བྱེད་དཔེའི་ཡེ་ཤེས་རྫོགས་རིམ་གྱི་རང་བྱུང་གི་ཡེ་ཤེས་རྟོགས་པ་ཉིད་ལ་དགོངས་ནས་ནི་བདེན་པ་མཐོང་བར་གསུངས་པའི་ཕྱིར་ཏེ། འཕགས་པ་ལྷས། དེ་ནི་དཔེ་ཡི་ཉེར་མཚོན་ནས། ། བླ་མའི་དྲིན་གྱིས་རྟོགས་པར་འགྱུར། ། ཞེས་གསུངས་སོ། ། སྤྱོད་བསྡུས་ལས་གསུང་པ་ནི། རྡོ་རྗེ་སློབ་མས་གསོལ་པ། གལ་ཏེ་སྒྲུབ་པ་པོ་བདེན་པ་མཐོང་ཡང་སྔོན་གྱི་བག་ཆགས་ལ་གོམ་པའི་སྟོབས་ཀྱིས་ཞིང་ལས་དང་། ཚོང་དང་། རྙེད་བཀུར་ལ་སོགས་པས་གཡེང་པས་སྤྱོད་པ་རྣམ་པ་གསུམ་སྤྱོད་པར་མ་བྱེད་པ་དང་། སྒྲུབ་པ་པོ་གཞན་དག་འབྱོར་པ་མ་ཚང་བས་རྒྱུད་ལས་ཇི་སྐད་གསུངས་པའི་ཆོ་ག་རྫོགས་པར་བྱེད་མི་ནུས་པའི་ཕྱིར།
མི་སྤྱོད་པ་དེ་དག་འཆི་བའི་དུས་བྱས་ནས་ཡང་སྲིད་པ་གཞན་དུ་འགྲོ་བར་འགྱུར་རམ། ཡང་ན་རྡོ་རྗེ་འཆང་ཉིད་ཐོབ་པར་འགྱུར། ཞེས་དྲིས་པའི་ལན་དུ། དེ་བས་ན་དེ་ཁོ་ན་ཉིད་ཤེས་པའི་རྐྱེན་མ་ཚང་བ་ནི། ཇི་སྐད་དུ་བཤད་པའི་སྤྱོད་པ་གལ་ཏེ་མ་སྤྱད་དུ་ཟིན་ཀྱང་ལྟ་བ་ཐམས་ཅད་རྣམ་པར་སྤངས་ནས། འཆི་བར་འགྱུར་བ་ནི་དོན་དམ་པའི་བདེན་པ་ཡིན་ལ། སྐྱེ་བ་ནི་ཀུན་རྫོབ་ཀྱི་བདེན་པ་ཡང་དག་པར་མངོན་པར་རྫོགས་ནས། རྒྱ་ལམ་ན་འོད་གསལ་བར་ཞུགས་ནས། ཐ་མལ་པའི་ཕུང་པོ་བོར་ནས་བདག་བྱིན་གྱིས་བརླབས་པའི་རིམ་གྱིས་ལྡང་བར་བྱའོ། ། ཞེས་བསྟན་པའི་སྐྱེ་མཆེད་དེ་ཡིད་ལ་བྱེད་པས་གནས་པར་བྱེད་ན།
དེ་སྐྱེ་བ་གཞན་དུ་ཡིད་ལ་བྱེད་པ་དེ་འདོར་བར་མི་འགྱུར་ཏེ། དེ་བས་ན་ཐམས་ཅད་མཁྱེན་པར་འགྱུར་རོ། ། ཞེས་གསུངས་སོ། ། གསུམ་པ་ནི། དེ་དང་ལམ་འབྲས། ཞེས་སོགས་ཚིགས་བཅད་གཅིག་སྟེ། འོ་ན་ཁྱེད་ཀྱི་ལུགས་ལ་མཐོང་ལམ་གྱི་ས་མཚམས་ཇི་ལྟར་ཡིན་ཞེ་ན། ངེད་ཀྱི་ལུགས་ཀྱི་མཐོང་ལམ་མཚན་ཉིད་པ་ནི་འཕགས་པ་མིན་པའི་རྒྱུད་ལ་འབྱུང་བ་སྲིད་དེ། གོང་གི་གྲུབ་ཐོབ་གཉིས་ཀས་དབང་དང་རིམ་གཉིས་ལས་བྱུང་བའི་དཔེའི་ཡེ་ཤེས་ལ་མཐོང་ལམ་དུ་བཤད་པ་མཐོང་ལམ་བཏགས་པ་བར་བཞེད་པ་དེ་དང་། རྣལ་འབྱོར་དབང་ཕྱུག་གི་ལམ་འབྲས་ལས་ཀྱང་།
རིམ་གཉིས་བསྒོམ་པའི་ཉམས་མྱོང་འགའ་ཞིག་ལ་ཆོས་སྐུའི་ཉམས་ལ་སོགས་པར་བཤད་པ་ཡོད་ཀྱང་། མཐོང་ལམ་མཚན་ཉིད་པ་གྲུབ་མཐའ་དང་པོ་ནས་འཇོག་པ་ལ་སོགས་པ་གྲུབ་ཐོབ་རྣམས་ཀྱི་དགོངས་པ་མཐུན་པ་དེས་ནའོ། ། གསུམ་པ་ཞར་ལ་ཐེག་པ་གསུམ་གྱི་ལག་ལེན་ནས་འཁྲུལ་པ་དགག་པ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ཐེག་པ་གསུམ་གྱི། ཞེས་སོགས་ཚིགས་བཅད་གཅིག་སྟེ། གོང་དུ་བཤད་པའི་རྣམ་གཞག་དེ་དག་དུ་མ་ཟད། ཐེག་པ་གསུམ་གྱི་ལག་ལེན་གྱི་རྣམ་གཞག་ལ་ཡང་།
སྡོམ་པ་བླང་བའི་ཡུལ། ལེན་པའི་གང་ཟག ཇི་ལྟར་བླང་བའི་ཆོ་ག མི་ཉམས་པར་བསྲུང་པའི་བསླབ་བྱ་ལ་སོགས་པ་མི་འགལ་བ་རྣམས་མཐུན་པར་ཉམས་སུ་བླངས། འགལ་བ་རྣམས་དགག་བྱ་དང་། དགོས་པ་གང་གཙོ་ཆེ་བ་དང་། རུང་མཐུན་ཙམ་ནས་ཐེག་པ་རང་རང་གི་གཞུང་ལུགས་བཞིན་ཉམས་སུ་ལེན་པར་བྱེད་ན། སངས་རྒྱས་ཀྱི་བསྟན་པ་རྣམ་དག་ཡིན་པའི་ཕྱིར། དེ་ལྟར་མི་བྱེད་ན། བསྟན་པའི་གཟུགས་བརྙན་ཙམ་ཡིན་ཞེས་བྱའོ། །
གཉིས་པ་ལ་ལྔ་སྟེ། ལམ་གྱི་རྩ་བ་བླ་མ་བརྟེན་ཚུལ། ལམ་གྱི་གོ་རིམ་ཐོད་རྒལ་དུ་སྤྱོད་པ་དགག་པ། ལམ་གྱི་ཡན་ལག་མཆོད་གཏོར་གྱི་ཚུལ། ལམ་གྱི་དམིགས་རྟེན་སྐུ་གཟུགས་བཞེངས་ཚུལ། ལམ་གྱི་ངོ་བོ་མདོ་སྔགས་འཆོལ་བ་དགག་པའོ། ། དང་པོ་ལ་གཉིས་ཏེ། བླ་མའི་མཚན་ཉིད་དང་། གསོལ་བ་བཏབ་པའི་ཚུལ་ལོ། ། དང་པོ་ནི།
ཉན་ཐོས་རྣམས་ཀྱི། ཞེས་སོགས་ཚིགས་བཅད་བཞི་སྟེ། ཉན་ཐོས་རྣམས་ཀྱིས་བླ་མ་དེ་བཟང་བ་སྟོན་པ་སངས་རྒྱས་ལྟ་བུ་ཡིན་ཡང་། གང་ཟག་ཁོ་ནར་བས་ཀྱི། དགེ་འདུན་དུ་ཡང་མི་འགྱུར་ཏེ། འདིའི་ལུགས་ཀྱི་དགེ་འདུན་དུ་འགྱུར་བ་ལ། དགེ་སློང་བཞི་ཚང་དགོས་པའི་ཕྱིར་རོ། ། གསུང་རབ་དགོངས་གསལ་ལས། འདིའི་ཐད་དུ། མཆོག་གི་སྤྲུལ་སྐུ་ལྟ་བུ་ཡིན་ཀྱང་གང་ཟག་ཁོ་ནར་བས་ཞེས་གསུངས་པ་ནི།
ཡི་གེ་མ་དག་པ་འདྲ་སྟེ། གཞན་དུ་ན། བྱེ་སྨྲ་རྣམ་གྲོལ་ཆོས་སྐུ་དང་། ། གཟུགས་སྐུ་གཉིས་འདོད་ལོངས་སྤྲུལ་གྱི། ། དོན་དང་ཐ་སྙད་གང་ཡང་མེད། ། ཅེས་སོགས་བྱེ་སྨྲའི་ལུགས་ལ། ལོངས་སྐུ་དང་། སྤྲུལ་སྐུའི་དོན་དང་ཐ་སྙད་མེད་པར་གསུངས་པ་དང་འགལ་ལོ། ། ཡང་འདིའི་དགེ་འདུན་དུ་འགྱུར་བ་ལ། དགེ་སློང་བཞི་ཚང་དགོས་པར་གསུངས་པ་ནི།
གང་ཟག་གི་ཟླས་ཕྱེ་བའི་དགེ་འདུན་ཙམ་ལ་དགོངས་པ་ཡིན་ཏེ། དགེ་འདུན་ཡིན་ན། དེ་བཞི་ཚོགས་པས་མ་ཁྱབ་སྟེ། དགེ་འདུན་དཀོན་མཆོག་ཏུ་བྱེད་པའི་ལམ་རྟེན་གྱིས་མ་ཁེགས་སོ། ། ལམ་རྟེན་མ་ཡིན་པའི་དགེ་འདུན་ཡིན་ན། འཕགས་པའི་གང་ཟག་ཡིན་པས་མ་ཁྱབ་སྟེ། ལས་གྲལ་འཚོགས་པའི་སོ་སོ་སྐྱེ་བོའི་དགེ་སློང་བཞི་སྡེ་ཆོས་ཅན། དེར་ཐལ། དེའི་ཕྱིར། རྟགས་གྲུབ་སྟེ།
དེ་ལྟ་བུའི་དགེ་འདུན་ལས་བསྙེན་རྫོགས་གྱི་སྡོམ་པ་ཐོབ་པར་བཤད་པའི་ཕྱིར་ཏེ། མཛོད་འགྲེལ་ལས། ཁ་ཅིག་ནི། དགེ་འདུན་ལས་སོ། ། ཞེས་གསུངས་པའི་ཕྱིར། འདི་ནི་ཁོ་བོའི་རྟོག་པའོ། ། ཐེག་པ་ཆེན་པོ་ཕ་རོལ་ཏུ་ཕྱིན་པའི་ལུགས་ཀྱི་བླ་མ་ནི། བཟང་ན་དགེ་འདུན་དཀོན་མཆོག་ཡིན་ཏེ། མཆོག་གི་སྤྲུལ་སྐུ་ལྟ་བུ་ཡང་། མཐར་ཐུག་གི་དགེ་འདུན་དཀོན་མཆོག་གི་ཁོངས་སུ་འདུ་བའི་ཕྱིར་ཏེ།
རྒྱུད་བླར། དམ་པའི་དོན་དུ་འགྲོ་བ་ཡི། ། སྐྱབས་ནི་སངས་རྒྱས་ཉག་ཅིག་ཡིན། ། ཐུབ་པ་ཆོས་ཀྱི་སྐུ་ཅན་ཏེ། ། ཚོགས་ཀྱང་དེ་ཡི་མཐར་ཐུག་ཕྱིར། ། ཞེས་གསུངས་པའི་ཕྱིར་དང་། བྱང་སེམས་འཕགས་པ་ཡིན་ན། རྒྱུད་བླ་ནས་བཤད་པའི་རིགས་གྲོལ་གྱི་ཡོན་ཏན་བརྒྱད་དང་ལྡན་པའི་དགེ་འདུན་དཀོན་མཆོག་ཡིན་དགོས་པའི་ཕྱིར། རྒྱུད་བླ་ནས་བཤད་པ་ནི། ཇི་ལྟ་ཇི་སྙེད་ནང་གི་ནི། །
ཡེ་ཤེས་གཟིགས་པ་དག་པའི་ཕྱིར། ། བློ་ལྡན་ཕྱིར་མི་ལྡོག་པའི་ཚོགས། ། བླ་མེད་ཡོན་ཏན་དང་ལྡན་ཉིད། ། ཅེས་སོ། ། འོ་ན་ཉན་ཐོས་པའི་ལུགས་ལ་ཡང་། ཐེག་དམན་འཕགས་པ་སློབ་མི་སློབ་ཀྱི་གང་ཟག་རེ་རེ་བ་ཡང་། དགེ་འདུན་དཀོན་མཆོག་ཏུ་མི་འགྱུར་རམ་སྙམ་ན། མི་འགྱུར་ཏེ། དགེ་འདུན་དུ་བྱེད་པའི་ཆོས་ཐེག་དམན་སློབ་མི་སློབ་ཀྱི་ལམ་རྟེན་གཉིས་ལ། དགེ་འདུན་དཀོན་མཆོག་ཏུ་འདོད་པའི་ཕྱིར་ཏེ།
མཛོད་ལས། གང་ཞིག་གསུམ་ལ་སྐྱབས་འགྲོ་སྟེ། ། སངས་རྒྱས་དགེ་འདུན་བྱེད་པའི་ཆོས། ། མི་སློབ་པ་དང་གཉིས་ཀ་དང་། ། མྱ་ངན་འདས་ལ་སྐྱབས་སུ་འགྲོ། ། ཞེས་བཤད་པའི་ཕྱིར་རོ། ། ཁ་ཅིག འདིར་རྒྱུད་བླར། སངས་རྒྱས་ཆོས་ཚོགས། ཞེས་དང་།
མངོན་རྟོགས་རྒྱན་ལས། སློབ་པ་ཕྱིར་མི་ལྡོག་པའི་ཚོགས། ། ཞེས་པའི་ཚོགས་ལ་ཡང་། གང་ཟག་བཞི་ཚོགས་དགོས་པར་འདོད་པ་ནི་ཤིན་ཏུ་འཁྲུལ་ཏེ། རིགས་གྲོལ་གཉིས་དང་ལྡན་པའི་རྒྱལ་སྲས་འཕགས་པ་ཡིན་ན། རྒྱུད་བླ་ནས་བཤད་པའི་དགེ་འདུན་དཀོན་མཆོག་ཡིན་པས་མ་ཁྱབ་པར་ཐལ་བ་དང་། ཕྱིར་མི་ལྡོག་པའི་རྟགས་ཐོབ་པའི་བྱང་སེམས་འཕགས་པ་ཡིན་ན། སློབ་པ་ཕྱིར་མི་ལྡོག་པའི་ཚོགས། ཞེས་པའི་སྐབས་ཀྱི་དགེ་འདུན་ཡིན་པས་མ་ཁྱབ་པར་ཐལ་བའི་སྐྱོན་ཡོད་པའི་ཕྱིར་རོ། ། དེས་ན་དགེ་འདུན་གྱི་སྐད་དོད།
སྡེབ་སྦྱོར་གྱི་དབང་གིས་ཚོགས་ལ་འཇུག་པའི་དོན་མ་རྟོགས་པར། ཚོགས་ཞེས་པའི་ཚིག་ལ་འཁྲུལ་བར་ཟད་དོ། ། ཞེས་གསུངས་སོ། ། གསང་སྔགས་པ་ཡི་ལུགས་ཀྱི་བླ་མ་མཆོག དབང་བཞི་རྫོགས་པར་བསྐུར་བ་པོ་དེ་ནི། དཀོན་མཆོག་གསུམ་དང་དབྱེར་མེད་ཡིན་ཏེ། ཧེ་རུ་ཀ་སྔོན་འབྱུང་ལས། བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། ། བླ་མ་དཔལ་ལྡན་ཧེ་རུ་ཀ །
ཀུན་གྱི་བྱེད་པོ་བླ་མ་ཡིན། ། ཞེས་སོགས་དང་། ཡེ་ཤེས་གྲུབ་པ་ལས། བླ་མ་སངས་རྒྱས་ཆོས་འགྱུར་ཞིང་། ། ཞེས་སོགས་གསུངས་པའི་ཕྱིར། དེ་འདྲའི་བླ་མ་མཆོག་དེ་ལ་གསོལ་བ་བཏབ་པས། དཀོན་མཆོག་གསུམ་པོ་ཚེ་འདིར་འགྲུབ་སྟེ། དེ་འདྲའི་བླ་མ་དེ་དཀོན་མཆོག་གསུམ་དང་དབྱེར་མེད་ཡིན་པ་དེས་ནའོ། ། དེ་ལྟར་ཡང་སློབ་དཔོན་དྲིལ་བུ་པས། བླ་མའི་བྱིན་རླབས་ཙམ་གྱིས་ནི། །
སྐད་ཅིག་ཉིད་ལ་འབྱུང་གང་ཡིན། ། ཞེས་གསུངས་སོ། ། ད་ལྟའི་སོ་སོ་སྐྱེ་བོའི་རྡོ་རྗེ་སློབ་དཔོན་ལ་ནི། ཉན་ཐོས་དང་། ཕ་རོལ་ཏུ་ཕྱིན་པ་དང་། གསང་སྔགས་ཀྱི་ཐེག་པ་གསུམ་པོ་ཡི་སོ་སོའི་གཞུང་ལུགས་ནས་འབྱུང་བ་བཞིན་གྱི་བླ་མའི་མཚན་ཉིད་ཀུན་དང་མི་ལྡན་ན། བླ་མ་ཙམ་ཡིན་གྱི། བླ་མ་དམ་པ་མིན་ཏེ། བླ་མ་དམ་པའི་མཚན་ཉིད་མ་ཚང་བའི་ཕྱིར། དམ་པ་མིན་པའི་བླ་མ་དེ་ལ་གསོལ་བ་བཏབ་ན་ཡང་།
འཁོར་དང་ལོངས་སྤྱོད་སོགས་བྱིན་རླབས་ཅུང་ཟད་འབྱུང་བ་དང་། རིམ་གྱིས་སངས་རྒྱས་ཀྱི་རྒྱུར་འགྲོ་མོད་ཀྱི། ཚེ་འདིའམ་བར་དོ་དང་། ལ་སོགས་པ་སྐྱེ་བ་བཅུ་དྲུག་རྣམས་སུ་སངས་རྒྱས་བཅུ་གསུམ་རྡོ་རྗེ་འཛིན་པ་ཉིད་སྦྱིན་པར་མི་ནུས་ཏེ། དེས་དབང་མ་བསྐུར་བས་སོ། ། གཞུང་ཕལ་ཆེར་ལས། དེ་ལྟའི་ཞེས་འབྱུང་བ་ལྟར་ན། གཞན་སྔར་དང་འདྲ་བ་ལ། གོང་དུ་བཤད་པ་དེ་ལྟ་བུའི་ཐེག་པ་གསུམ་པོ་ཞེས་སྦྱར་རོ། ། འོ་ན་ཐེག་པ་གསུམ་པོ་སོ་སོའི་གཞུང་ལས་བླ་མའི་མཚན་ཉིད་ཇི་ལྟར་བཤད་ན།
ཉན་ཐོས་ཀྱི་ཐེག་པར། ཚུལ་ཁྲིམས་ལྡན་ཞིང་འདུལ་བའི་ཆོ་ག་ཤེས། ། ཞེས་སོགས་གསུངས་པ་དང་། ཕར་ཕྱིན་ཐེག་པར། རྟག་པར་དགེ་བའི་བཤེས་གཉེན་ནི། ། ཞེས་སོགས་དང་། རྡོ་རྗེ་ཐེག་པར། བླ་མ་ལྔ་བཅུ་པ་ལས། བརྟན་ཞིང་དུལ་ལ་བློ་གྲོས་ལྡན། ། ཞེས་སོགས་ཀྱིས་བསྟན་ནོ། །
མདོར་ན། ད་ལྟའི་བླ་མ་དམ་པ་ལ། དེ་ལྟ་བུའི་ཐེག་པ་གསུམ་ནས་བཤད་པའི་སོ་ཐར། བྱང་སེམས། སྔགས་ཀྱི་སྡོམ་པ་གསུམ་དང་ལྡན་པ་གཅིག་དགོས་ཞེས་པའི་དོན་ཏེ། རྡོ་རྗེ་ཕྲེང་བར། ཕྱི་རུ་ཉན་ཐོས་སྤྱོད་པ་བསྲུངས། ། ནང་དུ་འདུས་པའི་དོན་ལ་དགའ། ། ཞེས་དང་། གུར་ལས།
ཉན་ཐོས་སྤྱོད་པ་སྲུང་བ་པོ། ། ཞེས་དང་། སློབ་དཔོན་འཇམ་དཔལ་གྲགས་པས། སྡོམ་གསུམ་ཆོ་གར་མི་ལྡན་པས། ། སྔགས་པའི་བདག་ཉིད་མི་འགྱུར་ཏེ། ། ཞེས་གསུངས་པ་ལྟར་རོ། ། ཞེས་གསུངས་སོ། ། གཉིས་པ་ནི། དེས་ན་དབང་བསྐུར། ཞེས་སོགས་ཚིགས་བཅད་གསུམ་སྟེ།
འོ་ན་བླ་མ་ལ་གསོལ་བ་འདེབས་པའི་རིམ་པ་ཇི་ལྟ་བུ་སྙམ་ན། གསང་སྔགས་ཀྱི་དབང་བསྐུར་བ་ཐོབ་པའི་མིས་དཀོན་མཆོག་གསུམ་པོ་རང་ལ་དབང་བསྐུར་བ་པོའི་བླ་མ་རུ་འདུས་པར་མཐོང་ནས་བླ་མ་དེ་ལ་རྩེ་ཅིག་ཏུ་གསོལ་བ་བཏབ་ན། ཚེ་འདི་སོགས་ལ་དཀོན་མཆོག་གསུམ་འགྲུབ་པའི་བྱིན་རླབས་འཇུག་སྟེ། དབང་བསྐུར་བ་པོའི་བླ་མ་དཀོན་མཆོག་གསུམ་དང་དབྱེར་མེད་ཡིན་པ་དེས་ནའོ། ། དབང་བསྐུར་བ་པོའི་བླ་མ་དཀོན་མཆོག་གསུམ་འདུས་པ་ཡིན་ཏེ། བཤད་རྒྱུད་རྡོ་རྗེ་ཕྲེང་བ་ནས། རྡོ་རྗེ་སློབ་དཔོན་ལུས་འདི་ལ། ། རྒྱལ་བའི་སྐུ་ནི་རིམ་བཞིན་གནས། ། ཞེས་སོགས་དུ་མ་གསུངས་པའི་ཕྱིར་རོ། ། གལ་ཏེ་དབང་བསྐུར་བ་ཐོབ་པ་ཡིན་ན།
དབང་མ་བསྐུར་བའི་བླ་མ་དེ་དཀོན་མཆོག་གསུམ་པོ་ཉིད་དུ་ཕར་ལ་བསྡུས་ནས་དཀོན་མཆོག་གསུམ་ལ་གསོལ་བ་ཐོབ་སྟེ། དེ་ལྟར་བཏབ་པས་རིམ་གྱིས་དཀོན་མཆོག་གསུམ་འགྲུབ་པའི་བྱིན་རླབས་ཅི་རིགས་པ་འཇུག་པར་འགྱུར་བའི་ཕྱིར་རོ། ། འོ་ན་དབང་མ་བསྐུར་བའི་བླ་མ་དཀོན་མཆོག་གསུམ་ལ་ཕར་བསྡུ་ཚུལ་ཇི་ལྟ་བུ་སྙམ་ན། དེ་སངས་རྒྱས་དཀོན་མཆོག་ལ་བསྡུ་ཚུལ་ནི། མཆོག་གི་སྤྲུལ་སྐུ་ལྟ་བུ་སངས་རྒྱས་དཀོན་མཆོག་ལ་བསྡུ་བ་དང་། བྱང་སེམས་འཕགས་པ་ལྟ་བུ་དགེ་འདུན་དཀོན་མཆོག་ལ་དང་། དེ་དག་གི་ཐུགས་རྒྱུད་ཀྱི་སྤངས་རྟོགས་ལྟ་བུ། ཆོས་དཀོན་མཆོག་ལ་ཕར་བསྡུས་བའོ། ། དབང་མ་བསྐུར་བའི་བླ་མ་དཀོན་མཆོག་གསུམ་ལ་བསྡུས་ནས། དཀོན་མཆོག་གསུམ་ཉིད་ལ་གསོལ་བ་བཏབ་པ་ཤིན་ཏུ་བཟང་སྟེ།
དབང་མ་བསྐུར་བའི་བླ་མ་རྐྱང་པ་མཁས་བཙུན་བཟང་པོ་ཡིན་སྲིད་ཀྱང་། དབང་མ་ཐོབ་པས་དེ་ལ་གསོལ་བ་བཏབ་པ་བྱིན་རླབས་ཆུང་བ་དེ་བས་སོ། ། གཉིས་པ་ནི། དབང་བསྐུར་དང་པོ། ཞེས་སོགས་ཚིགས་བཅད་ཕྱེད་དང་བཞི་སྟེ། དེང་སང་གསང་སྔགས་བླ་མེད་ལ། སྨིན་བྱེད་དབང་བསྐུར་དང་པོ་བུམ་དབང་མ་ཐོབ་པར་གྲོལ་བྱེད་བསྐྱེད་པའི་རིམ་པ་བསྒོམ་པ་དང་། རྫོགས་རིམ་གྱི་སྨིན་བྱེད་དབང་བསྐུར་བ་གཉིས་པ་གསང་དབང་མ་ཐོབ་པར་རྫོགས་རིམ་གཏུམ་མོ་དང་རླུང་ལ་སོགས་པ་བསྒོམ་པ་དང་། སྨིན་བྱེད་ཀྱི་དབང་བསྐུར་བ་གསུམ་པ་ཤེར་དབང་མ་ཐོབ་པ་ལམ་བདེ་སྟོང་ལྷན་སྐྱེས་ལ་སོགས་པ་བསྒོམ་པ་དང་། སྨིན་བྱེད་དབང་བསྐུར་བ་བཞི་པ་ཚིག་དབང་ལ་སོགས་པ་མ་ཐོབ་པར་ངོ་བོ་ཉིད་སྐུ་ཐོབ་པའི་ཐབས་བདེ་ཆེན་ཕྱག་རྒྱ་ཆེན་པོ་ལ་སོགས་པ་བསྒོམ་པ་ནི།
དཔེར་ན། གསང་སྔགས་ཟབ་མོའི་ཐབས་མེད་པར་སྦྲུལ་གདུག་གི་མགོ་ལས་རིན་པོ་ཆེ་ལེན་པ་ལྟར། རང་དང་གཞན་གཉིས་ཀ་བླག་པའི་རྒྱུ་རུ་འགྱུར་བས་ན། གསང་སྔགས་བླ་མེད་ལ་མཁས་པ་རྣམས་ཀྱིས་ལུགས་དེ་རྒྱང་རིང་དུ་སྤངས་པར་བྱ་སྟེ། ཨིནྡྲ་བྷཱུ་ཏིས། དཔེར་ན་སྐྱེས་བུ་ལ་ལ་ཞིག ། སྨན་དང་སྔགས་སོགས་མི་འཛིན་པར། ། དུག་སྦྲུལ་མགོ་ལ་འཛིན་བྱེད་པ། ། གཤིན་རྗེའི་ཁར་འགྲོ་ཁོ་ནར་ཟད། ། དེ་བཞིན་དེ་ཉིད་མེད་བཞིན་དུ། །
ངོ་མཚར་ཆེ་བ་ལྟར་བྱེད་པ། ། ཇི་སྲིད་ནམ་མཁའ་མི་འཇིག་པ། ། ཤི་བའི་འོག་ཏུ་དམྱལ་བར་སྐྱེ། ། ཞེས་གསུངས་པས་སོ། ། གཞན་ཡང་། རང་གིས་དགེ་སློང་གི་སྡོམ་པ་མ་ཐོབ་པར་གཞན་མཁན་སློབ་དང་། དད་དགེ་ལ་སོགས་པ་བྱེད་པ་ནི། དཔེར་ན་གསང་སྔགས་མེད་པར་ནས། རྒྱུར་བས་ཀྱི་མཐར་འདུལ་བ་ལ་མཁས་པ་རྣམས་ཀྱིས་རྒྱང་རིང་དུ་སྤངས་བར་བྱ་སྟེ། དེ་དམ་པའི་ཆོས་འདུལ་བ་དང་འགལ་བ་ཡིན་པའི་ཕྱིར་རོ།།
༈ །།དགེ་སློང་སྡོམ་པ་མ་ཐོབ་པར། ། ཞེས་སོགས་ལ་དྲི་བ།་་་་་ ཤཱ དགེ་སློང་སྡོམ་པ་མ་ཐོབ་པར། ། མཁན་པོ་བྱས་པས་ཆོག་པ་ཞིག ། འདུལ་བའི་མདོ་དང་ལུང་དག་ཏུ། ། གསལ་བར་གསུང་པ་མ་ཡིན་ནམ། ། ཞེས་པའི་ལན་ནི།་་་་་ གོ ལུང་ཞུ་བ་དང་མདོར་རྩར། བསྙེན་པར་རྫོགས་པའི་སྡོམ་པ་མ་ཐོབ་པའམ།
ཐོབ་ཀྱང་ཉམས་པས་མཁན་པོ་བྱས་པའི་ཚེ། བསྒྲུབ་བྱ་ལ་སྡོམ་པ་སྐྱེ་བར་གསུང་མོད། གཞུང་འདི་དང་མི་འགལ་ཏེ། གཞུང་འདིར། དགེ་སློང་སྡོམ་པ་མ་ཐོབ་པར། ། མཁན་སློབ་ལ་སོགས་བྱེད་པ་ནི། ། གསང་སྔགས་མེད་པར་སྦྲུལ་གདུག་གི ། མགོ་ལ་རིན་ཆེན་ལེན་པ་ལྟར། ། རང་གཞན་རླག་པའི་རྒྱུ་རུ་བས། ། ཞེས་པ་ཙམ་ཞིག་གསུངས་ཀྱིས།
བསྒྲུབ་བྱ་ལ་སྡོམ་པ་མི་སྐྱེ་བར་མ་གསུངས་པའི་ཕྱིར། འོ་ན་རང་གཞན་ལ་གནོད་པར་ཇི་ལྟར་འགྱུར་སྙམ་ན། དགེ་སློང་མིན་བཞིན་དུ་མཁན་པོ་བྱས་པས་རང་ལ་ཉེས་པ་ཆེན་པོ་འབྱུང་ཞིང་། བསྒྲུབ་བྱ་ལ་སྡོམ་པ་ཕུན་སུམ་ཚོགས་པ་མི་སྐྱེ་བས་དེ་ལ་གནོད་པའི་ཕྱིར་རོ། ། འདི་ཡང་དོགས་དཔྱོད་དགོས་པའི་དྲི་བར་སྣང་སྟེ། གཞི་རྫོགས་སོ། ། ཞེས་གསུངས་སོ། ། གསུམ་པ་ལ་གསུམ་སྟེ། གཏོར་མའི་མཚན་སྔགས་ལ་འཁྲུལ་པ་དགག ཆུ་སྦྱིན་གྱི་རྫས་ལ་འཁྲུལ་པ་དགག
ཕུད་མཆོད་ཀྱི་དབྱིབས་ལ་འཁྲུལ་པ་དགག་པའོ། ། དང་པོ་ནི། གཞན་ཡང་གངས་རིའི། ཞེས་སོགས་ཚིགས་བཅད་གཉིས་ཏེ། གོང་དུ་བཀག་ཟིན་པའི་འཁྲུལ་པ་དེ་དག་ཏུ་མ་ཟད། གཞན་ཡང་གངས་རིའི་ཁྲོད་བོད་ཡུལ་འདི་ན། འཕྲལ་གྱི་ལག་ལེན་ཙམ་ལའང་འཁྲུལ་པའི་ཚུལ་དུ་མ་ཡོད། ཇི་ལྟར་ཡོད་ན་བཀའ་གདམ་ཕྱི་རབས་པ་འགའ་ཞིག་ཡི་དྭགས་ཁ་འབར་མའི་གཏོར་མ་གཏོང་བ་ལ། དེ་བཞིན་གཤེགས་པ་རིན་ཆེན་མང་ལ་སོགས་པ་བཞི་ཡི་མཚན་སྔགས་ཀྱི་སྔོན་ལ་བརྗོད་པའི་ལག་ལེན་མཐོང་། འདི་ཡང་དེ་སྟོན་པའི་མདོ་དང་མཐུན་པ་མ་ཡིན་ཏེ།
ཡི་དྭགས་ཁ་ནས་མེ་འབར་མ་ལ་སྐྱབས་མཛད་པའི་མདོ་ལས།་་་་་ གཟུངས་ཀྱང་ཟེར། དེ་བཞིན་གཤེགས་པ་བཞིའི་མཚན་གྱི་སྔོན་ལ་ན་མ་སརྦ་ཏ་ཐཱ་ག་ཏ་ཞེས་སོགས་རྒྱལ་ཆེན་ཤུགས་ལྡན་འོད་ཀྱི་སྔགས་བདུན་བརྗོད་ནས།་་་་་ འཕགས་པ་ལ་མཆོད་པ་འབུལ་ན་ལན་ཉི་ཤུ་རྩ་གཅིག་བརྗོད་པར་གསུངས། རིན་ཆེན་མང་སོགས་སངས་རྒྱས་བཞི་པོའི་མཚན་ཕྱིས་ནས་བརྗོད་པར་གསུངས་པས་སོ། ། དེ་ཡང་མདོ་སྡེ་དེ་ཉིད་ལས། བཅོམ་ལྡན་འདས་ཀྱིས་དགའ་བོ་ལ་བཀའ་སྩལ་པ། རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་ཚེ་རིང་བ་དང་། བསོད་ནམས་ཆེ་ཞིང་འཕེལ་བ་དང་། སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་འདོད་ན།
རྟག་ཏུ་སྔ་དྲོའི་དུས་སམ། ཡང་ན་དུས་ཐམས་ཅད་དུ་ཡང་བྱས་ཀྱང་བར་ཆད་དུ་འགྱུར་བ་མེད་དེ། སྣོད་གཙང་མའི་ནང་དུ་ཆུ་གཙང་མ་བླུགས་ལ། ཆན་ནམ་ཕྱེའམ། འཁུར་བ་ལ་སོགས་པ་ཅུང་ཟད་གཅིག་བླུགས་ལ་ལག་པ་གཡས་པ་སྣོད་ཀྱི་སྟེང་དུ་བཞག་ལ་གཟུངས་འདི་ལན་བདུན་སྔགས་ནས་དེ་བཞིན་གཤེགས་པ་བཞིའི་མཚན་ནས་བརྗོད་པར་བྱའོ། ། དེ་བཞིན་གཤེགས་པ་རིན་ཆེན་མང་ལ་ཕྱག་འཚལ་ལོ། ། དེ་བཞིན་གཤེགས་པ་རིན་ཆེན་མང་གི་མཚན་ནས་བརྗོད་པའི་བྱིན་རླབས་ཀྱིས་ཡི་དྭགས་ཐམས་ཅད་ཀྱི་སྐྱེ་བ་མང་པོར་སེར་སྣ་བྱས་པས་མི་དགེ་བའི་ལས་ཐམས་ཅད་ཟད་ནས་བསོད་ནམས་ཡོངས་སུ་རྫོགས་པར་འགྱུར་རོ། ། དེ་བཞིན་གཤེགས་པ་གཟུགས་དམ་པ་ལ་ཕྱག་འཚལ་ལོ། ། དེ་བཞིན་གཤེགས་པ་གཟུགས་དམ་པའི་མཚན་ནས་བརྗོད་པའི་བྱིན་རླབས་ཀྱིས་ཡི་དྭགས་མང་པོའི་བྱད་གཟུགས་མི་སྡུག་པ་བཅོམ་ཞིང་གཟུགས་དང་མཚན་མ་ཕུན་སུམ་ཚོགས་པར་འགྱུར་རོ། ། དེ་བཞིན་གཤེགས་པ་ལ་སྐུ་འབྱམས་ཀླས་ལ་ཕྱག་འཚལ་ལོ། །
དེ་བཞིན་གཤེགས་པ་སྐུ་འབྱམས་ཀླས་ཀྱི་མཚན་ནས་བརྗོད་པའི་བྱིན་རླབས་ཀྱིས་ཡི་དྭགས་མང་པོའི་ལྐོག་མ་ཡངས་ཤིང་ཆེ་བར་གྱུར་ཏེ་སྦྱིན་པའི་ཟས་ཡིད་བཞིན་དུ་ཟ་བ་དང་། ཆོག་ཅིང་འགྲང་བར་འགྱུར་རོ། ། དེ་བཞིན་གཤེགས་པ་འཇིགས་པ་ཐམས་ཅད་དང་བྲལ་པ་ལ་ཕྱག་འཚལ་ལོ། ། དེ་བཞིན་གཤེགས་པ་འཇིགས་པ་ཐམས་ཅད་དང་བྲལ་བའི་མཚན་ནས་བརྗོད་པའི་བྱིན་རླབས་ཀྱིས། ཡི་དྭགས་མང་པོ་འཇིགས་པ་ཐམས་ཅད་བྲལ་ཏེ་ཡི་དྭགས་ཀྱི་ཁམས་ཞི་བར་འགྱུར་རོ། ། བཅོམ་ལྡན་འདས་ཀྱིས་དགའ་བོ་ལ་བཀའ་སྩལ་པ། རིགས་ཀྱི་བུ་ལ་སོགས་པ་དེ་བཞིན་གཤེགས་པ་བཞི་པོའི་མཚན་ནས་བརྗོད་དེ། བྱིན་གྱིས་བརླབས་པའི་འོག་ཏུ་སེ་གོལ་ལན་བདུན་རེ་བྱས་ཏེ། གཏོར་མའི་སྣོད་བླངས་ནས་ལག་པ་བརྐྱངས་ཏེ་ས་གཙང་མར་བླུགས་པར་བྱའོ། ། ཞེས་གསུངས་པའི་ཕྱིར།།
༈ །།ཁ་འབར་མ་ཡི་གཏོར་མ་ལ། ། ཞེས་སོགས་ལ་དྲི་བ།་་་་་ ཤཱ ཁ་འབར་མ་ཡི་གཏོར་མ་ལ། ། དེ་བཞིན་གཤེགས་པ་བཞི་ཡི་མཚན། ། སྔོན་ལ་བརྗོད་པ་མི་འཐད་ན། ། རྗེ་བཙུན་གྲགས་པས་མཛད་དེ་ཅི། ། ན་མ་་་་་་ཕྱག་སརྦ་་་་་་ཐམས་ཅད་ཏ་ཐཱ་ག་ཏ་་་་་་དེ་བཞིན་གཤེགས་པ་སོགས། ། དེ་བཞིན་གཤེགས་པ་ཐམས་ཅད་ལ། ། ཕྱག་འཚལ་བ་ཡི་ཚིག་མིན་ནམ། ། ཞེས་པའི་ལན་ནི།
རྗེ་བཙུན་གྲགས་པས་མཛད་པའི་དེ་འདྲ་བ་ནི། ས་སྐྱ་བཀའ་འབུམ་ན་ནི་མི་བཞུགས། གང་དུ་གཟིགས་ལགས། སྔགས་དོན་གྱི་སྒོ་ནས་སུན་འབྱིན་བརྗོད་པ་ནི། བསྟན་བཅོས་རྩོམ་པ་པོ་འདིས། ཁ་འབར་མའི་གཏོར་མ་གཏོང་བའི་གང་ཟག་དེ་ཡིན་ན། ཚེ་རབས་འཁོར་བ་ཐོག་མ་མ་མཆིས་པ་ནས། ཐ་མ་ད་ལྟ་ལ་ཐུག་གི་བར་དུ། དེ་བཞིན་གཤེགས་པ་ལ་ཕྱག་འཚལ་ལོ་ཞེས་པའི་ཚིག་བརྗོད་མྱོང་བ་གཅིག་དགོས་ཞེས་གསུང་པ་ཨེ་ཡིན་པར་འདུག ཞེས་སོགས་གསུངས་སོ། །
གཉིས་པ་ནི། འགའ་ཞིག་ཆུ་སྦྱིན། ཞེས་སོགས་རྐང་པ་བདུན་ཏེ། བཀའ་གདམ་པའི་དགེ་བཤེས་སྤྱན་མངའ་བ་ལ། དཔེ་དཀར་གྱིས་བར་ཆད་བྱ་བར་མ་ནུས་ནས། ཡི་དྭགས་ཤིན་ཏུ་བཀྲེས་ཤིང་སྡུག་བསྔལ་བའི་རྣམ་འཕྲུལ་དུ་བསྟན་ནས། ད་ཡི་དྭགས་རྣམས་ལ་ཁྱེད་ཀྱི་ཆུ་སྦྱིན་དེ་ཤིན་ཏུ་ཕན་པར་བྱུང་བ་ལ། དེ་བས་ཀྱང་ཆུ་སྦྱིན་ནང་དུ་ཟན་བཅུག་ན་ཕན་པར་འདུག་བྱས་པས། བདེན་སྙམ་ནས་དེ་བཞིན་བྱས་པས། གོ་མ་ཆོད་་་་་་ཁོ་མཆོད་པའི་སྔགས་པ་ཟེར་བའང་སྣང་པའི་སྔགས་པ་ཞིག་གི་དྲུང་དུ་འོང་ནས་དགེ་བཤེས་སྤྱན་མངའ་བ་ལ་བར་ཆད་གཞན་མ་ཚུགས་པ་ལ།
འོན་ཀྱང་ལག་ལེན་འཁྲུལ་དུ་བཅུག་ཡོད་ཟེར་སྐད་ཅེས་པ་དང་། ཡང་སྤྱན་མངའ་བས་ཆུ་སྦྱིན་མང་དུ་མཛད་པས་མནལ་ལམ་དུ་ཡི་དྭགས་བྱུང་ནས་ཆུ་སྦྱིན་གྱི་ནང་དུ་ཟན་བཅུག་ན་བདག་ཅག་རྣམས་ལ་ཕན་པ་ཡོད་ཅེས་ཟེར་བའང་སྣང་། གང་ལྟར་ཡང་དེ་ལ་བརྟེན་ནས་བོད་འགའ་ཞིག་ཆུ་སྦྱིན་གྱི་སྣོད་ནང་དུ་ཟན་འཇུག་པའི་ལག་ལེན་བྱེད་པ་ཐོས། དེ་འགོག་པ་ནི། ཆུ་སྦྱིན་གཏོང་བའི་སྣོད་ཀྱི་ནང་དུ་ཟན་འདེབས་པར་འདིར་རྩ་བའི་མ་དཔེར་ཤོག་ལེ་རྒྱབ་མདུན་གཉིས་ཆད། དཀར་པོ་བདུན་གྱིས་ཆོས་འཆད་དང་། སྔོན་པོ་བདུན་གྱིས་བདུད་འདུལ། སེར་པོ་བདུན་གྱིས་མཆོག་སྦྱིན། དམར་པོ་བདུན་གྱིས་ཏིང་འཛིན། ལྗང་གུ་བདུན་གྱིས་སྐྱབས་སྦྱིན་གྱི་ཕྱག་རྒྱ་མཛད་པར་བཞུགས་པའོ། །
དེའང་ཕྱོགས་རེར་མི་བཞུགས་པར་དཀར་པོའི་རྩར་སྔོན་པོ་དང་། སེར་པོ་དང་། དམར་པོ་དང་། ལྗང་གུ་སྟེ་སྤེལ་མར་བཞུགས་བའོ། ། དེང་སང་བྲི་བྱ་འགའ་ཞིག་ལ་དབུས་སུ་བཅོམ་ལྡན་འདས་ཤཱཀ་ཐུབ་བྲི་བ་ནི། དེ་བསྟན་པ་འདིས་གཙོ་བོ་ཡིན་པའི་རྒྱུ་མཚན་གྱི་ཡིན་ལ། སོ་ལྔ་པོའི་ནང་དུ་མ་འདུས་པའི་སྐྱོན་མེད་དོ། ། གཉིས་པ་ལ་གཉིས་ཏེ། དངོས་དང་། ལུང་འགལ་སྤོང་བའོ། །
དང་པོ་ནི། བྱང་ཆུབ་མཆོག་གི ཞེས་སོགས་ཚིགས་བཅད་བཞི་སྟེ། བཀའ་གདམ་པའི་དགེ་བཤེས་ལ་ལ། བྱང་ཆུབ་མཆོག་གི་ཕྱག་རྒྱ་དང་། སོགས་པ་ས་གནོན། མཆོག་སྦྱིན། མཉམ་གཞག སྐྱབས་སྦྱིན་གྱི་ཕྱག་རྒྱ་སོ་སོར་མཛད་པའི་སངས་རྒྱས་རིགས་ལྔ་སྐུ་མདོག་སེར་འཇམ་དུ་བཞེད་པ་མཐོང་ཞིང་། མདོ་ལུག་ཡིན་ཞེས་སྨྲ།
ཁ་ཅིག་ཇོ་བོ་སངས་རྒྱས་མང་པོ་ཞལ་གཟིགས་པས་ཐམས་ཅད་གསེར་གཙོ་མའི་མདོག་ཅན་དུ་འདུག་གསུངས་པ་དང་། འགའ་ཞིག སྔོན་ཇོ་བོ་རྗེས་ཡུམ་གྱི་དོན་དུ་རས་ལ་རིགས་ལྔ་གསེར་གྱིས་བྲིས་པ་མཐོང་བ་ལ་བརྟེན་ནས། སེར་འཇམ་དུ་འདོད་དོ། ། བསོད་ནམས་བསོག་པའི་ཕྱིར་དཀྱིལ་འཁོར་གྱི་ལྷ་ཚོགས་ཁྲོམ་འཚོགས་སམ། ཞིང་ཁམས་མར་འབྲི་བ་འགལ་བ་མེད་ཅིང་། གཟིགས་སྣང་དང་། ཉམ་སྣང་ལ་གང་ཡང་འཆར་བས་གྲུབ་མཐར་འཆའ་བ་དཀའོ། ། དེ་འདྲའི་རིགས་ལྔ་སེར་འཇམ་མདོ་ལུགས་ཡིན་པ་མི་འཐད་དེ། མདོ་ནས་རིགས་ལྔ་སེར་འཇམ་འདི་འདྲ་བ་གསུང་པ་མེད་པའི་ཕྱིར་རོ། །
གསང་སྔགས་རྒྱུད་སྡེའི་ལུགས་ཀྱང་མ་ཡིན་ཏེ། བྱ་བ་དང་། སྤྱོད་པ་གཉིས་ཀྱི་རྒྱུད་ལས། སངས་རྒྱས་རྡོ་རྗེའི་རིགས། པདྨའི་རིགས། དེ་བཞིན་གཤེགས་པའི་རིགས་གསུམ་དུ་བསྡུས་པ་མ་གཏོགས། སངས་རྒྱས་རིགས་ལྔར་བསྡུས་པ་སྟེ་བཤད་པ་མེད་པའི་ཕྱིར་དང་། རྣལ་འབྱོར་རྒྱུད་ཀྱི་ལུགས་མིན་ཏེ། རྣལ་འབྱོར་གྱི་རྒྱུད་དེ་ཉིད་བསྡུས་པ་ལས་གསུང་པ་ཡི་སངས་རྒྱས་རིགས་ལྔ་ལ། རྣམ་སྣང་དཀར་པོ།
མི་བསྐྱོད་པ་ནག་པོ། རིན་འབྱུང་སེར་པོ། སྣང་མཐའ་དམར་པོ། དོན་གྲུབ་ལྗང་གུ་སྟེ། ཁ་དོག་ཐ་དད་ཅིང་། རྣམ་སྣང་བྱང་ཆུབ་མཆོག མི་བསྐྱོད་པ་ས་གནོན། རིན་འབྱུང་མཆོག་སྦྱིན། སྣང་མཐའ་ཏིང་ངེ་འཛིན། དོན་གྲུབ་སྐྱབས་སྦྱིན་ཏེ་ཕྱག་རྒྱ་ཡང་ནི་ཐ་དད་དུ་གསུང་པའི་ཕྱིར།
རྣལ་འབྱོར་རྒྱུད་འདི་ཡི་ལུགས་ཀྱི་རིགས་ལྔའི་སྐུ་མདོག་དང་ཕྱག་རྒྱ་ཐ་དད་པ་ནི་སྦྱང་གཞི་ཕུང་པོ་ལྔ་དང་ཉོན་མོངས་པ་ལྔ་སྦྱོང་བ་དང་། ཡེ་ཤེས་ལྔ་མཚོན་པའི་རྟེན་ཅིང་འབྲེལ་འབྱུང་གི་སྐུ་ཡིན་པ་ལ་འཐད་པ་ཡིན་གྱི། སེར་འཇམ་གྱིས་ནི་དེ་འདྲའི་རྟེན་འབྲེལ་མཚོན་མི་ནུས་སོ། ། བླ་མེད་ཀྱི་ལུགས་ཀྱང་མིན་ཏེ། དུས་ཀྱི་འཁོར་ལོ་ལ་སོགས་པ་ལས། རིགས་ལྔའི་ཁ་དོག་རྣལ་འབྱོར་རྒྱུད་ལས་གཞན་དུ་མི་བསྐྱོད་པ་ལྗང་གུ། དོན་གྲུབ་ནག་པོ། རིན་འབྱུང་དམར་པོ། སྣང་མཐའ་དཀར་པོ། རྣམ་སྣང་སེར་པོར་གསུང་པ་ནི།
རིམ་པ་བཞིན་དུ་འབྱུང་བ་ནམ་མཁའ་རླུང་མེ་ཆུ་ས་རྣམ་པ་ལྔ་སྦྱོང་བའི་ནང་གི་རྟེན་ཅིང་འབྲེལ་བར་འབྱུང་བའི་སྐུ་ཡིན་གྱི། སེར་འཇམ་གྱིས་ནི་དེ་དག་སྦྱོང་ནུས་པ་མིན་ནོ།། ༈ །།བྱང་ཆུབ་མཆོག་གི་ཕྱག་རྒྱ་སོགས། ། མཛད་པའི་རིགས་ལྔ་སེར་འཇམ་མཐོང་། ། ཞེས་སོགས་ལ་དྲི་བ།་་་་་ ཤཱ རིགས་ལྔ་སེར་འཇམ་མི་འཐད་ན། ། དམར་འཇམ་འཐད་པ་དཀའ་བའི་གནས། ། ཞེས་པའི་ལན་ནི། གཞུང་ལས། བྱང་ཆུབ་མཆོག་གི་ཕྱག་རྒྱ་སོགས་མཛད་པའི་རིགས་ལྔ་སེར་འཇམ་མཐོང་ཞེས་པ་ཕྱོགས་སྔར་མཛད་ནས་དེ་ཕ་རོལ་ཏུ་ཕྱིན་པའི་ཐེག་པ་ནས་བཟུང་སྟེ།
དུས་ཀྱི་འཁོར་བའི་བར་དུ་གང་གི་དགོངས་པ་མིན་ཞེས་གསུངས་ཀྱི། སྤྱིར་ཛེ་ཏ་རིའི་དཀྲལ་བའི་ཚེ་དཔག་མེད་ལྟ་བུ་རིགས་ལྔ་དམར་འཇམ་དང་། བདག་མེད་མའི་ནང་གི་རྣལ་འབྱོར་མ་ལྔ་ལྟ་བུ་རིགས་ལྔ་ནག་འཇམ་དང་། སྦྱོང་རྒྱུད་ཀྱི་རིགས་ལྔ་ཇོ་བོ་ནས་བརྒྱུད་པ་དག་དཀར་འཇམ་དུ་བཞེད་ཅིང་རྗེ་བཙུན་གྱིས་ཀྱང་དེ་རུང་བར་བཞེད་པ་སོགས་མ་བཀག་སྟེ། དེ་དག་ལ་བྱང་ཆུབ་མཆོག་གི་ཕྱག་རྒྱ་སོགས་ཡོ་ག་ནས་བཤད་པ་ལྟར་མེད་པའི་ཕྱིར་རོ། ། ཞེས་གསུངས་སོ། ། གཉིས་པ་ནི། སངས་རྒྱས་གསེར་མདོག་ཞེས་སོགས་རྐང་པ་ལྔ་སྟེ། འོ་ན་རིགས་ལྔ་སེར་འཇམ་མི་འཐད་ན། མདོ་ལས།
སངས་རྒྱས་གསེར་མདོག་ཅེས་དང་། མགོན་པོ་བྱམས་པས། ལྤགས་པ་གསེར་མདོག་ལྤགས་པ་སྲབ་པ་དང་། ། ཞེས་གསུངས་པ་དང་འགལ་ལོ། ། ཞེ་ན། མི་འགལ་ཏེ། མདོ་ལས། སངས་རྒྱས་གསེར་མདོག་ཅེས་གསུང་པ་ནི། དྲི་མ་མེད་ཅིང་དང་བའམ། སྤྲུལ་སྐུ་ཕལ་ཆེ་བའི་སྐུ་མདོག་ལ་དགོངས་ཏེ་གསུངས་པ་ཡིན་གྱི།
གཞན་དུ་སྤྲུལ་སྐུ་ཐམས་ཅད་སེར་པོར་མི་རིགས་ཏེ། སངས་རྒྱས་སྨན་གྱི་བླ་ནམ་མཁའི་མདོག་སྔོན་པོ་ཉིད་དུ་ཕལ་པོ་ཆེའི་མདོ་ལས་གསུངས་པ་དང་། བཻ་ཌཱུ་རྻ་ཡི་འོད་ལ་ཕྱག་འཚལ་ལོ། ། ཞེས་གསུངས་པ་དང་འགལ་བར་འགྱུར་བའི་ཕྱིར་རོ། ཁ་ཅིག་བཻ་ཌཱུ་རྻ་ཡིན་ན་སྔོན་པོ་ཡིན་པས་ཁྱབ་པར་འདོད། དེའི་ངེས་པ་མེད་དེ། སངས་རྒྱས་ཕལ་པོ་ཆེའི་མདོ་ལས། བཻ་ཌཱུ་རྻ་དཀར་པོ་དང་དམར་པོ་བཤད་པའི་ཕྱིར། ཞེས་མཁས་པ་ཁ་ཅིག་གསུང་ངོ་། ། འོ་ན་གསེར་འོད་དམ་པ་ལས།
སངས་རྒྱས་ཐམས་ཅད་ཁ་དོག་མཚུངས། ། འདི་ནི་སངས་རྒྱས་ཆོས་ཉིད་ཡིན། ། ཞེས་པའི་དོན་ཇི་ལྟར་འཆད་ཅེ་ན། ཁ་དོག་གང་གིས་འདུལ་བའི་གདུལ་བྱ་དེ་ལ་ཁ་དོག་དེ་ཉིད་སངས་རྒྱས་ཐམས་ཅད་ཀྱིས་སྟོན་ཞེས་པའི་དོན་ཡིན་གྱི། སངས་རྒྱས་ཐམས་ཅད་སྐུ་མདོག་སེར་པོར་སྟོན་པའི་ལུང་མིན་ནོ། ། ལྔ་པ་ལ་གསུམ་སྟེ། རང་སྒོམ་པའི་ཡན་ལག་འཆོལ་བ་དགག་པ། གཞན་རྗེས་སུ་འཛིན་ཡན་ལག་འཆོལ་པ་དགག་པ། དེ་གཉིས་ཀ་འཆོལ་བ་དགག་པའོ། ། དང་པོ་ནི།
ཡི་དམ་ལྷ་ཡི། ཞེས་སོགས་ཚིགས་བཅད་གཉིས་ཏེ། དེང་སང་བཀའ་གདམ་པ་ལ་ལ། གསང་སྔགས་ཀྱི་ཆོས་ལ་མི་མོས་པར། ཡི་དམ་ལྷ་ཡི་སྒྲུབ་ཐབས་ཏེ་བསྐྱེད་ཆོག་དང་། རྩ་སྔགས་དང་། སྙིང་པོ་ལ་སོགས་པའི་སྔགས་ཀྱི་བཟླས་པའི་ཆོ་ག་དང་། མཆོག་གི་དངོས་གྲུབ་སངས་རྒྱས་དང་། ཐུན་མོང་གི་དངོས་གྲུབ་ཞི་རྒྱས་ལ་སོགས་པ་དང་། སྒྲུབ་ཐབས་ཀྱི་ཆོ་ག་གཞན་ཇི་སྙེད་པ་དང་།
གཞན་ཡང་མི་གཡོ་བ་ལ་སོགས་པའི་ལྷ་བསྒོམ་པ་དང་། སྔགས་བཟློས་པ་ལ་སོགས་པ་བྱེད་པ་ཡང་། སངས་རྒྱས་ཀྱི་བསྟན་པ་དང་མཐུན་པ་མིན་ཏེ། དེ་དག་མདོ་སྡེ་ཀུན་ལས་གསུང་པ་མེད་ཅིང་། རྒྱུད་སྡེའི་ལུགས་ཁོ་ན་ཡིན་པའི་ཕྱིར་རོ། ། གཉིས་པ་ནི། གཞན་ཡང་། ཞེས་སོགས་རྐང་པ་བཅུ་གཅིག་སྟེ། གཞན་ཡང་བཀའ་གདམ་པ་ཁ་ཅིག ཞི་བ་ལ་སོགས་པའི་སྦྱིན་སྲེག་དང་།
རོ་སྲེག་དང་། བདུན་ཚིགས་དང་། ཚ་ཚའི་ཆོ་ག་དང་། རབ་གནས་ལ་སོགས་པ་དེང་སང་གསང་སྔགས་ཀྱི་ལུགས་བོར་ནས། མདོ་སྡེ་ནས་གསུང་པའི་དཀོན་མཆོག་མཆོད་པའི་ཆོ་ག་ཙམ་ལ་བརྟེན་པ་ཡི་ཆོ་གའི་རྣམ་གཞག་བྱེད་པ་ཡོད་ཡང་མི་འཐད་དེ། དེ་དག་ཕ་རོལ་ཏུ་ཕྱིན་པའི་མདོ་སྡེ་རྣམས་དང་། དགོངས་འགྲེལ་གྱི་བསྟན་བཅོས་ཚད་མ་ཀུན་ལས་གསུངས་པ་མེད་པའི་ཕྱིར་དང་། ཆོ་ག་འདི་དག་ངན་སོང་སྦྱོང་རྒྱུད་ལ་སོགས་པའི་གསང་སྔགས་ཀྱི་རྒྱུད་སྡེ་འགའ་ཞིག་ལས་གསུང་པའི་རྗེས་སུ་འབྲང་བ་ཡི་གསང་སྔགས་ལ་མོས་ཤིང་། མཁས་པ་རྣམས་ལ་གྲགས་པའི་ལུགས་ཡིན་པའི་ཕྱིར་རོ། ། སྦྱོང་རྒྱུད་ལས་ཇི་ལྟར་གསུང་ན་དྲི་ཡི་བཀུས་པའི་ཡམ་ཤིང་གི་ཆོ་ག་བཞིན་དུ་སྦྱིན་སྲེག་བྱ།
ཞེས་པ་དང་། རོ་ལ་སྔགས་ཀྱིས་བཏབ་ནས་ཀྱང་། ། ཆུ་མཆོག་གིས་ནི་དཀྲུས་ནས་ཀྱང་། ། ཞེས་པ་དང་། དེ་ཡི་གཟུགས་བརྙན་བྲི་བ་འམ། ། གུར་གུམ་གྱིས་ནི་མིང་ཡང་བྲི། ། ངན་སོང་གསུམ་གྱི་འཇིག་རྟེན་ལས། ། སེམས་ཅན་རྣམས་ནི་གྲོལ་བའི་ཕྱིར། ། སྔགས་མཁན་གཞན་ལ་ཕན་བརྩོན་ཞིང་། ། སྙིང་རྗེ་ཅན་གྱིས་དབང་བསྐུར་རོ། །
ཞེས་སོགས་གསུངས་སོ། ། གསུམ་པ་ལ་གསུམ་སྟེ། འཁྲུལ་པ་བརྗོད་དེ་དགག མ་འཆོལ་བར་སྒྲུབ་པར་གདམ་པའོ། ། དང་པོ་ནི། དེང་ནི་རབ་གནས། ཞེས་སོགས་ཚིགས་བཅད་གཅིག་སྟེ། སྦྱོང་རྒྱུད་ལས། རབ་གནས་བྱེད་པར་གསུང་པ་དེ་བཞིན་དུ་བཀའ་གདམ་གཞུང་པ་རྣམས་རྟེན་ལ་རབ་གནས་ཀྱི་ཆོ་ག་མདོ་ལུགས་དང་། ཕྱག་ན་རྡོ་རྗེའི་སྒྲུབ་ཐབས་མདོ་ལུགས་དང་།
ལྟུང་བཤགས་དང་ནི་ཤེར་སྙིང་སྒྲུབ་ཐབས་ལ་སོགས་པ་ཀླུ་སྒྲུབ་ཀྱི་གཞུང་ལ་བརྟེན་པའི་གསང་སྔགས་ཀྱི་ལུགས་ཡིན་ཞེས་འཆད་པ་ཐོས་སོ། ། གཉིས་པ་ལ་གསུམ་སྟེ། རབ་གནས་མདོ་ལུགས་དགག ཆབ་གཏོར་མདོ་ལུགས་དགག ལྟུང་བཤགས་སྔགས་ལུགས་དགག་པའོ། ། དང་པོ་ལ་བཞི་སྟེ། མདོར་བསྟན་པ། ཞར་ལ་བྱུང་བ། རྒྱས་པར་བཤད་པ། དོན་བསྡུ་བའོ། །
དང་པོ་ནི། འདི་ཡང་རྟག་པར། ཞེས་སོགས་རྐང་པ་བཅོ་བརྒྱད་དེ། རབ་གནས་མདོ་ལུགས་ཡིན་ཟེར་བ་འདི་ཡང་བརྟག་པར་བྱ་བས་ཉོན། ། ཞེས་གདམས་ནས། རབ་གནས་མདོ་ལུགས་སུ་འདོད་པ་མི་འཐད་དེ། རྒྱུད་ཀྱི་ཟླས་ཕྱེ་བའི་མདོ་ནས་རབ་གནས་ཀྱི་ཆོ་ག་བཤད་པ་མེད་པའི་ཕྱིར། བཤད་པ་མེད་པ་འོན་ཀྱང་རྟེན་ལ་མཆོད་པ་དང་། བསྟོད་པ། བཀྲ་ཤིས་བརྗོད་པ།
ཕྱག་དང་མེ་ཏོག་ལ་སོགས་པ་གཏོར་ནས་ངེད་ཀྱི་མཆོད་གནས་ཡིན་ཞེས་རྒྱལ་པོ་རྒྱལ་སར་འདོན་པའི་མངའ་དབུལ་ལྟ་བུ་ལ་རབ་གནས་བྱེད་པ་ཡིན་ཞེས་སྨྲ་ན་སྨྲོས་ཏེ། རྒྱ་གར་ནའང་ཁྲོན་པ་དང་། སྐྱེད་མོས་ཚལ་ལ་སོགས་པ་ལ་མཆོད་པ་བྱེད་པ་ལ་ཡང་། རབ་གནས་སུ་མིང་འདོགས་པ་ཡོད་པས་མིང་ལ་མི་རྩོད་དོ། ། དེས་ན་རབ་གནས་ཀྱི་ཆོ་ག་མཚན་ཉིད་པ་ལ། སྟ་གོན་གྱི་སྐབས་སུ་བདག་བསྐྱེད་ཡི་དམ་གྱི་ལྷ་བསྒོམ་པ་དང་། སྔགས་བཟླས་པ་དང་། ཡི་དམ་གྱི་ལྷ་བསྒོམ་པ་དང་། བུམ་པ་སྒྲུབ་པ་དང་། གང་གིས་རབ་ཏུ་གནས་པར་བྱེད་པ་ལྷ་ཡི་སྟ་གོན་དང་།
རབ་ཏུ་གནས་བྱའི་རྟེན་བསྐྱེད་ནས་ཡེ་ཤེས་པ་བཅུག་སྟེ་སྙན་གསན་དབབ་པ་ལ་སོགས་པའི་ཆོས་བཅུ་གསུམ་དང་། དངོས་གཞིའི་སྐབས་སུ་རྟེན་གྱི་དམ་ཚིག་སེམས་དཔའ་བསྐྱེད་པ་དང་། དེ་ལ་ཡེ་ཤེས་ཀྱི་འཁོར་ལོ་དགུག་གཞུག་བྱ་བ་དང་། དབང་བསྐུར་ཞིང་རྒྱས་གདབ་པ། སྤྱན་དབྱེ་བ་དང་། བརྟན་པར་བཞུགས་པ་དང་། རྟེན་འབྲེལ་སྙིང་པོའི་སྔགས་ཀྱིས་བྱིན་གྱིས་རླབས་པའི་མེ་ཏོག་རྟེན་ལ་དོར་ནས་གསོལ་བ་གདབ་པ་དང་། མཆོད་བསྟོད་རྒྱས་པས་ལེགས་པར་མཆོད་པ་ལ་སོགས་པ་དངོས་གཞིའི་ཆོས་དེ་བཅུ་གསུམ་དང་། འཇུག་གི་ཆོས་བཀྲ་ཤིས་རྒྱས་པར་བྱེད་པ་ལ་སོགས་པའི་ཆོས་བཅུ་གསུམ་ཚང་བ་ཡི་ཆོ་ག་ནི། གསང་སྔགས་ཀྱི་རྒྱུད་སྡེ་ལས་གསུངས་ཀྱི་ཕ་རོལ་ཏུ་ཕྱིན་པའི་གཞུང་ལས་བཤད་པ་མ་ཡིན་ནོ། །
དེ་ལ་བཀའ་གདམ་པ་ལ་ལ་ཇོ་བོ་རྗེའི་གདམས་ངག་ཡིན་ཞེས་སྨྲའོ། ། འོ་ན་དེ་ཇོ་བོ་རྗེས་མདོ་སྡེ་གང་དག་ལ་བརྟེན་ནས་མཛད་པ་ཡིན་པར་སྨྲ་དགོས་ཏེ། མདོ་ལུགས་ཀྱི་གདམས་ངག་མདོ་ལ་བརྟེན་ནས་འཆད་དགོས་པའོ། ། གཉིས་པ་ནི། དེང་སང་གསང་བ། ཞེས་སོགས་ཚིགས་བཅད་གཉིས་ཏེ། དེང་སང་བཀའ་གདམ་པ་དང་། ཕྱག་རྒྱ་བ་འགའ་ཞིག གསང་བ་འདུས་པའི་ལྷ་ཞལ་གསུམ་ཕྱག་དྲུག་པ་བསྒོམས་ནས་དེ་དག་གི་སྔགས་མདོ་ལུགས་ཡིན་ཟེར། དེ་མི་འཐད་དེ།
གསང་བ་འདུས་པ་ལ་སོགས་པའི་རྒྱུད་ནས་བཤད་པའི་ཆོ་ག་ལ་མདོ་ལུགས་ཀྱི་ཆོ་གའི་རྣམ་གཞག་འབྱུང་བ་ངོ་མཚར་བའི་ཕྱིར། དཔེར་ན་སེང་གེའི་ཕྲུ་གུ་གླང་པོ་ཆེ་ལས་བྱུང་ན། སྔོན་ནས་མེད་པའི་སྲོག་ཆགས་ཡིན་པས་ངོ་མཚར་བ་བཞིན་ནོ། ། རྒྱུ་མཚན་དེས་ན་མཁས་པ་རྣམས་ཀྱིས་གསང་འདུས་སོགས་ཀྱི་ཆོ་ག་ལ་མདོ་ལུགས་ཀྱི་ཆོ་ག་སྦྱོར་བ་འདི་འདྲ་བ་ཡི་ཆོ་གའི་རྣམ་གཞག་སླན་ཆད་མ་བྱེད་ཅིག་སྟེ་བསྟན་པ་ལ་གནོད་པས་སོ།། ༈ །།གསང་འདུས་ལ་སོགས་ཆོ་ག་ལས། ། མདོ་ལུགས་ཆོ་ག་འབྱུང་བ་འཚར། ། ཞེས་པ་ལ་དྲི་བ།་་་་་ ཤཱ གསང་བ་འདུས་པའི་ལྷ་ཚོགས་ལ། ། མདོ་ལུགས་ཆོ་ག་མི་སྲིད་ན། ། སྤྱན་རས་གཟིགས་དང་འཇམ་དབྱངས་དང་། །
ཕྱག་ན་རྡོ་རྗེ་ལ་སོགས་ལ། ། མདོ་ནས་བྱུང་བའི་ཆོ་ག་ཞེས། ། བྱ་བ་མཁན་ཆེན་ཞི་བ་འཚོས། ། འཆད་པའི་དགོངས་པ་ཅི་ཡིན་དྲངས། ། ཞེས་པའི་ལན་ནི།་་་་་ གོ དྲི་བ་པོའི་བསམ་པ་བསླང་པ་དང་། མགོ་མཚུངས་ཀྱི་དྲི་བས་དོགས་པ་སྤྱད་པ་གཉིས་ལས། དང་པོ་ནི། སྤྱན་རས་གཟིགས་འཇམ་དབྱངས།
ཕྱག་ན་རྡོ་རྗེ་གསུམ་པོ་གསང་བ་འདུས་པའི་ལྷ་སྣམ་ལ་བཀོད་པ་ཡིན་པས། མདོ་ལུགས་ཀྱི་ཆོ་ག་མི་སྲིད་འགྱུར་བའི་ཕྱིར། དེ་འདོད་ན། སྨན་བླའི་མདོ་ཆོག་གི་ནང་དུ་དེ་གསུམ་ལ་ཕྱག་འཚལ་བའི་ཆོ་ག་ཞི་བ་འཚོས་མཛད་པ་ཅི་ཡིན་ཞེས་པར་སྣང་ངོ་། ། གཉིས་པ་ནི། འདི་འདྲ་བའི་རིགས་ཅན་མཚན་ཉིད་པའི་བློ་གསར་པ་རྣམས་ཤེས་བྱ་སྒོག་བཏུན་མར་གྲགས་ལ། དེ་ཡང་མཚོན་ན། རྒྱལ་པོའི་ཕོ་བྲང་ཁང་བཟང་ལ། ། ཆུ་ཐགས་ཁང་པ་མི་སྲིད་ན། ། ཀ་བ་དང་ནི་ཀ་བཞུ་དང་། །
ཅམ་དང་བྲལ་མ་ལ་སོགས་པ། ། ཆུ་ཐགས་པ་ཡི་ཁང་པ་ལའང་། ། འདོད་པར་མཐོང་བ་འདི་ཅི་ཞིག ། ཅེས་ཕར་འདྲི་སྟེ། དེའི་ལན་བྱུང་ནས་སྒྲོ་འདོགས་ཆོད་པར་འགྱུར་རོ། ། ཞེས་གསུངས་སོ། ། གོང་གི་ཤེས་བྱ་སྒོག་བཏུན་མར་གྲགས་པ་ནི། གསང་འདུས་ཀྱི་ལྷ་ལ་མདོ་ལུགས་ཀྱི་ཆོ་ག་སྲིད་པར་ཐལ། གསང་འདུས་ཀྱི་དཀྱིལ་འཁོར་ལ་འཇམ་དབྱངས་ལ་སོགས་པ་ཡོད་པ་གང་ཞིག འཇམ་དབྱངས་སོགས་ལ་མདོ་ལུགས་ཀྱི་ཆོ་ག་ཞི་བ་འཚོས་མཛད་པའི་ཕྱིར།
ཞེས་ཟེར་ན། དེ་ལ་མ་ཁྱབ་ཅེས་པའི་ལན་མཛད་པར་སེམས་སོ། ། གསུམ་པ་ནི། ལྷ་ལ་རབ་ཏུ། ཞེས་སོགས་རྐང་པ་ཉི་ཤུ་རྩ་ལྔ་སྟེ། ཤེས་བྱ་ཆོས་ཅན། རབ་གནས་མདོ་ལུགས་མི་འཐད་དེ། གཞན་དོན་དུ་ལྷ་ལ་རབ་ཏུ་གནས་པ་དང་། མི་ལ་དབང་བསྐུར་བྱ་བ་དང་། རང་དོན་དུ་རྟེན་དང་བརྟེན་པའི་རྣམ་དག་བསྒོམ་པ་སོགས་རྡོ་རྗེ་སློབ་མའི་དབང་བསྐུར་བ་ཙམ་ཐོབ་པས་ཀྱང་བྱ་བར་མ་གསུང་ན།
དབང་བསྐུར་བ་གཏན་ནས་མ་ཐོབ་པའི་གང་ཟག་རྣམས་ཀྱིས་བྱར་མི་རུང་བ་ལྟ་སྨོས་ཀྱང་ཅི་དགོས་པའི་ཕྱིར་རོ། ། འོ་ན་སློབ་མའི་དབང་ཙམ་ཐོབ་ནས་ཅི་ཞིག་ལ་དབང་ཞེ་ན། རྡོ་རྗེ་སློབ་མའི་དབང་བསྐུར་བ་ཙམ་ཐོབ་ནས་རང་དོན་དུ་མེ་ཏོག་གང་ལ་ཕོག་པའི་ལྷ་བསྒོམ་པ་ཙམ་དང་ནི། དེའི་རྩ་སྔགས་སྙིང་པོ་ལ་སོགས་པའི་བཟླས་བརྗོད་བྱེད་པ་དང་ནི། བཟླས་བརྗོད་དེའི་བཅུ་ཆའི་སྦྱིན་སྲེག་དང་། ལྷ་དེ་ལ་བརྟེན་ནས་ཞི་རྒྱས་ལ་སོགས་པའི་ལས་ཀྱི་ཚོགས་འགའ་ཞིག་བསྒྲུབ་པའི་ཚུལ་དང་། རིལ་བུ་དང་མིག་སྨན་ལ་སོགས་པའི་ཐུན་མོང་གི་དངོས་གྲུབ་བསྒྲུབ་པ་དང་ནི། ཕྱག་རྒྱ་ཡི་ཡེ་ཤེས་བསྒྲུབ་པའི་ཆོ་ག་བསྟན་པ་དང་། གསང་སྔགས་ཀྱི་རྒྱུད་སྡེ་འོག་མ་བྱ་སྤྱོད་འགའ་ཞིག་ཉན་པ་ལ་དབང་བ་ཡིན་གྱི། གཞན་ལ་རྒྱུད་མཐའ་དག་འཆད་པ་དང་།
མི་ལ་དབང་བསྐུར་བ་དང་ནི། ལྷ་ལ་རབ་གནས་ལ་སོགས་པ་སློབ་དཔོན་གྱི་ཕྲིན་ལས་རྣམས་བྱར་མི་རུང་སྟེ། དེ་དག་རྡོ་རྗེ་སློབ་དཔོན་ཁོ་ནའི་ལས་ཡིན་པའི་ཕྱིར་རོ། ། འོ་ན་རྡོ་རྗེ་སློབ་དཔོན་གྱི་དབང་ཐོབ་ནས་བྱ་དགོས་པའི་ཐུན་མོང་མིན་པའི་ལས་རྣམས་གང་ཡིན་ཞེ་ན། དཀྱིལ་འཁོར་གྱི་འཁོར་ལོ་བྱང་ཕྱོགས་སོ་བདུན་དང་སྦྱར་བ་འཁོར་ལོའི་དེ་ཁོ་ན་ཉིད་དང་། དཀྱིལ་འཁོར་གྱི་ལྷ་རྣམས་ཕུང་ཁམས་སྐྱེ་མཆེད་དང་སྦྱར་བ། ལྷའི་དེ་ཁོ་ན་ཉིད་ལ་སོགས་པ་སྦྱང་གཞི་སྦྱོང་བྱེད་ཀྱི་རྣམ་དག་སྦྱར་བའི་རྟེན་དང་བརྟེན་པར་བཅས་པའི་དཀྱིལ་འཁོར་བསྒོམ་པ་དང་། དབང་བསྐུར་བ་དང་ནི་རབ་གནས་ལ་སོགས་པ་རྡོ་རྗེ་སློབ་དཔོན་གྱི་ནི་ཕྲིན་ལས་དང་། སངས་རྒྱས་ཀུན་གྱི་སྐུ་གསུང་ཐུགས་ཀྱི་དམ་ཚིག་རྡོ་རྗེ་དྲིལ་བུ་ཕྱག་རྒྱ་གསུམ་དང་། ཐེག་པ་བླ་ན་མེད་པའི་སྔགས་ཀྱི་སྡོམ་པ་ཡོངས་སུ་རྫོགས་པ་བསྒོམ་པ་སོགས་ནི།
རྡོ་རྗེ་སློབ་དཔོན་ཁོ་ནས་བྱ་བའི་ལས་ཡིན་གྱི། གཞན་སློབ་མའི་དབང་ཙམ་ཐོབ་པ་དང་། དབང་བསྐུར་གཏན་ནས་མ་ཐོབ་པ་རྣམས་ཀྱིས་བྱར་མི་རུང་སྟེ། རྡོ་རྗེ་སློབ་དཔོན་གྱི་དབང་གི་གསོལ་གདབ་ཀྱི་སྐབས་སུ། འཁོར་ལོ་ལྷ་ཡི་དེ་ཉིད་དང་། ། སློབ་དཔོན་ཕྲིན་ལས་ཡོངས་སུ་གསུངས། ། སངས་རྒྱས་ཀུན་གྱི་དམ་ཚིག་དང་། ། སྡོམ་པའང་བླ་ན་མེད་པ་སྩོལ། ། ཞེས་གསུངས་པའི་ཕྱིར་རོ། ། རྡོ་རྗེ་སློབ་དཔོན་གྱི་ལས་འདི་དག་ནི་གཙོ་བོར་བླ་མེད་ཀྱི་དབང་དུ་བྱས་པ་ཡིན་གྱི་རྒྱུད་སྡེ་འོག་མའི་རྡོ་རྗེ་སློབ་དཔོན་གྱི་དབང་ཐོབ་པ་ཙམ་གྱིས་འདི་དག་ཐམས་ཅད་བྱར་རུང་བའི་ངེས་པ་མེད་དོ། །
འོན་ཀྱང་འོག་མ་དེ་དག་ལ། དབང་བསྐུར་རབ་གནས་རྒྱུད་འཆད་པ་རྣམས་ནི་རུང་སྟེ་དེ་དག་ལ་རྡོ་རྗེ་སློབ་དཔོན་གྱི་ལས་ཡོད་པའི་ཕྱིར་རོ། ། གོང་གི་ཐེག་པ་བླ་ན་མེད་པ་ཞེས་པའི་དོན། གསང་སྔགས་བླ་མེད་ཀྱི་ཐེག་པ་འདི། ཐེག་པ་བླ་ན་མེད་པ་ཡིན་ཏེ། འདི་ཐེག་པ་ཐམས་ཅད་ཀྱི་ནང་ནས་མཆོག་དང་། འདིའི་གོང་ན་ཐེག་པ་གཞན་མེད་པའི་ཕྱིར་རོ། ། དེས་ན་མཐར་ཐུག་བླ་མེད་ཐེག་པ་གཅིག་ཏུ་གྲུབ་པ་དང་། སེམས་ཅན་ཐམས་ཅད་བླ་མེད་ཀྱི་ལམ་ལ་བརྟེན་ནས་སངས་རྒྱ་བར་ངེས་ཞེས་པའོ། ། དེའི་སྡོམ་པ་རྫོགས་པར་བསྒོམ་པའི་དོན་ནི་བླ་མེད་ཀྱི་སྔགས་སྡོམ་རྫོགས་པར་བསྒོམ་པ་ལ་དེའི་རྡོ་རྗེ་སློབ་དཔོན་གྱི་དབང་རྫོགས་པར་ཐོབ་དགོས་ཞེས་པའོ། །
བཞི་པ་ནི། དེང་སང་རབ་གནས། ཞེས་སོགས་རྐང་པ་དྲུག་སྟེ། དེང་སང་རབ་གནས་ཀྱི་ཆོ་ག་མདོ་ལུགས་ཞེས་འཆད་པ་སངས་རྒྱས་ཀྱི་བསྟན་པ་མ་ཡིན་ཏེ། དཔེར་ན་ཁྱིམ་པས་རབ་བྱུང་གི་མཁན་སློབ་བྱེད་པ་དང་། རྡོ་རྗེ་སློབ་དཔོན་མིན་པས་དབང་བསྐུར་དང་རབ་གནས་བྱེད་པ་ནི། གཉིས་ཀ་སངས་རྒྱས་ཀྱི་བསྟན་པ་མིན་པར་མཚུངས་པའི་ཕྱིར་རོ།། ༈ །།ལྷ་ལ་རབ་ཏུ་གནས་པ་དང་། ། མི་ལ་དབང་བསྐུར་བྱ་བ་སོགས། ། རྡོ་རྗེ་སློབ་མའི་དབང་བསྐུར་བ། །
ཐོབ་ཀྱང་བྱ་བར་མ་གསུངས་ན། ། ཞེས་པ་ལ་དྲི་བ།་་་་་ ཤཱ རྡོ་རྗེ་སློབ་མའི་དབང་ཙམ་ཞིག ། ཐོབ་ནས་རབ་གནས་མི་རུང་ན། ། ལྷ་བསྒོམ་པ་ནས་བརྟན་བཞུགས་བར། ། རབ་གནས་དངོས་གཞིར་བཤད་པ་དང་། ། འགལ་བའི་དོགས་པ་མི་འབྱུང་ངམ། ། ཞེས་པའི་ལན།་་་་་ གོ འདིར་རྡོ་རྗེ་སློབ་མའི་དབང་ཙམ་ཞིག་ཐོབ་ནས་རབ་གནས་མི་རུང་ཞེས་པའི་དོན།
རབ་ཏུ་གནས་པར་བྱ་བའི་རྟེན་ལ་རྒྱུད་ནས་གསུངས་པའི་རབ་གནས་ཀྱི་ཆོ་ག་མི་རུང་ཞེས་པའི་དོན་ཡིན་གྱི། ཁྱོད་ཀྱི་འདི་ནི་བདག་བསྐྱེད་མདུན་བསྐྱེད་ཙམ་གྱི་ལྷ་བསྒོམ་སོགས་ལ་བསམ་པར་སྣང་ནས་འགལ་བའི་དོན་མེད་དོ། ། ཡང་། རྡོ་རྗེ་སློབ་དཔོན་མ་ཡིན་པས། ། རབ་གནས་དབང་བསྐུར་མི་རུང་ན། ། བྱ་སྤྱོད་གཉིས་ཀྱི་དབང་བསྐུར་ཙམ། ། རྒྱུད་སྡེ་དེ་དག་རང་རྐང་ལ། ། རྡོ་རྗེ་སློབ་དཔོན་དབང་བཞེད་དམ། ། བཞེད་ན་རྒྱུད་གཞུང་གང་ལས་བྱུང་། ། ཞེས་པའི་ལན་ནི།
དེང་སང་འགའ་ཞིག་བྱ་སྤྱོད་གཉིས་ལ་རྡོ་རྗེ་སློབ་དཔོན་གྱི་དབང་མེད་པར་འདོད་པ་ལྟར་ན། འདིའི་ལན་མི་ཐེབ་ཅིང་། ཁོ་བོས་ནི། རྒྱུ་མཚན་འདི་ཉིད་སྒྲུབ་བྱེད་དུ་བཀོད་ནས། དེ་གཉིས་ལ་རྡོ་རྗེ་སློབ་དཔོན་གྱི་དབང་ཡོད་པར་སྡོམ་གསུམ་སྤྱི་དོན་དུ་བཤད་ཟིན་ཏོ། ། འོ་ན་རྒྱུད་གཞུང་གང་གིས་སྟོན་སྙམ་ན། དེ་ཡང་དེར་བཤད་ཟིན་ཏོ། ། ཞེས་གསུངས་སོ། ། གོང་དུ་སྤྱི་དོན་ལས་བཤད་གསུངས་པ་ནི། བྱ་སྤྱོད་གཉིས་ལ་རྡོ་རྗེ་སློབ་དཔོན་གྱི་དབང་ཡོད་དེ།
དེ་གཉིས་ཀྱི་དབང་གི་དངོས་གཞི་དེ། དེའི་རྡོ་རྗེ་སློབ་དཔོན་གྱི་དབང་ཡིན་པ་དང་། རྒྱུད་སྡེ་བཞི་པོ་རང་རང་གི་རྡོ་རྗེ་སློབ་དཔོན་གྱི་དབང་ཐོབ་ནས། དབང་བསྐུར་བ་སོགས་རྡོ་རྗེ་སློབ་དཔོན་གྱི་ལས་བྱེད་དུ་རུང་བ་དང་། ལུང་ནི་ཡེ་ཤེས་གྲུབ་པ་ལས། སློབ་དཔོན་གོ་འཕང་རབ་བསྒྲུབ་ཕྱིར། ། ཞེས་སོགས་འདྲེན་པར་མཛད་པ་རྣམས་ཡིན་ནོ། ། གཉིས་པ་ནི། ཕྱག་ན་རྡོ་རྗེ། ཞེས་སོགས་ཚིགས་བཅད་གཅིག་སྟེ།
ཁ་ཅིག་ཕྱག་ན་རྡོ་རྗེའི་སྒྲུབ་ཐབས་མདོ་ལུགས་འདོད་པ་མི་འཐད་དེ། གོས་སྔོན་ཅན་གྱི་ཕྱག་ན་རྡོ་རྗེའི་བསྒོམ་བཟླས་ཀྱང་། ཕ་རོལ་ཕྱིན་པའི་མདོ་སྡེ་རྣམས་ནས་བཤད་པ་མེད་ཅིང་། གཟུངས་འབུམ་ནས་བཤད་པའི་བསྒོམ་བཟླས་དེ་དག་ནི། བྱ་བའི་རྒྱུད་ཀྱི་ཆོ་གའི་རྣམ་གཞག་ཡིན་པའི་ཕྱིར་ཏེ། གཟུངས་འབུམ་བྱ་བའི་རྒྱུད་ཡིན་པའི་ཕྱིར་རོ། ། གཞུང་འདིས་ནི་ཕྱག་རྡོར་གྱི་བསྒོམ་བཟླས་ཀྱི་ཆོ་ག་མདོ་ནས་བཤད་པ་འགོག་པ་ཡིན་གྱི། ཕྱག་རྡོར་མདོ་ནས་བཤད་པ་འགོག་པ་ནི་མིན་ནོ། ། གསུམ་པ་ནི། ལྟུང་བཤགས་སངས་རྒྱས།
ཞེས་སོགས་རྐང་པ་གསུམ་སྟེ། ཁ་ཅིག་ལྟུང་བཤགས་སྔགས་ལུགས་མི་འཐད་དེ། བྱང་ཆུབ་ལྟུང་བཤགས་ཀྱི་སངས་རྒྱས་ཀྱི་ཕྱག་མཚན་ལ་ཕུབ་དང་རལ་གྲི་མདུང་སོགས་འཛིན་པའི་སྒྲུབ་ཐབས་རྫོགས་པའི་སངས་རྒྱས་ཀྱིས་མདོ་རྒྱུད་གང་ལས་ཀྱང་མ་གསུངས་པའི་ཕྱིར་རོ། ། གསུམ་པ་ནི། མདོ་དང་རྒྱུད་ཀྱི། ཞེས་སོགས་ཚིགས་བཅད་གཅིག་སྟེ། འདི་ལ་མདོ་ངོས་བཟུང་བ། རྒྱུད་ངོས་བཟུང་བ། མདོ་ལས་རྒྱུད་ཁྱད་པར་དུ་འཕགས་ཚུལ་གསུམ་ལས། དང་པོ་ནི།
ཕ་རོལ་ཕྱིན་པའི་ཐེག་པས་བསྡུས་པ་ཡིན་ལ། དེ་ལ་རྗོད་བྱེད་གཞུང་དང་། བརྗོད་བྱ་ལམ་ལ་མདོར་བཞག་པ་གཉིས་སོ། ། གཉིས་པ་ནི། རྡོ་རྗེ་ཐེག་པས་བསྡུས་པ་ཡིན་ཞིང་། དེ་ལ་ཡང་རྗོད་བྱེད་སྒྲའི་རྒྱུད་དང་། བརྗོད་བྱ་དོན་གྱི་རྒྱུད་གཉིས་ཡོད། གསུམ་པ་ནི། ཀྲི་པི་ཏ་ཀཱ་མ་ལའི་ཚུལ་གསུམ་སྒྲོན་མེ་ལས། དོན་གཅིག་ན་ཡང་མ་རྨོངས་དང་། །
ཐབས་མང་དཀའ་བ་མེད་པ་དང་། ། དབང་པོ་རྣོན་པོའི་དབང་བྱས་ནས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་པས་བསྟན། དེ་ཡང་དོན་གཅིག་པ་ནི། རྟོགས་བྱ་ཆོས་དབྱིངས་དེ་བཞིན་ཉིད། ཐོབ་བྱ་འབྲས་བུ་སངས་རྒྱས་དང་། ཐོབ་བྱེད་ཀྱི་ཐབས་བྱང་ཆུབ་ཀྱི་སེམས་ལ་ཁྱད་པར་མེད་པ་མདོ་སྔགས་གཉིས་ཀ་མཐུན། འོན་ཀྱང་དེ་དག་བདག་གི་རྒྱུད་ལ་བསྐྱེད་པར་བྱེད་པ་ལ། ཐབས་བཞིས་ཁྱད་པར་དུ་འཕགས་པ་ཡིན་ཏེ།
ལྟ་བ་རྟོགས་པའི་ཐབས་ལ་མ་རྨོངས་པ་དང་། འབྲས་བུ་འགྲུབ་བྱེད་ཀྱི་ཐབས་མང་བ་དང་། ལམ་དཀའ་བ་མེད་པར་བྱང་ཆུབ་པ་དང་། གདུལ་བྱ་དབང་པོ་རྣོན་པོ་མིན་པ་བཞི་ཡིས་རྡོ་རྗེ་ཐེག་པ་མདོ་ལས་ཁྱད་པར་དུ་འཕགས་པའི་ཕྱིར་ཞེས་པའོ། ། སྐབས་འདིའི་མདོ་རྒྱུད་གཉིས་ཀྱི་ཁྱད་པར་ནི། རང་དོན་དུ་ལྷ་བསྒོམ་པ་དང་། སྔགས་བཟླ་བ་དང་། གཞན་དོན་དུ་དབང་བསྐུར་བ་དང་། རབ་གནས་སོགས་ཀྱི་ཆོ་གའི་བྱ་བ་ཡོད་པ་ནི་འདིའི་རྒྱུད་དང་། དེ་དག་མེད་པ་མདོ་ཡིན་པ་དེ་ལྟར་ཤེས་པར་བྱས་ནས་མདོ་སྡེ་དང་།
གསང་སྔགས་ཀྱི་ལུགས་ཀྱི་ཁྱད་པར་རྣམས་ཤེས་པར་གྱིས་ལ་སོ་སོར་རྟོག་པའི་ཤེས་རབ་ཀྱིས་དཔྱོད་དེ་སྨྲོས། དེ་ལ་མདོ་ཡིན་ན་རྒྱུད་མིན་དགོས་པ་དང་། ཁྱོད་ལ་ལྷ་བསྒོམ་པ་སོགས་ཀྱི་ཆོ་ག་ཡོད་ན། མདོ་མིན་དགོས་པར་ཐལ། མདོ་རྒྱུད་ཀྱི་ཁྱད་པར་དེ་ལྟ་བུ་འཐད་པའི་ཕྱིར་ཞེ་ན། མ་ཁྱབ་སྟེ། འདིར་མདོ་རྒྱུད་གཉིས་ཀྱི་ཁྱད་པར་དེ་ལྟ་བུ་གསུང་བ་ནི། མདོའི་ཟླས་ཕྱེ་བའི་རྒྱུད་དང་། རྒྱུད་ཀྱི་ཟླས་ཕྱེ་བའི་མདོའི་ཁྱད་པར་ལ་དགོངས་པའི་ཕྱིར། འདི་གང་ལས་ཤེས་ན།
གཞན་དུ་སྨན་ལྷ་ནམ་མཁའི་མདོག ། སྔོན་པོ་ཉིད་དུ་མདོ་ལས་གསུངས། ། ཞེས་པ་ལ། པཎ་ཆེན་ཤཱཀ་མཆོག་པས། སྨན་པའི་རྒྱལ་པོའི་མདོ་གང་དེ། ། མདོ་རྒྱུད་གཉིས་ཀྱི་ཟླས་ཕྱེ་བའི། ། མདོ་རུ་བཞེད་དམ་རྒྱུད་དུ་དྲངས། ། དང་པོ་ལྟར་ན་དེ་ལས་ནི། ། གསང་སྔགས་ཆོ་ག་འབྱུང་བ་ཅི། ། གཉིས་པ་ལྟར་ན་སྐབས་ཀྱི་ནི། །
རྩོད་པའི་ལན་དུ་ཇི་ལྟར་འགྱུར། ། ཞེས་པའི་ལན་ཀུན་མཁྱེན་གོ་བོས། གཞུང་ལས་བཤད་པའི་རྩོད་པའི་ལན་ནི། སངས་རྒྱས་ཡིན་ན་སྐུ་མདོག་སེར་པོ་ཡིན་པས་མ་ཁྱབ་སྟེ། སྨན་བླ་སྐུ་མདོག་སྔོན་པོར་མདོ་ལས་གསུངས་པའི་ཕྱིར། ཞེས་པ་ཡིན་ལ། སྨན་བླའི་མདོ་མདོ་རྒྱུད་གཉིས་ཀྱི་ཟླས་ཕྱེ་བའི་རྒྱུད་དུ་ཁས་བླངས་ན། འདིའི་སྐབས་ཀྱི་རྩོད་པའི་ལན་དུ་མི་འགྲོ། ཞེས་པའི་རྒྱུ་མཚན་གཞན་ནི་མི་སྣང་། མདོ་ཡིན་ན།
མདོ་རྒྱུད་གཉིས་ཀྱི་ཟླས་ཕྱེ་བའི་རྒྱུད་མིན་དགོས་ཞེས་པའི་དོན་ཡིན་ན་ནི་དཔུང་བཟང་གི་རྒྱུད་ཆོས་ཅན། དེར་ཐལ། དེའི་ཕྱིར། གཏན་ཚིགས་གྲུབ་སྟེ། རྒྱུད་དེ་ཉིད་ལས། གསང་སྔགས་མདོ་སྡེའི་ཚུལ་གྱིས་བཤད་ཀྱིས་ཉོན། ། ཞེས་གསུངས་པའི་ཕྱིར། ཡང་རྣམ་འཇོམས་ཀྱི་རྒྱུད་ཆོས་ཅན། དེར་ཐལ། དེའི་ཕྱིར།
གཏན་ཚིགས་གྲུབ་སྟེ། མདོ་སྡེ་འདི་ནི་ཉན་བྱེད་ན། ། ཞེས་གསུངས་པའི་ཕྱིར། གཞན་ཡང་། ཆོས་ཡིན་ན། སྐྱེ་མཆེད་དྲུག་གི་ཟླས་ཕྱེ་བའི་དང་པོ་ལྔ་གང་རུང་མ་ཡིན་དགོས་པར་ཐལ་བ་དང་། གཟུགས་ཡིན་ན་ཡུལ་ལྔའི་ཟླས་ཕྱེ་བའི་སྒྲ་མ་ཡིན་དགོས་པར་ཐལ་བ་སོགས་སྤྱི་ཡང་བྱེ་བྲག་ལ་བཏགས་པ་ཐམས་ཅད་ལ་མཚུངས་ཤིང་། ཟླས་ཕྱེ་བ་ཞེས་པའི་ཚིག་ལ་ནུས་པ་ཡང་མེད་པར་འགྱུར་རོ། ། ཞེས་གསུངས་པ་དང་། ཡང་།
ཤེར་སྙིང་སྔགས་ལུགས་བཀག་པ་ལ། ། ཤེར་སྙིང་སྔགས་སུ་དཀྲལ་བའི་ལུགས། ། ཀླུ་སྒྲུབ་ཉིད་ཀྱིས་མ་མཛད་དམ། ། ཤེས་རབ་ཕ་རོལ་ཕྱིན་པ་ཉིད། ། སྔགས་ཀྱི་ལྷ་རུ་གསུང་མིན་ནམ། ། ཤེར་སྙིང་སྔགས་ལུགས་མི་བཞེད་ན། ། ཤེར་སྙིང་སྔགས་ལུགས་སྲིད་པ་ཅི། ། ཞེས་པའི་ལན་ནི། ལྷ་བསྒོམ་པ་དང་། སྔགས་བཟླ་བ་ལ་སོགས་པའི་ཆོ་ག་ཡོད་མེད་ཀྱི་སྒོ་ནས་ཕྱེ་བའོ། །
དེས་ཤེར་སྙིང་དང་། དཔལ་མཆོག་ཤེར་དུམ་རྣམས་དེང་སང་མདོ་རྒྱུད་ཀྱི་ཟླས་ཕྱེ་བའི་མདོ་ཡིན་ཀྱང་། མན་ངག་ཡོད་པ་དག་གིས་སྔགས་སུ་དཀྲལ་བ་མི་འགལ་ལོ། ། འདིར་སྔགས་ལུགས་ཡིན་པ་འགོག་པ་ནི་དེང་སང་མདོ་རྒྱུད་གཉིས་ཀྱི་ཟླས་ཕྱེ་བའི་རྒྱུད་ཡིན་པ་འགོག་པ་སྟེ། ད་དུང་གཞན་གྱི་བློ་ལ་ཤོང་བ་དཀའོ། ། ཞེས་གསུངས་པས་གྲུབ་བོ། ། ཟླས་ཕྱེ་བ་ཞེས་པ་ཐམས་ཅད་འདི་ལྟ་བུའི་ཞིབ་རྣོ་དགོས་ལགས་སོ། ། གཉིས་པ་རྟོགས་བྱ་སྤྲོས་བྲལ་གྱི་ལྟ་བ་ལ་འཁྲུལ་པ་དགག་པ་ལ། དངོས་དང་། ཞར་ལ་རྒྱུད་སྡེ་བཞིའི་བསྒྲུབ་པ་ལ་འཁྲུལ་པ་དགག་པ་གཉིས་ལས།
དང་པོ་ལ་བཞི་སྟེ། ཐེག་པ་རིམ་དགུ་ལ་ལྟ་བ་ཐ་དད་ཡོད་པ་དགག རྒྱུད་སྡེ་བཞི་ལ་ལྟ་བ་ཐ་དད་ཡོད་པ་དགག རྣལ་འབྱོར་བཞི་ཐེག་པའི་རིམ་པར་འདོད་པ་དགག དེས་ན་དབུ་མ་ཡན་ཆད་ལྟ་བ་གཅིག་ཏུ་བསྟན་པའོ། ། དང་པོ་ནི། ལ་ལ་ཐེག་པ། ཞེས་སོགས་རྐང་པ་བཅུ་བཞི་སྟེ། གསང་སྔགས་སྙིང་མ་བ་ལ་ལ། ཉན་ཐོས་རང་རྒྱལ་བྱང་སེམས་སྟེ།
ཕྱི་མཚན་ཉིད་ཀྱི་ཐེག་པ་གསུམ། ཀྲི་ཡ། ཨུ་པ། ཡོ་ག་སྟེ་ནང་སྔགས་ཀྱི་ཐེག་པ་གསུམ། མ་ཧཱ་ཡོ་ག ཨ་ནུ་ཡོ་ག ཨ་ཏི་ཡོ་ག་སྟེ། གསང་བ་མཐར་ཐུག་པའི་ཐེག་པ་གསུམ་སྟེ། དེ་ལྟར་ཐེག་པའི་རིམ་པ་དགུ་ལ་ལྟ་བ་ཐ་དད་པ་དགུ་ཡོད་ཅེས་ཟེར་རོ། ། དེ་ནི་མི་འཐད་དེ།
མཚན་ཉིད་ཐེག་པ་གསུམ་དུ་བྱས་པའི་ཉན་ཐོས་དང་ནི་ཐེག་པ་ཆེན་པོ་ལ་རིམ་པ་ལྟར་སྤྲོས་བྲལ་མ་རྟོགས་པ་དང་། རྟོགས་པའི་བྱེ་བྲག་གིས། ལྟ་བའི་རིམ་པ་ཡོད་མོད་ཀྱི། ཐེག་ཆེན་ཕ་རོལ་ཏུ་ཕྱིན་པ་དང་། གསང་སྔགས་ལ་ཐོས་བསམ་གྱི་གཏན་ལ་ཕབ་པའི་ལྟ་བའི་དབྱེ་བ་བཤད་པ་མེད་པའི་ཕྱིར་རོ། ། གལ་ཏེ་གསང་སྔགས་ལ་ཕ་རོལ་ཏུ་ཕྱིན་པའི་ལྟ་བ་སྤྲོས་བྲལ་ལས་ལྷག་པའི་བདེ་སྟོང་ཟུང་འཇུག་གི་ལྟ་བ་ཡོད་ཅེས་ཟེར་ན་ནི། གསང་སྔགས་ཀྱི་ལྟ་བ་ཟུང་འཇུག་དེ་ཆོས་ཅན། ཁྱོད་ལྟ་བ་སྤྲོས་པ་ཅན་དུ་འགྱུར་བར་ཐལ། ཁྱོད་སྤྲོས་བྲལ་ལས་འདས་པའི་ལྟ་བ་ཡིན་པའི་ཕྱིར། རྡོ་རྗེ་ཐེག་པའི་ལྟ་བ་དེ་སྤྲོས་བྲལ་ཡིན་ཟེར་ན།
ཤེས་བྱ་ཆོས་ཅན། བཤད་པས་བློའི་ཡུལ་དུ་གོ་བ་ཡི་ཐོས་པ་དང་། བསམ་པ་ལས་བྱུང་བའི་ཤེས་རབ་ཀྱི་ལྟ་བ་སྤྲོས་བྲལ་གཅིག་ཉིད་དུ་མཐུན་པ་མ་ཡིན་ཏེ། གསང་སྔགས་ཀྱི་ལྟ་བ་དང་། ཕ་རོལ་ཏུ་ཕྱིན་པས་གཏན་ལ་ཕབ་པའི་ལྟ་བ་གཉིས་སྤྲོས་བྲལ་ཡིན་པར་ཁྱད་པར་མེད་པ་དེས་ནའོ། ། དེ་གཉིས་ཀྱི་ལྟ་བ་སྤྲོས་བྲལ་དུ་གཅིག་པ་ཡོད་ཀྱང་། ལྟ་བ་སྤྲོས་བྲལ་དེ་རྟོགས་པ་ཡི་ཐབས་ལ་ཕ་རོལ་ཏུ་ཕྱིན་པ་ལས་གསང་སྔགས་ཁྱད་པར་དུ་འཕགས་ཏེ། སྤྱིར་རྒྱུད་སྡེ་བཞིའམ་ཉམས་ལེན་གྱི་རིམ་པ་ཐམས་ཅད་ལྟ་བ་སྤྲོས་བྲལ་རྟོགས་པའི་ཐབས་ཡིན་པའི་ཕྱིར་དང་། ཕར་ཕྱིན་ཐེག་པ་ལ་སོ་སྐྱེའི་དུས་སུ་རྟེན་འབྲེལ་ལ་སོགས་པའི་རྟགས་ལ་བརྟེན་ནས་སྣང་བ་བདེན་མེད་དུ་རྟོགས་པའི་རིགས་ཤེས་རྗེས་དཔག་གི་རྒྱུན་བསྒོམ་པ་ལས་གཞན་མེད་ཅིང་། བླ་མེད་རྡོ་རྗེ་ཐེག་པ་ལ་དབང་དང་རིམ་གཉིས་ལས་བྱུང་བའི་མཚོན་བྱེད་དཔེའི་ཡེ་ཤེས་དང་།
མཐོང་ལམ་ཐོབ་པའི་ཚེ་རླུང་སེམས་དབུ་མར་ཞུགས་པའི་བདེ་བས་བརྒྱན་པའི་ཚུལ་གྱིས་སྤྲོས་བྲལ་མངོན་སུམ་དུ་རྟོགས་པ་ཡོད་པའི་ཕྱིར་རོ། ། གསུང་རབ་དགོངས་གསལ་ལས། གཞུང་འདི་དག་གི་དོན་ལ་གཅེས་པའི་མན་ངག་བཤད་པར་བྱ་སྟེ། སྤྱིར་ལྟ་བ་རྟོགས་བྱེད་ཀྱི་ཡེ་ཤེས་ལ་ལྟ་བར་བྱས་པ་དང་། རྟོགས་བྱའི་ཡུལ་ལ་ལྟ་བར་བྱས་པ་གཉིས་ལས། འདི་ཕྱི་མ་ཡིན་ཞིང་། དེ་ཡང་གྲུབ་མཐའ་རང་རང་གི་ལུགས་ཀྱི་རིགས་པ་ཡང་དག་གིས་དཔྱད་པའི་ཚེ་བློ་དེའི་ངོར་གནོད་པ་མེད་པར་གྲུབ་པ་ལ་ལྟ་བར་འཇོག་པ་ཡིན་པས་ཕྱི་རོལ་པ་རྣམས་ཀྱིས་ནི། རིགས་པས་དཔྱད་པའི་ཚེ། གང་ཟག་གི་བདག་གྲུབ་པ་ལ་གནོད་པ་མ་མཐོང་། ཉན་ཐོས་སྡེ་གཉིས་ཀྱིས་ནི་རྡུལ་ཕྲན་དང་།
ཤེས་པ་སྐད་ཅིག་མ་བདེན་པར་གྲུབ་པ་ལ་གནོད་པ་མ་མཐོང་། སེམས་ཙམ་པ་རྣམས་ཀྱིས་ནི་གཟུང་འཛིན་གཉིས་མེད་ཀྱི་ཤེས་པ་གསལ་རིག་ཙམ་བདེན་པར་གྲུབ་པ་ལ་གནོད་པ་མ་མཐོང་བས་དེ་དག་གྲུབ་མཐའ་དེ་དང་། དེ་དག་གི་ལྟ་བར་འཇོག་གོ ། དབུ་མ་པས་ནི་གཅིག་དུ་བྲལ་ལ་སོགས་པའི་རིགས་པ་ཡང་དག་གིས་དཔྱད་པའི་ཚེ་དངོས་པོར་གྲུབ་པའི་ཆོས་ཅུང་ཟད་ཙམ་ཡང་མི་སྙེད་ཅིང་། དེ་བཀག་པའི་དངོས་མེད་ཀྱང་མི་རྙེད་དེ། དགག་བྱ་དངོས་པོ་མེད་པའི་ཕྱིར་རོ། ། གཉིས་ཀའང་མི་རྙེད་དེ། རེ་རེ་བ་མེད་པའི་ཕྱིར་རོ། ། གཉིས་ཀ་མིན་པ་ཡང་མི་རྙེད་དེ། བློས་བཏགས་པའི་མཐའ་ནི་དེ་གཉིས་ཟད་པའི་ཕྱིར་རོ། །
དེས་ན་མཐའ་བཞིའི་སྤྲོས་པ་གང་ཡང་མ་རྙེད་པ་ལ་སྤྲོས་བྲལ་དང་། བརྗོད་བྲལ་དང་། ཟུང་འཇུག་གི་ཐ་སྙད་བཏགས་པ་ཙམ་མོ། ། འོ་ན་རིགས་པ་ཡང་དག་གི་ངོར་གནོད་པ་མེད་པར་གྲུབ་པ་ལ་ལྟ་བར་འཇོག་པ་དང་འགལ་ཏེ། དེ་དག་གི་ངོར་ཅུང་ཟད་ཙམ་ཡང་གྲུབ་པ་མེད་པའི་ཕྱིར་རོ། ། སྙམ་ན། འདི་ལ་དགོངས་ནས་རྗེ་བཙུན་གྱི་མངོན་རྟོགས་ལྗོན་ཤིང་ལས། དབུ་མ་པ་ལ་ཡང་གནས་ལུགས་དང་། ལྟ་བ་མེད་པར་གསུངས་པས་དེ་དག་གི་མིང་གིས་རྟགས་པ་ཙམ་མོ། ། དེས་ན་ཐོས་པའི་ལྟ་བ་ཕ་རོལ་ཏུ་ཕྱིན་པའི་དབུ་མ་ལས་ལྷག་པ་གཞན་མེད་པའི་དོན་ཡང་།
མཐའ་བཞིའི་སྤྲོས་བྲལ་དུ་གཏན་ལ་ཕབ་ན་དབུ་མའི་ལྟ་བ་དེ་ཉིད་ཡིན་ཞིང་། སྤྲོས་བྲལ་དུ་གཏན་ལ་མ་ཕབ་ན། མཐའ་བཞི་གང་རུང་ལས་མ་འདས་པས་དབུ་མ་ལས་དམན་པའོ། ། དེས་ན་སྤྲོས་བྲལ་དུ་གཏན་ལ་ཕབ་པའི་ཆ་ལ་ཁྱད་པར་མེད་པ་ཡིན་གྱི། ཉམས་མྱོང་ལ་ཁྱད་པར་ཡོད་པ་ནི་བཤད་ཟིན་ཏོ། ། ལྟ་བའི་འཇོག་ཚུལ་འདི་བཞིན་དུ་ཤེས་ན་གོང་དུ་བཤད་པའི་མདོ་སྔགས་ཀྱི་ཐོས་པའི་ལྟ་བ་ལ་ཁྱད་པར་མེད་པ་དང་འོག་ཏུ་རིགས་གསུམ་རིགས་ལྔ་ལ་སོགས་པའི་ཁྱད་པར་བསྒོམ་པ་ཡིན་གྱི་ལྟ་བ་མིན་པར་གསུངས་པ་དང་། ཀུན་རྫོབ་ལྟ་བར་འཁྲུལ་དུ་མི་རུང་བར་གསུངས་པའི་དོན་རྣམས་ཀྱང་བདེ་བླག་ཏུ་རྟོགས་པར་འགྱུར་རོ། ། ཞེས་གསུངས་སོ། ། གཉིས་ལ་གཉིས་ཏེ། འདོད་པ་བརྗོད་པ་དང་།
དེ་དགག་པའོ། ། དང་པོ་ནི། ཁ་ཅིག་དབུ་མའི། ཞེས་སོགས་རྐང་པ་བཅུ་གཅིག་སྟེ། རྙིང་མ་ཁ་ཅིག དབུ་མ་ནས་རྣལ་འབྱོར་ཆེན་པོའི་བར་ལ་དོན་དམ་དང་། ཀུན་རྫོབ་ཀྱི་ལྟ་བ་གཉིས་སུ་བྱས་ནས། དོན་དམ་གྱི་ལྟ་བ་ཡོད་མེད་ལ་སོགས་པ་མཐའ་བཞིའི་སྤྲོས་པ་དང་བྲལ་བ་ཡིན་པ་ཐམས་ཅད་མཐུན་ཅིང་། ཀུན་རྫོབ་ཀྱི་ལྟ་བ་ལ། དབུ་མ་པའི་ཀུན་རྫོབ་ཀྱི་ལྟ་བ་ནི།
ཡུལ་ཇི་ལྟར་སྣང་བ་བཞིན་ཡིན་པ་དང་། བྱ་བའི་རྒྱུད་ཀྱི་ཀུན་རྫོབ་ཀྱི་ལྟ་བ་ནི། སྣང་བ་སྐུ་གསུང་ཐུགས་ཀྱི་རིགས་གསུམ་གྱི་རྒྱལ་བའི་དཀྱིལ་འཁོར་ཡིན། རིགས་གསུམ་ནི། དེ་བཞིན་གཤེགས་པ། པདྨ། རྡོ་རྗེའི་རིགས་ཡིན་ཞིང་། དོན་དམ་གྱི་ལྟ་བ་སྤྲོས་བྲལ་ཡིན་པ་དབུ་མ་དང་མཚུངས་ཟེར། སྤྱོད་པའི་རྒྱུད་ཀྱི་ཀུན་རྫོབ་ཀྱི་ལྟ་བ་དང་། རྣལ་འབྱོར་རྒྱུད་ཀྱི་ཀུན་རྫོབ་ཀྱི་ལྟ་བ་ནི་སྣང་བ་ཐམས་ཅད་མི་བསྐྱོད་པ་ལ་སོགས་པ་རིགས་ལྔའི་རྒྱལ་བར་སྣང་བ་ཡིན་ལ།
རྣལ་འབྱོར་ཆེན་པོའི་ཀུན་རྫོབ་ཀྱི་ལྟ་བ་ནི། ཕྱི་ནང་གི་ཆོས་ཐམས་ཅད་དམ་པ་རིགས་བརྒྱར་སྣང་བ་ཡིན་པས་ཀུན་རྫོབ་ཀྱི་ལྟ་བ་ལ་བཟང་ངན་གྱི་རིམ་པ་ཡོད་པ་ཡིན་ཞེས་ཟེར་རོ། ། གཉིས་པ་ལ་གསུམ་སྟེ། ལྟ་བསྒོམ་གྱི་ཁྱད་པར་སྤྱིར་བསྟན། བསྒོམ་པའི་ཁྱད་པར་བྱེ་བྲག་ཏུ་བཤད། དེས་ན་ཀུན་རྫོབ་ལྟ་བར་མི་འཐད་པའོ། ། དང་པོ་ནི། ལྟ་བསྒོམ། ཞེས་སོགས་ཚིགས་བཅད་གཉིས་ཏེ། ཀུན་རྫོབ་ལྟ་བར་འདོད་ཅིང་།
ཀུན་རྫོབ་ཀྱི་ལྟ་བ་ལ་བཟང་ངན་དེ་འདྲ་བའི་དབྱེ་བ་བྱེད་པ་འཁྲུལ་པ་ཡིན་ཏེ། ཤེས་རབ་ཀྱིས་བརྟག་བྱའི་གནས་ལུགས་རྟོགས་པ་ལྟ་བ་དང་། ལྟ་བ་དེ་རྟོགས་པའི་དམིགས་པའི་བྱེ་བྲག་རྣམས་བསྒོམ་པ་ཡིན་པའི་རྣམ་དབྱེ་མ་ཕྱེད་ཅིང་མ་ཤེས་པས་སོ། ། བསྒོམ་པ་ལྟ་བ་མིན་པ་དང་། རྒྱུད་སྡེ་འོག་མ་གསུམ་ལ་སྣང་བ་ལྷ་རུ་བསྒོམ་དུ་མི་རུང་བ་འདི་ཡིས་འཐད་པ་བཤད་ཀྱིས་ཉོན། ཞེས་གདམས་ནས། འདི་ལྟར་ལྷ་བསྒོམ་པ་ལྟ་བ་མིན་ཏེ། ཏིང་ངེ་འཛིན་གྱི་སྣང་བ་རིགས་གསུམ་དང་ལ་སོགས་པ་རིགས་ལྔའི་སངས་རྒྱས་སུ་དམིགས་པ་བསྒོམ་པ་ཡིན་གྱི་ལྟ་བ་མིན་པའི་ཕྱིར། རྒྱུད་སྡེ་འོག་མར་སྣང་བ་ལྷ་རུ་བསྒོམ་པ་མི་འཐད་དེ། བྱ་བ།
སྤྱོད་པ། རྣལ་འབྱོར་རྒྱུད་གསུམ་ལས། ཀུན་རྫོབ་ཀྱི་སྣང་བ་འདི་ལྷ་རུ་བསྒོམ་པར་གསུང་པ་མེད་པའི་ཕྱིར་རོ། ། གཉིས་པ་ལ་གཉིས་ཏེ། བསྒོམ་ཚུལ་དམིགས་པའི་ཁྱད་པར། བསྒོམ་གཞི་ཀུན་རྫོབ་ཀྱི་ཁྱད་པར་རོ། ། དང་པོ་ནི། འོན་ཀྱང་བྱ་བའི། ཞེས་སོགས་ཚིག་རྐང་ཉེར་གཉིས་ཏེ། འོ་ན་རྒྱུད་སྡེ་འོག་མར་སྣང་བ་ལྷ་རུ་མ་གསུང་ན།
ཏིང་ངེ་འཛིན་བསྒོམ་ཚུལ་ཇི་ལྟར་ཡིན་སྙམ་ན། དེ་ལྟར་གསུང་པ་མེད་པ་འོན་ཀྱང་། དེ་དག་གི་ཏིང་ངེ་འཛིན་བསྒོམ་ཚུལ་འདི་ལྟར་ཡིན་ཏེ། བྱ་བའི་རྒྱུད་རང་རྐང་དུ་ནི། རང་ཉིད་ལྷར་མི་བསྒོམ་པར་མདུན་གྱི་བྲིས་སྐུ་ལ་ལྷ་རུ་བསྒོམ་ནས་ཀྱང་། ལྷ་དེ་ལ་དངོས་གྲུབ་ལེན་པ་ཡིན་ཞིང་། དེས་ན་ཟས་སྤོང་བ་ལ་སོགས་པའི་དཀའ་ཐུབ་དང་། ཁྲུས་ལ་སོགས་པའི་གཙང་སྦྲ་ཡི་སྒོ་ནས། སངས་རྒྱས་མཉེས་ནས་དངོས་གྲུབ་གནང་བ་ཡིན་པ་དང་། སྤྱོད་པའི་རྒྱུད་དུ་མདུན་གྱི་བྲིས་སྐུ་དང་།
སྒྲུབ་པ་པོ་རང་ཉིད་གཉིས་ཀ་ལྷར་བསྒོམ་ནས་ཕན་ཚུན་གྲོགས་པོ་ལྟ་བུའི་ཚུལ་གྱིས་དངོས་གྲུབ་ལེན་པ་ཡིན་ལ། རྣལ་འབྱོར་གྱི་རྒྱུད་དུ་ཕྱི་རོལ་གྱི་བྲིས་སྐུ་སོགས་ལ་དམིགས་པའི་རྐྱེན་ཙམ་བྱས་ནས་ཀྱང་། གཙོ་བོར་རང་ཉིད་དམ་ཚིག་སེམས་དཔའ་རུ་བསྒོམ་ལ་ཏིང་ངེ་འཛིན་སྔགས་དང་ཕྱག་རྒྱ་ཡི་ཡེ་ཤེས་ཀྱི་འཁོར་ལོར་སྤྱན་དྲངས་ནས་བསྟིམ། ཇི་སྲིད་ཕྱག་རྒྱ་མ་དཀྲོལ་བ་སྟེ་དམ་ཡེ་མ་ཕྱེ་བ་དེ་ཡི་བར་དུ་རང་ལུས་ལ་ཡེ་ཤེས་ཀྱི་སངས་རྒྱས་བཞུགས་ལ། ཕྱིས་ཕྱག་རྒྱ་དཀྲོལ་ནས་སངས་རྒྱས་ཡེ་ཤེས་པ་རང་བཞིན་གྱི་གནས་སུ་གཤེགས། དེ་ནས་སྒྲུབ་པ་པོ་རང་ཉིད་ལྷ་མིན་པར་ཐ་མལ་དུ་འགྱུར་རོ། ། ཚུལ་འདི་དག་གིས་ནི་ཤེས་བྱེད་ཀྱི་ལུང་སྦྱོར་རྣམས་གཞུང་ཡི་གེ་མངས་ཀྱི་དོགས་པས་བཞག་གསུངས་པ་ནི། གུར་གྱི་འགྲེལ་པ་ལས། བྱ་བའི་རྒྱུད་ཅེས་བྱ་བ་ནི། ཕྱི་རོལ་རྡུང་མ་ལ་སོགས་པའི་ལྷར་དམིགས་པ་དང་གཙང་སྦྲ་དང་།
སྡོམ་པ་ལ་སོགས་པ་ལྷུར་ལེན་པའོ། ། བྱ་བའི་སྦྱོར་བ་ཞེས་བྱ་བ་ནི། བདག་ལས་ཕྱི་རོལ་དུ་དམིགས་པའོ། ། ཞེས་དང་། དགྲ་ནག་གི་འགྲེལ་པ་ལས། བྱ་བ་དང་སྤྱོད་པའི་རྒྱུད་ལའང་བསྒྲུབ་བྱ་དང་། བསྒྲུབ་པའི་ཐབས་ཡུན་རིང་པོར་རྗེས་སུ་མི་འཇུག་སྟེ། དེ་དག་ནི་བཏགས་པ་ལས་བྱུང་བ་ཉིད་ཡིན་ཏེ། དེས་ནི་འདི་ལྟར་རས་བྲིས་ལ་སོགས་པར་རྟོགས་པའི་ལྷའི་སྟོབས་ཀྱིས་དངོས་གྲུབ་རྫོགས་པར་བྱེད་པའི་ཕྱིར་རོ། ། རྣལ་འབྱོར་གྱི་རྒྱུད་དུ་ནི།
ཁྱད་པར་འདི་ཡོད་དེ། རང་གི་ལྷའི་རྣལ་འབྱོར་གྱིས་རས་བྲིས་ལ་སོགས་པར་རྟོགས་པའི་ལྷ་ལ་དམིགས་ནས་མཐུན་པར་བསྒྲུབ་པའི་དངོས་གྲུབ་སྒྲུབ་པར་བྱེད་དོ། ཞེས་པ་དང་། འོད་ཟེར་ཅན་གྱི་རྟོག་པ་ལས། བདག་ཉིད་རྣམ་པར་སྣང་མཛད་ཀྱི་གཟུགས་པདྨའི་ལྟེ་བར་སེང་གེའི་ཁྲི་ལ་རྡོ་རྗེ་སྐྱིལ་ཀྲུང་གིས་བཞུགས་པ་གསེར་གྱི་མདོག་ཅན། བྱང་ཆུབ་མཆོག་གི་ཕྱག་རྒྱ་ཅན་ཏིང་ངེ་འཛིན་ལ་སྙོམས་པར་བཞུགས་པ། རལ་པའི་དབུ་རྒྱན་འཕྱང་ཞིང་ཞི་བ། ཡི་གེ་མཾ་ཉིད་ཀྱིས་བརྗོད་པའི་རྣམ་པར་བསམ་པར་བྱའོ། ། དེ་ནས་མདུན་དུ་ཟླ་བའི་གཟུགས་ལས་རྣམ་པར་སྣང་མཛད་ལས་བྱུང་བའི་འོད་ཟེར་ཅན་ནི། ཨོཾ་མ་རཱི་ཙྱཻ་སྭཱ་ཧཱ།
ཞེས་བྱ་བས་གསེར་གྱི་མདོག་ཅན་སྐུད་པ་དང་བཅས་པའི་ཁབ་འཛིན་པའི་ཕྱག་གིས་གདུག་པ་ཅན་གྱི་ཁ་དང་། མིག་ཡང་དག་པར་གྲུབ་པ་མདུན་དུ་རྣམ་པར་བསམ་པར་བྱའོ། ། ཞེས་དང་། དཱ་ན་ཤཱི་ལས། ལྷག་པའི་ལྷ་མཆོག་དེ་ཡི་མདུན་དུ་ཡང་། ། བདག་ཉིད་ཇི་ལྟའི་ཁྲོ་རྒྱལ་བསམ་བྱ་སྟེ། ། ཞེས་དང་། དེ་ཉིད་སྣང་བ་ལས། ཕྱག་རྒྱ་གང་དང་གང་ནས་འབྱུང་བ་དེ་དང་། དེ་ཉིད་དུ་དཀྲོལ་ཏེ།
ཡེ་ཤེས་པ་གཤེགས་སུ་གསོལ་ལོ། ། གཞན་དུ་ན་ལྷ་ལ་བརྙེས་པར་འགྱུར་ཞེས་སོགས་གསངས་སོ། ། འོ་ན་རྣལ་འབྱོར་ཆེན་པོར་ཡང་སྣང་བ་ལྷར་མི་བསྒོམ་མམ་སྙམ་ན་དེ་ནི་མིན་ཏེ། རྣལ་འབྱོར་ཆེན་པོ་བླ་ན་མེད་པའི་རྒྱུད་དུ་ནི། དེ་བཞིན་ཉིད་ཀྱིས་དག་ན་ཆོས་ཐམས་ཅད་རང་བཞིན་གྱིས་དག་པ་སྟོང་པ་ཉིད་ཡིན་པ་དང་། ལྷ་སོ་སོའི་དག་པ་ཀུན་རྫོབ་ཀྱི་སྣང་བ་ཐམས་ཅད་ལྷར་བསྒོམ་པ་དང་། རང་རིག་པའི་དག་པ་དེ་ཐམས་ཅད་བདེ་ཆེན་གྱི་ཡེ་ཤེས་སུ་བསྒྱུར་བ་སྟེ། མདོར་ན་གཞི་ལམ་འབྲས་བུའི་ཆོས་ཐམས་ཅད་དག་པ་གསུམ་གྱི་རང་བཞིན་དུ་བཤད་དེ། ཀྱཻ་རྡོ་རྗེ་ལས། ངེས་པར་དངོས་པོ་ཐམས་ཅད་ཀྱི། །
དག་པ་དེ་བཞིན་ཉིད་དུ་བརྗོད། ། ཕྱི་ནས་རེ་རེའི་དབྱེ་བ་ཡིས། ། ལྷ་རྣམས་ཀྱི་ནི་བརྗོད་པར་བྱ། ། ཞེས་དང་། རང་རིག་བདག་ཉིད་དག་པ་ཉིད། ། དག་པ་གཞན་གྱིས་རྣམ་གྲོལ་མིན། ། ཞེས་གསུངས་པས་སོ། ། དོན་ཟབ་མོ་འདི་ཡི་གནད་སྟོན་པའི་ལུང་དང་རིག་པ་མན་ངག་རྣམས་དབང་བཞི་རྫོགས་པར་ཐོབ་པའི་བླ་མ་དམ་པའི་ཞལ་ལས་ལེགས་པར་བྲིས་ནས་གསང་བར་བྱ་དགོས་ཏེ། དབང་བཞི་མ་བསྐུར་བར་ཉན་བཤད་སོགས་མི་རུང་བའི་ཕྱིར་རོ། ། གཉིས་པ་ལ་གཉིས་ཏེ།
རྒྱུད་སྡེ་འོག་མར་ཀུན་རྫོབ་ལྷར་མི་བསྒོམ་པ། རྣལ་འབྱོར་ཆེན་པོར་ཀུན་རྫོབ་ལྷར་བསྒོམ་པའོ། ། དང་པོ་ནི། གལ་ཏེ་བྱ་བའི། ཞེས་སོགས་ཚིག་རྐང་ཉེར་གཉིས་ཏེ། གལ་ཏེ་བྱ་བའི་རྒྱུད་ཀྱི་ལུགས་ལའང་། རྫོགས་ཆེན་པ་ལྟར་ཀུན་རྫོབ་ཀྱི་སྣང་བ་ལྷ་རུ་གནས་པར་འདོད་ན། དེ་ནི་མི་འཐད་དེ། རང་ཏིང་འཛིན་བསྒོམ་པའི་ཚེ་ཟས་སྤྱོད་པ་ལ་སོགས་པའི་དཀའ་ཐུབ་དང་། ཁྲུས་ལ་སོགས་པའི་གཙང་སྦྲ་ག་ལ་འཐད་དེ་མི་འཐད་པར་ཐལ།
ཀུན་རྫོབ་ལྷ་ཡིན་པ་ལ་གཙང་བ་དང་། མི་གཙང་བའི་ལྷ་གཉིས་མེད་ཅིང་། ལྷ་རྣམས་དཀའ་ཐུབ་ཀྱིས་མི་བརྡུང་བར་མཆོད་པ་བྱེད་རིགས་པའི་ཕྱིར་རོ། ། རྫོགས་ཆེན་པ་ཁ་ཅིག སྤྱོད་པའི་རྒྱུད་ཀྱི་ལུགས་ལ་ཡང་། ཀུན་རྫོབ་ཀྱི་ལྟ་བ་རྣལ་འབྱོར་གྱི་རྒྱུད་དང་མཐུན་པར་སྣང་བ་རིགས་ལྔ་ཡིན་ཞིང་། སྤྱོད་པ་བྱ་བའི་རྒྱུད་བཞིན་དུ་གཙང་སྦྲ་འབའ་ཞིག་བྱེད་ཅེས་ཟེར་བ་འདི་ཡང་དེ་ལྟར་ངེས་པ་མེད་དེ། སྤྱོད་རྒྱུད་འདི་ནི། ཕྱིའི་བྱ་བ་དང་། ནང་ཏིང་ངེ་འཛིན་གཉིས་ཀ་སྟོན་པའི་རྒྱུད་ཡིན་པས།
ལས་ཚོགས་རེས་འགའ་བསྒྲུབ་པ་ལ་གཙང་སྦྲ་གཅོད་པར་བྱེད་མོད་ཀྱི། ཕལ་ཆེར་བདག་ཉིད་ལྷར་བསྒོམ་ནས་ཅི་བདེར་སྤྱོད་པར་གསུངས་པའི་ཕྱིར། སྦྱོང་རྒྱུད་ལས། རྡོ་རྗེ་སེམས་དཔའི་གནས་འདུག་སྟེ། ། ཐམས་ཅད་ཟོས་ཏེ་ཀུན་བྱས་ཀྱང་། ། འགྲུབ་འགྱུར་ཉེས་པས་མི་གོས་ན། ། སྙིང་རྗེ་ལྡན་པས་སྨོས་ཅི་དགོས། ། ཞེས་གསུངས་པའི་ཕྱིར་རོ། ། སྤྱོད་རྒྱུད་ཀྱི་ཀུན་རྫོབ་རིགས་ལྔར་བསྒོམ་པ་རྣལ་འབྱོར་རྒྱུད་དང་མཐུན་པའང་མི་འཐད་དེ། སྤྱོད་པའི་རྒྱུད་ལ་བསྒོམ་བྱའི་ལྷ་རིགས་ལྔ་ཡི་དོན་གྲུབ་ན་ཡང་།
དེའི་ཐ་སྙད་མེད་ལ། རྣམ་སྣང་ལ་ཀུན་རིག་ལ་སོགས་པ་ལྷའི་ངོ་བོ་དང་། རྣམ་སྣང་བྱང་ཆུབ་མཆོག་ལ་སོགས་པའི་ཕྱག་རྒྱ་དང་། རྣམ་སྣང་དཀར་པོ་ལ་སོགས་པའི་སྐུ་མདོག་དང་། དེ་དག་ཡེ་ཤེས་ལྔ་དང་སྦྱར་བའི་རྣམ་དག་ཀྱང་། རྣལ་འབྱོར་རྒྱུད་དེ་ཉིད་བསྡུས་པ་བཞིན། སྤྱོད་རྒྱུད་དེར་མ་གསུངས་པའི་ཕྱིར་རོ། ། འདིའི་རིགས་ལྔའི་དོན་ཡོད་གྲུབ་པའི་མཚན་གཞི་ནི། ཨ་ར་པ་ཙ་ན་ལྷ་ལྔ་མ་དང་། མི་འཁྲུགས་པ་ལྷ་དགུ་མ་ལྟ་བུ་ཡིན་པར་སེམས་སོ། །
ཞེས་ཀུན་མཁྱེན་གསུངས་སོ། ། རྣལ་འབྱོར་རྒྱུད་མན་ཆད་དུ་ཀུན་རྫོབ་ཀྱི་སྣང་བ་ལྷ་རུ་བསྒོམ་པ་གསུང་པ་མེད་དེ། གོང་དུ་བཤད་པ་ལྟར་ཀུན་རྫོབ་ལྷ་རུ་གནས་ན་དཀའ་ཐུབ་དང་གཙང་སྦྲ་མེད་ཅིང་། སྣང་བ་དང་ལྷ་སྦྱང་གཞི་སྦྱོང་བྱེད་སྦྱར་བ་རྣལ་འབྱོར་ཆེན་པོའི་ཁྱད་ཆོས་ཡིན་པ་དེས་ནའོ། ། ཤེས་བྱ་ཆོས་ཅན། དེ་དག་ཏུ་ཀུན་རྫོབ་ལྟར་གསུང་པ་མེད་པ་འོན་ཀྱང་། བྲིས་སྐུ་ལ་སོགས་པ་ལྷར་བསྒོམ་པ་དེ་ནི། སྐྱེ་མཆོག་གི་ཐབས་ཀྱི་ཁྱད་པར་གྱིས་ལྷར་འགྱུར་བ་ཡིན་ཏེ། རྒྱུད་སྡེ་འོག་མ་གསུམ་གྱི་ལུགས་ལ་ཀུན་རྫོབ་ཀྱི་སྣང་བ་ཐམས་ཅད་ནི་བྱིས་པ་ནས་མཁས་པའི་བར་ཇི་ལྟར་སྣང་བ་བཞིན་དུ་བས་སོ། ། གཉིས་པ་ནི།
རྣལ་འབྱོར་ཆེན་པོའི་ཞེས་སོགས་ཚིག་རྐང་དྲུག་སྟེ། འོ་ན་རྣལ་འབྱོར་ཆེན་པོའི་ལུགས་ལའང་ཀུན་རྫོབ་ཇི་ལྟར་སྣང་བ་བཞིན་དུ་བས་སམ་ཞེ་ན། དེ་ནི་མ་ཡིན་ཏེ། རྣལ་འབྱོར་ཆེན་པོའི་རྒྱུད་སྡེ་རྣམས་ལས་ཀུན་རྫོབ་འདི་ལྟར་སྣ་ཚོགས་སུ་སྣང་བ་འདི། བསྐྱེད་རིམ་གྱི་ཐབས་ལ་མཁས་པའི་ཁྱད་པར་གྱིས་སྦྱང་གཞི་མ་དག་པའི་སྣང་བ་རྣམས་སྦྱོང་བྱེད་ཡེ་ཤེས་ལྔར་ངོ་སྤྲོད་པ་དེ་ཡི་ཚེ། དམ་པ་རིགས་བརྒྱ་དང་། འབུམ་ལ་སོགས་པའི་དབྱེ་བ་རྒྱལ་བས་གསུངས་པའི་ཕྱིར་ཏེ། ཟླ་བཟང་ཐིག་ལེ་ལས། རིགས་ལྔའི་རྣམ་པ་བརྒྱར་བསྟན་དང་། ། མདོ་རུ་བསྡུ་ན་རྣམ་པ་ལྔ། །
ལུས་དང་ངག་དང་ཡིད་སྦྱོར་བས། ། གསུམ་དུ་ཡང་ནི་འགྱུར་བ་ཡིན། ། ཞེས་དང་། ཀྱཻ་རྡོ་རྗེ་ལས། རྒྱས་པར་རབ་ཏུ་ཕྱེ་བ་ལས། རིགས་ནི་རྣམ་པ་དྲུག་ཏུ་བརྗོད། ། རྣམ་གསུམ་རྣམ་པ་ལྔ་ཉིད་ཀྱང་། ། ཞེས་དང་། རིགས་ཀྱི་ཚོགས་ལ་རིགས་ནི་དུ་མ་རྣམས། ། དེ་རྣམས་རིགས་ལ་རིགས་ནི་རྣམ་པ་བརྒྱ། །
དེ་རྣམས་ལ་ཡང་འབུམ་ཕྲག་རིགས་ཆེན་རྣམས། ། བྱེ་བའི་རིགས་ལ་གྲངས་ནི་མེད་པར་འགྱུར། ། ཞེས་གསུངས་པས་སོ། ། དེ་ལ་དམ་པ་རིགས་བརྒྱ་ལ་ཀྱཻ་རྡོ་རྗེའི་དགོངས་པ་ནི། སྦྱང་གཞི་འབྱུང་བ་ལྔ་པོ་རེ་རེ་ལ་སྦྱང་བྱ་ཉོན་མོངས་པ་ལྔ་ལྔ་གནས་པས་ཉེར་ལྔ། དེ་རེ་རེ་ཡང་ནང་གསེས་ཀྱིས་ཕྱེ་ན་ཤ་ཆེན་སྤྱི་ཁྱབ་ཏུ་བཏང་བའི་བདུད་རྩི་བཞི་བཞི་སྟེ་བརྒྱའོ། ། སྦྱོང་བྱེད་ལམ་ལ་སྦྱར་ན་བསྐྱེད་རིམ་གྱི་རིགས་བརྒྱ་ནི། རིགས་ལྔ་པོ་རེ་རེ་ལ་མངོན་བྱང་ཡེ་ཤེས་ལྔ་ལྔས་ཕྱེ་བས་ཉེར་ལྔ། དེ་ལ་འཁོར་ཡུམ་བཞི་བཞི་དང་ལྡན་པས་བརྒྱའོ། ། རྫོགས་རིམ་གྱི་རིགས་བརྒྱ་ནི།
འདིར་ཐིག་ལེ་ལ་སྦྱར་ན། ཐིག་ལེ་ཕྲ་མོ་གཅིག་ཀྱང་འབྱུང་བ་ལྔ་དང་ལྡན་པ། དེ་རེ་ཡང་བདུད་རྩི་བཞི་བཞིས་ཕྱེ་བས་ཉི་ཤུ། རྟེན་ཐིག་ལེ་གཅིག་ལ་ཡང་། མཚོན་བྱེད་དཔེའི་ཡེ་ཤེས་ལྔ་ལྔ་དང་ལྡན་པས་བརྒྱའོ། ། འབྲས་བུ་དམ་པ་རིགས་བརྒྱ་ནི། སྤྲུལ་པའི་སྐུ་རིགས་ལྔ་པོ་རེ་རེ་ལ་ཡེ་ཤེས་ལྔ་ལྔས་ཕྱེ་བས་ཉེར་ལྔ། དེ་ཚད་མེད་པའམ། ལྷ་མོ་བཞི་བཞི་དང་ལྡན་པས་བརྒྱའོ། ། གསང་འདུས་ཀྱི་དགོངས་པ་ནི།
སྤྱོད་བསྡུས་ལས། དེ་བཞིན་གཤེགས་པ་རིགས་ལྔའམ་ཡུམ་བཞི། ས་སྙིང་། ཕྱག་རྡོར། ནམ་སྙིང་། འཇིག་རྟེན་དབང་ཕྱུག སྒྲིབ་པ་རྣམ་སེལ་ཏེ་ལྔ་གཟུགས་རྡོ་རྗེ་མ་ལ་སོགས་ལྷ་མོ་ལྔ་སྟེ། བཅུ་དགུ་པོ་རེ་རེ་ལ་རིགས་ལྔ་ལྔར་ཕྱེ་བས་དགུ་ཅུ་རྩ་ལྔ་དང་། ཡེ་ཤེས་ལྔ་སྟེ་བརྒྱ་ལ་བཤད་དོ། ། གསང་སྔགས་རྙིང་མ་པ་རྣམས་ཀྱིས་ནི།
བུདྡྷ་བཞི་བཅུ་ཞེ་གཉིས་ཁྲག་འཐུང་ལྔ་ཅུ་རྩ་བརྒྱད་ལ་དམ་པ་རིགས་བརྒྱར་འདོད་དོ། ། གསུམ་པ་ནི། དེས་ན་ཀུན་རྫོབ། ཅེས་སོགས་ཚིགས་བཅད་གཅིག་སྟེ། གསང་སྔགས་རྙིང་མ་བའི་ལུགས་ལ་རྒྱུད་སྡེ་བཞིའི་བསྒོམ་པ་བཟང་ངན་གྱི་རིམ་པ་ལ་ལྟ་བ་བཟང་ངན་གྱི་རིམ་པར་འཇོག་པའི་རྒྱུ་མཚན་ཡོད་དེ། དེ་བཞི་ལ་ཀུན་རྫོབ་སྣང་ཙམ་གྱི་ལྡོག་པ་དང་། ལྷ་བསྒོམ་པ་ཡི་ལྡོག་པ་སོ་སོར་མ་ཕྱེད་པས། ཀུན་རྫོབ་ཀྱི་སྣང་བ་ཀུན་ལྷར་བསྒོམ་པ་ལྟ་བ་དང་གཅིག་ཏུ་འཁྲུལ་པ་དེ་ལྟར་ཡིན་པའི་ཕྱིར་རོ། ། བསྒོམ་པ་བཟང་ངན་གྱི་རིམ་པ་ལ་ལྟ་བར་འཇོག་པ་མི་འཐད་དེ། རྒྱུད་སྡེ་འོག་མ་གསུམ་ལ་ཀུན་རྫོབ་ཀྱི་སྣང་བ་ལྷར་བསྒོམ་པའི་རྣམ་གཞག་མེད་ཅིང་།
བླ་མེད་ལ་ཀུན་རྫོབ་ལྷར་སྒོམ་པ་ཡོད་ཀྱང་། དེ་ནི་ཐབས་ཀྱི་ཁྱད་པར་ཡིན་གྱི། ལྟ་བ་མིན་པ་དེས་ནའོ། ། གསུམ་པ་ལ་བཞི་སྟེ། སྔ་འགྱུར་གྱི་ལུགས་བརྗོད། ཕྱི་འགྱུར་གྱི་ལུགས་བརྗོད། ཕྱི་འགྱུར་བའི་ལུགས་འཐད་པར་བསྒྲུབ། དེས་སྔ་འགྱུར་བའི་ལུགས་མི་འཐད་པར་གྲུབ་པའོ། ། དང་པོ་ནི། གསང་སྔགས་སྔ་འགྱུར།
ཞེས་སོགས་རྐང་པ་དྲུག་སྟེ། གསང་སྔགས་སྔ་འགྱུར་རྙིང་མ་བ་རྣམས་ནི། རྣལ་འབྱོར་ནི་ཡོ་ག རྣལ་འབྱོར་ཆེན་པོ་མ་ཧཱ་ཡོ་ག་དང་། རྗེས་སུ་རྣལ་འབྱོར་ཨ་ནུ་ཡོ་ག ཤིན་ཏུ་རྣལ་འབྱོར་ནི་ཨ་ཏི་ཡོ་ག་ཞེས་བྱ་བ་རྣམ་པ་བཞི་ནི། ཐེག་པའི་རིམ་པ་ཡིན་ཞེས་ཟེར་ཞིང་། ཤིན་ཏུ་རྣལ་འབྱོར་ཐེག་པ་རིམ་དགུའི་ཡང་རྩེ་ཡིན་པས་བཟང་བར་འདོད་དོ། ། གཉིས་པ་ནི། གསང་སྔགས་ཕྱི་འགྱུར།
ཞེས་སོགས་རྐང་པ་ལྔ་སྟེ། གསང་སྔགས་ཕྱི་འགྱུར་གསར་མ་བ་རྣམས་ནི། བདག་ཉིད་ལྷ་བསྒོམ་པ་ནི་རྣལ་འབྱོར་དང་། དེ་ལ་ཡེ་ཤེས་པ་བཞུགས་པ་རྗེས་སུ་རྣལ་འབྱོར་དང་། སྔགས་རྒྱས་དབང་བསྐུར་བ་རྣལ་འབྱོར་ཆེན་པོ་དང་། དེ་ལ་སེམས་རྩེ་གཅིག་ཏུ་བསྒོམ་པ་ཤིན་ཏུ་རྣལ་འབྱོར་རོ། ། རྣལ་འབྱོར་བཞི་པོ་འདི་དག་བསྐྱེད་རྫོགས་ཀྱི་ཏིང་ངེ་འཛིན་བསྒོམ་པའི་རིམ་པ་ཡིན་གྱི། རྒྱུད་སྡེའི་རིམ་པ་ཡིན་པར་མི་བཞེད་དོ། ། དེ་ལྟར་ཡང་དགྲ་ནག་གི་རྒྱུད་ལེའུ་བཅུ་བདུན་པ་ལས། རྡོ་རྗེ་སེམས་དཔའ་རྫོགས་པ་ནི། །
རྣལ་འབྱོར་ཡིན་པར་འདི་ལྟར་འདོད། ། དེ་ཡི་རྒྱུ་མཐུན་ལྷ་ཡི་སྐུ། ། རྗེས་ཀྱི་རྣལ་འབྱོར་ཡིན་པར་གྲགས། ། འཁོར་ལོ་ཐམས་ཅད་ཡོངས་རྫོགས་པར། ། ཤིན་ཏུ་རྣལ་འབྱོར་ཡིན་པར་གྲགས། ། སྐུ་དང་གསུང་དང་ཐུགས་རྣམས་དང་། ། ལྷ་ཡི་མིག་སོགས་བྱིན་རླབས་དང་། ། ཡེ་ཤེས་འཁོར་ལོ་བཞུགས་པ་དང་། ། བདུད་རྩི་མྱང་བ་དག་དང་ནི། ། མཆོད་དང་བསྟོད་པ་ཆེན་པོ་དང་། །
རྣལ་འབྱོར་ཆེན་པོ་ཞེས་བྱ་འོ། ། ཞེས་དང་། དཔལ་མཆོག་གི་འགྲེལ་པ་ལས། དེ་ལ་དེ་ཁོ་ན་ཉིད་རྣམ་པ་ལྔ་བསྒོམ་པས་བདག་ཉིད་རང་གི་ལྷའི་ངོ་བོ་ཉིད་དུ་བསྐྱེད་པ་བསྒོམ་པ་ནི། རྣལ་འབྱོར་ཞེས་བྱའོ། ། ཡེ་ཤེས་སེམས་དཔའ་བཅུག་ནས་དེ་དང་ལྷན་ཅིག་ཏུ་གྱུར་པར་ལྷག་པར་མོས་པ་ནི། རྗེས་སུ་རྣལ་འབྱོར་ཞེས་བྱའོ། ། རྒྱུ་བ་དང་མི་རྒྱུ་བ་ཐམས་ཅད་ཀྱི་ངོ་བོ་ཉིད་ཀྱི་རང་བཞིན་དུ་བདག་ཉིད་བསྒོམ་པ་ནི། ཐམས་ཅད་ཀྱི་རྣལ་འབྱོར་ཞེས་བྱའོ། ། རྣལ་འབྱོར་དང་།
རྗེས་སུ་རྣལ་འབྱོར་དང་། ཐམས་ཅད་ཀྱི་རྣལ་འབྱོར་རྣམ་པར་བསྒོམ་པས་སེམས་རྩེ་གཅིག་ཏུ་གྱུར་པ་གང་ཡིན་པ་དེ་ཡིན་པ་དེ་ནི་ཤིན་ཏུ་རྣལ་འབྱོར་ཞེས་བྱའོ། ། ཞེས་དང་། བཤད་རྒྱུད་རྡོ་རྗེ་ཕྲེང་བའི་དགོངས་པ་འཕགས་པ་ཀླུ་སྒྲུབ་ཀྱིས་གསང་འདུས་བསྐྱེད་རིམ་ལ་རྣལ་འབྱོར་བཞི་སྦྱོར་བར་མཛད་པ་རྣམས་ཏིང་ངེ་འཛིན་གྱི་རིམ་པ་ཁོ་ན་ཡིན་པའི་ཕྱིར་རོ། ། གསུམ་པ་ནི། དེས་ན་རྒྱུད་སྡེ། ཞེས་སོགས་ཚིགས་བཅད་བཞི་སྟེ། རྣལ་འབྱོར་བཞི་དང་རྒྱུད་སྡེ་བཞི་ཐ་དད་དུ་ཡོད་པ་དེས་ན། རྒྱུད་སྡེ་བཞི་པོ་ཡི་ནང་མཚན་རྣལ་འབྱོར་གྱི་རྒྱུད་དང་། རྣལ་འབྱོར་ཆེན་པོའི་རྒྱུད་དང་།
རྣལ་འབྱོར་བཞི་ཡི་ནང་གི་རྣལ་འབྱོར་གྱི་ཏིང་ངེ་འཛིན་དང་། རྣལ་འབྱོར་ཆེན་པོའི་ཏིང་ངེ་འཛིན་རྣམས་དང་། རྣལ་འབྱོར་གྱི་མིང་ཙམ་མཐུན་ཀྱང་དོན་མི་གཅིག་སྟེ། སྔ་མ་གཉིས་རྒྱུད་སྡེའི་རིམ་པ་དང་། ཕྱི་མ་གཉིས་ཏིང་ངེ་འཛིན་གྱི་རིམ་པར་འཇོག་གོ ། དཔེར་ན་ཀླུ་ཆེན་པོ་པདྨ་དང་། པདྨ་ཆེན་པོ་ཞེས་བྱ་བ་གཉིས་དང་། མེ་ཏོག་པདྨ་དང་། པདྨ་ཆེན་པོ་གཉིས་རྣམ་པ་པདྨའི་མིང་ཙམ་མཐུན་ན་ཡང་། དོན་མི་གཅིག་སྟེ།
སྔ་མ་གཉིས་ཀླུ་དང་། ཕྱི་མ་གཉིས་མེ་ཏོག་ཡིན་པ་བཞིན་ནོ། ། རྣལ་འབྱོར་ཆེན་པོ་ལས་བཟང་བའི་ཤིན་ཏུ་རྣལ་འབྱོར་མི་འཐད་དེ། གསང་སྔགས་གསར་མ་བའི་ལུགས་ལ་རྣལ་འབྱོར་ཆེན་པོའི་རྒྱུད་ཀྱི་རྟག་ན་ནི། དེ་བས་ལྷག་པའི་རྒྱུད་སྡེ་མེད་ཅིང་། ཏིང་ངེ་འཛིན་བསྒོམ་པའི་དམིགས་པ་ཉིད་ཀྱང་ནི། རྣལ་འབྱོར་ཆེན་པོའི་ཏིང་ངེ་འཛིན་གྱི་གོང་ན་རྣལ་འབྱོར་གཞན་མེད་པ་དེས་ནའོ། ། རྣལ་འབྱོར་ཆེན་པོའི་ཏིང་ངེ་འཛིན་དེ་ལས་སྐྱེས་པའི་ཡེ་ཤེས་ནི། ཡུན་གྱི་ལྟ་བ་ཡིན་གྱི། ཐེག་པའི་རིམ་པར་མི་བཞེད་དེ།
བློས་སྤྲོས་པ་མེད་ཅིང་། ངག་གི་བརྗོད་པ་དང་བྲལ་བའོ། ། ཁྱབ་སྟེ། ཐེག་པའི་རིམ་པ་ནི། ལྟ་བ་རྟོགས་བྱེད་ཀྱི་ཐབས་ཀྱི་ཁྱད་པར་ཡིན་པའི་ཕྱིར་རོ། ། བཞི་པ་ནི། ལུགས་འདི། ཞེས་སོགས་རྐང་པ་ལྔ་སྟེ། རྣལ་འབྱོར་བཞིའི་ཏིང་ངེ་འཛིན་གྱི་རིམ་པ་ཡིན་པ་དང་། དེ་ལས་སྐྱེས་པའི་ཡེ་ཤེས་བརྗོད་བྲལ་གྱི་ལྟ་བ་ཡིན་པའི་ལུགས་འདི་ལེགས་པར་ཤེས་པར་གྱུར་ན།
རྫོགས་ཆེན་ལུགས་ཀྱི་ཨ་ཏི་ཡོ་གའི་ལྟ་བ་ཤིན་ཏུ་རྣལ་འབྱོར་ཡང་། བརྗོད་བྲལ་གྱི་ཡེ་ཤེས་ཡིན་གྱི། ཐེག་པའི་རིམ་པ་མིན་པས་བརྗོད་བྲལ་གྱི་ཡེ་ཤེས་ལ། བརྗོད་བྱ་ཐེག་པར་བྱས་པ་ནི། མཁས་པའི་དགོངས་པ་མིན་པར་ཤེས་པར་བྱའོ། ། བཞི་པ་ནི། དེས་ན་ཐོས་པའི། ཞེས་སོགས་རྐང་པ་དྲུག་སྟེ། ཤེས་བྱ་ཆོས་ཅན། ཐོས་བསམ་གྱིས་གཏན་ལ་ཕབ་པའི་ལྟ་བ་ནི།
དབུ་མ་ཡན་ཆད་ཐམས་ཅད་མཐུན་ཏེ། དབུ་མ་ནས་རྣལ་འབྱོར་ཆེན་པོའི་བར་ལ། རྟོགས་བྱའི་ལྟ་བ་ལ་བཟང་ངན་མེད་པ་དེས་ནའོ། ། དབུ་མ་ཡན་ཆད་ཐོས་བསམ་གྱི་ལྟ་བ་མཐུན་པ་དེའི་ཕྱིར། རྡོ་རྗེ་ཐེག་པའི་སྐབས་སུ་ཡང་ལྟ་བ་སྤྲོས་བྲལ་ཡིན་པའི་ལུང་སྦྱོར་ཀུན་ཕ་རོལ་ཏུ་ཕྱིན་པའི་མདོ་སྡེ་བཞིན་དུ་མཁས་པ་ཐམས་ཅད་མཛད་དེ། རྡོ་རྗེ་མཁའ་འགྲོའི་འགྲེལ་པར་མདོ་སྡེ་ས་བཅུ་པ་དང་། དབྱིག་གཉེན་གྱི་ཉི་ཤུ་པའི་ལུང་ཁུངས་སུ་མཛད་ནས་སྣང་བ་སེམས་སུ་སྒྲུབ་པ་དང་། སྤྱོད་བསྡུས་སྒྲོན་མེར། བརྒྱད་སྟོང་པ་དང་། ལས་སྒྲིབ་རྣམ་པར་དག་པའི་མདོ་དྲངས་ནས།
ཆོས་ཐམས་ཅད་སྐྱེ་མེད་དུ་གཏན་ལ་ཕབ་པ་སོགས་དུ་མ་གསུངས་པའི་ཕྱིར་རོ། ། སྤྲོས་བྲལ་གྱི་ལྟ་བ་དེ་རྟོགས་པ་ཡི་ཐབས་ལ་ནི། དབུ་མ་ནས་བླ་མེད་ཀྱི་བར་ཐེག་པའི་རིམ་པ་ཡོད་པར་གོང་དུ་བཤད་ཟིན་པ་ཡིན་ནོ། ། གཉིས་པ་ཞར་ལ་རྒྱུད་སྡེ་བཞིའི་སྒྲུབ་པ་ལ་འཁྲུལ་པ་དགག་པ་ལ་གསུམ་སྟེ། འཁྲུལ་པ་དགག་པ་མདོར་བསྟན། སྤྲུལ་པའི་སྒྲུབ་པ་རྒྱས་པར་བཤད། དེ་དག་དཀྲུགས་པ་སྨད་པས་དོན་བསྡུ་བའོ། ། དང་པོ་ནི། རྒྱུད་སྡེ་བཞི་ཡི། ཞེས་སོགས་རྐང་པ་གཉིས་ཏེ།
རྒྱུད་སྡེ་བཞི་པོ་ཡི་སྒྲུབ་པ་བྱ་ཚུལ་ཡང་སོ་སོར་མ་འཁྲུལ་བར་བྱ་དགོས་ཏེ། འཁྲུལ་པར་བྱས་ན་མཆོག་གི་དངོས་གྲུབ་ལ་རིང་བར་འགྱུར་བའི་ཕྱིར་རོ། ། གཉིས་པ་ལ་གསུམ་སྟེ། བྱ་བའི་རྒྱུད་ཀྱི་སྒྲུབ་པ། རྒྱུད་སྡེ་བར་པ་གཉིས་ཀྱི་སྒྲུབ་པ། རྣལ་འབྱོར་ཆེན་པོའི་སྒྲུབ་པ་བཤད་པའོ། ། དང་པོ་ནི། བྱ་བའི་རྒྱུད་ལ། ཞེས་སོགས་རྐང་པ་ཉེར་གཉིས་ཏེ། འོ་ན་མ་འཁྲུལ་པའི་སྒྲུབ་པ་ཇི་ལྟར་བྱེད་ཅེ་ན།
རིམ་པ་བཞིན་དུ་བཤད་ན། བྱ་བའི་རྒྱུད་ལ་བདག་ལྷར་བསྐྱེད་པ་མེད་དེ། མདུན་གྱི་བྲིས་སྐུ་ལ་མཆོད་ནས་གསོལ་བ་འདེབས་པའི་སྒོ་ནས་དངོས་གྲུབ་ལེན་པ་ཡིན་ནོ། ། འོ་ན་དེ་མེད་ན། ཀླུ་སྒྲུབ་ཀྱིས་མཛད་པའི་ཕྱག་སྟོང་སྤྱན་སྟོང་གི་སྒྲུབ་ཐབས་དང་།

སློབ་དཔོན་པདྨས་མཛད་པའི་ཐུགས་རྗེ་ཆེན་པོའི་སྒྲུབ་ཐབས་དང་། དགེ་སློང་མ་དཔལ་མོས་མཛད་པའི་བཅུ་གཅིག་ཞལ་གྱི་དང་། ཙནྡྲ་གོ་མིས་མཛད་པའི་གདུགས་དཀར་ཅན་གྱི་དང་། འཛེ་ཏ་རིས་མཛད་པའི་གྲྭ་ལྔའི་དང་། གཞན་ཡང་སྒྲུབ་ཐབས་བརྒྱ་རྩ་ལ་སོགས་པར། བྱ་རྒྱུད་ལ་བརྟེན་པའི་ལྷ་ལ། བདག་བསྐྱེད་ཡེ་ཤེས་པ་དགུག་པ་སོགས་བཤད་པ་ཅི་ཡིན་ཞེ་ན། ཀླུ་སྒྲུབ་ཀྱིས་མཛད་པ་དེ་ནི། བྱ་རྒྱུད་བླ་མེད་དུ་བཀྲལ་བ་ཡིན་གྱི། བྱ་རྒྱུད་དུ་དཀྲལ་བ་མ་ཡིན་ཏེ། དེ་ཉིད་ལས།
དེ་ནས་རྫོགས་པའི་རིམ་པ་བསྒོམ་པར་བྱ་སྟེ། ཟབ་པ་དང་། ཕྲ་བའི་རྫོགས་རིམ་ནི། ཞེས་འབྱུང་ཞིང་བྱ་རྒྱུད་ལ་བསྐྱེད་རྫོགས་ཀྱི་ཐ་སྙད་མེད་པའི་ཕྱིར་རོ། ། གཞན་དེ་རྣམས་ལ་ཡང་ཚུལ་དེ་འདྲ་བ་རེ་ཡོད། དེས་ན་བྱ་རྒྱུད་ལ་བདག་བསྐྱེད་མེད་པ་དང་། དེ་རང་ངོས་ནས་ཀྱང་བདག་བསྐྱེད་མེད་དེ། བྱ་རྒྱུད་ལ་རྒྱུད་སྡེ་གོང་མ་ནས་ཀྱང་བདག་བསྐྱེད་མེད་པར་གསུངས་པའི་ཕྱིར་དང་། བྱ་རྒྱུད་རང་གི་རྒྱུད་སྡེ་བོད་ན་བཞུགས་པ་བདུན་བརྒྱ་ཙམ་སྣང་། དེ་རྣམས་ནས་བདག་བསྐྱེད་མ་གསུང་པ་དང་།
རྒྱ་གར་མཁས་གྲུབ་རྣམས་ཀྱིས་ཀྱང་། བྱ་རྒྱུད་རྒྱུད་སྡེ་གོང་མ་གསུམ་པོ་ཅི་རིགས་ཀྱི་ལུགས་སུ་དཀྲལ་བ་མ་གཏོགས་བྱ་རྒྱུད་རང་ངོས་བདག་བསྐྱེད་པར་མ་བཤད་པའི་ཕྱིར། དེ་རྒྱུད་སྡེ་གོང་མའི་ལུགས་སུ་དཀྲལ་བ་ཙམ་གྱིས་བྱ་རྒྱུད་ལ་བདག་བསྐྱེད་ཡོད་པར་མི་འགྲུབ་བོ། ། འདིའི་མཐའ་དཔྱོད་ཤིན་ཏུ་ལེགས་པ་གསུང་རབ་དགོངས་གསལ་ན་བཞུགས་སོ། ། བྱ་རྒྱུད་ལ་བདག་བསྐྱེད་ཀྱི་སྒྲུབ་ཐབས་ཡོད་པ་རྣམས་ནི། རྣལ་འབྱོར་རྒྱུད་སོགས་ཀྱི་རྗེས་སུ་འབྲངས་ནས། རྒྱུད་དེ་ཡི་ལུགས་བཞིན་དུ་མཛད་པ་ཡིན་ལ། ལུགས་དེ་ལྟར་དུ་བྱེད་ན་སྒོ་གསུམ་སྙུང་བར་གནས་པ་མེད་དེ། བདག་ཉིད་ལྷ་རུ་བསྐྱེད་པ་ལ་མཆོད་པ་བྱས་ན་བསོད་ནམས་དང་། དཀའ་ཐུབ་ཀྱིས་བརྙས་ན་སྡིག་པ་འབྱུང་བའི་ཕྱིར་རོ། །
གལ་ཏེ་བྱ་རྒྱུད་ལ་སྙུང་གནས་བྱེད་པར་འདོད་ན། རང་ཉིད་ལྷར་མི་བསྒོམ་པར་ཐ་མལ་པའི་ང་རྒྱལ་གྱིས་བྲིས་སྐུ་གཞུང་ནས་འབྱུང་བའི་ཆོ་ག་གཞན་དུ་བྲིས་པ་ལ། རྗེ་དཔོན་ལ་འབངས་ཀྱིས་འདོད་དོན་ཞུ་བ་བཞིན་དུ་དངོས་གྲུབ་བླངས། ཚུལ་དེ་ལ་ཤ་ཆང་གི་གཏོར་མ་མེད་དེ། དོན་ཞགས་ལས། ཁྲག་མེད་པའི་གཏོར་མ་ཤ་དང་བཅས་པ། ཞེས་གསུང་པ་དེ་འགྱུར་ཉེས་པ་ཡིན། བརྒྱ་དཔེ་དང་བསྟུན་ན། གཏོར་མ་ཤ་ཁྲག་མེད་པ་བྱ་བ་ཡོད་པས་སོ། ། གླ་རྩི་དང་།
ཆུ་སྲིན་གྱི་ཡན་ལག་ལས་བྱུང་བ་ན་གི་ལ་སོགས་པ་སྲོག་ཆགས་དང་འབྲེལ་བའི་མཆོད་པ་ཐམས་ཅད་སྤོངས་ཏེ། གསང་བ་སྤྱི་རྒྱུད་ལས། སྲོག་ཆགས་ལ་སོགས་པའི་ཡན་ལག་རྣམ་པར་སྤངས། ཞེས་གསུངས་པས་སོ། ། གུ་ལངས་ཏེ་འབྱུང་པོ་མཆོད་པའི་ལྷག་མ་དང་། གཏོར་མ་ཁ་ཟས་སུ་བྱ་བའི་རྒྱུད་འདིར་མི་ཟ་བ་དང་། ལྷ་ལ་ཕུལ་བའི་མཆོད་པ་དམན་མ་སོགས་བཟའ་བ་དང་འགོམ་པ་གཉིས་ཀ་འདིར་བཀག་སྟེ། དཔུང་བཟང་ལས། གུ་ལངས་མཆོད་པའི་ལྷག་མ་མི་ཟ་ཞིང་། ། ཞེས་སོགས་གསུངས་པས་སོ། །
འོ་མ་ལ་སོགས་པའི་དཀར་གསུམ་དང་། བུ་རམ་ལ་སོགས་པའི་ཁ་ཟས་དང་། ཁྲུས་དང་གཙང་སྦྲ་ལ་སོགས་པའི་བརྟུལ་ཞུགས་ཀྱིས་བྱ་བའི་རྒྱུད་ཀྱི་གསང་སྔགས་འགྲུབ་བོ། ། གཉིས་པ་ནི། སྤྱོད་དང་རྣལ་འབྱོར། ཞེས་སོགས་རྐང་པ་བཅུ་གསུམ་སྟེ། སྤྱོད་པའི་རྒྱུད་དང་རྣལ་འབྱོར་གྱི་རྒྱུད་གཉིས་སུ་ལས་ཚོགས་བསྒྲུབ་པའི་སྐབས་འགའ་ཞིག་ལ་གཙང་སྦྲ་དང་། དཀའ་ཐུབ་བཤད་པ་ཡོད་དེ། ཕྱག་རྡོར་དབང་བསྐུར་བའི་རྒྱུད་ལས། དེས་ཟས་མི་འཚལ་བར་ལག་ན་རྡོ་རྗེ་ལ་བལྟ་ཞིང་ལན་གསུམ་བཟླས་བརྗོད་བགྱི་ན་རྒྱལ་སྲིད་ཐོབ་པར་འགྱུར་རོ། །
ཞེས་དང་། རྡོ་རྗེ་ས་འོག་གི་རྒྱུད་དུ་བཅོམ་ལྡན་འདས་ཕྱག་ན་རྡོ་རྗེ་དང་། གནོད་སྦྱིན་རྣམས་ལ་དཀར་གསུམ་གྱིས་མཆོད་པར་བྱའོ། ། ཆང་ནི་ཀུན་ཏུ་སྤངས་བར་བགྱིའོ། ། ཤ་རྣམས་ནི་འོས་པ་དང་། ཤི་པ་དྲངས་བར་བྱའོ། ། ཞེས་གསུངས་པའི་ཕྱིར། ལས་ཚོགས་བསྒྲུབ་པ་ལས་གཞན་དུ་དཀའ་ཐུབ་དང་། སྙུང་གནས་ལ་སོགས་པའི་བརྟུལ་ཞུགས་ཀྱི་ཁྱད་པར་གཙོ་བོར་མི་མཛད་ཅིང་། རང་ཉིད་ལྷ་ཡི་རྣལ་འབྱོར་བསྒོམ་པ་དང་།
གླ་རྩི་སྲེས་པའི་རེང་བུ་ལ་སོགས་པ་སྲོག་ཆགས་ཀྱི་ཡན་ལག་ལས་བྱུང་བའི་མཆོད་པའི་བྱེ་བྲག་རྣམས་ཀྱང་རྒྱུད་གཉིས་པོ་འདིར་མི་འགོག་ལ། སངས་རྒྱས་མཆོད་པའི་ལྷག་མ་རྣམས་རང་གི་སྡིག་པ་སྤངས་བའི་ཕྱིར་བཟའོ་ཞེས་རབ་ཏུ་གནས་པའི་རྒྱུད་ལས་གསུངས་ཏེ། བདེ་གཤེགས་ལྷག་མ་འདི་དག་ནི། ། ཟོས་ཞིག་སྡིག་པ་བྱང་བར་འགྱུར། ། ཞེས་གསུངས་པའི་ཕྱིར་རོ། ། འབྱུང་པོ་མཆོད་པའི་གཏོར་མ་ནི། རྒྱུད་འདིར་ཡང་མི་ཟ་སྟེ་རྒྱུད་སྡེ་འོག་མ་གསུམ་ལ་སྣང་བ་ལྷར་བསྒོམ་པ་མེད་པའི་ཕྱིར་རོ། ། གསུམ་པ་ནི། རྣལ་འབྱོར་ཆེན་པོའི་ཞེས་སོགས་རྐང་པ་བདུན་ཏེ། རྣལ་འབྱོར་ཆེན་པོའི་རྒྱུད་སྡེ་རྣམས་ལས་རྟོགས་པ་བསྐྱེད་པའི་ཕྱིར།
ཨ་ཝ་དྷཱུ་ཏི་སྟེ། གཉིས་སྤངས་ཀྱི་སྤྱོད་པ་དང་། ཕྱོགས་ལས་རྣམ་རྒྱལ་གྱི་སྤྱོད་པ་སོགས་བྱེད་པ་ལ་འབྱུང་པོའི་གཏོར་མ་བཟའ་བའང་གནང་སྟེ་ཀྱཻ་རྡོ་རྗེ་ལས། བཟའ་བཅའ་དེ་བཞིན་ལྟུང་བ་ཉིད། ། ཇི་ལྟར་རྙེད་པ་རབ་ཏུ་བཟའ། ། ཡིད་འོང་མི་འོང་རྣམ་རྟོག་ཕྱིར། ། ཞེན་པ་ཙམ་དུའང་མི་བྱ་འོ། ། ཞེས་གསུངས་པས་སོ། ། དཀའ་ཐུབ་དང་སྙུང་གནས་ལ་སོགས་པའི་བརྟུལ་ཞུགས་ཀྱི་ཁྱད་པར་འགོག་སྟེ། གསང་འདུས་ལས།
དཀའ་ཐུབ་དཀའ་སྤྱད་མི་ཟད་པ། ། བརྟེན་ན་འགྲུབ་པར་མི་འགྱུར་ཅིང་། ། ཞེས་གསུངས་སོ། ། འཇུག་པ་བདེ་བའི་རྣལ་འབྱོར་ནི། ། འདོད་པའི་ལོངས་སྤྱོད་ཐམས་ཅན། ། ཅི་འདོད་པར་ནི་བརྟེན་བཞིན་དུ། ། ཞེས་གསུངས་པ་ལྟར་གྱིས་བསྒྲུབ་པས། གསང་སྔགས་རྒྱལ་པོ་བཅུ་གསུམ་རྡོ་རྗེ་འཛིན་པ་རབ་ཚེ་འདི་དང་། འབྲིང་བར་དོ། ཐ་མ་སྐྱེ་བ་བཅུ་དྲུག་ན་འགྲུབ་བོ། །
འདི་དག་གི་དོན་རྒྱས་པར། དབང་བཞི་རྫོགས་པར་ཐོབ་པའི་བླ་མ་མཆོག་སྙིང་རྗེ་ཆེ་ཞིང་། དམ་ཚིག་བསྲུངས་བ། མན་ངག་དང་ལྡན་པ། རྒྱུད་དོན་ལ་མཁས་པའི་གསུང་ལས་ཤེས་པར་གྱིས་ཏེ། འདིར་བཤད་དུ་མི་རུང་ངོ་། ། གསུམ་པ་ནི། གྲུབ་མཐའི་རྣམ་དབྱེ། ཞེས་སོགས་ཚིགས་བཅད་གཅིག་སྟེ། མུ་སྟེགས་བྱེད་ཀྱི་རྟོག་གེ་སྡེ་ལྔ་དང་།
སངས་རྒྱས་པའི་གྲུབ་མཐའ་བཞིའི་རྣམ་པར་དབྱེ་བ་མི་ཤེས་ཞིང་། རྒྱུད་སྡེ་བཞིའི་དབང་དང་གྲོལ་བྱེད་ལམ་གྱི་ཁྱད་པར་མ་ཕྱེད་པར། རྒྱུད་སྡེ་བཞིའི་ཆོ་ག་ཐམས་ཅད་ཕན་ཚུན་དཀྲུགས་ནས་ནི། རང་གི་དབང་མ་ཐོབ་ཀྱང་སློབ་མ་མང་པོ་ལ་དབང་རྫས་གཞན་འགྲིམ་དུ་བཅུག་ནས་དབང་བསྐུར་བ་དང་། རྣལ་འབྱོར་བླ་མེད་ཀྱི་དབང་གཅིག་ཐོབ་ན་དབང་བརྒྱ་ཐོབ་ཟེར་བ་སོགས་ནི་ལུང་དང་། བླ་མ་ལ་མ་བརྟེན་པར་རང་བཟོའི་རྣམ་ཐར་ཕྱིན་ཅི་ལོག་ཏུ་སྤྱོད་པ་ནི་མཚར་བ་སྟེ་སྨད་པའི་གནས་ཡིན་ནོ། ། བཞི་པ་ཕྱག་ཆེན་སྒོམ་པ་ལས་འཁོར་འདས་བསྲེ་བའི་སྤྱོད་པ་ལ་གཉིས་ཏེ། སྤྱོད་པའི་རྣམ་གཞག་སྤྱིར་བསྟན་པ། ལོག་རྟོག་དགག་པ་བྱེ་བྲག་ཏུ་བཤད་པའོ། ། དང་པོ་ནི།
དབང་བཞི་ཡོངས་སུ། ཞེས་སོགས་རྐང་པ་བཅོ་ལྔ་སྟེ། འོ་ན་འཇུག་པ་བདེ་བའི་བླ་མེད་ཀྱི་ལམ་ཉམས་སུ་ལེན་པའི་རིམ་པ་ཇི་ལྟར་ཡིན་སྙམ་ན། སྨིན་བྱེད་ཀྱི་དབང་བཞི་ཡོངས་སུ་རྫོགས་པར་ཐོབ་པ་དང་། རྒྱུད་ལ་དྲོད་ཐོབ་པའི་ཕྱིར་དུ་རིམ་གཉིས་བསྒོམ་པ་བྱེད་དགོས། དེ་ཡང་དྲོད་ཀྱི་ངོ་བོ་ནི་རིམ་གཉིས་ཀྱི་ཏིང་ངེ་འཛིན་ལས་སྐྱེས་པའི་ལུས་ངག་ཡིད་གསུམ་གྱི་མཐུའམ། ནུས་པའི་ཁྱད་པར་ལ་དྲོད་ཅེས་བྱ། དེ་ལ་ཆུང་འབྲིང་ཆེན་པོ་གསུམ་ལས། དྲོད་ཆུང་ནི། མཉམ་བཞག་ཏུ་འཇིག་རྟེན་ཆོས་བརྒྱད་མགོ་སྙོམ་པ་མཉམ་བྱེད།
ཉོན་མོངས་པ་གློ་བུར་བ་བཟློག་པ་སྙམ་བྱེད་པའོ། ། འབྲིང་པོ་ནི། ཚར་གཅད་དང་རྗེས་གཟུང་གི་ལས་གང་རུང་གཅིག་ནུས་པའོ། ། ཆེན་པོ་ནི། ཚར་གཅད་དང་རྗེས་གཟུང་གཉིས་ཀ་ནུས་པ་སྟེ། རྣམ་ཤེས་དང་ཡེ་ཤེས་ཀྱི་ལས་ཆ་མཉམ་པ་ཞེས་བྱའོ། ། དེ་ལྟར་དྲོད་ཐོབ་པ་ལ་ལམ་རིམ་པ་གཉིས། དང་པོར་བར་ཆད་ཉུང་བས་རང་གི་ཁྱིམ་དུ་བསྒོམ་པར་བྱ་སྟེ། བརྟག་གཉིས་ལས། དང་པོ་གོམས་པར་བྱེད་དུས་ཀྱི། །
གནས་ནི་གང་དུ་སྔགས་པའི་སེམས། ། གཅིག་ཏུ་མཉམ་བཞག་འགྲུབ་པ་ཡི། ། གནས་ནི་བཟང་པོ་ངེས་པར་བརྟག ། རང་གི་ཁྱིམ་དུ་མཚན་དུས་སུ། ། རྣལ་འབྱོར་མ་བསྒོམ་ཤེས་རབ་ཅན། ། ཞེས་གསུངས་པའི་ཕྱིར། རིམ་གཉིས་ལ་སེམས་བརྟན་པ་ཅུང་ཟད་ཐོབ་ནས་བརྩོན་འགྲུས་རྩོམ་པའི་ཕྱིར་དུ་དུར་ཁྲོད་དང་། ཤིང་གཅིག་པའི་གནས་དང་། ཆུ་འཕྲང་ལ་སོགས་པར་བསྒོམ་པར་བྱ་སྟེ། དེ་ཉིད་ལས།
ཤིང་གཅིག་དང་ནི་དུར་ཁྲོད་དམ། ། ཡང་ན་དབེན་པའམ་བས་མཐའ་རུ། ། བསྒོམ་པ་བཟང་བར་བརྗོད་པར་བྱ། ། ཞེས་གསུངས་པའི་ཕྱིར་རོ། ། བརྟན་པ་ཆེན་པོ་དྲོད་འབྲིང་གི་རྟོགས་པ་ཐོབ་ནས་ནི། གང་ཞིག་སོར་མོ་གཅིག་སྟོན་ལ། ། གཉིས་ཀྱིས་ལེགས་པར་འོངས་བ་ཡིན། ། ཞེས་གསུངས་པའི་ལུས་དང་ངག་གི་བརྡའ་རྣམས་ལ་ལེགས་པར་སྦྱང་ཞིང་། བླང་དོར་གཉིས་སུ་མེད་པའི་དེ་ཉིད་རྟོགས་པའི་རྣལ་འབྱོར་པས་སྤྱོད་པ་རྣམས་སྤྱད་པར་བྱའོ། ། དེས་ན་སྤྱོད་པའི་ངོ་བོ་ནི།
ནང་དུ་དེ་ཁོ་ན་ཉིད་ཀྱི་རྟོགས་པས་ཀུན་ནས་བླངས་པའི་ཕྱི་རོལ་དུ་ལུས་ངག་གཡོ་ཞིང་རྒྱུ་བ་ཅི་འདོད་བཞེད་པའི་ཁྱད་པར་ལ་སྤྱོད་པ་ཞེས་བྱ་སྟེ། ལུས་དང་། བཟའ་བ་དང་། བཏུང་བ་དང་། རྒྱན་ཆ་དང་། གནས་དང་། སྣོད་དང་། སྤྱོད་པའི་དུས་དང་། གྲོགས་ལ་སོགས་པ་རྣམས་ལ་བཟང་ངན་གྱི་བླང་དོར་མེད་པར་ཅི་དགར་སྤྱོད་པའོ། ། དེ་ལ་དབྱེ་ན།
ཀུན་འདར་གྱི་སྤྱོད་པ་དང་། ཀུན་ཏུ་བཟང་པོའི་སྤྱོད་པ་གཉིས་ལས། དང་པོ་ལ་མིང་གི་རྣམ་གྲངས་ནི། སྨྱོན་པ་བརྟུལ་ཞུགས་ཀྱི་སྤྱོད་པ་དང་། རྒྱལ་བུའི་གཞོན་ནུའི་སྤྱོད་པ་དང་། གསང་སྤྱོད་ཅེས་བྱའོ། ། གཉིས་པ་ལ་མིང་གི་རྣམ་གྲངས། ཕྱོགས་ལས་རྣམ་རྒྱལ་གྱི་སྤྱོད་པ་དང་། རྒྱལ་ཚབ་ཆེན་པོའི་སྤྱོད་པ་དང་། འཇིག་རྟེན་པའི་མངོན་དུ་སྤྱོད་པ་ཞེས་བྱའོ། །
དེ་ལྟར་སྤྱད་པའི་དགོས་པ་ནི། ནང་གི་ས་བཅུ་གསུམ་པོ་རྣམས་བགྲོད་པར་བྱ་བ་དང་། ཕྱི་ནང་གི་ཡུལ་རྣམས་དབང་དུ་བསྡུ་བའི་ཕྱིར་དུ་ཡིན་ཏེ། ཕྱི་རོལ་པུ་ལི་ར་མ་ལ་ཡ་ལ་སོགས་པའི་ཡུལ་བཞི་ན། ས་དང་པོ་ཐོབ་པའི་ཚུལ་བཟུང་བའི་མཁའ་འགྲོ་མ་གནས་པ་རྣམས་དབང་དུ་འདུས་པས་ནང་དུ་སྤྱི་བོ་ལ་སོགས་པའི་ཡུལ་བཞིའི་རླུང་སེམས་དབུ་མར་འདུས་པས་ས་དང་པོའི་རྟོགས་པ་སྐྱེ་བ་ལ་སོགས་པའོ། ། གནས་གང་དུ་སྤྱོད་པ་སྤྱད་ན། གནས་དང་ཉེ་བའི་གནས་ལ་སོགས་ས་བཅུ་གཉིས་ལས་ཕྱེ་བའི་ཡུལ་སུམ་ཅུ་སོ་གཉིས་དང་། གླིང་བཞི་་་་་་ཀུན་མཁྱེན་གསུང་དང་གླིང་བཞི་གཅིག་ཏུ་སྡོམ་པ་སྟེ། ཡུལ་ཆེན་སུམ་ཅུ་སོ་བདུན་དུ་སྤྱོད་དོ། ། ངོ་བོ་ནི་རིགས་པ་བརྟུལ་ཞུགས་ཀྱི་སྤྱོད་པ་སྤྱད་པའི་ཕྱིར་དུ་རྒྱུའོ། །
གང་ལས་གསུང་ན། སྤྱོད་པ་སྤྱོད་ལུགས་འདི་རྒྱུད་སྡེ་བཞི་ལས། རྣལ་འབྱོར་ཆེན་པོ་ཁོ་ན་ཡི་རྒྱུད་དགེས་རྡོར་བདེ་མཆོག་སོགས་དང་། རྒྱུད་འགྲེལ་གྱི་བསྟན་བཅོས་རྣམས་ལས་གསུངས་སོ། ། ཚུལ་འདི་འདྲ་བའི་སྤྱོད་པ་ལེགས་པར་ནི། རབ་ཚེ་འདི་ཉིད་ལ་མངོན་པར་རྫོགས་པར་འཚང་རྒྱའོ། ། འདི་དག་རྒྱས་པར་ཀུན་ལ་བཤད་དུ་མི་རུང་གསུངས་སོ། ། གོང་གི་ཡུལ་སུམ་ཅུ་སོ་བདུན་ངོས་བཟུང་བ་ལ། སྡོམ་གསུམ་གྱི་རྣམ་བཤད་མཛད་པ་ལྷ་བཙུན་ཆེན་པོས། ཡུལ་སུམ་ཅུ་རྩ་བདུན་ནི།
ཡུལ་སུམ་ཅུ་རྩ་གཉིས་ཀྱི་སྟེང་དུ་གླིང་བཞི་དང་བཞི་པོ་གཅིག་ཏུ་སྡོམ་པ་སྟེ་ལྔ་མནན་པ་ལ། རྗེ་བཙུན་ཆེན་པོས་ཨིནྡྲ་བྷཱུ་ཏིའི་ལམ་དུ་བཤད་དོ། ། ཞེས་གསུངས། སྤོས་སྒང་པ། རྒྱུད་དུ་གསལ་བར་གསུངས་པའི་སུམ་ཅུ་རྩ་གཉིས་དང་། ལུས་ལ་སྦས་པའི་རྩ་རྣམས་ཕྱི་རོལ་དུ་གླིང་བཞི་ལྷུན་པོ་དང་བཅས་པ་སུམ་ཅུ་རྩ་བདུན་ཞེས་བླ་མ་གོང་མ་རྣམས་གསུང་ངོ་། ། ཞེས་བཞེད། དགའ་སྟོང་པ། བདེ་མཆོག་ལས་གསུངས་པའི་ཡུལ་ཉེར་བཞི་དང་། དེའི་སྟེང་དུ་སྙིང་གར་པདྨ་འདབ་བརྒྱད་རིམ་པ་གཉིས་ཡོད་པའི་ནང་གི་ཕྱོགས་བཞི་དབུས་དང་བཅས་པ་ལྔ།
ཕྱི་མའི་ཕྱོགས་མཚམས་བརྒྱད་དང་བཅས་པ་སུམ་ཅུ་རྩ་བདུན་ཞེས་བཞེད། ཡང་གློ་བོ་མཁན་ཆེན་བསོད་ནམས་ལྷུན་གྲུབ་ལེགས་པའི་འབྱུང་གནས་ཀྱི་ཞལ་སྔ་ནས། དེས་ན་ཕྱི་རོལ་གྱི་ཡུལ་སུམ་ཅུ་རྩ་བདུན་ནི་བཤད་པའི་ཚུལ་བཞི་སྟེ། ཨིནྡྲ་བྷཱུ་ཏིའི་བཤད་པའི་ཚུལ། རྡོ་རྗེ་གསང་བས་བཤད་པའི་ཚུལ། རྡོ་རྗེ་སྙིང་པོས་བཤད་པའི་ཚུལ། པདྨ་རྡོ་རྗེས་བཤད་པའི་ཚུལ་དང་བཞིར་མཛད་པའི་ཡུལ་སུམ་ཅུ་སོ་གཉིས་པ་མན་ཆད་ཀྱི་ངོས་འཛིན་སློབ་དཔོན་དེ་དག་གི་བཞེད་ཚུལ་ནི། གནས་གསུམ་གསལ་བྱེད་ན་བཞུགས་པ་ཡི་གེ་མང་དོགས་འདིར་མ་བཀོད། ས་ལྷག་མ་ལྔའི་ངོས་འཛིན། ཨིནྡྲ་བྷཱུ་ཏིའི་དགའ་བའི་མེ་ཏོག་ལས།
ལྟེ་བར་ཤར་གྱི་ལུས་འཕགས་སུ་སྲོག་མ། བྱང་གི་སྒྲ་མི་སྙན་དུ་མ་ལ་ན། མཐའ་མའི་ནང་དུ་བ་ལང་སྤྱོད་དུ་ར་ས་ན། བཞི་པའི་གནས་སུ་ལྷོའི་འཛམ་བུ་གླིང་དུ་ཨ་བ་དྷཱུ་ཏིའོ། ། ལུང་ལས་དཔའ་བོ་ཆེན་པོ་དང་བཅས་པ་ནང་གི་འཁོར་ལོའི་རིམ་པའི་ཤེས་རབ་དང་། ཐབས་ཀྱི་རྣམ་པར་དག་པའི་ལྟས་ཏེ། དེ་ནི་ལམ་དང་། ཉེ་བའི་ལམ་མོ། ། ཞེས་གསུངས་པས། འདིར་གླིང་བཞི་ནང་གི་རྩ་བཞི་དང་སྦྱར་ནས་བཤད་ལ།
རྗེ་བཙུན་གྱི་ཨིནྡྲ་བྷཱུ་ཏིའི་ལམ་སྐོར་དུ་ཡང་། དགའ་བ་བཅུ་དྲུག་དང་། ཡུལ་སུམ་ཅུ་སོ་གཉིས་སྦྱོར་བའི་ཚེ། གླིང་བཞི་པོ་ཡུལ་ཉི་ཤུ་རྩ་བརྒྱད་ཀྱི་ཁ་སྐོང་དུ་བྱས་ནས་ཡུལ་ཆེན་དུ་གསུངས་སོ། ། དེ་ཡང་གླིང་བཞིའི་མིང་གིས་བཏགས་པ་ཡིན་གྱི། དོན་ལ་ཧི་མཱ་ལ་ཡ་དང་། སོ་སོའུ་རཥྚ་དང་། ཀ་ལིངྐ་དང་། ཀོ་ས་ལ་དང་བཞི་ཡིན་ནོ། ། ཞེས་གསུངས་པས་འདིར་ཡང་གླིང་བཞིའི་མིང་ཅན་ནི།
དེ་དག་ཡིན་པར་སེམས་སོ། ། གོང་དུ་སྨོས་པ་ལྟར་ཡུལ་སུམ་ཅུ་རྩ་གཉིས་ཀྱི་སྟེང་དུ་གླིང་བཞི་ལ་སོགས་པ་མནན་ནས། ཡུལ་སུམ་ཅུ་སོ་བདུན་དུ་རྗེ་བཙུན་ཆེན་པོས་བཤད་དོ། ། ཞེས་ཟེར་བ་ནི། རྗེ་བཙུན་གྱི་གཞུང་མ་མཐོང་བར་སྣང་ངོ་ཞེས་གསུངས་སོ། ། གཉིས་པ་རྡོ་རྗེ་གསང་བས་བཤད་ཚུལ་ནི། རང་བཞིན་དགའ་བའི་སྒྲོན་མེ་ལས། དཔའ་བོའི་གནས་བཅུ་དྲུག དཔའ་མོའི་བཅུ་དྲུག གསང་བའི་གནས་བཞི་སྟེ་སོ་དྲུག
གཙོ་བོའི་གནས་སོ་བདུན་དུ་གསུངས་ཏེ། ཇི་སྐད་དུ། ཨུ་རྒྱན་ཞེས་པ་ཟུར་གསུམ་མོ། ། ཞེས་པ་ནས། འདི་ནི་དོན་དུ་གསང་བའི་གནས། ། ཞེས་པའི་བར་གསུངས་པའི་འཇུག་ཐོགས་སུ། ལུས་འཕགས་པོ་ནི་སྲོག་ཙ་མང་། ། སྒྲ་མི་སྙན་ནི་ལ་མ་ན། ། བ་ལང་སྤྱོད་ནི་ར་ས་ན། ། འཛམ་བུ་གླིང་ཞེས་པ་ཡི་གནས། །
ཨ་ཝ་དྷཱུ་ཏི་ཞེས་པ་འོ། ། ཞེས་སོགས་དྲངས་ནས། འདིར་གླིང་བཞི་པོ་ཧི་མཱ་ལ་ཡ་སོགས་དང་སྦྱོར་ཚུལ་ནི། གོང་དུ་བཤད་པ་དང་འདྲ་ལ། ཡུལ་སུམ་ཅུ་རྩ་བདུན་པོ་གཙོ་བོའི་གནས་ལ་ངོས་འཛིན་པ་ཡང་མཚུངས་སོ་ཞེས་གསུངས་སོ། ། གསུམ་པ་རྡོ་རྗེ་སྙིང་པོས་བཤད་ཚུལ་ནི། ཉུང་ངུའི་བྱང་ཆུབ་ཀྱིས་བསྡུས་པའི་དོན་རྣམ་པར་བཤད་པ་ཉིད་ལས། ཕྱི་ནང་གཉིས་ཀ་ལ་ཡུལ་སོ་བདུན་དུ་གསུངས་ཏེ། ད་ནི་ཕྱི་རོལ་དང་ནང་དུ་གནས་ལ་སོགས་པ་རྣལ་འབྱོར་མ་ཀུན་ཏུ་རྒྱུ་བའི་གནས་བརྗོད་པར་བྱ་སྟེ། ཞེས་སོགས་དྲངས་ནས་དུར་ཁྲོད་བརྒྱད་ཀྱི་གནས་བརྒྱད་སྟེ་སོ་གཉིས་སོ། །
ཞེས་གསུངས་སོ། ། ཡང་རི་གི་ཨ་ར་ལི་ལས། གླིང་བཞི་གནས་སུ་བཤད་པ་ནི། ཡུལ་ཉི་ཤུ་རྩ་བཞི་ས་བཅུ་དང་སྦྱར་བའི་སྐབས་ཏེ་ཇི་སྐད་དུ། ས་བཅུ་རྣམས་ནི་རབ་ཏུ་ཕྱེ། ། གནས་ནི་ཤར་གྱི་ལུས་འཕགས་པོ། ། ཞེས་གསུངས་སོ། ། བཞི་པ་སློབ་དཔོན་པདྨ་རྡོ་རྗེས་བཤད་ཚུལ་ནི། མཁའ་འགྲོ་རྒྱ་མཚོའི་འགྲེལ་ཆེན་གྲུ་གཟིངས་ལས། ཕྱི་རོལ་གྱི་ཡུལ་ཆེན་པོ་སུམ་ཅུ་སོ་བདུན་འདོད་པའི་ཁམས་ལ་སྦྱར་བ་དང་།
ཁམས་གསུམ་སྤྱི་ལ་སྦྱར་བའི་ཚུལ་གཉིས་སུ་གསུང་པ་ལས། དང་པོ་ནི། ཆུ་གཏེར་བདུན། རི་བརྒྱད། གླིང་བརྒྱད། བ་ཚྭའི་རྒྱ་མཚོའི་ཕྱི་རོལ་དུ་རྡོ་རྗེའི་ལྕགས་རི། རྒྱ་མཚོ་ཆེན་པོ། རི་རབ་ཀྱི་འོག་གི་ཆ་སྟེ་སོ་ལྔ། དེ་ཐམས་ཅད་ནམ་མཁའི་ནང་དུ་གནས་པས། ནམ་མཁའ་སྟེ་སོ་དྲུག་དང་།
རི་རབ་ཀྱི་གཙུག་ཏོར་ལ་སོགས་པའི་དང་། ཇི་སྲིད་ནམ་མཁའི་བར་དུ་ས་འོག་ལ་སོགས་ཞེས་རི་རབ་ཀྱི་རྩེ་མོ་སོ་བདུན་པར་གསུངས་སོ། ། གཉིས་པ་ནི། འདོད་ཁམས་བཅུ་གཅིག གཟུགས་ཁམས་བཅུ་དྲུག གཟུགས་མེད་བཞི། བསམ་གཏན་བཞི་པ་མན་ཆད་ལ་ཆགས་པ། འཇིགས་པ། འགྲོ་བ། འདོད་པ་ཅན་ཏེ་ལྔ་མནན་པས་སོ་དྲུག
སུམ་ཅུ་རྩ་བདུན་པ་ནི། འོག་མིན་གྱི་སའོ། ། ཞེས་ཁམས་གསུམ་སྤྱིའི་ཡུལ་ཆེན་སུམ་ཅུ་རྩ་བདུན་པ་ནི། གཙོ་བོའི་གནས་ཡིན་ནོ། ། ཞེས་པ་ཙམ་ལས་མ་སྨོས་པས་དེ་ཕྱི་རོལ་དུ་ཡུལ་གང་ལ་ངོས་འཛིན་ཞེ་ན། འདི་ལ་རྗེ་བཙུན་སྐུ་མཆེད་ཀྱི་གསུངས་ལས། ཕྱིའི་དབང་དུ་བྱས་ན་ཐེག་པ་ཐུན་མོང་བ་ལ་གྲགས་པ་ནི། རྡོ་རྗེའི་གདན་ཡིན་ལ། ཐུན་མོང་མིན་པ་ལ་གྲགས་པ་ནི་འོག་མིན་ཡིན་ནོ། ། ཞེས་གནད་ཀྱི་གསལ་བྱེད་དང་།
ལྗོན་ཤིང་ལས་བཤད་ཅིང་། དེ་ཉིད་དོན་དང་ཡང་མཐུན་པ་ཡིན་ཏེ། པཎྜི་ཏ་རྟག་པའི་རྡོ་རྗེས། ལོ་ཧི་པའི་འགྲེལ་པ་ལས། ཕྱི་རོལ་ན་ནི་རྡོ་རྗེའི་གདན་བྱང་ཆུབ་ཆེན་པོའི་མིང་ཅན་གྱི་གནས་དང་། ཞེས་སོགས་གསལ་བར་བཤད་པའི་ཕྱིར་རོ། ། དེ་ལྟ་བུའི་ལུང་གི་གསལ་ཁ་མ་མཐོང་བར་རང་ཉིད་གང་དུ་སངས་རྒྱ་བའི་གནས་ཉིད་ཡུལ་སོ་བདུན་པ་ཡིན་ནོ། ། ཞེས་ཟེར་བ་ནི། མིང་དོན་མ་འཕྲོད་པའི་ཟོལ་སྦྱོར་དུ་སྣང་ངོ་། ། དེ་ལྟར་ན་ཁོ་བོས་ལུང་དང་ཞིབ་ཏུ་སྦྱར་ནས་ཡུལ་ཆེན་རྣམས་སོ་སོར་བཤད་ཅིང་།
ཁྱད་པར་དུ་འཛམ་གླིང་འདི་ཉིད་ན་ཡོད་པའི་ཡུལ་སོ་བདུན་པོ་ལུང་དུ་ལེགས་པར་བཤད་པ་འདི་ལ་རྗེ་བཙུན་ས་སྐྱ་པ་ཆོས་ཀྱི་སྤྱན་ལྡན་རྣམས་དང་། དེའི་རྗེས་སུ་འབྲང་བའི་གཟུ་བོར་གནས་པའི་སྐྱེས་བུ་དམ་པ་རྣམས་དགེས་པ་བསྐྱེད་དུ་གསོལ་ལོ། ། ཞེས་གསུངས་སོ། ། འདི་དག་ནི་མཁན་ཆེན་པའི་གསུང་ལས་ཉེར་མཁོ་ཙམ་ཞིག་བྲིས་པ་ཡིན་ལ། ཞིབ་ཏུ་གནས་གསུམ་གསལ་བྱེད་ཀྱི་དཔེ་དག་པ་ཞིག་ལ་གཟིགས་པར་འཚལ་ལོ།། ༈ །།ཡུལ་ཆེན་སུམ་ཅུ་སོ་བདུན་དུ། ། ཞེས་པ་ལ་དྲི་བས།་་་་་ ཤཱ ཕྱི་རོལ་ཡུལ་ཆེན་སོ་བདུན་ཞེས། ། བྱ་བའི་རྒྱུད་གཞུང་གང་ནས་བཤད། ། འཛམ་གླིང་ཙམ་པོ་ཡུལ་ཆེན་དུ། །
ཁས་ལེན་ནུས་ན་རང་ལ་ཡང་། ། མི་འདོད་པ་དག་མི་འབྱུང་ངམ། ། ཞེས་པའི་ལན་ནི། སྤྱིར་ཕྱི་རོལ་གྱི་ཡུལ་ཆེན་ཉི་ཤུ་རྩ་བཞི་བཤད་པའི་ཚུལ་དང་། སུམ་ཅུ་སོ་གཉིས་སུ་བཤད་པའི་ཚུལ་དང་། སུམ་ཅུ་སོ་བདུན་དུ་བཤད་པའི་ཚུལ་གསུམ་ཡོད་པ་ལས་དང་པོ་ནི། བདེ་མཆོག་དང་། སཾ་པུ་ཊི་ལས། ཕ་རོལ་ཏུ་ཕྱིན་པའི་ཐེག་པ་དང་སྒོ་བསྟུན་པའི་དབང་དུ་བྱས་ནས། དངོས་བསྟན་ས་བཅུའི་རྣམ་གཞག་མཛད་པའི་སྐབས་ཡིན།
པུ་ལི་ར་མ་ལ་ཡ་ལ་སོགས་ས་ཉི་ཤུ་རྩ་བཞི་གསུངས་སོ། ། གཉིས་པ་ནི། རྩ་རྒྱུད་བརྟག་གཉིས་ལས། སློབ་པའི་ས་བཅུ་གཉིས་ཀྱི་རྣམ་གཞག་མཛད་པའི་དབང་དུ་བྱས་ནས་ལེའུ་དང་པོར། ནང་རྡོ་རྗེའི་ལུས་ལ་རྩ་སུམ་ཅུ་རྩ་གཉིས་དང་། ལེའུ་བདུན་པར་ཕྱི་རོལ་ཡུལ་ཆེན་སུམ་ཅུ་རྩ་གཉིས་གསུངས་སོ། ། གསུམ་པ་ནི། དེའི་སྟེང་དུ་རི་གི་ཨ་ར་ལིའི་རྒྱུད་ལས། གནས་ནི་ཤར་གྱི་ལུས་འཕགས་པོ། ། དེ་བཞིན་དུ་ནི་བ་ལང་སྤྱོད། །
གནས་ནི་བྱང་གི་སྒྲ་མི་སྙན། ། གནས་ནི་དེ་བཞིན་འཛམ་བུ་གླིང་། ། གླིང་བཞིར་ལྷ་མོ་བཞི་དང་ནི། ། རི་རབ་སྤྱི་བོ་རིག་གི་བཞུགས། ། ཨ་ར་ལི་དང་མཉམ་སྦྱོར་བས། ། ཞེས་གླིང་བཞི་རི་རབ་དང་ལྔ་གསུངས་པས། སུམ་ཅུ་རྩ་བདུན་དུ་འགྱུར་ལ། འགྲེལ་ཆེན་དྲི་མེད་འོད་ལས། གནས་ནི་ཕྱོགས་བཞིར་རླུང་དང་མེ་དང་ཆུ་དང་སའི་རང་བཞིན་གྱིས་གནས་པ་དེ་ཤར་གྱི་ལུས་འཕགས་དང་། འཛམ་བུ་གླིང་ཆུང་ངུ་དང་།
བྱང་གི་སྒྲ་མི་སྙན་དང་། ནུབ་ཀྱི་བ་ལང་སྤྱོད་ཅེས་གསུངས་ལ། འདི་ལ་གླིང་བཞི་གཅིག་ཏུ་སྡོམ་པ་བགྲང་དགོས་པར་མཁས་པ་ཁ་ཅིག་བཞེད་དོ། ། རྒྱུད་དང་འགྲེལ་པ་འདི་གཉིས་ཀྱི་ལུགས་ལ། ཡུལ་ཆེན་སུམ་ཅུ་སོ་གཉིས་ཀྱི་སྟེང་དུ་འདི་དག་མནན་པས་སོ་བརྒྱད་དུ་འགྱུར་བ་མིན་ཏེ། སྔ་མར་གནས་དང་ཉེ་གནས་སོགས་སུམ་ཅུ་གསུངས་པའི་གནས་ཀྱི་དབྱེ་བ་དང་། ཕྱི་མར་གནས་དང་ཉེ་བའི་གནས། ཞིང་དང་ཉེ་བའི་ཞིང་། མདུན་པ་དང་ཉེ་བའི་མདུན་པ། འདུས་པ་ཅན་དང་ཉེ་བའི་འདུས་པ་ཅན།
ཁང་པ་དང་ཉེ་བའི་ཁང་པ། དུར་ཁྲོད་དང་ཉེ་བའི་དུར་ཁྲོད་དེ། སུམ་ཅུ་གསུང་པའི་གནས་ཀྱི་དབྱེ་བར་འདི་དག་གསུངས་པའི་ཕྱིར་རོ། ། འོན་ཀྱང་རྩ་རྒྱུད་བརྟག་གཉིས་ལྟ་བུ་གནས་སུམ་ཅུ་སོ་གཉིས་ཀྱི་དབྱེ་བར། པུ་ལི་ར་མ་ལ་ཡ་སོགས་སོ་གཉིས་གསུངས་པའི་ཚེ། སྔར་གྱི་ལྔ་པོ་དེ་དག་མནན་ནས་སོ་བདུན་དུ་ལེགས་པར་གྲུབ་སྟེ། སྔར་གྱི་རྒྱུད་འགྲེལ་གཉིས་ཀྱིས་དེ་གནས་ཆེན་དུ་གྲུབ་ཅིང་། སོ་གཉིས་སུ་མི་འདུས་པས་དེ་དག་མནན་དགོས་པར་གྲུབ་པའི་ཕྱིར་དང་། རྒྱུད་དེར་ལྷ་བཅུ་གཉིས་ཀྱི་ནང་མ་ལྔ་བཞུགས་པར་གསུངས་པས་ཀྱང་ཤེས་ནུས་པའི་ཕྱིར་རོ། ། རྗེ་བཙུན་གྱིས།
ཨིནྡྲ་བྷཱུ་ཏིའི་ལམ་སྐོར་དུ། གླིང་བཞི་གནས་ཆེན་དུ་གསུངས། དེས་ཀྱང་གྲུབ་ཚུལ་སྔ་མ་དང་འདྲའོ། ། དེར་ཡང་སོ་བདུན་དུ་བགྲང་པའི་སྐབས་ནི་མིན་ཏེ། ཉེར་བརྒྱད་ཀྱི་སྟེང་དུ་འདི་བཞི་མནན་པས་ས་བཅུ་གཉིས་པ་དང་སྦྱར་བར་མཛད་པའི་ཕྱིར་རོ། ། དེ་ལྟར་ན་འཛམ་གླིང་ཙམ་པོ་གནས་ཆེན་དུ་ཁས་བླང་པས་རང་ལ་མི་འདོད་པ་དག་མི་འབྱུང་ངམ། ཞེས་པའི་དོན། ཏི་སེ་དང་རྩ་རི་ཆོས་ཅན། གནས་ཆེན་ཡིན་པར་ཐལ། འཛམ་བུ་གླིང་ཙམ་པོའི་ཁོངས་སུ་འདུས་པའི་ཕྱིར་ཞེས་པ་ཡིན་མཆི།
འདི་ལ་འཇིག་རྟེན་གྱི་དཔེ་བསྟན་པའི་འཇུག་ཐོགས་སུ་བསྟན་བཅོས་ཀྱི་བརྡ་འཆད་ལ་ཡང་། སྤྱི་ཙམ་དང་ཁོངས་སུ་འདུས་པའི་རྣམ་གཞག་མི་འདྲ་བ་མང་སྟེ། མི་མཇེད་འཇིག་རྟེན་གྱི་ཁམས་ཆོས་ཅན། འོག་མིན་སྟུག་པོ་བཀོད་པའི་ཞིང་ཁམས་ཡིན་པར་ཐལ། དེའི་ཁོངས་སུ་འདུས་པའི་ཕྱིར་ཏེ། དེར་བཞུགས་པའི་རྣམ་སྣང་གངས་ཆེན་མཚོའི་ཕྱག་མཐིལ་ན་ཡོད་པའི་ཕྱིར། དེ་ལས་གཞན་པའི་མི་འདོད་པ་མ་མཐོང་ངོ་། ། ཞེས་གསུངས་སོ། ། གླིང་བཞི་དང་། དེ་གཅིག་ཏུ་སྡོམ་པ་ཡུལ་སུམ་ཅུ་སོ་བདུན་གྱི་ནང་མཚན་དུ་བགྲང་བ་ལ་ཁ་ཅིག
དེ་མི་འཐད་དེ། འཛམ་བུ་གླིང་གི་ཡུལ་ཆེན་ངོས་འཛིན་པའི་སྐབས་སུ། དེ་དག་འདྲེན་པ་འབྲེལ་མེད་པའི་ཕྱིར། ཞེས་སྐྱོན་བརྗོད་པ་མ་རིགས་ཏེ། དེ་ལྟར་འདྲེན་པ་པོས་གླིང་བཞི་སོགས་ཀྱི་མིང་གིས་སྨོས་ཀྱང་། དེ་དག་གི་མིང་ཅན་གྱི་ཡུལ་གཞན་ལ་ཐུགས་རྩེ་མ་གཏད་པ་དཀའ་བའི་ཕྱིར། གཞན་དུ་ན་གོང་དུ་དྲངས་པའི་དུས་འཁོར་དང་། ཨིནྡྲ་བྷཱུ་ཏིའི་གཞུང་ལ་སོགས་པའི་བསྟན་བཅོས་དེ་དག་ལ་ཡང་སྐྱོན་བརྗོད་པར་རིགས་པར་འགྱུར་རོ། ། གཉིས་པ་ལ་གསུམ་སྟེ། གང་གིས་རྒྱུ་བའི་གང་ཟག་ལ་འཁྲུལ་པ་དགག་པ།
གང་དུ་རྒྱུ་བའི་གནས་ལ་འཁྲུལ་པ་དགག་པ། དེ་གཉིས་ཀའི་མཇུག་བསྡུ་བའོ། ། དང་པོ་ལ་གསུམ་སྟེ། མཛད་ཞིང་མི་ལྡན་པའི་གང་ཟག་སྤྱོད་པ་སྤྱད་པ་དགག མཛད་ཞིང་ལྡན་པའི་གང་ཟག་སྤྱོད་པ་སྤྱད་པའི་དགོས་པ། དེས་གྲུབ་པའི་དོན་བསྟན་པའོ། ། དང་པོ་ནི། དེང་སང་གསང་སྔགས། ཞེས་སོགས་ཚིགས་བཅད་ལྔ་སྟེ། དེང་སང་བོད་འདི་ན་གསང་སྔགས་ཀྱི་དབང་དང་རིམ་པ་གཉིས་ཀྱི་རྣམ་དབྱེ་མི་ཤེས་པར་གསང་སྔགས་ཀྱི་ལུགས་སུ་འཆོས་པའི་ལག་ལེན་ཕྱིན་ཅི་ལོག་བྱེད་པ་མཐོང་།
ཤེས་བྱ་ཆོས་ཅན། གསང་སྔགས་ཀྱི་དབང་ཐོབ་ཅིང་། ལམ་རིམ་པ་གཉིས་པོ་མི་བསྒོམ་ན། གོང་གི་ཡུལ་ཆེན་སུམ་ཅུ་སོ་བདུན་པོ་དེ་དག་ཏུ་སྤྱོད་པའི་ཆེད་དུ་འགྲོ་བ་སངས་རྒྱས་ཀྱི་རྒྱུད་སྡེ་ལས་མ་གསུངས་ཏེ། ལམ་རིམ་པ་གཉིས་པོ་མི་བསྒོམ་པའི་བསྒོམ་ཆེན་བཟང་ཡང་ས་དང་པོ་ཡན་ཆད་ཀྱི་རྟོགས་པ་བསྐྱེད་ནུས་པ་ཕ་རོལ་ཏུ་ཕྱིན་པའི་ལུགས་ཀྱི་སེམས་ལ་གནད་དུ་བསྣུན་པའི་བསྒོམ་ཆེན་ལས་མ་འདས་ལ། ཕ་རོལ་ཏུ་ཕྱིན་པའི་མདོ་ལས། ས་ལམ་གྱི་རྟོགས་པ་བསྐྱེད་པའི་ཆེད་དུ་ཡུལ་ཆེན་དེ་དག་ཏུ་འགྲོ་བའི་ཆོ་ག་བཤད་པ་མེད་པའི་ཕྱིར་རོ། ། ཡུལ་ཆེན་དེ་དག་ཏུ་བགྲོད་ནས་ས་ལམ་གྱི་རྟོགས་པ་བསྐྱེད་པ་ནི། ནང་ལུས་ཀྱི་གནས་དེ་དང་། དེ་དག་གི་རླུང་སེམས་དབུ་མར་བཞུགས་པའི་ཆེད་ཡིན་པའི་ཕྱིར་རོ། །
སྐབས་ཀྱི་དོན་ནི། བསྒོམ་ཆེན་བཟང་པོ་ཞེས་པ་ས་དང་པོ་ཡན་ཆད་ཀྱི་རྟོགས་པ་སྐྱེས་པ་ཡིན་ལ། དེ་ལ་སེམས་ལ་གནད་དུ་བསྣུན་ནས་སྐྱེས་པ་དང་། ལུས་ལ་གནད་དུ་བསྣུན་ནས་སྐྱེས་པ་གཉིས་ལས། རིམ་གཉིས་མ་བསྒོམ་པར་སྐྱེས་པ་ནི་སེམས་ལ་གནད་བསྣུན་ནས་སྐྱེས་པ་ཡིན་པས་རྒྱུད་སྡེ་འོག་མ་གསུམ་གྱི་ས་ལམ་གྱི་རྟོགས་པ་བསྐྱེད་པའི་ཚུལ་ཡང་། སེམས་ལ་གནད་དུ་བསྣུན་པ་ལས་མ་འདས་པའི་ཕྱིར་ན། ཕ་རོལ་ཏུ་ཕྱིན་པའི་ལུགས་ཀྱི་ས་ལམ་རྟོགས་པ་བསྐྱེད་པའི་ལུགས་སུ་སྟོན་པ་ཡིན་གྱི་ཉམས་ལེན་ཐམས་ཅད་ཕ་རོལ་ཏུ་ཕྱིན་པའི་ལུགས་ཀྱི་ཉམས་ལེན་དུ་འདུས་པ་ནི་མིན་ནོ། ། ཚུལ་འདི་ཇི་ལྟ་བ་བཞིན་རྟོགས་པ་ནི་དམ་པའི་མགོན་གྱིས་ཟིན་པ་ཁོ་བོ་འབའ་ཞིག་གོ ། ཞེས་གསུང་རབ་དགོངས་གསལ་ལས་གསུངས་སོ། ། གལ་ཏེ་གསང་སྔགས་ཀྱི་ལམ་རིམ་པ་གཉིས་མི་བསྒོམ་ཞིང་།
རྟོགས་པ་ཡོད་པར་རློམ་པ་ཡི་རྣལ་འབྱོར་པ་ཡི་ཡུལ་ཆེན་སོ་བདུན་པོ་དེ་དང་དེར་ཕྱིན་ན། བར་ཆད་འབྱུང་ཞིང་། དེ་ལྟར་རློམ་པ་དང་རྟོགས་པ་ཅི་ཡང་མེད་པའི་བསྒོམ་ཆེན་གྱིས་ཡུལ་དེར་ཕྱིན་ན་ཕན་པའི་དངོས་གྲུབ་དང་། གནོད་པའི་བར་ཆད་གང་ཡང་འབྱུང་བ་མེད་དེ། དཔེར་ན། ཨོ་ཌྱན་དང་། ཛ་ལན་དྷ་ར་དང་། གངས་ཅན་དང་། དེ་ཝི་ཀོ་ཊ་ལ་སོགས་པའི་ཡུལ་ན་ཀླ་ཀློ་དང་། ཅི་ཡང་མི་ཤེས་པའི་བླུན་པོ་དང་།
ཕྱི་རོལ་མུ་སྟེགས་བྱེད་དང་། འབྲོག་པ་རྣམས་ཀྱིས་གང་ཡོད་མོད་ཀྱང་། སྐྱེ་བོ་དེ་དག་གྲུབ་པ་ཐོབ་བམ་ཅི་སྟེ་མི་ཐོབ་པ་བཞིན་ནོ། ། གཉིས་པ་ནི། གསང་སྔགས་བསྒོམ་པའི། ཞེས་སོགས་རྐང་པ་དྲུག་སྟེ། འོ་ན་གནས་ཆེན་དེ་དག་ཏུ་འགྲོ་བའི་གང་ཟག་སུ་ཡིན་ཞེ་ན། གསང་སྔགས་ཀྱི་དབང་ལེགས་པར་ཐོབ་ཅིང་། སྦྱང་གཞི་སྦྱོང་བྱེད་འཕྲོད་པའི་བསྐྱེད་རིམ་དང་དམིགས་བཅས་དམིགས་མེད་ཀྱི་རྫོགས་རིམ་བསྒོམ་པའི་རྟོགས་པ་དང་ལྡན་པ་ཅན་དཔའ་བོ་དང་རྣལ་འབྱོར་མར་གོ་བར་བྱེད་པའི་ལུས་ངག་གི་བརྡའ་དོན་འཕྲོད་པའི་སྐལ་བར་ལྡན་པ་ཞིག་འགྲོ་བ་ཡིན་ཏེ། རྣལ་འབྱོར་པ་དེ་ལ་ཡུལ་ཆེན་དེ་དང་དེར་གནས་པ་ཡི་མཁའ་འགྲོ་མ་ས་དང་པོ་སོགས་ཐོབ་པའི་ཚུལ་བཟུང་བ་རྣམས་ཀྱིས་རྟོགས་པ་འཕེལ་བར་བྱིན་གྱིས་བརློབས་ཅིང་།
དེ་ལ་བརྟེན་ནས་ནང་དུ་ས་ལམ་རྣམས་བདེ་བླག་ཏུ་བགྲོད་པའི་ཕྱིར། དེ་ལྟར་ས་བགྲོད་ཚུལ་འདིའི་དོན་རྣལ་འབྱོར་ཆེན་པོ་བླ་ན་མེད་པ་ཡི་རྒྱུད་སྡེ་རྩ་རྒྱུད་བརྟག་གཉིས་དང་། བཤད་རྒྱུད་སཾ་བུ་ཊི་ལ་སོགས་པ་རྣམས་སུ་ལེགས་པར་ལྟོས། གཉིས་པ་ནི། དེས་ན་གསང་སྔགས། ཞེས་སོགས་རྐང་པ་གཉིས་ཏེ། རྒྱུ་མཚན་དེས་ན་གསང་སྔགས་ཀྱི་ལམ་ཟབ་མོ་མི་བསྒོམ་པར་ཡུལ་ཆེན་རྣམས་བགྲོད་པ་དོན་མེད་པ་ཡིན་ཏེ། པཎ་ཆེན་ཤཱཀྱ་ཤྲཱི་ལ་བསྒོམ་ཆེན་གཅིག་གིས་ཏི་སེ་དང་རྩ་ཡུལ་ཉི་ཤུ་རྩ་བཞིའི་ཕྱོགས་རེ་ལགས་སམ་ཞུས་པས། པཎ་ཆེན་གྱི་ཞལ་ནས། ཁྱོད་གསང་སྔགས་བསྒོམ་མམ་མི་བསྒོམ་གསུང་།
གསང་སྔགས་མི་བསྒོམ་ཕྱག་རྒྱ་ཆེན་པོ་བསྒོམ་ཞུས་པས། གསང་སྔགས་མི་བསྒོམ་ན་ཡུལ་ཆེན་ཉི་ཤུ་རྩ་བཞིས་ཅི་བྱེད། ཕར་ཕྱིན་དང་ཉན་ཐོས་ལ་ཡུལ་ཆེན་ཉི་ཤུ་རྩ་བཞི་བཤད་པ་མེད། ཁྱེད་བོད་ཀྱི་ཆོས་པ་འདི་འདྲའི་རིགས་ཅན་འཁྲུལ་པ་མང་པོ་ཡོད་གསུངས་ནས་བོད་ལ་ཐུགས་ཀྱི་ཏིང་ནས་ཁྲེལ་ཏེ། དེ་རང་མེད་ཅེས་རྗེ་ཉིད་གསུངས་སོ། ། བརྟན་པ་ཅུང་ཟད་ཐོབ་ནས་བསྒོམ་པར་བྱ་བའི་གནས་ནི། ཚོང་འདུས་ཆེན་པོ་ལ་སོགས་པར་རང་བཞིན་གྱི་རྣལ་འབྱོར་མ་སུམ་ཅུ་རྩ་གཉིས་ལ་སོགས་པའི་རིགས་ཀྱི་བུད་མེད་རྣམས་འདུ་བས་དེར་གནས་པར་བྱ་སྟེ། དེ་ལྟར་ན་འཁོར་བའི་ཚད་སྣ་ཚོགས་མཐོང་བའི་འདུས་བྱས་ཀྱི་ཆོས་ལ་སྐྱོ་བ་དང་། མི་རྟག་པ་དང་། བྱམས་པ་དང་།
སྙིང་རྗེ་ལ་སོགས་བསྒོམ་མི་དགོས་པར་ཤུགས་ལ་སྐྱེ། སྣང་བའི་འཆར་ཚུལ་མི་འདྲ་བར་སྣ་ཚོགས་སུ་མཐོང་བས་སྒྱུ་མའི་རྩིས་ཤུགས་ལ་ཟིན། གཟུགས་སྒྲ་སྣ་ཚོགས་མཐོང་བས་བྱིངས་རྒོད་ཤུགས་ལ་སེལ། ཕལ་པའི་གནས་སུ་གྱུར་པས་ང་རྒྱལ་སོགས་ངང་གིས་ཆུང་། མཚན་མ་ལྡན་པའི་བུད་མེད་རྣམས་ཀྱི་གཟུགས་མཐོང་བའམ། སྒྲ་ཐོས་པའམ། ཚུལ་བཞིན་མིན་པའི་གཏམ་བརྗོད་པ་ཙམ་གྱིས་རྣལ་འབྱོར་པ་ལ་ཡོན་ཏན་སྐྱེ་བའི་གྲོགས་སུ་འགྱུར་རོ། ། གཉིས་པ་ལ་གཉིས་ཏེ། ཏི་སེ་གངས་ཅན་དུ་འདོད་པ་དགག་པ། ཙཱ་རི་གནས་ཆེན་དུ་འདོད་པ་དགག་པའོ། །
དང་པོ་ལ་གསུམ་སྟེ། དགག་པ་སྤྱིར་བསྟན། ལུང་འགལ་བྱེ་བྲག་ཏུ་བཤད། ཉེས་སྤོང་གི་ལན་དགག་པའོ། ། དང་པོ་ནི། དཔལ་ལྡན་དུས་ཀྱི། ཞེས་སོགས་རྐང་པ་བཅུ་གཅིག་སྟེ། དཔལ་ལྡན་དུས་ཀྱི་འཁོར་ལོའི་འཇིག་རྟེན་ཁམས་ལེར་གསུང་པའི་རི་བོ་གངས་ཅན་དང་། ཆོས་མངོན་པའི་གཞུང་ལས་གསུངས་པ་ཡི་རི་བོ་སྤོས་ངད་ལྡན་གྱི་བྱང་ན་བྲག་་་་་་གངས་རི་ཟེར་བའང་སྣང་རི་གསེར་གྱི་བྱ་སྐྱིབ་ལྷ་མ་ཡིན་གྱི་ཕུག ཆུ་ཞེང་དཔག་ཚད་ལྔ་བཅུ།
དཔངས་དཔག་ཚད་ཕྱེད་དང་བཞི་པ། བྲག་ཕྲན་ལྔ་བརྒྱས་བསྐོར་བ། དེའི་བྱང་ན་ཤིང་ས་ལའི་རྒྱལ་པོ་རབ་བརྟན་ཤིང་ཕྲན་་་་་་ཊཱིཀྐ་ཁ་ཅིག་ན་ས་ལ་ཕྲེང་བ་བདུན་རིམ་གྱིས་བསྐོར་བ་ཞེས་པ་འདུག་ལྔ་བརྒྱས་སྐོར་བ། དེའི་ཤར་ན་རྫིང་བུ་དལ་འབབ་ཅེས་བྱ་བ་མཚོ་མ་དྲོས་པ་དང་སྙམ་པ། རྫིང་བུ་་་་་་བརྒྱ་སྟོང་མང་པོས་བསྐོར་བ་ཟེར་བའང་སྣང་ལྔ་བརྒྱས་བསྐོར་བ་ཡོད། དེར་བརྒྱ་བྱིན་གྱི་གླང་པོ་་་་་་བརྒྱ་སྟོང་མང་པོས་བསྐོར་བ་ཟེར་བའང་འདུག་ཆེ་རབ་བརྟན་འཁོར་ལྔ་བརྒྱས་བསྐོར་བ་གནས་ཤིང་། དབྱར་ཟླ་བ་བཞི་ས་་་་་་ལྷའི་ཚལ་དུ་ཟེར་བའང་སྣང་ལྷའི་ཚལ་དུ་འགྲོའོ། ། དགུན་ཟླ་བ་བཞི་གསེར་གྱི་བྱ་སྐྱིབ་ཏུ་སྡོད། གཞན་ཡང་འཛམ་བུའི་ཤིང་དང་། གླང་པོ་ཆེ་ས་སྲུང་གི་བུ་གླང་ཆེན་ལྔ་བརྒྱས་སྐོར་བ་དང་།
བཅོམ་ལྡན་འདས་དགྲ་བཅོམ་ལྔ་བརྒྱ་དང་བཅས་པ་རང་རང་ལས་ཀྱི་རྒྱུ་བ་ལུང་སྟོན་པར་མཛད་ཅིང་བཞུགས་པའི་གནས་ཡིན་པར་གསུང་པའི་རི་བོ་གངས་ཅན་དེ་ནི། ད་ལྟ་མངའ་རིས་པུ་ཧྲང་གི་ཏི་སེར་གྲགས་པ་འདི་མིན་ཏེ། ད་ལྟའི་ཏི་སེ་ལ་གངས་ཅན་གྱི་མཚན་ཉིད་དེ་དག་མེད་པའི་ཕྱིར། ཏི་སེའི་ཤར་ཕྱོགས་ན་ཡོད་པའི་མ་ཕམ་དེ་ཡང་མ་དྲོས་རྒྱ་མཚོ་མིན་ཏེ། གླང་པོ་ཆེ་ས་སྲུང་རྣམས་ཀྱང་མ་ཕམ་དེ་ན་མེད་ལ། དེ་བཞིན་དུ་མ་དྲོས་པའི་ནང་དུ། འཛམ་བུའི་ཤིང་སྐྱེས་པ་དེའི་འབྲས་བུ་སྨིན་པ་ཆུ་ནང་དུ་ལྷུང་པའི་ཚེ། འཛམ་བུ་ཞེས་པའི་སྒྲ་སྒྲོགས་པ། འབྲས་བུ་ཆུ་ནང་དུ་ལྷུང་པ་ཀླུ་རྣམས་ཉར་སྤྲུལ་ནས་ཟོས་པས་བདུད་རྩིར་འགྱུར། ཀླུའི་མ་ཟོས་པ་རྣམས་འཛམ་བུ་ཆུ་བོའི་གསེར་དུ་འགྱུར།
ཤིང་དེའི་རྩེ་མོ་ལ་ཉི་མ་ཤར་བ་དང་། འཛམ་བུ་གླིང་དུ་སྐྱ་རེངས་དང་པོ་ཤར་བ་དུས་སྙམ་དུ་འོང་གསུངས་པའི་འཛམ་བུའི་ལྗོན་པ་དང་། བྲག་གསེར་གྱི་བྱ་སྐྱིབ་ཅན་ལ་སོགས་པ་ག་ལ་ཡོད་དེ། མེད་པའི་ཕྱིར་རོ། ། གཉིས་པ་ལ་ལྔ་སྟེ། དུས་ཀྱི་འཁོར་ལོའི་དང་། མངོན་པའི་དང་། མུ་སྟེགས་བྱེད་ཀྱི་དང་། རྨ་བྱ་ཆེན་མོའི་མདོའི་དང་། ཕལ་པོ་ཆེའི་ལུང་དང་འགལ་བའོ། །
དང་པོ་ནི། དེ་ཡི་གཏན་ཚིགས་ཞེས་སོགས་རྐང་པ་ཉེར་གཉིས་ཏེ། ད་ལྟའི་ཏི་སེ་དུས་འཁོར་ནས་གསུངས་པའི་གངས་ཅན་མིན་པ་དེ་ཡི་གཏན་ཚིགས་འདི་ལྟར་ཡིན་ཏེ། ད་ལྟའི་ཏི་སེའི་འགྲམ་ན་ཤམ་བྷ་ལ་མེད་པའི་ཕྱིར་དང་། རྫུ་འཕྲུལ་དང་མི་ལྡན་པས་ཀྱང་ཏི་སེར་བསྒྲོད་ནུས་པའི་ཕྱིར། ཁྱབ་པ་ཡོད་དེ། དཔལ་ལྡན་དུས་ཀྱི་འཁོར་ལོ་ལས། ཆུ་བོ་སི་ཏའི་བྱང་ཕྱོགས་ན་རི་བོ་གངས་ཅན་ཡོད་པར་གསུངས་པའི་ཕྱིར་ཏེ། བསྡུས་རྒྱུད་ལས། ལན་ཚྭ་ཆང་དང་ཆུ་དང་འོ་མ་ཞོ་དང་མར་དང་སྦྲང་རྩིའི་རྒྱ་མཚོ་རྣམས་དང་རི་བདུན་ནི། །
འོད་སྔོན་པོ་དང་མན་དྷ་རྭ་བའི་རི་སྟེ་རྩུབ་ལྡན་ནོར་འོད་ཚད་ལྡན་གྲང་བའི་རི་རྡོ་རྗེ། ། གླིང་རྣམས་ཟླ་བ་དང་ནི་རབ་དཀར་རབ་མཆོག་ཀུ་ཤ་མིའམ་ཅི་སྟེ་ཁྲུང་ཁྲུང་དྲག་པོ་རྣམས། ། ལོངས་སྤྱོད་པ་རྣམས་ཉིད་དེ་འཛམ་གླིང་བདུན་པ་ལས་ཀྱི་ས་རྣམས་ལ་ནི་མི་རྣམས་གནས་པའོ། ། ཞེས་རི་རབ་ལ་མཚོ་བདུན་དང་། རི་བདུན་དང་། གླིང་བདུན་གྱིས་ཁོར་ཡུག་ཏུ་སྐོར་ནས་ཡོད་པའི་གླིང་ཕྱི་མ་འཛམ་གླིང་ཆེན་པོ་ཡིན་ཅིང་། དེ་ལ་དུམ་བུ་བཅུ་གཉིས་སུ་བྱས་པའི་ལྷོའི་ཆ་ནི་འཛམ་གླིང་ཆུང་ངུ་ཡིན་ལ། དེའི་ཆུ་ཞེང་ཆེ་བ་ལ་ཆུ་བོ་སི་ཏ་ཡོད། དེའི་བྱང་ན་རི་བོ་གངས་ཅན་ཡོད་ཅིང་། རི་བོ་གངས་ཅན་གྱི་འགྲམ་ན་ཤམྦྷ་ལའི་ཡུལ་གྲོང་ཁྱེར་བྱེ་བ་དགུ་ཅུ་རྩ་དྲུག་ཡོད་པ།
ས་པདྨ་འབད་བརྒྱད་ཀྱི་རྣམ་པར་གནས་པ་དབུས་ཀྱི་སུམ་ཆ་ལྟེ་བར་བྱས་པ་ལ་ཀེ་ལ་ཤའི་རི་བོར་གྲགས་ཤིང་། དེ་ན་རྒྱལ་པོའི་ཕོ་བྲང་མདོག་ཀཱ་ལ་པ་ཞེས་བྱ་བ་དང་། དུས་ཀྱི་འཁོར་ལོའི་གཞལ་ཡས་ཁང་ཡོད། དེ་ན་མ་ལ་ཡའི་ནགས་ཚལ་སྣ་ཚོགས་པ་དང་། བཟའ་ཤིང་གི་རྭ་བ་དུ་མས་བརྒྱན་པ་ཡོད། ། འདབ་མ་བརྒྱད་པོ་རེ་རེ་ལ་གྲོང་ཁྱེར་བྱེ་བ་བཅུ་གཉིས་རེ་ཡོད་ཅིང་བྱེ་བ་ཕྲག་རེ་ལ་རྒྱལ་པོ་རེ་ཡོད་པས་རྒྱལ་ཕྲན་དགུ་ཅུ་རྩ་དྲུག་ཡོད་དེ། དེ་ལྟར་ཡང་། གངས་རི་མཆོག་གི་ཕྱོགས་རྣམས་མ་ལུས་ཀུན་ནས་ཡང་དག་སྐོར་བ་དེ་དག་དབུས་སུ་ཀེ་ལ་ཤ ། ས་ལ་ཀེ་ལ་ཤ་ཡི་དུམ་བུར་གངས་རི་ལྡན་པ་དེ་ཡི་གསུམ་ཆ་ཀུན་ནས་ཤེས་བྱ་སྟེ། ། ཕྱི་རོལ་དུ་ཡང་ཡུལ་རྣམས་ཉིན་བྱེད་འདབ་མ་རེ་རེའི་གླིང་རྣམས་ཀུན་གྱིས་བརྒྱན་པར་བརྗོད་པ་སྟེ། །
གཡས་ཀྱི་ཕྱེད་དུ་ཐུབ་མཆོག་གནས་གྲོང་ཤམྦྷ་ལ་ཞེས་བྱ་བ་གྲོང་ཁྱེར་བྱ་བ་ཡང་དག་གནས། ། ཞེས་སོགས་གསུངས་སོ། ། ཕོ་བྲང་མཆོག་དེ་ན་རིགས་ལྡན་སྤྲུལ་པའི་རྒྱལ་པོ་རྣམས་རིམ་པར་བྱོན་ཏེ། ལོ་གྲངས་བརྒྱད་བརྒྱར་དུས་ཀྱི་འཁོར་ལོའི་ཆོས་གསུང་ངོ་། ། ཇི་ལྟར་གསུང་ན། དེར་རྒྱལ་པོ་ཉི་མའི་འོད་ཅེས་བྱ་བ་བྱུང་བའི་སྲས་ཟླ་བ་བཟང་པོ་ལ། སྟོན་པས་འབྲས་སྤུངས་སུ། དཔལ་ལྡན་རྒྱུ་སྐར་གྱི་དཀྱིལ་འཁོར་སྤྲུལ་ནས། དུས་ཀྱི་འཁོར་ལོའི་རྩ་རྒྱུད་གསུངས་སོ། ། རྒྱལ་པོ་དེས་ཤཾ་བྷ་ལར་རྩ་རྒྱུད་ལོ་གཅིག་གསུངས།
དེའི་བརྒྱུད་པ་ལྷ་དབང་། གཟི་བརྗིད་ཅན། ཟླ་བས་བྱིན། ལྷའི་དབང་ཕྱུག སྣ་ཚོགས་གཟུགས། ལྷའི་དབང་ལྡན་རྣམས་ཀྱིས་ལོ་བརྒྱ་བརྒྱ་རྩ་རྒྱུད་གསུངས་སོ། ། དེ་ནས་འཇམ་དབྱངས་གྲགས་པས། ལོ་བརྒྱད་རྩ་རྒྱུད་གསུང་ནས་བསྡུས་རྒྱུད་མཛད། དེ་ནས་པདྨ་དཀར་པོས་བསྡུས་རྒྱུད་ཀྱི་འགྲེལ་པ་དྲི་མེད་འོད་མཛད་དོ། ། དེ་ནས་བཟང་པོ་རྣམ་རྒྱལ།
བཤེས་གཉེན་བཟང་པོ་ལ་སོགས་པ་རིགས་ལྡན་གྱི་རྒྱལ་པོ་མང་དུ་བྱུང་ངོ་། ། སྙིགས་མའི་དུས་རྟགས་ཙམ་འཛིན་པར་གྱུར་པའི་དུས་སུ། ཧོར་ཡུལ་གྱི་བྱང་ཕྱོགས་ངག་སྦྱིན་ཅེས་བྱ་བར། ལྷ་མིན་གྱི་སྤྲུལ་པ་ཀླ་ཀློའི་རྒྱལ་པོ་སྟོབས་ཆེན་ཞིག་བྱུང་སྟེ། འཕགས་པའི་ཡུལ་དང་། བོད་རྣམས་འཇོམས་ཞིང་འཛམ་གླིང་ཆུང་ངུའི་ཕྱེད་དབང་དུ་བསྡུས་ཏེ། ཀླ་ཀློའི་ཆོས་ཀྱིས་གང་བར་འགྱུར། དེ་ནས་འཁོར་རྒྱལ་ཕྲན་དགུ་ཅུ་རྩ་དྲུག་ཡོད་པའི་སྟོབས་ཀྱིས་དྲེགས་ནས། ཀླ་ཀློའི་རྫུ་འཕྲུལ་གྱིས་ཤམྦྷ་ལ་རུ་དམག་འདྲེན་པར་འགྱུར་རོ། ། དེའི་ཚེ་་་་་་འོ་ན་ཊཱིཀྐ་ལས་དྲག་པོ་འཁོར་ལོ་ཅན་འཇམ་དཔལ་གྱི་སྤྲུལ་པར་བཤད་པ་གཞུང་དང་དངོས་སུ་འགལ་ལོ་སྙམ་ན་དེ་འཇམ་དཔལ་དང་།
ཕྱག་རྡོར་གཉིས་ཀའི་སྤྲུལ་པ་ཡིན་པས་མི་འགལ་བར་འོག་དྲིས་ལན་ན་གསལ་བར་བཞུགས་སོ། ། ཕྱག་ན་རྡོ་རྗེ་ཡི་སྤྲུལ་པ་དྲག་པོ་འཁོར་ལོ་ཅན་ཞེས་བྱ་བ་ཡི་རིགས་ལྡན་གྱི་རྒྱལ་པོ་འབྱུང་སྟེ། ལྷ་ཆེན་བཅུ་གཉིས་དང་རྒྱལ་ཕྲན་དགུ་ཅུ་རྩ་དྲུག་གི་དཔུང་རྣམས་ཁྲིད་ནས་ཆུ་བོ་སིནྡྷུའི་ལྷོ་ཕྱོགས་སུ་འོངས་ཏེ། རྡོའི་མི་རྟ་ལ་ཞོན་པའི་སྤྲུལ་པའི་དམག་དཔུང་གིས་ཀླ་ཀློ་ཀུན་བཅོམ་ནས་རྒྱ་གར་འཕགས་པའི་ཡུལ་གྱི་བར་དུ་ཡང་སངས་རྒྱས་ཀྱི་བསྟན་པ་སྤེལ་བར་གསུངས་སོ། ། རྒྱུ་མཚན་དེས་ན་དུས་ཀྱི་འཁོར་ལོ་ནས་བཤད་པའི་རི་བོ་གངས་ཅན་དུ་རྫུ་འཕྲུལ་མེད་པས་འགྲོ་མི་ནུས་སོ། ། གཉིས་པ་ནི། མངོན་པ་ལས་ཀྱང་། ཞེས་སོགས་རྐང་པ་བཅུ་སྟེ། ཁྱེད་འདོད་པའི་ཏི་སེ་དེ་རི་བོ་གངས་ཅན་དང་། མ་ཕམ་འདི་མ་དྲོས་པར་འདོད་པ་མངོན་པའི་གཞུང་དང་འགལ་ཏེ།
དུས་ཀྱི་འཁོར་ལོར་མ་ཟད། དམ་པའི་ཆོས་མངོན་པ་ལས་ཀྱང་། འདི་སྐད་དུ། མཛོད་རང་འགྲེལ་ལས། མ་གྷ་ཏ་ནས་བྱང་དུ་རི་ནག་པོ་གསུམ་མོ། ། ཞེས་གསུངས་པས། མ་གྷ་ཏ་འདི་ནས་བོད་དང་རྒྱ་གར་གྱི་བར་ནས་ཆད་པ་རི་བརྒྱུད་གཉིས། བོད་དང་ཧོར་གྱི་བར་ན་ཆགས་པའི་གངས་བརྒྱུད་གཅིག་སྟེ་གསུམ་དང་། ཆུ་བོ་སི་ཏའི་བྱང་དུ་རི་བརྒྱུད་དྲུག་སྟེ། རི་ནག་པོ་དགུ་འདས་པའི་ཕ་རོལ་ན།
རི་བོ་གངས་ཅན་ནམ་གངས་རི་དཔལ་དང་ལྡན་པའོ། ། དེ་ནས་བྱང་ཕྱོགས་ན་ནི་སྤོས་ཀྱི་ངད་དང་ལྡན་པ་ཡོད། དེའི་ཚུ་རོལ་དཔག་ཚད་བཅུ་འོངས་པ་ན་ཀླུའི་རྒྱལ་པོ་མ་དྲོས་པ་གནས་པའི་མཚོ་ཡོད། དཔག་ཚད་ཀྱི་ཚད་ནི། མཛོད་ལས། སོར་མོ་ཉི་ཤུ་བཞི་ལ་འཁྲུ། ། འཁྲུ་བཞི་ལ་ནི་གཞུ་གང་ངོ་། ། གཞུང་འདོམ་ལྔ་བརྒྱ་དག་ལ་ནི། ། རྒྱང་གྲགས་དེ་ལ་དགོན་པར་འདོད། ། དེ་བརྒྱད་དཔག་ཚད་ཅེས་བྱའོ། །
ཞེས་པ་ལྟར་ཡིན། མཚོ་མ་དྲོས་པ་ནི། སིལ་དང་ཞིམ་དང་ཡངས་དང་འཇམ་དང་། ། ངད་པ་དང་ནི་དྲི་ང་མེད། ། འཐུང་ན་ལྟོ་དང་མགྲིན་པ་ལ། ། མི་གནོད་ཡན་ལག་བརྒྱད་ལྡན་ཆུ། ། ཞེས་པ་ལྟར་གྱི་ཡན་ལག་བརྒྱད་ཀྱི་ཆུའི་གང་བ། མེ་ཏོག་ཨུཏྤལ་ལ་དང་། པདྨ་དང་། ཀུ་མུ་ཏ་ལ་སོགས་པས་ཁེབ་པ།
དེའི་ཆུ་ཞེང་དང་། ཟབས་སུ་དཔག་ཚད་ལྔ་བཅུ་ལྔ་བཅུ་ཡོད་པ། དབྱིབས་གྲུ་བཞི་པ། མཐར་དཔག་ཚད་ཉིས་བརྒྱས་བསྐོར་བ། དེའི་གཡས་རོལ་ན་ཤིང་འཛམ་བུ་ཞེས་བྱ་བ་འབྲས་བུ་རྫ་མ་ཙམ་རོ་སྦྲང་རྩི་འདྲ་བ་སོགས་གོང་དུ་བཤད་པའི་མཚན་ཉིད་ཅན་དང་ལྡན་པ་དང་། གཞན་ཡང་། མཚོ་དེ་ལས་གངྒཱ་ལ་སོགས་པའི་ཆུ་བོ་ཆེན་པོ་བཞི་པོ་རེ་རེ་ལ་ཆུ་ཕྲན་ལྔ་བརྒྱ་ལྔ་བརྒྱ་དང་བཅས་མ་དྲོས་པ་ལ་ལན་བདུན་བདུན་བསྐོར་ནས་ཕྱོགས་བཞིར་རྒྱ་མཚོར་འབབ་པར། གདགས་པ་ལས་གསུངས་ཏེ། ཆུ་རླུང་གངྒཱ་སིནྡྷུ་པཀྵུ་དང་། ། སི་ཏ་རྦ་རླབས་སྦུ་བའི་ཕྲེང་བ་ཅན། །
འབབ་ཅིང་ཐམས་ཅད་སིལ་བའི་ཆུ་ཡིན་ཏེ། ། ཕྱོགས་བཞི་ཁོ་ར་ཁོར་ཡུག་དག་ནས་འབྱུང་། ། གངྒཱ་ཤར་ཕྱོགས་རྒྱ་མཚོར་འགྲོ་བ་སྟེ། ། སིནྡྷུ་ལྷོ་ཕྱོགས་རྒྱ་མཚོར་འགྲོ་བ་ཡིན། ། པཀྵུ་ཡང་ནི་ནུབ་ཕྱོགས་རྒྱ་མཚོར་འགྲོ། ། དེ་ཡི་བྱང་ཕྱོགས་རྒྱ་མཚོར་སི་ཏ་འགྲོ། ། ཆུ་རླུང་རབ་མཆོག་བཞི་པོ་འདི་དག་ནི། ། མཆོག་ཏུ་བཟང་ཞིང་སོ་སོར་འབབ་པ་སྟེ། ། རེ་རེའི་ཞེང་ཡང་ལྔ་བརྒྱར་ཁྱེར་ནས་ནི། ། ཆུ་ཡི་རྒྱུན་རྣམས་རྒྱ་མཚོ་ཆེན་པོར་འགྲོ། །
ཞེས་པ་ལ་སོགས་པ་རི་བོ་གངས་ཅན་དང་། མཚོ་མ་དྲོས་པའི་མཚན་ཉིད་རྒྱས་པར་གསུངས་པའི་ཕྱིར། རི་བོ་གངས་ཅན་དེ་དང་མཚོ་མ་དྲོས་པ་དེར་ནི་རྫུ་འཕྲུལ་དང་མི་ལྡན་པར་བགྲོད་པར་བྱ་བ་མིན། ཞེས་མངོན་པ་ལས་བཤད་དེ། མཛོད་འགྲེལ་ལས། དེར་ནི་རྫུ་འཕྲུལ་དང་ནི་མི་ལྡན་པའི་མིས་བགྲོད་པར་དཀའོ། ། ཞེས་གསུངས་པའི་ཕྱིར། དེས་ན་ད་ལྟའི་པུ་ཧྲང་གི་ཏི་སེ་འདི་ལ་ནི་མངོན་པ་ནས་གསུངས་པའི་རི་བོ་གངས་ཅན་གྱི་མཚན་ཉིད་འདི་དག་གང་ཡང་མེད་དོ། ། གསུམ་པ་ནི། མུ་སྟེགས་བྱེད་པའི་ཞེས་སོགས་རྐང་པ་བཅུ་བཞི་སྟེ།
ད་ལྟའི་ཏི་སེ་འདི་གངས་ཅན་ཡིན་པ་མུ་སྟེགས་ཀྱི་གཞུང་དང་ཡང་འགལ་ཏེ། ཕྱི་རོལ་མུ་སྟེགས་ཀྱི་གཞུང་རྒྱས་པའི་བསྟན་བཅོས་གཞོན་ནུ་འབྱུང་བ་ཞེས་བྱ་བའི་སྙན་ངག་ལས་ཀྱང་། གླིང་འདིའི་ཤར་ནུབ་གཉིས་ཀྱི་རྒྱ་མཚོ་ལ་ཐུག་པའི་བར་རི་བོ་གངས་ཅན་གྱིས་ནི་ཁྱབ་པར་བཤད་པའི་ཕྱིར། བྱང་གི་ཕྱོགས་ན་རི་ཡི་རྒྱལ་པོ་ཡོད། ། མི་གཡོའི་བདག་ཉིད་གངས་ཅན་ཞེས་བྱ་བ། ། ཤར་ནུབ་གཉིས་ཀྱི་རྒྱ་མཚོར་ཁྱབ་པར་གནས། ། ས་ཆེན་འདི་ནི་འབྱལ་བའི་ཆགས་ཤིང་འདྲ། ། ཞེས་བཤད་པས་སོ། ། ཡང་སྤྲེའུ་ཧ་ནུ་་་་་་གཞུང་ཁ་ཅིག་ཏུ་མཎྜས་ཞེས་པའང་བཞུགས་མན་དྷས། སྲིན་པོ་ལང་ཀ་མགྲིན་བཅུའི་ཡུལ་ནས་འཕངས་པ་ཡི་གངས་རིའི་དུམ་བུ་ལམ་དུ་འཚར་བ་ཞིག་གངས་ཏི་སེ་ཡིན་ཞེས་དྲང་སྲོང་གྲོང་མཁར་བ་སྨྲའོ། །
འདིའི་གཏམ་རྒྱུད་ནི། དགའ་བྱེད་ཀྱི་འཇུག་པ་ལས། སྔོན་གྱི་རྒྱལ་པོ་ཤིང་རྟ་བཅུ་པའི་བུ་དགའ་བྱེད་ཀྱི་ཆུང་མ་རོལ་ངེད་མ་སྲིན་པོ་ལང་ཀ་མགྲིན་བཅུའི་ཕྲོགས་ནས། དེ་ལ་དམག་དྲངས་ཏེ། སྲིན་པོ་ཕལ་ཆེར་བསད་པའི་ཚེ་མགྲིན་བཅུའི་སྤུན་ཟླ་བསམ་གཏན་བསྒོམ་པ་ཞིག་གིས་རླུང་དྲག་པོ་བརྔུབས་པས། དགའ་བྱེད་དང་། ཧ་ནུ་མན་དྷ་མ་གཏོགས་དམག་དཔུང་ཐམས་ཅད་ཀེང་རུས་སུ་སོང་ནས། དེ་གསོ་བའི་ཕྱིར། རི་བོ་གངས་ཅན་བླངས་ནས་དེ་ལ་ཡོད་པའི་བདུད་རྩི་གཏོར་བས་གསོས་པར་གྱུར་ཏོ། ། སྤྲེའུ་ཧ་ནུ་མན་དྷས་སླར་གངས་རི་རང་གནས་སུ་འཕངས་པའི་དུམ་བུ་ཞིག་ལམ་དུ་ལྷུང་བ་དེ་ཏི་སེ་ཡིན་ཞེས་གྲོང་མཁར་བ་སྨྲའོ།་་་་་
གཏམ་རྒྱུད་རྒྱས་པར་ལེགས་བཤད་སྒྲུང་འགྲེལ་ན་བཞུགས་ལགས་སོ། ། རྒྱུ་མཚན་དེས་ན། དབང་ཕྱུག་ཆེན་པོའི་གནས་གླང་པོ་ཆེ་ས་བསྲུང་གི་བུ་ཡི་བརྟེན་པའི་ས་ཞེས་འདུལ་ལུང་ལས་བཤད། གདགས་པ་ལས་ནི། རབ་བརྟན་གྱི་བསྟེན་པའི་སར་བཤད། ཊཱིཀ་ཁ་ཅིག་ལས། ས་བསྲུང་གི་བུ་རབ་བརྟན་གྱི་བསྟེན་པའི་ས་ཞེས་བཤད་ལ་གང་ལྟར་ནའང་། འཕགས་པའི་གནས་བརྟན་ཡན་ལག་འབྱུང་དགྲ་བཅོམ་པ་ལྔ་བརྒྱས་སྐོར་ནས་བཞུགས་པའི་ཡུལ་ནི། ད་ལྟའི་མངའ་རིས་ཀྱི་ཏི་སེ་འདི་མིན་ཏེ། འདི་ལ་མཚན་ཉིད་དེ་དག་མ་ཚང་བའི་ཕྱིར་རོ། །
བཞི་པ་ནི། རྨ་བྱ་ཆེན་པོ། ཞེས་སོགས་རྐང་པ་གཉིས་ཏེ། གཟུངས་གྲྭ་ལྔའི་རྨ་བྱ་ཆེན་མོའི་མདོ་ལས་ཀྱང་། རི་བོ་གངས་ཅན་དང་། ཏི་སེ་ཐ་དད་དུ་གསུངས་ཏེ། མདོ་དེར། རི་བོ་ཆེན་པོ་རི་རབ་ནས། རི་བོ་བཏང་འཛིན་གྱི་བར་ལ་རི་བོ་ཆེན་པོ་ལྔ་བཅུ་དང་དགུ་གསུངས་པ་ལ། རི་བོ་གངས་ཅན་རི་བོ་གཉིས་པ་དང་།
རི་བོ་ཏི་སེ་བཞི་ཅུ་ཞེ་དགུ་པ་ཡིན་པར་གསུངས་སོ། ། ལྔ་པ་ནི། ཕལ་པོ་ཆེ་ཡི། ཞེས་སོགས་ཚིགས་བཅད་བདུན་ཏེ། ད་ལྟའི་མ་ཕམ་མ་དྲོས་པར་འདོད་པ་ཕལ་པོ་ཆེའི་མདོ་དང་འགལ་ཏེ། སངས་རྒྱས་ཕལ་པོ་ཆེའི་མདོ་ལས་ནི། འདི་ལྟར་མཚོ་མ་དྲོས་པའི་ཆུ་ཞེང་དུ་ཕྱོགས་རེ་ལ་དཔག་ཚད་ལྔ་བཅུ་ལྔ་བཅུ་ཡོད་པར་གསུངས་ཤིང་། འོག་གི་ས་གཞི་རིན་པོ་ཆེ་སྣ་ཚོགས་ཀྱི་སེག་མ་བརྡལ་བ་དང་། དེའི་ངོས་ནི་རིན་པོ་ཆེ་སྣ་ཚོགས་ཀྱི་ཕ་གུ་རྩིགས་པ། མཚོ་དེ་ལས་འབབ་པའི་ཆུ་བོ་བཞི་ནི།
ཆུ་རླུང་གངྒཱ་རིན་པོ་ཆེའི་གླང་པོ་ཆེའི་ཁ་འདྲ་བ་ནས་ནི་དངུལ་གྱི་བྱེ་མ་འདྲེན་ཅིང་དངུལ་གྱི་བྱེ་མ་ལ་གནས་ཏེ་འབབ། དེ་བཞིན་དུ་ཆུ་བོ་སི་ཏ་སེང་གེའི་ཁ་འདྲ་བ་ནས་ནི། ལྷ་རྫས་ཀྱི་རྡོ་རྗེའི་བྱེ་མ་འདྲེན་ཅིང་དེ་ཉིད་ལ་གནས་ཏེ་འབབ། ཆུ་བོ་སིནྡྷུ་་་་་་ལ་ལ་སིནྡྷུ་རྨ་བྱའི་ཁ་ནས་འབབ་ཟེར་བ་མདོ་ལས་མ་བཤད་པས་ནོར་བ་ཡིན་གསུངས་གླང་གི་ཁ་འདྲ་བ་ནས་ནི། གསེར་གྱི་བྱེ་མ་འདྲེན་ཅིང་དེ་ལ་གནས་ཏེ་འབབ། ཆུ་བོ་པཀྵུ་རྟ་ཡི་ཁ་འདྲ་བ་ནས་ནི། བཻ་ཌཱུརྻ་སྔོན་པོའི་བྱེ་མ་འདྲེན་ཅིང་དེ་ལ་གནས་ཏེ་འབབ། ཆུ་རླུང་བཞི་པོ་ཐམས་ཅད་ཀྱི་ནི་ཁ་ཞེང་དང་། འབབ་པའི་ཁ་ལ་དཔག་ཚད་རེ་རེ་ཡོད་པར་མདོ་ལས་གསུངས། ཆུ་བོ་དེ་བཞི་རེ་རེ་ལ་ཆུ་གཡོག་ལྔ་བརྒྱ་ལྔ་དང་བཅས་པས་མཚོ་མ་དྲོས་པ་ལ་ལན་གྲངས་བདུན་བདུན་གཡས་ཕྱོགས་སྐོར་ནས་ཕྱོགས་བཞིའི་རྒྱ་མཚོ་ཆེན་པོ་དག་ཏུ་འབབ་པར་བཤད།
ཆུ་བོ་བཞི་ཆུ་གཡོག་དང་བཅས་པ་དེ་ཡི་བར་མཚམས་ཐམས་ཅད་དུ་ནི། ཨུཏྤལ་དང་། པདྨ་དང་། ཀུ་མུ་ཏ་དང་། པུནྡྷ་རི་ཀ་ལ་སོགས་ཀྱི་མེ་ཏོག དབྱིབས་དང་། ཁ་དོག དྲི་བསུང་རྣམ་པ་སྣ་ཚོགས་པ་དང་། རིན་པོ་ཆེའི་ལྗོན་ཤིང་རྣམ་པ་ཐ་དད་པ་ཡལ་ག་དང་། ལོ་མ་མེ་ཏོག་འོད་ཟེར་སྣ་ཚོགས་པ་ཅན་རྣམས་ཀྱིས་རབ་ཏུ་གང་བར་གནས་པ་ཡིན་ལ།
གོང་དུ་བཤད་པ་དེ་དག་ལ་སོགས་པའི་མ་དྲོས་པའི་མཚན་ཉིད་རྒྱས་པར་ནི་སངས་རྒྱས་ཕལ་པོ་ཆེའི་མདོ་སྡེ་དྲུག་དུམ་པའི་ག་པར་ཀླུའི་རྒྱལ་པོ་མ་དྲོས་པའི་གནས་ནས་ཆུ་རླུང་ཆེན་པོ་མ་འདྲེས་པ། རྙོག་པ་མེད་པ་དྭངས་པ་འོད་གསལ་བ། དྲི་མ་མེད་པ། དག་པ་ནམ་མཁའ་ལྟ་བུ་དྲི་མ་དང་བྲལ་བ་བཞི་འབབ་སྟེ། ཞེས་སོགས་གསུང་པ་ལ་ལྟོས་ཏེ། ད་ལྟའི་མ་ཕམ་གཡུ་མཚོ་འདི་ལ་ནི། ཕལ་པོ་ཆེ་ནས་གསུངས་པའི་མ་དྲོས་པའི་མཚན་ཉིད་དེ་དག་གང་ཡང་མེད་པའི་ཕྱིར་རོ།། ༈ །།གོང་དུ་དུས་འཁོར་དང་མངོན་པ་སོགས་ལས་གངས་ཅན་དང་། ཏི་སེའི་གསུངས་ཚུལ་ལ་དྲི་བ།་་་་་ ཤཱ མངོན་པ་ནས་གསུང་གངས་ཅན་ཏེ། །
ཏི་སེ་ཡིན་པར་ཕྱོགས་སྔ་མས། ། ཁས་བླངས་ཤམྦྷ་ལ་ཡི་ནི། ། གངས་ཅན་ཏི་སེར་མ་སྨྲས་པས། ། རྩོད་ལན་འབྲེལ་པ་གང་ཡིན་བརྟག ། རང་གི་ལུགས་ལ་མངོན་པ་ནས། ། གསུང་པའི་གངས་ཅན་རྒྱུད་སྡེ་ལས། ། བཤད་པའི་གངས་ཅན་དེར་བཞེད་དམ། ། གཞན་ཡང་ཀྱཻ་རྡོར་བདེ་མཆོག་ལས། ། གསུང་པའི་གངས་ཅན་གང་ཡིན་པ། ། ཤམྦྷ་ལ་ཡི་གངས་ཅན་དུ། །
ངེས་པར་ཞལ་གྱིས་བཞེས་ནུས་སམ། ། ཞེས་པའི་ལན་ནི།་་་་་ གོ སྐབས་འདིའི་རྩོད་ལན་གྱི་རྣམ་གཞག་བཤད་པ་དང་། འབྲེལ་མེད་མི་འགྱུར་བའི་ཚུལ་དཔེས་བསྟན་པ་དང་། གངས་ཅན་གྱི་འདོད་ཚུལ་མ་འདྲེས་པར་བཤད་པ་དང་གསུམ་གྱིས་རྟོགས་པར་བྱ་བ་ལས། དང་པོ་ནི། ཕ་རོལ་པོས་ད་ལྟའི་ཏི་སེ་འདི་གསུང་རབ་ནས་བཤད་པའི་གངས་ཆེན་དུ་འདོད་པ་ལ། བདག་ཉིད་ཆེན་པོ་འདིས་དེ་ནི་མིན་ཏེ། སྤྱིར་གངས་ཅན་ལ་དུས་འཁོར་ནས་བཤད་པ་དང་།
མངོན་པ་ནས་བཤད་པ་དང་། མུ་སྟེགས་བྱེད་ཀྱི་གཞུང་ནས་བཤད་པ་དང་། རྨ་བྱ་ཆེན་མོའི་མདོ་ལས་བཤད་པ་དང་། ཕལ་པོ་ཆེའི་མདོ་ནས་བཤད་པའི་ཚུལ་རྣམས་སུ་ངེས་པ་ལས། དེ་དག་གང་ཡང་མིན་ཏེ། སྤྱིར་གངས་ཅན་ལ་དུས་འཁོར་ནས་བཤད་པ་དང་། རེ་རེ་བཞིན་དུ་དེ་དག་གི་མཚན་ཉིད་མ་ཚང་བའི་ཕྱིར། ཞེས་པའི་དོན་ཡིན་གྱི། མངོན་པ་ནས་བཤད་པའི་གངས་ཅན་མིན་ཏེ། དུས་འཁོར་ནས་བཤད་པའི་གངས་ཅན་གྱི་མཚན་ཉིད་མ་ཚང་བའི་ཕྱིར།
ཞེས་པའི་དོན་ག་ལ་ཡིན། རྩོད་ལན་གྱི་ཚུལ་འདི་བཞིན་མ་ཤེས་ན་དོགས་པ་དེ་ནི་སྐྱེ་བ་ཡང་བདེན་ནོ། ། གཉིས་པ་ནི། གངས་ཅན་དེ་དག་གཅིག་པའམ་མི་གཅིག་པ་གང་ཡིན་ཀྱང་འདྲ། རྩོད་ལན་གྱི་ཚུལ་འབྲེལ་མེད་དུ་མི་འགྱུར་ཏེ། དཔེར་ན་ཕ་རོལ་པོ་ཏི་སེ་རི་རབ་ཡིན་པར་སྨྲས་པ་ལ་དེ་ནི་མིན་ཏེ། མངོན་པ་ནས་བཤད་པའི་རི་རབ་ཀྱི་མཚན་ཉིད་ཀྱང་མ་ཚང་། བདེ་མཆོག་སོགས་ནས་བཤད་པའི་རི་རབ་ཀྱི་མཚན་ཉིད་ཀྱང་མ་ཚང་། དུས་འཁོར་ནས་བཤད་པའི་རི་རབ་ཀྱི་མཚན་ཉིད་ཀྱང་མ་ཚང་བའི་ཕྱིར་ཞེས་པ་བཞིན་ནོ། ། གསུམ་པ་ནི།
དུས་འཁོར་ནས་བཤད་པའི་གངས་ཅན་དང་། མངོན་པ་ནས་བཤད་པའི་གངས་ཅན་གཏན་མི་གཅིག་སྟེ། དེ་གཉིས་སྤྱིར་རི་རབ་དང་། རི་གླིང་རྒྱ་མཚོ་སོགས་ཀྱི་འཆད་ཚུལ་གཏན་མི་གཅིག་པའི་ཕྱིར་དང་། ཁྱད་པར་འཛམ་བུ་གླིང་གི་འཆགས་ཚུལ་གཏན་མི་གཅིག་པའི་ཕྱིར་དང་། དུས་འཁོར་ལས་གངས་ཅན་གྱི་འགྲམ་ན་ཤམྦྷ་ལ་ཡོད་པར་གསུངས་ལ། མངོན་པ་ལས་ཤམྦྷ་ལ་ཁས་མི་ལེན་པའི་ཕྱིར་རོ། ། གསང་སྔགས་གཞན་ནས་གསུངས་པའི་གངས་ཅན་ནི། མངོན་པ་ནས་གསུང་པ་དང་ཅིག་ཏུ་ཁས་ལེན་དགོས་ཏེ། རི་རབ་གླིང་བཞི་སོགས་ཀྱི་འཆགས་ཚུལ་ཐམས་ཅད་མངོན་པ་ནས་གསུང་པ་དང་མཐུན་པར།
རྣམ་བཤད་རིགས་པ་སོགས་ཚད་ལྡན་གྱི་གཞུང་ལུགས་མང་པོ་ལས་འབྱུང་བའི་ཕྱིར་རོ། ། ཞེས་པའི་ལན་མཛད་དོ།། ༈ །།དེ་ནས་ཀླ་ཀློའི་རྫུ་འཕྲུལ་གྱིས། ། ཤམྦྷ་ལ་རུ་དམག་འདྲེན་འགྱུར། ། དེ་ཚེ་ཕྱག་ན་རྡོ་རྗེ་ཡིས། ། སྤྲུལ་པ་དྲག་པོ་ཞེས་བྱ་བའི། ། ཞེས་སོགས་ལ་དྲི་བ།་་་་་ ཤཱ དེ་ནས་ཀླ་ཀློའི་རྫུ་འཕྲུལ་གྱིས། ། ཤམྦྷ་ལ་རུ་དམག་འདྲེན་པའི། ། བཤད་པ་གསལ་པོ་གང་ན་བཞུགས། །
རིགས་ལྡན་དྲག་པོ་ཞེས་བྱ་བ། ། ཕྱག་རྡོར་སྤྲུལ་པར་གང་དུ་བཤད། ། ཅེས་པའི་ལན་ནི།་་་་་ གོ རིགས་ལྡན་དྲག་པོ་དེ་ཕྱག་རྡོར་གྱི་སྤྲུལ་པ་ཡིན་པར་དུས་འཁོར་རྩ་རྒྱུད་ལས་བཤད་དེ། རིགས་ལྡན་དྲག་པོ་འཇམ་དབྱངས་གྲགས་པའི་སྤྲུལ་པ་ཡིན། འཇམ་དབྱངས་གྲགས་པ་ཟླ་བ་བཟང་པོའི་སྤྲུལ་པ་ཡིན། ཟླ་བ་བཟང་པོ་ཕྱག་ན་རྡོ་རྗེའི་སྤྲུལ་པ་ཡིན་པར་དེར་བཤད་པའི་ཕྱིར། གཏན་ཚིགས་དང་པོ་གྲུབ་སྟེ། དུས་འཁོར་འགྲེལ་ཆེན་དྲི་མེད་འོད་དུ་རྩ་རྒྱུད་ཀྱི་ལུང་དྲངས་པ་ལས།
རིགས་ལྡན་ཉི་ཤུ་རྩ་བཞི་པོ་རྫོགས་པའི་རྗེས་སུ། གྲགས་པ་རིགས་ལྡན་དེ་ནས་སླར། ། དེ་སྲས་འཁོར་ལོ་ཆེན་པོ་ཅན། ། རིགས་ལྡན་དྲག་པོ་འབྱུང་འགྱུར་ཏེ། ། ཀླ་ཀློའི་ཆོས་ནི་མཐར་བྱེད་པའོ། ། ཞེས་འཇམ་དབྱངས་གྲགས་པ་སླར་ཡང་རིགས་ལྡན་དྲག་པོར་སྤྲུལ་པར་བཤད་པའི་ཕྱིར་རོ། ། གཉིས་པ་གྲུབ་སྟེ། དེ་ཉིད་ལས། དེའི་ཟླ་བཟང་རྩ་རྒྱུད་ལ། ། ཁྱོད་ནི་བསྡུད་པར་བྱེད་པ་སྟེ། །
འགྲེལ་བཤད་བྱེད་པ་པད་འཛིན་རང་། ། ཞེས་བསྡུས་རྒྱུད་མཛད་པར་གྲགས་པ་དང་། འགྲེལ་བཤད་མཛད་པ་གཉིས་ཀ་ཡང་ཟླ་བ་བཟང་པོའི་སྤྲུལ་པར་བཤད་པའི་ཕྱིར་རོ། ། གསུམ་པ་གྲུབ་སྟེ། དེ་ཉིད་ལས། ཕྱག་ན་རྡོ་རྗེ་ཟླ་བཟང་ཁྱོད། ། ཞེས་གསུངས་པའི་ཕྱིར་རོ། ། གལ་ཏེ་རིགས་ལྡན་གྲགས་པ་ཆོས་ཅན། ཕྱག་རྡོར་གྱི་སྤྲུལ་པ་མིན་པར་ཐལ། འཇམ་དབྱངས་ཀྱི་སྤྲུལ་པ་ཡིན་པའི་ཕྱིར་སྙམ་ན།
དེ་ཉིད་འདུས་པར་གསུང་པའི་རྡོ་རྗེ་རྣོན་པོ་ཆོས་ཅན། དེར་ཐལ། དེའི་ཕྱིར། འདོད་ན། དེ་ཉིད་སྣང་ཆེན་དུ། སེམས་དཔའ་བཅུ་དྲུག་གི་བསྟོད་པ་ཚིགས་སུ་བཅད་པ་བཅུ་དྲུག་པོ་དེ་ཉིད་ལ། རྡོ་རྗེ་སེམས་དཔའ་འམ་ཕྱག་ན་རྡོ་རྗེའི་མཚན་བརྒྱ་རྩ་བརྒྱད་ཚང་བར་བཤད་པ་དང་འགལ་ལོ། ། གཞན་ཡང་། གསང་སྔགས་རྒྱུད་སྡེ་བཞིའི་འཁོར་གྱི་ལྷ་ཐམས་ཅད་གཙོ་བོ་ཉིད་ཀྱི་རྣམ་འཕྲུལ་ཡིན་པ་རྒྱུད་སྡེའི་ལུགས་ཡིན་པས་ཕྱག་རྡོར་གཙོ་བོར་བྱས་ནས་འཇམ་དབྱངས་འཁོར་དུ་བྱས་པ་དང་། འཇམ་དབྱངས་གཙོ་བོར་བྱས་ནས་ཕྱག་རྡོར་འཁོར་དུ་བྱས་པ་ཐམས་ཅད་སྔར་གྱི་ཐལ་བ་དེ་ལ་དངོས་སྐྱོན་དུ་འགྲོ་བ་བསྙོན་དུ་མེད་པས།
དེ་འདྲའི་ཐལ་བ་འཕངས་ནས་ཁྱབ་པ་རང་སོར་འབུད་ན་ལོག་པར་རྟོག་པ་ཆེན་པོ་ཡིན་ཏེ། དཔེར་མཚོན་ན། གསང་བ་འདུས་པའི་ལྷ་ཐམས་ཅད་ལ་གཙོ་བོ་གོ་འཕོ་བའི་དཀྱིལ་འཁོར་འཕགས་ལུགས་པ་དང་། ཡེ་ཤེས་ཞབས་ལུགས་གཉིས་ཆར་བཞེད་པས། དེའི་ཚེ་སྔར་གྱི་རྣམ་གཞག་དེ་དག་བསྙོན་དུ་མེད་དོ། ། འདི་དག་ཀྱང་སངས་རྒྱས་ཐམས་ཅད་ངོ་བོ་གཅིག་པ་ཙམ་ལ་བསམ་ནས་སྨྲས་པ་མ་ཡིན་གྱི། གནས་སྐབས་དེ་དང་དེའི་བརྡ་ཆད་འཇོག་མཚམས་ལ་གྲུབ་པ་སྨྲས་པ་ཡིན་ཀྱང་། དུས་ཀྱི་སྟོབས་ཀྱིས་བློ་གཟུ་བོར་གནས་པ་དཀོན་ནོ། ། ཀླ་ཀློའི་རྫུ་འཕྲུལ་གྱིས་ཤམྦྷ་ལ་རུ་དམག་འདྲེན་པའི་རིགས་ལྡན་དྲག་པོས་ཀླ་ཀློ་མཐར་བྱེད་པ། རྩ་རྒྱུད་ལས་གསུང་པ་དེ་ཉིད་ཀྱིས་གྲུབ་པར་སྣང་སྟེ།
དེའི་ཚུལ་རྒྱལ་པོ་ཟླ་བ་བཟང་པོས་རྩ་རྒྱུད་ལོ་གཅིག་བསྟན། དེ་རྗེས་ལྷ་དབང་། གཟི་བརྗིད་ཅན། ཟླ་བས་བྱིན། ལྷའི་དབང་ཕྱུག སྣ་ཚོགས་གཟུགས། ལྷའི་དབང་ལྡན་རྣམས་ཀྱིས་ལོ་གྲངས་བརྒྱ་བརྒྱར་རྩ་རྒྱུད་བསྟན་པ་རྣམས་ནི་ཤམྦྷ་ལར་རིགས་བཞི་ཡོད་པའི་རྡོ་རྗེའི་རིགས་ཁོ་ན་ལ་བསྟན་གྱི། གཞན་གསུམ་ལ་བསྟན་པར་མ་ནུས་པས་རིགས་ལྡན་དུ་མི་འཇོག་ལ། དེ་ནས་འཇམ་དབྱངས་གྲགས་པས། རིགས་བཞི་རྡོ་རྗེའི་རིགས་གཅིག་ཏུ་བྱས་ནས་བསྟན་པས།
རིགས་ལྡན་གྱི་རྒྱལ་པོར་འཇོག་སྟེ། རྩ་རྒྱུད་ལས། རིགས་བཞི་རིགས་གཅིག་བྱས་གང་དེས། ། རིགས་ལྡན་ཚངས་པའི་རིགས་ཀྱིས་མིན། ། ཞེས་གསུངས་པས་སོ། ། དེ་ནས་བཟུང་སྟེ། རིགས་ལྡན་དྲག་པོའི་བར་ཤམྦྷ་ལར་ཀླ་ཀློའི་རིགས་གཏན་མེད་ཅིང་། རིགས་ལྡན་དྲག་པོའི་ཀླ་ཀློའི་ཆོས་མཐར་བྱེད་པར་བཤད་པས་དེའི་ཚེ་ལོགས་ནས་དམག་འདྲེན་ཏེ་འོངས་པར་གསལ་སྙམ་དུ་སེམས་ཏེ་དཔྱད་པར་བྱའོ། ། ཞེས་གསུངས་སོ། ། གསུམ་པ་ལ་གཉིས་ཏེ།
ཉེས་སྤོང་བརྗོད་པ་དང་། དེ་དགག་པའོ། ། དང་པོ་ནི། དེ་ལ་ཁ་ཅིག ཞེས་སོགས་ཚིག་རྐང་ལྔ་སྟེ། ད་ལྟའི་ཏི་སེ་གངས་ཅན་དང་། མ་ཕམ་མ་དྲོས་པ་ཡིན་པ་ལ་ལུང་དང་འགལ་བའི་སྐྱོན་བརྗོད་པ་དེ་ལ་ཁ་ཅིག ཉེས་སྤོང་འདི་སྐད་དུ་བརྗོད་དེ། ད་ལྟའི་ཏི་སེ་དང་། མ་ཕམ་ལ་སྔར་གྱི་མཚན་ཉིད་དེ་དག་མི་ལྡན་ཡང་།
རི་བོ་གངས་ཅན་དང་མ་དྲོས་པ་མིན་པར་མི་འགྱུར་ཏེ། དཔེར་ན་བྱ་རྒོད་ཕུང་པོའི་རི་ལ་ཡང་དཀོན་བརྩེགས་ཀྱི་སྡོམ་གསུམ་བསྟན་པའི་གླེང་གཞི་ནས་བཤད་པ་བཞིན་དུ་མཐོ་བ་དང་། ཟླུམ་པ་དང་། ཤིང་ལྗོན་པ་སྣ་ཚོགས་དང་། འདབ་ཆགས་མཛེས་ཤིང་ཡིད་དུ་འོང་བ་དུ་མ་སྐད་སྙན་པ་སྒྲོགས་པ་དང་། ལྷ་རྫས་ཀྱི་མེ་ཏོག་དྲི་བསུང་ཕུན་སུམ་ཚོགས་པས་ཁྱབ་པ་རྣམས་ད་ལྟ་མེད་པ་བཞིན་དུ། ད་ལྟ་དུས་ཀྱི་སྟོབས་ཀྱིས་ཡུལ་ཀུན་ཡང་རྣམ་པ་འགྱུར་བར་སྣང་ཞེས་ཟེར་རོ། ། གཉིས་པ་ལ་གཉིས་ཏེ། འཆད་ཚུལ་གཉིས་ཀྱི་རང་བཞིན་བཤད། དེ་ཉིད་སྐབས་ཀྱི་ལན་ལ་སྦྱར་བའོ། །
དང་པོ་ལ་གཉིས་ཏེ། སྒྲོ་སྐུར་སྐྱོན་དུ་འགྱུར་མི་འགྱུར་དཔྱད། དེ་ཡི་དཔེར་བརྗོད་སོ་སོར་བཤད་པའོ། ། དང་པོ་ནི། འདི་ཡང་ཕྱེ་སྟེ། ཞེས་སོགས་རྐང་པ་བཅུ་བཞི་སྟེ། ཉེས་སྤོང་འདི་ཡང་མི་མཚུངས་པ་ཕྱེ་སྟེ་བཤད་ཀྱིས་ཉོན་ཅེས་གདམས་ནས། སྤྱིར་འཆད་ཚུལ་ལ། དངོས་པོའི་གནས་ལུགས་འཆད་པ་དང་། སྐྱོན་ཡོན་བསྔགས་པའི་འཆད་ཚུལ་རྣམ་པ་གཉིས་ཡོད་པ་ལས།
ཕྱི་མ་ལ་སྒྲོ་བཀུར་སྐྱོན་དུ་མི་འགྱུར་ཏེ། དངོས་པོ་དེའི་སྐྱོན་དང་ཡོན་ཏན་སྒྲོགས་པ་ན། སྙན་ངག་མཁན་གྱི་གཞུང་ལུགས་ལས་འབྱུང་བ་བཞིན་དུ། ཡོན་ཏན་བསྔགས་པའི་སྐབས་ཡིན་པའི་ཕྱིར། དཔེར་ན། བྱ་རྒོད་ཕུང་པོའི་རི་ལ་ཡང་མཐོ་བ་དང་། ཟླུམ་པ་དང་། ཤིང་ལྗོན་པ་སྣ་ཚོགས་པས་མཛེས་པ་ལ་སོགས་པར་བཤད་པ། བོད་ཀྱི་ཡུལ་དོག་པས་རྒྱང་གྲགས་རེ་ལའང་ཐང་ཆེན་པོ་ཡིན་ཟེར་བ་ཇི་བཞིན་དུ་མ་གྷ་ཏ་ན་རི་གཞན་མེད་པས། བྱ་རྒོད་ཕུང་པོའི་རི་ཡང་།
འཕགས་པའི་ཡུལ་གྱི་རི་ཆེན་པོ་ཡིན་ཞེས་དེ་ལྟར་དུ་སྐྱོན་ཡོན་བརྗོད་པའི་སྒོ་ནས་འཆད་པ་ལ་སྙན་ངག་མཁན་རྣམས་སྐྱོན་དུ་རྩི་བ་གང་ཡང་མེད་པའི་ཕྱིར་རོ། ། དངོས་པོའི་གནས་ལུགས་རང་གི་མཚན་ཉིད་ཇི་ལྟར་གནས་པ་བཞིན་འཆད་པ་ན། ཡོན་ཏན་མེད་པར་ཡོད་ཅེས་ལྷག་པ་སྒྲོ་འདོགས་དང་། ཡོད་པ་ལ་མེད་ཅེས་འཆད་པ་བསྐུར་འདེབས་ཀྱི་འཁྲུལ་པ་བྱུང་བས་དེ་ལ་མཁས་པ་རྣམས་སྐྱོན་དུ་རྩི་སྟེ། དངོས་པོའི་གནས་ལུགས་ལ་དེ་ལྟར་དུ་སྒྲོ་བསྐུར་བརྗོད་ན་གནས་ལུགས་ངོས་མི་ཟིན་པའི་ཕྱིར་རོ། ། གཉིས་པ་ནི། དཔེར་ན་བ་ལང་། ཞེས་སོགས་རྐང་པ་ཉེར་གཉིས་ཏེ། འཆད་ཚུལ་གཉིས་པོ་ལ། སྒྲོ་སྐུར་སྐྱོན་དུ་འགྱུར་མི་འགྱུར་བ་དཔེའི་སྒོ་ནས་བཤད་ན་འདི་ལྟར་ཡིན་ཏེ།
དཔེར་ན་བ་ལང་ལ་བསྔགས་པ་བརྗོད་པའི་ཚེ་གངས་རིའི་ཕུང་པོ་འགྲོ་ཤེས་ཞེས་པའམ། སྤྲིན་ཆད་པའི་དུམ་བུ་ཞེས་པའམ། རྭའི་རྩེ་རྡོ་རྗེ་དང་འདྲ་བ་དང་། སྨྲིག་པ་ལ་ཨིནྡྲ་ནི་ལ་དང་། རྔ་མ་ལ་དཔག་བསམ་གྱི་ཤིང་ལྗོན་པ་སོགས་སུ་བརྗོད་པ་དང་། གཞན་ཡང་། སྐྱེས་བུ་ལ་བསྔགས་པ་བརྗོད་པ་ན། སྐྱེས་བུའི་བཞིན་ལ་ཉི་མ་དང་། ཟླ་བའི་དཀྱིལ་འཁོར་དང་། སོ་ལ་གངས་རིའི་ཕྲེང་བ་སོགས་སུ་བརྗོད་པ་དང་།
རྒྱ་ཆེ་བ་ལ་ནམ་མཁའི་དཔེ་དང་། རྒྱ་ཆུང་བ་ལ་རྡུལ་ཕྲན་གྱི་དཔེ་སྦྱོར་བ་དང་། རགས་པ་སྟེ་ཆེན་པོའི་དཔེ་ལ་རི་རབ་དང་། སྲོག་ཆགས་བྱི་བ་ལ་ནི། གླང་པོ་ཆེའི་དཔེ་དང་། གང་ཟག་ཕྱུག་པོ་ལ་ནི་རྣམ་ཐོས་ཀྱི་བུ་དང་། རྒྱལ་ཕྲན་ལ་ཡང་ལྷ་དབང་བརྒྱ་བྱིན་གྱི་དཔེ་དང་། དགེ་བའི་བཤེས་གཉེན་ཕལ་པ་ལའང་། སངས་རྒྱས་ལྟ་བུར་དཔེ་སྦྱར་ནས་བསྔགས་པ་བརྗོད་པ་ནི། སྙན་ངག་མཁན་ལ་བཀག་པ་མེད་དེ།
སྙན་ངག་གི་བསྟན་བཅོས་ལས། སྒྲོ་བཏགས་ཀྱི་དཔེ་འདི་ལྟར་སྦྱོར་བར་བཤད་པའི་ཕྱིར་རོ། ། དངོས་པོའི་གནས་ལུགས་འཆད་པའམ། རང་གི་མཚན་ཉིད་བསྟན་ལ་འབེབས་པ་ན། དེའི་གནས་ལུགས་སམ་མཚན་ཉིད་ཇི་ལྟར་ཡོད་པ་བཞིན་དུ་བརྗོད་དགོས་ཀྱི། དེ་ལྟར་མིན་པ་མེ་ལ་སིལ་བ་དང་། ཆུ་ལ་ཚ་བ་ལྟ་བུ་ཕྱིན་ཅི་ལོག་ཏུ་བཤད་ན། མཁས་པ་རྣམས་ག་ལ་དགའ་སྟེ་སྒྲོ་སྐུར་བརྗོད་པས། དངོས་པོའི་གནས་ལུགས་སམ་མཚན་ཉིད་ཇི་ལྟ་བ་བཞིན་རྟོགས་མི་ནུས་པའི་ཕྱིར་རོ། ། གཉིས་པ་ནི།
དེས་ན་བྱ་རྒོད། ཞེས་སོགས་ཚིགས་བཅད་གཉིས་ཏེ། རྒྱུ་རྐྱེན་དེས་ན་བྱ་རྒོད་ཕུང་པོ་སོགས་ཀྱི་ཡོན་ཏན་བཤད་པ་ད་ལྟ་མེད་པ་དང་། གངས་ཅན་དང་། མ་དྲོས་པ་སོགས་ཀྱི་མཚན་ཉིད་བཤད་པ་ད་ལྟ་མེད་པ་མི་མཚུངས་ཏེ། བྱ་རྒོད་ཕུང་པོའི་རི་ལ་མཐོ་བ་དང་། ཟླུམ་པ་ལ་སོགས་པའི་བསྔགས་པ་མཛད་པ་ནི། མདོ་སྡེ་ལ་ངེས་པ་བསྐྱེད་པའི་ཆེད་དུ། སྔོན་ཕུན་སུམ་ཚོགས་པ་ལྔ་འཛོམས་པའི་དུས་སུ་མདོ་སྡེ་འདི་བྱུང་ངོ་ཞེས་སྙན་ངག་གི་གཞུང་ལུགས་བཞིན་ཡོན་ཏན་བསྔགས་པའི་སྐབས་ཡིན་པའི་ཕྱིར་དང་། རྣམ་པ་གཞན་དུ་ན།
བྱ་རྒོད་ཕུང་པོར་ཤེར་ཕྱིན་གྱི་མདོ་གསུངས་པའི་ཚེ། བཅོམ་ལྡན་འདས་ཀྱིས་ས་ཕྱོགས་བྱིན་རླབས་པས་འཁོར་ཐམས་ཅད་ཀྱིས་དེ་ལྟར་དུ་མཐོང་བ་ཡིན་ཏེ། དཔེར་ན་མདོ་སྡེ་གཞན་ལས་མི་མཇེད་ཀྱི་འཇིག་རྟེན་གྱི་ས་ཕྱོགས་ལག་མཐིལ་ལྟར་མཉམ་པ་སྡོང་དུམ་དང་། ཚེར་མ་དང་། མི་གཙང་བའི་ལྗན་ལྗིན་དང་། རི་ནག་པོ་མེད་པར་གྱུར་ཏོ། ། ཞེས་གསུངས་པ་དང་མཐུན་པའི་ཕྱིར་དང་། རི་བོ་གངས་ཅན་དང་། མཚོ་མ་དྲོས་པ་ལ་སོགས་པའི་ཡོན་ཏན་བཤད་པ་ནི། དངོས་པོ་དེ་དང་དེའི་རང་སྤྱིའི་མཚན་ཉིད་འཆད་པའི་སྐབས་ཡིན་པས་དངོས་པོའི་གནས་ལུགས་འཆད་པ་ན་དེ་ལ་སྒྲོ་སྐུར་དུ་འཁྲུལ་ན་ཀུན་མཁྱེན་ཡིན་པའི་ཕྱིར།
སྙིགས་མ་ལྔ་བརྡོ་བའི་དུས་ཀྱི་ཤུགས་བརྟས་པས་ཡུལ་རྣམས་ཅུང་ཟད་ངན་པར་འགྲོ་སྲིད་ཀྱི་ཆོས་མངོན་པ་སོགས་ནས་བཤད་པའི་མཚོ་མ་དྲོས་པ་དང་། ཤིང་འཛམ་བུ་ལ་སོགས་པ་ཐམས་ཅད་འཁྲུལ་པ་ག་ལ་སྲིད་དེ་མི་སྲིད་དོ། ། དུས་ཀྱི་ཤུགས་ཀྱིས་ཅུང་ཟད་ངན་དུ་འགྲོ་སྟེ། ཆོས་རྒྱལ་མྱ་ངན་མེད་དམག་དཔུང་དང་བཅས་ནས་ལྷོ་ཕྱོགས་སུ་ཕྱིན་པ་ན། བྱེ་མའི་རིའི་ནང་དུ། འོད་སྲུངས་ཀྱི་དུས་ཀྱི་དགྲ་བཅོམ་པ་གཅིག་བཞུགས་འདུག་པ་ལ། འོ་མ་བླངས་ནས་དྲངས་པས། ད་ལྟའི་འོ་མ་ལ་སྔོན་གྱི་ཆུའི་གྲོགས་ཙམ་ཡང་མི་འདུག་གསུངས། རྫུ་འཕྲུལ་ཡ་མ་ཟུང་དང་བཅས་ཏེ་མྱ་ངན་ལས་འདས་སོ། ། གསུངས།
གཉིས་པ་ཙཱ་རི་གནས་ཆེན་དུ་འདོད་པ་དགག་པ་ནི། ཙཱ་རི་ཊ། ཞེས་སོགས་རྐང་པ་བཅུ་གཅིག་སྟེ། ཁ་ཅིག་འདོད་པའི་ཀོང་ཡུལ་གྱི་ཙཱ་རི་ཙཱ་གོང་ནི། གནས་ཆེན་གྱི་ཙཱ་རི་ཊ་དེ་མིན་ཏེ། གནས་འཐུང་གཅོད་ཀྱི་བྱེ་བྲག་ཙཱ་རི་ཊ་ཞེས་བྱ་བའི་ཡུལ་ནི། ལྷོ་ཕྱོགས་རྒྱ་མཚོའི་འགྲམ་འཛམ་བུ་གླིང་གི་མཐའ་ཟད་པ་ན་ཡོད་པར་སཾ་ཊི། བདེ་མཆོག་ཕྱག་ཐིག་སོགས་ལས་གསུངས་པའི་ཕྱིར། ཕྱག་རྒྱ་བ་ལ་ལ། གནས་ཞིང་གི་བྱེ་བྲག་དེ་ཝི་ཀོ་ཊ་ལ་གཉིས་ཡོད་པའི་ཆེ་ཤོས་རྒྱ་གར་ལྷོ་ཕྱོགས་ན་ཡོད།
ཆུང་བའི་གནས་གཞན་ཞིག་ཀོང་ཡུལ་གྱི་ཙཱ་རི་ཡིན་ཞེས་སྨྲའོ། ། ཀོང་ཡུལ་གྱི་ཙཱ་རི་དེ་ཡི་ཕྱོགས་ན་བྷ་ཊའི་ཤིང་ཡོད་ན། ཡུལ་ཙཱ་རི་དེ་དེ་ཝི་ཀོ་ཊ་ཡིན་པ་ལ་འགལ་བ་མེད་དེ། རྡོ་རྗེ་མཁའ་འགྲོའི་རྒྱུད་ལས་ནི། དེ་ཝི་ཀོ་ཊར་བྷ་ཊ་གནས། ། ཞེས་གསུང་ཞིང་། གཞན་ཡང་རྒྱུད་དེ་ཉིད་ལས། བོད་ཡུལ་ལྷན་ཅིག་སྐྱེས་མ་ནི། ། རྡོ་བའི་ཕུག་ན་བརྟེན་སྟེ་གནས། ། ཡུལ་དེར་གནས་པའི་ལྷ་མོ་ནི། །
བྷ་ཊའི་ཤིང་ལ་བརྟེན། ཅེས་གསུངས་པས་སོ། ། གསུམ་པ་དེ་གཉིས་ཀའི་འཇུག་བསྡུ་བ་ནི། ཏི་སེ་དང་ནི་ཞེས་སོགས་རྐང་པ་དགུ་སྟེ། མངའ་རིས་ཀྱི་ཏི་སེ་དང་ནི། ཀོང་ཡུལ་གྱི་ཙཱ་རི་ལ་སོགས་པ་གལ་ཏེ་རྒྱུད་ལས་བཤད་པའི་གནས་ཆེན་ཡིན་དུ་འཆུགས་ན་ཡང་། ཡུལ་ཉི་ཤུ་རྩ་བཞི་པོ་དེ་དང་དེར་འགྲོ་བའི་གང་ཟག་ནི། གསང་སྔགས་བླ་མེད་ཀྱི་དབང་བསྐུར་ཐོབ་ཅིང་དམ་ཚིག་དང་ལྡན་པ་དང་། ལུས་ངག་གི་བརྡ་དང་བརྡའི་ལན་ཤེས་ཤིང་རིམ་གཉིས་ཀྱི་རྟོགས་པ་ལ་བརྟན་པ་ཆེན་པོ་ཐོབ་པ་ཡི་རྣལ་འབྱོར་པས་ཉམས་རྟོགས་འཕེལ་བའི་ཆེད་དུ་རྒྱུད་སྡེ་ནས་བཤད་པའི་སྤྱོད་པ་སྤྱད་པའི་དོན་དུ་རྒྱུ་བར་གསུངས་ཀྱི་ཡོན་ཏན་དེ་ལྟ་བུ་དང་ལྡན་པ་མིན་པའི་གང་ཟག་གི་གནས་ཆེན་གྱི་ཡུལ་ཉེར་བཞི་པོ་དེ་དང་དེར་འགྲོ་བ་རྒྱུད་སྡེ་ལས་བཀག་སྟེ། དཔེར་ན་གཏེར་གྱི་ཁ་བྱང་སོགས་མེད་པར་གཏེར་སྟོན་ཀྱང་ནོར་མི་ཐོན་ཞིང་ཐོན་ཀྱང་བར་ཆད་འབྱུང་བ་དང་འདྲ་བས་སོ། །
ལྔ་པ་དེ་ལ་བརྟེན་ནས་ས་ལམ་བགྲོད་སྟེ་འབྲས་བུ་སྔོན་དུ་བྱེད་པའི་ཚུལ་ལ་གཉིས་ཏེ། མཐར་ཐུག་པའི་འབྲས་བུ་ལ་འཁྲུལ་པ་དགག་པ། གནས་སྐབས་ཀྱི་འབྲས་བུ་ལ་འཁྲུལ་པ་དགག་པའོ། ། དང་པོ་ལ་ལྔ་སྟེ། རྒྱུ་འབྲས་རིགས་མི་མཐུན་དགག་པ། རྒྱུ་འབྲས་ཕྱིན་ཅི་ལོག་དགག་པ། རྒྱུ་མེད་པར་འབྲས་བུ་འབྱུང་བ་དགག་པ། རྒྱུ་མ་ཚང་བར་འབྲས་བུ་འབྱུང་བ་དགག་པ། འབྲས་བུའི་ངོ་བོ་ལ་འཁྲུལ་པ་དགག་པའོ། ། དང་པོ་ལ་གཉིས་ཏེ།
ཆིག་ཐུབ་ལས་སྐུ་གསུམ་འབྱུང་བར་དགག་པ། ཆིག་ཐུབ་རང་གི་ངོ་བོ་དགག་པའོ། ། དང་པོ་ནི། ཁ་ཅིག་དཀར་པོ། ཞེས་སོགས་རྐང་པ་དྲུག་སྟེ། ཞང་ཚལ་པ་ལ་སོགས་པ་ཁ་ཅིག དཀར་པོ་ཆིག་ཐུབ་ཞེས་བྱ་བ་སྟོང་ཉིད་ཁོ་ན་བསྒོམ་པ་ལས་འབྲས་བུ་སྐུ་གསུམ་འབྱུང་ཞེས་ཟེར། ། དེ་མི་འཐད་དེ། རྒྱུ་ཅིག་ཁོ་ན་ལས་འབྲས་བུ་དུ་མ་འབྱུང་མི་ནུས་པའི་ཕྱིར། དཔེར་ན་ས་བོན་གཅིག་པོས་མྱུ་གུ་བསྐྱེད་མི་ནུས་ཀྱི་ཆུ་ལུད་སོགས་རྐྱེན་ཐམས་ཅད་ཚོགས་པ་ལས་མྱུ་གུ་སྐྱེ་བ་བཞིན་ནོ། །
དེ་ཡང་སྤྱོད་འཇུག་ལས། རྐྱེན་གཅིག་གིས་ནི་ཀུན་ནུས་པ། ། གང་ན་ཡང་ནི་ཡོད་མ་ཡིན། ། སྣ་ཚོགས་རྐྱེན་ལས་བྱུང་བ་ཡིས། ། སྒྱུ་མ་དེ་ཡང་སྣ་ཚོགས་ཉིད། ། ཅེས་གསུངས་པས་སོ། ། གལ་ཏེ་ཆིག་ཐུབ་ཞེས་བྱ་བའི་སྟོང་ཉིད་གཅིག་བསྒོམ་པ་ལས། འབྲས་བུ་ཞིག་འབྱུང་སྲིད་ན་ཡང་འབྲས་བུ་དེ་ཡང་ཕན་གནོད་མེད་པའི་སྟོང་ཉིད་གཅིག་ཏུ་འགྱུར་ཏེ། དཔེར་ན་ཐབས་དང་བྲལ་བའི་སྟོང་ཉིད་བསྒོམ་པས་ཉན་ཐོས་ཀྱི་འགོག་པ་ཐོབ་པ་བཞིན་ནོ། ། གཉིས་པ་ལ་བཞི་སྟེ།
ཆིག་ཐུབ་ཐབས་དང་བཅས་ན་ཁས་བླངས་འགལ་བ། ཐབས་དང་བྲལ་ན་ལུང་རིགས་གཉིས་དང་འགལ་བ། དེས་ན་ཐབས་མཁས་ལམ་གྱི་གཙོ་བོར་བསྒྲུབ་པ། སྟོང་ཉིད་ཁོ་ན་བསྒོམ་པའི་ཉེས་དམིགས་བསྟན་པའོ། ། དང་པོ་ལ་གཉིས་ཏེ། དངོས་དང་། ལུང་འགལ་སྤངས་པའོ། ། དང་པོ་ནི། འགའ་ཞིག་ཆིག་ཐུབ། ཅེས་སོགས་ཚིགས་བཅད་གཉིས་ཏེ།
དྭགས་པོ་ལྷ་རྗེ་ལ་སོགས་པ་འགའ་ཞིག དཀར་པོ་ཆིག་ཐུབ་བསྒོམ་པ་ཡི་རྗེས་ལ། གཞན་དོན་འོང་བའི་ཐབས་སུ། བསྔོ་བ་བྱ་དགོས་ཟེར། དེ་མི་འཐད་དེ། ཤེས་བྱ་ཆོས་ཅན། འོ་ན་དཀར་པོ་ཆིག་ཐུབ་དེ་གཉིས་སུ་འགྱུར་བར་ཐལ། ཆིག་ཐུབ་ཀྱི་རྗེས་སུ་བསྔོ་བ་བྱ་དགོས་པའི་ཕྱིར། ཆིག་ཐུབ་ཀྱི་རྗེས་ལ་བསྔོ་བ་བྱེད་པ་དེ་ལའང་། སྐྱབས་འགྲོ་སེམས་བསྐྱེད་དང་།
ཡི་དམ་གྱི་ལྷ་བསྒོམ་པ་ལ་སོགས་པའི་ཐབས་བྱེད་དགོས་སམ་མི་དགོས་དགོས་ན་ཆིག་ཐུབ་དེ་དུ་མར་འགྱུར་ལ། མི་དགོས་ན་ཆིག་ཐུབ་ཀྱི་རྗེས་སུ་བསྔོ་བའང་བྱ་མི་དགོས་པར་ཐལ། དེ་ལ་སྐྱབས་འགྲོ་སེམས་བསྐྱེད་ལ་སོགས་པའི་ཐབས་བྱེད་མི་དགོས་པ་གང་ཞིག དགེ་བ་མ་བྱས་པར་བསྔོ་རྒྱུ་མེད་ཅིང་། ཆིག་ཐུབ་ཞེས་བྱ་བའི་སྟོང་ཀྱང་བསྒོམ་པ་ཐབས་དང་བྲལ་བ་ཡིན་པའི་ཕྱིར་རོ། ། རྒྱུ་མཚན་དེས་ན་དཀར་པོ་ཆིག་ཐུབ་ཞེས་བྱ་བ་འདི་འདྲའི་ཆོས་ལུགས་རྫོགས་པའི་སངས་རྒྱས་ཀྱིས་གསུང་པ་མེད་པས་མི་འཐད་དེ། ཐབས་གཞན་དང་བཅས་ན་ཆིག་ཐུབ་མིན་ཞིང་། ཐབས་དང་བྲལ་ན་སངས་རྒྱས་མི་ཐོབ་པའི་ཕྱིར་ཏེ། ཇི་སྐད་དུ། ཐམས་ཅད་མཁྱེན་པའི་ཡེ་ཤེས་ནི།
སྙིང་རྗེའི་རྩ་བ་ཅན། བྱང་ཆུབ་ཀྱི་རྒྱུ་ལས་བྱུང་བ། ཐབས་ཀྱིས་མཐར་ཕྱིན་པ་ཡིན་ནོ། ། ཞེས་གསུངས་པ་དང་འགལ་བའི་ཕྱིར་རོ། ། གཉིས་པ་ནི། ཐུབ་པས་སྟོང་ཉིད། ཅེས་སོགས་རྐང་པ་བཅུ་སྟེ། འོ་ན་གསང་བ་བསམ་གྱིས་མི་ཁྱབ་པའི་མདོ་ལས། དམ་པའི་ཆོས་ནི་འཛིན་པ་དང་། ། བྱང་ཆུབ་སེམས་ཀྱི་བསོད་ནམས་དེས། །
སྟོང་པ་ཉིད་ལ་མོས་པ་ཡི། ། བཅུ་དྲུག་ཆར་ཡང་མི་ཕོད་དོ། ། ཞེས་གསུངས་པ་དང་འགལ་ལོ་སྙམ་ན། མི་འགལ་ཏེ། ཐུབ་པས་སྟོང་པ་ཉིད་ལ་བསྔགས་པ་མཛད་པ་ནི་དངོས་པོར་འཛིན་པ་བཟློག་པའི་ཕྱིར་སྟོང་ཉིད་ཀྱི་ཆེ་བ་བརྗོད་པ་ཡིན་གྱི། སྟོང་ཉིད་ཁོ་ན་བསྒོམ་པས་འབྲས་བུ་ཐོབ་པ་མིན་ཏེ། དབུ་མ་ལས། རྒྱལ་བ་རྣམས་ཀྱིས་སྟོང་པ་ཉིད། ། ལྟ་ཀུན་ངེས་པར་འབྱིན་པར་གསུངས། ། ཞེས་གསུངས་པ་བཞིན་ནོ། །
དངོས་འཛིན་ཟློག་པའི་ཕྱིར་སྟོང་ཉིད་ལ་བསྔགས་པ་མཛད་པ་ནི། དཔེར་ན་འབུམ་ལ་སོགས་པའི་མདོ་ལས། སངས་རྒྱས་ལ་ཕྱག་འཚལ་ཞེས་པའི་ཚིག་བརྗོད་པ་ཙམ་གྱིས་འཁོར་བ་ལས་ནི་ཐར་ཞེས་གསུངས་པ་དང་། དམ་ཆོས་པད་ཀར་ལས། མཆོད་རྟེན་དེ་ལ་གང་གིས་ཐལ་མོ་སྦྱོར། ། ཡོངས་སུ་ཚང་ངམ་ཐལ་མོ་ཡ་གཅིག་གམ། ། ཡང་ན་མགོ་བོ་སྐད་ཅིག་བཏུད་པ་དང་། ། དེ་བཞིན་ལུས་ཀྱང་ལན་གཅིག་བཏུད་པ་དང་། ། གང་གི་རིང་སྲེལ་གནས་པ་དེ་དག་ལ། ། གཡེང་བའི་སེམས་ཀྱིས་སངས་རྒྱས་ཕྱག་འཚལ་ཞེས། །
ཚིག་གཅིག་ལན་འགའ་བརྗོད་པར་བྱེད་པ་ཡང་། ། དེ་དག་ཀུན་གྱིས་བྱང་ཆུབ་མཆོག་འདི་ཐོབ། ། ཞེས་དང་། དེ་བཞིན་དུ། མཆོད་རྟེན་སྐོར་བའི་གཟུངས་ལས། གཟུངས་འདི་ལན་གཅིག་བརྗོད་པས་ཕྱོགས་བཅུ་དུས་གསུམ་གྱི་དཀོན་མཆོག་གསུམ་ལ་ཕྱག་འཚལ་ཞིང་བསྐོར་བ་བྱས་པར་འགྱུར་རོ། ། ཐོག་མ་མེད་པ་ནས་བསགས་པའི་སྡིག་པ་ཐམས་ཅད་དག་པར་འགྱུར་རོ། ། དགེ་བ་སྣ་གཅིག་བྱས་པ་ཡང་བྱེ་བ་ཕྲག་ཏུ་འགྱུར་རོ། ། ཞེས་གསུངས་པ་དང་། རྟེན་འབྲེལ་སྙིང་པོའི་གཟུངས་ལས།
སྙིང་པོ་འདི་ལན་གཅིག་བརྗོད་པས་སྡིག་པ་ཐམས་ཅད་བྱང་བར་འགྱུར་རོ། ། མི་མཐུན་པའི་ཕྱོགས་ཐམས་ཅད་ཞི་ཞིང་བཟློག་པར་འགྱུར་རོ། ། ཞེས་རྟེན་འབྲེལ་སྙིང་པོའི་གཟུངས་ལན་གཅིག་ཙམ་ཞིག་ཐོས་པའི་ཕན་ཡོན་གསུང་པ། སོགས་པ་དོན་ཞགས་དང་། ཚེ་དཔག་མེད་དང་། སྦྱོང་རྒྱུད་ནས་གསུངས་པའི་སྔགས་ཀྱི་འབྲུ་འགའ་ཞིག་དྲན་པ་ཙམ་གྱིས་སྡིག་པ་ཀུན་ལས་རྣམ་པར་གྲོལ་བར་འགྱུར་རོ། ། ཞེས་གསུང་པས་དགོངས་པ་ལེགས་པར་མི་ཤེས་པར་སྟོང་ཉིད་ལ་བསྔགས་པ་མཛད་པའི་ཚིག་འབྲུ་ཙམ་ལ་བརྟེན་ནས་ཐབས་ཟབ་ཅིང་རྒྱ་ཆེ་བའི་ཆོས་རྣམས་སྤངས་བར་མི་བྱའོ། ། གཉིས་པ་ལ་གཉིས་ཏེ། རིགས་པ་དང་འགལ་བ་དང་། ལུང་དང་འགལ་བའོ། །
དང་པོ་ནི། མདའ་རྐྱང་ལ་ནི། ཞེས་སོགས་རྐང་པ་བདུན་ཏེ། ཐབས་དང་བྲལ་བའི་སྟོང་ཉིད་རྐྱང་པས་སངས་རྒྱས་མི་ཐོབ་སྟེ། དཔེར་ན་མདའ་རྐྱང་པ་ལ་ནི་འཕོང་གི་བྱེད་པ་མེད་ལ། གཞུ་བཟང་ཞིང་སྐྱེས་བུ་འཕེན་པ་ལ་མཁས་པར་གྱུར་ན། སྐྱེས་བུ་དེ་ཡིས་འདོད་པའི་བྱ་བ་དགྲ་བསད་པ་ལ་སོགས་པ་བསྒྲུབ་ནུས་པ་དེ་བཞིན་དུ་སྟོང་པ་ཉིད་རྐྱང་པ་ལ་འབྲས་བུ་འགྲུབ་པའི་བྱེད་པ་ཅི་ཡང་ཡོད་པ་མིན་ལ། ཐབས་ཀྱི་ཁྱད་པར་དང་། སྟོང་ཉིད་རྟོགས་པའི་ཤེས་རབ་ཟུང་དུ་ལེགས་པར་འབྲེལ་ན། ། གང་ཟག་དེའི་འདོད་པའི་འབྲས་བུ་རྣམས་རིམ་པ་བཞིན་ཐོབ་པས་སོ། །
གཉིས་པ་ནི། རྡོ་རྗེ་གུར་ལས། ཞེས་སོགས་ཚིགས་བཅད་དགུ་སྟེ། ཤེས་བྱ་ཆོས་ཅན། ཐབས་དང་བྲལ་བའི་སྟོང་ཉིད་ཁོ་ན་བསྒོམ་པས་སངས་རྒྱས་འབྱུང་བར་འདོད་པ་མི་འཐད་དེ། རྡོ་རྗེ་གུར་དང་། རྣམ་སྣང་མངོན་བྱང་དང་། རྣམ་འགྲེལ་གྱི་ལུང་གསུམ་དང་འགལ་བའི་ཕྱིར་རོ། ། ལུང་དང་པོ་རྡོ་རྗེ་གུར་ལས་འདི་སྐད་དུ་གསུང་སྟེ། གལ་ཏེ་སྟོང་པ་ཉིད་དུ་བལྟ་བ་ཁོ་ན་སངས་རྒྱས་ཐོབ་པའི་ཐབས་ཡིན་ན།
སྟོང་རྐྱང་བསྒོམ་པ་དེ་ཡིས་འབྲས་བུ་སངས་རྒྱས་ཉིད་མི་འབྱུང་སྟེ། འབྲས་བུ་འདྲ་བ་སྐུ་གཉིས་ཟུང་འཇུག་གི་རྒྱུ་འདྲ་བ་ཐབས་ཤེས་ཟུང་འཇུག་ལས་གཞན་གྱིས་ཐོབ་པ་མིན་པའི་ཕྱིར། རྒྱུ་མཚན་དེས་ན། སངས་རྒྱས་འབྱུང་བའི་ཐབས་ནི། སྟོང་པ་ཉིད་ཁོ་ན་མིན་ནོ། ། འོ་ན་སྟོང་ཉིད་ལ་བསྔགས་པ་གསུང་པའི་དགོས་པ་གང་ཡིན་ཞེ་ན། གསུངས་ཞེས་པ་ཁྱད་པར་གྱི་གཞིར་བཟུང་། གང་གསུང་ན། སྟོང་ཉིད་ཀྱི་ལྟ་བ་ལ་བསྔགས་པ་གསུངས། སུས་གསུང་ན་རྒྱལ་བ་རྫོགས་པའི་སངས་རྒྱས་རྣམས་ཀྱིས་སོ། །
དགོས་པ་ཅིའི་ཕྱིར་དུ་ཞེ་ན། བདེན་འཛིན་གྱི་ལྟ་བ་རྣམས་ལས་བཟློག་པ་དང་། མུ་སྟེགས་བྱེད་ཀྱི་བདག་གི་ལྟ་བ་འཚོལ་བ་རྣམས་ཀྱིས་བདག་ཏུ་ཞེན་པའི་བསམ་པ་བཟློག་པའི་ཕྱིར་རོ། ། འོ་ན་ཐབས་གང་གིས་སངས་རྒྱས་འགྲུབ་ཅེ་ན། ཐབས་ཤེས་ཟུང་འཇུག་གིས་སངས་རྒྱས་འགྲུབ་སྟེ། སྟོང་ཉིད་ཁོ་ནས་སངས་རྒྱས་མི་ཐོབ་ཅིང་། སྟོང་ཉིད་བསྒོམ་པ་ལ་དགོས་པ་ཡོད་པ་དེའི་ཕྱིར། དེ་ཡང་འགྲུབ་ཅེས་པ་བཤད་པའི་གཞིར་བཞག གང་ཟག་སུས་འགྲུབ་ན། བླ་མེད་རྡོ་རྗེ་ཐེག་པའི་རྣལ་འབྱོར་པས་སོ། །
འབྲས་བུ་གང་འགྲུབ་ན། ཟུང་འཇུག་རྫོགས་པའི་སངས་རྒྱས་ཉིད་དུའོ། ། ཐབས་གང་གིས་འགྲུབ་ན། དཀྱིལ་འཁོར་གྱི་འཁོར་ལོ་ཞེས་བྱ་བའི་རྫོགས་རིམ་གྱི་ཐབས་ནི་བདེ་བའི་སྡོམ་པ་སྟེ་ཤེས་རབ་ཡིན་ལ། སངས་རྒྱས་ང་རྒྱལ་རྣལ་འབྱོར་ནི་བསྐྱེད་རིམ་སྟེ། ཐབས་ཡིན་པས་དེ་གཉིས་ཟུང་དུ་འབྲེལ་བ་ཉིད་ཀྱིས་འགྲུབ་བོ། ། དེ་ལ་སོགས་པ་རྒྱུད་སྡེ་རྣམས་སུ་ཐབས་ཤེས་ཟུང་འཇུག་གིས་སངས་རྒྱས་ཐོབ་པ་ཤིན་ཏུ་གསལ་བར་གསུངས་སོ། ། ལུང་གཉིས་པ་རྣམ་སྣང་མངོན་བྱང་ལས་ཀྱང་གསུངས་པ་ནི། དཔའ་བོ་ཆེན་པོ་སངས་རྒྱས་ཀྱིས་ཐབས་ཀྱི་ཁྱད་པར་དང་མི་ལྡན་པའི་ཡེ་ཤེས་སྟོང་པ་ཉིད་དང་། སྟོང་ཉིད་དེ་དང་འབྲེལ་བའི་བསླབ་པ་གསུམ་པོ་དག་ཀྱང་གསུང་པ་ནི་ཆོས་ཅན།
དགོས་པ་ཡོད་དེ། ཐབས་ཟབ་མོ་རྒྱ་ཆེན་པོ་ལ་སྐྲག་པའི་ཉན་ཐོས་ཀྱི་རིགས་ཅན་རྣམས། ཉན་ཐོས་ཀྱི་བྱང་ཆུབ་དེ་ལ་བཞུགས་པའི་ཕྱིར་དུ་གསུངས་པས་སོ། ། འོ་ན་ཇི་ལྟར་ཡིན། ཟུང་འཇུག་བསྒོམ་པས་སངས་རྒྱས་སུས་ཐོབ་སྙམ་ན། ཐོབ་བོ་ཞེས་ཞེས་པ་ལ་འཕྲོས་ནས། གང་ཟག་གང་གིས་ན་ཐེག་ཆེན་གྱི་རིགས་ཅན་ཐབས་རྒྱ་ཆེན་པོ་ལ་མོས་པ་དེས་སོ། ། འབྲས་བུ་གང་ན། ཟུང་འཇུག་འདུས་མ་བྱས་པ་ཡི་སངས་རྒྱས་སོ། ། ལམ་གང་གིས་ན་ཐེག་པ་བླ་ན་མེད་པ་ཐབས་དང་ཤེས་རབ་ཟུང་འཇུག་ཏུ་ལྡན་པ་ལ་བསླབས་ནས་ནི་ཐོབ་བོ། །
དེ་སུས་གསུང་ན། གང་དག་དུས་གསུམ་གྱི་མགོན་པོ་རྫོགས་པའི་སངས་རྒྱས་རྣམས་ཀྱིས་གསུངས་སོ། ། ཞེས་གསུངས་པའང་། ཐབས་ཟུང་འཇུག་སངས་རྒྱས་ཀྱི་རྒྱུ་ཡིན་པའི་ལུང་དུ་ཤེས་པར་གྱིས། ལུང་གསུམ་པ་དཔལ་ལྡན་ཆོས་ཀྱི་གྲགས་པས་ཚད་མ་རྣམ་འགྲེལ་ལས་གསུངས་པ་ནི། རྣམ་པ་དུ་མར་སྙིང་རྗེའི་བདག་ཉིད་ཅན་གྱི་ཐབས་མང་པོ་ཡུན་རིང་པོའི་དུས་སུ་བསྒོམ་པ་ཡི་སྟོབས་ཀྱིས། བདེ་གཤེགས་དེ་ལ་སྐྱོན་དང་ཡོན་ཏན་གྱི་གནས་ཚུལ་དག་རབ་ཏུ་གསལ་བ་ཉིད་དུ་འགྱུར་ཏེ། དཔེར་ན་བཟོའི་གནས་ལ་གོམ་པ་བཞིན་ནོ། ། སྔོན་ཐབས་ལ་གོམས་པའི་སྟོབས་ཀྱིས་ཐུགས་ཡེ་ཤེས་ཀྱང་ཤེས་བྱ་ཐམས་ཅད་ལ་ཤིན་ཏུ་གསལ་བ་ཡིན་པའི་ཕྱིར་ན། འཁོར་བའི་རྒྱུར་གྱུར་པ་ཡི་སྒྲིབ་གཉིས་བག་ཆགས་དང་བཅས་པ་སྤངས་པ་ཡིན་ཞིང་།
གཞན་དོན་དཔག་མེད་མཛད་པ་ཅན་གྱི་ཐུབ་པ་ཆེན་པོ་དེ། བསེ་རུ་རང་སངས་རྒྱས་དང་། སོགས་པ་ཉན་ཐོས་དགྲ་བཅོམ་པ་གཉིས་ལས་ཁྱད་པར་འཕགས་པའི་ཆོས་ཐབས་ལ་གོམས་པ་འདི་ཡིན་ལ། དོན་དེའི་ཕྱིར་ན་རྒྱུའི་དུས་སུ་ཐབས་ལ་གོམ་པ་དེ་ཉིད་འབྲས་བུའི་དུས་ཀྱི་སྟོན་པའི་རྒྱུ་ཡིན་པས་ཚད་མ་མདོར། སྟོན་པ་ཞེས་པའི་མིང་གིས་བཏགས་པར་བཞེད། ཅེས་གསུངས་པའང་སངས་རྒྱས་ཀྱི་རྒྱུ་ལ་ཐབས་ཀྱི་ཁྱད་པར་དགོས་པ་དེ་ཉིད་ཀྱི་ལུང་ཡིན་ནོ། ། གསུམ་པ་ལ་གསུམ་སྟེ། རྣམ་གྲོལ་བཟང་ངན་ཐབས་ཀྱིས་བྱེད་པར་བསྟན། དེ་ལ་ཡིད་ཆེས་ལུང་གི་སྒྲུབ་བྱེད་འགོད། རྣམ་གྲོལ་བཟང་པོ་འདོད་པས་ཐབས་ལ་འབད་པར་གདམས་པའོ། །
དང་པོ་ནི། དེས་ན་ཐབས་མཁས། ཞེས་སོགས་རྐང་པ་བཅོ་ལྔ་སྟེ། ཐབས་ཀྱི་ཁྱད་པར་ལ་མ་སྦྱང་ན། ཇི་ལྟ་ཇི་སྙེད་ཀྱི་ཤེས་བྱ་ཐམས་ཅད་མཁྱེན་པ་དང་། གཞན་དོན་གྱི་མཛད་པ་རྒྱ་ཆེན་པོ་འབྱུང་བ་མི་སྲིད་དེ། ཐབས་མཁས་སངས་རྒྱས་ཀྱི་རྒྱུའི་གཙོ་བོར་གསུངས་པ་དེས་ནའོ། ། ཐབས་མི་མཁས་པའི་སྟོང་ཉིད་དུ་ལྟ་བས་དམན་པའི་མྱ་ངན་ལས་འདའ་ལ། ཐབས་ལ་མཁས་པས་སྟོང་ཉིད་རྟོགས་ན་མངོན་པར་རྫོགས་པར་འཚང་རྒྱ་སྟེ། དཔེར་ན།
ཟ་འོག་ལ་སོགས་པའི་ཐགས་ཀྱི་རྒྱུ་རྣམས་ཕལ་ཆེར་མཐུན་ལ།

སྤུན་གྱི་དབྱེ་བས་རིམོའི་བཟང་ངན་འབྱུང་བ་དེ་བཞིན་དུ། འཁོར་བ་ལས་གྲོལ་བའི་རྒྱུ་སྟོང་པ་ཉིད་ཡིན་པར་ཐེག་པ་ཕལ་ཆེར་མཐུན། འབྲས་བུ་རྣམ་པར་གྲོལ་བའི་བཟང་ངན་ཐབས་བཟང་ངན་གྱིས་བྱེད་པའི་ཕྱིར་རོ། ། རྒྱུ་མཚན་དེས་ན་རྫོགས་པའི་སངས་རྒྱས་ཐོབ་པར་འདོད་ན། རྒྱུའི་གཙོ་བོ་ཐབས་མཁས་པ་ལ་ནན་ཏན་གྱིས་ཏེ། ཉན་ཐོས་དགྲ་བཅོམ་པ་དང་། རང་སངས་རྒྱས་དང་། རྫོགས་པའི་སངས་རྒྱས་རྣམ་པ་གསུམ་འཁོར་བ་ལས་རྣམ་པར་གྲོལ་བར་མཚུངས་ན་ཡང་སྤངས་རྟོགས་མཛད་པ་བཟང་ངན་ཐབས་བཟང་ངན་གྱིས་རྣམ་པར་ཕྱེ་བ་ཡིན་པའི་ཕྱིར་རོ། ། གཉིས་པ་ལ་གཉིས་ཏེ། བྱམས་པའི་ལུང་། དཔའ་བོའི་ལུང་ངོ་། །
དང་པོ་ནི། དེ་ཡང་མདོ་སྡེ། ཞེས་སོགས་རྐང་པ་དྲུག་སྟེ། འབྲས་བུའི་བཟང་ངན་ཐབས་ཀྱིས་བྱེད་པ་དེ་ཡང་། མདོ་སྡེའི་རྒྱན་ལས་ནི། དཔེ་ཇི་ལྟར་ན། སྣམ་བུ་ལ་རྫས་དང་མདུད་པའི་བྱེ་བྲག་གིས་གོས་ལ་མཚོན་བཀྲ་བ་དང་། མི་བཀྲ་བ་དེ་བཞིན་དུ། སེམས་བསྐྱེད་དང་སྨོན་ལམ་ལ་སོགས་པའི་འཕེན་པའི་དབང་གིས་ན་ཐེག་པ་གསུམ་གྱི་འབྲས་བུ་རྣམ་པར་གྲོལ་བར་འདྲ་ཡང་། མཁྱེན་པའི་ཡེ་ཤེས་བཀྲ་མི་བཀྲ་འབྱུང་བ་དེ་སྐད་དུ་གསུང་པའི་དོན་ཐེག་པ་གསུམ་གྱི་འབྲས་བུ་བཟང་ངན་ཐབས་ཀྱིས་བྱེད་པ་འདི་ཡིན་ཞེས་པའོ། །
གཉིས་པ་ནི། སློབ་དཔོན་མ་ཏི། ཞེས་སོགས་རྐང་པ་དྲུག་སྟེ། སློབ་དཔོན་མ་ཏི་ཙི་ཏྲས་ཀྱང་། བསྟོད་པ་ལྔ་བཅུ་པ་ལས། རི་དྭགས་བསེ་རུའི་རྭ་དང་འདྲ་བར་གཅིག་པུར་གནས་པ་ལ་དགའ་བའི་རང་སངས་རྒྱས་གང་དང་། གང་ཡང་སྟོན་པ་ཁྱོད་ཀྱི་རྗེས་སུ་འགྲོ་ཞིང་སློབ་པའི་ཉན་ཐོས་དགྲ་བཅོམ་པ་རྣམས་ཉོན་མོངས་པ་ཞི་བ་ཙམ་གྱིས་སྟོན་པ་ཁྱོད་དང་མཚུངས་ཀྱང་། རང་དོན་སྟོབས་སོགས་ཀྱི་ཡོན་ཏན་དང་། གཞན་དོན་འབད་མེད་ལྷུན་གྲུབ་ཏུ་འབྱུང་བ་ལ་སོགས་པའི་བསམ་ཡས་ཡོན་ཏན་ཚོགས་ཀྱིས་ཁྱོད་དང་མཚུངས་པ་མིན་ཞེས་གསུངས་པ་ཡང་སྔར་གྱི་དོན་འདི་ཉིད་སྟོན་པ་ཡིན་ནོ། ། གསུམ་པ་ནི།
དེས་ན་སངས་རྒྱས། ཞེས་སོགས་རྐང་པ་དྲུག་སྟེ། རྫོགས་པའི་སངས་རྒྱས་ཐོབ་པར་འདོད་ན། སྟོང་པ་ཉིད་ལ་འདྲིས་པར་གྱིས་ཤིང་། རྒྱུའི་གཙོ་བོ་ཐབས་མཁས་སེམས་བསྐྱེད་པ་སོགས་ལ་འབད་པས་བསྒོམ་པར་བྱ་སྟེ། སྟོང་ཉིད་ཙམ་གྱིས་ཐེག་དམན་གྱི་རྣམ་གྲོལ་དང་། ཐབས་ལ་མཁས་པའི་ཁྱད་པར་གྱིས་རྫོགས་པའི་སངས་རྒྱས་ཐོབ་པ་དེས་ནའོ། ། དེ་ཡང་བྱང་ཆུབ་སེམས་དཔས་སྟོང་པ་ཉིད་ལ་ནི་འདྲིས་པར་བྱ་ཡི། སྟོང་པ་ཉིད་མངོན་དུ་མ་བྱེད་ཅེས་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་ལས་གསུང་སྟེ། བརྒྱད་སྟོང་པར།
རབ་འབྱོར། འདི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ལ་རྟོག་མོད་ཀྱི་མངོན་སུམ་དུ་བྱའོ་སྙམ་དུ་མི་རྟོག་གོ ། ཡོངས་སུ་འདྲིས་པར་བྱའོ་སྙམ་དུ་རྟོག་གི མངོན་སུམ་དུ་བྱ་བའི་དུས་འདི་ཡིན་སྙམ་དུ་མི་རྟོག་གོ ། ཞེས་གསུངས་པས་སོ། ། བཞི་པ་ནི། སྟོང་ཉིད་རྐྱང་པ། ཞེས་སོགས་རྐང་པ་བཅུ་གསུམ་སྟེ། འོ་ན་སྟོང་རྐྱང་བསྒོམ་པ་ལ་ཉེས་པ་ཅི་ཡོད་ཅེ་ན། སྟོང་ཉིད་རྐྱང་པ་བསྒོམ་ན་ནི་ཆད་ལྟར་འགྱུར་བས།
སྟོང་ཉིད་ཉིད་ཀྱང་རྟོགས་པར་མི་ནུས་ལ་གལ་ཏེ་ཉི་ཚེ་བའི་སྟོང་ཉིད་རྟོགས་ན་ཡང་། འབྲས་བུ་ཉན་ཐོས་ཀྱི་ནི་འགོག་པར་ལྟུང་སྟེ། འཕགས་པ་དཀོན་མཆོག་བརྩེགས་པའི་མདོ་ལས། རི་དྭགས་རྒྱལ་པོ་སེང་གེ་གཞན་གང་ལའང་མི་འཇིགས་མོད་ནགས་ལ་མེ་ཆེན་པོ་འཆེད་པ་མཐོང་ན་འཇིགས་པ་སྐྱེ་བ་དེ་བཞིན་དུ། ཐབས་རྒྱ་ཆེན་པོ་ལ་མོས་པའི་བྱང་ཆུབ་སེམས་དཔའ་ཡང་རང་དོན་ཡིད་བྱེད་ཀྱི་ཆོས་ལས་གཞན་སེམས་ཅན་གྱི་དོན་དུ་མནར་མེད་སོགས་དམྱལ་བའི་སྡུག་བསྔལ་དག་ལའང་མི་འཇིགས་ཀྱང་། སྟོང་པ་ཉིད་ཀྱི་མཐའ་ལ་སྐྲག་ཅེས་གསུངས་པའི་ཕྱིར། དེ་ཡི་དགོངས་པ་འདི་ལྟར་ཡིན་ཏེ། ཐབས་མཁས་བྱང་ཆུབ་སེམས་དང་བྲལ་བའི་སྟོང་པ་ཉིད་ཀྱིས་དམན་པའི་མྱ་ངན་ལས་འདས་པར་གྱུར་བའི་ཕྱིར་ན། སྟོང་ཉིད་རྐྱང་པ་བསྒོམ་པར་མི་བྱའོ། ། གཉིས་པ་ནི།
ལ་ལ་སྟོང་ཉིད། ཅེས་སོགས་རྐང་པ་དྲུག་སྟེ། དཀར་པོ་ཆིག་ཐུབ་འདོད་པ་ལ་ལ། སྟོང་ཉིད་ཙམ་བསྒོམ་པ་ལས་འབྲས་བུ་སྐུ་གསུམ་འབྱུང་བར་འདོད་པ་དང་། ལ་ལ་ཐབས་ཤེས་ཟུང་འཇུག་བསྒོམ་པ་ལས་འབྲས་བུ་འོད་གསལ་སྟོང་པ་ཉིད་དུ་འདོད་པ་ཡོད་དེ། གཉིས་ཀ་ཡང་ནི་སྐྱོན་ཅན་ཡིན་ཏེ། རྒྱུ་འབྲས་ཕྱིན་ཅི་ལོག་པ་ཡིན་པའི་ཕྱིར་རོ། ། གསུམ་པ་ནི། ཁ་ཅིག་ས་ལམ། ཞེས་སོགས་རྐང་པ་བཅུ་བཞི་སྟེ།
ཞང་ཚལ་བ་ལ་སོགས་པ་ཁ་ཅིག ཕྱག་རྒྱ་ཆེན་པོ་ཆིག་ཆོད་ལ། ། ས་ལམ་རྩི་བའི་རྨོངས་པ་འཁྲུལ། ། ཞེས་ཟེར་ཞིང་། ས་ལམ་མི་བགྲོད་པར་མངོན་པར་རྫོགས་པར་འཚང་རྒྱ་བར་འདོད་པ་དང་། གངས་ཏི་སེ་ལ་སོགས་པ་བསྐོར་བ་དང་མཉམ་དུ་ལུས་ལ་རྩ་མདུད་མེད་པ་སོགས་འདོད་པ་ཡང་གསང་སྔགས་རྒྱུད་སྡེའི་དགོངས་པ་མ་ཤེས་པ་ཡིན་པས། དེ་དག་གསང་སྔགས་དང་ཤིན་ཏུ་འགལ་བ་ཡིན་ཏེ། ཕྱི་རུ་ཡུལ་ཉི་ཤུ་རྩ་བཞི་པོ་རྣམས་བགྲོད་པ་དང་མཉམ་དུ་ནང་དུ་རྩའི་མདུད་པ་གྲོལ་བ་ནི། རྣལ་འབྱོར་པས་ས་བཅུ་ལ་སོགས་བགྲོད་པ་ཡི་རྟེན་འབྲེལ་ཉིད་ཀྱིས་འབྱུང་བ་ཡིན་པའི་ཕྱིར་རོ། ། ཚུལ་འདིའི་དོན་རྣམས་རྣལ་འབྱོར་ཆེན་པོ་རྒྱུད་ཀྱི་ས་ལམ་གྱི་སྐབས་སུ་འབྱུང་བ་ལ་ལྟོས་ཏེ།
སཾ་པུ་ཊི་ལས། གནས་དང་ཉེ་བའི་གནས་སོགས་བཅུ་རབ་དགའ་ལ་སོགས་པའི་ས་བཅུ་ལ་སྦྱར་བ་དང་། ཀྱཻ་རྡོ་རྗེ་ལས། གནས་དང་ཉེ་བའི་གནས་དང་ནི། ། ཞེས་སོགས་ཀྱི་འཇུག་ཏུ། འདི་རྣམས་ས་ནི་བཅུ་གཉིས་ཏེ། ། ཞེས་ཕྱི་ནང་གི་གནས་རྣམས་དང་། རབ་དགའ་ལ་སོགས་པའི་ས་རྣམས་སྦྱོར་བར་གསུངས་པས་སོ། ། རྒྱུ་མཚན་དེས་ན་ནང་དུ་ས་ལམ་མི་བགྲོད་པའོ། ། ཡུལ་ཉེར་བཞི་སོགས་བགྲོད་ནས་རྩ་མདུད་གྲོལ་བར་འདོད་པ་ནི།
མཁས་པའི་བཞད་གད་ཀྱི་གནས་སོ། ། བཞི་པ་ནི། ལ་ལ་དབང་བཞི། ཞེས་སོགས་རྐང་པ་དྲུག་སྟེ། མར་པའི་རྗེས་འབྲང་ལ་ལ། སྨིན་བྱེད་དབང་བཞི་མི་འདོད་ཅིང་། གྲོལ་བྱེད་བསྐྱེད་རིམ་ལ་སོགས་པའི་ལམ་བཞི་པོའི་རྣམ་པར་གཞག་པ་མི་འདོད་པ། རྡོ་རྗེ་ཐེག་པའི་མཐར་ཐུག་གི་འབྲས་བུ་ནི་སྤྲུལ་སྐུ་དང་། ལོངས་སྐུ་ལ་སོགས་པ་སྐུ་བཞི་ཡིན་ཞེས་འདོད་པ་དེ་ཡང་ལོག་ཤེས་ཡིན་ཏེ། ཕ་རོལ་ཏུ་ཕྱིན་པའི་ཐེག་པར་སྐུ་གསུམ་གྱི་རྣམ་གཞག་མཛད་ཅིང་རྡོ་རྗེ་ཐེག་པར་སྐུ་བཞིའི་རྣམ་གཞག་མཛད་པའི་རྒྱུ་མཚན་ཡང་འབྲས་བུ་སྐུ་བཞི་ལ།
རྒྱུ་སྨིན་བྱེད་ཀྱི་དབང་བཞི་དང་གྲོལ་བྱེད་ཀྱི་ལམ་བཞི་དགོས་པའི་ཕྱིར། ལྔ་པ་ནི། ཁ་ཅིག་འབྲས་བུའི། ཞེས་སོགས་རྐང་པ་དྲུག་སྟེ། གསང་འདུས་པ་ཁ་ཅིག འབྲས་བུའི་མཐར་ཐུག་པ་ནི། སེམས་འོད་གསལ་སྟོང་པ་ཉིད་ཡིན་ཞེས་སྨྲ་བ་ཐོས་པ་འདི་ནི། འཕགས་པ་ཡབ་སྲས་ཀྱི་དགོངས་པ་མིན་ཏེ། འཕགས་པ་ཀླུ་སྒྲུབ་ཀྱི་རིམ་པ་ལྔ་པ་དང་ནི་འཕགས་པ་ལྷའི་སྤྱོད་བསྡུས་སུ་སེམས་ནི་འོད་གསལ་བ་ལས། ཟུང་འཇུག་གི་སྐུར་ལྡང་བ་མཐར་ཐུག་ཡིན་པར་གསུང་པའི་ཕྱིར་ཏེ།
རིམ་ལྔ་ལས། ཡང་དག་མཐའ་ལས་ལངས་ནས་ནི། ། གཉིས་མེད་ཡེ་ཤེས་ཐོབ་པར་འགྱུར། ། ཟུང་འཇུག་ཏིང་འཛིན་ལ་གནས་ནས། ། སླར་ཞིང་གང་ལའང་མི་སློབ་བོ། ། འདི་ནི་རྫོགས་པའི་རྣལ་འབྱོར་པ། ། རྡོ་རྗེ་འཛིན་པ་ཆེན་པོའང་དེ། ། རྣམ་པ་ཀུན་གྱི་མཆོག་ལྡན་པའི། ། ཐམས་ཅད་མཁྱེན་པར་དེ་ནས་འགྱུར། ། ཞེས་དང་།
རིམ་ལྔའི་གཞུང་ཁ་ཅིག་ན། འོད་གསལ་ཉི་ལས་ལངས་ནས་ནི། ། ཟུང་དུ་འཇུག་པ་ཐོབ་པར་འགྱུར། ། ཞེས་སོགས་བྲིས་པའང་སྣང་ངོ་། ། སྤྱོད་བསྡུས་ལས། བྱང་ཆུབ་ཀྱི་ཤིང་དྲུང་ལ་བཞུགས་ནས་མཚན་ཕྱེད་ཀྱི་དུས་སུ། འོད་གསལ་མངོན་དུ་མཛད་དེ། སྒྱུ་མ་ལྟ་བུའི་ཏིང་ངེ་འཛིན་ལས་བཞེངས་ནས། འགྲོ་བ་རྣམས་ལ་སྟོན་པར་མཛད་པ་ཡིན་ནོ། ། ཞེས་གསུངས་པས་སོ། །
གཉིས་པ་གནས་སྐབས་ཀྱི་འབྲས་བུ་ལ་འཁྲུལ་པ་དགག་པ་ལ་གསུམ་སྟེ། གྲུབ་ཐོབ་ལས་རྟོགས་ལྡན་བཟང་བ་དགག་པ། ཉམས་ལས་གོ་རྟོགས་བཟང་བ་དགག་པ། རྣལ་འབྱོར་བཞི་པོ་འཕགས་པའི་ས་ལ་སྦྱར་བ་དགག་པའོ། ། དང་པོ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། ལ་ལ། ཞེས་སོགས་ཚིགས་བཅད་གཅིག་སྟེ།
ཕྱག་རྒྱ་བ་ལ་ལ། རྟོགས་ལྡན་ལས་གྲུབ་ཐོབ་ངན་ཞེས་ཟེར་ཞིང་རྟོགས་ལྡན་གྲུབ་ཐོབ་ལས་བཟང་བ་ཡིན་ནོ་ལོ། ། གྲུབ་ཐོབ་བརྒྱད་ཅུའི་ནང་ན་ཡང་རྟོགས་ལྡན་མེད་ཅེས་ཟེར་བ་ཐོས་སོ། ། གཉིས་པ་ནི། འདི་འདྲ་འཕགས་པའི། ཞེས་སོགས་རྐང་པ་ཉེར་གཉིས་ཏེ། གྲུབ་ཐོབ་ངན་ལ་རྟོགས་ལྡན་བཟང་ཟེར་བ་འདི་འདྲ་ཐེག་པ་ཆེན་པོའི་འཕགས་པའི་གང་ཟག་རྣམས་དང་། བླ་མ་གོང་མ་རྣམས་ལ་བསྐུར་པ་འདེབས་པ་ཡིན་པས། འདི་འདྲ་བའི་གྲུབ་མཐའ་འཛིན་པ་ལྟ་ཅི་སྨོས་ཚིག་ཙམ་ཐོས་པར་གྱུར་ཀྱང་རྣ་བ་དགབ་པར་བྱ་སྟེ། གྲུབ་ཐོབ་ངན་པ་མི་འཐད་པ་དེ་ཡི་འཐད་པ་བཤད་ཀྱིས་ཉོན་ཅེས་གདམས་ནས།
གྲུབ་ཐོབ་ཆུང་ངུ་ཐེག་ཆེན་མཐོང་ལམ་པ་ཡིན་ལ། གྲུབ་པ་འབྲིང་པོ་ས་བརྒྱད་པ་བ་དང་། གྲུབ་པ་ཆེན་པོ་སངས་རྒྱས་ཀྱི་སར་འཇོག་པས་ན། ཐེག་ཆེན་འཕགས་པ་མིན་པ་ལ་གྲུབ་ཐོབ་མེད། དེའི་རྒྱུ་མཚན་མདོ་སྡེ་རྒྱན་ལས། འདི་སྐད་དུ་གསུངས་ཏེ། ས་རྣམས་ཐམས་ཅད་མ་གྲུབ་དང་། ། གྲུབ་པ་དག་ཏུ་ཤེས་པར་བྱ། ། གྲུབ་པ་དག་ཀྱང་མ་གྲུབ་དང་། ། གྲུབ་པ་དག་ཏུ་ཡང་འདོད་དོ། །
ཞེས་མོས་སྤྱོད་ཀྱི་ས་མ་གྲུབ་པ་དང་། ས་དང་པོ་ཡན་ཆད་གྲུབ་པ་ཡིན་ཞིང་། དེ་ལ་ཡང་ས་བདུན་པ་མན་ཆད་མ་གྲུབ་པ་དང་། ས་བརྒྱད་པ་ཡན་ཆད་གྲུབ་པ་ཡིན་ནོ། ། གཞུང་ཁ་ཅིག་ལས། གྲུབ་པ་དག་དང་མ་གྲུབ་དང་། ། གྲུབ་པ་དག་ཏུ་ཤེས་པར་བྱའོ། ། མ་གྲུབ་པ་ཡང་གྲུབ་པ་དང་། ། གྲུབ་པ་དག་ཏུ་ཡང་དག་འདོད། ། ཅེས་འབྱུང་བ་ལྟར་ན།
ས་དང་པོ་འཇིག་རྟེན་པ་ལ་ལྟོས་ནས་གྲུབ་པ་དང་། དག་པ་ས་ལ་ལྟོས་ནས་མ་གྲུབ་པའི་ས། ས་བརྒྱད་པ་སངས་རྒྱས་ཀྱི་ས་ལ་ལྟོས་མ་གྲུབ་པ་དང་། མ་དག་ས་མན་ཆད་ལ་ལྟོས་ནས་གྲུབ་པའི་ས་དང་། སངས་རྒྱས་ཀྱི་ས་ནི་གྲུབ་པ་མཐར་ཐུག་པའི་ས་ཡིན་ཞེས་པའོ། ། ཞེས་གསུངས་པའི་དགོངས་པ་ཡང་གྲུབ་ཐོབ་ས་དང་པོ་ཡན་ཆད་ལ་འཇོག་པ་དེ་ཉིད་ཡིན་ནོ། ། དེར་མ་ཟད་རྣལ་འབྱོར་གྱི་དབང་ཕྱུག་ཆེན་པོར་བི་རཱུ་པ་ཡི་ལམ་འབྲས་ཀྱི་གཞུང་ལས་ཀྱང་གྲུབ་མཐའ་བཞི་པོ་ས་དང་པོ་ཡན་ཆད་ལ་འཇོག་པ་དེ་སྐད་དུ་གསུངས་པས་ངེད་ཀྱིས་ལུགས་ཀྱི་གྲུབ་ཐོབ་ནི། ས་དང་པོ་ཡན་ཆད་ཀྱི་འཕགས་པ་ཁོ་ན་ལ་འཇོག་པ་དེ་འདྲ་བ་ཡིན་ནོ། ། གྲུབ་ཐོབ་ལས་བཟང་བའི་རྟོགས་ལྡན་གྱི་མཚན་ཉིད་འདི་ཡིན་ཞེས་མདོ་རྒྱུད་ཁུང་མ་ཀུན་ལས་གསུངས་པ་མེད་པ་དེས་ན། རྟོགས་ལྡན་ཞེས་བྱ་བའི་མིང་མ་སྦྱང་བའི་བླུན་པོ་ལ་གྲགས་ཀྱི།
མཁས་པ་རྣམས་ལ་གྲགས་པ་མ་ཡིན་ནོ། ། གཉིས་པ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། ལ་ལ་ཞེས་སོགས་ཚིགས་བཅད་གཅིག་སྟེ། གླིང་རས་ལ་སོགས་པ་ལ་ལ་ན་རེ། ཉམས་དང་། གོ་བ་དང་། ། རྟོགས་པ་ཞེས་བྱ་བ་རྣམ་པ་གསུམ་ལས།
ཉམས་ནི་ངན་ལ། གོ་བ་འབྲིང་། རྟོགས་པ་བཟང་བ་ཡིན་ཞེས་ཟེར་རོ།་་་་་ ཊཱིཀྐ་ཁ་ཅིག་ལས་དང་པོ་སྐྱེ་བའི་ཉམས་ནི་ཅི་ཡིན་མི་ཤེས་པས་ངན། གནས་ལུགས་ཀྱི་སྟེང་ནས་གོ་བ་སྐྱེས་ན་འབྲིང་། གོ་བ་དང་མཐུན་པའི་རྟོགས་པ་སྐྱེས་ན་བཟང་བ་ཡིན་ཞེས་ཟེར། ཞེས་པའང་སྣང་ངོ་། ། གཉིས་པ་ནི། འདི་ཡང་རེ་ཞིག ཞེས་སོགས་ཚིགས་བཅད་དྲུག་སྟེ།
ཉམས་སོགས་གསུམ་ལ་བཟང་ངན་དུ་འདོད་པ་འདི་ཡང་རེ་ཞིག་བརྟག་པར་བྱ་སྟེ། ཉམས་ཞེས་བྱ་བ་ཅི་རིག་པ་ཉམས་སུ་མྱོང་བ་ལ་ཟེར་ན་སེམས་ཡོད་ཐམས་ཅད་ལ་ཉམས་སུ་མྱོང་བ་དེ་ཡང་ཡོད་པ་ཡིན་པས་ངན་པར་བཟུང་མི་ནུས། གལ་ཏེ་བསྒོམ་པའི་ཉམས་མྱོང་ལ་ཟེར་ན། ཚོགས་ལམ་ཆུང་ངུ་ནས་མཐར་ཕྱིན་མི་སློབ་ལམ་གྱི་བར་དུ་ཡོད་པས་ངན་པར་མཐའ་གཅིག་ཏུ་མི་འགྲུབ། འོན་ཏེ་སོ་སོར་རང་རིག་པའི་ཡེ་ཤེས་ལ་ཟེར་བ་ཡིན་ན། འཕགས་པའི་གང་ཟག་རྣམས་ལ་ཉམས་དེ་ཡོད་པ་ཡིན་པས་བཟང་བར་གྲུབ་བོ། ། དེས་ན་ཉམས་ཞེས་བྱ་བ་དེ་འདིར་བཏགས་པའི་མཐའ་གསུམ་པོ་གང་ཡིན་ན་ཡང་། དེ་ལས་གོ་རྟོགས་བཟང་བ་མི་འགྲུབ་སྟེ། གོ་རྟོགས་གཉིས་པོ་ཉམས་དེ་གསུམ་གྱི་ནང་དུ་འདུས་པའི་ཕྱིར་རོ། ། གོ་བ་དང་ནི་རྟོགས་པ་གཉིས་སྒྲ་རྣམ་གྲངས་པ་ཡིན་ཀྱང་ངོ་བོ་གཅིག་ཡིན་ཏེ།
ག་ཏ་ཞེས་པ་དང་། ས་མ་ཡ་ཞེས་པ་གཉིས་སྐབས་ཐོབ་ཀྱིས་གོ་བ་དང་། རྟོགས་པ་གཉིས་ཀ་ལ་འཇུག་པའི་ཕྱིར་ཏེ། རྒྱ་སྐད་གཅིག་ལ་ལོ་ཙཱ་བའི་འགྱུར་གྱི་དབྱེ་བ་ཁོ་ནར་ཟད་པའི་ཕྱིར་ཏེ། རྒྱ་སྐད་ཀྱི་སྒྲ་དེ་རེས་འགའ་གོ་བར་སྒྱུར། རེས་རྟོགས་པར་སྒྱུར། རེས་ཅི་བདེ་བར་སྒྱུར་བར་མཛད་པའི་ཕྱིར་རོ། ། ཡང་རྟོགས་པ་གསལ་བ་ལ་གོ་བ་དང་། མི་གསལ་བ་ལ་རྟོགས་པར་འདོགས་ན་ཐོགས་ཏེ་མིང་ལ་མི་རྩད་དོ། ། ལམ་འབྲས་ལ་སོགས་པའི་གཞུང་ལུགས་འགའ་ཞིག་ལས།
རྣལ་འབྱོར་པས་བསྒོམ་པ་ཡི་ཏིང་ངེ་འཛིན་ལ་ཉམས་ཀྱི་སྣང་བ་དང་། རྫོགས་པའི་སངས་རྒྱས་ཀྱི་སྣང་བ་ལ་དག་པའི་སྣང་བར་བཤད་པ་ཡོད་དེ། ལམ་འབྲས་ལས། རྣལ་འབྱོར་པ་ལ་ཏིང་ངེ་འཛིན་ལ་ཉམས་ཀྱི་སྣང་བ། བདེ་བར་གཤེགས་པ་ལ་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་དག་པའི་སྣང་བ། ཞེས་གསུངས་པས་སོ། ། ཡང་བསྒོམ་ཉམས་སྐྱོན་ཡོད་མེད་ཆད་པས་ས་བཅུ་གསུམ་པའོ། ། ཞེས་བྱ་བ་གསུང་པ་ནི། སངས་རྒྱས་ཀྱི་ས་ལ་བཤད་པའང་མཐོང་བས་འདི་འདྲ་བའི་ཉམས་དང་། གོ་བ་དང་།
རྟོགས་པ་ལ་བཟང་ངན་གྱི་རྣམ་པར་དབྱེ་བ་མེད་དོ། ། གསུམ་པ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། རྩེ་གཅིག་དང་ནི། ཞེས་སོགས་རྐང་པ་དྲུག་སྟེ། ཕྱག་རྒྱ་བ་རྣམས་ལ་གྲགས་པའི་བསྒོམ་རྣལ་འབྱོར་བཞི། རྩེ་གཅིག་པའི་རྣལ་འབྱོར་དང་ནི། སྤྲོས་བྲལ་གྱི་རྣལ་འབྱོར་དང་།
རོ་གཅིག་གི་རྣལ་འབྱོར་དང་ནི། བསྒོམ་མེད་ཀྱི་རྣལ་འབྱོར་བཞི་ཡིན་ལ། འདི་མར་པའི་སློབ་མ་རྣམས་ལ་མེད་ཅིང་། དུས་ཕྱིས་ཀོང་ནེ་རུ་པ་ལ་དྭགས་པོ་ལྷ་རྗེས་རྩད་ཆོད་ནས་ཕྱག་རྒྱ་ཆེན་པོ་ལ་སྦྱར་བ་ཡིན་ལ། ངོ་སྤྲོད་པའི་ཚེ་ན་རྩེ་གཅིག་གི་རྣལ་འབྱོར་ནི། མཐོང་ལམ་དང་། སྤྲོས་བྲལ་ནི། ས་གཉིས་པ་ནས་བདུན་པའི་བར་ཡིན་པ་དང་། རོ་གཅིག་ནི། དག་པའི་ས་གསུམ་དང་།
བསྒོམ་མེད་རྣལ་འབྱོར་ནི། སངས་རྒྱས་ཀྱི་ས་ཡིན་ཞེས་ཕྱག་རྒྱ་བ་ལ་ལ་ཟེར་རོ། ། གཉིས་པ་ལ་གཉིས་ཏེ། སོ་སྐྱེ་ལ་ཆོས་མཐུན་རྩི་ན་དཔྱད་པར་བྱ་བ། འཕགས་པའི་ས་ལ་སྦྱར་ན་མདོ་རྒྱུ་དང་འགལ་བའོ། ། དང་པོ་ནི། འདི་ཡང་ཕྱེ་སྟེ། ཞེས་སོགས་རྐང་པ་ཉེར་དགུ་སྟེ། རྣལ་འབྱོར་བཞི་ས་དང་སྦྱོར་བ་འདིའང་རྣམ་པར་ཕྱེ་སྟེ་བཤད་ཀྱིས་ཉོན། རྣལ་འབྱོར་བཞི་ས་བཅུ་གཅིག་ལ་སྦྱོར་བའི་ས་བཅུ་གཅིག་པ་འདི་གལ་ཏེ་སོ་སོ་སྐྱེ་བོ་ཉིད་ཀྱི་ས་ཡིན་ཡང་།
ཆོས་མཐུན་ཙམ་རྩིའམ་འོན་ཏེ་འཕགས་པའི་ས་ཉིད་ཡིན་པའི་བདེན་པ་མཐོང་བའི་ས་ལམ་མངོན་དུ་བྱེད་པ་ཁོ་ན་ལ་སྦྱོར། དང་པོ་སོ་སོ་སྐྱེ་བོའི་གང་ཟག་གི་ས་ལ་ཆོས་མཐུན་ཙམ་ཞིག་སྒྲིག་པ་ཡིན་ན་ནི། ཆོས་ནས་གསུངས་པ་ཡིན་པས་འགལ་བ་མེད་དེ། དཔེར་ན། དཀོན་མཆོག་བརྩེགས་པའི་རྨི་ལམ་ངེས་པར་བསྟན་པའི་ལེའུ་ལས་ཐུབ་པའི་མཆོད་རྟེན་འཇིམ་པ་ལས་བྱས་པ་མཐོང་ན་ས་དང་པོ་ཡིན་པར་བལྟའོ། ། རྡོ་ལས་བྱས་པ་མཐོང་ན་ས་གཉིས་པ། རྡོ་ཐལ་གྱིས་བྱུགས་པ་མཐོང་ན་ས་གསུམ་པ། སྟེགས་བུ་དང་གདུགས་བྱས་པ་མཐོང་ནས་ས་བཞི་པ། རྡོ་་་་་་གཞུང་ཁ་ཅིག་ན་རྡོ་ཐལ་ཟེར་བ་བྲིས་སྐས་བྱི་དོར་བྱས་པ་མཐོང་ན་ས་ལྔ་པ། གསེར་གྱིས་སྦྲེལ་བ་མཐོང་ན་ས་དྲུག་པ།
རིན་པོ་ཆེའི་དྲྭ་བས་གཡོགས་པ་མཐོང་ན་ས་བདུན་པ། དྲིལ་བུ་ཨེར་ཀའི་དྲྭ་བས་གཡོགས་པ་མཐོང་ན་ས་བརྒྱད་པ། ས་དགུ་པ་དང་ནི་ས་བཅུ་པ་ལ་རྨི་ལམ་ལོག་པར་མཐོང་བ་མེད་ཅེས་གསུངས། དེ་ལ་སོགས་པ་རྨི་ལམ་གྱི་བྱེ་བྲག་ལ་ས་ཡི་དབྱེ་བ་མཛད་པ་མཐོང་། འདི་དག་ནི་ཚོགས་ལམ་དང་སྦྱོར་ལམ་དང་པོ་གསུམ་པོ་རེ་རེ་ལ་གསུམ་གསུམ་སྟེ་མོས་པས་སྤྱོད་པ་ཡི་ས་ལ་ས་བཅུར་བྱས་ནས་སྦྱར་བ་ཡིན་གྱི། འཕགས་པའི་ས་ལ་སྦྱར་བ་མིན་པ་དེ་བཞིན་དུ། རྩེ་གཅིག་དང་། སྤྲོས་བྲལ་ལ་སོགས་པའི་རྣལ་འབྱོར་བཞི་ལའང་། གལ་ཏེ་མདོ་དང་རྒྱུད་སྡེ་ལས་མོས་པས་སྤྱོད་པའི་ས་དང་ལམ་དུ་སྦྱར་བར་གསུངས་པ་མཐོང་ན་མི་འགལ་མོད། འོན་ཀྱང་འདི་འདྲ་བའི་རྣལ་འབྱོར་བཞིའི་སྦྱར་ཚུལ་མདོ་རྒྱུད་ཁུང་མ་ནས་བཤད་པ་མེད་པས་མི་འཐད་དོ། །
གཉིས་པ་ནི། ཅི་སྟེ་འཕགས་པའི། ཞེས་སོགས་རྐང་པ་གཉིས་ཏེ། རྒྱུ་མཚན་ཅི་སྟེ་རྩེ་གཅིག་ལ་སོགས་པ་བཞི་ངེས་པར་འཕགས་པའི་སར་བྱེད་ན། མདོ་རྒྱུད་ཁུང་མ་ཀུན་དང་འགལ་བར་འགྱུར་ཏེ། མདོ་རྒྱུད་རྣམ་དག་ལས་དེ་ལྟར་མ་བཤད་པའི་ཕྱིར་རོ། ། དེ་རྣམས་ཀྱིས་སྡོམ་གསུམ་སོ་སོའི་དོན་རྣམས་ཞིབ་ཏུ་བཤད་ཟིན་ཏོ། ། ཞེས་གསུང་རབ་དགོངས་གསལ་ལས་གསུངས་སོ། ། གཉིས་པ་རྩོད་པ་སྤོང་བ་ལ་གཉིས་ཏེ། རྩོད་པ་དང་།
ལན་ནོ། ། དང་པོ་ནི། ཁ་ཅིག་ཐེག་པ་ཞེས་སོགས་རྐང་པ་གཉིས་ཏེ། དམ་པ་ཕྱར་ཆུང་ལ་སོགས་པ་ཁ་ཅིག ཐེག་པ་ཆེ་ཆུང་གི་ལྟ་བསྒོམ་སྤྱོད་འབྲས་ཐམས་ཅད་རང་རང་གི་གཞུང་ལུགས་ནས་བཤད་པ་བཞིན་རང་ས་ན་བདེན་པ་ཡིན་པས། མདོ་རྒྱུད་ནས་མ་བཤད་པས་དེ་དག་སུན་དབྱུང་བར་མི་ནུས་སོ། ། ཞེས་ཀུན་ལ་སྒྲོ་འདོགས་པར་བྱེད་དོ། གཉིས་པ་ལ་བཞི་སྟེ། སྨྲས་ཚད་བདེན་པ་དགག་པ། གྲུབ་མཐའ་ཐམས་ཅད་བདེན་པ་དགག་པ།
གྲངས་ངེས་ཐམས་ཅད་བདེན་པ་དགག་པ། དེ་ལ་རྩོད་པ་སྤོངས་བའོ། ། དང་པོ་ནི། འདི་ཡང་བརྟག་པར། ཞེས་སོགས་རྐང་པ་གསུམ་སྟེ། ཐེག་པ་རང་ས་ན་བདེན་ཟེར་བ་འདི་ཡང་བརྟག་པར་བྱ་བས་ཉོན་ཅིག ཐེག་པ་རང་ས་ན་བདེན་པའི་དོན། སྨྲས་ཚད་བདེན་པ་ལ་བྱེད་དམ། གྲུབ་མཐའ་ཀུན་བདེན་པ་ལ་བྱེད་དམ། སངས་རྒྱས་པའི་ཐེག་པ་ཀུན་བདེན་པ་ལ་བྱེད།
ཅེས་བརྟགས་ནས། གལ་ཏེ་སྨྲས་ཚད་བདེན་པ་ལ་བྱེད་ཟེར་ན་ནི། ཤེས་བྱ་ཆོས་ཅན། རྫུན་གྱི་ཚིག་ཤེས་བྱ་ལ་མི་སྲིད་པར་ཐལ། སྨྲ་ཚད་བདེན་པ་ཡིན་པའི་ཕྱིར་རོ། ། མཐའ་ཕྱི་མ་གཉིས་ལྟར་ན་འོག་ཏུ་འགོག་གོ ། གཉིས་པ་ནི། འོན་ཏེ་གྲུབ་མཐའ། ཞེས་སོགས་རྐང་པ་བཅོ་ལྔ་སྟེ། སྨྲས་ཚད་མི་བདེན་པ་འོན་ཏེ་གྲུབ་པའི་མཐའ་ཀུན་བདེན་ནོ་ཞེ་ན།
དབང་ཕྱུག་པ་སྲོག་གི་མཆོད་སྦྱིན་བྱས་པས་ཐར་པ་ཐོབ་ཅེས་འཚེ་བ་ཆོས་སུ་སྨྲ་བ་དང་། རྒྱང་འཕེན་པ་འཇིག་རྟེན་ཕ་རོལ་མེད་པར་འདོད་པ་སོགས་ལྟ་ལོག་གི་གྲུབ་མཐའ་ཐམས་ཅད་བདེན་པར་འགྱུར་རོ། ། གལ་ཏེ་མུ་སྟེགས་མཆོག་རྣམས་ལ་རྟག་པའི་དངོས་པོ་དང་། རང་བཞིན་ཅིག་ཅིང་གནས་སྐབས་ཐ་དད་པ་ལ་སོགས་པ་རྫུན་པ་ཡིན་པའང་དུ་མ་ཡོད་མོད་ཀྱང་། སྦྱིན་པ་དང་ཚུལ་ཁྲིམས་བཟོད་པ་བརྩོན་འགྲུས་ལ་སོགས་པ་ཆོས་བདེན་པའང་དུ་མ་ཡོད་པའི་ཕྱིར་ན། བདེན་པའི་ཆ་ནས་གྲུབ་མཐའ་ཀུན་རང་ས་ན་ནི་བདེན་སྙམ་ན། མུ་སྟེགས་རྣམས་ལ་སྦྱིན་པ་ལ་སོགས་པ་ཕལ་ཆེར་བདེན་ཡོད་མོད་ཀྱང་སྦྱིན་སོགས་ཀྱི་ཆོས་གཞན་བཟང་ཡང་འཁོར་བ་ལས་སྐྱོབ་མི་ནུས་ཏེ། དབང་ཕྱུག་སོགས་ལ་སྐྱབས་སུ་འགྲོ་ཡི་དཀོན་མཆོག་གསུམ་ལ་སྐྱབས་སུ་མི་འགྲོ་བས། སྐྱབས་གནས་ཀྱི་གནད་དང་ནི། རྟག་ཆད་གང་རུང་གི་མཐར་ཕྱིན་པས་ལྟ་བའི་གནད་དང་།
མེ་ལྔ་བརྟེན་པ་སོ་ཐར་ལམ་དུ་འདོད་པས་ཐབས་ཀྱི་གནད་རྣམས་འཁྲུལ་པས་ནའོ། ། གསུམ་པ་ལ་གཉིས་ཏེ། སངས་རྒྱས་ཀྱི་གསུང་ལ་གཉིས་སུ་ཕྱེ་བ། དེ་དག་ཇི་ལྟར་ལེན་པའི་ཚུལ་ལོ། ། དང་པོ་ནི། ཅི་སྟེ་སངས་རྒྱས། ཞེས་སོགས་རྐང་པ་བཅོ་བརྒྱད་དེ། སྨྲ་ཚད་དང་། མུ་སྟེགས་བྱེད་ཀྱི་གྲུབ་མཐའ་མི་བདེན་ཀྱང་། སངས་རྒྱས་ཀྱིས་གསུངས་པའི་ཐེག་པ་ཀུན་རང་ས་ན་ནི་བདེན་ཏེ་རྒྱུ་མཚན་ཅི་སྟེ་ན།
སྐྱོབ་པ་ཉིད་གཟིགས་ལམ་གསུངས་པ། ། འབྲས་མེད་ཕྱིར་ན་རྫུན་མི་གསུང་། ། ཅེས་གསུངས་པས་སོ་ཞེ་ན། སངས་རྒྱས་ཀྱིས་གསུངས་པའི་ཐེག་པ་ཀུན་བདེན་པ་འདི་ཡང་ཅུང་ཟད་བརྟག་པར་བྱས་ན། སྤྱིར་སངས་རྒྱས་ཀྱི་གསུང་ལ་བརྗོད་བྱའི་སྒོ་ནས་དྲང་དོན་དང་། ངེས་དོན་རྣམ་པ་གཉིས་སུ་ཡོད་དེ། བློ་གྲོས་མི་ཟད་པའི་མདོ་ལས། མདོ་གང་ལས་ཀུན་རྫོབ་ཀྱི་བདེན་པ་གསུངས་པས་འདི་ནི་དྲང་བའི་དོན་ཡིན་ནོ། ། ཞེས་དང་། མདོ་གང་ལས་ངེས་པའི་དོན་མངོན་དུ་བྱ་བའི་ཕྱིར་གསུང་པ་འདི་ནི་ངེས་པའི་དོན་ཏོ། །
ཏིང་ངེ་འཛིན་རྒྱལ་པོའི་མདོ་ལས། སྟོང་པ་བདེ་བར་གཤེགས་པས་བསྟན་པ་ལྟར། ། ངེས་དོན་མདོ་སྡེ་དག་གི་བྱེ་བྲག་ཤེས། ། གང་ལ་སེམས་ཅན་སྐྱེས་བུ་གང་ཟག་བསྟན། ། ཆོས་དེ་ཐམས་ཅད་དྲང་བའི་དོན་དུ་ཤེས། ། ཞེས་གསུངས་པའི་ཕྱིར་རོ། ། རྗོད་བྱེད་ཀྱི་སྒོ་ནས་སྒྲ་ཡང་ཇི་བཞིན་པ་དང་ནི། ཇི་བཞིན་མ་ཡིན་པ་གཉིས་སུ་གསུངས། ཡང་ཐེག་པའི་སྒོ་ནས་ནི། འཇིག་རྟེན་པ་དང་།
འཇིག་རྟེན་ལས་འདས་པ་གཉིས་སུ་གནས་ཏེ། འཇིག་རྟེན་པ་རྣམས་བསྟན་པ་ལ་འཇུག་པའི་ཆེད་དུ་གསུངས་པ་དང་། བསྟན་པ་ལ་ཞུགས་པ་རྣམས་བྱང་ཆུབ་ཐོབ་པའི་ཆེད་དུ་གསུངས་པ་གཉིས་ཡོད་པའི་ཕྱིར་རོ། ། ཡང་བཤད་པའི་སྒོ་ནས་ནི། དགོངས་པ་དང་། སྡེམ་པོར་དགོངས་པ་དང་། དྲང་པོ་རུ་དགོངས་པ་ཞེས་བྱ་བ་རྣམ་པ་གསུམ་ཡོད་དེ། ཉེས་པ་བརྒྱད་ཀྱི་གཉེན་པོར་དགོངས་པ་ཅན་རྣམ་པ་བཞི་གསུངས་པ་དང་། དགོངས་གཞིའི་ཆེད་དུ་ལྡེམ་དགོངས་བཞི་གསུངས་པ་དང་། སྒྲ་ཇི་བཞིན་པའི་དོན་ཉམས་སུ་ལེན་པའི་ཆེད་དུ་དྲང་པོར་གསུང་པ་རྣམས་སུ་ཡོད་པའི་ཕྱིར་རོ། །
གསུང་ཚུལ་དེ་ལ་ཡང་འཇིག་རྟེན་ཐ་སྙད་དང་མཐུན་པར་འཇུག་པ་ལ་དགོངས་ནས་ནི་སྣང་བ་ཕྱི་རོལ་གྱི་རྒྱུ་མཚན་དུ་གསུང་སྟེ། ཚད་མ་རྣམ་འགྲེལ་ལས། དེས་དེ་ཉིད་དོན་བཏང་སྙོམས་ཅན། ། གླང་ཆེན་གཟིགས་སྟངས་ཉིད་མཛད་ནས། ། འཇིག་རྟེན་ཐུགས་ནི་འབའ་ཞིག་གིས། ། ཕྱི་རོལ་སྤྱོད་པ་འཇུག་པར་མཛད། ། ཅེས་གསུངས་པའི་ཕྱིར། ཕྱི་དོན་ཐ་སྙད་ཙམ་དུ་ཡོད་ཀྱང་རྣམ་པར་དཔྱད་པའི་རིགས་པ་ལ་དགོངས་ནས་སྣང་བའི་ཆོས་རྣམས་སེམས་སུ་གསུངས་ཏེ། འཕགས་པ་ས་བཅུ་པ་ལས། ཀྱཻ་རྒྱལ་བའི་སྲས་དག་ཁམས་གསུམ་པོ་འདི་དག་ནི་སེམས་ཙམ་མོ། །
ཞེས་དང་། ལང་གཤེགས་ལས། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་འབྱུང་། ། དོན་ཡོད་མ་ཡིན་སེམས་ཉིད་ནི། ། ཕྱི་རོལ་དོན་མཐོང་ལོག་པ་ཡིན། ། ཞེས་གསུངས་པའི་ཕྱིར། གནས་ལུགས་སམ། དམ་པའི་དོན་ལ་དགོངས་ནས་ནི། ། ཕྱི་ནང་གི་ཆོས་ཀུན་སྤྲོས་པའི་མཐའ་ཐམས་ཅད་དང་བྲལ་བར་གསུངས་ཏེ།
ཇི་སྐད་དུ། དངོས་མིན་དངོས་པོ་མེད་པ་མིན། ། ཡོད་མིན་མེད་མིན་གཉིས་ཀ་མིན། ། གཉིས་མེད་མ་ཡིན་དབུས་མ་ཡིན། ། སྟོང་པ་མ་ཡིན་མི་སྟོང་མིན། ། བདེན་པ་མ་ཡིན་རྫུན་པ་མིན། ། འཁོར་མིན་མྱ་ངན་འདས་པ་མིན། ། ཞེས་དང་། ཤེས་མདོ་སོགས་དབུ་མའི་གཞུང་རྣམས་ལས་ཀྱང་རྒྱས་པར་གསུངས་པའི་ཕྱིར་རོ། ། གཉིས་པ་ནི།
དེས་ན་དྲང་བའི། ཞེས་སོགས་རྐང་པ་བཅུ་སྟེ་དེ་ལྟར་གྲངས་ངེས་སོ་སོར་ཤེས་པའི་སྒོ་ནས་སངས་རྒྱས་ཀྱི་གསུང་ལེན་པར་བྱ་ཡི་ཐམས་ཅད་རང་ས་ན་བདེན་པས་བླང་བར་བྱ་བ་མིན་ཏེ། སངས་རྒྱས་ཀྱི་གསུང་ལ་དྲང་བའི་དོན་དང་། ངེས་དོན་སོགས་ཀྱི་དབྱེ་བ་མང་དུ་ཡོད་པ་དེས་ནའོ། ། འོ་ན་ཚུལ་ཇི་ལྟར་ལེན་ན། དྲང་བའི་དོན་དང་ནི། སྒྲ་ཇི་བཞིན་པ་མིན་པའི་དོན་དག་དང་། དགོངས་པ་དང་ནི་ལྡེམ་པོར་དགོངས་པ་དང་། འཇིག་རྟེན་པ་ཡི་ཐེག་པ་ལ་དགོངས་ཏེ་མདོ་རྒྱུད་ལས་གསུངས་པའི་ཐེག་པ་ཀུན་དེ་ལྟར་གསུངས་པ་ལྟར་བདེན་པར་མི་བཟུང་སྟེ། མདོ་རྒྱུད་ལས་དེ་ལྟར་གསུངས་པ་ནི།
གདུལ་བྱ་ཁ་དྲང་བའི་ཆེད་ཡིན་པའི་ཕྱིར་དང་། མདོ་སྡེའི་རྒྱན་ལས། དོན་སྒྲ་ཇི་བཞིན་ཡོང་རྟོགས་ན། ། བདག་ཉིད་སྙེམས་ཤིང་བློ་ཉམས་འགྱུར། ། ལེགས་པར་གསུངས་པའང་སྤངས་པས་ན། ། ཀླག་འགྱུར་ཆོས་ལ་ཁོང་ཁྲོ་སྒྲིབ། ། ཅེས་གསུངས་པའི་ཕྱིར་རོ། ། ངེས་པའི་དོན་དང་། སྒྲ་ཇི་བཞིན་པ་དང་། འཇིག་རྟེན་ལས་འདས་པའི་ཐེག་པ་དང་།
དྲང་པོར་དགོངས་པ་རྣམས་ལ་ནི། མདོ་རྒྱུད་ལས་ཇི་སྐད་གསུངས་པ་བཞིན་དུ་བདེན་པར་བཟུང་དགོས་ཏེ། དེ་དག་གདུལ་བྱས་ཇི་ལྟ་བ་བཞིན་དུ་ཉམས་སུ་བླང་བར་བྱ་བ་ཡིན་པའི་ཕྱིར་རོ། ། བཞི་པ་ལ་གཉིས་ཏེ། རྩོད་པ་དང་། ལན་ནོ། ། དང་པོ་ནི། གལ་ཏེ་མུ་སྟེགས། ཞེས་སོགས་རྐང་པ་དགུ་སྟེ། གལ་ཏེ་ཁོ་ན་རེ།
ཕྱི་རོལ་མུ་སྟེགས་བྱེད་ལ་ཡང་བྱམས་པ་དང་། སྙིང་རྗེ་དང་། སྦྱིན་པ་དང་། ཚུལ་ཁྲིམས་ལ་སོགས་པ་བདེན་པའི་ཆོས་ཀྱང་མང་པོ་སྣང་། རྫོགས་པའི་སངས་རྒྱས་ཀྱི་གསུངས་ལ་དྲང་དོན་དང་། དགོངས་པ་དང་ནི། ལྡེམ་པོར་དགོངས་པ་དང་། སྒྲ་ཇི་བཞིན་པ་མིན་པ་ལ་སོགས་པ་བདེན་པ་མིན་པའང་དུ་མ་གསུངས་པས་ན། ཕྱི་ནང་གཉིས་ཆོས་བདེན་རྫུན་གཉིས་ཀ་ཡོད་པར་མཚུངས་པ་ལ་རྫོགས་པའི་སངས་རྒྱས་ཀྱི་གསུངས་གུས་པས་ལེན་ཅིང་། མུ་སྟེགས་བྱེད་ཀྱི་ལུགས་སྤོངས་བའི་རྒྱུ་མཚན་ཅི་ཡིན་ཞེ་ན།
གཉིས་པ་ནི། སངས་རྒྱས་དྲང་དོན་ཞེས་སོགས་རྐང་པ་བཅུ་བཞི་སྟེ། དེ་ལྟར་དྲང་ངེས་གཉིས་ཡོད་པར་མཚུངས་ཀྱང་རྫོགས་པའི་སངས་རྒྱས་ཀྱིས་གདུལ་བྱ་དང་པོར་དྲང་བའི་དོན་གྱིས་ཁྲིད་ནས། མཐར་བདེན་པ་ཉིད་ལ་སྦྱོར་བར་མཛད་ཅིང་། མུ་སྟེགས་བྱེད་ཀྱི་བདེན་པས་ཁྲིད་ནས་ནི། མཐར་རྫུན་པ་ཉིད་ལ་སྦྱོར་བར་བྱེད་པ་དེས་ན་བདག་ཅག་རྫོགས་པའི་སངས་རྒྱས་ཀྱིས་གསུངས་ལ་གུས། ལེན་པའི་རྒྱུ་མཚན་དེ་ལྟར་ཡིན་ནོ། ། དེ་སྐད་དུ་ལྷ་ལས་ཕུལ་དུ་བྱུང་བའི་བསྟོད་པ་ལས། བདེ་བར་གཤེགས་པ་བདག་གི་ཕ་མ་མ་ཡིན་མུ་སྟེགས་གཞན་དག་ངག་མིན་ནོ། ། དེ་བཞིན་གཤེགས་དེས་པ་བདག་ནོར་མ་རྩལ་ཟག་ཟེན་སོགས་ཀྱིས་མ་ཕྲོགས་མོད། །
འོན་ཀྱང་སངས་རྒྱས་བཅོམ་ལྡན་འདས་དེ་ནི་གཅིག་ཏུ་འགྲོ་ལ་ཕན་མཛད་གསུངས། ། དྲི་མེད་དྲི་མ་ཐམས་ཅད་སེལ་བ་གང་ཡིན་དེ་ལ་བདག་དད་ལགས། ། ཞེས་དང་། ཁྱད་པར་འཕགས་བསྟོད་ལས། མུ་སྟེགས་གཞན་གྱི་གཞུང་ལུགས་ལ། ། ཇི་ལྟ་བར་ནི་རྣམ་པར་བསམ། ། དེ་ལྟ་དེ་ལྟར་མགོན་ཁྱོད་ལ། ། བདག་གི་སེམས་ནི་དད་པར་གྱུར། ། ཞེས་གསུངས་པས་སོ། ། དེ་བཞིན་དུ་བོད་གངས་ཅན་འདི་ན་ཡང་ལུས་ངག་ཆོས་དང་བརྟུན་པ་ལྟ་བུའི་རྣམ་ཐར་བཟང་པོ་བསྟན་ནས་ནི།
གདུལ་བྱ་སྐལ་དམན་རྣམས་དཀར་པོ་ཆིག་ཐུབ་སོགས་ལོག་པའི་ཆོས་ལ་སྦྱོར་བར་བྱེད་པ་མཐོང་ནས། ཕྱི་རོལ་མུ་སྟེགས་ཀྱི་ཆོས་ལུགས་བཞིན་དུ་ངེད་ཀྱིས་སྤངས་ཤིང་། སློབ་མའི་བློ་དང་འཚམས་པར་ཐོག་མར་ཐེག་པ་སྣ་ཚོགས་ཚུལ་བསྟན་ནས། སངས་རྒྱས་ཀྱི་རྒྱུའི་གཙོ་བོ་ཐབས་ཤེས་ཟུང་འཇུག་དང་། དབང་དང་། རིམ་གཉིས་ཀྱི་གནད་རྣམས་རྫོགས་པའི་སངས་རྒྱས་གསུང་བཞིན་དུ་ཡང་དག་སྟེ། ཕྱིན་ཅི་མ་ལོག་པར་སྟོན་པར་མཛད་པའི་བླ་མ་དེ་རྫོགས་པའི་སངས་རྒྱས་ཉིད་དུ་བདག་གི་ལེགས་པར་བཟུང་ངོ་། ། གསུམ་པ་གནད་མ་འཁྲུལ་བར་བསྒྲུབ་པར་གདམས་པའི་སྒོ་ནས་འཇུག་བསྡུ་བ་ལ་གསུམ་སྟེ། མ་འཁྲུལ་བའི་གནད་བསྒྲུབ་པར་གདམས། འཁྲུལ་པའི་གྲུབ་མཐའ་སུན་དབྱུང་བར་གདམས།
གློ་བུར་གྱི་ཆོས་ལ་བརྟགས་དཔྱད་བྱ་བར་གདམས་པའོ། ། དང་པོ་ལ་གཉིས་ཏེ། གནད་བཅོས་པ་ཉེས་དམིགས་ཆེ་བས་སྤངས་པར་གདམས། གནད་བཅོས་པའི་བདུད་ཤེས་ནས་སྤངས་བར་གདམས་པའོ། ། དང་པོ་ལ་གསུམ་སྟེ། ཚིག་གི་གནད་བཅོས་པ་ལ་སྔོན་བྱུང་གི་དཔེ་དང་སྦྱར། དོན་གྱི་གནད་བཅོས་པ་ད་ལྟར་གྱི་གྲུབ་མཐའ་དང་སྦྱར། དེས་ན་ཉེས་དམིགས་ཆེ་བས་སྤོང་བར་གདམས་པའོ། ། དང་པོ་ནི། ཆོས་གཞན་ལེགས་པར།
ཞེས་སོགས་ཚིགས་བཅད་བརྒྱད་དེ། སྔར་བཤད་པ་དེ་ལྟར་སྡོམ་པ་གསུམ་གྱི་ཉམས་ལེན་གྱི་གནད་རྣམས་སངས་རྒྱས་ཀྱི་གསུང་བཞིན་དུ་མ་འཆུགས་པར་བསྒྲུབ་དགོས་པའི་རྒྱུ་མཚན་ནི། ཡན་ལག་གི་ཆོས་གཞན་ལེགས་པར་སྟོན་ན་ཡང་། དམ་པའི་ཆོས་ཀྱི་གནད་ཟབ་མོ་རྣམས་བཅོས་པ་ནི། ཁ་ཟས་བཟང་པོ་ལ་དུག་བཏབ་པ་ལྟར་ཤིན་ཏུ་འཇིགས་པ་ཆེན་པོའི་གནས་ཡིན་པར་བལྟ་སྟེ། དེ་འདྲ་བ་ལས་སྐྱོན་བྱུང་བ་མང་ངོ་། ། དཔེ་ནི། སྔོན་བྱུང་བ་འདས་པའི་དུས་ན་སྲིན་པོའི་རྒྱལ་པོ་ལང་ཀ་མགྲིན་བཅུ་ཞེས་བྱ་བས། འབད་པ་ཆེན་པོས་ལྷ་དབང་ཕྱུག་ཆེན་པོ་བསྒྲུབས་པས། ལོ་གྲངས་ས་ཡ་ཕྲག་བཅུ་གཉིས་དང་།
ས་ཡ་ཕྱེད་ཀྱིས་ལྷག་པའི་དངོས་གྲུབ་བྱིན་པ་ལ་ཁྱབ་འཇུག་ཁྲག་དོག་གིས་གཟིར་ནས་ལང་ཀ་མགྲིན་བཅུ་ལ་ནི་འདི་སྐད་ཅེས་སྨྲས་ཏེ། ཁྱོད་ཀྱིས་འབད་པ་ཆེན་པོ་བྱས་མོད་ཀྱི། ལྷ་དབང་ཕྱུག་གིས་ནི་དངོས་གྲུབ་ཆུང་བས། ད་དུང་དབང་ཕྱུག་ལ་སྔར་གྱི་དངོས་གྲུབ་དེ་མིན་པ་ས་ཡ་ཕྲག་ཕྱེད་ཐུབ་པ་སློངས་ཞེས་སྨྲས་པས། ལང་ཀ་མགྲིན་བཅུས་དེ་བདེན་པར་བཟུང་ནས་ནི། ལྷ་དབང་ཕྱུག་ཆེན་པོ་ལ་ནི། དོན་དེ་ཞུས་ནས་དབང་ཕྱུག་ཆེན་པོས་དངོས་གྲུབ་དེ་བྱིན་པས། སྔར་གྱི་དངོས་གྲུབ་དེ་མིན་པ་ཞེས་གནད་བཅོས་པ་ཡི་ཚིག་དེ་ཡིས་སྔར་གྱི་ལོ་གྲངས་ས་ཡ་ཕྲག་ཕྱེད་བཅུ་གསུམ་ཐུབ་པའི་དངོས་གྲུབ་ཐམས་ཅད་ཡལ་ནས། ས་ཡ་ཕྲག་ཕྱེད་ལས་མ་ཐུབ་པར་གྱུར་ཏོ། ། འདིའི་གཏམ་རྒྱུད་ནི།
སྔོན་བྱུང་བ་འདས་པའི་དུས་སྲིན་པོའི་རྒྱལ་པོ་ལང་ཀ་མགྲིན་བཅུའི་འབད་པས་ལྷ་དབང་ཕྱུག་ཆེན་པོ་བསྒྲུབ་པས་གྲུབ་པའི་མཚན་མ་མ་བྱུང་བར། རང་གི་མགོ་བོ་བཅུ་སྤྱི་གཙུག་ན་རྟའི་མགོ་དང་བཅུ་གཅིག་ཡོད་པ། མགོ་བོ་རེ་རེ་བྲེགས་ནས་དབང་ཕྱུག་མཆོད་པའི་ཕྱིར་སྦྱིན་སྲེག་བྱ་བར་བརྩམས་སོ། ། དེ་དབང་ཕྱུག་གིས་མཐོང་ནས། རང་གི་ཆུང་མ་དབུ་མ་ལ་ཁྱོད་སོང་ལ་དངོས་གྲུབ་བྱིན་གཅིག་ཅེས་བསྒོས་པས། དབུ་མས་མགྲིན་བཅུའི་ཙར་སོང་བས། བུད་མེད་ལ་དངོས་གྲུབ་མི་འདོད་ཟེར། དབུ་མ་ཁྲོས་ཏེ། ཁྱོད་ཀྱི་རྒྱལ་སྲིད་བུད་མེད་ཀྱི་ཤིགས་པར་གྱུར་ཅིག དབང་ཕྱུག་གི་བུས་ཕྱིན་པས།
སྤྲེའུ་ལྟ་བུའི་བྱིས་པ་ལ་དངོས་གྲུབ་མི་འདོད་ཟེར། འོ་ན་ཁྱོད་ཀྱི་རྒྱལ་སྲིད་སྤྲེའུས་འཇིགས་པར་གྱུར་ཅིག ཅེས་སྨྲས་སོ། ། སླར་ཡང་དབང་ཕྱུག་ཆེན་པོ་ཉིད་ཀྱིས་ཕྱིན་ནས་དངོས་གྲུབ་ཅི་འདོད་སྦྱིན་ནོ་ཞེས་བརྗོད་ཅིང་འབད་པས་དབང་ཕྱུག་ཆེན་པོ་བསྒྲུབས་པས་འགྲུབ་སྟེ། བསྲུང་བ་གསུམ་བརྩེགས་འབོ་ནི་རྒྱ་མཚོ་དང་། ། དམག་ནི་སྲིན་པོ་མཛོད་ནི་གནོད་སྦྱིན་སྦྱོར། ། ཞེས་དངོས་གྲུབ་དང་། ཚེ་ལོ་གྲངས་ས་ཡ་བཅུ་གཉིས་དང་། ཕྱེད་ལྷག་པའི་ཚེའི་དངོས་གྲུབ་སྦྱིན། ཁྱབ་འཇུག་ཕྲག་དོག་གིས་གཟིར་བ་སོགས་ནི་གཞུང་དོན་ན་གསལ་ལོ། །
ཡང་ལྷ་མིན་གསེར་ཅན་གྱིས་ནི་དབང་ཕྱུག་ཆེན་པོ་བསྒྲུབས་ནས་ས་དང་ནམ་མཁའ་དང་ཕྱི་དང་ནང་དང་། མི་དང་མི་མིན་པས་མི་གསོད་པའི་དངོས་གྲུབ་བྱིན་ཀྱང་། ཁྱབ་འཇུག་ཕྲག་དོག་ནས། ལུས་མི། མགོ་བོ་སེང་གེ སྡེར་མོ་ལྕགས་སུ་བྱས་ཏེ་ཐེམ་པའི་སྟེང་དུ་པང་པར་བསད་དེ་དངོས་གྲུབ་ཀྱི་གནད་བཅོས་པ་དེ་འདྲ་བའི་ཚུལ་གྱིས་རྣམ་པར་བྱས་ཞེས་ཐོས་སོ། ། འདིའི་ལོ་རྒྱུས་ནི། ལྷ་མ་ཡིན་གྱི་དབང་པོ་གསེར་ཅན་དང་། འགྲོ་སྐྱོང་དང་། ཆུ་སྐྱར་ཞེས་བྱ་བ་མིང་གི་རྣམ་གྲངས་ཡིན་ཏེ།
དེས་དབང་ཕྱུག་ཆེན་པོ་ལྷའི་ལོ་འབུམ་ཕྲག་བཅུ་དྲུག་ཏུ་བསྒྲུབས་པས་གྲུབ་སྟེ། དངོས་གྲུབ་གང་འདོད་པ་སློངས་ཤིག་ཟེར་རོ། ། གསེར་ཅན་གྱིས་བདག་ཁང་པའི་ནང་དང་ཕྱི་དང་། ས་དང་། ནམ་མཁར་མི་གསོད་པ་དང་། དུག་དང་། མཚོན་དང་། མི་དང་། མི་མིན་པས་མི་གསོད་པའི་དངོས་གྲུབ་ཞུ་བྱས་པས་དེ་བཞིན་དུ་བྱིན་ནོ། ། དེ་ནས་གསེར་ཅན་གྱི་བུ་མང་པོ་ཡོད་པ་ཤི་ནས་བུ་གཞོན་ནུ་གཅིག་ལུས་པ་ལ།
ཁྱོད་ཀྱིས་ཤེས་ན་ང་ལ་བསྟོད་པ་གྱིས། མི་ཤེས་ན་ཡུལ་གཞན་དུ་སོངས་ཤིག ཕ་ཤི་ན་རྗེས་སུ་བུ་དགོས་པ་ལས་ང་ནི་མི་འཆིའོ་ཞེས་ཟེར་རོ། ། བུས་ཕྱོགས་གཞན་དུ་འཁྱམས་པས། ཁྱབ་འཇུག་སྐྱེ་བོ་ཕལ་པའི་གཟུགས་ཀྱིས་གཞོན་ནུ་དེའི་དྲུང་དུ་འོང་སྟེ། དྲིས་པས་རྒྱུ་མཚན་དེ་རྣམས་ཞིབ་ཏུ་བཤད་དོ། ། དེ་ནས་ཁྱབ་འཇུག་གིས་རང་གི་ཕའི་གམ་དུ་སོང་ནས། ཐེམ་པའི་སྟེང་དུ་ཁྲི་རྩིག་པ་ལ་ཕ་ཞོག་ཅིག དེའི་མདུན་དུ་བསྟོད་པ་འདི་སྨྲོས་ཤིག རི་བོ་རི་བོ་ལ་ནི་ཐུབ་པ་བཞུགས། །
ཆུ་བོ་ཆུ་བོ་ལ་ནི་ཆུ་ལྷ་བཞུགས། ། བཞི་མདོ་བཞི་མདོ་ལ་ནི་ཞི་བ་བདེ། ། ཀུན་ཏུ་ཀུན་ལ་དབང་བྱེད་ཁྱབ་འཇུག་ཡིན། ། ཞེས་བསླབ་བོ། ། བུས་དེ་བཞིན་དུ་བྱས་པས། ཕ་ཁྲོས་ནས་ཐམས་ཅད་ལ་ཁྱབ་འཇུག་གནས་ན། འདི་ལ་ཡང་ཡོད་དམ་ཞེས་ཐེམ་པ་ལ་ཁུ་ཚུར་བསྣུན་པས། དེ་ནས་ཁྱབ་འཇུག་ལུས་པོ་མི། མགོ་བོ་སེང་གེ སྡེར་མོ་ལྕགས་ལས་བྱས་པ་ཞིག་བྱུང་སྟེ།
གསེར་ཅན་པང་དུ་བཞག་ནས་སྡེར་མོས་ལྟོ་བ་དྲལ་ནས་བསད་དོ། ། ཞེས་འབྱུང་ངོ་། ། དེ་བཞིན་དུ་དེང་སང་། ཨོཾ་མེད་པ་ཡི་གསང་སྔགས་ལ་སྐྱེས་བུ་གཡོ་ཅན་གྱིས་ནི་ཨོཾ་བཅུག་པས། གསང་སྔགས་ཀྱི་ནུས་པ་ཉམས་པ་མཐོང་། དེ་བཞིན་དུ་སྭཱ་ཧཱ་དང་། ཧཱུྃ་ཕཊ་དང་། གུག་བསྐྱེད་ལ་སོགས་པ་སྔར་ནས་ཡོད་པ་རྣམས་ལ་ཕྲི་བ་དང་། མེད་པ་རྣམས་ལ་གསར་དུ་བསྣན་པ་དང་། ཡི་གེ་རིང་པོ་ཐུང་ངུ་དང་།
ཐུང་ངུ་རིང་པོར་གཏོང་བ་དང་། གཞན་ཡང་མིང་གི་སྤེལ་ཚིག་འཇུག་པའི་མཚམས་སུ། བདག་གཞན་གྱི་མིང་འགོད་ཚུལ་ནོར་བ་དང་། ཆར་འབེབ་པ་དང་། སྤྱོད་པའི་སྔགས་ཤན་འབྱེད་མ་ཤེས་པ་དང་། ཞི་བ། ཤཱནྟིིཾ་ཀུ་རུ་ཞེས་བྱས་པས། ཞི་བ་ཞི་བར་གྱིས་ཤིག་ཅེས་པ་དང་། མ་ར་ཡ་གསོད་བྱས་པས་གསོད་བྱེད་གསོད་བྱ་བར་འགྱུར་བས། གསང་སྔགས་ཀྱི་གནད་རྣམས་ལ་གང་ཟག་གཡོ་ཅན་རྣམས་ཀྱིས་ལྷག་ཆད་ནོར་པར་བཅོས་པ་ཡིས་སེར་བ་ཁུ་འཕང་དུ་འགྲོ་བ་དང་།
ཆར་པ་ཐན་པར་འགྲོ་བ་དང་། མཐུ་ཞག་བདུན་པ་ལོ་བདུན་པར་འགྲོ་བ་སོགས་གསང་སྔགས་དག་གི་ནུས་པ་རྣམས་ཉམས་ཞིང་དངོས་གྲུབ་འགྱང་པ་མང་པོ་མཐོང་བས་ན་སྔགས་བསྟུ་བ་དང་། སྔགས་ཀློག་ཐབས་ལ་མཁས་པར་རིགས་སོ། ། གཉིས་པ་ལ་གཉིས་ཏེ། མདོར་བསྟན། རྒྱས་བཤད་དོ། ། དང་པོ་ནི། དེ་བཞིན་ཆོས་ཀྱི། ཞེས་སོགས་རྐང་པ་བཅུ་བདུན་ཏེ། ཚིག་གི་གནད་བཅོས་ན།
དངོས་གྲུབ་ཉམས་ཞིང་འགྱང་འགྲོ་བ་དེ་བཞིན་དུ། ཆོས་ཀྱི་དོན་གྱི་གནད་རྣམས་ཀྱང་། ཅུང་ཟད་ཅུང་ཟད་བཅོས་པ་ལས་དངོས་གྲུབ་རྣམས་ཉམས་པར་འགྱུར་བར་གསུང་པ་དེའི་ཕྱིར་ན། ཆོས་གཞན་བྱམས་པ་དང་སྙིང་རྗེ་སྦྱིན་པ་ལ་སོགས་པ་ལེགས་ན་ཡང་ཟབ་ཅིང་ཕྲ་བའི་གནད་རྣམས་བཅོས་ན་ཆོས་ལེགས་པ་ཐམས་ཅད་ཀྱང་འཇིག་གོ ། དེ་ཡང་ཉན་ཐོས་ཀྱི་ཐེག་པ་ལ་ཚུལ་ཁྲིམས་ཀྱི་གནད་སྡོམ་པ་དང་ནི། ལྟ་བའི་སྐབས་སུ་བདེན་བཞིའི་གནད་བཅོས་ན། ཉན་ཐོས་ཀྱི་ཆོས་བཟང་ཡང་ཀུན་འཇིག ཐེག་པ་ཆེན་པོ་ལ་སྡོམ་པའི་གནད་སེམས་བསྐྱེད་པ་དང་། སེམས་བསྐྱེད་དེ་ཡི་བསླབ་བྱའི་གནད་དང་། ལྟ་སྤྱོད་སོགས་བཅོས་ན་ཐེག་པ་ཆེན་པོའི་ཆོས་ཀུན་འཇིག
གསང་སྔགས་ལ་ནི། སྡོམ་པའི་གནད་དབང་བསྐུར་བ་དང་། བསྒོམ་པ་ལ་རིམ་གཉིས་ཀྱི་གནད་བཅོས་ན། གསང་སྔགས་ཀྱི་ནི་ཆོས་གཞན་ཀུན་བཟང་ཡང་འཇིག་སྟེ། ཆོས་ཟབ་ཅིང་ཕྲ་བའི་གནད་བཅོས་ན་ཆོས་གཞན་ཐམས་ཅད་འཇིག་པ་དེས་ནའོ། ། རྒྱུ་མཚན་དེས་ན་ད་ལྟའི་བོད་ཀྱི་ཆོས་འགའ་ཞིག་ལ་ཆོས་ཟབ་པའི་གནད་ཀྱི་གནད་རྣམས་བཅོས་པ་རུ་དོགས་པའི་ཆོས་ལུགས་འགའ་ཞིག་ཡོད་དོ། ། གཉིས་པ་ནི། དེ་ཡང་མདོ་ཙམ། ཞེས་སོགས་ཚིགས་བཅད་བཅུ་གསུམ་སྟེ། འདིར་གནད་བཅོས་པར་དོགས་པའི་གཞི་དགུ་ངོས་བཟུང་བ་དང་།
ལུས་རྣམ་གཞག་ཏུ་ཡང་བརྗོད་བྱའི་གཙོ་བོ་རྣམས་ངོས་བཟུང་བ་ནི། ཡན་ལག་གཞན་རྣམས་འཁྲུལ་ཡང་གནད་འདི་རྣམས་མ་འཁྲུལ་བར་བྱས་ན་འབྲས་བུ་བསྒྲུབ་ནུས་ཤིང་། གནད་འདི་རྣམས་འཁྲུལ་ན། ཡན་ལག་གཞན་རྣམས་མ་འཁྲུལ་ཡང་བསྒྲུབ་པར་མི་ནུས་ཞེས་པའི་དོན་ཡིན་ལ། རྒྱས་བཤད་ཀྱི་སྐབས་སུ་འཁྲུལ་པ་ཕྲན་ཚེགས་ནས་འགོག་པ་ནི། ཡན་ལག་ཕྲན་ཚེགས་རྣམས་ཀྱང་མ་འཁྲུལ་ན། བསྒྲུབ་ཉེ་ཞིང་། འཁྲུལ་ན་གནད་རྣམས་ཀྱང་རིམ་པ་བཞིན་དུ་འཁྲུལ་བར་འགྱུར་བས་ཕྲག་ཚེགས་ཀྱང་མ་འཁྲུལ་བར་བསྒྲུབ་དགོས་ཞེས་པའི་དོན་ཡིན་གསུང་ངོ་།་་་་་ ཀུན་མཁྱེན། འོ་ན་གནད་བཅོས་པ་ཇི་ལྟ་བུ་སྙམ་ན།
ཆོས་ཀྱི་གནད་བཅོས་པ་དེ་ཡང་མདོར་བསྡུས་པ་ཙམ་བཤད་ཀྱིས་ཉོན་ཅེས་གདམས་ནས། སོ་སོ་ཐར་པའི་སྡོམ་པ་རིགས་བདུན་ནི། བྱང་ཆུབ་མ་ཐོབ་བར་དུ་བླང་དགོས་ཟེར་བ་ཡོད། དེ་ལྟར་བླང་པར་གྱུར་ན་སོ་སོ་ཐར་པའི་སྡོམ་པ་ཅི་ནས་ཀྱང་འཇིག འདི་ཡང་ཆོས་ཀྱི་གནད་རྣམས་བཅོས་པར་དོགས་ཏེ། དེ་ལྟར་དུ་ལེན་པ་སྡེ་སྣོད་ལས་མ་བཤད་པའི་ཕྱིར། ཡང་བྱང་ཆུབ་སེམས་དཔའི་སྡོམ་པ་ལ། སེམས་ཅན་ཀུན་ལ་བྱ་བར་གསུང་པའི་དབུ་མའི་ལུགས་ཀྱི་ཆོ་ག་བཞིན་མི་བྱེད་པར། སེམས་ཙམ་པའི་ལུགས་ཀྱི་སེམས་བསྐྱེད་ཀྱི་ཆོ་ག་ནི། སོ་ཐར་དང་མི་ལྡན་པའི་སྐྱེ་བོ་ཀུན་ལ་བྱ་བར་མ་གསུངས་བཞིན་དུ་བྱེད་པ་མཐོང་།
འདི་ཡིས་སེམས་བསྐྱེད་ཀྱི་ཆོ་ག་ངེས་པར་འཇིག འདི་ཡང་ཆོས་ཀྱི་གནད་རྣམས་བཅོས་པར་མཐོང་སྟེ། ཆོ་ག་ལས་འདས་ན་ལས་མི་ཆགས་པའི་ཕྱིར། ཐེག་པ་ཆེན་པོའི་སེམས་བསྐྱེད་ཀྱི་ནི་བསླབ་བྱའི་མཆོག་བདག་གཞན་བརྗེ་བ་སྟེ། བདག་བདེ་གཞན་ལ་སྟེར། གཞན་གྱི་སྡུག་བསྔལ་བདག་གིས་ལེན་པའི་བྱང་ཆུབ་ཀྱི་སེམས་བསྒོམ་དུ་མི་རུང་ཞེས་སྨྲ་བ་འདིའང་ཆོས་ཀྱི་གནད་རྣམས་བཅོས་པར་མཐོང་སྟེ། བདག་གཞན་བརྗེ་བ་སངས་རྒྱས་ཀྱི་རྒྱུའི་གཙོ་བོར་གསུངས་པའི་ཕྱིར་རོ། ། གསང་སྔགས་ཀྱི་ནི་སྨིན་བྱེད་ཀྱི་དབང་བསྐུར་བ་མེད་ཀྱང་། གསང་སྔགས་ཟབ་མོ་བསྒོམ་དུ་རུང་ཟེར་བ་འདིའང་གནད་རྣམས་བཅོས་པར་དོགས་ཏེ། དེ་འདྲ་རྡོ་རྗེ་འཆང་གི་རྒྱུད་ལས་བཀག་པས་ནའོ། །
གསང་སྔགས་གྲོལ་ལམ་གྱི་མཆོག་ཏུ་གྱུར་པ་བསྐྱེད་རྫོགས་རིམ་པ་གཉིས་ཚུལ་བཞིན་དུ་མི་བསྒོམ་པར། ལས་དང་པོ་ལ་བསྐྱེད་རིམ་སྐྲོང་བསྐྱེད་དང་། དྲོད་ཙམ་སྐྱེ་བའི་གཏུམ་མོ་དང་། རྟོག་པ་བཀག་ཙམ་གྱི་སྟོང་ཉིད་ཕྱག་རྒྱ་ཆེན་པོར་བྱེད་པ་སོགས་རང་བཟོའི་གདམས་ངག་དུ་མ་ཡིས་བླུན་པོ་ལ་ངེས་ཤེས་བསྐྱེད་པར་བྱེད་པ་ཐོས། འདི་ཡང་གནད་རྣམས་བཅོས་པར་དོགས་ཏེ། མདོ་རྒྱུད་ཀུན་ལས་འདི་འདྲ་བ་བཀག་པས་སོ། ། བསྐྱེད་པའི་རིམ་པའི་མཐར་ཐུག་པ་རང་ཉིད་ལྷར་བསྒོམ་པའི་དབུ་རྒྱན་ལ་ནི་མི་བསྐྱོད་པ་ལ་སོགས་པའི་རིགས་བདག་འབྱུང་བ་ཡིན་ལ། རིགས་བདག་དེ་ནི་རྣམ་པ་སངས་རྒྱས་ངོ་བོ་རྩ་བའི་བླ་མ་ཡིན་པ་འདི་ནི། གལ་ཏེ་འཆོལ་བར་གྱུར་ན་མཆོག་གི་དངོས་གྲུབ་ཐོབ་པ་མེད་པར་རྒྱུད་ལས་གསུངས་ཏེ། བརྟག་གཉིས་ལས།
རིགས་འཆོལ་བསྒོམ་པའི་སྦྱོར་བ་ཡིས། ། དངོས་གྲུབ་མེད་ཅིང་སྒྲུབ་པོའང་མེད། ། ཅེས་གསུངས་པའི་ཕྱིར་རོ། ། དེ་ལྟར་གསུངས་པ་འོན་ཀྱང་། འཕོ་བའི་ཚེ་བླ་མ་སྤྱི་བོར་བསྒོམ་པ་ཡིན་པ་ལ། ད་རུང་དུས་ལ་མ་བབ་པས་་་་་་སོ་སོ་སྐྱེ་བོའི་བླ་མ་སྤྱི་བོ་རུ་བསྒོམ་པར་བྱ་བ་མིན། བསྒོམ་ན་ཚེ་ལ་གནོད་ཅེས་འབྲི་ཁུང་པའི་རྗེས་འབྲང་ལ་ལ་ཟེར། འདི་ཡང་ཆོས་ཀྱི་གནད་ཟབ་མོ་རྣམས་བཅོས་པར་དོགས་ཏེ། བླ་མ་སྤྱི་བོར་བསྒོམ་པ་རྒྱུད་འགྲེལ་ལས་གསུངས་པའི་ཕྱིར་རོ། ། ཡང་རྡོ་རྗེ་རྒྱལ་མཚན་གྱི་བསྔོ་བའི་ཡོད་པའི་དགེ་བ་ཞེས་བྱ་བ་ཆོས་ཀྱི་དབྱིངས་བདེ་གཤེགས་སྙིང་པོ་ལ་བསམ་ནས་ནི།
ཆོས་དབྱིངས་དེ་ནི་བསྔོ་བའི་རྒྱུར་བྱེད་པ། ཡོད་མེད་གང་དུའང་དམིགས་པ་མེད་པའི་ཆོས་ཀྱི་དབྱིངས་ཡོད་པར་དམིགས་པའི་དགེ་བར་སྒྱུར་བ་འདི་ཡང་གནད་རྣམས་བཅོས་པར་དོགས་ཏེ། འདི་འདྲའི་བསྔོ་བ་དམིགས་པའི་དུག་དང་བཅས་པར་མདོ་རྒྱུད་ཀུན་ལས་གསུངས་པས་སོ། ། དེ་བཞིན་དུ། གསང་སྔགས་ཟབ་མོའི་གཏུམ་མོ་བསྒོམ་པ་དང་། མཚོན་བྱ་དོན་གྱི་ཕྱག་རྒྱ་ཆེན་པོ་ལ་སོགས་པ་དང་། བསྲུང་བྱའི་དམ་ཚིག་དང་ནི། རིག་པ་འཛིན་པའི་སྡོམ་པ་ཡི་གནད་ཟབ་མོ་རྣམས་མང་དུ་བཅོས་པ་ཡོད་མོད་ཀྱི་དེ་དག་འདིར་མི་བཤད་དེ། གསང་སྔགས་ཟབ་མོའི་གནད་ཡིན་པའི་ཕྱིར་རོ། ། ཕྱག་རྒྱ་བ་ལ་ལ་སེམས་ངོ་འཕྲོད་ན་གཞན་ཅི་ཡང་མི་དགོས་པས།
སྤྲོས་བྲལ་རྐྱང་པ་ནི། དཀར་པོ་ཆིག་ཐུབ་ཡིན་ཞེར་ཟེར། འདི་ཡང་ཆོས་ཀྱི་གནད་ཟབ་མོ་རྣམས་བཅོས་པར་དོགས་ཏེ། སངས་རྒྱས་བསྒྲུབ་པའི་ཆོས་རྣམས་ཀུན་གྱི་རྩ་བ་ནི། སྟོང་ཉིད་སྙིང་རྗེའི་སྙིང་པོ་ཅན་ཡིན་ལ། དེ་ནི་ཐབས་བྱང་ཆུབ་ཀྱི་སེམས་དང་། སྟོང་ཉིད་རྟོགས་པའི་ཤེས་རབ། ཟུང་འཇུག་ཏུ་ཐེག་པ་ཆེན་པོའི་མདོ་རྒྱུད་ལས་རྒྱས་པར་གསུངས་པའི་ཕྱིར་རོ། ། གསུམ་པ་ནི། གནད་རྣམས་མིན་པའི།
ཞེས་སོགས་རྐང་པ་བཅུ་བདུན་ཏེ། ཆོས་ཀྱི་གནད་ཟབ་མོ་རྣམས་མིན་པའི་ཡན་ལག་གི་ཆོས་གཞན་འགའ་ཞིག་མ་ཚང་བ་དང་། ལྷག་པ་དང་། ཅུང་ཟད་འཁྲུགས་པ་སྟེ་ནོར་པར་གྱུར་ན་ཡང་། ཉེས་པ་ཆེན་པོ་བསྐྱེད་མི་ནུས་ལ། དམ་པའི་ཆོས་ཀྱི་གནད་ཟབ་མོ་རྣམས་བཅོས་པར་གྱུར་ན། ཡན་ལག་གི་ཆོས་གཞན་བཟང་ན་ཡང་། མངོན་པར་རྫོགས་པར་འཚང་མི་རྒྱ་སྟེ། དཔེར་ན་འགྲོ་བའི་སྙིང་ལ་གནས་པའི་སྲོག་རྩ་དང་། ལྗོན་ཤིང་རྣམས་ཀྱི་སྐྱེ་བའི་གནད་རྩ་བ་དང་།
ས་བོན་གྱི་ནི་མྱུ་གུ་བསྐྱེད་པ་དང་། སྣམ་བུ་ལ་སོགས་པའི་ཐགས་རྣམས་ཀྱི་ནི་སྲོག་ཤིང་དང་། དངུལ་ཆུའི་བཅུད་ཀྱི་ལེན་གྱི་རྩ་བ་མུ་ཟེ་དང་། མིག་ལ་སོགས་པའི་དབང་པོ་རྣམས་ཀྱིས་གཟུགས་མཐོང་བྱེད་དང་། སྒྲ་ཐོས་བྱེད་ལ་སོགས་པའི་གནད་རྣམས་ནི་འཆུགས་ན་བྱ་བ་སྒྲུབ་ཏུ་མི་རུང་བ་བཞིན།་་་་་ དེས་གཞན་ཡང་རྒྱལ་པོ་གཉིས་ཀྱིས་ཡོན་བདག་བྱས་ནས་ཀླུ་སྒྲུབ་ཀྱིས་གསེར་འགྱུར་གྱི་རྩི་ལན་གསུམ་དུ་བསྒྲུབ་པ་མེ་དང་མ་བྲལ་ཚེ་རྫས་རྣམས་གསེར་དུ་སོང་བ་ལ་མེ་དང་བྲལ་དུས་གསེར་ལས་ཉམས་ནས་མ་གྲུབ་པས། གདམས་ངག་པོ་ཏི་ཁྲོན་པར་དོར་བ་བྲམ་ཟེའི་བུ་མོས་རྙེད། བལྟས་པས་བཟང་བར་མཐོང་། འདི་གྲུབ་ན་བདག་ཅག་ལའང་ཕན་པ་སྲིད་བསམ་ནས། རྒྱལ་པོ་ལ་བསྟན་ནས་འདི་བསྒྲུབ་པར་ཞུས་བྱས་པས་ཁྱོད་ཅི་ཟེར་སྔར་ཡང་ལན་གསུམ་བསྒྲུབ་པས་མ་གྲུབ་པ་ཡིན་བྱས་པས་བུ་མོས་འདི་ལྟ་བུ་བསྒྲུབ་པ་ལ་རིམ་གྲོ་ཆེན་པོ་དགོས་པས་རིམ་གྲོ་བྱས་ནས་བསྒྲུབ་པར་ཞུ་ཟེར།
ཀླུ་སྒྲུབ་ལ་ཞུས་པས་སྔར་ཡང་མ་གྲུབ་པ་ཡིན། འོན་ཀྱང་དེ་བཞིན་བྱ་གསུང་ནས་བསྒྲུབ་པས། ཐབས་ནས་མེ་སྟག་ཕར་བ་སློབ་དཔོན་གྱི་མཛོད་སྤུར་ཕོག་པས་ཚ་བ་མ་བཟོད་པས་ཕྱག་གིས་ལྕགས་ལྷམ་མཛོད་པུར་ཕོག་པའི་ཁྲག་གི་རྒྱུན་གསེར་འགྱུར་རྩིའི་རྫས་ཀྱི་ནང་དུ་སོང་ནས་རྫས་གཡས་སུ་འཁོར་ནས་གསེར་དུ་སོང་བས་གདམས་ངག་མཁན་པོས་གསོན་ཁྲག་དགོས་པ་ཡིག་གེར་མ་བཀོད་པས་གནད་བཅོས་པ་ལྟ་བུ་གསུངས། དཔེ་དེ་བཞིན་དུ། དམ་པའི་ཆོས་ཀྱི་གནད་རྣམས་འཆུགས་ན་གནད་མིན་པའི་ཆོས་ལེགས་ལེགས་འདྲ་ཡང་། མཆོག་གི་འབྲས་བུ་བསྒྲུབ་ནུས་སུ་མེད་དོ། ། རྒྱུ་མཚན་དེས་ན་གནད་མིན་པའི་ཆོས་ལ་ལ་འཁྲུལ་ཡང་སླ་ཡི། ཆོས་ཀྱི་གནད་རྣམས་འཁྲུལ་པ་མེད་པར་དཔྱད་དགོས་སོ། ། གཉིས་པ་ལ་གསུམ་སྟེ། གནད་འཆོས་པའི་བདུད་ཇི་ལྟར་འབྱུང་བའི་ཚུལ།
དེས་གནད་ཇི་ལྟར་བཅོས་པའི་ཚུལ། དེ་ཤེས་ནས་སྤངས་པར་གདམས་པའོ། ། དང་པོ་ལ་གསུམ་སྟེ། རྣམ་པ་ཇི་ལྟར་སྟོན་པ། ཐབས་གང་གིས་བསླུ་བ། སྔོན་བྱུང་གི་དཔེ་དང་སྦྱར་བའོ། ། དང་པོ་ནི། དེ་ལ་གནད་རྣམས། ཞེས་སོགས་རྐང་པ་དྲུག་སྟེ། འོ་ན་གནད་འཆོས་པའི་བདུད་ཇི་ལྟར་འབྱུང་ཞེ་ན།
ཆོས་ཀྱི་གནད་མ་འཁྲུལ་བར་སྤྱོད་དགོས་པ་དེ་ལ་གནད་རྣམས་འཆོས་པའི་བདུད་འདི་ལྟར་འབྱུང་སྟེ། བདུད་ལ་ལ་སངས་རྒྱས་དངོས་སུ་བསྟན་ནོ། ། བདུད་ཁ་ཅིག་མཁན་པོ་དང་། སློབ་དཔོན་དང་། བླ་མའི་ཆ་ལུགས་འཛིན་པ་དང་། ཕ་མའམ་ཉེ་དུའི་ཆ་ལུགས་ཀྱིས་སེམས་ཅན་རྣམས་ལ་བསླུ་བར་བྱེད་དོ། ། གཉིས་པ་ནི། འགའ་ཞིག་རྩུབ་མོ། ཞེས་སོགས་ཚིགས་བཅད་བདུན་དང་རྐང་པ་གསུམ་སྟེ། འོ་ན་བདུད་དེ་དག་གིས་ཐབས་ཇི་ལྟ་བུས་བསླུ་བར་བྱེད་ཅེ་ན།
བདུད་འགའ་ཞིག་གིས། ངའི་ལུགས་འདི་ལྟ་བུ་མི་བྱེད་ན་ཆད་པས་གཅོད། ཅེས་པ་ལྟ་བུ་རྩུབ་མོར་སྨྲ་བར་བྱེད་ཅིང་། སྡིགས་པའི་ཚུལ་གྱིས། ཆོས་བོར་ནས་ཆོས་ལོག་ཏུ་སྒྱུར་བར་བྱེད། བདུད་ལ་ལ་ཁྱོད་ཀྱི་རིགས་ལ་ཆོས་འདི་ལྟ་བུ་ཕན་ཞེས་འཇམ་པོར་སྨྲ་བར་བྱེད་ཅིང་། བྱམས་པའི་ཚུལ་གྱིས་ཆོས་ལོག་ཏུ་བསྒྱུར་བར་བྱེད། བདུད་ལ་ལ་སངས་རྒྱས་ཀྱི་གསུང་པའི་ལུང་དྲང་དོན་ངེས་དོན་དང་། ངེས་དོན་དྲང་དོན་ལྟ་བུ་ཕྱིན་ཅི་ལོག་ཏུ་བཤད་ནས་སྒྱུར། བདུད་ལ་ལ་རིགས་པ་བཟང་པོ་ལ་ངན་པ་ཡིན་ཞེས་བཤད་ནས་སྒྱུར།
ཡང་ལ་ལ་རིགས་པ་ངན་པ་ལ་བཟང་པོ་ལྟ་བུར་བཅོས་ནས་སྒྱུར། ལ་ལ་ཟས་ནོར་ཅི་འདོད་པའི་རྔན་པ་བྱིན་ནས་ངའི་ལུགས་འདི་གྱིས་ཞེས་ཆོས་ལོག་སྟོན། ལ་ལ་ཀ་རུ་འཛིན་ལྟ་བུ་ལུས་དང་སེམས་ལ་ནི་ཏིང་ངེ་འཛིན་ཅུང་ཟད་བསྐྱེད་ནས་ཀྱང་། ཏིང་ངེ་འཛིན་དེ་ལ་ཡིད་ཆེས་སྐྱེས་པ་དང་། ལོག་པའི་ཆོས་རྣམས་གཞན་ལ་བསྟན་ནས་བསླུ་བར་བྱེད། སངས་རྒྱས་སྐར་རྒྱལ་ལྟ་བུ་ལ་ལ་མངོན་པར་ཤེས་པ་དང་ལུས་ཀྱི་རྫུ་འཕྲུལ་ཅུང་ཟད་བསྟན་ནས་ཀྱང་། བླུན་པོ་རྣམས་ཡིད་ཆེས་སྐྱེས་ནས་ནི། ཕྱི་ནས་ཆོས་ལོག་སྟོན་པར་བྱེད། བདུད་ལ་ལ་ང་ཡི་ཆོས་འདི་ལྟར་བསྒོམ། དེ་ལ་རྟོགས་པ་འདི་ལྟ་བུ་སྐྱེས་པས།
ཁྱེད་ཀྱང་ཆོས་འདི་ལྟ་བུར་གྱིས་ཤིག་ཅེས་རང་གི་ཉམས་མྱོང་ཡིན་པ་ཡི་ཚུལ་དུ་བྱས་ནས་སློབ་མ་ཆོས་ལོག་པར་འཆོས་པ་སྟེ་སྒྱུར་བར་བྱེད་དོ། ། དེ་ལྟར་བསླུ་བར་བྱེད་པ་དེ་དག་བདུད་ཡིན་པའི་རྒྱུ་མཚན་མདོར་བསྡུ་ན་རྫོགས་པའི་སངས་རྒྱས་ཀྱི་གསུང་རབ་དང་ཕལ་ཆེར་མཐུན་པར་སྟོན་པར་བྱེད་ཅིང་། ཆོས་ཀྱི་གནད་རྣམས་ལོག་པར་སྟོན་པའི་ཆོས་རྣམས་ལེགས་ལེགས་འདྲ་བ་སྟོན་ན་ཡང་། ཐབས་ལ་བསླུ་བའི་བདུད་ཀྱིས་བྱིན་རླབས་ཡིན་ནོ་ཞེས་ཡུམ་གྱི་བདུད་ལས་ཀྱི་ལེའུ་དང་། འཇམ་དཔལ་རྣམ་པར་འཕྲུལ་པའི་མདོ་དང་། འཕགས་པ་འཇིག་རྟེན་ལས་འདས་པའི་ལེའུ་དང་། མ་དྲོས་པས་ཞུས་པའི་མདོ་དང་། རྒྱུད་སྡེ་ཀུན་ལས་གསལ་བར་གསུང་པས་ན། ཆོས་ལོག་དེ་དག་སྤང་བར་བྱའོ། ། གསུམ་པ་ནི།
འདི་དག་འདི་ལྟར། ཞེས་སོགས་ཚིགས་བཅད་ཕྱེད་དང་བརྒྱད་དེ་བདུད་ཀྱི་བྱིན་རླབས་ཆོས་ལོག་སྟོན་པ་འདི་དག་བྱུང་བ་དཔེ་འདི་ལྟར་སྔོན་བྱུང་བའི་ཚུལ་མདོ་ཙམ་ཞིག་ས་སྐྱ་པཎྜི་ཏ་ང་ཡིས་བཤད་ཀྱིས་ཉོན། ཇི་ལྟར་ཞེ་ན། ལོ་ཆེན་རིན་ཆེན་བཟང་པོ་བཞུགས་པའི་ཚེ། སྟོད་མངའ་རིས་སུ་སངས་རྒྱས་སྐར་རྒྱལ་ཞེས་བྱ་བ། དཔྲལ་བ་ནས་ནི་འོད་འབྱིན་ཅིང་། བར་སྣང་ལ་ནི་སྐྱིལ་མོ་ཀྲུང་འཆའ། དུས་རེས་འགའ་འཇག་མའི་ཁྲི་ལ་སྡོད། ཐབས་དང་བྲལ་བའི་སྟོང་པ་ཉིད་ཀྱི་ཆོས་རྣམས་སྟོན་ཅིང་ཀུན་ལ་བྱམས་པ་དང་། སྙིང་རྗེ་ཆེ་བར་སྣང་།
སྐར་རྒྱལ་དེ་ཡི་སྟོང་པའི་ཆོས་ཀྱིས་སྐྱེ་བོ་གཞན་དག་ལ་ཏིང་ངེ་འཛིན་ཡང་བསྐྱེད་པར་བྱེད། སྐར་རྒྱལ་དེ་ལ་འཇིག་རྟེན་པ་ཐམས་ཅད་མོས། ཤཱཀྱའི་རྒྱལ་པོའི་བསྟན་པ་དང་འདྲ་མིན་ཅུང་ཟད་བཅོས་པར་འཆད། སྐར་རྒྱལ་དེ་ཡི་བསྟན་པ་ཤིན་ཏུ་འཕེལ་བར་འགྱུར་པ་དེ་ཡི་ཚེ་སྐྱེས་མཆོག་རིན་ཆེན་བཟང་པོ་ཡིས་ཡི་དམ་ལྷ་ཡི་སྒྲུབ་པ་ཟླ་བ་དྲུག་མཛད་ནས། བསྐྱེད་རྫོགས་ཀྱི་ཏིང་ངེ་འཛིན་བརྟན་པས་སྐར་རྒྱལ་དེའི་དྲུང་དུ་བྱོན། སངས་རྒྱས་སྐར་རྒྱལ་བར་སྣང་ལ་སྐྱིལ་མོ་ཀྲུང་བཅས་ནས་ཆོས་འཆད་པའི་ཚེ། ལོ་ཆེན་རིན་ཆེན་བཟང་པོས་གཟིགས་པ་ཙམ་གྱིས་སྐར་རྒྱལ་ས་ལ་ལྷུང་ཞེས་གྲགས་སོ། ། གལ་ཏེ་ལོ་ཆེན་རིན་ཆེན་བཟང་པོ་ཞེས་བྱ་བ་ཡི་སྐྱེས་མཆོག་དེ་དུས་དེའི་ཚེ་མི་བཞུགས་ན། སངས་རྒྱས་སྐར་རྒྱལ་ཞེས་བྱ་བའི་ཆོས་ལོག་གི་བསྟན་པ་གསར་པ་ཞིག་འབྱུང་ཞེས་སྔ་རབས་ཀྱི་མཁས་པ་རྣམས་གསུངས། དེ་ཡང་ནག་པོའི་ཕྱོགས་ལ་དགའ་བ་ཡི་སྐར་རྒྱལ་ཞེས་བྱ་བའི་ཀླུ་ཆེན་ཅིག་སྐྱེས་ངན་ལུག་རྫི་ཞིག་གཉིད་དུ་སོང་བའི་སྣ་ནས་ཞུགས་ནས་ནི་སངས་རྒྱས་ཀྱི་གཟུགས་སུ་བརྫུས་ཞེས་གསུངས་སོ། །
གསུངས་པའི་ཚུལ་ཞིབ་པར་གཞུང་དོན་གྱི་སྐབས་བཞིན་ལ། ཁྱད་པར་གསུང་རབ་དགོངས་གསལ་ལས། ཁོ་ས་ལ་ལྷུང་ཞིང་རྒྱལ་བར་གྱུར་ཏོ། ། དེ་ནས་ལོ་ཙཱ་བ་ཆེན་པོའི་བླ་གོས་ཀྱིས་ཁོའི་མགུལ་པ་བཅིང་བཀའ་བསྒོ་དྲག་པོ་མཛད་པས། ཁོ་ན་རེ། མང་ཡུལ་ནུ་མའི་མཚོ་ལ་གནས་པའི་ཀླུ་ཡིན། ངས་བསྟན་པའི་ཆོས་རྣམས་བོད་ཡུལ་ཐམས་ཅད་དུ་ཁྱབ་ཡོད། གཞུང་དང་གདམས་ངག་མང་པོ་ལ་ཆུ་ལ་ཚ་བཏབ་པ་ལྟར་དབྱེར་མེད་དུ་འདྲེས་པས་ཕྱོགས་གཅིག་ཏུ་སྡུད་མི་ཐུབ། ད་ཕྱིན་ཆད་ཆོས་ལོག་མི་སྟོན་པར་ཞུ། ཞེས་ཟེར་ཞེས་པ་བཞུགས།
ཡང་རྣམ་བཤད་ཁ་ཅིག་ལས། ས་ལ་ལྷུང་ནས་རྒྱལ་ཞེས་གྲག དེ་ནས་རིང་ཞིག་ནས་དེའི་སྣ་བུག་ནས་སྦྲུལ་ནག་པོ་གཅིག་ཐོན་བྱུང་ནས། ལོ་ཙཱ་བ་ཆེན་པོ་བཟོད་པར་མཛོད་ཅིག འོན་ཀྱང་ཆོས་ལོག་ཙམ་བསྟན་པ་མི་རྟོག་ཞེས་ཟེར་ནས་མི་སྣང་བར་སོང་ལོ། ། ཞེས་བཤད་པའང་གདའོ། ། གཉིས་པ་ནི། འདི་འདྲའི་རིགས་ཀྱི། ཞེས་སོགས་རྐང་པ་ཉེར་གཉིས་ཏེ། གོང་དུ་བཤད་པའི་ཀླུ་སྐར་རྒྱལ་འདི་འདྲ་བའི་རིགས་ཅན་གྱི་བདུད་རིགས་འགའ་མིའམ།
འཕགས་པའི་གང་ཟག་གི་གཟུགས་བཟུང་ནས་ལོག་པའི་བསྟན་པ་སྤེལ་བའི་ཕྱིར་དུ་དམ་པའི་ཆོས་དང་བསྲེས་ནས་གནད་ཟབ་མོ་རྣམས་སུ་ཆོས་ལོག་པ་བསྲེས་ནས་དངོས་སམ་རྨི་ལམ་དུ་འཆད་པ་སྲིད། དེ་འདྲའི་རིགས་ལ་ལམ་འབྲས་ནས་བཤད་པའི་རྣམ་གསུམ་རིགས་དབྱེ་སོགས་ཤེས་པར་བྱའོ། ། དེ་ལྟ་བུ་མི་ཤེས་ན། ཐོས་བསམ་གྱི་སྒོ་ནས་ངོ་ཤེས་པར་བྱས་ལ་སྤངས་དགོས་ཏེ། དཔེར་ན་ཁ་ཟས་བཟང་པོ་ལ་སྦྱར་བའི་དུག་གིས་སྐྱེ་བོ་ཕལ་ཆེར་གསོད། དུག་རྐྱང་པ་ཡིན་པར་ཤེས་ན་ནི། གང་ཟག་འགའ་ཡང་གསད་པར་ནུས་པ་མིན་པ་དེ་བཞིན་དུ། ཆོས་བཟང་པོ་འགའ་ཞིག་ལ་ཆོས་ལོག་གྲིབ་སླད་པས་སྐྱེས་བུ་ཕ་རོལ་པོ་བསླུ་བར་བྱེད་ལ། ཆོས་ལོག་རྐྱང་པ་ཡིན་པར་གོ་ན་ནི། གང་ཟག་འགའ་ཡང་བདུད་རིགས་ཀྱིས་བསླུ་བར་མི་ནུས་སོ། །
ཆོས་ལོག་སྟོན་པ་པོའི་སྤྱོད་པ་ངན་པར་མ་ངེས་ཏེ། དཔེར་ན་རི་དྭགས་རྔ་མ་བསྟན་ནས། རི་དྭགས་ཀྱི་ཤ་ཡིན་པར་བཅོས་ནས་བོང་ཤ་འཚོང་གི རི་དྭགས་ཀྱི་རྔ་མ་མ་བསྟན་ན། བོང་བུའི་ཤ་འཚོང་བར་མི་ནུས་པ་ལྟར། དེ་བཞིན་དུ་བཟང་པོའི་སྤྱོད་པ་མ་བསྟན་ན། ལོག་པའི་ཆོས་ཀྱིས་འགའ་ཡང་བསླུ་བར་མི་ནུས་སོ། ། བདུད་རིགས་ཀྱི་བྱིན་རླབས་ཐམས་ཅད་ཀྱང་། ངན་པ་ཁོ་ནར་འབྱུང་བར་ངེས་པ་མིན་ཏེ། འོན་ཀྱང་ཆོས་བཟང་པོའི་ནང་ནས་ནི་གནད་རྣམས་ཅུང་ཟད་བཅོས་པ་ཡི་ཕན་པ་ལྟ་བུར་སྣང་བས་ཕ་རོལ་བསླུ་བར་བྱེད་དོ། །
གསུམ་པ་ནི། འདི་འདྲ་ཤེས་པར། ཞེས་སོགས་རྐང་པ་བཅུ་དྲུག་སྟེ། གནད་ཇི་ལྟར་བཅོས་པའི་ཚུལ་དང་། གནད་བཅོས་པའི་བདུད་རིགས་འདི་འདྲ་ཡིན་པ་ཤེས་པར་བྱས་ནས་ནི། དམ་པའི་ཆོས་ཀྱི་གནད་ཟབ་མོ་རྣམས་མདོ་རྒྱུད་ནས་ཇི་ལྟར་འབྱུང་བ་བཞིན་ལོག་པའི་ཆོས་ཀྱིས་མ་བསླད་པར་ནི་ལེགས་པར་ཟུངས་ཤིག་སྟེ། དཔེར་ན་ཤིང་རྟའི་སྲོག་ཤིང་ཆག་པར་གྱུར་ན་འཁོར་ལོ་ཇི་ལྟར་བཟང་ཡང་འགྲོ་མི་ནུས་པ་དང་། སྐྱེས་བུའི་སྲོག་གི་དབང་པོ་འགགས་པར་གྱུར་ན། མིག་སོགས་དབང་པོ་གཞན་དག་གིས་གཟུགས་མཐོང་བ་སོགས་ཀྱི་བྱ་བྱེད་མེད་པ་དེ་བཞིན་དུ། དམ་པའི་ཆོས་ཀྱི་གནད་རྣམས་འཆུགས་ན།
གནད་མིན་པའི་ཡན་ལག་གི་ཆོས་གཞན་བཟང་ཡང་འབྲས་བུ་འགྲུབ་པའི་ནུས་པ་མེད་པར་གྱུར་བའི་ཕྱིར་རོ། ། ཆོས་ཀྱི་གནད་མདོ་རྒྱུད་བཞིན་དུ་མ་བསླད་པར་གཟུང་དགོས་ཏེ། རྫོགས་པའི་སངས་རྒྱས་ལས་མཁས་པ་ཡི་གང་ཟག་འཇིག་རྟེན་ཏེ་ཁམས་སུ་ན་མེད་པའི་ཕྱིར། རྒྱུ་མཚན་དེས་ན་སངས་རྒྱས་དེ་ཡི་གསུང་པ་ཡི་མདོ་རྒྱུད་ཟབ་མོ་རྣམ་པར་དཀྲུགས་པར་མི་བྱ་ཞིང་། མདོ་རྒྱུད་དཀྲུགས་པ་སྟེ་ལོག་ཆོས་ཀྱིས་སླད་ན་ཆོས་སྤོང་གི་ལས་སུ་གྱུར་ཞིང་། འཕགས་པའི་གང་ཟག་རྣམས་ཀྱང་སྨད་པ་སྟེ་བཀུར་པ་བཏབ་པར་འགྱུར་ཞེས་མགོན་པོ་བྱམས་པས་རྒྱུད་བླ་མར་གསུངས་པ་སྟེ། གང་ཕྱིར་རྒྱལ་ལས་ཆེས་མཁས་འགའ་ཡང་འཇིག་རྟེན་འདི་ན་ཡོད་མིན་ཏེ། ། མ་ལུས་དེ་ཉིད་མཆོག་རྣམས་ཀུན་མཁྱེན་གྱིས་མཁྱེན་གཞན་མིན་པ། ། དེ་ཕྱིར་དྲང་སོང་རང་ཉིད་ཀྱིས་བཞག་མདོ་སྡེ་གང་ཡིན་དེ་མི་དཀྲུགས། ། ཐུབ་ཚུལ་གཞིག་ཕྱིར་དེ་ཡང་དམ་ཆོས་ལ་ནི་གནོད་པ་བྱེད་པར་འགྱུར། །
ཉོན་མོངས་རྨོངས་བདག་རྣམས་ཀྱིས་འཕགས་ལ་བསྐུར་པ་དང་། ། དེས་གསུང་ཆོས་ལ་བརྙས་གང་དེ་ཀུན་ཞེན་ལྟས་བྱས། ། དེས་ན་ཞེན་ལྟའི་དྲི་ཅན་དེ་ལ་བློ་མི་སྦྱར། ། གོས་གཙང་མཚོན་གྱི་རྣམ་སྒྱུར་སྣུམ་གྱི་གོས་པ་མིན། ། ཞེས་གསུངས་སོ། ། གཉིས་པ་འཁྲུལ་པའི་གྲུབ་མཐའ་སུན་འབྱིན་པའི་ཚུལ་ལ་གསུམ་སྟེ། སྔོན་བྱུང་མཁས་པས་འཁྲུལ་པའི་གྲུབ་མཐའ་སུན་འབྱིན་པའི་ཚུལ། རྗེས་འཇུག་མཁས་པས་འཁྲུལ་པའི་གྲུབ་མཐའ་སུན་དབྱུང་བའི་ཚུལ། དགག་སྒྲུབ་ཀྱི་ལུང་སྦྱོར་ཇི་ལྟར་བྱ་བའི་ཚུལ་ལོ། ། དང་པོ་ནི།
འཁྲུལ་པའི་གྲུབ་མཐའ། ཞེས་སོགས་ཚིགས་བཅད་བརྒྱད་དང་རྐང་པ་གཅིག་སྟེ། འཁྲུལ་བའི་གྲུབ་མཐའ་རྣམས་སུན་འབྱིན་པའི་རྣམ་གཞག་ཅུང་ཟད་བཤད་ཀྱིས་ཉོན་ཅིག དེ་ཡང་ཁ་ཆེའི་ཡུལ་དུ་མུ་སྟེགས་ཀྱི་སྟོན་པ་དབང་ཕྱུག་དང་། ཁྱབ་འཇུག་སོགས་ཞབས་ཀྱི་འོག་ཏུ་མནན་པའི་ཀྱཻ་རྡོར། བདེ་མཆོག དུས་འཁོར་ལ་སོགས་པའི་སངས་རྒྱས་མཐོང་ནས་ནི། དེ་ལས་ཟློག་པ་སངས་རྒྱས་མནན་པའི་དབང་ཕྱུག་གི་བྲིས་སྐུ་ཞིག་དབྱངས་ཅན་གྱིས་བྱིན་གྱིས་རླབས་པའི་མུ་སྟེགས་ཀྱི་སྟོན་པ་དབྱངས་ཅན་དགའ་བ་ཞེས་བྱ་བས། སངས་རྒྱས་པ་ལ་སྙིང་ནད་དུ་བསམ་ནས་བྱས་སོ། ། དེའི་ཚེ་མཁས་པ་ཆེན་པོ་ཛྙཱ་ན་ཤྲཱིས།
དབྱངས་ཅན་དགའ་བ་དེ་དང་། རྩོད་པའི་བརྩད་གྲྭ་རུ། སངས་རྒྱས་པ་རང་གི་པཎྜི་ཏ་རྣམས་དང་། གཞན་མུ་སྟེགས་བྱེད་ཀྱི་པཎྜི་ཏ་རྣམས་དང་། ཕྱི་ནང་གཉིས་ཀའི་སྡེ་པ་དང་། རྒྱལ་པོ་དང་། བློན་པོ་སོགས་ཀྱི་དཔང་པོ་ཚོགས་པའི་གྲྭར་ཛྙཱ་ན་ཤྲཱིས། འདི་ལྟར་བརྩད་དེ། སངས་རྒྱས་མནན་པའི་དབང་ཕྱུག དབྱངས་ཅན་དགའ་བ་ཁྱོད་རང་གི་བྱས་པའི་རང་བཟོ་ཡིན་གྱི།
ཁྱེད་རང་གི་གཞུང་ཁུང་མ་གང་ནས་ཀྱང་བཤད་པ་མེད། དེས་ན་ཁྱོད་ཀྱི་དེ་འཁྲུལ་པ་ཡིན་ཞེས་མི་འཐད་པར་བསྒྲགས། དེ་ལ་དབྱངས་ཅན་དགའ་བ་དེས་ཀྱང་། འདི་ལྟར་དུ་དབང་ཕྱུག་སོགས་མནན་པའི་སངས་རྒྱས་དགེས་རྡོར་ལ་སོགས་པ་ཁྱེད་རང་གི་བྱས་པའི་རང་བཟོ་ཡིན་གྱི། དེ་ཁྱེད་ཀྱི་གཞུང་ཁུང་མ་གང་ནས་ཀྱང་བཤད་པ་མེད་པས་མི་འཐད་དོ་ཞེས་མགོ་བསྒྲེས་པས། དེ་ལ་མཁས་པ་ཛྙཱ་ན་ཤྲཱིས། འདི་སྐད་དུ་བརྩད་དེ། སངས་རྒྱས་དབང་ཕྱུག་གིས་མནན་པ་མུ་སྟེགས་ཁྱེད་ཀྱི་གཞུང་ཁུང་མ་རྣམས་ནས་བཤད་པ་མེད་ལ། མུ་སྟེགས་སངས་རྒྱས་ཀྱིས་མནན་པ་ངེད་ཀྱི་གཞུང་ཁུང་མ་རྒྱུད་སྡེ་བཞི་པོ་རྣམས་སུ་གདོད་མ་ཉིད་ནས་བཤད་་་་་་དེར་མ་ཟད་སློབ་དཔོན་ནག་པོ་པས་སྤྱོད་པ་མཛད་པའི་ཚེ་ཤར་ཕྱོགས་ཀྱི་རྒྱལ་པོ་རོལ་པའི་ཟླ་བ་ཞེས་བྱ་བའི་བློན་པོ་དགེ་བའི་མགོན་པོའི་གནས་སུ་བྱོན་ཏེ། རྒྱལ་པོ་ཕྱི་རོལ་པ་ཡིན།
བློན་པོ་ནང་པ་ཡིན་པས་ཐུགས་རྗེ་ཆེན་པོའི་རྟེན་གྱི་རབ་གནས་ཞུས། མེ་ཏོག་སྤྱི་བོར་བཞག་ནས་སུ་པྲ་ཏིཥྛ་ཞེས་གསུངས་པ་དང་། བརྟེན་དེ་སུས་ཀྱང་སྒུལ་མི་ནུས་པར་གྱུར། དེ་ནས་བློན་པོས་འཁོར་ལོ་སྡོམ་པ་ཞུས་ཏེ། རྒྱལ་པོས་མ་ཚོར་བར་བྲིས་སྐུ་བཞེངས་སོ། ། རེ་ཞིག་གི་ཚེ་བྲིས་སྐུ་སྦས་པའི་ལོང་མེད་པས། རྒྱལ་པོས་མཐོང་ནས་འདི་ཁྱོད་དྲན་ན་ཁྱོད་གསོད། བླ་མ་དྲན་ན་བླ་མ་གསོད་བྱས་སོ། ། སངས་རྒྱས་ཀྱི་རྒྱུད་ནས་བཤད་པ་ཡིན་བྱས་པས། ཆོས་ལུགས་གཉིས་སུ་བདེན་བལྟའོ་ཟེར་ཏེ་རྒྱལ་པོས་དབང་ཕྱུག་དང་།
དབུ་མའི་འོག་ཏུ་བདེ་མཆོག་མནན་པ་བྲིས་ནས་གོས་ཀྱི་དཀྲིས་ཏེ་རྨོད་བོར་ནས་ཞག་བདུན་སྐུ་གཉིས་ལྷན་ཅིག་ཏུ་བཞག་གོ ། དེ་ནས་ཞལ་ཕྱེ་བའི་ཚེ། རྒྱལ་པོས་བྲིས་པའི་རི་མོ་དེ་ཡང་འཁོར་ལོ་སྡོམ་པའི་ཞབས་ཀྱི་འོག་ཏུ་དབང་ཕྱུག་དང་། དབུ་མ་མནན་པའི་སྐུར་གྱུར་ཏོ། ། རྒྱལ་པོ་ཤིན་ཏུ་དད་པར་གྱུར་ཏེ། ཤར་ཕྱོགས་བྷཾ་ག་ལའི་ཡུལ་ཐམས་ཅད་ལ་སངས་རྒྱས་ཀྱི་བསྟན་པ་ལ་བཀོད་དོ། ། ཞེས་འབྱུང་ངོ་། ། ཡོད་པ་ཡིན་པས་དེ་གཉིས་མི་མཚུངས་སོ། ། དེས་ན་སངས་རྒྱས་ཀྱི་དབང་ཕྱུག་སོགས་མནན་པ་འདི་ངེད་ཀྱི་རང་བཟོ་མིན་པར་ཐམས་ཅད་ཀྱིས་ཤེས་པ་ཡིན་ཞེས་བརྗོད་པས། དེ་ནས་དབྱངས་ཅན་དགའ་བ་སྤོབ་པ་མེད་པར་གྱུར་པའི་ཚེ།
ཛྙཱ་ན་ཤྲཱིས་རྒྱལ་པོ་ལ་སྨྲས་པ། རྒྱལ་པོ་ཁྱོད་ཀྱི་ཡུལ་འདི་རུ་འདི་འདྲ་བའི་རང་བཟོའི་ཆོས་འཕེལ་ན་ནི། རང་གཞན་གྱི་ཆོས་ཐམས་ཅད་ལ་ད་དུང་རང་བཟོ་གཞན་མང་པོ་འབྱུང་བས་སངས་རྒྱས་ཀྱི་བསྟན་པ་སྤྱི་ལ་གནོད་པ་འདི་མུ་སྟེགས་ཁོ་རང་ལ་ཡང་ཅིས་མི་གནོད་དེ། རང་བཟོ་མང་པོ་བྱུང་ན་ཁོ་རང་གི་ཆོས་ལུགས་ཀྱང་འཆོལ་བར་འགྱུར་བས་སོ། ། དེས་ན་འདི་འདྲ་བའི་རང་བཟོའི་ཆོས་ལུགས་ནི་མུ་སྟེགས་པར་མ་ཟད་སངས་རྒྱས་པ་ལ་བྱུང་ན་ཡང་། སངས་རྒྱས་ཀྱི་བསྟན་པ་འཆོལ་བར་འགྱུར་བས་རྒྱལ་པོ་ཁྱོད་ཀྱིས་དགག་དགོས་སོ། ། ཞེས་དེ་སྐད་བསྒོས་ནས་སངས་རྒྱས་མནན་པའི་དབང་ཕྱུག་གི་ཁྱེད་རིས་ཚོགས་པའི་དབུས་སུ་སུབ་བོ། ། ཡང་དབྱངས་ཅན་དགའ་བ་ན་རེ། གཞུང་ཁུང་མ་ནས་བཤད་པ་མེད་དུ་ཆུག ད་གཟོད་གྲུབ་མཐའ་རྩོད་དགོས་ཟེར་ནས་དུས་བཏབ་པའི་ཚེ།
ཕྱིས་་་་་་དེ་ལྟར་རྩོད་དུས་བཏབ་པའི་ཚེ། ཛྙཱ་ན་ཤྲཱིའི་སློབ་མ་གཅིག་གིས་སྔར་རྩོད་པ་རྒྱལ་བས་ཆོག ཁོ་དབྱངས་ཅན་མའི་བྱིན་གྱིས་རླབས་པའི་མཁས་པ་ཡིན་པས་གལ་ཏེ་ཁོ་རྒྱལ་ན་བསྟན་པ་ལ་གནོད་སྲིད། ཁྱོད་པས་མཁས་པ་སངས་རྒྱས་པ་ལ་མེད་པས་རྩོད་པ་མི་བྱེད་པར་ཞུ་ཟེར་ནས་གཟིམ་ཁང་གི་སྒོ་འཁྲེད་བཅད་ནས་ཉལ་བའི་ཚེ། སློབ་དཔོན་ཁང་པའི་ཕུག་ནས་སྒོ་བྲུས་ནས་རྩོད་གྲྭར་བྱོན། སློབ་མས་སྔ་དྲོ་བལྟས་པས་མི་ཞུགས་པ་མཐོང་། ཤིན་ཏུ་སྐྲག་ཏེ་རྩོད་གྲྭར་བྱོན་པས། སློབ་དཔོན་རྒྱལ་ནས་སངས་རྒྱས་ཀྱི་བསྟན་པ་ཤིན་ཏུ་དར་བར་བྱས་གསུང་། ནས་དབྱངས་ཅན་དགའ་བ་དང་གྲུབ་མཐའ་རྩད་པ་ལའང་མུ་སྟེགས་གྲུབ་མཐའ་ཕམ་པར་མཛད་ནས་སངས་རྒྱས་ཀྱི་བསྟན་པ་ལེགས་པར་སྤེལ་ཞེས་ཐོས་སོ། ། གཉིས་པ་ལ་གསུམ་སྟེ།
ལུང་རིགས་ཀྱི་གནོད་ཚུལ་སྤྱིར་བསྟན། ལུང་རིགས་ཀྱི་གནོད་ཚུལ་བྱེ་བྲག་ཏུ་བཤད། ལུང་ཁས་མི་ལེན་པ་ལ་ཇི་ལྟར་བྱ་བའོ། ། དང་པོ་ནི། གལ་ཏེ་མུ་སྟེགས། ཞེས་སོགས་ཚིགས་བཅད་ཕྱེད་དང་དྲུག་སྟེ། གལ་ཏེ་ཕྱི་རོལ་མུ་སྟེགས་བྱེད་པའི་གཞུང་དུ། གདོད་མ་ནས་གྲུབ་པའི་རིག་བྱེད་རྣམས་ལས། དབང་ཕྱུག་གིས་སངས་རྒྱས་མནན་པའི་ཆོས་ལོག་དེ་འདྲ་གལ་ཏེ་བཤད་ན་ཡང་རང་བཟོ་ཡིན་ཞེས་བྱ་བར་མི་རུང་སྟེ། ཁོ་རང་གི་གཞུང་ལས་གདོད་མ་ནས་བཤད་པའི་ཕྱིར་རོ། །
འོ་ན་དེ་ཇི་ལྟར་སུན་དབྱུང་ཞེ་ན། གྲུབ་མཐའ་འཁྲུལ་བ་དང་། མ་འཁྲུལ་བའི་རྣམ་གཞག་བཟུང་ནས་ནི་རིགས་པའི་རྣམ་གྲངས་གཞན་གྱིས་སུན་དབྱུང་དགོས་ཀྱི་ལུང་འགལ་གྱིས་སུན་དབྱུང་མི་ནུས་སོ། ། དེས་ན་བདག་དང་གཞན་གྱི་གྲུབ་མཐའ་ལའང་། གལ་ཏེ་དེ་ལྟ་བུའི་འགལ་བ་སྣང་ན་ནི། དངོས་སྟོབས་ཀྱི་རིགས་པ་དག་དང་འགལ་བར་གྱུར་ན། དེ་ནི་དཔེ་དང་གཏན་ཚིགས་ལ་སོགས་པའི་རིགས་པས་སུན་ཕྱུངས་ཤིག གལ་ཏེ་ཡིད་ཆེས་ཀྱི་ལུང་དང་འགལ་བར་འགྱུར་ན་གྲུབ་མཐའ་དེ་ནི་ལུང་གི་སྒོ་ནས་ལེགས་པར་སུན་འབྱིན་པའི་གདམས་ངག་ཅུང་ཟད་བཤད་ཀྱིས་ཉོན་ཅིག འདི་ལྟར་ཕ་རོལ་པོ་ཐུན་མོང་གི་ལུང་ཚད་མར་ཁས་ལེན་ན་ཐུན་མོང་གི་ལུང་དང་འགལ་བས་སུན་དབྱུང་བར་བྱ་སྟེ། རང་གི་ཐུན་མོང་གི་ལུང་དེ་ཚད་མར་ཁས་ལེན་ཅིང་།
ལུང་དེ་དང་འགལ་བའི་ཆོས་སྤྱོད་པའི་ཕྱིར་ནའོ། ། གལ་ཏེ་ཐུན་མོང་གི་ལུང་དེ་ཚད་མར་ཁས་མི་ལེན་ཅིང་། ཁས་ལེན་ཞིང་ཐུན་མོང་མིན་པའི་ལུང་གཞན་ཚད་མར་ཁས་ལེན་ན། དེ་ཁས་ལེན་པའི་ཚེ། ངེད་ཀྱི་ལུང་གིས་ནི། ཕ་རོལ་པོ་དེ་ཡིས་ཆོས་ལོག་དགག་མི་ནུས་ལ། འོན་ཀྱང་ཕ་རོལ་པོ་དེ་ཡིས་ཐུན་མོང་མ་ཡིན་པར་ཁས་བླངས་པའི་ལུང་ཉིད་ཀྱིས་ཕ་རོལ་པོ་དེ་ཡིས་ཁས་བླང་པའི་ཆོས་ལོག་དགག་དགོས་སོ། ། གཉིས་པ་ལ་བཞི་སྟེ། གཞན་གྱི་ལུང་གིས་འགོག་མི་ནུས་པ། རང་གི་ལུང་གིས་འགོག་ནུས་པ།
དེའི་དཔེར་བརྗོད་གསལ་བར་བཤད་པ། དེས་རིགས་གཞན་ཡང་མཚོན་པའོ། ། དང་པོ་ནི། དཔེར་ན་ཕ་རོལ། ཞེས་སོགས་རྐང་པ་བཅུ་གཅིག་སྟེ། རང་གི་ཁས་བླངས་པའི་ལུང་གིས་འགོག་ནུས་ཀྱི། ལུང་གཞན་གྱིས་འགོག་མི་ནུས་པ་དཔེར་ན། ཕ་རོལ་ཏུ་ཕྱིན་པ་བ་དག་གལ་ཏེ་ཆོས་ལོག་པ་འགའ་ཞིག་སྤྱོད་ན་ནི་དེ་གསང་སྔགས་ཀྱི་གཞུང་དང་འགལ་ལོ་ཞེས་ཆོས་ལོག་དེ་ནི་སུན་དབྱུང་ནུས་པ་མ་ཡིན་ཏེ། ཕ་རོལ་ཏུ་ཕྱིན་པ་བས་གསང་སྔགས་པ་རང་གི་ལུང་ཚད་མར་ཁས་མི་ལེན་པའི་ཕྱིར། དེ་བཞིན་དུ་གསང་སྔགས་པ་འགའ་ཞིག་དབང་ལ་སོགས་པའི་ལག་ལེན་ལོག་པར་སྤྱོད་པར་གྱུར་ཀྱང་ཕ་རོལ་ཏུ་ཕྱིན་པའི་གཞུང་དང་འགལ་ལོ་ཞེས་དེ་སུན་དབྱུང་བར་ནི་ནུས་པ་མ་ཡིན་ཏེ།
གསང་སྔགས་པས་ཕར་ཕྱིན་པ་རང་གི་ལུང་ཚད་མར་ཁས་ལེན་པ་མིན་པའི་ཕྱིར། དེ་ལྟར་དུ་ཐེག་པ་ཆེ་ཆུང་གཉིས་ལའང་ཕན་ཚུན་གྱི་ནི་ལུང་འགལ་གྱིས་ཐེག་པ་ཆེ་ཆུང་སོ་སོའི་གཞུང་ལུགས་ནས་འབྱུང་བ་རིམ་པ་ལྟར་སྡོམ་པ་ཤེས་པ་དང་། སྡོམ་པ་གཟུགས་ཅན་ཡིན་པ་ལྟ་བུ་དགག་པར་མི་ནུས་ཏེ། ཉན་ཐོས་ཀྱི་ལུང་དང་འགལ་བས་ཐེག་ཆེན་གྱི་ལུགས་དགག་མི་ནུས། ཐེག་ཆེན་གྱི་ལུང་དང་འགལ་བས་ཉན་ཐོས་ཀྱི་ལུགས་དགག་མི་ནུས་པའི་ཕྱིར་ཏེ། ཉན་ཐོས་ལུགས་ཀྱི་གྲུབ་མཐའ་དེ་ལ་ཐེག་ཆེན་གྱི་ལུང་ཚད་མར་མི་བྱེད་པའི་ཕྱིར། གཅིག་ཤོས་ལའང་འགྲེའོ། ། གཉིས་པ་ནི། ཉན་ཐོས་གཞུང་ལུགས། ཞེས་སོགས་རྐང་པ་བཅུ་བདུན་ཏེ།
འོ་ན་གྲུབ་མཐའ་གང་ཡང་ལུང་གི་འགོག་ནུས་པ་མིན་ནམ་སྙམ་ན། ཉན་ཐོས་ཀྱི་གཞུང་ལུགས་ཚད་མར་ཁས་ལེན་ཅིང་། ཉན་ཐོས་དེ་ཡི་ལུང་དང་འགལ་བར་གྱུར་ན། ཉན་ཐོས་དེ་ཡི་ལུང་གིས་དགག་པར་ནུས་ལ། ཐེག་ཆེན་གྱི་གཞུང་ལུགས་ཚད་མར་ཁས་ལེན་ཞིང་ཐེག་ཆེན་གྱི་ལུང་དང་འགལ་བར་གྱུར་ན་ཐེག་ཆེན་གྱི་ལུང་གིས་དགག་པར་ནུས་པའང་མཚུངས་སོ། ། དེ་བཞིན་དུ་བཀའ་གདམ་པ་ལ་སོགས་པ་རྣམས་ཀྱང་ཇོ་བོ་རྗེའི་གཞུང་ལུགས་ཚད་མར་ཁས་ལེན་ཞིང་། ཇོ་བོ་དེ་ཡི་གསུང་དང་འགལ་བར་གྱུར་ན་བཀའ་གདམ་པ་ལ་གནོད་པ་ཡིན་ཏེ། ཇོ་བོ་རྗེའི་ལུང་། བཀའ་གདམ་པ་ལ་ལུང་ཚད་མ་ཡིན་པའི་ཕྱིར། དེ་བཞིན་དུ་ཕྱག་རྒྱ་ཆེན་པོ་པ་ཡང་ནི།
གྲུབ་ཆེན་ནཱ་རོ་པའི་གསུང་ལ་མོས་པ་དང་ཚད་མར་བྱེད་ཅིང་། ནཱ་རོ་པའི་གཞུང་དང་འགལ་བར་གྱུར་ན། ཕྱག་རྒྱ་པ་ལ་གནོད་པ་ཡིན་ཏེ། ཕྱག་རྒྱ་བ་ལ་ནཱ་རོ་པའི་ལུང་ཚད་མ་ཡིན་པའི་ཕྱིར་རོ། ། དེ་བཞིན་དུ། གསང་སྔགས་ཟབ་མོ་ལ་སྤྱོད་བཞིན་དུ། གསང་སྔགས་ཀྱི་རྒྱུད་སྡེ་རྣམས་དང་འགལ་ན། གསང་སྔགས་པ་ལ་གནོད་པར་འགྱུར་བ་དང་། ཉམས་ལེན་ཕ་རོལ་ཏུ་ཕྱིན་པའི་ལུགས་བཞིན་དུ་བྱེད་ཅིང་། ཕ་རོལ་ཏུ་ཕྱིན་པའི་མདོ་སྡེ་རྣམས་དང་འགལ་བར་གྱུར་ན།
ཕ་རོལ་ཏུ་ཕྱིན་པ་བ་ལ་ཅིས་མི་གནོད་དེ་གནོད་པར་འགྱུར་ཏེ། གསང་སྔགས་པ་ལ་རྒྱུད་སྡེ་དང་། ཕར་ཕྱིན་པ་ལ་མདོ་སྡེ་རྣམས་ལུང་ཚད་མར་ཡིན་པའི་ཕྱིར་རོ། ། གསུམ་པ་ནི། དེ་ཡི་དཔེར་བརྗོད། ཅེས་སོགས་ཚིགས་བཅད་བཅུ་སྟེ། རང་རང་གི་ཚད་མར་ཁས་ལེན་པའི་ལུང་དང་འགལ་བར་སྤྱོད་ན། ལུང་དེས་གནོད་པ་ཡི་དཔེར་བརྗོད་མདོར་བསྡུས་པ་ཙམ་ཞིག་ལེགས་པར་བཤད་ཀྱིས་ཉན་པར་གྱིས་ཞེས་གདམས་ནས། དེ་ཡང་ཇོ་བོ་རྗེས་མཛད་པའི་བདེ་མཆོག་གསང་འདུས་ཀྱི་སྒྲུབ་ཐབས་ལ་སོགས་པ་དུ་མ་ཡོད་པས་ཇོ་བོ་གསང་སྔགས་ལ་དགྱེས་པར་སྤྱོད་བཞིན་དུ། དེའི་རྗེས་འབྲངས་རྣམས་ད་ལྟ་གསང་སྔགས་ཟབ་མོ་སྤྱད་པའི་དུས་མིན་ཞེས་་་་་་ལོ་རྒྱུས་ནི་ཇོ་བོ་བོད་དུ་བྱོན་དུས།
དབང་དང་རིམ་གཉིས་ལ་སོགས་པ་གསང་སྔགས་ཀྱི་འགྲོ་བ་མང་པོ་ལ་ཕན་པར་མཛད་པའི་དགོངས་པ་ཡོད་པའི་ཚེ། འབྲོམ་སྟོན་པ་རྒྱལ་བའི་འབྱུང་གནས་ཀྱིས་སྔར་གླང་དར་མས་བསྟན་པ་བསྣུབ་ནས་རབ་བྱུང་རྣམས་སྤྱོད་པ་རྩིང་པ་དང་། གསང་སྔགས་སྤྱོད་པ་བདེ་པས་དྭངས་ཚུལ་ལ་གནོད་པ་སྲིད་པས་དབང་བསྐུར་མི་མཛད་པར་ཞུ་ཟེར་སྐད། ཇོ་བོ་དེ་ལ་མ་མཉེས་ཀྱང་། མི་ཆེ་བ་དང་ལོ་ཙཱ་བ་ཡིན་པས་ཁོང་མ་དགའི་དོགས་ནས་གཞན་ལ་མ་མཛད། འབྲོམ་རང་རྟེན་དགེ་བསྙེན་ཡིན་པ་དང་། དབང་ནི་ཞུས་ཉམས་ལེན་མ་བྱས་ཟེར། འབྲོམ་གྱི་རྗེས་འབྲང་པུ་ཏོ་བའི་སློབ་མ་ཤ་ར་བ་དང་གླང་རི་ཐང་པ་ན་རེ། གསང་སྔགས་སྤྱོད་པའི་དུས་མིན། བསྲུང་ན་ཕན་ཡོན་ཆེ་ཡང་།
མ་བསྲུང་ན་ཉེས་དམིགས་ཆེ་བ་དང་། དམ་ཚིག་མང་བས་བསྲུང་དཀའ་བ་དང་། དུས་སྙིགས་མ་དང་། སློབ་དཔོན་མཚན་ཉིད་དང་ལྡན་པ་མེད་དེ། སྤྲུལ་པའི་དཀྱིལ་འཁོར་སྤྲུལ་མི་ནུས། སློབ་མས་བལྟ་མི་ནུས། བལྟ་ནུས་ན་སྤྱད་པའི་དུས་ཡིན་ཏེ། སངས་རྒྱས་ཡེ་ཤེས་ཞབས་ལྟ་བུ་ཟེར་གསུངས། སྨྲ་བ་ཇོ་བོའི་ལུགས་ཉིད་དང་འགལ་བ་ཡིན་པར་ཤེས་པར་བྱའོ། ། གཞན་ཡང་སེམས་བསྐྱེད་ཀྱི་ཆོ་ག་ཇོ་བོའི་ལུགས་བཞིན་དུ་བྱེད་ཅིང་།
ཇོ་བོ་རྗེ་གཏན་ནས་མི་བཞེད་པའི་སེམས་ཙམ་ལུགས་ཀྱི་འཇུག་པ་སེམས་བསྐྱེད་སྐྱེ་བོ་ཀུན་ལ་བྱེད་པ་དང་། ཇོ་བོ་མི་བཞེད་པའི་དོན་དམ་སེམས་བསྐྱེད་ལ་ཆོ་ག་བྱེད་པ་ནི། ལུང་རིགས་གཞན་དང་འགལ་བ་སྨོས་ཅི་དགོས། ཇོ་བོ་རྗེའི་རང་ལུགས་དང་ཡང་འགལ་བ་ཡིན་ཏེ། རྣམ་གཞག་དེ་དག་ཇོ་བོ་རྗེ་མི་མཛད་པའི་ཕྱིར་རོ། ། གྲུབ་ཆེན་ནཱ་རོ་པས། ཆོས་ཀྱི་རྩ་བ་ལྔ་ནི། དབང་བསྐུར་བ་དང་། རིམ་པ་གཉིས་དང་། དམ་ཚིག་དང་།
སྤྱོད་པ་རྣམས་ཆོས་ཀྱི་གཙོ་བོར་མཛད་པ་ལ། ནཱ་རོ་པའི་རྒྱུད་པ་འཛིན་བཞིན་དུ། དབང་དང་རིམ་གཉིས་མི་བསྒོམ་པ་ནི་རྒྱུད་དང་འགལ་བ་ལྟ་ཅི་སྨྲོས། ནཱ་རོ་པའི་རང་ལུགས་དང་ཡང་འགལ་བ་ཡིན་ནོ། ། ཡང་བླ་མ་མར་པའི་རྒྱུད་པ་འཛིན་བཞིན་དུ། ཕག་མོའི་བྱིན་རླབས་ཀྱིས་གསང་སྔགས་ཀྱི་ཆོས་སྒོ་འབྱེད་པ་ནི། རྒྱུད་དང་འགལ་བར་ལྟ་ཅི་སྨྲོས། མར་པའི་རང་ལུགས་དང་ཡང་འགལ་བ་ཡིན་ཏེ། རྡོ་རྗེ་ཕག་མོའི་བྱིན་རླབས་ཀྱིས་ཆོས་སྒོ་འབྱེད་པ་ནི། ཀོང་ནེ་རུ་པ་ནས་རྒྱུད་པ་ཡིན་གྱི།
མར་པ་ལྷོ་བྲག་པ་ལ་མེད་པའི་ཕྱིར་ན། དེའི་རྒྱུད་པ་མར་པ་ལ་འདེད་པ་འགལ་ལོ། ། ནཱ་རོ་ཆོས་དྲུག་ཞེས་བྱ་བའི་ཁྲིད་ནི། མི་ལ་རས་པ་ཡན་ཆད་དུ་བྱིན་རླབས་དང་འབྲེལ་བའི་ཆོས་དྲུག་དེ་ལས་མེད་པ་ལ། ཕྱིས་བྱིན་རླབས་དང་འབྲེལ་བའི་ཆོས་དྲུག་བོར་ནས། ཀོ་བྲག་པ་དང་། ཡང་དགོན་པ་སོགས་ནས་རྒྱུད་པའི་ལམ་འབྲས་དང་། ཕྱག་རྒྱ་ཆེན་པོ་ལ་སོགས་པ་རྒྱུད་པ་གཞན་གྱི་གདམས་ངག་བསྒོམ་བཞིན་དུ། ནཱ་རོ་པའི་ཆོས་དྲུག་གི་བརྒྱུད་པ་འདེད་པར་བྱེད་པ་ནི། ལུགས་གཞན་དང་འགལ་བ་ལྟ་ཅི་སྨྲོས།
ནཱ་རོ་པའི་རང་ལུགས་དང་ཡང་འགལ་བ་ཡིན་ཏེ། ཆོས་གཞན་ནས་བྱུང་བའི་བརྒྱུད་པ་ནཱ་རོ་པ་ལ་འདེད་པའི་ཕྱིར་རོ།། ༈ །།ནཱ་རོ་ཆོས་དྲུག་ཞེས་བྱའི་ཁྲིད། ། མི་ལ་ཡན་ཆད་དེ་ལས་མེད། ། ཞེས་སོགས་ལ་དྲི་བ།་་་་་ ཤཱ རྗེ་བཙུན་མི་ལ་མན་ཆད་ལ། ། ཆོས་དྲུག་ཡོད་དམ་མེད་ན་ནི། ། གཞུང་གི་དགོངས་པ་གང་ཡིན་དྲི། ། ཡོད་ན་ནཱ་རོའི་བརྒྱུད་པ་ནི། ། འདེད་ན་འགལ་བ་ཅི་ཞིག་ཡོད། །
མེད་ན་ཆོས་དྲུག་ལུགས་གསུམ་པོ། ། གསན་ཚུལ་ཇི་ལྟར་ཡིན་པར་དྲི། ། ཞེས་པའི་ལན་ནི།་་་་་ གོ གཞུང་གི་དགོངས་པ་ནཱ་རོ་ཆོས་དྲུག་མི་ལ་ཡན་ཆད་དུ། ཆོས་དྲུག་དེ་ལས་མ་གཏོགས་པ་གདམས་པ་གཞན་སྲ་བསྲེས་བྱས་པ་དེ་མེད་ཅེས་པའི་དོན་ཡིན་གྱི། ཆོས་དྲུག་མི་ལ་ཡན་ཆད་ལ་ཡོད། མན་ཆད་མེད་ཅེས་པའི་དོན་ནི་མིན་ཏེ། གཞུང་འདིའི་འཇུག་ཏུ། ཆོས་དྲུག་བོར་ནས་ལམ་འབྲས་དང་། །
ཕྱག་རྒྱ་ཆེན་པོ་ལ་སོགས་པ། ། གཞན་གྱི་གདམས་ངག་བསྒོམ་བཞིན་དུ། ། ནཱ་རོའི་བརྒྱུད་པ་འདེད་བྱེད་པ། ། གཞན་དང་འགལ་བ་ལྟ་ཅི་སྨྲོས། ། ཞེས་གསུངས་པའི་ཕྱིར་རོ། ། དེས་ན་ཆོས་དྲུག་ལུགས་གསུམ་གསན་ཚུལ་སོགས་ཀྱང་། མི་འགལ་བར་ཤེས་པར་བྱའོ། ། ཡང་ཕྱག་རྒྱ་ཆེན་པོ་བསྒོམ་བཞིན་དུ། ནཱ་རོའི་བརྒྱུད་པ་འདེད་པ་ལ། ། འགལ་བ་ཅི་ཞིག་ཡོད་པ་དྲི། །
ཞེས་པའི་ལན་ནི། སྤྱིར་ཕྱག་རྒྱ་ཆེན་པོ་བསྒོམས་ནས་ནཱ་རོའི་བརྒྱུད་པ་འདེད་པ་ལ་འགལ་བ་ཡོད་པ་གསུང་པ་མིན་གྱི་ནཱ་རོའི་ཆོས་དྲུག་གཙང་མ་བོར་ནས། ཆོས་དྲུག་དང་། མར་པ་ལ་གདམས་ངག་མཻ་ཏྲི་པ་ནས་བརྒྱུད་པའི་ཕྱག་རྒྱ་ཆེན་པོ་བསྲེས་ནས་བསྒོམ་བཞིན་དུ། ནཱ་རོ་ཆོས་དྲུག་ཁོ་ནའི་བརྒྱུད་པ་འདེད་པ་བཀག་པའོ། ། ཞེས་གསུངས་སོ། ། གཞན་ཡང་གཏེར་ནས་བྱུང་བའི་གླེགས་བམ་དང་། བསྟན་བཅོས་གཞན་ནས་རྐུས་པའི་ཆོས་ལུགས་ལ་རང་གིས་བརྩམས་པའི་ཆོས་དང་ནི། རྨི་ལམ་དུ་མཁའ་འགྲོས་ཆོས་བསྟན་པ་ཡིན་ཞེས་སོགས་བློ་བཟུང་མ་ཡི་ཆོས་ལུགས་ལ་རྡོ་རྗེ་འཆང་ལ་བརྒྱུད་པ་སྙེགས་པ་དང་། རང་ལ་ལུང་མེད་པ་དེ་ལའང་གཞན་དག་ལུང་ལེན་པར་བྱེད་པ་ནི།
དམ་པའི་ཆོས་དང་འགལ་བ་ལྟ་ཅི་སྨྲོས། རང་གི་སྨྲས་པའི་ཚིག་དང་ཡང་འགལ་བ་ཡིན་ནོ། ། བཞི་པ་ནི། གལ་ཏེ་འདི་འདྲའི། ཞེས་སོགས་རྐང་པ་དྲུག་སྟེ། གལ་ཏེ་སྔར་བཤད་པ་འདི་འདྲའི་རིགས་ཅན་གྱི་ཆོས་དང་། རང་ཚིག་དང་འགལ་བ་ཁས་ལེན་པའི། ལུང་རིགས་མན་ངག་སྣང་བ་སྟེ་བྱུང་བར་གྱུར་ན། གོང་གི་ཆོས་ལུགས་མ་དག་པ་དེ་ཡི་རིགས་སུ་ཤེས་པར་བྱའོ། ། མདོར་བསྡུ་ན།
དམ་པའི་ཆོས་དང་འགལ་བ་ཡི་ཆོས་ལུགས་ཞིག་ཐེག་པ་དང་། གྲུབ་མཐའ་གང་ལ་འདུག་ན་ཡང་། ཡིད་ཆེས་པའི་ལུང་དང་། དངོས་སྟོབས་ཀྱི་རིགས་པས་སུན་ཕྱུངས་ཤིག་སྟེ་བསྟན་པ་དང་། སེམས་ཅན་ལ་ཕན་ཐོགས་པར་འགྱུར་བའི་ཕྱིར་རོ། ། གསུམ་པ་ལ་གཉིས་ཏེ། ལུང་ཁས་མི་ལེན་པ་གདོད་མ་ནས་ཡོད་པ་ལ་ཇི་ལྟར་བྱ་བ། ལུང་ཁས་མི་ལེན་པ་གློ་བུར་དུ་བྱས་པ་ལ་ཇི་ལྟར་བྱ་བའོ། ། དང་པོ་ནི། གལ་ཏེ་མུ་སྟེགས།
ཞེས་སོགས་རྐང་པ་བཅུ་སྟེ། འོ་ན་ལུང་ཁས་མི་ལེན་པ་ཇི་ལྟར་སུན་དབྱུང་ཞེ་ན། གལ་ཏེ་ཕྱི་རོལ་མུ་སྟེགས་བྱེད་དང་། ལ་སོགས་པ་ནང་པ་སངས་རྒྱས་གང་ཡིན་ཡང་རུང་སྟེ། ལུང་དེ་ཚད་མར་ཁས་མི་ལེན་པ་དང་། ལུང་དང་འགལ་ཡང་ངེད་ཅག་གི་ལུགས་འདི་བླ་མ་གོང་མའི་བཀའ་སྲོལ་ཡིན་ཟེར་བ་དེ་དག་ལ། ལུང་དེ་ཚད་མར་ཁས་མི་ལེན་ཡང་། ཁྱེད་ཀྱི་ལུགས་དེ་རྩ་བའི་བརྒྱུད་པ་གང་ལས་བྱུང་བ་ཡིན་ཞེས་དྲིས་པས་མུ་སྟེགས་བྱེད་ཀྱི་རིག་བྱེད་ལ་སོགས་པ་ལྟར། གཞི་གདོད་མ་ནས་ཆོས་ལུགས་དེ་ཡོད་པ་ཡིན་ན་ནི། འཁྲུལ་པ་ཡིན་ཡང་།
མཁས་པས་ཁྱོད་ཀྱི་དེ་རང་བཟོ་ཡིན་ཞེས་བགྲང་རྒྱུ་མེད་དེ། དེ་གདོད་མ་ནས་ཡོད་པའི་ཕྱིར། ལུགས་དེ་འཁྲུལ་པར་ཤེས་ནས་དཔེ་དང་གཏན་ཚིགས་ལ་སོགས་པའི་རིགས་པ་ཡང་དག་པས་སུན་དབྱུང་བར་བྱའོ། ། དེ་ལྟར་མ་ཤེས་ན་ཁྲོས་པས་ཅི་ཞིག་ཕན་ཏེ། སེམས་ཅན་ལས་ངན་པ་སྤྱོད་པ་ལ། རྫོགས་པའི་སངས་རྒྱས་རྣམས་ཀྱིས་ཀྱང་མཛད་པ་ཅི་བྱར་ཡོད། གཉིས་པ་ནི། གལ་ཏེ་གདོད་ནས། ཞེས་སོགས་ཚིག་རྐང་བཅུ་གསུམ་སྟེ། འོ་ན་ལུང་ཁས་ལེན་ཀྱང་།
རང་བཟོ་བྱས་པ་ལ་ཇི་ལྟར་བྱེད་ཅེ་ན། མཁས་པ་ཛྙཱ་ན་ཤྲཱིས། དབྱངས་ཅན་དགའ་བའི་གྲུབ་མཐའ་སུན་འབྱིན་པ་ལྟར། གལ་ཏེ་རང་རང་གི་གཞུང་དུ་གདོད་མ་ནས་བཤད་པ་མེད་པའི་ཆོས་ལུགས་སྐྱེས་བུ་རྫུན་མས་གློ་བུར་དུ་རང་བཟོ་བྱས་པ་ཡིན་ན་ནི། གང་ཟག་ཀུན་གྱིས་དེ་རང་བཟོ་ཡིན་པར་གོ་བའི་ཕྱིར་དུ། སངས་རྒྱས་པའམ་མུ་སྟེགས་བྱེད་སུ་ལ་འདུག་ཀྱང་། སུན་དབྱུང་བའི་སྒོ་ནས་དོར་བར་བྱ་བ་ཡིན་ཏེ། དེ་ལྟར་བྱས་པས་བསྟན་པ་དང་རང་གཞན་ལ་ཕན་པར་འགྱུར་བའི་ཕྱིར། ངེད་ལའང་། མདོ་རྒྱུད་ནས་མ་གསུང་།
ལུང་རིགས་ཀྱིས་མ་གྲུབ་པའི་རང་བཟོ་བྱས་པ་དེ་འདྲ་བ་འདུག་ན་ནི། ལུང་རིགས་ལ་མཁས་པ་རྣམས་ཀྱིས་བཞད་གད་གྱིས་ལ་དོར་ལ་ཞོག གལ་ཏེ་ཆོས་བཞིན་སྐྱོངས་བའི་རྒྱལ་པོའི་ཁྲིམས་ལུགས་ཡོད་ན། བསྟན་པ་དཀྲུགས་ནས་ཆོས་ལོག་བྱེད་པ་པོ་དེ་ཆད་པ་གཅད་པའི་ཆོས་ཡིན་ནོ། ། དེའི་རྒྱུ་མཚན་ནོར་ལ་ཟོག་ཚོང་བྱས་པ་ལའང་། རྒྱལ་པོའི་ཁྲིམས་ལ་ཐུག་པར་འགྱུར་ན། བསྟན་པ་དཀྲུགས་པའི་ཆོས་ལོག་སྐྱེས་བུ་རྫུན་མས་སྦྱར་བ་ལ། རྒྱལ་པོའི་ཁྲིམས་ལ་ཅིས་མི་ཐུག་སྟེ། ཆོས་ལོག་སུན་འབྱིན་པ་དེ། ཆོས་རྒྱལ་ཐམས་ཅད་ཀྱིས་ཁྲིམས་ཆེན་པོ་མཛད་པ་དང་།
དགྲ་བཅོམ་པ་རྣམས་བཀའ་བསྡུ་བ་མཛད་པ་དང་། མཁས་པ་རྣམས་ལུང་རིགས་ཀྱི་གྲུབ་མཐའ་ངན་པ་སུན་འབྱིན་པར་མཛད་པ་རྣམས་དགོངས་པ་མཐུན་པ་ཡིན་ནོ། ། གསུམ་པ་དགག་སྒྲུབ་ཀྱི་ལུང་སྦྱོར་ཇི་ལྟར་བྱ་བའི་ཚུལ་ལ་བཞི་སྟེ། སྐབས་མ་ཕྱེ་པའི་ལུང་སྦྱོར་བླུན་པོའི་ལུགས་སུ་བསྟན་པ། སྐབས་ཕྱེ་པའི་ལུང་སྦྱོར་གྱི་དཔེར་བརྗོད་བགོད་པ། དེ་གཉིས་ཀའི་དོན་བསྡུ་བ། མཁས་རྨོངས་ཀྱི་འཁྲུལ་མ་འཁྲུལ་གྱི་ཁྱད་པར་དཔེས་བསྟན་པའོ། ། དང་པོ་ནི། བླུན་པོ་མཁས་པར། ཞེས་སོགས་རྐང་པ་ལྔ་སྟེ།

མ་སྦྱང་བའི་བླུན་པོ་མཁས་པར་འཆོས་པ་འགའ་ཞིག ལྟ་བསྒོམ་སྤྱོད་པ་དང་། ལས་དང་པོ་པ་དང་། བརྟན་པ་ཐོབ་པ་སོགས་ཀྱིས་ལུང་སྦྱོར་གྱི་གནས་སྐབས་མི་ཤེས་པར། དོན་གང་ལའང་མདོ་རྒྱུད་ཀྱི་ལུང་སྦྱོར་བྱེད་མོད་ཀྱི་ཚུལ་དེ་ནི། བླུན་པོའི་ཁ་བཤགས་འགའ་ཞིག་དགྲ་བོའི་གྲོགས་སུ་འགྲོ་བ་ལྟར་ཕན་གནོད་གང་དུའང་འགྲོ་བ་མི་ཤེས་སོ། ། གཉིས་པ་ལ་གཉིས་ཏེ། ལྟ་བསྒོམ་སྤྱོད་པའི་ལུང་སྦྱོར། འཇིག་རྟེན་ལས་འདས་མ་འདས་ཀྱི་ལུང་སྦྱོར་རོ། ། དང་པོ་ནི། དཔེར་ན་ཕྱག་དང་།
ཞེས་སོགས་ཚིགས་བཅད་ཕྱེད་དང་ལྔ་སྟེ། འོ་ན་ལུང་གི་སྦྱོར་ཚུལ་ཇི་ལྟ་བུ་སྙམ་ན། གནས་སྐབས་སོ་སོར་ཤེས་དགོས་ཏེ། དཔེར་ན་ཕྱག་འཚལ་བ་དང་། མཆོད་པ་འབུལ་བ་དང་། སྦྱིན་པ་གཏོང་བ་དང་། ཚུལ་ཁྲིམས་བསྲུང་བ་སོགས་མི་དགོས་པ་དང་། སེམས་བསྐྱེད་དང་དབང་བསྐུར་བྱ་མི་དགོས། སྤོངས་བ་བསམ་གཏན་དང་། ཀློག་པ་ཐོས་བསམ་བྱ་བ་འདིར་མི་དགོས།
བསྔོ་བྱའི་དགེ་བ་དང་། བཤགས་བྱའི་སྡིག་པ་གཉིས་ཀ་མེད་པ་དང་། སངས་རྒྱས་དང་སེམས་ཅན་ཡོད་པ་མིན་ཞེས་པ་སྟེ། ཀྱཻ་རྡོར་ལས། བསྒོམ་མེད་བསྒོམ་པ་པོའང་མེད། ། ཅེས་དང་། དབུ་མ་ཤེས་རབ་ལ་འཇུག་པ་ལས། ཀུན་རྫོབ་མེད་ན་དོན་དམ་མེད། ། སངས་རྒྱས་མེད་ན་སེམས་ཅན་མེད། ། ལྟ་བ་མེད་ཅིང་བསྒོམ་པ་མེད། །
ཅེས་སོགས་འདི་འདྲ་བ་གསུངས་པའི་མདོ་རྒྱུད་བསྟན་བཅོས་ཀྱི་ལུང་རྣམས་ཀུན་ལྟ་བ་སྟོན་པའི་སྐབས་ཀྱི་ལུང་ཡིན་གྱི་བསྒོམ་པ་དང་། སྤྱོད་པ་གཉིས་ཀྱི་ལུང་མིན་ནོ། ། ཡང་ཕྱག་ཆེན་ཐིག་ལེ་ལས། དབང་མེད་ན་ནི་དངོས་གྲུབ་མེད། ། ཅེས་སྨིན་བྱེད་ཀྱི་དབང་མེད་པ་ལ་མཆོག་གི་དངོས་གྲུབ་མེད་པར་གསུངས་པ་དང་། འདུལ་བ་ལས། ཆོ་ག་འཁྲུགས་ན་ལས་མི་ཆགས་པར་གསུང་པ་དང་། སྡོམ་པ་གསུམ་གྱི་བསླབ་པ་ལས་ལོག་པར་སྤྱད་ན་ལྟུང་བ་འབྱུང་བར་བཤད་པ་དང་། རྒྱུད་སྡེ་བཞིའི་ལྷ་བསྒོམ་པ་སོགས་འཁྲུགས་ན་བྱིན་གྱིས་མི་རློབ་པ་དང་། རྡོ་རྗེ་སྙིང་པོ་རྒྱན་གྱི་རྒྱུད་ལས་དག་པའི་ཆོས་ལ་ཐེ་ཚོམ་ཟ་ན་ཉེས་པ་སྐྱེ་བར་གསུངས་པ་དེས་ན་ཆོ་ག་ཅི་བྱེད་ཀྱང་ཤིན་ཏུ་དག་པར་བྱ་དགོས་སོ། །
ཞེས་གསུང་པ་དེ་འདྲ་བའི་མདོ་རྒྱུད་ཀྱི་ལུང་ཀུན་ནི། སྤྱོད་པ་དང་བསྒོམ་པའི་ལུང་ཡིན་གྱི་ལྟ་བའི་ལུང་མིན་ནོ། ། གཉིས་པ་ནི། གཞན་ཡང་ལུང་སྦྱོར། ཞེས་སོགས་རྐང་པ་བཅུ་གསུམ་སྟེ། གཞན་ཡང་ལུང་སྦྱོར་བྱེད་པ་ལ། འཇིག་རྟེན་པ་དང་འཇིག་རྟེན་ལས་འདས་པའི་གནས་སྐབས་རྣམ་པ་གཉིས་ཡོད་པ་ལས། དབང་ལེན་པ་དང་། དམ་ཚིག་དང་སྡོམ་གསུམ་དང་། དགེ་སྡིག་ལ་བླང་དོར་སོགས་སྤྱད་ནས་བསྒྲུབ་དགོས་པར་གསུང་པ་ནི།
འཁོར་བའི་རྒྱ་མཚོ་ལས་མ་རྒལ་བའི་འཇིག་རྟེན་པ་སོ་སོ་སྐྱེ་བོ་ལ་གསུངས་པ་ཡིན་ལ། ཀྱཻ་རྡོ་རྗེ་ལས། བརླབས་དང་དབང་ལས་རྣམ་པར་གྲོལ། ། ཞེས་དབང་ལེན་པ་དང་། དམ་ཚིག་བསྲུང་བ་སོགས་མི་དགོས་པ་དང་། རྡོ་ཤིང་འཇིམ་པའི་བདག་ཉིད་ཀྱི། ། ལྷ་འདི་རྣམས་ལ་ཕྱག་མི་བྱ། ། ཅེས་བྱ་བ་དང་། མཆོད་པ་བྱ་བ་ཀུན་ལས་འགྲོལ་བ་དང་། བསམ་གཏན་བསྒོམ་པ་སོགས་ཀུན་སྤངས་ཏེ།
ཇི་སྐད་དུ། དོན་ཤེས་པས་ནི་ཆོས་རྣམས་ཀུན། ། གཟིང་དང་འདྲ་བ་ཉིད་དུ་རིག ། ཅེས་ལམ་གྱི་བྱ་བ་ཀུན་ཆུ་རྒལ་ཟིན་པའི་གཟིངས་བཞིན་དུ་དོར་བར་བྱ་ཞེས་སོགས་གསུངས་པ་ནི། འཁོར་བའི་རྒྱ་མཚོ་ལས་རྒལ་བའི་འཕགས་པའི་གང་ཟག་རྣམས་ལ་གསུངས་པའི་ལུང་ཡིན་ནོ། ། གསུམ་པ་ནི། དེ་འདྲའི་གནས་སྐབས། ཞེས་སོགས་ཚིགས་བཅད་གཅིག་སྟེ། གོང་དུ་བཤད་པ་དེ་འདྲ་བའི་གནས་སྐབས་སོ་སོར་ཤེས་ནས་ནི། དེ་དང་འཚམས་པའི་ལུང་སྦྱོར་བྱ་དགོས་པ་ཡིན་གྱི།
དེ་འདྲའི་རྣམ་གཞག་མི་ཤེས་པའི་གང་ཟག་གིས་གྱ་ཚོམ་དུ་ལུང་སྦྱོར་བྱེད་པ་མཁས་པའི་བཞད་གད་ཀྱི་ས་ཡིན་ནོ། ། བཞི་པ་ནི། མིག་ལྡན་ཇི་ལྟར། ཞེས་སོགས་ཚིགས་བཅད་ཕྱེད་དང་དྲུག་སྟེ། མཁས་པ་དང་བླུན་པོ་མ་འཁྲུལ་བ་དང་འཁྲུལ་པ་དཔེའི་སྒོ་ནས་འདི་ལྟར་ཡིན་ཏེ། མིག་ལྡན་སྐྱེས་བུ་ཇི་ལྟར་ལམ་ནོར་ཡང་གཡང་སར་གོམ་པ་འཇོག་མི་སྲིད་པ་དེ་བཞིན་དུ། སྐྱེས་བུ་མཁས་པ་ཇི་ལྟར་འཁྲུལ་ན་ཡང་། སངས་རྒྱས་ཀྱི་བསྟན་པ་ལས་འདའ་བར་མི་ནུས་ལ། མིག་མེད་པའི་གང་ཟག་གལ་ཏེ་ལམ་ནོར་ན་གཡང་སར་འཆོང་ནས་འཇིགས་པའི་གནས་སུ་ལྟུང་བར་འགྱུར་བ་དེ་བཞིན་དུ་གང་ཟག་བླུན་པོ་འཁྲུལ་བར་གྱུར་ན་སངས་རྒྱས་ཀྱི་བསྟན་པ་ལས་འདས་ཏེ། འཇིགས་པའི་སར་ལྟུང་ངོ་། །
ཡང་མཁས་པ་ཕྱག་ཚད་ཤེས་པའི་བཟོ་ལ་ནི་རིང་ཐུང་བྱུང་ཡང་སོར་གང་ཙམ་འཆུག་པ་ཡིན་ལ། གང་ཟག་ཕྱག་ཚད་མེད་པའི་གཟོ་འགའ་ཞིག་ཉེས་ན་ཆ་སྒྲིག་རྒྱུ་མེད་པས་ཀུན་གྱི་བཞད་གད་ཀྱི་གནས་སུ་གྱུར་བ་དེ་བཞིན་དུ། གཞུང་ལུགས་ལེགས་པར་ཤེས་པའི་མི་འཁྲུལ་ཡང་ཚིག་དོན་ཅུང་ཟད་ཙམ་ལ་འཁྲུལ་བ་ཡིན་གྱི། གཞུང་ལུགས་ཀྱི་ཆ་གང་ཡང་མི་ཤེས་པའི་གང་ཟག་འཁྲུལ་ན། སངས་རྒྱས་ཀྱི་བསྟན་པ་འཇིག་པ་ལ་ཐུག་པར་འགྱུར་ཏེ། སྔར་བཤད་པའི་གནས་སྐབས་སོ་སོ་བ་དེ་ལྟ་བུའི་རྣམ་དབྱེ་ཤེས་ན་ལུང་སྦྱོར་འཁྲུལ་ཡང་འཁྲུལ་པ་ཕྲན་ཚེགས་ཙམ་འབྱུང་ལ། དེ་འདྲའི་རྣམ་དབྱེ་མི་ཤེས་པར་ལུང་སྦྱོར་བྱས་ན་ལྟ་བའི་ལུང་སྤྱོད་པ་ལ་སྦྱར་ནས་དགེ་སྡིག་གི་བླང་དོར་མི་ཕྱེད་པའམ། སྤྱོད་པའི་ལུང་ལྟ་བ་ལ་སྦྱར་ནས་ཐམས་ཅད་བདེན་པར་ལྟ་བར་འགྱུར་བས་སོ། ། རྒྱུ་མཚན་དེས་ན་རྫོགས་པའི་སངས་རྒྱས་ཀྱིས་ཇི་ལྟར་བསྟན་པ་བཞིན་བསྒྲུབ་པར་འདོད་ན། གཞུང་ལུགས་ཐུན་མོང་བ་རྣམས་མི་འགལ་ཞིང་།
ཐུན་མོང་མིན་པ་རྣམས་སོ་སོའི་གཞུང་ནས་འབྱུང་བ་བཞིན་རྣམ་དབྱེ་ཕྱེད་པ་ལ་འབད་པར་བྱ་དགོས་ཏེ། དཔེར་ན་མིག་མང་གི་རྡེའུ་བརྒྱ་དང་མ་འབྲེལ་ན་རྡེའུ་གཞན་མ་ཤི་བའི་རོ་ཡིན་པ་དེ་བཞིན་དུ། ཉན་ཐོས་པ་འདུལ་བའམ། ཕར་ཕྱིན་པ་མདོ་སྡེའམ། གསང་སྔགས་པ་རྒྱུད་སྡེའི་ཁུངས་དང་མ་འབྲེལ་བའི་ཆོས་ལུགས་མང་ཡང་རོ་དང་འདྲ་སྟེ། སྙིང་པོ་མེད་པའི་ཕྱིར་རོ། ། གསུམ་པ་གློ་བུར་གྱི་ཆོས་ལ་བརྟག་དཔྱད་བྱ་བར་གདམས་པ་ལ་བཞི་སྟེ། གློ་བུར་གྱི་མན་ངག་ལ་བརྟག་དཔྱད་བྱ་བ། གློ་བུར་གྱི་མདོ་རྒྱུད་ལ་བརྟག་དཔྱད་བྱ་བ། གློ་བུར་གྱི་རྟེན་ལ་བརྟག་དཔྱད་བྱ་བ།
གློ་བུར་གྱི་ལྟས་ལ་བརྟག་དཔྱད་བྱ་བའོ། ། དང་པོ་ནི། སྙན་རྒྱུད་དང་ནི། ཞེས་སོགས་ཚིགས་བཅད་ཕྱེད་དང་དྲུག་སྟེ། བདེ་མཆོག་སྙན་རྒྱུད་དང་ནི་ཕྱག་རྒྱ་ཆེན་པོ་ཆིག་རྒྱུད་དུ་གྲགས་པའི་ཆོས་ལུགས་མང་པོ་ཡོད་པ་སངས་རྒྱས་ཀྱི་རྒྱུད་དང་མཐུན་ན་ཉམས་སུ་བླང་དུ་རུང་ལ། མཐུན་པ་མིན་ན་མིང་དེ་ལྟར་དུ་བཏགས་ནས་གཞན་མགོ་སྐོར་བའི་རྫུན་གྱི་སྡེབས་ཕྱོགས་ཡིན་པས་མི་འཐད་དོ། ། གཞན་ཡང་རྨི་ལམ་གྱི་ནི་ཆོས་ལུགས་དང་། ཞལ་མཐོང་གི་ནི་ལྷ་ལ་སོགས་པ་འདི་དག་མདོ་རྒྱུད་མཐུན་ན་བླངས་ཀྱང་སྐྱོན་དུ་འགྱུར་བ་མེད་ལ། མདོ་རྒྱུད་ཀུན་དང་མི་མཐུན་ན་བདུད་ཀྱི་བྱིན་རླབས་ཡིན་པར་ཤེས་པར་བྱའོ། ། དེར་མ་ཟད་བླ་མའང་མདོ་རྒྱུད་དང་མཐུན་པར་མཛད་ན་དེ་ནི་བླ་མ་མཚན་ཉིད་པ་ཡིན་པར་གཟུང་བར་བྱ་ཞིང་།
སངས་རྒྱས་ཀྱི་བསྟན་པ་བཞིན་མི་མཛད་མི་གསུངས་ན་སྔར་བླ་མ་ཡིན་པ་ཡང་བཏང་སྙོམས་སུ་བཞག་གི་དེའི་གསུང་ལ་ཚད་མར་མི་གཟུང་ངོ་། ། རྒྱུ་མཚན་དེས་ན་རང་གཞན་གྱི་རྨི་ལམ་དུ་རྨིས་པའི་ཆོས་ལུགས་དང་། དངོས་སམ་ཉམས་སྣང་སོགས་སུ་ཞལ་གཟིགས་པའི་ཡི་དམ་དང་། ལུང་བསྟན་པར་མཛད་པའི་སངས་རྒྱས་དང་། བླ་མའི་གསུང་སྒྲོས་ལ་སོགས་པ་རྣམས་བརྟག་དཔྱད་བྱས་ནས་མདོ་རྒྱུད་དང་མཐུན་ན་བླང་དུ་རུང་སྟེ་སངས་རྒྱས་ཀྱི་བྱིན་རླབས་ལས་དེ་འདྲ་འབྱུང་བ་ཡོད་པའི་ཕྱིར་རོ། ། མདོ་རྒྱུད་དང་མཐུན་མི་མཐུན་བརྟགས་ཤིང་མ་དཔྱད་པར་ནི་སྡོམ་འཆོལ་དུ་ཚད་མ་ཡིན་ཞེས་གཟུང་བར་མི་བྱ་སྟེ། འདི་འདྲ་བ་བདུད་ཀྱིས་བྱིན་གྱིས་རླབས་པ་ལས་འབྱུང་བ་སྲིད་པར་རྒྱལ་བས་གསུངས་པའི་ཕྱིར་ཏེ། མདོ་བསྡུད་པ་ལས། མིང་གི་གཞི་ལས་བདུད་ནི་ཉེ་བར་འོངས་གྱུར་ནས། ། འདི་སྐད་སྨྲ་སྟེ་འདི་ནི་ཁྱེད་དང་ཕ་མ་དང་། །
ཁྱོད་ཀྱི་བདུན་མས་བརྒྱུད་ཀྱི་བར་གྱི་མིང་ཡིན་ཞིང་། ། གང་ཚེ་ཁྱོད་ནི་སངས་རྒྱས་འགྱུར་བའི་མིང་འདི་ཡིན། ། སྦྱངས་སྡོམ་རྣལ་འབྱོར་ལྡན་པ་ཅི་འདྲ་འབྱུང་འགྱུར་ལ། ། ཁྱོད་སྔོན་ཡོན་ཏན་ཚུལ་ཡང་འདི་འདྲའོ་ཞེས་བརྗོད་དེ། ། དེ་སྐད་གང་ཐོས་རློམ་སེམས་བྱང་ཆུབ་སེམས་དཔའ་ནི། ། བདུད་ཀྱི་ཡོངས་སུ་བླང་ཞིང་བློ་ཆུང་རིག་པར་བྱ། ། ཞེས་གསུངས་པས་སོ། ། གཉིས་པ་ནི། དེས་ན་སངས་རྒྱས། ཞེས་སོགས་ཚིགས་བཅད་བདུན་ཏེ།
གློ་བུར་གྱི་ཆོས་ལ་བརྟག་དཔྱད་མ་བྱས་པར་གཟུང་དུ་མི་རུང་བ་དེས་ན། སངས་རྒྱས་ཀྱི་བསྟན་པ་ལ་ངེས་དོན་དང་དྲང་དོན་གཉིས་ཀྱི་མཆོག་ངེས་དོན་ཚད་མ་ཡིན་པར་གཟུང་བར་བྱ། ཡང་ན་དངོས་པོ་སྟོབས་ཞུགས་ཀྱི་རིགས་པས་མངོན་སུམ་དང་རྗེས་སུ་དཔག་པས་གྲུབ་པ་ཚད་མར་གཟུང་བར་བྱ་ཡི། སྐྱེས་བུ་རྫུན་མས་སྦྱར་བ་ཡི་མདོ་རྒྱུད་དུ་མིང་བཏགས་པ་ཐམས་ཅད་ཚད་མར་གཟུང་བར་མི་བྱའོ། ། རྫུན་མས་སྦྱར་བ་དཔེར་ན། ཀོའུ་ཤི་ཀའི་མདོ་དང་ནི། དེ་བཞིན་དུ་འཕགས་པ་ཤིག་ཅན་དང་། བློ་གྲོས་བཟང་མོ་ཆུང་ངུ་དང་། སྡོང་པོ་རྒྱན་ལ་སོགས་པ་བོད་ཀྱིས་སྦྱར་བའི་མདོ་སྡེ་ཡིན། གཞན་ཡང་གསང་སྔགས་གསར་མ་ལ་དབང་བསྐུར་རྒྱལ་པོ་དང་།
ལམ་ལྔ་སྐོལ་བ་དང་། དུས་འབྱུང་དང་། ཕྱག་ན་རྡོ་རྗེ་དང་། མཁའ་འགྲོ་དང་། རྭ་ལེ་ཉི་ཤུ་རྩ་བཞི་དང་། གཉིས་མེད་རྣམ་རྒྱལ་སོགས་དང་། ཉང་མ་ལའང་། ཀུན་བྱེད་རྒྱལ་པོ་དང་། མདོ་དགོངས་བསྡུས་དང་། ཞི་ཁྲོ་སྒྱུ་འཕྲུལ་དང་།
ལྷ་མོའི་སྐྱེ་རྒྱུད་དང་། བམ་རིལ་ཐོད་འཁར་ལ་སོགས་པ་བོད་ཀྱིས་སྦྱར་བའི་རྒྱུད་སྡེ་མང་དུ་ཡོད་པ་དེ་འདྲའི་རང་བཟོའི་མདོ་རྒྱུད་ལ་མཁས་པས་ཡིད་བརྟན་མི་བྱའོ། ། སྣང་བརྒྱད་དང་། ལས་དགེ་སྡིག་བསྟན་པ་ལ་སོགས་པ་རྒྱ་ནག་པས་བྱས་པ་ཡིན། གཙུག་ཏོར་ནག་མོ་དང་། བྱ་ཁྱུང་བསམ་ཡས་མ་ལ་སོགས་པ་བོད་ཀྱི་ལྷ་འདྲེས་སྦྱར་བ་ཡོད། དེ་དག་ལ་ནད་གདོན་ཞི་བ་སོགས་འཕྲལ་གྱི་བྱིན་རླབས་ཅུང་ཟད་འབྱུང་། འོན་ཀྱང་ལུང་ཚད་མར་སྦྱར་དུ་མི་རུང་། ལྷ་མོ་གནས་མཁར་དང་། ནམ་མཁའ་ལྡིང་གི་རྟོག་པ་ལ་སོགས་པ་མུ་སྟེགས་བྱེད་ཀྱིས་བྱས་པའི་རྒྱུད་ཀྱང་ཡོད་དོ། །
དེ་དག་ལ་ནད་གདོན་ལ་ཕན་པ་སོགས་བདེན་པའི་ཆ་ཅུང་ཟད་ཡོད་མོད་ཀྱི། དེ་ཡང་ཤེས་བྱེད་ཀྱི་ལུང་དང་སྦྱར་དུ་མི་རུང་ངོ་། ། དེ་ལྟར་མི་རུང་བ་ཡི་འཐད་པ་རྒྱུད་བླ་མར། མགོན་པོ་བྱམས་པས་འདི་སྐད་དུ་གསུངས་ཏེ། མ་རིག་ལྡོང་པའི་མུ་སྟེགས་ལའང་། ། སྲིན་འབུའི་ཡི་གེ་འདྲ་བ་ཡི། ། ཅུང་ཟད་བདེན་པ་ཡོད་མོད་ཀྱི། ། འོན་ཀྱང་ཡིད་བརྟན་མི་བྱ་གསུངས། ། དེ་ལྟར་གསུང་པའི་ཚིག་ནི། མར་པ་སྨོན་འགྲོ་བའི་འགྱུར་དུ།
དེ་ཡང་དྲང་སྲོང་བཀའ་བཞིན་སྤྱི་བོས་བླང་། ། ཞེས་པའི་འཇུག་ཏུ། མ་རིག་ལྡོང་རྣམས་ཀྱིས་ཀྱང་སྲིན་འབུའི་ཡིག་འདྲ་མུ་སྟེགས་བསྟན་བཅོས་སུའང་། ། དོན་ལྡན་ཆོས་ལྡན་ཁམས་གསུམ་ཉོན་མོངས་ཟད་བྱེད་བརྗོད་གྱུར་གང་ཡིན་དང་། ། འཇིག་རྟེན་སོ་སོའི་ལེགས་བཤད་གང་དེའང་བློ་ལྡན་དྲང་སྲོང་བཞིན་འཛིན་ན། ། གསུང་གང་ཟག་མེད་བློ་མངའ་རྣམས་ཀྱིས་ཞལ་ནས་འབྱུང་བ་སྨོས་ཅི་དགོས། ། ཞེས་འབྱུང་ངོ་། ། ལུང་འདི་ད་ལྟའི་རྒྱུད་བླ་རྩ་འགྲེལ་ན་མེད་པས་ཤེས་བྱེད་དུ་མི་རིགས་སོ་སྙམ་ན། དེ་ལྟར་མེད་ཀྱང་སློབ་དཔོན་ཕྱྭ་པའི་ཊཱི་ཀར། གཞུང་འདིའི་འབྲུ་མནན་བྱུང་པས།
རྔོག་འགྱུར་ན་ཡོད་པར་གསལ། ཞེས་ཀུན་མཁྱེན་སོགས་ཀྱི་ཊཱིཀྐ་ཙམ་ལས་གསུངས་སོ། ། གསུམ་པ་ནི། རིང་བསྲེལ་དང་ནི། ཞེས་སོགས་རྐང་པ་ཉེར་གཅིག་སྟེ། རུས་པ་ལས་རིང་བསྲེལ་དང་ནི། མེ་ནང་ནས་ཡུལ་དེའི་ཐུགས་ལ་ལྗགས་དང་། སངས་རྒྱས་སྐུ་གཟུགས་དང་། ཡིག་འབྲུ་དང་། དུང་ལ་སོགས་པ་ཤི་བའི་རུས་པ་ལས་འབྱུང་བའི་རྒྱུ་མཚན་ལ་ཅུང་ཟད་དཔྱད་ན།
སངས་རྒྱས་དང་། རང་རྒྱལ། ཉན་ཐོས་འཕགས་པ་གསུམ་གྱི་རིང་བསྲེལ་ནི་བདེན་པ་མཐོང་བ་སོགས་ཡོན་ཏན་གྱི་སྟོབས་ཀྱིས་འབྱུང་བ་ཡིན་ཏེ། ལུས་ཅན་རྣམས་ཀྱི་བསོད་ནམས་བསོག་པའི་རྟེན་དུ་འབྱུང་ཁུངས་ཀྱི་རྒྱ་མཚོ་ལས་བྱུང་བའི་རིན་པོ་ཆེ་དང་འདྲ་བར་འབྱུང་བ་ཡིན་པའི་ཕྱིར། དེ་ཡང་སངས་རྒྱས་འཕགས་པ་ལས་འབྱུང་བ་ནི། མདོ་སྡེ་བསྐལ་བཟང་ལས། སངས་རྒྱས་སྟོང་གི་སྐུ་གདུང་རྣམས་རྒྱས་པ་དང་། རིལ་པོ་གཅིག་ཏུ་འདུག་པ་གཉིས་གསུང་པ་དང་། རང་རྒྱལ་ལ་འབྱུང་བ་ཡང་། སྔོན་ཝ་ར་ཎ་སིར།
སངས་རྒྱས་འབྱུང་བ་ཐོས་ནས། རང་སངས་རྒྱས་རྣམས་ཀྱིས་ལུས་ལ་མེ་སྦར་ཏེ་རིང་བསྲེལ་སྤྲུལ་བར་བཤད་པ་དང་། དེ་བཞིན་དུ་ཉན་ཐོས་དགྲ་བཅོམ་པ་འགའ་ཞིག་གིས་ཀྱང་རིང་བསྲེལ་སྤྲུལ་བར་བཤད་དོ། ། རིང་བསྲེལ་ལ་ལ་སྡིག་པོ་ཆེ་ལས་འབྲས་ལ་ཡིད་མི་ཆེས་པར་བྱ་བའི་ཕྱིར་རམ། གཞན་བསླུ་བའི་དོན་དུ་གདོན་གྱིས་བྱེད་པ་དང་། རིང་བསྲེལ་ལ་ལ་འབྱུང་བ་ས་ཆུ་མེ་རླུང་བཞིའི་སྟོབས་ཏེ་ནུས་པ་རུས་པའི་ནང་དུ་འཁྱིམ་པ་ལས་འབྱུང་བ་དང་། རིང་བསྲེལ་ཁ་ཅིག་བསྟན་པ་ལ་དགའ་བའི་ལྷས་འདས་པའི་གང་ཟག་དེ་ལ་རྗེས་འཇུག་དད་པར་བྱ་བའི་ཕྱིར་སྤྲུལ་བའང་སྲིད། དུས་དེང་སང་རིང་བསྲེལ་ཕལ་ཆེ་བ་སྐྱེས་བུ་རྫུན་མས་སྡོང་བུ་བསྐྱེད་དང་། རམ་ཉེའི་འབྲས་བུ་དང་། ཉའི་མིག་དང་།
རུས་པ་སོགས་ལ་གཟོ་བྱས་པའི་རིལ་བསྲེལ་ཡིན་ནོ། ། རྒྱུ་མཚན་དེས་ན་དེ་དག་རིང་བསྲེལ་རྣམ་དག་ཡིན་མིན་རྣམ་པར་དབྱེ་བ་ལ་མཁས་པས་དཔྱད་པར་བྱ་ཡི་གྱ་ཚོམ་དུ་མི་བརྟེན་ནོ། ། འོ་ན་དཀོན་བརྩེགས་ཀྱི་ཡབ་སྲས་མཇལ་བ་ལས། གྲགས་པ་མ་སྨད་དེ་དག་ནི། ། རིང་བསྲེལ་དག་ཀྱང་རྒྱས་པར་འགྱུར། ། དེ་དག་རྣམས་ཀྱི་རིང་བསྲེལ་ལའང་། ། རྒྱལ་བའི་སྐུ་ལྔ་འབྱུང་བར་འགྱུར། ། ཞེས་གསུང་པ་དང་འགལ་ལོ། ། ཞེ་ན་སྐྱོན་མེད་དེ། དེ་ནི་མ་འོངས་པ་ན་རིང་བསྲེལ་ལ་བརྟེན་པའི་སྐུ་གཟུགས་བཞེངས་པ་འབྱུང་བ་ལ་དགོངས་པས་སོ། །
ཡང་མེ་ནང་ནས་ཐུགས་ལྗགས་དང་། རུས་པ་ལ་སྐུ་གཟུགས་ལ་སོགས་པ་འབྱུང་བ་ཆོས་ཁུང་མ་ནས་གསུང་པ་མེད། འོན་ཀྱང་མཚན་མ་དེ་འདྲ་བ་འབྱུང་བ་ཀུན་ཕལ་ཆེར་སྐྱེས་བུ་རྫུན་མས་ཐུགས་ལྗགས་མ་ཚིག་པར་མེ་ནང་ནས་བཏོན་པ་དང་། གཟོ་བོས་རུས་པ་ལ་སྐོས་བྱས་པའི་སྐུ་ཡིན་པའང་སྲིད། གལ་ཏེ་དེ་ལྟར་མ་བྱས་པར་བདེན་པར་འབྱུང་བ་ཡིན་ན་ཡང་བཟང་བ་དང་ངན་པ་གཉིས་ཀར་ལུང་བསྟན་པ་དཀའ་སྟེ། ལུང་དང་རིགས་པ་གཉིས་ཀས་བཟང་ངན་གང་དུའང་གྲུབ་པ་མེད་པའི་ཕྱིར། བཞི་པ་ནི། ཉི་མ་དུ་མ། ཞེས་སོགས་ཚིགས་བཅད་ཕྱེད་དང་དྲུག་སྟེ། ནམ་མཁའ་ལ་ཉི་མ་དུ་མ་ཤར་བ་དང་།
མཁའ་ལ་མཐོང་ཁུང་ལྟ་བུའི་བུ་ག་དོད་པ་དང་། མཚན་མོ་འཇའ་ཚོན་དཀར་པོ་འབྱུང་བ་དང་། གང་ཟག་གི་ལུས་ལ་འོད་ཟེར་འཕྲོ་བ་དང་། མ་བསྒྲུབ་པར་གློ་བུར་དུ་ལྷ་འདྲེ་མཐོང་བ་དང་། གསོན་པོའི་ལུས་ལ་རྫུན་མེད་པར་རིང་བསྲེལ་འཛག་པ་དང་། རྒྱུ་མཚན་མེད་པར་མངོན་ཤེས་ཕྲ་མོ་དང་བྱིན་རླབས་ཀྱི་རྟགས་མཚན་འབྱུང་བ་ལ་སོགས་པ་བླུན་པོ་རྣམས་ཀྱིས་བཟང་པོའི་རྟགས་སུ་བྱེད་མོད་ཀྱི། ལུང་རིགས་ལ་སྦྱང་བའི་མཁས་པས་རྟགས་འདི་འདྲ་མཐོང་བར་གྱུར་ན། བར་ཆད་ཀྱི་རྟགས་སུ་ཤེས་པར་གྱིས་ལ་བཟློག་པའི་ཐབས་ལ་འབད་པར་བྱའོ། ། གཞན་ཡང་སྐུ་གཟུགས་ལ་མཆི་མ་འཛག་པ་དང་། དེ་བཞིན་དུ་སྐུ་གཟུགས་གོམ་པ་འདོར་བས་འགྲོ་བ་དང་།
སྐུ་གཟུགས་གར་བྱེད་པ་དང་། སྐད་སྣ་ཚོགས་འབྱིན་པ་དང་། ཁྲག་གིས་ཆར་པ་འབབ་པ་དང་། ས་འོག་ཏུ་བོང་བུའི་སྒྲ་སྒྲོགས་པ་དང་། དུད་འགྲོ་ཕལ་པ་མི་སྐད་སྨྲ་བ་ལ་སོགས་པ་མཐོང་ཞིང་ཐོས་ན་བླུན་པོ་རྣམས་ཤིན་ཏུ་ངོ་མཚར་བསྐྱེད་མོད་ཀྱི། མཁས་པས་རྟགས་འདི་འདྲ་བ་མཐོང་བར་གྱུར་ན་ཡུལ་དེར་ཕ་རོལ་གྱི་དགྲ་བོ་གཞན་དག་འཇུག་པ་དང་། ཡང་ན་ལྟས་ངན་པ་ནང་འཁྲུག་དང་། ཡམ་ནད་ལ་སོགས་པ་གཞན་དག་འབྱུང་ཞིང་འདི་འདྲ་བའི་རིགས་ཅན་གཞན་ཡང་། ས་གཡོ་བ་དང་། གཙོ་འབབ་པ་དང་།
སྐར་མདའ་མང་པོ་ལྟུང་བ་སོགས་མཐོང་ན་ཡང་མདོ་སྡེ་རྣམས་བལྟ་བ་དང་། སྐྱེས་བུ་མཁས་པ་རྣམས་ལ་ལེགས་པར་དྲིས་ནས་སྤངས་བླང་ཚུལ་བཞིན་དུ་བྱའོ། ། འོ་ན་མདོ་སྡེ་ལས་ཇི་ལྟར་འབྱུང་སྙམ་ན། མིག་བཅུ་གཉིས་པ་ཞེས་བྱ་བའི་མདོ་ལས། གཙུག་ལག་ཁང་གི་སྐུ་གཟུགས་འཕོས་སམ། སྤྱན་ནས་མཆི་མ་བྱུང་ན་ཡུལ་ཁམས་དེའི་མི་དཔའ་བོ། ཞེས་པ་བུ་མང་པོ་དང་བཅས་པ་ཡུལ་ཕུད་པར་འགྱུར་ཞེས་པ་དང་། འཇིག་རྟེན་པའི་ལྷ་མཆོད་པའི་ཚེ། ལྷ་སྨྲའམ། འཛུམ་ན་རྒྱལ་པོ་ལ་བགེགས་དང་གནོད་པ་འབྱུང་ཞེས་པ་དང་།
ཐུབ་པ་ཆེན་པོ་དྲང་སྲོང་རྒ་རྒས་བལྟས་ཀྱི་རྣམ་པ་བསྟན་པ་ཞེས་བྱ་བའི་གཙུག་ལག་ལས། གལ་ཏེ་གང་དུ་འཇིག་རྟེན་པའི་ལྷའི་གཟུགས་གར་བྱེད་པ། རབ་ཏུ་གཡོ་བར་གྱུར་པ་དང་། སྨྲ་བར་གྱུར་པ་དང་། མིག་མཆི་མས་གང་བ་དང་། རྔུལ་བར་གྱུར་པ་དང་། གས་པར་གྱུར་པ་དང་། དུམ་བུར་གྱུར་པ་དང་། ཐམས་ཅད་ཞིག་པར་གྱུར་པ་ལ་སོགས་པས་ནི། འཇིག་པ་རྣམ་པ་དུ་མ་འབྱུང་བ་རིག་པར་བྱའོ། །
དེ་ལ་ཡང་གར་གྱིས་ནི་དམག་མང་པོ་འབྱུང་ངོ་ཞེས་པ་དང་། གོམ་པ་འདོར་བས་ནི་ཡུལ་བོར་ཏེ་འགྲོ་བར་འགྱུར་ཞེས་སོགས་མང་དུ་འབྱུང་ངོ་། ། གཉིས་པ་ཚིག་ལ་འཁྲུལ་པ་དགག་པ་ལ་གཉིས་ཏེ། དོར་བྱ་ནོར་བའི་བཤད་པ་དགག་པ། བླང་བྱ་མ་ནོར་བའི་བཤད་པ་བསྒྲུབ་པའོ། ། དང་པོ་ལ་གཉིས་ཏེ། བོད་སྐད་ལ་བཤད་པ་ནོར་ཚུལ། རྒྱ་སྐད་ལ་བཤད་པ་ནོར་ཚུལ་ལོ། ། དང་པོ་ནི། དེ་དག་དོན་ལ།
ཞེས་སོགས་ཚིགས་བཅད་ཕྱེད་དང་དྲུག་སྟེ། སྔར་བཤད་པ་དེ་དག་གསུང་རབ་ཀྱི་དོན་ལ་འཁྲུལ་པ་ཡི་རྣམ་པར་དབྱེ་བ་མདོ་ཙམ་བཤད་པ་ཡིན་ལ། དེ་ནས་ཚིག་ལ་འཁྲུལ་པ་ཡི་རྣམ་པར་དབྱེ་བ་ཅུང་ཟད་བཤད་ཀྱིས་ཉོན་ཅེས་གདམས་ནས། བཅོམ་ལྡན་འདས་ཀྱི་བཤད་པ་ལ། གསང་སྔགས་སྔ་འགྱུར་བ་འགའ་ཞིག བདུད་བཞི་བཅོམ་པས་ན་བཅོམ། སྐལ་བ་དྲུག་དང་ལྡན་པས་ན་ལྡན། འཁོར་བའི་ཆོས་ལས་འདས་པས་ན་འདས་ཞེས་འཆད་པ་ནོར་ཏེ། བྷ་ག་ཝན་ཞེས་པའི་བྷ་ག་ནི་བཅོམ་པ་དང་། སྐལ་བ་དང་།
ལེགས་པ་སོགས་ལ་འཇུག་ལ། ཝན་ཞེས་པ་ལ་ལྡན་པའི་དོན་ཡིན་པས་སྔ་མ་གསུམ་ཀར་ལ་སྦྱར་བར་བྱ་བ་ཡིན་པའི་ཕྱིར་དང་། འདས་པ་ལ་སྐད་དོད་མེད་པའི་ཕྱིར། གླེགས་བམ་གྱི་ནི་བཤད་པ་ལ། གླེགས་ཤིང་གི་བར་དུ་གླེགས་ཐག་གིས་བམ་པོར་གདམ་པ་ནས་གླེགས་བམ་ཞེས་བཤད་པ་ནོར་ཏེ་གླེགས་ཤིང་དང་གླེགས་ཐག་ཀྱང་གླེགས་བམ་ལ་ལྟོས་པའི་ཐ་སྙད་ཡིན་པའི་ཕྱིར་རོ། ། ཡང་ཕྱག་རྒྱ་ཆེན་པོའི་བཤད་པ་ལ། ཕྱག་ལག་པར་བཟུང་ནས་ལག་པའི་སྒྲ་དོན་འཆད་པ་ནོར་ཏེ་མུ་ཏྲ་ཅེས་པ་རྒྱ་ལ་འཇུག་གི ལག་པའི་སྐད་དོད་གསར་དུ་མནན་པ་ཡིན་པའི་ཕྱིར་རོ། ། ཡེ་ཤེས་ཀྱི་ནི་བཤད་པ་ལ། ཡེ་གདོད་མར་ངོས་བཟུང་ནས་གདོད་མའི་ཤེས་པར་འཆད་པ་ནོར་ཏེ།
ཛྙཱ་ན་ཅེས་པ་རྟོགས་པའམ། ཁོང་དུ་ཆུད་པའམ། ཡེ་ཤེས་ལ་འཇུག གདོད་མའི་སྐད་དོད་མེད་པའི་ཕྱིར་རོ། ། རྣལ་འབྱོར་གྱི་དོན་འཆད་པ་ལ། སེམས་རྣལ་མ་རིག་པས་འབྱོར་ཅེས་འཆད་པ་ནོར་ཏེ། ཡོ་ག་ཅེས་པ་སྦྱོར་བ་ལ་འཇུག་གི རྣལ་གྱི་སྐད་དོད་མེད་པའི་ཕྱིར་རོ། ། འོ་ན་འདས་དང་། རྒྱ་དང་།
ཡེ་དང་། རྣལ་གྱི་སྒྲ་མནན་པའི་རྒྱུ་མཚན་ཅི་ཡིན་ཞེ་ན། དེ་དག་མ་མནན་ན། འཇིག་རྟེན་གྱི་ལེགས་ལྡན་དང་། འཇིག་རྟེན་གྱི་རྒྱ་དང་། རྟོགས་པ་ཙམ་དང་། གཉིས་ཟུང་དུ་འཇུག་པ་ཙམ་ལ་འཁྲུལ་བར་འགྱུར་བས་ལོ་ཙཱ་བས་ཐབས་མཁས་ཀྱི་མནན་པའོ། ། རྒྱལ་མཚན་རྩེ་མོའི་དཔུང་བརྒྱན་ལ། དམག་གི་དཔུང་དུ་འཆད་པ་ནོར་ཏེ། དེའི་སྐད་དོད་མེད་པའི་ཕྱིར་རོ། །
གཏུམ་མོའི་སྒྲ་བཤད་ལ་རྣམ་རྟོག་ནི། ཆོས་ཉིད་གཏུམ་པར་འཆད་པ་ནོར་ཏེ། གཏུམ་མོའི་སྐད་དོད་ཙནྜ་ལི་ཞེས་པ་རྣམ་རྟོག་གམ་བདག་འཛིན་གསོད་པའི་བཤན་པ་ལ་འཇུག་པའི་ཕྱིར་རོ། ། ཀླུ་ཡི་སྒྲ་བཤད་བྱེད་པ་ལ། ཀ་སར་སྒྱུར་ནས་སེམས་ཅན་བསླུ་བར་འཆད་པ་ནོར་ཏེ། ས་འོག་གི་ཀླུ་ནི་ཀ་ཀླུ་དང་། སེམས་བསླུ་བར་བྱེད་པ་ནི་ས་བསླུ་ཡིན་པའི་ཕྱིར་རོ། ། ཕྱེ་མར་ཕུར་མ་རི་རབ་མཉམ་པ་ཞེས་པ་ལ་དྲི་རབ་མནན་པར་འཆད་པ་འཁྲུལ་ཏེ། རྒྱ་སྐད་མ་རུ་རི་རབ་ལ་འཇུག་གི་དྲི་རབ་ལ་མི་འཇུག་པའི་ཕྱིར་རོ། ། གཉིས་པ་ནི།
ཤཱཀྱའི་བུ་མོ། ཞེས་སོགས་ཚིགས་བཅད་ཉེར་གཉིས་ཏེ། ཤཱཀྱའི་བུ་མོ་གོ་པཱ་ཡི་སྒྲ་བོད་སྐད་དུ་ས་མཚོ་ཡིན་ཏེ་རྒྱ་སྐད་གོ་པཱ་ཞེས་པ་ཡི་སྒྲའི་གོ་ནི་ས་ལ་འཇུག་པ་ཡིན་ལ། པཱ་ལི་སྒྲ་མཚོ་བའམ། སྐྱོང་བ་དང་། བསྲུང་བ་སོགས་ལ་འཇུག་པ་ལས། འདིར་མཚོ་བ་ལ་འཇུག་པ་དེས་ནའོ། ། སྒྲ་དོན་དེ་ལ་གོ་བའི་སྒྲ་བཤད་ནི་རྟོགས་པའི་དོན་དུ་བཤད་པ་ནོར་པ་ཡིན་ནོ། ། ཡང་རྒྱ་སྐད་རཏྣ་ཀེ་ཏུ་ཞེས་པ་ལ། རཏྣ་ནི་རིན་ཆེན་དང་།
དཀོན་མཆོག་ལ་འཇུག ཀེ་ཏུའི་སྒྲ་ནི། དབལ་དང་། ཏོག་དང་། གཟའ་དུ་བ་འཇུག་རིང་དང་། རྒྱལ་མཚན་སོགས་ལ་འཇུག དེ་ཡང་སྐད་རྙིང་མ་རྣམས་ལ། ཀེ་ཏུའི་སྒྲ་དབལ་དུ་ཡོད། སྐད་གསར་ཆད་མན་ཆད་ལ་ཀེ་ཏུའི་སྒྲ་རྟོག་ཏུ་སྒྱུར་བ་དེས་ན་འབུམ་ལས་སྐད་རྙིང་སོར་བཞག་ནས། རིན་ཆེན་དབལ་དང་།
སྐད་གསར་སྤྱད་ཀྱིས་ནི་ཞུས་པ་ཡི་བརྒྱད་སྟོང་པ་ལས། རིན་ཆེན་ཏོག་གི་བསླབ་པ་ལ་བསླབ་པར་བྱའོ། ། ཞེས་བྱ་བར་སྒྱུར་བའི་སྒྲ་དོན་མི་ཤེས་པར་ཕག་གྲུ་བ་སོགས་རིན་ཆེན་དཔལ་དུ་བཤད་པ་ནོར་ཏེ་དེ་ལྟ་ཡིན་ན། རྒྱ་སྐད་རཏྣ་ཤྲཱི་འོང་དགོས་པ་ལས་དེ་མེད་པའི་ཕྱིར་རོ། ། ཡང་ཐུགས་རྗེ་ཆེན་པོའི་བཞུགས་གནས་རྒྱ་སྐད་པོ་ཏ་ལ་ཞེས་བྱ་བའི་སྒྲ་བོད་སྐད་དུ་ནི་གྲུ་འཛིན་ཞེས་པ་ཡིན་ལ། སྔོན་གྱི་ལོ་ཙཱ་བས། རི་བཏང་བཟུང་ཞེས་བྱ་བར་སྒྱུར་བ་ཡོད་ཅིང་། དེ་རི་བོ་གྲུ་འཛིན་ཞེས་བྱ་བར་སྒྱུར་ན་བོད་སྐད་ལ་འཐད་པ་ཡིན་མོད་ཀྱི། ལ་ལ་རྒྱ་སྐད་སོར་བཞག་ནས། པོ་ཏ་ལའི་ཇི་ལྟར་ཞེས་བྱ་བར་སྒྱུར།
དེ་ལ་སྒྲ་སྒྱུར་ལ་ལ་ཡི་བཞེད་པས་རིའི་སྒྲ་གོང་དུ་ཕྱུང་བ་སྟེ། སྟོན་ནས་ནི། རི་པོ་ཏ་ལ་ཞེས་བྱ་བར་སྒྱུར་བ་དེའི་དོན་མ་རྟོགས་པ་རྣམས་ཀྱིས་པོ་བོ་རུ་སྒྱུར་ནས། རི་བོ་ཏ་ལར་བཤད་པ་འཁྲུལ་པ་ཡིན་ནོ། ། འཁོར་གསུམ་ཡོངས་དག་ཞེས་བྱ་བ་ལ། རྒྱ་སྐད་དུ་ནི་ཏྲི་མཎྜལ་པ་རི་ཤུདྡྷ་ཞེས་བྱ་བར་ཡོད་པའི་ཏྲི་ཞེས་བྱ་བ་ནི། བོད་སྐད་དུ་གསུམ་ཡིན་ཞིང་། མཎྜལ་ཞེས་བྱ་བ་དཀྱིལ་འཁོར་ཡིན། པ་རི་ཤུདྡྷ་ཞེས་བྱ་ཡོངས་སུ་དག་པ་ཞེས་བྱ་བ་ཡིན་ལ། སྒྲ་དྲང་པོར་སྒྱུར་ན་དཀྱིལ་འཁོར་གསུམ་ཡོངས་སུ་དག་པ་ཞེས་བྱ་བར་འགྱུར་བ་ལ་མཁས་པ་རྣམས་ཀྱིས་སྒྲ་བསྡུས་ནས།
འཁོར་གསུམ་ཡོངས་དག་ཅེས་བྱ་བར་སྒྱུར་བ་ཡིན་ཡང་། ཁ་ཅིག་དེ་ཡི་སྒྲ་དོན་མི་ཤེས་པར། འཁོར་གསུམ་གཡོག་ཏུ་སྒྱུར་ནས་དཔོན་པོའི་གཡོག་ལྟ་བུར་འཆད་པ་འཁྲུལ་ལོ། ། ཡང་རྒྱ་སྐད་ལང་ཀ་པུ་རི་ཞེས་བྱ་བ་ལ། པུ་རིའི་སྒྲ་ནི་གྲོང་ཁྱེར་ལ་འཇུག་པ་ཡིན་པས། དེ་བོད་སྐད་དུ་ལང་ཀའི་གྲོང་ཁྱེར་ཡིན་ཏེ། ལྷོ་ཕྱོགས་རྒྱ་མཚོའི་གླིང་ལ་ཡོད་པར་ལང་ཀར་གཤེགས་པ་ལས་གསུང་པ་འོན་ཀྱང་། དེ་འདྲའི་རྒྱ་སྐད་མི་ཤེས་པར་ཁ་ཅིག་པུ་རང་སུ་ནི་འཆད་པ་ནོར་པ་དང་། གཞུང་ཁ་ཅིག་ཏུ་ལང་ཀ་པུ་ར་ལ་པུ་རིའི་སྒྲ་ནི། ཞེས་པའང་སྣང་སྟེ་སྔ་མ་ཉིད་ལེགས་སོ། །
རྒྱ་སྐད་བི་མ་ལ་མི་ཏྲ་ཞེས་པ་བོད་སྐད་དུ། དྲི་མེད་བཤེས་གཉེན་ཡིན་ཏེ། བི་དགག་ཚིག་དང་། མ་ལ་དྲི་མ་དང་། མི་ཏྲ་བཤེས་གཉེན་ཡིན་པས་སོ། ། དེ་ལྟ་བུ་ཡི་སྒྲ་དོན་མི་ཤེས་པར། ཁ་ཅིག་བི་བྱེ་རུ་སྒྱུར་ནས་བྱེ་མ་ལ་དང་། མི་ཏྲ་མུ་ཏྲར་བཅོས་ནས། མུ་ཏྲའི་སྒྲ་ཕྱག་རྒྱ་ཡིན་པར་འཆད་པ་ནོར་བ་དང་། རྒྱ་སྐད་ལ་ནཱ་རོ་ཏ་ཡི་སྒྲ་བོད་སྐད་དུ་དེ་བྲམ་ཟེའུའི་རིགས་ཀྱི་བཟང་བའི་བྱེ་བྲག་ཞིག་ཡིན་པ་ལ།
དེ་རྒྱ་སྐད་སོར་བཞག་ཡིན་པ་ཡི་རྒྱུ་མཚན་མི་ཤེས་པར། ཏི་ལོ་པའི་དྲུང་དུ་དཀའ་བ་སྤྱད་པས་ཨ་ན་ན། ན་བར་མ་ཟད་རོ་རུ་སོང་ཞེས་རྒྱ་སྐད་ལ་བོད་ཀྱི་བཤད་པ་བྱས་ནས་འཆད་པ་དང་། རྒྱ་སྐད་ཏི་ལོ་ཞེས་བྱ་བ། ཏིལ་མར་རྡུང་བའི་རིགས་ཡིན་པ་ལ། དེ་ལ་ཏྲེ་ལོར་འཆད་པ་དང་། གཞུང་ཁ་ཅིག་ན། ཏྲེ་ལོ་ཞེས་པ་སྣང་ཀྱང་། ཏི་ལོ་ཞེས་པ་དག་པར་མཛད་དོ། ། རྒྱ་སྐད་ལུ་ཡི་ཞེས་བྱ་བ།
བོད་སྐད་དུ་ཉ་ཡི་རྒྱུ་ལྟོ་ཡིན་པ་ལ། དེ་ཡི་སྒྲ་དོན་མི་ཤེས་པར། ཁ་ཅིག་ལུ་གླུ་རུ་བཅོས་ནས་གླུ་ཡི་ས་རུ་བཤད་པ་དང་། རྒྱ་སྐད་ཨིནྡྲ་བྷཱུ་ཏི་ཞེས་པ་ནི་བོད་སྐད་དུ་འབྱུང་པོའི་དབང་པོ་ཡིན་ཏེ། བྷཱུ་ཏི་འབྱུང་པོ་དང་། ཨིནྡྲ་དབང་པོ་ཡིན་པས་སོ། ། དེ་ཡང་། འབྱུང་པོ་ཞེས་བྱ་སྐྱེས་བདེན་དང་། ། ས་ཁམས་སོགས་དང་འདུས་བྱས་དང་། ། ཡོད་དང་སེམས་ཅན་རྣམས་དང་ནི། །
མི་མ་ཡིན་པ་རྣམས་ལ་ཡོད། ། ཞེས་པ་ལྟར་འབྱུང་པོའི་སྒྲ་དོན་མང་པོ་ལ་འཇུག་ཀྱང་། འདིར་འབྱུང་པོ་ཞེས་པ་མིའི་དབང་པོ་ཞེས་པའི་དོན་ཡིན་ནོ། ། དེ་ལྟ་བུ་ཡི་སྒྲ་སྒྱུར་མི་ཤེས་པར། ཁ་ཅིག་བྷཱུ་ཏི་བོ་དེ་རུ་བཅོས་ནས་བརྒྱ་བྱིན་བྱང་ཆུབ་ཏུ་འཆད་པ་འཁྲུལ་ཏེ། བརྒྱ་བྱིན་བྱང་ཆུབ་ཡིན་ན་ཤ་སཏྲ་བོ་དེ་ཞེས་འོང་དགོས་པས་སོ། ། རྒྱ་སྐད་ཨ་ཝ་དྷཱུ་ཏི་ཞེས་པའི་སྒྲ་བོད་སྐད་དུ་གཟུང་འཛིན་གཉིས་སྤངས་པས་ན། གཉིས་སྤངས་སམ་ནི་སྐྱེ་བོ་ཀུན་འདར་བར་བྱེད་པས་ན་ཀུན་འདར་ཡིན་པ་ལ་དེ་ལ་ཅི་འདོད་འདོད་འོངས་པས། འདོད་སྟེར་བཤད་པ་དང་། རྒྱ་སྐད་དོ་ཧ་ཞེས་བྱ་བ།
བོད་སྐད་དུ་ཚིག་ལྷུག་པ་དོན་མ་བཅོས་པ་ཞེས་བྱ་བའི་དོན་ལ་འཇུག་པ་ནི། མ་བཅོས་པའི་དོན་ཐུགས་ལ་འཁྲུངས་པ་གྲུབ་ཐོབ་ཀྱི་གླུ་ཡིན་པས་དོ་ཧ་ཟེར་བ་ཡིན་མོད་ཀྱི། རྒྱ་སྐད་སོར་བཞག་པ་དེ་ཡི་རྒྱུ་མཚན་མི་ཤེས་པར་ཁ་ཅིག་དོ་ནི་གཉིས་ཡིན་ཞིང་། ཧ་རྒོད་པ་ཡིན་པས་གཉིས་ལ་དགོད་པར་འཆད་པ་ནོར་པ་དང་། ཊཱི་ཀ་ཁ་ཅིག་ལས། དོ་ནི་གཉིས་ཡིན་ལ་ཧི་བཀོད་པ་ཡིན་པས་དེ་གཉིས་ཀ་ལ་བཀོད་ཞེས་སོགས་འབྲུ་མཛད་པའང་སྣང་ངོ་། ། རྒྱ་སྐད་ཛ་བ་ཞེས་བྱ་བ་བོད་སྐད་དུ། མེ་ཏོག་དམར་པོའི་རིགས་གཅིག་ལ་འཇུག་པ་ཡིན་པ་ལ། ཛ་བ་ཞེས་རྒྱ་སྐད་སོར་བཞག་པ་དེ་ཡི་བརྡའ་དོན་མི་འཕྲོད་པར། ཁ་ཅིག་བྱམས་པ་དང་།
ཕན་ཚུན་མཐུན་པའི་མཛའ་བར་འཆད་པ་དང་། བིརྺ་པ་ལ་བིརྻ་པར་འཆད་པ་ལ་སོགས་པ་བླུན་པོ་རྣམས་ལ་ལེགས་ལེགས་འདྲ་ཡང་། མཁས་པས་མཐོང་ན་བཞད་གད་ཀྱི་གནས་ཡིན་ཏེ། རྒྱུ་མཚན་ཅི་ཡི་ཕྱིར་ཞེ་ན། གོང་གི་དེ་དག་སཾ་སྐྲྀ་ཏ་ཡི་སྒྲ་དོན་ལ་བཤད་དུ་མི་རུང་བ་ཉིད་ཀྱི་ཕྱིར་དང་། རིགས་གཅིག་རྒྱ་སྐད་ཡིན་པ་མི་ཤེས་པར་བོད་སྐད་ཡིན་པར་འཁྲུལ་ནས་བཤད་པའི་ཕྱིར་རོ། ། དེས་ན་འདིར་ལོ་ཙཱ་བའི་འགྱུར་བཟང་ངན་དང་། ལ་ལས་རྒྱ་སྐད་སོར་བཞག ལ་ལས་བོད་སྐད་དུ་སྒྱུར་བ་དང་། སྒྲ་སྒྱུར་ལ་དོན་འགྱུར་དུ་བྱས་པ་དང་།
བརྡ་གསར་རྙིང་གི་ཁྱད་པར་དང་། ཡུལ་ཕྱོགས་སོ་སོའི་སྐད་ཀྱིས་གོ་དཀའ་བ་རྣམས་ལའང་ལེགས་པར་སྦྱངས་དགོས་སོ། ། རྒྱུ་མཚན་དེས་ན་དེ་འདྲ་བའི་བཤད་པ་ནོར་པ་མང་པོ་ཡོད་པ་ཀུན་བོད་ཀྱི་བླུན་པོས་རང་དགར་སྦྱར་བས་ན་མཁས་པ་རྣམས་ཀྱིས་དོར་བར་བྱ་ཞིང་། ཚིག་མ་འཁྲུལ་བ་ལ་འབད་པར་བྱ་དགོས་ཏེ། སྡེབ་སྦྱོར་གྱི་བསྟན་བཅོས་ལས། དོན་ཉམས་པ་ནི་བླ་ཡི་ཡི་གེ་ཉམས་པ་ནི་དེ་ལྟ་མིན་ནོ། ། ཞེས་གསུངས་པའི་ཕྱིར། གཉིས་པ་ནི། དེ་བཞིན་གཤེགས་པའི། ཞེས་སོགས་རྐང་པ་བཅུ་བཞི་སྟེ།
འོ་ན་ཚིག་ནོར་པའི་བཤད་པ་དོར་བར་བྱ་བ་དེ་ལྟ་ཡིན་ན། བླང་བྱ་མ་ནོར་བའི་བཤད་པ་ཇི་ལྟ་བུ་ཞེ་ན། འདི་ལྟར། དེ་བཞིན་གཤེགས་པ་ཞེས་བྱ་བའི་སྒྲ་བཤད་པ་ནི། དེ་བཞིན་ཉིད་རྟོགས་པ་ཡིན་པར་འཆད་པ་སཾ་སྐྲི་ཏའི་སྐད་ལ་འཐད་པ་ཡིན་ཏེ། རྒྱ་སྐད་ཏ་ཐཱ་ག་ཏ་ཞེས་པ་དེ་བཞིན་གཤེགས་པ་དང་། དེ་ཁོ་ན་ཉིད་རྟོགས་པ་གཉིས་ཀ་ལ་འཇུག་པའི་ཕྱིར་དང་། ཞེས་པའི་ཚིག་ཕྲད་ནི་རྣམ་གྲངས་འདྲེན་པའི་ཚིག་ཙམ་ཡིན་ནོ། ། དགྲ་བཅོམ་པའི་སྒྲ་དོན་མཆོད་འོས་སུ་འཆད་པ་འཐད་དེ། དགྲ་བཅོམ་གྱི་སྐད་དོད་ལ་ཨརྷ་ཏེ་ཞེས་པའམ།
ཨར་ཧན་ཞེས་པ་མཆོད་འོས་ལའང་འཇུག་པའི་ཕྱིར་རོ། ། རྒྱལ་པོའི་བཤད་པ་གསལ་བ་ལ་བྱེད་པའང་འཐད་དེ། རྒྱལ་པོའི་སྐད་དོད་རཱ་ཛ་ཞེས་པ་གཟི་བརྗིད་ཆེ་བ་དང་། མཛེས་པ་དང་། གསལ་བ་རྣམས་ལ་འཇུག་པའི་ཕྱིར་རོ། ། བཟོད་པའི་བཤད་པ་གནོད་པ་བྱེད་པ་ལ་ལན་གྱི་སྐབས་མི་འབྱེད་པའམ། རྐྱེན་ངན་པས་མི་འབྱེད་པ་ལ་འཐད་དེ། བཟོད་པའི་སྐད་དོད་ཀྵན་ཏི་ཞེས་པ་རྐྱེན་ངན་པས་མི་འབྱེད་པ་ལའང་འཇུག་པའི་ཕྱིར། ཕུང་པོའི་བཤད་པ་ཕྲག་པར་འཆད་པ་འཐད་དེ། ཕུང་པོའི་སྐད་དོད་ཀནྷ་ཞེས་པ་ཁུར་ཁྱེར་བའི་ཕྲག་པ་ལའང་འཇུག་པའི་ཕྱིར།
ཁམས་ལ་དབྱིངས་སུ་འཆད་པ་འཐད་དེ། ཁམས་ཀྱི་སྐད་དོད་དྷ་ཏུ་ཞེས་པ་རྒྱུ་དང་དབྱིངས་ལའང་འཇུག་པས་སོ། ། བཅོམ་པའི་སྒྲ་དོན་སྐལ་བར་འཆད་པ་འཐད་དེ། བཅོམ་ལྡན་པའི་སྐད་དོད་བྷ་ག་ཞེས་པའི་སྒྲ་སྐལ་བ་ལའང་འཇུག་པས་སོ། ། སྦྱང་དཀའི་སྒྲ་དོན། ཐུབ་དཀར་འཆད་པ་འཐད་དེ། པུ་དུ་རཱ་ཛ་ཞེས་པ་ཤིན་ཏུ་ངན་ཅིང་ཐུབ་པར་དཀའ་བ་ལ་འཇུག་པའི་ཕྱིར་དང་། ཡང་ན་སྦྱང་དཀའི་སྐད་དོད་དུ་ཛྱས་ཡེ་ཞེས་པའི་སྒྲ་ཐུབ་དཀའ་ལའང་འཇུག་པས་སོ། ། པགས་ཞེས་པ་གནས་སུ་འཆད་པ་འཐད་དེ། ཨ་ནུ་ཤ་ཡ་ཅེས་པའི་སྒྲ་ཆོས་སྔོན་དུ་འགྱུར་བའི་གནས་ལའང་འཇུག་པའི་ཕྱིར་རོ། །
ཤཱཀྱའི་སྒྲ་ནི་རྒྱ་སྐད་སོར་བཞག་པ་ཡིན་ལ། དེ་བོད་སྐད་དུ་སྒྱུར་ན། ཕོད་པར་གྱུར་བ་ཡིན་ནོ། ། སྭ་སྟིའི་སྒྲ་འཐབ་པའམ། ཕྲད་པ་ལ་འཇུག་པའི་སྒྲ་བྲལ་བའམ། རྣམ་པ་ལ་འཇུག་པ་དང་། སུའི་སྒྲ་ལེགས་པའམ། བདེ་བའམ། བཟང་པོ་ལ་འཇུག་པས། སྐབས་ཅུང་ཟད་འཆོལ་བར་བཤད་ཀྱང་།
མཁས་པ་རྣམས་ལ་སྐྱོན་ཆུང་། འདི་དག་གི་དགྲ་བཅོམ་པ་དང་། རྒྱལ་པོ་སོགས་ཀྱི་ཚིག་སྒྲ་ཇི་བཞིན་དུ་འཆད་པ་མིན་པས་བོད་སྐད་ལ་ཅུང་ཟད་མི་བདེ་ཡང་། ལེགས་པར་སྦྱར་བའི་སྒྲ་དག་ལ་ཤིན་ཏུ་འཐད་པའི་ཕྱིར་ན། མཁས་པས་བླང་བར་བྱ་བ་ཡིན་ནོ། ། གསུམ་པ་བཤད་པ་ཡོངས་སུ་རྫོགས་པའི་བྱ་བ་ལ་ལྔ་སྟེ། བསྟན་བཅོས་རྩོམ་པའི་རྒྱུ་ངོས་བཟུང་། འབྲས་བུ་བསྟན་བཅོས་གཟུང་བར་གདམ། གཟུང་བྱའི་ཆོས་ཀྱི་ཆེ་བ་བརྗོད། རྩམ་པའི་དགེ་བ་གཞན་དོན་དུ་བསྔོ།
བཀའ་དྲིན་རྗེས་སུ་དྲན་པའི་ཕྱག་གོ ། དང་པོ་ལ་གསུམ་སྟེ། དམིགས་རྐྱེན་བསྟན་པའི་འཕེལ་འགྲིབ་བྱུང་ཚུལ། ཀུན་སློང་ཟང་ཟིང་མེད་པའི་བྱ་བ། བདག་རྐྱེན་ཕྱོགས་ལྷུང་མེད་པའི་ཤེས་རབ་བོ། ། དང་པོ་ལ་བཞི་སྟེ། འཕགས་པའི་ཡུལ་དུ་འཕེལ་འགྲིབ་བྱུང་ཚུལ། བོད་ཀྱི་ཡུལ་དུ་འཕེལ་འགྲིབ་བྱུང་ཚུལ། དེས་ན་ཆོས་ལོག་སུན་དབྱུང་དགོས་པ། གཏན་གྱི་བྱ་བ་བརྟགས་ནས་བླང་བའོ། །
དང་པོ་ལ་གཉིས་ཏེ། ཉན་ཐོས་ཀྱི་བསྟན་པ་ལ་བཀའ་བསྡུ་བྱུང་ཚུལ། ཐེག་ཆེན་གྱི་བསྟན་པ་ལ་འཕེལ་འགྲིབ་བྱུང་ཚུལ་ལོ། ། དང་པོ་ལ་གསུམ་སྟེ། བཀའ་བསྡུ་དང་པོ། གཉིས་པ། གསུམ་པ་བྱུང་ཚུལ་ལོ། ། དང་པོ་ནི། སངས་རྒྱས་གསུང་རབ་དྲི་མ་མེད། ། བསྡུ་བ་དང་པོ་བྱས།
ཞེས་པ་སྟེ་སྟོན་པ་མེ་མོ་ཡོས་ལ་ལྷུམས་སུ་ཞུགས་ནས་ས་ཕོ་འབྲུག་ལ་སྐུ་བལྟམས་ཞིང་ཆུ་ཕོ་སྟག་ལ་སངས་རྒྱས་ཏེ་ཆོས་ཀྱི་འཁོར་ལོ་བསམ་གྱིས་མི་ཁྱབ་པ་བསྐོར་བར་མཛད། མེ་མོ་ཕག་གི་དཔྱིད་ཟླ་ཐ་ཆུང་ས་ག་ཉ་བའི་ཚེ། མྱ་ངན་ལས་འདས་པའི་ཚུལ་བསྟན་ཏོ། ། རྣམ་བཤད་ཁ་ཅིག་ལས། སྟོན་ཟླ་ཐ་ཆུང་སྨིན་དྲུག་ཟླ་བའི་ཡར་ངོའི་ཚེས་བརྒྱད་ལ་འདས་ཚུལ་བསྟན་པར་ཡང་བཤད་དོ། ། མྱ་ངན་ལས་འདས་པའི་ལོ་ཕྱི་མ་ལ་རྒྱལ་པོའི་ཁབ་ཀྱི་ནགས་ཁྲོད་བིརྫའི་ལྗོངས་སུ་རྒྱལ་པོ་མ་སྐྱེས་དགྲས་སྦྱིན་བདག་བྱས་ཏེ། འོད་སྲུང་ཆེན་པོ་ལ་སོགས་པ་དགྲ་བཅོམ་པ་ལྔ་བརྒྱ་འདུས་ནས་སངས་རྒྱས་ཀྱི་གསུང་རབ་དྲི་མ་མེད་པའི་བསྡུ་བ་དང་པོ་བྱས། དེ་ཡང་གང་པོས་རྫུ་འཕྲུལ་གྱིས་གནྡྷེ་གདུང་པས་དགྲ་བཅོམ་པ་ལྔ་བརྒྱར་གཅིག་གིས་མ་ཚང་ནས། དགྲ་བཅོམ་པ་བ་ལང་བདག་སུམ་ཅུ་རྩ་གསུམ་ན་ཡོད་པ་སྤྱན་དྲངས་པས་མ་བྱོན་ཏེ་མྱ་ངན་ལས་འདས་སོ། ། དེ་ནས་འོད་སྲུང་ཆེན་པོས་དགྲ་བཅོམ་པ་རྣམས་རེ་ཞིག་མྱ་ངན་ལས་མི་འདའ་བར་དམ་ཚིག་བཅས་ནས་ཀུན་དགའ་བོ་ལ་འདི་རྣམས་ནི་དགྲ་བཅོམ་པ་ཤ་སྟག་ཡིན་ལ།
ཁྱོད་ནི་སློབ་པ་ཡིན་པས་ཚུགས་ཤིང་ལོངས་ཞེས་སྐྱོན་བཏགས་ཏེ་སྐྲད་པས་ཀུན་དགའ་བོས། བདག་ནི་དེ་བཞིན་གཤེགས་པའི་ཞབས་འབྲིང་པ་རྒྱུན་རིང་དུ་བགྱིས་ཏེ། འཚོ་བ་རྣམ་པར་དག་ཅིང་། བསླབ་པ་གསུམ་ལ་སྐྱོན་མ་མཆིས་ན། ཞེས་སོགས་གསོལ་ཡང་། དེ་ཙམ་ཡོན་ཏན་དུ་མི་ཆེ། སྟོན་པས་ཀུན་དགའ་བོ་གང་རྫུ་འཕྲུལ་གྱི་རྐང་པ་རྟེན་ཞེས་སོགས་བཀའ་སྩལ་པ་ལ་ཁྱོད་ཀྱིས་མྱ་ངན་ལས་མི་འདའ་བར་གསོལ་ན་ད་དུང་བཞུགས་པ་ལ། དེ་ལྟར་གསོལ་བ་མ་བཏབ་པ་དང་། ལྷུང་བཟེད་ནམ་མཁར་བཟེད་ན། ལྷས་བདུད་རྩི་འབུལ་བ་ལ།
ཆུ་རྙོག་མ་ཅན་ཞུས་པ་སོགས་ཀྱི་སྐྱོན་བཏགས་ནས་ཕྱུང་ངོ་། ། དེ་ནས་ཀུན་དགའ་བོ་ཡིད་ཕམ་བཞིན་དུ་བྱོན་པས་རང་གི་སློབ་མ་བིརྫས་གོའུ་ཏ་མ་ཁྱོད་ནི་བག་མེད་མ་བྱེད་པར། ཞེས་སོགས་གསོལ་བ་དང་། ཀུན་དགའ་བོས་ཤིང་དྲུང་ཞིག་ཏུ་བསྒོམ་པས་དེ་མ་ཐག་དགྲ་བཅོམ་གྱི་འབྲས་བུ་ཐོབ་པར་གྱུར་ཏོ། ། དེ་ནས་དགྲ་བཅོམ་པའི་མངོན་ཤེས་ཀྱིས་བརྟགས་པས། འོད་སྲུང་ཆེན་པོ་ཐབས་ལ་མཁས་པ་ཡིན་པར་དགོངས་ཏེ་ཤིན་ཏུ་མྱུར་བར་བྱོན་པས་དགྲ་བཅོམ་པ་ལྔ་བརྒྱ་ཚང་བར་གྱུར་ཏོ། ། དེ་ནས་ཐོག་མར་དགྲ་བཅོམ་པ་རྣམས་ཀྱི་རྣམ་སྦྱར་བཏིང་པ་ལ་འཕགས་པ་ཀུན་དགའ་བོ་བཞུགས་ཏེ་མདོ་སྡེ་བསྡུ་བར་མཛད། དེ་བཞིན་དུ་ཉེ་བར་འཁོར་གྱིས་འདུལ་བའི་སྡེ་སྣོད་དང་། འོད་སྲུང་ཆེན་པོས་མངོན་པའི་སྡེ་སྣོད་བསྡུས་ཏེ་ཀུན་དགའ་བོ་ལ་བསྟན་པ་གཏད་ནས། རི་བྱ་རྐང་ཅན་དུ་ཕྱག་དར་ཁྲོད་ཀྱི་རྣམ་སྦྱར་གྱིས་སྐུ་གདུང་དྲིལ་ནས།
སངས་རྒྱས་བྱམས་པ་མ་བྱོན་གྱི་བར་དུ་མི་ཉམས་པར་བྱིན་གྱིས་རླབས་ཏེ་མྱ་ངན་ལས་འདས་སོ། ། དེ་ནས་ཀུན་དགའ་བོས་ལོ་བཞི་ཅུའི་བར་དུ་བསྟན་པ་བསྐྱངས་ནས་དགྲ་བཅོམ་པ་ཤ་ནའི་གོས་ཅན་ལ་བསྟན་པ་གཏད། དེ་ནས་རིམ་པ་བཞིན་དགྲ་བཅོམ་པ་ཉེར་སྦས་དང་། དྷི་དྷི་ཀ་དང་། ནག་པོ་དང་། ལེགས་མཐོང་ལ་གཏད་པ་དག་ནི་བསྟན་པའི་གཏད་རབ་བདུན་དུ་གྲགས་པ་ཡིན་ནོ། ། གཉིས་པ་ནི། པའི་རྗེས། ། བསྟན་པ་དག་པར་གནས་པ་ན། ། ཞེས་སོགས་རྐང་པ་བདུན་ཏེ།
བཀའ་བསྡུ་བ་དང་པོ་བྱུང་ཚུལ་དེ་ལྟར་ཡིན་ན་གཉིས་པ་བྱུང་ཚུལ་ཇི་ལྟ་བུ་ཞེ་ན། དེའི་ཚུལ་ཡོད་དེ། བཀའ་བསྡུ་དང་པོ་བྱས་པའི་རྗེས་སངས་རྒྱས་མྱ་ངན་ལས་འདས་ནས་ལོ་བརྒྱ་དང་བཅུ་ལོན་པའི་བར་དུ། སངས་རྒྱས་ཀྱི་བསྟན་པ་རྣམ་པར་དག་པར་གནས་པ་ནི་ཡངས་པ་ཅན་གྱི་དགེ་སློང་གིས། སངས་རྒྱས་པའི་ཉན་ཐོས་ཀྱི་བསྟན་པ་དང་འགལ་བའི། ཧུ་ལུ་ཧུ་ལུ་ཡི་རང་དང་། ། ཀུན་སྤྱོད་སྣོད་དང་ལན་ཚྭ་དང་། ། ལམ་དང་སོར་གཉིས་དཀྲུགས་དང་སྡིང་། ། གསེར་གྱི་རུང་བ་ཞེས་བྱ་སྟེ། ། འདི་དག་རུང་མིན་གཞི་བཅུ་ཡིན། །
ཞེས་མི་རུང་བའི་གཞི་བཅུ་བྱ་བ་ཡིན་པའི་ཕྱིར། དེ་ཡང་ཧུ་ལུ་ཧུ་ལུ་ཞེས་བརྗོད་པས། རུང་བར་བྱེད་པ་དང་། སྔར་བཞིན་དུ་ལས་བྱས་ནས་དགེ་སློང་ཐམས་ཅད་ཀྱི་རྗེས་སུ་ཡི་རང་ངོ་ཞེས་བརྗོད་ནས་རུང་བར་བྱེད་པ་དང་། དགེ་སློང་རང་གི་ལག་པའི་ཀུན་སྤྱོད་ཀྱིས་ས་བརྐོས་ནས་རུང་བར་བྱེད་པ་དང་། ཇི་སྲིད་འཚོའི་བར་དུ་སྤྱོད་པའི་ལན་ཚྭ་དུས་རུང་ལ་བསྲེས་ནས་དུས་མིན་དུ་བཟའ་བ་དང་། ལམ་དཔག་ཚད་ཕྱེད་ཙམ་དུ་ཕྱེ་ནས་འདུས་ཤིང་ཟ་བ་དང་། ལྷག་པོར་མ་བྱས་པའི་ཟས་ཐོག་མར་སོར་མོ་གཉིས་ཀྱིས་སྤྱད་ནས་བཟའ་བ་དང་། སྲིན་འབུ་པདྨས་ཁྲག་ཞིབ་པ་ལྟར་ཆང་བླུགས་པའི་སྣོད་ནས་འཇིབ་སྟེ་མཐུང་བ་དང་། འོ་མ་དང་ཞོ་བསྲེས་ནས་དཀྲུགས་ཏེ་དུས་མིན་དུ་ལོངས་སྤྱོད་པ་དང་།
གདིང་བ་རྙིང་པ་ལས་མཐོ་གང་གིས་མ་བསླན་པར་གསར་པ་ལ་སྤྱོད་པ་དང་། དྲི་ཞིམ་པོས་བྱུགས་པའི་ལྷུང་བཟེད་ཁྲིའུ་བསྟན་དང་བཅས་པ་དགེ་ཚུལ་གྱི་མགོ་བོར་བཞག་ནས་ལམ་གྱི་བཞི་མདོར་ལྷུང་བཟེད་འདིར་གསེར་དངུལ་དང་། རིན་པོ་ཆེ་བྱིན་ཅིག་ཅེས་རུང་བར་བྱེད་པ་སྟེ། ཆོས་མིན་གྱི་ལས་ཆོས་སུ་བྱེད་པ་དེ་ལ། གྲོང་ཁྱེར་ནོར་ཅན་ནས་དགྲ་བཅོམ་པ་གྲགས་པ་འཁོར་ལྔ་བརྒྱ་དང་བཅས་པ་ཡངས་པ་ཅན་དུ་འོང་པས་མི་རུང་བའི་གཞི་བཅུ་བྱས་པར་རིགས་ནས། དགྲ་བཅོམ་པ་ཐམས་ཅད་འདོད་ཀྱི་དྲུང་དུ་གླེང་སྟེ། དམར་བུ་ཅན་གྱི་དགྲ་བཅོམ་པ་ཟླ་གུར་ལ་སོགས་པའི་ཕྱོགས་རྩལ་ནས་འཕགས་པ་དགྲ་བཅོམ་པ་བདུན་བརྒྱ་འདུས་པ་ཡིས། གནས་ཡངས་པ་ཅན་གྱི་ཀུ་སྨ་པུ་རའི་གཙུག་ལག་ཁང་དུ་ཆོས་རྒྱལ་མྱ་ངན་མེད་ཀྱིས་སྦྱིན་བདག་བྱས་ནས་ཆོས་ལོག་པ་མི་རུང་བའི་གཞི་བཅུ་རྣམས་ལེགས་པར་སུན་དབྱུང་ཞིང་བཀའ་བསྡུ་བ་གཉིས་པ་མཛད་ཅེས་གྲག་གོ ། གསུམ་པ་ནི། དེ་ལྟར་དག་པར།
ཞེས་སོགས་ཚིགས་བཅད་བཅུ་གཅིག་དང་རྐང་པ་གཅིག་སྟེ། བཀའ་བསྡུ་བ་གཉིས་པ་བྱུང་ཚུལ་དེ་ལྟར་ཡིན་ན། གསུམ་པ་བྱུང་ཚུལ་ཇི་ལྟ་བུ་ཞེ་ན། དེའི་ཚུལ་ཡོད་དེ། གོང་དུ་བཤད་པ་དེ་ལྟར་བཀའ་རྣམས་བསྡུས་ཏེ་བསྟན་པ་རྣམ་པར་དག་པར་བྱས་པའི་རྗེས་སུ་རྒྱ་གར་ལྷོ་ཕྱོགས་ན་དེད་དཔོན་ཞིག་ཡོད་པའི་ཆུང་མ་ལ་བུ་བཙས་པ་ལ་ལྷ་ཆེན་པོ་ཞེས་བྱ་བར་མིང་བཏགས་པའི་དགེ་སློང་དུ་ཁས་ལེན་པ་ཞིག་བསྟན་པ་འདི་ཡི་ཆོམ་རྐུན་དུ་བྱུང་བ་དེ་ཡིས་ཕ་རྒྱ་མཚོར་ནོར་བུ་ལེན་དུ་སོང་། དེའི་ཚེའི་བུ་ཆེར་སྐྱེས་ཏེ། མ་དང་ལྷན་ཅིག་འདུས་ཕ་འོང་བའི་གཏམ་ཐོས་ཏེ་མས་མངགས་པ་ལྟར། དེ་ཡི་ལམ་གོལ་བར་སོང་སྟེ། རང་གི་ཕ་བསད། མ་ཡང་སྐྱེས་པ་གཞན་དང་ཉལ་པོ་བྱེད་པ་ཤེས་ནས་ཁྲོས་ཏེ་མ་བསད།
རང་གི་སློབ་དཔོན་ཡིན་པའི་དགྲ་བཅོམ་པ་ཞིག་གིས་སྡིག་པའི་རྣམ་སྨིན་བཤད་པས་འདིས་ཁོ་བོས་བྱ་བ་དེ་དག་ཤེས་སོ་སྙམ་ན་དཀྲོངས་ཏེ། མཚམས་མེད་ཀྱི་ལས་གསུམ་བྱས་སོ། ། དེ་ནས་རང་ཡང་བྱ་བ་མིན་པ་དེ་རྣམས་ལ་ཡིད་སུན་ཏེ་གཞི་དེར་འདུག་མ་འདོད་ནས་ཡོ་བྱད་རྣམས་སུ་འདོད་པ་ལ་བྱིན་ཏེ། ཡུལ་དབུས་དང་ཉེ་བའི་ཕྱོགས་གཞན་ཞིག་ཏུ་ཕྱིན་པ་དང་། དེའི་ཚེ་ཡུལ་ཕྱོགས་དེར་མུ་གེ་ཆེན་པོ་བྱུང་སྟེ། དེར་འདུག་སྙིང་མ་འདོད་ནས་ཁྱིམ་པའི་རྟེན་གྱི་འཚོ་བ་མ་རྙེད་པར་བཙུན་པའི་རྟེན་ལ་དད་ཅིང་འཚོ་བ་མོད་པར་མཐོང་ནས་དུར་ཁྲོད་སོགས་ནས་གོས་ངུར་སྨྲིག་དག་རྩལ་ནས་གྱོན། སྐྲ་ཞར། མཁན་སློབ་མེད་པའི་དགེ་སློང་ཞིག་བྱས་ཏེ། འཚོ་བ་གྲོང་ཁྱེར་དུ་བསོད་སྙོམ་བྱེད་ཅིང་། དེའི་ཚེའང་སྔར་གྱི་རྒྱུ་མཚན་ལ་བརྟེན་ནས་སྙིང་མི་དགའ་སྟེ།
བཞིན་བཟློག ཕྱིས་ནས་དགོན་པར་བསྡད་ཙམ་ན་རིམ་གྱིས་མ་ཧེ་དང་། ར་ལུག་ལ་སོགས་པ་འཚོ་བའི་རྫིའུ་རྣམས་ཀྱིས་མཐོང་ནས་ནི། དེའི་དྲུང་དུ་ཕྱིན་པས་ལྷ་ཆེན་གྱིས་བ་ལང་རྫི་ལ་སོགས་པ་དེ་རྣམས་ལ་ཆོས་བཤད་ཟབ་ཅིང་རྣ་བར་སྙན་པ་དག་གདམས། འཁོར་བ་ལ་སྐྱུག་ལོག་པའི་རྣམ་འགྱུར་བསྟན་པས་དེ་རྣམས་ན་རེ། འདི་ནི་ཡུལ་ལ་མི་སྡུག་པ་བསྒོམ་ཞིང་། སྙིང་ནས་ཆོས་བྱེད་པའི་སྐྱེས་བུ་དམ་པ་ཞིག་འདུག་ཅེས་ཟེར་ནས་དད་ཅིང་མོས་པར་གྱུར་ནས། སྒྲོ་བཏགས་པའི་སྙན་གྲགས་ཀྱིས་གྲོང་ཁྱེར་གྱི་མི་རྣམས་ལ་སྒྲ་མཉན་པས་ཐོག་མར་བུད་མེད་དང་། བྱིས་པ་ལ་སོགས་པས་བསྙེན་བཀུར་བྱས། དེ་ནས་རིམ་གྱིས་སྐྱེ་བོ་ཕལ་མོ་ཆེ་འདུས་ཏེ་བསོད་སྙོམ་ཆེན་པོ་བྱུང་ངོ་། །
ལྷ་ཆེན་གྱིས་ཀྱང་ཡོད་པ་རྣམས་ལ་བླང་། བསོག་འཇོག་བྱས། མེད་པ་རྣམས་ལ་བྱིན་ཞིང་ངོས་བསྲུངས་དང་། ཁ་ཟག་ལ་སོགས་པ་མིའི་ཆོས་ལུགས་དང་ཆེད་ཆེར་བསྟུན་པས་སྐྱེ་བོ་རྣམས་ན་རེ། ཆོས་དང་མི་ཆོས་གཉིས་སུ་འཛོམས་ཤིང་ཐུགས་རྗེ་ཆེ་བའི་གང་ཟག་འདི་ནི། འཕགས་པ་དགྲ་བཅོམ་པ་བས་ཀྱང་ཆེས་ཁྱད་པར་དུ་འཕགས་སོ་ཞེས་ཟེར་ནས། སྦྱིན་བདག་རྣམས་ཀྱིས་ཕུལ་བའི་དད་རྫས་རྣམས་ཟོས་གདུལ་བྱ་བླུན་པོ་རྣམས་ཀྱིས་མཁན་པོ་དང་སློབ་དཔོན་བྱས། བླུན་པོ་ལོངས་སྤྱོད་ཅན་རྣམས་ཀྱིས་ཕུལ་བའི་ཟས་ནོར་ཆར་བཞིན་དུ་བབ་ཅིང་། འཁོར་སྐལ་མེད་དད་ཅན་འདུས་པ་ཡི་དགེ་འདུན་འབུམ་ཕྲག་དུ་མས་བསྐོར་ཏེ་གནས། དེ་ནས་བླུན་པོ་རྫུན་ལབ་ཆེན་པོ་དེས།
ཁོ་བོ་ནི་དགྲ་བཅོམ་པའོ། ། ཟག་པ་ཟད་པའོ། ། ཞེས་དགྲ་བཅོམ་པ་ཡིན་པར་ཁས་བླངས་སོ། ། དེའི་ཚེ་འཁོར་གྱི་རྫུ་འཕྲུལ་སྟོན་པར་ཞུས་པ་ན་རེ། ངའི་རྫུ་འཕྲུལ་ད་ནང་ཐོ་རངས་ཉམས་ནས་མེད་ཅེས་ཟེར་རོ། ། དེ་ལའང་ཉམས་པ་ཡོད་དམ་བྱས་པས་ཤིན་ཏུ་ཡོད་དེ། དགྲ་བཅོམ་པ་ཤིན་ཏུ་ཉམས་པའི་ཆོས་ཅན་བྱ་བ་ཡིན་ནོ་ཞེས་སོ། ། མཚམས་མེད་ལ་སོགས་པའི་རང་གི་སྡིག་པ་དྲན་པ་ཡིས་ཀྱེ་མ་སྡུག་བསྔལ་ལོ། ། ཞེས་ཐོ་རངས་སྨྲེ་བསྔགས་ཆེན་པོ་བཏོན་པ་ལ་འཁོར་རྣམས་ཀྱིས་འཕགས་པ་སྡུག་བསྔལ་དང་བྲལ་བ་ལ་དེ་ཙམ་གྱིས་སྡུག་བསྔལ་སྐད་འདོན་པ་ཅི་ལགས། ཞེས་དྲིས་པས་སྡུག་བསྔལ་སྐད་མིན།
འཕགས་པའི་བདེན་པ་བཞི་བསྒོམ་པས་སྡུག་བསྔལ་བདེན་པ་མངོན་སུམ་དུ་མཐོང་ནས་བོས་པ་ཡིན་ནོ་ཞེས་སྒྲགས། དེའི་ཚེ་འཁོར་རྣམས་ཐེ་ཚོམ་དུ་གྱུར་ནས། དཀོན་མཆོག་གསུམ་དང་བྱང་ཆུབ་ཀྱི་ཕྱོགས་ཀྱི་ཆོས་ལ་སོགས་པ་དྲིས་པས་ཁོ་བོས་དགྲ་བཅོམ་པར་ཁས་བླངས་ཀྱི་སྟོན་པ་ཡིན་པར་མ་སྨྲས་སོ། ། དེ་དག་ལུང་སྟོན་པ་ནི། ཐེ་ཚོམ་དང་། སོམ་ཉི་ལས་བརྒལ་བའི་སངས་རྒྱས་འབའ་ཞིག་གོ ། ཞེས་ཟེར་བ་དེ་ལ་སོགས་པའི་རྫུན་ཚིག་གིས་ཚོགས་པ་བླུན་པོ་རྣམས་ཀྱི་མགོ་བོ་བསྐོར་རོ། ། འཕགས་པའི་གང་ཟག་རྣམས་ལ་འབུལ་རྒྱུ་ཡི་དད་རྫས་རྣམས་ཀྱང་། བླུན་པོ་རྣམས་ཀྱིས་འཕགས་པ་རྣམས་བོར་ནས་ལྷ་ཆེན་དེ་ལ་འགྱུར། རབ་བྱུང་བླུན་པོ་ཕལ་ཆེར་གྱིས་འཕགས་པ་དགྲ་བཅོམ་པ་བོར་ནས་བླུན་པོ་དེའི་འཁོར་ལ་འདུས་པས་རྫོགས་པའི་སངས་རྒྱས་མྱ་ངན་ལས་འདས་པའི་འོག་ཏུ།
སློབ་དཔོན་སོ་སོ་སྐྱེ་བོས་འཁོར་བསྡུས་པ་ལྷ་ཆེན་བླུན་པོ་དེ་ལས་མང་བ་མེད་ཅེས་གྲགས་སོ། ། ལྷ་ཆེན་དེ་ཡིས་ཆོས་ལོག་བཤད་པ་ཡི་རྗེས་སུ་སློབ་མ་བླུན་པོ་རྣམས་འབྲངས་ནས། འཁྲུལ་པའི་གྲུབ་མཐའ་དུ་མ་བྱུང་ཞིང་། ལྷ་ཆེན་ཞེས་བྱའི་བླུན་པོ་དེ་ཤི་ནས། སེམས་ཅན་དམྱལ་བར་སྐྱེས་པར་གྱུར་ཅེས་གྲག་གོ ། ལྷ་ཆེན་བླུན་པོ་དེ་ཡིས་བསྟན་པའི་ཆོས་ལོག་དེ་དག་དགྲ་བཅོམ་པ་ལྔ་བརྒྱ། བྱང་ཆུབ་སེམས་དཔའ་ལྔ་བརྒྱ། པཎྜི་ཏ་ལྔ་བརྒྱ་རྣམས་ཀྱིས་སུན་ཕྱུང་ནས། ཡུལ་ཛ་ལན་དྷ་རར་རྒྱལ་པོ་ཀ་ནི་ཀས་ཡོན་བདག་བྱས་ནས་བཀའ་བསྡུ་བ་གཉིས་པ་བྱས་ཞེས་ཐོས་པ་ཡིན་པའི་ཕྱིར་རོ། ། འོན་ཀྱང་ལྷ་ཆེན་གྱིས་བསྟན་པའི་ཆོས་ལོག་དེའི་ལེ་ལན་བགྱིས།
སྡེ་པ་བཅོ་བརྒྱད་པོ་རྣམས་ལའང་། འཇིག་རྟེན་འདས་པར་སྨྲ་བའི་སྡེ་པས། དགྲ་བཅོམ་པ་ལ་ཐེ་ཚོམ་དང་སོམ་ཉི་ཡོད་པར་འདོད་པ་དང་། ཐམས་ཅད་ཡོད་པར་སྨྲ་བས་དགྲ་བཅོམ་འབྲས་བུ་ལས་ཉམས་པ་ཡོད་པར་འདོད་པ་སོགས་ཅུང་ཟད་བསླད་པ་ཡོད་ཅེས་ཟེར་ཞིང་། རྒྱ་གར་མཁས་པའི་གཙུག་རྒྱན་སློབ་དཔོན་དབྱིག་གཉེན་གྱིས། རྣམ་བཤད་རིགས་པ་ལས། བླ་མ་ཀུན་དགའ་འོད་རྩེལ་དང་། ། སྡུག་བསྔལ་ཕུང་སྟོན་ས་སྟོན་དང་། ། འཕྱར་ཁ་སྟོང་ཉིད་ཆུ་ལ་སྐྱེས། ། གང་པོ་ས་མཚོ་ཆུ་ཤིང་དང་། །
མྱ་ངན་འདས་དང་ཡུལ་འཁོར་སྐྱོང་། ། འགྲོ་བའི་མདོ་དང་དེ་བཞིན་གཞན། ། ཡང་དག་བསྡུས་པའི་ཉམས་ལེན་ཕྱིར། ། མཐའ་དག་མིན་པར་རྟོགས་པ་ཡིན། ། ཞེས་གསུངས་པའང་མདོ་དེ་རྣམས་འགའ་ཞིག་མ་ཚང་བ་དང་། ལུང་ཉམས་པ་རྣམས་བཀའ་བསྡུ་ཉམས་པའི་དབང་གིས་བྱུང་བ་ཡིན་པ་དེ་ལ་དགོངས་སོ། ། བཀའ་བསྡུ་གསུམ་པ་འདི་འདུལ་བ་ལུང་ལས་གསལ་བར་མ་བཤད་པས་འདོད་པ་མི་མཐུན་པ་དུ་མ་ཡོད་པ་ལས། རྟོག་གེ་འབར་བར་ལུགས་གཉིས་གསུངས་པའི་དང་པོ་ནི། སྟོན་པ་མྱ་ངན་ལས་འདས་ནས་ལོ་བརྒྱ་དང་དྲུག་ཅུ་ན་གྲོང་ཁྱེར་མེ་ཏོག་གི་བརྒྱན་པར་རྒྱལ་པོ་མྱ་ངན་མེད་བྱུང་སྟེ། དགྲ་བཅོམ་པ་རྣམས་ཀྱི་སྐད་རིགས་མི་གཅིག་པ་བཞི་སོ་སོར་ཀླགས་པས་སློབ་མ་རྣམས་གྲུབ་མཐའ་སྣ་ཚོགས་སུ་གྱུར།
དེ་ནས་དགྲ་བཅོམ་པ་དང་། སོ་སོ་སྐྱེ་བོའི་མཁས་པ་རྣམས་ཛ་ལན་དྷ་རའི་དགོན་པར་འདུས་ནས་བསྟན་པ་བསྡུས་སོ། ། དེའི་ཚེ་སྟོན་པ་མྱ་ངན་ལས་འདས་ནས་ལོ་གསུམ་བརྒྱ་པོ་ཞེས་ཟེར་ཞིང་། འོད་ལྡན་ལས་ཀྱང་དེ་དང་མཐུན་པར་གསུངས་སོ། ། ལུགས་གཉིས་པ་ནི། སྟོན་པ་མྱ་ངན་ལས་འདས་ནས་ལོ་བརྒྱ་དང་སུམ་ཅུ་སོ་བདུན་ན། བདུད་སྡིག་ཅན་བཟང་པོ་ཞེས་བྱ་བས་བསྟན་པ་དཀྲུགས་ནས་སོ་སོར་གྱེས། དེ་ནས་ལོ་དྲུག་ཅུ་རྩ་གསུམ་ནས་གནས་བརྟན་གནས་མ་བུས་བསྡུ་བ་གསུམ་པ་བྱས་ཞེས་ཟེར་རོ། ། ཊཱིཀྐ་ཁ་ཅིག་ལས། བཀའ་བསྡུ་གསུམ་པ་བྱས་ཚུལ་འདི་ཕྲན་ཚེགས་ཀྱི་འགྲེལ་པ་པྲ་ཁྱེར་མ་ལས་འབྱུང་ཞེས་གྲགས་ཀྱང་།
ཁོ་བོས་དཔེ་མ་རྙེད་པས་མཁས་པ་རྣམས་ཀྱིས་རྩལ་བར་བྱའོ། ། ཞེས་གསུངས། བཀའ་བསྡུའི་རིམ་པ་དེ་དག་ནི་ཉན་ཐོས་རྣམས་ཀྱི་བསྟན་པའི་དབང་དུ་བྱས་པ་ཡིན་ནོ། ། གཉིས་པ་ལ་གསུམ་སྟེ། འགྲིབ་པའི་ཚུལ། དར་བའི་ཚུལ། དེའི་རྗེས་སུ་བྱུང་ཚུལ་ལོ། ། དང་པོ་ནི། ཐེག་པ་ཆེན་པོའི། ཞེས་སོགས་རྐང་པ་བདུན་ཏེ།
ཐེག་པ་ཆེན་པོའི་བསྟན་པ་མཐའ་དག་ནི། ཀུན་དགའ་བོས་བསྡུས་པར་སློབ་དཔོན་སེང་གེ་བཟང་པོས་བཞེད་ཅིང་། རྟོག་གེ་འབར་བར་ཀུན་ཏུ་བཟང་པོ་དང་། འཇམ་དཔལ་དང་། གསང་བ་པའི་བདག་པོ་དང་། བྱམས་པ་ལ་སོགས་པ་རྣམས་རྩ་བའི་བསྡུད་པ་པོ་ཡིན་པར་བཤད་དོ། ། འོན་ཀྱང་ཕྱག་ན་རྡོ་རྗེ། ཀུན་ཏུ་བཟང་པོ། ཀུན་དགའ་བོ་རྣམས་ནི་ངོ་བོ་གཅིག་ཡིན་པའི་ཕྱིར། ཐུན་མོང་མིན་པའི་གསང་བ་དང་།
ཕྱག་རྡོར་དབང་བསྐུར་བར་གསུངས་པས། གང་གིས་བསྡུས་ཀྱང་འགལ་བ་མེད་ལ། ངེས་པའི་དོན་དུ་ན། འཆད་པ་པོ་ང་ཆོས་ཀྱང་ང་། ། རང་གི་ཚོགས་ལྡན་ཉན་པ་ང་། ། ཞེས་པ་ལྟར། འཁོར་དང་སྟོན་པ་ཐ་མི་དད་པ་ཡིན་ཀྱང་། གདུལ་བྱའི་ངོར་སོ་སོར་སྣང་ངོ་། ། དེ་ཡང་ཕ་རོལ་ཏུ་ཕྱིན་པའི་སྡེ་སྣོད་ཕལ་ཆེར་དང་། བྱ་རྒྱུད་འགའ་ཞིག་ཀུན་དགའ་བོས་བསྡུས་ཤིང་།
སྤྱོད་རྒྱུད་དང་རྣལ་འབྱོར་རྒྱུད་འགའ་ཞིག་ཕྱག་ན་རྡོ་རྗེས་བསྡུས་པར་བཤད། བླ་མེད་ཀྱི་རྒྱུད་ཕལ་ཆེར་ནི། རང་རང་གི་ཞུ་བ་པོས་བསྡུས་ཏེ་ཤིན་ཏུ་དར་བར་གྱུར་ནས་ཅུང་ཟད་ཉམས་པའི་ཚེ། སྟོན་པ་མྱ་ངན་ལས་འདས་ནས་ལོ་བཞི་བརྒྱ་ལོན་པ་ན། འཕགས་པ་ཀླུ་སྒྲུབ་བྱོན་ཏེ། སའི་སྟེང་དུ་རིགས་ཚོགས། བསྟོད་ཚོགས། གཏམ་ཚོགས་ཏེ་སེང་གེའི་སྒྲ་ལན་གསུམ་དུ་བསྒྲགས་ནས་ཤིན་ཏུ་དར་བར་གྱུར་ཏོ། ། དེ་ནས་དུས་རེ་ཞིག་ན་ཆོས་མངོན་པ་ལ་དགྲ་ལན་གསུམ་དར་ཏེ། སངས་རྒྱས་པའི་གཎྜེའི་སྒྲ་ལ་མུ་སྟེགས་པ་སྒྲ་ལ་མཁས་པ་རྣམས་ཀྱིས་བརྟགས་པས།
རྒྱུད་གསུམ་ལྷ་དང་ལྷ་མིན་ཀླུ་དབང་གིས་མཆོད་པའི། ། དཀོན་མཆོག་གསུམ་གྱི་རྟོག་སྡེ་འདི་གདུང་པས། ། མུ་སྟེགས་འཆལ་པའི་ཀླད་པ་རྣམ་པར་འགེམ། ། ཞེས་དང་། རྟོག་ལ་འགེམ་ཞེས་པའི་སྒྲ་གསུམ་བྱུང་པས། མུ་སྟེགས་ལ་གནོད་པར་རིགས་ནས། དམག་དཔུང་བསྡུས་ཏེ་གཙུག་ལག་ཁང་མང་པོ་ཤིག་གོ ། ཡང་མཐའ་ནས་རིམ་གྱིས་དར་ཏེ་བསྟན་པ་སོར་ཆུད་པ་ན། ཡུལ་དབུས་ཀྱི་ཆོས་རྒྱལ་གྱིས་མཐའ་འཁོབ་སྟག་གཟིག་གི་རྒྱལ་པོ་ལ་གོས་སྲུབ་མེད་པ་རི་མོ་ཤིན་ཏུ་བཀྲ་བ་ཞིག་སྐྱེས་སུ་བསྐུར་ནས་སྙིང་གར་རྐང་རྗེས་ལྟ་བུ་བྲིས་པ་འདི་ངན་བྱས་པ་ཡིན་ཅེས་ཟེར་ནས། ཡུལ་དབུས་སུ་དམག་དྲངས་ཏེ་བཅོམ་ནས་གཙུག་ལག་ཁང་དང་།
དགེ་འདུན་གྱི་སྡེ་མང་པོ་རླག་པར་བྱས་སོ། ། ཡང་མཐའ་ནས་འཕེལ་ཏེ་ཤིན་ཏུ་དར་བར་གྱུར་པའི་ཚེ་ན། ལོ་བཅུ་གཉིས་ཀྱི་བར་དུ་ཉི་མ་བསྒྲུབ་པའི་མུ་སྟེགས་བྱེད་ཀྱི་སྤྲང་པོ་ཞིག་གིས་སངས་རྒྱས་པའི་དགེ་འདུན་གྱི་སྡེ་རྣམས་སུ་ཟས་སློང་དུ་འོང་བ་ལ་དགེ་ཚུལ་གཞོན་ནུ་རྣམས་ཀྱིས་ཐོ་འཚམས་པས་ཁོ་ཁྲོས་ཏེ་ས་འོག་ཏུ་ཞུགས་ནས། ཉི་མའི་དངོས་གྲུབ་ཁོའི་མིག་ཉི་མར་སོང་བ་བལྟས་པ་ཙམ་གྱིས་ནང་པ་སངས་རྒྱས་པའི་གཙུག་ལག་ཁང་རྣམས་སྲེགས་པའི་ཚེ། དམ་པའི་ཆོས་མངོན་པ་ལ་སོགས་པའི་སྡེ་སྣོད་ཕལ་ཆེར་སྲེགས་པས་ཐེག་པ་ཆེན་པོའི་ཆོས་མངོན་པ་གཏན་ནས་ནུབ་ཅིང་། ཕལ་པོ་ཆེ། ལང་ཀར་གཤེགས་པ། ཟླ་བ་སྒྲོན་མ། དྲན་པ་ཉེར་བཞག་ལ་སོགས་པ་གཞུང་འབུམ་ཕྲག་རེ་ཡོད་པ་དང་། དཀོན་མཆོག་བརྩེགས་པའི་ཆོས་ཀྱི་རྣམ་གྲངས་སྟོང་ཕྲག་བརྒྱད་ཡོད་པ་སོགས་ལ།
ད་ལྟ་དུམ་བུ་རེ་ལས་མེད་པའི་རྒྱུ་མཚན་དེ་ཡིན་ཞིང་། རྒྱུད་ལ་ལ་གཏན་ནས་ནུབ། ལ་ལ་དུམ་བུར་སོང་བ་ཡིན་ཞེས་གྲག་གོ ། གཉིས་པ་ནི། དེ་ནས་འཕགས་པ། ཞེས་སོགས་རྐང་པ་གསུམ་སྟེ། ཉི་མའི་དངོས་གྲུབ་ཀྱིས་བསྟན་པ་བསྣུབ་པ་དེ་ནས། སངས་རྒྱས་མྱ་ངན་ལས་འདས་ནས་ལོ་དགུ་བརྒྱ་ལ་ཉེ་བ་ན། བྲམ་ཟེ་མོ་གསལ་བའི་ཚུལ་ཁྲིམས་ཀྱི་སྲས་ཐོགས་མེད་སྐུ་མཆེད་བྱོན་ཏེ། གཅེན་འཕགས་པ་ཐོགས་མེད་ཀྱིས་རིགས་པའི་གནས་ལྔ་ལ་ལེགས་པར་སྦྱངས།
ཕྱིས་ལོ་བཅུ་གཉིས་ཀྱི་བར་དུ་བྱམས་པ་བསྒྲུབས་པས་ཞལ་གཟིགས་ཏེ་དགའ་ལྡན་དུ་བྱོན་ནས་རྒྱལ་བ་མི་ཕམ་མགོན་པོ་ལ་ཆོས་མངོན་པ་སྟོང་ཕྲག་བརྒྱ་པ་དང་། བྱམས་པའི་ཆོས་ལྔ་ལ་སོགས་པ་གསན་ནས་ནི། འཛམ་བུ་གླིང་དུ་བྱོན་ཏེ། ཐེག་པ་ཆེན་པོ་དེ་ཡི་གཞུང་ལུགས་ཤིན་ཏུ་དར་བར་མཛད་དོ། ། གསུམ་པ་ནི། དེ་ཡི་རྗེས་ལ། ཞེས་སོགས་རྐང་པ་གསུམ་སྟེ། ཐོགས་མེད་ཀྱིས་དར་བར་མཛད་པ་དེ་ཡི་རྗེས་ལ་དེའི་སློབ་མ་དབྱིག་གཉེན་གྱི་པྲ་ཀ་ར་སྡེ་བརྒྱད་ལ་སོགས་པའི་བསྟན་བཅོས་མང་དུ་མཛད་དེ་ཐེག་པ་ཆེན་པོའི་ཆོས་བཤད་པས་སློབ་མ་ལ་འདུལ་བ་འཛིན་པ་ཡོན་ཏན་འོད། མངོན་པ་འཛིན་པ་ཁ་ཆེ་བློ་བརྟན། རིགས་པ་སྨྲ་བ་ཕྱོགས་ཀྱི་གླང་པོ།
ཕ་རོལ་ཕྱིན་པའི་སྡེ་སྣོད་འཛིན་པ་འཕགས་པ་གྲོལ་སྡེ་ལ་སོགས་པའི་མཁས་པ་དུ་མ་བྱོན་པ་དང་། གང་ཟག་བླུན་པོ་རྣམས་ཀྱིས། སོ་སོའི་ལས་དང་བསོད་ནམས་ཀྱི་བྱེ་བྲག་གིས་བསྟན་པའི་འཕེལ་འགྲིབ་དུ་མ་བྱུང་བ་ཡིན་ནོ། ། གཉིས་པ་ལ་གསུམ་སྟེ། བསྟན་པ་སྔ་དར་གྱི་བྱུང་ཚུལ། ཕྱི་དར་གྱི་བྱུང་ཚུལ། སྐབས་ཀྱི་དགག་བྱའི་ཆོས་ལོག་བྱུང་ཚུལ་ལོ། ། དང་པོ་ནི། ཕྱིས་ནས་གངས་རིའི། ཞེས་སོགས་ཚིགས་རྐང་ལྔ་སྟེ།
དུས་ཕྱི་ནས་གངས་རིའི་ཁྲོད་འདི་རུ་བསྟན་པ་འཕེལ་འགྲིབ་བྱུང་བའི་ཚུལ་ལ། རྒྱལ་པོའི་ཐོག་མ་གཉའ་ཁྲི་བཙན་པོ་ནི། རྒྱ་གར་གྱི་རྒྱལ་རྒྱུད་ཞིག་བོད་དུ་འཕྱུགས་པ་ཡིན་ལ། དེ་ནས་གནམ་ལ་ཁྲི་བདུན། ས་ལ་ལེགས་དྲུག བར་གྱི་སྡེ་བརྒྱད་རྣམས་རིམ་གྱིས་བྱུང་ཞིང་། དེ་ནས་བཙན་ལྔ་བྱུང་བའི་ཐ་མ་ལྷ་ཐོ་ཐོ་རི་གཉན་བཙན་གྱི་རིང་ལ་དམ་པ་ཆོས་ཀྱི་དབུ་བརྙེས་དེ་ནས་རྒྱལ་རབས་ལྔ་ན། ཁྲི་སྲོང་བཙན་སྒམ་པོ་བྱུང་བའི་དུས་སུ། ལྷ་མོ་དྲི་མ་མེད་པའི་འོད་ཀྱིས་ཞུས་པར། ང་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་འདས་པའི་འོག་ཏུ་གདོང་དམར་ཅན་གྱི་ཡུལ་དུ་དམ་པའི་ཆོས་འབྱུང་ངོ་ཞེས་ལུང་བསྟན་པ་དང་མཐུན་པར་དམ་པའི་ཆོས་ཀྱི་སྲོལ་བསྟོད་དེ་ར་ས་འཁྲུལ་སྣང་གི་གཙུག་ལག་ཁང་བརྩིགས།
ལོ་ཙཱ་བ་ཐོན་མི་སཾ་བྷོ་ཊས་དཀོན་མཆོག་སྤྲིན་ལ་སོགས་པའི་ཆོས་མང་དུ་བསྒྱུར་རོ། ། དེ་ནས་རྒྱལ་རབས་ལྔ་ན། ཁྲི་སྲོང་ལྡེའུ་བཙན་གྱི་སྐུ་རིང་ལ་དམ་པའི་ཆོས་དར་ཞིང་རྒྱས་པར་མཛད་དེ། བསམ་ཡས་ཀྱི་གཙུག་ལག་ཁང་བརྩིགས། མཁན་པོ་བོ་དྷི་སཏྭ་དང་སྔགས་འཆང་པདྨ་འབྱུང་གནས་སྤྱན་དྲངས་ནས། རྣམ་གཞག་ཁྲིམས་ཁང་གླིང་དུ་ཁྲིམས་ཕོག་སྟེ། ལོ་ཙཱ་བ་བསད་མི་མི་བདུན་ལ་སོགས་པ་རྣམས་རབ་ཏུ་བྱུང་། དགའ་ལྡན་སེམས་བསྐྱེད་གླིང་དུ་ཐེག་ཆེན་སེམས་བསྐྱེད་ཀྱི་སྡོམ་པ་ཕོག བདུད་འདུལ་སྔགས་པ་གླིང་དུ་སྔགས་ཀྱི་དབང་བསྐུར་ཏེ། སྡོམ་པ་གསུམ་གྱི་ལག་ལེན་དར་བར་མཛད།
གཞན་ཡང་པཎྜི་ཏ་མང་དུ་སྤྱན་དྲངས་ཏེ། བཀའ་དང་བསྟན་བཅོས་ཀྱི་ཆོས་མང་དུ་བསྒྱུར། རྒྱལ་པོ་དེའི་སྲས་མུ་ནི་བཙན་པོ། དེའི་སྲས་སད་ན་ལེགས་འབྱིང་ཡོན། དེ་ལ་སྲས་གཙང་མ། དར་མ། རལ་པ་ཅན་གསུམ་ཡོད་པ་ལས། རལ་པ་ཅན་གྱི་རིང་ལ། འུ་ཤང་རྡོའི་གཙུག་ཁང་བཞེངས། ཆོས་སྔར་མ་འགྱུར་བ་མང་དུ་ལེགས་པར་བསྒྱུར་བ་སོགས་ཀྱི་སྒོ་ནས།
སངས་རྒྱས་ཀྱི་བསྟན་པ་དར་ཞིང་རྒྱས་པར་མཛད་དོ། ། དེ་ནས་སངས་རྒྱས་ཀྱི་བསྟན་པ་དར་བར་གནས་པའི་ཚེ། རྒྱལ་པོ་གླང་དར་མས་བློན་པོ་ངན་པ་དང་གྲོས་ངན་བཤམས་ཏེ། རྒྱལ་པོ་དཀྲོངས་ནས། དར་མས་རྒྱལ་སྲིད་ལོ་ལྔ་བཟུང་། རབ་བྱུང་ལ་ལ་ཕབ། ལ་ལ་བསད། དཀོན་མཆོག་གི་མཆོད་པ་རྒྱུན་བཅད། ལོ་པཎ་གྱི་འགྱུར་གྲྭ་རྣམས་ཤིག མི་དགེ་བའི་ཁྲིམས་བཅའ་བ་ལ་སོགས་པ་བྱས་ཏེ།
སངས་རྒྱས་ཀྱི་བསྟན་པ་བསྣུབ། དེ་རྗེས་སྦྱོར་སྒྲོལ་ལམ་དུ་བྱེད་པ་སོགས་ཆོས་ལོག་དུ་མ་འཕེལ་ལོ། ། དེ་ནས་ལྷ་ལུང་དཔལ་གྱི་རྡོ་རྗེས། གླང་དར་མ་དཀྲོངས། དེའི་དུས་གཡོ་དགེ་འབྱུང་། གཙང་རབ་གསལ། དམར་ཤཱཀྱ་མུ་ནེ་གསུམ་མདོ་ཁམས་སུ་བྲོས། དེ་གསུམ་གྱི་སྡོམ་ཕྲུག་ལ་བླ་ཆེན་དགོངས་པ་རབ་གསལ་བྱུང་བ་ལ། དུས་ཕྱིས་ཀྱི་མཁས་པ་མི་བཅུས་སྡོམ་པ་བླངས་ཏེ། རབ་བྱུང་གི་སྡེ་གཙུག་པ་ལ་བསྟན་པ་བར་དར་དུ་སྔོན་གྱི་མཁས་པ་ཁ་ཅིག་བཞེད་ཅིང་ཕྱིས་ཀྱི་མཁས་པ་ཁ་ཅིག་བསྟན་པ་སྔ་དར་དང་།
ཕྱི་དར་གཉིས་སུ་བྱས་ནས། དེ་ཕྱི་དར་ཡིན་པར་བཞེད་དོ། ། གཉིས་པ་ནི། དེ་ཚེ་བླ་མ། ཞེས་སོགས་རྐང་པ་ཉེར་གཅིག་སྟེ། དུས་དེའི་ཚེ་བསྟན་པ་ཅུང་ཟད་སོར་ཆུད་ཀྱང་། ལྟ་བ་མཐོན་པོ་བྱས་ནས་སྤྱོད་པ་ཁྱད་དུ་བསད། སྦྱོར་སྒྲོལ་ལམ་དུ་བྱེད་པ་སོགས་ཆོས་ལོག་མང་དུ་བྱུང་བས་ལྷ་བླ་མ་ཡེ་ཤེས་འོད་ཐུགས་མ་བདེ་བར་བོད་ལ་བསྟན་པ་རྣམ་དག་གཅིག་དར་བར་བྱ་དགོས་དགོངས་ཏེ། དེའི་བྱོན་ཚུལ་ནི། རྒྱལ་པོ་དར་མ་ལ་སྲས་ཡུམ་བརྟན་དང་།
འོད་སྲུང་གཉིས་ལས། འོད་སྲུང་གི་སྲས་རྗེ་དཔལ་འཁོར་བཙན། དེ་ལ་སྲས་བཀྲ་ཤིས་བརྩེགས་པ་དཔལ་དང་། ཉི་མ་མགོན་གཉིས་ལས་ཕྱི་མ་པུ་ཧྲང་དུ་བྱོན་ཏེ། སྲས་གསུམ་བྱུང་བའི་ཆེ་ཤོས་དཔལ་ལྡེ་རིག་པ་མགོན་གྱིས་མར་ཡུལ་བཟུང་། བར་པ་བཀྲ་ཤིས་ལྡེ་མགོན་གྱིས་པུ་ཧྲངས་བཟུང་། ཆུང་བ་ལྡེ་གཙུགས་མགོན་གྱིས་གུག་གེ་བཟུང་། དེ་ལས་སྲས་གཉིས་བྱུང་བའི་ཆེ་བ་འཁོར་རེ་རབ་ཏུ་བྱུང་བའི་མཚན་ཡེ་ཤེས་འོད་དུ་བཏགས། གཅུང་པོ་སྲོང་ངེའི་སྲས་ལྷ་ལྡེ། དེའི་སྲས་འོད་ལྡེ།
ཞི་བ་འོད། ལྷ་བཙུན་བྱང་ཆུབ་འོད་གསུམ་མོ། ། དེ་དག་ལས། ལྷ་བླ་མ་ཡེ་ཤེས་འོད་ཅེས་མཚན་གསོལ་བའི་ཆོས་ཀྱི་རྒྱལ་པོ་དེ་ཡི་སྔ་རིགས་ཀྱི་བྱིས་པ་ལོ་བཅོ་ལྔ་ནས་བཅོ་བརྒྱད་ཀྱི་བར་ཐམས་ཅད་བསྡུས་ཏེ། དེའི་ནང་ནས་སྐྱེས་བུ་ཤེས་རབ་མཆོག་ཏུ་གྱུར་པ་རིན་ཆེན་བཟང་པོ་ལ་སོགས་པ་ཉི་ཤུ་རྩ་གཅིག་་་་་་རྣམ་བཤད་ལ་ལར་རྩ་བཞི་དང་རྩ་བདུན་ཟེར་བའང་སྣང་། ལ། གསེར་མང་པོ་བཀུར་ནས་སློབ་གཉེར་ལ་བཏང་སྟེ། ཁྱེད་རང་གིས་ཀྱང་མཁས་པར་སློབ། བོད་ལ་ཕན་ཐོགས་པའི་པཎྜི་ཏ་གདན་དྲོངས་ཤིག སྤྱན་མ་དྲོངས་ན་འདི་འདྲ་འདུག་རྩད་ཆོད་ཤོག་ཅིག་ཅེས་སོགས་ཞལ་བསྐོས་བཅུག་ནས་རྒྱ་གར་ཁ་ཆེར་བརྫངས་པ་ལས།
ཕལ་ཆེར་བར་ཆད་དུ་སོང་། ཇོ་བོ་རིན་ཆེན་བཟང་པོ་དང་། ལོ་ཆུང་ལེགས་པའི་ཤེས་རབ་གཉིས་བོད་དུ་བྱོན་པ་ལས། རྗེ་བཙུན་འཇམ་པའི་དབྱངས་ཀྱིས་བྱིན་གྱིས་རླབས་པའི་མཁས་པ་ཆེན་པོ་རིན་ཆེན་བཟང་པོ་དེ་ཡིས་བོད་དུ་སྔོན་མེད་པའི་དམ་པའི་ཆོས་རྣམས་ཕལ་ཆེར་བསྒྱུར་ཅིང་ཞུས་དག་མཛད་ཅིང་ཆོས་དང་ཆོས་མིན་པ་རྣམ་པར་འབྱེད་པ་ཞེས་བྱ་བའི་བསྟན་བཅོས་མཛད་ནས་ནི། ཆོས་ལོག་ཐམས་ཅད་བསྣུབ་པར་མཛད། དེའི་སློབ་མ་རྒྱལ་པོའི་སྲས་ཞི་བ་འོད་ཅེས་བྱ་བ་དེས་ཀྱང་སྔགས་ལོག་སུན་འབྱིན་པ་ཞེས་བྱ་བའི་བསྟན་བཅོས་མཛད་ཅེས་ཟེར། སྐྱེས་ཆེན་དེ་དག་འདས་པའི་འོག་ཏུ་ཡང་ཆོས་ལོག་འགའ་ཞིག་འཕེལ་བའི་རྒྱུས། འགོས་ལྷས་བཙས་ཞེས་བྱ་བའི་ལོ་ཙཱ་་་་་་དེའི་སློབ་མར་དབུས་ལ་གེ་གསར། དེའི་སློབ་མ་བླ་མ་ས་ཆེན། ཡང་འགོས་ཀྱི་སློབ་མ་ལྷ་རྡོ་རྗེ་སྙིང་པོ།
དེ་ས་ཆེན་གྱི་སློབ་མའང་ཡིན། སློབ་དཔོན་ཡང་ཡིན་གསུངས་གཞུང་ཆེན་རྙིང་པ་ཞིག་ན་བཞུགས། བ་དེས་ཀྱང་ཆོས་ལོག་སུན་འབྱིན་པ་ཞེས་བྱ་བའི་བསྟན་བཅོས་མཛད་ནས་ནི། ཆོས་དང་ཆོས་མིན་པ་རྣམ་པར་ཕྱེའོ། ། དེ་ནས་ཆོས་ཀྱི་རྗེ་ས་སྐྱ་པ་ཆེན་པོ་ཀུན་དགའ་སྙིང་པོ་བཞུགས་པ་ཡན་ཆད་དུ་ཆོས་ལོག་སྤྱོད་པ་ཤིན་ཏུ་ཉུང་ཞེས་ཐོས་སོ། ། གསུམ་པ་ནི། ཕྱིས་ནས་ཕག་མོའི། ཞེས་སོགས་ཚིགས་བཅད་གསུམ་སྟེ། འོ་ན་འདིར་དགག་པར་བྱ་བའི་ཆོས་ལོག་ཇི་ལྟ་བུ་སྙམ་ན། བླ་མ་ས་སྐྱ་པ་ཆེན་པོ་ཞིང་བརྗེས་པའི་ཕྱིས་ནས།
ཕག་མོའི་བྱིན་རླབས་ཀྱིས་གསང་སྔགས་ཀྱི་ཆོས་སྒོ་འབྱེད་པའང་། གོང་དུ་བཤད་པ་ལྟར། སེམས་ཙམ་ལུགས་ཀྱི་སེམས་བསྐྱེད་རྨི་ལམ་མ་ལ་སོགས་པ་དང་། ཡི་དམ་བསྒོམ་པ་སྐྲོང་བསྐྱེད་དང་། དཀར་པོ་ཆིག་ཐུབ་ལ་སོགས་པ་སངས་རྒྱས་ཀྱི་བསྟན་པ་དང་འགལ་བ་ཡི་ཆོས་ལོག་དུ་མ་དུས་དེང་སང་འཕེལ་བ་རྣམས་སོ། ། མཁས་པ་རྣམས་ཆོས་ལོག་འདི་དག་འཕེལ་བ་ལ་མི་དགྱེས་ཀྱང་། དུས་ཀྱི་ཤུགས་ཀྱིས་ཟློག་པར་མ་ནུས་ལ། བླུན་པོ་ཆོས་ལ་སྦྱང་པ་ཆུང་བ་རྣམས་ཆོས་ལོག་འདི་འདྲ་སྤྱོད་པ་བདེན་མོད་ཀྱི་མཁས་པ་ལུང་རིགས་ལ་སྦྱང་བར་རློམ་པ་ཡང་རི་བོང་ཅལ་བཞིན་དུ་ཆོས་ལོག་འདི་དག་ལ་སྤྱོད་པར་བྱེད་དོ། ། གསུམ་པ་ལ་བཞི་སྟེ། ཕྱོགས་ཆོས་བསྒྲུབ་པ།
ཁྱབ་པ་བསྒྲུབ་པ། རྟགས་འགོད་པ། དོན་བསྡུ་བའོ། ། དང་པོ་ནི། འདི་འདྲའི་རིགས་ཅན། ཞེས་སོགས་རྐང་པ་དགུ་སྟེ། དཀར་པོ་ཆིག་ཐུབ་ལ་སོགས་པ་འདི་འདྲའི་རིགས་ཅན་གྱི་ཆོས་ལོག་འཕེལ་བར་གྱུར་ན་སངས་རྒྱས་ཀྱི་བསྟན་པ་ལ་གནོད་དམ་མི་གནོད་དཔྱོད་ལྡན་མཁས་པ་རྣམས་ཀྱིས་ལེགས་པར་དཔྱོད་ལ་སྨྲོས། གལ་ཏེ་ཆིག་ཐུབ་འདི་འདྲ་བའི་ཆོས་ལོག་གིས་སངས་རྒྱས་ཀྱི་བསྟན་པ་ལ་མི་གནོད་དོ་ཞེ་ན། ཤེས་བྱ་ཆོས་ཅན། ཕྱི་རོལ་མུ་སྟེགས་བྱེད་སོགས་ཀྱི་ཆོས་ལོག་གིས་ཀྱང་སངས་རྒྱས་ཀྱི་བསྟན་པ་ལ་ཅི་གནོད་དེ་མི་གནོད་པར་ཐལ།
ཁས་བླངས་གང་ཞིག རྒྱུ་མཚན་མཚུངས་པའི་ཕྱིར། ཆོས་ལོག་གཞན་མུ་སྟེགས་བྱེད་ཀྱི་ཆོས་ལོག་གིས་བསྟན་པ་ལ་གནོད་ན་ནི། དཀར་པོ་ཆིག་ཐུབ་སོགས་འདི་དག་གིས་ཀྱང་བསྟན་པ་ལ་མི་གནོད་དམ་སྟེ་གནོད་པར་ཐལ། ཁས་བླངས་གང་ཞིག རྒྱུ་མཚན་མཚུངས་པའི་ཕྱིར་རོ། ། གཉིས་པ་ནི། གནོད་ཀྱང་སུན་འབྱིན། ཞེས་སོགས་རྐང་པ་ལྔ་སྟེ། ཆིག་ཐུབ་སོགས་ཀྱི་བསྟན་པ་ལ་གནོད་ཀྱང་སུན་འབྱིན་མི་འཐད་དོ་ཞེ་ན།
འོ་ན་མུ་སྟེགས་བྱེད་ཀྱི་ཆོས་ལོག་དང་། ཉན་ཐོས་སོགས་ལྟ་བ་ལོག་པ་འདི་ལའང་། རིགས་པས་སུན་དབྱུང་ཅི་བྱ་དགོས་ཏེ་མི་དགོས་སོ། ། མུ་སྟེགས་བྱེད་ཀྱི་ཆོས་ལོག་སོགས་འདི་དག་སངས་རྒྱས་ཀྱི་བསྟན་པ་ལ་གནོད་པའི་ཕྱིར། མཁས་པ་རྣམས་ཀྱིས་སུན་འབྱིན་པར་མཛད་དོ་ཞེ་ན་ནི། གསུམ་པ་ནི། བསྟན་ལ་གནོད་པའི། ཞེས་སོགས་རྐང་པ་གཉིས་ཏེ། མུ་སྟེགས་བྱེད་ཀྱི་ཆོས་ལོག་བསྟན་པ་ལ་གནོད་པས་མཁས་པ་རྣམས་ཀྱིས་སུན་འབྱིན་པར་མཛད་ན་ནི། དཀར་པོ་ཆིག་ཐུབ་ལ་སོགས་པ་བོད་ཀྱིས་བྱས་པའི་ཆོས་ལོག་ཀྱང་ཆོས་ཅན།
མཁས་པ་རྣམས་ཀྱིས་ལུང་དང་རིགས་པས་སུན་ཕྱུངས་ཤིག་སྟེ། སངས་རྒྱས་ཀྱི་བསྟན་པ་ལ་གནོད་པའི་ཕྱིར་རོ། ། བཞི་པ་ནི། ཅི་སླད་ཅེ་ན། ཞེས་སོགས་རྐང་པ་ལྔ་སྟེ། བསྟན་པ་ལ་གནོད་པའི་ཆོས་ལོག་སུན་ཕྱུང་བ་རྒྱུ་མཚན་ཅིའི་སླད་དུ་ཞེ་ན། དེའི་རྒྱུ་མཚན་ཡོད་དེ། རྒྱལ་བ་ཡིས། རིན་ཆེན་ཆོས་ཀྱང་དཀོན་ལ་དེ་ལ་ནི་རྟག་ཏུ་འཚེ་བའང་མང་ཞེས་གསུངས་ཏེ། མདོ་བསྡུད་པ་ལས།
རིན་ཆེན་ཆོས་ཀྱང་དཀོན་ལ་རྟག་ཏུ་འཚེ་བའང་མང་། ། ཞེས་གསུང་པའི་ཕྱིར། དོན་འདི་ལ་སོམས་ལ་མཁས་པ་རྣམས་ཀྱིས་ཐོས་བསམ་བསྒོམ་གསུམ་དང་། ཆད་རྩོད་རྩོམ་པ་སོགས་ཀྱིས་དུས་རྟག་ཏུ་བསྟན་པའི་བྱི་དོར་བྱ་སྟེ། མཁས་པའི་བྱ་བའི་གཙོ་བོ་དེ་ལས་གཞན་མེད་པའི་ཕྱིར་རོ། ། བཞི་པ་ལ་གཉིས་ཏེ། གཏན་གྱི་ཉམས་ལེན་བརྟགས་ནས་བླང་བ། གཏན་གྱི་སྐྱབས་གནས་བརྟགས་ནས་བླང་བའོ། ། དང་པོ་ནི། ཉི་མ་གཅིག་གི།
ཞེས་སོགས་ཚིགས་བཅད་བཞི་སྟེ། འོ་ན་ཆོས་ལོག་སུན་ཕྱུང་ནས་ཆོས་མ་ལོག་པ་བླང་ཚུལ་ཇི་ལྟར་ཡིན་སྙམ་ན། དཔེའི་སྒོ་ནས་འདི་ལྟར་ཡིན་ཏེ། དཔེར་ན་ཉི་མ་གཅིག་གི་བཟའ་བ་དང་། ལྟུང་བ་ལའང་། འདི་བཟང་འདི་ངན་ཞེས་རྟོག་དཔྱོད་སྣ་ཚོགས་གཏོང་བ་དང་། གོས་དྲ་བ་དང་མཁར་ལས་ལ་སོགས་པའི་འཕྲལ་གྱི་བྱ་བ་གང་ལའང་། ལེགས་ཉེས་དང་། བཟང་ངན་དུ་མཁས་དང་མི་མཁས་པ་ཞེས་བླང་དོར་དང་རྟོག་དཔྱོད་སྣ་ཚོགས་བྱེད་པ་དང་། རྟ་དང་ནོར་བུ་ལ་སོགས་པའི་དངོས་པོ་ཅུང་ཟད་ཙམ་གྱི་ཉོ་ཚོང་བྱེད་པ་ལའང་།
གང་ཟག་ཀུན་ལ་འདྲི་ཞིང་བརྟགས་ནས་དཔྱད་དོར་བྱེད་པ་ཚེ་འདིའི་བྱ་བ་ཅུང་ཟད་ལའང་། འདི་འདྲ་བའི་འབད་པ་བྱེད་པ་མཐོང་། སྐྱེ་བ་གཏན་གྱི་མདུན་མ་ལེགས་ཉེས་ནི་དམ་པའི་ཆོས་ལ་རག་ལས་ཀྱང་། ཉམས་སུ་བླང་བྱའི་ཆོས་འདི་ཁྱིའི་ཟས་བཞིན་དུ་བཟང་ངན་གང་དུའང་བརྟགས་ཤིང་མི་དཔྱོད་པར་གང་འཕྲད་པ་དང་། རྙེད་པའི་ཆོས་དེ་ལ་གུས་པར་འཛིན་པ་མཐོང་སྟེ། བྱ་བའི་གཙོ་བོ་དམ་པའི་ཆོས་ལ་བརྟགས་ཤིང་དཔྱད་ནས་མ་འཁྲུལ་བ་ཉམས་སུ་བླང་དགོས་སོ། ། གཉིས་པ་ནི། ཉིན་གཅིག་གི་ནི། ཞེས་སོགས་རྐང་པ་བཅུ་གསུམ་སྟེ། ཆོས་སུ་མ་ཟད་ཆོས་སྟོན་པའི་བླ་མ་བརྟག་དཔྱད་བྱེད་ཚུལ་དཔེའི་སྒོ་ནས་འདི་ལྟར་ཡིན་ཏེ།
ཉིན་གཅིག་གི་ནི་སྐྱེལ་མའམ། ཚེ་གཅིག་གི་ནི་གཉེན་དུ་འབྲེལ་བ་ལའང་འབད་དེ་མོ་དང་། རྩིས་ལ་སོགས་པས་བརྟགས་ནས་ལེན་པ་མཐོང་། དུས་དེང་ནས་བརྩམས་ཏེ། རྫོགས་པའི་སངས་རྒྱས་མ་ཐོབ་བར་གྱི་དོན་དབང་བསྐུར་བ་སོགས་ཀྱི་བླ་མ་མཆོག་ལ་རག་ལས་མོད། འོན་ཀྱང་བླ་མ་རྟོག་དཔྱོད་མི་བྱེད་པར་ཚོང་འདུས་ངན་པའི་ཟོང་ཉོ་བ་བཞིན་དུ་་་་་་གཞུང་ཁ་ཅིག་ཏུ་ལན་ཅིག་གི་ནི་ཟེར་བ་སྣང་གང་ཟག་སུ་ཕྲད་རྣམས་བླ་མར་བསྟེན་ཏེ། དེ་ལས་དབང་ལ་སོགས་པ་ལེན་པ་མཐོང་བས་སྐྱེ་མ་སྙིགས་མའི་དུས་འདི་ངོ་མཚར་སྟེ། འབད་མི་དགོས་པ་ཚེ་འདིའི་བྱ་བ་ཅུང་ཟད་ལ་འབད་པ་ཆེན་པོ་བྱེད། འབད་དགོས་པ་དམ་པའི་ཆོས་དང་། ཆོས་སྟོན་པའི་བླ་མ་ལ་ནི་ཅི་ཡང་རུང་བས་ཚིམ་པར་སྣང་།
དེས་ན་བླ་མ་བརྟགས་ཤིང་དཔྱད་དེ་མཚན་ཉིད་དང་ལྡན་པ་སྲོག་པས་གཅེས་པར་བསྟེན་དགོས་པའོ། ། གཉིས་པ་ཀུན་སློང་ཟང་ཟིང་མེད་པའི་བྱམས་པ་གསུམ་སྟེ། ཕན་པར་བསམ་པས་ཟང་ཟིང་མེད་པ། བྱ་བར་འོས་པས་ཟང་ཟིང་མེད་པ། གཞན་ལ་བསྐུལ་བས་ཟང་ཟིང་མེད་པའོ། ། དང་པོ་ལ་གཉིས་ཏེ། མདོར་བསྟན་པ། རྒྱས་པར་བཤད་པའོ། ། དང་པོ་ནི། བདག་ནི་སེམས་ཅན་ཀུན་ལ།
ཞེས་སོགས་ཚིགས་བཅད་གཉིས་ཏེ། དེ་ལྟར་བསྟན་པའི་དགག་སྒྲུབ་བྱེད་པ་ཐམས་ཅད་ཀྱང་གཞན་ལ་སྡང་སེམས་དང་། ས་སྐྱ་པ་རང་ཉིད་མཁས་པའི་གྲགས་པ་སྒྲགས་པའི་ཆེད་དུ་ཡིན་ནམ་སྙམ་ན་མིན་ཏེ། ས་སྐྱ་པཎྜི་ཏ་བདག་ནི། སེམས་ཅན་ཀུན་ལ་བུ་གཅིག་པ་ལྟར་བྱམས་པས། གང་ཟག་ཀུན་ལ་བདག་སྡང་སེམས་དང་། ཕྲག་དོག་གིས་མི་སྨོད་དོ། ། གལ་ཏེ་རྒྱ་ལ་མཉམ་པར་མ་བཞག་པས་སྨད་པ་དག་སྲིད་ན་དེ་ཡིས་སྡིག་པ་དེ་བླ་མ་དང་རྒྱལ་བ་སྲས་བཅས་ཀྱི་སྤྱན་སྔར་གཤེགས་སུ་གསོལ་ནས་དམ་པའི་ཆོས་འཁྲུལ་པ་འགོག་པ་དང་། མ་འཁྲུལ་བ་བསྒྲུབ་པ་སྐྱེ་བ་གཏན་གྱི་འདུན་མ་ལེགས་ཉེས་ཀྱི་གྲོས་ཡིན་པས། འདི་ཡི་ལེགས་ཉེས་སྤྱོད་པ་ལ་གཞན་ལ་ཕྲག་དོག་དང་སྡང་སེམས་ཆེ་ཞེས་སྨྲ་ན།
སྨྲ་བ་པོ་རང་ཉིད་རྟོག་པ་ཡིན་ནོ།་་་་་ འདིར་རང་མཆན་དང་འདྲེས་པའི་མཆན་སྙིང་ཞིག་ལས། བླ་མའི་གསུངས་གི་བགྲོས་འདི་མགོ་སྔ་མོར་བརྩམས་ནས་ཡོད་པར་འདུག དེའི་དུས་སུ་བླ་མ་ས་སྐྱ་པ་དེ་གཞན་གྱི་གྲུབ་མཐའ་ལ་ཟུར་ཟ་ཞིག་ཡོད་པར་འདུག་ཟེར་ནས་གྲྭ་ས་འདིར་ཡོང་འདོད་ཀྱི་སློབ་མ་འགའ་རེ་གོ་འགགས་པ་བྱུང་སྐད། དེའི་སྐབས་སུ་སློབ་དཔོན་བསོད་ནམས་ཀྱིས་དབུ་ཆེ་བ་འགའ་རེ་བསགས། ཇ་སྐོལ་ནས་འདིའི་འཕྲོ་མི་རྩོམ་པར་ཞུ་བྱས་པས། བླ་མས་དེ་ལྟར་ཞལ་གྱིས་བཞེས་ནས། རྩོམ་པའི་འཕྲོ་རྩོལ་བསྡུས་པའི་ཚེ། རྨི་ལམ་དུ་འཇམ་དབྱངས་ཀྱི་སྐུ་ཤིན་ཏུ་འཚེར་བ་གཅིག་ལུད་དང་མི་གཙང་བའི་ཁྲོད་ན་འདུག་པ་ཆོས་རྗེས་པས་བསལ། གཞན་གྱིས་ལུད་དང་མི་གཙང་བ་སྐུད་པ་མཐོང་བ་རྨིས་པས་འཁོར་དང་ལོངས་སྤྱོད་ཀྱི་ཕྱིར་གྲུབ་མཐའི་དབྱེ་བ་མ་བྱས་ན་བསྟན་པ་གནོད་པར་འདུག་གསུངས་ནས།
ཚིགས་བཅད་འདི་རྣམས་བྱུང་བ་ཡིན་གསུངས། གཉིས་པ་ལ་གསུམ་སྟེ། ཕན་པ་སྡང་སེམས་ཡིན་ན་ཧ་ཅང་ཐལ་བ། བདུད་རིགས་ཕན་པ་སྡང་སེམས་མིན་པར་བསྟན་པ། ཀུན་སློང་ཟང་ཟིང་མེད་པར་བསྟན་པ་དངོས་སོ། ། དང་པོ་ལ་ལྔ་སྟེ། བསྟན་འཛིན་ལ་ཧ་ཅང་ཐལ་བ། སྟོན་པ་ལ་ཧ་ཅང་ཐལ་བ། ལོང་ཁྲིད་ལ་ཧ་ཅང་ཐལ་བ། སྨན་པ་ལ་ཧ་ཅང་ཐལ་བ།
དོན་བསྡུ་བའོ། ། དང་པོ་ནི། ཀླུ་སྒྲུབ་དང་ནི། ཞེས་སོགས་རྐང་པ་ལྔ་སྟེ། གཞན་གྱི་ཆོས་ལོག་སུན་ཕྱུང་བ་གཞན་ལ་སྡང་སེམས་ཡིན་ན། འཕགས་པ་ཀླུ་སྒྲུབ་དང་ནི། སློབ་དཔོན་དབྱིག་གཉེན་དང་། རིགས་པའི་གཙུག་རྒྱན་ཕྱོགས་ཀྱི་གླང་པོ་དང་། ཆོས་ཀྱི་གྲགས་པ་དང་། ཟླ་བ་གྲགས་པ་ལ་སོགས་པའི་མཁས་པ་ཀུན་གྱིས་སངས་རྒྱས་པ་རང་དང་།
གཞན་མུ་སྟེགས་བྱེད་ཀྱི་ཆོས་ལོག་ཐམས་ཅད་སུན་ཕྱུང་བ་དེ་ལའང་གཞན་ལ་སྡང་ཞེས་ཟེར་རམ་ཅི་སྟེ་ཟེར་དགོས་པར་འགྱུར་རོ། ། གཉིས་པ་ནི། རྫོགས་པའི་སངས་རྒྱས། ཞེས་སོགས་རྐང་པ་གསུམ་སྟེ། ཤེས་བྱ་ཆོས་ཅན། རྫོགས་པའི་སངས་རྒྱས་ཀུན་གྱིས་ཀྱང་། བདུད་དང་མུ་སྟེགས་པ་ཐབས་སྣ་ཚོགས་ཀྱིས་སུན་ཕྱུང་བ་དེ་ལའང་། སངས་རྒྱས་བདུད་དང་མུ་སྟེགས་ལ་སྡང་སེམས་དང་། ཕྲག་དོག་པ་ཉིད་དུ་འགྱུར་རམ་སྟེ་འགྱུར་བར་ཐལ། ཆོས་ལོག་བཀག་པ་གཞན་ལ་སྡང་སེམས་དང་ཁྲག་དོག་ཡིན་པའི་ཕྱིར་རོ། །
གསུམ་པ་ནི། མཁས་རྣམས་བླུན་པོའི། ཞེས་སོགས་རྐང་པ་དགུ་སྟེ། ཤེས་བྱ་ཆོས་ཅན། ནོར་པའི་ཆོས་འགོག་པ་དང་། མ་ནོར་པའི་ཆོས་སྒྲུབ་པའི་སྒོ་ནས་གདུལ་བྱ་ལོག་པའི་གཡང་ས་ལས་ཐར་པའི་ལམ་དུ་ལོང་ཁྲིད་ལེགས་པར་བྱས་པ་ལ། གཞན་ལ་སྡང་ཞེས་སྨྲས་ནས་སླན་ཆད་མཁས་པས་སངས་རྒྱས་ཀྱི་བསྟན་པ་ཇི་ལྟར་བསྲུང་སྟེ་བསྲུང་མི་ཤེས་པར་ཐལ། སྐྱེས་བུ་མཁས་པ་རྣམས་གང་ཟག་བླུན་པོའི་ལོང་ཁྲིད་ཡིན་ཞིང་། ཆོས་འཁྲུལ་མ་འཁྲུལ་མ་ཕྱེ་ན། ཕྱིན་ཅི་ལོག་ལ་ལོག་མི་གོ
དེ་ལྟར་ཕྱེ་ན་གཞན་ལ་ཕྲག་དོག་དང་སྡང་སེམས་སུ་འགྱུར་བའི་ཕྱིར་རོ། ། གཞན་ཡང་། ལོང་བ་ཁྲིད་པར་བྱེད་པའི་སྐྱེས་བུ་རྣམས་ཀྱིས་གང་ཟག་ལོང་བ་ལ་འཇིགས་པའི་གཡང་ས་བཀག་ཅིང་། བདེ་བའི་ལམ་བཟང་པོར་ཁྲིད་པའང་ལོང་བ་ལ་ཕྲག་དོག་ཡིན་ནམ་ཅི་སྟེ་ཡིན་པར་ཐལ། ཆོས་ལོག་བཀག་པ་གཞན་ལ་ཕྲག་དོག་ཡིན་པས་སོ། ། དེ་ལྟ་ཡིན་ན་འོ་ན་མིག་ལྡན་སྐྱེས་བུས་ལོང་བ་བདེ་བའི་སར་ཇི་ལྟར་དཀྲི་སྟེ་དཀྲི་མི་ཤེས་སོ། ། བཞི་པ་ནི། ནད་པ་ལ་ནི། ཞེས་སོགས་རྐང་པ་ལྔ་སྟེ། གཞན་ཡང་འགྲོ་བ་ནད་པ་ལ་ནི་གནོད་པ་ཡི་ཁ་ཟས་དང་སྤྱོད་ལམ་སྤོངས་ཤིག
ཕན་པའི་ཟས་ལ་སོགས་པ་བརྟེན་ཅེས་དེ་སྐད་དུ་སྨན་པས་དེ་སྐད་དུ་སྨྲས་ན་ཡང་། ནད་པ་ལ་སྡང་བ་དང་། ཕྲག་དོག་ཏུ་འགྱུར་བར་ཐལ། རྟགས་གོང་བཞིན། འདོད་ན་ནི། འཚོ་བྱེད་སྨན་པ་མཁས་པས་ནད་པ་ཇི་ལྟར་གསོ་སྟེ་གསོ་མི་ཤེས་སོ། ། ལྔ་པ་ནི། ཆོས་ལོག ཞེས་སོགས་རྐང་པ་ལྔ་སྟེ། མདོར་ན་དམ་པའི་ཆོས་ཕྱིན་ཅི་ལོག་པ་དང་མ་ལོག་པའི་རྣམ་པར་དབྱེ་བ་བྱས་པ་ལ།
གཞན་ལ་ཞེ་སྡང་བ་དང་། ཕྲག་དོག་ཡིན་ཟེར་ན། འོ་ན་སྡུག་བསྔལ་འཁོར་བའི་རྒྱ་མཚོ་ལས། སེམས་ཅན་རྣམས་ནི་ཇི་ལྟར་བསྒྲལ་ཏེ་བསྒྲལ་མི་ཤེས་པར་ཐལ། ཆོས་ནོར་པ་བཤད་ན་སངས་མི་རྒྱ། མ་ནོར་པ་བཤད་ན་ཕྲག་དོག་དུ་འགྱུར་བའི་ཕྱིར་རོ། ། གཉིས་པ་ནི། སངས་རྒྱས་འཇིག་རྟེན། ཞེས་སོགས་རྐང་པ་བཅུ་བདུན་ཏེ། འོ་ན་ཆོས་ཕྱིན་ཅི་ལོག་མ་ལོག་རྣམ་པར་ཕྱེ་སྟེ་བཤད་པས།
ཆོས་ལོག་སྤྱོད་པ་ཕམ་པ་ནི། མཁས་པའི་སྐྱོན་མིན་ཏེ་རྫོགས་པའི་སངས་རྒྱས་འཇིག་རྟེན་དུ་བྱོན་ནས་ཆོས་གསུངས་པ་དང་། རྒྱ་གར་མཁས་པ་རྣམས་ཀྱིས་ཆོས་ལོག་མ་ལོག་རྣམ་པར་ཕྱེ་ནས་ལེགས་པར་བཤད་པ་བྱེད་པ་ལ། ཆོས་ལོག་སྤྱོད་སྤྱོད་པ་དང་། བདུད་ཕམ་པ་གཉིས་དང་། མཁས་པ་དགའ་བ་བསྐྱེད་པའི་འབྲས་བུ་རྣམ་པ་གསུམ་འབྱུང་བ་ནི་སངས་རྒྱས་ཀྱི་བསྟན་པའི་སྤྱི་ལུགས་ཡིན་པའི་ཕྱིར་ཏེ། སློབ་དཔོན་མ་གོལ་་་་་་གཞུང་ཁ་ཅིག་ཏུ་མ་གོལ་ཞེས་འབྱུང་མི་འགལ་ཏེ། ཕ་གོལ་ཞེས་ཀྱང་བྱ། མ་གོལ་ཞེས་ཀྱང་བྱ། མུ་སྟེགས་རྟ་དབྱངས་ཞེས་བྱ་སྟེ།
མུ་སྟེགས་རྟ་དབྱངས་ཞེས་བྱ་བས། སངས་རྒྱས་པ་ལ་རྩོད་པར་རྩམ་པ་ན། ཕྱིའི་མུ་སྟེགས་རྟ་དབྱངས་ནི། ། ནང་གི་སློབ་དཔོན་དཔའ་བོར་གྱུར། ། ཞེས་ལུང་བསྟན་པ་ལྟར་སློབ་དཔོན་ཨརྻ་དེ་ཝས་མུ་སྟེགས་རྟ་དབྱངས་བརྟུལ་ཏེ་རྗེས་སུ་བཟུང་བས་ནང་པའི་པཎྜི་ཏ་ཆེན་པོ་སློབ་དཔོན་དཔའ་བོར་གྲགས་པ་འདི་ཡིན་ནོ། ། གྱིས་ཀྱང་། བསྟོད་པ་བརྒྱ་ལྔ་བཅུ་པ་ལས། འདི་སྐད་དུ་གསུངས་ཏེ། དཔའ་བོ་སངས་རྒྱས་ཁྱོད་ཀྱིས་བསྟན་པ་འདི། ། མུ་སྟེགས་ཐམས་ཅད་ཕམ་པར་མཛད་པ་སྟེ། །
བདུད་ནི་སེམས་ཁོང་ཚུད་པར་མཛད་པ་ལགས། ། ལྷ་དང་མི་རྣམས་དབུགས་ཀྱང་འབྱིན་པར་མཛད། ། ཞེས་གསུངས་པའི་ཕྱིར། གཞུང་དུ་ནི་འདིས་ཚིག་སྣ་བསྡུས་ནས་གསུངས་སོ། ། དུས་དེང་སང་བོད་འདི་ན་ཡང་སྐྱེས་བུ་མཁས་པ་རྣམས་ཀྱིས་ཆོས་འཁྲུལ་མ་འཁྲུལ་ཕྱེ་ནས་ལེགས་པར་བཤད་ན། ཆོས་ལོག་སྤྱོད་པ་རྣམས་ཕམ་པར་བྱེད་ཅིང་། བདུད་ཀྱི་རིགས་ཐམས་ཅད་ཡིད་རྨུག་པར་འགྱུར་བ་དང་། མཁས་པ་ཐམས་ཅད་དགའ་བར་བྱེད་པའི་འབྲས་བུ་གསུམ་འབྱུང་ངོ་། ། འབྲས་བུ་གསུམ་དང་ལྡན་པ་འདི་འདྲ་བའི་ཆོས་བཤད་ན། སངས་རྒྱས་ཀྱི་བསྟན་པ་འཛིན་པར་ནུས་ལ།
འདི་ལས་ཟློག་པ་སྟེ། ཆོས་འཁྲུལ་མ་འཁྲུལ་མ་ཕྱེ་ན། ཆོས་ལོག་ལ་བསྔགས་པ་བྱེད། བདུད་སྤྲོ་བ་བསྐྱེད། སྐྱེས་བུ་ཐ་ཤལ་རྣམས་དགའ་བར་བྱེད་པའི་སྐྱོན་བྱུང་བར་གྱུར་ན་སངས་རྒྱས་ཀྱི་བསྟན་པ་ལ་གནོད་པར་ཤེས་པར་གྱིས་ལ། ཆོས་ལོག་མ་ལོག་སྤྱོད་པ་དང་། མ་ལོག་པའི་ཆོས་ཉན་བཤད་ལ་འབད་པར་བྱའོ། ། གསུམ་པ་ནི། བདག་ཀྱང་རྡོ་རྗེ། ཞེས་སོགས་ཚིགས་བཅད་ལྔ་སྟེ།
འོ་ན་འཁོར་དང་ཟང་ཟིང་བསྒྲུབ་པའི་བསམ་པས་བཤད་པ་ཡིན་ནམ་ཞེ་ན་མིན་ཏེ། ས་སྐྱ་པཎྜི་ཏ་བདག་གིས་ཀྱང་རྡོ་རྗེ་ཕག་མོ་ཡི་བྱིན་རླབས་ཙམ་རེ་བྱས་པ་དེ་ལ་དཀར་པོ་ཆིག་ཐུབ་ལྟ་བུའི་ཆོས་རེ་བསྟན་ནས་ཀྱང་། སེམས་སྟོང་པའི་མྱོང་བ་ཅུང་ཟད་རེ་སྐྱེས་པ་ལ། ཐེག་པ་ཆེན་པོའི་མཐོང་ལམ་དུ་ནི་ངོ་སྤྲད་ནས་རྩོལ་བསྒྲུབ་ཆེར་མེད་པའི་དོན་སླ་མོ་ཞིག་བསྟན་ན་འཁོར་གྱི་ཚོགས་པའང་འདི་བས་མང་བ་འདུ་ཞིང་། ལོངས་སྤྱོད་ཀྱི་དངོས་པོའི་འབུལ་བའང་ཤིན་ཏུ་མང་བར་འགྱུར་བ་དང་། གདུལ་བྱ་བླུན་པོ་རྣམས་ཀྱི་བསམ་པ་ལའང་རྫོགས་པའི་སངས་རྒྱས་ལྟ་བུར་མོས་པ་སྐྱེ་ཞིང་། དམ་པའི་ཆོས་ཀྱི་གནད་རྣམས་འཁྲུལ་མ་འཁྲུལ་མི་ཤེས་པའི་སྡེ་སྣོད་འཛིན་པར་རློམ་པ་མང་པོ་ཡང་། དེ་ལྟ་བུའི་གང་ཟག་ལ་ལྷག་པར་དད་པར་འགྱུར་བར་ས་སྐྱ་པ་བདག་གིས་ལེགས་པར་གོ་མོད་ཀྱི་འཁོར་དང་ཟང་ཟིང་བསྒྲུབ་པའི་ཕྱིར་དུ་ས་སྐྱ་པཎྜི་ཏ་བདག་གིས་སེམས་ཅན་འཁོར་དུ་བསྡུས་པ་མིན་ཏེ། སྤྱོད་འཇུག་ལས། བདག་ནི་གྲོལ་བ་དོན་གཉེར་ལ། །
རྙེད་དང་བཀུར་བསྟིའི་འཆིང་མི་དགོས། ། ཞེས་གསུངས་པ་ལྟར་རོ། ། ད་ལྟ་མིན་པ་འོན་ཀྱང་། སངས་རྒྱས་ཀྱི་བསྟན་པ་ལ་ཕན་པར་བསམ་ནས་ཆོས་ལོག་པ་འགོག་ཅིང་། མ་ལོག་པ་བསྒྲུབ་པའི་སྒོ་ནས་ལེགས་པར་བཤད་པ་ཡིན་ཏེ། སྐྱེས་རབས་ལས། ཕན་པར་སྨྲ་ལ་མཆོད་པ་བྱེད་པ་ནི། ། བསྒོ་བའི་ཚིག་བཞིན་གུས་པས་ཉན་པ་ཡིན། ། ཞེས་པ་ལྟར་རོ། ། དེས་ན་རྫོགས་པའི་སངས་རྒྱས་ཀྱི་བསྟན་པ་བཞིན་དུ་ལེགས་པར་བསྒྲུབ་ན།
སངས་རྒྱས་ཀྱི་བསྟན་པ་ལ་ཕན་པར་བསམ་པ་ཁོ་ནའི་དབང་གི་ཡིན་གྱི། འཁོར་དང་ཟང་ཟིང་བསྒྲུབ་པའི་བསམ་པས་ནི་མིན་ནོ། ། གཉིས་པ་ནི། མུ་སྟེགས་བྱེད་དང་། ཞེས་སོགས་ཚིགས་བཅད་ལྔ་སྟེ། ཆོས་ལོག་འགོག་ན་འཕགས་པའི་ཡུལ་དུ་བྱུང་བའི་ཆོས་ལོག་ཐམས་ཅད་འགོག་གམ་ཞེ་ན། གཞུང་འདི་དག་འགོག་པ་གཙོ་བོར་མ་བཤད་དེ། འཕགས་པའི་ཡུལ་དུ་ཕྱི་རོལ་མུ་སྟེགས་བྱེད་དང་། ཉན་ཐོས་རྣམས་དང་། ཐེག་པ་ཆེན་པོ་འགའ་ཞིག་ལའང་།
འཁྲུལ་པའི་གྲུབ་མཐའ་དུ་མ་ཡོད་མོད། རྒྱན་དྲུག་མཆོག་གཉིས་སོགས་མཁས་པ་རྣམས་ཀྱིས་སུན་ཕྱུང་ཟིན་པའི་ཕྱིར་ནའོ། ། འོ་ན་བོད་དུ་བྱུང་བའི་ཆོས་ལོག་ཐམས་ཅད་འགོག་གམ་ཞེ་ན། ས་སྐྱ་པ་ཆེན་པོ་བཞུགས་པ་ཡན་ཆད་དུ་བྱུང་བའི་ཆོས་ལོག་རྣམས་ཇོ་བོ་རིན་ཆེན་བཟང་པོ་སོགས་ཀྱིས་བཀག་ཟིན་པས་མི་འགོག

འོ་ན་གང་ཞེ་ན། དུས་དེང་སང་བོད་གངས་རིའི་ཁྲོད་འདི་ན་དངོས་པོའི་སྟོབས་ལ་ཞུགས་པའི་རིགས་པས་བསྒྲུབ་པར་མི་ནུས་ཤིང་། རྫོགས་པའི་སངས་རྒྱས་ཀྱི་བསྟན་པ་དང་འགལ་བ་ཡི་འཁྲུལ་པའི་གྲུབ་མཐའ་གསར་པ་དུ་མ་བྱུང་བ་རྣམས་འགོག་གོ ། འོ་ན་རྡོ་རྗེ་ཐེག་པའི་ཟབ་གནད་ལ་འཁྲུལ་པ་རྣམས་འགོག་གམ་ཞེ་ན། མིན་ཏེ་གསང་སྔགས་རྡོ་རྗེ་ཐེག་པའི་དབང་དང་། རིམ་གཉིས་སོགས་ཀྱི་གནད་ཟབ་མོ་འཆུགས་པ་རྒྱུད་སྡེ་ཟབ་མོ་རྣམས་དང་། གྲུབ་ཐོབ་ཀྱི་དགོངས་པ་རྣམས་དང་འགལ་བའི་གནད་དཔག་ཏུ་མེད་པ་བོད་ན་ཡོད་མོད། དེ་དག་གསང་སྔགས་ཉིད་ཡིན་པའི་ཕྱིར། ས་སྐྱ་པཎ་ཆེན་ཁོ་བོས་གཞན་དུ་བཤད་པས་སོ། ། འདིར་ཊཱིཀྐ་ཁ་ཅིག་ལས། དེ་ལྟར་གསུང་ཀྱང་དེང་སང་ཡོངས་གྲགས་ཀྱི་བདག་ཉིད་ཆེན་པོའི་བཀའ་འབུམ་ན་གསང་སྔགས་ཀྱི་གསུང་རབ་མང་པོ་མ་བཞུགས་ཞེས་ཀྱང་གསུངས་སོ། །
གཞུང་འདིར་ནི་དབང་བསྐུར་ཐོབ་མ་ཐོབ་ཀུན་ལ་བཤད་དུ་རུང་བའི་ཆོས་འཁྲུལ་ལ་རགས་རིམ་ཅི་རིགས་པ་འཕེལ་ན་སངས་རྒྱས་ཀྱི་བསྟན་པ་ལ་གནོད་པར་མཐོང་ནས་འཁྲུལ་པ་འགོག་ཚུལ་ཆེ་ལོང་ཙམ་ཞིག་བཤད་པ་ཡིན་ནོ། ། ད་དུང་ཆོས་འཁྲུལ་པའི་རྣམ་གཞག་ནི། སྐྱོན་ཅན་དཔག་ཏུ་མེད་པ་སྣང་ན་ཡང་། གཞུང་ཡི་གེ་མང་དུ་དོགས་པས་རེ་ཞིག་བཞག་གོ ། གསུམ་པ་ནི། གལ་ཏེ་ལུང་དང་། ཞེས་སོགས་རྐང་པ་བདུན་ཏེ། གལ་ཏེ་ཡིད་ཆེས་པའི་ལུང་དང་། དཔེ་དང་གཏན་ཚིགས་སོགས་དངོས་པོ་སྟོབས་ཞུགས་ཀྱི་རིགས་པའི་གནད་ཤེས་པའི་བློ་གྲོས་དང་ལྡན་པ་རྣམས་ཀྱིས་ཆོས་ལུགས་དེ་འཁྲུལ་མ་འཁྲུལ་ལེགས་པར་དཔྱོད་ལ་འཁྲུལ་པ་རྣམས་དགག་པ་དང་། མ་འཁྲུལ་བ་ཚུལ་བཞིན་དུ་བསྒྲུབ་པར་གྱིས་ཏེ།
རྒྱུ་མཚན་ནི་ལུང་རྟོགས་ཀྱི་བདག་ཉིད་ཅན་གྱི་སངས་རྒྱས་ཀྱི་བསྟན་པ་དང་འཕྲད་པ་དཀའ་ཞིང་རྟེན་དལ་བ་བརྒྱད་དང་འབྱོར་པ་བཅུ་ཚང་བའང་རྙེད་པར་དཀའ་བས། གསུང་རབ་ལ་མཁས་པ་རྣམས་ཀྱིས་གྲུབ་མཐའ་ལ་ལེགས་པར་དཔྱོད་ལ་གཟུ་བོར་ཏེ་དྲང་པོར་གནས་པའི་བློ་ཡིས་དཔྱོད་པར་རིགས་སོ། ། གསུམ་པ་བདག་རྐྱེན་ཕྱོགས་ལྷུང་མེད་པའི་ཤེས་རབ་ལ་བཞི་སྟེ། ཐ་སྙད་མང་དུ་ཐོས་པ། མདོ་སྡེ་མང་དུ་ཐོས་པ། རྒྱུད་སྡེ་མང་དུ་ཐོས་པ། མན་ངག་མང་དུ་ཐོས་པའོ། ། དང་པོ་ནི། བདག་གི་སྒྲ་དང་། ཞེས་སོགས་རྐང་པ་གསུམ་སྟེ།
ས་སྐྱ་པཎྜི་ཏ་བདག་གིས། ཆོས་ལོག་པ་དང་མ་ལོག་པའི་རྣམ་པར་དབྱེ་བ་མི་ཤེས་བཞིན་དུ་ཤེས་སོ་ཞེས་མངོན་པའི་ང་རྒྱལ་སོགས་ཀྱིས་མིན་ཏེ། འདི་ལྟར་སྒྲ་དང་ཚད་མ་སོགས་ཤེས་བྱ་ཐམས་ཅད་ལ་ལེགས་པར་བསླབ་པས་སོ། ། དེ་ཡང་སྒྲ་ནི་བརྡ་སྤྲོད་པར་བྱེད་པའི་བསྟན་བཅོས་ཡིན་ལ། དེའི་གཙུག་གི་ནོར་བུ་ལྟ་བུ་ཀཱ་ལ་པ་དང་། ཙཎྜ་པ་དང་། དེ་དག་གི་མིང་གི་སྒྲ་བསྒྲུབ་པ་དང་། སྒྲའི་དབྱིངས་བསྒྲུབ་པ་དང་། བྱེད་པའི་ཚིག་བསྒྲུབ་པ་ལ་སོགས་པ་སྒྲའི་བསྟན་བཅོས་ཡན་ལག་དང་བཅས་པ་ལ་བསླབ། ཚད་མ་ནི།
དོན་གྱི་འགལ་འབྲེལ་གཅོད་པའི་བསྟན་བཅོས་ཡིན་ལ། དེའི་གཙུག་གི་ནོར་བུ་ལྟ་བུ་ཚད་མ་ཀུན་ལས་བཏུས་པ་དང་། དེའི་ཚིག་དོན་གཏན་ལ་འབེབ་པ་རབ་ཏུ་བྱེད་པ་སྡེ་བདུན་ཡན་ལག་དང་བཅས་པ་ལ་བསླབ། ཚིག་གི་སྡེབ་སྦྱོར་ལ། རྒྱུད་འཕེལ་དང་། བསྐྱེད་པ་གཉིས་ལས། དང་པོ་ལ་མཉམ་པ་དང་། ཕྱེད་མཉམ་པ་དང་། མི་མཉམ་པ་དང་གསུམ། ཕྱི་མ་ལ་འཕགས་པ་དང་།
ཕྱི་མོ་མཉམ་པ་ལ་སོགས་ཏེ་དེ་དག་སོ་སོའི་རྣམ་གཞག་དང་བཅས་པ་རྣམས་ཀྱང་ཤེས། ཚིག་གི་རྒྱན་ལ། སྙན་ངག་གི་མཚན་ཉིད་སྟོན་པར་བྱེད་པ་དང་། དེ་དང་མི་འགལ་བར་སྟོན་པར་བྱེད་པ་གཉིས་ལས། དང་པོ་ལ་དབྱངས་ཅན་གྱི་མགུལ་རྒྱན་ལ་སོགས་པ་དང་། གཉིས་པ་ལ་སྐྱེས་རབས་ལ་སོགས་པ་ཕལ་ཆེར་དང་། མིང་གི་མངོན་བརྗོད་ནི། སོ་སོ་ཡང་དག་རིག་པའི་རྒྱུར་འགྱུར་བའི་མིང་གི་རྣམ་གྲངས། དེ་ལ་ཡང་འཆི་མེད་མཛོད་དང་། སྣ་ཚོགས་གསལ་བ་ལ་སོགས་པ་ཕལ་ཆེར་གོ
གཉིས་པ་ནི། འདུལ་བ་དང་ནི། ཞེས་སོགས་རྐང་པ་གཉིས་ཏེ། ཁ་ཆེ་པཎ་ཆེན་ལས་འདུལ་བ་ལུང་དང་། སོ་སོ་ཐར་པ་དང་། མདོ་རྩ་བ་དང་། འོད་ལྡན་དང་། མེ་ཏོག་ཕྲེང་རྒྱུད་ལ་སོགས་པ་དང་ནི། མངོན་པ་གོང་འོག་དང་། ཐེག་བསྡུས།
རྣམ་བཤད་རིགས་པ། ཉི་ཤུ་པ། སུམ་ཅུ་པ། ཕུང་པོ་ལྔའི་རབ་བྱེད། མངོན་རྟོགས་རྒྱན་རྩ་འགྲེལ། ཤེར་ཕྱིན་བདུན་བརྒྱ་པ། བརྒྱད་སྟོང་དོན་བསྡུས་སོགས་གསན་ཅིང་། ཞུ་དོན་མོ་རི་པ་ལས། མངོན་རྟོགས་རྒྱན་མ་གཏོགས་པའི་བྱམས་ཆོས་རྩ་འགྲེལ། བསླབ་པ་ཀུན་ལས་བཏུས་པའི་འགྲེལ་བཤད།
དབུ་མ་བདེན་གཉིས་ཆེ་བ། དབུ་རྒྱན། རིགས་ཚོགས་ལ་སོགས་པ་མདོར་ན་ཕ་རོལ་ཏུ་ཕྱིན་པའི་གསུང་རབ་ཀྱང་ཕལ་ཆེར་ཐོས་སོ། ། གསུམ་པ་ནི། གསང་སྔགས་རྒྱུད་སྡེ། ཞེས་སོགས་ཚིག་བཅད་གཅིག་སྟེ། གསང་སྔགས་ཀྱི་རྒྱུད་སྡེ་བཞི་པོ་ཡང་། དེང་སང་རྒྱ་གར་དང་བོད་ན་ཉན་བཤད་ཡོད་པ་ཕལ་ཆེར་ཐོས་པའི་ཚུལ་རྣམ་ཐར་ན་གསལ་ཞིང་། ཐོས་པ་དེ་དག་ཐམས་ཅད་ཀྱང་། མིང་རྐྱང་ཙམ་དུ་མ་བཞག་པར་བསམ་བྱུང་གི་རིགས་པས་དཔྱད་པས་དོན་གྱི་གནད་ཇི་ལྟ་བ་བཞིན་དུ་གོ་ཞིང་རྟོགས་པ་ཡིན་ཏེ།
ཆོས་རྗེ་ཉིད་ཀྱི་ཞལ་སྔ་ནས། སྦྲང་རྩི་འཛིན་པ་སྦྲང་རྩིའི་བརྟུལ་ཞུགས་ཅན། ། སྦྲང་བུ་མིན་པས་སྦྲང་རྩིའི་བཅུད་མ་རྙེད། ། སྡེ་སྣོད་འཛིན་པ་ཀུན་དགའ་རྒྱལ་མཚན་དཔལ། ། བཟང་པོ་མིན་པས་ཤེས་བྱའི་བཅུད་མ་རྙེད། ། ཅེས་གསུངས་སོ། ། བཞི་པ་ནི། བྱེ་བྲག་སྨྲ་དང་། ཞེས་སོགས་ཚིགས་བཅད་བརྒྱད་དེ། བྱེ་བྲག་སྨྲ་བ་དང་།
མདོ་སྡེ་པ་དང་། སེམས་ཙམ་རྣམས་བཅས་རྣམ་མེད་པ་གཉིས་དང་ནི། དབུ་མ་རང་རྒྱུད་པ་དང་། ཐལ་འགྱུར་པ་ཡི་གདམས་ངག་ཇི་སྙེད་བོད་དུ་འགྱུར་བ་ཕལ་ཆེར་ཐོས། དེང་སང་བོད་ལ་གྲགས་པ་ཡི་ཕ་དམ་པའི་ཞི་བྱེད་བརྒྱུད་པ་གསུམ་དང་། ཨ་རོའི་རྫོགས་ཆེན་་་་་་ཊཱིཀྐ་ཁ་ཅིག་ལས། འདི་རྙིང་མ་བ་འདོད་པའི་རྫོགས་ཆེན་ནི་མ་ཡིན་ཞེས་དང་། དང་། ཨ་མ་ལབ་ཀྱི་སྒྲོན་་་་་་ལབ་སྒྲོན་ནས་བརྒྱུད་པའི་དིང་སང་བྱེད་པའི་གཅོད་རྣམས་ནི་མ་དག་པ་འབའ་ཞིག་ཏུ་འདུག འདིར་སྨོས་པའི་གཅོད་ལ་སོགས་པ་ནི།
བྲམ་ཟེ་ཨརྻ་དེ་ཝའི་གཞུང་དེའི་འགྲེལ་པ་སྐྱོ་བསོད་ནམས་བླ་མས་བྱས་པ་རྣམས་མདོ་དང་མཐུན་པ་ཡིན་ནོ་ཞེས་བཤད་དོ། ། མེའི་གཅོད་ལ་སོགས་པ་གདམས་པ་དང་། ཇོ་བོ་ནས་རྒྱུད་པའི་མངོན་རྟོགས་རྒྱན་གྱི་སྐབས་བརྒྱད་ཀྱི་དོན་ཅིག་ཆར་དུ་བསྒོམ་པའི་གདམས་ངག་དང་། ཕ་རོལ་ཏུ་ཕྱིན་པའི་བློ་སྦྱོང་དོན་བདུན་མ་ལ་སོགས་པ་དང་། བཀའ་གདམ་གཞུང་པ་་་་་་པུ་ཏོ་བ་དང་། གདམས་ངག་གི་ལུགས་གཉིས་དང་།་་་་་ སྣེ་བཟུར་བ་ནས་བརྒྱུད་པ་ལ་ཟེར། ས་ར་ཧ་དང་། ཏི་ལོ་པ་དང་། ནག་པོ་སྤྱོད་པའི་དོ་ཧ་དང་།
རྣལ་འབྱོར་དབང་ཕྱུག་བིརྺ་པའི་དོ་ཧའི་སེང་གེ་ཞེས་བྱ་བ་དང་། ཐ་ག་པ་དང་། མཻ་ཏྲི་པའི་དོ་ཧ་སོགས་དོ་ཧའི་བྱེ་བྲག་མང་དུ་ཐོས། མཁན་པོ་གད་པ་ཀིརྟི་ནས་རྒྱུད་པའི་རིམ་ལྔ་གཏན་ཐོག་གཅིག་པ་དང་། མར་པའི་སློབ་མ་མེས་སྟོན་ཚོན་པོ་དང་དྭགས་པོའི་སློབ་མ་གཙང་བཞེད་དང་། རས་ཆུང་པའི་སློབ་མ་བུར་བསྒོམ་ལས་ཐོས་པའི་རྨོག་ཅོག་པ་ནས་རྒྱུད་པའི་ནཱ་རོ་ཆོས་དྲུག་ལུགས་གསུམ་ཐོས། གསང་བ་འདུས་པ་ཡེ་ཤེས་ཞབས་ལུགས་ཀྱི་གདམས་ངག་ཡན་ལག་དང་བཅས་པ་དང་། དེ་བཞིན་དུ། འཕགས་སྐོར་གྱི་གདམས་ངག་འགོས་ལོ་ཙཱ་བ་དང་། ཁ་ཆེ་པཎ་ཆེན་ནས་རྒྱུད་པ་རྣམས་དང་།
དགེས་པ་རྡོ་རྗེའི་སྙིང་པོ་རྒྱུད་གསུམ་ཐིག་ལེའི་སྐོར་དང་བཅས་པ་རྣམས་དང་། གཤིན་རྗེའི་གཤེད་དམར་པོ་དང་། འཇིགས་བྱེད་དང་། དགྲ་ནག་དང་། གདོང་དྲུག་ལ་སོགས་པ་དང་། དེའི་གདམས་ངག་གསར་རྙིང་རྣམས་དང་། འཁོར་ལོ་སྡོམ་པའི་གདམས་ངག་གསང་མཐའི་ལུགས་རྣམས་དང་། དུས་ཀྱི་འཁོར་ལོའི་སྦྱོར་དྲུག་ལ་སོགས་པ་སྦྱོར་དྲུག་གི་བྱེ་བྲག་མང་པོ་དང་། མཚན་བརྗོད་ཀྱི་བཤད་པ་སློབ་དཔོན་འཇམ་དཔལ་བཤེས་གཉེན་གྱིས་མཛད་པའི་འགྲེལ་བ་ཆེ་ཆུང་གཉིས་དང་། སྒེག་པའི་རྡོ་རྗེས་མཛད་པའི་སྔགས་དོན་རྣམས་གཟིགས་དང་།
དབུ་མ་ལ་དགའ་བས་བྱས་པའི་ཡེ་ཤེས་ཞབས་ལུགས་སུ་འགྲེལ་པ་དང་། ལམ་འབྲས་ཀྱི་ལུགས་དང་། དུས་འཁོར་གྱི་ལུགས་ཏེ་དྲུག་དང་། བིརྺ་པའི་འཆི་མེད་བསྒྲུབ་པའི་གདམས་ངག་དང་། བརྟག་གཉིས་ལ་བརྟེན་པའི་བིརྺ་པས་ལམ་འབྲས་ཡོངས་སུ་རྫོགས་པའི་གདམས་ངག་ལ་སོགས་པ། སློབ་དཔོན་མཚོ་སྐྱེས་ཀྱི་བསྐྱེད་རིམ་ཟབ་པའི་ཚུལ་དགུ། རྫོགས་རིམ་མར་མེའི་རྩེ་མོ་ལྟ་བུའི་གདམས་ངག་དང་། སཾ་པུ་ཊི་ལ་བརྟེན་ནས་ཏོག་རྩེ་པས་བསམ་གྱིས་མི་ཁྱབ་ཀྱི་གདམས་ངག་དང་། བདུད་རྩི་འོད་ལ་བརྟེན་ནས་ངག་དབང་གྲགས་པས་ཕྱག་རྒྱ་ཆེན་པོ་ཡི་གེ་མེད་པ་དང་། འཁོར་ལོ་བདེ་མཆོག་ལ་བརྟེན་ནས་ནག་པོ་སྤྱོད་པས་གཏུམ་མོ་ལམ་རྫོགས་དང་།
ཡོན་པོ་སྲང་བ་གཉིས་དང་། གསང་བ་འདུས་པ་ལ་བརྟེན་ནས་སློབ་དཔོན་ཀླུ་སྒྲུབ་ཀྱིས་མཆོད་རྟེན་གྱི་དྲུང་དུ་སེམས་ཐག་སྤྱད་པ་དང་། དབང་ཡོན་ཏན་རིམ་པ་ལ་རྟེན་ནས་རྒྱལ་པོ་ཨིནྡྲ་བྷུ་ཏིས། ཕྱག་རྒྱས་ལམ་ཡོངས་སུ་རྫོགས་པ་དང་། བརྟག་གཉིས་ལ་བརྟེན་ནས། ཌོཾ་བྷི་ཧེ་རུ་ཀས་ལྷན་ཅིག་སྐྱེས་གྲུབ་སྟེ། ལམ་སྐོར་དགུ་དང་། དེ་དག་ལས་འཕྲོས་པ་ལམ་སྦས་བཤད། གྲུབ་ཆེན་བཅུ་དང་། ཕྲ་མོ་བརྒྱད་ལ་སོགས་པ་དུ་མ་དང་།
གཞན་ཡང་། སྙིང་པོ་སྐོར་དྲུག་དང་། གྲུབ་པ་སྡེ་བདུན་རྣམས་ཀྱང་ཐོས། སྙིང་པོ་སྐོར་དྲུག་ནི། ས་ར་ཧའི་དོ་ཧ་མཛོད་ཀྱི་གླུ། ཏོག་རྩེ་པའི་བསམ་མི་ཁྱབ་པ། ལྷན་སྐྱེས་རྡོ་རྗེའི་གནས་པ་བསྡུས་པ། ཨརྻ་དེ་ཝའི་སེམས་ཀྱི་སྒྲིབ་སྦྱོང་། དེ་ཝ་ཙནྡྲའི་ཤེས་རབ་ཡེ་ཤེས་གསལ་བ། འཕགས་པ་ཀླུ་སྒྲུབ་ཀྱི་ཕྱག་རྒྱ་བཞི་པ་དང་དྲུག་གོ །
གྲུབ་པ་སྡེ་བདུན་ནི། ཨིནྡྲ་བྷུ་ཏིའི་མཛད་པའི་ཡེ་ཤེས་གྲུབ་པ་དང་། ཡན་ལག་མེད་པའི་རྡོ་རྗེས་མཛད་པའི་ཐབས་ཤེས་རབ་གྲུབ་པ་དང་། པདྨ་བཛྲའི་གསང་བ་གྲུབ་པ་དང་། ཌོཾ་བྷི་བའི་ལྷན་ཅིག་སྐྱེས་པ་གྲུབ་པ་དང་། དཔལ་ཆེན་མོའི་གཉིས་སུ་མེད་པ་གྲུབ་པ་དང་། ཧ་རི་ཀ་པས་མཛད་པའི་གསང་བའི་དེ་ཁོ་ན་ཉིད་གྲུབ་པ་དང་། རྣལ་འབྱོར་མ་རྩི་ཏོས་མཛད་པའི་དངོས་པོ་གསལ་བའི་དེ་ཁོ་ན་ཉིད་གྲུབ་པ་དང་བདུན་ནོ། ། གཞན་ཡང་། དེང་སང་བོད་ན་གྲགས་པའི་ཁ་རག་སྐོར་གསུམ་ལ་སོགས་པ་དང་།
རྒྱ་གར་ལ་གྲགས་པའི་འབྲོག་མི་ལོ་ཙཱ་བས་ཤཱནྟིཾ་པ་སོགས་མཁས་པ་སྒོ་དྲུག་ལ་གསན་པའི་གདམས་ངག་ལ་སོགས་པ་ཕལ་མོ་ཆེ་ས་སྐྱ་པཎྜི་ཏ་བདག་གིས། གུས་པས་འབད་དེ་མཁས་པ་རྣམས་ལ་ལེགས་པར་ཉན་ཅིང་བསླབ་པ་དེ་དག་མིང་རྐྱང་ཙམ་མིན་པར་སོ་སོའི་གནད་ཇི་ལྟ་བ་བཞིན་དུ་རྟོགས་པ་དེའི་ཕྱིར་ན། རྒྱ་བོད་ཀྱི་ཆོས་རྣམས་ཕལ་ཆེར་ཐོས་ཤིང་། ཚིག་དོན་ཇི་ལྟ་བ་བཞིན་དུ་རྟོགས་པ་ཡིན་ཏེ། ཆོས་རྗེ་ཉིད་ཀྱི་ཞལ་སྔ་ནས། སྒྲ་པ་ང་ཡིན་རྟོག་གེ་པ་ང་སྨྲ་བ་ངན་འཇོམ་ང་འདྲ་མེད། ། སྡེབ་སྦྱོར་ང་མཁས་སྙན་ངག་ང་ཉིད་མངོན་བརྗོད་འཆད་ལ་འགྲན་མེད་ང་། ། དུས་སྦྱོར་ངས་ཤེས་ཕྱི་ནང་ཀུན་རིག་རྣམ་དཔྱོད་བློ་གྲོས་མཚུངས་མེད་ང་། ། དེ་འདྲ་གང་ཡིན་ས་སྐྱ་པ་དེ་མཁས་པ་གཞན་དག་གཟུགས་བརྙན་ཡིན། ། ཞེས་རང་ཉིད་ཀྱིས་ཞལ་གྱིས་བཞེས་པ་ལ།
ཆོས་དང་མཐུན་པའི་བརྒལ་བ་བ་མེད་པ་ཡིན་ནོ། ། རྒྱུ་མཚན་དེས་ན་ས་སྐྱ་པཎྜི་ཏ་བདག་ལ་རང་གི་ཤེས་པ་བསྒྲུབ་པར་འདོད་ཅིང་། མི་ཤེས་པ་འགོག་པར་འདོད་པའི་ཕྱོགས་ལྷུང་ཡང་མེད། ཤེས་པ་རྣམས་ལ་ཡང་། མ་དག་པ་ནི་རང་གཞན་སུ་ལ་འདུག་ཀྱང་དོར་ཞིང་། དག་པ་ནི་སུ་ལ་འདུག་ཀྱང་བསྒྲུབ་པ་ཡིན་པས་བསྟན་བཅོས་འདིའི་དགག་བསྒྲུབ་ལ་ཕྱོགས་ལྷུང་མེད་དོ་ཞེས་དགོངས་སོ། ། གཉིས་པ་འབྲས་བུ་བསྟན་བཅོས་བཟུང་བར་གདམ་པ་ནི། དེ་ཕྱིར་གཟུ་བོས། ཞེས་སོགས་རྐང་པ་གཉིས་ཏེ། ཕྱོགས་ལྷུང་མེད་པ་དེའི་ཕྱིར་བདག་གིས་ཆོས་འཁྲུལ་མ་འཁྲུལ་གཟུ་བོས་དཔྱད་ནས་ལེགས་པར་བཤད་པ་འདི།
དམ་ཆོས་འཁྲུལ་མ་འཁྲུལ་ཤེས་པའི་བློ་གྲོས་དང་ལྡན་ཞིང་། ཐར་པ་དང་ཐམས་ཅད་མཁྱེན་པ་ཐོབ་པར་འདོད་པ་རྣམས་ཀྱིས་ཁོ་བོའི་ལུགས་འདི་ལྟར་དུ་ཟུངས་ཞེས་གདམས་པའོ། ། གསུམ་པ་གཟུང་བྱའི་ཆོས་ཀྱི་ཆེ་བ་བསྟན་པ་ནི། ཐུབ་པའི་བསྟན་པ། ཞེས་སོགས་ཚིགས་བཅད་གཉིས་ཏེ། ཐུབ་པའི་བསྟན་པ་ནི། ལྷའི་བུ་ཉི་མའི་གཞལ་མེད་ཁང་དང་ཆོས་མཚུངས་ཏེ། དེའི་གཞལ་མེད་ཁང་ནི། རྒྱུ་རིན་ཆེན་མེ་ཤེལ་ལས་གྲུབ་ཅིང་། འོད་ཟེར་གྱིས་གླིང་བཞིའི་མུན་པ་བསལ་བ་དང་།
པདྨོ་ལ་སོགས་པ་ཁ་འབྱེད་པ་ལྟར། ཐུབ་པའི་བསྟན་པ་སྡེ་སྣོད་གསུམ་དང་། རྒྱུད་སྡེ་རིན་པོ་ཆེ་བཞིའི་རང་བཞིན་ལས་གྲུབ་ཅིང་། མཁྱེན་བརྩེ་ནུས་པའི་འོད་ཟེར་གྱིས། ལོག་པར་ལྟ་བའི་མུན་ནག་གི་ཚང་ཚིང་རྣམ་པར་བསལ་བ་དང་། གདུལ་བྱ་གཟུ་བོར་གནས་པ་དང་། དོན་དུ་གཉེར་ཞིང་། བློ་གསལ་བ་རྣམས་ཀྱིས་བློ་ཡི་པདྨོ་ཁ་འབྱེད་པར་བྱེད་པའི་བསྟན་བཅོས་སྡོམ་པ་གསུམ་གྱི་རབ་ཏུ་དབྱེ་བ་ཉི་མའི་དཀྱིལ་འཁོར་གྱི་སྣང་བ། དུས་དེང་སང་དཔལ་ལྡན་ས་སྐྱའི་ཆོས་གྲྭ་ཆེན་པོ་འདིར་ཤར་རོ། ། དུས་གསུམ་གྱི་རྒྱལ་བ་ཀུན་གྱི་དགོངས་པ་བདག་གིས་བཤད་པ་འདི་ཁོ་ན་ཡིན་ཞེས་གདུལ་བྱའི་འགྲོ་བ་ལ་ཕན་པའི་བསམ་པ་དག་པའི་སྒོ་ནས་ས་སྐྱ་པཎ་ཆེན་བདག་གིས་བཤད་པ་འདི།
རྒྱ་བོད་མཁས་པ་ཀུན་གྱི་དགོངས་པའང་ཡིན་མོད། ད་དུང་ཤེས་རབ་དང་། བསོད་ནམས་ཆུང་ཞིང་བློ་གཟུ་བོར་མི་གནས་པའི་གང་ཟག་བླུན་པོ་རྣམས་ཀྱིས་ཇི་ལྟ་བ་བཞིན་རྟོགས་པར་དཀའོ་ཞེས་ཆེ་བ་བསྟན་པའོ།། །། བཞི་པ་བརྩམས་པའི་དགེ་བ་གཞན་དོན་དུ་བསྔོ་བ་ནི། ཀུན་དགའི་ཉི་མས། ཞེས་སོགས་ཚིགས་བཅད་གཅིག་སྟེ། དེ་ལྟར་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོའི་ཉི་མས། རྫོགས་པའི་སངས་རྒྱས་ཀྱི་བསྟན་པ་སྡེ་སྣོད་གསུམ་དང་། རྒྱུད་སྡེ་བཞི་ཆ་ལག་དང་བཅས་པ་ཡི་ཚིག་དོན་གྱི་པདྨོ་རྣམ་པར་ཕྱེ་བ་ལས་བྱུང་བའི་ཞི་བའི་བཅུད་ཀྱི་སྦྲང་རྩིས་བསྐལ་བ་དང་ལྡན་པའི་འགྲོ་བའི་བུང་བ་ཀུན་ལ་དུས་རྒྱུན་དུ་ཕན་པ་དང་། བདེ་བའི་དགའ་སྟོན་འགྱེད་པར་ཤོག། །།
ལྔ་པ་བཀའ་དྲིན་རྗེས་སུ་དྲན་པའི་ཕྱག་ནི། གང་གི་ཐུགས་རྩེས། ཞེས་སོགས་ཚིགས་བཅད་གཅིག་སྟེ། འདུད་ཅེས་པ་བཤད་པའི་གཞིར་བཟུང་། ཡུལ་གང་ལ་ན། ལྷག་པའི་ལྷ་འཇམ་དབྱངས་མགོན་པོ་དང་གཉིས་སུ་མེད་པའི་བླ་མ་རྗེ་བཙུན་གྲགས་པ་རྒྱལ་མཚན་དེ་ལའོ། ། གང་ཟག་སུས་ན། རྩོམ་པ་པོ་ས་སྐྱ་པཎྜི་ཏ་བདག་གིས་སོ། ། གང་གིས་སྒོ་ནས་ན། གང་ཞེས་པ་སྤྱི་སྒྲ་ཡིན་ཡང་ལྷག་པའི་ལྷ་དང་གཉིས་སུ་མེད་པའི་བླ་མ་དམ་པ་རྗེ་བཙུན་གྲགས་པ་རྒྱལ་མཚན་གང་གིས།
ཐུགས་རྩེ་བ་ཆེན་པོ་ཉེ་བར་བཟུང་བ་ལ་བརྟེན་ནས། གོང་དུ་བཤད་པ་ལྟར། ལོག་པའི་ཆོས་རྣམས་རྒྱང་རིང་དུ་སྤངས་ནས་ཀྱང་། སངས་རྒྱས་ཀྱི་བསྟན་པ་དྲི་མ་མེད་པ་དང་ལེགས་པར་སྤྲོད་པ་སོགས། བླ་མ་རྗེ་བཙུན་ཆེན་པོ་དེ་ཡི་བཀའ་དྲིན་ཡིན་པར་རྗེས་སུ་དྲན་ནས་འདུད་པ་ཡིན་ནོ། ། གསུམ་པ་བྱས་ཤེས་དྲིན་བཟོ་བསྐྱེད་པའི་ཕྱིར་མཛད་བྱང་སྨོས་པ་ནི། རྒྱལ་བའི་གསུང་རབ་ཀྱི་བཀའ་བསྡུ་བ་བཞི་པ་ལྟ་བུར་གྱུར་པ། སྡོམ་པ་གསུམ་གྱི་རབ་ཏུ་དབྱེ་བ་ཞེས་བྱ་བ། དམ་པའི་ཆོས་དང་ཆོས་མིན་པ་རྣམ་པར་འབྱེད་པར་བྱེད་པའི་བསྟན་བཅོས་ཆེན་པོ་འདི་ནི། གསུང་རབ་མང་དུ་ཐོས་པའི་ནོར་དང་ལྡན་པ།
གྲུབ་པའི་མཐའ་ལ་རིགས་པ་དང་མི་རིགས་པ་རྣམ་པར་དཔྱོད་པར་ནུས་པའི་བློ་གྲོས་དང་ལྡན་པ་ཅན། སྡེ་སྣོད་འཛིན་པ་ཆེན་པོ་དཔལ་ལྡན་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པས་སྦྱར་བ་རྫོགས་སོ།། ༈ །།བྱེ་བྲག་ཏུ་གསང་སྔགས་ཀྱི་གནད་གཏན་ལ་དབབ་པ། གསང་ཆེན་ཡིན་པས་ཁོ་བོས་ལོགས་སུ་བཤད་པར་བལྟའོ། ། དེའི་དོན་ནི། བསྐྱེད་རྫོགས་ལ་སོགས་པ་གསང་སྔགས་ཟབ་མོའི་གནད་རྣམས་དབང་མ་ཐོབ་པ་སོགས་ལ་བཤད་དུ་མི་བཏུབ་པས་གཞུང་འདིར་དངོས་སུ་མ་བསྟན་ཅེས་པའོ། ། འདིར་གསུང་རབ་དགོངས་གསལ་གྱི་ཚིག་དོན་གཞིར་བཞག་ལ། གཞུང་གི་འབྲུ་ཞིབ་པ་དང་། དཀའ་གནས་ཀྱི་གཞུང་ལ། པཎྜི་ཏ་ཆེན་པོ་ཤཱཀྱ་མཆོག་ལྡན་པའི་དྲི་བའི་ལན།
ཀུན་མཁྱེན་བསོད་ནམས་སེང་གེས་མཛད་པ་ཆེ་རགས་དང་། གཞན་ཡང་ཤེས་བྱེད་ཀྱི་ལུང་དང་། དཀའ་གནས་ཀྱི་དོགས་དཔྱོད་འགའ་ཞིག་གིས་མཛེས་པར་བྱས་སོ། ། དེ་ལྟར་ཆོས་དང་ཆོས་མིན་པ་རྣམ་པར་འབྱེད་པའི་བསྟན་བཅོས་སྡོམ་པ་གསུམ་གྱི་རབ་ཏུ་དབྱེ་བའི་རྣམ་པར་བཤད་པ། ཐུབ་བསྟན་གསལ་བའི་སྒྲོན་མེ་ཞེས་བྱ་བ་འདི་ནི། རྗེ་བཙུན་འཇམ་པའི་དབྱངས་ཀྱི་རྣམ་པར་འཕྲུལ་པ་དཔལ་ས་སྐྱ་པའི་གདུང་བརྒྱུད་རིན་པོ་ཆེ་ངག་དབང་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོ་པའི་ཞལ་སྔ་ནས་འདི་ལྟ་བུའི་རྣམ་བཤད་བྱེད་དགོས་ཚུལ་གྱི་བཀའ་ནན་ཕེབས་པ་ལ་བརྟེན་ནས། རྗེ་བཙུན་བླ་མ་རྣམས་ཀྱི་བྲན་དུ་གྱུར་པ། ཤཱཀྱའི་དགེ་སློང་ཀུན་དགའ་བཀྲ་ཤིས་ཀྱིས་སྟོན་པ་ཐུབ་པའི་དབང་པོས་གདུལ་བྱ་རྟག་འཛིན་ཅན་རྣམས་ཀྱིས་རྟག་འཛིན་བཟློག་པའི་ཐབས་ཚུལ་བསྟན་པ་ནས། ལོ་གསུམ་སྟོང་བདུན་བརྒྱ་དང་། བཅུ་གཅིག་གི་སྟེང་།
དབང་ཕྱུག་ཅེས་པ་མེ་མོ་གླང་གི་ལོ་སྟོན་ཟླ་ར་བའི་དཀར་ཕྱོགས་དགའ་བ་དང་པོ་ལ། དཔལ་ས་སྐྱའི་ཆོས་གྲྭ་ཆེན་པོར་སྦྱར་བའི་ཡི་གེ་པ་ནི་རྣམ་པར་དཔྱོད་པའི་བློ་གྲོས་ཤིན་ཏུ་གསལ་ཞིང་རབ་འབྱམས་སྨྲ་བ་སྦྱིན་པ་ལེགས་པས་གུས་པར་བགྱིས་སོ། ། འདི་ལ་ནོངས་པ་ཅི་མཆིས་པ་རྣམས་བླ་མ་དང་མཁའ་འགྲོའི་བཟོད་པར་མཛད་དུ་གསོལ།། ༈ །།རབ་འབྱམས་གཞུང་ལུགས་འབྱེད་མཁས་པཎྜི་ཏ། ། བསླབ་གསུམ་རིན་ཆེན་མཛོད་འཛིན་བཙུན་པའི་མཆོག ། གནས་ལུགས་བདེ་ཆེན་མངོན་གྱུར་བཟང་བའི་ཕུལ། ། ཡོངས་འཛིན་དམ་པ་རྣམས་ལ་གུས་ཕྱག་འཚལ། ། དགེ་བ་འདིས་མཚོན་རབ་དཀར་དགེ་བའི་མཐུས། ། བདག་དང་མར་གྱུར་མཁའ་མཉམ་འགྲོ་བ་རྣམས། ། རྣམ་དག་སྡོམ་གསུམ་ཉམས་ལེན་མཐར་ཕྱིན་ནས། །
རྒྱལ་བ་སྐུ་བཞིའི་གོ་འཕང་མྱུར་ཐོབ་ཤོག ། བདག་སོགས་གདུལ་བྱར་གྱུར་བ་ཐམས་ཅད་ཀྱང་། ། ཚེ་རབས་ཀུན་ཏུ་ཕུན་ཚོགས་རྟེན་ཐོབ་ཅིང་། ། ཚུལ་གནས་ཐོས་བསམ་སྒོམ་པ་མཐར་ཕྱིན་ནས། ། བསྟན་དང་འགྲོ་བའི་དོན་ཆེན་བསྒྲུབ་པར་ཤོག ། འགྲོ་བའི་མགོན་པོ་རྗེ་བཙུན་ས་སྐྱ་པའི། ། འཁྲུལ་མེད་བསྟན་པ་ཕྱོགས་བཅུར་དར་བ་དང་། ། ཆོས་ཀྱི་རྒྱལ་པོ་བླ་ཆེན་ཡབ་སྲས་རྣམས། ། སྐུ་ཚེ་རིང་ཞིང་ཕྲིན་ལས་རྒྱས་གྱུར་ཅིག ། དགེ་ལེགས་གཞིར་གྱུར་ཐུབ་བསྟན་དར་ཞིང་རྒྱས། །
བསྟན་འཛིན་རྣམས་ཀྱང་སྐུ་ཚེ་རབ་བརྟན་ཅིང་། ། དགེ་འདུན་སྡེ་རྣམས་ཐུགས་མཐུན་ཆོས་སྤྱོད་འཕེལ། ། རྒྱལ་བས་བསྔགས་པའི་དཔལ་འབྱོར་རྒྱས་པར་ཤོག ། འབྱུང་བ་སྙོམས་ལྡན་ལོ་ཕྱུགས་ཕུན་སུམ་ཚོགས། ། ནད་མཚོན་མུ་གེའི་བསྐལ་བ་རྒྱུན་ཆད་ཅིང་། ། འགྲོ་རྣམས་ཕན་ཚུན་བྱམས་པའི་སེམས་དང་ལྡན། ། རྩོད་མེད་རང་དབང་འབྱོར་པས་བདེ་ཐོབ་ཤོག ། རྩ་རྒྱུད་བླ་མ་ཀུན་གྱིས་ཐུགས་རྗེ་དང་། ། བསླུ་མེད་དཀོན་མཆོག་གསུམ་གྱི་བྱིན་རླབས་དང་། ། བསྟན་ལ་དགའ་བའི་དཔལ་མགོན་སྲུང་མ་ཡིས། །
བསམ་དོན་ཆོས་བཞིན་འགྲུབ་པའི་བཀྲ་ཤིས་སྩོལ། ། མསྟུ་སརྦ་ཛ་ག་ཏཾ།། །། PAGE * MERGEFORMAT 168 ཀུན་དགའ་བཀྲ་ཤིས། སྡོམ་གསུམ་རབ་དབྱེའི་རྣམ་བཤད། PAGE * MERGEFORMAT 167
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
