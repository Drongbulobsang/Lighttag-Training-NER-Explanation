སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༢༠
བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་ཤེས་རབ་ཀྱི་ཕ་རོལ་ཏུ་ཕྱིན་པའི་ལེའུའི་འགྲེལ་བ།
༄༅། །བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་ཤེས་རབ་ཀྱི་ཕ་རོལ་ཏུ་ཕྱིན་པའི་ལེའུའི་འགྲེལ་བ་གཞུང་དོན་འཁྲུལ་མེད་གསལ་བའི་ཉི་འོད་ཅེས་བྱ་བ་བཞུགས་སོ།། འཇམ་མགོན་བླ་མའི་ཞབས་ལ་ཕྱག་འཚལ་ལོ། ། ཤེས་རབ་ཀྱི་ཕ་རོལ་ཏུ་ཕྱིན་པའི་ལེའུའི་དོན་བཤད་པ་ལ་གསུམ། མཚམས་སྦྱར་བའི་ཚུལ་གྱིས་བརྗོད་བྱའི་ངོ་བོ་བསྟན་པ་དང་། དོན་དངོས་དང་། མཇུག་རྗེས་སུ་གདམས་པའོ། ། དང་པོ་ནི། ཤེས་རབ་ཀྱི་རྒྱུའམ་འཁོར་དུ་གྱུར་པའི་ཡན་ལག་སྦྱིན་སོགས་ཕར་ཕྱིན་ལྔ་པོ་འདི་དག་ཐམས་ཅད་ནི་ཐུབ་པས་ཤེས་རབ་བསྐྱེད་པའི་དོན་དུ་གསུངས་ཏེ། ཕར་ཕྱིན་ལྔ་ལ་གོམས་པས་ཤེས་རབ་སྐྱེ་བར་འགྱུར་པའི་ཕྱིར་དང་། ཉོན་མོངས་བའི་གཉེན་པོ་ཤེས་རབ་ཡིན་ཡང་གཞན་རྣམས་དེའི་འཁོར་རམ་གྲོགས་སུ་འགྲོ་བའི་ཕྱིར་རོ། །
དེ་ཡི་ཕྱིར་ན་རང་གཞན་གྱི་སྡུག་བསྔལ་དག་ཞི་བར་འདོད་པས་ཤེས་རབ་རང་རྒྱུད་ལ་བསྐྱེད་པར་བྱ་སྟེ། སྡུག་བསྔལ་གྱི་རྩ་བ་དངོས་པོ་ལ་མངོན་པར་ཞེན་པ་ཡིན་ལ་དེ་ཤེས་རབ་ཁོ་ནས་སྤངས་དགོས་པའི་ཕྱིར་རོ། ། གཉིས་པ་དོན་དངོས་ལ་གསུམ་སྟེ། བདེན་པ་གཉིས་ཀྱི་སྒོ་ནས་ཤེར་ཕྱིར་མདོར་བསྟན་པ་དང་། བདག་མེད་གཉིས་ཀྱི་སྒོ་ནས་ཤེར་ཕྱིན་རྒྱས་པར་བཤད་པ་དང་། ཆོས་ཐམས་ཅད་སྐྱེ་འགག་དང་བྲལ་བའི་སྒོ་ནས་ཤེར་ཕྱིན་གྱི་དོན་བསྡུས་ཏེ་བསྟན་པའོ། ། དང་པོ་ལ་གསུམ། བདེན་པ་གཉིས་སུ་དབྱེ་པ་དང་། དེའི་མཚན་ཉིད་དང་། མཚན་ཉིད་དེ་བསྒྲུབ་པའོ། །
དང་པོ་ནི། ཀུན་རྫོབ་དང་ནི་དོན་དམ་སྟེ། ། འདི་ནི་བདེན་པ་གཉིས་སུ་འདོད། ། ཅེས་པ་སྟེ། དེའང་དབྱེ་བའི་གཞི་ནི་ཤེས་བྱ་ཙམ་སྟེ། ཇི་ལྟ་བ་དོན་དམ་པ་དང་། ཇི་སྙེད་པ་ཀུན་རྫོབ་ཡིན་པས་དེ་གཉིས་ཀ་ལ་ཤེས་བྱ་ཙམ་གྱིས་ཁྱབ་པའི་ཕྱིར། དབྱེ་བའི་དོན་ནི། བདེན་པ་གཉིས་དངོས་པོ་ཐ་དད་པ་དང་། ཐ་དད་གཏན་མེད་ཀྱི་གཅིག་པ་ནི་མ་ཡིན་ཏེ།
སྐྱོན་བཞི་བཞི་ཡོད་པའི་ཕྱིར། དེས་ན་རྟོག་ངོར་དངོས་པོ་གཅིག་ལ་ལྡོག་པ་ཐ་དད་པ་སྟེ། བུམ་པའི་བྱས་པ་དང་མི་རྟག་པ་བཞིན་ནོ། ། གནས་ཚུལ་ལ་དངོས་པོ་གཅིག་ལ་ཆོས་ཐ་དད་པའང་མ་ཡིན་ཏེ། ནམ་མཁའ་ལ་སྐྲ་ཤད་དུ་སྣང་བ་དང་། སྣང་བ་དེས་དབེན་པ་བཞིན་དེ་ཉིད་དང་གཞན་དུ་བརྗོད་དུ་མེད་པ་ཡིན་པའི་ཕྱིར། གྲངས་ངེས་ནི། ཤེས་བྱ་ཐམས་ཅད་བདེན་རྫུན་གཉིས་སུ་ངེས་ཤིང་དེ་གཉིས་གཞི་མཐུན་མི་སྲིད་པས་རྫུན་པ་རྣམ་རྟོག་གི་ཡུལ་དུ་གྲུབ་པ་དེ་ཐ་སྙད་པའི་ཚད་མས་ཡོད་པར་བསྒྲུབ་པ་ཀུན་རྫོབ་པ་ཡིན་ལ། བདེན་པ་རྣམ་རྟོག་གི་ཡུལ་དུ་གྲུབ་པ་དེ་ཚད་མས་བཀག་པ་ནི་དོན་དམ་པའི་བདེན་པ་ཡིན་པས་བདེན་པ་གཉིས་སུ་གྲངས་ངེས་སོ། ། སྒྲ་དོན་ནི།
སྒྲིབ་པའི་དོན་གྱིས་ཀུན་རྫོབ་ཡིན་ལ། དེའི་ཡུལ་ནི་འཁྲུལ་ངོར་བདེན་པས་ཀུན་རྫོབ་ཀྱི་བདེན་པའོ། ། རིག་པའི་ཤེས་པ་ནི་དོན་དུ་གཉེར་བྱ་ཡིན་པ་དང་མི་བསླུ་བས་དོན་དམ་པ་ཡིན་ལ། ཆོས་ཉིད་སྤྲོས་བྲལ་ནི་རིག་པ་དེའི་ངོར་བདེན་པས་དོན་དམ་པའི་བདེན་པའོ། ། གཉིས་པ་མཚན་ཉིད་ནི། ཕྱིན་ཅི་ལོག་གི་དམིགས་པ་མཐའ་དག་གིས་སྟོང་པ་ནི་དོན་དམ་བདེན་པ་སྟེ། དེ་ནི་མཐའ་བཞིར་བརྟགས་པའི་བློ་ཡི་སྤྱོད་ཡུལ་མིན་པས་སྤྲོས་པ་དང་བྲལ་བའོ། ། སྣང་ཡང་རིགས་པའི་ངོར་མི་བདེན་པས་ཕྱིར་ཅི་ལོག་གི་བློའི་དམིགས་པ་ནི་ཀུན་རྫོབ་ཡིན་པར་བརྗོད་དོ། ། གསུམ་པ་མཚན་ཉིད་དེ་སྒྲུབ་པ་ལ་གནོད་ཡུལ་བློའི་དབྱེ་བ་ནི། བདེན་གཉིས་དེ་ལ་དཔྱོད་པའི་འཇིག་རྟེན་སྟེ་གང་ཟག་རྣམ་པ་གཉིས་མཐོང་སྟེ།
བདེ་བར་གཤེགས་པའི་གཞུང་ལུགས་བཀའ་རྟགས་ཀྱི་ཕྱག་རྒྱ་བཞི་ཁས་ལེན་པའི་རྣལ་འབྱོར་པ་དང་། བདག་ཏུ་སྨྲ་པ་མུ་སྟེགས་བྱེད་དང་སྐྱེ་བོ་ཐ་མལ་པ་སོགས་ཕལ་བའོ། ། གནོད་བྱེད་ཀྱི་རིམ་པ་ནི། དེ་ལ་འཇིག་རྟེན་ཕལ་པས་ལུས་རིལ་པོ་དང་ཤེས་པ་རྟག་པར་འཛིན་པ་ལ་ནི། རྣལ་འབྱོར་འཇིག་རྟེན་གྱིས་གཟུང་བ་རྡུལ་ཕྲན་དང་། འཛིན་པ་སྐད་ཅིག་མར་བསྒྲུབ་པས་གནོད་ཅིང་། རྣལ་འབྱོར་པ་ཡང་བློ་ཁྱད་ཀྱིས་གོང་མ་གོང་མ་རྣམས་ཀྱིས་འོག་མ་འོག་མ་རྣམས་ལ་གནོད་དེ། བྱེ་སྨྲས་སྔོ་སོགས་ཕྱི་དོན་དུ་འདོད་ནས་ཤེས་པ་དང་དོན་རྣམ་པས་མ་བཞག་པར་ཐུག་ཕྲད་དུ་འཛིན་པར་འདོད་པ་ལ། མདོ་སྡེ་པས་ལྷན་གཅིག་དམིགས་ངེས་སོགས་ཀྱིས་གནོད་ཅིང་། མདོ་སྡེ་པས་སྣང་བ་ཐམས་ཅད་སེམས་ཀྱི་རྣམ་པ་ཡིན་ཡང་རྣམ་པ་འཇོག་བྱེད་ཕྱི་རོལ་ན་དོན་ཡོད་པར་འདོད་པ་ལ་སེམས་ཙམ་པས་རྡུལ་ལ་ཆ་མེད་ན་གོང་བུ་ཐམས་ཅད་རྡུལ་ཚད་དུ་ཐལ་པ་དང་།
ཆ་ཡོད་ན་ཆ་མེད་ཀྱི་རྡུལ་མི་འཐད་པ་སོགས་ཀྱིས་གནོད་པ་དང་། སེམས་ཙམ་པས་གཉིས་སྟོང་གི་ཤེས་པ་བདེན་པར་འདོད་པ་ལ། དབུ་མ་པས་ཤེས་པར་རང་གཞན་གང་གིས་ཀྱང་སེམས་བདེན་པར་ཡོད་པར་ངེས་མི་ནུས་ཤིང་། རང་གི་ངོ་བོ་རང་བཞིན་མེད་པ་སོགས་ཀྱིས་གནོད་དོ། ། དེ་ལྟར་གནོད་པ་དེ་གང་གིས་ཤེས་ཞེ་ན། རྒོལ་ཕྱིར་རྒོལ་གཉིས་ཀ་ཡང་ནི་སྣང་ལ་རང་བཞིན་མེད་པར་འདོད་པའི་དཔེ་གཟུགས་བརྙན་སོགས་ཀྱིས་བསྒྲུབ་ནུས་པའི་ཕྱིར་རོ། ། རྩོད་སྤོང་ནི། གལ་ཏེ་དམིགས་པ་ཐམས་ཅད་འཁྲུལ་པ་ཡིན་ན་དེ་ཉིད་རྟོགས་པའི་རྣལ་འབྱོར་པ་རྣམས་སྦྱིན་སོགས་སྤྱོད་པ་རྒྱུན་ཆད་པར་འགྱུར་རོ་ཞེ་ན། འབྲས་བུ་སངས་རྒྱས་ཐོབ་པའི་དོན་དུ་ཚོགས་རྫོགས་པར་བྱེད་པ་ལ་མི་བདེན་པར་ཤེས་ཀྱང་མ་དཔྱད་ཀུན་རྫོབ་ཏུ་རྒྱུ་འབྲས་ཀྱི་ངེས་པ་ཡོད་པའི་ཕྱིར་སྤྲུལ་པ་ལྟ་བུས་འགྲོ་དོན་དུ་སྣང་བ་མི་འདོར་རོ། ། འོ་ན་སྣང་བཅས་ཀྱི་བློ་མི་འདོར་བས་རྣལ་འབྱོར་པ་དང་ཕལ་པ་ལ་ཁྱད་མེད་པར་འགྱུར་རོ་ཞེ་ན།
འཇིག་རྟེན་པ་ཡིས་རྟོག་མེད་ཀྱི་ཤེས་པས་དངོས་པོ་རྣམས་མཐོང་ཞིང་། རྟོག་བཅས་ཀྱི་ཤེས་པས་ཡང་དག་པ་བདེན་པ་ཉིད་དུ་རྟོག་པར་བྱེད་ཀྱི་སྒྱུ་མ་ལྟ་བུར་རྟོགས་པ་མིན་ལ་རྣལ་འབྱོར་པས་སྒྱུ་མ་ལྟ་བུར་རྟོགས་པའི་ཕྱིར་འདིར་རྣལ་འབྱོར་པ་དང་འཇིག་རྟེན་རྩོད་དེ་འཇིག་རྟེན་པས་བདེན་པར་འཛིན་པ་ལ་རྣལ་འབྱོར་པས་རྗེས་དཔག་གིས་དེ་འགོག་དགོས་པས་སོ། ། གཉིས་པ་བདག་མེད་གཉིས་ཀྱི་སྒོ་ནས་རྒྱས་པར་བཤད་པ་ལ་གཉིས། ཆོས་ཀྱི་བདག་མེད་བསྒོམ་པ་དང་། གང་ཟག་གི་བདག་མེད་བསྒོམ་པའོ། ། དང་པོ་ལ་གཉིས། ཡུལ་དང་ཡུལ་ཅན་སྟོང་ཉིད་དུ་བསྒྲུབ་པ་དང་། དེ་ལྟར་ཤེས་པ་ལམ་དུ་བསྒྲུབ་པའོ། ། དང་པོ་ལ་གསུམ་ལས་བྱེ་སྨྲས་རྩོད་སྤང་ལ་ཚད་མ་དང་འགལ་བ་སྤངས་པ་ནི། གལ་ཏེ་དངོས་ཀུན་དེ་ཁོ་ནར་མ་གྲུབ་ན་ཤེས་བྱའི་གཞི་ལྔ་པོ་དོན་དམ་པར་ཡོད་པར་མངོན་སུམ་གྱིས་གྲུབ་པས་གནོད་དོ་ཞེ་ན།
གཟུགས་སོགས་མངོན་སུམ་དུ་སྣང་བ་ཉིད་ཀྱང་ནི་རྟོག་པས་བརྟགས་པ་ལ་མངོན་སུམ་ལྟར་སྣང་བ་ཀུན་རྫོབ་པ་གྲགས་པ་ཙམ་ཡིན་གྱི་དོན་དམ་པའི་ཚད་མས་གྲུབ་པ་མིན་ཏེ། བུམ་པའི་ཕྱོགས་གཅིག་ལས་མ་མཐོང་ཡང་འཇིག་རྟེན་ན་བུམ་པ་མངོན་སུམ་དུ་མཐོང་ཞེས་གྲགས་པ་དང་འདྲ་བར་གཟུགས་སོགས་ཀྱང་ཁྱེད་འདོད་པས་རྫས་བརྒྱད་མེད་པའི་ཁ་དོག་མེད་ལ་རྫས་བརྒྱད་མིག་གིས་མཐོང་བ་མེད་པའི་ཕྱིར་རོ། ། དེ་ཉིད་དོན་དམ་མོ་ཞེ་ན། དེ་ནི་མི་གཙང་པ་ལ་སོགས་པ་ལ་གཙང་སོགས་གྲགས་པ་བཞིན་དུ་བརྫུན་པ་ཡིན་ནོ། ། ལུང་དང་འགལ་སྤང་ནི། འོ་ན་བཅོམ་ལྡན་འདས་ཀྱིས་ཕུང་སོགས་ཡོད་པར་གསུངས་པ་དང་འགལ་ལོ་ཞེ་ན། དེ་ནི་དགོངས་པ་ཅན་ཏེ། དགོས་པ་འཇིག་རྟེན་པ་རིམ་གྱིས་གཞུག་པའི་དོན་དུ་ནི་མགོན་པོས་དངོས་པོ་ཡོད་པར་བསྟན་ལ་དགོངས་གཞི་ཀུན་རྫོབ་ཏུ་ཡོད་པ་ལ་དགོངས། དངོས་ལ་གནོད་བྱེད་དེ་ཁོ་ན་ཉིད་དུ་ཕུང་སོགས་དེ་དག་རགས་པའི་དངོས་པོ་ལྟ་ཅི་ཤིན་ཏུ་ཕྲ་བའི་སྐད་ཅིག་མ་ཙམ་ཉིད་དང་དེ་བསགས་པའི་དུ་མར་ཡོད་པ་མིན་ནོ། ། གལ་ཏེ་སྐད་ཅིག་དོན་དམ་པ་མིན་ན་ཀུན་རྫོབ་ཉིད་དུའང་འགལ་ཏེ།
ཀུན་རྫོབ་འཇིག་རྟེན་ལ་སྣང་བ་ཡིན་པ་ལ་མི་སྣང་བའི་ཕྱིར་ཞེ་ན། དེ་ཕལ་པ་ལ་མི་སྣང་ཡང་རྣལ་འབྱོར་པ་བདེན་མཐོང་གིས་མངོན་སུམ་དང་། མོས་སྤྱོད་པས་རྗེས་དཔག་གི་ཡུལ་ཡིན་པས་ཀུན་རྫོབ་ཡིན་པ་ལ་ཉེས་པ་མེད་དེ་བློ་དེ་དག་གི་སྣང་ངོར་ཡོད་པའི་ཕྱིར། འོ་ན་སྐད་ཅིག་མཐོང་བ་ལ་བདེན་པ་མཐོང་པར་བཤད་པས་ཀུན་རྫོབ་ཡིན་པ་འགལ་ཞེ་ན། དེ་ནི་འཇིག་རྟེན་པའི་བློ་འཁྲུལ་པ་ལ་ལྟོས་ནས་དེ་ཉིད་མཐོང་ཞེས་བཤད་པ་ཡིན་ནོ། ། གལ་ཏེ་ཀུན་རྫོབ་ཐམས་ཅད་འཇིག་རྟེན་པའི་ཀུན་རྫོབ་ཡིན་གྱི་རྣལ་འབྱོར་པའི་ཡུལ་ནི་དོན་དམ་ཡིན་ནོ་ཞེ་ན། རྣལ་འབྱོར་པའི་ཀུན་རྫོབ་ཁས་ལེན་པ་ལས་གཞན་དུ་ཀུན་རྫོབ་ཐམས་ཅད་འཇིག་རྟེན་གྱི་ཀུན་རྫོབ་ཀྱིས་ཁྱབ་པར་འདོད་ན་རྣལ་འབྱོར་པས་བུད་མེད་མི་གཙང་བར་ངེས་པར་རྟོགས་པ་ལ་འཇིག་རྟེན་གྱིས་གཙང་བར་མཐོང་བས་གནོད་པར་འགྱུར་རོ། ། གཉིས་པ་མདོ་སྡེ་བའི་རྩོད་སྤང་ལ་བཞི་ལས་ཚོགས་ཀྱི་རྟེན་གསུངས་པས་མི་གནོད་པ་ནི། མདོ་སྡེ་པས་མྱང་འདས་ཀྱི་དམིགས་པ་ཐམས་ཅད་དོན་དམ་དང་། ཀུན་ཉོན་གྱི་དམིགས་པ་ཐམས་ཅད་ཀུན་རྫོབ་ཡིན་པར་འདོད་དོ། །
དེས་ན་ཐམས་ཅད་སྒྱུ་མ་ལྟར་བརྫུན་པ་ཁོ་ན་ཡིན་ན། རྒྱལ་བ་མཆོད་པ་ལ་བསོད་ནམས་མེད་པར་ཐལ་ཏེ། རྒྱལ་བའང་སྒྱུ་མ་ལྟ་བུ་ཡིན་བའི་ཕྱིར་ཞེ་ན། སྒྱུ་འདྲའི་རྒྱལ་བ་ལ་མཆོད་པས་བསོད་ནམས་སྒྱུ་འདྲར་ཐོབ་པ་ནི་ཇི་ལྟར་ཁྱེད་རང་རྒྱལ་བ་དངོས་ཡོད་ལ་མཆོད་པས་བསོད་ནམས་དངོས་ཡོད་འབྱུང་བར་འདོད་པ་ཇི་བཞིན་ནོ། ། ཉིང་མཚམས་སྦྱོར་བར་གསུངས་པས་མི་གནོད་པ་ནི། གལ་ཏེ་སེམས་ཅན་སྒྱུ་མ་དང་འདྲ་ན་ཤི་ནས་ཇི་ལྟར་སྐྱེ་བར་འགྱུར་ཞེ་ན། དེ་ལ་ཇི་སྲིད་དུ་རྐྱེན་རྣམས་ཚོགས་པར་འགྱུར་པ་དེ་སྲིད་དུ་སྒྱུ་མ་ལྟ་བུ་ལའང་སྐྱེ་བ་མི་འགལ་ཏེ། རྐྱེན་ཚོགས་པས་སྒྱུ་མ་འབྱུང་བར་འགྱུར་བ་དང་འདྲ་བའི་ཕྱིར་རོ། ། འོ་ན་རྐྱེན་ཡོད་ཀྱི་བར་དུ་གནས་པས་ཡུན་རིང་དུ་གནས་ཕྱིར་སེམས་ཅན་བདེན་པར་ཡོད་པར་ཐལ་ལོ་ཞེ་ན། སྐྱེ་བ་རྒྱུན་རིང་དུ་གནས་པ་ཙམ་གྱིས་ཇི་ལྟར་ན་སེམས་ཅན་བདེན་པར་ཡོད་པ་ཡིན་ཏེ།
བདེན་རྫུན་ཡུན་རིང་ཐུང་གིས་མི་འབྱེད་དེ་སྒྱུ་མ་ལོར་གནས་ཀྱང་ཐ་སྙད་རྫུན་ལ་སེམས་ཅན་ཞག་གཅིག་ནས་འཆི་ནའང་ཐ་སྙད་བདེན་པའི་ཕྱིར། ལས་རྟེན་གསུངས་པས་མི་གནོད་པ་ནི། གལ་ཏེ་ཐམས་ཅད་སྒྱུ་མ་ལྟ་བུ་ཡིན་ན་སེམས་ཅན་ལ་ཕན་གནོད་ཀྱིས་དགེ་སྡིག་མེད་པར་ཐལ་ལ་ཡོད་ན་སྒྱུ་མའི་སྐྱེས་བུ་ལའང་མཚུངས་སོ་ཞེ་ན། སྒྱུ་མའི་སྐྱེས་བུ་བསད་སོགས་ལ། སེམས་མེད་ཕྱིར་ན་སྡིག་མེད་དེ། སྒྱུ་མའི་སེམས་དང་ལྡན་པ་ལ་ཕན་གནོད་པས་བསོད་ནམས་དང་ནི་སྡིག་པ་འབྱུང་བར་འགྱུར་ཏེ། ཁྱོད་ཐོ་ཡོར་དང་སྐྱེས་བུ་དངོས་པོར་འདོད་པར་འདྲ་ཡང་དེ་ལ་གནོད་པའི་ལས་ཀྱི་སྡིག་པ་ཡོད་མེད་སེམས་ཡོད་མེད་ཀྱིས་འབྱེད་པ་དང་འདྲ་བའི་ཕྱིར། འོ་ན་ཐམས་ཅད་སྒྱུ་མ་ལྟ་བུ་ཡིན་ན་སེམས་ཡོད་མེད་ཀྱི་དབྱེ་བ་ཉིད་ཀྱང་མི་འཐད་དོ་ཞེ་ན། ཁྱེད་ལྟར་ན་སེམས་ཡོད་མེད་རྒྱུ་ཐ་དད་པ་ལས་ཡིན་པ་ལྟར་སྔགས་སོགས་རྣམས་ལ་སེམས་སྐྱེད་པའི་ནུས་པ་མེད་ཕྱིར་སྒྱུ་མའི་སེམས་ནི་འབྱུང་བ་མེད་དོ། ། དེའི་ཤུགས་ཀྱིས་ལས་ཉོན་ལ་སེམས་བསྐྱེད་པའི་ནུས་པ་ཡོད་པར་བསྟན་ཏོ། །
གལ་ཏེ་སྒྱུ་མ་ལྟ་བུ་ཡིན་ན་རྐྱེན་ཐ་དད་པ་ལས་འབྲས་བུ་ཐ་དད་ཉིད་འགལ་ལོ་ཞེ་ན། སྣ་ཚོགས་རྐྱེན་ལས་བྱུང་བ་ཡི། སྒྱུ་མ་དེ་ཡང་རྟ་གླང་སོགས་སྣ་ཚོགས་ཉིད་དུ་མཐོང་བས་རྐྱེན་ཐ་དད་པ་མི་འགལ་ལོ། ། དེས་ན་སྒྱུ་མ་དང་དངོས་པོ་གང་གི་ལྟར་ཡང་རྐྱེན་གཅིག་གིས་ནི་འབྲས་བུ་ཀུན་བསྐྱེད་ནུས་པ་དེ་ནི་གང་ན་ཡང་ནི་ཡོད་པ་མ་ཡིན་ནོ། ། འཁོར་འདས་ཀྱི་ཐ་སྙད་བཞག་པར་མི་གནོད་པ་ནི། གལ་ཏེ་དོན་དམ་པ་ནི་མྱ་ངན་ལས་འདས་པ་དང་། འཁོར་བ་ནི་ཀུན་རྫོབ་ཡིན་པ་དེ་ལྟར་ན་སངས་རྒྱས་ལ་སྣང་བཅས་ཀྱི་བློ་ཡོད་དམ་མེད། མེད་ན་སངས་རྒྱས་དངོས་མེད་དམ་བེམ་པོར་ཐལ་ལ། ཡོད་ན་དེ་ཀུན་རྫོབ་ཡིན་ནམ་དོན་དམ་ཡིན། དོན་དམ་ཡིན་ན་བློ་ནི་ཀུན་རྫོབ་ཡིན་པར་བརྗོད་པའི་དམ་བཅའ་ཉམས་ལ།
ཀུན་རྫོབ་ཡིན་ན་ཀུན་རྫོབ་ཀུན་ལས་ཉོན་གྱི་སྤྲོས་པ་ཡིན་པས་སངས་རྒྱས་ཀྱང་ནི་འཁོར་བར་འགྱུར་བས་བྱང་ཆུབ་ཀྱི་སྤྱོད་པས་ཅི་ཞིག་བྱ་ཞེ་ན། ཁོ་བོ་ཅག་ཀུན་རྫོབ་ཐམས་ཅད་འཁོར་བ་དང་མྱང་འདས་ཐམས་ཅད་དོན་དམ་དུ་ཁས་མི་ལེན་ཏེ། དཔྱད་བཟོད་མི་བཟོད་ཀྱིས་དོན་དམ་དང་ཀུན་རྫོབ་ཏུ་འཇོག་གོ ། འོ་ན་འཁོར་འདས་ཀྱི་ཁྱད་པར་གང་ཞེ་ན། སྒྱུ་མར་ཁྱད་མེད་ཀྱང་རྐྱེན་རྣམས་རྒྱུན་ནི་མ་ཆད་ན་སྒྱུ་མ་རྫུན་ཡང་ལྡོག་པར་མི་འགྱུར་གྱི་རྐྱེན་རྒྱུན་ཆད་ན་ལྡོག་པ་བཞིན་དུ་ལས་ཉོན་ཀྱི་རྐྱེན་ཡོད་ཀྱི་བར་འཁོར་བ་མི་ལྡོག་ལ་རྐྱེན་ལས་ཉོན་རྣམས་རྒྱུན་ནི་ཆད་པ་ན་སངས་རྒྱས་ལ་ཡེ་ཤེས་ཀུན་རྫོབ་ཏུ་ཡོད་ཀྱང་འཁོར་བ་མི་འབྱུང་ངོ་། ། གསུམ་པ་སེམས་ཙམ་པའི་རྩོད་སྤང་ལ་གཉིས། འཁྲུལ་ཤེས་མ་གྲུབ་ན་འཛིན་པ་མ་གྲུབ་པར་ཐལ་བ་སྤང་པ་དང་། འཁྲུལ་གཞི་མེད་ན་འཁོར་བ་མ་གྲུབ་པ་ཐལ་བ་སྤང་བའོ། ། དང་པོ་ལ་གསུམ། རྣམ་མེད་པའི་རྩོད་སྤང་།
རྣམ་བདེན་པའི་རྩོད་སྤང་། བདེན་འཛིན་བཟློག་ཏེ་སྐབས་བསྡུ་བའོ། ། དང་པོ་ནི། ཁྱེད་དབུ་མ་པས་ཆོས་ཀུན་སྟོང་ཉིད་དུ་སྨྲ་བས་གང་གི་ཚེ་འཁྲུལ་བའི་ཤེས་པའང་ཡོད་པ་མིན་ན་དམིགས་བྱ་སྒྱུ་མ་གང་གིས་དམིགས་པར་འགྱུར་ཏེ། དམིགས་བྱ་ལ་དམིགས་བྱེད་ཀྱིས་ཁྱབ་པ་ལ་དམིགས་བྱེད་ཀྱི་སེམས་མེད་པས་དམིགས་བྱའི་རྣམ་པ་གཏན་མ་དམིགས་པར་ཐལ་ལོ་ཞེ་ན། གང་ཚེ་ཁྱོད་ལ་དམིགས་བྱ་སྒྱུ་མ་ཉིད་མེད་ནའང་དེ་ཚེ་ཅི་ཞིག་དམིགས་དེ་བརྫུན་པའི་རྣམ་པ་དངོས་པོ་མེད་པར་འདོད་པས་དམིགས་བྱ་མེད་པས་མ་དམིགས་པར་ཐལ་བ་མཚུངས་བའི་ཕྱིར། གཉིས་པ་ལ་གཉིས་ལས་འདོད་པ་བརྗོད་པ་ནི། གལ་ཏེ་ཡུལ་གྱི་གོས་དེ་ཉིད་དུ་དམིགས་བྱེད་ལས་གཞན་ཐ་དད་པར་ཡོད་པའི་དམིགས་པའི་རྣམ་པ་དེ་ནི་སེམས་ཉིད་ཡིན་ནོ། ། དེས་ན་དམིགས་བྱ་དམིགས་བྱེད་ཐ་མི་དད་པས་གཉིས་ཀ་ཡོད་པས་རྣམ་བརྫུན་ལ་བརྗོད་པའི་སྐྱོན་ཁོ་བོ་ཅག་ལ་མེད་དོ་ཞེས་རྒོལ་བའོ། ། གཉིས་པ་དེའི་སྒྲུབ་བྱེད་དགག་པ་ལ་གསུམ་ལས་གནོད་པ་མདོར་བསྟན་པ་ནི།
གང་ཚེ་སེམས་ཉིད་སྒྱུ་མར་དམིགས་བྱ་དམིགས་བྱེད་ཐ་དད་མེད་ན་ནི། དེའི་ཚེ་རིག་བྱ་གང་ཞིག་རིག་བྱེད་གང་གིས་མཐོང་ཏེ་གཅིག་ལ་བྱ་བྱེད་འགལ་བའི་ཕྱིར་རོ། ། ལུང་གིས་ཀྱང་གནོད་ཏེ། འཇིག་རྟེན་གྱི་ནི་མགོན་པོས་ཀྱང་སེམས་ཀྱིས་སེམས་མི་མཐོང་ཞེས་གཙུག་ན་རིན་པོ་ཆེས་ཞུས་པའི་མདོ་ལས་གསུང་ཏེ། འདི་ལྟ་སྟེ་དཔེར་ན་རལ་གྲིའི་སོ་དེ་ཉིད་ཀྱིས་རལ་གྲིའི་སོ་དེ་ཉིད་གཅོད་པར་མི་ནུས་པ་དང་། སོར་མོའི་རྩེ་མོ་དེ་ཉིད་ཀྱིས་སོར་མོའི་རྩེ་མོ་དེ་ཉིད་ལ་རེག་པར་མི་ནུས་པ་བཞིན་དུ་སེམས་ཉིད་ཀྱིས་སེམས་ཉིད་མཐོང་བར་མི་ནུས་སོ་ཞེས་གསུངས་སོ། ། དེས་ན་རལ་གྲིའི་སོས་ནི་རང་ལ་རང་ཇི་ལྟར་མི་གཅོད་པ་དེ་བཞིན་དུ་ཡིད་ཀྱིས་ཀྱང་རང་ལ་རང་མི་མཐོང་ངོ་། ། གཉིས་པ་རང་རིག་དོན་དམ་ལ་གནོད་པ་རྒྱས་པར་བརྗོད་པ་ལ་ལྔ་ལས་དཔེ་མ་གྲུབ་པ་ནི། གལ་ཏེ་ཁྱེད་དབུ་མ་པས་བྱ་བྱེད་གཉིས་མེད་པར་རང་རིག་པ་མེད་པར་བསྒྲུབ་པ་མ་ངེས་ཏེ། སྤྱིར་བྱ་བྱེད་གཉིས་མེད་ཀྱང་གཉིས་ལྟ་བུར་སྣང་ཞིང་དེའི་ཐ་སྙད་འཇུག་པ་མང་སྟེ།
དཔེ་ཇི་ལྟར་ན་མར་མེ་ལ་བྱ་བྱེད་གཉིས་མེད་ཀྱང་རང་གི་དངོས་པོ་ཡང་དག་པར་གསལ་བར་བྱེད་པ་ཡོད་པ་བཞིན་ཤེས་པ་ལ་བྱ་བྱེད་གཉིས་མེད་ཀྱང་རང་རིག་པ་ཡོད་པ་ཅི་འགལ་ཞེ་ན། མར་མེ་གསལ་བྱེད་ཡིན་ཀྱང་གསལ་བར་བྱ་བ་མིན་ཏེ། གང་གི་ཕྱིར་གསལ་བྱ་ལ་སྡར་མི་གསལ་བས་ཁྱབ་པ་ལ་གསལ་བྱའི་མུན་གྱིས་བསྒྲིབས་པ་མེད་པའི་ཕྱིར། དེས་ན་ཤེས་པ་ནི་རིག་བྱ་རིག་བྱེད་དུ་གནས་པ་ལ་བྱ་བྱེད་གཉིས་ཀྱིས་ཁྱབ་པས་དེ་དང་མི་མཚུངས་སོ། ། ཡང་ཁོ་ན་རེ། སྤྱིར་བྱ་བྱེད་གཉིས་ཡོད་ཀྱང་གཉིས་མེད་པ་ལྟ་བུར་སྣང་སྟེ་ཤེལ་བཞིན་དུ་སྔོན་པོ་དེ་གཞན་ལ་ལྟོས་པ་དང་། གཉིས་མེད་ལ་གཉིས་སུ་སྣང་བའང་ཡོད་དེ། བཻཌཱུརྻ་བཞིན་དུ་སྔོ་ཉིད་ལ་གཞན་ལ་ལྟོས་པ་ཡོད་པ་མ་ཡིན་པ་དེ་བཞིན་དུ་གཞན་རིག་གི་ཡུལ་འགའ་ཞིག་རིག་བྱེད་གཞན་ལ་ནི་ལྟོས་པ་ཡོད་པ་དང་། རང་རིག་གི་ཡུལ་འགའ་ཞིག་རིག་བྱེད་གཞན་ལ་ལྟོས་པ་མེད་པའང་མཐོང་བས་རིག་པ་ཐམས་ཅད་ལ་རིག་བྱེད་གཞན་གྱིས་མ་ཁྱབ་པས་རིག་བྱེད་གཞན་བཀག་པས་རིག་པ་ཙམ་འགགས་པའི་མ་ཁྱབ་པོ་ཞེ་ན། བཻཌཱུརྻ་སྔོ་བ་ཉིད་ལ་བྱ་བྱེད་ཐ་དད་པ་མེད་དེ།
སྔར་སྔོན་པོ་མིན་པ་ལ་ཕྱིས་སྔོན་པོ་དེ་བདག་གིས་བདག་ཉིད་བྱས་པ་མེད་པའི་ཕྱིར། དེས་ན་རང་རིག་པའི་དཔེར་མི་རུང་ངོ་། ། དོན་དང་མི་མཚུངས་པ་ནི། མར་མེས་རང་གསལ་བར་བྱེད་དོ་ཞེས་ཤེས་པས་མངོན་སུམ་དུ་ཤེས་ཏེ་ཐ་སྙད་དུ་བརྗོད་པར་བྱེད་པ་འཐད་ནའང་བློ་ཤེས་པ་ནི་གསལ་པ་ཉིད་ཡིན་ཅེས་ཤེས་པ་གང་གིས་ཤེས་ནས་ཐ་སྙད་དུ་དེ་སྐད་དུ་བརྗོད་དེ། རང་རིག་གིས་ངེས་པ་བཀག་ཟིན་ལ་གཞན་རིག་གིས་ངེས་ན་གཟུང་འཛིན་གྲུབ་པར་ཐལ་བའི་སྐྱོན་ཡོད་པའི་ཕྱིར། ཡོད་ངེས་ཀྱི་ཐ་སྙད་དགག་པ་ནི། གང་ཚེ་རང་རིག་པ་ཞེས་བྱ་བ་ཤེས་པ་འགས་ཀྱང་མཐོང་བ་མིན་ན་དེའི་ཁྱད་པར་གསལ་བའམ་ནི་མི་གསལ་པའོ་ཞེས་དེ་ནི་བརྗོད་ཀྱང་དོན་མེད་དེ། རྟོག་ལྡན་གྱི་གང་ཟག་ལ་ངེས་པ་མི་སྐྱེ་བའི་ཕྱིར། དཔེར་ན་མོ་གཤམ་བུ་མོའི་འགྱིང་བག་མཛེས་མི་མཛེས་བཞིན་ནོ། ། འབྲས་བུའི་རྟགས་འཁྲུལ་པ་ནི།
གལ་ཏེ་རྒྱུ་རང་རིག་ཡོད་པ་མིན་ན་འབྲས་བུ་རྣམ་ཤེས་དྲན་པ་ཇི་ལྟར་འགྱུར་ཏེ། གང་ཞིག་དྲན་པ་ལ་དྲན་ཡུལ་དེ་སྔར་མྱོང་བས་ཁྱབ་པའི་ཕྱིར། སྔོན་པོ་སྔར་ཤེས་པ་ཕྱིས་དྲན་པ་ལྟ་བུའོ། ། དེས་ན་འབྲས་རྟགས་ཀྱིས་དཔོག་གོ་ཞེ་ན། དྲན་པ་ལ་མྱོང་བ་ཙམ་སྔོན་དུ་འགྲོ་བའི་ཁྱབ་ཀྱང་། དྲན་བྱ་དེ་ཉིད་མྱོང་བས་མ་ཁྱབ་སྟེ། གཞན་མྱོང་བ་དང་རྗེས་སུ་འབྲེལ་བ་ལས་དྲན་པར་འགྱུར་ཏེ། དེ་དང་འབྲེལ་བ་གཞན་མྱོང་བས་ཆོག་པའི་ཕྱིར། དཔེར་ན་བྱི་བའི་སོས་དུག་བསྒོས་པ་མ་མྱོང་ཡང་འབྲུག་སྒྲའི་རྐྱེན་གྱིས་ན་ཚ་མྱོང་བ་ན་དེ་ལས་དཔག་ནས་དྲན་པ་བཞིན་ནོ། ། རང་བཞིན་གྱི་རྟགས་འཁྲུལ་པ་ནི།
གལ་ཏེ་བསྒོམས་པའི་རྐྱེན་གཞན་དག་དང་ལྡན་པ་ནི་བསྐལ་པའི་དོན་གཞན་གྱི་སེམས་ལ་སོགས་པ་རིང་པོ་ན་ཡོད་པའང་མཐོང་བའི་ཕྱིར་ཉེ་བ་རང་གི་ཤེས་པ་ཉིད་ཀྱང་རང་གསལ་བར་རིགས་སོ་ཞེ་ན། ཐག་རིང་པོ་མཐོང་བ་ལ་ཉེ་བ་མཐོང་བས་མ་ཁྱབ་སྟེ། གྲུབ་པའི་མིག་སྨན་གྱི་སྦྱོར་བ་མིག་ལ་བསྐུས་པ་ལས་རིང་པོ་ས་འོག་གི་བུམ་པ་མཐོང་ཡང་ཉེ་བ་མིག་སྨན་ཉིད་མཐོང་བར་འགྱུར་བ་མིན་པའི་ཕྱིར། གསུམ་པ་བཀག་པས་རང་ལ་གནོད་པ་སྤང་པ་ནི། གལ་ཏེ་ཤེས་པ་དེ་ཁོ་ནར་མེད་ན་མཐོང་ཐོས་ལ་སོགས་པ་མངོན་སུམ་དུ་གྲུབ་པའང་བསལ་དགོས་སོ་ཞེ་ན། ཇི་ལྟར་ཀུན་རྫོབ་སྣང་ཙམ་པའི་མཐོང་བ་དང་ཐོས་པ་དང་ཤེས་པ་དག་འདིར་ནི་དགག་པར་བྱ་བ་མིན་ཏེ། འདིར་ནི་སྡུག་བསྔལ་གྱི་རྒྱུར་གྱུར་པ་མཐོང་ཐོས་སོགས་དོན་དམ་པར་བདེན་པར་རྟོག་པ་བཟློག་པར་བྱ་བ་ཉིད་ཡིན་ནོ། ། གསུམ་པ་བདེན་འཛིན་བཟློག་སྟེ་སྐབས་བསྡུ་བ་ནི། དེ་ལྟར་སྣང་གྲགས་ཀྱི་ཆོས་སྒྱུ་མ་ལྟ་བུ་འདི་རྣམས་སེམས་ལས་གཞན་ཐ་དད་ཀྱི་དངོས་པོ་མིན་པར་ཁྱེད་འདོད་ཅིང་ཁོ་བོ་ཡང་འདོད་ལ། སེམས་ལས་གཞན་མིན་པར་སེམས་ཉིད་དུ་ཡང་མི་བརྟགས་ཏེ་ཁོ་བོས་སུན་ཕྱུང་ལ།
དེ་ལྟར་ན་དངོས་པོར་འཛིན་པ་མི་འོང་སྟེ། གཉིས་སུ་མི་འཛིན་པའི་ཕྱིར། ཅི་ལྟར་བདེན་པར་མི་འཛིན་ཞེ་ན། དངོས་པོ་ཞིག་ཡིན་ན་ཇི་ལྟར་དེ་གཞན་མིན་ཏེ་གཞན་ཡིན་དགོས་ལ། ཡང་ན་གཞན་མིན་པར་སེམས་ཡིན་དགོས་སོ། ། ཕྱི་མ་དེ་འདོད་དོ་ཞེ་ན། མ་ཡིན་ཏེ་དེ་གཉིས་ཀ་བཀག་ཟིན་པས་སོ། ། དེས་ན་དངོས་པོ་བདེན་པར་མེད་པ་གྲུབ་བོ། ། གལ་ཏེ་དེ་ལྟར་བདེན་པ་བཀག་ན་མཐོང་ཐོས་སོགས་ཀྱང་འགག་པར་འགྱུར་རོ་ཞེ་ན། བདེན་པ་མེད་ཀྱང་སྣང་བ་མི་འགག་སྟེ་དཔེར་ཇི་ལྟར་ན་སྒྱུ་མ་བདེན་པ་མིན་ཡང་བལྟ་བྱ་ཡིན་པ་དེ་བཞིན་དུ་ལྟ་བྱེད་ཡིད་མི་བདེན་ཡང་མ་བརྟག་ཉམས་དགའ་ཙམ་དུ་སྣང་བ་ཡིན་ནོ། །
གཉིས་པ་འཁྲུལ་གཞི་མེད་ན་འཁོར་བ་མ་གྲུབ་པར་ཐལ་བ་སྤང་བ་ནི། གལ་ཏེ་གཉིས་སྣང་འཁོར་བའི་འཁྲུལ་བ་ཡོད་པའི་ཕྱིར་འཁྲུལ་གཞི་གཉིས་མེད་རང་རིག་དངོས་པོའི་རྟེན་ཅན་ཡོད་དེ། འཁྲུལ་བ་ལ་འཁྲུལ་གཞིས་ཁྱབ་པའི་ཕྱིར། མིར་འཁྲུལ་བའི་གཞི་ཐོ་ཡོར་བཞིན། དེས་ན་གཉིས་སྣང་དེ་ནི་གཞན་དུ་རྟེན་རང་རིག་མེད་ན་ནམ་མཁའ་དང་འདྲ་བར་མེད་པར་འགྱུར་རོ་ཞེ་ན། འོ་ན་འཁྲུལ་བ་དངོས་མེད་ངོ་བོ་མ་གྲུབ་པའི་ཕྱིར་རྟེན་དངོས་པོ་ལ་བརྟེན་པས་ན་དངོས་མེད་རང་གི་དོན་བྱེད་པ་དང་ལྡན་པར་ཇི་ལྟར་འགྱུར་ཏེ། དཔེར་ན་རི་བོང་གི་རྭ་བུམ་པ་ལ་བརྟེན་ནས་འབུགས་པ་ལ་སོགས་པའི་བྱ་བ་བྱེད་པ་མི་འཐད་པ་བཞིན་ནོ། ། རང་ལ་ཡང་མཚུངས་ཏེ། གལ་ཏེ་དངོས་མེད་ཀྱིས་བྱ་བ་མི་བྱེད་པར་འདོད་ན་ཁྱོད་ཀྱི་སེམས་ཉིད་དེ་ནི་གཉིས་སྣང་གི་གྲོགས་མེད་པར་གཉིས་མེད་ཀྱི་ཤེས་པ་གཅིག་བུ་ཉིད་དུ་གནས་པར་ཐལ་བར་འགྱུར་བ་ཡིན་ཏེ། སེམས་རྟེན་བདེན་པ་ལའང་གཉིས་སྣང་བརྫུན་པ་བརྟེན་པར་མི་འཐད་པའི་ཕྱིར།
དེ་འདོད་དོ་ཞེ་ན། གང་ཚེ་སེམས་ནི་གཟུང་འཛིན་གཉིས་སུ་སྣང་བའི་དྲི་མ་དང་བྲལ་བ་དེའི་ཚེ་ཐམས་ཅད་དེ་བཞིན་གཤེགས་པ་ཉིད་དུ་ཐལ་ལོ། ། གལ་ཏེ་གཉིས་སྣང་ལས་གྲོལ་ཡང་སངས་རྒྱས་མི་ཐོབ་པ་ཅི་འགལ་ཞེ་ན། འོ་ན་རྣམ་རིག་ཙམ་དུ་རྟོགས་ཀྱང་སྒྲིབ་པ་ལས་མི་གྲོལ་བ་དེ་ལྟ་ནའང་སེམས་ཙམ་དང་གཉིས་དང་བྲལ་བར་བྱ་བ་དེ་འཁོར་བ་ལས་གྲོལ་བའི་ཆེད་དུ་བརྟགས་པ་ལ་ཡོན་ཏན་ཅི་ཞིག་ཡོད་དེ་ཅི་ཡང་མེད་དོ། ། གཉིས་པ་དེ་ལྟར་ཤེས་པ་ལམ་དུ་བསྒྲུབ་པ་ལ་གསུམ། སྟོང་ཉིད་རྟོགས་པའི་ཤེས་པ་ལམ་དུ་བསྒྲུབ་པ་དངོས་དང་། དེ་ལ་ཉན་ཐོས་ཀྱི་རྩོད་པ་སྤང་པ་དང་། ཤེས་པ་གཉིས་ཀྱི་བྱེད་པ་བསྡུས་ཏེ་བསྟན་པའོ། དང་པོ་ལ་རྒོལ་ལན་གཉིས་ལས་རྒོལ་བ་ནི། ། ཉོན་མོངས་པའི་དམིགས་པ་སྒྱུ་མ་ལྟ་བུར་ཤེས་ན་ཡང་དེས་ཇི་ལྟར་ན་ཉོན་མོངས་པ་ལྡོག་པར་འགྱུར་ཏེ།
གང་གི་ཚེ་སྒྱུ་མའི་བུད་མེད་ལ་དེ་སྤྲུལ་པ་བྱེད་པ་སྒྱུ་མ་མཁན་ཉིད་ཀྱང་ཆགས་པ་སྐྱེ་བར་འགྱུར་བའི་ཕྱིར་ཞེས་པའོ། ། གཉིས་པ་ལན་ལ་བཞི་ལས་ཕྱོགས་གཅིག་སྒྱུ་མར་རྟོགས་པ་ལམ་མིན་པ་ནི། སྒྱུ་མ་དེ་བྱེད་པ་པོ་ནི་ཤེས་བྱ་ལ་དངོས་པོར་ཞེན་པ་ཉོན་མོངས་པའི་བག་ཆགས་མ་སྤང་པ་དེས་ན་སྒྱུ་མའི་བུད་མེད་དེ་མཐོང་བ་ན་ཆགས་པ་སྐྱེ་སྟེ། དེ་ཡི་སྟོང་པ་ཉིད་ཤེས་པའི་བག་ཆགས་ཉམས་ཆུང་བ་ཉིད་དེ། སྒྱུ་མ་སྟོང་པར་རྟོགས་ཀྱང་ཐམས་ཅད་ལ་དམིགས་པའི་འདུ་ཤེས་ཡོད་པའི་ཕྱིར། དེས་ན་ཕྱོགས་གཅིག་སྒྱུ་མར་རྟོགས་པ་ལམ་མིན་ནོ། ། གཉིས་པ་ཐམས་ཅད་སྒྱུ་མར་རྟོགས་པ་ལམ་ཡིན་པ་ནི། ཆོས་ཐམས་ཅད་སྟོང་པ་ཉིད་དུ་ཤེས་པའི་བག་ཆགས་གོམས་པས་ནི་དངོས་བོར་འཛིན་པའི་བག་ཆགས་སྤོང་བར་འགྱུར་ཏེ། དེ་གཉིས་འཛིན་སྟངས་འགལ་བའི་ཕྱིར། སྟོང་མི་སྟོང་ཅི་ཡང་གྲུབ་པ་མེད་ཅེས་གོམས་པས་ནི་སྟོང་ཉིད་དུ་འཛིན་པ་དེ་ཡང་ཕྱི་ནས་སྤོང་བར་འགྱུར་རོ། །
སྟོང་ཉིད་དུ་འཛིན་པ་དེ་ཇི་ལྟར་སྤོང་ཞེ་ན། དེའི་འཐད་པ་ནི། གང་གི་ཚེ་དགག་བྱ་གང་ཞིག་མེད་དོ་ཞེས་བརྟགས་བྱའི་དངོས་པོ་མི་དམིགས་པ་དེའི་ཚེ་བཀག་པ་དངོས་མེད་དེ་ཡི་རྟེན་དགག་བྱའི་སྒྲོ་འདོགས་དང་བྲལ་བའི་ཕྱིར་དངོས་པོ་མེད་པ་དེ་ཡང་བློ་ཡི་མདུན་ན་ཇི་ལྟར་གནས་ཏེ་མི་གནས་སོ། ། གསུམ་པ་དེ་ལས་སྣང་བ་མེད་པའི་ཤེས་རབ་སྐྱེ་ཚུལ་ནི། གང་གི་ཚེ་དངོས་པོ་ནི་རིགས་པའི་ལམ་དུ་མ་གྲུབ་ལ་དངོས་པོ་མེད་པ་རིགས་པའི་ཡུལ་དུ་མ་གྲུབ་པས་དེ་དག་བློ་ཡི་མདུན་ན་མི་གནས་པ་དེའི་ཚེ་ཡོད་མེད་གཉིས་ལས་རྣམ་པ་གཞན་དོན་སྤྱི་ལ་མི་འཆར་ཞིང་ཕྱི་རོལ་དུ་ཞེན་པ་མེད་པས་སྒྲོ་འདོགས་ཀྱི་དམིགས་པ་མེད་ཅིང་རྟོག་པ་ཐམས་ཅད་རབ་ཏུ་ཞི་བའི་སྣང་བ་མེད་པའི་ཤེས་རབ་སྐྱེའོ། ། བཞི་པ་ཕྲིན་ལས་འཇུག་པ་འབད་པ་ལ་མི་ལྟོས་པ་ལ་གསུམ་ལས་རྒྱུད་དག་པའི་གདུལ་བྱ་ལ་སྣང་བ་ནི། གལ་ཏེ་ཆོས་ཐམས་ཅད་སྟོང་པ་ཉིད་ལ་སྣང་མེད་ཀྱི་ཤེས་རབ་དུས་རྟག་ཏུ་མཉམ་པར་བཞག་ན་གཞན་དོན་ཇི་ལྟར་མཛད་ཅེ་ན། རྟོག་པ་མེད་ཀྱང་ཡིད་བཞིན་གྱི་ནོར་བུ་དང་དཔག་བསམ་གྱི་ཤིང་གི་ནུས་པ་དང་སེམས་ཅན་གྱི་བསོད་ནམས་ཚོགས་པས་ཇི་ལྟར་འདོད་པའི་རེ་བ་ཐམས་ཅད་ཡོངས་སུ་སྐོང་བ་དེ་བཞིན་དུ་གདུལ་བྱའི་དབང་དང་འབད་མེད་ལྷུན་གྲུབ་དུ་འགྲོ་དོན་བྱེད་པར་སྨོན་ལམ་བཏབ་པ་དེ་ཉིད་ཀྱི་དབང་གིས་རྒྱལ་བའི་སྐུ་ལོངས་སྤྱོད་རྫོགས་པ་དང་སྤྲུལ་པའི་སྐུར་སྣང་ཞིང་དོན་མཛད་དོ། ། སྣང་བ་དེས་ཕན་པ་རྗེས་སུ་བསྒྲུབ་པ་ནི། དཔེར་ན་བྲམ་ཟེ་འམ་ཀུས་ཨོ་ཊི་ཡ་ནར་རིག་སྔགས་གྲུབ་པའི་བུད་མེད་ཞིག་ལ་ནམ་མཁའ་ལྡིང་གི་ནི་རིགས་སྔགས་ཞུས་ནས་དེས་བསྔགས་པའི་མཆོད་སྡོང་བསྒྲུབ་ནས་སམ་ཀུ་འདས་པར་གྱུར་པ་ན་དེ་འདས་ནས་ཡུན་རིང་པོར་ལོན་ཡང་མཆོད་སྡོང་དེས་ཀླུའི་དུག་ལ་སོགས་པ་ཞི་བར་བྱེད་པ་བཞིན་དུ་བྱང་ཆུབ་སེམས་དཔས་བྱང་ཆུབ་སྤྱོད་པའི་རྗེས་སུ་མཐུན་པ་ཚོགས་གཉིས་དང་སྨོན་ལམ་སོགས་ཀྱིས་རྒྱལ་བའི་མཆོད་སྡོང་བསྒྲུབ་པས་ཡང་སྒྲུབ་པ་པོ་བྱང་ཆུབ་སེམས་དཔའ་མྱ་ངན་ལས་འདས་པ་རྟོག་པ་ཐམས་ཅད་དང་བྲལ་བའི་ཆོས་སྐུ་བརྙེས་ཀྱང་གཞན་གྱི་དོན་རྣམས་ཐམས་ཅད་མཛད་པ་ཡིན་ནོ། །
དེ་ལ་རྩོད་པ་སྤང་པ་ནི། གལ་ཏེ་སངས་རྒྱས་ལ་སེམས་རྣམ་རྟོག་མེད་པ་ན་དེ་ལ་མཆོད་པ་བྱས་པས་ཇི་ལྟར་འབྲས་བུ་བསོད་ནམས་དང་ལྡན་པར་འགྱུར་ཞེ་ན། རྣམ་རྟོག་མི་མངའ་ཡང་བསོད་ནམས་ཡོད་དེ། གང་གི་ཕྱིར་ན་བཞུགས་པའམ་མྱ་ངན་ལས་འདས་པའི་སྐུ་གདུང་ལ་མཆོད་པ་གཉིས་མཚུངས་པ་ཉིད་དུ་མཆོད་རྟེན་བསྐོར་བའི་ཕན་ཡོན་ལས་བཤད་པའི་ཕྱིར་རོ། ། དེ་སྐད་དུ། གང་ཞིག་བཞུགས་ལ་མཆོད་པ་དང་། ། མྱ་ངན་འདས་འོག་གང་ཞིག་མཆོད། ། སེམས་དགེ་བ་ནི་མཉམ་གྱུར་ན། ། བསོད་ནམས་མཉམ་ཞིང་རྣམ་སྨིན་མཉམ། ། ཞེས་སོ། །
དེས་ན་ཁོ་བོ་ཅག་བསོད་ནམས་ཀུན་རྫོབ་པར་འདོད་པའམ་ཁྱོད་དེ་ཉིད་དུ་བདེན་པར་འདོད་པའང་རུང་སྟེ་དེ་མཆོད་པའི་འབྲས་བུ་བསོད་ནམས་ཡོད་པར་བསྒྲུབ་བྱེད་ལུང་ཁོ་ན་ཡིན་པས་ལུང་ལས་གྲུབ་པ་ཡིན་ནོ། ། དཔེར་ན་ཁྱོད་ལྟར་སེམས་ཡོད་པར་བདེན་པའི་སངས་རྒྱས་ལ་ཇི་ལྟར་མཆོད་པའི་འབྲས་བུ་དང་བཅས་པ་བཞིན་དུ་རྟོག་པ་མེད་པར་འདོད་པ་ལའང་དེ་བཞིན་དུ་འབྲས་བུ་འབྱུང་ངོ་། ། གཉིས་པ་དེ་ལ་ཉན་ཐོས་ཀྱི་རྩོད་པ་སྤང་པ་ལ་གཉིས། རྒོལ་བ་དང་། ལན་ནོ། ། དང་པོ་ནི། ཉན་ཐོས་པ་དག་ན་རེ། བདེན་པ་བཞི་ལ་མི་རྟག་སྡུག་བསྔལ་སོགས་རྣམ་པ་བཅུ་དྲུག་ཏུ་མཐོང་ན་དེ་ལ་སྟོང་པ་ཉིད་ཀྱང་ཡོད། བདག་མེད་དང་ཞི་བ་དང་འགོག་པའང་ཡོད་པས་དེ་གོམས་པས་རྣམ་པར་གྲོལ་བ་ལྷག་བཅས་དང་ལྷག་མེད་ཀྱི་མྱང་འདས་ཐོབ་པར་འགྱུར་པས་འདི་ལ་མ་ཡིན་གྱི ཐམས་ཅད་སྒྱུ་མ་ལྟ་བུར་དང་ཐམས་ཅད་བདེན་པའི་རང་བཞིན་མེད་པ། གང་ལའང་མི་དམིགས་མི་རྟོག་པའི་སྟོང་པ་ཉིད་རྟོགས་པས་ཅི་ཞིག་བྱ་སྟེ་དེ་ལམ་མིན་ནོ་ཞེས་ཟེར་རོ། །
གཉིས་པ་ལན་ལ་གཉིས། ལུང་གིས་མདོར་བསྟན་པ་དང་། བརྒལ་ལན་གྱིས་རྒྱས་པར་བཤད་པའོ། ། དང་པོ་ནི། དེ་ལ་སྟོང་ཉིད་བསྒོམ་པའི་ཤེས་པ་ལམ་ཡིན་ཏེ། གང་གི་ཕྱིར་ན་ལུང་ཤེས་རབ་ཀྱི་ཕ་རོལ་དུ་ཕྱིན་པ་ལས་ལམ་སྟོང་ཉིད་རྟོགས་པའི་ཤེས་རབ་འདི་ནི་མེད་པར་བྱང་ཆུབ་མེད་པར་གསུངས་པའི་ཕྱིར་རོ། ། དེ་སྐད་དུ། དངོས་པོའི་འདུ་ཤེས་ཅན་ལ་རྗེས་སུ་མཐུན་པའི་བཟོད་པའང་མེད་ན་བླ་ན་མེད་པའི་བྱང་ཆུབ་ལྟ་ཅི་སྨོས་ཞེས་དང་། གང་དག་བདེ་གཤེགས་ཉན་ཐོས་འགྱུར་བར་བྱ་སྙམ་དང་། ། རང་སངས་རྒྱས་དང་དེ་བཞིན་ཆོས་རྒྱལ་འགྱུར་འདོད་པས། །
བཟོད་པ་འདི་ལ་མ་བརྟེན་ཐོབ་པར་མི་ནུས་ཏེ། ། ཞེས་སོ། གཉིས་པ་ལ་བཞི། ཐེག་པ་ཆེན་པོ་བཀར་བསྒྲུབ་པ་དང་། བཀའི་ནང་ནས་ངེས་དོན་དུ་བསྒྲུབ་པ་དང་། སྐབས་བསྡུ་བ་དང་། ཐེག་པ་ཆེན་པོ་བཀར་བསྒྲུབ་བྱེད་རྒྱས་པར་བཤད་པའོ། ། དང་པོ་ལ་བླང་བའི་རྒྱུ་མཚན་མཚུངས་པ་ནི། གལ་ཏེ་ཐེག་ཆེན་བཀའ་མ་ཡིན་ཏེ་སངས་རྒྱས་མྱ་ངན་ལས་འདས་ནས་དུས་ཕྱིས་བྱས་པ་ཡིན་པས་དེ་བསྒྲུབ་བྱེད་དུ་མི་རུང་ངོ་ཞེ་ན། འོ་ན་ཐེག་ཆེན་བཀར་མ་གྲུབ་ན་ཁྱོད་ཉན་ཐོས་ཀྱི་ལུང་ཡང་ནི་བཀར་ཇི་ལྟར་གྲུབ་ཅེས་དྲིའོ། །
ཉན་ཐོས་ཀྱི་ལུང་བཀར་གྲུབ་ཏེ་གང་ཕྱིར་རྒོལ་ཕྱི་རྒོལ་གཉིས་ཀ་ལ་འདི་བཀར་གྲུབ་པའི་ཕྱིར་ཞེ་ན། འོ་ན་དེ་ལུང་དུ་བསྒྲུབ་པ་གཉིས་ཀ་ལ་གྲུབ་པ་དེ་ཁྱོད་དང་གཉིས་སམ། འོན་ཏེ་གང་ཡང་རུང་བ་གཉིས་མཐུན་པར་ཁས་ལེན་པས་ཡིན། དང་པོ་ལྟར་ན་དང་པོ་ནས་ལུང་དང་འབྲེལ་བས་སམ་ཕྱིས་རིགས་པས་འཐད་ནས་ཁས་བླངས་པ་ཡིན། དང་པོ་ནི་མི་འཐད་དེ། དང་པོར་ལུང་དང་མ་འབྲེལ་བའི་དུས་ཁྱོད་ལ་འདི་བཀར་མ་གྲུབ་པའི་ཕྱིར། འོན་ཏེ་ཕྱིས་རིགས་པས་འཐད་པས་ཁས་བླངས་སམ་ཞེ་ན། འོ་ན་བཀར་ཁས་ལེན་པའི་རྐྱེན་གང་གིས་ནི་ལུང་དེ་བཀར་ཡིད་ཆེས། གལ་ཏེ་མདོ་སྡེ་ལ་འཇུག འདུལ་བ་ལ་སྣང་།
ཆོས་ཉིད་དང་མི་འགལ་བས་བཀར་གྲུབ་པོ་ཞེ་ན། དེ་ནི་ཐེག་པ་ཆེན་པོ་ལ་ཡང་མཚུངས་ཏེ། མདོ་སྡེ་ལ་འཇུག་པ་སོགས་ཡོད་པའི་ཕྱིར་རོ། ། གལ་ཏེ་གཞན་གང་ཡང་རུང་བ་གཉིས་མཐུན་པར་འདོད་པས་དེ་བཀར་བདེན་པ་ཡིན་ན་ནི། འོ་ན་རིག་བྱེད་ལ་སོགས་པའང་མུ་སྟེགས་ཅན་གཉིས་མཐུན་པར་ཁས་ལེན་པས་ཀྱང་དེ་བཀར་བདེན་པར་འགྱུར་རོ། ། དོར་བའི་རྒྱུ་མཚན་མཚུངས་བ་ནི། གལ་ཏེ་ཐེག་ཆེན་བཀའ་ཡིན་མིན་རྩོད་པ་དང་བཅས་པའི་ཕྱིར་དོར་བྱ་ཡིན་ནོ་ཞེ་ན། འོ་ན་ཉན་ཐོས་ཀྱི་ལུང་སྤྱི་ལ་མུ་སྟེགས་པ་རྣམས་དང་། ལུང་གི་བྱེ་བྲག་གཞན་ལའང་སྡེ་པ་རང་གཞན་དག་རྩོད་པ་དང་བཅས་པ་ཡིན་པའི་ཕྱིར་དོར་བྱར་འགྱུར་རོ། ། དེར་མ་ཟད་རྩོད་པ་དང་བཅས་པས་ལུང་དེ་དོར་ན།
བསྟན་རྩ་དགེ་སློང་ཉིད་ཡིན་ན་དགེ་སློང་ཉིད་ཀྱང་དོར་བྱར་འགྱུར་ཏེ། དེའི་བསླབ་བྱ་ལ་རྩོད་པ་ཡོད་པའི་ཕྱིར་བླང་བྱ་དཀའ་བར་གནས་ཏེ་རྒྱུ་མཚན་མཚུངས་པའི་ཕྱིར། ཞེས་དཱ་ན་ཤྲཱིའི་བཞེད་པ་འདི་ཁོ་ན་སློབ་དཔོན་གྱི་དགོངས་པར་སྣང་གསུངས། ཡང་ན་དགེ་སློང་ལ་མིང་དང་ཁས་འཆེ་བ་སློང་བ་བསྙེན་པར་རྫོགས་པ་ཉོན་མོངས་སྤངས་བ་དང་ལྔ་ཡོད་པ་ལས་འདིར་ཕྱི་མ་ཉོན་མོངས་པ་སྤངས་པའི་དགེ་སློང་སྟེ་དེ་ཡང་བྱང་ཆུབ་སེམས་དཔའི་དབང་དུ་བྱས་པའི་སྤང་བྱ་རྣམ་རྟོག་ཐམས་ཅད་ཟད་པ་ཉིད་དོ། ། དེ་རང་གིས་བྱང་ཆུབ་མངོན་དུ་མཛད་ནས་གཞན་ལ་ཐེག་པ་གསུམ་གྱི་ཆོས་སྟོན་པས་བསྟན་པའི་རྩ་བ་ཐམས་ཅད་མཁྱེན་པའི་དགེ་སློང་སངས་རྒྱས་ཉིད་ཡིན་ནོ། ། དེ་ཐེག་ཆེན་ལས་གཞན་ལ་དཀའ་བར་གནས་ཏེ། དེ་ཐོབ་བྱེད་ཀྱི་རྒྱུ་མེད་པའི་ཕྱིར། ཞེས་འཆད་དགོས་སོ། ། གཉིས་པ་བཀའི་ནང་ནས་ངེས་དོན་དུ་བསྒྲུབ་པ་ལ་གསུམ་ལས་སྡུག་བསྔལ་སྤངས་བའི་མྱང་འདས་མི་འཐད་པ་ནི། གལ་ཏེ་ཐེག་ཆེན་འདི་བཀར་གྲུབ་ཀྱང་དྲང་དོན་ཡིན་ནོ་ཞེ་ན།
མ་ཡིན་ཏེ་མཐར་ཐུག་གི་མྱང་འདས་ཐེག་ཆེན་ནས་བཤད་པའི་ལམ་ཁོ་ནས་ཐོབ་པས་ངེས་དོན་ཡིན་ལ། ཉན་ཐོས་ཀྱི་ལུང་ལས་བཤད་པ་དེས་མི་ཐོབ་པས་དྲང་དོན་ཡིན་ཏེ། དེ་ལས་ཆོས་ཀྱི་བདག་མེད་གསལ་རྒྱས་རྫོགས་གསུམ་དུ་མ་བསྟན་པས་སེམས་ནི་ཆོས་སུ་འཛིན་པའི་དམིགས་པ་དང་བཅས་པ་རྣམས་ཀྱིས་ཡིད་ཀྱི་རང་བཞིན་གྱི་ལུས་ཀྱི་སྡུག་བསྔལ་ལས་གྲོལ་བའི་མྱ་ངན་ལས་འདས་པ་དཀའ་བར་གནས་ཏེ་འཐོབ་མི་ནུས་པའི་ཕྱིར། འཕགས་པ་ཀླུ་སྒྲུབ་ཀྱི། མཚན་མ་མེད་པ་མ་རྟོགས་པར། ། ཁྱེད་ཀྱིས་ཐར་པ་མེད་པར་གསུངས། ། དེའི་ཕྱིར་ཁྱོད་ཀྱིས་ཐེག་ཆེན་ལས། ། དེ་ནི་ཚང་བར་བསྟན་པ་ལགས། ། ཞེས་གསུངས་པ་ལྟར་རོ། ། གཉིས་པ་དེ་ལ་རྩོད་པ་སྤང་པ་ནི།
གལ་ཏེ་རྒྱུ་ཉོན་མོངས་པ་སྤངས་པས་འབྲས་བུ་སྡུག་བསྔལ་ལས་གྲོལ་བ་ཉན་ཐོས་པ་དག་ལ་ཡོད་དོ་ཞེ་ན། འོ་ན་ལྷག་བཅས་དགྲ་བཅོམ་པ་དེའི་ཉོན་མོངས་པ་སྤངས་བ་དེ་མ་ཐག་ཏུ་སྡུག་བསྔལ་ཟད་པའི་མྱང་འདས་དེར་འགྱུར་རོ། ། གལ་ཏེ་དེ་འདོད་དོ་ཞེ་ན། མ་ཡིན་ཏེ། ཉོན་མོངས་མེད་ཀྱང་ལྷག་བཅས་ཀྱི་མྱང་འདས་དེ་དག་ལ་ལས་ཀྱི་ནུས་པ་མཐོང་བ་ཡིན་པའི་ཕྱིར། དགྲ་བཅོམ་པ་སྒུར་ཆུང་ལ་སོགས་པ་བཞིན་ནོ། ། གལ་ཏེ་རེ་ཞིག་ཚེ་འདིའི་སྡུག་བསྔལ་མ་ཟད་ཀྱང་། ཚེ་ཕྱི་མའི་ཕུང་པོ་ཉེ་བར་ལེན་པའི་རྒྱུ་སྲེད་པ་ནི་མེད་པས་ཕྱི་མའི་སྡུག་བསྔལ་མི་ལེན་པས་ངེས་པར་གྲོལ་བ་ཉིད་དོ་ཞེ་ན། དེའི་ཚེ་ཡང་སྡུག་བསྔལ་གཏན་གྲོལ་བ་མ་ཡིན་ཏེ། དེ་དག་གི་ཆོས་ཙམ་ལ་ཞེན་པའི་སྲེད་པ་འདི་འཇིག་ཚོགས་ལ་བདག་ཏུ་ཞེན་པའི་སྲེད་པ་མིན་པས་ཉོན་མོངས་ཅན་མིན་ཡང་མ་རིག་བག་ཆགས་ཀྱི་སའི་ཀུན་ཏུ་རྨོངས་པ་ཡོད་པ་བཞིན་དུ་ཅི་སྟེ་མེད་དེ་ཡོད་པས་དེ་ཕྱི་མར་ཡིད་ཀྱི་རང་བཞིན་གྱི་ལུས་ཐོབ་པའི་རྐྱེན་ཡིན་པའི་ཕྱིར།
སྲེད་པ་ཡོད་པའི་རྒྱུ་མཚན་ཡང་སྤྱིར་ཚོར་བའི་རྐྱེན་གྱིས་སྲེད་པ་འབྱུང་བ་ཡིན་པས། ལྷག་བཅས་ཀྱིས་ཀུན་གཞི་མ་སྤངས་པས་དེའི་འཁོར་གྱི་ཚོར་བ་དེ་དག་ལ་ཡང་ཡོད་པའི་ཕྱིར་ཏེ། དམིགས་པ་དང་ནི་བཅས་པའི་སེམས་ནི་ཡུལ་འགའ་ཞིག་ལ་ནི་གནས་ཏེ་ཞེན་པར་འགྱུར་བའི་ཕྱིར་རོ། ། གསུམ་པ་སྐབས་བསྡུ་བ་ནི། དམིགས་པའི་མཚན་མ་ཐམས་ཅད་དང་བྲལ་བའི་སྟོང་པ་ཉིད་རྟོགས་པ་དང་ནི་བྲལ་བའི་སེམས་ནི་ལྷག་མེད་ཀྱི་དབྱིངས་སུ། ལུས་ཞིག་ཚོར་བ་བསིལ་བར་གྱུར། ། འདུ་ཤེས་འགག་ཅིང་འདུ་བྱེད་འགག ། རྣམ་པར་ཤེས་པ་ནུབ་གྱུར་པ། ། འདི་འདྲ་འདི་ནི་སྡུག་བསྔལ་མཐའ། ། ཞེས་པ་ལྟར་འགག་པར་གྱུར་ཀྱང་མ་རིག་བག་ཆགས་ཀྱི་ས་མ་སྤངས་པས་སླར་ཡང་ཟག་མེད་ཀྱི་སེམས་སྐྱེས་ནས་ཐེག་ཆེན་གྱི་ལམ་ལ་སློབ་དགོས་པར་འགྱུར་ཏེ།
འདུ་ཤེས་མེད་པའི་སྙོམས་འཇུག་ལ་ཞུགས་པ་ན་ཚོགས་དྲུག་འགག་ཀྱང་ས་བོན་མ་བཅོམ་བས་སླར་སྐྱེ་བ་བཞིན་ནོ། ། དེས་ན་མཚན་འཛིན་ཐམས་ཅད་དང་བྲལ་བའི་སྟོང་པ་ཉིད་ནི་བསྒོམ་པར་བྱའོ། ། དེ་སྐད་དུ་ཀླུ་སྒྲུབ་ཀྱི་ཞལ་ནས། བྱང་ཆུབ་དམ་པ་གཉིས་ཐོབ་ནས། ། སྲིད་པས་སྐྲག་ཡིད་དེ་དག་ནི། ། ཚེ་ཟད་ལ་དགའ་མྱ་ངན་ལས། ། འདས་ཐོབ་འདུ་ཤེས་ཅན་དུ་འགྱུར། ། འོན་ཀྱང་སྲིད་གསུམ་ཁམས་གསུམ་དུ། ། སྐྱེ་བ་དེ་ལ་ཡོད་མ་ཡིན། ། ཟག་མེད་དབྱིངས་ན་དེ་དག་ཀྱང་། །
མི་ཤེས་ཉོན་མོངས་མིན་ཡང་ཕྱིར། ། ཕྱིས་ནི་སངས་རྒྱས་གྱིས་བསྐུལ་ནས། ། བྱང་ཆུབ་དུ་ནི་ཚོགས་བསགས་ཏེ། ། དེ་ཡང་འཇིག་རྟེན་འདྲེན་པར་འགྱུར། ། ཞེས་དང་། རྒྱུད་བླ་མ་ལས། དེས་ན་སངས་རྒྱས་མ་ཐོབ་པར། ། མྱ་ངན་འདས་པ་མི་ཐོབ་སྟེ། ། འོད་དང་འོད་ཟེར་སྤངས་ནས་ནི། ། ཉི་མ་བལྟ་བར་མི་ནུས་བཞིན། །
ཞེས་སོགས་གསུངས་པ་ལྟར་རོ། ། དེས་ན་ཉན་རང་གི་མྱང་འདས་བཏགས་པ་བ་ཡིན་པས་དེའི་ལུང་ཡང་དྲང་དོན་དང་མཐར་ཐུག་གི་མྱང་འདས་སངས་རྒྱས་ཁོ་ན་ཡིན་པས་ཐེག་ཆེན་གྱི་ལུང་ཡང་ངེས་དོན་དུ་གྲུབ་བོ། ། བཞི་པ་ཐེག་ཆེན་བཀར་བསྒྲུབ་བྱེད་རྒྱས་བཤད་ནི། ངག་གང་ཞིག་ཏིང་ངེ་འཛིན་གྱིས་བསླབ་པ་སྟོན་པས་མདོ་སྡེ་ལ་འཇུག ཚུལ་ཁྲིམས་ཀྱི་བསླབ་པ་སྟོན་པས་འདུལ་བ་ལ་སྣང་། ཤེས་རབ་ཀྱི་བསླབ་པ་སྟོན་པས་ཆོས་ཉིད་དང་མི་འགལ་བར་སྟོན་པ་དེ་གལ་ཏེ་སངས་རྒྱས་ཀྱི་གསུངས་ཡིན་པར་འདོད་ལ་ཐེག་ཆེན་ལ་དེ་མེད་དོ་ཞེ་ན། འོ་ན་ཐེག་ཆེན་གྱིས་སྟོང་པར་སྟོན་པ་མདོ་སྡེ་ལ་འཇུག་པ་མིན་དུ་ཆུག་ཀྱང་ཕལ་ཆེར་ནི་ཁྱེད་ཅག་གི་མདོ་དང་མཚུངས་པར་བསླབ་གསུམ་སྟོན་པས་བཀར་འདོད་པར་མིན་ནམ་ཅི་སྟེ་འདོད་པར་རིགས་སོ། ། གལ་ཏེ་གཞན་མདོ་སྡེ་ལ་འཇུག་པ་སོགས་ཡོད་ཀྱང་སྟོང་པར་སྟོན་པ་དེ་ལ་མཚན་ཉིད་ཚང་པར་མ་རྟོགས་པས་དེ་ལྟ་བུ་གཅིག་གིས་ནི་དེའི་རིགས་ཅན་ཐམས་ཅད་བཀའ་མིན་པའི་སྐྱོན་དང་བཅས་པར་འགྱུར་རོ་ཞེ་ན། འོ་ན་ཉན་ཐོས་ཀྱི་མདོ་ཞིག་རྒྱལ་བས་གསུངས་པའི་མཚན་ཉིད་མཚུངས་པ་གཅིག་གིས་མདོ་སྡེ་ཐམས་ཅད་ནི་རྒྱལ་བས་གསུངས་པ་ཅིས་མ་ཡིན་ཏེ་རྒྱུ་མཚན་མཚུངས་པའི་ཕྱིར་རོ། ། གལ་ཏེ་ཐེག་ཆེན་གྱི་ལུང་འདི་དག་བཀའ་ཡིན་ན་འོད་སྲུང་སོགས་ཀྱིས་རྟོགས་རིགས་པ་ལས་དེ་དག་གིས་མ་རྟོགས་པས་བཀའ་མིན་ནོ་ཞེ་ན།
ཐེག་ཆེན་གྱི་མདོའི་ངག་གང་གི་བརྗོད་བྱ་འོད་སྲུང་ཆེན་པོ་ལ་སོགས་པས་གཏིང་དཔོགས་པར་མ་གྱུར་པའི་ཟབ་མོ་དེ་ནི་ཁྱོད་ཀྱིས་མ་རྟོགས་པས་བཀར་གཟུང་བྱར་མིན་པར་རིགས་པར་སྨྲ་བ་སུ་ཞིག་བྱེད་དེ་བྱེད་མི་རིགས་སོ། ། གསུམ་པ་ཤེས་པ་གཉིས་ཀྱི་བྱེད་པ་མདོར་བསྡུས་ཏེ་བསྟན་པ་ལ་མཆོག་ཏུ་གྱུར་པའི་འབྲས་བུ་བསྐྱེད་པ་ནི། རྒྱུ་གཏི་མུག་གིས་རྨོངས་པས་འབྲས་བུ་སྡུག་བསྔལ་ཅན་རྣམས་ཀྱི་དོན་དུ་འཁོར་བར་གནས་པར་འགྲུབ་པར་གྱུར་པའི་གཞན་དོན་འདི་ནི་སྙིང་རྗེ་དང་ཀུན་རྫོབ་སྒྱུ་མ་ལྟ་བུར་ཤེས་པའི་འབྲས་བུ་ཡིན་ལ། དངོས་པོ་ལ་མངོན་པར་ཞེན་པའི་ཆགས་པའི་མཐའ་དང་། སྟོང་ཉིད་ལ་སྐྲག་པའི་འཇིགས་པའི་མཐའ་ལས་གྲོལ་བ་འདི་ནི་དོན་དམ་སྟོང་ཉིད་ཤེས་པའི་འབྲས་བུ་ཡིན་ནོ། ། སྟོང་ཉིད་རྟོགས་མ་རྟོགས་པ་ལ་སྐྱོན་ཡོན་དེ་ལྟར་ཡོད་པས་ན་སྟོང་པ་ཉིད་ཀྱི་ཕྱོགས་ལ་སུན་འབྱིན་བརྗོད་པ་ནི་འཐད་པ་མ་ཡིན་པ་དེས་ན་དེ་སངས་རྒྱས་ཀྱི་ལམ་ཡིན་མིན་ཐེ་ཚོམ་མི་ཟ་བར་སྟོང་པ་ཉིད་ནི་བསྒོམ་པར་བྱའོ། ། སྒྲིབ་པའི་གཉེན་པོར་ངེས་པས་སྐྲག་མི་རིགས་པ་ནི། བྱང་ཆུབ་ཆེན་པོའི་གེགས་ཉོན་མོངས་པ་དང་ཤེས་བྱའི་སྒྲིབ་པ་ཡི་མུན་པའི་གཉེན་པོ་སྟོང་པ་ཉིད་བསྒོམ་པ་ཡིན་པས་ན། མྱུར་དུ་ཐམས་ཅད་མཁྱེན་པ་ཉིད་ཐོབ་པར་འདོད་པས། སྟོང་ཉིད་དེ་ནི་ཇི་ལྟར་ན་བསྒོམ་པར་མི་བྱེད་དེ་བྱེད་དགོས་སོ། །
དེས་ན་དེ་སྤང་མི་རིགས་ཏེ་དངོས་པོ་གང་ཞིག་སྡུག་བསྔལ་སྐྱེད་པར་བྱེད་པ་བདག་འཛིན་དང་ནད་ལ་སོགས་པ་དེ་ལ་སྐྲག་པར་སྐྱེ་བར་འགྱུར་བ་རིགས་པ་ཡིན་ན་སྟོང་ཉིད་བསྒོམ་པ་སྡུག་བསྔལ་ཐམས་ཅད་ཞི་བར་བྱེད་པ་ཡིན་ན་དེ་ལ་འཇིགས་པ་ཇི་ལྟར་སྐྱེ་སྟེ་འཇིགས་མི་རིགས་སོ། ། གལ་ཏེ་འཇིགས་པ་པོའི་བདག་འགའ་ཞིག་ཡོད་ན་ནི་སྟོང་པ་ཉིད་སོགས་ཅི་ཡང་རུང་བ་ལ་འཇིགས་པར་འགྱུར་བ་རིགས་ན། བདག་ཉིད་འགའ་ཡང་ཡོད་པ་མིན་པས་ན་འཇིགས་པར་འགྱུར་བ་སུ་ཞིག་ཡིན་ཏེ་ཅི་ཡང་མེད་དོ། ། སྤྱི་དོན་གཉིས་པ་གང་ཟག་གི་བདག་མེད་བསྒོམ་པ་ལ་བཞི། ཁམས་དྲུག་བདག་མེད་པར་བསྒོམ་པ་སྤྱིར་བསྟན་པ་དང་། མུ་སྟེགས་ཀྱིས་བརྟགས་པའི་བདག་དགག་པ་དང་། བདག་མེད་ལ་རྩོད་པ་སྤང་པ་དང་། དྲན་པ་ཉེར་བཞག་གི་སྒོ་ནས་གང་ཟག་གི་བདག་མེད་བསྒོམ་པ་རྒྱས་པར་བཤད་པའོ། ། དང་པོ་ནི། སོ་དང་སྐྲ་སེན་བདག་མ་ཡིན། །
བདག་ནི་རུས་པ་ཁྲག་མ་ཡིན། ། སྣབས་མིན་བད་ཀན་མ་ཡིན་ཏེ། ། ཆུ་སེར་དང་ནི་རྣག་ཀྱང་མིན། ། བདག་ནི་ཞག་དང་རྡུལ་མིན་ཏེ། ། བློ་མཆིན་དག་ཀྱང་བདག་མ་ཡིན། ། ནང་ཁྲོལ་གཞན་ཡང་བདག་མིན་ཏེ། ། བདག་ནི་ཕྱི་ས་གཅིན་མ་ཡིན། ། ཤ་དང་པགས་པ་བདག་མིན་ཏེ། ། དེ་ལྟར་ན་ས་དང་ཆུ་ཡི་ཁམས་ལ་བདག་མེད་དོ། ། དེ་བཞིན་དུ་དྲོད་མེ་ཡི་ཁམས་དང་རླུང་གི་ཁམས་ཀྱང་བདག་མ་ཡིན།
བུ་ག་ནམ་མཁའི་ཁམས་ཀྱང་བདག་མིན་ལ་རྣམ་པ་ཀུན་ཏུ་རྣམ་ཤེས་དྲུག་གི་ཁམས་ཀྱང་བདག་མ་ཡིན་ཏེ། ཁམས་དྲུག་པོ་དེ་དག་མི་རྟག་པ་དང་རང་དབང་ཅན་མ་ཡིན་པའི་ཕྱིར་རོ། ། གཉིས་པ་མུ་སྟེགས་ཀྱིས་བརྟགས་པའི་བདག་དགག་པ་ལ་གཉིས། གྲངས་ཅན་པའི་བདག་དགག་པ་དང་། རིག་པ་ཅན་པའི་བདག་དགག་པའོ། ། དང་པོ་ནི། གྲངས་ཅན་པས་སེམས་ཅན་ཀུན་ལ་གཙོ་བོ་བེམ་པོ་སྤྱིར་ཡོད་པའི་ཁུག་མ་ནས་བདག་ཤེས་ཤིང་རིག་པ་ཡོད་པའི་སྐྱེས་བུ་རྟག་པ་ཤེས་རིག་གི་ངོ་བོ་མི་སྣང་བ་ཞིག་ཡོད་ཅིང་དེའི་རྣམ་པ་བློའི་མེ་ལོང་ལ་བཞག་ནས་སྒྲ་དེ་ཙམ་སོགས་ཀྱི་རྣམ་པ་རེ་འགའ་དང་འབྲེལ་བར་སྣང་བ་དང་། ཡུལ་ལ་ལོངས་སྤྱོད་པའི་གནས་སྐབས་རེས་འགའ་བར་འདོད་དོ། ། དེ་དགག་པ་ལ་གསུམ། སྐྱེས་བུ་སྤྱིར་དགག་པ་དང་།
གནས་སྐབས་དུ་མ་དང་འབྲེལ་བ་དགག་པ་དང་། རང་བཞིན་གཅིག་པ་དགག་པའོ། ། དང་པོ་ལ་གནོད་བྱེད་བརྗོད་པ་ནི། གལ་ཏེ་སྒྲ་འཛིན་པའི་ཤེས་རིག་རྟག་པ་ཡིན་ན་དུས་ཐམས་ཅད་ཀྱི་ཚེ་ན་སྒྲ་འཛིན་པར་ཐལ་བར་འགྱུར་རོ། ། གལ་ཏེ་རང་རིག་པའི་ངོ་བོར་རྟག་ཏུ་གནས་པ་ལ་སྒྲ་ཤེས་རྟག་ཏུ་གནས་པས་མ་ཁྱབ་སྟེ། ཤེས་པའི་ངོ་བོ་ཙམ་ཡུལ་ལ་མི་ལྟོས་ལ། སྒྲ་ཤེས་སྒྲ་ལ་ལྟོས་པས་སྒྲ་མེད་ན་སྒྲ་ཤེས་མེད་ཀྱང་ཤེས་པ་ཙམ་ཡོད་པའི་ཕྱིར་རོ་ཞེ་ན། སྒྲ་འཛིན་དུ་འཇོག་པ་སྒྲ་ལ་རག་ལས་པས་སྒྲ་མེད་ན་སྒྲ་ཤེས་པ་མེད་པ་ལྟར་ཤེས་པ་རང་གི་ངོ་བོ་ཡང་ཤེས་བྱ་ལ་རག་ལས་པས་ཤེས་བྱ་མེད་ན་ཤེས་བྱ་ཅི་རིག་ནས་རྒྱུ་མཚན་གང་གིས་དེ་ཤེས་པའི་ངོ་བོ་ཡོད་ཅེས་བརྗོད་པར་བྱེད་དེ་ཤེས་པ་མེད་དོ། ། དེས་ན་སྒྲ་ཤེས་འགགས་པས་ཤེས་པ་འགོག་པའི་ཁྱབ་པ་གྲུབ་པོ། གལ་ཏེ་ཤེས་པ་ཙམ་སྒྲ་ལ་མི་ལྟོས་པས་སྒྲ་ཤེས་མེད་ཀྱང་ཤེས་པ་ཙམ་ཡོད་པ་ཡིན་ཞེ་ན།
འོ་ན་ཤེས་བྱ་ཤེས་པ་མེད་ཀྱང་དེ་ཤེས་པ་ཡིན་ན་ཤིང་ཡང་ཤེས་པ་ཅན་དུ་ཐལ་བར་འགྱུར་ཏེ། རྒྱུ་མཚན་མཚུངས་པའི་ཕྱིར། དེས་ན་ཤེས་པ་ནི་ཤེས་བྱའི་ཁྱད་པར་དུ་བྱེད་པས་ན་ཤེས་བྱ་ཉེ་བར་གནས་པ་མེད་པར་ཤེས་པ་མེད་དོ་ཞེས་ངེས་པ་ཉིད་དོ། ། རྩོད་སྤོང་ནི། གལ་ཏེ་ཤེས་བྱ་གཏན་མེད་ཀྱི་ཤེས་པ་མི་སྲིད་ཀྱང་སྒྲ་མི་ཉེ་ན་སྒྲ་ཤེས་དེ་ཉིད་ཀྱིས་ནི་གཟུགས་ཤེས་ན་སྟེ་ཤེས་བྱ་གཟུགས་ཡོད་པས་ཤེས་བྱ་རྟག་ཏུ་ཡོད་དོ་ཞེ་ན། འོ་ན་སྔར་གྱི་སྒྲ་ཤེས་འགགས་ནས་ཕྱིས་གཟུགས་ཤེས་པའམ། འོན་ཏེ་སྒྲ་ཤེས་མ་འགགས། དང་པོ་ལྟར་ན་ཤེས་པ་ཙམ་དུ་མཚུངས་ཀྱང་ངོ་བོ་སྔ་མ་འགགས་པས་སྐྱེས་བུ་རྟག་པ་ཉམས་སོ། ། གཉིས་པ་ལྟར་ན་གཟུགས་ཤེས་པ་དེ་ཚེ་སྒྲ་ཐོས་པའང་ཅི་སྟེ་མིན་ཏེ་སྒྲ་འཛིན་མ་འགགས་པའི་ཕྱིར། གལ་ཏེ་སྒྲ་ཤེས་རྟག་པར་ཡོད་ཀྱང་སྒྲ་རིག་པ་སྒྲ་ལ་ལྟོས་པས་སྒྲ་རྟག་ཏུ་རིག་པས་མ་ཁྱབ་ཏེ་སྒྲ་མི་ཉེ་བའི་དུས་ཡོད་པའི་ཕྱིར་ཞེ་ན།
སྒྲ་ཤེས་སྒྲས་ཁྱད་པར་དུ་བྱས་པ་དེས་ན་སྒྲ་མེད་ན་སྒྲ་དེ་ཡི་ཤེས་པའང་མེད་པས་ཁྱབ་བོ། ། གལ་ཏེ་སྒྲ་ཤེས་དང་གཟུགས་ཤེས་ངོ་བོ་གཅིག་པས་སྔ་མ་མ་འགགས་སོ་ཞེ་ན། སྒྲ་འཛིན་གྱི་རང་བཞིན་གང་ཡིན་པ་དེ་གཟུགས་འཛིན་པའི་རང་བཞིན་དུ་ཇི་ལྟར་འགྱུར་ཏེ། རྣམ་པ་འགལ་བ་ལ་ངོ་བོ་གཅིག་གི་ཐ་སྙད་མི་འཐད་པའི་ཕྱིར་རོ། ། གལ་ཏེ་ངོ་བོ་གཅིག་ཉིད་གཟུགས་ལ་ལྟོས་ནས་གཟུགས་ཤེས་དང་སྒྲ་ལ་ལྟོས་ནས་སྒྲ་ཤེས་སུ་འཇོག་ཏེ་དཔེར་ན་མི་གཅིག་ལ་རང་གི་ཕ་ལ་ལྟོས་ནས་བུ་དང་བུ་ལ་ལྟོས་ནས་ཕར་འཇོག་པ་མི་འགལ་བ་བཞིན་ནོ་ཞེ་ན། དེ་དཔེ་མི་རུང་སྟེ། མི་གཅིག་ཉིད་ནི་ཕ་དང་བུ་ཉིད་དུ་བརྟགས་པ་ཡིན་གྱི་ཡང་དག་པར་ཉིད་དུ་བདེན་པ་མིན་ཏེ། འདི་ལྟར་སྙིང་སྟོབས་དང་རྡུལ་དང་ནི་མུན་པ་ནི་བུ་མིན་ཕ་ཡང་མིན་ཏེ། རང་བཞིན་གསུམ་གྱི་རང་བཞིན་དོན་དམ་པ་ནི་ཕ་དང་བུར་མི་འཐད་པའི་ཕྱིར་རོ། ། གཞན་ཡང་དེ་གཉིས་གཅིག་ཉིད་དུ་མི་འཐད་དེ།
གཟུགས་འཛིན་དེ་ནི་སྒྲ་འཛིན་པ་དང་ལྡན་པའི་རང་བཞིན་དུ་ནི་མཐོང་བ་མ་ཡིན་པའི་ཕྱིར་ཏེ་གཅིག་ཡིན་ན་སྣང་དུ་རུང་བ་ལས་མ་དམིགས་པའི་ཕྱིར། གཉིས་པ་གནས་སྐབས་དུ་མ་དང་འབྲེལ་བ་དགག་པ་ནི། གལ་ཏེ་གར་མཁན་གཅིག་ཉིད་རྣམ་པ་མི་འདྲ་བ་ཐ་དད་དུ་སྣང་བ་ལྟ་བུར་འདིར་ཡང་སྔར་གྱི་སྒྲ་འཛིན་དེ་ཉིད་ཕྱིས་ཚུལ་གཞན་གཟུགས་འཛིན་གྱི་ཚུལ་གྱིས་མཐོང་བ་སོགས་རྣམ་པར་འགྱུར་བ་གནས་སྐབས་དུ་མ་དང་འབྲེལ་ཡང་ངོ་བོ་གཅིག་ཡིན་ནོ་ཞེ་ན། འོ་ན་གནས་སྐབས་དུ་མར་ཤེས་པ་དེ་ཉིད་མཐོང་ན་དེ་རྟག་པ་མིན་ཏེ། གནས་སྐབས་དང་རང་བཞིན་བདག་གཅིག་པས་སྔ་མ་འགག་ལ་ཕྱི་མ་གསར་དུ་སྐྱེ་བའི་ཕྱིར། གལ་ཏེ་ཚུལ་གཞན་དུ་འགྱུར་ཡང་ངོ་བོ་གཅིག་པས་སྔར་གྱི་དེ་ཉིད་དོ་ཞེ་ན། རྣམ་པ་མི་འདྲ་བ་ངོ་བོ་གཅིག་ཡིན་ན། གཅིག་གི་མཚན་ཉིད་དེ་ལྟ་བུ་ནི་འཇིག་རྟེན་ན་སྔོན་མེད་པ་གཅིག་བྱུང་ངོ་། ། གསུམ་པ་རང་བཞིན་གཅིག་པ་དགག་པ་ནི། གལ་ཏེ་ཚུལ་གཞན་གནས་སྐབས་དུ་མར་བདེན་པ་མིན་པས་རང་བཞིན་གཅིག་ཏུ་བདེན་ནོ་ཞེ་ན།
འོ་ན་ཤེས་པ་དེ་ཡི་རང་གི་རང་བཞིན་གཅིག་ཏུ་འཇོག་པའི་རྒྱུ་མཚན་གང་ཡིན་སྨོས་ཤིག་ཅེས་དྲི། གལ་ཏེ་གནས་སྐབས་སྒྲ་ཤེས་དང་གཟུགས་ཤེས་སོགས་ཐ་དད་ཀྱང་རང་བཞིན་གཅིག་སྟེ་ཤེས་པ་ཙམ་ཉིད་དུ་ལྡོག་པ་མཚུངས་བའི་ཕྱིར་ཞེ་ན། དེ་ལྟར་ན་སྐྱེས་བུ་ཀུན་ངོ་བོ་གཅིག་ཏུ་ཐལ་བར་འགྱུར་ཏེ། ཤེས་པ་ཙམ་དུ་ལྡོག་པ་མཚུངས་བའི་ཕྱིར། དེར་མ་ཟད་ལྡོག་པ་མཚུངས་པ་ལ་ངོ་བོ་གཅིག་གིས་ཁྱབ་ན་སེམས་པ་ཤེས་རིག་གི་སྐྱེས་བུ་དང་། སེམས་མེད་བློའི་མེ་ལོང་བེམ་པོར་འདོད་པ་དེ་དག་ཀྱང་ངོ་བོ་གཅིག་ཏུ་ཐལ་བར་འགྱུར་ཏེ། རྒྱུ་མཚན་གང་གི་ཕྱིར་ཡོད་པ་ཙམ་ཉིད་དུ་ལྡོག་པ་མཚུངས་བའི་ཕྱིར་རོ། ། སྤྱི་ཉིད་ཀྱང་མ་གྲུབ་ཏེ་གང་ཚེ་བྱེ་བྲག་དུ་སྒྲ་ཤེས་གཟུགས་ཤེས་སོགས་ཐམས་ཅད་ཕྱིན་ཅི་ལོག་སྟེ་མི་བདེན་ན་དེའི་ཚེ་དེ་དང་བདག་གཅིག་པའི་ཤེས་པ་ཙམ་དུ་འདྲ་བའི་རྟེན་སྤྱིའང་བདེན་པ་གང་ཞིག་ཡིན་ཏེ། བྱེ་བྲག་སྔོ་བསང་སོགས་མི་བདེན་ན་སྤྱི་མོ་གཤམ་གྱི་སྤུ་ཙམ་ཡང་མ་གྲུབ་པ་བཞིན་ནོ། ། གཉིས་པ་རིག་པ་ཅན་གྱི་བདག་དགག་པ་ནི།
རིག་པ་ཅན་བདག་བེམ་པོ་སེམས་པ་གཞན་དང་རྗེས་སུ་འབྲེལ་བས་བྱེད་པ་པོར་འདོད་དོ་ཞེ་ན། སེམས་མེད་པའི་བེམ་པོ་ཡང་བྱེད་པ་པོའི་བདག་མིན་ཏེ། སེམས་མེད་པའི་བེམ་པོ་ཉིད་ཡིན་པའི་ཕྱིར། བུམ་པ་ལ་སོགས་པ་བཞིན། འོན་ཏེ་བདག་རང་ཉིད་བེམ་པོ་ཡིན་ཀྱང་སེམས་པ་གཞན་དང་ལྡན་པའི་ཕྱིར་བློ་སྔོན་དུ་གཏོང་བའི་ཤེས་པ་ཅན་ཡིན་ནོ་ཞེ་ན། འོ་ན་སེམས་པ་གཞན་དེས་བདག་བེམ་པོའི་རང་བཞིན་བསྒྱུར་རམ་མི་བསྒྱུར། བསྒྱུར་ན་སྔར་བེམ་པོ་ཡིན་པ་ལ་ཕྱིས་ཤེས་པར་འགྱུར་བས་ན་བདག་དེ་མི་ཤེས་པའི་རང་བཞིན་འཇིག་ཏེ་མི་རྟག་པར་ཐལ་ལོ། ། ཅི་སྟེ་བདག་ལ་འགྱུར་བ་མེད་པས་རྟག་གོ་ཞེ་ན། འོ་ན་སྔར་བེམ་པོ་ཡིན་ན་སེམས་གཞན་དང་ལྡན་པས་དེ་ལ་ཅི་ཞིག་བྱས་ཏེ་བློ་སྔོན་དུ་གཏོང་པའི་སེམས་པ་ཅན་དུ་མ་བསྒྱུར་བའི་ཕྱིར། དེས་ན་བེམ་པོ་བྱེད་པ་པོ་མ་ཡིན་པས་ཁྱབ་པོ། །
དེ་ལྟར་ཤེས་པའི་ངོ་བོར་མེད་ཅིང་བྱ་བ་བྱེད་པ་པོ་དང་བྲལ་བ་དེ་བདག་ཡིན་ན་ནམ་མཁའ་ཡང་བདག་ཏུ་བྱས་པ་སྟེ་བདག་ཏུ་ཐལ་བར་འགྱུར་རོ། ། གསུམ་པ་བདག་མེད་ལ་རྩོད་པ་སྤང་བ་ལ་གཉིས། ལས་འབྲས་འབྲེལ་པ་མི་འཐད་པ་སྤང་བ་དང་། སྙིང་རྗེ་བསྒོམ་པའི་ཡུལ་མི་འཐད་པ་སྤང་པའོ། ། དང་པོ་ལ་རྩོད་པ་འགོད་པ་ནི། གལ་ཏེ་ཚེ་འདི་དང་ཕྱི་མ་ལ་བདག་གི་རང་བཞིན་གཅིག་ནི་ཡོད་པ་མིན་ན། ལས་འབྲས་ཀྱི་འབྲེལ་བ་ཏེ་ལས་བྱེད་པ་པོ་ཉིད་ཀྱིས་འབྲས་བུ་མྱོང་བ་དེ་རིགས་པ་མིན་ཏེ། ལས་བྱས་ནས་ནི་ཚེ་འདི་ཡི་ཕུང་པོ་ཞིག་པས་བྱས་པ་ཆུད་ཟོས་པ་དང་། ཕྱི་མའི་ཕུང་པོ་གསར་དུ་སྐྱེས་པས་མ་བྱས་པ་དང་ཕྲད་པར་འགྱུར་ཏེ། དེས་ན་ལས་དེ་སུ་ཡི་ལས་སུ་འགྱུར་ཏེ་དོན་མེད་དོ་ཞེ་ན།
ལན་ལ་གཉིས་ལས་ཁས་བླང་མཚུངས་པ་ནི། ཁྱེད་ཉིད་བྱ་བའི་གཞི་ལས་བྱེད་པ་པོ་ཚེ་འདིས་སྐྱེས་བུ་དང་། འབྲས་བུའི་གཞི་ཚེ་ཕྱི་མའི་བྱེད་པ་པོ་ཐ་དད་པ་དང་། བྱེད་པ་ཐམས་ཅད་གནས་སྐབས་ཀྱི་རྣམ་འགྱུར་ཡིན་པས་དེར་རང་བཞིན་གྱི་བདག་རྟག་པ་དེ་བྱེད་པ་པོ་མེད་པར་༼ཤོག་ལེབ་བརྒྱབ་མདུན་གཉིས་མ་ཚང་༽ཡིན་ཏེ་གང་ཡང་མེད་དོ། ། གཉིས་པ་ཡན་ལག་ཅན་གྱི་རྫས་མ་གྲུབ་པ་ལ་གསུམ་ལས་ཡན་ལག་རྣམས་ལ་ཆ་རེས་དང་བདག་ཉིད་ཐམས་ཅད་ཀྱིས་གནས་པ་མི་འཐད་པ་ནི། གལ་ཏེ་ཡན་ལག་དུ་མ་ལུས་མ་ཡིན་ཡང་ཡན་ལག་ཅན་གྱི་རྫས་གཅིག་ཡོད་དོ་ཞེ་ན། འོ་ན་ཡན་ལག་ཅན་གྱི་ལུས་དེ་ཡན་ལག་སོ་སོ་ལ་གནས་ན་ཆ་རེ་ཆ་རེ་ལ་གནས་སམ། འོན་ཏེ་ཡན་ལག་སོ་སོ་ལ་རྫོགས་པ་རེ་གནས། དང་པོ་ལྟར་ན་གལ་ཏེ་ལུས་འདི་ཡན་ལག་ཐམས་ཅད་ལ་ཕྱོགས་རེ་ཡིས་ནི་གནས་གྱུར་ན། ལུས་ཀྱི་ཆ་རྣམས་ཡན་ལག་གི་ཆ་ལ་གནས་པར་འགྱུར་མོད།
སྤྱིའི་ལུས་གཅིག་པོ་དེ་མ་གྲུབ་པས་དེ་རང་ཉིད་ནི་གང་ལ་གནས། གལ་ཏེ་ཕྱོགས་གཉིས་པ་ལྟར་བདག་ཉིད་ཀུན་གྱིས་ལུས་རྫོགས་པ་རེ་རེ་ལག་སོགས་རྣམས་ལ་གནས་ན་ནི། ལག་སོགས་ཡན་ལག་དེ་དག་ཇི་སྙེད་པ་དེ་སྙེད་ཀྱི་ནི་ཡན་ལག་ཅན་གྱི་ལུས་ཡོངས་སུ་རྫོགས་པ་རེ་རེ་གནས་པར་འགྱུར་རོ། ། དེ་ལྟར་ཕྱི་དང་ནང་གང་དུ་ཡང་ལུས་མེད་ན་ཇི་ལྟར་ལག་སོགས་ལ་ལུས་བདེན་པར་ཡོད། ལག་སོགས་རྣམས་ལས་གཞན་དུ་ཡང་མེད་ན་ལུས་དེ་ནི་ཇི་ལྟར་ན་ཡོད་པ་ཡིན་ཏེ་མེད་དོ། ། ལུས་འཛིན་འཁྲུལ་བར་དཔེ་དང་སྦྱར་ཏེ་བསྟན་པ་ནི། ལུས་བདེན་པ་མེད་པ་དེས་ན་ལུས་མེད་པའི་ལག་པ་སོགས་ལ་རྨོངས་པ་ཡིས་ནི་ལུས་ཀྱི་སྤྱི་གཅིག་ཏུ་འཁྲུལ་བའི་བློ་སྐྱེ་བར་འགྱུར་ཏེ། དཔེར་ན་མི་དང་འདྲ་བའི་དབྱིབས་སུ་བཀོད་པའི་ཁྱད་པར་གྱི་ཐོ་ཡོར་ལ་ནི་མིར་འཛིན་པའི་བློ་བཞིན་ནོ། ། ཇི་སྲིད་དུ་དེ་ལ་མིར་འཁྲུལ་པའི་རྐྱེན་ཚོགས་པ་དེ་སྲིད་དུ་ཐོ་ཡོར་གྱི་ལུས་དེ་ནི་སྐྱེས་བུ་ལྟར་སྣང་བ་དེ་བཞིན་དུ་ཇི་སྲིད་ལག་པ་ལ་སོགས་པ་ལ་ལུས་སུ་འཁྲུལ་བའི་རྐྱེན་དེ་ཡོད་པ་དེ་སྲིད་དུ་དེར་ལུས་སུ་སྣང་བར་འགྱུར་རོ། ། འཁྲུལ་བའི་ཤེས་བྱེད་དུ་ཡན་ལག་ཉིད་ཀྱང་མ་གྲུབ་པར་བསྟན་པ་ནི།
ལུས་གཅིག་བདེན་དུ་མ་གྲུབ་པ་དེ་བཞིན་དུ་སོར་མོའི་ཚོགས་འདུས་པ་ཡིན་པའི་ཕྱིར་ན་ལག་པའང་གཅིག་ཏུ་བདེན་པ་གང་ཞིག་ཡིན་པར་འགྱུར། སོར་མོ་དེ་ཡང་ཚིགས་ཀྱི་ཚོགས་ཡིན་པའི་ཕྱིར་ན་མི་བདེན་ལ། ཚིགས་དེ་དག་ཀྱང་རང་རང་གི་ཆ་ཤས་ཕྱེ་བས་དེ་ཡང་མེད་ཅིང་། ཆ་དེ་ཡང་རྡུལ་ཕྲན་དུ་ཕྱེ་བ་བྱས་ཏེ་རྔུལ་ཕྲན་དེའང་ཕྱོགས་ཆའི་དབྱེ་བ་ཡིས་དུ་མར་འགྱུར་བས་མི་བདེན་ལ། དེའི་ཕྱོགས་རེ་རེ་ལ་ཕྱེ་བས་ཆ་ཤས་གཅིག་ཏུ་བདེན་པ་དང་བྲལ་བའི་ཕྱིར་ནམ་མཁའ་བཞིན་དུ་སྟོང་པ་དེས་ན་རྡུལ་ཕྲན་རང་ཡང་བདེན་པ་མེད་དོ། ། གསུམ་པ་སྤྱིའི་དོན་བསྡུ་བ་ནི། དེ་ལྟར་སྣང་ཡང་བདེན་པ་མེད་པས་རྨི་ལམ་ལྟ་བུ་ཡི་གཟུགས་ལ་རྟོག་དཔྱོད་དང་ལྡན་པ་སུ་ཞིག་ཆགས་པར་བྱེད་དེ་ཆགས་མི་རིགས་སོ། ། གང་ཚེ་དེ་ལྟར་ལུས་སྤྱི་མེད་པ་དེའི་ཚེ་བྱེ་བྲག་སྐྱེས་པའི་ལུས་གང་བུད་མེད་ཀྱི་ལུས་གང་ཡིན་ཏེ་མེད་དོ། ། གཉིས་པ་ཚོར་བ་དྲན་པ་ཉེར་བཞག་ལ་བཞི་སྟེ། ཚོར་བའི་རང་བཞིན་མ་གྲུབ་པ་དང་།
རྒྱུ་རེག་པ་མ་གྲུབ་པ་དང་། ཡུལ་མ་གྲུབ་པ་དང་། འཛིན་བྱེད་མ་གྲུབ་པའོ། ། དང་པོ་ལ་བཞི་ལས་བདེ་སྡུག་དོན་དམ་དུ་མ་གྲུབ་པ་ནི། གལ་ཏེ་སྡུག་བསྔལ་དེ་ཁོ་ན་ཉིད་དུ་ཡོད་ན་མེའི་རང་བཞིན་ཚ་བ་ལྟར་འགྲོ་རྒྱུད་སྡུག་བསྔལ་གྱི་རང་བཞིན་དུ་གནས་པའི་ཕྱིར་ཅི་སྟེ་རབ་དགའ་ལ་མི་གནོད་དེ་བདེ་བ་སྐད་ཅིག་ཀྱང་མེད་པར་ཐལ་ལོ། ། གལ་ཏེ་གྲངས་ཅན་པས་རོ་དེ་ཙམ་གྱི་ཞིམ་པོ་དེ་ལ་བདེ་བའི་རང་བཞིན་ཡོད་དོ་ཞེ་ན། མྱ་ངན་དང་ནད་དྲག་པོས་གདུང་བ་སོགས་ལ་རོ་དེ་ཙམ་ཞིམ་པ་ལ་སོགས་པས་ཅི་སྟེ་དགའ་བར་མི་བྱེད་དེ་བདེ་བར་ཐལ་ཏེ། བདེ་བའི་རང་བཞིན་ཡིན་པའི་ཕྱིར། རྩོད་པ་སྤང་བ་ནི་གལ་ཏེ་སྡུག་བསྔལ་དེ་ཉིད་དུ་ཡོད་མོད་བདེ་བ་སྟོབས་དང་ལྡན་པ་སྐྱེས་པས་ཟིལ་གྱིས་མནན་པའི་ཕྱིར་སྡུག་བསྔལ་དེ་མྱོང་པ་མ་ཡིན་ཏེ་ཉིན་མོའི་སྐར་མ་བཞིན་ཞེ་ན། གང་ཞིག་ཉམས་སུ་མྱོང་བའི་བདག་ཉིད་མིན་པའི་ཕྱིར་མ་མྱང་པ་དེའི་ཚེ་དེ་ནི་ཚོར་བ་ཇི་ལྟར་ཡིན་ཏེ་མིན་ནོ། །
གལ་ཏེ་མ་མྱོང་བའི་རྟགས་མ་གྲུབ་སྟེ། སྡུག་བསྔལ་ཕྲ་མོ་ཉིད་དུ་མྱོང་བ་ཡོད་མོད་འདི་ཡི་རག་པ་བདེ་བ་སྟོབས་ལྡན་གྱིས་བསལ་བ་མིན་ནམ་ཅི་སྟེ་ཡིན་པའི་ཕྱིར་ཞེ་ན། འོ་ན་ཕྲ་མོ་དེ་ནི་སྡུག་བསྔལ་དུ་མྱོང་ངམ། བདེ་བར་མྱོང་། དང་པོ་ནི་སྣང་རུང་མ་དམིགས་པས་ཁེགས་ལ། གཉིས་པ་ལྟར་དེ་ལས་གཞན་དགའ་བ་ཙམ་དུ་མྱོང་ངོ་ཞེ་ན། ཕྲ་མོ་ཉིད་དེ་ཡང་སྡུག་བསྔལ་མིན་ཏེ། བདེ་བ་དེའི་ངོ་བོར་མྱོང་བའི་ཕྱིར། དེ་བཞིན་དུ་མྱ་ངན་སོགས་ཀྱི་སྐབས་སུ་བདེ་བ་ཡོད་ཀྱང་མ་མྱོང་བར་འདོད་པ་ལ་སྦྱར་ཏེ་མྱོང་བ་མེད་པས་ན་ཚོར་བ་མི་རུང་བ་དང་། དེ་ཕྲ་མོར་མྱོང་ན་བདེ་བར་མྱོང་བ་སྣང་རུང་མ་དམིགས་པས་ཁེགས་པ་དང་།
སྡུག་བསྔལ་དུ་མྱོང་བ་བདེ་བར་འགལ་བར་ཤེས་པར་བྱའོ། ། ཚོར་བ་དོན་དམ་དུ་མེད་པ་སྐབས་ལ་སྦྱར་བ་ནི། གལ་ཏེ་འགལ་རྐྱེན་བདེ་བ་སྐྱེས་པས་ན་སྡུག་བསྔལ་སྐྱེས་པ་མིན་ན་ནི་སྡུག་བསྔལ་དེ་རེས་འགའ་བ། གནས་སྐབས་པ་བཅོས་མར་གྲུབ་པས་རང་བཞིན་མ་གྲུབ་པའི་ཕྱིར་ཚོར་བ་ཡང་དག་པར་རྟོག་པ་ལ་མངོན་པར་ཞེན་པ་ཙམ་ཉིད་ཡིན་ཞེས་བྱ་བར་གྲུབ་པ་མིན་ནམ་སྟེ་ཡིན་ནོ། ། དཔྱད་དོན་ལ་རྣལ་འབྱོར་དུ་བྱ་བ་ནི། ཚོར་བ་བདེན་པར་མེད་པ་དེ་ཉིད་ཀྱི་ཕྱིར་ན་བདེན་འཛིན་འདི་ཡི་ནི་གཉེན་པོར་ཆོས་ཀུན་རང་བཞིན་མེད་པར་རྣམ་པར་དཔྱད་པའི་ཤེས་རབ་འདི་བསྒོམ་པར་བྱ་སྟེ། རྒྱུ་རྣམ་པར་བརྟགས་པའི་ཤེས་རབ་ཀྱི་ཞིང་ས་བཟང་པོ་ལས་བྱུང་བ་ཡི་འབྲས་བུ་བསམ་གཏན་ཏེ་ཏིང་ངེ་འཛིན་ནི་རྣལ་འབྱོར་པའི་བདག་མེད་རྟོགས་པའི་ལུས་རྒྱས་པར་བྱེད་པའི་ཟས་ཡིན་པའི་ཕྱིར་རོ། ། གཉིས་པ་རྒྱུ་རེག་པ་མ་གྲུབ་པ་ལ་ལྔ་ལས་དབང་དོན་ཕྲད་པ་མེད་པ་ནི། ཚོར་བའི་རྒྱུ་ནི་ཡུལ་དབང་ཤེས་གསུམ་ཕྲད་ནས་དོན་དེ་ཡིད་དུ་འོང་མི་འོང་བར་མར་ཡོངས་སུ་བཅད་པ་ཡིན་པ་ལ་དབང་དོན་འཕྲད་པའང་མེད་དེ། དེ་དག་ཕྲད་པ་ན་གལ་ཏེ་བར་ཡོད་དམ་མེད།
ཡོད་ན་དབང་དོན་དེ་དག་བར་དང་བཅས་པ་ཡིན་པའི་ཕྱིར་ན་དེ་དག་གང་དུ་ཕྲད་པར་འགྱུར་ཏེ་ཕྲད་མི་ནུས་སོ། ། འོན་ཏེ་བར་མེད་ན་ཡང་གཅིག་ཉིད་ཡིན་པའི་ཕྱིར་དེ་དག་ཕྲད་བྱེད་གང་ཞིག་ཕྲད་བྱ་གང་དང་ཕྲད་པར་འགྱུར་ཏེ་ཕྲད་པ་མེད་དོ། ། དེ་ལྟར་རགས་པ་ཕྲད་པ་མེད་པར་མ་ཟད་ཕྲ་མོ་ཕྲད་པ་མེད་དེ། དབང་དོན་གྱི་རྡུལ་ཕྲན་གཉིས་ཕྲད་པ་མེད་དེ། རྡུལ་ཕྲན་གཅིག་གི་ནང་ལ་གཅིག་འཇུག་པ་མེད་པའི་ཕྱིར། རྟགས་གྲུབ་སྟེ། རྡུལ་ཕྲན་དེ་གཉིས་ནི་ནང་གི་སྐབས་མེད་པའི་ཕྱིར་དང་ཚད་མཉམ་པ་ཡིན་པའི་ཕྱིར། མ་ཞུགས་ན་ཕྲད་པ་མེད་པས་ཁྱབ་པ་གྲུབ་སྟེ། མ་ཞུགས་པ་ལ་འདྲེས་པ་མེད་ཅིང་མ་འདྲེས་པ་ལ་ཕྲད་པ་མེད་པའི་ཕྱིར། མདོར་ན་རྡུལ་དེ་དག་ཕྱོགས་ཐམས་ཅད་ནས་ཕྲད་ཅིང་ཆ་མེད་པ་ལའང་ཕྲད་པ་ཞེས་བྱ་བ་ཇི་ལྟར་འཐད་པར་འགྱུར་ཏེ།
གཅིག་ཏུ་འགྱུར་བའི་ཕྱིར། ཕྱོགས་གཅིག་གིས་ཕྲད་ནའང་ཕྲད་མ་ཕྲད་ཀྱི་ཕྱོགས་ཆ་ཡོད་པའི་ཕྱིར་ན་ཕྲད་པ་དང་ནི་ཆ་མེད་པ་དེ་འདྲར་གལ་ཏེ་མཐོང་ན་བསྟན་པར་གྱིས་ཏེ་བསྟན་མི་ནུས་སོ། ། རྣམ་ཤེས་དང་ཕྲད་པ་མེད་པ་ནི། རྣམ་ཤེས་ནི་ལུས་ཏེ་གཟུགས་མེད་པའི་ཕྱིར་དེ་ལ་ནི་ཕྲད་པ་འཐད་པ་མ་ཡིན་པ་ཉིད་དོ། ། ཚོགས་པ་ཡང་དག་མིན་པ་ནི། གལ་ཏེ་ཕྲད་པ་ཞེས་པ་གཟུགས་ཅན་རག་པ་མ་ཡིན་ཏེ། འབྲས་བུ་རེག་པ་བསྐྱེད་པའི་རྒྱུ་ཚོགས་པ་ཡིན་པས་ཉེས་པ་དེ་དག་མེད་དོ་ཞེ་ན། རྒྱུ་ཚོགས་པའང་དངོས་པོ་བདེན་པ་མེད་དེ། དུ་མ་ལ་གཅིག་ཏུ་སྒྲོ་བཏགས་པ་ཡིན་པའི་ཕྱིར་ཏེ། སྔར་ནི་རྒྱུད་དང་ཚོགས་ཞེས་བྱ་བ་ནི། །
ཕྲེང་བ་དམག་ལ་སོགས་བཞིན་རྫུན། ། ཞེས་ཇི་ལྟར་རྣམ་པར་དཔྱད་པ་བཞིན་ནོ། ། སྐབས་བསྡུ་བ་ནི། དེ་ལྟར་རྒྱུ་རེག་པ་ཡོད་པ་མིན་ན་འབྲས་བུ་ཚོར་བ་གང་ལས་འབྱུང་བར་འགྱུར། དེས་ན་ཚོར་བ་བདེ་བ་དོན་གཉེར་གྱི་ངལ་བ་འདི་ཅི་ཡི་དོན་དུ་ཡིན་ཏེ་ཐོབ་བྱ་མེད་ལ། སྡུག་བསྔལ་གང་གིས་རྒྱུད་གང་ལ་གནོད་པར་འགྱུར་ཏེ་གནོད་བྱེད་མེད་དོ། ། དེས་གྲུབ་པའི་དོན་ནི། གང་ཚེ་ཚོར་བ་པོའི་བདག་འགའ་མེད་ཅིང་། ཚོར་བའང་ཡོད་པ་མ་ཡིན་པ་དེའི་ཚེ་གནས་སྐབས་འདི་མཐོང་ནས་བདེ་སྡུག་ལ་ཐོབ་བྲལ་གྱི་སྲེད་པ་ཅི་ཕྱིར་ལྡོག་པར་མི་འགྱུར་སྟེ་འགྱུར་རོ། ། གསུམ་པ་ཚོར་བའི་ཡུལ་མ་གྲུབ་པ་ནི།
མཐོང་བའམ་ནི་རེག་པའི་བར་ཡུལ་གཟུགས་སོགས་ལྔ་པོ་ཡང་སྔར་ལུས་ལ་རྡུལ་ཕྲན་བཀག་པ་བཞིན་རྨི་ལམ་དང་སྒྱུ་མར་འདྲ་བའི་བདག་ཉིད་ཡིན་པ་ཉིད་ཀྱིས་དེ་དག་གི་ཡུལ་ཅན་ཚོར་བ་ཡང་མེད་པར་ཤུགས་ལས་གྲུབ་པོ། ། བཞི་པ་འཛིན་བྱེད་མ་གྲུབ་པ་ནི། ཚོར་བ་སེམས་ཀྱིས་མྱོང་བ་ན་དུས་མཉམ་ཀྱི་སེམས་ཀྱིས་མྱོང་ངམ། སྔ་ཕྱིར་སྐྱེས་པས་མྱོང་། དང་པོ་ལྟར་ན། སེམས་དང་ཚོར་བ་ལྷན་ཅིག་སྐྱེས་པའི་ཕྱིར་ཚོར་བ་རང་དང་དུས་གཅིག་པའི་སེམས་དེ་ཡིས་མཐོང་པ་མ་ཡིན་ནོ། ། དེའི་ཁྱབ་པ་གྲུབ་སྟེ། དུས་མཉམ་པ་ལ་དམིགས་བྱ་དམིགས་བྱེད་ཀྱི་རྣམ་འཇོག་གི་རྒྱུ་འབྲས་སུ་མི་རུང་བའི་ཕྱིར་རོ། ། གཉིས་པ་ལྟར་ཚོར་བ་སྔར་སྐྱེས་པས་རྒྱུ་དང་རྣམ་ཤེས་ཕྱི་མར་སྐྱེས་པས་འབྲས་བུ་ཡིན་པས་ཡུལ་དང་ཡུལ་ཅན་ཡིན་ནོ་ཞེ་ན། ཚོར་བ་སྔར་སྐྱེས་ཀྱང་དེ་ཤེས་པ་ཕྱི་མས་དྲན་པར་འགྱུར་གྱི་མྱོང་བའི་ཡུལ་མ་ཡིན་པར་ཐལ་ཏེ།
ངོ་བོ་འགགས་པའི་ཕྱིར། ཁྱབ་སྟེ་མྱོང་བྱ་ཡིན་ན་ངོ་བོ་མ་འགགས་པས་ཁྱད་པའི་ཕྱིར། བྱ་བྱེད་གཉིས་མེད་པའི་ཕྱིར་ཚོར་བ་རང་གི་བདག་ཉིད་མྱོང་བ་མིན་ལ། དུས་གསུམ་དུ་བརྟགས་ན་མི་འཐད་པས་དེ་ལས་གཞན་དག་གིས་ཀྱང་མྱོང་པ་རིགས་པ་མ་ཡིན་པས་ཚོར་བ་པོ་འགའ་ཡང་ཡོད་པ་མིན་ཏེ། དེས་ན་ཚོར་བ་དེ་ཉིད་དུ་ཡོད་བ་མིན་ནོ། ། དེ་ལྟར་བདག་མེད་པའི་ཕུང་པོའི་ཚོགས་འདི་ལ་ཚོར་བ་སྡུག་བསྔལ་འདི་ཡིས་ཅི་སྟེ་གནོད་པར་བྱས་ཤུགས་ཀྱིས་བདེ་པས་ཅི་སྟེ་ཕན་པར་བྱས་ཏེ་ཕན་བྱེད་གནོད་བྱེད་དུ་མ་གྲུབ་པོ། ། གསུམ་པ་སེམས་དྲན་པ་ཉེར་བཞག་ལ་གཉིས་ལས་ཡིད་ཀྱི་རང་བཞིན་མ་གྲུབ་པ་ནི། ཡིད་ཀྱི་རྣམ་ཤེས་ནི་དབང་པོ་རྣམས་ལ་མི་གནས་ཏེ། དབང་པོ་མེད་ཀྱང་ཡོད་པའི་ཕྱིར། ཡུལ་གཟུགས་སོགས་ལ་གནས་པ་མིན་ཏེ།
ཡུལ་མེད་ཀྱང་ཡོད་པའི་ཕྱིར། དེ་དག་གི་བར་ནའང་གནས་པ་མིན་ཏེ་མ་དམིགས་པའི་ཕྱིར། དེས་ན་རྟེན་མ་གྲུབ་པོ། ། ངོ་བོ་ཡང་མ་གྲུབ་སྟེ། ནང་ན་གནས་པའི་སྐྱེ་མཆེད་དབང་པོ་ལྔ་ཡང་སེམས་མིན་ཏེ། གཟུགས་ཅན་མིན་པ་གཟུགས་སུ་འགལ་བའི་ཕྱིར། དེ་བཞིན་དུ་ཕྱིའི་སྐྱེ་མཆེད་རྣམས་ཀྱང་སེམས་མིན་ཞིང་། དེ་ལས་གཞན་དུ་ཡང་ནི་ངོ་བོ་རྙེད་པ་མ་ཡིན་ལ། གང་ཞིག་སྐྱེ་མཆེད་གཉིས་ཀའི་རྟེན་ལུས་ཀྱང་གཟུགས་ཅན་ཡིན་པའི་ཕྱིར་སེམས་མིན་ལ་དེ་ལས་གཞན་དུའང་ཡོད་པ་མིན། ལུས་དང་འདྲེས་པའང་མིན་ཏེ།
འགལ་བའི་ཕྱིར། ལོགས་སུའང་འགར་མེད་པ་ཡིན་ཏེ་མ་དམིགས་པའི་ཕྱིར། ད་ལྟར་ཡིད་དེ་ནི་ཅུང་ཟད་ཀྱང་བདེན་པར་ཡོད་པ་མིན་པ་དེའི་ཕྱིར་སེམས་ཅན་རང་བཞིན་གྱིས་མྱ་ངན་ལས་འདས་པ་ཡིན་ནོ། ། སྒོ་ལྔའི་རྣམ་ཤེས་མ་གྲུབ་པ་ནི། ཡིད་ཤེས་མ་གྲུབ་ཀྱང་སྒོ་ལྔའི་ཤེས་པ་ཡོད་དོ་ཞེ་ན། འོ་ན་ཤེས་བྱའི་སྔོན་རོལ་དུ་ཤེས་པ་ཡོད་དམ་དུས་མཉམ་དུ་ཡོད་དམ་ཤེས་བྱའི་ཕྱིས་སུ་ཤེས་པ་ཡོད། དེ་ལ་དང་པོ་ལྟར་ན་ཤེས་བྱ་ལས་སྔར་ཤེས་པ་ཡོད་ན་སྐྱེ་བྱེད་སྔོན་དུ་སོང་བ་མེད་པའི་ཕྱིར་ཤེས་པ་དེ་ནི་ཡུལ་ཅི་ལ་དམིགས་ནས་སྐྱེ་སྟེ་སྐྱེ་བྱེད་མེད་པར་ཐལ་ལོ། ། གཉིས་པ་ལྟར་ན། ཤེས་པ་དང་ཤེས་བྱ་ལྷན་ཅིག་ལ་རྒྱུ་འབྲས་ཀྱི་འབྲེལ་བ་མེད་པའི་ཕྱིར་ན་དེ་ནི་ཅི་ལ་དམིགས་ནས་སྐྱེ་སྟེ་སྐྱེ་མི་རིགས་སོ། ། འོན་ཏེ་གསུམ་པ་ལྟར་ཤེས་བྱའི་ཕྱིས་སུ་ཡོད་ན།
དེ་ཚེ་ཤེས་པ་རྒྱུ་གང་ལས་སྐྱེས་སྟེ་ཤེས་པ་དང་ཡུལ་གཉིས་བར་དུ་ཆོད་དམ་མ་ཆོད། དང་པོ་ལྟར་ན་བར་དུ་ཆོད་ཕྱིར་བསྐྱེད་བྱ་མིན་པར་ཐལ། གཉིས་པ་ལྟར་ན་ཕྱོགས་ཀུན་ནས་བར་མ་ཆོད་དམ་ཕྱོགས་གཅིག་གིས་བར་མ་ཆོད། དང་པོ་ལྟར་ན་ཕྱོགས་ཀུན་ནས་བར་མ་ཆོད་པའི་ཕྱིར་དུས་མཉམ་པར་ཐལ་ལ། གཉིས་པ་ལྟར་ན་རྒྱུའང་ཆ་དུ་མ་ལ་གཅིག་ཏུ་བཟུང་ལ། འབྲས་བུའང་ཆ་དུ་མ་ལ་གཅིག་ཏུ་བཟུང་བས་བདེན་པའི་རང་བཞིན་མེད་དོ། ། བཞི་པ་ཆོས་དྲན་པ་ཉེར་བཞག་ལ་གཉིས། ཆོས་ཐམས་ཅད་སྐྱེ་མེད་དུ་གྲུབ་པ་དང་། དེ་ལ་རྩོད་པ་སྤང་བའོ། ། དང་པོ་ནི་རྒྱུ་ལས་འབྲས་བུ་སྔ་ཕྱི་དུས་མཉམ་གསུམ་དུ་སྐྱེ་བར་མི་རིགས་པ་བཤད་མ་ཐག་པ་དེ་ལྟར་ཡིན་པ་དེའི་ཕྱིར་ཆོས་རྣམས་ཐམས་ཅད་ཀྱི་སྐྱེ་བ་བདེན་པར་རྟོགས་པར་འགྱུར་བ་མ་ཡིན་ནོ། །
གཉིས་པ་དེ་ལ་རྩོད་པ་སྤང་བ་ལ་གསུམ། ཀུན་རྫོབ་མེད་པའི་ཧ་ཅང་ཐལ་བ་སྤང་བ་དང་། ངེས་བྱེད་ཀྱི་ཚད་མ་མི་འཐད་པར་ཐལ་བ་སྤང་བ་དང་། ཕྱི་རོལ་མུ་སྟེགས་ཀྱི་རྩོད་པ་སྤང་པའོ། ། དང་པོ་ལ་རྒོལ་བ་ནི། གལ་ཏེ་དོན་དམ་པར་རྒྱུའི་སྔོན་དང་དུས་མཉམ་དང་ཕྱིས་སུ་སྐྱེ་བ་གསུམ་ཀ་མི་འཐད་པ་དེ་ལྟར་ཀུན་རྫོབ་ཏུའང་རྒྱུའི་སྔོན་དང་དུས་མཉམ་དང་ཕྱིས་སུ་སྐྱེ་བ་གསུམ་ཀ་མི་འཐད་པས་ཀུན་རྫོབ་དུ་སྐྱེ་བ་མེད་པར་ཐལ་ལ། དེ་འདོད་ན་དེའི་ལུགས་ལ་དོན་དམ་གཅིག་པུ་ལས་མེད་པས་བདེན་པ་གཉིས་ག་ལ་ཡོད་དེ་མེད་དོ། ། གལ་ཏེ་བློ་འཁྲུལ་མེད་ཀྱི་ངོ་ན་ཀུན་རྫོབ་མེད་པ་དེ་ལྟ་ན་ཡང་ཀུན་རྫོབ་གཞན་གྱི་བློ་འཁྲུལ་བའི་ངོར་ཡོད་པས་ན་བདེན་གཉིས་འཐད་པས་བདེན་པ་གཉིས་སུ་འཇོག་ན་དེ་ལྟར་ན་སངས་རྒྱས་ལ་སྒྲིབ་པ་མེད་ཀྱང་གཞན་གྱི་བློ་འཁྲུལ་བའི་སྣང་བ་ལ་སྒྲིབ་པ་ཡོད་པར་བཟུང་བས་སངས་རྒྱས་སྒྲིབ་པ་དང་བཅས་པར་ཐལ་བས་སེམས་ཅན་མྱ་ངན་ལས་ག་ལ་འདའ་སྟེ་འདའ་བར་མི་འགྱུར་རོ་ཞེ་ན། ལན་ནི། སངས་རྒྱས་ཀྱི་རྒྱུད་ལ་སྒྲིབ་པ་མེད་ཀྱང་སྒྲིབ་པ་ཅན་དུ་བརྟགས་པ་འདི་ནི་གཞན་འཁྲུལ་བའི་སེམས་ཀྱི་རྣམ་རྟོག་གི་ངོར་ཡོད་སྟེ།
དེ་ནི་མྱང་འདས་རང་གི་ཀུན་རྫོབ་སྟེ་སྒྲིབ་པ་མིན་པས་མྱ་ངན་ལས་མི་འདའ་བའི་སྐྱོན་མེད་དོ། ། འོ་ན་གཞན་གྱི་འཁྲུལ་ངོར་ཡོད་པས་ཀྱང་གཞན་བློ་ལ་ལྟོས་པའི་ཀུན་རྫོབ་དུ་མི་འཐད་ལ། རིགས་པའི་ངོ་བོར་ཀུན་རྫོབ་བཀག་པས་ན་བདེན་གཉིས་མེད་པའི་སྐྱོན་ཡོད་དོ་ཞེ་ན། རིགས་ངོར་དོན་དམ་དུ་སྐྱེ་བ་མེད་པས་ཀུན་རྫོབ་ཏུ་ཡང་སྐྱེ་བ་མེད་པས་ཀུན་རྫོབ་མེད་པར་ཐལ་བའི་ཉེས་པ་མེད་དེ། ཀུན་རྫོབ་དུ་རྒྱུའི་སྔོན་དང་དུས་མཉམ་པར་སྐྱེ་བ་ཁས་མི་ལེན་ཡང་། མ་བརྟགས་སྣང་ཙམ་དུ་རྒྱུའི་ཕྱིས་སྐྱེ་བ་འདི་ཙམ་ཞིག་ཁས་ལེན་པ་དེས་ན་རྒྱུ་དེ་སྔོན་དུ་སོང་བར་ངེས་ན་འབྲས་བུ་དེ་ཡོད་ལ། རྒྱུ་དེ་སྔོན་དུ་སོང་བ་མིན་ན་འབྲས་བུ་ཀུན་རྫོབ་འཁྲུལ་པ་དེ་མེད་པ་ཉིད་པས་རྒྱུ་འབྲས་རྗེས་སུ་འགྲོ་ལྡོག་གྲུབ་པས་ཀུན་རྫོབ་ཏུ་བརྟེན་ནས་སྐྱེ་བ་མི་ཁེགས་པས་བདེན་པ་གཉིས་མེད་པར་མི་འགྱུར་རོ། ། གཉིས་པ་ངེས་བྱེད་ཀྱི་ཚད་མ་མི་འཐད་པར་ཐལ་བ་སྤང་བ་ནི། གལ་ཏེ་ཁྱོད་དོན་དམ་དུ་ཅིར་ཡང་མ་གྲུབ་པར་འདོད་ན་ངེས་བྱེད་ཀྱི་ཚད་མ་ཉིད་ཀྱང་མ་གྲུབ་པས་གང་གིས་གཏན་ལ་འབེབས་ཞེས་ན། དོན་དམ་པར་ཚད་མ་མ་གྲུབ་ཀྱང་ཀུན་རྫོབ་ཏུ་ཡོད་པས་སྐྱོན་མེད་དོ། །
འདི་ལྟར་རྟོག་བྱེད་ཀྱི་བློ་ཚད་མ་དང་། བརྟགས་པར་བྱ་བའམ་གཞལ་བྱ་དག་ཐ་སྙད་དུ་ཡོད་པ་མ་བཀག་པས་དེ་གཉིས་པོ་ཕན་ཚུན་བརྟེན་ནས་རྣམ་པར་འཇོག་པ་ཡིན་ལ། དེའང་བདེན་དངོས་མ་ཡིན་པར་ཇི་ལྟར་ཐ་སྙད་ལ་གྲགས་པ་ཙམ་ལ་བརྟེན་ནས་ཚད་མས་ཡུལ་རྣམ་པར་དཔྱད་པ་ཐམས་ཅད་ཡོད་པར་བརྗོད་དོ། ། གལ་ཏེ་གང་གི་ཚེ་ཆོས་ཐམས་ཅད་རང་བཞིན་མེད་པར་རྣམ་པར་དཔྱད་པར་བྱེད་པ་ཡི་རྣམ་དཔྱོད་ཚད་མ་དེ་ཉིད་ཀྱིས་ནི་དཔྱོད་པར་བྱེད་དགོས་ན་དེའི་ཚེ་རྣམ་དཔྱོད་ཀྱི་བློ་དེ་ཡང་ནི་རྣམ་པར་དཔྱོད་བྱེད་གཞན་གྱིས་དཔྱོད་དགོས་པའི་ཕྱིར་ན་ཐུག་པ་མེད་པར་འགྱུར་རོ་ཞེ་ན། ཐུག་མེད་དུ་ཐལ་བའི་སྐྱོན་མེད་དེ། སྤྱིར་དཔྱད་བྱ་ཆོས་ཐམས་ཅད་རྣམ་པར་དཔྱད་པར་བྱས་པས་རང་བཞིན་མེད་པར་ངེས་པ་ན་བྱེ་བྲག་རྣམ་དཔྱོད་ཀྱི་བློ་ཚད་མ་དེ་ལ་ནི་རང་བཞིན་ཡོད་པར་འཛིན་པའི་རྟེན་ཡོད་པ་མིན་ལ། རྟེན་མེད་པའི་ཕྱིར་ན་དཔྱོད་བྱེད་རང་བཞིན་མེད་པར་ཤུགས་ལ་ངེས་པས་དེར་བདེན་འཛིན་མི་སྐྱེ་བའི་ཕྱིར་སྟེ། དེས་ན་ཡུལ་དང་ཡུལ་ཅན་གཉིས་ཀ་རང་བཞིན་མེད་ཅིང་ཞི་བ་དེ་ཡང་མྱ་ངན་ལས་འདས་པར་བརྗོད་དོ། ། གསུམ་པ་མུ་སྟེགས་བྱེད་ཀྱི་རྩོད་སྤོང་ལ་གསུམ། དངོས་པོར་འཛིན་པ་ལ་སྒྲུབ་བྱེད་ཀྱི་ཚད་མ་མེད་པ་དང་།
གནོད་བྱེད་ཡོད་པ་དང་། ཆོས་ཐམས་ཅད་སྐྱེ་མེད་དུ་བསྟན་པ་ལ་རྩོད་པ་སྤང་པའོ། ། དང་པོ་ལ་མདོར་བསྟན་པ་ནི། དངོས་པོར་སྨྲ་བ་གང་གི་ལྟར་ན་ཤེས་བྱ་དང་ཤེས་པ་འདི་གཉིས་བདེན་པར་གནས་པར་འདོད་པ་ཡིན་ན། བདེན་པར་གནས་པ་ལ་སྒྲུབ་བྱེད་མེད་པས་བདེན་པར་ངེས་པའི་ཐ་སྙད་བྱེད་པ་དེ་ཉིད་ཤིན་ཏུ་དཀའ་བར་གནས་སོ། ། རྒྱས་བཤད་ལ་གཉིས་ལས་ཕན་ཚུན་བརྟེན་པ་དཔེ་བཅས་ནི། གལ་ཏེ་འཇལ་བྱེད་ཀྱི་ཤེས་པའི་དབང་སྟེ་སྟོབས་ལས་གཞལ་བའི་དོན་བདེན་པར་གྲུབ་ན། འོ་ན་འཇལ་བྱེད་ཤེས་པ་བདེན་པར་ཡོད་པ་ཉིད་ལ་རྟེན་ཏེ་སྒྲུབ་བྱེད་ཅི་ཞིག་ཡོད་དེ་རང་རིག་པ་ནི་བཀག་ཟིན་ལ། དོན་རིག་པས་ཡུལ་དུ་བྱེད་པ་འགལ་བའི་ཕྱིར། འོན་ཏེ་ཤེས་བྱའི་དབང་ལས་ཤེས་པ་ཡོད་པ་གྲུབ་པོ་ཞེ་ན།
ཤེས་བྱ་ཡོད་པ་ལ་རྟེན་ཅི་ཞིག་ཡོད་དེ། དེ་སྟེ་ཕན་ཚུན་བརྟེན་པའི་དབང་གིས་ཡོད་པས་གཉིས་ཀ་ཡང་ནི་མེད་པར་འགྱུར་རོ། ། གལ་ཏེ་བུ་མེད་ན་ཕ་ཡོད་པ་མིན་ལ་ཕ་མེད་ན་བུ་ཉིད་གང་ལས་བྱུང་བ་ཡིན། དེ་ལྟར་བུ་མེད་པར་ནི་ཕ་མེད་ཕ་མེད་པར་བུ་མེད་པས་དོན་ལ་གཉིས་ཀ་མེད་པ་དེ་བཞིན་དུ་ཚད་མ་དང་གཞལ་བྱ་དེ་གཉིས་ཀ་མེད་པ་ཉིད་དོ། ། སྒྲུབ་བྱེད་དགག་པ་ནི། གལ་ཏེ་མྱུ་གུ་ས་བོན་ལས་སྐྱེ་ཞིང་། ས་བོན་ཡོད་པ་མྱུ་གུ་ཡོད་པའི་རྟགས་དེ་ཉིད་ཀྱིས་རྟོགས་པ་བཞིན་དུ་ཤེས་བྱ་ལས་སྐྱེས་པའི་ཤེས་པ་ཡིས་ཤེས་བྱ་དེ་ཡོད་པ་ནི་ཅིས་མི་རྟོགས་ཞེ་ན། དེ་ནི་དཔེ་དོན་མི་མཚུངས་ཏེ། མྱུ་གུ་རྟགས་སུ་བཀོད་ནས་ས་བོན་བསྒྲུབ་པ་ན་ས་བོན་ཡོད་པ་ལ་མ་ལྟོས་པར་མྱུ་གུ་དེ་ལས་གཞན་མིག་གི་ཤེས་པ་ཡིས་མཐོང་ནས་ས་བོན་ཡོད་ཅེས་རྟོགས་པར་འགྱུར་བ་ཡིན་ན། གང་གི་ཕྱིར་ཤེས་བྱ་དེ་རྟོགས་པར་བྱེད་པའི་ཤེས་པ་ཡོད་པ་ཉིད་གང་ལས་རྟོགས་ཏེ།
རང་རིག་པས་གྲུབ་པ་སྔར་བཀག་ཟིན་ལ། ཤེས་བྱ་གྲུབ་པའི་དབང་གིས་གྲུབ་པ་ནི་འདིར་ཕན་ཚུན་བརྟེན་པས་བཀག་ཟིན་པའི་ཕྱིར་རོ། ། གཉིས་པ་གནོད་བྱེད་ཡོད་པར་བསྟན་པ་ལ་གསུམ། རྒྱུ་མེད་ལས་སྐྱེ་བ་དགག་པ་དང་། གཞན་ལས་སྐྱེ་བ་དགག་པ་དང་། རང་ལས་སྐྱེ་བ་དགག་པ་པའོ། ། དང་པོ་ནི། ངོ་བོ་ཉིད་རྒྱུ་སྨྲ་བ་དག་གིས། སྲན་ཟླུམ་ཚེར་མ་གཟེངས་རིང་རྣོ་བ་དང་། ། ཉི་ཤར་ཆུ་བོ་ཐུར་དུ་འབབ་པ་དང་། །
རྨ་བྱའི་མདོངས་བཀྲ་ལ་སོགས་ཇི་སྙེད་པ། ། སུས་ཀྱང་མ་བྱས་ངོ་བོ་ཉིད་ལས་བྱུང་། ། ཞེས་འདོད་དོ། ། དེ་མི་འཐད་དེ། རེ་ཞིག་འཇིག་རྟེན་གྱི་མངོན་སུམ་གྱིས་ཀྱང་འབྲས་བུ་དེ་རང་གི་རྒྱུ་རྣམས་ཐམས་ཅད་ཚོགས་པ་ལས་སྐྱེ་བར་མཐོང་བ་ཡིན་པའི་ཕྱིར། གལ་ཏེ་པདྨའི་སྡོང་བུ་སོགས་སྣ་ཚོགས་པ་རྒྱུ་གང་གིས་བྱས་ཏེ་རྒྱུ་མེད་དོ་ཞེ་ན། པདྨའི་སྡོང་པོ་ལ་སོགས་པ་འབྲས་བུ་སྣ་ཚོགས་བའི་དབྱེ་བ་དེ་ནི་རྒྱུ་ཐ་དད་པ་ཡི་དབྱེ་བས་བསྐྱེད་པ་ཡིན་ནོ། ། འོ་ན་རྒྱུ་ཡི་དབྱེ་བ་དེ་གང་གིས་བྱས་ཞེ་ན། སྔར་གྱི་རྒྱུའི་དབྱེ་བ་ཉིད་ལས་སོ། ། ཅིའི་ཕྱིར་རྒྱུ་ཐ་དད་པ་ཡིས་འབྲས་བུ་ཐ་དད་པ་སྐྱེད་ནུས་ཞེ་ན།
སྔར་གྱི་རྒྱུ་ཡི་མཐུ་ཉིད་ལས་ཏེ་ཆོས་ཉིད་ཡིན་པའི་ཕྱིར། གཉིས་པ་གཞན་སྐྱེ་དགག་པ་ལ་གཉིས། དབང་ཕྱུག་རྒྱུ་མ་ཡིན་པ་དང་། རྡུལ་རྟག་པ་རྒྱུ་མ་ཡིན་པའོ། ། དང་པོ་ལ་གཉིས་ལས་དབང་ཕྱུག་ཉིད་མ་གྲུབ་པ་ནི། རིགས་པ་ཅན་ཁ་ཅིག་དབང་ཕྱུག་ཆོས་ལྔ་ལྡན་གྱིས་དངོས་པོ་ཐམས་ཅད་བསྐྱེད་པས་འགྲོ་བ་མ་ལུས་པའི་རྒྱུ་ཡིན་པར་འདོད་ལ། དེ་ལྟ་ན་རེ་ཞིག་དབང་ཕྱུག་དེ་གང་ཡིན་སྨོས་ཞེས་དྲིའོ། ། འབྱུང་བ་རྣམས་ཡིན་ནོ་ཞེ་ན། དེ་ལ་དེར་བརྗོད་པ་ཙམ་རུང་བ་དེ་ལྟ་མོད། དོན་དབང་ཕྱུག་མིན་ཡང་མིང་ཙམ་ལ་ཡང་རྩོད་པས་ཅི་ཞིག་ངལ་བར་བྱེད།
འོན་ཀྱང་ས་ཆུ་ལ་སོགས་པ་དེ་དག་དུ་མ་དང་མི་རྟག་པ་དང་བློའི་གཡོ་བ་སྔོན་དུ་གཏོང་བ་མེད་པ་དང་ལྷ་མིན་ཞིང་། འགོམ་པར་བྱ་བ་ཉིད་དང་། མི་གཙང་བའི་ཕྱིར་དང་། དབང་ཕྱུག་ནི་གཅིག་པུ་རྟག་པ་ལྷ་སེམས་པ་ཡོད་པ་མཆོད་བྱ་གཙང་བའི་རང་བཞིན་དུ་འདོད་པའི་ཕྱིར་འབྱུང་བ་དེ་རྣམས་ནི་དབང་ཕྱུག་ཉིད་མ་ཡིན་ནོ། ། དབང་ཕྱུག་ནི་ནམ་མཁའ་མིན་ཏེ་བློའི་གཡོ་བ་མེད་པའི་ཕྱིར། བདག་ཀྱང་དབང་ཕྱུག་དེ་མིན་ཏེ། བདག་སྔར་ནས་བཀག་ཟིན་པའི་ཕྱིར། དེ་ལས་གཞན་བསམ་པར་ནུས་པ་མིན་པ་ཡི་བྱེད་པ་པོ་དབང་ཕྱུག་ཞིག་འདོད་ན་དེ་ཡང་མི་འཐད་དེ། བསམ་པར་བྱ་བ་མིན་པ་ཞིག་བྱེད་པོར་བརྗོད་པས་ཅི་ཞིག་བྱ་སྟེ་སུས་ཀྱང་མི་རྟོགས་པའི་ཕྱིར། འབྲས་བུ་མི་སྲིད་པ་ནི།
དབང་ཕྱུག་དེས་བསྐྱེད་པར་འདོད་པའི་འབྲས་བུའང་གང་ཞིག་ཡིན་ཞེས་དྲི། བདག་དང་འབྱུང་བཞི་རྟག་པ་སོགས་ཡིན་ནོ་ཞེ་ན། བདག་དེ་དང་ས་ལ་སོགས་པ་དང་དབང་ཕྱུག་རང་གི་ངོ་བོའང་རྟག་པ་མིན་ནམ་ཏེ། བསྐྱེད་བྱ་བསྐྱེད་བྱེད་གཉིས་ཀ་རྟག་པའི་ཕྱིར་འབྲས་བུ་ཐམས་ཅད་ཅིག་ཆར་བསྐྱེད་པའམ། གཏན་མི་སྐྱེ་བ་གང་རུང་དུ་ཐལ་ལོ། ། ཡང་ཤེས་པ་དང་ཚོར་བ་སོགས་མི་རྟག་པ་རྣམས་ནི་དབང་ཕྱུག་གིས་བསྐྱེད་པ་མིན་ཏེ། ཤེས་པ་ཤེས་བྱ་ལས་སྐྱེ་བ་མངོན་སུམ་དང་ཐོག་མེད་ནས་བདེ་སྡུག་ནི་ལས་དགེ་སྡིག་ལས་སྐྱེ་བ་ཡིན་པར་ལུང་ཚད་མ་ལས་གྲུབ་པའི་ཕྱིར། དེ་བས་ན་དེ་ཡི་འབྲས་བུ་གང་ཞིག་སྐྱེད་པ་སྨོས་ཤིག བསྐྱེད་བྱེད་མི་འཐད་པ་ནི། རྒྱུ་དབང་ཕྱུག་ནུས་པ་ཐོག་མེད་རྟག་ན་ནུས་པ་དེ་ལ་ཐོག་མ་ཡོད་པ་མིན་པའི་ཕྱིར་ན་དེའི་འབྲས་བུའི་ཐོག་མ་ག་ལ་ཡོད་དེ་རྟག་ཏུ་ཡོད་པར་ཐལ་ལོ། །
རྟགས་གྲུབ་སྟེ་རྟག་པ་རྒྱུར་སྨྲ་ན་ནུས་པ་ཕྱིས་འཕེལ་བར་མི་རུང་བས་དང་པོ་ནས་ནུས་པ་ཐོག་མེད་དུ་ཁས་ལེན་པའི་ཕྱིར། དེའི་ཁྱབ་པ་ནི། རྒྱུ་རྟག་པ་དེས་རྟག་ཏུ་ཅིའི་ཕྱིར་བྱེད་པ་མིན་ཏེ། དེ་ནི་རྐྱེན་གཞན་ལ་ལྟོས་པ་མིན་པའི་ཕྱིར། དེས་ན་རྟག་པ་ལ་རེས་འགའ་བ་མི་རུང་པས་ན་ཅིག་ཆར་བསྐྱེད་པའི་ཁྱབ་པ་གྲུབ་བོ། ལྟོས་མེད་ཀྱི་རྟགས་དེ་ཡང་གྲུབ་སྟེ། དབང་ཕྱུག་དེས་བྱས་པ་མིན་བའི་ཆོས་གཞན་ཡོད་པ་མིན་པའི་ཕྱིར་ན་དེས་འབྲས་བུ་བསྐྱེད་པ་འདི་གང་ལ་ལྟོས་པར་འགྱུར་ཏེ་ལྟོས་མེད་དུ་གྲུབ་པའི་ཕྱིར། གལ་ཏེ་རྐྱེན་ཚོགས་པ་ལ་ལྟོས་ན་ཚོགས་པ་ཉིད་རྒྱུ་ཡིན་པར་འགྱུར་གྱི་དབང་ཕྱུག་རྒྱུ་མིན་ཏེ། རྒྱུ་རྐྱེན་ཚོགས་ན་དབང་ཕྱུག་ལ་འབྲས་བུ་མི་སྐྱེ་བའི་དབང་མེད་ཅིང་། ཚོགས་པ་དེ་མེད་པར་ནི་འབྲས་བུ་སྐྱེ་བའི་དབང་མེད་པའི་ཕྱིར།
གལ་ཏེ་དབང་ཕྱུག་མི་འདོད་བཞིན་འབྲས་བུ་བྱེད་ན་གཞན་གྱི་དབང་དུ་ཐལ་ལོ། ། འདོད་བཞིན་ནའང་འདོད་པ་ལ་རག་ལས་པར་འགྱུར་བས་འབྲས་བུ་བྱེད་ནའང་དབང་ཕྱུག་རང་དབང་ཅན་ག་ལ་ཡིན་ཏེ་མིན་ནོ། ། གཉིས་པ་རྟག་པའི་རྡུལ་རྒྱུ་མ་ཡིན་པ་ནི། བྱེ་བྲག་པ་གང་དག་རྡུལ་ཕྲན་གྱི་རྫས་རྟག་པ་རྒྱུར་སྨྲ་བ་དེ་དག་ཀྱང་ནི་སྔར་ལུས་དྲན་པ་ཉེར་བཞག་གི་སྐབས་སུ་ཆ་ཤེས་གཞིག་པས་བཟློག་ཟིན་ཏོ། ། གསུམ་པ་རང་ལས་སྐྱེ་བ་དགག་པ་ལ་གཉིས། དགག་པའི་ཡུལ་བསྟན་པ་དང་། དེ་དགག་པའོ། ། དང་པོ་ནི། གཙོ་བོའི་རང་བཞིན་རྟག་པ་བེམ་པོ་གཅིག་པུ་སུས་ཀྱང་མི་མཐོང་བ་བྱེད་པ་པོ་ཡིན་པ་སྟེ་ཆོས་ལྔ་ལྡན་ཞིག་ཡིན་ལ་དེ་ནི་འགྲོ་བ་སྟེ་གསལ་བ་གནས་སྐབས་ཐམས་ཅད་ཀྱི་རྒྱུ་ཡིན་ཅིང་། དེ་ལ་རང་བཞིན་མཐོང་ཡུལ་མིན་ཅིང་གནས་སྐབས་མཐོང་ཡུལ་ཡིན་པས་སྔར་མ་གསལ་བ་ལས་གསལ་བ་སྐྱེ་ཞེས་བརྗོད།
རང་བཞིན་རྒྱུ་དང་གནས་སྐབས་འབྲས་བུ་སྟེ་དེ་གཉིས་དེ་ཁོ་ནར་གཅིག་པས་གཉིས་ཀ་ལ་རང་བཞིན་ཞེས་བརྗོད། ཀུན་རྫོབ་ཏུ་གསལ་བས་སྐྱེ་བ་ཞེས་ཀྱང་བྱ་བར་ནི་གྲངས་ཅན་པ་དག་འདོད་དེ། སྙིང་སྟོབས་ཏེ་བདེ་བ་དང་རྡུལ་དེ་སྡུག་བསྔལ་དང་བཏང་སྙོམས་མུན་པ་ཞེས་བྱ་བའི་ཡོན་ཏན་གསུམ་ཆ་མཉམ་པར་གནས་པ་ནི་བེམ་པོ་རྟག་པ་འགྲོ་བ་ཐམས་ཅད་ལ་གཅིག་གིས་ཁྱབ་པ་ཀུན་གྱི་རྒྱུ་གཙོ་བོ་ཞེས་བྱ་བར་རབ་ཏུ་བརྗོད་དེ། དེའི་ཁུག་མ་ན་ཤེས་རིག་གི་ངོ་བོ་སྐྱེས་བུ་རྟག་པ་གཅིག་སེམས་ཅན་རེ་རེ་ལ་རེ་རེ་ཡོད་པ་ནི་ཡུལ་ལ་ལོངས་སྤྱོད་པ་པོ་ཡིན་གྱི་གང་གི་ཡང་རྒྱུ་འབྲས་མིན་ནོ། ། དེ་གཉིས་ཀ་དོན་དམ་ཡིན་པས་མཐོང་ཡུལ་མ་ཡིན་པས་བལྟ་དཀའ་འོ། ། ཡོན་ཏན་གསུམ་ཆ་མི་མཉམ་ན་འགྲོ་བ་སྟེ་གསལ་བའམ་རྣམ་འགྱུར་འབྱུང་བ་ཡིན་པར་བརྗོད་དེ། དེའི་ཐོག་མར་ཆེན་པོའམ་བློ། དེ་ལས་ང་རྒྱལ་གསུམ་ཏེ། སྙིང་སྟོབས་ཅན་དང་། རྣམ་པར་འགྱུར་བ་དང་།
མུན་པ་ཅན་ནོ། ། ང་རྒྱལ་དང་པོ་ལས་མིག་རྣ་བ་སྣ་ལྕེ་ལུས་ཏེ་བློ་དབང་ལྔ་དང་། ངག་ལག་པ་རྐང་པ་མཚན་མ་རྐུབ་སྟེ་ལས་དབང་ལྔ་དང་། ཡིད་གཉིས་ཀའི་དབང་པོ་རྣམས་འབྱུང་། གཉིས་པ་ལས་སྒྲ་དྲི་རོ་རེག་གཟུགས་ཀྱི་དེ་ཙམ་ལྔ་དང་། དེ་ལས་ནམ་མཁའ་ས་ཆུ་རླུང་མེ་ལྔ་འབྱུང་ངོ་། །

གསུམ་པ་ནི་དང་པོ་གཉིས་ཀར་འཇུག་གོ ། དེ་ཙམ་ལྔ་ལ་ཡིད་དུ་འོང་མི་འོང་བར་མ་གསུམ་དུ་གནས་པས་དེ་སོགས་ཀྱང་བེམས་པོ་ཡིན་པས་དེས་བློའི་མེ་ལོང་ལ་རྣམ་པ་བཞག་པ་ན་ནང་གི་ཤེས་རིག་དང་རྣམ་པ་འདྲེས་པ་ལས་ལོངས་སྤྱོད་པ་ཡིན་ནོ་ཞེས་ཟེར་རོ། ། དེ་དགག་པ་ལ་བཞི་ལས་གནོད་པ་སྤྱིར་བརྗོད་པ་ནི། གཙོ་བོ་གཅིག་ཉིད་ལ་རང་བཞིན་གསུམ་ཉིད་དུ་བདེན་པ་ནི་རིག་པ་མིན་པ་དེས་ན་གཙོ་བོ་དེ་ཡོད་པ་མིན་ནོ། ། དེ་བཞིན་དུ་ཡོན་ཏན་ཡང་གསུམ་དུ་བདེན་པར་ཡོད་པ་མིན་ཏེ། གསུམ་པོ་དེ་ཡང་སོ་སོར་རྣམ་པ་གསུམ་གསུམ་དུ་ཡོད་པའི་ཕྱིར། རྒྱུ་ཡོན་ཏན་མེད་པའི་ཕྱིར་ན་འབྲས་བུ་སྒྲ་སོགས་ཀྱང་ཡོད་ཉིད་ཤིན་ཏུ་རྒྱང་རིང་བར་འགྱུར་རོ། ། བདེ་སོགས་ཕྱི་དོན་ཡིན་པ་དགག་པ་ནི། སེམས་མེད་པའི་གོས་ལ་སོགས་པའི་དེ་ཙམ་ལྔ་པོ་བེམས་པོ་ཡིན་པས་དེ་ལས་བདེ་སོགས་རིག་པ་ཡོད་པ་སྲིད་པའང་མིན་ཏེ། ཕན་ཚུན་འགལ་བ་མངོན་སུམ་གྱིས་གྲུབ་པའི་ཕྱིར། གྲངས་ཅན་པའི་འདོད་པ་དོར་ཏེ་དེ་ཙམ་གྱི་དངོས་པོ་རྣམས་བདེ་སོགས་དེ་ཡི་རྒྱུའི་རང་བཞིན་ཡིན་ནོ་ཞེ་ན།
སྔར་དངོས་པོ་རྣམས་ཤེས་བྱ་ལས་སྔར་ཤེས་ཡོད་ན། སོགས་ཀྱི་སྐབས་སུ་དུས་གསུམ་དུ་མི་འཐད་པར་དཔྱད་ཟིན་པ་མ་ཡིན་ནམ་སྟེ་ཡིན་ནོ། ། གལ་ཏེ་བཀག་པ་དེ་དོན་དམ་ལ་ཡིན་གྱི་ཀུན་རྫོབ་ཏུ་རྒྱུ་འབྲས་ཡིན་པ་མ་བཀག་གོ་ཞེ་ན། འོ་ན་རང་ཚིག་དང་འགལ་ཏེ་ཁྱོད་ཀྱི་རྒྱུ་ཡང་བདེ་སོགས་གསུམ་གྱི་རང་བཞིན་གཙོ་བོ་ཉིད་ལས་དེ་ཙམ་ལྔ་འབྱུང་བར་འདོད་ཀྱི་དེ་ཙམ་ལས་བདེ་སོགས་འབྱུང་བར་མི་འདོད་པའི་ཕྱིར། གལ་ཏེ་དེ་ཙམ་ལྔ་བདེ་སོགས་ཀྱི་རྒྱུར་མི་འདོད་ཀྱི་བདེ་སོགས་ཀྱི་རང་བཞིན་གཙོ་བོ་དེ་ཙམ་ལྔའི་རྒྱུར་འདོད་དོ་ཞེ་ན། དེ་ནི་མངོན་སུམ་དང་འགལ་ཏེ། བདེ་སོགས་དེ་ལས་སྣམ་སོགས་དེ་ཙམ་ལྔ་འབྱུང་བའང་མེད་པ་དང་། སྣམ་སོགས་ལས་ནི་བདེ་སོགས་འབྱུང་བ་ཡིན་པ་མངོན་སུམ་དུ་གྲུབ་པའི་ཕྱིར། སྣམ་སོགས་བདེ་སོགས་ཀྱི་རྒྱུར་འདོད་ནའང་མི་འཐད་དེ། སྣམ་སོགས་དེ་དག་དོན་དམ་དུ་གྲུབ་པ་མེད་པའི་ཕྱིར་ན་བདེ་སོགས་ཀྱང་དོན་དམ་པར་མེད་པར་གྲུབ་པོ།
གཙོ་བོའི་རང་བཞིན་རྟག་པར་མི་འཐད་པ་ནི། བདེ་སོགས་རྟག་པ་ཉིད་དུ་གནས་པ་ཡང་མེད་དེ། སྣང་དུ་རུང་བ་ལ་དུས་ནམ་ཡང་རྟག་པར་གནས་པར་དམིགས་པ་ཡོད་པ་མ་ཡིན་པའི་ཕྱིར། གལ་ཏེ་རང་བཞིན་སྣང་དུ་མི་རུང་བས་དམིགས་པ་མེད་པས་རྟག་ཏུ་གནས་པ་མི་ཁེགས་སོ་ཞེ་ན། འོ་ན་བདེ་བ་དེ་གསལ་བའི་དུས་སུ་སྣང་དུ་རུང་བར་མངོན་སུམ་དུ་གྲུབ་ན། མི་གསལ་བ་ན་དེའི་རང་བཞིན་དོར་རམ་མ་དོར། དོར་ན་མི་རྟག་པར་ཁྱེད་ཉིད་ཀྱིས་ཁས་བླངས་ལ། མ་དོར་ན་བདེ་སོགས་གསལ་པའི་རང་བཞིན་ཡོད་པ་ཉིད་ཀྱི་ཕྱིར་ན་མྱོང་བ་ཅིའི་ཕྱིར་འཛིན་པ་མ་ཡིན་ཏེ་འཛིན་པར་ཐལ་ལོ། ། གལ་ཏེ་བདེ་བ་དེ་ཉིད་མ་ཚོར་བ་ནི་སྔར་རགས་པ་ཕྱིས་ཕྲ་མོར་གྱུར་བ་ཡིན་ནོ་ཞེ་ན། ཕྲ་རགས་རང་བཞིན་གཅིག་གམ་ཐ་དད།
གཅིག་ན་བདེ་བ་དེ་རགས་པ་དང་ཕྲ་བ་འགལ་བར་གནས་པའི་ཕྱིར་རང་བཞིན་གཅིག་པའང་ཇི་ལྟར་ཡིན་ཏེ་མིན་ནོ། ། ཕྲ་རགས་གནས་སྐབས་ཡིན་པས་རང་བཞིན་ཐ་དད་མིན་ན། རགས་པ་དོར་ནས་ཕྲ་མོར་སྐྱེ་བར་འགྱུར་བའི་ཕྱིར་ཕྲ་རགས་དེ་དག་མི་རྟག་པ་ཉིད་དུ་འགྱུར་རོ། ། གལ་ཏེ་གནས་སྐབས་མི་རྟག་ལ་རང་བཞིན་རྟག་གོ་ཞེ་ན། གནས་སྐབས་མི་རྟག་པ་དེ་བཞིན་དུ་དངོས་པོ་ཐམས་ཅད་ནི་མི་རྟག་པ་ཉིད་དུ་ཅིས་མི་འདོད་དེ། གནས་སྐབས་རགས་པ་དང་ཕྲ་བ་རང་བཞིན་གྱི་བདེ་བ་ལས་གཞན་མིན་པར་བདག་གཅིག་པའི་ཕྱིར་ན་བདེ་བ་གསལ་བར་སྟེ་ངེས་པར་མི་རྟག་པ་ཉིད་དོ། ། ཡོད་པ་སྐྱེ་བར་འགལ་བ་ནི། གལ་ཏེ་སྔར་མེད་པ་འགའ་ཡང་ནི་ཕྱིས་སྐྱེ་བ་མིན་ཏེ། མེད་པའི་ཕྱིར། སྔར་མེད་ཀྱང་སྐྱེ་ན་རི་བོང་གི་རྭ་ཡང་ཅི་སྟེ་མི་སྐྱེ།
དེས་ན་སྔར་མི་གསལ་པའི་དུས་ན་གཙོ་བོའི་ཁུག་མ་ན་ཡོད་པ་ཕྱིས་གསལ་བ་ཙམ་མོ་ཞེས་འདོད་ན། སྔར་མེད་རྟགས་སུ་བཀོད་ནས་ཕྱིས་ཀྱང་མི་སྐྱེ་བར་བསྒྲུབ་ན་བདེ་སོགས་གསལ་བ་སྔར་མེད་པར་ཕྱིས་གསལ་པར་སྐྱེ་བ་ནི་ཁྱོད་མི་འདོད་ཀྱང་མངོན་སུམ་དུ་གནས་པ་ཉིད་ཀྱི་ཕྱིར་མ་ངེས་སོ། ། གལ་ཏེ་རྒྱུ་ལ་འབྲས་བུ་གནས་ན་རྒྱུ་ཟན་ཟ་བར་འདོད་ན་འབྲས་བུ་མི་གཙང་བ་ཟ་བར་འགྱུར་བ་དང་། འབྲས་བུ་རས་གྱོན་པར་འདོད་ན་དེ་ཉིད་ཀྱི་རིན་གྱིས་རྒྱུ་རས་བལ་གྱིས་ས་བོན་ཉོས་ལ་བགོ་བར་གྱིས་ཤིག་གལ་ཏེ་རས་བལ་གྱི་ས་བོན་ལ་རས་ཡོད་ཀྱང་འཇིག་རྟེན་པ་རྨོངས་པས་མ་མཐོང་བས་ལོངས་སྤྱོད་མི་ནུས་སོ་ཞེ་ན། འཇིག་རྟེན་རྨོངས་པས་ལོངས་སྤྱོད་མ་ནུས་སུ་ཆུག་ཀྱང་དེ་ཉིད་ཤེས་པ་སེར་སྐྱ་སོགས་ཀྱིས་རྣམ་བཞག་ས་བོན་མི་གྱོན་པར་རས་གྱོན་པ་དེ་ཉིད་ཡིན་ནོ། ། འཇིག་རྟེན་རྨོངས་པའང་མི་འཐད་དེ། འབྲས་བུ་དེ་ཙམ་ཉེར་ལྔ་ཤེས་པའི་སྟོན་པ་ཐམས་ཅད་མཁྱེན་པ་དེ་རྒྱུ་འཇིག་རྟེན་རྨོངས་པ་རྣམས་ལ་ཡང་ནི་ཡོད་པ་ཡིན་ན་རས་ཀྱི་ས་བོན་ལ་རས་ཡོད་པ་ཅི་སྟེ་མཐོང་བ་མ་ཡིན་ཏེ། མཐོང་བར་འགྱུར་རོ། ། གལ་ཏེ་འཇིག་རྟེན་པའི་མཐོང་བ་ཚད་མ་ཉིད་མིན་ན་འབྲས་བུ་ཉམས་སུ་མྱོང་བའི་བློ་གསལ་བ་མ་ཡིན་པ་ལ་གསལ་བར་མཐོང་བའང་བདེན་པ་མ་ཡིན་པར་འགྱུར་རོ། ། གསུམ་པ་ཆོས་ཐམས་ཅད་སྐྱེ་བ་མེད་པར་བསྟན་པ་ལ་རྩོད་པ་སྤོང་བ་ལ་རྩོད་པ་འགོད་པ་ནི།
གལ་ཏེ་ཁྱེད་དབུ་མ་པས་བློ་ནི་ཀུན་རྫོབ་ཡིན་པར་བརྗོད་ཅེས་བློ་འཁྲུལ་བར་ཁས་ལེན་ན་སྤྲོས་པ་གཅོད་པའི་བློ་ཚད་མ་དེ་ཡང་ཚད་མ་མིན་པར་འཁྲུལ་བར་འགྱུར་བས་ན་དེས་གཞལ་བའི་སྟོང་ཉིད་ཀྱང་བརྫུན་པར་མི་འགྱུར་རམ་ཏེ་འགྱུར་བར་ཐལ་ལ། དེ་འདོད་ན་དེ་ཁོ་ན་ཉིད་དུ་ན་ཆོས་ཐམས་ཅད་སྟོང་པ་ཉིད་དུ་བསྒོམ་པ་ནི་བརྫུན་པ་ཡིན་པ་དེའི་ཕྱིར་མི་འཐད་པར་ཐལ་བར་འགྱུར་རོ་ཞེས་པའོ། ། ལན་ལ་གཉིས་ལས་ཡོངས་གཅོད་ལ་ཚད་མ་མིན་པར་འདོད་པ་ནི། བརྟགས་པའི་དངོས་པོ་དགག་བྱ་ལ་བློས་མ་རིག་པ་སྟེ་བློ་ཡུལ་དུ་མ་བྱས་པར་དེ་ཡི་བཀག་པ་དངོས་མེད་ཀྱང་བློས་འཛིན་པ་མ་ཡིན་ཏེ། མོ་གཤམ་གྱི་བུ་བརྫུན་ན་ཤི་བ་ཡང་བརྫུན་པ་བཞིན་ནོ། ། དེ་ཕྱིར་དགག་བྱ་བརྫུན་པའི་དངོས་པོ་གང་ཡིན་པ་དེ་ཡི་བཀག་པ་དངོས་མེད་ཀྱང་གསལ་བར་སྟེ་ངེས་པར་བརྫུན་ནོ། ། དེས་ན་དོན་དམ་པར་ཚད་མ་མིན་པར་འདོད་པ་ཡིན་ནོ། ། རྣམ་བཅད་ལ་ཚད་མ་ཡིན་པ་ནི། སྟོང་ཉིད་བསྒོམ་པ་དོན་མེད་པར་ཐལ་ཞེས་པའི་ཁྱབ་པ་མ་གྲུབ་སྟེ། དགག་བྱ་བདེན་འཛིན་འགོག་བྱེད་ཀྱི་རིགས་པ་དེ་བརྫུན་པ་རྣལ་འབྱོར་ཀུན་རྫོབ་ཙམ་ཡིན་ཀྱང་དེས་བདེན་འཛིན་གྱིས་རྟོག་པ་གཞན་གྱི་གེགས་བྱེད་པ་དེས་ནའོ། །
དཔེར་ན་རྨི་ལམ་དུ་བུ་སྐྱེ་ནས་ཤི་བ་རྨི་ལ་བུ་དེ་མེད་སྙམ་པའི་རྣམ་རྟོག་དེ་ནི་བུ་དེ་ཡོད་སྙམ་པའི་རྣམ་པར་རྟོག་པ་ཡི་གེགས་ཡིན་ལ། དེ་མེད་འཛིན་དེ་ཡང་བརྫུན་པ་ཡིན་ཡང་ཡོད་འཛིན་དེ་སྤང་ནུས་པ་བཞིན་ནོ། ། སྤྱི་དོན་གསུམ་པ་ཆོས་ཐམས་ཅད་སྐྱེ་འགག་དང་བྲལ་བའི་སྒོ་ནས་ཤེར་ཕྱིན་གྱི་དོན་བསྡུས་ཏེ་བསྟན་པ་ལ་བཞི་ལས་ཆོས་ཐམས་ཅད་སྐྱེ་འགག་མེད་པའི་དོན་དངོས་ནི། དེ་བས་ན་དེ་ལྟར་རིགས་པས་རྣམ་པར་དཔྱད་པར་བྱས་པས་དངོས་པོ་འགའ་ཡང་རྒྱུ་མེད་པ་ཡོད་པ་མ་ཡིན་ལ། རྒྱུ་རྐྱེན་སོ་སོ་བ་ལ་མ་འདུས་པ་ཡི་རྐྱེན་རྣམས་ལ་ཡང་སྐྱེ་བའི་དངོས་པོ་གནས་པ་མ་ཡིན་ནོ། ། དེས་ན་དུས་གསུམ་མཉམ་པ་ཉིད་དེ། གཞན་ནས་སྔར་མེད་གསར་དུ་འོངས་བ་སྟེ་སྐྱེ་བའང་མ་ཡིན་ལ། བར་དུ་གནས་པའང་མ་ཡིན་ཞིང་། ཐ་མར་འགག་ནས་གཞན་དུ་འགྲོ་བ་མ་ཡིན་པས་དོན་དམ་པར་འདུས་བྱས་ཀྱི་མཚན་ཉིད་གསུམ་དང་བྲལ་བའི་ཕྱིར། གཉིས་པ་རྟེན་འབྲེལ་སྒྱུ་མར་བསྟན་པ་ནི།
དེ་ལྟར་ན་རྨོངས་པས་བདེན་པར་བཟུང་བར་གང་བྱས་པ་འདི་རིགས་པས་དཔྱད་ན་ཅིར་ཡང་མ་གྲུབ་པས་སྣང་ཡང་བདེན་པ་མེད་པ་སྒྱུ་མ་ལས་ནི་ཁྱད་ཅི་ཞིག་ཡོད་དེ་མེད་དོ། ། དེའི་རྒྱུ་མཚན་འདི་ལྟར་སྒྱུ་མས་སྤྲུལ་བའི་རྟ་གླང་ལ་སོགས་པ་གང་ཡིན་པ་དང་། རྒྱུ་དང་རྐྱེན་རྣམས་ཀྱིས་ནི་གཟུགས་སོགས་གང་སྤྲུལ་པ་དེ་དག་ནི་གང་ནས་འོངས་ཏེ་སྐྱེ་བར་འགྱུར་ཞིང་གང་དུ་འགྲོ་སྟེ་འགག་པ་དང་གནས་པའང་བརྟག་པར་གྱིས་སྟེ་བརྟག་ན་སྐྱེ་འགག་མེད་དོ། ། བཅོས་མ་ལ་བདེན་པའི་རང་བཞིན་མེད་པས་ཁྱབ་པའི་ཕྱིར། དེས་ན་ཐམས་ཅད་རྟེན་འབྲེལ་ཉིད་དུ་གྲུབ་སྟེ། འབྲས་བུ་གང་ཞིག་རྒྱུ་གང་ནི་ཉེ་བ་ཡིས་མཐོང་བར་འགྱུར་ལ། རྒྱུ་དེ་མེད་ན་འབྲས་བུ་དེ་མཐོང་བ་མིན་པ་རྒྱུ་འབྲས་རྗེས་སུ་འགྲོ་ལྡོག་བྱེད་པའི་ཕྱིར། རྟེན་འབྲེལ་ཡིན་ན་རང་བཞིན་མེད་པས་ཁྱབ་སྟེ། རང་བཞིན་ཡིན་ན་རྒྱུས་བཅོས་པ་མི་འཐད་པས་རྒྱུ་རྐྱེན་གྱིས་བཅོས་པ་ལ་རང་བཞིན་མེད་པས་ཁྱབ་པའི་ཕྱིར། དཔེར་ན་གཟུགས་བརྙན་དང་མཚུངས་པ་ཡིན་ནོ། །
དེས་ན་སྣང་བ་དེ་ལ་བདེན་པ་ཉིད་ནི་ཇི་ལྟར་ཡོད་དེ་མེད་དོ། ། གསུམ་པ་རྟེན་འབྲེལ་ཙམ་ཉིད་ངོ་བོར་འདོད་པ་དགག་པ་ནི། གལ་ཏེ་རྟེན་འབྲེལ་ཡིན་ཡང་དོན་དམ་པའི་རང་བཞིན་ཡིན་ན་ཅི་འགལ་རྟེན་འབྲེལ་ཡིན་ན་རང་བཞིན་མེད་པས་མ་ཁྱབ་པོ་ཞེ་ན། དོན་དམ་པའི་རང་བཞིན་ཏེ་རྟེན་འབྲེལ་མ་ཡིན་ཏེ་འབྲས་བུ་ཡོད་པ་དང་མེད་པ་སྐྱེ་བ་མི་འཐད་པའི་ཕྱིར། འདི་ལྟར་འབྲས་བུའི་དངོས་པོ་ཡོད་པར་གྱུར་པ་ལ་རྒྱུ་ཡི་དགོས་པ་ཅི་ཞིག་ཡོད་དེ། རྒྱུས་བསྐྱེད་བྱ་ཡིན་པ་ལ་བསྐྱེད་དགོས་པས་ཁྱབ་པ་ལ། ཡོད་པ་དང་བསྐྱེད་དགོས་བ་འགལ་བའི་ཕྱིར། འོན་ཏེ་འབྲས་བུ་དེ་ནི་མེད་པ་ན་ཡང་རྒྱུ་ཡི་དགོས་པ་ཅི་ཞིག་ཡོད་དེ། བསྐྱེད་པ་ལ་ཁྱད་པར་དུ་བྱར་ཡོད་བས་ཁྱབ་པ་ལས་ཁྱད་པར་བྱར་ཡོད་པ་དང་དངོས་མེད་འགལ་པའི་ཕྱིར། དངོས་མེད་རྒྱུའི་ཡུལ་དུ་མི་འཐད་དེ།
བྱེ་བ་བརྒྱ་ཕྲག་ཙམ་གྱི་རྒྱུ་ཡིས་ཀྱང་དངོས་པོ་མེད་པ་བསྒྱུར་དུ་མེད་པའི་ཕྱིར། གལ་ཏེ་སྔར་ཡོད་གཞན་དུ་བསྒྱུར་དུ་མེད་ཀྱང་སྔར་མེད་པ་ཕྱིས་དངོས་པོར་བསྒྱུར་དུ་ཡོད་དོ་ཞེ་ན། ཕྱིས་ཀྱི་དངོས་པོར་གྱུར་པ་སྟེ་སྔར་གྱི་དངོས་མེད་མ་དོར་ནས་དངོས་པོར་འགྱུར་རམ་དོར་ནས་འགྱུར། དང་པོ་ལྟར་ན། དངོས་མེད་ཀྱི་གནས་སྐབས་ཏེ་དངོས་པོར་ཇི་ལྟར་ཡིན་ཏེ། དེ་གཉིས་ཕན་ཚུན་སྤངས་འགལ་ཡིན་པའི་ཕྱིར། གཉིས་པ་ལྟར་ན་དངོས་མེད་ཀྱི་གནས་སྐབས་ཏེ་ཕྱིས་དོར་ནས་དངོས་པོར་འགྱུར་བ་གཞན་ཡང་གང་ཞིག་ཡིན་ཏེ། དངོས་པོར་འགྱུར་བ་ལ་དངོས་མེད་འགག་པས་ཁྱབ་པ་ལ་དངོས་མེད་འགག་པ་མེད་པའི་ཕྱིར། རྟགས་གྲུབ་སྟེ། དངོས་མེད་འགག་ན་དངོས་པོར་ཐལ་ཏེ་མི་རྟག་པ་ལ་དངོས་པོས་ཁྱབ་པའི་ཕྱིར།
བརྟགས་པ་གཉིས་པོའི་བཤད་པ་རིམ་བཞིན། དངོས་མེད་མ་དོར་ནས་དངོས་པོར་འགྱུར་བ་མི་འཐད་དེ། དངོས་པོ་མེད་ཚེ་དངོས་པོ་ཡོད་པ་སྲིད་པ་མིན་ན་དངོས་པོ་ཡོད་པར་ནམ་ཞིག་འགྱུར། དངོས་མེད་དོར་ནས་དངོས་པོར་འགྱུར་བ་མི་འཐད་དེ། དངོས་པོ་སྐྱེས་པར་མ་གྱུར་བར་དངོས་པོ་མེད་པ་དང་ནི་བྲལ་བར་མི་འགྱུར་ལ། དངོས་པོ་མེད་པ་དང་ནི་མ་བྲལ་ན་དངོས་པོ་ཡོད་པའི་སྐབས་མི་སྲིད་པའི་ཕྱིར། དངོས་མེད་དངོས་པོར་མི་འགྱུར་བ་དེ་བཞིན་དུ་དངོས་པོའང་དངོས་པོ་མེད་པར་འགྱུར་བ་མིན་ཏེ། དངོས་པོ་དང་མ་བྲལ་ན་རང་བཞིན་གཉིས་སུ་ཐལ་བར་འགྱུར་བའི་ཕྱིར། བྲལ་ན་ནི་དངོས་པོར་མི་འཐད་པའི་ཕྱིར། བཞི་བ་སྲིད་ཞི་མཉམ་པ་ཉིད་དུ་བསྟན་པ་ནི།
དེ་ལྟར་འགག་པ་ཡོད་པ་མིན་ཞིང་དངོས་པོའང་ཡོད་པ་མིན་པ་དེའི་ཕྱིར། འགྲོ་བ་འདི་དག་ཐམས་ཅད་ནི་རྟག་ཏུ་མ་སྐྱེས་པ་དང་མ་འགག་པ་རང་བཞིན་ཀྱིས་མྱ་ངན་ལས་འདས་པ་ཉིད་དོ། ། དེ་ལྟར་འགྲོ་བའི་རང་བཞིན་སྐྱེ་འགག་དང་བྲལ་ཡང་འཁྲུལ་ངོར་རྨི་ལམ་ལྟ་བུར་སྣང་དུ་རུང་སྟེ། རྣམ་པར་དཔྱད་ན་ཆུ་ཤིང་དང་འདྲ་བར་བདེན་པའི་སྙིང་པོ་མེད་དོ། ། དེས་ན་མྱ་ངན་ལས་འདས་པ་དང་མ་འདས་པ་འཁོར་བའང་དེ་ཁོ་ན་ཉིད་དུ་ནི་ཁྱད་པར་མེད་དེ། སྟོང་པ་ཉིད་དུ་རོ་གཅིག་པ་ཡིན་པའི་ཕྱིར་རོ། ། གསུམ་པ་མཇུག་ཕན་ཡོན་བསྟན་པའི་སྒོ་ནས་རྗེས་སུ་གདམས་པ་ལ་གཉིས། སྟོང་ཉིད་རྟོགས་ན་རང་དོན་གྲུབ་པའི་ཕན་ཡོན་དང་། ཟུང་འཇུག་ཏུ་བྱ་བའི་ཕྱིར་གཞན་ལ་སྙིང་རྗེ་བསྐྱེད་པར་གདམས་པའོ། ། དང་པོ་ལ་འཇིག་རྟེན་ཆོས་བརྒྱད་མ་གྲུབ་པ་ནི།
དེ་ལྟར་སྟོང་པའི་དངོས་པོ་རྣམས་ལ་རྙེད་པ་ཐོབ་པ་ཅི་ཡོད་མ་རྙེད་དེ་ཤོར་བ་ཅི་ཞིག་ཡོད། གང་གིས་བསྟོད་ཅིང་རིམ་གྲོ་བྱས་པའམ། ། ཡོངས་སུ་བརྙས་པ་སྨད་པའང་ཅི་ཞིག་ཡོད། ། བདེ་བའམ་སྡུག་བསྔལ་གང་ལས་ཡིན། མི་སྙན་པ་ལ་མི་དགར་ཅི་ཡོད་སྙན་པར་གྲགས་པ་ལ་དགར་ཅི་ཡོད་དེ་ཐམས་ཅད་སྟོང་པ་ཉིད་དུ་མཉམ་པའི་ཕྱིར། དེ་ལ་བརྟེན་པའི་སྲིད་པ་ལྡོག་པ་ནི། དེ་ཉིད་དུ་ནི་བཙལ་བར་བྱས་ན་ཡུལ་ཅན་གང་ཞིག་སྲེད་ཅིང་ཡུལ་གང་ལ་སྲེད། དཔྱད་ན་གསོན་པའི་འཇིག་རྟེན་འདི་མ་གྲུབ་ན་གང་ཞིག་འདིར་ནི་འཆི་འགྱུར་ཏེ་ཚེ་རིང་ཐུང་མ་གྲུབ་པས་དགའ་མི་དགའ་ཅི་ཞིག་ཡོད། མངོན་པར་དགའ་བའི་ཡུལ་མ་འོངས་པ་མ་གྲུབ་པས་འབྱུང་བར་འགྱུར་བ་གང་ཞིག་ཡིན། ལྷག་པར་ཆགས་ཡུལ་ད་ལྟ་བ་དང་།
དྲན་ཡུལ་འདས་པ་མ་གྲུབ་པས་བྱུང་བར་གྱུར་པ་གང་ཞིག་ཡིན། སྡུག་པའི་གཉེན་དང་བཤེས་ཀྱང་གང་ཞིག་ཡིན་ཏེ་དེ་དག་ལ་བརྟེན་ནས་སྲེད་པ་ཇི་ལྟར་སྐྱེ། དེས་ན་ཆོས་ཐམས་ཅད་སྟོང་ཉིད་ནམ་མཁའ་དང་འདྲ་བར་ནི་བདག་དང་འདྲ་བའི་སོ་སོའི་སྐྱེ་བོ་གནས་ལུགས་ཚོལ་བ་རྣམས་ཀྱིས་ཡོངས་སུ་བཟུང་བར་གྱིས་ཤིག་ཅེས་སྟོང་པ་ཉིད་བསྒོམ་པར་གདམས་པའོ། ། གཉིས་པ་ཟུང་འཇུག་ཏུ་བྱ་བའི་ཕྱིར་གཞན་ལ་སྙིང་རྗེ་བསྐྱེད་པར་གདམས་པ་ལ་གསུམ་ལས་བརྩེ་ཡུལ་གྱི་མཐོང་བའི་སྡུག་བསྔལ་ལ་དམིགས་ཏེ་སྙིང་རྗེ་བསྒོམ་པ་ནི། སེམས་ཅན་བདག་ཉིད་བདེ་བར་འདོད་པ་སྟོང་ཉིད་མ་རྟོགས་པ་རྣམས་ནི་འཐབ་པ་དང་སྤྲོ་བའི་རྒྱུ་དག་གིས་རིམ་བཞིན་ཡིད་རབ་ཏུ་འཁྲུགས་པ་དང་དགའ་བར་བྱེད་ཅིང་། བདེ་བ་མ་ཐོབ་པས་མྱ་ངན་དང་ཐོབ་པའི་དོན་དུ་འབད་རྩོལ་དང་། རྩོད་པ་དང་ཕན་ཚུན་ལུས་གཅོད་པ་དང་འབིགས་པ་སོགས་ཆགས་པ་དང་སྡང་བས་སྡིག་པ་མང་པོ་དག་གིས་ནི་ཚེགས་ཆེན་པོས་འཚོ་བར་སྣང་ངོ་། ། གཉིས་པ་མ་མཐོང་བའི་སྡུག་བསྔལ་ལ་མདོར་བསྟན་པ་ནི། སེམས་ཅན་རྣམས་བདེ་འགྲོར་ཡང་དང་ཡང་འོངས་ཏེ་བདེ་བ་མང་པོར་སྤྱད་སྤྱད་ནས་སླར་ཡང་ཤི་ནས་ངན་སོང་གི་སྡུག་བསྔལ་ནི་ཡུན་རིང་མི་བཟད་པ་རྣམས་སུ་ལྟུང་བར་འགྱུར་བ་ཡིན་ནོ། ། སྡུག་བསྔལ་བརྒྱུད་མར་འཇུག་པ་ནི།
སྲིད་པ་ན་ནི་འབྲས་བུ་སྡུག་བསྔལ་གྱི་གཡང་ས་མང་ཞིང་དེར་ནི་རྒྱུ་གཏི་མུག་གིས་བསྒྲིབ་པས་དེ་ཉིད་མཐོང་བ་མིན་པ་འདི་འདྲ་བ་དང་ལྡན་པའི་སྐབས་དེར་ཡང་དེ་ཉིད་རྟོགས་པ་དང་བདེན་པར་འཛིན་པ་ཕན་ཚུན་འགལ་བས་ན། སྲིད་པ་ན་དེ་ཉིད་རྟོགས་པ་འདི་འདྲ་མེད་པས་སྡུག་བསྔལ་གྱི་རྩ་བ་མ་ཞི་བ་དང་། དེར་ཡང་དཔེ་མེད་ཅིང་མི་བཟད་པའི་སྡུག་བསྔལ་རྒྱ་མཚོ་མཐའ་ལས་འདས་པ་མྱོང་བའི་སྐབས་དེར་ནི་དེ་ལྟར་བརྩོན་འགྲུས་ཞན་པས་སྟོབས་ཆུང་ཞིང་དེར་ནི་རྟེན་དལ་འབྱོར་གྱི་ཚེ་ཡང་ཐུང་བ་ཉིད་ཀྱིས་གཉེན་པོ་རྣམ་དཔྱད་རྙེད་དཀའ་ཞིང་། དེར་ཡང་གསོན་པར་བྱེད་པ་དང་ནད་མེད་པའི་ཐབས་བྱེད་པ་དང་། བཀྲེས་པ་དང་ན་བས་ངལ་བ་དང་། གཉིད་དང་འཚེ་བ་དང་དེ་བཞིན་དུ་བྱིས་པ་དང་འགྲོགས་པ་ནས་དོན་མེད་ཀྱི་སྤྱོད་པས་ཚེ་ནི་དོན་མེད་དུ་མྱུར་དུ་འདའ་བ་ཡིས་མི་མཐུན་ཕྱོགས་ཕྱིན་ཅི་ལོག་གི་རྣམ་གཡེང་གོམས་པ་སྟེ། དེ་ལྟར་བཟློག་ཐབས་གཉེན་པོ་རྣམ་པར་དཔྱད་པ་ཤིན་ཏུ་རྙེད་པར་དཀའ་བ་དང་དེར་ཡང་མི་མཐུན་ཕྱོགས་ཀྱི་རྣམ་གཡེང་གོམས་པ་གཉིས་ཀྱིས་སྡུག་བསྔལ་དེ་ནི་བཟློག་པའི་ཐབས་ནི་ག་ལ་ཡོད་ཏེ་བཟློག་པའི་ཐབས་མེད་པ་དང་། དེར་ཡང་ངན་སོང་ཆེན་པོར་ནི་ལྟུང་བའི་ཕྱིར་བདུད་ནི་བརྩོན་པར་བྱེད་ཅིང་། དེར་ནི་བདུད་ཀྱིས་བསྟན་པའི་ལོག་པའི་ལམ་མང་ཞིང་། ཡང་དག་པའི་ལམ་ལ་ཐེ་ཚོམ་ཟ་བ་ལས་ཀྱང་བརྒལ་དཀའ་བ་སྟེ་ཕྱི་ནང་གི་བར་ཆད་མང་བ་དང་།
དེ་དག་གི་སྟོབས་ཀྱིས་སླར་ཡང་དལ་བ་བརྒྱད་དང་རང་གི་འབྱོར་བ་རྙེད་པར་དཀའ་ཞིང་སངས་རྒྱས་འབྱུང་བ་སོགས་གཞན་གྱི་འབྱོར་བ་རྙེད་པར་ཤིན་ཏུ་དཀའ་བས་རྟེན་རྙེད་པར་དཀའ་བ་དང་། ཐོག་མེད་ནས་གོམས་པ་ཉོན་མོངས་པའི་ཆུ་བོ་སྤང་དཀའ་བས་རྒྱུ་སྤང་དཀའ་བ་སྟེ། རྒྱུ་མཚན་ལྔས་འགྲོ་བ་འདི་རྣམས་ཨེ་མ་སྡུག་བསྔལ་བརྒྱུད་པར་མྱོང་བར་འགྱུར་རོ་ཞེས་བརྩེ་བས་སྨྲས་པའོ། ། སྡུག་བསྔལ་ལ་སྡུག་བསྔལ་དུ་མ་ཤེས་པ་ནི། དེ་ལྟར་ཤིན་ཏུ་སྡུག་བསྔལ་ཡང་རང་གི་སྡུག་བསྔལ་དང་དེའི་རྒྱུ་ལ་ཞུགས་པ་མི་མཐོང་བ་གང་ཡིན་པའི་སེམས་ཅན་སྡུག་བསྔལ་གྱི་ཆུ་བོར་གནས་པ་འདི་དག་ཀྱི་ཧུད་མྱ་ངན་བྱ་བར་འོས་ཏེ། དཔེར་ན་འགའ་ཞིག་ཡང་ཡང་ཁྲུས་བྱས་ཏེ་གྲང་བས་ཉེན་པ་ན་དྲོ་བར་འདོད་ནས་ཡང་ཡང་མེར་འཇུག་པའི་སྟོབས་ཀྱིས་དེ་ལྟར་ཤིན་ཏུ་སྡུག་བསྔལ་བར་གནས་ཀྱང་བདག་ཉིད་བདེ་བར་རློམ་པ་བཞིན་ནོ། ། མྱོང་བར་འགྱུར་བའི་སྡུག་བསྔལ་གྱི་རྣམ་པ་ནི། དེ་ལྟར་ཤིན་ཏུ་སྡུག་བསྔལ་ཡང་རྒ་བ་དང་འཆི་བ་ལ་སོགས་པའི་སྡུག་བསྔལ་མེད་པ་བཞིན་དུ་སྡུག་བསྔལ་དང་རྒྱུ་ལ་ལོངས་སྤྱོད་པས་གནས་པ་རྣམས་ལ་དང་པོ་ཉིད་དུ་འཆི་བདག་གིས་བསད་པར་བྱས་ནས་ངན་སོང་གསུམ་དུ་ལྟུང་བའི་སྡུག་བསྔལ་མི་བཟད་པ་འོང་བ་ཡིན་ནོ། ། དེ་ལྟར་སྟོང་ཉིད་མ་རྟོགས་པའི་སེམས་ཅན་སྡུག་བསྔལ་དང་དེ་ཡི་རྒྱུ་ལ་སྤྱོད་པ་རྣམས་ཡུལ་དུ་བྱས་ནས་སྙིང་རྗེ་བསྒོམ་པར་བྱའོ། ། གསུམ་པ་དེ་རྗེས་སུ་བཟུང་བར་སྨོན་པ་ལ་སྡུག་བསྔལ་ཞི་བར་སྨོན་པ་ནི།
དེ་ལྟར་སྡུག་བསྔལ་མེ་ཡི་གདུང་བ་རྣམས་ལ་རྒྱུ་བསོད་ནམས་སྤྲིན་ལས་ལེགས་པར་བྱུང་བའི་ཐབས་རང་གི་བདེ་བའི་ཚོགས་ཆར་གྱིས་དེ་དག་གི་སྡུག་བསྔལ་ཞི་བར་བྱེད་པར་བདག་ནམ་ཞིག་འགྱུར་ཞེས་སྨོན་པའོ། ། མངོན་ཞེན་མེད་པ་ནི། ནམ་ཞིག་ཆོས་ཐམས་ཅད་དམིགས་པ་མེད་པར་རྟོགས་པའི་ཤེས་རབ་དང་ལྡན་པའི་ཚུལ་དུ་གུས་པས་ཐབས་བསོད་ནམས་ཀྱི་ཚོགས་བསགས་ཏེ། རང་གི་ཚོགས་གཉིས་རྫོགས་ནས་གཞན་དམིགས་པའི་ཕུང་བར་གྱུར་བ་རྣམས་ལ་སྟོང་པ་ཉིད་ནི་སྟོན་པར་འགྱུར་ཞིག་གུ་སྙམ་དུ་ཡིད་ལ་བྱ་བར་གདམས་པའོ། ། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་ཤེས་རབ་ཀྱི་ཕ་རོལ་ཏུ་ཕྱིན་པའི་ལེའུ་སྟེ་དགུ་པའོ།། །། རྒྱས་སྲས་སྤྱོད་གཞུང་ཤེས་རབ་ལེའུའི་དོན། ། འཇམ་དཔལ་དབྱངས་དངོས་རྗེ་བཙུན་སྐུ་མཆེད་ཀྱི། ། འཁྲུལ་མེད་གསུངས་གི་དགོངས་པ་ཇི་ལྟ་བར། ། ཉུང་ངུའི་ངག་གིས་ཚིག་དོན་ཙམ་ཞིག་བཤད། ། རྗེ་བཙུན་གོང་མའི་གསུངས་རབ་ཀུན་བོར་ནས། །
རིས་མེད་ཟོལ་གྱིས་གཞན་ཟེར་རྗེས་འབྲངས་པའི། ། ཕྱོགས་འདིའི་མཁས་པ་ཕལ་གྱི་དགོས་པ་ལ། ། མི་འཕྲོད་མོད་ཀྱིས་དེ་ཡིས་ཅི་ཞིག་ནོངས། ། གཞུང་དོན་གཏིང་གསལ་གསུང་རབ་ཉིན་བྱེད་དབང་། ། བདག་བློར་ཤར་ཚེ་སྣང་བྱེད་གཞན་དག་ལ། ། རེ་བ་ལྷོད་འདིས་ཕྱོགས་གཞན་ཆེ་ཟེར་ཡང་། ། སྙིང་ནས་ངེས་ཤེས་རྙེད་ལ་བསྒྱུར་ཅི་ཡོད། ། ཚུལ་འདི་གཞན་ངོར་མ་ཡིན་རང་ཉིད་ཀྱིས། ། སྐྱོན་བྲལ་གོང་མའི་གསུངས་རབ་མཐའ་དག་ལ། ། ཡིད་ཆེས་དད་ཐོབ་ཤུགས་ཀྱིས་བགྱིས་པས་ན། །
འབད་པ་དོན་དང་ལྡན་པ་ཡིན་སྙམ་བགྱིད། ། དེས་ན་འདི་ལ་རྣམ་དཀར་ཆུ་བོའི་རྒྱུན། ། མཆིས་ན་དེ་ཉིད་རིགས་གསུམ་སེམས་དཔའ་ཡི། ། ཕྲིན་ལས་རྒྱ་མཚོ་ཆེ་དང་འདྲེས་གྱུར་ནས། ། ཕན་བདེའི་ནོར་བུའི་འབྱུང་གནས་ཉིད་གྱུར་ཅིག། །། PAGE * MERGEFORMAT 36 ཀུན་དགའ་རྣམ་རྒྱལ། སྤྱོད་འཇུག་ཤེས་རབ་ལེའུའི་འགྲེལ་པ། PAGE * MERGEFORMAT 37
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
