སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༢༨
སྡོམ་པ་གསུམ་གྱི་རབ་ཏུ་དབྱེ་བའི་སྤྱི་དོན་སྡོམ་གསུམ་གནད་ཀྱི་གསལ་བྱེད།
༄༅། །སྡོམ་པ་གསུམ་གྱི་རབ་ཏུ་དབྱེ་བའི་སྤྱི་དོན་སྡོམ་གསུམ་གནད་ཀྱི་གསལ་བྱེད་ཅེས་བྱ་བ་བཞུགས་སོ།། སྡོམ་པ་གསུམ་གྱི་རབ་ཏུ་དབྱེ་བའི་སྤྱི་དོན་སྡོམ་གསུམ་གནད་ཀྱི་གསལ་བྱེད་ཅེས་བྱ་བ། བླ་མ་དང་མགོན་པོ་འཇམ་པའི་དབྱངས་ལ་ཕྱག་འཚལ་ལོ། ། རྣམ་མང་སྐལ་ལྡན་གདུལ་བྱའི་ཚོགས་རྣམས་ལ། ། རབ་དཀར་རིམ་གསུམ་ཆོས་འཁོར་བསྐོར་མཛད་ནས། ། ཕུན་ཚོགས་སྡོམ་གསུམ་རྟོགས་པ་འཕེལ་མཛད་པའི། ། མཉམ་མེད་ཤཱཀྱའི་རྒྱལ་པོ་གུས་པས་བསྟོད། ། རབ་དཀར་མདངས་གསལ་པད་ཟླའི་གདན་སྟེང་དུ། ། རབ་བརྗིད་ཡིད་འོང་མཚན་དཔེའི་འོད་སྟོང་ཅན། ། རབ་མཛེས་མཛད་པས་སྙིང་མུན་སེལ་མཛད་པ། །
རྗེ་བཙུན་འཇམ་དབྱངས་གུས་པའི་ཡིད་ཀྱིས་བསྟོད། ། ཕྱག་ན་པདྨོའི་རྣམ་འཕྲུལ་ས་ཆེན་ཞབས། ། ཤེས་བྱ་ཀུན་ལ་རབ་དགའི་བློ་གྲོས་འབར། ། བསོད་ནམས་རྩེ་མོར་རབ་སོན་གྲགས་པའི་མཚན། ། དཔལ་འབྱོར་ཆེན་པོའི་འོད་ལྡན་པཎ་ཆེན་ཞབས། ། བསོད་ནམས་རྒྱལ་མཚན་ཚུལ་འཛིན་འཕགས་པ་དང་། ། ཕྱག་ན་རྡོ་རྗེའི་རྣམ་འཕྲུལ་འགྲོ་བའི་མགོན། ། རིགས་གསུམ་རྣམ་འཕྲུལ་དཔལ་ལྡན་ས་སྐྱ་པའི། ། གདུང་བརྒྱུད་རིམ་པར་བྱོན་རྣམས་གུས་པས་བསྟོད། ། ཕུན་ཚོགས་མཁྱེན་པའི་དཀྱིལ་འཁོར་རབ་རྒྱས་འཆད་རྩོད་རྩོམ་པའི་འོད་ཟེར་འབུམ་ཕྲག་འཕྲོ། །
ཕུན་ཚོགས་ཐུགས་རྗེའི་རྟ་བདུན་གྱིས་དྲངས་རབ་འབྱམས་ཤེས་བྱའི་མཁའ་ལ་ཐོགས་མེད་རྒྱུ། ། ཕུན་ཚོགས་གསུང་རབ་པད་ཚལ་རབ་རྒྱས་སྐལ་ལྡན་བུང་བའི་དགའ་སྟོན་སྤེལ་མཛད་པ། ། ཕུན་ཚོགས་འཇམ་དབྱངས་བླ་མ་ནམ་མཁའི་ནོར་བུ་གང་དེ་གུས་པའི་ཡིད་ཀྱིས་བསྟོད། ། མཁྱེན་རབ་འོད་ཀྱིས་སྒྲིབ་པ་ཀུན་སངས་ནས། ། དམིགས་མེད་ཐུགས་རྗེའི་འོད་སྟོང་རབ་རྒྱས་པས། ། དུས་གསུམ་རྒྱལ་བའི་བསྟན་པ་འཕེལ་མཛད་པ། ། རབ་འབྱམས་ཆོས་ཀྱི་རྒྱལ་པོ་གུས་པས་བསྟོད། ། བསྟན་པའི་མངའ་བདག་དཔལ་ལྡན་ས་སྐྱ་པའི། ། དགོངས་པ་ཇི་བཞིན་སྡོམ་གསུམ་གནད་ཀྱི་དོན། ། རྣམ་མང་འགྲོ་ལ་ཕན་བདེ་བསྐྱེད་ཕྱིར་དང་། །
རང་གི་ཡིད་ལ་གོམས་ཕྱིར་དབྱེ་བར་བྱ། ། དཔལ་རྡོ་རྗེའི་གདན་ནས་བྱང་ཕྱོགས་སུ་དཔག་ཚད་བརྒྱ་བགྲོད་པའི་གནས། དཔལ་ལྡན་ས་སྐྱའི་གཙུག་ལག་ཁང་དུ་སྐུ་འཁྲུངས་པ། མི་ནས་མིར་གྱུར་པའི་སྐྱེ་བ་ཉི་ཤུ་རྩ་ལྔའི་བར་དུ། རྗེ་བཙུན་འཇམ་པའི་དབྱངས་ཀྱིས་རྗེས་སུ་བཟུང་བའི་སྟོབས་ཀྱིས་རིག་པའི་གནད་ལྔ་ལ་སོགས་པའི་ཤེས་བྱ་མཐའ་དག་ལ་བློ་གྲོས་ཐོགས་མེད་དུ་རྒྱས་པས། འཆད་རྩོད་རྩོམ་པའི་འོད་ཟེར་གྱིས་རྒྱལ་བའི་བསྟན་པ་ཆེས་ཆེར་གསལ་བར་མཛད་ནས། སྐལ་ལྡན་གྱི་འགྲོ་བ་མཐའ་ཡས་སྨིན་གྲོལ་གྱི་ལམ་ལ་འགོད་པར་མཛད་ཅིང་། ཁྱད་པར་སྐྱེ་བ་འདི་ཡི་འོག་རོལ་དུ་མཁའ་ལ་གནས་པའི་རིག་པ་འཛིན་པར་གྱུར་ནས་ས་ལམ་ཕལ་ཆེར་བགྲོད་པའི་རྗེས་སུ། ཤར་ཕྱོགས་མུ་མུ་ནི་ཞེས་བྱ་བའི་ཞིང་ཁམས་སུ། རྒྱལ་པོ་ཉི་མ་སྟོབས་འཕེལ་གྱི་སྲས་སུ་སྐུ་འཁྲུངས་ཏེ།
ཡང་དག་པར་རྫོགས་པའི་སངས་རྒྱས་དྲི་མ་མེད་པའི་དཔལ་ཞེས་བྱ་བར་འགྱུར་རོ་ཞེས། བླ་མ་དང་ལྷག་པའི་ལྷས་མངོན་སུམ་དུ་ལུང་བསྟན་བརྙེས་པའི་བདག་ཉིད། ས་སྐྱ་པཎྜི་ཏས་མཛད་པའི་ཆོས་དང་ཆོས་མ་ཡིན་པ་རྣམ་པར་འབྱེད་པའི་བསྟན་བཅོས། སྡོམ་པ་གསུམ་གྱི་རབ་ཏུ་དབྱེ་བའི་སྤྱི་དོན་གཏན་ལ་འབེབས་པ་ལ། བསྟན་བཅོས་རྩོམ་པ་པོའི་ཆེ་བའི་ཡོན་ཏན། དེས་བསྟན་བཅོས་ཇི་ལྟར་བརྩམས་པའི་ཚུལ། བརྩམས་པའི་བསྟན་བཅོས་ཀྱི་བརྗོད་བྱ་གཏན་ལ་ཕབ་པ་དང་གསུམ། དང་པོ་ལ། རིགས་ཁྱད་པར་ཅན་དུ་འཁྲུངས་པའི་ཡོན་ཏན། རང་རྒྱུད་སྨིན་པར་མཛད་པའི་ཡོན་ཏན།
གཞན་རྗེས་སུ་འཛིན་པར་ནུས་པའི་ཡོན་ཏན་དང་གསུམ། དང་པོ་ལ། གནམ་ལྷའི་བརྒྱུད་པ་ཇི་ལྟར་བྱུང་ཚུལ། དེ་ལས་འཁོན་གྱི་བརྒྱུད་པ་བྱུང་ཚུལ། དེ་ལས་ས་སྐྱ་པ་བྱུང་ཚུལ། དེ་ལས་བླ་མ་ཉིད་འཁྲུངས་ཚུལ་དང་བཞི། དང་པོ་ནི། གདུང་རྒྱུད་རིན་པོ་ཆེ་འདི་ཉིད་ཐོག་མར་ལྷ་ལས་ཆད་པ་ཡིན་ཏེ། གནམ་ལྷ་སྤྱི་རིངས། གཡུ་རིངས།
དབུ་སེ་དང་གསུམ་ལྷའི་གནས་ནས་མིའི་འཇིག་རྟེན་དུ་བྱོན། ཆུང་བས་མིའི་རྗེ་མཛད། དེ་ལ་སྲས་བཞི་བྱུང་བ་རྣམས། ལྡོང་རུས་ཆེན་བཅོ་བརྒྱད་དང་འཐབ་པའི་ཚེ། ཁུ་བོ་གནམ་ལྷ་གཡུ་རིངས་དེ་དག་གི་གྲོགས་སུ་བྱོན་ནས། ལྡོང་རུས་ཆེན་བཅོ་བརྒྱད་བཏུལ་ནས་བྲན་དུ་བྱས་སོ། ། དེ་ལ་སྲས་བདུན་བྱུང་བའི་གཅེན་དྲུག ཡབ་དང་བཅས་པ་ལྷ་ཡུལ་དུ་གཤེགས། ཆུང་བས་ཐོག་ལྷ་འོད་ཆེན་གྱི་སྲས་མོ། ཐོག་ལྕམ་འུར་མོ་ཁབ་ཏུ་བཞེས་པའི་སྲས་ཐོག་ཚ་དཔའ་བོ་སྟག
དེའི་སྲས་རྟ་སོ་འོད་ཆེན། དེའི་སྲས་གཡའ་དང་སྤང་གི་མཚམས་སུ་སྐྱེས་པས་གཡའ་སྤང་སྐྱེས་ཞེས་གྲགས་སོ། ། གཉིས་པ་ནི། གཡའ་སྤང་སྐྱེས་ཀྱིས། སྲིན་པོ་སྐྱ་རེངས་ཁྲག་མེད་བསད། དེའི་སྲས་མོ་གཡའ་འབྲུག་སི་ལི་མ་ཕྲོགས་ནས་ཁབ་ཏུ་བཞེས་པའི་སྲས། སྲིན་པོ་དང་འཁོན་པའི་བར་དུ་སྐྱེས་པ་ལ། འཁོན་བར་སྐྱེས་ཞེས་མིང་དུ་བཏགས་སོ། ། དེས་ན་ཕྱི་རོལ་དུ་སྲིན་པོ་ལ་སོགས་པ་འབྱུང་པོའི་ཚོགས་དང་འཁོན། ནང་དུ་ཉོན་མོངས་པ་ལ་སོགས་པ་སྤང་བྱའི་ཚོགས་དང་འཁོན་ཞིང་རྒྱལ་བར་བྱེད་པས་ན་འཁོན་ཞེས་བྱའོ། །
དེའི་སྲས་མཐུ་དང་རྫུ་འཕྲུལ་ཆེ་བ་གཟུགས་བཟང་ཞིང་ཡིད་དུ་འོང་བ་གཅིག་བྱུང་བ་ལ་དཀོན་པ་རྗེ་གུང་སྟག་ཏུ་བཏགས་སོ། ། དེ་ཉིད་ཀྱིས་ཁྲི་སྲོང་ལྡེའུ་བཙན་གྱི་ནང་བློན་ཡུན་རིང་དུ་བྱས་ཤིང་། དེ་ལ་འཁོན་དཔལ་པོ་ཆེ་ཞེས་གྲགས་སོ། ། དེ་ལ་སྲས་གཉིས་བྱུང་བའི་ཆེ་བ་རྦ་ཡེ་ཤེས་དབང་པོ། དེ་རབ་ཏུ་བྱུང་བའི་མཚན་འཁོན་ཀླུའི་དབང་པོ་སྲུང་བ་ཞེས་བྱ་བ་དེ་ཉིད་སད་མི་མི་བདུན་གྱི་ནང་ནས་མཁས་ཤོས་སུ་གྲགས་སོ། ། དེའི་གཅུང་རྡོ་རྗེ་རིན་ཆེན། ཞེས་ལྷོ་བ་ཐམས་ཅད་མཁྱེན་པ་བཞེད། བླ་མ་དམ་པ་ནི། འཁོན་དཔལ་པོ་ཆེ་ལ་སྲས་ཁྲི་མཛེས་ལྷ་ལགས། ཚེ་ལ་དབང་ཕྱུག
ཀླུའི་དབང་པོ་སྲུང་བ། ཚེ་འཛིན་དང་བཞི་བྱུང་བའི། ཚེ་འཛིན་གྱི་སྲས་རྡོ་རྗེ་རིན་པོ་ཆེ་ཡིན་གསུང་ངོ་། ། འཁོན་རྡོ་རྗེ་རིན་པོ་ཆེ་ལ་སྲས་བདུན་བྱུང་བའི་དྲུག་པ་འཁོན་ཤེས་རབ་ཡོན་ཏན། དེའི་སྲས་ཡོན་ཏན་འབྱུང་གནས། དེའི་སྲས་ཚུལ་ཁྲིམས་རྒྱལ་པོ། དེའི་སྲས་གཙུག་ཏོར་ཤེས་རབ། དེའི་སྲས་འཁོན་དགེ་སྐྱབས། དེའི་སྲས་འཁོན་དགེ་མཐོང་། དེའི་སྲས་འཁོན་སྟོན་དཔའ་བོ།
དེའི་སྲས་འཁོན་ཤཱཀྱ་བློ་གྲོས། དེ་ལ་སྲས་གཉིས་བྱུང་བའི་ཆེ་བ་འཁོན་རོག་ཤེས་རབ་ཚུལ་ཁྲིམས། ཆུང་བ་འཁོན་དཀོན་མཆོག་རྒྱལ་པོ་ཡིན་ལ། དེ་ཉིད་གསང་སྔགས་གསར་རྙིང་གཉིས་ཀ་ལ་མཁས་ཤིང་གྲུབ་པ་བརྙེས་པ་དང་། ཁྱད་པར་འབྲོག་མི་ལོ་ཙཱ་བའི་དྲུང་དུ་རྒྱུད་གསུམ་ལ་སོགས་པ་གསང་སྔགས་གསར་མའི་ཕྱོགས་ལ་ཤིན་ཏུ་མཁས་པར་མཛད་དོ། ། གསུམ་པ་ལ། དཔལ་ལྡན་ས་སྐྱའི་གཞི་གཏིང་ཚུལ་དང་། རིགས་གསུམ་མགོན་པོའི་རྣམ་འཕྲུལ་ཇི་ལྟར་བྱུང་ཚུལ་ལོ། ། དང་པོ་ནི། འཁོན་དཀོན་མཆོག་རྒྱལ་པོས།
རི་སྤོམ་པོ་རིའི་ངོས་འགྲམ་ན། ས་དཀར་ལ་སྣུམ་ཞིང་ཆུ་གཡས་སུ་འབབ་པ། བཀྲ་ཤིས་པའི་དགེ་མཚན་དུ་མ་དང་ལྡན་པ་གཟིགས་ནས། དེར་དགོན་པ་གཅིག་བཏབ་ན། སངས་རྒྱས་ཀྱི་བསྟན་པ་དང་འགྲོ་བ་མང་པོ་ལ་ཕན་པར་དགོངས་ཏེ། སའི་བདག་པོ་རྣམས་ལ་ས་རིན་ཅུང་ཟད་བྱིན། དགུང་ལོ་བཞི་བཅུ་བཞེས་པའི་དུས་སུ། དཔལ་ལྡན་ས་སྐྱའི་གཞི་བཏིངས། ལོ་སུམ་ཅུའི་བར་དུ། སྒྲུབ་པ་དང་བཤད་ཉན་ཁོ་ན་མཛད་པའི་སྒོ་ནས་བསྟན་པའི་བྱ་བ་མཛད།
དྲུག་ཅུ་རེ་དགུ་པ། དབྱུག་པ་ཟླ་བའི་ཚེས་བཅུ་བཞི་ལ་མྱ་ངན་ལས་འདས་པའི་ཚུལ་བསྟན་ཏོ། ། གཉིས་པ་ནི། རྒྱ་གར་འཕགས་པའི་ཡུལ་ན་སྤྱན་རས་གཟིགས་ཀྱི་སྤྲུལ་པ། བྱང་ཆུབ་སེམས་དཔའ་སྦྱིན་པའི་དཔལ་ཞེས་བྱ་བ་ཞིག བྱང་ཕྱོགས་ཁ་བ་ཅན་དུ་འགྲོ་དོན་རྒྱ་ཆེ་བ་ལ་དགོངས་ནས། མ་གཅིག་ཞང་མོའི་ལྷུམས་སུ་ཞུགས་ནས་སྐུ་འཁྲུངས་པ་ནི། ས་ཆེན་ཀུན་དགའ་སྙིང་པོ་ཡིན་ལ། འདི་ཉིད་ཀྱིས་བ་རི་ལོ་ཙཱ་བའི་དྲུང་དུ། འཇམ་དབྱངས་ཀྱི་སྒྲུབ་ཐབས་ཞུས།
ཟླ་བ་དྲུག་ནས་འཇམ་དབྱངས་ཀྱིས་ཞལ་གཟིགས། སྡེ་སྣོད་གསུམ་རྒྱུད་སྡེ་བཞི་ལ་སོགས་པའི་གསུང་རབ་མཐའ་དག་ལ་མཁས་ཤིང་གྲུབ་པ་བརྙེས་པའི་ངང་ཚུལ་ཅན་དུ་གྱུར་ཅིང་། ཁྱད་པར་གསུང་ངག་གི་སྒོ་ནས་གདུལ་བྱ་སྨིན་པར་མཛད་ཚུལ་ནི། ལུས་མ་སྤངས་པར་གྲུབ་པ་བརྙེས་པ་ལ། སིང་གྷ་ལའི་གླིང་ནས་འོངས་པའི་ཨ་ཙ་ར། བྱང་ཆུབ་སེམས་དཔའ་སྟག སྒོམ་པ་ཀྱི་འབར་དང་གསུམ། རྗེ་བཙུན་ཆེན་པོ་དང་། ཞུ་བྱས་དངོས་གྲུབ་ལ་སོགས་པ་བཟོད་པ་ཐོབ་པ་བདུན། གཞན་ཡང་ལམ་སྣ་ཟིན་པའི་གདུལ་བྱའི་ཚོགས་དཔག་ཏུ་མེད་པ་སྨིན་པར་མཛད་ནས།
དགུང་ལོ་བདུན་ཅུ་རྩ་དྲུག་བཞེས་པའི་ཚེ། དབྱུག་པ་ཟླ་བའི་ཚེས་བཅུ་བཞི་ལ་མྱ་ངན་ལས་འདས་པའི་ཚུལ་བསྟན། དེའི་ཚེ་སྐུའི་བཀོད་པ་བཞི་མཛད་དེ། གཅིག་བདེ་བ་ཅན། གཉིས་པ་ནི་པོ་ཏ་ལ། གསུམ་པ་ནི་ཨུ་རྒྱན། བཞི་པ་ནི། བྱང་ཕྱོགས་ཀྱི་འཇིག་རྟེན་གྱི་ཁམས་གསེར་མདོག་ཅན་དུ་འོད་ཀྱི་རྣམ་པར་གཤེགས་པ་དེ་ན་གནས་པའི་སྐྱེ་བོ་ཕལ་ཆེ་བ་ལ་མངོན་སུམ་དུ་གྱུར་ཏོ། ། བླ་མ་དེ་ཉིད་ལ་སྲས་རྣམ་པ་བཞི་སྟེ། འཁོན་ཀུན་དགའ་འབར།
རྗེ་བཙུན་རྩེ་མོ། རྗེ་བཙུན་གྲགས་པ། དཔལ་ཆེན་འོད་པོ་རྣམས་སོ། ། དཔལ་ཆེན་འོད་པོའི་སྲས། ཆོས་རྗེ་པཎྜི་ཏ་དང་། ཟངས་ཚ་བསོད་ནམས་རྒྱལ་མཚན་ནོ། ། དེའི་སྲས་འགྲོ་བའི་མགོན་པོ་ཆོས་རྒྱལ་འཕགས་པ། འགྲོ་མགོན་ཕྱག་ན། སློབ་དཔོན་རིན་ཆེན་རྒྱལ་མཚན། སློབ་དཔོན་ཡེ་ཤེས་འབྱུང་གནས།
དེའི་སྲས་བདག་ཉིད་ཆེན་པོ་བཟང་པོ་དཔལ། དེ་ལ་ཏི་ཤྲཱི་ཀུན་བློ་ལ་སོགས་པ་སྲས་བཅུ་གཉིས་འཁྲུངས་ཏེ་དེང་སང་གི་བར་དུ་གདུང་བརྒྱུད་རྣམ་པར་དག་པ་རྒྱུན་མ་ཆད་པ་བྱུང་ཞིང་བསྟན་པའི་བྱ་བ་རྒྱ་ཆེན་པོ་མཛད་དོ། ། དེའི་ནང་ནས། རྗེ་བཙུན་ས་སྐྱ་པ་ཆེན་པོ་སྤྱན་རས་གཟིགས་ཀྱི་སྤྲུལ་པ། དེའི་སྲས་བཞི། ཆོས་རྗེ་པཎྜི་ཏ། ཟངས་ཚ་བསོད་ནམས་རྒྱལ་མཚན། འགྲོ་བའི་མགོན་པོ་འཕགས་པ་དང་བདུན་འཇམ་དབྱངས་ཀྱི་སྤྲུལ་པ་ཡིན་པས་འཇམ་དབྱངས་བདུན་བརྒྱུད་དུ་གྲགས་སོ། ། འགྲོ་མགོན་ཕྱག་ན་ནི། དྲག་པོའི་སྒོ་ནས་གདུལ་བྱ་སྨིན་པར་མཛད་པ་ཕྱག་ན་རྡོ་རྗེའི་སྤྲུལ་པའོ། །
བཞི་པ་ནི། ཡུམ་མང་མཁར་བ་ཉི་ཁྲི་ལྕམ་གྱི་ལྷུམས་སུ། ཆོས་རྗེ་ཉིད་ཞུགས་པའི་ནུབ་མོ་ཀླུའི་རྒྱལ་པོ་རྒྱན་སྣ་ཚོགས་ཀྱིས་སྤྲས་པ་ལག་པ་གཡས་གཡོན་གཉིས་ན་ཉི་མ་དང་ཟླ་བ་བཟུང་བ་གཅིག་ཁོ་བོ་ཅག་ལ་རེ་ཞིག་གནས་གཡོར་ཅིག་ཟེར་བ་ཡུམ་གྱི་རྨི་ལྟས་སུ་བྱུང་ཞིང་། ཡུམ་གྱི་ལུས་ཟག་པ་མེད་པའི་དགའ་བདེས་ཁྱབ་པར་མཛད། དེ་ནས་ཕྱོགས་ཀུན་འོད་ཀྱིས་ཁྱབ་པ་དང་། མེ་ཏོག་གི་ཆར་འབབ་པ་ལ་སོགས་པ་ངོ་མཚར་བའི་ལྟས་ཁྱད་པར་ཅན་དང་བཅས་ཏེ། ཆུ་ཕོ་སྟག་གི་དཔྱིད་ཟླ་ར་བའི་ཉི་ཤུ་དྲུག་ལ་སྐུ་བལྟམས་ནས། གོག་པོ་འགོག་དུས། སཾ་སྐྲི་ཏའི་སྐད་དང་ལཉྪ་དང་ཝརྟུ་ཎའི་ཡི་གེ་ལ་སོགས་པ་གཞན་ལ་མ་བསླབས་པར་རང་གིས་ངང་གིས་ཁོང་དུ་ཆུད་པར་གྱུར་ཏོ། ། དེ་དག་ཚིགས་སུ་བཅད་པའི་ཚུལ་གྱིས་གསུངས་པ་ནི།
ལྷོ་ཕྱོགས་འཛམ་གླིང་ཁ་བ་ཅན་གྱི་ལྗོངས། ། རྡོ་རྗེ་གདན་ནས་དཔག་ཚད་བརྒྱ་ཡི་བར། ། རྣལ་འབྱོར་དབང་ཕྱུག་བྱིན་གྱིས་བརླབས་པའི་གནས། ། གྲོམ་པ་ལ་སྟོད་དཔལ་ལྡན་ས་སྐྱ་རུ། ། འཁོན་གྱི་གདུང་རྒྱུད་སྐྱེས་བུ་ཆེན་པོ་དེ། ། རྩོད་ལྡན་དུས་ཀྱི་ཐམས་ཅད་མཁྱེན་པ་ལྟར། ། འགྲོ་བ་གདུལ་ཕྱིར་སྤྲུལ་པའི་སྐུ་བསྟན་ནས། ། སྙིགས་མའི་དུས་ཀྱི་སྐྱབས་མཆོག་གྱུར་པ་དེ། ། ཆུ་ཕོ་སྟག་ལོ་དཔྱིད་ཟླ་ཉེར་དྲུག་ལ། ། ཤེས་རབ་ཟག་མེད་ཡུམ་ལ་བལྟམས་པའི་ཚེ། །
འོད་དང་ལྟས་བཟང་རྣམ་པ་དུ་མ་རྣམས། ། ཟས་གཙང་སྲས་ལྟར་ངོ་མཚར་དཔག་མེད་བྱུང་། ། བཙས་པའི་དུས་ན་སཾ་སྐྲྀ་ཏ་ཡི་སྐད། ། རྒྱ་གར་བོད་དང་སྐད་རིགས་རྣམ་པ་བཞི། ། ཡི་གེའི་རིགས་རྣམས་མ་ལུས་ཐུགས་སུ་ཆུད། ། ཅེས་གསུངས་པ་ལྟར་རོ། ། གཉིས་པ་ལ། གཞི་ཚུལ་ཁྲིམས་ལ་གནས་པའི་ཡོན་ཏན། ཐོས་བསམ་སྒོམ་པས་རྒྱུད་སྦྱངས་པའི་ཡོན་ཏན། འཆད་རྩོད་རྩོམ་པས་བསྟན་པ་སྤེལ་བའི་ཡོན་ཏན།
བླ་མ་དང་། ལྷས་རྗེས་སུ་བཟུང་བའི་ཡོན་ཏན་དང་བཞི། དང་པོ་ནི། ཐོག་མར་རྗེ་བཙུན་ཆེན་པོའི་དྲུང་དུ་ཚངས་པར་སྤྱོད་པའི་དགེ་བསྙེན་གྱི་སྡོམ་པ་ཞུས་ཏེ། མཚན་ཀུན་དགའ་རྒྱལ་མཚན་དུ་གསོལ་ཏེ། དེ་ནས་བྱང་སེམས་ཀྱི་སྡོམ་པ་ལུགས་གཉིས་དང་། རྣལ་འབྱོར་ཆེན་པོའི་དབང་བཞི་ཡོངས་སུ་རྫོགས་པར་ནོད་དེ་སྡོམ་པ་གསུམ་ལྡན་དུ་མཛད་དོ། ། དགུང་ལོ་ཉེར་བདུན་བཞེས་པའི་ཚེ་ལོ་སྟོན་རྡོ་རྗེ་དབང་ཕྱུག་གིས་བཞེངས་པའི་ཉང་སྨད་རྒྱན་གོང་ཞེས་བྱ་བའི་གཙུག་ལག་ཁང་དུ། མཁན་པོ་པཎ་ཆེན་ཤཱཀྱ་ཤྲཱི་བྷ་ཏྲ་དང་། ལས་ཀྱི་སློབ་དཔོན་སྤྱི་བོ་ལྷས་པ་བྱང་ཆུབ་འོད།
གསང་སྟེ་བ་ཞུ་དོན་མོ་རི་བ་ལ་སོགས་པའི་དབུས་སུ་རབ་ཏུ་བྱུང་ཞིང་བསྙེན་པར་རྫོགས་པར་མཛད་དོ། ། སྔར་གྱི་མཚན་ལ་མཁན་པོའི་མཚན་གྱི་མཐའ་ཅན་དུ་བྱས་ཏེ་ཀུན་དགའ་རྒྱལ་མཚན་དཔལ་བཟང་པོ་ཞེས་མཚན་གསོལ་ཏེ། ཇི་སྐད་དུ། དགུང་ལོ་ཉི་ཤུ་རྩ་བདུན་བཞེས་པའི་དུས། ། འགྲན་ཟླ་ཀུན་བྲལ་པཎ་ཆེན་ཤཱཀྱ་ཤྲཱི། ། མཁས་མང་དབུས་སུ་དེས་ནི་མཁན་པོ་མཛད། ། ལས་ཀྱི་སློབ་དཔོན་སྤྱི་བོ་ལྷས་པས་མཛད། ། དོན་མོ་རི་བས་གསང་སྟེ་སྟོན་པ་མཛད། ། དེ་སོགས་དགེ་འདུན་རྒྱ་མཚོ་ལྟ་བུའི་དབུས། ། རབ་ཏུ་བྱུང་ཞིང་བསྙེན་པར་རྫོགས་པར་མཛད། །
ཅེས་པ་ལྟར་རོ། ། གཉིས་པ་ནི། དེ་བཞིན་གཤེགས་པའི་སྐུའི་ཆག་ཚད་ལ་སོགས་པ་གཟོ་རིག་པ། སྨན་ཡན་ལག་བརྒྱད་པ་ལ་སོགས་པའི་གསོ་བ་རིག་པ། སྙན་ངག་སྡེབ་སྦྱོར་མངོན་བརྗོད་ལ་སོགས་པའི་སྒྲ་རིག་པ། སྡེ་བདུན་མདོ་དང་བཅས་པ་ལ་སོགས་པ་ཚད་མ་རིག་པ། སྡེ་སྣོད་གསུམ་དང་། རྒྱུད་སྡེ་བཞི་ལ་སོགས་པའི་ནང་རིག་པ་ལ་སོགས་པ་ཤེས་བྱའི་གནས་མཐའ་དག་ཐོས་པའི་སྒོ་ནས་གཏན་ལ་ཕབ་བསམ་བྱུང་གི་རིགས་པས་ཚུལ་བཞིན་དུ་དཔྱད། སྒོམ་པ་མཐར་ཕྱིན་པའི་རྟགས་སུ་མངོན་ཤེས་ཐོགས་མེད་དུ་འཆར་བ། ཏིང་ངེ་འཛིན་དཔག་མེད་ལ་བརྟན་པ་ཐོབ་པས་དབུའི་གཙུག་ཏོར།
སྨིན་མཚམས་ཀྱི་མཛོད་སྤུ། གསང་བའི་གནས་སྦུབས་སུ་ནུབ་པ་ལ་སོགས་པའི་མཚན་དང་དཔེ་བྱད་ཀྱི་ཡོན་ཏན་མཐའ་ཡས་པ་མངའ་བ་ཡིན་ནོ། ། གཞན་ཡང་ཆོས་མངོན་པ་དང་ཚད་མ་སྡེ་བདུན་མདོ་དང་བཅས་པ་མནལ་ལམ་དུ་འབད་པ་ཆུང་ངུའི་སྒོ་ནས་ཐུགས་ལ་མངའ་བའི་ཡོན་ཏན་དང་ལྡན་ཏེ། ཇི་སྐད་དུ། དགུང་ལོ་བཅོ་བརྒྱད་ལོན་པའི་མནལ་ལམ་དུ། ། མ་ཕྱི་མཆོད་རྟེན་ཆེན་པོའི་དྲུང་དུ་ནི། ། དབྱིག་གཉེན་ཞེས་བྱའི་དགེ་སློང་ངུར་སྨྲིག་ཅན། ། ཆོས་ཀྱི་མ་མོ་མངོན་པའི་མཛོད་ཚིག་རྣམས། ། འཆད་པ་ཐོས་ཤིང་གུས་པའི་ཚུལ་གྱིས་ཉན། ། མནལ་སད་མ་ལུས་ཐུགས་སུ་ཆུད་པར་གྱུར། །
རྒྱ་གར་ཤར་ཕྱོགས་རྣམ་པར་རྒྱལ་བ་ཡི། ། ཞིང་ཞེས་བྱ་བར་འཁོར་ལོ་ཅན་གྱི་ཡུལ། ། སློབ་དཔོན་ཕྱོགས་ཀྱི་གླང་པོ་ཞེས་བྱ་བའི། ། བྲག་ཕུག་ཡིན་ཟེར་ཤིན་ཏུ་ཉམས་དགའ་བར། ། ཚད་མ་སྡེ་བདུན་ཀུན་བཏུས་ལ་སོགས་པ། ། གླེགས་བམ་མང་པོའི་ལྡེ་མིག་གཏད་པ་རྨིས། ། མནལ་སད་ཉམས་སྣང་རྟོགས་པ་ལྷག་པར་རྒྱས། ། ཞེས་གསུངས་པའི་ཕྱིར་རོ། ། དེ་སྐད་དུ་ཡང་། བདག་གིས་སྒྲ་དང་ཚད་མ་བསླབས། །
ཚིག་གི་སྡེབ་སྦྱོར་རྣམས་ཀྱང་ཤེས། ། རྒྱན་དང་མངོན་བརྗོད་ཕལ་ཆེར་གོ ། འདུལ་བ་དང་ནི་མངོན་པ་དང་། ། ཕ་རོལ་ཕྱིན་པའང་ཕལ་ཆེར་ཐོས། ། གསང་སྔགས་རྒྱུད་སྡེ་བཞི་པོ་ཡང་། ། ཉན་བཤད་ཡོད་པ་ཕལ་ཆེར་ཐོས། ། ཐོས་པ་དེ་དག་ཐམས་ཅད་ཀྱང་། ། མིང་རྐྱང་ཙམ་དུ་མ་བཞག་གོ ། བྱེ་བྲག་སྨྲ་དང་མདོ་སྡེ་པ། ། སེམས་ཙམ་དང་ནི་དབུ་མ་ཡི། །
གདམས་ངག་ཇི་སྙེད་ཕལ་ཆེར་ཐོས། ། དེང་སང་བོད་ལ་གྲགས་པ་ཡི། ། ཞི་བྱེད་རྫོགས་ཆེན་གཅོད་ལ་སོགས། ། སྐབས་བརྒྱད་ཅིག་ཅར་སྒོམ་པ་དང་། ། ཕ་རོལ་ཕྱིན་པའི་བློ་སྦྱོང་དང་། ། བཀའ་གདམས་གདམས་ངག་ལུགས་གཉིས་དང་། ། ས་ར་ཧ་དང་ཏི་ལཱོ་བ། ། ནག་པོ་སྤྱོད་པའི་དོ་ཧ་དང་། ། རྣལ་འབྱོར་དབང་ཕྱུག་བིརྺ་པའི། ། དོ་ཧ་སེང་གེ་ཞེས་བྱ་སོགས། །
དོ་ཧའི་བྱེ་བྲག་དུ་མ་ཐོས། ། རིམ་ལྔ་སྟན་ཐོག་གཅིག་མ་དང་། ། ན་རོའི་ཆོས་དྲུག་ལུགས་གསུམ་དང་། ། གསང་བ་འདུས་པ་ཡེ་ཤེས་ཞབས། ། དེ་བཞིན་འཕགས་སྐོར་གདམས་ངག་དང་། ། དགྱེས་པ་རྡོ་རྗེ་སྙིང་པོའི་སྐོར། ། གཤིན་རྗེའི་གཤེད་དང་འཇིགས་བྱེད་སོགས། ། དེ་ཡི་གདམས་ངག་གསར་རྙིང་དང་། ། འཁོར་ལོ་སྡོམ་པའི་གདམས་ངག་དང་། ། དུས་ཀྱི་འཁོར་ལོའི་སྦྱོར་དྲུག་སོགས། །
མཚན་བརྗོད་བཤད་པ་ལུགས་དྲུག་དང་། ། འཆི་མེད་གྲུབ་པའི་གདམས་ངག་དང་། ། ལམ་འབྲས་ལ་སོགས་ལམ་སྐོར་དགུ། ། དེ་ལས་འཕྲོས་པ་དུ་མ་དང་། ། གཞན་ཡང་བོད་དང་རྒྱ་གར་ལ། ། དེང་སང་གྲགས་པ་ཕལ་མོ་ཆེ། ། བདག་གིས་འབད་དེ་ལེགས་པར་མཉན། ། བསླབས་པ་དེ་དག་མིང་རྐྱང་མིན། ། དེ་ཕྱིར་ཆོས་རྣམས་ཕལ་ཆེར་ཐོས། ། དེས་ན་བདག་ལ་ཕྱོགས་ལྷུང་མེད། །
དེ་ཕྱིར་གཟུ་བོས་དཔྱད་པ་འདི། ། བློ་ལྡན་རྣམས་ཀྱིས་འདི་ལྟར་ཟུངས། ། ཞེས་གསུངས་སོ། ། གསུམ་པ་ལ། འཆད་པ་རྩོད་པ་རྩོམ་པས་བསྟན་པ་སྤེལ་བའི་ཚུལ་ལོ། ། དང་པོ་ནི། བཀའ་དང་དེའི་དགོངས་འགྲེལ་གྱི་གསུང་རབ་མཐའ་དག་གདུལ་བྱ་སོ་སོའི་བློ་དང་འཚམས་པ་རྗོད་བྱེད་ཀྱི་ཚིག་གོ་བདེ་ཞིང་བརྗོད་བྱའི་དོན་ཕྱིན་ཅི་མ་ལོག་པ་བསྟན་པའི་སྒོ་ནས་བསྟན་པ་དར་རྒྱས་སུ་མཛད་པ་ཡིན་ཏེ། དགུང་ལོ་དགུ་པ་ལ་སྒྲུབ་ཐབས་མཚོ་སྐྱེས། བཅུ་གཅིག་པའི་དུས་སུ་བརྟག་གཉིས། སངས་རྒྱས་མཉམ་སྦྱོར་ལ་སོགས་པ་གསུངས་ནས།
བདུན་ཅུ་པའི་བར་དུ་བཤད་ཉན་རྒྱུན་མ་ཆད་པར་མཛད་པས་སོ། ། ཇི་སྐད་དུ། བཟོ་དང་གསོ་བ་སྒྲ་ཚད་ནང་རིག་སོགས། ། ཡོན་ཏན་རིན་ཆེན་རྒྱན་གྱིས་སྤྲས་པ་ཡི། ། འགྲོ་བའི་བླ་མ་ཆོས་རྗེ་ས་སྐྱ་པ། ། མཚན་ནི་ཡོངས་སུ་གྲགས་པའི་ཆོས་རྗེ་ཡི། ། གྲགས་པས་ཁྱབ་པའི་ཡོན་ཏན་འདི་ལྟར་ལགས། ། དགུང་ལོ་དགུ་པར་མཚོ་སྐྱེས་རྡོ་རྗེ་དང་། ། གསང་སྔགས་ཕྲ་མོ་ཅི་རིགས་ཐུགས་ལས་གསུངས། ། བཅུ་གཅིག་དུས་སུ་བརྟག་པ་གཉིས་པ་དང་། །
ཀྱེ་རྡོར་ལ་སོགས་སངས་རྒྱས་མཉམ་སྦྱོར་གསུངས། ། བཅུ་གཉིས་དུས་སུ་གུར་དང་སཾ་པུ་ཊི། ། ཐབས་ཤེས་གཉིས་སུ་མེད་པའི་རྒྱུད་སྡེ་གསུངས། ། ཞེས་གསུངས་པ་ལྟར་རོ། ། གཉིས་པ་ནི། འགྲོ་བའི་བླ་མ་འདི་ཉིད་ཀྱི་སྙན་པའི་གྲགས་པ་རྒྱ་གར་ཤར་ནུབ་ཀུན་ཏུ་ཆེས་ཆེར་ཁྱབ་པར་གྱུར་པ་ན། འཕྲོག་བྱེད་དགའ་བོ་ལ་སོགས་པ་ཕྱི་རོལ་པའི་སྟོན་པ་དྲུག་གིས་བརྩད་པར་བརྩམས་ཏེ་མང་ཡུལ་སྐྱིད་གྲོང་གི་འཕགས་པ་ཝ་ཏིའི་གཙུག་ལག་ཁང་དང་འདབ་འབྱོར་བའི་ཚོང་དུས་སུ། རྒོལ་བ་ངན་པ་དེ་དག་རིགས་པའི་སྒོ་ནས་ཚར་བཅད། རལ་པའི་ཁུར་བྲེགས་ནས་ཉིད་ཀྱི་ཐད་དུ་རབ་ཏུ་བྱུང་བར་མཛད་ཅིང་ཤཱཀྱའི་བསྟན་པ་ལ་རྨ་འབྱིན་པ་གང་དག་བྱུང་བ་ན་སླར་ཡང་ཚར་གཅད་པར་བྱའོ་ཞེས་དགོངས་ཏེ་ཚིགས་སུ་བཅད་པའང་གསུངས་པ་ཡིན་ནོ། ། རྒྱ་མཚོའི་གོས་ཅན་རྒྱ་མཚོའི་མཐའ་ཀླས་ས་ཆེན་འདི་ན་ལྷ་ཆེན་པོ། །
འཕྲོག་བྱེད་བྲན་བྱེད་དེ་དག་ལྷར་བྱེད་ཐུབ་པ་དྲང་སོང་སྐར་དགའ་སོགས། ། རྒྱས་པ་གྲོག་མཁར་བ་དང་རྐང་མིག་གཟེག་གཟན་སེར་སྐྱའི་རྗེས་འཇུག་པ། ། ཐོར་གཙུག་ཤིང་ཤུན་ལོ་མའི་གོས་ཅན་ཐལ་བ་དབྱུག་གུ་ཀུ་ཤ་ཐོགས། ། རལ་པའི་ཁུར་འཛིན་མུཉྫ་ལེགས་བཀྲིས་རི་དྭགས་གཡང་གཞིའི་སྟོད་གཡོགས་ཅན། ། སོ་རིས་གསུམ་མཚན་རྩེ་མོ་ཅན་མཆོད་ཚངས་སྐུད་མཆོད་ཕྱིར་ཐོགས་པ་འཆང་། ། རིག་བྱེད་ཀུན་སྦྱངས་ངེས་བརྗོད་འདོན་མཁས་སྒྲ་དང་སྡེབ་སྦྱོར་མཐར་སོན་པ། ། བདག་ཏུ་ལྟ་བའི་ལྟ་བ་ལ་བལྟ་རྒྱུན་དུ་དཀའ་སྤྱོད་ང་རྒྱལ་ཅན། ། དེ་ལྟའི་ཚུལ་ཅན་མུ་སྟེགས་གླང་ཆེན་རབ་ཏུ་མྱོས་པའི་ཀླད་འགེམས་པ། ། དཔལ་ལྡན་སྨྲ་བའི་སེང་གེ་བློ་གྲོས་སྟོབས་ལྡན་རིགས་པའི་མཆེ་བ་ཅན། ། བརྡ་སྤྲོད་བྱེད་གཞུང་ཡན་ལག་རབ་རྫོགས་བདེ་གཤེགས་བསྟན་པའི་རལ་པས་བརྗིད། །
ལེགས་སྦྱར་ང་རོ་གཏན་ཚིགས་གད་རྒྱངས་ལྟག་ཆོད་སུན་འབྱིན་མིག་བགྲད་པ། ། དེ་ལྟའི་རི་དྭགས་རྒྱལ་པོ་དེ། ། དཔལ་ལྡན་ས་སྐྱའི་གངས་རིར་གནས། ། བློ་གསལ་རྣམས་ཀྱི་རི་དྭགས་སྐྱོང་། ། རྒོལ་བ་ངན་པའི་ཝ་ཚོགས་འཇོམས། ། ད་དུང་དུ་ཡང་མུ་སྟེགས་བྱེད། ། ཐམས་ཅད་ཆོས་ཀྱིས་ཕམ་བྱས་ནས། ། བདེ་བར་གཤེགས་པའི་བསྟན་པའི་ཚུལ། ། ཀུན་དགའི་རྒྱལ་མཚན་འཛིན་པར་ཤོག ། ཅེས་གསུངས་སོ། །
གསུམ་པ་ནི། ཤེས་བྱ་མཐའ་དག་ལ་མི་འཇིགས་པའི་སྤོབས་པ་བརྙེས་པའི་སྒོ་ནས་མ་འོངས་པའི་གདུལ་བྱ་ལ་ཐར་ལམ་ཕྱིན་ཅི་མ་ལོག་པ་བསྟན་པའི་ཆེད་དུ་བདེ་བར་གཤེགས་པའི་གསུང་རབ་ཀྱི་དགོངས་པ་འགྲེལ་བའི་བསྟན་བཅོས་མང་དུ་མཛད་དེ། སྒྲའི་བསྟན་བཅོས་མཁས་པ་འཇུག་པའི་སྒོ་དང་། སྒྲ་ཉེ་བར་བསྡུ་བ་ལ་སོགས་པ་མཛད། སྡེབ་སྦྱོར་གྱི་བསྟན་བཅོས་སྣ་ཚོགས་མེ་ཏོག་ཆུན་པོ། མིང་གི་མངོན་བརྗོད་ཚིག་གི་གཏེར། ཟློས་གར་གྱི་བསྟན་བཅོས་རབ་དགའི་འཇུག་པ། ཚད་མའི་བསྟན་བཅོས་རིགས་གཏེར་འགྲེལ་པ་དང་བཅས་པ། ཕར་ཕྱིན་ཐེག་པའི་བསྟན་བཅོས་ཐུབ་པའི་དགོངས་པ་གསལ་བ། རྡོ་རྗེ་ཐེག་པའི་བསྟན་བཅོས་བདག་མེད་མའི་བསྟོད་འགྲེལ་ལ་སོགས་པ་གསུང་རབ་མཐའ་དག་གི་དགོངས་པ་ཕྱོགས་གཅིག་ཏུ་བསྡུས་པ་སྡོམ་པ་གསུམ་གྱི་རབ་ཏུ་དབྱེ་བ།
དེ་དག་གི་དཀའ་བའི་གནད་ཀྱི་དྲིས་ལན། ཐམས་ཅད་ཀྱི་སྙིང་པོ་བསྡུས་པ་ཕྱོགས་བཅུའི་སངས་རྒྱས་ཀྱི་སྤྲིངས་ཡིག་ལ་སོགས་པ་ངོ་མཚར་བའི་བསྟན་བཅོས་དུ་མ་མཛད་དོ། ། བཞི་པ་ལ། བླ་མས་རྗེས་སུ་བཟུང་བའི་ཚུལ། ལྷག་པའི་ལྷས་རྗེས་སུ་བཟུང་བའི་ཚུལ་ལོ། ། དང་པོ་ནི། རྗེ་བཙུན་ཆེན་པོ་ལ་ལམ་ཟབ་མོ་བླ་མའི་རྣལ་འབྱོར་ཞུས་པའི་དུས་སུ། རྗེ་བཙུན་ཆེན་པོ་སངས་རྒྱས་ཐམས་ཅད་ཀྱི་ངོ་བོ་རྗེ་བཙུན་འཇམ་པའི་དབྱངས་སུ་དངོས་སུ་གཟིགས་པའི་སྒོ་ནས་ཆོས་ཐམས་ཅད་ཀྱི་གནད་ཕྱིན་ཅི་མ་ལོག་པར་གོ་བ། ཏིང་ངེ་འཛིན་གྱི་རྟོགས་པ་བསམ་གྱིས་མི་ཁྱབ་པ་ཐུགས་རྒྱུད་ལ་བརྙེས་པས་རྒྱ་བོད་ཀྱི་རྒྱལ་པོ་དྲེགས་པ་ཅན་རྣམས་ཀྱང་རང་གི་ངང་གིས་འདུ་བ་ལ་སོགས་པ་དང་། རྒྱ་གར་ཤར་ནུབ་ན་མཁས་པར་གྲགས་པའི་ཁ་ཆེ་པཎ་ཆེན་དཱ་ན་ཤཱི་ལ་སཾ་གྷ་ཤཱི་ལ་པུ་ཎྱ་ཤཱི་ལ་ལ་སོགས་པ་རྣམས་སྤྱན་དྲངས་པ་བཞིན་ཉིད་ཀྱི་ཐད་དུ་བྱོན་ནས་རིག་པའི་གནས་མཐའ་དག་སྟེར་བ་ལ་སོགས་པ་ཆོས་དང་འཇིག་རྟེན་གྱི་དགེ་ལེགས་ཐམས་ཅད་ལྷུན་གྱིས་གྲུབ་པའི་ཚུལ་དུ་བླ་མས་རྗེས་སུ་བཟུང་བ་ཡིན་ནོ། །
གཉིས་པ་ནི། ཚིགས་སུ་བཅད་པ་འདི་ལྟར་དུ་ཤེས་པར་བྱ་བ་ཡིན་ཏེ། སྐུ་ལ་འབྱུང་བཞིའི་ནད་ཀྱིས་བསྙུང་བའི་ཚེ། ། ཞི་བ་ལྷ་དང་འཕགས་པ་ཀླུ་སྒྲུབ་དང་། ། འཇམ་དབྱངས་མགོན་པོ་ཡེ་ཤེས་སེམས་དཔའ་དང་། ། སྤྱན་རས་གཟིགས་དབང་རྗེ་བཙུན་སྒྲོལ་མ་དང་། ། ས་བཅུའི་དབང་ཕྱུག་བྱམས་པ་མི་གཡོ་མགོན། ། ཞལ་བསྟན་མངོན་སུམ་དུ་ནི་གཟིགས་ནས་ཀྱང་། ། ཞི་བ་ལྷ་ཡི་ཞལ་ནས་འདི་སྐད་གསུངས། ། སྡུག་བསྔལ་ཀུན་འབྱུང་འབྲས་བུར་ཤེས་པར་གྱིས། །
འབྱུང་བཞིའི་ལུས་ལ་སྐྱེ་འཆི་ཡོད་དོ་གསུང་། ། དེ་ལྟར་འཕགས་པ་ཆེན་པོ་ཀླུ་སྒྲུབ་ཀྱིས། ། འདུས་བྱས་མི་རྟག་ལ་སོགས་ཆོས་ཀྱི་སྡོམ། ། སྒྱུ་མའི་དཔེ་བརྒྱད་མི་རྟག་པར་ཡང་གསུངས། ། འཇམ་པའི་དབྱངས་ཀྱིས་སྐྱེ་བ་ཐམས་ཅད་དུ། ། ལྷག་པའི་ལྷ་མཆོག་དམ་པར་ཞལ་གྱིས་བཞེས། ། སྤྱན་རས་གཟིགས་ཀྱི་ཕྱག་གིས་སྐུ་ལ་བྱུགས། ། རྗེ་བཙུན་སྒྲོལ་མས་འཁོར་བ་སྒྲོལ་ཞེས་གསུངས། ། བྱམས་པ་མགོན་པོས་ཏིང་འཛིན་བརྒྱ་ཕྲག་གི ། སྒོ་དབྱེ་ས་ལམ་ལུང་བསྟན་མངོན་སུམ་མཛད། །
མི་གཡོ་མགོན་པོས་བདུད་བཞིའི་བར་གཅོད་དང་། ། ལམ་གྱི་འཇིགས་པ་བསལ་ཞེས་དབུགས་དབྱུང་མཛད། ། ཉི་ཤུ་དགུ་ཡི་ནམ་ཕྱེད་གྱུར་བ་ན། ། དེ་བཞིན་གཤེགས་པ་སྒྲ་དབྱངས་མི་བཟད་པ། ། སྒྲོགས་པའི་རྒྱལ་པོ་མངོན་སུམ་གཟིགས་གྱུར་ཅིང་། ། རྒྱས་འབྲིང་བསྡུས་གསུམ་དེ་ཉིད་སྦས་དོན་ཞུས། ། དེ་ཡི་ཐོ་རངས་སྤྱན་རས་གཟིགས་མགོན་ལ། ། ཐུགས་རྗེས་བྱང་ཆུབ་མཆོག་ཏུ་སེམས་བསྐྱེད་ཞུས། ། ཉི་མ་འཆར་ཁར་འཇམ་དབྱངས་ཞབས་དྲུང་དུ། ། ཤེས་བྱའི་གནས་ལ་ཐེ་ཚོམ་དྲ་བ་བཅད། །
སྨིན་དྲུག་ཟླ་བའི་ཡར་ཚེས་དྲུག་གི་ཉིན། ། པི་ཝང་གླིང་བུ་རོལ་མོའི་སྒྲ་རྣམས་བྱུང་། ། དད་ལྡན་སྐྱེ་བོས་ལྟས་བཟང་སེམས་པ་ལ། ། ཆོས་རྗེ་ཐུགས་ནི་རངས་པར་མ་གྱུར་ཏོ། ། བཅུ་གསུམ་སྔ་དྲོ་གཟིམ་ཁང་བཞུགས་པའི་ཚེ། ། སེང་གེའི་ཁྲི་ལ་སངས་རྒྱས་བཅོམ་ལྡན་འདས། ། ཉན་ཐོས་དགྲ་བཅོམ་འཁོར་གྱི་ཚོགས་ནང་དུ། ། བཅུ་གཉིས་བདེན་བཞིའི་ཆོས་འཁོར་བསྐོར་བ་ལ། ། ཡན་ལག་བདུན་པ་བཟང་སྤྱོད་མདོ་ཡི་ལུགས། ། སྨོན་ལམ་རྒྱལ་པོ་ལྷ་ཡི་སྐད་དུ་བཏབ། །
བཅུ་བཞིའི་ཉིན་བར་སྤྲིན་གྱི་ཕུང་པོའི་ནང་། ། ཀྱཻ་ཡི་རྡོ་རྗེ་ལྷ་དགུའི་དཀྱིལ་འཁོར་ལ། ། བཤད་པའི་རྒྱུད་འཛིན་རིག་འཛིན་སྡོམ་པ་ཞུས། ། ལྔ་གསུམ་ཟླ་རྒྱས་བསྐོར་བ་མཛད་པའི་ཚེ། ། ནམ་མཁའི་མཐོངས་སུ་འཇའ་འོད་འཁྱིལ་བའི་དབུས། ། རྗེ་བཙུན་སྒྲོལ་མ་ལན་གསུམ་ཞལ་གཟིགས་ཏེ། ། ཕྱག་གཉིས་ཐལ་སྦྱར་ཨ་བི་ཏཱ་ར་ཞེས། ། གཟིམ་པ་ནས་བཞེངས་བདུག་སྤོས་ཕུལ་ནས་ནི། ། བི་ཅི་ལ་སོགས་བུ་སློབ་ཚོགས་རྣམས་ལ། ། མཁའ་ལ་ཅི་འདུག་ཁྱོད་ཀྱིས་མཐོང་གྱུར་རམ། །
རོལ་མོ་ཐོས་སམ་ཡིད་ལ་བདེ་མཐོང་ངམ། ། ནམ་མཁའི་མཐོངས་སུ་རོལ་མོའི་སྒྲ་རྣམས་གྲགས། ། ཞེས་གསུངས་པ་ལྟར་རོ། ། གཉིས་པ་གཞན་རྗེས་སུ་འཛིན་པའི་ཡོན་ཏན་ལ། ཆགས་ཐོགས་མེད་པའི་མངོན་ཤེས་མངའ་བའི། འཛམ་གླིང་ཆེ་དགུས་ཞབས་ལ་གཏུགས་པའི། རྨད་དུ་བྱུང་བའི་ལུང་བསྟན་བརྙེད་པའི། སྐུ་གསུང་ཐུགས་ཀྱི་རྟེན་མཆོག་སྤྲུལ་པའི། བསྟན་པའི་གསལ་བྱེད་སློབ་མ་བསྐྲུན་པའི་ཡོན་ཏན་དང་ལྔ། དང་པོ་ནི།
ཧོར་ཡུལ་དུ་ཕྱག་ཕེབས་པའི་ལམ་ཁར་མི་ཉག་གཅིག་གིས་དར་སྔོན་པོ་ལ་གསེར་གྱི་ཐིག་ལེ་མང་དུ་བྱས་པ་ཞིག་ཕུལ་བའི་ཚེ། དེ་ལྷ་རྗེ་བི་ཅི་ལ་གནང་ནས་ཁྱེད་རང་འདི་ཚགས་གྱིས། ནམ་མཁའ་དྭངས་པ་ལ་སྐར་མ་བཀྲ་བ་ལྟ་བུའི་བསྟན་པ་གཅིག་འུ་ཅག་ལ་འོང་བ་ཡིན། ས་སྐྱ་པས་རིང་སྲེལ་བཀག་ཟེར་བ་ཡོད་ཀྱང་འཕགས་པ་གསུམ་གྱི་རིང་སྲེལ་ཡོན་ཏན་གྱི་སྟོབས་ལས་འབྱུང་བས། ཁོ་བོ་ཅག་ལའང་རྟེན་རིང་སྲེལ་གྲངས་མང་དུ་འབྱུང་བས། དེའི་ན་བཟའ་བྱེད་དགོས་གསུངས་པ་དང་། ལྕགས་མོ་ཕག་ལ་གཞན་དོན་ལ་འབྱོན་པར་ལུང་བསྟན་པ་རྣམས་ཇི་ལྟ་བ་བཞིན་ཐོག་ཏུ་བབས་པའི་མངོན་ཤེས་མངའ་བ་ཡིན་ནོ། ། གཉིས་པ་ལ། མིའི་རྒྱལ་པོས། ཀླུའི་རྒྱལ་པོས།
འབྱུང་པོའི་རྒྱལ་པོས་ཞབས་ལ་གཏུགས་པའི་ཡོན་ཏན་དང་གསུམ། དང་པོ་ནི། ཆོས་ཀྱི་རྗེ་འདི་ཉིད་ཀྱི་སྙན་པའི་གྲགས་པས་འཛམ་གླིང་ཀུན་ཏུ་ཁྱབ་པའི་ཚེ་བྱང་ཆུབ་སེམས་དཔའི་སྤྲུལ་པ་རྒྱལ་པོ་གོ་དན་གྱིས་གདན་འདྲེན་བཏང་བ་ན། སྔར་རྗེ་བཙུན་ཆེན་པོས་ཁྱོད་ཀྱི་ཚེའི་མཇུག་ཏུ། ཞྭ་ཁྲ་འདྲ་བ། ལྷམ་ཕག་སྣ་འདྲ་བ་གྱོན་པའི་ཆ་ལུགས་འདི་འདྲ་བས་སྤྱན་འདྲེན་པ་འོང་དེའི་ཚེ་ཐེ་ཚོམ་མེད་པར་སོང་ཞིག་དང་། བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་ངོ་། ། ཞེས་ལུང་བསྟན་པ་དྲན་ནས། དགུང་ལོ་རེ་གསུམ་པ་ཤིང་ཕོ་འབྲུག་གི་ལོར། དཔལ་ལྡན་ས་སྐྱ་ནས་ཕྱག་བཏེགས།
མེ་ཕོ་རྟའི་ལོ་ལ་ཕོ་བྲང་ལིང་ཆུ་རྩེར་ཕེབས། རྒྱལ་པོ་འཁོར་བཅས་ཀྱིས་ཟབ་པ་དང་རྒྱ་ཆེ་བའི་ཆོས་མང་དུ་ཞུས། ཧོར་གྱི་རྒྱལ་ཁམས་དཀོན་མཆོག་མཆོད་པ་དང་སེམས་ཅན་ལ་ཕན་པ་སྒྲུབ་པ་སོགས་དགེ་བཅུའི་ལམ་ལ་འགོད་པར་མཛད་དོ། ། གཉིས་པ་ནི། ལུག་ལོ་ཟླ་བ་གཉིས་པའི་ཚེས་བཅུ་གཅིག་གི་ཐོ་རངས་མནལ་ལམ་དུ། མི་འཐེང་པོ་ལུས་ལ་རྨ་དང་ཤུ་བས་ཁེངས་པ་གཅིག་བྱུང་བ་ན་རེ། ཡུལ་ཕྱོགས་འདི་རྣམས་སུས་ཀྱང་མ་བཟུང་བའི་དུས་སུ། ངའི་དཔོན་དེས་བདག་པོ་བྱས་པ་ཡིན། དེའི་ཚེ་གོ་དན་འདི་མི་ཉག་གི་རྒྱལ་པོ་གཅིག་ཏུ་སྐྱེས། ངེད་ཀྱི་ཁང་པའི་སྟེང་དུ་མཁར་ལས་བྱས།
ངེད་དཔོན་གཡོག་རིས་མནན་པ་བཞིན་དུ་སོང་། དེ་ནས་བྱང་ཕྱོགས་འདིར་འོང་ཡུལ་བཟུང་བ་ཡིན་ཡང་དེར་མི་ཉག་གི་རྒྱལ་པོ་འོང་ནས་གནོད་པ་མང་དུ་བྱས། ད་ལྟ་ཡང་གོ་དན་འདིས་ངེད་ཀྱི་སྡོད་སའི་སྟེང་དུ་རྟ་བསད་རྟ་ཁྲག་གིས་གང་བར་བྱས་པས་ངེད་ལ་ལ་ན་ལ་ལ་ཤི་ཟེར་ནས་ལུས་ལ་སྦལ་པ་དང་ལྕོང་མོ་ཕྱེད་སྐམ་འཆི་ལ་ཁད་མང་པོ་བསྟན། སྔར་གོ་དན་གྱི་མཆོད་གནས་གཞན་རྣམས་ཀྱིས་སྨོན་ལམ་རེ་བཏབ་ཀྱང་ངེད་ཀླུ་ལ་ཕན་པ་མ་བྱུང་། ཁྱེད་ས་སྐྱ་པས་བཟའ་བ་དང་སྨན་བྱས་པས་ཕན་པར་བྱུང་། ངེད་ཀྱི་དཔོན་དེ་ཤི་ན་གོ་དན་ཡང་འཆི། དཔོན་དེ་སོས་ན་གོ་དན་ཡང་སོས་པས་འབད་པ་ཆེན་པོ་གྱིས་ཤིག་ཟེར་བ་བྱུང་། དེ་ནས་ཆོས་ཀྱི་རྗེས་རྒྱལ་པོའི་དོན་དུ་སེང་གེ་སྒྲའི་ཆོ་ག་མཛད་དེ་རྒྱལ་པོ་ཀླུ་དང་བཅས་པ་རྣམས་ནད་ལས་གྲོལ་ལོ། ། གསུམ་པ་ནི། ཆོས་ཀྱི་རྗེ་སྲིན་པོ་རི་ན་བཞུགས་པའི་ཚེ།
ཐོ་རངས་མནལ་ལམ་དུ་མི་སྐྱ་ཤར་རེ་བ་གཅིག་བྱུང་ནས་ཕྱག་འཚལ་ཕྱག་རྟེན་ཕུལ་ནས། སེམས་ཅན་ཐམས་ཅད་སྐྱེ་རྒ་ན་འཆིའི་ཆུ་བོ་བཞིས་ཉམ་ཐག་པར་མི་གདའ་ལགས་སམ་ཞེས་ཟེར་བ་ལ། དེ་བཞིན་འདུག་གསུངས་པས། འདི་ལས་ཐར་བའི་གསོལ་འདེབས་ཅིག་ཞུ་ཟེར་བ་ལ། སྐྱེ་བ་སྐྱེ་བ་མེད་པའི་ཚུལ་རྟོགས་ཀྱང་། ། ད་དུང་སྐྱེ་བའི་གཟེབ་ལས་བདག་མ་གྲོལ། ། སྐྱེ་བ་ཀུན་ཏུ་སྐྱེ་བར་སྐྱེ་འགྱུར་བས། ། སྐྱེ་ངན་སྐྱེ་བ་བདག་ལ་བསྐྱབ་ཏུ་གསོལ། ། ཟེར་བ་གྱིས་ལ་གསོལ་བ་ཐོབ། ཅེས་གསུངས་པས།
འོ་ན་རྒ་བ་ལ་སོགས་པ་གཞན་གསུམ་ལའང་དེ་བཞིན་དུ་སྦྱར་རུང་ངམ་ཞུས་པས་རུང་གསུངས་པས། དཔལ་ལྡན་བླ་མ་ཀུན་མཁྱེན་ཆོས་ཀྱི་རྗེ། ། སྐྱེ་བ་འདི་དང་སྲིད་པ་ཐམས་ཅད་དུ། ། བླ་མ་ཁྱེད་ཀྱི་བཀའ་དྲིན་རྗེས་བཟུང་ནས། ། སྐྱེ་རྒ་ན་འཆིའི་སྡུག་བསྔལ་བསྐྱབ་ཏུ་གསོལ། ། ཞེས་ཟེར་ཞིང་ཕྱག་འཚལ་ནས་བཀའ་དྲིན་ཆེ་ཞེས་སོང་བར་རྨིས་ཤིང་། མནལ་སད་པ་ན་གཙུག་ལག་ཁང་དེའི་བཀའ་སྲུང་རྒྱལ་པོ་དེ་ཡིན་པར་དགོངས་སོ། ། གསུམ་པ་ནི། ས་སྐྱར་ཆོས་འཆད་པའི་ཚེ། ནམ་མཁར་རྗེ་བཙུན་གྲགས་པ་རྒྱལ་མཚན་གྱིས་ཁྱོད་ཀྱི་སྐྱེ་བ་ཉི་ཤུ་རྩ་ལྔའི་བར་གྱི་བླ་མ་རྗེ་བཙུན་འཇམ་པའི་དབྱངས་ཡིན་ནོ། །
ཞེས་ལུང་བསྟན་ཅིང་། ཕོ་བྲང་ལིང་ཆུ་རྩེར་ནད་པ་ནད་གཡོག་མེད་པ་གཅིག་གིས་རྒྱུ་མཚན་ཞུས་པས་སྙིང་རྗེ་ཚད་མེད་པ་འཁྲུངས་ཏེ་སངས་རྒྱས་བྱང་ཆུབ་སེམས་དཔའ་རྣམས་ཀྱང་འདི་འདྲ་བ་ལ་མི་གཟིགས་པ་ཐུགས་རྗེ་ཆུང་སྙམ་དུ་དགོངས་པའི་ཚེ་དབུས་སུ་རྗེ་བཙུན་ཆེན་པོ་གཡས་སུ་བིརྺ་པ། གཡོན་དུ་ནག་པོ་པ་རྣམས་དངོས་སུ་བྱོན་ནས། ཁྱོད་དེ་ལ་ཡི་ཆད་མ་བྱེད་ཟག་བཅས་ཀྱི་ལུས་འདི་ལ་སྐྱེ་རྒ་ན་འཆིའི་ཆུ་བོ་བཞི་ཡོད་པ་ཆོས་ཉིད་ཡིན་གསུང་ཞིང་། རྗེ་བཙུན་ཆེན་པོས། ཁྱོད་འདི་ནས་གཞན་དོན་ལ་འགྲོ་བའི་དུས་སུ་ཤར་ཕྱོགས་ཀྱི་འཇིག་རྟེན་གྱི་ཁམས་དཔག་ཏུ་མེད་པ་བརྒལ་བའི་ཕ་རོལ་ཏུ་མཁའ་ལ་གནས་པའི་རིག་པ་འཛིན་པར་གྱུར་ཏེ། དེ་བཞིན་གཤེགས་པ་མང་པོ་མཉེས་པར་བྱས་ཤིང་ས་ལམ་ཕལ་ཆེར་བགྲོད་ནས། རྒྱ་གར་ཤར་ཕྱོགས་མུ་མུ་ནི་ཞེས་བྱ་བར་རྒྱལ་པོ་ཉི་མའི་སྟོབས་འཕེལ་གྱི་བུར་སྐྱེས་ནས་དད་ལྡན་གྱི་འགྲོ་བ་འབུམ་ཕྲག་དུ་མ་གྲོལ་བར་བྱས་ཏེ། དེ་ནས་སྐྱེ་བ་གསུམ་པ་ལ་སངས་རྒྱས་དྲི་མ་མེད་པའི་དཔལ་ཞེས་བྱ་བར་འགྱུར་རོ་ཞེས་ལུང་བསྟན་པའི་ཚེ། བིརྺ་པས།
དེ་ལྟར་ལགས་སོ་ཞེས་མཐུན་འགྱུར་མཛད། ནག་པོ་པས་རྗེས་སུ་ཡི་རངས་བའི་ཚུལ་གྱིས་འཛུམ་པ་མཛད་དོ། ། དེའི་ཚེ་གསང་བའི་གནས་སྦུབས་སུ་ནུབ་པ་དང་། དབུའི་གཙུག་ཏོར་གསལ་པོར་འཕགས་པ་ལ་སོགས་པའི་མཚན་དཔེའི་ཡོན་ཏན་རྣམས་བརྙེས་པར་གྱུར་ཏོ། ། དེ་དག་གི་དོན་ཚིགས་སུ་བཅད་པ་ནི། སྡུག་བསྔལ་འགྲོ་ལ་ཐུགས་རྗེ་སྐྱེས་པ་ན། ། བདེ་བར་གཤེགས་པ་ཡི་ཆད་གྱུར་བའི་ཚེ། ། ཐོ་རངས་ཆ་ལ་བླ་མ་རྗེ་བཙུན་དང་། ། མཐུ་སྟོབས་དབང་ཕྱུག་ཤར་ཕྱོགས་ནག་པོ་པ། ། དངོས་སུ་བྱོན་ནས་ཡི་ཆད་མ་བྱེད་གསུང་། །
ཇི་སྲིད་ཉེར་ལེན་ཕུང་པོ་ཡོད་རིང་ལ། ། སྐྱེ་རྒ་ན་འཆི་ཡོད་པ་ཆོས་ཉིད་ཡིན། ། ཁྱོད་ཀྱང་མིར་སྐྱེ་ཉི་ཤུ་རྩ་ལྔའི་བར། ། འཇམ་དབྱངས་རྗེས་བཟུང་རིག་པའི་གནས་ལྔ་མཁྱེན། ། འཇིག་རྟེན་ཁམས་མང་བརྒལ་བའི་ཕ་རོལ་ཏུ། ། མཁའ་ལ་གནས་པའི་རིག་འཛིན་ཉིད་འགྱུར་ཏེ། ། སངས་རྒྱས་མཉེས་བྱས་སེམས་ཅན་ཡོངས་སྨིན་བྱས། ། ཞིང་ཁམས་རྒྱ་ཆེན་བགྲོད་པར་བྱས་ནས་ཀྱང་། ། ས་ལམ་ཐམས་ཅད་རིམ་གྱིས་རབ་བགྲོད་དེ། ། རྒྱ་གར་ཤར་ཕྱོགས་མུ་མུ་ནི་ཞེས་པར། །
རྒྱལ་པོ་ཆེན་པོ་ཉི་མ་སྟོབས་འཕེལ་བུ། ། བསྟན་ལ་རབ་བྱུང་སྐྱེ་བ་བརྗེས་ནས་ནི། ། དད་ལྡན་འགྲོ་བ་འབུམ་ཕྲག་དུ་མ་རྣམས། ། ཡོངས་སུ་སྨིན་བྱས་དྲི་མ་མེད་པ་ཡི། ། དཔལ་ཞེས་བྱ་བའི་སངས་རྒྱས་ཉིད་འགྱུར་ཞེས། ། བླ་མ་རྗེ་བཙུན་ཆེན་པོས་ལུང་བསྟན་མཛད། ། བིརྺ་པ་ཡིས་དེ་ལ་མཐུན་འགྱུར་བརྗོད། ། ནག་པོའི་ཞབས་ཀྱིས་ཡིད་རང་འཛུམ་པ་མཛད། ། ཅེས་གསུངས་པ་ལྟར་རོ། ། བཞི་པ་ལ།
མྱ་ངན་ལས་འདས་པའི་ཚུལ་བསྟན་ཚུལ། པུར་ལ་ཞུགས་ཕུལ་བའི་ཚེ་ལྟས་ཁྱད་པར་ཅན་བྱུང་ཚུལ། སྐུ་གསུང་ཐུགས་ཀྱི་རྟེན་མཆོག་ཇི་ལྟར་སྤྲུལ་པའི་ཚུལ་དངོས་དང་གསུམ་མོ། ། དང་པོ་ནི། དགུང་ལོ་བདུན་ཅུའི་བར་དུ་གཞན་དོན་མཐའ་ཡས་པ་མཛད་ནས། ལྕག་མོ་ཕག་གི་སྨལ་པོ་ཟླ་བའི་ཚེས་བཅུ་བཞིའི་ཐོ་རངས་ཀྱི་ཆ་ལ། འགྲོ་བའི་མགོན་པོ་ཆོས་རྒྱལ་འཕགས་པའི་སྤྱི་བོར་ཕྱག་བཞག་ནས། སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ་བླ་མའི་རྣལ་འབྱོར་ལ་ཉམས་ལེན་རྩེ་གཅིག་ཏུ་གྱིས་ཤིག ཅེས་སོགས་ཀྱི་གདམས་པ་མཛད། རྡོ་རྗེ་དཀྱིལ་དཀྲུང་།
རྡོ་རྗེ་དྲིལ་བུ་ཐུགས་ཀར་བསྣོལ་ནས་མྱ་ངན་ལས་འདའ་བའི་ཚུལ་བསྟན་པ་ཡིན་ཏེ། ཇི་སྐད་དུ། སྨལ་པོ་ཟླ་བའི་དཀར་ཕྱོགས་ཚེས་བརྒྱད་ལ། རྣལ་འབྱོར་དམ་ཚིག་གསོ་བའི་ཚོགས་འཁོར་མཛད། ། ནམ་མཁའི་མཐོངས་ནས་རོལ་མོའི་སྒྲ་རྣམས་གྲགས། ། བི་ཅི་ལ་སོགས་བུ་སློབ་ཚོགས་རྣམས་ཀྱིས། ། ཅི་ལགས་ཞུས་པས་ཁྱེད་རྣམས་མི་ཤེས་སམ། ། ཁོ་བོ་འདི་ནས་གཞན་དུ་འགྲོ་བའི་ལྟས། ། བསྐལ་བ་སྟོང་དུ་ཕ་རོལ་ཕྱིན་པའི་ཚུལ། ། མགོ་དང་རྐང་ལག་བདོག་པ་གཏོང་བའི་ཚེགས། །
བླ་མའི་ཟབ་ལམ་སྐད་ཅིག་གཅིག་ལ་རྫོགས། ། རིམ་གྲོ་བྱས་པས་ཁྱེད་རང་རྣམས་ལ་ཕན། ། བླ་མ་དམ་པས་བྱང་ཆུབ་བརྙེས་པ་ན། ། སློབ་མའི་ཚོགས་ལ་ཡེ་ཤེས་གཟིགས་པ་འཇུག ། འབྲེལ་བ་བྱས་པ་དོན་མེད་མི་འགྱུར་བས། ། ཆོས་ཐོབ་པ་ལ་དགའ་བ་སྒོམས་ཤིག་གསུང་། ། ལྕག་མོ་ཕག་ལོ་བདུན་ཅུ་བཞེས་པའི་ཚེ། ། སྐུ་ཡི་དཔོན་པོ་ཐུགས་ལས་སྐྱེས་པའི་སྲས། ། བློ་ལྡན་འཕགས་པའི་སྤྱི་བོར་ཕྱག་བཞག་ནས། ། སངས་རྒྱས་ཀུན་གྱི་བགྲོད་པ་གཅིག་པའི་ལམ། །
རྒྱུད་སྡེའི་དགོངས་པ་བླ་ན་མེད་པའི་མཆོག ། སྒྲུབ་ཐབས་ཟབ་མོ་བླ་མའི་རྣལ་འབྱོར་ལ། ། གསོལ་འདེབས་ཉམས་ལེན་རེམས་ཤིག་བུ་སློབ་ཀུན། ། ཁྱེད་རྣམས་ཐམས་ཅད་གང་གསུང་སྒོ་ནས་ཀྱང་། ། ལེགས་པར་འོང་ཞེས་བཀའ་ཡི་རྗེས་གནང་མཛད། ། སྨལ་པོ་ཟླ་བའི་ཡར་ཚེས་བཅུ་བཞི་ཡི། ། ཐོ་རངས་ཆ་ལ་སྐྱ་རེངས་ཤར་བའི་ཚེ། ། རྡོ་རྗེ་དྲིལ་བུ་ཐུགས་ཁར་བསྣོལ་ནས་ཀྱང་། ། མཁའ་ལ་དཔའ་བོ་དཔའ་མོ་མཁའ་འགྲོའི་ཚོགས། ། གནས་གཙང་ལྷ་ཡི་བུ་དང་བུ་མོ་རྣམས། །
རོལ་མོའི་སྒྲ་དང་ས་གཡོས་བསུ་བ་དང་། ། བཅས་ཏེ་དགོངས་པ་ཡོངས་སུ་མྱ་ངན་འདས། ། རྡོ་རྗེ་དྲིལ་བུའི་ཕྱག་རྒྱ་ཞག་གསུམ་དུ། ། བརྟན་པར་བཟུང་ནས་གཟི་བརྗིད་མདངས་དང་ལྡན། ། བཅོ་བརྒྱད་སྔ་དྲོ་དྲི་བཟང་དར་ཟབ་ཀྱི། ། རིན་ཆེན་སྒྲོམ་བུར་རིམ་གྲོ་ཆེར་བྱས་ཏེ། ། སྣ་ཚོགས་རྒྱན་སྤྲས་རིན་ཆེན་ཁྲི་སྟེང་དུ། ། ལྷ་རྫས་མཆོད་པའི་སྤྲིན་གྱིས་བསྐོར་ནས་བཞུགས། ། ཞེས་གསུངས་པ་ལྟར་རོ། ། གཉིས་པ་ནི།
པུར་ལ་ཞུགས་ཕུལ་བའི་ཚེ་མེ་ཏོག་གི་ཆར་དང་ཙནྡན་གྱི་དྲི་ལ་སོགས་པའི་ལྷ་རྫས་ཀྱི་མཆོད་པས་ས་དང་བར་སྣང་གང་ཞིང་དུ་བ་འཇའ་གུར་དུ་འཁྱིལ་བའི་སྤྲིན་གྱི་གསེབ་ནས། ལྷའི་བུ་གཞོན་ནུ་གདུགས་དང་རྒྱལ་མཚན་ཐོགས་པས་བཀྲ་ཤིས་ཀྱི་གླུ་དབྱངས་དང་། རོལ་མོའི་སྒྲ་བསྒྲགས་པ་དང་། དུ་བའི་རྩེ་མོར། རྡོ་རྗེ་དང་། རལ་གྲི་དང་། ཨུཏྤལ་གྱི་གདུགས་ལ་སོགས་པ་ངོ་མཚར་གྱི་ལྟས་སྐྱེ་བོ་ཀུན་ལ་མངོན་དུ་གྱུར་པའི་ཚེ། རྒྱའི་མི་གཉིས་དང་མི་ཉག་གཅིག་ལ་ཞག་གསུམ་གྱི་བར་དུ། དཔའ་འབར་འགྲོ་བ་ལ་སོགས་པ་ཏིང་ངེ་འཛིན་གྱི་ཉམས་ཁྱད་པར་ཅན་སྐྱེས་པར་བཤད་པ་ཡིན་ཏེ། ཇི་སྐད་དུ།
སྲིད་གསུམ་འདིར་འཁྱམས་ཁམས་གསུམ་སེམས་ཅན་གྱི། ། སྡིག་སྒྲིབ་སྦྱང་ཕྱིར་དྲང་སྲོང་མེ་ལྷ་དང་། ། བླ་མ་ཆེན་པོ་རྡོ་རྗེ་འཆང་ཆེན་ལ། ། འཁོར་གསུམ་ཡོངས་དག་ཆོ་ག་ཤེས་པས་ཕུལ། ། དེ་དུས་ལྷ་ཀླུ་གནོད་སྦྱིན་མིའམ་ཅི། ། བསྟན་ལ་རབ་དགའ་ངོ་མཚར་དགེ་བའི་ཚོགས། ། བདག་མེད་རྟོགས་ཕྱིར་ནམ་མཁའ་གང་བར་བྱུང་། ། དུ་བ་འཇའ་གུར་སྤུངས་པའི་སྤྲིན་གསེབ་ནས། ། ལྷ་བུ་གཞོན་ནུ་གདུགས་དང་རྒྱལ་མཚན་ཐོགས། ། བཀྲ་ཤིས་གླུ་དབྱངས་རོལ་མོ་སྣ་ཚོགས་དང་། །
མེ་ཏོག་སྣ་ཚོགས་དུ་མའི་ཆར་པ་དག ། ཀུན་གྱིས་མཐོང་བ་ནམ་མཁའ་གང་བར་བབས། ། དུ་བའི་རྩེ་མོར་རྡོ་རྗེ་རྣོན་པོ་དང་། ། རལ་གྲི་ལྗང་གུ་ཨུཏྤལ་ལ་སོགས་དང་། ། གདུགས་ནི་ནམ་མཁའ་གཡས་སུ་འཁྱིལ་བ་དང་། ། དྲི་བཟང་ཞིམ་པོས་ས་ཕྱོགས་གར་ཁྱབ་ཀུན། ། སྡུག་བསྔལ་རྣམ་སྤངས་སིམ་པའི་བདེ་བ་མྱོང་། ། རྒྱ་ཡི་མི་གཉིས་མི་ཉག་དང་བ་ཅན། ། ཉིན་ཞག་ཡོངས་སུ་རྫོགས་པ་གསུམ་གྱི་བར། ། དཔའ་འབར་འགྲོ་བའི་ཏིང་འཛིན་ཕྱག་རྒྱ་དང་། །
སེང་གེ་རྣམ་བསྒྱིངས་པདྨ་བཀོད་པ་སོགས། ། རྡོ་རྗེ་ལྟ་བུའི་ཏིང་འཛིན་སྐྱེས་པ་མཐོང་། ། ཞེས་གསུངས་པ་ལྟར་རོ། ། གསུམ་པ་ནི། སྐུའི་རྟེན་དུ་སྤྲུལ་པའི་ལྷ་དགུ། གསུང་གི་རྟེན་ཨའི་ཡི་གེ ཐུགས་ཀྱི་རྟེན་དུ་རྣམ་རྒྱལ་མཆོད་རྟེན། དམ་ཚིག་རྣམ་པར་དག་པའི་རྟགས་སུ་རྡོ་རྗེ་ལྟེ་བ་ཧཱུྃ་གིས་མཚན་པ། ཡོན་ཏན་མཐའ་ཡས་པ་མངའ་བའི་རྟགས་སུ་རིང་སྲེལ་གྱི་ཚོགས་བསམ་གྱིས་མི་ཁྱབ་པ་སྤྲུལ་པར་མཛད། ཇི་སྐད་དུ།
སྐུ་གདུང་དུས་བལྟམས་སྐུ་གསུང་ཐུགས་ཀྱི་རྟེན། ། གཙུག་ཏོར་དབུས་སུ་དགྱེས་པ་རྡོ་རྗེ་དང་། ། འཇམ་པའི་དབྱངས་སྐུ་དྲི་མེད་གསལ་པོར་བྱོན། ། དཔྲལ་བའི་དབྱིངས་སུ་འཁོར་ལོ་སྡོམ་པའི་ཚོགས། ། ལྟག་པའི་ཆ་ལ་སངས་རྒྱས་བཅོམ་ལྡན་འདས། ། ཕྲག་པའི་གདུང་ལ་ཁ་སར་པ་ཎི་དང་། ། རྐང་གི་སྦུབས་སུ་སྤྱན་རས་གཟིགས་དབང་དང་། ། སྒལ་བུའི་ཆ་ལ་གསང་བའི་ཡུམ་བཞི་བྱོན། ། སྒྲོལ་མ་མི་གཡོ་པུས་བཙུགས་རྣམ་པ་གཉིས། ། ཕྱག་སོར་གཡས་པར་ཀླུ་ཤིང་ལྗོན་པའི་སྟེང་། །
བྱམས་པ་ཆོས་ཀྱི་འཁོར་ལོའི་ཕྱག་རྒྱ་ཅན། ། སྤྲུལ་པ་རྣམ་བཅུ་སྐུ་ཡི་རྟེན་དུ་བྱོན། ། ཚངས་པའི་གསུང་དབྱངས་སྟོང་ཉིད་སེང་གེའི་སྒྲ། ། སྐྱེ་མེད་དོན་མཚོན་མ་རིག་འབུར་དུ་དོད། ། སྙན་གོང་གཉིས་པ་རྣམ་རྒྱལ་མཆོད་རྟེན་རེ། ། དམ་ཚིག་རྡོ་རྗེ་ལྟེ་བར་ཧཱུྃ་གིས་མཚན། ། ཐུགས་དགོངས་རྣམ་དག་རང་བྱུང་ཆོས་སྐུར་ཤར། ། གཞན་ཡང་རིང་སྲེལ་སྣ་ཚོགས་དཔག་མེད་བྱོན། ། ཞེས་གསུངས་པ་ལྟར་རོ། ། ལྔ་པ་ནི།
བདག་ཉིད་ཆེན་པོ་འདིས་དགུང་ལོ་དགུ་པ་ནས་བདུན་ཅུ་པའི་བར་རྒྱ་བོད་ཧོར་གསུམ་དུ་ལེགས་པར་བཤད་པ་ཉི་མའི་འོད་ཟེར་གྱིས་ཟབ་དོན་གྱི་པདྨོ་ཁ་ཕྱེ་ནས་ལེགས་པར་བཤད་པ་རྒྱུན་མི་འཆད་པ་གསུངས་པས་ཐུབ་པའི་བསྟན་པ་གསལ་ནུས་པའི་སློབ་མའི་ཚོགས་བསྐྲུན་པར་མཛད་པ་ཡིན་ནོ། ། དེ་དག་གི་ནང་ནས་གཙོ་བོར་གྱུར་པ་ནི། བཤད་སྒྲུབ་རྟོགས་པ་མཐའ་དག་གི་བརྒྱུད་འཛིན་ནུས་པ་སྐུའི་དབོན་པོ་འཕགས་པ་སྐུ་མཆེད། རྟོགས་པའི་བརྒྱུད་འཛིན་གྲུབ་ཚོགས་གཉིས། མན་ངག་གི་བརྒྱུད་འཛིན་ལྷོ་དམར་གཉིས། སྒྲུབ་པའི་བརྒྱུད་འཛིན་རྒྱལ་བ་ཡང་དགོན་པ། བཤད་པའི་བརྒྱུད་འཛིན་ཤར་ནུབ་གུང་གསུམ་ཡོད་པ་ལས། ཤར་པ་ཡེ་ཤེས་འབྱུང་གནས། གུང་པ་སྐྱོ་སྟོན་དྲི་མེད། ནུབ་པ་འུ་ཡུག་པ་རིགས་སེང་རྣམས་སོ། །
གཞན་ཡང་། ཞང་རྒྱལ་བ་དཔལ་བཟང་པོ་ལ་སོགས་པ་སྡོམ་ཕྲུག་བགྲེས་པ་དཔལ་བཟང་པོའི་མཐའ་ཅན་བཅུ་གསུམ། ཡར་ཀླུངས་པ་བྱང་ཆུབ་རྒྱལ་མཚན་ལ་སོགས་པ་རྒྱལ་མཚན་གྱི་མཐའ་ཅན་བདུན། ཟུར་གྱི་མཁས་པ་གློ་བོ་ལོ་ཙཱ་བ་ཤེས་རབ་རིན་ཆེན། རྟེའུ་རབ་བྱམས་མགོན་ལ་སོགས་པ་མཐའ་ཡས་པའི་སློབ་མ་བསྐྲུན་ནས། སངས་རྒྱས་ཀྱི་བསྟན་པ་དར་རྒྱས་སུ་མཛད། འགྲོ་བའི་བླ་མ་དཔལ་ལྡན་ས་སྐྱ་པའི། ། རྣམ་ཐར་ཅུང་ཟད་གུས་པའི་ཡིད་ཀྱིས་བརྗོད། ། མཁྱེན་ལྡན་གང་གི་ཐུགས་རྗེའི་འོད་ཟེར་གྱིས། ། ཟབ་དོན་རྟོགས་པའི་བློ་གྲོས་བསྩལ་དུ་གསོལ།
༈ །གཉིས་པ་བསྟན་བཅོས་ཇི་ལྟར་བརྩམས་པའི་ཚུལ་ལ། གང་གི་ཆེད་དུ་བརྩམས་པའི་དགོས་པ། གང་དགག་པར་བྱ་བའི་ལོག་རྟོག བསྟན་བཅོས་ཀྱི་བརྗོད་བྱའི་གཙོ་བོ་ངོས་བཟུང་བ་དང་གསུམ། དང་པོ་ནི། བདག་ཉིད་ཆེན་པོ་ས་སྐྱ་པཎྚི་ཏས། སྡོམ་པ་གསུམ་གྱི་རབ་ཏུ་དབྱེ་བ་འདི་རང་ཉིད་ཀྱི་སྙན་པའི་གྲགས་པ་བསྒྲགས་ཏེ་འཁོར་དང་ཟང་ཟིང་བསྒྲུབ་པའི་ཕྱིར་དུ་བརྩམས་པའམ། གཞན་གྱི་འཁོར་དང་ལོངས་སྤྱོད་ལ་ཕྲག་དོག་གིས་བསམ་པས་ཀུན་ནས་བསླངས་ཏེ། དེ་དག་ལ་གནོད་པའི་ཕྱིར་དུ་བརྩམས་པ་མ་ཡིན་གྱི། གདུལ་བྱ་རྣམས་ལ་གནས་སྐབས་དང་མཐར་ཐུག་ཏུ་ཕན་པ་རྒྱ་ཆེན་པོ་བསྒྲུབ་པའི་ཕྱིར་དུ་བརྩམས་པ་ཡིན་ཏེ།
སྡོམ་པ་གསུམ་གྱི་ཉམས་ལེན་ལ་མ་རྟོགས་ལོག་རྟོག་ཐེ་ཚོམ་གྱི་དྲི་མ་བསལ་ནས་བསྟན་པའི་ཉམས་ལེན་མཐའ་དག་རྣམ་དག་ཏུ་བསྒྲུབ་པའི་ཕྱིར་དུ་བརྩམས་པ་ཡིན་པའི་ཕྱིར། དེ་སྐད་དུ་ཡང་། འཁོར་དང་ཟང་ཟིང་བསྒྲུབ་པའི་ཕྱིར། ། བདག་གིས་སེམས་ཅན་བསྡུས་པ་མིན། ། འོན་ཀྱང་སངས་རྒྱས་བསྟན་པ་ལ། ། ཕན་པར་བསམས་ནས་བཤད་པ་ཡིན། ། སངས་རྒྱས་བསྟན་ལ་བཞིན་བསྒྲུབས་ན། ། སངས་རྒྱས་བསྟན་པ་ཕན་པར་བསམས། ། ཞེས་དང་། བདག་ནི་སེམས་ཅན་ཀུན་ལ་བྱམས། །
གང་ཟག་ཀུན་ལ་བདག་མི་སྨོད། ། བརྒྱ་ལ་མཉམ་པར་མ་བཞག་པས། ། སྨད་པ་སྲིད་ནའང་སྡིག་དེ་བཤགས། ། དམ་ཆོས་འཁྲུལ་དང་མ་འཁྲུལ་བ། ། སྐྱེ་བ་གཏན་གྱི་གྲོས་ཡིན་པས། ། འདི་ཡི་ལེགས་ཉེས་དཔྱོད་པ་ལ། ། སྡང་ཞེས་སྨྲ་ན་རང་སྐྱོན་ཡིན། ། ཀླུ་སྒྲུབ་དང་ནི་དབྱིག་གཉེན་དང་། ། ཕྱོགས་ཀྱི་གླང་པོ་ཆོས་གྲགས་སོགས། ། མཁས་པ་ཀུན་གྱིས་རང་གཞན་གྱི། །
ཆོས་ལོག་ཐམས་ཅད་སུན་ཕྱུང་བ། ། དེ་ལའང་སྡང་ཞེས་ཟེར་རམ་ཅི། ། རྫོགས་པའི་སངས་རྒྱས་ཀུན་གྱིས་ཀྱང་། ། བདུད་དང་མུ་སྟེགས་སུན་ཕྱུང་བ། ། དེ་ཡང་ཕྲག་དོག་ཉིད་འགྱུར་རམ། ། མཁས་རྣམས་བླུན་པོའི་ལོང་ཁྲིད་ཡིན། ། ནོར་བའི་ཆོས་དང་མ་ནོར་བའི། ། ལོང་ཁྲིད་ལེགས་པར་བྱས་པ་ལ། ། སྡང་ཞེས་སྨྲ་ན་ད་སླན་ཆད། ། སངས་རྒྱས་བསྟན་པ་ཇི་ལྟར་བསྲུང་། །
ཞེས་པ་ལྟར་རོ། ། གལ་ཏེ་བསྟན་བཅོས་འདི་གཞན་ལ་གནོད་པའི་ཕྲག་དོག་གིས་ཀུན་ནས་བསླངས་ཏེ་བརྩམས་པ་ཡིན་ཏེ། འདིར་ལུང་རིགས་ཀྱི་སྒོ་ནས། གཞན་གྱི་གྲུབ་མཐའ་ལ་གནོད་བྱེད་བརྗོད་དེ་སུན་ཕྱུང་བའི་ཕྱིར་སྙམ་ན། ལུང་རིགས་རྣམ་དག་གི་སྒོ་ནས་གྲུབ་མཐའ་ངན་པ་སུན་ཕྱུང་སྟེ་བསྟན་པ་རྣམ་དག་ཏུ་སྒྲུབ་པ་ནི་མཁས་པ་རྣམས་ཀྱི་བྱ་བའི་གཙོ་བོ་ཡིན་གྱི་གཞན་ལ་གནོད་པའི་ཕྱིར་དུ་ནི་མ་ཡིན་ཏེ། མཁས་པ་རྣམས་ཀྱིས་ལུང་རིགས་རྣམ་དག་གི་སྒོ་ནས་སངས་རྒྱས་ཀྱི་བསྟན་པ་ལ་བྱི་དོར་ཚུལ་བཞིན་དུ་བྱས་པ་ལ་བརྟེན་ནས། ཆོས་ལ་ལོག་པར་སྤྱོད་པའི་གྲུབ་མཐའ་ཕམ་པར་འགྱུར་བ། བདུད་ཀྱི་རིགས་སུ་གཏོགས་པ་རྣམས་ཡི་མུག་པར་འགྱུར་བ། གསུང་རབ་ཀྱི་དོན་ཤེས་པའི་མཁས་པ་རྣམས་དགའ་སྤྲོ་ཚད་མེད་པ་རྒྱས་པའི་འབྲས་བུ་གསུམ་འབྱུང་བ་ནི་སངས་རྒྱས་བསྟན་པའི་སྤྱི་ལུགས་སུ་གནས་པའི་ཕྱིར། དེ་སྐད་དུ་ཡང་།
སངས་རྒྱས་འཇིག་རྟེན་བྱོན་པ་དང་། ། མཁས་རྣམས་བཤད་པ་བྱེད་པ་ལ། ། འབྲས་བུ་རྣམ་གསུམ་འབྱུང་བ་འདི། ། སངས་རྒྱས་བསྟན་པའི་སྤྱི་ལུགས་ཡིན། ། མ་ཁོལ་གྱིས་ཀྱང་འདི་སྐད་གསུངས། དཔའ་བོ་ཁྱེད་ཀྱི་བསྟན་པ་འདིས། ། མུ་སྟེགས་ཐམས་ཅད་སྐྲག་མཛད་ཅིང་། ། བདུད་ནི་སེམས་ཁོང་ཆུད་མཛད་ལ། ། ལྷ་དང་མི་རྣམས་དབུགས་ཀྱང་འབྱིན། ། ཞེས་གསུངས་དེང་སང་འདི་ན་ཡང་། །
མཁས་པ་རྣམས་ཀྱིས་ཆོས་བཤད་ན། ། ཆོས་ལོག་སྤྱོད་པ་ཕམ་བྱེད་ཅིང་། ། བདུད་རིགས་ཐམས་ཅད་ཡི་མུག་འགྱུར། ། མཁས་པ་ཐམས་ཅད་དགའ་བར་བྱེད། ། འདི་འདྲས་བསྟན་པ་འཛིན་པར་ནུས། ། འདི་ལས་བཟློག་པ་བྱུང་གྱུར་ན། ། བསྟན་ལ་གནོད་པར་ཤེས་པར་གྱིས། ། ཞེས་གསུངས་པ་ལྟར་རོ། ། གཉིས་པ་ལ། སྤྱིར་བསྟན་པ་དང་།
སོ་སོར་བཤད་པ་གཉིས། དང་པོ་ནི། འོ་ན་འདིར། རྒྱ་བོད་དུ་བྱུང་བའི་འཁྲུལ་བའི་ལོག་རྟོག་ཐམས་ཅད་འགོག་པ་ཡིན་ནམ་སྙམ་ན། སྤྱིར་རྣམ་གྲོལ་དོན་གཉེར་གྱི་གང་ཟག་གིས་འཁྲུལ་བ་བཀག་ནས་མ་འཁྲུལ་བ་བསྒྲུབ་དགོས་ཏེ། ཐོབ་བྱའི་འབྲས་བུ་ཕུན་སུམ་ཚོགས་པ་མངོན་དུ་བྱེད་པ་ལ་སྤང་བྱ་མཐའ་དག་སྤང་དགོས་པའི་ཕྱིར། འོན་ཀྱང་བསྟན་བཅོས་འདིར། རྒྱ་གར་འཕགས་པའི་ཡུལ་དུ་བྱུང་བའི་མུ་སྟེགས་བྱེད་ཀྱི་ལྟ་བ་ངན་པས་ཀུན་ནས་བསླངས་བའི་རྟག་ཆད་ཀྱི་གྲུབ་མཐའ་འཁྲུལ་པ། ཉན་ཐོས་སྡེ་གཉིས་ལ་ལྟ་བའི་སྐབས་སུ་རྡུལ་ཕྲན་བདེན་གྲུབ་ཏུ་འདོད་པ། སྤྱོད་པའི་སྐབས་སུ་སོ་ཐར་གཟུགས་ཅན་དུ་འདོད་པའི་འཁྲུལ་པ།
ཐེག་ཆེན་སེམས་ཙམ་པས་ཡོངས་གྲུབ་དང་གཞན་དབང་བདེན་གྲུབ་ཏུ་འདོད་པའི་ལོག་རྟོག་རྣམས་གཙོ་བོར་དགག་མི་དགོས་ཏེ། དེ་དག་རྒྱན་དྲུག་མཆོག་གཉིས་ལ་སོགས་པའི་མཁས་པ་རྣམས་ཀྱིས། ལུང་རིགས་ཀྱི་སྒོ་ནས་སུན་ཕྱུང་ནས། དབུ་མ་པ་ལ་ལྟོས་ཏེ་གྲུབ་མཐའ་འཁྲུལ་པར་གྲགས་ཟིན་པའི་ཕྱིར། ཁྱབ་སྟེ། མཁས་པ་རྣམས་ཀྱིས་བསྟན་བཅོས་མཛད་པའི་དགོས་པ་ནི། གྲུབ་མཐའ་འཁྲུལ་མ་འཁྲུལ་གྱི་རྣམ་དབྱེ་སོ་སོར་ཤེས་ནས་འཁྲུལ་པ་འདོར་བ་དང་། མ་འཁྲུལ་པ་ལ་འཇུག་པའི་ཆེད་ཡིན་པའི་ཕྱིར། དེ་སྐད་དུ་ཡང་། མུ་སྟེགས་བྱེད་དང་ཉན་ཐོས་དང་། །
ཐེག་པ་ཆེན་པོ་འགའ་ཞིག་ལའང་། ། འཁྲུལ་པ་ཡོད་མོད་མཁས་རྣམས་ཀྱིས། ། སུན་ཕྱུང་ཕྱིར་ན་འདིར་མ་བཤད། ། ཅེས་སོ། ། བོད་དུ་བྱུང་བའི་འཁྲུལ་པ་མཐའ་དག་ཀྱང་འདིར་ངེས་པར་དགག་དགོས་པ་མ་ཡིན་ཏེ། བསྟན་པ་སྔ་དར་གྱི་དུས་སུ། རྒྱ་ནག་ཧྭ་ཤང་གིས་ཆོས་ལོག་བསྟན་པ་རྣམས། ཀ་མ་ལ་ཤཱི་ལས་སུན་ཕྱུང་། དེའི་རྗེས་སུ་གླང་དར་མས་བསྟན་པ་བསྣུབས་ནས་སྦྱོར་སྒྲོལ་ལམ་དུ་བྱེད་པ་སོགས་འཁྲུལ་པ་མང་དུ་འཕེལ་བ། ལོ་ཙཱ་བ་རིན་ཆེན་བཟང་པོ་དང་།
དེའི་སློབ་མ་ཞི་བ་འོད་གཉིས་ཀྱིས། ཆོས་དང་ཆོས་མ་ཡིན་པ་རྣམ་པར་འབྱེད་པའི་བསྟན་བཅོས་དང་། སྔགས་ལོག་སུན་འབྱིན་པའི་བསྟན་བཅོས་མཛད་ནས་ཆོས་ལོག་ནུབ་པར་མཛད་དོ། ། དེའི་འོག་ཏུ་ཆོས་ལོག་ཅུང་ཟད་འཕེལ་བ་རྣམས། འགོས་ཁུག་པ་ལྷས་བཙས་ཀྱིས་ཆོས་ལོག་སུན་འབྱིན་པའི་བསྟན་བཅོས་མཛད་ནས་འཁྲུལ་བ་སུན་ཕྱུང་། མ་འཁྲུལ་བ་དར་རྒྱས་སུ་མཛད་པའི་སྒོ་ནས། ས་སྐྱ་པ་ཆེན་པོ་བཞུགས་པ་ཡན་ཆད་དུ་ཆོས་ལོག་སྤྱོད་པ་ཉུང་བའི་ཕྱིར། དེ་སྐད་དུ་ཡང་། ཕྱི་ནས་གངས་རིའི་ཁྲོད་འདི་རུ། ། སངས་རྒྱས་བསྟན་པ་ལེགས་པར་བསྒྱུར། །
དེ་ནས་བསྟན་པ་དར་བའི་ཚེ། ། རྒྱལ་པོ་དར་མས་བསྟན་པ་བསྣུབས། ། དེ་རྗེས་ཆོས་ལོག་དུ་མ་འཕེལ། ། དེ་ཚེ་བླ་མ་ཡེ་ཤེས་འོད། ། ཆོས་རྒྱལ་དེ་ཡིས་སྐྱེས་བུ་མཆོག ། རིན་ཆེན་བཟང་པོ་ཁ་ཆེར་བརྫངས། ། འཇམ་པའི་དབྱངས་ཀྱིས་བྱིན་བརླབས་པའི། ། མཁས་པ་དེ་ཡིས་སྔོན་མེད་པའི། ། ཆོས་རྣམས་ཕལ་ཆེར་བསྒྱུར་ཅིང་ཞུས། ། ཆོས་དང་ཆོས་མིན་རྣམ་འབྱེད་པ། །
ཞེས་བྱའི་བསྟན་བཅོས་མཛད་ནས་ནི། ། ཆོས་ལོག་ཐམས་ཅད་ནུབ་པར་མཛད། ། དེ་ཡི་སློབ་མ་ཞི་བ་འོད། ། དེས་ཀྱང་སྔགས་ལོག་སུན་འབྱིན་པ། ། ཞེས་བྱའི་བསྟན་བཅོས་མཛད་ཅེས་ཟེར། ། དེ་དག་འདས་པའི་འོག་ཏུ་ཡང་། ། ཆོས་ལོག་འགའ་ཞིག་འཕེལ་བའི་རྒྱུས། ། ལྷས་བཙས་ཞེས་བྱའི་ལོ་ཙཱ་བ། ། དེས་ཀྱང་ཆོས་ལོག་སུན་འབྱིན་པ། ། ཞེས་བྱའི་བསྟན་བཅོས་མཛད་ནས་ནི། །
ཆོས་དང་ཆོས་མིན་རྣམ་པར་ཕྱེ། ། དེ་ནས་ཆོས་རྗེ་ས་སྐྱ་པ། ། ཆེན་པོ་བཞུགས་པ་ཡན་ཆད་དུ། ། ཆོས་ལོག་སྤྱོད་པ་ཉུང་ཞེས་ཐོས། ། ཞེས་གསུངས་པ་ལྟར་རོ། ། དེས་ན་ཆོས་རྗེ་ས་སྐྱ་པ་ཆེན་པོ་ཞིང་ཁམས་གཞན་དུ་གཤེགས་པ་ནས་བཟུང་སྟེ། བསྟན་བཅོས་འདི་མ་བརྩམས་ཀྱི་བར་དུ་བྱུང་བའི་སྡོམ་པ་གསུམ་ལ་འཁྲུལ་བར་སྤྱོད་པའི་ལོག་རྟོག་ནི། འདིར་དགག་བྱའི་གཙོ་བོ་ཡིན་པར་ཤེས་པར་བྱའོ། ། གཉིས་པ་ལ། སྐབས་དང་པོའི།
གཉིས་པའི། གསུམ་པའི་དགག་བྱའི་ལོག་རྟོག་ངོས་བཟུང་བ་དང་གསུམ། དང་པོ་ལ། སྡོམ་ཚིག་དང་། དེའི་དོན་བཤད་པ་གཉིས། དང་པོ་ནི། རིགས་བདུན་དུས་དང་བསྙེན་གནས་ཆོ་ག་དང་། ། བསྔོ་བའི་གནད་དང་འབྲས་བུ་དཀར་ནག་དང་། ། བསླབ་བྱའི་གནང་བཀག་འཕྲལ་གྱི་ལག་ལེན་ལ། ། འཁྲུལ་པ་འགོག་པ་སོ་ཐར་སྡོམ་པའི་སྐབས། །
ཞེས་སོ། ། གཉིས་པ་ནི། སོ་ཐར་རིས་བདུན་བྱང་ཆུབ་མ་ཐོབ་ཀྱི་བར་དུ་ཆོ་གའི་སྒོ་ནས་ལེན་པར་འདོད་པ། བསྙེན་གནས་འབུལ་བ་འཆོལ་བ། ལྷ་སྒོམ་ཐ་དད་བྱེད་དགོས་པའི་ལོག་རྟོག བསྔོ་རྒྱུའི་དགེ་རྩ། བསྔོ་བའི་ལག་ལེན། བསྔོ་བའི་འབྲས་བུ་སྟེ་བསྔོ་བའི་གནད་ལ་འཁྲུལ་བའི་ལོག་རྟོག ལས་ཀྱི་འབྲས་བུ་དཀར་ནག་ཟང་ཐལ་དུ་འདོད་པའི་ལོག་རྟོག བསླབ་བྱ་མཐའ་དག་ཡེ་བཀག་ཡེ་གནང་དུ་འདོད་པའི་ལོག་རྟོག
མདོ་བསྐུལ་རིང་མོ་ལ་སོགས་པ་འཕྲལ་གྱི་ལག་ལེན་ལ་འཁྲུལ་བའི་ལོག་རྟོག་རྣམས་ནི། སྐབས་དང་པོར་གཙོ་བོར་འགོག་པ་ཡིན་ནོ། ། གཉིས་པ་ལ། སྡོམ་ཚིག་དང་། དེའི་དོན་བཤད་པ་གཉིས། དང་པོ་ནི། སེམས་ཙམ་དོན་དམ་སེམས་བསྐྱེད་ཆོ་ག་དང་། ། བསླབ་བྱའི་གཙོ་བོ་བདག་གཞན་བརྗེ་བའི་སེམས། ། དེ་དང་འབྲེལ་བའི་ཐབས་ལམ་སྣ་ཚོགས་ལ། ། འཁྲུལ་པ་འགོག་པ་བྱང་སེམས་སྡོམ་པའི་སྐབས། །
ཞེས་སོ། ། གཉིས་པ་ནི། སེམས་ཙམ་ལུགས་ཀྱི་སེམས་བསྐྱེད་སྐྱེ་བོ་ཀུན་ལ་བྱེད་པ། དོན་དམ་སེམས་བསྐྱེད་ཆོ་གའི་སྒོ་ནས་བསྐྱེད་པ། བདག་གཞན་བརྗེ་བའི་བྱང་ཆུབ་ཀྱི་སེམས་བསྒོམ་དུ་མི་རུང་བ། མ་དག་པའི་སྦྱིན་སོགས་ལ་སྤྱོད་པ་འཁྲུལ་པའི་ལོག་རྟོག་རྣམས་ནི། སྐབས་གཉིས་པའི་དགག་བྱའི་གཙོ་བོ་ཡིན་ནོ། ། གསུམ་པ་ལ། སྡོམ་ཚིག་དང་། དེའི་དོན་བཤད་པ་གཉིས་ལས།
དང་པོ་ནི། དབང་དང་དམ་ཚིག་རིམ་གཉིས་ཕྱག་ཆེན་དང་། ། ཐེག་གསུམ་ལག་ལེན་རྟོགས་བྱའི་ལྟ་བ་དང་། ། སྤྱོད་པའི་ཚུལ་དང་འབྲས་བུ་འགྲུབ་ཚུལ་ལ། ། ལོག་རྟོག་འགོག་པ་རིག་འཛིན་སྡོམ་པའི་སྐབས། ། ཞེས་སོ། ། གཉིས་པ་ནི། དབང་གི་སྐབས་སུ་ཕག་མོའི་བྱིན་རླབས་ལ་སོགས་པ་སྨིན་བྱེད་མ་ཡིན་པ་བྱེད་དུ་འདོད་པ། སྨིན་བྱེད་ཀྱི་དབང་མི་དགོས་པར་འདོད་པ། དགོས་ཀྱང་འཁྲུལ་པར་སྤྱོད་པའི་ལོག་རྟོག་དང་།
དམ་ཚིག་གི་སྐབས་སུ་གསང་སྒྲོགས་ལ་ལྟུང་བ་མེད་པར་འདོད་པ་དང་། ལམ་རིམ་གཉིས་ཀྱི་སྐབས་སུ་ཐབས་ལམ་ཕྱོགས་རེ་བ་ཙམ་གྱིས་འཚང་རྒྱ་བར་འདོད་པ་དང་། ལས་དང་པོ་པས་ཡི་དམ་དཀྲོང་བསྐྱེད་ཙམ་དུ་སྒོམ་པ། དབང་བཞི་སྔོན་དུ་མ་སོང་བར་གཏུམ་མོ་སྒོམ་པ་ལ་སོགས་པ་ལམ་གྱི་གོ་རིམ་ལ་འཁྲུལ་པར་སྤྱོད་པའི་ལོག་རྟོག ཕྱག་ཆེན་གྱི་སྐབས་སུ་མཚོན་བྱེད་དཔེ། མཚོན་བྱ་དོན་གྱི་ཕྱག་རྒྱ་ཆེན་པོ་ལ་འཁྲུལ་པར་སྤྱོད་པའི་ལོག་རྟོག་དང་། ཞར་བྱུང་ལ་ཐེག་གསུམ་གྱི་ལག་ལེན་དང་། ཐེག་པ་རིམ་དགུ་ལ་ལྟ་བ་བཟང་ངན་འདོད་པའི་ལོག་རྟོག སྤྱོད་པའི་སྐབས་སུ། གང་གིས་སྤྱོད་པ་བྱེད་པའི་གང་ཟག
གང་དུ་སྤྱོད་པ་བྱེད་པའི་གནས་ལ་འཁྲུལ་པའི་ལོག་རྟོག འབྲས་བུའི་སྐབས་སུ། གནས་སྐབས་དང་མཐར་ཐུག་གི་འབྲས་བུ་ལ་འཁྲུལ་བའི་ལོག་རྟོག་རྣམས་ནི་སྐབས་གསུམ་པའི་དགག་བྱའི་གཙོ་བོ་ཡིན་ནོ། ། དེས་ན་སངས་རྒྱས་ཀྱི་བཀའ་ལ་བཀའ་མ་ཡིན་པ་འདྲེས་པའི་ལོག་རྟོག་བསལ་ནས་སྡེ་སྣོད་གསུམ་ལུང་རྣམ་དག་ཏུ་བསྒྲུབ་པའི་ཆེད་དུ་བཀའ་བསྡུ་དང་པོ་མཛད། ཡངས་པ་ཅན་གྱི་དགེ་སློང་གིས་མི་རུང་བའི་གཞི་བཅུ་སྤྱད་པའི་འཁྲུལ་པ་བསལ་ནས་འདུལ་བའི་ལག་ལེན་རྣམ་དག་ཏུ་བསྒྲུབ་པའི་ཆེད་དུ་བཀའ་བསྡུ་གཉིས་པ་མཛད། དགེ་སློང་ལྷ་ཆེན་པོས་ཆོས་འཁྲུལ་པ་བསྟན་པ་རྣམས་སུན་ཕྱུང་ནས་ཆོས་རྣམ་དག་དར་བའི་ཆེད་དུ་བཀའ་བསྡུ་གསུམ་པ་མཛད་པ་དང་ཆོས་མཚུངས་པར་བསྟན་བཅོས་འདིར་ཡང་། གངས་རིའི་ཁྲོད་དུ་བྱུང་བའི་བསྟན་པའི་ཉམས་ལེན་འཁྲུལ་པ་རྣམས་བཀག་ནས་མ་འཁྲུལ་བ་དར་རྒྱས་སུ་བྱ་བའི་ཕྱིར་དུ། ཆོས་དང་ཆོས་མ་ཡིན་པ་རྣམ་པར་ཕྱེ་བས་ན། བཀའ་བསྡུ་བཞི་པ་ཞེས་བྱའོ། ། གསུམ་པ་ནི།
འདིར་བསྟན་པའི་ཉམས་ལེན་མཐའ་དག་ངོ་བོ་མ་ནོར་བསྟན་ཚུལ་ཕྱིན་ཅི་མ་ལོག་པའི་ཚུལ་དུ་བསྟན་པ་ཡིན་ཏེ། བསྟན་པའི་ཉམས་ལེན་མཐའ་དག་བསྡུ་ན། ཉན་ཐོས་དང་ཐུན་མོང་བའི་ཉམས་ལེན། ཐེག་ཆེན་གྱི་ཕར་ཕྱིན་ཐེག་པ་དང་ཐུན་མོང་བའི་ཉམས་ལེན། རྡོ་རྗེ་ཐེག་པའི་ཐུན་མོང་མ་ཡིན་པའི་ཉམས་ལེན་གསུམ་དུ་འདུས་ཤིང་། དེ་དག་འདིར་གཙོ་བོར་གཏན་ལ་འབེབས་པའི་ཕྱིར། ཇི་ལྟར་བསྟན་ན། ཉན་ཐོས་དང་ཐུན་མོང་བའི་ཉམས་ལེན་ནི། གདུལ་བྱ་ཐེག་དམན་གྱི་རིགས་ཅན་རྗེས་སུ་གཟུང་བའི་ཕྱིར་དུ། གང་ཟག་གི་བདག་མེད་རྟོགས་པའི་ཤེས་རབ་ཀྱི་རྩིས་ཟིན་པའི་སྒོ་ནས།
གཞན་ལ་གནོད་པ་གཞི་བཅས་སྤོང་བའི་ཉམས་ལེན་ལ་འཇོག་སྟེ། སོ་ཐར་གྱི་མདོ་ལས། སྡིག་པ་ཅི་ཡང་མི་བྱ་སྟེ། ། དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་འདུལ། ། འདི་ནི་སངས་རྒྱས་བསྟན་པ་ཡིན། ། ཞེས་གསུངས་པས་སོ། ། དེ་དག་སྐབས་དང་པོའི་བསྟན་བྱའི་གཙོ་བོར་བྱས་ནས་འཆད། ཐེག་ཆེན་ཕ་རོལ་ཏུ་ཕྱིན་པ་དང་ཐུན་མོང་བའི་ཉམས་ལེན་ནི། སྤྲོས་བྲལ་རྟོགས་པའི་ཤེས་རབ་ཀྱི་རྩིས་ཟིན་པའི་སྒོ་ནས།
བརྩེ་བ་སྙིང་རྗེ་ཆེན་པོས། མཐའ་ཡས་པའི་སེམས་ཅན་ལ་ཕན་པ་སྒྲུབ་པའི་ཉམས་ལེན་ལ་འཇོག་སྟེ། རྡོ་རྗེ་གུར་ལས། སྟོང་ཉིད་སྙིང་རྗེ་ཐ་དད་མེད། ། གང་དུ་སེམས་ནི་རྣམ་སྒོམ་པ། ། དེ་ནི་སངས་རྒྱས་ཆོས་དང་ནི། ། དགེ་འདུན་གྱི་ཡང་བསྟན་པའོ། ། ཞེས་གསུངས་པས་སོ། ། དེ་ཉིད་སྐབས་གཉིས་པའི་བསྟན་བྱའི་གཙོ་བོར་བྱས་ནས་བསྟན། རྡོ་རྗེ་ཐེག་པའི་ཐུན་མོང་མ་ཡིན་པའི་ཉམས་ལེན་ནི།
རང་གི་ལུས་ངག་ཡིད་གསུམ་དང་། རྡོ་རྗེ་འཆང་གི་སྐུ་གསུང་ཐུགས་དབྱེར་མེད་དུ་བྱིན་གྱིས་རློབ་པའི་ས་བོན་འདེབས་པའི་སྨིན་བྱེད་ཀྱི་དབང་དང་། དབང་གི་རྟོགས་པ་གོང་ནས་གོང་དུ་འཕེལ་བར་བྱེད་པའི་གྲོལ་བྱེད་ལམ་གྱིས་བསྡུས་པའི་ཉམས་ལེན་ལ་འཇོག་སྟེ། རྡོ་རྗེ་རྩེ་མོ་ལས། སྨིན་པ་དང་ནི་གྲོལ་བའི་ལམ། ། སངས་རྒྱས་བྱང་ཆུབ་བསྟན་པའི་མཆོག ། ཅེས་གསུངས་པས་སོ། ། དེ་ཉིད་སྐབས་གསུམ་པའི་བསྟན་བྱའི་གཙོ་བོར་བྱས་ནས་བསྟན་པ་ཡིན་ནོ། ༈ །གསུམ་པ་བསྟན་བཅོས་ཀྱི་བརྗོད་བྱ་གཏན་ལ་དབབ་པ་ལ། བསྟན་བཅོས་ཀྱི་བརྗོད་བྱའི་བསྡུ་བ།
སྡོམ་པ་གསུམ་གྱི་ཐུན་མོང་གི་རྣམ་གཞག་སྤྱིར་བསྟན་པ། གཞུང་སོ་སོའི་དཀའ་གནད་བྱེ་བྲག་ཏུ་བཤད་པ་དང་གསུམ། དང་པོ་ལ། བརྗོད་བྱ་བདེ་བླག་ཏུ་རྟོགས་པའི་ཕྱིར་དུ་མཚན་གྱི་དོན། བསྟན་པ་རྣམ་དག་ཏུ་བསྒྲུབ་པའི་ཕྱིར་དུ་གཞུང་གི་དོན། བཀའ་དྲིན་རྗེས་སུ་དྲན་པའི་ཕྱིར་དུ་ཕྱག་འཚལ་བའོ། ། དང་པོ་ནི། སྡོམ་པ་གསུམ་གྱི་ཞེས་སོགས་སོ། ། གསུམ་པ་ནི། གང་གི་ཐུགས་བརྩེ་ཞེས་སོགས་སོ། །
གཉིས་པ་ལ། བཤད་པ་ལ་འཇུག་པའི་ཡན་ལག བཤད་པ་རང་གི་ངོ་བོ། བཤད་པ་ཡོངས་སུ་རྫོགས་པའི་བྱ་བ་དང་གསུམ། དང་པོ་ལ། མཆོད་པར་བརྗོད་པ་དང་། བརྩམ་པར་དམ་བཅའ་བ་གཉིས། དང་པོ་ནི། བསྟན་བཅོས་རྩོམ་པའི་བར་ཆད་ཞི་བའི་ཆེད་དུ་བླ་མ་དམ་པ་སྤྱི་དང་བྱེ་བྲག་རྩ་བའི་བླ་མ་ལ་མཆོད་པར་བརྗོད་པ་འཆད་པ་ནི། བླ་མ་དམ་པའི་ཞེས་སོགས་སོ། །
གཉིས་པ་ནི། འོ་ན་སྐྱོན་མེད་ཅིང་ཡོན་ཏན་ཀུན་གྱི་མཛོད་མངའ་བའི་བླ་མ་དམ་པ་ལ་ཕྱག་བཙལ་ནས། ལས་སུ་ཅི་བྱེད་སྙམ་ན། བསྟན་པའི་ཉམས་ལེན་ལ་འཁྲུལ་པ་བཀག་ནས་མ་འཁྲུལ་པ་བསྒྲུབ་པར་བྱ་བའི་ཕྱིར་དུ་བསྟན་བཅོས་རྩོམ་ཞེས་བརྩམ་པར་དམ་བཅའ་བ་འཆད་པ་ནི། སྐྱོན་མེད་ཅེས་སོགས་སོ། ། གསུམ་པ་བཤད་པ་ཡོངས་སུ་རྫོགས་པའི་བྱ་བ་ནི། སངས་རྒྱས་གསུང་རབ་དྲི་མ་མེད། ། ཅེས་སོགས་སོ། ། གཉིས་པ་བཤད་པ་རང་གི་ངོ་བོ་ལ། དོན་ལ་འཁྲུལ་བ་བཀག་ནས་དོན་མ་འཁྲུལ་བར་སྒྲུབ་པ་དང་།
ཚིག་ལ་འཁྲུལ་བ་བཀག་ནས་ཚིག་མ་འཁྲུལ་བར་སྒྲུབ་པའོ། ། འདི་ཉིད་ནི། དེ་ནས་ཚིག་ལ་འཁྲུལ་པ་ཡི། ། རྣམ་པར་དབྱེ་བ་བཤད་ཀྱིས་ཉོན། ། ཞེས་སོགས་ཀྱིས་བསྟན་ནོ། ། དང་པོ་ལ། བརྗོད་བྱའི་གཙོ་བོ་ངོས་བཟུང་བའི་སྒོ་ནས་ལུས་མདོར་བསྟན་པ། སྡོམ་པ་གསུམ་གྱི་ཉམས་ལེན་བསྟན་པའི་སྒོ་ནས་ཡན་ལག་རྒྱས་པར་བཤད་པ། དེ་ལ་གཞན་གྱི་རྩོད་པ་སྤང་བ། གནད་མ་འཁྲུལ་བར་བསྟན་པའི་སྒོ་ནས་མཇུག་བསྡུ་བ་དང་བཞི། །
རྩོད་སྤོང་ནི། དམ་པ་འཆར་ཆུང་ལ་སོགས་པ་ཁ་ཅིག སྡོམ་པ་གསུམ་དུ་ཉམས་ལེན་སོ་སོར་འཆད་པ་མི་འཐད་དེ། གྲུབ་མཐའ་ཐམས་ཅད་རང་ས་ནས་བདེན་པའི་ཕྱིར་ཟེར་བ་འགོག་པ་ནི། ཁ་ཅིག་ཐེག་པ་རང་ས་ན། ། ཞེས་སོགས་སོ། ། བཞི་པ་མཇུག་བསྡུ་བ་ནི། གནད་འཁྲུལ་མ་འཁྲུལ་སོ་སོར་ཤེས་ནས་འཁྲུལ་བ་འདོར་བ་དང་། མ་འཁྲུལ་བ་ལ་འཇུག་དགོས་སོ། ། ཞེས་འཆད་པ་ནི།
ཆོས་གཞན་ལེགས་པར་སྟོན་ན་ཡང་། ། ཞེས་སོགས་སོ། ། དང་པོ་ལུས་མདོར་བསྟན་ནི། འོ་ན་བསྟན་བཅོས་འདིར་སྡོམ་པ་གསུམ་གྱི་རྣམ་གཞག་ཇི་ལྟར་འཆད་ཅེ་ན། སོ་ཐར་གྱི་སྡོམ་པ་མ་ཐོབ་པ་ཐོབ་པར་བྱེད་པའི་ཆོ་ག བསླབ་བྱ་ལས་འབྲས་ཀྱི་རྣམ་གཞག དེ་དག་ལ་ལོག་རྟོག་འགོག་ཚུལ་ལ་སོགས་པ་སྐབས་དང་པོའི་ལུས་མདོར་བསྟན་གྱི་ཚུལ་གྱིས་འཆད་པ་ནི། སོ་སོར་ཐར་པའི་སྡོམ་པ་དང་། ། དེ་དག་གི་ནི་ཆོ་ག་དང་། ། སོ་སོའི་བསླབ་པར་བྱ་བ་དང་། །
རྣམ་པར་དབྱེ་བ་བཤད་ཀྱི་ཉོན། ། ཞེས་སོ། ། བྱང་སེམས་ཀྱི་སྡོམ་པ་མ་ཐོབ་པ་ཐོབ་པར་བྱེད་པའི་ཆོ་ག ། བསླབ་བྱ་བདག་གཞན་བརྗེ་བའི་གནད། དེ་དག་ལ་ལོག་རྟོག་འགོག་ཚུལ་ལ་སོགས་པ་སྐབས་གཉིས་པའི་ལུས་མདོར་བསྟན་གྱི་ཚུལ་གྱིས་འཆད་པ་ནི། བྱང་ཆུབ་སེམས་དཔའི་སེམས་བསྐྱེད་དང་། ། དེ་དག་གི་ནི་ཆོ་ག་དང་། ། སོ་སོའི་བསླབ་པར་བྱ་བ་དང་། ། སེམས་བསྐྱེད་པ་ཡི་གནད་རྣམས་དང་། ། སྟོང་ཉིད་སྙིང་རྗེའི་སྙིང་པོ་སོགས། །
རྣམ་པར་དབྱེ་བ་བཤད་ཀྱི་ཉོན། ། ཞེས་སོ། ། སྔགས་སྡོམ་མ་ཐོབ་པ་ཐོབ་པར་བྱེད་པ་སྨིན་བྱེད་ཀྱི་དབང་། དེ་ཉིད་ཀྱི་རྒྱུན་གོམས་པར་བྱེད་པ་གྲོལ་བྱེད་ཀྱི་ལམ། དེ་ལས་བྱུང་བའི་ཕྱག་རྒྱ་ཆེན་པོ། ཕྱི་ནང་གི་རྟེན་འབྲེལ་བསྒྲིགས་ནས་སྤྱོད་པ་བྱེད་ཚུལ། དེ་ལ་བརྟེན་ནས་ས་ལམ་བགྲོད་ཚུལ་ལ་སོགས་པ་སྐབས་གསུམ་པའི་ལུས་མདོར་བསྟན་གྱི་ཚུལ་གྱིས་འཆད་པ་ནི། གསང་སྔགས་ཀྱི་ནི་དབང་བསྐུར་དང་། ། དེ་དག་གི་ནི་ཆོ་ག་དང་། ། སོ་སོའི་བསླབ་པར་བྱ་བ་དང་། །
རིམ་པ་གཉིས་ཀྱི་གསང་ཚིག་དང་། ། ཡེ་ཤེས་ཕྱག་རྒྱ་ཆེན་པོ་དང་། ། ཕྱི་དང་ནང་གི་རྟེན་འབྲེལ་དང་། ། ས་དང་ལམ་གྱི་རྣམ་གཞག་གི ། རྣམ་པར་དབྱེ་བ་བཤད་ཀྱི་ཉོན། ། ཞེས་སོ། ། གཉིས་པ་རྒྱས་བཤད་ལ། སོ་ཐར། བྱང་སེམས། སྔགས་སྡོམ་གྱི་ཉམས་ལེན་བཤད་པའོ། །
དང་པོ་ལ། བརྗོད་བྱའི་གཙོ་བོ་སོ་སོར་ཐར་པའི་རྣམ་གཞག བསླབ་བྱའི་རང་བཞིན་ལས་འབྲས་ཀྱི་རྣམ་གཞག ཐོས་བསམ་སྒོམ་གསུམ་མ་ནོར་བས་མཇུག་བསྡུ་བའོ། ། དང་པོ་ལ། དབྱེ་བའི་སྒོ་ནས་མདོར་བསྟན། སོ་སོའི་རང་བཞིན་རྒྱས་པར་བཤད། གདམས་པའི་སྒོ་ནས་མཇུག་བསྡུ་བའོ། ། དང་པོ་ནི། སོ་སོར་ཐར་པའི་སྡོམ་པ་ལ། །
ཞེས་སོགས་སོ། ། གསུམ་པ་ནི། སོ་སོར་ཐར་པའི་ལུགས་གཉིས་པོ། ། ཞེས་སོགས་སོ། ། གཉིས་པ་ལ། ཉན་ཐོས་ལུགས་ཀྱི་དང་། ཐེག་ཆེན་ལུགས་ཀྱི་སོ་ཐར་རོ། ། དང་པོ་ལ། རིགས་བདུན་གྱི་རྣམ་གཞག་སྤྱིར་བསྟན་པ་དང་། བསྙེན་གནས་བྱེ་བྲག་ཏུ་བཤད་པའོ། །
དང་པོ་ལ། དམ་བཅའི་སྒོ་ནས་མདོར་བསྟན། སྒྲུབ་བྱེད་ཀྱི་སྒོ་ནས་རྒྱས་པར་བཤད། དུས་ལ་ལོག་པར་རྟོག་པ་དགག་པ་དང་གསུམ། དང་པོ་ནི། སོ་ཐར་རིགས་བདུན་གྱི་ངོ་བོ་གཟུགས་ཅན། དུས་ཇི་སྲིད་འཚོ་བར་གྱི་སྡོམ་པ་ཡིན་ནོ། ། ཞེས་འཆད་པ་ནི། ཉན་ཐོས་ཞེས་སོགས་སོ། ། གཉིས་པ་ནི།
རིགས་བདུན་ནི། ཇི་སྲིད་འཚོའི་བར་དུ་ཁས་བླངས་པའི་གཟུགས་ཅན་གྱི་སྡོམ་པ་ཡིན་པས་ན་ཤི་འཕོས་པའི་དབང་གིས་གཏོང་བ་ཡིན་ནོ། ། ཞེས་པའི་རིགས་པའི་སྒྲུབ་བྱེད་འཆད་པ་ནི། དེ་དག་གི་ནི་ཞེས་སོགས་སོ། ། ལུང་གི་སྒྲུབ་བྱེད་འཆད་པ་ནི། འདི་ནི་ཆོས་མངོན་ཞེས་སོགས་སོ། ། འོ་ན་གཟུགས་ཅན་གྱི་སྡོམ་པ་ཐམས་ཅད་ཤི་འཕོས་པའི་དབང་གིས་གཏོང་བར་ངེས་སམ་ཞེ་ན། མ་ཡིན་ཏེ། ཇི་སྲིད་འཚོའི་བར་དུ་ཁས་བླངས་པའི་གཟུགས་ཅན་གྱི་སྡོམ་པ་རིགས་བདུན་ཤི་འཕོས་པའི་དབང་གིས་གཏོང་བ་ཡིན་གྱི་བསམ་གཏན་དང་ཟག་མེད་ཀྱི་སྡོམ་པ་ནི་གཟུགས་ཅན་ཡིན་ཡང་དེའི་དབང་གིས་གཏོང་བ་མ་ཡིན་པའི་ཕྱིར་ཏེ། འདི་གཉིས་ཇི་སྲིད་འཚོའི་བར་དུ་བླངས་པའི་གཟུགས་ཅན་གྱི་སྡོམ་པ་མ་ཡིན་གྱི་སེམས་ཀྱི་རྗེས་འབྲང་གི་སྡོམ་པ་ཡིན་པའི་ཕྱིར་ཏེ།
ཐ་མ་གཉིས་ནི་སེམས་རྗེས་འབྲང་། ། ཞེས་སོ། ། འོ་ན་གྲུབ་མཐའ་ཀུན་གྱི་ལུགས་ལ་རིགས་བདུན་ཤི་འཕོས་པའི་དབང་གིས་གཏོང་བར་ངེས་སམ་ཞེ་ན། མ་ངེས་ཏེ། བྱང་སེམས་ཀྱི་ཉེས་སྤྱོད་སྡོམ་པའི་ངོ་བོར་སྐྱེས་པའི་རིགས་བདུན་ནི། ཤི་འཕོས་པ་ཙམ་གྱིས་གཏོང་བ་མ་ཡིན་པའི་ཕྱིར་ཏེ། དེ་དག་རང་གི་ཉེར་ལེན་སེམས་ལས་བྱུང་བའི་སྡོམ་པ་ཡིན་པས་གཏོང་རྒྱུ་གཞན་མ་བྱུང་ན་སེམས་ཇི་སྲིད་གནས་ཀྱི་བར་དུ་རྗེས་སུ་འབྲང་བའི་ཕྱིར། དེ་ཡང་འདིར། བྱང་ཆུབ་སེམས་དཔའི་སྡོམ་པ་རྣམས། ། ཤི་འཕོས་ནས་ཀྱང་རྗེས་སུ་འབྲང་། །
ཞེས་པས་དམ་བཅའ་བསྟན་ནས། དེའི་ཤེས་བྱེད་འཆད་པ་ནི། བྱང་ཆུབ་སེམས་དཔའི་སྡོམ་པ་ནི། ། སེམས་ལས་སྐྱེ་ཕྱིར་གཟུགས་ཅན་མིན། ། དེས་ན་ཇི་སྲིད་སེམས་མ་ཉམས། ། དེ་ཡི་བར་དུ་སྡོམ་པ་ཡོད། ། ཅེས་སོགས་སོ། ། དེས་ན་གཞུང་འདིས། ཐེག་པ་ཆེན་པོའི་ལུགས་ལ་སྡོམ་པ་ཤེས་པའི་ངོ་བོར་གནས་པ་ཡིན་པས་ཤི་འཕོས་པ་ཙམ་གྱིས་མི་གཏོང་བའི་དོགས་གཅོད་བསྟན་ཚུལ་གྱི་གནད་ཁོང་དུ་ཆུད་པར་བྱའོ། ། གསུམ་པ་ནི།
འདོད་པ་བརྗོད་པ་དང་། དེ་དགག་པ་གཉིས། དང་པོ་ནི། ཁ་ཅིག་ཅེས་སོ། ། གཉིས་པ་ལ། སྒྲུབ་བྱེད་མེད་པའི་སྒོ་ནས་མདོར་བསྟན། གནོད་བྱེད་ཡོད་པའི་སྒོ་ནས་རྒྱས་པར་བཤད། སྨད་པའི་གནས་སུ་བསྟན་པའི་སྒོ་ནས་མཇུག་བསྡུ་བའོ། ། དང་པོ་ནི། དེ་འདྲ་ཞེས་སོགས་སོ། །
གཉིས་པ་ནི། དེ་ལྟ་ཡིན་ན་ཞེས་སོགས་སོ། ། གསུམ་པ་ནི། དེས་ན་ཞེས་སོགས་སོ། ། གཉིས་པ་བསྙེན་གནས་ནི། བྱེ་བྲག་སྨྲ་བའི་ཞེས་སོགས་སོ། ། གཉིས་པ་ཐེག་ཆེན་སོ་ཐར་ལ། མཉན་པར་གདམས་པ་དང་། དོན་དངོས་བཤད་པ་གཉིས། དང་པོ་ནི།
ཐེག་པ་ཆེན་པོ་ཞེས་སོགས་སོ། ། གཉིས་པ་ལ། མ་ཐོབ་པ་ཐོབ་པར་བྱེད་པའི་ཆོ་ག ཐོབ་པ་མི་ཉམས་པར་སྲུང་བར་བྱེད་པའི་བསླབ་བྱ། གཏོང་ཚུལ་ལ་དོགས་པ་གཅོད་པའོ། ། དང་པོ་ལ་ཐུན་མོང་མ་ཡིན་པའི་ཆོ་ག་དང་། ཐུན་མོང་བའི་ཆོ་ག་གཉིས། དང་པོ་ལ། ད་ལྟར་གྱི་དང་། སྔོན་གྱི་ཆོ་ག་གཉིས།
དང་པོ་ནི། བྱང་སེམས་ཞེས་སོགས་སོ། ། གཉིས་པ་སྔོན་ཆོག་ནི། རྒྱལ་སྲས་ཞེས་སོགས་སོ། ། གཉིས་པ་ནི། དེས་ན་ད་ཞེས་སོགས་སོ། ། གཉིས་པ་བསླབ་བྱ་ནི། སོ་སོར་ཐར་པའི་བསླབ་བྱ་ཡི། ། ཞེས་སོགས་སོ། ། གསུམ་པ་ནི།
འོ་ན་རིགས་བདུན་ཤི་འཕོས་པ་ཙམ་གྱིས་གཏོང་བར་འགྱུར་ཏེ། དེ་དག་ཆོ་ག་ཉན་ཐོས་ཀྱི་ལུགས་བཞིན་དུ་ཐོབ་དགོས་ཤིང་ཉན་ཐོས་ཀྱི་ལུགས་ལ་ཤི་འཕོས་པ་ཙམ་གྱིས་གཏོང་བར་བཤད་པའི་ཕྱིར་སྙམ་ན། དེ་དག་མཚུངས་པ་མ་ཡིན་ཏེ། ཉན་ཐོས་ཀྱི་ལུགས་ལ་རིགས་བདུན་ཇི་སྲིད་འཚོའོ་བར་དུ་ཁས་བླངས་པའི་གཟུགས་ཅན་གྱི་སྡོམ་པ་ཡིན་ལ། འདིར་ནི་དེ་དག་རང་གི་ཉེར་ལེན་སེམས་ལས་བྱུང་བའི་ཤེས་རྫས་སུ་འདོད་པའི་ཕྱིར། དེས་ན་ཐེག་ཆེན་སོ་ཐར་རིགས་བདུན་གྱི་ཆོ་ག་ཉན་ཐོས་ལུགས་བཞིན་ཐོབ་དགོས་པའི་དབང་གིས་ཤི་འཕོས་པའི་ཚེ་ཁས་བླངས་པའི་དུས་ཀྱི་ལྡོག་ཆ་ཙམ་གཏོང་བ་ཡིན་གྱི་སྡོམ་པའི་རྫས་ཀྱི་ངོ་བོ་གཏོང་བ་མ་ཡིན་ཏེ། དེ་དག་རང་གི་ཉེར་ལེན་སེམས་ལས་བྱུང་བའི་ཤེས་རྫས་སུ་འདོད་པའི་ཕྱིར། ཞེས་འཆད་པ་ནི། ཐེག་ཆེན་སོ་སོ་ཐར་ཡིན་ཡང་། ། ཞེས་སོགས་སོ། །
དེའི་ཀུན་སློང་བྱང་ཆུབ་ཀྱི་སེམས་ཀྱིས་ཁས་བླངས་པའི་དུས་ཀྱི་ལྡོག་ཆ་ནི་ཤི་འཕོས་པ་ཙམ་གྱིས་མི་གཏོང་སྟེ། དེ་དག་ཆོ་གའི་སྒོ་ནས་ཇི་སྲིད་འཚོའི་བར་དུ་ཁས་བླངས་པ་མ་ཡིན་པའི་ཕྱིར། ཞེས་འཆད་པ་ནི། བྱང་ཆུབ་སེམས་ཞེས་སོགས་སོ། ། གཉིས་པ་བསླབ་བྱ་ལ། ལས་འབྲས་ཀྱི་རྣམ་གཞག་སྤྱིར་བསྟན་པ་དང་། འཁྲུལ་པ་དགག་པ་རྒྱས་པར་བཤད་པའོ། ། དང་པོ་ལ། མཉན་པར་གདམས་པ། དབྱེ་བ་སོ་སོར་བཤད་པ།
མཇུག་བསྡུ་བའོ། ། དང་པོ་ནི། དེ་ནས་ཞེས་སོགས་སོ། ། གཉིས་པ་ནི། ལས་ལ་ཞེས་སོགས་སོ། ། གསུམ་པ་ནི། དེ་འདྲའི་ཞེས་སོགས་སོ། ། གཉིས་པ་ལ། བསྔོ་བའི་གནད་ལ་འཁྲུལ་བ་དགག་པ། འབྲས་བུ་དཀར་ནག་ཟང་ཐལ་དུ་འདོད་པ་དགག་པ།
སྤྱོད་པ་ཡེ་བཀག་ཡེ་གནང་དུ་འདོད་པ་དགག་པ། འཕྲལ་གྱི་ལག་ལེན་འཁྲུལ་པ་གཞན་དགག་པའོ། ། དང་པོ་ལ། བསྔོ་རྒྱུའི་དགེ་རྩ་ལ། བསྔོ་ཚུལ་གྱི་ལག་ལེན་ལ། བསྔོ་བའི་འབྲས་བུ་ལ་འཁྲུལ་པ་དགག་པ། དོན་བསྡུས་ཏེ་ལས་འབྲས་ཀྱི་གནད་བསྟན་པའོ། ། དང་པོ་ལ། འདོད་པ་བརྗོད་པ་དང་། དེ་དགག་པ་གཉིས།
དང་པོ་ནི། མུ་སྟེགས་ཞེས་སོགས་སོ། ། གཉིས་པ་ལ། ཆོས་དབྱིངས་བསྔོ་རྒྱུའི་སྙིང་པོར་འདོད་པ་དགག ཆོས་དབྱིངས་ལས་གཞན་པའི་ཁམས་བསྔོ་རྒྱུའི་སྙིང་པོར་འདོད་པ་དགག ཆོས་དབྱིངས་ལ་བསྔོ་རྒྱུའི་སྙིང་པོ་ཡིན་མིན་གྱི་དབྱེ་བ་ཡོད་པ་དགག སྤྲོས་བྲལ་གྱི་དབྱིངས་ལ་སྙིང་པོར་འཇོག་པའི་འཐད་པ། འབྲས་དུས་ཀྱི་བདེ་གཤེགས་སྙིང་པོ་ཀུན་ལ་ཁྱབ་པ་དྲང་དོན་དུ་བསྟན་པ་དང་ལྔ། དང་པོ་ནི། གྲངས་ཅན་ཞེས་སོགས་སོ། །
གཉིས་པ་ནི། ལ་ལ་བདེ་གཤེགས་སྙིང་པོའི་སྒྲ། ། ཞེས་སོགས་སོ། ། གསུམ་པ་ནི། གལ་ཏེ་བེམས་པོའི་ཆོས་ཀྱི་དབྱིངས། ། ཞེས་སོགས་སོ། ། བཞི་པ་ནི། དེས་ན་དེ་བཞིན་གཤེགས་པ་ཡི། ། ཞེས་སོགས་སོ། ། ལྔ་པ་ནི།
འོན་ཀྱང་མདོ་སྡེ་འགའ་ཞིག་དང་། ། ཞེས་སོགས་སོ། ། གཉིས་པ་ནི། འགའ་ཞིག་བསྔོ་བའི་ཚེ་ན་ཆུ། ། ཞེས་སོགས་སོ། ། གསུམ་པ་ནི། བསྔོ་བ་དེ་ཡང་མདོར་བསྡུ་ན། ། ཞེས་སོགས་སོ། ། བཞི་པ་ལ། དགེ་མི་དགེའི་ལས་རྒྱུ་རྐྱེན་གྱིས་བྱེད་དགོས་པར་བསྟན་པ་དང་།
ཐེག་པ་ཆེ་ཆུང་གི་ལས་འབྲས་ཀྱི་གནད་བསྟན་པ་གཉིས། དང་པོ་ནི། ཆོས་ཉིད་དེ་བཞིན་ཉིད་བསྔོ་རྒྱུའི་དགེ་རྩར་མི་འཐད་དེ། དགེ་མི་དགེའི་ལས་ཡིན་ན་རྒྱུ་རྐྱེན་གྱིས་བྱས་པ་གཅིག་དགོས་པའི་ཕྱིར་ཏེ། དགེ་བའི་ལས་ཡིན་ན། རང་རྒྱུད་དུག་གསུམ་མེད་པའི་སེམས་བྱུང་གིས་ཀུན་ནས་བསླངས་བ་གཅིག་དགོས། མི་དགེ་བའི་ལས་ཡིན་ན། རང་རྒྱུད་དུག་གསུམ་གང་རུང་གིས་ཀུན་ནས་བསླངས་བ་གཅིག་དགོས་པའི་ཕྱིར། ཞེས་འཆད་པ་ནི། དེས་ན་བསྔོ་རྒྱུའི་དགེ་བ་དང་། །
ཞེས་སོགས་སོ། ། དེའི་ཤེས་བྱེད་ཀྱི་ལུང་འཆད་པ་ནི། ། འདོད་ཆགས་ཞེ་སྡང་གཏི་མུག་གསུམ། ། ཞེས་སོགས་སོ། ། འདིར་མཁས་པ་མང་པོ་དག་ཞལ་འཆམ་པར་དུག་གསུམ་གང་རུང་གིས་ཀུན་ནས་བསླངས་པའི་ལས་ལ་མི་དགེ་བས་ཁྱབ་པ་གཞུང་གི་དགོངས་པར་འཆད་ཅིང་། མ་རིག་པས་ཀུན་ནས་བསླངས་པའི་དགེ་བའི་ལས་མེད་པར་འདོད་པ་ནི། ཐུར་ཁྱབ་དང་། རྗེས་ཁྱབ་ཀྱི་ཤན་མ་ཕྱེད་པར་ཟད་པས། ཐོག་མར་ཁྱབ་པའི་རྣམ་དབྱེ་ཙམ་ཤེས་པར་མཛད་ན་ལེགས་སོ། ། གཉིས་པ་ནི།
ཉན་ཐོས་དགེ་བ་ཕལ་ཆེར་ཡང་། ། ཞེས་སོགས་སོ། ། གཉིས་པ་ལ། འདོད་པ་བརྗོད་པ་དང་། དེ་དགག་པ་གཉིས། དང་པོ་ནི། དགོངས་གཅིག་པ་ན་རེ། དགེ་བའི་ལས་ཀྱིས་འབྲས་བུ་བདེ་བ་སྐྱེད་པར་ངེས། མི་དགེ་བའི་ལས་ཀྱིས་འབྲས་བུ་སྡུག་བསྔལ་སྐྱེད་པར་ངེས་ཤིང་དེ་དག་རྣམས་ཀྱི་འབྲས་བུ་སེམས་ཅན་གྱི་དུས་སུ་མ་མྱོང་ན་སངས་རྒྱས་ཀྱི་སར་སྨིན་པ་ཡོད་དེ། སྟོན་པ་འདི་སློབ་པ་ལམ་གྱི་གནས་སྐབས་སུ་དེད་དཔོན་སྙིང་རྗེ་ཆེན་པོར་གྱུར་པའི་ཚེ་ཚོང་པ་གཡོ་ཅན་བསད་པའི་ལས་ཀྱི་རྣམ་སྨིན་ལ་སངས་རྒྱས་པའི་དུས་སུ་ཞབས་ལ་སེང་ལྡེང་གི་ཚལ་པ་ཟུག་པར་འདུལ་བ་ལུང་ལས་བཤད་ཅིང་བཤད་པ་ལྟར་དུ་བདེན་པའི་ཕྱིར།
ཞེས་པའི་འདོད་པ་འཆད་པ་ནི། དཀར་ནག་ཅེས་སོགས་སོ། ། དེ་འགོག་པ་ལ། དཀར་ནག་ཟང་ཐལ་དྲང་དོན་དུ་བསྟན་པ། ངེས་དོན་ཡིན་པ་ལ་གནོད་བྱེད་བསྟན་པ། ཤེས་བྱེད་ཀྱི་ལུང་དང་སྦྱར་བའོ། ། དང་པོ་ནི། དེ་དག་གིས་ནི་དྲང་དོན་ལ། ། ཞེས་སོགས་སོ། ། གཉིས་པ་ནི།
གལ་ཏེ་རྫོགས་པའི་སངས་རྒྱས་ལ། ། ཞེས་སོགས་སོ། ། གསུམ་པ་ནི། འདི་ཡི་ལུང་དང་རིགས་པ་རྣམས། ། ཞེས་སོགས་སོ། ། གསུམ་པ་ལ། འདོད་པ་བརྗོད་པ་དང་། དེ་དགག་པ་གཉིས། དང་པོ་ནི། དགོངས་གཅིག་པ་ན་རེ།
གནང་བ་ཐམས་ཅད་ཡེ་ནས་གནང་བ་དང་བཀག་པ་ཐམས་ཅད་ཡེ་ནས་བཀག་པ་ཞེས་གསུངས་ཏེ། གང་ཟག་གཅིག་ལ་བཀག་ན་ཐམས་ཅད་ལ་བཀག་དགོས་གང་ཟག་གཅིག་ལ་གནང་ན་ཐམས་ཅད་ལ་གནང་དགོས་པའི་ཕྱིར། ཞེས་གསུང་ངོ་། ། གཉིས་པ་ལ། གནང་བཀག་ཐ་དད་དུ་ཡོད་ཚུལ་སྤྱིར་བསྟན་པ། དེ་ལ་གཞན་གྱི་རྩོད་པ་སྤང་བ། མ་འཁྲུལ་བའི་གནང་བཀག་ཇི་ལྟར་སྒྲུབ་ཚུལ་ལོ། ། དང་པོ་ལ། དམ་བཅའི་སྒོ་ནས་མདོར་བསྟན། འཐད་པའི་སྒོ་ནས་རྒྱས་པར་བཤད།
དཔེའི་སྒོ་ནས་དོན་བསྡུ་བ་དང་གསུམ། དང་པོ་ནི། ཡེ་བཀག་ཡེ་གནང་ཞེས་བྱ་བའང་། ། ཞེས་སོགས་སོ། ། གཉིས་པ་ལ། ཉན་ཐོས་དང་ནང་ཚུན་གནང་བཀག་ཐ་དད་དུ་བསྟན་པ། ཁྱིམ་པ་དང་རབ་བྱུང་གནང་བཀག་ཐ་དད་དུ་བསྟན་པ། ཐེག་པ་ཆེ་ཆུང་གནང་བཀག་ཐ་དད་དུ་བསྟན་པ། ཐེག་ཆེན་ནང་ཕན་ཚུན་གནང་བཀག་ཐ་དད་དུ་བསྟན་པ་དང་བཞི། དང་པོ་ལ།
གནང་བཀག་ཐ་དད་དུ་ཡོད་ཚུལ་དངོས། དེའི་ཉེས་སྤོང་གི་ལན་དགག་པ། གནང་བཀག་གཅིག་ཡིན་པ་ལ་གནོད་བྱེད་བསྟན་པའོ། ། དང་པོ་ནི། དེ་ཡི་འཐད་པ་འདི་ལྟར་ཡིན། ། ཞེས་སོགས་སོ། ། གཉིས་པ་ནི། གལ་ཏེ་སྡེ་པ་གཅིག་བདེན་གྱི། ། ཞེས་སོགས་སོ། ། གསུམ་པ་ནི།
མདོར་ན་ཕམ་པ་བཞི་པོ་ནས། ། ཞེས་སོགས་སོ། ། གཉིས་པ་ནི། བྱིན་ལེན་མ་བྱས་ཟ་བ་ཡི། ། ཞེས་སོགས་སོ། ། གསུམ་པ་ནི། ཉན་ཐོས་རྣམ་གསུམ་དག་པའི་ཤ ། ཞེས་སོགས་སོ། ། བཞི་པ་ནི། དེ་བཞིན་ཕ་རོལ་ཕྱིན་པ་དང་། །
ཞེས་སོགས་སོ། ། གསུམ་པ། དཔེའི་སྒོ་ནས་དོན་བསྡུ་བ་ནི། དེས་ན་ཡེ་བཀག་ཡེ་གནང་གི ། ཞེས་སོགས་སོ། ། གཉིས་པ་ལ། ཐུབ་པས་རབ་བྱུང་ལ་སྙིང་ནད་བྱས་པར་ཐལ་བ་སྤང་བ་དང་། བདེ་སྡུག་ཀུན་གྱི་བྱེད་པོ་སངས་རྒྱས་སུ་ཐལ་བ་སྤང་པ་གཉིས། དང་པོ་ལ། འདོད་པ་བརྗོད་པ་དང་།
དེ་དགག་པ་གཉིས། དང་པོ་ནི། གལ་ཏེ་སྡོམ་པ་མ་བླངས་ན། ། ཞེས་སོགས་སོ། ། གཉིས་པ་ནི། འདི་འདྲའི་རིགས་པ་གཟུ་ལུམ་ཡིན། ། ཞེས་སོགས་སོ། ། གཉིས་པ་ལ། འདོད་པ་བརྗོད་པ་དང་། དེ་དགག་པ་གཉིས།
དང་པོ་ནི། དེ་ལ་ཁ་ཅིག་འདི་སྐད་དུ། ། ཞེས་སོགས་སོ། ། གཉིས་པ་ནི། འདི་ཡི་ལན་ལ་རྣམ་གཉིས་ལས། ། ཞེས་སོགས་སོ། ། གསུམ་པ་མ་འཁྲུལ་བའི་གནང་བཀག་ཇི་ལྟར་སྒྲུབ་ཚུལ་ནི། སྦུ་གུ་ཅན་དང་གོང་བ་ཅན། ། ཞེས་སོགས་སོ། ། བཞི་པ་འཕྲལ་གྱི་ལག་ལེན་འཁྲུལ་བ་གཞན་དགག་པ་ནི།
མདོ་བསྐུལ་ལ་སོགས་བྱ་བ་ཀུན། ། ཞེས་སོགས་སོ། ། གསུམ་པ་ཐོས་བསམ་སྒོམ་གསུམ་མ་ནོར་བའི་སྒོ་ནས་མཇུག་བསྡུ་བ་ལ། ནོར་བའི་ཐོས་བསམ་སྤང་བར་གདམས་པ་དང་། མ་ནོར་བའི་ཐོས་བསམ་བསྒྲུབ་པར་བསྟན་པ་གཉིས། དང་པོ་ནི། ལ་ལ་རྫོགས་པའི་སངས་རྒྱས་ཀྱི། ། ཞེས་སོགས་སོ། ། གཉིས་པ་ནི། དེས་ན་སངས་རྒྱས་གསུང་རབ་དང་། །
ཞེས་སོགས་སོ། ། གཉིས་པ་བྱང་སེམས་སྡོམ་པའི་ཉམས་ལེན་ལ། སེམས་བསྐྱེད་ཀྱི་དབྱེ་བ་སྤྱིར་བསྟན་པ། ཐེག་ཆེན་སེམས་བསྐྱེད་བྱེ་བྲག་ཏུ་བཤད་པ། བསྟན་པ་རྣམ་པར་དག་པས་མཇུག་བསྡུ་བའོ། ། དང་པོ་ནི། སྤྱིར་སེམས་བསྐྱེད་ལ། ཐེག་པ་ཆེ་ཆུང་གི་སེམས་བསྐྱེད་གཉིས་སུ་ཡོད་ཅེས་འཆད་པ་ནི། སེམས་བསྐྱེད་པ་ནི་ཞེས་སོགས་སོ། ། ཉན་ཐོས་ལ་ཐེག་པ་གསུམ་གྱི་བྱང་ཆུབ་ཏུ་སེམས་བསྐྱེད་ཚུལ་གསུམ་ཡོད་ཅེས་འཆད་པ་ནི།
ཉན་ཐོས་རྣམས་ལ་ཞེས་སོགས་སོ། ། ཐེག་པ་ཆེན་པོ་ལ་དབུ་སེམས་གཉིས་ལྟ་བ་བཟང་ངན་ཐ་དད་པའི་དབང་གིས་མ་ཐོབ་པ་ཐོབ་པར་བྱེད་པའི་ཆོ་ག སྤང་བྱའི་ལྟུང་བ། ཉམས་ན་ཕྱིར་བཅོས་པའི་ཐབས། དགག་སྒྲུབ་སྤང་གསུམ་གྱི་བསླབ་བྱ་སོ་སོར་ཡོད་ཅེས་འཆད་པ་ནི།

ཐེག་པ་ཆེན་པོའི་སེམས་བསྐྱེད་ལ། ། ཞེས་སོགས་སོ། ། གཉིས་པ་ལ། མ་ཐོབ་པ་ཐོབ་པར་བྱེད་པའི་ཆོ་ག ཐོབ་པ་མི་ཉམས་པར་བསྲུང་བའི་བསླབ་བྱ། ཐབས་ལམ་ལ་འཁྲུལ་བ་བཀག་ནས་མ་འཁྲུལ་བ་བསྒྲུབ་དགོས་པ་དང་གསུམ། དང་པོ་ལ། ཀུན་རྫོབ་སེམས་བསྐྱེད་ཆོ་གའི་སྒོ་ནས་བསྐྱེད་ཚུལ་དང་། དོན་དམ་སེམས་བསྐྱེད་ཆོ་གའི་སྒོ་ནས་བསྐྱེད་མི་དགོས་པའི་འཐད་པའོ། ། དང་པོ་ནི། སེམས་ཙམ་ལུགས་ཀྱི་སེམས་བསྐྱེད་སྐྱེ་བོ་ཀུན་ལ་བྱེད་པ་ལ་གནོད་བྱེད་ཡོད་ཅིང་ཤེས་བྱེད་མེད་ཅེས་འཆད་པ་ནི།
སེམས་ཙམ་པ་ཡི་སེམས་བསྐྱེད་འདི། ། ཞེས་སོགས་སོ། ། དེའི་དཔེ་འཆད་པ་ནི། ཇི་ལྟར་འབྲས་ཀྱི་ས་བོན་ནི། ། ཞེས་སོགས་སོ། ། དེ་དག་གི་གྲུབ་འབྲས་འཆད་པ་ནི། ། དེས་ན་སེམས་ཙམ་པ་ཡི་ལུགས། ། ཞེས་སོགས་སོ། ། དབུ་མ་པའི་ལུགས་ཀྱི་སེམས་བསྐྱེད་སྐྱེ་བོ་ཀུན་ལ་བྱར་རུང་བ་འཐད་པ་དང་བཅས་པ་འཆད་པ་ནི། དབུ་མ་ལུགས་ཀྱི་སེམས་བསྐྱེད་འདི། །
ཞེས་སོགས་སོ། ། དེའི་དཔེ་འཆད་པ་ནི། ཇི་ལྟར་ནས་ཀྱི་ས་བོན་ནི། ། ཞེས་སོགས་སོ། ། དེ་དག་གི་གྲུབ་འབྲས་ནི། ཅི་སྟེ་སེམས་ཅན་ཐམས་ཅད་ལ། ། ཞེས་སོགས་སོ། གཉིས་པ་ནི། དོན་དམ་སེམས་བསྐྱེད་ཅེས་བྱ་བ། ། ཞེས་སོགས་སོ། །
གཉིས་པ་བསླབ་བྱ་ལ། ལྟུང་བའི་རྣམ་གཞག་མུ་བཞི་ཡོད་ཚུལ། བསླབ་བྱའི་གཙོ་བོ་བདག་གཞན་མཉམ་བརྗེ་གཉིས་སུ་བསྟན་པ། དེ་ལ་གཞན་གྱི་ལོག་རྟོག་དགག་པ་དང་གསུམ། དང་པོ་ནི། དེ་ལྟར་སེམས་ཙམ་དབུ་མ་གཉིས། ། ཞེས་སོགས་སོ། ། གཉིས་པ་ནི། བྱང་ཆུབ་སེམས་ཀྱི་བསླབ་བྱ་ལ། ། ཞེས་སོགས་སོ། །
གསུམ་པ་ནི། ཁ་ཅིག་བརྗེ་བའི་བྱང་ཆུབ་སེམས། ། ཞེས་སོགས་སོ། ། གསུམ་པ་ཐབས་ལམ་ལ་འཁྲུལ་བ་དགག་པ་ནི། སངས་རྒྱས་དགོངས་པ་མི་ཤེས་པར། ། ཞེས་སོགས་སོ། ། གསུམ་པ་མཇུག་བསྡུ་བ་ནི། མདོར་ན་སངས་རྒྱས་གསུང་རབ་དང་། ། ཞེས་སོགས་སོ། ། གསུམ་པ་སྔགས་ཀྱི་སྡོམ་པའི་ཉམས་ལེན་ལ།
སྐབས་ཀྱི་བསྟན་དོན་ངོས་བཟུང་བ་དང་། གཞུང་གི་བསྡུ་བ་དངོས་བཤད་པ་གཉིས། དང་པོ་ནི། སྐབས་གསུམ་པ་འདིར་རྒྱུད་སྡེ་བཞིའི་ཉམས་ལེན་མཐའ་དག་བསྟན་བྱའི་གཙོ་བོར་བྱས་ནས་སྟོན་པ་མ་ཡིན་ཏེ། བླ་མེད་ཀྱི་ཉམས་ལེན་ལ་འཁྲུལ་པ་གཙོ་བོར་བཀག་ནས་བླ་མེད་ཀྱི་ཉམས་ལེན་མ་འཁྲུལ་བ་གཙོ་བོར་སྟོན་པའི་ཕྱིར། དེ་ལྟར་སྟོན་པའི་རྒྱུ་མཚན་ཡོད་དེ། བསྟན་བཅོས་འདི་མཛད་པའི་དུས་སུ་རྒྱུད་སྡེ་བཞིའི་ནང་ནས་གསང་སྔགས་བླ་མེད་ལ་འཁྲུལ་པའི་ལོག་རྟོག་ཤས་ཆེ་བར་གཟིགས་ནས་དེ་ཉིད་དགག་པའི་ཕྱིར་དུ་བསྟན་བཅོས་འདི་མཛད་པའི་ཕྱིར། རྒྱུད་སྡེ་འོག་མ་གསུམ་ལ་འཁྲུལ་པ་གཏན་མི་འགོག་པ་ཡང་མ་ཡིན་ཏེ། རྒྱུད་སྡེ་འོག་མ་གསུམ་ལ་དབང་བཞི་དང་རིམ་གཉིས་ཡོད་པར་འདོད་པ་དང་། སེམས་བསྐྱེད་ཙམ་ལ་བརྟེན་ནས་བྱ་རྒྱུད་མཐའ་དག་ཉམས་སུ་ལེན་དུ་རུང་བར་འདོད་པ་དང་།
བྱ་བའི་རྒྱུད་ལ་བདག་བསྐྱེད་ཡོད་པར་འདོད་པའི་ལོག་རྟོག་རྣམས་ཞར་བྱུང་གི་ཚུལ་དུ་འགོག་པའི་ཕྱིར། དེས་ན་འདིར་གསང་སྔགས་བླ་མེད་ཀྱི་ཉམས་ལེན་གྱི་རིམ་པ་གཙོ་བོར་བསྟན་ཏེ། འདིར་སྨིན་བྱེད་ཀྱི་དབང་བཞི། གྲོལ་བྱེད་ཀྱི་ལམ་རིམ་པ་གཉིས། དབང་དང་རིམ་གཉིས་ལས་བྱུང་བའི་ཕྱག་ཆེན་གྱི་ཡེ་ཤེས། རིམ་གཉིས་ཀྱི་རྟོགས་པ་བརྟན་པའི་གང་ཟག་གིས་ཕྱི་ནང་གི་རྟེན་འབྲེལ་བསྒྲིགས་ནས་སྤྱོད་པ་བྱེད་ཚུལ་གྱི་རྣམ་གཞག རྩ་ཐིག་རླུང་གསུམ་དབུ་མར་ཆུག་ནས་ས་ལམ་ལུས་ལ་བགྲོད་དེ་བཅུ་གསུམ་རྡོ་རྗེ་འཛིན་པ་མྱུར་དུ་མངོན་དུ་བྱེད་ཚུལ་གྱི་རྣམ་གཞག་འདིར་གཙོ་བོར་བསྟན་ཅིང་། དེ་དག་རྒྱུད་སྡེ་བཞིའི་ནང་ནས་བླ་མེད་ཀྱི་ཁྱད་ཆོས་ཡིན་པའི་ཕྱིར། དེ་སྐད་དུ་ཡང་། ཕ་རོལ་ཕྱིན་གཞུང་མི་ནུས་པར། །
གལ་ཏེ་གསང་སྔགས་སྒོམ་འདོད་ན། ། ནོར་བ་མེད་པའི་དབང་བཞི་ལོངས། ། འཁྲུལ་པ་མེད་པའི་རིམ་གཉིས་སྒོམས། ། དེ་ལས་བྱུང་བའི་ཡེ་ཤེས་ནི། ། ཕྱག་རྒྱ་ཆེན་པོ་གོམས་པར་བྱ། ། དེ་ནས་འཁོར་འདས་བསྲེ་བའི་ཕྱིར། ། རྣམ་པར་དག་པའི་སྤྱོད་པ་སྤྱད། ། ནང་གི་ས་ལམ་ཀུན་བགྲོད་ནས། ། རྡོ་རྗེ་འཛིན་པའི་ས་དགེ་བ། ། བཅུ་གསུམ་པ་ནི་ཐོབ་པར་འགྱུར། །
འདི་ནི་དུས་གསུམ་སངས་རྒྱས་ཀྱི། ། དམ་པའི་ཆོས་ཀྱི་སྙིང་པོ་ཡིན། ། རྒྱུད་སྡེ་རྣམས་ཀྱི་གསང་ཚིག་མཆོག ། འདི་ཉིད་ཡིན་པར་ཤེས་པར་བྱ། ། ཞེས་གསུངས་པ་ལྟར་རོ། ། གཉིས་པ་ལ། སྨིན་གྲོལ་གྱི་རྣམ་གཞག་སྤྱིར་བསྟན་པ་དང་། སོ་སོའི་རང་བཞིན་རྒྱས་པར་བཤད་པ་གཉིས། དང་པོ་ནི། རྡོ་རྗེ་ཐེག་པའི་ལམ་ཞུགས་ཏེ། །
ཞེས་སོགས་སོ། ། གཉིས་པ་ལ། སྨིན་བྱེད་ནོར་བ་མེད་པའི་དབང་། ། གྲོལ་བྱེད་འཁྲུལ་པ་མེད་པའི་ལམ། ། དེ་ལས་བྱུང་བའི་ཕྱག་ཆེན་གྱི་ཡེ་ཤེས། རིམ་གཉིས་ཀྱི་རྟོགས་པ་བརྟན་པས་སྤྱོད་པ་བྱེད་ཚུལ། དེ་དག་ལ་བརྟེན་ནས་འབྲས་བུ་ཇི་ལྟར་འགྲུབ་ཚུལ་ལོ། ། དང་པོ་ལ། མ་འཁྲུལ་པའི་སྨིན་བྱེད་བསྒྲུབ་པར་བསྟན་པ། འཁྲུལ་པའི་སྨིན་བྱེད་དོར་བར་བསྟན་པ།
དབང་ལས་ཐོབ་པའི་དམ་ཚིག་ལ་འཁྲུལ་པ་དགག་པ་དང་གསུམ། དང་པོ་ནི། སྨིན་པར་བྱེད་པའི་དབང་བསྐུར་ཡང་། ། ཞེས་སོགས་སོ། ། གཉིས་པ་ལ། སྨིན་བྱེད་མ་ཡིན་པ་སྨིན་བྱེད་དུ་འདོད་པ་དགག་པ། སྨིན་བྱེད་གྱི་དབང་མི་དགོས་པར་འདོད་པ་དགག་པ། དགོས་ཀྱང་འཁྲུལ་པར་སྤྱོད་པ་དགག་པ། དབང་བསྐུར་མུ་བཞིར་འདོད་པ་དགག་པའོ། ། དང་པོ་ལ།
བྱིན་རླབས་ཙམ་སྨིན་བྱེད་ཡིན་པ་དགག་པ། གྲངས་ངེས་མེད་པའི་དབང་བསྐུར་སྨིན་བྱེད་ཡིན་པ་དགག་པ། དཀྱིལ་འཁོར་མ་དག་པའི་དབང་བསྐུར་སྨིན་བྱེད་ཡིན་པ་དགག་པ། ཆོ་ག་མ་དག་པའི་དབང་བསྐུར་སྨིན་བྱེད་ཡིན་པ་དགག་པའོ། ། དང་པོ་ལ། འདོད་པ་བརྗོད་པ་ནི། དེང་སང་རྡོ་རྗེ་ཕག་མོ་ཡི། ། ཞེས་སོགས་སོ། ། དེ་དགག་པ་ནི། འདི་འདྲ་རྒྱུད་སྡེ་ལས་མ་གསུངས། །
ཞེས་སོགས་སོ། ། གཉིས་པ་ནི། དེས་ན་ཉན་ཐོས་ཐེག་པ་ནི། ། ཞེས་སོགས་སོ། ། གསུམ་པ་ནི། དེང་སང་བྱིན་རླབས་མི་བྱེད་ཅིང་། ། ཞེས་སོགས་སོ། ། བཞི་པ་ནི། དབང་བསྐུར་བྱེད་པ་ཕལ་ཆེར་ཡང་། ། ཞེས་སོགས་སོ། །
གཉིས་པ་ལ། དབང་བསྐུར་མེད་པར་ཟབ་ལམ་སྒོམ་པ་དགག་པ། དབང་བསྐུར་མེད་པར་དབང་པོ་རབ་སྨིན་པ་དགག་པ། སེམས་བསྐྱེད་ཙམ་གྱིས་གསང་སྔགས་སྒོམ་པ་དགག་པ། ཞར་ལ་སྨིན་བྱེད་ནོར་བ་གཞན་དགག་པའོ། ། དང་པོ་ནི། དབང་བསྐུར་མེད་པར་ལམ་ཟབ་མོ། ། ཞེས་སོགས་སོ། ། གཉིས་པ་ནི། ཁ་ཅིག་གང་ཟག་དབང་པོ་རབ། །
ཅེས་སོགས་སོ། ། གསུམ་པ་ནི། ལ་ལ་སེམས་བསྐྱེད་བྱས་པ་ལ། ། ཞེས་སོགས་སོ། ། བཞི་པ་ནི། གཏོར་མའི་དབང་བསྐུར་ཞེས་བྱ་དང་། ། ཞེས་སོགས་སོ། ། གསུམ་པ་དགོས་ཀྱང་འཁྲུལ་པར་སྤྱོད་པ་དགག་པ་ལ། དབང་བསྐུར་བའི་དུས་ལ་འཁྲུལ་པ་དགག་པ། སློབ་མའི་རྒྱུད་ལ་འཁྲུལ་པ་དགག་པ།
གང་དུ་བསྐུར་བའི་དཀྱིལ་འཁོར་ལ་འཁྲུལ་པ་དགག་པ། རྒྱུད་སྡེའི་ཁྱད་པར་ལ་འཁྲུལ་པ་དགག་པ། ཆོས་སྒོའི་མིང་ལ་འཁྲུལ་པ་དགག་པ་དང་ལྔ། དང་པོ་ནི། འགའ་ཞིག་གསང་སྔགས་ད་ལྟ་སྤྱོད། ། ཅེས་སོགས་སོ། ། གཉིས་པ་ནི། ལ་ལ་སེམས་ཉིད་མ་རྟོགས་ན། ། ཞེས་སོགས་སོ། ། གསུམ་པ་ནི།
ཁ་ཅིག་ཆོ་ག་མེད་བཞིན་དུ། ། ཞེས་སོགས་སོ། ། བཞི་པ་ནི། ཁ་ཅིག་བྱ་བའི་རྒྱུད་སོགས་ལའང་། ། ཞེས་སོགས་སོ། ། ལྔ་པ་ནི། ལ་ལ་དབང་བསྐུར་མ་བྱས་ཀྱང་། ། ཞེས་སོགས་སོ། ། བཞི་པ་ནི། ལ་ལ་དབང་བསྐུར་མུ་བཞིར་འདོད། །
ཅེས་སོགས་སོ། ། གསུམ་པ། དབང་ལས་ཐོབ་པའི་དམ་ཚིག་ལ་འཁྲུལ་པ་དགག་པ་ནི། ཁ་ཅིག་གསང་སྔགས་གསང་བ་ལ། ། ཞེས་སོགས་སོ། ། གཉིས་པ་གྲོལ་བྱེད་འཁྲུལ་པ་མེད་པའི་ལམ་ལ། ལམ་གྱི་གཙོ་བོ་མི་དགོས་པར་འདོད་པའི་ལོག་རྟོག་དགག་པ། ལམ་གྱི་གཙོ་བོ་ངོས་བཟུང་བ། དེ་དག་དང་མ་འབྲེལ་བའི་ཆོས་ལུགས་འཁྲུལ་པ་དགག་པའོ། ། དང་པོ་ནི།
ཁ་ཅིག་འཁྲུལ་དང་མ་འཁྲུལ་མེད། ། ཅེས་སོགས་སོ། ། གཉིས་པ་ལ། ཕར་ཕྱིན་ཐེག་པ་ལ་བརྟེན་ནས་འབྲས་བུ་སངས་རྒྱས་ཐོབ་ཚུལ། གསང་སྔགས་བླ་མེད་ལ་བརྟེན་ནས་འབྲས་བུ་སངས་རྒྱས་ཐོབ་ཚུལ། དེས་ན་དེ་དག་བསྒྲུབ་པར་བསྟན་པའོ། ། དང་པོ་ལ། དཔེའི་སྒོ་ནས་མདོར་བསྟན་པ་དང་། ལམ་གྱི་ཁྱད་ཆོས་རྒྱས་པར་བཤད་པ་གཉིས། དང་པོ་ནི།
སོ་ནམ་ཚུལ་བཞིན་བྱས་པ་ཡིས། ། ཞེས་སོགས་སོ། ། གཉིས་པ་ནི། སྟོང་ཉིད་སྙིང་རྗེ་སོགས་སྒོམ་པ། ། ཞེས་སོགས་སོ། ། གཉིས་པ་ལ། དཔེའི་སྒོ་ནས་མདོར་བསྟན་པ་དང་། ལམ་གྱི་ཁྱད་ཆོས་རྒྱས་པར་བཤད་པ་གཉིས། དང་པོ་ནི། སྔགས་ཀྱིས་བཏབ་པའི་ས་བོན་ནི། །
ཞེས་སོགས་སོ། ། གཉིས་པ་ནི། ཕ་རོལ་ཕྱིན་གཞུང་མི་ནུས་པར། ། ཞེས་སོགས་སོ། ། གསུམ་པ་ནི། གང་ཞིག་སངས་རྒྱས་བྱེད་འདོད་ན། ། ཞེས་སོགས་སོ། ། གསུམ་པ་དེ་དག་དང་མ་འབྲེལ་བའི་ཆོས་ལུགས་འཁྲུལ་པ་དགག་པ་ནི། ད་ལྟའི་ཆོས་པ་ཕལ་ཆེ་བ། ། ཞེས་སོགས་སོ། །
གསུམ་པ་ཕྱག་ཆེན་གྱི་ཡེ་ཤེས་ལ། ཡུལ་ཅན་ཕྱག་ཆེན་གྱི་ཡེ་ཤེས་ལ་འཁྲུལ་པ་དགག་པ་དང་། ཡུལ་སྤྲོས་བྲལ་གྱི་ལྟ་བ་ལ་འཁྲུལ་པ་དགག་པ་གཉིས། དང་པོ་ལ། མཚོན་བྱེད་དཔེའི་ཕྱག་ཆེན་ལ་འཁྲུལ་པ་དགག་པ། མཚོན་བྱ་དོན་གྱི་ཕྱག་ཆེན་ལ། ཞར་ལ་ཐེག་པ་གསུམ་གྱི་ལག་ལེན་ལ་འཁྲུལ་པ་དགག་པ་དང་གསུམ། དང་པོ་ལ། སྟོང་རྐྱང་དུ་ལྟ་བའི་ལྷག་མཐོང་ལྟར་སྣང་ཕྱག་རྒྱ་ཆེན་པོ་ཡིན་པ་བཀག་ནས་རང་ལུགས་ཀྱི་ཕྱག་ཆེན་ངོས་བཟུང་བ། མོས་གུས་ཀྱིས་སེམས་བསྒྱུར་བའི་ཞི་གནས་ལྟར་སྣང་ཕྱག་ཆེན་ཡིན་པ་དགག
ཞར་ལ་ཕྱག་ཆེན་གྱི་རྒྱུ་ལ་འཁྲུལ་པ་དགག་པ་དང་གསུམ། དང་པོ་ལ། སྤྱིར་བསྟན་པ་དང་། བྱེ་བྲག་ཏུ་བཤད་པ་གཉིས། དང་པོ་ནི། ཕྱག་རྒྱ་ཆེན་པོ་སྒོམ་ན་ཡང་། ། ཞེས་སོགས་སོ། ། གཉིས་པ་ལ། གཞན་ལུགས་ཀྱི་ཕྱག་ཆེན་རྣམ་པར་བརྟགས་པའི་སྒོ་ནས་འགོག་པ་ནི། བླུན་པོ་ཕྱག་རྒྱ་ཆེ་སྒོམ་པ། །
ཞེས་སོགས་སོ། ། དེ་ཉིད་རྒྱ་ནག་ལུགས་ཀྱི་རྫོགས་ཆེན་དང་མཚུངས་པར་འཆད་པ་ནི། ད་ལྟའི་ཕྱག་རྒྱ་ཆེན་པོ་དང་། ། ཞེས་སོགས་སོ། ། རང་ལུགས་ཀྱི་ཕྱག་ཆེན་ངོས་བཟུང་བ་ནི། ངེད་ཀྱི་ཕྱག་རྒྱ་ཆེན་པོ་ནི། ། ཞེས་སོགས་སོ། ། དེ་ཉིད་ཤེས་བྱེད་ཀྱི་ལུང་དང་སྦྱར་བ་ནི། ན་རོ་དང་ནི་མཻ་ཏྲི་བའི། ། ཞེས་སོགས་སོ། །
གཉིས་པ་ནི། དེང་སང་འགའ་ཞིག་བླ་མ་ཡི། ། ཞེས་སོགས་སོ། ། གསུམ་པ་ཕྱག་ཆེན་གྱི་རྒྱུ་ལ་འཁྲུལ་པ་འགོག་པ་ནི། ཁ་ཅིག་སྐྱེ་བ་སྔ་མ་ལ། ། ཞེས་སོགས་སོ། ། གཉིས་པ་མཚོན་བྱ་དོན་གྱི་ཕྱག་ཆེན་ལ་འཁྲུལ་པ་འགོག་པ་ནི། ལ་ལ་ཞི་གནས་ཅུང་ཟད་དང་། ། ཞེས་སོགས་སོ། ། གསུམ་པ་ལ་བསྟན་བཤད་གཉིས།
དང་པོ་ནི། ཐེག་པ་གསུམ་གྱི་ལག་ལེན་ཡང་། ། ཞེས་སོགས་སོ། ། གཉིས་པ་ལ། ལམ་གྱི་རྩ་བ་བླ་མ་བསྟེན་ཚུལ། ལམ་གྱི་གོ་རིམ་མ་འཁྲུལ་བར་སྤྱོད་དགོས་ཚུལ། ལམ་གྱི་ཡན་ལག་མཆོད་གཏོར་བྱེད་ཚུལ། ལམ་གྱི་དམིགས་རྟེན་བྲིས་སྐུ་བཞེངས་ཚུལ། ལམ་གྱི་ངོ་བོ་མདོ་སྔགས་མ་འཆོལ་བར་བྱེད་དགོས་ཚུལ་ལོ། ། དང་པོ་ནི།
ཉན་ཐོས་རྣམས་ཀྱི་བླ་མ་དེ། ། ཞེས་སོགས་སོ། ། གཉིས་པ་ནི། དབང་བསྐུར་དང་པོ་མ་ཐོབ་པར། ། ཞེས་སོ། ། གསུམ་པ་ནི། གཞན་ཡང་གངས་རིའི་ཁྲོད་འདི་ན། ། ཞེས་སོགས་སོ། ། བཞི་པ་ནི། སངས་རྒྱས་རབ་ཏུ་བྱུང་བ་ཡི། །
ཞེས་སོགས་སོ། ། ལྔ་པ་ལ། རང་སྒོམ་པའི་ཡན་ལག་འཆོལ་བ་དགག་པ། གཞན་རྗེས་སུ་འཛིན་པའི་ཡན་ལག་འཆོལ་བ་དགག་པ། མདོ་སྔགས་ཀྱི་རིམ་པ་ལ་འཆོལ་བ་དགག་པ་དང་གསུམ། དང་པོ་ནི། ཡི་དམ་ལྷ་ཡི་སྒྲུབ་ཐབས་དང་། ། ཞེས་སོགས་སོ། ། གཉིས་པ་ནི། གཞན་ཡང་སྦྱིན་སྲེག་རོ་སྲེག་དང་། །
ཞེས་སོགས་སོ། ། གསུམ་པ་ནི། དེ་བཞིན་རབ་གནས་མདོ་ལུགས་དང་། ། ཞེས་སོགས་སོ། ། གཉིས་པ་སྤྲོས་བྲལ་གྱི་ལྟ་བ་ལ། ལྟ་བ་བཟང་ངན་གྱི་རིམ་པ་སྤྱིར་བཀག་པ་དང་། ཞར་ལ་རྒྱུད་སྡེ་བཞིའི་ཉམས་ལེན་ལ་འཁྲུལ་པ་དགག་པ་གཉིས། དང་པོ་ལ། ཐེག་པ་རིམ་དགུ་ལ་ལྟ་བ་བཟང་ངན་ཡོད་པ་དགག་པ། རྒྱུད་སྡེ་བཞི་ལ་ལྟ་བ་བཟང་ངན་ཡོད་པ་དགག་པ།
རྣལ་འབྱོར་བཞི་ཐེག་པའི་རིམ་པར་འདོད་པ་དགག་པ། དེས་ན་དབུ་མ་ཡན་ཆད་རྟོགས་བྱའི་ལྟ་བ་དོན་གཅིག་ཏུ་སྒྲུབ་པའོ། ། དང་པོ་ནི། ལ་ལ་ཐེག་པ་རིམ་དགུ་ལ། ། ཞེས་སོགས་སོ། ། གཉིས་པ་ལ། འདོད་པ་བརྗོད་པ་ནི། ཁ་ཅིག་དབུ་མའི་ལྟ་བ་ནི། ། ཞེས་སོགས་སོ། ། གཉིས་པ་དེ་དགག་པ་ལ།
ལྟ་སྒོམ་གྱི་ཁྱད་པར་སྤྱིར་བསྟན། ལྷའི་སྒོམ་ཚུལ་སོ་སོར་བཤད་པ། སྒོམ་གཞི་ཀུན་རྫོབ་ཀྱི་ཁྱད་པར། དེས་ན་ཀུན་རྫོབ་ལྟ་བར་མི་འཐད་པའོ། ། དང་པོ་ནི། ལྟ་སྒོམ་རྣམ་དབྱེ་མ་ཕྱེད་ཅིང་། ། ཞེས་སོགས་སོ། ། གཉིས་པ་ནི། འོན་ཀྱང་བྱ་བའི་རྒྱུད་དུ་ནི། ། ཞེས་སོགས་སོ། །
གསུམ་པ་ལ། རྒྱུད་སྡེ་འོག་མར་ཀུན་རྫོབ་ལྷར་མི་སྒོམ་པའི་འཐད་པ་དང་། རྣལ་འབྱོར་ཆེན་པོར་ཀུན་རྫོབ་ལྷར་སྒོམ་པའི་འཐད་པའོ། ། དང་པོ་ནི། གལ་ཏེ་བྱ་བའི་རྒྱུད་ཀྱི་ཡང་། ། ཞེས་སོགས་སོ། ། གཉིས་པ་ནི། རྣལ་འབྱོར་ཆེན་པོའི་རྒྱུད་སྡེ་ལས། ། ཞེས་སོགས་སོ། ། བཞི་པ་ནི།
དེས་ན་ཀུན་རྫོབ་ལྡོག་པ་དང་། ། ཞེས་སོ། ། གསུམ་པ་ནི། གསང་སྔགས་སྔ་འགྱུར་བ་རྣམས་ནི། ། ཞེས་སོགས་སོ། ། བཞི་པ་ནི། དེས་ན་དབུ་མའི་ལྟ་བ་ནི། ། ཞེས་སོགས་སོ། ། གཉིས་པ་རྒྱུད་སྡེ་བཞིའི་སྒྲུབ་པ་ལ་འཁྲུལ་པ་འགོག་ཚུལ་ལ། བསྟན།
བཤད། བསྡུ་བ་གསུམ། དང་པོ་ནི། རྒྱུད་སྡེ་བཞི་ཡི་སྒྲུབ་པ་ཡང་། ། ཞེས་སོགས་སོ། ། གཉིས་པ་ལ། བྱ་བའི་རྒྱུད་ཀྱི་ཉམས་ལེན། རྒྱུད་སྡེ་བར་པ་གཉིས་ཀྱི་ཉམས་ལེན། བླ་མེད་ཀྱི་ཉམས་ལེན་ཇི་ལྟར་བྱེད་ཚུལ་དང་གསུམ། དང་པོ་ནི།
བྱ་བའི་རྒྱུད་ལ་བདག་བསྐྱེད་མེད། ། ཅེས་སོགས་སོ། ། གཉིས་པ་ནི། སྤྱོད་དང་རྣལ་འབྱོར་རྒྱུད་གཉིས་སུ། ། ཞེས་སོགས་སོ། ། གསུམ་པ་ནི། རྣལ་འབྱོར་ཆེན་པོའི་རྒྱུད་རྣམས་ལས། ། ཞེས་སོགས་སོ། ། གསུམ་པ་བསྡུ་བ་ནི། གྲུབ་མཐའི་རྣམ་དབྱེ་མི་ཤེས་ཤིང་། །
ཞེས་སོགས་སོ། ། བཞི་པ་ལ། གང་གི་སྤྱོད་པ་བྱེད་པའི་གང་ཟག་དང་། དེས་སྤྱོད་པ་བྱ་བའི་གནས་ལ་ལོག་རྟོག་དགག་པ་གཉིས། དང་པོ་ནི། དབང་བཞི་ཡོངས་སུ་རྫོགས་པ་དང་། ། ཞེས་སོགས་སོ། ། གཉིས་པ་ནི། དཔལ་ལྡན་དུས་ཀྱི་འཁོར་ལོ་དང་། ། ཞེས་སོགས་སོ། །
ལྔ་པ་ལ། མཐར་ཐུག་གི་འབྲས་བུ་འགྲུབ་ཚུལ་ལ་འཁྲུལ་པ་དགག་པ། གནས་སྐབས་ཀྱི་འབྲས་བུའི་ངོ་བོ་ལ་འཁྲུལ་པ་དགག་པ། རྣལ་འབྱོར་བཞིའི་མཚན་གཞི་ལ་འཁྲུལ་པ་དགག་པ་དང་གསུམ། དང་པོ་ནི། ཁ་ཅིག་དཀར་པོ་ཆིག་ཐུབ་ལ། ། ཞེས་སོགས་སོ། ། གཉིས་པ་ནི། ལ་ལ་གྲུབ་ཐོབ་ངན་ཞེས་ཟེར། ། ཞེས་སོགས་སོ། །
གསུམ་པ་ནི། རྩེ་གཅིག་དང་ནི་སྤྲོས་བྲལ་དང་། ། ཞེས་སོགས་སོ། ། དེ་དག་གིས་ནི་གཞུང་གི་བསྡུ་བ་རགས་རིམ་ཙམ་ཞིག་བསྟན་པ་ཡིན་ནོ། ། གཉིས་པ་སྡོམ་པ་གསུམ་གྱི་ཐུན་མོང་གི་རྣམ་གཞག་སྤྱིར་བསྟན་པ་ལ། མ་ཐོབ་པ་ཐོབ་པར་བྱེད་པའི་རྒྱུ། ཐོབ་བྱ་སྡོམ་གསུམ་གྱི་རང་བཞིན། ཐོབ་པ་མི་ཉམས་པར་བསྲུང་བའི་བསླབ་བྱ། ཉམས་ན་ཕྱིར་བཅོས་པའི་ཚུལ། སྡོམ་གསུམ་ཉམས་སུ་ལེན་ཚུལ་བསྡུས་ཏེ་བསྟན་པའོ། །
དང་པོ་ལ། སོ་ཐར། བྱང་སེམས། སྔགས་སྡོམ་ཐོབ་པར་བྱེད་པའི་རྒྱུ་དང་གསུམ། དང་པོ་ལ་ཐེག་དམན་སོ་ཐར་དང་། ཐེག་ཆེན་སོ་ཐར་ཐོབ་པར་བྱེད་པའི་རྒྱུ་གཉིས། དང་པོ་ལ། གང་ལ་བླང་བའི་ཡུལ། གང་གིས་ལེན་པའི་གང་ཟག ཇི་ལྟར་ལེན་པའི་ཆོ་ག་དང་གསུམ།
དང་པོ་ནི། བྱེ་བྲག་ཏུ་སྨྲ་བ་ལྟར་ན། སྔོན་རྒྱུད་ཡོངས་སུ་སྨིན་པའི་གང་ཟག་འགའ་ཞིག་ནི། ཡུལ་གཞན་སུ་ལ་ཡང་ལྟོས་མེད་དུ་བར་མ་རབ་བྱུང་གི་ཚུལ་ཁྲིམས་དང་། བསྙེན་རྫོགས་ཀྱི་སྡོམ་པ་ཐོབ་པ་ཡོད་དེ། རྒྱལ་བུ་དོན་གྲུབ་ཉིད་ཀྱི་དབུ་སྐྲ་ཉིད་ཀྱིས་བཅད་ནས་རབ་ཏུ་བྱུང་བ་དང་། སངས་རྒྱས་དང་རང་སངས་རྒྱས་རང་བྱུང་གིས་བསྙེན་པར་རྫོགས་པ་དང་། ལྔ་སྡེ་བཟང་པོ་ཡེ་ཤེས་ཁོང་དུ་ཆུད་པའི་བསྙེན་པར་རྫོགས་པ་སོགས་བཤད་པའི་ཕྱིར། ད་ལྟར་གྱི་ཆོ་ག་གཞིར་བཞག་ལ། སོ་ཐར་རིགས་བརྒྱད་ནི་ཡུལ་དགེ་སློང་ཁོ་ན་ལས་ལེན་དགོས་ཏེ།
རིགས་བརྒྱད་ཀྱི་སྡོམ་པ་འབོགས་པར་བྱེད་པའི་སློབ་དཔོན་དེ་ཉིད་གང་ལ་སྡོམ་པ་འབོགས་པའི་བསྒྲུབ་བྱ་དེའི་གནས་ཀྱི་སློབ་དཔོན་དུ་རུང་བ་ཡིན་ལ། གཞན་གྱི་གནས་ཀྱི་སློབ་དཔོན་དང་གཞན་གྱི་མཁན་པོ་དང་རང་ཉིད་གནས་ཀྱི་སློབ་དཔོན་ལ་མ་བརྟེན་པར་གནས་པ་ལ་བསྙེན་པར་རྫོགས་ནས་ལོ་བཅུ་བར་མ་ཆད་དུ་ལོན་པ་དགོས་པར་བཤད་པའི་ཕྱིར་ཏེ། མདོ་རྩ་ལས། བསྙེན་པར་རྫོགས་ནས་ལོ་བཅུ་མ་ལོན་པར་མཁན་པོ་ཉིད་དང་གནས་ཉིད་དང་མི་གནས་པར་འདུག་པར་མི་བྱའོ། ། ཞེས་གསུངས་པས་སོ། ། མདོ་སྡེ་པ་ལྟར་ན། བསྙེན་གནས་ཀྱི་སྡོམ་པ་ནི་དགེ་སློང་ཁོ་ན་ལས་ལེན་དགོས་པ་མ་ཡིན་ཏེ། ཆོ་ག་ཤེས་པའི་དགེ་སློང་ངམ་དགེ་ཚུལ་ལམ་ཁྱིམ་པ་གང་ཡང་རུང་བའི་དྲུང་དུ་བླངས་པས་སྐྱེ་བར་འདོད་པའི་ཕྱིར་ཏེ། བྲམ་ཟེ་གནས་འཇོག་གིས་ཞུས་པའི་མདོ་ལས། གནས་འཇོག
རིགས་ཀྱི་བུའམ་རིགས་ཀྱི་བུ་མོ་དད་པ་དང་ལྡན་པ་འཕགས་པའི་ཡན་ལག་བརྒྱད་དང་ལྡན་པའི་བསྙེན་གནས་ལ་གནས་པར་འདོད་པ་དེས་ནངས་པར་ལངས་ནས། དགེ་སློང་ངམ་བྲམ་ཟེའམ་ཁྱིམ་པ་གཞན་གང་ཡང་རུང་བ་ཆོ་ག་ཤེས་པ་གཅིག་གི་དྲུང་དུ་སོང་སྟེ། བླ་གོས་ཕྲག་པ་གཅིག་ཏུ་བྱས་ལ་པུས་མོ་གཡས་པའི་ལྷ་ང་ས་ལ་བཙུགས་ཏེ་ཚིག་འདི་སྐད་ཅེས་བརྗོད་པར་བྱའོ། ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ། གང་དོ་ནུབ་ཀྱི་མཚན་མོ་འདི་དང་སང་ཉི་མ་ཤར་གྱི་བར་དུ་སྲོག་གཅོད་པ་སྤང་ཞིང་སྲོག་གཅོད་པ་ལས་སླར་ལོག་སྟེ་དབྱུག་པ་སྤང་ཞིང་མཚོན་ཆ་སྤངས་ཏེ་ངོ་ཚ་དང་ལྡན་པར་གྱིས་ལ། སེམས་ཅན་སྲོག་ཆགས་འབྱུང་པོ་ཐམས་ཅད་ལས་ཆུང་ངུ་ན་སྲོག་ཆགས་ཕྲ་མོ་གྲོག་སྦུར་ཡན་ཆད་ཀྱི་སྲོག་གཅོད་པ་སྤངས་ཏེ་སྲོག་གཅོད་པ་ལས་སླར་ལོག་པར་བགྱིའོ། ། ཞེས་དང་། ལུང་རྣམ་འབྱེད་ལས། ཁྱིམ་བདག་མགོན་མེད་ཟས་སྦྱིན་གྱིས་སྐྱེ་བོ་མང་པོ་ལ་བསྙེན་གནས་ཕོག་པར་བཤད་པ་སྒྲ་ཇི་བཞིན་དུ་འདོད་པའི་ཕྱིར། གཉིས་པ་ནི།
བྱེ་བྲག་སྨྲ་བ་ལྟར་ན། གླིང་གསུམ་གྱི་སྐྱེས་པ་དང་བུད་མེད་མཚན་དོན་བྱེད་ནུས་པ་དང་ལྡན་པ་ཁོ་ན་ལ་སྐྱེ་བར་འདོད་དེ། མདོ་རྩ་བར། མི་མ་ཡིན་པའི་འགྲོ་བ་དང་བྱང་གི་སྒྲ་མི་སྙན་པ་གཉིས་ནི་སྡོམ་པའི་ཞིང་མ་ཡིན་ནོ། ། ཞེས་སོ། ། དེས་ན་ཁྱིམ་པས་བསྙེན་གནས་ཀྱི་སྡོམ་པ་ཕོག་པར་བཤད་པ་དང་ཀླུ་ལ་སོགས་པ་དུད་འགྲོའི་རྟེན་ལ་བསྙེན་གནས་ཡོད་པར་བཤད་པ་ནི་སྒྲ་ཇི་བཞིན་པ་མ་ཡིན་ཏེ། བར་མའི་ཚུལ་ཁྲིམས་ལ་བསྙེན་གནས་ཀྱི་མིང་བཏགས་པ་ཙམ་ཡིན་པའི་ཕྱིར། ཞེས་འདོད་དོ། ། མདོ་སྡེ་པ་ལྟར་ན། བསྙེན་གནས་ཀྱི་སྡོམ་པ་དུད་འགྲོའི་རྟེན་ལ་ཡང་ཡོད་པར་འདོད་དེ།
འདུལ་བ་ལུང་ལས། ཀླུ་གཞོན་ནུ་ཙམ་པ་ཞེས་བྱ་བས། ཚེས་བརྒྱད་ལ་བསྙེན་གནས་བསྲུངས་བར་བཤད་པ་དང་། སྐྱེས་རབས་ལས་རི་བོང་དང་སེང་གེ་ལ་སོགས་པས་ཀྱང་བསྙེན་གནས་བསྲུངས་བར་བཤད་པ་སྒྲ་ཇི་བཞིན་པར་འདོད་པའི་ཕྱིར། དེ་སྐད་དུ་ཡང་། བྱེ་བྲག་སྨྲ་བའི་བསྙེན་གནས་ཀྱང་། ། དགེ་སློང་ལས་ལེན་གང་ཟག་ནི། ། གླིང་གསུམ་སྐྱེས་པ་བུད་མེད་ལས། ། འགྲོ་བ་གཞན་ལ་སྡོམ་པ་བཀག ། མདོ་སྡེ་པ་རྣམས་དུད་འགྲོ་སོགས། །
འགྲོ་བ་གཞན་ལའང་སྐྱེ་བར་འདོད། ། བླང་བའི་ཡུལ་ཡང་དགེ་བསྙེན་སོགས། ། གང་ཡང་རུང་ལས་བླང་བར་གསུངས། ། ཞེས་པའི་དོན་ལེགས་པར་བཤད་པ་ཡིན་ནོ། ། གསུམ་པ་ལ། བསྙེན་གནས་འབོགས་པའི་ཆོ་ག་དང་། རིགས་བདུན་འབོགས་པའི་ཆོ་ག་གཉིས། དང་པོ་ལ། སྤྱིར་བསྟན་པ་དང་། དམིགས་བསལ་གཉིས།
དང་པོ་ནི། སློབ་དཔོན་གྱི་དྲུང་དུ་ཀུན་སྤྱོད་ཀྱི་ཁྱད་པར་སྟན་དམའ་བ་ལ་འདུག་རྒྱན་གསར་པས་མི་བརྒྱན་ཞིང་ཀུན་སློང་གུས་པ་དང་ལྡན་པས། དུས་ཀྱི་ཁྱད་པར་སྔ་དྲོའི་དུས་སུ་ཉིན་ཞག་ཕྲུག་གཅིག་གི་དུས་དང་ལྡན་པ། ཆོ་གའི་ཁྱད་པར་སློབ་དཔོན་གྱིས་བསྙེན་གནས་འབོགས་པའི་ཆོ་གའི་རྗེས་ཟློས་ལན་གསུམ་དུ་བྱས་པ་ལ་སྐྱེ་བར་འདོད་དོ། ། མཛོད་ལས། དམའ་བར་འདུག་སྨྲས་བཟླས་པ་ཡིས། ། མི་བརྒྱན་ནམ་ནི་ནངས་པར་དུ། ། བསྙེན་གནས་ཡན་ལག་ཚང་བར་ནི། ། ནངས་པར་གཞན་ལ་ནོད་པར་བྱ། ། ཞེས་སོ། །
གཉིས་པ་ནི། བྱེ་བྲག་ཏུ་སྨྲ་བ་ལྟར་ན། དང་པོར་སློབ་དཔོན་གྱི་དྲུང་དུ། ཟླ་བ་བྱུང་ངོ་ཅོག་གི་ཚེས་བརྒྱད་དང་། བཅོ་ལྔ་དང་གནམ་སྟོང་ལ་བསྙེན་གནས་བསྲུང་བར་ཁས་བླངས་པས་ནི་ཕྱིས་ལེན་པ་ན། ཟས་ཟོས་ཀྱང་བླང་དུ་རུང་བར་བཞེད་དེ། མཛོད་འགྲེལ་ལས། གང་གིས་ཚེས་བརྒྱད་ལ་བསྙེན་གནས་ལ་གནས་པར་བྱའོ། ། ཞེས་སྔོན་ཡང་དག་པར་ཁས་བླངས་པ་དེས་ནི། ཟན་ཟོས་ནས་ཀྱང་ནོད་པར་བྱའོ། །
གཞན་ལས་ནོད་པར་བྱའི་བདག་ཉིད་ལས་ནི་མ་ཡིན་ནོ། ། ཞེས་སོ། ། མདོ་སྡེ་པས་ནི། དང་པོར་སློབ་དཔོན་གྱི་དྲུང་དུ། ཟླ་བ་བྱུང་ངོ་ཅོག་གི་ཚེས་བརྒྱད་སོགས་ལ་བསྙེན་གནས་བསྲུང་བར་ཁས་བླངས་པ་ཡིན་ན། ཕྱིས་ཟླ་བ་དེ་དང་དེའི་ཚེས་བརྒྱད་སོགས་ལ་རྟེན་ལ་སོགས་པའི་དྲུང་དུ་ཇི་ལྟར་འདོད་པ་བཞིན་རང་ཉིད་ཀྱིས་བླངས་པས་ཀྱང་སྐྱེ་སྟེ། འདིར། མདོ་སྡེ་པ་ཡི་ལུགས་བཞིན་དུ། ། ཇི་ལྟར་འདོད་ཚེ་ལེན་ན་ཡང་། ། ཞེས་གསུངས་སོ། །
དེས་ན། བྱེ་བྲག་ཏུ་སྨྲ་བ་ལྟར་ན་བསྙེན་གནས་གཞན་ཁོ་ན་ལས་ལེན་དགོས། མདོ་སྡེ་པ་ལྟར་ན། དང་པོར་གཞན་ཁོ་ན་ལས་ལེན་དགོས། ཕྱིས་རྟེན་ལ་སོགས་པའི་དྲུང་དུ་རང་ཉིད་ཀྱིས་བླངས་ཀྱང་སྐྱེ་བར་འདོད། ཐེག་པ་ཆེན་པོའི་ལུགས་ལ། དང་པོ་ཉིད་ནས་རྟེན་ལ་སོགས་པའི་དྲུང་དུ་ཁས་བླངས་ཀྱང་སྐྱེ་བར་འདོད་པ་ནི་གྲུབ་མཐའ་གོང་འོག་གི་ཆོ་ག་མི་འདྲ་བའི་ཁྱད་པར་ཡིན་ཏེ། ཉན་ཐོས་རྣམས་ཀྱི་ཆོ་ག་ཡང་། ། སྐྱབས་སུ་འགྲོ་བའི་ཚུལ་གྱིས་འབོགས། ། དོན་ཡོད་ཞགས་པའི་རྟོག་པ་ལས། །
བསྙེན་གནས་རང་གིས་བླངས་པ་ཡི། ། ཆོ་ག་སེམས་བསྐྱེད་འདྲ་བར་གསུངས། ། དེས་ན་ཆོ་ག་ཁྱད་པར་ཡོད། ། ཅེས་སོ། ། གཉིས་པ་ལ། ཚིག་སྔ་མ་དགེ་ཚུལ་དུ་སྒྲུབ་པ། ཕྱི་མ་བསྙེན་རྫོགས་སུ་སྒྲུབ་པ། བུད་མེད་ཀྱི་ཆོ་གའི་ཁྱད་པར་གཞན་བཤད་པ་དང་གསུམ། དང་པོ་ལ། སྦྱོར་བ།
དངོས་གཞི། རྗེས་དང་གསུམ། དང་པོ་ལ། དགེ་བསྙེན་དང་། བར་མ་རབ་བྱུང་སྒྲུབ་པ་གཉིས། དང་པོ་ལ། སྤྱིར་བསྟན་པ་དང་། དོགས་དཔྱོད་གཉིས། དང་པོ་ནི། མཁན་པོའི་སྟ་གོན་དུ་གནས་པའི་དགེ་སློང་དེས།
སྡོམ་པ་སྐྱེ་བའི་བར་ཆད། སྐྱེས་པ་གནས་པའི་བར་ཆད། གནས་ཁྱད་པར་དུ་གྱུར་པའི་བར་ཆད། རྟེན་མཛེས་པའི་བར་ཆད་ཡོད་མེད་བརྟག་པར་བྱ་བའི་ཕྱིར་དུ་དང་པོར་འགལ་རྐྱེན་བར་ཆད་ཀྱི་ཆོས་དྲི། དེ་ནས་སྐྱབས་སུ་འགྲོ་བ་རྩོམ་བྱེད་དུ་བྱས་ཏེ་དགེ་བསྙེན་དུ་སྒྲུབ་པའི་ཆོ་ག་ལན་གསུམ་གྱི་བར་དུ་བརྗོད། མཇུག་ཏུ་དགེ་བསྙེན་གྱི་བསླབ་པ་བརྗོད་དགོས་པ་ཡིན་ཏེ། མདོ་རྩ་བར། དང་པོའི་མཁན་པོ་ཉིད་ཀྱིས་བར་ཆད་དྲིས་ནས་ཡོངས་སུ་དག་པ་ལ་སྐབས་དབྱེའོ། ། ཞེས་དང་། སྐྱབས་སུ་འགྲོ་བར་ཁས་བླངས་པའི་ཚིག་རྩོམ་པ་དང་དགེ་བསྙེན་ཉིད་དང་དགེ་ཚུལ་ཉིད་དུ་ཁས་བླངས་པའི་ཚིག་བྱའོ། །
དེའི་འོག་ཏུ་བསླབ་པ་བརྗོད་པ་ཁས་བླངས་པའི་ཚུལ་གྱིས་བྱའོ། ། ཞེས་དང་། མཛོད་ལས། དགེ་བསྙེན་ཉིད་དུ་ཁས་བླངས་པ། ། སྡོམ་པ་བརྟན་པ་དགེ་སློང་བཞིན། ། ཞེས་སོ། ། གཉིས་པ་ནི། བྱེ་བྲག་ཏུ་སྨྲ་བ་ལྟར་ན། དང་པོར་ལེན་པའི་ཚེ་དགེ་བསྙེན་ཙམ་དུ་ཁས་བླངས་ནས། ཕྱིས་སྲུང་བའི་ཚེ་བསླབ་བྱ་སྣ་རེ་ཙམ་སྲུང་བ་ལ་སྣ་གཅིག་སྤྱོད་པའི་དགེ་བསྙེན་དང་།
གཉིས་ཙམ་སྲུང་བ་ལ་སྣ་འགའ་སྤྱོད་པའི་དགེ་བསྙེན་དུ་འདོད་དེ། མཛོད་ལས། སྣ་གཅིག་སྤྱོད་སོགས་ཇི་ལྟ་བུ། ། དེས་བསྲུང་བ་ལ་གསུངས་ཞེས་གྲགས། ། ཞེས་སོ། ། མདོ་སྡེ་པ་ན་རེ། དེ་ནི་རིགས་པ་མ་ཡིན་ཏེ། ། གདུལ་བྱ་ཚུལ་ཁྲིམས་འཆལ་བ་ལ་སྦྱར་བའི་ཉེས་པ་ཡོད་པའི་ཕྱིར། དེས་ན། སྤྱིར་དགེ་བསྙེན་ལ།
སྐྱབས་སུ་འཛིན་པ། སྣ་གཅིག་སྤྱོད་པ། སྣ་འགའ་སྤྱོད་པ། ཕལ་ཆེར་སྤྱོད་པ། ཡོངས་རྫོགས་ཀྱི་དགེ་བསྙེན། ཚངས་སྤྱོད་ལ་ཉེར་གནས་ཀྱི་དགེ་བསྙེན། གོ་མའི་དགེ་བསྙེན་དང་བདུན་གསུངས་ཤིང་། དེ་དག་ལེན་པའི་ཚེ་རང་རང་གི་མིང་གིས་སྨོས་པའི་ཚུལ་གྱིས་ལེན་དགོས་པ་ཡིན་ནོ། ། དཔེར་ན། བཙུན་པ་དགོངས་སུ་གསོལ།
བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ། ཇི་སྲིད་འཚོའི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་ལ། འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ། ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། ། བདག་ཇི་སྲིད་འཚོའི་བར་དུ་སྐྱབས་སུ་འཛིན་པའི་དགེ་བསྙེན་དུ། བཙུན་པས་བཟུང་དུ་གསོལ། ཞེས་པ་ནས། གོ་མིའི་དགེ་བསྙེན་དུ་བཙུན་པས་བཟུང་དུ་གསོལ། ཞེས་བརྗོད་དགོས་པར་བཞེད་དོ། ། གཉིས་པ་ལ།
སྦྱོར་བ་དང་། དངོས་གཞི་གཉིས། དང་པོ་ནི། ངོ་ཚ་ཁྲེལ་ཡོད་ཀྱི་བསམ་པ་བསྐྱེད་པའི་ཕྱིར་དུ་དང་པོར་དགེ་འདུན་ལ་རབ་ཏུ་བྱུང་བར་ཞུ། དེ་ནས་མཁན་པོར་ལན་གསུམ་གྱི་བར་དུ་གསོལ་བ་འདེབས། གྲོགས་དན་དུ་བསྐོས་པའི་དགེ་སློང་གིས་གཙུག་ཕུད་བྲེགས་པ་དང་། ཁྲུས་བྱས་པའི་རྗེས་སུ་མཁན་པོས་བསྒྲུབ་བྱ་ལ་སྟོད་གཡོགས་སྨད་གཡོགས་ལྷུང་བཟེད་གདིང་བ་ཆུ་ཚགས་ལྔ་བྱིན་ནས་རྟགས་བརྗེ་བར་བྱེད། རྟགས་དང་མཐུན་པར་ཁྱིམ་པའི་བསམ་པ་སྤངས་ནས་འདོད་པ་ཆུང་ཞིང་ཆོག་ཤེས་པའི་སྒོ་ནས་དམ་པའི་ཆོས་གཙོ་བོར་སྒྲུབ་པའི་སེམས་བསྐྱེད་པ་ནི་བསམ་པ་བརྗེ་བའོ། ། དེ་དག་མི་བརྗེད་པའི་བརྡར་མིང་བརྗེ་བ་སྟེ། བརྗེ་བ་གསུམ་ཡན་ཆད་བྱེད་པ་ནི་སྦྱོར་བའི་ཆོ་གའོ། །
གཉིས་པ་ལ། རབ་ཏུ་བྱུང་བའི་ཕན་ཡོན་དང་། ཕན་ཡོན་དང་ལྡན་པའི་རབ་བྱུང་སྒྲུབ་ཚུལ་ལོ། ། དང་པོ་ནི། དགའ་བོ་རབ་ཏུ་བྱུང་བའི་མདོ་ལས། ཁྱིམ་པ་རྣམས་ནི་མེའི་འོབས་ན་གནས་པ་ལྟ་བུ། རབ་ཏུ་བྱུང་བ་རྣམས་ནི་བསིལ་བའི་ཁང་པ་ན་གནས་པ་ལྟ་བུའོ། ། ཞེས་སོགས་དང་། གཞན་ཡང་། ཁྱིམ་པ་ནི་བུ་དང་ཆུང་མ་ལ་སོགས་པ་འདོད་ཡོན་གྱིས་བཅིངས་པའི་དབང་གིས་བླ་ན་མེད་པའི་བྱང་ཆུབ་ཐོབ་དཀའ།
རབ་ཏུ་བྱུང་བ་རྣམས་ནི་འདོད་ཡོན་ལ་རང་གི་ངང་གིས་ཆགས་བྲལ་བྱེད་ནུས་པས། བླ་ན་མེད་པའི་བྱང་ཆུབ་མྱུར་དུ་ཐོབ་སླ་བའི་ཕན་ཡོན་ཡོད་པ་དང་། དུས་གསུམ་གྱི་སངས་རྒྱས་རྣམས་ཀྱང་ཁྱིམ་པའི་རྟེན་ལས་སངས་རྒྱས་པ་མ་ཡིན་གྱི། རབ་ཏུ་བྱུང་བའི་རྟེན་ལས་སངས་རྒྱས་པར་བཤད་པ་ཡིན་ཏེ། ཆོ་འཕྲུལ་བསྟན་པའི་མདོ་ལས། འདོད་པ་དག་ནི་རབ་ཏུ་བསྟེན་བྱེད་ཅིང་། ། བུ་དང་ཆུང་མ་དག་ལ་སྲེད་བསྐྱེད་ནས། ། སྨད་པར་བྱ་བའི་ཁྱིམ་ལ་བརྟེན་པ་དེ། ། བླ་མེད་བྱང་ཆུབ་དམ་པ་གཞར་མི་ཐོབ། ། གང་དག་འདོད་པ་ལྕི་སྐམ་མེ་བཞིན་སྤོང་། །
བུ་དང་ཆུང་མ་དག་ལ་སྲེད་སྤངས་ནས། ། ཁྱིམ་གྱིས་སྐྲག་སྟེ་ཁྱིམ་ནས་མངོན་བྱུང་བ། ། དེ་དག་བྱང་ཆུབ་མཆོག་འདི་རྙེད་མི་དཀའ། ། གང་དག་ཁྱིམ་ན་གནས་པར་བྱེད་བཞིན་དུ། ། བྱང་ཆུབ་དམ་པ་མཆོག་འདི་ཐོབ་པ་ཡི། ། སངས་རྒྱས་གང་ཡང་སྔོན་ཆད་མ་བྱུང་སྟེ། ། མ་འོངས་པ་ནའང་མི་འབྱུང་གནས་པ་མེད། ། རྒྱལ་སྲིད་མཆིལ་མའི་ཐལ་བ་བཞིན་སྤངས་ནས། ། དབེན་པར་དོང་སྟེ་དགོན་པར་གནས་བྱེད་པ། ། ཉོན་མོངས་སྤངས་ཏེ་བདུད་ནི་བཅོམ་ནས་སུ། །
བྱང་ཆུབ་རྡུལ་མེད་འདུས་མ་བྱས་འཚང་རྒྱ། ། ཞེས་གསུངས་པས་སོ། ། གཉིས་པ་ནི། མཁན་པོས་བསྒྲུབ་བྱ་ལ། ཁྱིམ་པའི་ཉེས་དམིགས་རབ་ཏུ་བྱུང་བའི་ཕན་ཡོན་ངེས་འབྱུང་གི་བསམ་པ་གསལ་བཏབ་པ་སྔོན་དུ་བཏང་ནས། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ་ཇི་སྲིད་འཚོའི་བར་དུ། རྐང་གཉིས་རྣམས་ཀྱི་ཞེས་པ་ནས། དགེ་འདུན་ལ་སྐྱབས་སུ་མཆིའོ། ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ།
ཤཱཀྱའི་སེང་གེ ཤཱཀྱའི་རྒྱལ་པོ་གཙོ་བོ་དེ་རབ་ཏུ་བྱུང་བའི་རྗེས་སུ་བདག་རབ་ཏུ་བྱུང་སྟེ། ཁྱིམ་པའི་རྟགས་སྤོང་ངོ་། ། རབ་ཏུ་བྱུང་བའི་རྟགས་ཡང་དག་པར་ལེན་ནོ། ། ཞེས་པ་ལན་གསུམ་བཟླས་པ་ནི། བར་མ་རབ་བྱུང་དུ་སྒྲུབ་པའི་དངོས་གཞིའི་ཆོ་གའོ། ། གཉིས་པ་ནི། བསྒྲུབ་བྱ་ལ་དགེ་ཚུལ་གྱི་སྡོམ་པ་འབོགས་པ་ལ་མངོན་དུ་ཕྱོགས་པའི་དགེ་སློང་དེས། བསྒྲུབ་བྱ་དེ་ཉིད་ལ་འཁོར་བ་སྤངས་པའི་བྱང་ཆུབ་ལ་དོན་གཉེར་གྱི་བསམ་པ་སྐྱེ་དགོས་པའི་ངེས་འབྱུང་གི་བསམ་པ་གསལ་བཏབ། འགལ་རྐྱེན་ཉེས་པ་ལྔ་དང་བྲལ་བ་དགོས་པའི་རྒྱུ་མཚན་བཤད་ནས།
དཀོན་མཆོག་གསུམ་ལ་སྐྱབས་སུ་འགྲོ་བ་སྔོན་དུ་འགྲོ་བའི་ཆོ་གའི་ཚིག་ལན་གསུམ་བརྗོད་དེ། དགེ་ཚུལ་དུ་བསྒྲུབ་པར་བྱ་བ་ཡིན་ཏེ། མདོ་རྩར། སྐྱབས་སུ་འགྲོ་བར་ཁས་བླངས་པའི་ཚིག་རྩོམ་པ་དང་། དགེ་ཚུལ་ཉིད་དུ་ཁས་བླངས་པའི་ཚིག་བྱའོ། ། དེའི་འོག་ཏུ་བསླབ་པ་བརྗོད་པ་ཁས་བླངས་པའི་ཚུལ་གྱིས་བྱའོ། ། ཞེས་སོ། ། གསུམ་པ་ནི། བསྙེན་བཀུར་གྱི་གནས་དང་གནས་མ་ཡིན་པ་ཤེས་པའི་ཕྱིར་དུ་དུས་གོ་བརྗོད་པ་དང་། སྡོམ་པ་ཐོབ་པ་མི་ཉམས་པར་སྲུང་བའི་ཕྱིར་དུ་བསླབ་པ་བརྗོད་པ་ནི་ལག་ལེན་བཞིན་ཤེས་པར་བྱའོ། །
དེ་སྐད་དུ་ཡང་། ཀརྨ་ཤ་ཏམ་ལས། ། སྔོན་དང་དགེ་བསྙེན་བསླབ་པ་དང་། ། ཞུ་དང་མཁན་པོ་དང་པོ་དང་། ། རབ་བྱུང་དགེ་ཚུལ་གྲིབ་ཚོད་དང་། ། བསླབ་པ་བརྗོད་པ་ཐ་མ་ཡིན། ། ཞེས་སོ། ། གཉིས་པ་ལ། སྦྱོར་བ། དངོས་གཞི།
རྗེས་དང་གསུམ། དང་པོ་ལ། ཡོ་བྱད་ཚགས་སུ་གཞུག་ཅིང་སློབ་དཔོན་མངོན་དུ་འགྱུར་བར་བྱ་བའི་ཕྱིར་དུ་དང་པོར་བྱ་བ། མཁན་པོ་མངོན་དུ་འགྱུར་བར་བྱ་བའི་ཕྱིར་དུ་མཁན་པོར་གསོལ་བ་འདེབས་པ། ཡོ་བྱད་མངོན་དུ་འགྱུར་བའི་ཕྱིར་དུ་ཆོས་གོས་ལྷུང་བཟེད་བྱིན་གྱིས་བརླབས་ནས་བྱིན་པ། ཡོངས་སུ་དག་པ་མངོན་དུ་འགྱུར་བར་བྱ་བའི་ཕྱིར་དུ་གསང་སྟོན་གྱིས་ལྐོག་ཏུ་བར་ཆད་དྲིས་ཏེ་ནང་དུ་འོང་བ་ཞུ་བ། གསོལ་བ་མངོན་དུ་འགྱུར་བའི་ཕྱིར་དུ་དགེ་འདུན་ལ་གསོལ་བ་གདབ་པ། ཡོངས་སུ་དག་པ་དང་གཙོ་བོར་དགེ་འདུན་ཐུགས་ཡིད་ཆེས་པའི་ཕྱིར་དུ་མངོན་སུམ་དུ་བར་ཆད་འདྲི་བ་དང་དྲུག དང་པོ་ནི། མཁན་པོའི་སྟ་གོན་དུ་གནས་པའི་དགེ་སློང་དེས་དགེ་འདུན་ལ་སྙན་གསན་ཕབ་ནས།
ལས་ཀྱི་སློབ་དཔོན་དང་གསང་སྟེ་སྟོན་པའི་སློབ་དཔོན་ཚིག་ཙམ་གྱི་སྒོ་ནས་བསྐོ་བར་བྱ་བ་ཡིན་ཏེ། མདོ་རྩར། མཁན་པོ་ཉིད་དུ་ཕྱོགས་པར་གྱུར་པས་ལས་བྱེད་པ་དང་གསང་སྟེ་སྟོན་པའི་དགེ་སློང་ལ་གསོལ་བ་གདབ་པར་བྱའོ། ། ཞེས་སོ། ། གཉིས་པ་ནི། བསྙེན་པར་རྫོགས་ནས་ལོ་བཅུ་བར་མ་ཆད་དུ་ལོན་པའི་བཙུན་པ་བརྟན་པའི་ཡན་ལག་དང་། ལྔ་ཕྲུགས་ཏུ་སྦྱར་བ་ཉི་ཤུ་རྩ་གཅིག་གང་རུང་དང་ལྡན་པའི་མཁས་ཤིང་ཕན་འདོགས་ཀྱི་ཡན་ལག་སྟེ། བརྟན་མཁས་ཀྱི་ཡོན་ཏན་གཉིས་དང་ལྡན་པའི་དགེ་སློང་ལ་མཁན་པོར་ལན་གསུམ་གྱི་བར་དུ་གསོལ་བ་གདབ་པའོ། ། གསུམ་པ་ནི། མཁན་པོ་དེ་ཉིད་ཀྱིས་བསྒྲུབ་བྱ་ལ་སྣམ་སྦྱར་བླ་གོས་མཐང་གོས་ལྷུང་བཟེད་དང་བཅས་པ་བྱིན་གྱིས་བརླབས་ནས་སྟེར་ཞིང་།
གདིང་བ་ཆུ་ཚགས་ཚིག་ཙམ་གྱི་སྒོ་ནས་སྦྱིན་པར་བྱ་བ་ཡིན་ནོ། ། དེ་ཡང་ཡོ་བྱད་དྲུག་པོ་ནི། རང་དབང་བའམ་བརྙན་པོ་ཚུན་ཆད་ཀྱིས་ཡོད་པ་གཅིག་དགོས་ཏེ། མདོ་རྩར། ལྷུང་བཟེད་མེད་པ་རབ་ཏུ་འབྱུང་བ་དང་། བསྙེན་པར་རྫོགས་པར་མི་བྱའོ། ། བརྙན་པོས་ཀྱང་དེ་ཉིད་དང་བཅས་པ་ཡིན་ནོ། ། ཞེས་སོ། ། བཞི་པ་ལ། ལས་སློབ་ཀྱི་བྱ་བ་དང་།
གསང་སྟོན་གྱི་བྱ་བ་གཉིས། དང་པོ་ནི། ལས་སློབ་ཏུ་མངོན་དུ་ཕྱོགས་པའི་དགེ་སློང་དེས་ལས་གྲལ་ན་གནས་པའི་དགེ་འདུན་རྣམས་ཀྱི་རྒྱུད་ཀྱི་ལྟུང་བས་ལས་ཆགས་པ་ལ་མི་སྒྲིབ་པར་བྱ་བའི་ཕྱིར་དུ་ལྟུང་བ་ཐུན་མོང་དུ་བྱིན་གྱིས་རློབ་པ་གསོལ་བ་འབའ་ཞིག་པའི་ལས་བྱེད། དེ་ནས་དགེ་འདུན་རྣམས་ཐུགས་མཐུན་པའི་ཕྱིར་དུ་གསོལ་བ་དང་གཉིས་ཀྱི་ལས་ཀྱིས་གནས་ལ་བློ་མཐུན་པར་བྱེད། དེའི་རྗེས་སུ་གསང་སྟོན་ལ་སྤྲོ་བ་དྲིས་ནས་གསོལ་བ་འབའ་ཞིག་པའི་ལས་ཀྱིས་གསང་སྟོན་བསྐོ་བར་བྱེད་པ་ཡིན་ནོ། ། གཉིས་པ་ནི། བསྐོས་པའི་གསང་སྟོན་དེས་དགེ་འདུན་གྱི་ལྐོག་ཏུ་བསྒྲུབ་བྱ་ལ་བར་ཆད་ཀྱི་ཆོས་རྣམས་དྲིས་པའི་རྗེས་སུ་དགེ་འདུན་ལ་བསྒྲུབ་བྱ་བར་ཆད་ཀྱི་ཆོས་ཡོངས་སུ་དག་ཚུལ་བརྗོད་ནས་ནང་དུ་འོང་བ་ཞུ་བར་བྱེད་པ་ཡིན་ནོ། ། ལྔ་པ་ནི། སྡོམ་པ་མྱུར་དུ་སྐྱེ་བ་དང་གསོལ་བ་མངོན་དུ་འགྱུར་བར་བྱ་བའི་ཕྱིར་དུ། བསྒྲུབ་བྱ་དེས་དགེ་འདུན་ལ་བསྙེན་པར་རྫོགས་པར་བྱེད་པའི་གསོལ་བ་ལན་གསུམ་གྱི་བར་དུ་འདེབས་པར་བྱེད་པའོ། །
དྲུག་པ་ནི། ལས་ཀྱི་སློབ་དཔོན་དུ་མངོན་དུ་ཕྱོགས་པའི་དགེ་སློང་དེས་དགེ་འདུན་གྱི་དབུས་སུ་གསོལ་བ་འབའ་ཞིག་པའི་ལས་སྔོན་དུ་བཏང་ནས། བསྒྲུབ་བྱ་དེ་ཉིད་བར་ཆད་ཀྱི་ཆོས་ཀྱིས་ཡོངས་སུ་དག་པར་དགེ་འདུན་ཐུགས་ཡིད་ཆེས་པར་བྱ་བའི་ཕྱིར་དུ་མངོན་སུམ་དུ་བར་ཆད་འདྲི་བའོ། ། གཉིས་པ་ལ། སྤྱིར་བསྟན་པ་དང་། བྱེ་བྲག་ཏུ་བཤད་པ་གཉིས། དང་པོ་ནི། ལས་སློབ་ཏུ་ཕྱོགས་པའི་དགེ་སློང་དེས་གདམས་ངག་གི་བཤད་པ་ཅུང་ཟད་བརྡ་སྤྲད། གསོལ་བ་དང་བཞིའི་ལས་གོ་རིམ་མ་འཁྲུགས་པ་ངོ་བོ་མ་ནོར་བ་ལྷག་ཆད་མེད་པར་བརྗོད་པའི་སྒོ་ནས་བསྒྲུབ་བྱ་བསྙེན་པར་རྫོགས་པར་བྱེད་པའོ། ། གཉིས་པ་ལ།
ལུང་དྲང་པ་དང་། དེའི་དོན་བཤད་པ་གཉིས། དང་པོ་ནི། ལུང་གཅིག་ལས་འཕྲོས་པའི་བཅུ་པ་ལས། མངོན་དུ་གྱུར་པས་བསྙེན་པར་རྫོགས་པར་འགྱུར་བ་བཅུ་སྟེ། བཅུ་གང་ཞེ་ན། སྟོན་པ་མངོན་དུ་གྱུར་བ་དང་། སངས་རྒྱས། ཆོས། མཁན་པོ།
སློབ་དཔོན། བསྙེན་པར་རྫོགས་པར་འདོད་པ། བསྙེན་པར་རྫོགས་པར་འདོད་པའི་ཡོ་བྱད། ཡོངས་སུ་དག་པ། གསོལ་བ་མངོན་དུ་གྱུར་པ་དང་། ལས་མངོན་དུ་གྱུར་པས་བསྙེན་པར་རྫོགས་པར་འགྱུར་བའོ། ། ཞེས་སོ། ། གཉིས་པ་ལ་བཅུ་ཡོད་པ་ལས། དང་པོ་སྟོན་པ་མངོན་དུ་གྱུར་པ་ནི་དགེ་འདུན་ཡིན་ལ། འདི་ཉིད་ལ་གྲངས་ཚང་བ་ཁ་སྐོང་གི་ཆོས་དང་ལྡན་པ་མི་མཐུན་པ་གཉིས་དང་བྲལ་བའོ། །
དང་པོ་ནི། བསྒྲུབ་བྱ་བསྙེན་པར་རྫོགས་པ་ལ་ཡུལ་དབུས་སུ་དགེ་སློང་བཅུ། མཐའ་འཁོབ་ཏུ་དགེ་སློང་ལྔ་ཡན་ཆད་ཚང་དགོས་ཏེ། མདོ་རྩར། བསྙེན་པར་རྫོགས་པ་ལ་ནི་བཅུ་ལ་སོགས་པའོ། ། མཐའ་འཁོབ་དག་ཏུ་མེད་ན་འདུལ་བ་འཛིན་པ་དང་ལྔ་ལ་སོགས་པའོ། ། ཞེས་སོ། ། དམིགས་བསལ་ལ་དགེ་སློང་བཞི་ཙམ་ལ་བརྟེན་ནས་ཀྱང་བསྙེན་རྫོགས་ཀྱི་སྡོམ་པ་སྐྱེ་བ་ཡོད་དེ། མཁན་པོ་མེད་པ་དང་གསང་སྟོན་མེད་པར་ཡང་བསྒྲུབ་བྱའི་རྒྱུད་ལ་བསྙེན་རྫོགས་ཀྱི་སྡོམ་པ་སྐྱེ་བ་ཡོད་པའི་ཕྱིར་ཏེ། མཁན་པོར་གསོལ་བ་མ་བཏབ་པ་དང་བར་ཆད་མ་དྲིས་པར་བསྒྲུབ་བྱའི་རྒྱུད་ལ་བསྙེན་རྫོགས་ཀྱི་སྡོམ་པ་ཕོག་པ་ལ་སྐྱེ་ལ་ཉེས་བཅས་སུ་བཤད་པའི་ཕྱིར་ཏེ།
དེ་དང་ལྡན་པའི་ལྟར་མཁན་པོ་མེད་པ་ཉིད་ལ་ཡང་ངོ་ཞེས་དང་། ཚིགས་སྔ་མ་མེད་པ་ཉིད་ལ་ནི་ཉེས་བྱས་ཙམ་དུ་ཟད་དོ། ། མཁན་པོར་མ་གསོལ་བ་ལ་ཡང་ངོ་། ། བར་ཆད་མ་དྲིས་པར་ཡང་ངོ་། ། ཞེས་དང་། འདུལ་བ་ཚིག་ལེའུར་བྱས་པར། མཁན་པོ་གཏན་མེད་ཉིད་དང་ནི། ། ཁྱིམ་པའི་རྟགས་ཅན་ཡིན་ཡང་རུང་། ། ཞེས་དང་། གལ་ཏེ་བཞི་ནི་ལས་བརྗོད་མཁས། །
ཚུལ་ཁྲིམས་ལྡན་པར་གྱུར་ན་ནི། ། བསྙེན་རྫོགས་མ་སྨད་གྱུར་པ་སྟེ། ། ལྷ་ཡིས་ཀྱང་ནི་ཕྱག་བྱར་འོས། ། ཞེས་དང་། ལུང་ཞུ་བ་ལས། མཐའ་འཁོབ་ཏུ་ལྔས་བསྙེན་པར་རྫོགས་པར་བྱའོ། ། ཞེས་གང་གསུངས་པ་དེ་ལ་ལྔའམ་ལྔ་ལས་ལྷག་པ་མཆིས་བཞིན་དུ་བཞིས་བསྙེན་པར་རྫོགས་ན་རྫོགས་ཞེས་བགྱིའམ་མ་རྫོགས་ཞེས་བགྱི། ཉེ་བ་འཁོར་རྫོགས་ཞེས་བྱ་སྟེ། རྫོགས་པར་བྱེད་པ་དག་ལ་འདས་པ་དང་བཅས་པར་རོ། ། ཞེས་སོ། །
གལ་ཏེ་མི་འཐད་དེ། རབ་ཏུ་བྱུང་བ་དང་བསྙེན་པར་རྫོགས་པ་དེའི་ཕྱིར་དགེ་སློང་འགའ་ཞིག་ལ་མཁན་པོ་ཉིད་དུ་གནས་པ་ལའོ། ། ཞེས་པ་དང་། འདུལ་བ་ལུང་ལས། གང་ཟག་གསུམ་ནི་བསྙེན་པར་མ་རྫོགས་པ་ཞེས་བྱ་སྟེ། གསུམ་གང་ཞེ་ན། བདག་གི་མིང་མ་བརྗོད་པ་དང་མཁན་པོའི་མིང་མ་བརྗོད་པ་དང་སྡོམ་པ་ཐོབ་པའི་དུས་མི་ཤེས་པའོ། ། ཞེས་གསུངས་པའི་ཕྱིར། ཞེ་ན། སྐྱོན་མེད་དེ།
དེ་དག་ཉེས་མེད་ཕུན་ཚོགས་ཀྱི་དབང་དུ་བྱས་པའི་སྡོམ་པ་ལ་དགོངས་པའི་ཕྱིར། གཉིས་པ་ནི། འགྲེང་ཡུལ་འདུན་སོགས་ཕུལ་བ་མིན། ། མ་རྫོགས་ཉམས་དང་མཚམས་མེད་མིན། ། སྡིག་ས་ཐ་དད་འཁྲུལ་བཅས་མིན། ། མཚམས་མཚན་དཀོན་མཆོག་གཞན་མིན་པའོ། ། ཞེས་པ་ལྟར་ཤེས་པར་བྱའོ། ། གསུམ་པ་ནི། མ་འདུས་པའི་མི་མཐུན་པ་དང་བྲལ་བ་དང་། འདུས་པ་ཕྱིར་ལྡོག་པའི་མི་མཐུན་པ་དང་བྲལ་བའོ། །
དང་པོ་ནི། འདུ་བར་འོས་པའི་དགེ་སློང་རྣམས་ལས་གྲལ་དེར་ཚང་བར་འདུས་པའོ། ། གཉིས་པ་ནི། ལས་གྲལ་དེ་ན་གནས་པའི་དགེ་སློང་ཆོས་ལྡན་འགའ་ཞིག་གིས་ལས་འདི་བྱར་མི་རུང་ཞེས་བཟློག་པ་དང་བྲལ་ནས་དགེ་འདུན་ཐམས་ཅད་ཅང་མི་གསུང་བའི་ཚུལ་གྱིས་ལས་ལ་གནང་བ་སྟེར་བར་ཞུགས་པའོ། ། གཉིས་པ་ནི། སྐྱབས་འགྲོའི་ཡུལ་དུ་གྱུར་པའི་སངས་རྒྱས་ལ་དད་པ་དང་ལྡན་ཞིང་། ཀུན་རྫོབ་བརྡར་མཚོན་པའི་སངས་རྒྱས་རབ་ཏུ་བྱུང་བའི་ཆ་ལུགས་ཅན་གྱི་སྐུ་གཟུགས་དངོས་སུ་བཞུགས་པའོ། ། གཉིས་པ་ལ། ལུང་དང་རྟོགས་པའི་ཆོས་གཉིས་ལས། དང་པོ་ནི།
ལུང་སྡེ་བཞིའམ་དེའི་དགོངས་འགྲེལ་གྱི་བསྟན་བཅོས་དངོས་སུ་བཞུགས་པའོ། ། གཉིས་པ་ནི། ལས་གྲལ་ན་གནས་པའི་དགེ་སློང་རྣམས་ཀྱི་ཐུགས་རྒྱུད་ལ་བཞུགས་པའི་བསླབ་པ་རིན་པོ་ཆེ་གསུམ་ལྟ་བུའོ། ། བཞི་པ་ནི། བརྟན་མཁས་ཀྱི་ཡོན་ཏན་གཉིས་དང་ལྡན་པའི་དགེ་སློང་ལ་མཁན་པོར་གསོལ་བ་བཏབ་པ་ཁས་བླངས་པ་དང་ལྡན་པའོ། ། ལྔ་པ་ལ། ལས་ཀྱི་སློབ་དཔོན་དང་། གསང་སྟེ་སྟོན་པའི་སློབ་དཔོན་གཉིས། དང་པོ་ནི། ཁ་སྐོང་གི་ཆོས་དང་ལྡན་ཞིང་དགེ་འདུན་གྱི་དབུས་སུ་ཆོ་ག་བརྡ་སྤྲོད་པ་ལ་མཁས་པ་ཞིག་ལ་མཁན་པོས་ཚིག་ཙམ་གྱི་སྒོ་ནས་ལས་སློབ་ཏུ་བསྐོས་པའི་དགེ་སློང་དངོས་སུ་བཞུགས་པའོ། །
གཉིས་པ་ནི། ཁ་སྐོང་གི་ཆོས་དང་ལྡན་ཞིང་འགྲོ་བ་མ་ཡིན་པ་བཞི་དང་བྲལ་བ་ལྐོག་ཏུ་བར་ཆད་འདྲི་བ་ལ་མཁས་པ་དགེ་འདུན་གྱི་གསོལ་བ་འབའ་ཞིག་པའི་ལས་ཀྱིས་གསང་སྟོན་དུ་བསྐོས་པའི་དགེ་སློང་གཅིག་དངོས་སུ་བཞུགས་པའོ། ། དྲུག་པ་ལ། ལུས་ཀྱི་རྟེན་དང་། བསམ་པའི་རྟེན་གཉིས། དང་པོ་ནི། སྡོམ་པ་སྐྱེ་བའི་བར་ཆད་དང་མི་ལྡན་ཞིང་རྒྱུད་ཚོགས་སུ་མ་ཚང་བ་སྡོམ་རྙིང་པས་རྒྱུད་མ་བཀག་པ་ཚིགས་སྔ་མ་དགེ་ཚུལ་ཡན་ཆད་སྔོན་དུ་སོང་ཞིང་ཆགས་པའོ། ། ཚིགས་སྔ་མ་སྔོན་དུ་མ་སོང་བ་ལ་དགེ་སློང་གི་སྡོམ་པ་མི་སྐྱེ་བ་མ་ཡིན་ཏེ། དེ་དག་ལ་སྐྱེ་ལ་ཉེས་བྱས་ཙམ་དུ་བཤད་པའི་ཕྱིར་ཏེ། ཚིགས་སྔ་མ་མེད་པ་ལ་ནི་ཉེས་བྱས་ཙམ་དུ་ཟད་དོ། །
ཞེས་གསུངས་པའོ། ། གཉིས་པ་ལ། རྒྱུའི་ཀུན་སློང་ཐོབ་འདོད། དུས་ཀྱི་ཀུན་སློང་ཐོབ་ཤེས། འགལ་རྐྱེན་ངེས་པ་ལྔ་བྲལ་གྱི་བསམ་པ། མཐུན་རྐྱེན་ཕུན་ཚོགས་གསུམ་ལྡན་གྱི་བསམ་པ། དེ་ཐམས་ཅད་ངེས་འབྱུང་གི་བསམ་པས་ཟིན་དགོས་པའོ། ། དང་པོ་ནི། བསྙེན་རྫོགས་ཀྱི་སྡོམ་པ་ལ་སྐོམ་པ་ཆུ་འདོད་པ་ལྟར་དུ་ཞེ་ཐག་པ་ནས་ལེན་འདོད་ཀྱི་བསམ་པ་དགོས་ཏེ། མདོ་རྩ་བར།
བཞད་གད་ཀྱི་དངོས་པོ་ནི་ཅིར་ཡང་མི་འགྱུར་རོ། ། ཞེས་སོ། ། གཉིས་པ་ནི། སྡོམ་པ་ཐོབ་པ་ལ་ཐོབ་པའི་དུས་ངོ་ཤེས་པ་དགོས་ཏེ། གཞན་དུ་ན་ཉེས་མེད་ཕུན་ཚོགས་ཀྱི་སྡོམ་པ་མི་འཆགས་པར་བཤད་པའི་ཕྱིར་ཏེ། གང་ཟག་གསུམ་ནི་བསྙེན་པར་མ་རྫོགས་པ་ཞེས་བྱ་སྟེ། གསུམ་གང་ཞེ་ན་བདག་གི་མིང་མ་བརྗོད་པ་དང་མཁན་པོའི་མིང་མ་བརྗོད་པ་དང་སྡོམ་པ་ཐོབ་པའི་དུས་མི་ཤེས་པའོ། ། ཞེས་གསུངས་པའི་ཕྱིར། གསུམ་པ་ལ། ཡུལ།
དུས། ཡན་ལག སེམས་ཅན། གནས་སྐབས་ངེས་པ་དང་བྲལ་བའོ། ། དང་པོ་ནི། ཡུལ་འགའ་ཞིག་ཏུ་བསྙེན་རྫོགས་ཀྱི་སྡོམ་པ་བསྲུང་བར་འདོད་ཅིང་ཡུལ་ཐམས་ཅད་དུ་བསྲུང་འདོད་མེད་པའོ། ། གཉིས་པ་ནི། ལོ་དང་ཟླ་བ་ལ་སོགས་པ་དུས་འགའ་ཞིག་ཏུ་བསྲུང་འདོད་ཡོད་ཀྱང་ཇི་སྲིད་འཚོའི་བར་དུ་བསྲུང་འདོད་མེད་པའོ། ། གསུམ་པ་ནི། དགེ་སློང་གི་སྡོམ་པའི་བསླབ་བྱ་རགས་པ་འགའ་ཞིག་བསྲུང་འདོད་ཡོད་ཀྱང་མཐའ་དག་བསྲུང་བར་མི་འདོད་པའོ། །
བཞི་པ་ནི། སེམས་ཅན་འགའ་ཞིག་ལ་གནོད་འཚེའི་བསམ་པ་སྤོང་ནུས་ཀྱང་རང་ལ་གནོད་བྱེད་ཀྱི་དགྲ་བོ་ལ་གནོད་འཚེའི་བསམ་པ་སྤོང་མི་ནུས་པའོ། ། ལྔ་པ་ནི། བདེ་ཞིང་སྐྱིད་པའི་གནས་སྐབས་འགའ་ཞིག་ཏུ་བསླབ་བྱ་ལ་སློབ་པར་བྱེད་ཀྱི་དེ་ལས་གཞན་དུ་སློབ་པར་མི་འདོད་པའོ། ། དེས་ན་འགལ་རྐྱེན་ངེས་པ་ལྔ་པོ་དེ་དང་བྲལ་ནས་ཡུལ་དུས་གནས་སྐབས་ཐམས་ཅད་དུ་སེམས་ཅན་ཐམས་ཅད་ལ་གནོད་འཚེའི་བསམ་པ་སྤངས་ཏེ་དགེ་སློང་གི་བསླབ་པའི་གཞི་མཐའ་དག་ལ་སློབ་པར་འདོད་པའི་བསམ་པ་དགོས་སོ། ། བཞི་པ་ནི། གང་ལ་སྡོམ་པ་བླང་བར་བྱ་བའི་ཡུལ། སྡོམ་པ་འབོགས་པར་བྱེད་པའི་ཆོ་ག ལེན་པ་པོ་རང་ཉིད་དང་བཅས་པ་ལ་ཡིད་ཆེས་ཀྱི་བསམ་པ་ཕུན་ཚོགས་དང་ལྡན་པའོ། ། ལྔ་པ་ནི།
འཁོར་བའི་ཉེས་དམིགས་མཐོང་ནས་སྤོང་འདོད་ཀྱི་བསམ་པ། ཐར་པའི་ཕན་ཡོན་མཐོང་ནས་སྒྲུབ་འདོད་ཀྱི་བསམ་པ་དང་ལྡན་པའི་སྒོ་ནས་བྱང་ཆུབ་དོན་གཉེར་གྱི་ངེས་འབྱུང་གི་བསམ་པས་ཟིན་དགོས་ཏེ། དེ་ལས་གཞན་དུ་ཚེ་འདིའི་ལྟོ་གོས་ཀྱིས་འཇིགས་པ་དང་རྒྱལ་པོའི་ཆད་པ་སོགས་ཀྱིས་འཇིགས་པས་བླངས་ཀྱང་འཇིགས་སྐྱོབ་ཀྱི་ཚུལ་ཁྲིམས་ཙམ་དུ་འགྱུར་ཞིང་ཕྱི་མ་ལྷ་མིའི་ཕུན་ཚོགས་ཙམ་ཐོབ་ཕྱིར་དུ་བླངས་ཀྱང་ལེགས་སྨོན་གྱི་ཚུལ་ཁྲིམས་ཙམ་དུ་འགྱུར་གྱི་སོ་ཐར་གྱི་སྡོམ་པར་མི་འགྱུར་བའི་ཕྱིར་ཏེ། མདོ་རྩ་བར། ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ། ཞེས་དང་། སུམ་བརྒྱ་པར། ངེས་པར་འབྱུང་བའི་ཚུལ་ཁྲིམས་སྡུག་བསྔལ་སྤོང་། ། ཞེས་དང་། མཛོད་འགྲེལ་ལས།
ཅི་ཕྱི་རོལ་པ་ལ་ཡང་ཡང་དག་པར་བླངས་པ་ལས་བྱུང་བའི་ཚུལ་ཁྲིམས་ཡོད་དམ་ཞེ་ན། ཡོད་མོད་ཀྱི་སོ་སོ་ཐར་པའི་སྡོམ་པ་ནི་མ་ཡིན་ནོ། ། ཅིའི་ཕྱིར་ཞེ་ན། དེ་ནི་སྲིད་པ་ལ་བརྟེན་པའི་ཕྱིར་གཏན་དུ་སྡིག་པ་མི་དགེ་བ་ལས་ཐར་བར་བྱེད་པ་མ་ཡིན་ནོ། ། ཞེས་གསུངས་པའི་ཕྱིར། བདུན་པ་ལ། ལུས་ཀྱི་བྱི་བྱད་ཀྱི་རྟགས། གོས་ཀྱི་རྟགས། སྣོད་སྤྱད་ཀྱི་རྟགས་དང་གསུམ། དང་པོ་ནི།
འབྲེག་པར་འོས་པའི་སྐྲ་དང་ཁ་སྤུ་སོགས་བྲེགས་ཤིང་ཁྲུས་བྱས་པས་ཁྱད་པར་དུ་བྱས་པའོ། ། གཉིས་པ་ནི། མཁན་པོས་བྱིན་གྱིས་བརླབས་པའི་ཆོས་གོས་རྣམ་པ་གསུམ་གདིང་བ་ཆུ་ཚགས་རྣམས་རུང་ཞིང་ཚད་དང་ལྡན་པ་བརྙན་པོ་ཚུན་ཆད་ཀྱིས་ཡོད་པའོ། ། གསུམ་པ་ནི། རུང་བ་ཚད་དང་ལྡན་པའི་ལྷུང་བཟེད་དགེ་འདུན་ལ་བསྟན། མཁན་པོས་བྱིན་གྱིས་བརླབས་ནས་བྱིན་པ་དེ་ཉིད་བརྙན་པོ་ཚུན་ཆད་ཀྱིས་ཡོད་པའོ། ། བརྒྱད་པ་ནི། གསང་སྟོན་གྱིས་ལྐོག་ཏུ་བར་ཆད་དྲིས། ལས་སློབ་ཀྱིས་དགེ་འདུན་གྱི་དབུས་སུ་བར་ཆད་དྲིས་པའི་སྟོབས་ཀྱིས་བསྒྲུབ་བྱ་དེ་ཉིད་བར་ཆད་ཀྱིས་དག་པར་དགེ་འདུན་རྣམས་ཡིད་ཆེས་པའོ། ། དགུ་པ་ནི།
ལས་སློབ་ཀྱིས་གྲོགས་བྱས་ཏེ་དགེ་འདུན་ལ་གསོལ་བ་ལན་གསུམ་བཏབ་པའོ། ། བཅུ་པ་ནི། ལས་སློབ་ཏུ་ཕྱོགས་པའི་དགེ་སློང་དེས་སྔར་བཤད་པའི་མངོན་གྱུར་བཅུའི་བཤད་པ་རྣམས་བརྡ་སྤྲད་ནས་དེའི་རྗེས་སུ་དང་པོར་གསོལ་བའི་ལས། དེའི་རྗེས་སུ་བརྗོད་པའི་ལས་ལྷག་ཆད་ནོར་བའི་སྐྱོན་དང་བྲལ་བར་ལན་གསུམ་བརྗོད་པར་བྱེད་པས་སོ། ། དེ་ཡང་དོན་གོ་བ་ལ་མི་གནོད་ན་ཚིག་གི་གོ་རིམ་ཅུང་ཟད་འཁྲུགས་པ་ཙམ་གྱིས་སྡོམ་པ་འཆགས་པའི་གེགས་སུ་མི་འགྱུར་ཏེ། མདོ་རྩ་བར། དགོངས་སུ་གསོལ། ཞེས་བྱ་བ་ལ་སོགས་པ་ནི་ཕ་རོལ་གྱི་སེམས་གཏད་པ་ཉིད་གཙོ་བོ་ཡིན་ནོ། ། དོན་གྱི་སྐབས་དག་གོ་རིམ་འཁྲུགས་པས་ནི་མི་འཆགས་པ་མ་ཡིན་ནོ། ། དེ་ནི་མི་བྱ་བ་ཉིད་དོ། །
ཞེས་སོ། ། གསུམ་པ་ལ། བསྙེན་བཀུར་གྱི་གནས་དང་གནས་མ་ཡིན་པ་ཤེས་པའི་ཕྱིར་དུ་དུས་གོ་བརྗོད་པ་དང་། སྡོམ་པ་ཐོབ་པ་མི་ཉམས་པར་བསྲུང་བའི་ཕྱིར་དུ་བསླབ་བྱ་བརྗོད་པ་གཉིས། དང་པོ་ལ། གང་ལ་བརྗོད་པའི་ཡུལ། གང་གིས་བརྗོད་པའི་གང་ཟག ཇི་ལྟར་དུ་བརྗོད་པའི་ཚུལ། དེ་ལྟར་བརྗོད་པའི་དགོས་པ་དང་བཞིའི་སྒོ་ནས་ཤེས་པར་བྱ་བ་ཡིན་མོད་ཀྱང་འདུལ་བའི་སྤྱི་དོན་གྱི་སྐབས་སུ་ཤེས་པར་བྱའོ། ། གཉིས་པ་ནི།
གདམས་ངག་བཅུ་གཅིག་བརྗོད་པའི་ཚུལ་ལག་ལེན་ལྟར་ཤེས་པར་བྱའོ། ། དེ་སྐད་དུ་ཡང་། ཀརྨཱ་ཤ་ཏམ་ལས། དང་པོར་བྱ་དང་མཁན་པོ་དང་། ། ཆོས་གོས་གཉིས་དང་ལྷུང་བཟེད་གཉིས། ། སྤྲོ་བྱ་གསོལ་བ་གསང་སྟོན་དང་། ། ཞུ་དང་གསོལ་དང་གསོལ་བ་དང་། ། དྲི་དང་ལས་དང་གྲིབ་ཚོད་དང་། ། ཉིན་མཚན་དུས་ཚོད་གནས་རྣམས་དང་། ། ལྟུང་དང་དགེ་སྦྱོང་མཆོག་འདོད་དང་། །
ཚུལ་ཁྲིམས་མཉམ་དང་ཚུལ་འགྲེལ་དང་། ། དུས་དང་དགོས་དང་མ་བརྗོད་དང་། ། གུས་པ་དང་ནི་བསྒྲུབ་བྱ་བ། ། མུ་སྟེགས་གནས་པ་བྱིན་པ་ཡིས། ། སྡེ་ཚན་ཡང་དག་བསྡུས་པ་ཡིན། ། ཞེས་གསུངས་པ་ལྟར་རོ། ། གསུམ་པ་བུད་མེད་ཀྱི་ཆོ་གའི་ཁྱད་པར་ལ། ཡུལ་གྱི། ཚིགས་ཀྱི། སྡོམ་པ་བྱིན་ཚུལ་གྱི།
གདམས་ངག་བརྗོད་ཚུལ་གྱི་ཁྱད་པར། དོགས་གཅད་དང་ལྔ། དང་པོ་ནི། དགེ་སློབ་མ་དང་ཚངས་སྤྱོད་ལ་ཉེ་བར་གནས་པའི་སྔ་རོལ་གྱི་སྡོམ་པ་གཉིས་ནི། ཡུལ་དབུས་སུ་དགེ་སློང་མའི་དགེ་འདུན་གྲངས་བཅུ་གཉིས་ཚང་བས་གསོལ་བ་དང་གཉིས་ཀྱི་ལས་ཀྱིས་སྦྱིན། མཐའ་འཁོབ་ཏུ་དྲུག་གིས་གསོལ་བ་དང་གཉིས་ཀྱི་ལས་ཀྱིས་སྦྱིན་ནོ། ། དགེ་སློང་མའི་སྡོམ་པ་ནི་གཉིས་ཀའི་དགེ་འདུན་གྱིས་སྦྱིན་དགོས། དེ་ཡང་ཡུལ་དབུས་སུ་ཕའི་ཚོགས་བཅུ། མའི་ཚོགས་བཅུ་གཉིས་ཏེ་ཉེར་གཉིས་ཚང་དགོས། མཐའ་འཁོབ་ཏུ་ཕའི་ཚོགས་ལྔ་དང་མའི་ཚོགས་དྲུག་གིས་སོ། །
གཉིས་པ་ནི། སྐྱེས་པ་ལ་དགེ་བསྙེན་བར་མ་རབ་བྱུང་དགེ་ཚུལ་བསྙེན་རྫོགས་ཏེ་ཚིགས་བཞི་ཡིན་ལ། བུད་མེད་ལ་དེའི་སྟེང་དུ། དགེ་ཚུལ་དང་བསྙེན་རྫོགས་ཀྱི་བར་དུ། དགེ་སློབ་མ་དང་ཚངས་སྤྱོད་ལ་ཉེར་གནས་ཀྱི་སྡོམ་པ་གཉིས་ལེན་དགོས་པས་དྲུག་གོ ། ཚངས་སྤྱོད་ཉེར་གནས་ཀྱི་སྡོམ་པ་ནི་དགེ་སློབ་མའི་སྡོམ་པ་དང་རྫས་རིགས་གཅིག་ཏུ་འདོད་དོ། ། གསུམ་པ་ནི། དགེ་བསྙེན་རབ་བྱུང་དགེ་ཚུལ་སྦྱིན་ཚུལ་སྔ་མ་དང་འདྲ་ལ། དེའི་རྗེས་སུ་དགེ་སློབ་མའི་སྡོམ་པ་བྱིན་ནས་དེ་ལ་ལོ་གཉིས་ཀྱི་བར་དུ་སློབ། དེའི་རྗེས་སུ་དགེ་སློང་མའི་དགེ་འདུན་གྱི་གསང་སྟེ་སྟོན་མས་ལྐོག་ཏུ་བར་ཆད་དྲི།
དེའི་རྗེས་སུ་ལས་བྱེད་པ་མོས་མངོན་སུམ་དུ་བར་ཆད་དྲིས་ནས་ཚངས་སྤྱོད་ཉེར་གནས་ཀྱི་སྡོམ་པ་སྦྱིན་པར་བྱེད། དེའི་རྗེས་སུ་གཉིས་ཀའི་དགེ་འདུན་ཚོགས་པ་ལ་གསོལ་བ་བཏབ་ནས་ལས་ཀྱི་སློབ་དཔོན་དུ་འོས་པའི་དགེ་སློང་གིས་དགེ་སློང་མའི་སྡོམ་པ་གསོལ་བཞིའི་ལས་ཀྱིས་སྦྱིན་པར་བྱེད་པ་ཡིན་ཏེ། མདོ་རྩ་བར། ཚངས་པར་སྤྱོད་པ་ལ་ཉེ་བར་གནས་པའི་སྡོམ་པ་མ་ཐོབ་པར་བསྙེན་པར་རྫོགས་པར་མི་འགྱུར་རོ། ། གསང་སྟེ་བསྟན་པའི་འོག་ཏུ་དགེ་འདུན་གྱིས་དེ་སྦྱིན་པར་བྱའོ། ། བར་ཆད་དྲིས་ནས་སོ། ། གསོལ་བ་བྱས་ནས་སོ། ། ཞེས་གསུངས་པས་སོ། ། བཞི་པ་ནི། རྟགས་དང་ཆ་ལུགས་སྦྱིན་པའི་སྐབས་སུ།
ཆོས་གོས་གསུམ་ཤིང་ང་དཔུང་ཆད་རྔུལ་གཟན་དང་ལྔ་སྦྱིན་དགོས། གདམས་ངག་གི་སྐབས་སུ། གནས་རྣམས་ཀྱི་ནང་ནས་ཤིང་དྲུང་མ་གཏོགས་པ་དང་ཕམ་པ་བརྒྱད་ལྕི་བའི་ཆོས་བརྒྱད་རྣམས་བརྗོད་དགོས་ཏེ། མདོ་རྩ་བར། ཆོས་གོས་དག་ནི་ལྔ་ཉིད་དོ། ། གནས་རྣམས་ལ་ཤིང་དྲུང་ཉིད་མ་གཏོགས་སོ། ། ལྟུང་བར་འགྱུར་བ་རྣམས་ལ་བརྒྱད་ཉིད་དོ། ། ལྕི་བའི་ཆོས་རྣམས་བརྗོད་པར་བྱའོ། ། ཞེས་གསུངས་པའི་ཕྱིར། ལྔ་པ་ལ།
ཁ་ཅིག ཡུལ་དགེ་སློང་ཕའི་དགེ་འདུན་གྱིས་བུད་མེད་ལ་བསྙེན་རྫོགས་ཀྱི་སྡོམ་པ་བྱིན་ན་སྐྱེ་བ་མེད་དེ། དགེ་སློང་མའི་སྡོམ་པ་སྐྱེ་བའི་སྔོན་དུ་ཐུན་མོང་མ་ཡིན་པའི་སྡོམ་པ་གཉིས་སྔོན་དུ་འགྲོ་དགོས་ལ་དེ་དག་དགེ་སློང་མའི་དགེ་འདུན་ཁོ་ན་ལ་སྐྱེ་བར་བཤད་པའི་ཕྱིར། ཞེས་ཟེར། མཁས་པ་གཞན་དག་ན་རེ། དགེ་སློང་ཕའི་དགེ་འདུན་ཙམ་ལ་བརྟེན་ནས་བུད་མེད་ལ་བསྙེན་རྫོགས་ཀྱི་སྡོམ་པ་སྐྱེ་བ་ཡོད་དེ། མདོ་རྩ་བར། མཚན་གཞན་ལ་བརྟེན་པས་ནི་མི་འཆགས་པ་མ་ཡིན་ནོ། ། དགེ་སློང་དང་དགེ་སློང་མ་ཉིད་དག་གི་ལས་གཞན་བྱེད་པས་ཀྱང་མ་ཡིན་ནོ། ། ཞེས་གསུངས་པའི་ཕྱིར།
སྒྲུབ་བྱེད་ཀྱང་མ་ངེས་ཏེ། ཚིགས་སྔ་མ་སྔོན་དུ་མ་སོང་བ་ལ་སྐྱེ་ལ་ཉེས་བྱས་ཙམ་དུ་བཤད་པའི་ཕྱིར། ཞེས་པའི་ལུགས་གཉིས་ཡོད་ཅིང་། ཉེས་མེད་ཕུན་ཚོགས་ཀྱི་དགེ་སློང་མའི་སྡོམ་པ་སྐྱེ་བ་ལ། ཚིགས་དྲུག་རིམ་ཅན་དུ་འབོགས་པ་དང་། གཉིས་ཀའི་དགེ་འདུན་དགོས་པ་ཡིན་ལ། སྐྱེས་ལ་ཉེས་བྱས་ཙམ་གྱི་དབང་དུ་བྱས་ན། དགེ་སློང་ཕའི་དགེ་འདུན་ཙམ་ལ་བརྟེན་ནས་ཀྱང་དགེ་སློང་མའི་སྡོམ་པ་སྐྱེ་བ་ཡོད་པ་རིགས་པ་མངོན་ནོ། ། གཉིས་པ་ཐེག་ཆེན་སོ་ཐར་ལ། གང་ལ་བླང་བའི་ཡུལ།
གང་གིས་ལེན་པའི་གང་ཟག ཇི་ལྟར་ལེན་པའི་ཆོ་ག་དང་གསུམ། དང་པོ་ནི། གྲུབ་མཐའ་འོག་མ་ལྟར་དུ་ཡུལ་ངེས་པ་ཅན་ཁོ་ན་མ་ཡིན་ཏེ། རྟེན་ལ་སོགས་པའི་དྲུང་དུ་རང་ཉིད་ཀྱིས་བླངས་ཀྱང་སྐྱེ་བ་ཡོད་པ་དང་། ཁྱིམ་པའི་ཆ་ལུགས་ཅན་གྱིས་དགེ་སློང་གི་སྡོམ་པ་ཕོག་པ་ལ་ཉེས་མེད་ཕུན་ཚོགས་ཀྱི་སྡོམ་པ་སྐྱེ་བ་ཡོད་པར་བཤད་པའི་ཕྱིར། གཉིས་པ་ནི། སྤྱིར་སོ་ཐར་གྱི་སྡོམ་པ་ཙམ་སྐྱེ་བའི་རྟེན་གྱི་གང་ཟག་ལ་འགྲོ་བ་རིགས་དྲུག་ཀ་ཡོད་དེ། བྱང་སེམས་ཀྱི་སྡོམ་པ་དངོས་སུ་སྐྱེ་བའི་རྟེན་ལ་འགྲོ་བ་རིགས་དྲུག་ཀ་ཡོད་ཅིང་། བྱང་སེམས་ཀྱི་སྡོམ་པ་གང་ལ་སྐྱེ་བའི་རྟེན་ལ་ཐེག་ཆེན་གྱི་སོ་ཐར་གྱི་སྡོམ་པ་ཡང་སྐྱེ་དགོས་པའི་ཕྱིར་ཏེ།
བྱང་སྡོམ་དང་ཐེག་ཆེན་སོ་ཐར་ཀྱི་སྡོམ་པ་དོན་གཅིག་ལ་མིང་གི་རྣམ་གྲངས་ཡིན་པའི་ཕྱིར། ཆོ་ག་ཉན་ཐོས་དང་ཐུན་མོང་བའི་ཐེག་ཆེན་སོ་ཐར་ནི་གླིང་གསུམ་གྱི་སྐྱེས་པ་དང་བུད་མེད་མཚན་དོན་བྱེད་ནུས་པ་དང་ལྡན་པ་ཁོ་ན་ལ་སྐྱེའི་དེ་ལས་གཞན་པ་ལ་མ་ཡིན་ཏེ། ཉན་ཐོས་ཀྱི་གཞུང་ལུགས་ནས་དེ་ལྟར་བཤད་ཅིང་རྟེན་གྱི་གང་ཟག་དང་འབོགས་པར་བྱེད་པའི་ཆོ་ག་ཉན་ཐོས་ཀྱི་གཞུང་དང་མཐུན་ཅིང་། བསམ་པ་ཐེག་ཆེན་སེམས་བསྐྱེད་ཀྱིས་ཟིན་པའི་སོ་ཐར་གྱི་སྡོམ་པ་ལ་ཆོ་ག་ཉན་ཐོས་དང་ཐུན་མོང་བའི་ཐེག་ཆེན་སོ་ཐར་དུ་འཇོག་པའི་ཕྱིར། གསུམ་པ་ལ། ཐེག་ཆེན་ཐུན་མོང་མ་ཡིན་པའི་སོ་ཐར་གྱི་སྡོམ་པ་ལེན་ཚུལ་དང་། ཆོ་ག་ཉན་ཐོས་དང་ཐུན་མོང་བའི་སོ་ཐར་གྱི་སྡོམ་པ་ལེན་ཚུལ་གཉིས། དང་པོ་ལ། ད་ལྟར་གྱི་ཆོ་ག་དང་། སྔོན་གྱི་ཆོ་ག་གཉིས།
དང་པོ་ནི། དོན་ཡོད་ཞགས་པའི་རྟོག་པ་ནས་བཤད་ཅིང་གསོ་སྦྱོང་ཡན་ལག་བརྒྱད་པ་སློབ་དཔོན་ནམ་རྟེན་གང་རུང་གི་དྲུང་དུ་ཆོ་གའི་སྒོ་ནས་ལེན་པར་བྱེད་པ་དང་། བྱང་ཆུབ་མ་ཐོབ་ཀྱི་བར་དུ་ཐུན་མོང་མ་ཡིན་པའི་སྐྱབས་འགྲོའི་སྡོམ་པ་ལེན་པར་བྱེད་པ་དང་། ཆོ་འཕྲུལ་བསྟན་པའི་མདོ་ལས། རྒྱལ་པོ་སྙིང་རྗེ་ཆེར་སེམས་ཀྱིས་གསོ་སྦྱོང་ཡན་ལག་བརྒྱད་པ་ཇི་སྲིད་འཚོའི་བར་དུ་ཁས་བླངས་པར་བཤད་པ་ལྟ་བུ་ཡིན་ཏེ། ཆོ་འཕྲུལ་བསྟན་པའི་མདོ་ལས། རབ་བྱུང་ཡོན་ཏན་དུ་མ་ལྡན་པ་ཞེས། དེ་བཞིན་གཤེགས་པ་རྣམས་ཀྱིས་གསུངས་མོད་ཀྱི། ། དེ་ལྟར་ལགས་ཀྱང་སྙིང་རྗེར་གྱུར་པས་ན། ། འགྲོ་ལ་ཕན་ཕྱིར་བདག་གིས་རྒྱལ་སྲིད་བསྒྲུབས། །
ཇི་སྲིད་འཚོ་བར་ཚངས་པར་སྤྱོད་བྱེད་ཅིང་། ། གསོ་སྦྱོང་ཡན་ལག་བརྒྱད་པ་བླང་བར་བགྱི། ། ཞེས་གསུངས་པས་སོ། ། གཉིས་པ་ནི། ཁྱིམ་བདག་དྲག་ཤུལ་ཅན་གྱིས་ཞུས་པའི་མདོ་ལས། རྒྱལ་བ་བྱམས་པས་ཁྱིམ་བདག་དགུ་སྟོང་། རྒྱལ་སྲས་སྤྱོད་པ་རྣམ་པར་དག་པའི་བློ་གྲོས་འཇམ་དབྱངས་ཀྱིས་ཁྱིམ་བདག་བདུན་སྟོང་རྣམས་བསྙེན་རྫོགས་ཀྱི་སྡོམ་པ་ལ་བཀོད་པར་གསུངས་པ་ལྟ་བུའོ། ། མདོ་དེར་བསྙེན་པར་རྫོགས་པར་བྱེད་པའི་སྦྱོར་དངོས་རྗེས་གསུམ་གྱི་ཆོ་ག་དངོས་སུ་མ་གསུངས་ཤིང་། སྔོན་རྒྱུད་ཡོངས་སུ་སྨིན་པའི་གང་ཟག་ཚེགས་ཆུང་ངུའི་སྒོ་ནས་བསྙེན་པར་རྫོགས་པ་ལ་སྔོན་གྱི་ཆོ་གའི་མིང་བཏགས་པ་ཙམ་ཡིན་ནོ། ། དེ་སྐད་དུ་ཡང་།
རྒྱལ་སྲས་བྱམས་པ་འཇམ་དབྱངས་སོགས། ། བདག་ཉིད་ཆེན་པོ་འགའ་ཞིག་གིས། ། ཞེས་སོགས་གསུངས་པ་ལྟ་བུའོ། ། གལ་ཏེ་འདི་དག་མི་འཐད་དེ། འདིར་སྔོན་ཆོག་ལ་མཁན་པོ་བཤད་ཅིང་མཁན་པོ་ནི་ད་ལྟར་གྱི་ཆོ་ག་ཁོ་ནའི་ཁྱད་ཆོས་སུ་འདུལ་བ་ལས་བཤད་པའི་ཕྱིར། ཞེས་ཟེར་ན། སྐྱོན་མེད་དེ། འདིར་ཚེགས་ཆུང་ངུའི་སྒོ་ནས་བསྒྲུབ་བྱ་བསྙེན་རྫོགས་ཀྱི་སྡོམ་པ་ལ་འགོད་པར་བྱེད་མཁན་ལ་མཁན་པོའི་མིང་བཏགས་པ་ཙམ་ཡིན་གྱི། མཁན་པོར་ལན་གསུམ་གསོལ་བ་བཏབ་ནས་མཁན་པོར་ཁས་བླངས་པ་དེ་མ་ཡིན་པའི་ཕྱིར། གཉིས་པ་ནི།
བསམ་པ་ཐེག་ཆེན་སེམས་བསྐྱེད་ཀྱིས་ཟིན་པའི་སྒོ་ནས་སོ་ཐར་རིགས་བརྒྱད་འབོགས་པའི་སྦྱོར་དངོས་རྗེས་གསུམ་གྱི་ཆོ་ག་སྔར་བཤད་པའི་ཉན་ཐོས་ཀྱི་ལུགས་ཇི་ལྟ་བ་བཞིན་དུ་བྱེད་དགོས་ཏེ། དེ་ལྟར་བྱས་པ་ལ་བརྟེན་ནས་ཐེག་ཆེན་སོ་ཐར་རིགས་བརྒྱད་ཀྱི་སྡོམ་པ་ཐོབ་པར་ནུས་པའི་ཕྱིར། དེ་སྐད་དུ་ཡང་། དེས་ན་ད་ལྟའི་ཆོ་ག་ནི། ། བསམ་པ་སེམས་བསྐྱེད་ཀྱིས་ཟིན་པའི། ། ཞེས་སོགས་བཤད་པ་ལྟར་རོ། ། དེ་ཡང་ཐེག་ཆེན་སོ་ཐར་རིགས་བདུན་ཆོ་ག་ཉན་ཐོས་དང་མཐུན་པར་ལེན་དགོས་པའི་རྒྱུ་མཚན་ཡོད་དེ། ཐེག་ཆེན་ཐུན་མོང་མ་ཡིན་པའི་རིགས་བདུན་ལེན་པའི་ཆོ་ག་དངོས་སུ་མ་བཤད་པ་དང་། གཏན་ཕབ་བསྡུ་བར། དགེ་ཚུལ་མན་ཆད་རང་ཉིད་ཀྱིས་བླངས་པས་ཆོག་པ་དང་།
དགེ་སློང་གཞན་ཁོ་ན་ལས་ལེན་པའི་ཚིག་འབྲུ་ཙམ་ཞིག་གསུངས་ཀྱང་དེ་དག་ལེན་པའི་ཆོ་ག་གསལ་པོར་མ་གསུངས་པའི་ཕྱིར་ཏེ། གཏན་ཕབ་བསྡུ་བ་ལས། དེ་དག་ལས་ལ་ལ་ནི་རང་ཁོ་ནས་ལེན་པར་བྱེད་དེ་དགེ་སློང་གི་སྡོམ་པ་ནི་མ་གཏོགས་སོ། ། དེ་ཅིའི་ཕྱིར་ཞེ་ན། འདི་ལྟར་དགེ་སློང་གི་སྡོམ་པ་ནི་ཐམས་ཅད་ཀྱིས་ཡང་དག་པར་བླང་པར་འོས་པ་མ་ཡིན་ནོ། ། ཞེས་སོ། ། གཉིས་པ་བྱང་སྡོམ་ཐོབ་པར་བྱེད་པའི་རྒྱུ་ལ། གང་ལ་བླང་བའི་ཡུལ། གང་གིས་ལེན་པའི་གང་ཟག ཇི་ལྟར་ལེན་པའི་ཆོ་ག་དང་གསུམ།
དང་པོ་ནི། བྱང་སེམས་གྱི་སྡོམ་པ་དང་ལྡན་ཞིང་བྱང་སྡོམ་འབོགས་པའི་ཆོ་ག་ལ་མཁས་པའི་དགེ་བའི་བཤེས་གཉེན་གྱི་དྲུང་དུ་ལེན་དགོས་ཏེ། སྤྱོད་འཇུག་ལས། རྟག་པར་དགེ་བའི་བཤེས་གཉེན་ནི། ། ཐེག་ཆེན་དོན་ལ་མཁས་པ་དང་། ། བྱང་ཆུབ་སེམས་དཔའི་བརྟུལ་ཞུགས་མཆོག ། སྲོག་གི་ཕྱིར་ཡང་མི་གཏོང་ངོ་། ། ཞེས་དང་། ། སྡོམ་པ་ཉི་ཤུ་པ་ལས། བླ་མ་སྡོམ་ལ་གནས་ཤིང་མཁས། །
ནུས་དང་ལྡན་ལས་བླང་བར་བྱ། ། ཞེས་སོ། ། དེ་ཡང་དབུ་མ་པ་ལྟར་ན། དང་པོར་ལེན་པ་དང་ཕྱིས་གསོ་བ་གཉིས་ཀ་བླ་མའམ་དཀོན་མཆོག་གི་རྟེན་གང་རུང་གི་དྲུང་དུ་ལེན་གསོ་བྱེད་པས་ཆོག་པར་བཞེད། སེམས་ཙམ་པ་ལྟར་ན། བླ་མའི་དྲུང་དུ་བགྲོད་པ་ལ་སྲོག་དང་ཚངས་སྤྱོད་ལ་སོགས་པའི་བར་ཆད་མེད་ན་བླ་མའི་དྲུང་དུ་ངེས་པར་ལེན། དེ་ལྟ་བུའི་བར་ཆད་ཡོད་ན་དཀོན་མཆོག་གི་རྟེན་གྱི་དྲུང་དུ་རང་ཉིད་ཀྱིས་བླངས་ཀྱང་སྐྱེ་བར་བཞེད་དེ། བྱང་ས་ལས། དགེ་བའི་བཤེས་གཉེན་མཚན་ཉིད་དང་ལྡན་པ་རྒྱང་གྲགས་དང་དཔག་ཚད་ཀྱི་བར་དུ་སྲོག་དང་ཚངས་སྤྱོད་ལ་མི་གནོད་ཙམ་དུ་བཙལ་ཀྱང་མ་རྙེད་ན་དཀོན་མཆོག་གི་རྟེན་གྱི་དྲུང་དུ་བདག་ཉིད་ཀྱིས་བླངས་པས་ཀྱང་སྐྱེའོ། ། ཞེས་གསུངས་པའི་ཕྱིར།
ཉམས་ན་གསོ་བ་ལ་ནི་བླ་མ་ངེས་པར་དགོས་ཞེས་གནས་བརྟན་བྱང་བཟང་ལ་སོགས་པ་བཞེད་དོ། ། གཉིས་པ་ལ། དབུ་མ་པའི་དང་། སེམས་ཙམ་པའི་ལུགས་གཉིས། དང་པོ་ནི། བརྡ་ཤེས་ཤིང་དོན་གོ་ལ་ལེན་འདོད་ཡོད་པའི་འགྲོ་བ་མཐའ་དག་བྱང་སེམས་ཀྱི་སྡོམ་པ་སྐྱེ་བའི་རྟེན་དུ་རུང་སྟེ། སྡོང་པོ་བཀོད་པའི་མདོ་ལས། འཕགས་པ་འཇམ་དཔལ་གྱིས་གྲོང་ཁྱེར་སྐྱིད་པའི་འབྱུང་གནས་ཀྱི་ཤར་ཕྱོགས་ནགས་ཚལ་སཱ་ལ་སྣ་ཚོགས་ཀྱིས་བརྒྱན་པ་ཞེས་བྱ་བར་ཆོས་ཀྱི་དབྱིངས་ཀྱི་ཚུལ་སྣང་བ་ཞེས་བྱ་བའི་ཆོས་ཀྱི་རྣམ་གྲངས་བསྟན་པས་རྒྱ་མཚོའི་ཀླུ་སྟོང་ཕྲག་གསུམ་བླ་ན་མེད་པའི་བྱང་ཆུབ་ཏུ་ངེས་པར་འགྱུར་རོ། ། ཞེས་དང་། བསྐལ་པ་བཟང་པོ་ལས།
རྒྱལ་བ་ཕན་བཞེད་གྲོང་དཔོན་གྱུར་པའི་ཚེ། ། དེ་བཞིན་གཤེགས་པ་བསོད་ནམས་འོད་དེ་ལ། ། ཉིན་གཅིག་སྲོག་གཅོད་སྡོམ་པ་བླངས་ནས་ཀྱང་། ། དང་པོར་བྱང་ཆུབ་མཆོག་ཏུ་སེམས་བསྐྱེད་དོ། ། ཞེས་དང་། དེ་བཞིན་དུ་ནམ་མཁའི་སྙིང་པོ་དང་། དཀོན་མཆོག་བརྩེགས་པ་དང་། རྒྱལ་པོ་ལ་གདམས་པའི་མདོ་ལ་སོགས་པ་ལས་གསུངས་པ་ཡིན་ཏེ། ཇི་སྐད་དུ། དབུ་མ་ལུགས་ཀྱི་སེམས་སྐྱེད་འདི། །
སེམས་ཅན་ཀུན་གྱིས་ལེགས་ཐོབ་ན། ། རྫོགས་སངས་རྒྱས་ཀྱི་རྒྱུར་འགྱུར་ཞེས། ། མདོ་དང་བསྟན་བཅོས་རྣམས་ལས་གསུངས། ། དེ་ཡང་སྡོང་པོ་བཀོད་པ་དང་། ། བསྐལ་བཟང་ནམ་མཁའི་སྙིང་པོ་དང་། ། དཀོན་བརྩེགས་རྒྱལ་པོ་གདམས་པ་ཡི། ། མདོ་སྡེ་ལ་སོགས་རྣམས་སུ་ལྟོས། ། ཞེས་སོ། ། གཉིས་པ་ནི། གླིང་གསུམ་གྱི་སྐྱེས་པ་བུད་མེད་མཚན་དོན་བྱེད་ནུས་པ་དང་ལྡན་པ་ཁོ་ན་ལ་དངོས་སུ་སྐྱེ་བར་འདོད་དེ།
འདིའི་ལུགས་ལ། བྱང་སྡོམ་དངོས་སུ་སྐྱེ་བ་ལ་རིགས་བདུན་གང་རུང་དང་ལྡན་པ་གཅིག་དགོས། རིགས་བདུན་ནི་གླིང་གསུམ་གྱི་སྐྱེས་པ་དང་བུད་མེད་མཚན་དོན་བྱེད་ནུས་པ་དང་ལྡན་པ་ཁོ་ན་ལ་སྐྱེ་བར་བཤད་པའི་ཕྱིར། རྟགས་དང་པོ་གྲུབ་སྟེ། ཇོ་བོ་རྗེས། སོ་སོ་ཐར་པ་རིས་བདུན་གྱི། ། རྟག་ཏུ་སྡོམ་གཞན་ལྡན་པ་ལ། ། བྱང་ཆུབ་སེམས་དཔའི་སྡོམ་པ་ཡི། ། སྐལ་པ་ཡོད་ཀྱི་གཞན་དུ་མིན། ། ཞེས་གསུངས་པའི་ཕྱིར།
གསུམ་པ་ལ། ཆོ་གའི་བྱུང་ཚུལ་སྤྱིར་བསྟན་པ་དང་། ལུགས་གཉིས་ཀྱི་ཁྱད་པར་སོ་སོར་བཤད་པ་གཉིས། དང་པོ་ལ། དབུ་མ་ལུགས་དང་། སེམས་ཙམ་ལུགས་གཉིས། དང་པོ་ནི། རྗེ་བཙུན་འཇམ་པའི་དབྱངས་ནས་འཕགས་པ་ཀླུ་སྒྲུབ་ཡབ་སྲས་ལ་བརྒྱུད་དེ་རྒྱལ་སྲས་ཞི་བ་ལྷའི་ཕྱག་སྲོལ་ཇོ་བོ་པུཎྱེ་ཤྲཱི་ལས་བྱུང་བ། རྗེ་བཙུན་ས་སྐྱ་པ་ཡབ་སྲས་ཀྱི་ཕྱག་ལེན་དུ་མཛད་པ་འདི་ཉིད་ཡིན་ལ། དེ་ཡང་ཀླུ་སྒྲུབ་ཀྱིས་མཛད་པའི་སེམས་བསྐྱེད་ཀྱི་ཆོ་ག་ཛེ་ཏ་རི་དགྲ་ལས་རྣམ་རྒྱལ་གྱི་ཡི་དམ་བླང་བའི་ཆོ་ག་རྒྱལ་སྲས་ཞི་བ་ལྷའི་སྤྱོད་འཇུག་དང་བསླབ་བཏུས་ནས་བཤད་པ་ལྟར།
བདག་ཉིད་ཆེན་པོ་ས་སྐྱ་པཎྜི་ཏས་སེམས་བསྐྱེད་ཀྱི་ཆོ་ག་ཆེན་མོར་བཀོད་པ་ལྟར་ཡིན་ནོ། ། གཉིས་པ་ནི། འཕགས་པ་བྱམས་པ་ནས་ཐོགས་མེད་སྐུ་མཆེད་ལ་བརྒྱུད་དེ་སློབ་དཔོན་ཙནྟྲ་གོ་མིའི་ཕྱག་སྲོལ་ཇོ་བོ་རྗེ་དཔལ་ལྡན་ཨ་ཏི་ཤ་ལས་བྱུང་བ་དགེ་བའི་བཤེས་གཉེན་བཀའ་གདམས་པ་རྣམས་ཀྱིས་ཕྱག་ལེན་དུ་མཛད་པ་དེ་ཉིད་དོ། ། འདི་དག་བྱང་ས་དང་། སྡོམ་པ་ཉི་ཤུ་པ་ནས་བཤད་པའི་དོན། རྗེ་བཙུན་གྲགས་པ་རྒྱལ་མཚན་གྱི་སྡོམ་པ་ཉི་ཤུ་པའི་ཊི་ཀར་ཞིབ་ཏུ་བཤད་པ་ལྟར་ཤེས་པར་བྱའོ། ། གཉིས་པ་ལ། སྦྱོར་བའི། དངོས་གཞིའི། རྗེས་ཀྱི་ཆོ་གའི་ཁྱད་པར།
དགག་པའི་བསླབ་བྱ། ལྟུང་བའི་ཁྱད་པར། ཕྱིར་བཅོས་ཀྱི་ཁྱད་པར་དང་ལྔའོ། ། དང་པོ་ལ། དབུ་སེམས་གཉིས་ལས། དང་པོ་ནི། སྤྱོད་འཇུག་ལས་གསུངས་པ་ལྟར། མཆོད་པ། སྐྱབས་འགྲོ། སྡིག་བཤགས།
རྗེས་སུ་ཡི་རང་། ཆོས་ཀྱི་འཁོར་ལོ་བསྐོར་བར་བསྐུལ་བ། མྱ་ངན་ལས་མི་འདའ་བར་གསོལ་བ་གདབ་པ། དགེ་རྩ་རྫོགས་པའི་བྱང་ཆུབ་ཏུ་བསྔོ་བ་སྟེ། ཡན་ལག་བདུན་རྒྱས་པར་བྱེད་དགོས་ཏེ། དབུ་མ་པའི་ལུགས་ལ་མཚམས་མེད་པའི་ལས་བྱས་པ་སོགས་སྡིག་སྒྲིབ་ཤས་ཆེ་བའི་གང་ཟག་ཀྱང་སྡོམ་པའི་རྟེན་དུ་རུང་ལ། དེ་དག་གི་ལས་སྒྲིབ་རགས་པ་དག་པའི་ཕྱིར་དུ་སྤྱིར་ཡན་ལག་བདུན་པ་བྱེ་བྲག་ཏུ་སྡིག་བཤགས་གཙོ་བོར་དགོས་པའི་ཕྱིར། དེ་ལྟར་ཡང་། ཇི་ལྟར་ནས་ཀྱི་ས་བོན་ནི། ། གྲང་དྲོ་ཀུན་ཏུ་སྐྱེ་བ་ལྟར། །
དེ་བཞིན་དབུ་མའི་སེམས་བསྐྱེད་ཀྱང་། ། སྡིག་པ་ཡོད་མེད་ཀུན་ལ་སྐྱེ། ། ཞེས་སོ། ། གཉིས་པ་ནི། སྡོམ་པ་ཉི་ཤུ་པ་ལས། ཕྱོགས་བཅུའི་སངས་རྒྱས་ཐམས་ཅད་ལ། ། གུས་པས་ཕྱག་འཚལ་ཅི་ནུས་མཆོད། ། ཅེས་གསུངས་པ་ལྟར། ཕྱག་འཚལ་བ་དང་མཆོད་པ་འབུལ་བའི་ཡན་ལག་བསྡུས་པ་ཙམ་མཛད། དེ་ལྟར་མཛད་པའི་རྒྱུ་མཚན་ཡོད་དེ།
འདི་ཡི་ལུགས་ལ། བྱང་སྡོམ་དངོས་སུ་སྐྱེ་བའི་རྟེན་དུ་མཚམས་མེད་སོགས་བྱས་པའི་སྡིག་ལྡན་མི་རུང་བས་བཤགས་པ་སོགས་གཙོ་བོར་དངོས་སུ་བྱེད་མི་དགོས་པའི་ཕྱིར། ལས་སྒྲིབ་ཤས་ཆེ་བའི་གང་ཟག་བྱང་སྡོམ་དངོས་སུ་སྐྱེ་བའི་རྟེན་དུ་མི་རུང་སྟེ། དེ་དངོས་སུ་སྐྱེ་བའི་རྟེན་དུ་རིགས་བདུན་གང་རུང་དང་ལྡན་པ་གཅིག་དགོས་པའི་ཕྱིར། དེ་ལྟར་ཡང་། ཇི་ལྟར་འབྲས་ཀྱི་ས་བོན་ནི། ། གྲང་བའི་ཡུལ་དུ་མི་སྐྱེ་བ། ། དེ་བཞིན་སེམས་ཙམ་པ་ཡི་ཡང་། ། སེམས་བསྐྱེད་སྡིག་ཅན་ལ་མི་སྐྱེ། ། ཞེས་གསུངས་པའི་ཕྱིར།
གཉིས་པ་ལ། དབུ་སེམས་གཉིས་ལས། དང་པོ་ནི། ཡན་ལག་བདུན་པ་སྔོན་དུ་བཏང་སྟེ་གཞན་དོན་དུ་རྫོགས་པའི་བྱང་ཆུབ་དོན་གཉེར་གྱི་བསམ་པ་ཁྱད་པར་ཅན་དང་ལྡན་པས་སྨོན་འཇུག་གཉིས་པོ་ཆོ་གའི་སྒོ་ནས་ལྷན་གཅིག་ཏུ་ལེན་པར་བཞེད་དེ། བྱང་ཆུབ་སྙིང་པོར་མཆིས་ཀྱི་བར། ། སངས་རྒྱས་རྣམས་ལ་སྐྱབས་སུ་མཆི། ། ཆོས་དང་བྱང་ཆུབ་སེམས་དཔའ་ཡི། ། ཚོགས་ལའང་དེ་བཞིན་སྐྱབས་སུ་མཆི། ། ཇི་ལྟར་སྔོན་གྱི་བདེ་གཤེགས་ཀྱིས། ། བྱང་ཆུབ་ཐུགས་ནི་བསྐྱེད་པ་དང་། །
བྱང་ཆུབ་སེམས་དཔའི་བསླབ་པ་ལ། ། དེ་དག་རིམ་བཞིན་གནས་པ་ལྟར། ། བདག་ཀྱང་འགྲོ་ལ་ཕན་དོན་དུ། ། བྱང་ཆུབ་སེམས་ནི་བསྐྱེད་བགྱི་ཞིང་། ། བྱང་ཆུབ་སེམས་དཔའི་བསླབ་པ་ལ། ། རིམ་པ་བཞིན་དུ་བསླབ་པར་བགྱི། ། ཞེས་པ་འདི་ལན་གསུམ་དུ་བརྗོད་པས་བྱང་སྡོམ་སྐྱེ་བར་འདོད་པའི་ཕྱིར། དེ་ཡང་ཚིགས་སུ་བཅད་པ་དང་པོས། སྡོམ་པ་གང་ལ་བླང་བའི་རྟེན་དཀོན་མཆོག་གསུམ་བསྟན། གཉིས་པས་སྔོན་གྱི་དེ་བཞིན་གཤེགས་པ་རྣམས་ཀྱིས་སྨོན་འཇུག་གི་སྡོམ་པ་ཆོ་གའི་སྒོ་ནས་བླངས་ཏེ་བསླབ་བྱ་ལ་སློབ་ཚུལ་གྱི་དཔེ་བསྟན།
དེ་ནས་ཚིག་རྐང་གཉིས་ཀྱིས་སྨོན་པ་སེམས་བསྐྱེད། དེ་ནས་གཉིས་ཀྱིས་འཇུག་པ་སེམས་བསྐྱེད་ལེན་པའི་ཆོ་ག་བསྟན་པར་བཞེད་དོ། ། དེ་ལྟར་ཡང་། ཅི་སྟེ་སེམས་ཅན་ཐམས་ཅད་ལ། ། སངས་རྒྱས་ས་བོན་འཇོག་འདོད་ན། ། ཆོ་ག་འཁྲུལ་པ་མེད་པ་ཡི། ། དབུ་མ་པ་ཡི་གཞུང་བཞིན་གྱིས། ། ཞེས་སོ། ། གཉིས་པ་ནི། དང་པོར་སོ་ཐར་རིགས་བདུན་གང་རུང་གི་སྡོམ་པ་ལེན།
དེ་ནས་སྨོན་པ་སེམས་བསྐྱེད་ཀྱི་སྡོམ་པ་བླངས་ནས་བྱང་ཆུབ་སེམས་དཔའི་སྡེ་སྣོད་ལ་མཁས་པར་སློབ། ཕྱིས་འཇུག་པ་སེམས་བསྐྱེད་ཀྱི་སྡོམ་པ་ལེན་པར་བཞེད་དོ། ། དེ་ལྟར་ཡང་། དེས་ན་སེམས་ཙམ་པ་ཡི་ལུགས། ། གལ་ཏེ་སེམས་བསྐྱེད་དེ་འདོད་ན། ། ཐོག་མར་སོ་སོར་ཐར་པ་ལོངས། ། བྱང་ཆུབ་སེམས་དཔའི་སྡེ་སྣོད་སློབས། ། དད་ཅིང་སྒྲུབ་པར་ནུས་གྱུར་ན། ། ཕྱི་ནས་སེམས་བསྐྱེད་སྡོམ་པ་ལོངས། ། ཞེས་སོ། །
གསུམ་པ་ལ། དབུ་སེམས་གཉིས་ལས། དང་པོ་ལ། རང་དང་གཞན་དགའ་བ་བསྒོམ་པ་གཉིས། དང་པོ་ནི། དེང་དུས་བདག་ཚེ་འབྲས་བུ་ཡོད། ། མི་ཡི་སྲིད་པ་ལེགས་པར་ཐོབ། ། དེ་རིང་སངས་རྒྱས་རིགས་སུ་སྐྱེས། ། སངས་རྒྱས་སྲས་སུ་བདག་གྱུར་རོ། ། ཞེས་གསུངས་པ་ལྟར་རོ། །
གཉིས་པ་ནི། བདག་གིས་དེ་རིང་སྐྱོབ་པ་ཐམས་ཅད་ཀྱི། ། སྤྱན་སྔར་འགྲོ་བ་བདེ་གཤེགས་ཉིད་དང་ནི། ། བར་དུ་བདེ་ལ་མགྲོན་དུ་བོས་ཟིན་གྱིས། ། ལྷ་དང་ལྷ་མིན་ལ་སོགས་དགའ་བར་གྱིས། ། ཞེས་གསུངས་པ་ལྟར་རོ། ། གཉིས་པ་ནི། མཁྱེན་གསོལ་ཙམ་མཛད་པ་ཡིན་ནོ། ། བྱང་སྡོམ་བླངས་པའི་གང་ཟག་དེས་དེ་བཞིན་གཤེགས་པའི་སྐུ་གཟུགས་ཀྱི་དྲུང་དུ་ཐལ་མོ་སྦྱར་ཞིང་གུས་པ་དང་བཅས་ཏེ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རྣམས་མཁྱེན་ཅིང་དགོངས་པར་མཛད་དུ་གསོལ། བདག་མིང་འདི་ཞེས་བགྱི་བས་བྱང་ཆུབ་སེམས་དཔའ་མིང་འདི་ཞེས་བགྱི་བའི་དྲུང་དུ་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་ནོད་པ་ལགས་ཏེ།
བདག་མིང་འདི་ཞེས་བགྱི་བས་ནོད་པའི་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་ལ་དཔང་དུ་གྱུར་པར་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་མངོན་སུམ་གྱི་སྤྱན་དང་ལྡན་པ་རྣམས་ཀྱིས་མཁྱེན་ཅིང་དགོངས་པར་མཛད་དུ་གསོལ། ། ཞེས་བརྗོད་པར་བྱེད་དོ། ། བཞི་པ་ལ། དབུ་སེམས་གཉིས་ལས། དང་པོ་ནི། ནམ་མཁའི་སྙིང་པོའི་མདོ་ནས་བཤད་པའི་རྩ་ལྟུང་བཅུ་བཞི། ཐབས་ལ་མཁས་པའི་མདོ་ནས་བཤད་པའི་རྩ་ལྟུང་བཞི་སྤོང་བ་དང་། རྒྱལ་པོ་ལ་གདམས་པའི་མདོ་ནས་བཤད་པའི་སྨོན་སེམས་མི་འདོར་བའི་བསླབ་བྱ་ལ་སློབ་པ་ཡིན་ནོ། ། གཉིས་པ་ནི། སྡོམ་པ་ཉི་ཤུ་པ་ནས་བཤད་པ་ལྟར།
རྩ་བའི་ལྟུང་བ་བཞི་དང་། ཡན་ལག་གི་ལྟུང་བ་བཞི་བཅུ་རྩ་བཞི་སྤོང་བ་ལ་བསླབ་དགོས་སོ། ། ལྔ་པ་ལ། དབུ་སེམས་གཉིས་ལས། དང་པོ་ནི། སྨོན་སེམས་དོར་བའི་དབང་གིས་བྱང་སྡོམ་ལས་ཉམས་ན་ཆོ་གའི་སྒོ་ནས་སླར་གསོ་བར་བྱེད། རྩ་བའི་ལྟུང་བ་གང་ཡང་རུང་བ་གཅིག་བྱུང་ན་བྱང་ཆུབ་སེམས་དཔའ་ནམ་མཁའི་སྙིང་པོ་ལ་གསོལ་བ་བཏབ་ནས་རྨི་ལམ་དུ་བཤགས་པ་བྱེད་པར་བཤད་དེ། བསླབ་བཏུས་ལས། རྨི་ལམ་འཕགས་པ་ནམ་སྙིང་པོའི། ། མདུན་དུ་འདུག་སྟེ་བཤགས་པར་བྱ། །
ཞེས་སོ། ། བྱང་སེམས་ཀྱི་བསླབ་བྱ་དང་འགལ་བའི་ལྟུང་བ་ཕྲ་མོ་རྣམས་ནི་ཉིན་མཚན་དུས་དྲུག་ཏུ་ཕུང་པོ་གསུམ་པའི་མདོ་འདོན་པའི་སྒོ་ནས་བཤགས་པར་བྱ་སྟེ། ཉིན་དང་མཚན་མོ་ལན་གསུམ་དུ། ། ཕུང་པོ་གསུམ་པ་གདོན་བྱ་ཞིང་། ། རྒྱལ་དང་བྱང་ཆུབ་སེམས་ལྡན་པས། ། ལྟུང་བའི་ལྷག་མ་དེས་ཞི་བྱ། ། ཞེས་སོ། ། གཉིས་པ་ནི། ཀུན་དཀྲིས་ཆེན་པོས་རྩ་ལྟུང་སྤྱད་ན་སྡོམ་པ་སླར་ལེན། འབྲིང་གིས་སྤྱད་ན་གང་ཟག་གསུམ་གྱི་དྲུང་དུ་བཤགས།
ཀུན་དཀྲིས་ཆུང་ངུས་སྤྱད་ན་སྡོམ་ལྡན་གྱི་གང་ཟག་གཅིག་གི་དྲུང་དུ་བཤགས་དགོས། ཡན་ལག་གི་ལྟུང་བ་སྤྱད་ན་རང་སེམས་དཔང་པོར་བྱས་ནས་བཤགས་པ་བྱེད་པ་ཡིན་ཏེ། སྡོམ་པ་ཉི་ཤུ་པ་ལས། སྡོམ་པ་སླར་ཡང་བླང་བར་བྱ། ། ཟག་པ་འབྲིང་ནི་གསུམ་ལ་བཤགས། ། གཅིག་གི་མདུན་དུ་ལྷག་མ་རྣམས། ། ཉོན་མོངས་མི་མོངས་བདག་སེམས་བཞིན། ། ཞེས་སོ། ། དེས་ན་ལུགས་གཉིས་ལ། གང་ལ་བླང་བའི་ཡུལ།
གང་གིས་ལེན་པའི་གང་ཟག ཇི་ལྟར་ལེན་པའི་ཆོ་ག དགག་པའི་བསླབ་བྱ། ལྟུང་བ་ཕྱིར་བཅོས་རྣམས་ལ་མི་འདྲ་བ་སོ་སོར་འབྱུང་བའི་རྒྱུ་མཚན་ཡོད་དེ། དབུ་མ་པ་ལྟ་བ་བཟང་ཞིང་ཐབས་ལ་མཁས་པའི་སྟོབས་ཀྱིས་དེ་དང་མཐུན་པར་ཆོ་ག་གུ་ཡངས་པ་དང་། སེམས་ཙམ་པ་དབུ་མ་པ་ལ་ལྟོས་ཏེ་ལྟ་སྤྱོད་དམན་པའི་སྟོབས་ཀྱིས་དེ་དང་མཐུན་པར་ཆོ་ག་གུ་དོག་པའི་རྣམ་གཞག་རྫོགས་པའི་སངས་རྒྱས་ཀྱིས་གསུངས་ཤིང་། དེའི་དགོངས་པ་ཇི་ལྟ་བ་བཞིན་དུ་དཔལ་ལྡན་ས་སྐྱ་པའི་གསུང་རབ་དྲི་མ་མེད་པ་རྣམས་སུ་བཀྲལ་བ་ཡིན་པའི་ཕྱིར། དེ་སྐད་དུ་ཡང་། ཐེག་པ་ཆེན་པོའི་སེམས་བསྐྱེད་ལ། ། དབུ་མ་སེམས་ཙམ་རྣམ་པ་གཉིས། །
དེ་གཉིས་ལྟ་བ་ཐ་དད་པས། ། ཆོ་ག་ཡང་ནི་ཐ་དད་ཡོད། ། ལྟུང་བ་དང་ནི་ཕྱིར་བཅོས་དང་། ། བསླབ་པར་བྱ་བའང་སོ་སོར་ཡོད། ། ཅེས་གསུངས་པ་ལྟར་རོ། ། གསུམ་པ། སྔགས་སྡོམ་ཐོབ་པར་བྱེད་པའི་རྒྱུ་ལ། གང་ལ་བླང་བའི་ཡུལ། གང་གིས་ལེན་པའི་གང་ཟག ཇི་ལྟར་ལེན་པ་དབང་བསྐུར་གྱི་ཆོ་ག་དང་གསུམ།
དང་པོ་ལ་སྤྱིར་བསྟན་པ་དང་། དེ་ཉིད་བཅུ་བྱེ་བྲག་ཏུ་བཤད་པ་གཉིས། དང་པོ་ནི། བླ་མ་བརྒྱུད་པའི་དམ་ཚིག་མ་ཉམས་ཤིང་དབང་བསྐུར་བའི་སྦྱོར་དངོས་རྗེས་གསུམ་གྱི་ཆོ་ག་ཕྱིན་ཅི་མ་ལོག་པར་ཤེས་པ། ཕྱི་ནང་གི་རྟེན་འབྲེལ་བསྒྲིགས་ཏེ་སྐུ་བཞིའི་ས་བོན་འདེབས་ནུས་པ། སངས་རྒྱས་ཀྱི་གསུང་ལ་གཅེས་སྤྲས་སུ་མཛད་པའི་བླ་མའི་དྲུང་དུ་ལེན་དགོས་ཏེ། ཇི་སྐད་དུ། སྨིན་པར་བྱེད་པའི་དབང་བསྐུར་ཡང་། ། བླ་མ་བརྒྱུད་པ་མ་ཉམས་ཤིང་། ། ཆོ་ག་འཁྲུགས་པར་མ་གྱུར་པ། །
ཕྱི་ནང་རྟེན་འབྲེལ་བསྒྲིག་མཁྱེན་ཅིང་། ། སྐུ་བཞིའི་ས་བོན་ཐེབས་ནུས་པ། ། སངས་རྒྱས་གསུང་བཞིན་མཛད་པ་ཡི། ། བླ་མ་བཙལ་ལ་དབང་བཞི་བླང་། ། དེ་ཡིས་སྡོམ་པ་གསུམ་ལྡན་འགྱུར། ། ཞེས་དང་། བླ་མ་ལྔ་བཅུ་པ་ལས། བརྟན་ཞིང་དུལ་ལ་བློ་གྲོས་ལྡན། ། བཟོད་ལྡན་དྲང་ལ་གཡོ་སྒྱུ་མེད། ། སྔགས་དང་རྒྱུད་ཀྱི་སྦྱོར་བ་ཤེས། །
སྙིང་བརྩེར་ལྡན་ཞིང་བསྟན་བཅོས་མཁས། ། དེ་ཉིད་བཅུ་ནི་ཡོངས་སུ་ཤེས། ། དཀྱིལ་འཁོར་འབྲི་བའི་ལས་ལ་མཁས། ། སྔགས་བཤད་པ་ཡི་སྦྱོར་བ་ཤེས། ། རབ་ཏུ་དང་ཞིང་དབང་པོ་དུལ། ། ཞེས་སོ། ། གཉིས་པ་ལ། དེ་ཁོ་ན་ཉིད་ཀྱི་དེ་ཉིད་བཅུ། ཆོ་གའི་དེ་ཉིད་བཅུ། རྡོ་རྗེ་སློབ་དཔོན་ལ་ཉེ་བར་མཁོ་བའི་དེ་ཉིད་བཅུའོ། །
དང་པོ་ནི། རིན་ཆེན་འབར་བ་ལས། རྡོ་རྗེ་དྲིལ་བུ་ཡེ་ཤེས་དང་། ལྷ་དང་དཀྱིལ་འཁོར་སྦྱིན་སྲེག་དང་། ། སྔགས་དང་རྡུལ་མཚོན་གཏོར་མ་དང་། ། དབང་བསྐུར་དེ་ཉིད་བཅུ་པའོ། ། ཞེས་གསུངས་པ་ལྟར་རོ། ། གཉིས་པ་ནི། རབ་གནས་ཀྱི་རྒྱུད་ལས། དཀྱིལ་འཁོར་དང་ནི་ཏིང་འཛིན་མཆོག །
ཕྱག་རྒྱ་སྟངས་སྟབས་གདན་དང་ནི། ། བཟླས་བརྗོད་སྦྱིན་སྲེག་མཆོད་པ་དང་། ། ལས་ལ་སྦྱར་དང་སླར་བསྡུའོ། ། ཞེས་གསུངས་པ་ལྟར་རོ། ། གསུམ་པ་ནི། བླ་མ་ཡོངས་བཟུང་གི་རྒྱུད་ལས། གནས་དང་དུས་དང་ལྷ་དང་སྔགས། ། བགྲང་འཕྲེང་ཕྱག་རྒྱ་སྦྱིན་སྲེག་དང་། མཆོད་དང་དབང་བསྐུར་རབ་གནས་ཀྱི། ། དེ་ཉིད་བཅུ་ནི་ཡོངས་སུ་ཤེས། །
ཞེས་གསུངས་པ་ལྟར་རོ། ། གཉིས་པ་ལ། སྐལ་དམན་རིམ་འཇུག་པ། སྐལ་ལྡན་ཅིག་ཅར་བ། སློབ་མའི་གྲང་ངེས་ལ་དོགས་པ་གཅད་པ་དང་གསུམ། དང་པོ་ནི། རིགས་བདུན་གང་རུང་གི་སྡོམ་པ་སྐྱེ་རུང་གི་མིའི་འགྲོ་བ་གཅིག་དགོས་ཏེ། འདི་དག་གི་རིགས་བརྒྱད་ལ་སོགས་པའི་སྤྱོད་པ་དང་གྲུབ་མཐའ་བཞི་ལ་སོགས་པའི་ལྟ་བ་ལ་རིམ་གྱིས་བསླབ་དགོས་པའི་ཕྱིར། ཇི་ལྟར་སློབ་ན། ཐོག་མར་འཆི་བ་མི་རྟག་པ་དང་དལ་འབྱོར་རྙེད་དཀའ་བའི་སྒོ་ནས་ཚེ་འདི་འབའ་ཞིག་ལ་ཞེན་པའི་བློ་བཟློག་སྟེ།
ཕྱི་མ་ལྷ་མིའི་ཕུན་ཚོགས་ཐོབ་པ་དང་བྱང་ཆུབ་ཀྱི་ས་བོན་བཞག་པའི་ཕྱིར་དུ་བསྙེན་གནས་ཡན་ལག་བརྒྱད་པ་ཙམ་ལ་སློབ་པར་བྱེད། དེའི་རྗེས་སུ་འཁོར་བའི་ཉེས་དམིགས་དང་དལ་འབྱོར་རྙེད་དཀའ་བའི་སྒོ་ནས་འཁོར་བ་སྤངས་པའི་བྱང་ཆུབ་བསྒྲུབ་ཕྱིར་དུ་སོ་ཐར་རིགས་བདུན་གང་རུང་ལ་སྦྱོར་བར་བྱེད། དེའི་རྗེས་སུ་སེམས་བསྐྱེད་པའི་ཕན་ཡོན། མ་བསྐྱེད་པའི་ཉེས་དམིགས་བསྟན་པའི་སྒོ་ནས་ཐེག་པ་ཆེན་པོའི་སེམས་བསྐྱེད་ལེན་དུ་བཅུག་སྟེ་སྤྱོད་པ་རིམ་ཅན་དུ་སློབ། དེ་ནས་གྲུབ་མཐའ་བཞི་དང་རྒྱུད་སྡེ་བཞི་ལ་རིམ་ཅན་དུ་བསླབས་ཏེ། རྣལ་འབྱོར་བླ་ན་མེད་པའི་སྨིན་བྱེད་ཀྱི་དབང་དང་གྲོལ་བྱེད་ཀྱི་ལམ་ལ་བརྟེན་ནས་རྡོ་རྗེ་འཆང་གི་གོ་འཕང་མངོན་དུ་བྱེད་དགོས་པ་ཡིན་ཏེ། བརྟག་གཉིས་ལས། སྐལ་དམན་སེམས་ཅན་གདུལ་དཀའ་བ། ། གང་གིས་འདུལ་བར་འགྱུར་བ་ལགས། ། བཅོམ་ལྡན་འདས་ཀྱིས་བཀའ་བསྩལ་པ།
དང་པོར་གསོ་སྦྱོང་སྦྱིན་པར་བྱ། ། དེ་རྗེས་བསླབ་པའི་གནས་བཅུ་ཉིད། ། དེ་ལ་བྱེ་བྲག་སྨྲ་བ་བསྟན། ། མདོ་སྡེ་པ་ཡང་དེ་བཞིན་ནོ། ། དེ་ནས་རྣལ་འབྱོར་སྤྱོད་པ་ཉིད། ། དེ་ཡི་རྗེས་སུ་དབུ་མ་བསྟན། ། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱཻ་ཡི་རྡོ་རྗེ་བརྩམ། ། སློབ་མས་གུས་པས་བླངས་ནས་ནི། ། འགྲུབ་འགྱུར་འདི་ལ་ཐེ་ཚོམ་མེད། །
ཅེས་གསུངས་པས་སོ། ། གཉིས་པ་ནི། སྐྱེ་བ་སྔ་མར་སྤྱོད་པ་དང་ལྟ་བ་རིམ་གྱིས་སྦྱངས་ཤིང་བླ་མེད་ཀྱི་དམ་ཚིག་མ་ཉམས་པར་ཡོད་པ། ཚེ་འདི་ལ་ལྟོས་ཏེ་སྐལ་ལྡན་ཅིག་ཅར་བར་སྣང་བ་ཡང་ཡོད་ལ། གང་ཟག་འགའ་ཞིག་ནི་མཐུ་ནུས་དང་ལྡན་པའི་རྡོ་རྗེ་སློབ་དཔོན་གྱིས་རྒྱུད་བྱིན་གྱིས་བརླབས་ནས་དབང་བསྐུར་བ་ཙམ་གྱིས་སྨིན་ཅིང་གྲོལ་བར་འགྱུར་བ་ད་ལྟ་ཐ་མལ་པར་སྣང་བའི་སྐལ་ལྡན་ཅིག་ཅར་བ་ཡང་ཡོད། ། འདི་ལ་གང་ཟག་གི་རིགས་ངེས་པ་མེད་དེ། བཅོམ་ལྡན་འདས་ཀྱི་རྒྱུད་འཆད་པའི་འཁོར་དུ་ལྷ་དང་མི་ལྷ་མ་ཡིན་དང་དྲི་ཟར་བཅས་པའི་འགྲོ་བ་སྣ་ཚོགས་ཡོད་པར་བཤད་པ་དང་། བརྟག་གཉིས་ལས། གདོལ་པ་སྙུག་མ་མཁན་ལ་སོགས། ། གསད་དོན་དོན་དུ་སེམས་པ་པོ། །
དེ་རྣམས་ཀྱཻ་རྡོ་རྗེ་ཤེས་ནས། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་སོ། ། གསུམ་པ་ལ། གཞན་གྱི་དོན་ལོག་རྟོག་དགག་པ། རང་ལུགས་ཇི་ལྟར་བཤད་པའི་ཚུལ། དེ་ལས་འཕྲོས་པའི་དོགས་གཅོད་དང་གསུམ། དང་པོ་ནི། ཁ་ཅིག་རྒྱུད་སྡེ་བཞི་པོ་གང་ལ་ཡང་དབང་བསྐུར་བའི་ཚེ་སློབ་མ་ལ་གྲངས་ངེས་པ་ཅན་མི་དགོས་ཏེ།

རིགས་ལྡན་འཇམ་དཔལ་གྲགས་པས་དྲང་སྲོང་ཉི་མའི་ཤིང་རྟ་ལ་སོགས་པ་དྲང་སྲོང་བྱེ་བ་ཕྲག་ཕྱེད་དང་བཞི་ལ་སོགས་པ་ལ་དུས་འཁོར་གྱི་དབང་བསྐུར་བ་སོགས་གྲངས་ངེས་མེད་པའི་དབང་བསྐུར་མང་དུ་གསུངས་པའི་ཕྱིར། ཞེ་ན། མི་འཐད་དེ། ད་ལྟར་གྱི་གནས་སྐབས་སུ། སོ་སོའི་སྐྱེ་བོའི་རྡོ་རྗེ་སློབ་དཔོན་གྱིས་ཡེ་ཤེས་ཀྱི་སྣང་བ་ལས་གྲུབ་པའི་རྟེན་དང་བརྟེན་པའི་དཀྱིལ་འཁོར་ཡོངས་སུ་རྫོགས་པ་སྤྲུལ་ནས་སྤྲུལ་པའི་དཀྱིལ་འཁོར་དུ་དབང་བསྐུར་རིགས་པར་ཐལ། བདག་མེད་མས་རྣལ་འབྱོར་དབང་ཕྱུག་ལ་སྤྲུལ་པའི་དཀྱིལ་འཁོར་དུ་དབང་བསྐུར་བར་བཤད་པའི་ཕྱིར། གཞན་ཡང་ད་ལྟར་གྱི་གནས་སྐབས་སུ། ཚུར་ཤོག་གི་བསྙེན་རྫོགས་བྱེད་རིགས་པར་ཐལ། རྫོགས་པའི་སངས་རྒྱས་ཀྱིས་དགེ་སློང་དག་ཚུར་ཤོག་ལ་ཚངས་པར་སྤྱོད་པ་སྤྱོད་ཅིག ཅེས་པའི་ཚུར་ཤོག་གིས་བསྙེན་པར་རྫོགས་པ་མཛད་པའི་ཕྱིར། གཉིས་པ་ནི།
སྤྱོད་རྒྱུད་དུ། སློབ་མ་གྲངས་ངེས་མེད་པར་བཤད་དེ། རྣམ་སྣང་མངོན་བྱང་ལས། གཅིག་གཉིས་བཞི་ལས་ལྷག་ཀྱང་རུང་། ། དཔྱད་མི་དགོས་པར་བཟུང་བར་བྱ། ། ཞེས་དང་། བྱང་ཆུབ་ཀྱི་སེམས་ཀྱི་རྒྱུར་འགྱུར་བར་བྱ་བའི་ཕྱིར་སེམས་ཅན་ཚད་མེད་པ་ཡོངས་སུ་གཟུང་བར་བྱའོ། ། ཞེས་གསུངས་པའི་ཕྱིར། རྒྱུད་སྡེ་ལྷག་མ་གསུམ་ལ་དམིགས་བསལ་དུ་སློབ་མའི་གྲངས་ངེས་པ་ཅན་བཞེད་པ་ཡིན་ཏེ། སྤྱོད་པའི་རྒྱུད་ཀྱི་དབང་བསྐུར་ལ། །
སློབ་མ་གྲངས་ངེས་མེད་པར་གསུངས། ། ལྷག་མ་དམིགས་བསལ་མཛད་པ་ཡི། ། སློབ་མ་ལ་ནི་གྲངས་ངེས་ཡོད། ། འདི་ནི་གསང་བ་སྤྱི་རྒྱུད་ལས། ། མཁས་པས་སློབ་མ་གཅིག་གམ་གསུམ། ། ལྔའམ་ཡང་ན་བདུན་དག་གམ། ། ཉི་ཤུ་རྩ་ནི་ལྔ་ཡི་བར། ། ཟུང་དུ་མ་གྱུར་སློབ་མ་བཟུང་། ། དེ་བས་ལྷག་པའི་སློབ་མ་ནི། ། ཡོངས་སུ་བཟུང་བར་མི་ཤེས་སོ། །
ཞེས་སོ། ། གསུམ་པ་ལ་ཁ་ཅིག གསང་སྔགས་བླ་མེད་ཀྱི་དཀྱིལ་འཁོར་དུ་སློབ་མ་གྲངས་ཉི་ཤུ་རྩ་ལྔ་ལས་ལྷག་པ་ལ་དབང་བསྐུར་ན་གསང་སྔགས་ཀྱི་སྡོམ་པ་འཆགས་པ་མེད་དེ། དུས་གཅིག་ཏུ་བསྒྲུབ་བྱ་གསུམ་ལས་ལྷག་པ་ལ་བསྙེན་རྫོགས་ཀྱི་སྡོམ་པ་ཕོག་ན་མི་འཆགས་པ་གང་ཞིག དེ་གཉིས་མགོ་མཚུངས་སུ་བཤད་པའི་ཕྱིར་ཏེ། དེས་ན་ཉན་ཐོས་ཐེག་པ་ནི། ། ནུབ་ཀྱང་གཟུགས་བརྙན་ཙམ་ཞིག་སྣང་། ། རྡོ་རྗེ་ཐེག་པའི་བསྟན་པ་ལ། ། གཟུགས་བརྙན་ཙམ་ཡང་མི་སྣང་ངོ་། ། བླུན་པོ་སྙིང་ཕོད་ཅན་གྱིས་ཀྱང་། །
འདུལ་བའི་ཆོ་ག་བརྒལ་མ་ནུས། ། གསང་སྔགས་ཆོ་ག་ཐམས་ཅད་ལ། ། བླུན་པོ་རྣམས་ཀྱིས་རང་བཟོར་སྤྱོད། ། དཔེར་ན་རབ་བྱུང་གང་ཟག་ནི། ། གསུམ་ལས་མང་བ་འཇུག་མི་ནུས། ། སྔགས་ཀྱི་དབང་བསྐུར་བྱེད་པ་ན། ། གྲངས་ངེས་མེད་པར་དབང་བསྐུར་བྱེད། ། འདི་ནི་རྡོ་རྗེ་འཆང་གིས་བཀག ། ཅེས་གསུངས་པའི་ཕྱིར། མཁས་པ་གཞན་དག་ན་རེ།
དེ་མི་འཐད་དེ། བླ་མེད་ཀྱི་དཀྱིལ་འཁོར་དུ་སློབ་མ་བཞི་ལ་དུས་གཅིག་ཏུ་དབང་བསྐུར་བ་ལ་གསང་སྔགས་ཀྱི་སྡོམ་པ་འཆགས་པ་མི་སྲིད་པར་ཐལ། རྟགས་སྔར་གྱི་དེའི་ཕྱིར། འདོད་ན། ལྔ་ལས་ལྷག་པ་ཡན་ཆད་ལ་ཡང་མི་འཆགས་པར་ཐལ་ལོ། ། གཞན་ཡང་ད་ལྟར་གྱི་ཆོ་གས་གང་ཟག་བཞི་ལ་དུས་གཅིག་ཏུ་བསྙེན་རྫོགས་ཀྱི་སྡོམ་པ་སྐྱེ་བ་སྲིད་པར་ཐལ། ད་ལྟར་གྱི་དབང་བསྐུར་ལ་བརྟེན་ནས་གང་ཟག་བཞི་ལ་དུས་གཅིག་ཏུ་སྔགས་སྡོམ་ཐོབ་པ་ཡོད་པའི་ཕྱིར། ཁྱབ་པ་གཉིས་པོ་མགོ་མཚུངས་པའི་སྟེང་དུ་ཁས་བླངས། རྩ་བའི་རྟགས་གྲུབ་སྟེ། སྤྱོད་པའི་རྒྱུད་ལ་དེ་ལྟར་དུ་ཡོད་པའི་ཕྱིར།
དེས་ན་ཉེས་མེད་ཕུན་ཚོགས་ཀྱི་དབང་དུ་བྱས་ན་སློབ་མ་གྲངས་གཅིག་དང་གསུམ་ལ་སོགས་པ་ཁ་ཡར་བ་དང་ཉི་ཤུ་རྩ་ལྔ་ཚུན་ཆད་ཀྱི་གྲངས་ངེས་པ་ཅན་དགོས་ལ། སྐྱེ་ལ་ཉེས་བྱས་ཀྱི་དབང་དུ་བྱས་ན་ཉི་ཤུ་རྩ་ལྔ་ལས་ལྷག་པ་ལ་ཡང་སྡོམ་པ་འཆགས་པའི་སྐབས་ཡོད་དེ། ཉི་ཤུ་རྩ་ལྔ་ལས་ལྷག་པ་ལ་རྡོ་རྗེ་སློབ་དཔོན་གྱིས་སྦྱོར་དངོས་རྗེས་གསུམ་གྱི་ཆོ་ག་ལྷག་ཆད་ནོར་བའི་སྐྱོན་མེད་པར་བརྡ་སྤྲད་པ་ལས་དབང་གི་དོན་གོ་བ་ཡོད་པའི་ཕྱིར། དཔེར་ན་གང་ཟག་བཞི་དང་དྲུག་ལ་དབང་བསྐུར་བ་བཞིན་ནོ། ། དེ་ལྟར་ལུགས་གཉིས་ཡོད་པ་ལས་ཕྱི་མ་འདི་ཉིད་འཐད་དམ་སྙམ་མོ། ། གསུམ་པ་ལ། གང་དུ་དབང་བསྐུར་བའི་དཀྱིལ་འཁོར། ཇི་ལྟར་དབང་བསྐུར་བའི་ཆོ་ག དེ་ལྟར་དབང་བསྐུར་བའི་དགོས་པ། སྔགས་སྡོམ་ཐོབ་པའི་ས་མཚམས་ལ་དཔྱད་པ་དང་བཞི།
དང་པོ་ལ། དབྱེ་བ་སྤྱིར་བསྟན་པ་དང་། དོགས་པ་དཔྱད་པ་གཉིས། དང་པོ་ལ། ཡེ་ཤེས་ཀྱི། སྤྲུལ་པའི། ཏིང་ངེ་འཛིན་གྱི། རྡུལ་མཚོན་གྱི། རས་བྲིས་ཀྱི། ལུས་ཀྱི་དཀྱིལ་འཁོར་དང་དྲུག
དང་པོ་ནི། སངས་རྒྱས་རྡོ་རྗེ་འཆང་གིས་རྒྱུད་གསུངས་པའི་ཚེ། འཁོར་རྣམས་ཡེ་ཤེས་ཀྱི་དཀྱིལ་འཁོར་དུ་བཅུག་ནས་དབང་བསྐུར་བའི་ཆེད་དུ་ཡེ་ཤེས་ཀྱི་སྣང་བ་ལས་གྲུབ་པའི་དཀྱིལ་འཁོར་རོ། ། དཔེར་ན། སྟོན་པས་རྒྱལ་པོ་ཟླ་བ་བཟང་པོ་དུས་ཀྱི་འཁོར་ལོའི་ཡེ་ཤེས་ཀྱི་དཀྱིལ་འཁོར་དུ་བཅུག་སྟེ་དུས་འཁོར་གྱི་རྒྱུད་གསུངས་པ་ལྟ་བུའོ། ། གཉིས་པ་ནི། ས་ཐོབ་པའི་འཕགས་པ་དང་སོ་སོ་སྐྱེ་བོ་ལས་དག་རྣམས་ཀྱི་དོན་དུ་སྤྲུལ་པ་མཆོག་གི་དཀྱིལ་འཁོར་གྱི་འཁོར་ལོ་ཡོངས་སུ་རྫོགས་པ་སྤྲུལ་པ་ལྟ་བུའོ། ། དཔེར་ན། རྗེ་བཙུན་བདག་མེད་མས་དཔལ་ལྡན་ཆོས་སྐྱོང་ལ་སྤྲུལ་པའི་དཀྱིལ་འཁོར་དུ་དབང་བསྐུར་བས་ས་དྲུག་གི་རྟོགས་པ་མངོན་དུ་མཛད་པར་བཤད་པ་ལྟ་བུའོ། ། གསུམ་པ་ནི།
ཏིང་ངེ་འཛིན་ལ་བརྟན་པ་ཐོབ་པའི་སོ་སོ་སྐྱེ་བོ་རྡོ་རྗེ་སློབ་དཔོན་དང་། འཕགས་པའི་གང་ཟག་གིས་ལུས་ངག་གི་བྱེད་པ་མེད་པར་ཏིང་ངེ་འཛིན་གྱི་མཐུ་ལས་རྡུལ་ཚོན་གྱི་དཀྱིལ་འཁོར་ཇི་ལྟ་བ་བཞིན་དུ་བཞེངས་པའོ། ། དཔེར་ན། སློབ་དཔོན་དཔའ་བོ་རྡོ་རྗེས། འབྲོག་མི་ལོ་ཙཱ་བ་ལ་ཏིང་ངེ་འཛིན་གྱི་དཀྱིལ་འཁོར་དུ་དབང་བསྐུར་བར་གསུངས་པ་ལྟ་བུའོ། ། དེས་ན་དཀྱིལ་འཁོར་འདི་ཉིད་ལ་ཏིང་ངེ་འཛིན་དང་། བསམ་གཏན་གྱི་དཀྱིལ་འཁོར་དུ་བཤད་ཅིང་དེར་ལུས་ངག་གི་བྱེད་པ་མེད་པར་ཏིང་ངེ་འཛིན་གྱི་སྒོ་ནས་དཀྱིལ་འཁོར་སྒྲུབ་ཅིང་མཆོད་པ་ནི་ཏིང་ངེ་འཛིན་དང་། བསམ་གཏན་གྱི་སྒྲུབ་མཆོད་ཅེས་བྱའོ། ། དེང་སང་བླ་མ་ཁ་ཅིག གསང་བ་འདུས་པའི་མཎྜལ་མཆོད་ཆོག
ཕྱི་རོལ་ཚོགས་ཀྱི་ཡན་ལག་གྱེར་དབྱངས་ཀྱི་ཚུལ་གྱིས་འདོན་པ་ལ་བསམ་གཏན་སྒྲུབ་མཆོད་ཀྱི་མིང་བཏགས་པ་ནི། བསམ་གཏན་སྒྲུབ་མཆོད་ཀྱི་གོ་བ་ཅུང་ཟད་ཀྱང་མ་ཆགས་པར་ཟད་དོ། ། བཞི་པ་ནི། ཐིག་ཚོན་བྱིན་གྱིས་བརླབས་ཏེ་སློབ་མ་མ་སྨིན་པ་སྨིན་པར་བྱ་བའི་ཕྱིར་དུ་མཚན་ཉིད་དང་ལྡན་པའི་རྡུལ་ཚོན་གྱི་དཀྱིལ་འཁོར་ཇི་ལྟ་བ་བཞིན་དུ་བཞེངས་པའོ། ། འདི་དག་སྐལ་དམན་རིམ་འཇུག་པའི་གདུལ་བྱ་དང་པོར་མ་སྨིན་པ་སྨིན་པར་བྱ་བའི་ཕྱིར་དུ་གཙོ་བོར་གསུངས་ཏེ། གདུལ་བྱ་དེ་དག་དང་པོར་མ་སྨིན་པ་སྨིན་པར་བྱེད་པ་ལ་དབང་གིས་མངོན་པར་རྟོགས་པ་བདུན་ལྡན་དགོས་ཤིང་། དེ་ལ་རྡུལ་ཚོན་གྱི་དཀྱིལ་འཁོར་ངེས་པར་དགོས་པའི་ཕྱིར། མངོན་པར་རྟོགས་པ་བདུན་ནི། བསྙེན་པའི་ཆོ་ག སའི་ཆོ་ག
སྟ་གོན། བྲིས་ཤིང་རྒྱན་བཀྲམ་པ། སྒྲུབ་ཅིང་མཆོད་པ། འཇུག་ཅིང་དབང་བསྐུར་བ། མཇུག་གི་བྱ་བ་དང་བདུན་ལ་མངོན་རྟོགས་ལྗོན་ཤིང་དུ་བཤད། བསྙེན་པ་ལ། རབ་མཚན་མའི། འབྲིང་དུས་ཀྱི། ཐ་མ་གྲངས་ཀྱི་བསྙེན་པ་དང་གསུམ། དང་པོ་ལ།
རབ་ཀྱི་རབ་ཡི་དམ་ལྷས་དངོས་སུ་གནང་བ་ཐོབ་པ། རབ་ཀྱི་འབྲིང་རྨི་ལམ་དུ་གནང་བ་ཐོབ་པ། རབ་ཀྱི་ཐ་མ་རྡོ་རྗེ་དྲིལ་བུ་ནམ་མཁའ་ལ་འཇོག་ཐུབ་པའོ། ། གཉིས་པ་ནི། བརྟག་གཉིས་ལས། ཟླ་དྲུག་སྒོམ་པའི་སྦྱོར་བ་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་སོ། ། གསུམ་པ་ནི། གཞན་ཡང་དེ་ཉིད་ལས།
དཀྱིལ་འཁོར་བདག་པོའི་བཟླས་པ་འབུམ། ། དཀྱིལ་འཁོར་ཅན་གྱི་དེ་བཞིན་ཁྲི། ། ཞེས་སོ། ། གཞུང་འདིར། དེང་སང་གང་ཟག་རབ་འབྲིང་ཀུན། ། རྡུལ་ཚོན་གྱི་ནི་དཀྱིལ་འཁོར་དུ། ། དབང་བསྐུར་བྱ་བར་གསུངས་མོད་ཀྱི། ། གཞན་གྱིས་སྨིན་བྱེད་རྒྱུད་ལས་བཀག ། ཅེས་དང་། ནཱ་རོ་པས།
དབང་མདོར་བསྟན་གྱི་འགྲེལ་པར། དབང་གི་མངོན་པར་རྟོགས་པ་བདུན་པོ་འདི་དག་ནི་རྡུལ་ཚོན་གྱི་དཀྱིལ་འཁོར་རྣམ་པར་སྤངས་ནས་གཞན་རས་བྲིས་ལ་སོགས་པར་དབང་བསྐུར་བར་བྱ་བ་མ་ཡིན་ཏེ། ཞེས་གསུངས་པ་ལྟར་རོ། ། ལྔ་པ་ནི། རས་ཀྱི་གཞི་རྣམ་པར་དག་པ་ལ་དཀྱིལ་འཁོར་གྱི་འཁོར་ལོ་ཡོངས་སུ་རྫོགས་པར་བྲིས་ནས་རབ་གནས་ཚུལ་བཞིན་དུ་བྱས་པ་ལྟ་བུའོ། ། སློབ་དཔོན་རྡོ་རྗེ་དྲིལ་བུ་པས། རི་མོར་གནས་པའི་ལས་དང་ནི། ། ཐིག་ལས་ཚོན་དགྱེའི་རིམ་པར་བསྟན། ། ཞེས་དང་། སློབ་དཔོན་ཛཱ་ཡ་སེ་ནས།
རྡུལ་ཚོན་བྲི་བར་མ་ནུས་ན། ། དཀྱིལ་འཁོར་དང་མཉམ་རས་ལ་ནི། ། ངེས་པར་བཅོམ་ལྡན་ཧེ་རུ་ཀ ། ཕྱག་རྒྱའི་གཟུགས་དང་བཅས་པར་བྲི། ། ཞེས་སོ། ། དྲུག་པ་ནི། རང་ལུས་ལ་གདོད་མ་ནས་གྲུབ་པའི་རྩ་ཁམས་ལྷའི་རང་བཞིན་ཅན་དུ་གནས་པ་ལ་འདོད་དེ། རྡོ་རྗེ་དྲིལ་བུ་པས། འགྲོ་བ་འདི་དག་རང་བཞིན་གྱིས། ། གྲུབ་པའི་དཀྱིལ་འཁོར་གཉིས་མེད་པའོ། །
ཞེས་དང་། གསང་འདུས་ལས། རྡོ་རྗེ་སློབ་དཔོན་ལུས་འདི་ལ། ། རྒྱལ་བའི་སྐུ་ནི་རིམ་བཞིན་གནས། ། ཞེས་པ་ལྟར་རོ། ། གཉིས་པ་ལ་ཁ་ཅིག ད་ལྟ་དབང་བསྐུར་བའི་དཀྱིལ་འཁོར་ལ་རྡུལ་ཚོན་ངེས་པར་དགོས་ཏེ། འདིར་རྡུལ་ཚོན་ལས་གཞན་དུ་དབང་བསྐུར་བ་བཀག་པའི་ཕྱིར་ཟེར་བ་མི་འཐད་དེ། རྒྱ་གར་མཁས་པའི་གཞུང་ལས་རས་བྲིས་ཀྱི་དཀྱིལ་འཁོར་དུ་དབང་བསྐུར་བ་དངོས་སུ་བཤད་པ་དང་། རྗེ་བཙུན་རྩེ་མོས་དབང་ཆུར།
རས་བྲིས་ལ་བརྟེན་པའི་ལུགས་འདི་ནི། བདེ་མཆོག་ཨ་བྷི་དྷ་ན་ལ་བརྟེན་ནས་སློབ་དཔོན་རྡོ་རྗེ་དྲིལ་བུ་པ་དང་སློབ་དཔོན་དགའ་རབ་རྡོ་རྗེ་ལ་སོགས་པས་གསུངས་ལ། དེང་སང་རྒྱ་གར་ན་ཡང་ཆོ་ག་ཕལ་ཆེར་འདི་ལ་བྱེད་ཅིང་བླ་མ་གོང་མ་རྣམས་ཀྱང་སྐབས་སྐབས་སུ་ཕྱག་ལེན་འདི་ལ་མཛད་པས་ལུགས་འདི་ཧ་ཅང་མི་ལེགས་པ་མ་ཡིན་ནོ། ། ཞེས་དང་། རྗེ་བཙུན་གྲགས་པས་གཞན་ཕན་སྤྱི་ཆིངས་སུ། སྦྱོང་རྒྱུད་དཀྱིལ་འཁོར་བཅུ་གཉིས་ལ། རྡུལ་ཚོན་གྱི་དཀྱིལ་འཁོར་བཅུ་གཉིས། རས་བྲིས་ཀྱི་དཀྱིལ་འཁོར་བཅུ་གཉིས། ཏིང་ངེ་འཛིན་གྱི་དཀྱིལ་འཁོར་བཅུ་གཉིས་ཀྱི་དབྱེ་བ་གསུངས་པ་དང་འགལ་བའི་ཕྱིར། བླ་མ་རྡོ་རྗེ་འཆང་གི་ཞལ་སྔ་ནས།
སྔར་རྒྱུད་མ་སྨིན་པ་གསར་དུ་སྨིན་པར་བྱེད་པ་ལ་རྡུལ་ཚོན་གྱི་དཀྱིལ་འཁོར་དགོས་ཤིང་། དཀྱིལ་འཁོར་གཅིག་ཏུ་སྨིན་བྱེད་ཀྱི་དབང་ཐོབ་ནས་དཀྱིལ་འཁོར་གཞན་དུ་དབང་བསྐུར་བ་ལ་རས་བྲིས་ཀྱི་དཀྱིལ་འཁོར་ལ་བརྟེན་པས་ཀྱང་རུང་བ་ཡིན་ནོ། ། ཞེས་གསུང་ངོ་། ། ཡང་ན། བསྟན་བཅོས་འདིར་བཤད་པ་ནི། སྐལ་དམན་རིམ་འཇུག་པའི་གང་ཟག་དབང་གི་མངོན་པར་རྟོགས་པ་བདུན་ལྡན་གྱིས་སྨིན་དགོས་པའི་དབང་དུ་བྱས་ནས་གསུངས་པ་ཡིན་ལ། རས་བྲིས་ལ་སོགས་པར་དབང་བསྐུར་བར་བཤད་པ་ནི། ལས་དང་པོ་པ་ཡིན་ཡང་སྐལ་ལྡན་ཅིག་ཅར་བའི་དབང་དུ་བྱས་ནས་གསུངས་པར་བཤད་ཀྱང་ལེགས་བཤད་དུ་འགྱུར་བ་ཡིན་ནོ། ། གཉིས་པ་ནི། གསང་བ་སྤྱི་རྒྱུད་ལས།
རྣམ་དཔྱད་དང་པོ་ས་གཞི་བཟུང་། ། གཉིས་པ་ལ་ནི་སྟ་གོན་བྱ། ། ནུབ་གསུམ་པ་ལ་འཇུག་པ་ཤིས། ། ཞེས་གསུངས་པ་ལྟར། སའི། སྟ་གོན་གྱི། དངོས་གཞིའི་ཆོ་ག་དང་གསུམ། དང་པོ་ལ། ས་བརྟག་པ། བསླང་བ།
སྦྱང་བ། ས་བཟུང་བ་དང་བཞི། དང་པོ་ནི། ས་ཕྱོགས་དེར་དཀྱིལ་འཁོར་བྱར་རུང་མི་རུང་ཡིད་ཀྱིས་བརྟག་པར་བྱེད་པའོ། ། གཉིས་པ་ལ། སྣང་བ་ལ་བསླང་བ་དང་། མི་སྣང་བ་ལ་བསླང་བའོ། ། དང་པོ་ནི། ས་དེའི་བདག་པོར་གྱུར་པའི་རྒྱལ་པོ་ལ་སོགས་པ་ལ་སློང་བའོ། ། གཉིས་པ་ནི།
ས་ཕྱོགས་དེ་བདག་ཏུ་བཟུང་བའི་མི་མ་ཡིན་ལ་གཏོར་མ་བྱིན་པའི་སྒོ་ནས་སློང་བའོ། ། གསུམ་པ་ནི། སྭ་བྷ་ཝའི་སྔགས་ཀྱིས་སྟོང་པར་སྦྱོང་བ་དང་ལས་ཀྱིས་ས་དེའི་སྐྱོན་སྦྱོང་བར་བྱེད་པའོ། ། བཞི་པ་ནི། ས་ཕྱོགས་དེར་སྲུང་བའི་འཁོར་ལོ་བསྒོམས་ནས་དཀྱིལ་འཁོར་འབྲི་བའི་གཞིར་བྱིན་གྱིས་བརླབས་པའོ། ། གཉིས་པ་ལ། སའི་ལྷ་མོ་སྟ་གོན། ལྷ་སྟ་གོན་དང་། བུམ་པ་སྟ་གོན། སློབ་མ་སྟ་གོན་དང་བཞི།
དང་པོ་ནི། དབང་བསྐུར་བའི་དགེ་བའི་རྩ་བ་རྣམས་ལ་དབང་དུ་བྱ་བའི་ཕྱིར་དུ་སའི་ལྷ་མོ་ལ་མཆོད་བསྟོད་གཏོར་མ་འབུལ་བར་བྱེད་པའོ། ། གཉིས་པ་ནི། དངོས་གཞིའི་དུས་སུ་ལྷ་རྣམས་འབྱོན་པར་སྙན་གསན་དབབ་པའི་ཕྱིར་དུ་ལྷ་གྲངས་དང་མཐུན་པའི་ཚོམ་བུ་བཀོད། དཀྱིལ་འཁོར་ཡོངས་རྫོགས་བསྒོམས་ནས་བཟླས་པ་མཆོད་བསྟོད་གཏོར་མ་འབུལ་བ་ལ་སོགས་པ་བྱས་ནས་སྔགས་དང་ཕྱག་རྒྱའི་སྒོ་ནས་དཀྱིལ་འཁོར་བཏེགས་ཏེ་ནམ་མཁར་བཞུགས་སུ་གསོལ་བའོ། ། གསུམ་པ་ལ། རྣམ་རྒྱལ་དང་། ལས་ཀྱི་བུམ་པ་སྟ་གོན་བྱ་བ་གཉིས། དང་པོ་ནི། དབང་གི་དངོས་གཞིའི་དུས་སུ་བུམ་པའི་ཆུ་ནུས་ལྡན་དུ་བྱ་བའི་ཕྱིར་དུ་བུམ་པར་དཀྱིལ་འཁོར་གྱི་འཁོར་ལོ་ཡོངས་སུ་རྫོགས་པར་བསྐྱེད་ནས་བཟླས་པ་དང་མཆོད་བསྟོད་བྱས་པའི་རྗེས་སུ་རྟེན་དང་བརྟེན་པའི་དཀྱིལ་འཁོར་འོད་དུ་ཞུ་ནས་བུམ་ཆུ་དང་དབྱེར་མེད་དུ་བྱེད་པའོ། །
གཉིས་པ་ནི། དབང་བསྐུར་བ་ལ་བར་དུ་གཅོད་པའི་བགེགས་དང་ལོག་འདྲེན་བསལ་བའི་ཕྱིར་དུ་བུམ་པར་བདུད་རྩི་འཁྱིལ་བ་ལ་སོགས་པའི་ཁྲོ་བོ་ནུས་ལྡན་གང་ཡང་རུང་བ་གཅིག་བསྐྱེད། བཟླས་པ་མཆོད་བསྟོད་བྱས་པའི་རྗེས་སུ་འོད་དུ་ཞུ་ནས་བུམ་ཆུ་དང་དབྱེར་མེད་དུ་བྱེད་པའོ། ། བཞི་པ་ནི། སློབ་མ་གསང་སྔགས་ལ་སྤྲོ་བ་བསྐྱེད་པ་དང་དངོས་གྲུབ་ཀྱི་མཚན་ལྟས་བརྟག་པ་དང་དབང་བསྐུར་བ་ལ་བར་དུ་གཅོད་པ་བསྲུང་བའི་ཕྱིར་དུ་སྟ་གོན་གྱི་ཆོས་བཅུ་བཞི་ལག་ལེན་ལྟར་དུ་བྱེད་པའོ། ། གསུམ་པ་ལ། དཀྱིལ་འཁོར་བྲི་ཞིང་རྒྱན་བཀྲམ་པ། སྒྲུབ་ཅིང་མཆོད་པ། བདག་ཉིད་འཇུག་ཅིང་དབང་བླང་བ། སློབ་མ་འཇུག་ཅིང་དབང་བསྐུར་བ་དང་བཞི།
དང་པོ་ལ། ཐིག་གིས་བྲི་བ། ཚོན་གྱིས་བྲི་བ། མཚན་མ་དགོད་པ་དང་གསུམ། དང་པོ་ལ། ཐིག་གི་དབྱེ་བ། ངེས་ཚིག ཐིག་གདབ་ཚུལ་དང་གསུམ། དང་པོ་ནི། སྤྱིར་ཐིག་ཙམ་ལ་དབྱེ་ན།
ཐིག་གི་སྒྲས་ཡེ་ཤེས་པ་སྤྱན་དྲང་བའི་ཕྱིར་དུ་ནམ་མཁར་གདབ་དགོས་པ་ཡེ་ཤེས་ཀྱི་ཐིག དཀྱིལ་འཁོར་གྱི་འཁོར་ལོ་བསྐྱེད་པའི་རྟེན་གཞི་མཚོན་པའི་ཕྱིར་དུ་ས་ལ་གདབ་དགོས་པ་ལས་ཀྱི་ཐིག་གཉིས་ཡོད། རྣམ་གྲངས་ཀྱི་སྒོ་ནས་དབྱེ་ན། མི་འགྱུར་བ་ཆོས་ཉིད་ཀྱི་ཐིག རིག་པ་ཡེ་ཤེས་ཀྱི་ཐིག བྱིན་རླབས་ཆོ་འཕྲུལ་གྱི་ཐིག གདབ་པ་སྲད་བུའི་ཐིག་དང་བཞི། འདི་ལ་གནམ་ཐིག་དང་། ས་ཐིག་གཉིས། དེ་དག་ལ་ཡེ་ཤེས་ཀྱི་ཐིག་དང་།
ལས་ཀྱི་ཐིག་ཏུ་འཇོག ས་ཐིག་ལ། སྐམ་ཐིག་དང་། གཤེར་ཐིག་གཉིས་སུ་ཡོད། གཉིས་པ་ནི། དཀྱིལ་འཁོར་གྱི་ཆ་ཆེ་ཆུང་གཞན་དུ་མི་འགྱུར་བར་བྱ་བའི་ཕྱིར་དུ་གདབ་པར་བྱ་བ་ཡིན་པས་ན་ཐིག་ཅེས་བྱ་བ་ཡིན་ནོ། ། གསུམ་པ་ནི། དང་པོར་དཀྱིལ་འཁོར་འབྲི་བའི་ཚེ་གདབ་པར་བྱ་བའི་ཐིག་ཆེན་བརྒྱད་དེ། ཚངས་ཐིག་གཉིས། ཟུར་ཐིག་གཉིས།
རྩ་ཐིག་བཞི་རྣམས་སོ། ། དེ་ཡང་དཀྱིལ་འཁོར་གྱི་ཤར་ནུབ་དང་། ལྷོ་བྱང་གི་གཞུང་ལ་གདབ་པའི་ཐིག་ནི་ཚངས་ཐིག་ཅེས་བྱ་སྟེ། ཚངས་པ་ཆེན་པོ་དང་ཆོས་མཚུངས་རྣམ་པ་གསུམ་གྱི་སྒོ་ནས་ཆོས་མཚུངས་པའི་ཕྱིར། ཇི་ལྟར་མཚུངས་སྙམ་ན། སྣོད་བཅུད་ཀྱི་འཇིག་རྟེན་མེས་ཞིག་ནས་ཆགས་པའི་ཚེ་བཅུད་ཀྱི་སེམས་ཅན་གྱི་ཐོག་མར་ཚངས་པ་ཆེན་པོ་ཆགས་པ་དང་འདྲ་བར་ཐིག་འདི་ཡང་དང་པོར་གདབ་པར་བྱ་བ་ཡིན་པ་དང་། ཚངས་པ་ཆེན་པོ་འདོད་པ་ལ་ཆགས་པ་དང་བྲལ་བ་ལྟར་ཚངས་ཐིག་ལ་བརྟེན་ནས་དཀྱིལ་འཁོར་གྱི་ཆ་ཤས་ཆེ་ཆུང་གི་སྐྱོན་སེལ་ནུས་པ་དང་། ཚངས་པ་ཆེན་པོ་བསམ་གཏན་དང་པོའི་ལྷའི་གཙོ་བོ་ཡིན་པ་ལྟར་ཐིག་འདི་ཡང་ཐིག་རྣམས་ཀྱི་ནང་ནས་གཙོ་བོ་ཡིན་པས་ཆོས་མཐུན་ནོ། ། ཟུར་ཐིག་གཉིས་ནི། དཀྱིལ་འཁོར་གྱི་ཟུར་བཞི་དང་ཕྱོགས་བཞི་ཆ་ཆེ་ཆུང་མེད་པར་མཉམ་པར་རྟོགས་པའི་ཆེད་དུ་ཡིན་ནོ། །
རྩ་བའི་ཐིག་བཞི་ནི། དཀྱིལ་འཁོར་གྱི་རྩིག་པའི་ཤར་གྱི་ནང་མཐའ་ནས་ནུབ་ཀྱི་ནང་མཐའི་བར་ལ་ཆ་ཆེན་བརྒྱད་ཡོད་པ་རྟོགས་པའི་ཕྱིར་དུ་ཡིན་ནོ། ། གཉིས་པ་ནི། ཐིག་ཇི་ལྟར་གདབ་པ་བཞིན་ལག་ལེན་ལ་མཁས་པའི་གང་ཟག་གིས་ཚོན་གྱིས་བཤད་ཚོད་དང་མཐུན་པར་བྲི་བའོ། ། གསུམ་པ་ལ། སྐུ་ཕྱག་རྒྱ་ཆེན་པོ་བྲི་བ། གསུང་ཡིག་འབྲུ་བྲི་བ། ཐུགས་ཕྱག་མཚན་བྲི་བའོ། ། དེ་ལྟར་མ་ནུས་ན་ལྷའི་མཚོན་བྱེད་ཚོན་གྱི་མཚན་མ་ཙམ་བྲི་བའོ། ། རྒྱན་བཀྲམ་པ་ནི།
དཀྱིལ་འཁོར་མཆོད་པའི་ཕྱིར་དུ་གདུགས་རྒྱལ་མཚན་ལ་སོགས་པ་ཇི་ལྟར་འབྱོར་བའོ། ། གཉིས་པ་ལ། སྒྲུབ་པ་དང་། མཆོད་པ་གཉིས། དང་པོ་ལ། བདག་མདུན་ཐ་དད་དུ་སྒྲུབ་ཚུལ་དང་། ཐ་མི་དད་དུ་སྒྲུབ་ཚུལ་གཉིས། དང་པོ་ནི། བདག་བསྐྱེད་དང་མདུན་བསྐྱེད་ཀྱི་དཀྱིལ་འཁོར་སོ་སོར་བསྒོམས་ནས་མི་བསྲེ་བར་ཐ་དད་དུ་གནས་པའོ། ། གཉིས་པ་ནི།
བདག་བསྐྱེད་བསྒོམས་ནས་མདུན་བསྐྱེད་སྒོམ་པའི་དུས་སུ། དཀྱིལ་འཁོར་བདུན་བསྲེས་ཀྱི་ཚུལ་གྱིས་བསྒྲུབ་པ་ཡིན་ཏེ། དང་པོར་བདག་བསྐྱེད་ཀྱི་རྟེན་དང་བརྟེན་པའི་དཀྱིལ་འཁོར་དམ་ཚིག་པ་བསྒོམས་ནས་དེ་ཉིད་ལ་ཡེ་ཤེས་པ་འཇུག དེའི་རྗེས་སུ་མདུན་བསྐྱེད་ཀྱི་རྟེན་དང་བརྟེན་པའི་དཀྱིལ་འཁོར་ཡོངས་རྫོགས་བསྒོམས་ནས་བདག་བསྐྱེད་དང་མདུན་བསྐྱེད་ཐ་མི་དད་དུ་བསྲེ། སླར་ཡང་གཙོ་བོ་ཡབ་ཡུམ་གྱི་མངལ་དུ་རྟེན་དང་བརྟེན་པའི་དཀྱིལ་འཁོར་ཡོངས་སུ་རྫོགས་པ་བསྐྱེད། དེ་ཉིད་ཕྱི་རོལ་དུ་སྤྲོས་ནས་རང་གིས་བསྒོམས་པའི་དཀྱིལ་འཁོར་གྱི་འཁོར་ལོ་དང་དབྱེར་མེད་དུ་བསྲེ། དེའི་རྗེས་སུ་སྟ་གོན་གྱི་དམ་ཚིག་པ་དང་ཡེ་ཤེས་པ་གཉིས་བསྲེས་ནས་ཐམས་ཅད་ལ་ཐུན་མོང་དུ་ཡེ་ཤེས་ཀྱི་འཁོར་ལོ་སྤྱན་དྲངས་ཏེ་བསྟིམ་པའོ། ། དཀྱིལ་འཁོར་ཡོངས་རྫོགས་ལ་བདུན་བསྲེས་བྱེད་པ་ནི་འཕགས་པ་རིན་པོ་ཆེའི་དཀྱིལ་ཆོག་ཏུ་བཤད་ཅིང་། དབང་ཆུ་ཆེན་མོ་ལྟར་ན། གཙོ་བོ་ལ་དྲུག་བསྲེས།
འཁོར་ལ་ལྔ་བསྲེས། གཞལ་ཡས་ཁང་ལ་བདུན་བསྲེས་མཛད་པར་བཤད། གཉིས་པ་ནི། ཕྱི་ནང་གསང་གསུམ་གྱི་མཆོད་པས་མཆོད་པར་བྱེད་པའོ། ། གསུམ་པ་ནི། སློབ་མ་ལ་དབང་ཇི་ལྟར་བསྐུར་བའི་གྲངས་དང་མཐུན་པར་དང་པོར་སློབ་དཔོན་རང་ཉིད་ཀྱིས་བདག་འཇུག་གི་ཚུལ་གྱིས་དབང་ལེན་དགོས་ཏེ། སཾ་བྷུ་ཊི་ལས། སྔགས་ཀྱི་ལམ་གྱི་རྗེས་བཙལ་བ། ། གང་ཚེ་མཁས་པས་དབང་བསྐུར་བ། ། སངས་རྒྱས་ཀུན་གྱིས་མངོན་སུམ་དུ། །
དཀྱིལ་འཁོར་བདེ་བར་བཞེངས་ནས་སུ། ། བློ་དང་ལྡན་པས་དེ་བཞིན་བླང་། ། རང་བྱིན་བརླབ་པའི་གནས་ཐོབ་ནས། ། དམ་ཚིག་ཉམས་པའི་འཇིགས་པ་ཡིས། ། རྫོགས་སངས་རྒྱས་ཀྱིས་དོན་དམ་ལས། ། སྔགས་ཀྱི་ལམ་ནི་དེ་བཞིན་གསུངས། ། ཞེས་སོ། ། བཞི་པ་ལ། སློབ་མ་འཇུག་པ། དབང་བསྐུར་བ།
དབང་གི་རབ་དབྱེ་དང་གསུམ། དང་པོ་ལ། ཕྱིའི་འཇུག་པ་དང་། ནང་གི་འཇུག་པ་གཉིས། དང་པོ་ནི། སློབ་དཔོན་ལ་གསོལ་བ་འདེབས་པ་སྔོན་དུ་བཏང་ནས་གསང་སྔགས་ལ་སྤྲོ་བ་བསྐྱེད་དེ། བདེན་གཉིས་ཟུང་དུ་འཇུག་པའི་བྱང་ཆུབ་ཏུ་སེམས་བསྐྱེད་པའི་སྒོ་ནས་ཡོལ་བའི་ཕྱི་ནས་དཀྱིལ་འཁོར་གྱི་ཤར་སྒོར་འཇུག་པའོ། ། གཉིས་པ་ནི། སྔོན་འགྲོ་དམ་ལ་བཞག་པ། དངོས་གཞི་ཡེ་ཤེས་པ་དབབ་པའི་སྒོ་ནས་དཀྱིལ་འཁོར་གྱི་གཙོ་བོ་ལ་མེ་ཏོག་ཕུལ་ཏེ་དཀྱིལ་འཁོར་ཡོངས་རྫོགས་སློབ་མ་ལ་སྟོན་པར་བྱེད་པའོ། །
གཉིས་པ་ནི། རྒྱུད་སྡེ་སོ་སོ་ནས་ཇི་ལྟར་བཤད་པ་བཞིན་གྱི་དབང་ལག་ལེན་དང་མཐུན་པར་སློབ་མ་ལ་སྐུར་བར་བྱེད་པའོ། ། གསུམ་པ་ལ། བྱ་སྤྱོད་ཀྱི་དབང་དང་ལམ་གྱི་རིམ་པ། རྣམ་འབྱོར་རྒྱུད་ཀྱི་དབང་དང་ལམ་གྱི་རིམ་པ། བླ་མེད་ཀྱི་དབང་དང་ལམ་གྱི་རིམ་པའོ། ། དང་པོ་ལ། སྨིན་བྱེད་དབང་གི་དབྱེ་བ་དང་། གྲོལ་བྱེད་ཀྱི་ལམ་ཉམས་སུ་ལེན་ཚུལ་གཉིས། དང་པོ་ནི།
བྱ་བའི་རྒྱུད་ལ་ཆུ་དང་ཅོད་པན་གྱི་དབང་གཉིས་ཡོད་པར་བཤད། སྤྱོད་པའི་རྒྱུད་ལ། དེའི་སྟེང་དུ་རྡོ་རྗེ། དྲིལ་བུ། མིང་གི་དབང་དང་ལྔ་ཡོད་པར་བཤད་དེ། ཡེ་ཤེས་ཐིག་ལེའི་རྒྱུད་ལས། ཆུ་ཡི་དབང་བསྐུར་ཅོད་པན་དག ། བྱ་བའི་རྒྱུད་ལ་རབ་ཏུ་གྲགས། ། རྡོ་རྗེ་དྲིལ་བུ་དེ་བཞིན་མིང་། ། སྤྱོད་པའི་རྒྱུད་ལ་རབ་ཏུ་གསལ། །
ཞེས་སོ། ། དེ་ཡང་བྱ་བའི་རྒྱུད་དུ། བྱ་རྒྱུད་རང་གི་རྡོ་རྗེ་སློབ་དཔོན་གྱི་གོ་འཕང་བསྒྲུབ་པའི་ཕྱིར་དུ་ཆུ་དང་ཅོད་པན་གྱི་དབང་། རིགས་སྔགས་བསྒྲུབ་པའི་ཕྱིར་དུ་སྔགས་ཀྱི་བཟླས་ལུང་། བགེགས་འཇོམས་པའི་ཕྱིར་དུ་བྱབ་ཁྲུས་བསྲུང་གསུམ། དཔལ་འབྱོར་རྒྱས་པའི་ཕྱིར་དུ་བཀྲ་ཤིས་པའི་རྫས་བརྒྱད་སྦྱིན་པར་བཤད་དེ། དེ་ཡང་གསང་བ་སྤྱི་རྒྱུད་ལས། དབང་བསྐུར་བ་ནི་རྣམ་པ་བཞི། ། སློབ་དཔོན་རྣམ་པར་མཁས་པ་ཡིས། ། དེ་དག་ཤེས་ནས་ཅི་རིགས་སྤྱད། །
སློབ་དཔོན་གོ་འཕང་རབ་བསྒྲུབ་ཕྱིར། ། དང་པོ་ཡོངས་སུ་བསྒྲགས་པ་ཡིན། ། རིགས་སྔགས་རྣམས་ནི་བསྒྲུབ་པའི་ཕྱིར། ། གཉིས་པ་ལེགས་པར་བཤད་པ་ཡིན། ། བགེགས་རྣམས་འཇོམས་པར་བྱ་བའི་ཕྱིར། ། གསུམ་པ་ཡོངས་སུ་བསྒྲགས་པ་ཡིན། ། བཞི་པ་འབྱོར་བ་ཐོབ་བྱའི་ཕྱིར། ། ཆོ་ག་རྒྱས་པར་དེ་བཤད་དོ། ། ཞེས་གསུངས་པ་ལྟར་རོ། ། དེ་ཉིད་ཀྱིས་སྤྱོད་པའི་རྒྱུད་ལ་མཚོན་པར་བྱ་བ་ཡིན་ཏེ།
གང་དུ་ལས་ནི་ཡོད་གྱུར་ལ། ། ལས་ཀྱི་ཆོ་ག་རྣམས་མེད་པ། ། དེས་ནི་སྤྱི་ཡི་རྒྱུ་དག་ལས། ། གསུངས་པའི་ཆོ་ག་མཁས་པས་བསྟེན། ། ཞེས་གསང་བ་སྤྱི་རྒྱུད་ལས་བཤད་པའི་ཕྱིར། གཉིས་པ་ལ། སྤྱིར་བསྟན་པ་དང་། དོགས་པ་སྤང་བ་གཉིས། དང་པོ་ནི། བྱ་རྒྱུད་དུ་མདུན་དུ་བྲིས་སྐུ་ལ་སོགས་པ་ལྷར་བསྒོམ།
བདག་ཉིད་ལྷར་སྒོམ་པ་མེད་པར་རྗེ་འབངས་ལྟ་བུའི་སྒོ་ནས་ལམ་ཉམས་སུ་ལེན་པར་བྱེད། སྤྱོད་པའི་རྒྱུད་དུ། བདག་ཉིད་དང་བྲིས་སྐུ་ལ་སོགས་པ་གཉིས་ཀ་ལྷར་སྒོམ་ཡེ་ཤེས་པ་དགུག་གཞུག་མེད་པར་གྲོགས་པོ་ལྟ་བུའི་ཉམས་ལེན་མཛད་པ་ཡིན་ཏེ། ཡེ་ཤེས་རྡོ་རྗེ་ཀུན་ལས་བཏུས་ལས། བདག་ཉིད་ལྷའི་བསྙེམས་པ་མེད་པ་དང་། ཡེ་ཤེས་སེམས་དཔའི་བདེ་བ་མེད་པ་ནི། ། བྱ་བའི་རྒྱུད་ལ་བཞུགས་སོ་ཞེས་དང་། འདིར། བྱ་བའི་རྒྱུད་ལ་བདག་བསྐྱེད་མེད། ། ཅེས་དང་།
བྱ་སྤྱོད་རྣལ་འབྱོར་རྒྱུད་གསུམ་ལས། ། སྣང་བ་ལྷ་རུ་གསུངས་པ་མེད། ། འོན་ཀྱང་བྱ་བའི་རྒྱུད་དུ་ནི། ། བྲིས་སྐུ་ལྷ་རུ་བསྒོམས་ནས་ཀྱང་། ། དེ་ལས་དངོས་གྲུབ་ལེན་པ་ཡིན། ། དེས་ན་དཀའ་ཐུབ་གཙང་སྦྲ་ཡིས། ། སངས་རྒྱས་མཉེས་ནས་དངོས་གྲུབ་གནང་། ། སྤྱོད་པའི་རྒྱུད་དུ་བྲིས་སྐུ་དང་། ། རང་ཉིད་གཉིས་ཀ་ལྷར་བསྒོམས་ནས། ། གྲོགས་པོ་ལྟ་བུའི་དངོས་གྲུབ་ལེན། །
ཞེས་གསུངས་པ་ལྟར་རོ། ། གཉིས་པ་ལ་ཁ་ཅིག བྱ་རྒྱུད་ལ་བདག་བསྐྱེད་མེད་པ་མི་འཐད་དེ། བྱ་རྒྱུད་ནས་བཤད་པའི་གཙུག་ཏོར་རྣམ་རྒྱལ་ལ་སོགས་པ་ལ་བདག་བསྐྱེད་ཡོད་པར་མངོན་སུམ་གྱིས་གྲུབ་པའི་ཕྱིར་ཟེར་ན། སྐྱོན་མེད་དེ། བྱ་རྒྱུད་རང་རྐང་ལ་བདག་བསྐྱེད་མེད་པར་བཞེད་པ་ཡིན་གྱི་བྱ་རྒྱུད་ཀྱི་ལྷ་འགའ་ཞིག་ལ་བདག་བསྐྱེད་སྦྱར་ནས་ཉམས་སུ་ལེན་དུ་མི་རུང་བ་མ་ཡིན་པའི་ཕྱིར། དེ་ཡང་བྱ་རྒྱུད་རང་རྐང་ལ་བདག་བསྐྱེད་མེད་པའི་དོན་ནི། བྱ་བ་སྤྱིའི་རྒྱུད་ཆེན་བཞི་ལ་སོགས་པ་བོད་དུ་འགྱུར་བའི་བྱ་རྒྱུད་སུམ་བརྒྱ་དང་བདུན་ཅུ་དོན་གྲངས་ཙམ་ཡོད་ཀྱང་དེ་དག་ཏུ་བདག་བསྐྱེད་དངོས་སུ་མ་གསུངས་པ་ལ་བཞེད་དོ། ། བྱ་བ་སྤྱིའི་རྒྱུད་ཆེན་བཞི་ནི། བྱ་རྒྱུད་ཀྱི་ལམ་གྱི་རྣམ་གཞག་སྤྱིར་སྟོན་པ་དཔུང་བཟངས།
དཀྱིལ་འཁོར་སུམ་བརྒྱ་ལྔ་བཅུའི་དབང་གིས་རྣམ་གཞག་སྟོན་པ་གསང་བ་སྤྱི་རྒྱུད། ལྷའི་བསྐྱེད་ཆོག་གཙོ་བོར་སྟོན་པ་ལེགས་གྲུབ། མཚན་མེད་སྟོང་ཉིད་ཀྱི་རྣལ་འབྱོར་གཙོ་བོར་སྟོན་པ་བསམ་གཏན་ཕྱི་མ་དང་བཞིའོ། ། བྱ་རྒྱུད་ཀྱི་ལྷ་ལ་བདག་བསྐྱེད་སྦྱར་ནས་ཉམས་སུ་བླང་དུ་རུང་བའི་དོན་ནི། བྱ་རྒྱུད་ཀྱི་ལྷ་གཅིག་ཉིད་ལ་རྒྱུད་སྡེ་བཞིའི་ཉམས་ལེན་སྦྱར་དུ་རུང་བ་ལ་བཞེད། དེ་ཡང་ཅུང་ཟད་བཤད་ན། བྱ་རྒྱུད་ཀྱི་ལྷ་བྱ་རྒྱུད་ལྟར་དུ་ཉམས་སུ་ལེན་པ། སྤྱོད་རྒྱུད་ལྟར་དུ་ཉམས་སུ་ལེན་པ། རྣལ་འབྱོར་རྒྱུད་ལྟར་དུ་ཉམས་སུ་ལེན་པ། བླ་མེད་ལྟར་དུ་ཉམས་སུ་ལེན་པ་དང་བཞི་ལས།
དང་པོ་ནི། བསྒོམ་པར་བྱ་བའི་ཡི་དམ་གྱི་ལྷ་དེ་ཉིད་མདུན་བསྐྱེད་ཀྱི་ཚུལ་དུ་སྒོམ། དེའི་ཐུགས་ཀའི་ས་བོན་ལས་འོད་ཟེར་གྱི་ཚོགས་འཕྲོས་རང་གི་ལུས་ལ་ཕོག་པས་རྣམ་སྨིན་གྱི་ཤ་ཁྲག་དང་སྡིག་སྒྲིབ་སོགས་སྦྱངས། ལུས་འོད་ཀྱི་རང་བཞིན་ཅན་དུ་གནས་པའི་ངང་ནས་བཟླས་པ་དང་མཆོད་བསྟོད་ལ་སོགས་པ་བྱས་ཏེ་དངོས་གྲུབ་ལེན་པ་ལྟ་བུའོ། ། གཉིས་པ་ནི། བདག་ཉིད་ལྷ་རུ་བསྐྱེད། ཡེ་ཤེས་པ་དགུག་གཞུག་སོགས་མི་བྱེད་པར་བཟླས་པ་མཆོད་བསྟོད་བྱས་ཏེ་དངོས་གྲུབ་ལེན་པ་ལྟ་བུའོ། ། གསུམ་པ་ནི། རང་ཉིད་ལྷར་བསྐྱེད་ཡེ་ཤེས་པ་བཅུག་ནས་བཟླས་པ་དང་མཆོད་བསྟོད་ལ་སོགས་པ་བྱས་ཏེ་དངོས་གྲུབ་ལེན་པ་ལྟ་བུའོ། ། བཞི་པ་ནི།
རང་ཉིད་ཡན་ལག་བཞི་རྫོགས་སུ་བསྐྱེད་ནས་བཟླས་པ་དང་མཆོད་བསྟོད་སོགས་བྱས་ཏེ་དངོས་གྲུབ་ལེན་པ་ལྟ་བུའོ། ། དེ་སྐད་དུ་ཡང་། བྱ་བའི་རྒྱུད་ལ་བདག་བསྐྱེད་མེད། ། བྲིས་སྐུ་མཆོད་ནས་གསོལ་བ་འདེབས། ། བདག་བསྐྱེད་སྒྲུབ་ཐབས་གསུངས་པ་ནི། ། རྣལ་འབྱོར་རྒྱུད་ཀྱི་རྗེས་འབྲང་ནས། ། དེ་ཡི་ལུགས་བཞིན་མཛད་པ་ཡིན། ། ཞེས་གསུངས་པ་ལྟར་རོ། ། གཉིས་པ་ལ། དབང་དང་།
ལམ་ཉམས་སུ་ལེན་ཚུལ་གཉིས། དང་པོ་ནི། རིགས་པའི་དབང་ལྔ་སྔོན་དུ་འགྲོ་བའི་བུམ་དབང་ཡོད་ཀྱི་དབང་གོང་མ་གསུམ་ནི་ཡོད་པ་མ་ཡིན་ཏེ། ཡེ་ཤེས་ཐིག་ལེ་ལས། ཕྱིར་མི་ལྡོག་པ་བུམ་པའི་དབང་། ། རྣལ་འབྱོར་རྒྱུད་དུ་གསལ་བར་ཕྱེ། ། དེ་ནི་དྲུག་གི་བྱེ་བྲག་དབང་། ། དེ་ནི་སློབ་དཔོན་དབང་ཞེས་བྱ། ། ཞེས་གསུངས་སོ། ། ཞེས་སོ། །
གཉིས་པ་ནི། བཅོམ་ལྡན་འདས་རྣམ་པར་སྣང་མཛད་སོགས་སྒོམ་པའི་ཚེ་དང་པོར་བདག་ཉིད་ལྷར་བསྐྱེད། དེ་ལ་ཡེ་ཤེས་པ་དགུག་གཞུག་བྱ་བ། ཕྱག་རྒྱ་བཞིས་རྒྱས་གདབ། གཤེགས་གསོལ་མ་བྱས་པ་དེ་སྲིད་དུ་རང་ཉིད་སངས་རྒྱས་ཀྱི་ང་རྒྱལ་དང་ལྡན་པའི་སྒོ་ནས་ཉམས་སུ་ལེན་ཏེ། ཇི་སྐད་དུ། རྣལ་འབྱོར་རྒྱུད་དུ་ཕྱི་རོལ་ལ། ། དམིགས་པའི་རྐྱེན་ཙམ་བྱས་ནས་ཀྱང་། ། རང་ཉིད་དམ་ཚིག་སེམས་དཔའ་ལ། ། ཡེ་ཤེས་འཁོར་ལོ་སྤྱན་དྲངས་ནས། །
ཇི་སྲིད་ཕྱག་རྒྱ་མ་བཀྲོལ་བ། ། དེ་ཡི་བར་དུ་སངས་རྒྱས་བཞུགས། ། ཕྱག་རྒྱ་བཀྲོལ་ནས་སངས་རྒྱས་གཤེགས། ། དེ་ནས་རང་ཉིད་ཐ་མལ་འགྱུར། ། ཞེས་གསུངས་པ་ལྟར་རོ། ། གསུམ་པ་ལ། དབང་དང་། ལམ་ཉམས་སུ་ལེན་ཚུལ་གཉིས། དང་པོ་ལ། དབང་བཞིར་དབྱེ་བ།
དེ་ལྟར་འཇོག་པའི་རྒྱུ་མཚན། ནང་ཚན་གྱི་སྒོ་ནས་བཅུ་བཞིར་ཕྱེ་བའོ། ། དང་པོ་ནི། བླ་མེད་ལ་སྨིན་བྱེད་ཀྱི་དབང་བཞི་ཡོངས་སུ་རྫོགས་པ་དང་ལྡན་ཏེ། བརྟག་གཉིས་ལས། སློབ་དཔོན་གསང་བ་ཤེས་རབ་དང་། ། བཞི་པ་དེ་ཡང་དེ་བཞིན་ནོ། ། ཞེས་དང་། གསང་འདུས་ཀྱི་རྒྱུད་ཕྱི་མ་ལས། དབང་ནི་རྣམ་པ་བཞི་དག་ཏུ། །
རྒྱུད་འདི་ལས་ནི་རབ་ཏུ་བསྒྲགས། ། བུམ་པའི་དབང་ནི་དང་པོ་སྟེ། ། གཉིས་པ་གསང་བ་ཞེས་བྱ་བརྗོད། ། ཤེས་རབ་ཡེ་ཤེས་གསུམ་པ་ཡིན། ། དེ་བཞིན་དེ་ལྟར་ཡང་བཞི་པ། ། ཞེས་སོ། ། གཉིས་པ་ནི། སྨིན་བྱེད་ཀྱི་དབང་ལ་བཞིར་འཇོག་པའི་རྒྱུ་མཚན་ཡོད་དེ། སྨིན་བྱེད་ཀྱི་དབང་བཞི་བསྐུར་བའི་སྟོབས་ཀྱིས་སྦྱང་བྱའི་དྲི་མ་བཞི་སྦྱོང་བྱེད་ལམ་བཞིས་སྦྱངས་པ་ལ་བརྟེན་ནས་སྦྱངས་པའི་འབྲས་བུ་སྐུ་བཞི་མངོན་དུ་བྱེད་དགོས་པའི་ཕྱིར། གསུམ་པ་ལ་ནང་ཚན་གྱི་སྒོ་ནས་བཅུ་བཞིར་ཡོད་དེ།
བུམ་དབང་དང་། མེ་ཏོག་གི་ཕྲེང་བ་སྦྱིན་པ། རིགས་པའི་དབང་ལྔ། བརྟུལ་ཞུགས། རྡོ་རྗེ་སློབ་དཔོན་གྱི་དབང་སྟེ་བརྒྱད། མཐའ་རྟེན་ལ་ལུང་བསྟན། རྗེས་གནང་། དབུགས་དབྱུང་གསུམ། དབང་གོང་མ་གསུམ་དང་བཅུ་བཞིར་འགྱུར་བའི་ཕྱིར་ཏེ། བདེ་མཆོག་སྡོམ་འབྱུང་ལས།
རིགས་ཀྱི་ལྷར་ངེས་མེ་ཏོག་ཕྲེང་། ། ཆུ་དང་ཅོད་པན་རྡོ་རྗེ་དང་། ། དྲིལ་བུ་དང་ནི་མིང་གི་དབང་། ། བདེ་གཤེགས་ལྔ་ཡི་བདག་ཉིད་དབང་། ། བརྟུལ་ཞུགས་དང་ནི་ལུང་བསྟན་ཉིད། ། རྗེས་གནང་དང་ནི་དབུགས་དབྱུང་དང་། ། ཕྱིར་མི་ལྡོག་པ་སློབ་དཔོན་དབང་། ། བུམ་པ་ལས་ནི་བྱུང་བའོ། ། གཉིས་པ་གསང་བའི་མཆོག་ཡིན་ཏེ། ། གསུམ་པ་ཤེས་རབ་ཡེ་ཤེས་ཡིན། །
བཞི་པ་དེ་ཡང་དེ་ལྟར་རོ། ། ཞེས་གསུངས་པ་ལྟར་རོ། ། གཉིས་པ་ལ། ལྷའི་བསྐྱེད་ཆོག་གི་རིམ་པ། མངོན་པར་རྟོགས་པའི་དབྱེ་བ། ཉམས་ལེན་ཟབ་པའི་ཁྱད་ཆོས་དང་གསུམ། དང་པོ་ལ། ཏིང་ངེ་འཛིན་གསུམ། ཡན་ལག་བཞི། ཡན་ལག་དྲུག་གི་སྒོ་ནས་བསྐྱེད་ཚུལ་དང་གསུམ།
དང་པོ་ནི། དང་པོ་སྦྱོར་བ། དཀྱིལ་འཁོར་རྒྱལ་མཆོག ལས་རྒྱལ་མཆོག་དང་གསུམ་མོ། ། གཉིས་པ་ནི། དམ་ཚིག་པ་བསྐྱེད་པ་བསྙེན་པའི་ཡན་ལག སྐྱེ་མཆེད་སྐུ་གསུང་ཐུགས་བྱིན་གྱིས་བརླབ་པ་སྒྲུབ་པའི་ཡན་ལག ཡེ་ཤེས་པ་དགུག་ཅིང་གཞུག་པ་ཉེ་བར་སྒྲུབ་པའི་ཡན་ལག དབང་བསྐུར་ནས་རིགས་ཀྱི་བདག་པོས་རྒྱས་འདེབས་པ་སྒྲུབ་པ་ཆེན་པོའི་ཡན་ལག་གོ ། དམ་ཚིག་པ་བསྐྱེད་ཚུལ་ལ་ཡང་།
མངོན་བྱང་ལྔ་ལས་བསྐྱེད་པ། རྡོ་རྗེའི་ཆོ་ག་གསུམ་ལས་བསྐྱེད་པ། ས་བོན་ལས་བསྐྱེད་པ། སྐད་ཅིག་གིས་བསྐྱེད་པ་དང་བཞིའོ། ། གསུམ་པ་ནི། གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི། རྗེས་སུ་ཆགས་པ་རྡོ་རྗེ་སེམས་དཔའི། དབང་བསྐུར་བ་མི་བསྐྱོད་པའི། བདུད་རྩི་མྱང་བ་འོད་དཔག་མེད་ཀྱི། མཆོད་པ་དོན་ཡོད་གྲུབ་པའི། །
བསྟོད་པ་རིན་ཆེན་འབྱུང་ལྡན་གྱི་ཡན་ལག་གོ ། གཉིས་པ་ལ། སྤྱིར་བསྟན་པ། བསྐྱེད་རྫོགས་ཀྱི་ངོ་བོ་ངོས་བཟུང་བ། བསྐྱེད་རིམ་གྱི་དབྱེ་བ་བྱེ་བྲག་ཏུ་བཤད་པ་དང་གསུམ། དང་པོ་ནི། མངོན་རྟོགས་ལྗོན་ཤིང་ལས། མཆོག་གི་དངོས་གྲུབ་སྒྲུབ་པའི་མངོན་པར་རྟོགས་པ་ལྔ། ཐུན་མོང་གི་དངོས་གྲུབ་སྒྲུབ་པའི་མངོན་པར་རྟོགས་པ་ལྔ། གཉིས་ཀ་ལ་དགོས་པའི་གྲོགས་སྡོམ་པ་དང་དམ་ཚིག་སྟེ་བཅུ་གཅིག་གོ །
དང་པོ་ལྔ་ནི། སྣང་བ་ཐམས་ཅད་དག་པ་ལྷའི་རང་བཞིན་དུ་བསྒོམ་པའི་བསྐྱེད་རིམ། གྱ་ནོམ་ལྷར་ཞེན་གྱི་ཞེན་པ་འགོག་པའི་རྫོགས་རིམ། དབང་དུས་སུ་ཐོབ་པའི་མཚོན་བྱེད་དཔེའི་ཕྱག་ཆེན་གྱི་རྒྱུན་གོམས་པར་བྱེད་པའི་ལྟ་བ། བསྐྱེད་རྫོགས་ཀྱི་བརྟན་པ་ཐོབ་པའི་སྒོ་ནས་མྱུར་དུ་ས་ལམ་བགྲོད་པར་བྱེད་པའི་ཐབས་སྤྱོད་པ། འཁོར་ཚོམ་བུ་གཅིག་དང་བཅས་ཏེ་མྱུར་དུ་འཚང་རྒྱ་བའི་ཐབས་ཉེ་རྒྱུས་མཚམས་སྦྱར་བའོ། ། གཉིས་པ་ལྔ་ནི། ལྷའི་ཐུགས་རྒྱུད་བསྐུལ་བའི་བཟླས་པ། བར་ཆད་སེལ་བྱེད་གཏོར་མ། བསྙེན་པ་ཁ་སྐོང་བའི་ཐབས་སྦྱིན་སྲེག
སྐུ་གཟུགས་བྱིན་གྱིས་བརླབ་པའི་རབ་གནས། དམན་པ་རྗེས་སུ་འཛིན་པའི་ཐབས་ལས་ཀྱི་ཆོ་གས་རབ་འབྱམ་མོ། ། དམ་ཚིག་ལ་ཡང་བསྟེན་པའི། མི་འབྲལ་བའི། བཟའ་བའི། བསྲུང་བའི་དམ་ཚིག་རྣམས་སོ། ། གཉིས་པ་ལ། བཤད་ཚུལ་སྤྱིར་བསྟན་པ། བསྐྱེད་རྫོགས་ཀྱི་ངོ་བོ་ངོས་བཟུང་བ། ཉམས་སུ་ལེན་པའི་གོ་རིམ་མོ། །
དང་པོ་ལ། སྦྱང་གཞི་ལ། སྦྱོང་བྱེད་ལམ་ལ། སྦྱངས་པའི་འབྲས་བུ་ལ་གཙོ་བོར་བཤད་ཚུལ་དང་གསུམ། དང་པོ་ནི། འཕགས་པ་ཀླུ་སྒྲུབ་རྗེས་འབྲང་དང་བཅས་པ་ལྟར་ན། བསྐྱེད་རིམ་ཞེས་པའི་བསྐྱེད་པ་ནི། སྣོད་བཅུད་ཀྱི་འཇིག་རྟེན་རིམ་གྱིས་འཆགས་པ་ཡིན་ལ། རིམ་པ་ནི། སྦྱང་གཞི་དེའི་གཉེན་པོར་རྟེན་གཞལ་ཡས་ཁང་བརྟེན་པ་ལྷའི་ཚོགས་བློ་ཡུལ་དུ་རིམ་ཅན་དུ་གསལ་བར་བྱེད་པའི་ཉམས་ལེན་ནོ། །
རྫོགས་རིམ་ཞེས་པའི་རྫོགས་པ་ནི། སྣོད་བཅུད་ཀྱི་འཇིག་རྟེན་མེ་ཆུ་རླུང་གསུམ་གྱི་རྐྱེན་གྱིས་ཞིག་པ་ཡིན་ལ། རིམ་པ་ནི། སྦྱང་གཞི་དེའི་གཉེན་པོར་རྟེན་དང་བརྟེན་པའི་དཀྱིལ་འཁོར་འོད་གསལ་དུ་བསྡུས་ནས་བདེ་སྟོང་ཟུང་དུ་འཇུག་གི་ཚུལ་གྱིས་ཉམས་སུ་ལེན་པའི་རིམ་པའོ། ། གཉིས་པ་ནི། རྣལ་འབྱོར་དབང་ཕྱུག་རྗེས་འབྲང་དང་བཅས་པ་ལྟར་ན། བསྐྱེད་རིམ་ནི། རྟེན་དང་བརྟེན་པའི་དཀྱིལ་འཁོར། ཆོ་གའི་སྒོ་ནས་རིམ་གྱིས་གསལ་བཏབ་སྟེ་ཟབ་གསལ་གཉིས་མེད་ཀྱི་ཚུལ་གྱིས་ཉམས་སུ་ལེན་པའི་ཉམས་ལེན་ནོ། ། རྫོགས་རིམ་ནི།
ལུས་ངག་ཡིད་གསུམ་ལ་ཁྱབ་པའི་རྩ་ཐིག་རླུང་གསུམ་རྫོགས་པར་གསལ་བཏབ་ནས་ཉམས་སུ་ལེན་པའི་ཉམས་ལེན་ནོ། ། གསུམ་པ་ནི། སེམས་འགྲེལ་སྐོར་གསུམ་པ་ལྟར་ན། བསྐྱེད་རིམ་ནི་ཐུན་མོང་གི་དངོས་གྲུབ་ལ་བྲོད་པ་བསྐྱེད་པའི་ཕྱིར་དུ་རྟེན་དང་བརྟེན་པ་རིམ་གྱིས་གསལ་བཏབ་སྟེ་ཉམས་སུ་ལེན་པའི་ཉམས་ལེན་ནོ། ། རྫོགས་རིམ་ནི། མཆོག་གི་དངོས་གྲུབ་ལ་བྲོད་པ་བསྐྱེད་པའི་ཕྱིར་དུ་བདེ་སྟོང་ཟུང་འཇུག་གི་ལམ་ཉམས་སུ་ལེན་པའི་ཉམས་ལེན་ནོ། ། གཉིས་པ་ནི། སྦྱང་གཞི་སྣོད་བཅུད་ཀྱི་འཇིག་རྟེན་སྦྱོང་བ་དང་། ཐུན་མོང་གི་དངོས་གྲུབ་ལ་བྲོད་པ་བསྐྱེད་པའི་ཕྱིར་དུ་རྟེན་དང་བརྟེན་པའི་ལྷ་ཞལ་ཕྱག་གི་རྣམ་པ་ཅན་དུ་བློ་ཡུལ་དུ་གསལ་བཏབ་ནས་ཟབ་གསལ་གཉིས་མེད་ཀྱི་ཚུལ་དུ་ཉམས་སུ་ལེན་པའི་ཉམས་ལེན་ནི། བསྐྱེད་རིམ་གྱི་ངོ་བོ་ཡིན་ཞིང་།
དབྱེ་ན། ཕྱི་དང་ནང་གི་བསྐྱེད་རིམ་གཉིས་སོ། ། སྦྱང་གཞི་སྣོད་བཅུད་འཇིག་རྟེན་ཞིག་པ་སྦྱོང་བ་དང་། མཆོག་གི་དངོས་གྲུབ་ལ་བྲོད་པ་བསྐྱེད་པའི་ཕྱིར་དུ་རྩ་ཐིག་རླུང་གསུམ་ཅི་རིགས་པ་གསལ་བཏབ་ནས་བདེ་སྟོང་ཟུང་འཇུག་གི་ཚུལ་གྱིས་ཉམས་སུ་ལེན་པའི་ཉམས་ལེན་ནི་རྫོགས་རིམ་གྱི་ངོ་བོ་ཡིན་ལ། དབྱེ་ན། གཏུམ་མོའི་ལམ། ཕོ་ཉའི། རྡོ་རྗེ་རྦ་རླབས་ཀྱི་ལམ་དང་གསུམ་མོ། ། གསུམ་པ་ནི། དང་པོ་བསྐྱེད་རིམ་ལ་སྦྱང་གཞི་སྦྱོང་བྱེད་ངོ་འཕྲོད་པའི་ཚུལ་གྱིས་ལེགས་པར་སྦྱངས་ཏེ་དེའི་རྗེས་སུ་རྫོགས་རིམ་ཉམས་སུ་ལེན་དགོས་ཏེ།
གསང་འདུས་ལས། བསྐྱེད་པའི་རིམ་པ་ལ་གནས་ནས། ། རྫོགས་པའི་རིམ་པ་འདོད་རྣམས་ལ། ། ཐབས་འདི་རྫོགས་པའི་སངས་རྒྱས་ཀྱིས། ། སྐས་ཀྱི་རིམ་པ་ལྟ་བུར་བསྟན། ། ཞེས་གསུངས་པ་ལྟར་རོ། ། གསུམ་པ་ལ་རྟེན་གྱི་གང་ཟག་གི་སྒོ་ནས་བསྐྱེད་པའི་རིམ་པ་ལ་མངོན་པར་རྟོགས་པའི་ཚུལ་བཅུ་བཞི་ཡོད། དེ་དག་ཀྱང་གང་ཞེ་ན། ཀྱཻ་རྡོ་རྗེའི་མངོན་རྟོགས་ལྟ་བུ་ལ་སྦྱར་ན། བསྐྱེད་རིམ་ཉམས་སུ་ལེན་པའི་གང་ཟག་ལ།
ལས་དང་པོ་པ། བདེ་བ་ཅུང་ཟད་སྐྱེས་པ། བདེ་སྟོང་གི་ཉམས་སྐྱེས་པ། བདེ་སྟོང་གི་ཉམས་ཆེར་སྐྱེས་པ་དང་བཞི། དང་པོ་ལ། ཡན་ལག་བཞི་པ་དང་། དྲུག་པའི་མངོན་རྟོགས་སོ། ། དང་པོ་ལ། མཉམ་སྦྱོར་དང་། མི་མཉམ་སྦྱོར་གྱི་མངོན་རྟོགས་གཉིས།
དང་པོ་ནི། རྒྱུ་རྡོ་རྗེ་འཛིན་པ་མཉམ་སྦྱོར་མངོན་བྱང་ལྔ་ལས་སྐུ་མདོག་སྔོན་པོར་བསྐྱེད། འཁོར་གྱི་ལྷ་མོ་རྣམས་ཐིག་ལེ་འགྲོས་དང་། ས་བོན་འགྲོས་ཀྱི་ཚུལ་གྱིས་མངོན་བྱང་ལྔ་ལས་བསྐྱེད་པའི་མངོན་པར་རྟོགས་པ་གཉིས་སོ། ། གཉིས་པ་ནི། རྒྱུ་རྡོ་རྗེ་འཛིན་པ་མི་མཉམ་སྦྱོར་མངོན་བྱང་ལྔ་ལས་སྐུ་མདོག་སྔོན་པོར་བསྐྱེད། འཁོར་གྱི་ལྷ་མོ་རྣམས་ཐིག་ལེ་འགྲོས་དང་། ས་བོན་འགྲོས་ཀྱི་ཚུལ་གྱིས་མངོན་བྱང་ལྔ་ལས་བསྐྱེད་པའི་མངོན་པར་རྟོགས་པ་གཉིས་སོ། ། གཉིས་པ་ལ། མི་མཉམ་སྦྱོར་དང་།
མཉམ་སྦྱོར་གཉིས། དང་པོ་ནི། རྒྱུ་རྡོ་རྗེ་འཛིན་པ་མི་མཉམ་སྦྱོར་མངོན་བྱང་ལྔ་ལས་སྐུ་མདོག་དཀར་པོར་བསྐྱེད། འཁོར་གྱི་ལྷ་མོ་རྣམས་ས་བོན་འགྲོས་དང་། ལྷ་མོ་འགྲོས་ཀྱི་ཚུལ་གྱིས་བསྐྱེད་པའི་མངོན་པར་རྟོགས་པ་གཉིས་སོ། ། གཉིས་པ་ནི། རྒྱུ་རྡོ་རྗེ་འཛིན་པ་མཉམ་སྦྱོར་མངོན་བྱང་ལྔ་ལས་སྐུ་མདོག་དཀར་པོར་བསྐྱེད། འཁོར་གྱི་ལྷ་མོ་རྣམས་ས་བོན་འགྲོས་དང་། ལྷ་མོ་འགྲོས་ཀྱི་ཚུལ་གྱིས་བསྐྱེད་པའི་མངོན་པར་རྟོགས་པ་གཉིས་སོ། ། དེ་ལྟར་ན་མངོན་པར་རྟོགས་པ་བརྒྱད་དོ། །
དེ་ཡང་མཉམ་སྦྱོར་ནི། ཨཱ་ལི་དང་། ཀཱ་ལི་ལས་ཟླ་བ་གྲུ་གསུམ་ཁ་སྦྱོར་གྱི་ཚུལ་དུ་བསྐྱེད་པ་ཡིན་ལ། མི་མཉམ་སྦྱོར་ནི་ཨཱ་ལི་ལས་ཟླ་བའི་དཀྱིལ་འཁོར་དང་། དེའི་སྟེང་དུ་ཀཱ་ལི་ལས་ཉི་མའི་དཀྱིལ་འཁོར་དུ་བསྐྱེད་པའོ། ། གཉིས་པ་བདེ་བ་ཅུང་ཟད་སྐྱེས་པའི་གང་ཟག་གིས་བསྒོམ་པར་བྱ་བའི་མངོན་རྟོགས་ལ་ཡན་ལག་བཞི་པ་དང་། དྲུག་པ་གཉིས། དང་པོ་ནི། གཙོ་བོ་ཨཱ་ལི་ཀཱ་ལི་ལ་ལྟོས་མེད་ཀྱི་མི་མཉམ་སྦྱོར་མངོན་བྱང་ལྔ་ལས་བསྐྱེད། འཁོར་གྱི་ལྷ་མོ་རྣམས་ཐིག་ལེ་འགྲོས་དང་།
ས་བོན་འགྲོས་ཀྱི་ཚུལ་གྱིས་མངོན་བྱང་ལྔ་ལས་བསྐྱེད་པའི་མངོན་པར་རྟོགས་པ་གཉིས་སོ། ། གཉིས་པ་ནི། གཙོ་བོ་ཡབ་ཡུམ་ཨཱ་ལི་ཀཱ་ལི་ལ་ལྟོས་མེད་ཀྱི་མི་མཉམ་སྦྱོར་མངོན་བྱང་ལྔ་ལས་བསྐྱེད། འཁོར་གྱི་ལྷ་མོ་རྣམས་ས་བོན་འགྲོས་དང་། ལྷ་མོ་ཐིག་ལེ་འགྲོས་ཀྱི་ཚུལ་གྱིས་བསྐྱེད་པའི་མངོན་པར་རྟོགས་པ་གཉིས་ཏེ་དེ་ལྟར་མངོན་པར་རྟོགས་པ་བཞིའོ། ། གསུམ་པ་བདེ་སྟོང་གི་ཉམས་སྐྱེས་པའི་གང་ཟག་གིས་བསྒོམ་པར་བྱ་བའི་མངོན་པར་རྟོགས་པ་ནི། གཙོ་བོ་ཡབ་ཡུམ་རྡོ་རྗེ་ཆོ་ག་གསུམ་ལས་བསྐྱེད། མངལ་ནས་འཁོར་གྱི་ལྷ་མོ་རྣམས་དབྱུང་བའི་མངོན་པར་རྟོགས་པའོ། ། བཞི་པ་བདེ་སྟོང་གི་ཉམས་ཆེར་སྐྱེས་པའི་གང་ཟག་གིས་བསྒོམ་པར་བྱ་བའི་མངོན་པར་རྟོགས་པ་ནི། གཙོ་བོ་ཡབ་ཡུམ་སྐད་ཅིག་གིས་གསལ་བཏབ་མངལ་ནས་འཁོར་གྱི་ལྷ་མོ་རྣམས་སྤྲོ་བའི་མངོན་པར་རྟོགས་པའོ། །
དེ་ལྟར་མངོན་པར་རྟོགས་པ་བཅུ་བཞིའོ། ། གསུམ་པ་ནི། ཀུན་རྫོབ་ཀྱི་སྣང་བ་འདི་དག་ཐམས་ཅད་སྦྱང་གཞི་སྦྱོང་བྱེད་ངོ་འཕྲོད་པའི་སྒོ་ནས་དག་པ་ལྷའི་རང་བཞིན་དུ་སྣང་བ་ལྷ་སོ་སོའི་དག་པ། དེ་དག་ཀྱང་རང་གི་སེམས་ཀྱི་ཆོ་འཕྲུལ་ཡིན་པར་ཤེས་པ་རང་རིག་པའི་དག་པ། དེ་དག་ཀྱང་ཆོས་ཐམས་ཅད་རང་བཞིན་མེད་པའི་སྤྲོས་བྲལ་ལ་རག་ལས་པ་དེ་བཞིན་ཉིད་ཀྱི་དག་པ་སྟེ། དག་པ་གསུམ་གྱི་བདག་ཉིད་ཅན་དུ་ཉམས་སུ་ལེན་པར་བྱེད་པ་ནི་རྒྱུ་སྡེ་འོག་མ་རྣམས་ལས་ཆེས་མཆོག་ཏུ་གྱུར་བའི་ཁྱད་ཆོས་ཡིན་ཏེ། ཇི་སྐད་དུ། རྣལ་འབྱོར་ཆེན་པོའི་རྒྱུད་དུ་ནི། ། དག་པ་གསུམ་གྱི་རང་བཞིན་ཉིད། ། འདི་ཡི་ལུང་རིགས་མན་ངག་རྣམས། །
བླ་མའི་ཞལ་ལ་ལེགས་པར་དྲིས། ། ཞེས་དང་། རྣལ་འབྱོར་ཆེན་པོའི་རྒྱུད་སྡེ་ལས། ཀུན་རྫོབ་ཇི་ལྟར་སྣང་བ་འདི། ། ཐབས་ལ་མཁས་པའི་ཁྱད་པར་གྱི། ། སྦྱང་གཞི་སྦྱོང་བྱེད་ངོ་སྤྲོད་པ། ། དེ་ཚེ་དམ་པ་རིགས་བརྒྱ་ལ། ། སོགས་པའི་དབྱེ་བ་རྒྱལ་བས་གསུངས། ། ཞེས་གསུངས་པ་ལྟར་རོ། ། དེ་ལྟར་ན།
རྒྱུད་སྡེ་བཞི་ལ་དབང་གི་བབ་མི་འདྲ་བ་བཞི་ཡོད་པའི་རྒྱུ་མཚན་གྱིས་ལམ་གྱི་བབ་ཉམས་སུ་ལེན་ཚུལ་མི་འདྲ་བ་བཞི་ཡོད་པས་རྒྱུད་སྡེ་བཞིའི་ལམ་གྱི་ཡན་ལག་ཐུན་མོང་བ་རྣམས་མི་འགལ་ཞིང་ཐུན་མོང་མ་ཡིན་པ་རྣམས་མ་འདྲེས་པའི་ཚུལ་གྱིས་ཉམས་སུ་ལེན་དགོས་ཏེ། དེ་ལྟར་ཉམས་སུ་བླངས་ན་རྒྱུད་སྡེ་རང་རང་ནས་བཤད་པའི་མཆོག་དང་ཐུན་མོང་གི་དངོས་གྲུབ་སྒྲུབ་པར་ནུས་པའི་ཕྱིར། ཇི་སྐད་དུ་ཡང་། དེས་ན་རྒྱུད་སྡེ་བཞི་པོ་ཡི། ། དབང་དང་ལམ་གྱི་དབྱེ་བ་ལ། ། མི་འདྲའི་དབྱེ་བ་རྣམ་བཞི་ཡོད། ། རང་རང་ཆོ་ག་བཞིན་བྱས་ན། ། དེ་ནས་གསུངས་པའི་དངོས་གྲུབ་འབྱུང་། ། ཞེས་གསུངས་པ་ལྟར་རོ། ། རྒྱུད་སྡེ་འོག་མ་གསུམ་ལ་མཚན་བཅས་ལྷའི་རྣལ་འབྱོར་དང་མཚན་མེད་སྟོང་ཉིད་ཀྱི་རྣལ་འབྱོར་ཙམ་ཡོད་ཀྱི་བསྐྱེད་རྫོགས་ཀྱི་ཐ་སྙད་ཡོད་པ་མ་ཡིན་ཏེ།
དབང་བཞི་དང་ནི་རིམ་པ་གཉིས་རྣལ་འབྱོར་བླ་མེད་ཁོ་ནའི་ཁྱད་ཆོས་ཡིན་པའི་ཕྱིར། དེ་ལྟར་ཡང་། བྱ་སྤྱོད་རྣལ་འབྱོར་རྒྱུད་གསུམ་ཀར། ། དབང་བཞི་དང་ནི་རིམ་གཉིས་མེད། ། གལ་ཏེ་ཡོད་ན་དེ་དག་ཀྱང་། ། རྣལ་འབྱོར་ཆེན་པོ་ཉིད་དུ་འགྱུར། ། དབང་བཞི་དང་ནི་རིམ་པ་གཉིས། ། རྣལ་འབྱོར་ཆེན་པོའི་ཁྱད་ཆོས་ཡིན། ། ཞེས་གསུངས་པ་ལྟར་རོ། ། གསུམ་པ་ལ་དབང་མ་བསྐུར་བའི་ཉེས་དམིགས་དང་།
བསྐུར་བའི་ཕན་ཡོན་གཉིས། དང་པོ་ནི། དམ་པ་དང་པོ་ལས། དབང་བསྐུར་མེད་པར་རྒྱུད་འཆད་དང་། ། ཟབ་མོའི་དེ་ཉིད་སྒོམ་བྱེད་པ། ། དེ་དོན་ལེགས་པར་ཤེས་ན་ཡང་། ། དམྱལ་བར་འགྱུར་གྱི་གྲོལ་བ་མེད། ། ཅེས་དང་། བཤད་རྒྱུད་རྡོ་རྗེ་ཕྲེང་བ་ལས། ཡང་དག་དབང་བསྐུར་གྱིས་དབེན་ན། །
སྒྲུབ་པོས་རྒྱུད་ཀྱི་དོན་ཤེས་ཀྱང་། ། སློབ་དཔོན་སློབ་མ་མཚུངས་པར་ནི། ། མི་ཟད་དམྱལ་བ་ཆེན་པོ་འགྲོ། ། ཞེས་དང་། སངས་རྒྱས་མཉམ་སྦྱོར་ལས། དཀྱིལ་འཁོར་དུ་ནི་མ་ཞུགས་ཤིང་། ། དམ་ཚིག་རྣམས་ནི་སྤངས་པ་དང་། ། གསང་བའི་དེ་ཉིད་མི་ཤེས་པས། ། སྒྲུབ་ཀྱང་ཅི་ཡང་མི་འགྲུབ་བོ། ། ཞེས་དང་།
རྡོ་རྗེ་གུར་ལས། དཀྱིལ་འཁོར་དུ་ནི་མ་ཞུགས་དང་། ། དབང་བསྐུར་མེད་པའི་རྣལ་འབྱོར་ལ། ། འཇིག་རྟེན་འདི་དང་གཞན་དུ་ཡང་། ། དེ་ལ་དངོས་གྲུབ་མཆོག་ཉིད་མེད། ། ཅེས་དང་། ཕྱག་ཆེན་ཐིག་ལེ་ལས། དབང་མེད་ན་ནི་དངོས་གྲུབ་མེད། ། བྱེ་མ་བཙིར་ཡང་མར་མེད་བཞིན། ། ཞེས་གསུངས་པ་ལྟར་རོ། །
གཉིས་པ་ལ། སྤྱིའི་ཕན་ཡོན་དང་། བྱེ་བྲག་བླ་མེད་ཀྱི་ཕན་ཡོན་གཉིས། དང་པོ་ནི། གསང་འདུས་འབུམ་པ་ལས། བསྐལ་པ་ས་ཡར་བྱས་པ་ཡི། ། སྔོན་དུ་ཡོད་པའི་སྡིག་པ་ཀུན། ། དེ་ཀུན་འཛད་པར་འགྱུར་བ་སྟེ། དཀྱིལ་འཁོར་འདི་འདྲ་མཐོང་བས་སོ། ། ཞེས་དང་།
སྡོམ་འབྱུང་ལས། གསང་སྔགས་མཆོག་གི་དཀྱིལ་འཁོར་དུ། ། མཆོག་ཏུ་རབ་བྱུང་མཐོང་བ་ན། ། དེང་ཁྱོད་སྡིག་པ་ཐམས་ཅད་ལས། ། རྣམ་གྲོལ་བཟང་པོར་འགྱུར་བར་གནས། ། ཞེས་དང་། ཧེ་རུ་ཀ་མངོན་བྱུང་ལས། དཀྱིལ་འཁོར་རྒྱལ་པོ་མཐོང་ནས་ནི། ། ཅུང་ཟད་དེ་ནི་མི་འགྲུབ་མེད། ། སྡིག་པ་ཀུན་ལས་རྣམ་པར་གྲོལ། །
དངོས་གྲུབ་མྱུར་དུ་ཐོབ་པར་འགྱུར། ། ཞེས་དང་། ནག་པོ་པའི་དཀྱིལ་ཆོག་ལས། དབང་བསྐུར་འདི་དག་ཐོབ་ནས་ནི། སློབ་མ་ཡོན་ཏན་བདག་པོར་འགྱུར། ། སངས་རྒྱས་ཀུན་གྱིས་རབ་ཏུ་མཆོད། ། མཚམས་མེད་པ་དང་སྡིག་ཅན་ཡང་། ། ཚོན་རྩི་མཐོང་བས་གྲོལ་བར་འགྱུར། ། ཞེས་སོ། ། གཉིས་པ་ནི།
གསང་བའི་མཛོད་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡི་སྐྱེ་བ་བདུན་ནས་ནི། ། མ་བསྒོམས་པར་ཡང་སངས་རྒྱས་འགྱུར། ། ཞེས་དང་། འདིར་ཡང་། དེས་ན་སྙིང་གཏམ་འདི་ལྟར་ཡིན། ། དབང་བསྐུར་ཆོས་སྒོ་ཙམ་མ་ཡིན། ། གསང་སྔགས་རྟེན་འབྲེལ་ལམ་བྱེད་པས། །
རྟེན་འབྲེལ་བསྒྲིག་པའི་གདམས་ངག་ཡིན། ། ཕུང་པོ་ཁམས་དང་སྐྱེ་མཆེད་ལ། ། སངས་རྒྱས་ས་བོན་བཏབ་ནས་ནི། ། ཚེ་འདིར་སངས་རྒྱས་བྱེད་པ་ཡི། ། ཐབས་ལ་དབང་བསྐུར་ཞེས་སུ་བཏགས། ། ཞེས་དང་། སྡོམ་པ་གསུམ་དང་ལྡན་པ་ཡི། ། རིམ་གཉིས་ཟབ་མོའི་གནད་ཤེས་ན། ། དེ་ནི་ཚེ་འདི་འམ་བར་དོའམ། ། སྐྱེ་བ་བཅུ་དྲུག་ཚུན་ཆད་ནས། །
འགྲུབ་པར་རྫོགས་པའི་སངས་རྒྱས་གསུངས། ། ཞེས་གསུངས་པ་ལྟར་རོ། ། བཞི་པ་ལ། དགག་བཞག་སྤང་གསུམ་ལས། དང་པོ་ལ། མ་ཐོབ་པ་ལ་ཐོབ་པར་འདོད་པ་དགག་པ་དང་། ཐོབ་པ་ལ་མ་ཐོབ་པར་འདོད་པ་དགག་པ་གཉིས། དང་པོ་ནི། ཁ་ཅིག་གསང་སྔགས་བླ་མེད་ཀྱི་སྟ་གོན་གྱི་འཇུག་པའི་ཆོས་ཀྱི་གནས་སྐབས་སུ་སྔགས་སྡོམ་རྫོགས་པར་ཐོབ་པ་ཡིན་ཏེ། དེར་རིགས་ལྔའི་སྡོམ་བཟུང་རྗེས་ཟློས་ལན་གསུམ་བྱས་པའི་རྗེས་སུ་རིགས་ལྔ་སྤྱི་དང་བྱེ་བྲག་གི་སྡོམ་པ་རྫོགས་པར་ཐོབ་པའི་ཕྱིར་ཟེར།
མི་འཐད་དེ། སློབ་མ་མ་སྨིན་པ་སྨིན་པའི་ཕྱིར་དུ་དབང་བསྐུར་བ་དོན་མེད་པར་འགྱུར་ཏེ། དབང་གི་དངོས་གཞི་ལ་བརྟེན་ནས་སྔགས་སྡོམ་སྔར་མེད་གསར་དུ་ཐོབ་པའི་གང་ཟག་གིས་བསྐྱེད་རྫོགས་ཀྱི་ལམ་ཉམས་སུ་ལེན་པ་ལ་འཇུག་པ་གཞི་མ་གྲུབ་པའི་ཕྱིར། རྟགས་ཁས། གཞན་ཡང་སྟ་གོན་གྱི་སྐབས་སུ་བསྐྱེད་རྫོགས་ཀྱི་ལམ་ཉམས་སུ་ལེན་པར་ཁས་བླངས་པ་ཙམ་གྱིས་བསྐྱེད་རྫོགས་ཀྱི་རྟོགས་པ་ཐོབ་པར་འགྱུར་ཏེ། སྟ་གོན་གྱི་སྐབས་སུ་རིགས་ལྔའི་སྡོམ་པ་བཟུང་བར་ཁས་བླངས་པ་ཙམ་གྱིས་སྔགས་ཀྱི་སྡོམ་པ་ཐོབ་པར་ནུས་པའི་ཕྱིར། གསོལ་བཞིའི་ཆོ་ག་ལ་ལྟོས་མེད་དུ་སྦྱོར་བའི་གནས་སྐབས་སུ་དགེ་སློང་གི་སྡོམ་པ་ཐོབ་པ་ཡོད་པར་ཐལ། དབང་གི་དངོས་གཞི་ལ་ལྟོས་མེད་དུ། སྟ་གོན་གྱི་གནས་སྐབས་སུ་སྔགས་སྡོམ་རྫོགས་པར་ཐོབ་པ་ཡོད་པའི་ཕྱིར། གཞན་ཡང་།
རྡོ་རྗེ་སློབ་དཔོན་གྱི་དབང་གི་སྦྱོར་བའི་སྐབས་སུ། སངས་རྒྱས་ཀུན་གྱི་དམ་ཚིག་དང་། ། སྡོམ་པའང་བླ་ན་མེད་པ་སྩོལ། ། ཞེས་གསོལ་བ་འདེབས་པ་དགོས་མེད་དུ་ཐལ། རིགས་པའི་དབང་ལྔའི་སྔ་ལོགས་སུ་བླ་མེད་ཀྱི་དམ་ཚིག་དང་སྔགས་སྡོམ་རྫོགས་པར་ཐོབ་ཟིན་པའི་ཕྱིར། རྟགས་ཁས། གཉིས་པ་ནི། ཁ་ཅིག སྤྱིར་སྔགས་སྡོམ་ལ། ཁས་བླངས་ལས་ཐོབ་པའི་སྔགས་སྡོམ།
ཆོ་ག་ལས་ཐོབ་པའི་སྔགས་སྡོམ་གཉིས་ཡོད་ཅིང་། དང་པོ་ནི། སྟ་གོན་གྱི་སྐབས་སུ་རིགས་ལྔའི་སྡོམ་པ་བཟུང་བར་ཁས་བླངས་པ་ལས་ཐོབ་པའོ། ། གཉིས་པ་ལ་ཡང་། བསྐྱེད་རིམ་གྱི་སྡོམ་པ་དང་རྫོགས་རིམ་གྱི་སྡོམ་པ་གཉིས་ཡོད། དེ་ཡང་བསྐྱེད་རིམ་གྱི་སྡོམ་པ་ནི་བུམ་དབང་རྫོགས་རྗེས་སུ་ཐོབ། རྫོགས་རིམ་གྱི་སྡོམ་པ་ནི་དབང་བཞི་པ་རྫོགས་པའི་རྗེས་སུ་ཐོབ། དེས་ན་བླ་མེད་ཀྱི་སྔགས་སྡོམ་དབང་བཞི་ཀ་རྫོགས་པའི་རྗེས་སུ་ཐོབ་དགོས་ཏེ། མཆོག་དབང་གསུམ་བསྐུར་བ་ལ་བརྟེན་ནས་རྫོགས་རིམ་གྱི་སྡོམ་པ་སྔར་མེད་གསར་དུ་སྐྱེ་དགོས་པའི་ཕྱིར། ཞེས་གསུང་ངོ་། །
འོ་ན་རྒྱུ་དུས་ཀྱི་དབང་ལ་བརྟེན་ནས་རྒྱུ་དུས་ཀྱི་སྔགས་སྡོམ། ལམ་དུས་ཀྱི་དབང་ལ་བརྟེན་ནས་ལམ་དུས་ཀྱི་སྔགས་སྡོམ། འབྲས་དུས་ཀྱི་དབང་ལ་བརྟེན་ནས་འབྲས་དུས་ཀྱི་སྔགས་སྡོམ་ཐ་དད་པ་སྔར་མེད་གསར་དུ་སྐྱེ་བ་ཡོད་པར་འགྱུར་ཏེ། སྟ་གོན་གྱི་སྐབས་སུ་རིགས་ལྔའི་སྡོམ་པ་བཟུང་བ་ལས་ཁས་བླངས་ཀྱི་སྡོམ་པ། བུམ་དབང་ལ་བརྟེན་ནས་བསྐྱེད་རིམ་གྱི་སྡོམ་པ། མཆོག་དབང་གསུམ་ལ་བརྟེན་ནས་རྫོགས་རིམ་གྱི་སྡོམ་པ་ཐ་དད་པ་སྔར་མེད་གསར་དུ་སྐྱེ་བ་ཡོད་པའི་ཕྱིར། གཞན་ཡང་མི་བསྐྱོད་པ་ཆུའི་དབང་ལ་བརྟེན་ནས་མི་བསྐྱོད་པའི་སྔགས་སྡོམ། རིན་ཆེན་འབྱུང་ལྡན་ཅོད་པན་གྱི་དབང་ལ་བརྟེན་ནས་རིན་ཆེན་འབྱུང་ལྡན་གྱི་སྔགས་སྡོམ་སོགས་རིགས་པའི་དབང་ལྔ་ལ་བརྟེན་ནས་རིགས་ལྔའི་སྡོམ་པ་ཐ་དད་པ་སྔར་མེད་གསར་དུ་སྐྱེ་བ་ཡོད་པར་འགྱུར་བ་དང་། གསང་དབང་ལ་བརྟེན་ནས་གཏུམ་མོའི་ལམ་སྒོམ་པ་ལ་དབང་བའི་སྔགས་སྡོམ། ཤེས་རབ་ཡེ་ཤེས་ཀྱི་དབང་ལ་བརྟེན་ནས་ཕོ་ཉའི་ལམ་སྒོམ་པ་ལ་དབང་བའི་སྔགས་སྡོམ།
དབང་བཞི་པ་ལ་བརྟེན་ནས་རྡོ་རྗེ་རྦ་རླབས་ཀྱི་ལམ་བསྒོམ་པ་ལ་དབང་བའི་སྔགས་སྡོམ་ཐ་དད་པ་སྔར་མེད་གསར་དུ་སྐྱེ་བར་འགྱུར་བ་དང་། དགེ་སློང་གི་སྡོམ་པ་འབོགས་པའི་གསོལ་བཞིའི་ཆོ་ག་ལ་བརྟེན་ནས་དགེ་སློང་གི་སྡོམ་པ་དངོས་གཞི་སྐྱེས་པའི་རྗེས་སུ་གདམས་ངག་བཅུ་གཅིག་བརྗོད་པ་ལ་བརྟེན་ནས། དགེ་སློང་གི་སྡོམ་པའི་ཆ་ཤས་འགའ་ཞིག་སྔར་མེད་གསར་དུ་སྐྱེ་བ་ཡོད་པ་ལ་སོགས་པའི་གནོད་བྱེད་ཤེས་པར་བྱའོ། ། གཉིས་པ་ལ། དམ་ཚིག་དང་སྡོམ་པའི་ཁྱད་པར་སྤྱིར་བསྟན་པ་དང་། དེ་དག་ཐོབ་པའི་ས་མཚམས་དངོས་བཤད་པ་གཉིས། དང་པོ་ལ། སྤྱིར་སྔགས་ཀྱི་དམ་ཚིག་དང་སྡོམ་པ་གཉིས་ཡོད་པ་ལས། དང་པོ་ནི། ཕར་ཕྱིན་ཐེག་པ་ལས་མཆོག་ཏུ་གྱུར་པའི་གསང་སྔགས་ཀྱི་སྤྱོད་པ་ཁྱད་པར་ཅན་འགའ་ཞིག་ཉམས་སུ་ལེན་པར་ཁས་བླངས་ཤིང་དམ་བཅས་པ་ལྟར་ཚུལ་བཞིན་དུ་སྲུང་བའི་ཉམས་ལེན་ནོ། །
དེ་ལ་དབྱེ་ན། ཐུན་མོང་མ་ཡིན་པ་སྐྱབས་འགྲོའི་དམ་ཚིག བྱ་རྒྱུད་ཀྱི་ལམ་གྱི་ཆ་ཤས་འགའ་ཞིག་ཉམས་སུ་ལེན་པའི་དམ་ཚིག ཁས་བླངས་ཙམ་གྱིས་ཐོབ་པའི་དམ་ཚིག ཆོ་ག་ལ་བརྟེན་ནས་ཐོབ་པའི་དམ་ཚིག་དང་བཞི། འདི་ལ་བསྐྱེད་རིམ་གྱི་དམ་ཚིག་དང་། རྫོགས་རིམ་གྱིི་དམ་ཚིག་གཉིས། དང་པོ་ནི། རྩ་བའི་བླ་མ་དང་ཡི་དམ་དཀོན་མཆོག་གསུམ་དབྱེར་མེད་པའི་རང་བཞིན་ཅན་དུ་བསྒོམས་ནས་བྱང་ཆུབ་མ་ཐོབ་ཀྱི་བར་དུ་ཡུལ་དེ་ཉིད་ལ་སྐྱབས་སུ་འགྲོ་བར་ཁས་བླངས་པའི་དམ་ཚིག་གོ ། གཉིས་པ་ནི།
བླ་མའི་དྲུང་དུ་ལུང་ནོད་དེ་བསྙུང་གནས་སོགས་ཉམས་སུ་ལེན་པའི་དམ་ཚིག་དང་། འཇུག་པ་སེམས་བསྐྱེད་ཐོབ་ནས་དམ་ཚིག་གསུམ་བཀོད་སོགས་ནས་བཤད་པའི་ལམ་གྱི་ཆ་ཤས་ཉམས་སུ་ལེན་པའི་དམ་ཚིག་སྟེ། ཇི་སྐད་དུ། བྱ་བའི་རྒྱུད་ལ་རྣམ་གསུམ་ཡོད། ། དོན་ཡོད་ཞགས་སོགས་འགའ་ཞིག་ཏུ། ། དབང་བསྐུར་སེམས་བསྐྱེད་མ་ཐོབ་ཀྱང་། ། བསྙུང་གནས་ལ་སོགས་བྱེད་ནུས་ན། ། གང་ཟག་ཀུན་གྱིས་སྒྲུབ་པར་གསུངས། ། དམ་ཚིག་གསུམ་བཀོད་ལ་སོགས་པ། ། འཇུག་པ་སེམས་བསྐྱེད་ཐོབ་ནས་ནི། །
འཕྲིན་ལས་འགའ་ཞིག་བསྒྲུབ་པའི་ཕྱིར། ། ཆོ་ག་ཤེས་ནས་སྒྲུབ་པར་གནང་། ། ལེགས་པར་གྲུབ་པ་ཡན་ཆད་དུ། ། རང་གི་དབང་བསྐུར་མ་ཐོབ་ན། ། སེམས་བསྐྱེད་ཐོབ་ཀྱང་གསང་སྔགས་བཀག ། ཅེས་སོ། ། གསུམ་པ་ནི། སྟ་གོན་ནམ་འཇུག་པའི་ཆོས་ཀྱི་གནས་སྐབས་སུ་རིགས་ལྔའི་སྡོམ་པ་བཟུང་བར་ཁས་བླངས་པའི་གང་ཟག་སྟེ། རྗེ་བཙུན་གྱིས་དགའ་སྟོན་སྤྲིངས་ཡིག་ཏུ་ཚོགས་གསོག་པའི་སྐབས་སུ། རིགས་ལྔའི་སྡོམ་བཟུང་ལན་གསུམ་བྱས་པས་རྡོ་རྗེ་ཐེག་པའི་སྟ་གོན་དང་།
ཡོལ་བའི་ཕྱི་འཇུག་དང་ནང་འཇུག་གི་སྐབས་སུ་ཐོབ་པའི་དམ་ཚིག་དང་སྡོམ་པ་རྣམས་སོར་ཆུད་པ་ཡིན་ནོ། ། ཞེས་གསུངས་པའི་ཕྱིར། བསྐྱེད་རིམ་གྱི་དམ་ཚིག་ནི་བུམ་དབང་གི་དངོས་གཞི་ལ་བརྟེན་ནས་ཐོབ་པའི་སྔགས་སྡོམ་མོ། ། རྫོགས་རིམ་གྱི་དམ་ཚིག་ནི་མཆོག་དབང་གསུམ་ལ་བརྟེན་ནས་རྫོགས་རིམ་གྱི་ལམ་ཉམས་སུ་ལེན་པར་ཁས་བླངས་པ་ལྟར་བསྲུང་བའི་དམ་ཚིག་གོ ། དེ་ཡང་རྗེ་བཙུན་རྩེ་མོས། སཾ་པུ་ཊིའི་འགྲེལ་པར། སྤྱིར་ཐེག་པ་ཆེན་པོའི་སྡོམ་པ་ལ་སེམས་བསྐྱེད་ཀྱི་སྡོམ་པ་དང་། བསྐྱེད་རིམ་གྱི་སྡོམ་པ་དང་། རྫོགས་རིམ་གྱི་སྡོམ་པ་གསུམ་དུ་གསུངས་པའི་རྫོགས་རིམ་གྱི་སྡོམ་པ་ནི་རྫོགས་རིམ་གྱི་དམ་ཚིག་ལ་སྡོམ་པའི་མིང་གིས་བཏགས་པ་ཡིན་ཏེ། དཔེར་ན།
ཏིང་ངེ་འཛིན་གྱི་དབང་བསྐུར་དང་གཏོར་མའི་དབང་བསྐུར་ལ་དབང་གིས་མིང་བཏགས་པ་བཞིན་ནོ། ། དེས་ན་དམ་ཚིག་དང་སྡོམ་པ་ལ་སྤྱི་བྱེ་བྲག་གི་ཁྱད་པར་ཡོད་དེ། སྡོམ་པ་ལ་དམ་ཚིག་གིས་ཁྱབ་ཀྱང་དམ་ཚིག་ལ་སྡོམ་པས་མ་ཁྱབ་པའི་ཕྱིར། དཔེར་ན་སྡོམ་པ་ལ་ཚུལ་ཁྲིམས་ཀྱིས་ཁྱབ་ཀྱང་ཚུལ་ཁྲིམས་ལ་སྡོམ་པས་མ་ཁྱབ་པ་བཞིན་ནོ། ། གཉིས་པ་ནི། རྒྱུད་སྡེ་རང་རང་གི་དབང་གི་དངོས་གཞི་ལ་བརྟེན་ནས་ཐོབ་པའི་འབྲས་བུ་ལམ་དུ་བྱེད་པའི་སྡོམ་པའོ། ། དབྱེ་ན་རྒྱུད་སྡེ་བཞིའི་སྔགས་སྡོམ་བཞི་ཡོད། གཉིས་པ་ཐོབ་ཚུལ་དངོས་ལ་དམ་ཚིག་གི་ཐོབ་ཚུལ་དང་། སྔགས་སྡོམ་གྱི་ཐོབ་ཚུལ་གཉིས། དང་པོ་ནི།
སྤྱིར་གསང་སྔགས་ཀྱི་དམ་ཚིག་ཙམ་ཐོབ་པ་ནི་དབང་གི་དངོས་གཞི་ལ་ལྟོས་མི་དགོས་ཏེ། དབང་བསྐུར་མ་ཐོབ་པའི་སྔ་རོལ་དུ་ཡང་ཐུན་མོང་མ་ཡིན་པའི་སྐྱབས་འགྲོའི་དམ་ཚིག་དང་བྱ་རྒྱུད་ཀྱི་ལམ་གྱི་ཆ་ཤས་འགའ་ཞིག་ཉམས་སུ་ལེན་པའི་དམ་ཚིག་རིགས་ལྔའི་སྡོམ་པ་བཟུང་བར་ཁས་བླངས་པའི་དམ་ཚིག་ཐོབ་པ་ཡོད་པའི་ཕྱིར། བསྐྱེད་རིམ་དང་རྫོགས་རིམ་གྱི་དམ་ཚིག་ནི་དབང་གི་དངོས་གཞི་ལ་ངེས་པར་ལྟོས་དགོས་ཏེ། བླ་མེད་ཀྱི་བུམ་དབང་རྫོགས་རྗེས་སུ་བསྐྱེད་རིམ་གྱི་དམ་ཚིག མཆོག་དབང་རྫོགས་རྗེས་སུ་རྫོགས་རིམ་གྱི་དམ་ཚིག་ཐོབ་དགོས་པའི་ཕྱིར། གཉིས་པ་ལ། སྤྱིར་བསྟན་པ་དང་། བྱེ་བྲག་ཏུ་བཤད་པ་གཉིས། དང་པོ་ནི། རྒྱུད་སྡེ་རང་རང་གི་རྡོ་རྗེ་སློབ་དཔོན་གྱི་དབང་གི་དངོས་གཞི་རྫོགས་པར་ཐོབ་མ་ཐག་ཏུ་རྒྱུད་སྡེ་དེ་དང་དེའི་སྔགས་སྡོམ་རྫོགས་པར་ཐོབ་པ་ཡིན་ཏེ།
རྒྱུད་སྡེ་རང་རང་གི་རྡོ་རྗེ་སློབ་དཔོན་གྱི་དབང་རྫོགས་པ་དེའི་ཚེ་རྒྱུད་སྡེ་དེ་དང་དེའི་དབང་བསྐུར་རབ་གནས། རྒྱུན་འཆད་རྩ་བ་དང་ཡན་ལག་གི་ལྟུང་བ་སྤོང་བའི་སྡོམ་པའི་དངོས་གཞི་རྫོགས་པར་ཐོབ་པའི་ཕྱིར། གཉིས་པ་ལ། རྒྱུད་སྡེ་བཞིའི་ཐོབ་ཚུལ་བཞི་ཡོད་པ་ལས། དང་པོ་བྱ་རྒྱུད་ཀྱི་སྔགས་སྡོམ་ནི། བྱ་རྒྱུད་རང་ལུགས་ཀྱི་ཆུ་དང་ཅོད་པན་གྱི་དབང་རྫོགས་པའི་རྗེས་སུ་ཐོབ་སྟེ། དེས་དབང་གི་དངོས་གཞི་རྫོགས་པའི་ཕྱིར། གཉིས་པ་ནི། སྤྱོད་རྒྱུད་རང་ལུགས་ཀྱི་མིང་དབང་རྫོགས་རྗེས་སུ་ཐོབ། གསུམ་པ་ནི།
རྣལ་འབྱོར་རྒྱུད་རང་ལུགས་ཀྱི་བུམ་དབང་རྫོགས་རྗེས་སུ་ཐོབ་སྟེ། དེས་དབང་གི་དངོས་གཞི་རྫོགས་པའི་ཕྱིར། བཞི་པ་ནི། བུམ་དབང་གི་རྡོ་རྗེ་སློབ་དཔོན་གྱི་དབང་རྫོགས་པའི་རྗེས་སུ་སྔགས་སྡོམ་རྫོགས་པར་ཐོབ་སྟེ། དེར་རྩ་བའི་ལྟུང་བ་བཅུ་བཞི་ཡན་ལག་གི་ལྟུང་བ་དགུ་རྫོགས་པར་སྤོང་བའི་སྔགས་སྡོམ་གྱི་དངོས་གཞི་རྫོགས་པར་ཐོབ་པའི་ཕྱིར་ཏེ། རྩ་བའི་ལྟུང་བ་བཅུ་བཞི་དང་ཡན་ལག་གི་ལྟུང་བ་དགུ་སྤོང་བའི་དམ་ཚིག་ནི་བུམ་དབང་གི་དམ་ཚིག་ཏུ་བཤད་པའི་ཕྱིར། གཞན་ཡང་། དེ་ལྟར་ཐོབ་སྟེ། སངས་རྒྱས་ཀུན་གྱི་དམ་ཚིག་དང་། ། སྡོམ་པའང་བླ་ན་མེད་པ་སྩོལ། །
ཞེས་གསོལ་བ་བཏབ་པའི་རྗེས་སུ་རྡོ་རྗེ་ཐུགས་ཀྱི། དྲིལ་བུ་གསུང་གི ཕྱག་རྒྱ་སྐུའི་དམ་ཚིག་གསུམ་དང་ལྡན་པའི་སྔགས་སྡོམ་ཆོ་གའི་སྒོ་ནས་སྦྱིན་ཞིང་སྦྱིན་པ་ལྟར་དུ་ཐོབ་པའི་ཕྱིར། གསུམ་པ་ལ། རྒྱུད་སྡེ་རང་རང་གི་རྡོ་རྗེ་སློབ་དཔོན་གྱི་དབང་རྫོགས་པའི་རྗེས་སུ་རྒྱུད་སྡེ་དེ་དང་དེའི་སྔགས་སྡོམ་ཐོབ་དགོས་པ་མི་འཐད་དེ། བྱ་སྤྱོད་གཉིས་ལ་རྡོ་རྗེ་སློབ་དཔོན་གྱི་དབང་མེད་པའི་ཕྱིར་ཏེ། བུམ་དབང་ཡོངས་སུ་རྫོགས་པ་མེད་པའི་ཕྱིར། གཞན་ཡང་། བླ་མེད་ཀྱི་བུམ་དབང་གི་རྗེས་སུ་མཆོག་དབང་གསུམ་བསྐུར་བ་དོན་མེད་པར་འགྱུར་ཏེ། བུམ་དབང་རྫོགས་རྗེས་སུ་བླ་མེད་ཀྱི་སྔགས་སྡོམ་རྫོགས་པར་ཐོབ་པའི་ཕྱིར།
དཔེར་ན་བྱ་སྤྱོད་གཉིས་སུ་རྒྱུད་སྡེ་གོང་མ་ལྟར་གྱི་རྡོ་རྗེ་སློབ་དཔོན་གྱི་དབང་མེད་ཀྱང་བྱ་སྤྱོད་རང་ལུགས་ལ་ལྟོས་པའི་རྡོ་རྗེ་སློབ་དཔོན་གྱི་དབང་ཡོད་དེ། དེ་གཉིས་ཀྱི་དབང་གི་དངོས་གཞི་རྫོགས་པར་ཐོབ་པའི་ཚེ་དེ་གཉིས་ཀྱི་དབང་བསྐུར་བ་རབ་ཏུ་གནས་པ་རྒྱུད་འཆད་པ་སོགས་རྡོ་རྗེ་སློབ་དཔོན་གྱི་བྱ་བ་རྫོགས་པར་འགྱུར་བའི་ཕྱིར། དེ་སྐད་དུ་ཡང་། དབང་བསྐུར་དང་ནི་རབ་གནས་སོགས། ། སློབ་དཔོན་གྱི་ནི་འཕྲིན་ལས་དང་། ། སངས་རྒྱས་ཀུན་གྱི་དམ་ཚིག་དང་། ། བླ་ན་མེད་པའི་སྡོམ་པ་སོགས། ། རྡོ་རྗེ་སློབ་དཔོན་ཁོ་ནའི་ལས། ། ཉིད་ཡིན་གཞན་གྱིས་བྱར་མི་རུང་། ། ཞེས་གསུངས་པའི་ཕྱིར།
བྱ་སྤྱོད་གཉིས་སུ་རྡོ་རྗེ་སློབ་དཔོན་གྱི་དབང་ཡོད་པ་ལུང་གིས་ཀྱང་གྲུབ་སྟེ། གསང་བ་སྤྱི་རྒྱུད་ལས། སློབ་དཔོན་གོ་འཕང་རབ་བསྒྲུབ་ཕྱིར། ། དང་པོ་ཡོངས་སུ་བསྒྲགས་པ་ཡིན། ། ཞེས་གསུངས་པའི་ཕྱིར། ཐལ་བ་གཉིས་པའི་སྐྱོན་མེད་དེ། བུམ་དབང་གི་རྗེས་སུ་མཆོག་དབང་གསུམ་བསྐུར་བ་ནི་གདུལ་བྱ་རྫོགས་རིམ་བསྟན་པའི་སྣོད་དུ་རུང་བའི་ཆེད་ཡིན་གྱི་སྡོམ་པ་སྔར་མ་ཐོབ་པ་གསར་དུ་ཐོབ་པའི་ཆེད་མ་ཡིན་པའི་ཕྱིར། དཔེར་ན། གསོལ་བཞིའི་ཆོ་ག་ལ་བརྟེན་ནས་དགེ་སློང་གི་སྡོམ་པ་ཐོབ་ཟིན་པ་ལ་བསླབ་པ་ཤེས་ནས་བསྲུང་བའི་ཕྱིར་དུ་གདམས་ངག་བཅུ་གཅིག་བརྗོད་པ་བཞིན་ནོ། ། གཞན་དུ་ན་རྒྱུ་དུས་ཀྱི་དབང་གི་རྗེས་སུ་ལམ་དུས་ཀྱི་དབང་བསྐུར་བ་དོན་མེད་པར་འགྱུར་ཏེ།
རྒྱུ་དུས་ཀྱི་དབང་གི་དུས་སུ་སྔགས་སྡོམ་རྫོགས་པར་ཐོབ་པའི་ཕྱིར། ཁྱབ་པ་ཁས། གལ་ཏེ་བླ་མེད་ཀྱི་བུམ་དབང་ཙམ་རྫོགས་པར་ཐོབ་པའི་གང་ཟག་ཆོས་ཅན། བླ་མེད་ཀྱི་བསྐྱེད་རྫོགས་གཉིས་ཀ་སྟོན་པ་ལ་དབང་བར་ཐལ། བླ་མེད་ཀྱི་རྡོ་རྗེ་སློབ་དཔོན་གྱི་དབང་རྫོགས་པར་ཐོབ་པའི་གང་ཟག་ཡིན་པའི་ཕྱིར། ཁྱབ་སྟེ། ལྗོན་ཤིང་ལས། མངོན་པར་རྟོགས་པ་བཅུ་གཅིག་པོ་དེ་དག་རྡོ་རྗེ་སློབ་དཔོན་གྱི་བྱ་བའི་ལས་སུ་གསུངས་པའི་ཕྱིར་སྙམ་ན། བླ་མེད་ཀྱི་དབང་བཞི་རྫོགས་པར་ཐོབ་ཅིང་བླ་མེད་ཀྱི་བསྙེན་པ་ཅུང་ཟད་ཀྱང་མ་བྱས་པའི་གང་ཟག་ཆོས་ཅན། བླ་མེད་ཀྱི་དབང་བསྐུར་བ་དང་རབ་གནས་སོགས་ལ་དབང་བར་ཐལ།
བླ་མེད་ཀྱི་རྡོ་རྗེ་སློབ་དཔོན་གྱི་དབང་རྫོགས་པར་ཐོབ་པའི་གང་ཟག་ཡིན་པའི་ཕྱིར། ཁྱབ་སྟེ། དབང་བསྐུར་རབ་གནས་ལ་སོགས་པ་ནི་རྡོ་རྗེ་སློབ་དཔོན་གྱི་བྱ་བའི་ལས་སུ་གསུངས་པའི་ཕྱིར། ཁྱབ་པ་རྣམས་རིམ་བཞིན་ཁས། དེ་དག་གིས་ནི་སྡོམ་གསུམ་མ་ཐོབ་པ་ཐོབ་པར་བྱེད་པའི་ཆོ་གའི་རྣམ་གཞག་རྒྱས་པར་བསྟན་པ་ཡིན་ནོ། ། གཉིས་པ་ཐོབ་བྱ་སྡོམ་གསུམ་གྱི་རང་བཞིན་ལ། སྡོམ་གསུམ་སོ་སོའི་རྣམ་གཞག་དང་། གནས་གཏོང་གི་དུས་ལ་དཔྱད་པ་གཉིས། དང་པོ་ལ། སོ་ཐར།
བྱང་སེམས། སྔགས་སྡོམ་དང་གསུམ། དང་པོ་ལ། གྲུབ་མཐའི་དབྱེ་བ་སྤྱིར་བརྗོད་པ། མི་འཐད་པའི་ཆ་དགག་པ། རང་ལུགས་བཞག་པ་དང་གསུམ། དང་པོ་ལ། བྱེ་བྲག་ཏུ་སྨྲ་བའི། སེམས་ཙམ་པའི། དབུ་མ་པའི་ལུགས་དང་གསུམ།
དང་པོ་ལ། ངོ་བོ་དང་། དུས་ཀྱི་ཁྱད་པར་རོ། ། དང་པོ་ལ། སྤྱིར་བསྟན་པ་དང་། ཁྱད་ཆོས་བྱེ་བྲག་ཏུ་བཤད་པ་གཉིས། དང་པོ་ནི། རིག་བྱེད་དང་རིག་བྱེད་མ་ཡིན་པ་གང་རུང་གིས་བསྡུས་པའི་གཟུགས་ཅན་དུ་འདོད་དེ། མཛོད་ལས། དང་པོའི་རྣམ་རིག་རྣམ་རིག་མིན། །
སོ་སོ་ཐར་དང་བྱ་བའི་ལམ། ། ཞེས་དང་། གཅིག་རྣམ་གཉིས་སོ་དེ་དག་ཀྱང་། ། བྱེད་ན་དགེ་བ་བདུན་རྣམ་གཉིས། ། ཞེས་པའི་རང་འགྲེལ་དུ། ཡང་དག་པར་བླངས་པ་ལས་བྱུང་བའི་ཚུལ་ཁྲིམས་ནི་རྣམ་པར་རིག་བྱེད་ལ་རག་ལས་པའི་ཕྱིར་ལས་ཀྱི་ལམ་གཟུགས་ཅན་བདུན་ནི་གདོན་མི་ཟ་བར་རྣམ་པར་རིག་བྱེད་དང་རིག་བྱེད་མ་ཡིན་པ་གཉིས་ཀ་ཡིན་ནོ། ། ཞེས་སོ། ། གཉིས་པ་ལ། རིག་བྱེད་དང་། རིག་བྱེད་མ་ཡིན་པ་གཉིས།
དང་པོ་ལ། ལུས་ཀྱི་རྣམ་པར་རིག་བྱེད་དང་། ངག་གི་རྣམ་པར་རིག་བྱེད་གཉིས། དང་པོ་ནི། ཀུན་སློང་གཞན་ལ་རིག་པར་བྱེད་པའི་ལུས་ཀྱི་དབྱིབས་ལ་འདོད་དེ། མཛོད་དུ། ལུས་རྣམ་རིག་བྱེད་དབྱིབས་སུ་འདོད། ། ཅེས་སོ། ། གཉིས་པ་ནི། ཀུན་སློང་གཞན་ལ་རིག་པར་བྱེད་པའི་ངག་གི་སྒྲ་ལ་འདོད་དེ།
མཛོད་དུ། ངག་རྣམ་རིག་བྱེད་ནི་ངག་སྒྲ། ། ཞེས་སོ། ། གཉིས་པ་ལ། ངོ་བོ། སྒྲུབ་བྱེད། དབྱེ་བ། ཁྱད་ཆོས་དང་བཞི། དང་པོ་ནི། ཁྱད་ཆོས་བཞི་ལྡན་གྱི་བསྟན་མེད་ཐོགས་མེད་ཀྱི་གཟུགས་སུ་འདོད་དེ།
མཛོད་དུ། གཡེངས་དང་སེམས་མེད་པ་ཡི་ཡང་། ། དགེ་དང་མི་དགེ་རྗེས་འབྲེལ་གང་། ། འབྱུང་བ་ཆེ་རྣམས་རྒྱུར་བྱས་པ། ། དེ་ནི་རྣམ་རིག་བྱེད་མིན་བརྗོད། ། ཅེས་སོ། ། གཉིས་པ་ནི། རྣམ་པར་རིག་བྱེད་མ་ཡིན་པའི་གཟུགས་ཡོད་དེ། བསྟན་ཡོད་ཐོགས་བཅས་ཀྱི་གཟུགས། བསྟན་མེད་ཐོགས་བཅས་ཀྱི་གཟུགས།
བསྟན་མེད་ཐོགས་མེད་ཀྱི་གཟུགས་གསུམ་གསུངས་པ་དང་། དྲི་མེད་ཀྱི་གཟུགས་གསུངས་པ་དང་། རྫས་ལ་འཕེལ་བའི་བསོད་ནམས་བདུན་གསུངས་པ་དང་། རང་གིས་དངོས་སུ་མ་བྱས་ཀྱང་། གཞན་བྱེད་དུ་བཅུག་པ་ལས། དགེ་མི་དགེའི་ལས་ལམ་རང་ལ་འབྱུང་བ་ཡོད་པའི་ཕྱིར། མཛོད་དུ། རྣམ་གསུམ་དྲི་མེད་གཟུགས་གསུངས་དང་། འཕེལ་དང་མ་བྱས་ལམ་སོགས་ཕྱིར། ། ཞེས་གསུངས་པ་ལྟར་རོ། །
གསུམ་པ་ནི། སྡོམ་པའི། སྡོམ་མིན་གྱི། བར་མའི་ངོ་བོར་གྱུར་པའི་རིག་བྱེད་མ་ཡིན་པའི་གཟུགས་དང་གསུམ་སྟེ། མཛོད་དུ། རྣམ་རིག་མིན་རྣམས་གསུམ་ཞེས་བྱ། ། སྡོམ་དང་སྡོམ་པ་མིན་དང་གཞན། ། ཞེས་སོ། ། བཞི་པ་ནི། རྒྱུའི་ཁྱད་ཆོས།
སའི་ཁྱད་ཆོས། ངོ་བོ་རྒྱུ་དང་བཅས་པའི་ཁྱད་ཆོས་གསུམ་གྱི་སྒོ་ནས་ཤེས་པར་བྱ་བ་ཡིན་ཏེ། མཛོད་ལས། འདོད་གཏོགས་རྣམ་རིག་མིན་སྐད་ཅིག ། ཕྱིན་ཆད་འདས་པའི་འབྱུང་ལས་སྐྱེ། ། ཟག་བཅས་ལུས་དང་ངག་གི་ལས། ། རང་གི་འབྱུང་བ་དག་རྒྱུར་བྱས། ། ཟག་མེད་གང་དུ་སྐྱེས་པའི་ཡིན། ། རྣམ་རིག་བྱེད་མིན་མ་ཟིན་དང་། ། རྒྱུ་མཐུན་ལས་བྱུང་སེམས་ཅན་སྟོན། །
རྒྱུ་མཐུན་ཟིན་པའི་འབྱུང་ལས་སྐྱེ། ། ཏིང་འཛིན་སྐྱེས་འབྱུང་མ་ཟིན་དང་། ། རྒྱས་འབྱུང་ཐ་དད་མིན་ལས་སྐྱེ། ། ཞེས་གསུངས་སོ། ། གཉིས་པ་དུས་ཀྱི་ཁྱད་པར་ནི། ཇི་སྲིད་འཚོའི་སྡོམ་པ་དང་ཉིན་ཞག་གི་མཐའ་ཅན་གྱི་སྡོམ་པ་གཉིས་སུ་ངེས་ཏེ། རིགས་བདུན་ཇི་སྲིད་འཚོའི་སྡོམ་པ་དང་བསྙེན་གནས་ནི་ཉིན་ཞག་གི་མཐའ་ཅན་གྱི་སྡོམ་པ་ཡིན་པའི་ཕྱིར་ཏེ། མཛོད་དུ། ཇི་སྲིད་འཚོ་དང་ཉིན་ཞག་ཏུ། ། སྡོམ་པ་ཡང་དག་བླང་བར་བྱ། །
ཞེས་དང་། འདིར་ཡང་། ཉན་ཐོས་རྣམས་ཀྱི་སྐྱབས་འགྲོ་ནས། ། དགེ་སློང་གི་ནི་སྡོམ་པའི་བར། ། ཇི་སྲིད་འཚོའི་བར་དུ་ཡིན། ། ཞེས་དང་། བསྙེན་གནས་མཚན་མོ་འདས་པ་ན། ། གཏོང་ཕྱིར་འདི་ལ་འབུལ་མི་དགོས། ། ཞེས་གསུངས་པའི་ཕྱིར། གཉིས་པ་ནི།
སོ་ཐར་གྱི་སྡོམ་པ་ཐོབ་པར་བྱེད་པའི་རྒྱུ་ལ་བརྟེན་ནས་བྱུང་བའི་གཞན་ལ་གནོད་པ་གཞི་བཅས་སྤོང་བའི་སེམས་པ་མཚུངས་ལྡན་དང་བཅས་པ་དང་གཏོང་རྒྱུ་མ་བྱུང་བའི་སྡོམ་པའི་ས་བོན་དང་བཅས་པ་ལ་འདོད་དེ། ལས་གྲུབ་པར། གལ་ཏེ་སེམས་པ་ཁོ་ན་ལུས་ཀྱི་ལས་སུ་འགྱུར་ན་སེམས་གཡེངས་པ་དང་སེམས་མེད་པ་དག་ལ་སེམས་པ་དེ་མེད་ན་སྡོམ་པ་དང་སྡོམ་པ་མ་ཡིན་པ་གཉིས་ཇི་ལྟར་ཡོད་ཅེ་ན། སྡོམ་པའི་ཁྱད་པར་གྱི་བག་ཆགས་ལ་འཇོག་པའི་ཕྱིར་སྡོམ་པ་དང་སྡོམ་པ་མ་ཡིན་པ་གཉིས་ཡོད་དོ། ། ཁྱད་པར་སྨོས་པ་ནི་གང་ལ་སྡོམ་པ་དང་སྡོམ་པ་མ་ཡིན་པའི་རྣམ་པར་རིག་བྱེད་མ་ཡིན་པ་ཀུན་ནས་ལྡང་བར་བཏགས་པའི་སེམས་པ་ཁྱད་པར་དུ་བྱས་པའི་ཕྱིར་རོ། ། ཞེས་སོ། ། གསུམ་པ་ནི། སྡོམ་པའི་ངོ་བོ་ཤེས་པ་ཁོ་ནར་འདོད་དེ། ཚུལ་ཁྲིམས་ཀྱི་ཕར་ཕྱིན་ཤེས་པར་འདོད་པ་དང་དགེ་མི་དགེ་གཟུགས་ཅན་ཁས་མི་ལེན་པའི་ཕྱིར་ཏེ། སྤྱོད་འཇུག་ལས།
སྤོང་བའི་སེམས་ནི་ཐོབ་པ་ལས། ། ཚུལ་ཁྲིམས་ཕ་རོལ་ཕྱིན་པར་བཤད། ། ཅེས་དང་། བཞི་བརྒྱ་པར། བསམ་པས་བྱང་ཆུབ་སེམས་དཔའ་ཡི། ། དགེ་བའམ་ཡང་ན་མི་དགེ་བ། ། ཐམས་ཅད་དགེ་བ་ཉིད་འགྱུར་ཏེ། ། གང་ཕྱིར་སེམས་དེ་གཙོ་བོའི་ཕྱིར། ། ཞེས་དང་། མདོ་ལས།
གང་གཟུགས་དགེ་བ་དང་མི་དགེ་བར་སྨྲ་བ་དེ་ནི་ཤཱཀྱའི་སྲས་མ་ཡིན་ཤཱཀྱའི་དགེ་སྦྱོང་མ་ཡིན་ནོ། ། ཞེས་གསུངས་པའི་ཕྱིར། གཉིས་པ་ནི། ཁ་ཅིག བསྟན་བཅོས་འདིར་ཡང་སོ་ཐར་གྱི་སྡོམ་པ་གཟུགས་ཅན་ཡིན་གྱི་ཤེས་པ་མ་ཡིན་ཏེ། གཟུགས་ཅན་ཡིན་པ་ལ་སྒྲུབ་བྱེད་ཡོད་ཤེས་པ་ཡིན་པ་ལ་གནོད་བྱེད་ཡོད་པའི་ཕྱིར། གཟུགས་ཅན་ཡིན་པ་ལ་སྒྲུབ་བྱེད་ཡོད་དེ། སྡོམ་པ་གཟུགས་ཅན་ཡིན་པའི་ཕྱིར། ། ཤི་བའི་ཚེ་ན་སྡོམ་པ་གཏོང་། ། ཞེས་དང་།
ཉན་ཐོས་ཀྱི་ལུགས་ལ་རིགས་བརྒྱད་གཟུགས་ཅན་དུ་བཤད་ཅིང་རིགས་བརྒྱད་ཉན་ཐོས་ཀྱི་ཆོ་ག་ལ་བརྟེན་ནས་ཐོབ་དགོས་པར་བཤད་པའི་ཕྱིར། ཤེས་པ་ཡིན་པ་ལ་གནོད་བྱེད་ཡོད་དེ། འོ་ན་དགེ་སློང་གི་སྡོམ་པ་དེ་སེམས་མ་ཉམས་ཀྱི་བར་དུ་རྗེས་སུ་འབྲང་བར་ཐལ། དེ་ཤེས་པ་ཡིན་པའི་ཕྱིར། ཁྱབ་སྟེ། བྱང་ཆུབ་སེམས་དཔའི་སྡོམ་པ་ནི། ། ཞེས་སོགས་བཤད་པའི་ཕྱིར། འདོད་མི་ནུས་ཏེ། ཤི་འཕོས་པའི་དབང་གིས་གཏོང་བའི་ཕྱིར་ཏེ། ཐེག་ཆེན་སོ་སོ་ཐར་ཡིན་ཡང་། །
ཞེས་སོགས་བཤད་པའི་ཕྱིར་ཟེར། འདི་དག་རིགས་པ་མ་ཡིན་ཏེ། ཐེག་པ་དམན་པའི་ལུགས་དང་ཐེག་པ་ཆེན་པོའི་ལུགས་སོ་སོར་མ་ཕྱེད་པའི་སྐྱོན་ཡོད་པའི་ཕྱིར་ཏེ། སོ་ཐར་གྱི་སྡོམ་པ་ངོ་བོ་གཟུགས་ཅན། དུས་ཤི་འཕོས་པའི་དབང་གིས་གཏོང་བ་ནི་ཐེག་པ་དམན་པའི་སྡེ་སྣོད་ཀྱི་ལུགས་ཡིན་ཞིང་སོ་ཐར་གྱི་སྡོམ་པ་ངོ་བོ་ཤེས་པ་དུས་ཤི་འཕོས་པའི་དབང་གིས་མི་གཏོང་བ་ནི་ཐེག་པ་ཆེན་པོའི་སྡེ་སྣོད་ཀྱི་ལུགས་ཡིན་པ་ལ་སྡེ་སྣོད་ཀྱི་རྣམ་དབྱེ་སོ་སོར་མ་ཤེས་པའི་ཕྱིར། དེ་སྐད་དུ་ཡང་། དེས་ན་སོ་སོ་ཐར་པ་ཡི། ། སྡོམ་པ་ཤི་ཡང་ཡོད་དོ་ཞེས། ། སྨྲ་བའི་སྐྱེས་བུ་དེ་ལ་ནི། ། སྡེ་སྣོད་རྣམ་དབྱེ་མེད་པར་ཟད། །
ཅེས་པའི་རྣམ་དབྱེའི་ཚིག་གི་ནུས་པ་ཁོང་དུ་མ་ཆུད་པར་ཟད་དོ། ། གཞན་ཡང་། ཐེག་དམན་སོ་ཐར་གྱི་སྡོམ་པ་བྱང་སྡོམ་དུ་གནས་འགྱུར་བ་མེད་པར་ཐལ། ཐེག་དམན་སོ་ཐར་གྱིས་ཉེར་ལེན་བྱས་པ་ལས་བྱུང་བའི་བྱང་སྡོམ་གཞི་མ་གྲུབ་པའི་ཕྱིར་ཏེ། སོ་ཐར་གྱི་སྡོམ་པ་བེམ་པོ་དང་བྱང་སེམས་ཀྱི་སྡོམ་པ་ཤེས་པ་གང་ཞིག བེམ་པོས་ཤེས་པའི་ཉེར་ལེན་བྱེད་པ་དཔལ་ལྡན་ཆོས་ཀྱི་གྲགས་པས་བཀག་པའི་ཕྱིར་ཏེ། རྣམ་ཤེས་མིན་པ་རྣམ་ཤེས་ཀྱི། ། ཉེར་ལེན་མིན་པའི་ཕྱིར་ཡང་གྲུབ། ། ཅེས་གསུངས་པའི་ཕྱིར། རྩ་བར་འདོད་མི་ནུས་ཏེ།
རྗེ་བཙུན་གྱིས་རྩ་ལྟུང་འཁྲུལ་སྤོང་དུ། རྒྱུད་འབུམ་པའི་ལུང་དྲངས་ནས་སྡོམ་གསུམ་གནས་གྱུར་ངོ་བོ་གཅིག་ཏུ་བཤད་པའི་ཕྱིར་དང་། སྔགས་ཀྱི་དབང་བསྐུར་ལ་བརྟེན་ནས་སྡོམ་གསུམ་དུས་ཅིག་ཅར་ཐོབ་པར་བཤད་པའི་ཕྱིར་ཏེ། སངས་རྒྱས་གསུང་བཞིན་མཛད་པ་ཡི། ། བླ་མ་བཙལ་ལ་དབང་བཞི་བླངས། ། དེ་ཡིས་སྡོམ་པ་གསུམ་ལྡན་འགྱུར། ། ཞེས་གསུངས་པའི་ཕྱིར། གཞན་ཡང་། བྱང་སེམས་ཀྱི་སྡོམ་པ་བེམ་པོར་ཐལ། བྱང་སེམས་ཀྱི་ཉེས་སྤྱོད་སྡོམ་པའི་ཚུལ་ཁྲིམས་བེམ་པོ་ཡིན་པའི་ཕྱིར་ཏེ།
བྱང་སེམས་ཀྱི་རྒྱུད་ཀྱི་སོ་ཐར་རིགས་བདུན་གྱི་སྡོམ་པ་ཡིན་པའི་ཕྱིར། རྟགས་ཁས། ཁྱབ་སྟེ། བྱང་ས་ལས། བྱང་ཆུབ་སེམས་དཔའི་ཚུལ་ཁྲིམས་དེ་ཡང་མདོར་བསྡུ་ན་རྣམ་པ་གསུམ་སྟེ་ཉེས་པར་སྤྱོད་པ་སྡོམ་པའི་ཚུལ་ཁྲིམས་དང་། དགེ་བའི་ཆོས་སྡུད་པའི་ཚུལ་ཁྲིམས་དང་། སེམས་ཅན་ལ་ཕན་འདོགས་པའི་ཚུལ་ཁྲིམས་སོ། ། དེ་ལ་བྱང་ཆུབ་སེམས་དཔའི་སྡོམ་པའི་ཚུལ་ཁྲིམས་ནི། སོ་སོ་ཐར་པའི་སྡོམ་པ་ཡང་དག་པར་བླངས་པ་རིགས་བདུན་ཏེ་དགེ་སློང་དང་དགེ་སློང་མ་དང་དགེ་སློབ་མ་དང་དགེ་ཚུལ་དང་དགེ་ཚུལ་མ་དང་དགེ་བསྙེན་དང་དགེ་བསྙེན་མའི་ཚུལ་ཁྲིམས་གང་ཡིན་པ་སྟེ། ཞེས་གསུངས་པའི་ཕྱིར།
གསུམ་པ་ལ། ངོ་བོ་དང་། དབྱེ་བ་གཉིས། དང་པོ་ནི། གཞན་ལ་གནོད་པ་གཞི་བཅས་སྤོང་བའི་ངེས་འབྱུང་གི་ཚུལ་ཁྲིམས་སོ། ། གཉིས་པ་ལ། གྲུབ་མཐའི་སྒོ་ནས། རྟེན་གྱི་གང་ཟག་གི་སྒོ་ནས། ཆོ་གའི་སྒོ་ནས་དབྱེ་བ་དང་གསུམ། དང་པོ་ལ།
ཐེག་དམན་ལུགས་ཀྱི་དང་། ཐེག་ཆེན་ལུགས་ཀྱི་སོ་ཐར་གྱི་སྡོམ་པ་གཉིས། དང་པོ་ནི། འདུལ་མཛོད་གཉིས་ལས་བཤད་པ་ལྟར་གྱི་སོ་ཐར་རོ། ། གཉིས་པ་ནི། ཐེག་ཆེན་གྱི་གཞུང་ལུགས་ནས་བཤད་པ་ལྟར་གྱི་ཤེས་པའི་ངོ་བོར་གྱུར་བའི་སོ་ཐར་རོ། ། དེ་ཡང་ཐེག་དམན་ལུགས་ཀྱི་སོ་ཐར་གྱི་སྡོམ་པ་ཡིན་ན། ཐེག་དམན་གྱི་སོ་ཐར་གྱི་སྡོམ་པ་ཡིན་པས་མ་ཁྱབ་སྟེ། ཐེག་དམན་གྱི་གཞུང་ལུགས་ནས་བཤད་པའི་གཟུགས་ཅན་གྱི་ངོ་བོར་གྱུར་པའི་སོ་ཐར་སྡོམ་པ་རིགས་བརྒྱད་ནི་ཐེག་དམན་ལུགས་ཀྱི་སོ་ཐར་སྡོམ་པ་ཡིན་ཡང་ཐེག་དམན་སོ་ཐར་གྱི་སྡོམ་པ་མ་ཡིན་པའི་ཕྱིར་ཏེ། ཐེག་དམན་སོ་ཐར་གྱི་སྡོམ་པ་ནི་འདིར་ཤེས་པར་འདོད་པའི་ཕྱིར།
དཔེར་ན། ཐེག་དམན་གྱི་ལུགས་ལ་འགོག་སྙོམས་ལྡན་མིན་འདུ་བྱེད་ཡིན་ཡང་ཐེག་ཆེན་གྱི་ལུགས་ལ་འགོག་སྙོམས་ཤེས་པར་ཁས་ལེན་དགོས་པ་བཞིན་ནོ། ། ཐེག་དམན་སོ་ཐར་གྱི་སྡོམ་པ་ཡིན་ན། ཐེག་དམན་ལུགས་ཀྱི་སོ་ཐར་གྱི་སྡོམ་པ་ཡིན་མི་དགོས་ཏེ། ཐེག་དམན་གྱི་སྡོམ་པ་ནི་ཤེས་པ་ཡིན་ལ་ཐེག་དམན་གྱི་ལུགས་ལ་སྡོམ་པ་དང་ཤེས་པའི་གཞི་མཐུན་མི་སྲིད་པའི་ཕྱིར། ཐེག་ཆེན་ལུགས་ཀྱི་སོ་ཐར་གྱི་སྡོམ་པ་ཡིན་ན། ཐེག་ཆེན་སོ་ཐར་གྱི་སྡོམ་པ་ཡིན་པས་མ་ཁྱབ་སྟེ། ཐེག་དམན་གྱི་རྒྱུད་ཀྱི་ཤེས་པའི་ངོ་བོར་གྱུར་པའི་སོ་ཐར་རིགས་བརྒྱད་ཐེག་ཆེན་ལུགས་ཀྱི་སོ་ཐར་ཡིན་ཡང་ཐེག་ཆེན་སོ་ཐར་མ་ཡིན་པའི་ཕྱིར། དེ་ཐེག་ཆེན་ལུགས་ཀྱི་སོ་ཐར་ཡིན་ཏེ། ཐེག་ཆེན་རང་ལུགས་སུ་ཁས་བླང་བར་བྱ་བའི་སོ་ཐར་གྱི་སྡོམ་པ་ཡིན་པའི་ཕྱིར།
ཐེག་ཆེན་སོ་ཐར་གྱི་སྡོམ་པ་ཡིན་ན། ཐེག་ཆེན་རང་ལུགས་ཀྱི་སོ་ཐར་གྱི་སྡོམ་པ་ཡིན་དགོས་ཏེ། ཐེག་ཆེན་གྱི་རྒྱུད་ཀྱི་སོ་ཐར་གྱི་སྡོམ་པ་ནི་ཐེག་ཆེན་རང་ལུགས་སུ་ཇི་ལྟ་བ་བཞིན་དུ་ཁས་ལེན་པའི་ཕྱིར། དེས་ན་ལུགས་དང་རྒྱུད་གཉིས་མ་འདྲེས་པ་སོ་སོར་ཤེས་པ་གནད་དུ་ཆེའོ། ། གཉིས་པ་ལ། ཐེག་དམན་སོ་ཐར་གྱི་སྡོམ་པ་དང་། ཐེག་ཆེན་སོ་ཐར་ཀྱི་སྡོམ་པ་གཉིས། དང་པོ་ནི། རང་དོན་དུ་ཐེག་དམན་གྱི་བྱང་ཆུབ་ལ་དམིགས་པའི་ངེས་འབྱུང་གི་ཚུལ་ཁྲིམས་སོ། ། དབྱེ་ན།
རིགས་བརྒྱད་དོ། ། གཉིས་པ་ནི། གཞན་དོན་དུ་རྫོགས་པའི་བྱང་ཆུབ་ལ་དམིགས་པའི་བསམ་པ་ཁྱད་པར་ཅན་གྱིས་ཟིན་པའི་ངེས་འབྱུང་གི་ཚུལ་ཁྲིམས་སོ། ། དབྱེ་ན། ཐེག་ཆེན་སོ་ཐར་རིགས་བརྒྱད་དོ། ། གསུམ་པ་ལ། ཆོ་ག་ཐུན་མོང་མ་ཡིན་པའི་དང་། ཆོ་ག་ཐུན་མོང་བའི་ཐེག་ཆེན་སོ་ཐར་གྱི་སྡོམ་པ་གཉིས། དང་པོ་ནི། དོན་ཡོད་ཞགས་པའི་རྟོག་པ་ལས་བཤད་པའི་གསོ་སྦྱོང་གི་སྡོམ་པ་ལྟ་བུའོ། །
གཉིས་པ་ནི། ཐེག་ཆེན་སོ་ཐར་རིགས་བརྒྱད་ཀྱི་སྡོམ་པ་ལྟ་བུའོ། ། གཉིས་པ་བྱང་སྡོམ་ལ། ངོ་བོ། དབྱེ་བ། དོགས་གཅོད་དང་གསུམ། དང་པོ་ནི། མཐའ་ཡས་པའི་སེམས་ཅན་ལ་ཕན་པ་སྒྲུབ་པར་བྱེད་པའི་བསམ་པས་ཟིན་པའི་ངེས་འབྱུང་གི་ཚུལ་ཁྲིམས་སོ། ། གཉིས་པ་ལ། མཚན་གཞི་དང་།
ཆོ་གའི་སྒོ་ནས་དབྱེ་བ་གཉིས། དང་པོ་ལ། གཉིས་ཚན་དང་། གསུམ་ཚན་གྱི་སྒོ་ནས་དབྱེ་བ་གཉིས། དང་པོ་ལ། སྨོན་པ་སེམས་བསྐྱེད་ཀྱི་སྡོམ་པ་དང་། འཇུག་པ་སེམས་བསྐྱེད་ཀྱི་སྡོམ་པ་གཉིས། དང་པོ་ནི། སྨོན་པ་སེམས་བསྐྱེད་འབོགས་པར་བྱེད་པའི་ཆོ་ག་ལ་བརྟེན་ནས་བྱུང་བའི་ངེས་འབྱུང་གི་ཚུལ་ཁྲིམས་སོ། ། གཉིས་པ་ནི།
འཇུག་པ་སེམས་བསྐྱེད་འབོགས་པའི་ཆོ་ག་ལ་བརྟེན་ནས་ཐོབ་པའི་ངེས་འབྱུང་གི་ཚུལ་ཁྲིམས་སོ། ། དེ་ཡང་སེམས་ཙམ་པ་ལྟར་ན་འདི་གཉིས་འགལ་བ་ཡིན་ཏེ་ཆོ་ག་ལས་རིམ་ཅན་དུ་ཐོབ་དགོས་པའི་ཕྱིར། དབུ་མ་པ་ལྟར་ན། འགལ་བ་མ་ཡིན་ཏེ། འབོགས་པར་བྱེད་པའི་ཆོ་ག་གཅིག་ཉིད་ལས་དུས་མཉམ་ལྷན་ཅིག་ཏུ་སྐྱེ་བར་བཞེད་པའི་ཕྱིར་དང་། བྱང་སེམས་ཀྱི་སྡོམ་པ་གཅིག་ཉིད་གཞན་དོན་དུ་བྱང་ཆུབ་ཐོབ་པར་སྨོན་པའི་ཆ་ནས་སྨོན་པ་སེམས་བསྐྱེད་ཀྱི་སྡོམ་པ་དང་། བྱང་ཆུབ་ཐོབ་ཕྱིར་དུ་སྦྱིན་སོགས་ཕ་རོལ་ཏུ་ཕྱིན་པའི་བསླབ་བྱ་ལ་སློབ་པའི་ཆ་ནས་འཇུག་པ་སེམས་བསྐྱེད་ཀྱི་སྡོམ་པར་འགྱུར་བའི་ཕྱིར། དེས་ན་སྨོན་པ་སེམས་བསྐྱེད་ཀྱི་སྡོམ་པ་དང་། སྨོན་པ་སེམས་བསྐྱེད་དོན་གཅིག་པ་དང་། འཇུག་པ་སེམས་བསྐྱེད་ཀྱི་སྡོམ་པ་དང་འཇུག་པ་སེམས་བསྐྱེད་དོན་གཅིག་པ་བདག་ཉིད་ཆེན་པོའི་དགོངས་པ་ཡིན་ཏེ།
སྨོན་པ་སེམས་བསྐྱེད་འབོགས་པར་བྱེད་པའི་ཆོ་ག་ལ་བརྟེན་ནས་ཐོབ་པའི་སེམས་པ་མཚུངས་ལྡན་དང་བཅས་པ་ལ་སྨོན་པ་སེམས་བསྐྱེད་ཀྱི་སྡོམ་པ་དང་སྨོན་པ་སེམས་བསྐྱེད་དུ་འཇོག འཇུག་པ་སེམས་བསྐྱེད་འབོགས་པར་བྱེད་པའི་ཆོ་ག་ལས་ཐོབ་པའི་སེམས་པ་མཚུངས་ལྡན་དང་བཅས་པ་ལ་འཇུག་པའི་དེ་གཉིས་སུ་འཇོག་པའི་ཕྱིར། གཉིས་པ་ལ། ཉེས་སྤྱོད་སྡོམ་པའི། དགེ་བ་ཆོས་སྡུད་ཀྱི། སེམས་ཅན་དོན་བྱེད་ཀྱི་ཚུལ་ཁྲིམས་དང་གསུམ། དང་པོ་ནི། བྱང་ཆུབ་སེམས་དཔའི་རྒྱུད་ཀྱི་སོ་ཐར་རིགས་བདུན་ལྟ་བུའོ། ། གཉིས་པ་ནི། དེའི་རྒྱུད་ཀྱི་སྦྱིན་སོགས་རེ་རེའང་ཕར་ཕྱིན་དྲུག་ལྡན་དུ་ཉམས་སུ་ལེན་པའི་སེམས་བསྐྱེད་ལྟ་བུ།
གསུམ་པ་ནི། དེའི་རྒྱུད་ཀྱི་བསམ་སྦྱོར་གཉིས་ཀའི་སྒོ་ནས་སེམས་ཅན་ལ་ཕན་པ་དངོས་སུ་སྒྲུབ་པའི་སེམས་བསྐྱེད་ལྟ་བུའོ། ། འདི་གསུམ་ནི། ངོ་བོ་གཅིག་ལ་ལྡོག་པའི་སྒོ་ནས་སོ་སོར་དབྱེ་བ་ཡིན་པར་ཤེས་པར་བྱའོ། ། གཉིས་པ་ལ། ཆོ་ག་ཉན་ཐོས་དང་ཐུན་མོང་བའི། ཆོ་ག་ཐུན་མོང་མ་ཡིན་པའི། དབང་བསྐུར་གྱི་ཆོ་ག་དང་ཐུན་མོང་བའི་བྱང་སྡོམ་དང་གསུམ། དང་པོ་ནི། ཐེག་ཆེན་སོ་ཐར་རིགས་བརྒྱད་ལྟ་བུ་ཡིན་ཏེ།
བྱང་སྡོམ་དང་ཐེག་ཆེན་སོ་ཐར་གྱི་སྡོམ་པ་ནི་དོན་གཅིག་མིང་གི་རྣམ་གྲངས་ཡིན་པའི་ཕྱིར་ཏེ། བྱང་ཆུབ་སེམས་དཔའི་རྒྱུད་ཀྱི་སྡོམ་པ་དེ་ཉིད་གཞན་ལ་གནོད་པ་གཞི་བཅས་སྤོང་བའི་ཆ་ནས་ཐེག་ཆེན་སོ་ཐར་གྱི་སྡོམ་པ་དང་གཞན་ལ་ཕན་པ་སྒྲུབ་པའི་ཆ་ནས་བྱང་སྡོམ་དུ་འཇོག་པའི་ཕྱིར། གཉིས་པ་ནི། དབུ་སེམས་གཉིས་ཀྱི་ཆོ་ག་ལས་ཐོབ་པའི་སྨོན་འཇུག་གི་སྡོམ་པ་ལྟ་བུའོ། ། གསུམ་པ་ནི། རྒྱུད་སྡེ་བཞིའི་དབང་ལས་ཐོབ་པའི་སྔགས་སྡོམ་ལྟ་བུའོ། ། གསུམ་པ་ལ། སྨོན་པ་སེམས་བསྐྱེད་ཆོ་གས་སྐྱེ་མི་སྐྱེ་དཔྱད་པ་དང་། དོན་དམ་སེམས་བསྐྱེད་ཆོ་གས་སྐྱེ་མི་སྐྱེ་དཔྱད་པ་གཉིས། དང་པོ་ནི།
བླ་མ་ཤེས་བྱ་ཀུན་རིག་ལ་སོགས་པ་ནི། སྨོན་པ་སེམས་བསྐྱེད་ཆོ་གའི་སྒོ་ནས་མི་སྐྱེ་སྟེ། གཞན་དོན་དུ་རྫོགས་པའི་བྱང་ཆུབ་དོན་གཉེར་གྱི་བློ་ཡོད་ན་ཆོ་གའི་སྒོ་ནས་བསྐྱེད་མི་དགོས།

མེད་ན་ཆོ་གས་བླངས་ཀྱང་མི་སྐྱེ་བའི་ཕྱིར་དང་། སྨོན་པ་སེམས་བསྐྱེད་དེ་བྱང་སེམས་ཀྱི་སྡོམ་པས་མ་ཟིན་པས་བསོད་ནམས་རྒྱུན་ཆགས་སུ་མི་འབྱུང་བར་བཤད་པའི་ཕྱིར་ཏེ། སྤྱོད་འཇུག་ལས། བྱང་ཆུབ་སྨོན་པའི་སེམས་ལ་ནི། ། འཁོར་ཚེ་འབྲས་བུ་ཆེ་འབྱུང་ཡང་། ། ཇི་ལྟར་འཇུག་པའི་སེམས་བཞིན་དུ། ། བསོད་ནམས་རྒྱུན་ཆགས་འབྱུང་བ་མིན། ། ཞེས་གསུངས་པའི་ཕྱིར། ཞེས་བཞེད། བདག་ཉིད་ཆེན་པོའི་བཞེད་པ་ལ། སྨོན་པའི་ཁྱད་པར་དང་འཇུག་པའི་ཁྱད་པར་གཉིས།
དང་པོ་ལ། སྨོན་པའི་སེམས། སྨོན་པ་སེམས་བསྐྱེད། སྨོན་པ་མི་ཉམས་པར་བསྲུང་བའི་བསླབ་བྱ་དང་གསུམ། དང་པོ་ནི། ཆོ་ག་ལ་ལྟོས་མེད་དུ་སེམས་མ་བསྐྱེད་པའི་ཉེས་དམིགས། བསྐྱེད་པའི་ཕན་ཡོན་མཐོང་བའི་སྒོ་ནས་གཞན་དོན་དུ་རྫོགས་པའི་བྱང་ཆུབ་དོན་དུ་གཉེར་བའི་བློ་ལྟ་བུའོ། ། གཉིས་པ་ནི། བྱང་སྡོམ་འབོགས་པར་བྱེད་པའི་ཆོ་ག་ལ་བརྟེན་ནས་སྨོན་པའི་སེམས་དེ་ཉིད་སྡོམ་པས་ཟིན་པའི་སེམས་བསྐྱེད་དོ། ། གསུམ་པ་ནི།
དེ་དག་གི་བསླབ་བྱ་ལ་ཚུལ་བཞིན་དུ་སློབ་པར་བྱེད་པའོ། ། དེས་ན་སྤྱོད་འཇུག་གི་དོན་ནི། སྡོམ་པས་མ་ཟིན་པའི་སྨོན་སེམས་རྐྱང་པ་ལ་དགོངས་པ་ཡིན་ནོ། ། གཉིས་པ་ལ། འཇུག་པའི་སེམས། འཇུག་པ་སེམས་བསྐྱེད། འཇུག་པ་མི་ཉམས་པར་བསྲུང་བའི་བསླབ་བྱ་དང་གསུམ། དང་པོ་ནི། ཆོ་ག་ལ་ལྟོས་མེད་དུ་ཕར་ཕྱིན་དྲུག་གི་བསླབ་བྱ་ལ་སློབ་པའི་སེམས་སོ། ། གཉིས་པ་ནི།
སྡོམ་པ་འབོགས་པར་བྱེད་པའི་ཆོ་ག་ལ་བརྟེན་ནས་འཇུག་པའི་སེམས་དེ་ཉིད་སྡོམ་པས་ཟིན་པའི་སེམས་བསྐྱེད་དོ། ། གསུམ་པ་ནི། དེ་དག་གི་བསླབ་བྱ་ཕྱིན་དྲུག་ལ་ཚུལ་བཞིན་དུ་སློབ་པར་བྱེད་པའོ། ། གཉིས་པ་ལ། ཁ་ཅིག་དོན་དམ་སེམས་བསྐྱེད་ཆོ་གའི་སྒོ་ནས་སྐྱེ་བ་ཡོད་དེ། དབང་གི་སྟ་གོན་གྱི་སྐབས་སུ། ཀུན་རྫོབ་བྱང་ཆུབ་ཀྱི་སེམས་ཟླ་བའི་དཀྱིལ་འཁོར་ལྟ་བུ་དང་། དོན་དམ་བྱང་ཆུབ་ཀྱི་སེམས་རྡོ་རྗེ་ལྟ་བུར་བསྒོམ་པའི་སྒོ་ནས་སེམས་བསྐྱེད་པར་བཤད་པའི་ཕྱིར་དང་། དབང་བཞི་པའི་ལམ་ཆོ་གའི་སྒོ་ནས་སྐྱེ་བ་ཡོད་པའི་ཕྱིར་ཟེར། འདི་ལ་དམ་བཅའ་མི་འཐད་པ་དང་།
སྒྲུབ་བྱེད་མི་འཐད་པ་གཉིས། དང་པོ་ནི། དོན་དམ་སེམས་བསྐྱེད་དེ་རགས་པ་བརྡ་ལས་བྱུང་བའི་སེམས་བསྐྱེད་ཡིན་པར་ཐལ། ཆོ་གའི་སྒོ་ནས་བསྐྱེད་པའི་སེམས་བསྐྱེད་ཡིན་པའི་ཕྱིར། དེ་ཕྲ་བ་ཆོས་ཉིད་ཀྱིས་ཐོབ་པའི་སེམས་བསྐྱེད་མ་ཡིན་པར་ཐལ། དེ་ཆོ་ག་ལ་ལྟོས་མེད་དུ་ཆོས་ཉིད་སྒོམ་སྟོབས་ཀྱིས་ཐོབ་པའི་སེམས་བསྐྱེད་མ་ཡིན་པའི་ཕྱིར། ཁྱབ་སྟེ། མདོ་སྡེ་རྒྱན་ལས། ཆོས་ལ་མི་རྟོག་ཡེ་ཤེས་ནི། སྐྱེས་ཕྱིར་དེ་ནི་དམ་པར་འདོད། །
ཅེས་དང་། འདིར་ཡང་། དོན་དམ་སེམས་བསྐྱེད་ཅེས་བྱ་བ། ། བསྒོམ་པའི་སྟོབས་ཀྱིས་སྐྱེ་མོད་ཀྱི། ། ཆོ་གའི་སྒོ་ནས་འདི་མི་སྐྱེ། ། གལ་ཏེ་ཆོ་གས་སྐྱེ་ན་ནི། ། བརྡ་ལས་བྱུང་བའི་སེམས་བསྐྱེད་འགྱུར། ། འདི་ནི་དོན་དམ་ཆོས་ཉིད་ཀྱིས། ། ཐོབ་པ་ཞེས་བྱའི་སེམས་བསྐྱེད་ཡིན། ། ཞེས་གསུངས་པའི་ཕྱིར།
གཉིས་པ་ནི། སྒྲུབ་བྱེད་དང་པོ་ལ། མེ་ལོང་ལྟ་བུའི་ཡེ་ཤེས་དང་མཉམ་པ་ཉིད་ཀྱི་ཡེ་ཤེས་ཆོ་གའི་སྒོ་ནས་སྐྱེ་བ་ཡོད་པར་ཐལ། མངོན་བྱང་ལྔའི་སྐབས་སུ་མེ་ལོང་ལྟ་བུའི་ཡེ་ཤེས་ཟླ་བའི་དཀྱིལ་འཁོར་ལྟ་བུ་དང་མཉམ་ཉིད་ཡེ་ཤེས་ཉི་མའི་དཀྱིལ་འཁོར་ལྟ་བུར་བསྒོམས་ནས་རྒྱུ་རྡོ་རྗེ་འཛིན་པ་བསྐྱེད་པར་བཤད་པའི་ཕྱིར། གཉིས་པ་ལ། དབང་བཞི་པའི་ལམ་ཡིན་ན་དོན་དམ་སེམས་བསྐྱེད་ཡིན་དགོས་པར་ཐལ། དབང་བཞི་པའི་ལམ་ཆོ་ག་ལས་སྐྱེ་བ་ཡོད་པའི་རྒྱུ་མཚན་གྱིས་དོན་དམ་སེམས་བསྐྱེད་ཆོ་གའི་སྒོ་ནས་སྐྱེ་བ་འཐད་པའི་ཕྱིར། འདོད་ན། དབང་བཞི་པའི་ལམ་ཡིན་ན་མཚོན་བྱ་དོན་གྱི་ཕྱག་རྒྱ་ཆེན་པོ་ཡིན་པས་ཁྱབ་པ་དང་། སྤྲོས་བྲལ་སྟོང་པ་ཉིད་མངོན་སུམ་དུ་རྟོགས་པའི་ཡེ་ཤེས་ཡིན་པས་ཁྱབ་པར་ཐལ་ལོ། །
དེས་ན་དོན་དམ་སེམས་བསྐྱེད་ནི་སྒོམ་པའི་སྟོབས་ཀྱིས་སྐྱེ་བ་ཡིན་གྱི་ཆོ་གའི་སྟོབས་ཀྱིས་སྐྱེ་བ་མ་ཡིན་ཏེ། སྦྱོར་ལམ་ཆོས་མཆོག་ལ་གནས་པའི་བྱང་ཆུབ་སེམས་དཔའ་དེས་སྤྲོས་བྲལ་སྟོང་པ་ཉིད་རྩེ་གཅིག་ཏུ་བསྒོམས་པའི་སྟོབས་ཀྱིས་སྤྲོས་བྲལ་སྟོང་པ་ཉིད་མངོན་སུམ་དུ་རྟོགས་པའི་ཚེ་དོན་དམ་སེམས་བསྐྱེད་རང་གི་ངང་གིས་འབྱུང་བའི་ཕྱིར་ཏེ། དོན་དམ་སེམས་བསྐྱེད་དེ་ས་དང་པོའི་རྟོགས་པ་ཐོབ་མ་ཐག་ཏུ་མངོན་དུ་འགྱུར་གྱི། དེའི་སྔ་རོལ་དུ་མངོན་དུ་འགྱུར་བ་མེད་པའི་ཕྱིར། དཔེར་ན། འཕགས་ལམ་ཟག་མེད་རང་རྒྱུད་ལ་སྐྱེས་པའི་སྟོབས་ཀྱིས་ཟག་མེད་ཀྱི་སྡོམ་པ་རང་གི་ངང་གིས་མངོན་དུ་འགྱུར་བ་དང་། བསམ་གཏན་གྱི་སྙོམས་འཇུག་རང་རྒྱུད་ལ་སྐྱེས་པའི་སྟོབས་ཀྱིས་བསམ་གཏན་གྱི་སྡོམ་པ་རང་གི་ངང་གིས་མངོན་དུ་འགྱུར་བ་ཡིན་གྱི་ཆོ་ག་ལ་ལྟོས་མི་དགོས་པ་བཞིན་ནོ། ། དེ་ལྟར་ཡང་མདོ་སྡེ་རྒྱན་ལས། རྫོགས་པའི་སངས་རྒྱས་རབ་མཉེས་བྱས། ། བསོད་ནམས་ཡེ་ཤེས་ཚོགས་རབ་བསགས། །
ཆོས་ལ་མི་རྟོག་ཡེ་ཤེས་ནི། ། སྐྱེས་ཕྱིར་དེ་ནི་དམ་པར་འདོད། ། ཅེས་དང་། ཆོས་དང་སེམས་ཅན་རྣམས་དང་ནི། ། དེ་ཡི་བྱ་བ་སངས་རྒྱས་ཉིད། ། མཆོག་ལ་སེམས་མཉམ་རྙེད་པའི་ཕྱིར། ། དེ་ཡིས་རབ་དགའ་ཁྱད་པར་འཕགས། ། ཞེས་དང་། འདིར་ཡང་། དོན་དམ་བྱང་ཆུབ་སེམས་དང་ནི། །
ཟག་པ་མེད་པའི་སྡོམ་པ་དང་། ། བསམ་གཏན་གྱི་ནི་སྡོམ་པ་སོགས། ། ངང་གིས་སྐྱེ་ཡི་ཆོ་གས་མིན། ། འདི་དག་འཐད་པ་དང་བཅས་པ། ། མདོ་དང་བསྟན་བཅོས་ཀུན་ལས་འབྱུང་། ། ཞེས་གསུངས་པ་ལྟར་རོ། ། གཞན་ཡང་། བྱང་ཆུབ་སེམས་འགྲེལ་ལས། ཀུན་རྫོབ་སེམས་བསྐྱེད་ཆོ་གའི་སྒོ་ནས་ལེན་པ་དང་དོན་དམ་སེམས་བསྐྱེད་གནས་ལུགས་ཀྱི་དོན་སྒོམ་སྟོབས་ཀྱིས་སྐྱེ་བར་བཤད་པ་ཡིན་ཏེ། སེམས་འགྲེལ་ལས།
བདག་གི་སེམས་ཅན་མ་བསྒྲལ་བ་རྣམས་བསྒྲལ་བ་དང་མ་གྲོལ་བ་རྣམས་སྒྲོལ་བ་དང་དབུགས་མ་ཕྱུང་བ་རྣམས་དབུགས་དབྱུང་བ་དང་ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའ་བའི་ཕྱིར་དུས་འདི་ནས་བཟུང་སྟེ་སྙིང་པོ་བྱང་ཆུབ་ལ་མཆིས་ཀྱི་བར་དུ་བྱང་ཆུབ་ཆེན་པོར་སེམས་བསྐྱེད་པར་བགྱིའོ། ། བྱང་ཆུབ་སེམས་དཔའ་གསང་སྔགས་ཀྱི་སྒོར་སྤྱད་པ་སྤྱོད་པ་རྣམས་ཀྱིས་དེ་ལྟར་ཀུན་རྫོབ་ཀྱི་རྣམ་པས་བྱང་ཆུབ་ཀྱི་སེམས་སྨོན་པའི་རང་བཞིན་ཅན་བསྐྱེད་ནས་དོན་དམ་པའི་བྱང་ཆུབ་ཀྱི་སེམས་བསྒོམས་པའི་སྟོབས་ཀྱིས་བསྐྱེད་པར་བྱ་བ་ཡིན་པས་དེའི་ཕྱིར་དེའི་རང་བཞིན་བཤད་པར་བྱའོ། ། ཞེས་གསུངས་པའི་ཕྱིར། གསུམ་པ་སྔགས་སྡོམ་གྱི་ངོ་བོ་ནི། རྩ་ལྟུང་འཁྲུལ་སྤོང་ལས། རིག་པ་འཛིན་པ་ནི་དེ་དག་ཀྱང་ལྷའི་རྣམ་པར་ཡེ་ཤེས་ཀྱིས་བྱིན་གྱིས་བརླབས་ནས་ལོངས་སྤྱོད་པ་ཡིན་པས་འདི་ལ་འགལ་བ་ཅི་ཡང་ཡོད་པ་མ་ཡིན་ནོ། ། ཞེས་གསུངས་ཞིང་། རིག་པ་འཛིན་པ་ཞེས་པའི་རིག་པ་ནི་དཀྱིལ་འཁོར་དུ་ཞུགས་པའི་དུས་སུ་མེ་ཏོག་གང་ལ་ཕོག་པའི་ལྷ་དང་། དེའི་སྔགས་ཡིན་ལ་དེ་འཛིན་པ་ནི་བསྒོམ་བཟླས་ཀྱི་སྒོ་ནས་ཡི་དམ་གྱི་ལྷ་དེ་ཉིད་མཉེས་པར་བྱེད་པའི་ཐབས་སོ། ། དེས་ན་སྔགས་སྡོམ་གྱི་ངོ་བོ་ནི།
སྨིན་བྱེད་དབང་གི་དུས་སུ་རང་གི་ལུས་ངག་ཡིད་གསུམ་དང་རྡོ་རྗེ་འཆང་གི་སྐུ་གསུང་ཐུགས་དབྱེར་མེད་དུ་བྱིན་གྱིས་བརླབས་པའི་རྟེན་འབྲེལ་བསྒྲིགས་ནས་འབྲས་བུའི་རྣམ་པ་ལམ་དུ་བྱེད་པའི་ཐབས་གྲོལ་བྱེད་ལམ་གྱི་དུས་སུ་གོང་ནས་གོང་དུ་འཕེལ་བར་བྱེད་པའི་རྒྱུ་འབྲས་ལྷུན་གྲུབ་ཏུ་སྤྱོད་པའི་ཐབས་ཁྱད་པར་ཅན་ནོ། ། དེ་ལྟར་ཡང་། ཕུང་པོ་ཁམས་དང་སྐྱེད་མཆེད་ལ། ། སངས་རྒྱས་ས་བོན་བཏབ་ནས་ནི། ། ཚེ་འདིར་སངས་རྒྱས་བྱེད་པ་ཡི། ། ཐབས་ལ་དབང་བསྐུར་ཞེས་སུ་བཏགས། ། ཞེས་གསུངས་པ་ལྟར་རོ། ། བསྡུ་ན། རང་སྔགས་སྡོམ་དུ་འགྲུབ་པར་བྱེད་པའི་རྒྱུ་ཕུན་ཚོགས་ལ་བརྟེན་ནས་ཐོབ་ཅིང་འབྲས་བུའི་རྣམ་པ་ལམ་དུ་བྱེད་པའི་ཐབས་ཁྱད་པར་ཅན་གྱིས་ཟིན་པའི་ངེས་འབྱུང་གི་ཚུལ་ཁྲིམས་སོ། ། དབྱེ་ན།
བྱ་བ། སྤྱོད་པ། རྣལ་འབྱོར། བླ་མེད་ཀྱི་སྔགས་སྡོམ་དང་བཞིའོ། ། གཉིས་པ་ལ། གནས་པའི་ཚེ་ངོ་བོ་གཅིག་དང་ཐ་དད་གང་དུ་གནས་དཔྱད་པ་དང་། གཏོང་བའི་ཚེ་རིམ་དང་ཅིག་ཅར་གང་དུ་གཏོང་དཔྱད་པ་གཉིས། དང་པོ་ལ། དགག་བཞག་སྤང་གསུམ། དང་པོ་ལ།
རྒྱ་གར་མཁས་པའི་ལུགས་མི་འཐད་པ་དགག་པ་དང་། བོད་ཀྱི་ལུགས་མི་འཐད་པ་དགག་པ་གཉིས། དང་པོ་ལ། བྷི་བྷུ་ཏ་ཙནྡྲའི་ལུགས་མི་འཐད་པ་དགག་པ་དང་། ཨ་བྷྱ་ཀ་རའི་ལུགས་མི་འཐད་པ་དགག་པ་གཉིས། དང་པོ་ལ། བཤད་ཚུལ་སྤྱིར་བསྟན་པ་དང་། མི་འཐད་པའི་ཆ་དགག་པ་གཉིས། དང་པོ་ལ། སྡོམ་གསུམ་འོད་ཕྲེང་བ་ལྟར་ན།
སྡོམ་པ་གསུམ་ལ་ཐོབ་གནས་གཏོང་གསུམ་གྱི་ཁྱད་པར། ཇི་ལྟར་དུ་ལྡན་པའི་ཚུལ། ཉམས་པའི་ཉེས་དམིགས། ཐོབ་པའི་ཕན་ཡོན་དང་བཞི། དང་པོ་ལ། སོ་ཐར། བྱང་སེམས། སྔགས་སྡོམ་གྱི་དབང་དུ་བྱས་པ་དང་གསུམ། དང་པོ་ནི། ཐོབ་པའི་ཚུལ་ནི།
རྟེན་གྱི་གང་ཟག་གླིང་གསུམ་གྱི་སྐྱེས་པ་དང་བུད་མེད་གང་རུང་བསམ་པ་རང་ཉིད་འཁོར་བ་ལས་གྲོལ་བར་འདོད་པས་ཆོ་ག་མཁན་སློབ་ཚད་ལྡན་གྱི་དྲུང་དུ་དུས་ཇི་སྲིད་འཚོའི་བར་དུ་གཞན་གནོད་གཞི་བཅས་སྤོང་བའི་ཚུལ་གྱིས་ཐོབ་པར་འདོད། གནས་པའི་ཚུལ་ནི་རྟེན་གྱི་གང་ཟག་དང་སྡོམ་པ་གཉིས་ཐོབ་པའི་རྫས་ཀྱིས་སྦྲེལ་བའི་ཚུལ་གྱིས་གནས། དཔེར་ན། གླང་ལ་ཁལ་ལྡན་པར་བྱེད་པའི་ཐག་པ་བཞིན་ནོ། ། གཏོང་ཚུལ་ཤི་འཕོས་པ་ལ་སོགས་པས་གཏོང་བར་བཞེད་དེ། སྡོམ་གསུམ་འོད་ཕྲེང་ལས། གླིང་གསུམ་སྐྱེས་པ་བུད་མེད་ཀྱིས། ། རང་ཉིད་འཁོར་བ་གྲོལ་དོན་དུ། ། མཁན་སློབ་ཆོ་ག་ཚད་ལྡན་ལས། ། ཇི་སྲིད་འཚོ་ཡི་བར་དག་ཏུ། །
གནོད་པ་གཞི་དང་བཅས་པ་ལ། ། གཙོ་ཆེར་ལུས་ངག་སྡོམ་པ་སྟེ། ། ཉན་ཐོས་བྱེ་བྲག་སྨྲ་བའི་སྡོམ། ། གང་ཟག་གླང་པོ་འདྲ་བ་ལ། ། སྡོམ་པ་ཁལ་དང་འདྲ་བ་སྟེ། ། ཐོབ་པའི་ཐག་པས་སྦྲེལ་བར་གནས། ། སོ་སོ་ཐར་པའི་གནས་ཚུལ་ཡིན། ། བསླབ་པ་ཕུལ་དང་ཤི་འཕོས་དང་། ། རྩ་བ་ཆད་དང་མཚན་འདས་དང་། ། མཚན་གཉིས་ཅིག་ཅར་བྱུང་བ་ལས། །
སོ་སོ་ཐར་པའི་སྡོམ་པ་གཏོང་། ། གསུངས་སོ་ཕམ་པ་སྤྱད་པས་ཀྱང་། ། སོ་ཐར་སྡོམ་པའི་གཏོང་ཚུལ་ཡིན། ། ཞེས་གསུངས་སོ། ། གཉིས་པ་བྱང་སྡོམ་ལ། ཐོབ་པའི་ཚུལ་ནི། རྟེན་གྱི་གང་ཟག་ལྷ་མི་གང་རུང་གིས་བསམ་པ་འགྲོ་བ་མ་ལུས་པ་བསྐྱབ་པར་འདོད་པས་ཆོ་ག་སློབ་དཔོན་ཚད་ལྡན་གྱི་དྲུང་དུ་དུས་བྱང་ཆུབ་མ་ཐོབ་བར་དུ་རང་དོན་ཡིད་བྱེད་ཀྱི་བསམ་པ་སྤོང་བའི་ཚུལ་གྱིས་སྨོན་འཇུག་གི་བདག་ཉིད་ཅན་གྱི་ཀུན་རྫོབ་བྱང་ཆུབ་ཀྱི་སེམས་ཐོབ་པར་བྱེད། དོན་དམ་བྱང་ཆུབ་ཀྱི་སེམས་ནི་ཡུལ་དང་ཡུལ་ཅན་གཉིས་སུ་མེད་པའི་སྟོང་ཉིད་ཀྱི་དོན་གོམས་པ་ལས་ཐོབ་པར་བྱེད། གནས་པའི་ཚུལ་ནི། སེམས་སེམས་བྱུང་གིས་བསྡུས་པའི་ཐེག་པ་ཆེན་པོའི་སེམས་བསྐྱེད་དང་།
བྱང་སྡོམ་ཉི་མ་དང་ཉི་མའི་འོད་ཟེར་བཞིན་དུ་གནས་པར་བྱེད། གཏོང་བའི་ཚུལ་ནི། རང་དོན་ཡིད་བྱེད་ཀྱི་བསམ་པ་སྐྱེས་པ་དང་ནག་པོའི་ཆོས་བཞིས་གཏོང་སྟེ། ཚ་རེག་སྟོབས་ཆེན་པོ་ཡོད་པའི་གཞིར་གྲང་རེག་གི་རྒྱུན་འགོག་པ་བཞིན་ནོ། ། འབྲས་བུ་བྱང་ཆུབ་ཐོབ་པའི་ཚེ་གཏོང་སྟེ། ཆུ་སྒྲོལ་ཟིན་པའི་གྲུ་གཟིངས་བཞིན་དུ་དགོས་པ་མེད་པའི་ཕྱིར། འོད་ཕྲེང་ལས། ལྷ་མི་ལ་སོགས་གང་རུང་གིས། ། འགྲོ་བ་མ་ལུས་བསྐྱབ་པའི་ཕྱིར། ། སློབ་དཔོན་ཆོ་ག་ཚད་ལྡན་ལས། །
ཇི་སྲིད་བྱང་ཆུབ་སྙིང་པོའི་བར། ། སྨོན་དང་འཇུག་པའི་བདག་ཉིད་ཅན། ། ལུས་ངག་ཡིད་གསུམ་རང་དོན་དང་། ། གཞན་དོན་ཐབས་མ་ཡིན་པས་སྡོམ། ། ཀུན་རྫོབ་བྱང་ཆུབ་སེམས་ཀྱི་འོ། ། དེ་ཉིད་སྣང་ལ་རང་བཞིན་མེད། ། འཇིག་ཚོགས་བཞིན་དུ་གོམས་པ་ལས། ། ཡུལ་དང་ཡུལ་ཅན་གཉིས་ལས་གྲོལ། ། དོན་དམ་བྱང་ཆུབ་སེམས་ཡིན་ནོ། ། སེམས་དང་སེམས་བྱུང་སེམས་བསྐྱེད་གཉིས། །
རང་དོན་གཟའ་དང་བྲལ་བ་ན། ། ཉི་མ་དང་ནི་འོད་ཟེར་བཞིན། ། དེ་གནས་པ་ཡི་ཚུལ་ཡིན་ནོ། ། རང་དོན་བླངས་དང་ནག་པོ་ཡི། ། ཆོས་བཞིས་ལོག་པར་ཞུགས་པ་དང་། ། འབྲས་བུ་དག་ནི་ཐོབ་པ་ན། ། ཚ་གྲང་གྲུ་བཞིན་སེམས་བསྐྱེད་གཏོང་། ། ཞེས་སོ། ། གསུམ་པ་སྔགས་སྡོམ་ལ་ཐོབ་ཚུལ་ནི། རྟེན་གྱི་གང་ཟག་རིགས་བཞི་གང་རུང་གིས་བསམ་པ་དགོས་འདོད་ཕུན་ཚོགས་འབྱུང་བར་འདོད་པས་ཆོ་ག་བླ་མ་མཚན་ཉིད་དང་ལྡན་པའི་དྲུང་དུ་དུས་ནམ་མཁའ་མ་ཞིག་གི་བར་དུ་རྣམ་རྟོག་གི་དྲི་མ་འགོག་པའི་ཚུལ་གྱིས་ཐོབ་པར་བྱེད་དོ། །
གནས་པའི་ཚུལ་ནི་རིམ་གཉིས་ཀྱི་ཉམས་ལེན་ལ་བརྟེན་ནས་དགོས་འདོད་འབྱུང་བའི་ཚུལ་དུ་གནས། གཏོང་བའི་ཚུལ་ནི་དགོས་མེད་ཀྱི་བློ་སྐྱེས་པ་དང་། ། རྩ་བའི་ལྟུང་བ་བྱུང་བས་གཏོང་བར་བཞེད་དེ། རིགས་བཞི་ལ་སོགས་བསོད་ནམས་ལྡན། ། རང་གཞན་དགོས་འདོད་ཕུན་སུམ་ཚོགས། ། བླ་མ་མཚན་ཉིད་ཚད་ལྡན་ལས། ། ནམ་མཁའ་ཇི་སྲིད་གནས་པར་དུ། ། ལྷན་སྐྱེས་ཡེ་ཤེས་བརྡ་དོན་འཕྲོད། ། རྣམ་རྟོག་དྲི་མ་ཀུན་ལས་སྡོམ། ། རིག་འཛིན་སྡོམ་པའི་ཐོབ་ཚུལ་ཡིན། །
སྐུ་གསུང་ཐུགས་ཀྱི་རྒྱལ་མཚན་ལ། ། རིམ་གཉིས་ཡིད་བཞིན་ནོར་བུ་སྤྲས། ། འདོད་ཡོན་ལྔ་ཡིས་ཀུན་ནས་མཆོད། ། དགོས་འདོད་ཀུན་གྱི་འབྱུང་གནས་པ། ། རིག་འཛིན་སྡོམ་པའི་གནས་ཚུལ་ཡིན། ། དགོས་དོན་མེད་དོ་སྐྱོན་རྣམས་བྱུང་། ། དཔག་བསམ་ཤིང་བུ་འགྱེལ་བ་བཞིན། ། རྩ་བའི་ལྟུང་བ་བྱུང་བ་ན། ། རིག་པ་འཛིན་པའི་སྡོམ་པ་གཏོང་། ། ཞེས་སོ།
གཉིས་པ་ལྡན་ཚུལ་ལ། རྒྱུད་བཞིའི་ལུང་དགོད་པ་དང་། དེའི་དོན་བཤད་པ་གཉིས། དང་པོ་ནི། རྒྱུད་སུམ་བརྒྱ་པ། དམ་པ་དང་པོ། རྡོ་རྗེ་རྩེ་མོ། རྒྱུད་འབུམ་པ་བཞི་ལས་སྡོམ་གསུམ་གྱི་རྣམ་གཞག་གསུངས་ཚུལ་ནི། འོད་ཕྲེང་ལས། རྒྱུད་ནི་སུམ་བརྒྱ་པ་ལས་ནི། །
འཁོར་བཞི་པོ་ལ་རྗེས་སུ་གནང་། ། རང་ཉིད་སློབ་པ་དང་ཡང་ལྡན། ། དགེ་སློང་རྡོ་རྗེ་འཛིན་པ་བྱ། ། གསུངས་སོ་དུས་ཀྱི་འཁོར་ལོ་ལས། ། རྟེན་ནི་གསུམ་ལས་དགེ་སློང་མཆོག ། འབྲིང་ནི་དགེ་ཚུལ་ཡིན་པར་འདོད། ། ཁྱིམ་ན་གནས་པ་ཐ་མ་འོ། ། གཞན་ཡང་རྡོ་རྗེ་རྩེ་མོ་ལས། ། གལ་ཏེ་དེ་ནི་རབ་བྱུང་གྱུར། ། སྡོམ་པ་གསུམ་དང་ཡང་དག་ལྡན། །
སོ་སོར་ཐར་དང་བྱང་ཆུབ་སེམས། ། རིག་འཛིན་སྔགས་ཀྱི་སྡོམ་པའོ། ། ཞེས་དང་། རྒྱུད་འབུམ་པ་ལས། འདི་སྐད་དུ། རྡོ་ཡི་རིགས་ཀྱི་བྱེ་བྲག་ཞིག ། བཞུ་བས་ལྕགས་དང་ཟངས་དངུལ་འབྱུང་། ། གསེར་འགྱུར་རྩི་ཡི་དངོས་པོ་ཡིས། ། ཀུན་ཀྱང་གསེར་དུ་བསྒྱུར་བ་བཞིན། ། རིགས་ཅན་གསུམ་གྱི་སྡོམ་པ་ཡང་། །
དཀྱིལ་འཁོར་ཆེན་པོ་འདིར་ཞུགས་ན། ། རིག་པ་འཛིན་པ་ཞེས་བྱའོ། ། ཞེས་སོ། ། གཉིས་པ་ལ། དགག་བཞག་གཉིས་ལས། དང་པོ་ནི། ཁ་ཅིག རྒྱུད་དེ་དག་གི་དོན་སྡོམ་གསུམ་གནས་གྱུར་ངོ་བོ་གཅིག་ཏུ་འདོད་ཟེར་བ་མི་འཐད་དེ། དེ་ལ་གནོད་བྱེད་ཀྱི་རིགས་པ་ཡོད་པའི་ཕྱིར། ཇི་ལྟར་ཡོད་ན།
བུད་མེད་ལ་སྨོད་པའི་རྩ་ལྟུང་གིས་བུད་མེད་ལ་རེག་པ་སྤོང་བའི་སྡོམ་པ་གཏོང་བར་ཐལ། སྔགས་སྡོམ་དང་སོ་ཐར་གྱི་སྡོམ་པ་གནས་གྱུར་ངོ་བོ་གཅིག་པ་ཡོད་པའི་ཕྱིར། འདོད་ན། མཁའ་ལ་སྤྲིན་ཆེན་འཁྲིགས་པས་སའི་ལོ་ཏོག་སྐེམ་པར་འགྱུར་བ་དང་སྡོམ་པའི་གཏོང་རྒྱུ་སངས་རྒྱས་ཀྱིས་གསུངས་པ་ལས་གཞན་བྱེད་རིགས་པར་ཐལ་ལོ། ། གཞན་ཡང་། ཉི་མའི་དཀྱིལ་འཁོར་གངྒཱའི་ཆུ་བོར་གནས་འགྱུར་བ་ཡོད་པར་ཐལ། ཐེག་དམན་སོ་ཐར་གྱི་སྡོམ་པ་སྔགས་སྡོམ་དུ་གནས་འགྱུར་བ་ཡོད་པ་གང་ཞིག གཉིས་ཀ་འགལ་བ་ལྟག་སྤྲོད་དུ་ཆོས་མཚུངས་པའི་ཕྱིར། གཞན་ཡང་སྡོམ་གསུམ་གནས་གྱུར་པའི་ཚེ། ངོ་བོ་གཅིག་པའི་དོན་གང་ལ་བྱེད།
ཤེས་རྒྱུད་གཅིག་ལ་སྡོམ་གསུམ་ངོ་བོ་ཐ་དད་དུས་མཉམ་དུ་ལྡན་པ་ལ་བྱེད་དམ། ཤེས་རྒྱུད་གཅིག་ལ་སྔ་ཕྱི་རིམ་གྱིས་ལྡན་པ་ལ་བྱེད་དམ། ཤེས་རྒྱུད་གཅིག་ལ་རྫས་དབྱེར་མེད་གཅིག་ཏུ་ལྡན་པ་ལ་བྱེད། དང་པོ་ལྟར་ན། ངོ་བོ་གཅིག་པའི་དོན་མ་ཚང་སྟེ། སྡོམ་གསུམ་རྫས་ཐ་དད་ཡིན་པའི་ཕྱིར། གཉིས་པ་ལྟར་ན་ངོ་བོ་གཅིག་པའི་དོན་མི་གནས་ཏེ། སྔ་ཕྱི་རིམ་ཅན་དུ་འབྱུང་བའི་ཕྱིར། གསུམ་པ་ལྟར་ན། སྡོམ་པ་གསུམ་གྱི་གཏོང་བའི་རྒྱུ་ཐོབ་པར་བྱེད་པའི་ཆོ་ག་ལ་ཁྱད་པར་གཏན་མེད་པར་ཐལ་བའི་སྐྱོན་ཡོད་དོ། །
ཞེས་འདོད། འོད་ཕྲེང་ལས། གསུངས་པའི་དོན་ལ་ཁ་ཅིག་ནི། སྡོམ་གསུམ་གནས་འགྱུར་ངོ་བོ་གཅིག ། གོང་མའི་རྩ་ལྟུང་བྱུང་བ་ན། ། འོག་མ་གཏོང་ཞེས་སྒྲོགས་པ་ཡོད། ། དེ་ལ་ཅུང་ཞིག་བརྟག་པར་བྱ། ། གསུམ་ལྡན་གསུངས་པའི་དགོངས་པ་ཡིས། ། གཅིག་ལྡན་གཏོང་བ་དགོངས་པ་མིན། ། རིགས་པས་ཀྱང་ནི་ཤིན་ཏུ་གནོད། །
བུད་མེད་ལ་སྨོད་ལྟུང་བ་ཡིས། ། རེག་པའི་སྡོམ་པ་གཏོང་ངམ་ཅི། ། གལ་ཏེ་གཏོང་ན་ཧ་ཅང་ཐལ། ། མཁའ་ལ་སྤྲིན་ཆེན་འཁྲིགས་པ་ཡིས། ། ས་ཡི་ལོ་ཐོག་སྐེམ་ཞེས་སྒྲེ། ། གཞན་ཡང་སྡོམ་པ་གཏོང་ཐོབ་རྒྱུ། ། སངས་རྒྱས་གསུང་ལས་གཞན་པ་ཡི། ། ཆོ་ག་གཞན་དུ་བྱེད་རིགས་སམ། ། གཞན་ཡང་འགལ་བ་ལྟག་སྤྲོད་ལ། ། གནས་འགྱུར་བརྩི་བ་རིགས་མ་ཡིན། །
རིགས་ན་ཉི་མའི་དཀྱིལ་འཁོར་འདི། ། གངྒཱའི་ཆུ་བོར་འགྱུར་ཞེས་སྒྲེ། ། དེས་ན་རང་གིས་བརྟགས་ནས་བླང་། ། སྡོམ་གསུམ་ལྡན་ཞེས་གསུངས་པ་དེ། ། ཤེས་རྒྱུད་གཅིག་ལ་བརྩི་ན་ནི། ། གཅིག་ཏུ་འདོད་ཀྱང་གསུམ་དུ་འགྱུར། ། ལྡན་ཆོས་རྫས་གཞན་ཐ་དད་ཕྱིར། ། འོན་ཏེ་སྔ་ཕྱི་ལ་བརྩི་ན། ། གསུམ་ལྡན་ཞེས་པའི་སྒྲ་དོན་མེད། ། འོན་ཏེ་སྡོམ་པ་རྫས་གཅིག་ཏུ། །
ཤེས་རྒྱུད་གཅིག་ལ་ལྡན་ཞེ་ན། ། གཏོང་ཐོབ་ཆོ་ག་གཅིག་ཏུ་འགྱུར། ། ཞེས་གསུངས་པ་ལྟར་རོ། ། གཉིས་པ་རང་ལུགས་ལ། ལྡན་ཚུལ་དང་། རྒྱུད་ཀྱི་དོན་བཤད་པ་གཉིས། དང་པོ་ནི། སྡོམ་གསུམ་ངོ་བོ་ཐ་དད་པའི་ཚུལ་དུ་ལྡན་ཏེ། སོ་ཐར་གྱི་སྡོམ་པ་དང་ལྡན་པའི་གང་ཟག་གིས་བྱང་སྡོམ་བླངས་པའི་ཚེ་སོ་ཐར་གྱི་སྡོམ་པ་ཀུན་གཞི་ལ་མི་གསལ་བ་བག་ལ་ཉལ་གྱི་ཚུལ་དུ་གནས། བྱང་སྡོམ་མངོན་འགྱུར་དུ་ལྡན།
དེས་སྔགས་སྡོམ་བླངས་པ་ན་དང་པོ་གཉིས་ཀུན་གཞི་ལ་མི་གསལ་བ་བག་ལ་ཉལ་གྱི་ཚུལ་གྱིས་གནས། སྔགས་སྡོམ་མངོན་འགྱུར་དུ་ལྡན་པའི་ཕྱིར། དཔེར་ན། ཟླ་བའི་དཀྱིལ་འཁོར་ཤར་བ་ན་སྐར་མའི་འོད་ཉམས་ནས་ཟླ་བའི་འོད་མངོན་གྱུར་དུ་སྣང་བ་དང་། ཉི་མའི་དཀྱིལ་འཁོར་ཤར་བ་ན་ཟླ་སྐར་གཉིས་ཀའི་འོད་ཉམས་ནས་ཉི་མའི་འོད་ཟེར་གྱི་འཇིག་རྟེན་གསལ་བར་བྱེད་པ་བཞིན་ནོ། ། དེ་ཡང་སྔགས་སྡོམ་དང་ལྡན་པའི་གང་ཟག་གིས་གདུལ་བྱ་གཞན་དོན་དུ་སྡོམ་པ་འོག་མ་གཉིས་པོ་གང་རུང་ཆོ་གའི་སྒོ་ནས་བླངས་ན་གོང་མ་ཟིལ་གྱིས་མི་གནོན་ཅིང་སྡོམ་པ་རང་གི་ངོ་བོ་སྐྱེས་ཏེ། སྡོམ་པ་གསུམ་གྱི་ཐོབ་ཚུལ་དང་གཏོང་ཚུལ་རང་རང་གི་གཞུང་ལུགས་ནས་བཤད་པ་ལྟར་དུ་བྱེད་དགོས་པའི་ཕྱིར། དཔེར་ན། ཉི་མ་གནས་པའི་ཚེ་ཟླ་སྐར་འཆར་བ་བཀག་པ་མེད་པ་བཞིན་ནོ། ། ཞེས་བཞེད།
དེ་ནས་སོ་ཐར་སྡོམ་པ་ཡིས། ། བྱང་ཆུབ་མཆོག་གི་སེམས་བླངས་ན། ། དང་པོ་དེ་ནི་ཀུན་གཞི་ལ། ། བག་ལ་ཉལ་བའི་ཚུལ་དུ་གནས། ། རིག་འཛིན་སྡོམ་པ་ཐོབ་པ་ན། ། འོག་མ་གཉིས་ཀ་བག་ལ་ཉལ། ། དཔེར་ན་མཁའ་ལ་རྒྱུ་སྐར་ཤར། ། ཅུང་ཟད་སྣང་བར་བྱས་གྱུར་མོད། ། ཟླ་བའི་དཀྱིལ་འཁོར་ཤར་བ་ན། ། རྒྱུ་སྐར་འོད་ཉམས་འཇིག་རྟེན་སྣང་། །
རྟ་བདུན་ཚ་ཟེར་ཤར་བ་ན། ། ཟླ་བའི་འོད་ཉམས་འཇིག་རྟེན་གསལ། ། གལ་ཏེ་རིག་པ་འཛིན་པ་ཡིས། ། གདུལ་བྱ་གང་དང་གང་དོན་དུ། ། འོག་མའི་སྡོམ་པ་བླངས་པ་ན། ། གོང་མ་ཟིལ་གྱིས་མི་གནོན་མོད། ། སྡོམ་པ་ཆོ་གས་ཐོབ་པ་ཡིན། ། མཁའ་ལ་ཉི་མ་གནས་གྱུར་མོད། ། ཟླ་སྐར་འཆར་བ་བཀག་པ་མེད། ། དེས་ན་གཏོང་ཐོབ་གནས་པའི་ཚུལ། །
རང་རང་ཆོ་ག་བཞིན་དུ་གནས། ། ཞེས་སོ། ། གཉིས་པ་ནི། སྔར་གྱི་རྒྱུད་དེ་དག་གི་དོན། སྡོམ་པ་འོག་མ་དང་ལྡན་པའི་གང་ཟག་གིས་གོང་མ་བླངས་པའི་ཚེ་འོག་མ་གོང་མར་གནས་འགྱུར་བ་མ་ཡིན་ཏེ། འོག་མ་དང་ལྡན་པའི་གང་ཟག་གིས་གོང་མ་བླངས་པའི་ཚེ་གོང་མའི་ཡོན་ཏན་མཆོག་དང་ལྡན་པས་འོག་མ་ཟིལ་གྱིས་གནོན་པ་ལ་དགོངས་པའི་ཕྱིར། དཔེར་ན། ཉི་མའི་འོད་ཟེར་གྱིས་ཟླ་སྐར་གྱི་འོད་ཟིལ་གྱིས་གནོན་པ་བཞིན་ནོ། ། ཞེས་བཞེད། གསེར་འགྱུར་རྩི་ཞེས་གསུངས་པའི་དོན། །
ཟིལ་གནོན་ཡོན་ཏན་མཆོག་ལ་དགོངས། ། ཟླ་སྐར་གཉིས་ཀྱི་འོད་ཟེར་ཡང་། ། ཉི་མའི་དཀྱིལ་འཁོར་གནས་ཀྱི་བར། ། ཉི་མའི་འོད་ཅེས་ཀུན་གྱིས་སྒྲོགས། ། ཞེས་སོ། ། གསུམ་པ་ཉམས་པའི་ཉེས་དམིགས་ལ། སོ་ཐར་ལས་ཉམས་པའི་ཉེས་དམིགས་ནི། སོ་ཐར་སྡོམ་པ་ཉམས་གྱུར་ན། ། རང་གིས་རང་བསླུས་གནོད་པ་མང་། ། རྒྱལ་དང་དེ་སྲས་ཐམས་ཅད་ཀྱིས། །
ཅུང་ཟད་ཁྲེལ་གྱི་ཤིན་ཏུ་མིན། ། ཕམ་པའི་ལྕི་ཡང་བྱེ་བྲག་གིས། ། ལོ་གྲངས་ངན་སོང་གསུམ་དུ་གནས། ། ཞེས་སོ། ། བྱང་སེམས་ལས་ཉམས་པའི་ཉེས་དམིགས་ནི། བྱང་སེམས་ཉམས་ན་འགྲོ་བ་ཀུན། ། བསླུས་ཏེ་གནོད་པ་ཤིན་ཏུ་མང་། ། རྒྱལ་དང་དེ་སྲས་ཐམས་ཅད་དང་། ། འགྲོ་བ་ཀུན་གྱིས་ཤིན་ཏུ་ཁྲེལ། ། ཕམ་པའི་ལྕི་ཡང་བྱེ་བྲག་གིས། །
བསྐལ་པའི་གྲངས་བཞིན་དམྱལ་བར་གནས། ། ཞེས་སོ། ། སྔགས་སྡོམ་ལས་ཉམས་པའི་ཉེས་དམིགས་ནི། རིག་འཛིན་སྡོམ་པ་ཉམས་གྱུར་ན། ། ཡིད་དུ་མི་འོང་སྣ་ཚོགས་འབྱུང་། ། རྒྱལ་དང་དེ་སྲས་ཀུན་བརྙས་པས། ། མི་འཇིགས་མནར་མེད་གནས་དག་ཏུ། ། སྡུག་བསྔལ་ཆེན་པོ་དེ་ཡིས་མྱོང་། ། བསྐལ་པ་ཐེར་འབུམ་ལ་སོགས་སུ། ། དེ་ནི་ཐོན་པར་མ་གསུངས་སོ། །
བཞི་པ་ཕན་ཡོན་ལ། འོད་ཕྲེང་ལས། སོ་ཐར་སྡོམ་པའི་ཕན་ཡོན་ནི། ། གནས་སྐབས་ལྷ་མི་མཐར་ཐུག་གི ། དགྲ་བཅོམ་འབྲས་བུ་ངེས་པར་འཐོབ། ། བྱང་སེམས་སྡོམ་པའི་ཕན་ཡོན་ནི། ། གནས་སྐབས་བདེ་མང་མཐར་ཐུག་ནི། རིང་མོ་ཞིག་ནས་རྫོགས་འཚང་རྒྱ། ། རིག་འཛིན་སྡོམ་པའི་ཕན་ཡོན་ནི། ། གནས་སྐབས་ཉིད་ནས་ཀུན་མཁྱེན་གྱི། །
བདེ་བ་ཆེ་ལ་ལོངས་སྤྱོད་འགྱུར། ། ཞེས་གསུངས་པ་ལྟར་རོ། ། གཉིས་པ་ལ། གཏོང་བའི་རྒྱུ་མི་འཐད་པའི་ཆ་དགག གནས་གྱུར་ངོ་བོ་གཅིག་པ་ལ་བརྗོད་པའི་སྐྱོན་མི་འཐད་པ། རང་ལུགས་ཀྱི་ལྡན་ཚུལ་མི་འཐད་པ་དང་གསུམ། དང་པོ་ནི། ཕམ་པ་བྱུང་བ་ཉན་ཐོས་ལུགས་ཀྱི་སོ་ཐར་སྡོམ་པའི་གཏོང་རྒྱུར་བཤད་པ་མི་འཐད་དེ། དེའི་ལུགས་ལ་ཕམ་པ་བྱུང་བའི་དགེ་སློང་གི་རྒྱུད་ལ་དགེ་སློང་གི་སྡོམ་པའི་རྫས་ཚང་བར་ཡོད་པའི་ཕྱིར་ཏེ། མཛོད་དུ།
ཁ་ཆེ་རྣམས་ནི་བྱུང་བ་ལ། ། བུ་ལོན་ནོར་བཞིན་གཉིས་སུ་འདོད། ། ཅེས་སོ། ། རྒྱ་ཆེར་འགྲེལ་ལས། དགེ་སློང་ཕམ་པར་གྱུར་པ་ལ་ནི་སྡོམ་པ་ཡོད་དུ་ཟིན་ཀྱང་། ཞེས་གསུངས་པའི་ཕྱིར། བླ་ན་མེད་པའི་བྱང་ཆུབ་ཐོབ་པའི་ཚེ་བྱང་སེམས་ཀྱི་སྡོམ་པ་གཏོང་བར་བཤད་པ་ཡང་མི་འཐད་དེ། འོ་ན་དེའི་ཚེ་ཐེག་པ་ཆེན་པོའི་སེམས་བསྐྱེད་བཏང་བར་ཐལ། ཁས་བླངས་པ་དེའི་ཕྱིར། ཁྱབ་སྟེ།
ཐེག་ཆེན་སེམས་བསྐྱེད་དང་བྱང་སྡོམ་ཉི་མ་དང་ཉི་མའི་འོད་ཟེར་བཞིན་གནས་པར་ཁས་བླངས་པའི་ཕྱིར། འདོད་ན། སྒྲིབ་པ་སྤངས་པའི་སེམས་བསྐྱེད་གཞི་མ་གྲུབ་པར་ཐལ་ལོ། ། གཉིས་པ་ནི། ཐལ་འགྱུར་དང་པོ་ལ། བུད་མེད་ལ་སྨོད་པའི་རྩ་ལྟུང་བྱུང་བས་བུད་མེད་ལ་རེག་པ་སྤོང་བའི་སྡོམ་པ་ཟིལ་གྱིས་གནོན་པར་ཐལ། སྡོམ་གསུམ་རིམ་གྱིས་བླངས་པའི་ཚེ་སྔགས་སྡོམ་གྱིས་སོ་ཐར་གྱི་སྡོམ་པ་ཟིལ་གྱིས་གནོན་པའི་ཚུལ་དུ་གནས་པའི་ཕྱིར། འདོད་ན། མཁའ་ལ་སྤྲིན་ཆེན་འཁྲིགས་པས་སའི་ལོ་ཏོག་འཕེལ་བ་ཟིལ་གྱིས་གནོན་པར་ཐལ་ལོ། ། ཐལ་འགྱུར་གཉིས་པ་ལ།
ཉི་མའི་དཀྱིལ་འཁོར་གངྒཱའི་ཆུ་བོར་གནས་འགྱུར་བ་ཡོད་པར་ཐལ། ཐེག་དམན་སེམས་བསྐྱེད་ཐེག་ཆེན་སེམས་བསྐྱེད་དུ་གནས་འགྱུར་བ་ཡོད་པ་གང་ཞིག དེ་གཉིས་འགལ་བ་ལྟག་སྤྲོད་དུ་མཚུངས་པའི་ཕྱིར། ཐལ་འགྱུར་གསུམ་པའི་ལན་ནི། བདག་མེད་གསུམ་ལ་རྟོགས་དཀའ་སླའི་ཁྱད་པར་ཅུང་ཟད་ཀྱང་མེད་པར་ཐལ། ཐེག་པ་གསུམ་རིམ་གྱིས་བགྲོད་པའི་བྱང་སེམས་འཕགས་པའི་རྒྱུད་ཀྱི་བདག་མེད་གསུམ་རྟོགས་པའི་རྟོགས་པ་གསུམ་རྫས་གཅིག་པའི་ཕྱིར། ཁྱབ་པ་རྣམས་ཁས། གསུམ་པ་ནི། གཞན་ལ་ཕན་འདོགས་པའི་སྡོམ་པ་མངོན་འགྱུར་དུ་ལྡན་པའི་གང་ཟག་ཡིན་ན་གཞན་ལ་གནོད་པ་སྤོང་བའི་སྡོམ་པ་མངོན་འགྱུར་དུ་རྒྱུད་ལ་མི་ལྡན་པས་ཁྱབ་པར་ཐལ་བ་དང་། འབྲས་བུ་ལམ་བྱེད་ཀྱི་ཐབས་ཀྱིས་ཟིན་པའི་སྡོམ་པ་མངོན་འགྱུར་དུ་རྒྱུད་ལ་ལྡན་ན་གཞན་ལ་ཕན་འདོགས་པའི་སྡོམ་པ་དང་གཞན་ལ་གནོད་པ་སྤོང་བའི་སྡོམ་པ་མངོན་འགྱུར་དུ་རྒྱུད་ལ་མི་ལྡན་པས་ཁྱབ་པའི་སྐྱོན་ཡོད་ཅིང་།
གཞན་ཡང་། རྡོ་རྗེ་ཐེག་པ་དང་མཐུན་པའི་ཉམས་ལེན་ཡིན་ན་ཕར་ཕྱིན་ཐེག་པ་དང་མཐུན་པའི་ཉམས་ལེན་དང་འདུལ་བ་དང་མཐུན་པའི་ཉམས་ལེན་མ་ཡིན་དགོས་པར་ཐལ། སྔགས་སྡོམ་ཡིན་ན་སྡོམ་པ་འོག་མ་གཉིས་པོ་མ་ཡིན་དགོས་པའི་ཕྱིར། གཞན་ཡང་། བྱང་སྡོམ་དང་ལྡན་པའི་གང་ཟག་གིས་སོ་ཐར་གྱི་སྡོམ་པ་ཆོ་གའི་སྒོ་ནས་བླངས་པས་བྱང་སྡོམ་ཟིལ་གྱིས་མི་གནོན་ཅིང་སོ་ཐར་གྱི་སྡོམ་པ་སྐྱེ་བ་མི་འཐད་པར་ཐལ། སོ་ཐར་སྡོམ་པའི་ཡན་ལག་ཏུ་རང་དོན་ཡིད་བྱེད་ཀྱི་བསམ་པ་དགོས་པ་དང་རང་དོན་ཡིད་བྱེད་ཀྱི་བསམ་པ་སྐྱེས་པ་ན་བྱང་སྡོམ་གཏོང་བ་ཁས་བླངས་པའི་ཕྱིར། རྒྱུད་ཀྱི་ལུང་དོན་འཆད་པ་ཡང་མི་འཐད་དེ། འོ་ན་གསེར་འགྱུར་གྱི་རྩིས་ལྕགས་དང་ཟངས་གསེར་གྱི་ངོ་བོར་བསྒྱུར་མི་ནུས་པར་ལྕགས་ཟངས་ཟིལ་གྱིས་གནོན་པ་ཙམ་དུ་ཐལ། སྡོམ་པ་གསུམ་རིམ་གྱིས་བླངས་པའི་ཚེ་སྡོམ་པ་འོག་མ་སྔགས་སྡོམ་དུ་འགྱུར་མི་སྲིད་པར། སྡོམ་པ་འོག་མ་ཟིལ་གྱིས་གནོན་པ་ཙམ་ཡིན་པའི་ཕྱིར།
ཁྱབ་སྟེ། དེ་གཉིས་དཔེ་དོན་དུ་སྦྱར་ནས་བཤད་པའི་ཕྱིར། གཉིས་པ། ཨ་བྷྱ་ཀ་རའི་ལུགས་ལ། འདོད་པ་བརྗོད་པ་དང་། དེ་དགག་པ་གཉིས། དང་པོ་ནི། སྡོམ་གསུམ་རིམ་བཞིན་བླངས་པའི་གང་ཟག་གི་རྒྱུད་ལ་སྡོམ་པ་གསུམ་པོ་དེ་གཟུགས་ཅན་ངོ་བོ་ཐ་དད་པའི་ཚུལ་གྱིས་ཅིག་ཅར་དུ་ལྡན་ཏེ། སྡོམ་པ་གོང་མ་ཐོབ་པའི་ཚེ་འོག་མ་གཏོང་བ་ཡང་མ་ཡིན། འོག་མ་གོང་མར་གནས་འགྱུར་བ་ཡང་མ་ཡིན་པའི་ཕྱིར་རོ། །
རྟགས་དང་པོ་གྲུབ་སྟེ། གོང་མ་འོག་མའི་གཏོང་རྒྱུ་མ་ཡིན་པའི་ཕྱིར། རྟགས་གཉིས་པ་གྲུབ་སྟེ། གསུམ་པོ་དེ་རྡུལ་ཕྲན་བསགས་པའི་གཟུགས་ཅན་ཡིན་པའི་རྒྱུ་མཚན་གྱིས་ངོ་བོ་ཐ་དད་པའི་ཚུལ་དུ་ལྡན་པ་ལ་འགལ་བ་མེད་པའི་ཕྱིར། དཔེར་ན། སྐྱེས་བུ་གཅིག་ལ་རྒྱན་སྣ་ཚོགས་ཀྱིས་རིམ་གྱིས་སྤྲས་པའི་ཚེ་རྒྱན་དེ་རྣམས་གཟུགས་ཅན་ངོ་བོ་ཐ་དད་ཅིག་ཅར་དུ་ལྡན་པ་བཞིན་ནོ། ། ཞེས་འདོད་དེ། ཐུབ་པ་དགོངས་རྒྱན་ལས། འོ་ན་གང་ཟག་ལ་ལ་ཇི་ལྟར་དགེ་བསྙེན་གྱི་སྡོམ་པ་དང་དགེ་ཚུལ་དང་དགེ་སློང་དང་བྱང་ཆུབ་སེམས་དཔའ་དང་རྡོ་རྗེ་སེམས་དཔའི་སྡོམ་པ་རིམ་པ་བཞིན་དུ་ཁས་བླངས་པ་ན་མེ་དང་བྲལ་བ་ན་གྲང་བ་ལྟར་སྡོམ་པ་ཕྱི་མ་སྐྱེ་དུས་སྔ་མ་འཇིག་གམ། ཡང་ན་སོ་ཐར་གྱི་སྤོང་བ་འཕེལ་བ་དང་ལྡན་པ་ལྟར་སྔ་ཕྱི་ལྷན་ཅིག་གམ།
ཡང་ན་ཉི་མ་གཅིག་ལ་སྣ་ཚོགས་པའི་རྒྱན་བཞིན་དུ་སོ་སོར་གནས་པ་བརྗོད་ཅེ་ན། སྡོམ་པ་ཉམས་པའི་རྒྱུ་མ་ཡིན་པའི་ཕྱིར་དང་འགལ་བ་མེད་པའི་ཕྱིར་བསགས་པ་ཁོ་ན་ལ་འདི་རྣམས་ཀྱི་ཐ་སྙད་རྣམ་པར་འཇོག་པས་སྔ་མ་གཉིས་མ་ཡིན་གྱི་སྡོམ་པ་གོང་མ་ཐམས་ཅད་བླངས་ན་སྐྱེས་ཏེ་སོ་སོར་གནས་པ་ཁོ་ནའོ། ། ཞེས་སོ། ། གཉིས་པ་ནི། དེ་མི་འཐད་དེ། སྤོང་བའི་སེམས་ནི་ཐོབ་པ་ལས། ། ཚུལ་ཁྲིམས་ཕ་རོལ་ཕྱིན་པར་བཤད། ། ཅེས་དང་། མདོ་ལས། གང་གཟུགས་དགེ་བ་དང་མི་དགེ་བར་སྨྲ་བ་དེ་ནི་ཤཱཀྱའི་བུ་མ་ཡིན་ཤཱཀྱའི་སྲས་མ་ཡིན་ཤཱཀྱའི་དགེ་སྦྱོང་མ་ཡིན་ནོ། །
ཞེས་དགེ་བ་གཟུགས་ཅན་པ་བཀག་ནས་ཚུལ་ཁྲིམས་ཀྱི་ཕར་ཕྱིན་ཤེས་པར་བཤད་པའི་ཕྱིར། གཞན་ཡང་བྱང་སེམས་ཀྱི་ཉེས་སྤྱོད་སྡོམ་པའི་ཚུལ་ཁྲིམས་དེ་བྱང་སེམས་ཀྱི་སྡོམ་པ་མ་ཡིན་པར་ཐལ། བྱང་སེམས་ཀྱི་རྒྱུད་ཀྱི་སོ་ཐར་རིགས་བདུན་བྱང་སེམས་ཀྱི་སྡོམ་པའི་ངོ་བོར་སྐྱེ་བ་གཞི་མ་གྲུབ་པའི་ཕྱིར། ཁྱབ་སྟེ། བྱང་སེམས་ཀྱི་རྒྱུད་ཀྱི་སོ་ཐར་རིགས་བདུན་ཉེས་སྤྱོད་སྡོམ་པའི་ཚུལ་ཁྲིམས་ཀྱི་མཚན་གཞིར་བཤད་པའི་ཕྱིར། གཞན་ཡང་། བྱང་སེམས་ཀྱི་སྡོམ་པ་དང་ཐེག་དམན་སོ་ཐར་གྱི་སྡོམ་པ་གང་ཟག་གཅིག་གི་རྒྱུད་ལ་ལྷན་ཅིག་ཏུ་ལྡན་པ་ཡོད་པར་ཐལ། བྱང་སེམས་ཀྱི་སྡོམ་པ་ལས་རྫས་གཞན་པའི་སོ་ཐར་གྱི་སྡོམ་པ་དང་བྱང་སྡོམ་གཉིས་གང་ཟག་གཅིག་གི་རྒྱུད་ལ་དུས་མཉམ་དུ་ལྡན་པ་ཡོད་པ་གང་ཞིག ཐེག་ཆེན་སོ་ཐར་གྱི་སྡོམ་པ་བྱང་སྡོམ་ལས་རྫས་གཞན་དུ་མེད་པའི་ཕྱིར་ཏེ། ཐེག་ཆེན་སོ་ཐར་རིགས་བདུན་ནི་བྱང་སྡོམ་གྱི་མཚན་གཞིར་བཤད་པའི་ཕྱིར།
འདོད་མི་ནུས་ཏེ། ཉེ་བར་འཁོར་གྱིས་ཞུས་པའི་མདོ་ལས། ཉེ་བར་འཁོར་དེ་ལ་ཉན་ཐོས་ཀྱི་ཐེག་པ་པའི་ཚུལ་ཁྲིམས་ཡོངས་སུ་དག་པ་གང་ཡིན་པ་དེ་ནི་བྱང་ཆུབ་སེམས་དཔའི་ཚུལ་ཁྲིམས་ཡོངས་སུ་མ་དག་པ་ཡིན་ལ། བྱང་ཆུབ་སེམས་དཔའི་ཚུལ་ཁྲིམས་ཡོངས་སུ་དག་པ་གང་ཡིན་པ་དེ་ནི་ཉན་ཐོས་ཀྱི་ཚུལ་ཁྲིམས་ཡོངས་སུ་མ་དག་པ་ཉིད་ཡིན་ནོ། ། དེ་ཅིའི་ཕྱིར་ཞེ་ན། ཉན་ཐོས་ཀྱི་ཐེག་པ་ནི་སྐད་ཅིག་ཙམ་སྲིད་པར་སྐྱེ་བ་ལེན་པར་སྤྲོ་ནའང་ཉམས་པ་ཡིན་ལ་བྱང་ཆུབ་སེམས་དཔའ་ནི་སེམས་ཅན་གྱི་དོན་ལ་བསྐལ་པ་དཔག་ཏུ་མེད་པར་འཁོར་བར་གནས་པ་ལ་མི་སྐྱོ་བ་ཡིན་ནོ། ། ཞེས་གསུངས་པའི་ཕྱིར། གཉིས་པ་ལ། སྡོམ་གསུམ་ལས་ཕྱི་རོལ་ཏུ་གྱུར་པའི་ལུགས་དགག་པ་དང་། སྡོམ་གསུམ་གྱི་རྗེས་སུ་འབྲངས་ཀྱང་དོན་མ་རྟོགས་པའི་ལུགས་དགག་པ་གཉིས།
དང་པོ་ལ། འདོད་པ་བརྗོད་པ་དང་། དེ་དགག་པ་གཉིས་ལས། དང་པོ་ནི། བོད་ཀྱི་སྡོམ་པ་གསུམ་གྱི་རྣམ་གཞག་མཛད་པ་ཁ་ཅིག་ན་རེ། དང་པོར་སོ་ཐར་རིགས་བདུན་དེ་ནས་བྱང་སྡོམ་དང་སྔགས་སྡོམ་རིམ་གྱིས་ཐོབ་པའི་ཚེ་སྔ་ཕྱི་རྟེན་དང་བརྟེན་པ་རྫས་གཞན་པའི་ཚུལ་གྱིས་གནས་པ་ཡིན་ལ་སྡོམ་པ་གོང་མ་གོང་མའི་རྟེན་དུ་འོག་མ་འོག་མ་ངེས་པར་སྔོན་དུ་འགྲོ་དགོས་ཏེ། དཔེར་ན། གཞོང་པའི་ནང་དུ་ཆུ་བླུགས་ནས་དེའི་ནང་དུ་ནོར་བུ་བཞག་པ་བཞིན་ནོ་ཞེས་ཟེར། གཉིས་པ་ལ། རྟེན་དང་བརྟེན་པ་ཡིན་པ་དགག་པ།
རྫས་གཞན་ཡིན་པ་དགག་པ། དཔེ་དོན་མི་མཚུངས་པའི་སྒོ་ནས་དགག་པའོ། ། དང་པོ་ནི། བྱང་སྡོམ་གྱི་རྟེན་དུ་ངེས་པར་དགོས་པའི་སོ་ཐར་སྡོམ་པ་དེ་ཉན་ཐོས་སོ་ཐར་ལ་བྱེད་དམ་ཐེག་ཆེན་སོ་ཐར་ལ་བྱེད། དང་པོ་ལྟར་ན་མི་འཐད་དེ། ཉན་ཐོས་སོ་ཐར་སྔོན་དུ་མ་སོང་བར་བྱང་སྡོམ་སྐྱེ་བ་ཡང་ཡོད་ཅིང་ཉན་ཐོས་སོ་ཐར་དང་བྱང་སྡོམ་གང་ཟག་གཅིག་གི་རྒྱུད་ལ་དུས་མཉམ་ཅིག་ཅར་དུ་ལྡན་པ་ཡང་མི་སྲིད་པའི་ཕྱིར། གཉིས་པ་ལྟར་ན་མི་འཐད་དེ། ཐེག་ཆེན་སོ་ཐར་གྱི་སྡོམ་པ་ནི་བྱང་སྡོམ་ལས་རྫས་གཞན་དུ་མེད་ལ་བྱང་སྡོམ་གྱི་རྟེན་དུ་གྱུར་པའི་སོ་ཐར་ནི་བྱང་སྡོམ་ལས་རྫས་གཞན་དུ་ཁས་བླངས་པའི་ཕྱིར། གཞན་ཡང་། ཐེག་ཆེན་དུ་རིགས་ངེས་པའི་གང་ཟག་གིས་སོ་ཐར་གྱི་སྡོམ་པ་སྔོན་དུ་མ་སོང་བར་བྱང་སེམས་ཀྱི་སེམས་བསྐྱེད་ཐོབ་པ་གཞི་མ་གྲུབ་པར་ཐལ།
དེས་སོ་ཐར་གྱི་སྡོམ་པ་སྔོན་དུ་མ་སོང་བར་བྱང་སེམས་ཀྱི་སྡོམ་པ་ཐོབ་པ་གཞི་མ་གྲུབ་པའི་ཕྱིར། གཞན་ཡང་སྔགས་ལམ་ལ་འཇུག་པའི་གང་ཟག་ཡིན་ན། སྐལ་དམན་རིམ་འཇུག་པ་ཡིན་དགོས་པར་ཐལ། སོ་ཐར་དང་བྱང་སེམས་སྔོན་དུ་མ་སོང་བར་སྔགས་ཀྱི་སྡོམ་པ་དངོས་སུ་སྐྱེ་ཁ་མའི་སྐལ་ལྡན་ཅིག་ཅར་བ་གཞི་མ་གྲུབ་པའི་ཕྱིར། རྟགས་ཁས། གཉིས་པ་ནི། བྱང་སྡོམ་དང་སྔགས་སྡོམ་ངེས་པར་རྫས་གཞན་ཡིན་ན། དེ་གཉིས་བེམ་པོར་གྱུར་བའི་རྫས་གཞན་ནམ་ཤེས་པར་གྱུར་པའི་རྫས་གཞན་གང་ཡིན། དང་པོ་མི་འཐད་དེ། གཟུགས་ཅན་ཡིན་པ་གོང་དུ་བཀག་ཟིན་པའི་ཕྱིར།
གཉིས་པ་ལྟར་ན། གཙོ་སེམས་གཅིག་གི་འཁོར་དུ་སྤོང་སེམས་རྫས་གཞན་པ་གཉིས་ཅིག་ཅར་དུ་འབྱུང་བ་ཡོད་པར་ཐལ། སྔགས་སྡོམ་གྱི་ངོ་བོར་གྱུར་པའི་སྤོང་སེམས་དང་བྱང་སྡོམ་གྱི་ངོ་བོར་གྱུར་པའི་སྤོང་སེམས་གཉིས་གང་ཟག་གཅིག་གི་རྒྱུད་ལ་དུས་མཉམ་དུ་ལྡན་པ་ཡོད་ཅིང་དེ་གཉིས་རྫས་གཞན་དུ་ཁས་བླངས་པའི་ཕྱིར། གཞན་ཡང་། གཞན་ལ་གནོད་པ་གཞི་བཅས་སྤོང་བའི་སྡོམ་པ་ཡིན་ན་གཞན་ལ་ཕན་འདོགས་པའི་སྡོམ་པ་ལས་རྫས་གཞན་ཡིན་དགོས་པར་ཐལ། སོ་ཐར་གྱི་སྡོམ་པ་ཡིན་ན་བྱང་སྡོམ་ལས་རྫས་གཞན་ཡིན་དགོས་པའི་ཕྱིར། དེ་བཞིན་དུ་སྔགས་སྡོམ་ལ་ཡང་སྦྱོར། གསུམ་པ་ནི། གཞོང་པ་དེ་ཆུ་མེད་པའི་ནོར་བུ་དང་ཆུ་དང་བཅས་པའི་ནོར་བུ་གཉིས་ཀའི་རྟེན་དུ་རུང་བ་ལྟར། སོ་ཐར་གྱི་སྡོམ་པ་དེ་བྱང་སྡོམ་མེད་པའི་སྔགས་སྡོམ་དང་བྱང་སྡོམ་དང་བཅས་པའི་སྔགས་སྡོམ་གཉིས་ཀའི་རྟེན་དུ་རུང་བར་ཐལ།
སྡོམ་པ་གསུམ་པོ་དེ་གཞོང་པའི་ནང་དུ་ཆུ་བླུག་ནས་དེའི་ནང་དུ་ནོར་བུ་བཞག་པ་བཞིན་དུ་རྟེན་དུ་བརྟེན་པའི་རྫས་གཞན་ཁོ་ན་ཡིན་པའི་ཕྱིར། འདོད་མི་ནུས་ཏེ། སྔགས་སྡོམ་ལ་ངེས་པར་སྡོམ་པ་འོག་མ་གཉིས་སྔོན་དུ་འགྲོ་དགོས་པར་ཁས་བླངས་པའི་ཕྱིར། གཉིས་པ་སྡོམ་གསུམ་གྱི་རྗེས་སུ་འབྲངས་ཀྱང་དོན་མ་རྟོགས་པའི་ལུགས་དགག་པ་ལ། འདོད་པ་བརྗོད་པ་དང་། དེ་དགག་པ་གཉིས་ལས། དང་པོ་ནི། ཀུན་མཁྱེན་དགའ་བ་གདོང་པའི་ཊིཀ་ཆེན་ལས། ད་ནི་འདི་དཔྱད་པར་བྱ་སྟེ། ཁ་ཅིག་སྡོམ་པ་གསུམ་པོ་རྗེ་བཙུན་ཆེན་པོས་རྩ་ལྟུང་འཁྲུལ་སྤོང་དུ་ངོ་བོ་གཅིག་ཏུ་གསུངས་པ་པཎྜི་ཏ་བྷི་བྷུ་ཏ་ཙནྡྲས་སྡོམ་གསུམ་འོད་ཀྱི་ཕྲེང་བར་ཉི་ཟླ་སྐར་གསུམ་གྱི་དཔེས་ངོ་བོ་གཅིག་པ་བཀག་ནས་རྫས་གཞན་དུ་བཤད་ཅེས་ཟེར་རོ། །
དེ་ནི་རི་བོང་གི་ཅལ་ལྟར་ཡིན་ཏེ། རྗེ་བཙུན་ཆེན་པོས་དགེ་སློང་རྡོ་རྗེ་འཛིན་པ་ལྟ་བུའི་སྡོམ་གསུམ་གནས་གྱུར་པའི་ཚེ་སྒྲ་ཟིན་ལ་ངོ་བོ་གཅིག་ཅེས་གསུངས་པ་དེ་ཡང་དེའི་ཚེ་སྡོམ་གསུམ་རྒྱུན་རྫས་གཅིག་ལ་དགོངས་པ་ཡིན་གྱི་སྡོམ་པའི་སྐད་ཅིག་སྔ་ཕྱི་རྫས་གཅིག་པར་ནི་མི་བཞེད་དེ། མདོ་རྒྱུད་བསྟན་བཅོས་ཚད་ལྡན་དང་མི་མཐུན་པའི་ཕྱིར་རོ། ། གཞན་ཡང་། དགེ་སློང་ཕ་མ་ལྟ་བུ་མཚན་གྱུར་པའི་ཚེ་སྡོམ་པ་དེ་གཉིས་རྫས་ཀྱི་རྒྱུན་གཅིག་པ་ཡིན་གྱི་ཕ་མའི་སྡོམ་པ་ནི་རྫས་གཅིག་ཅེས་མི་བྱ་སྟེ། མཛོད་ལས། ཐ་དད་དེ་དག་འགལ་བ་མེད། ། ཅེས་དང་། རང་འགྲེལ་དུ། སྡོམ་པ་དེ་དག་ལྔ་དང་བཅུ་དང་ཉི་ཤུ་ཞེས་བྱ་བ་ལྟ་བུ་དང་།
དོང་ཙེ་གཅིག་དང་གཉིས་ཞེས་བྱ་བ་བཞིན་དུ་གཞན་དང་གཞན་ཞེས་བྱ་བའམ། འོན་ཏེ་དེ་དག་ཐམས་ཅད་ཐ་དད་པ་ཉིད་གཅིག་ཏུ་སྐྱེ་ཞེ་ན། སྨྲས་པ་ཐ་དད་པ་དེ་དག་ནི་མ་འདྲེས་པ་ཉིད་དེ་སྡོམ་པ་གསུམ་དག་ལ་སྲོག་གཅོད་པ་སྤོང་བ་གསུམ་ནས་མྱོས་པར་འགྱུར་བའི་ལྟུང་བ་སྤོང་བ་གསུམ་གྱི་བར་མཚན་ཉིད་ཐ་དད་པར་སྐྱེ་སྟེ། ལྷག་མ་རྣམས་ཀྱང་དེ་དང་འདྲའོ། ། དེ་དག་ལ་ཁྱད་པར་ཅི་ཡོད་ཅེ་ན། གཞིའི་ཁྱད་པར་ལས་ཁྱད་པར་ཡོད་དོ། ། ཞེས་གསུངས་པའི་ཕྱིར། དེས་ན་སྡོམ་གསུམ་རྫས་ཐ་དད་ཀྱང་དགེ་སློང་རྡོ་རྗེ་འཛིན་པ་ལ་སྡོམ་གསུམ་ལྡན་པའི་ཚུལ་ནི་རྐྱེན་དབང་གིས་གཅིག་མངོན་དུ་གྱུར་པ་ན་གཅིག་ཤོས་གཉིས་དབང་ལྡན་གྱི་ཚུལ་གྱིས་ལྡན་ཏེ། ཐོབ་བྱེད་ཀྱི་རྒྱུས་ཐོབ་ལ་གཏོང་བྱེད་ཀྱི་རྒྱུས་ཉམས་པར་མ་བྱས་པའི་ཕྱིར། ཞེས་བཤད་དོ། །
གཉིས་པ་ལ། གནས་གྱུར་ངོ་བོ་གཅིག་པའི་དོན་བཤད་ཚུལ་མི་འཐད་པ། མཛོད་ཀྱི་གཞུང་དོན་བཤད་ཚུལ་མི་འཐད་པ། སྡོམ་གསུམ་གྱི་ལྡན་ཚུལ་མི་འཐད་པ་དང་གསུམ། དང་པོ་ནི། འཁྲུལ་སྤོང་ལས་སྡོམ་གསུམ་ངོ་བོ་གཅིག་ཏུ་གསུངས་པ་འོད་ཕྲེང་མཁན་པོས་བཀག་པ་མ་ཡིན་ནོ་ཞེས་སྨྲ་བ་ནི་ཕྱོགས་སྔ་དང་དེའི་ལན་ཁོང་དུ་མ་ཆུད་པར་ཟད་དེ། འཁྲུལ་སྤོང་དུ་རྒྱུད་འབུམ་པའི་ལུང་དྲངས་ནས་གནས་གྱུར་ངོ་བོ་གཅིག་ཏུ་དངོས་སུ་བཤད། འོད་ཕྲེང་དུ་རྒྱུད་འབུམ་པའི་ལུང་དོན་གནས་གྱུར་ངོ་བོ་གཅིག་ཏུ་འདོད་པ་ལ་གནོད་བྱེད་གསུམ་དངོས་སུ་བཤད་པའི་ཕྱིར། གཞན་ཡང་སྡོམ་གསུམ་གནས་གྱུར་དུ་འདོད་པ་ཁས་བླངས་ནང་འགལ་ཏེ། སོ་ཐར་གྱི་སྡོམ་པ་བྱང་སྡོམ་དུ་གནས་འགྱུར་བ་མི་སྲིད་པའི་ཕྱིར་ཏེ།
སོ་ཐར་གྱི་སྡོམ་པ་ནི་གཟུགས་ཅན་དང་། བྱང་སྡོམ་ཤེས་པ་གང་ཞིག བེམ་པོས་ཤེས་པའི་ཉེར་ལེན་བྱེད་པ་མི་སྲིད་པའི་ཕྱིར། རྟགས་དང་པོ་ཁས་བླངས། སྡོམ་པའི་སྐད་ཅིག་སྔ་ཕྱི་རྫས་གཅིག་པ་མི་འཐད་དེ། མདོ་རྒྱུད་བསྟན་བཅོས་ཐམས་ཅད་དང་མི་མཐུན་པའི་ཕྱིར་ཞེས་སྐྱོན་བརྗོད་པ་ཡང་དོན་མེད་ཁོ་ན་ཡིན་ཏེ། སྡོམ་པའི་སྐད་ཅིག་སྔ་ཕྱི་རྫས་གཅིག་ཏུ་སུས་ཀྱང་ཁས་མ་བླངས་པའི་ཕྱིར། གཉིས་པ་ནི། ཐ་དད་དེ་དག་འགལ་བ་མེད་ཅེས་པ་རྩ་འགྲེལ་གྱི་དོན་དགེ་སློང་ཕ་མའི་སྡོམ་པ་རྫས་གཞན་ཡིན་པ་ལ་སྦྱོར་བ་མི་འཐད་དེ། ལུང་དེ་དག་ནི་ཚིགས་གསུམ་རིམ་གྱིས་ཁས་བླངས་པའི་དགེ་སློང་གི་རྒྱུད་ཀྱི་དགེ་བསྙེན་དགེ་ཚུལ་དགེ་སློང་གི་སྡོམ་པ་གསུམ་རྫས་ཐ་དད་ཡིན་ཡང་དུས་མཉམ་ཅིག་ཅར་དུ་ལྡན་པ་ལ་འགལ་བ་མེད་པར་སྟོན་པ་ཡིན་པའི་ཕྱིར།
གསུམ་པ་ནི། འོད་ཕྲེང་མཁན་པོའི་ལྡན་ཚུལ་དང་འདིའི་ལྡན་ཚུལ་དོན་གཅིག་པས་འོད་ཕྲེང་མཁན་པོ་ལ་བརྗོད་པའི་སྐྱོན་རྣམས་འདིར་དྲན་པར་བྱའོ། ། གཞན་ཡང་། དགེ་སློང་གི་སྡོམ་པའི་ཉམས་བྱེད་ཀྱི་རྩ་ལྟུང་ཡིན་ན། སྔགས་སྡོམ་ཉམས་བྱེད་ཀྱི་རྩ་ལྟུང་མ་ཡིན་དགོས་པར་ཐལ། དགེ་སློང་གི་སྡོམ་པ་ཡིན་ན་སྔགས་སྡོམ་མ་ཡིན་དགོས་པའི་ཕྱིར། འདོད་ན། དགེ་སློང་རྡོ་རྗེ་འཛིན་པས་སྤྱད་པའི་བདེ་གཤེགས་བཀའ་འདས་ཀྱི་ངོ་བོར་གྱུར་པའི་སྲོག་གཅོད་ཀྱི་ཕམ་པས་མ་ངེས་སོ། ། གཞན་ཡང་། བྱང་སྡོམ་ལས་ཉམས་བྱེད་ཀྱི་རྩ་ལྟུང་ཡིན་ན།
སྔགས་སྡོམ་ལས་ཉམས་བྱེད་ཀྱི་རྩ་ལྟུང་མ་ཡིན་དགོས་པར་ཐལ། བྱང་སྡོམ་ཡིན་ན་སྔགས་སྡོམ་མ་ཡིན་དགོས་པའི་ཕྱིར། འདོད་ན། བྱང་སེམས་རྡོ་རྗེ་འཛིན་པས་སྤྱད་པའི་སྨོན་པ་བྱང་ཆུབ་ཀྱི་སེམས་འདོར་བའི་རྩ་ལྟུང་ཆོས་ཅན། དེར་ཐལ། དེའི་ཕྱིར་ཏེ། སྨོན་པ་བྱང་ཆུབ་ཀྱི་སེམས་བཏང་བའི་རྩ་ལྟུང་ཡིན་པའི་ཕྱིར། འདོད་ན། དེ་དེ་ཡིན་པར་ཐལ། ཆོས་ཀྱི་རྩ་བ་བྱང་ཆུབ་སེམས། །
དེ་སྤོང་བ་ནི་ལྔ་པ་ཡིན། ། ཞེས་པའི་སྐབས་ནས་བསྟན་པའི་རྩ་ལྟུང་ཡིན་པའི་ཕྱིར། གཉིས་པ་རང་ལུགས་ལ། བཤད་བྱའི་ལུང་དྲང་བ་དང་། ལུང་གི་དོན་བཤད་པ་གཉིས་ལས། དང་པོ་ནི། འཁྲུལ་པའི་དྲི་མ་སྤངས་པ་རྗེ་བཙུན་ཆེན་པོ་གྲགས་པ་རྒྱལ་མཚན་གྱི་ཞལ་སྔ་ནས། སྡོམ་པ་ཉི་ཤུ་པའི་འགྲེལ་པར། དེ་ལྟར་ན་རྡོ་རྗེ་རྩེ་མོ་ལས། སྡོམ་པ་གསུམ་ལ་གནས་པ་ནི། །
དང་པོའི་ཁྲུས་སུ་བཤད་པ་ཡིན། ། ཞེས་གང་ཟག་གཅིག་གི་རྒྱུད་ལ་སོ་སོར་ཐར་པ་དང་བྱང་ཆུབ་སེམས་དཔའ་དང་རིག་པ་འཛིན་པའི་སྡོམ་པ་གསུམ་དང་ལྡན་པར་གསུངས་པ་འགལ་ལོ་ཞེ་ན། དེའི་དོན་ནི་འདི་ཡིན་ཏེ། སྤྱིར་སོ་སོར་ཐར་པའི་རང་གི་ངོ་བོ་ནི། གཞན་ལ་གནོད་པ་གཞི་དང་བཅས་པ་ལས་ལོག་པ་ཡིན་ལ་དེའི་སྟེང་དུ་གཞན་ལ་ཕན་པར་འདོད་ཅིང་ཞུགས་པ་ནི་བྱང་ཆུབ་སེམས་དཔའི་སྡོམ་པ་ཡིན་ཞིང་། དེའི་སྟེང་དུ་རིག་པ་འཛིན་པ་ནི། རིག་པ་འཛིན་པའི་སྡོམ་པ་ཡིན་ནོ། ། དེ་ལ་སོ་སོར་ཐར་པ་ནི་གཉིས་ཏེ། ཉན་ཐོས་ཀྱི་སོ་སོར་ཐར་པ་དང་། བྱང་ཆུབ་སེམས་དཔའི་སོ་སོར་ཐར་པའོ། །
འདིར་བྱང་ཆུབ་སེམས་དཔའི་སོ་སོར་ཐར་པ་ནི་སྡོམ་པ་ཐོབ་པ་དང་གནས་པ་གཉིས་ཀའི་རྟེན་དུ་རུང་གི སྔ་མ་ནི་དེ་ལྟར་མ་ཡིན་པས། རྡོ་རྗེ་རྩེ་མོའི་དགོངས་པ་ནི་བྱང་ཆུབ་སེམས་དཔའི་སོ་སོར་ཐར་པའོ། ། བྱང་ཆུབ་སེམས་དཔའི་སྡོམ་པ་དེ་བླང་བའི་ཆོ་ག་གཞན་ཞིག་ཡོད་དམ། སོ་སོར་ཐར་པའི་སྡོམ་པ་ཉིད་ཡིན་ཞེ་ན། སྔར་སོ་སོར་ཐར་པའི་སྡོམ་པ་ཐོབ་ན། ཕྱིས་བྱང་ཆུབ་སེམས་དཔའི་སྡོམ་པའི་དུས་སྔར་གྱི་དེ་བྱང་ཆུབ་སེམས་དཔའི་སྡོམ་པར་གནས་འགྱུར་ལ། སྔར་མ་ཐོབ་ན་ནི། བྱང་ཆུབ་སེམས་དཔའི་སྨོན་པའི་དུས་ཉིད་དུ་བྱང་ཆུབ་སེམས་དཔའི་སོ་སོར་ཐར་པའི་སྡོམ་པ་ཡིན་ནོ། ། ཞེས་པ་དང་།
འཁྲུལ་སྤོང་ལས། འདིར་ཁ་ཅིག འདི་སྐད་དུ། གསུམ་ལ་སྐྱབས་འགྲོ་ནས་བརྩམས་ཏེ། ། ཞེས་བྱ་བ་ཐུན་མོང་གི་སྐྱབས་འགྲོ་དང་། སོ་སོར་ཐར་པ་ལ་འཆད་ཅིང་། རྡོ་རྗེ་རྩེ་མོ་ལས། སོ་སོར་ཐར་དང་བྱང་ཆུབ་སེམས། ། རིག་འཛིན་རང་གི་ངོ་བོའོ། ། ཞེས་གསུངས་པ་གཉིས་ཀའང་སྐྱོན་དང་བཅས་པ་ཡིན་ཏེ།
རིག་པ་འཛིན་པ་དང་བྱང་ཆུབ་སེམས་དཔའི་སྡོམ་པ་གཉིས་ནང་མི་འགལ་མོད། སོ་སོར་ཐར་པའི་སྡོམ་པ་འདི་ནི་བྱང་ཆུབ་སེམས་དཔའི་སྡོམ་པ་ཐོབ་པའི་རྟེན་དུ་མི་རུང་སྟེ། སོ་སོར་ཐར་པ་ནི་གླིང་གསུམ་གྱི་སྐྱེས་པ་དང་བུད་མེད་མ་ཡིན་པ་གཞན་ལ་མི་སྐྱེ་ལ། བྱང་ཆུབ་ཀྱི་སེམས་ནི་འགྲོ་བ་མཐའ་དག་ལ་སྐྱེ་བར་གསུངས་པའི་ཕྱིར། ཡང་གནས་པའི་རྟེན་དུ་ཡང་མི་འཐད་དེ། སོ་སོར་ཐར་པ་ནི་ཤི་ནས་གཏོང་ལ། བྱང་ཆུབ་སེམས་དཔའ་ནི་ཇི་སྲིད་སངས་མ་རྒྱས་ཀྱི་བར་དུ་མི་གཏོང་བའི་ཕྱིར་ཞེ་ན། ཉན་ཐོས་དང་ཐུན་མོང་བའི་སོ་སོར་ཐར་པ་འདི་ནི་ཐོབ་པ་དང་གནས་པའི་རྟེན་དུ་མི་རུང་བར་ཁྱེད་སྨྲ་བ་བཞིན་དུ་ཁོ་བོ་ཅག་ཀྱང་སྨྲའོ། ། འོ་ན་ཁྱེད་ཀྱི་སོ་སོར་ཐར་པ་སྔོན་དུ་མ་སོང་བའི་སྡོམ་པ་གསུམ་གང་ཡིན་ཞེ་ན། འདིར་སོ་སོར་ཐར་པའི་རང་བཞིན་ནི་གཞན་ལ་གནོད་པར་བྱེད་པ་གཞི་དང་བཅས་པ་ལས་ལོག་པ་ཡིན་ལ།
བྱང་ཆུབ་སེམས་དཔའི་སྡོམ་པ་ནི་དེའི་སྟེང་དུ་གཞན་ལ་ཕན་འདོགས་པར་ཞུགས་པ་ཡིན་ཞིང་། རིག་པ་འཛིན་པ་ནི་དེ་དག་ཀྱང་ལྷའི་རྣམ་པར་ཡེ་ཤེས་ཀྱིས་བྱིན་གྱིས་བརླབས་ནས་ལོངས་སྤྱོད་པས་ན། འདི་ལ་འགལ་བ་ཅི་ཡང་ཡོད་པ་མ་ཡིན་ནོ། ། འོ་ན་སྔར་སོ་སོར་ཐར་པའི་སྡོམ་པ་དགེ་སློང་གི་བར་ཐོབ་པ་ཞིག་གིས་ཕྱིས་བྱང་ཆུབ་ཏུ་སེམས་བསྐྱེད་ནས་སླར་ཡང་དབང་མནོས་པར་གྱུར་ན། འདི་ལ་སྡོམ་པ་གསུམ་ཇི་ལྟར་ལྡན་ཞེ་ན། དགེ་སློང་གིས་སེམས་བསྐྱེད་པའི་ཚེ་སོ་སོར་ཐར་པ་ཐམས་ཅད་བྱང་ཆུབ་སེམས་དཔའི་སྡོམ་པར་འགྱུར་ལ། དཀྱིལ་འཁོར་དུ་ཞུགས་པའི་ཚེ་ན། སྡོམ་པ་ཐམས་ཅད་ཀྱང་རིག་པ་འཛིན་པའི་སྡོམ་པ་ཞེས་གསུངས་པ་ཡིན་ནོ། ། དེ་སྐད་དུ། རྒྱུད་འབུམ་པའི་ལུང་དེ་ཁོ་ན་ཉིད་ཀྱི་ཡེ་ཤེས་གྲུབ་པ་ཞེས་བྱ་བ་ལས་བྱུང་བ།
རྡོ་ཡི་རིགས་ཀྱི་བྱེ་བྲག་ཞིག ། བཞུ་བས་ལྕགས་དང་ཟངས་དངུལ་འབྱུང་། ། གསེར་འགྱུར་རྩི་ཡི་དངོས་པོ་ཡིས། ། ཀུན་ཀྱང་གསེར་དུ་བསྒྱུར་བར་བྱེད། ། དེ་བཞིན་སེམས་ཀྱི་བྱེ་བྲག་གིས། ། རིགས་ཅན་གསུམ་གྱི་སྡོམ་པ་ཡང་། ། དཀྱིལ་འཁོར་ཆེན་པོ་འདིར་ཞུགས་ནས། ། རྡོ་རྗེ་འཛིན་པ་ཞེས་བྱའོ། ། ཞེས་གསུངས་སོ། ། དཔེ་དེའི་རྡོ་ནི་ཕལ་པ་ཡིན་ལ།
ལྕགས་ནི་ཉན་ཐོས་ཀྱི་བསླབ་པར་བྱ་བ། ཟངས་ནི་རང་རྒྱལ་གྱི་བསླབ་པར་བྱ་བ། དངུལ་ནི་བྱང་ཆུབ་སེམས་དཔའི་བསླབ་པར་བྱ་བ་ཡིན་ཞིང་། གསེར་འགྱུར་གྱི་རྩི་ནི་རྡོ་རྗེ་ཐེག་པའི་བསླབ་པར་བྱ་བ་ཡིན་པར་མངོན་ནོ། ། ཞེས་གསུངས་སོ། ། གཉིས་པ་ལ། རྟེན་དང་བརྟེན་པར་འགྱུར་ཚུལ། སྡོམ་གསུམ་ངོ་བོ་གཅིག་ཚུལ་སྤྱིར་བཤད་པ། གནས་གྱུར་ནས་ངོ་བོ་གཅིག་ཚུལ་བྱེ་བྲག་ཏུ་བཤད་པ་གསུམ། དང་པོ་ལ།
སེམས་ཙམ་པ་དང་། དབུ་མ་པའི་ལུགས་གཉིས། དང་པོ་ནི། སོ་ཐར་རིགས་བདུན་གང་རུང་ཞིག་བྱང་སྡོམ་ཐོབ་པ་དང་གནས་པའི་རྟེན་དུ་ངེས་པར་དགོས་ཏེ། རིགས་བདུན་གང་རུང་སྔོན་དུ་མ་སོང་བར་བྱང་སེམས་ཀྱི་སྡོམ་པ་སྐྱེ་བ་ཡང་མེད། རིགས་བདུན་གང་རུང་དང་མི་ལྡན་པ་ལ་བྱང་སྡོམ་དང་ལྡན་པ་ཁས་མི་ལེན་པའི་ཕྱིར་ཏེ། སོ་སོར་ཐར་པ་རིགས་བདུན་གྱི། ། ཞེས་སོགས་དང་། དེས་ན་སེམས་ཙམ་པ་ཡི་ལུགས། ། གལ་ཏེ་སེམས་བསྐྱེད་དེ་འདོད་ན། །
ཐོག་མར་སོ་སོར་ཐར་པ་ལོངས། ། ཞེས་གསུངས་པའི་ཕྱིར། གཉིས་པ་ནི། ཆོ་ག་ཉན་ཐོས་དང་ཐུན་མོང་བའི་སོ་ཐར་རིགས་བདུན་བྱང་སེམས་ཀྱི་སྡོམ་པ་ཐོབ་པ་དང་གནས་པའི་རྟེན་དུ་ངེས་པར་དགོས་པ་མ་ཡིན་ཏེ། དེ་དག་སྔོན་དུ་མ་སོང་བར་ཡང་བྱང་སྡོམ་སྐྱེ་བ་དང་དེ་དག་དང་མི་ལྡན་པའི་རྒྱུད་ལ་ཡང་བྱང་སྡོམ་དང་ལྡན་པ་ཁས་ལེན་པའི་ཕྱིར་ཏེ། དབུ་མ་ལུགས་ཀྱི་སེམས་བསྐྱེད་འདི། ། སེམས་ཅན་ཀུན་གྱིས་ལེགས་ཐོབ་ན། ། ཞེས་སོགས་དང་། ཇི་ལྟར་ནས་ཀྱི་ས་བོན་ནི། ། ཞེས་སོགས་གསུངས་པའི་ཕྱིར།
འོན་ཀྱང་བྱང་སྡོམ་ཐོབ་ཟིན་གནས་པའི་རྟེན་དུ་ཐེག་ཆེན་སོ་ཐར་གྱི་སྡོམ་པ་ངེས་པར་དགོས་ཏེ། ཐེག་ཆེན་སོ་ཐར་དང་མི་ལྡན་པའི་གང་ཟག་གི་རྒྱུད་ལ་བྱང་སྡོམ་དང་ལྡན་པ་མི་སྲིད་པའི་ཕྱིར། དེ་ལྟར་ཡང་། སྡོམ་པ་ཉི་ཤུ་པའི་ཊི་ཀར། དེ་ལ་སོ་སོར་ཐར་པ་ནི་གཉིས་ཏེ། ཉན་ཐོས་ཀྱི་སོ་སོར་ཐར་པ་དང་། བྱང་ཆུབ་སེམས་དཔའི་སོ་སོར་ཐར་པའོ། ། ཞེས་པ་ནས། བྱང་ཆུབ་སེམས་དཔའི་སོ་སོར་ཐར་པའི་སྡོམ་པ་ཡིན་ནོ། ། ཞེས་པའི་བར་དང་།
འཁྲུལ་སྤོང་དུ། སོ་སོར་ཐར་པའི་སྡོམ་པ་འདི་ནི་བྱང་ཆུབ་སེམས་དཔའི་སྡོམ་པ་ཐོབ་པའི་རྟེན་དུ་མི་རུང་སྟེ། ཞེས་པ་ནས། ཉན་ཐོས་དང་ཐུན་མོང་བའི་སོ་སོར་ཐར་པ་འདི་ནི་ཐོབ་པ་དང་གནས་པའི་རྟེན་དུ་མི་རུང་བར་ཁྱེད་སྨྲ་བ་བཞིན་དུ་ཁོ་བོ་ཅག་ཀྱང་སྨྲའོ། ། ཞེས་གསུངས་པ་ལྟར་རོ། ། དེ་ཡང་འདིར་སོ་སོར་ཐར་པ་རིགས་བདུན་བྱང་སྡོམ་གྱི་ཐོབ་པ་དང་གནས་པའི་རྟེན་དུ་མི་དགོས་པའི་དམ་བཅའ་དེ་ཉིད་ཁས་ལེན་པ་ཡིན་གྱི་སོ་ཐར་ཤི་འཕོས་ནས་གཏོང་བར་བཤད་པའི་སྒྲུབ་བྱེད་ཁས་ལེན་པ་མ་ཡིན་ཏེ། སོ་ཐར་ཤི་འཕོས་པ་ཙམ་གྱིས་མི་གཏོང་བའི་ཕྱིར། གཉིས་པ་ནི། སོ་ཐར་གྱི་སྡོམ་པ། བྱང་སྡོམ།
སྔགས་སྡོམ་དང་གསུམ་ཁྱབ་བྱ་དང་ཁྱབ་བྱེད་ཀྱི་ཚུལ་གྱིས་ངོ་བོ་གཅིག་པ་ཡིན་ཏེ། སོ་ཐར་ནི་གཞན་ལ་གནོད་པ་གཞི་དང་བཅས་པ་སྤོང་བས་རབ་ཏུ་ཕྱེ་བའི་སྡོམ་པ་ཡིན། བྱང་སྡོམ་ནི་དེའི་སྟེང་དུ་གཞན་ལ་ཕན་འདོགས་པའི་བསམ་པ་ཁྱད་པར་ཅན་གྱིས་ཟིན་པའི་སྡོམ་པ་ཡིན་པའི་ཕྱིར། སྔགས་སྡོམ་ནི་དེ་དག་གཉིས་ཀའི་སྟེང་དུ་འབྲས་བུའི་རྣམ་པ་ལམ་དུ་བྱེད་པའི་ཐབས་ཁྱད་པར་ཅན་གྱིས་ཟིན་པའི་སྡོམ་པ་ཡིན་པའི་ཕྱིར། གོ་སླ་བའི་དཔེ་ནི། བདག་མེད་རྟོགས་པའི་མཁྱེན་པ། གཟུང་བ་ཆོས་ཀྱི་བདག་མེད་རྟོགས་པའི་མཁྱེན་པ། འཛིན་པ་ཆོས་ཀྱི་བདག་མེད་རྟོགས་པའི་མཁྱེན་པ་གསུམ་ཁྱབ་བྱ་ཁྱབ་བྱེད་ཀྱི་ཚུལ་གྱི་ངོ་བོ་གཅིག་པ་བཞིན་ནོ། ། དེ་ཡང་སྡོམ་པ་ཉི་ཤུ་པའི་ཊི་ཀར། སོ་སོར་ཐར་པའི་རང་གི་ངོ་བོ་ནི།
ཞེས་པ་ནས། རིག་པ་འཛིན་པའི་སྡོམ་པ་ཡིན་ནོ་ཞེས་པའི་བར་དང་། འཁྲུལ་སྤོང་དུ། འོ་ན་ཁྱེད་ཀྱི་སོ་སོར་ཐར་པ་སྔོན་དུ་མ་སོང་བའི་སྡོམ་པ་གང་ཡིན། ཞེས་པ་ནས། འདི་ལ་འགལ་བ་ཅི་ཡང་ཡོད་པ་མ་ཡིན་ནོ། ། ཞེས་པའི་དོན་ལེགས་པར་བཤད་པ་ཡིན་ནོ། ། གསུམ་པ་ལ། སྡོམ་པ་གང་ཞིག་གང་དུ་གནས་འགྱུར་པ། གནས་གྱུར་པའི་ཚེ་ངོ་བོ་གཅིག་པའི་དོན།
ཞར་བྱུང་གི་དོན་གཞན་བཤད་པ་དང་གསུམ། དང་པོ་ལ། གང་གནས་འགྱུར་བ། གང་དུ་གནས་འགྱུར་བ། གང་གི་སྟོབས་ཀྱིས་གནས་འགྱུར་བ། ཇི་ལྟར་དུ་གནས་འགྱུར་བའི་ཚུལ། དེ་ལྟར་གནས་གྱུར་པའི་དཔེ་དང་ལྔ། དང་པོ་ནི། ཐེག་དམན་སོ་ཐར་གྱི་སྡོམ་པ་དང་། འབྲས་བུའི་རྣམ་པ་ལམ་དུ་བྱེད་པའི་ཐབས་ཀྱིས་མ་ཟིན་པའི་བྱང་སྡོམ་མོ། །
གཉིས་པ་ནི། དང་པོ་དེ་བྱང་སྡོམ་དང་། དེ་གཉིས་ཀ་སྔགས་སྡོམ་དུའོ། ། གསུམ་པ་ནི། གཞན་ལ་ཕན་འདོགས་པའི་བསམ་པ་ཁྱད་པར་ཅན་གྱིས་ཟིན་པའི་སྟོབས་ཀྱིས་ཐེག་དམན་སོ་ཐར་བྱང་སྡོམ་དུ་གནས་འགྱུར། འབྲས་བུ་ལམ་དུ་བྱེད་པའི་ཐབས་ཁྱད་པར་ཅན་གྱིས་ཟིན་པའི་སྟོབས་ཀྱིས་འོག་མ་གཉིས་སྔགས་སྡོམ་དུ་གནས་འགྱུར་བའོ། ། བཞི་པ་ལ། བྱང་སྡོམ་དུ་གནས་འགྱུར་ཚུལ་དང་། སྔགས་སྡོམ་དུ་གནས་འགྱུར་ཚུལ་གཉིས། དང་པོ་ནི།
ཐེག་ཆེན་སོ་ཐར་གྱི་སྡོམ་པ་བྱང་སྡོམ་དུ་གནས་འགྱུར་མི་དགོས་ཏེ། ཐེག་ཆེན་སོ་ཐར་གྱི་སྡོམ་པ་བྱང་སྡོམ་གྱི་ངོ་བོར་གྲུབ་ཟིན་པའི་ཕྱིར། ཐེག་དམན་སོ་ཐར་གྱི་སྡོམ་པ་བྱང་སྡོམ་དུ་གནས་འགྱུར་བ་ཡིན་ཏེ། ཐེག་དམན་སོ་ཐར་དེ་ལ་གཞན་ལ་གནོད་པ་གཞི་བཅས་སྤོང་བའི་སྡོམ་པའི་ལྡོག་ཆ་དང་། རང་ཉིད་གཅིག་པུ་ཞི་བདེ་དོན་དུ་གཉེར་བའི་དམན་སེམས་ཀྱི་ལྡོག་ཆ་གཉིས་ཡོད་ཅིང་། ཐེག་དམན་སོ་ཐར་རྒྱུད་ལྡན་གྱི་གང་ཟག་གིས་བྱང་ཆུབ་མཆོག་ཏུ་སེམས་བསྐྱེད་པའི་ཚེ། གཞན་ལ་ཕན་འདོགས་པའི་བསམ་པ་ཁྱད་པར་ཅན་གྱིས་ཟིན་པའི་སྟོབས་ཀྱིས་གཞན་ལ་གནོད་པ་གཞི་བཅས་སྤོང་བའི་སྡོམ་པའི་རྫས་གོང་ནས་གོང་དུ་འཕེལ་བའི་ཚུལ་གྱིས་བྱང་སྡོམ་དུ་གནས་འགྱུར། དམན་སེམས་ཀྱི་ལྡོག་ཆ་རྩ་བ་ནས་བཏང་བའི་ཚུལ་གྱིས་ཕན་སེམས་ཁྱད་པར་ཅན་དུ་འགྱུར་བའི་ཕྱིར། གཉིས་པ་ལ། ཐེག་དམན་སོ་ཐར་གནས་འགྱུར་ཚུལ་དང་།
བྱང་སྡོམ་གནས་འགྱུར་ཚུལ་གཉིས། དང་པོ་ནི། ཐེག་དམན་སོ་ཐར་སྔགས་སྡོམ་དུ་གནས་འགྱུར་བའི་ཚུལ་ཡོད་དེ། ཐེག་དམན་སོ་ཐར་ལ་གཞན་ལ་གནོད་པ་གཞི་བཅས་སྤོང་བའི་ལྡོག་ཆ་དང་། འབྲས་བུ་ལམ་བྱེད་ཀྱི་ཐབས་ཀྱིས་མ་ཟིན་པའི་ཐ་མལ་སྣང་ཞེན་གྱི་ལྡོག་ཆ་གཉིས་ཡོད་ཅིང་། ཐེག་དམན་སོ་ཐར་དང་ལྡན་པའི་གང་ཟག་གིས་དཀྱིལ་འཁོར་དུ་ཞུགས་ནས་དབང་ཐོབ་པའི་ཚེ། འབྲས་བུ་ལམ་དུ་བྱེད་པའི་ཐབས་ཁྱད་པར་ཅན་གྱིས་ཟིན་པའི་སྟོབས་ཀྱིས་སྔ་མ་དེ་ཉིད་རྫས་གོང་ནས་གོང་དུ་འཕེལ་བའི་ཚུལ་གྱིས་སྔགས་སྡོམ་དུ་གནས་འགྱུར། ཕྱི་མ་དེ་ཉིད་རྩ་བ་ནས་བཏང་བའི་ཚུལ་གྱིས་འབྲས་བུ་ལམ་དུ་བྱེད་པའི་ཐབས་སུ་འགྱུར་བའི་ཕྱིར། གཉིས་པ་ནི། བྱང་སྡོམ་སྔགས་སྡོམ་དུ་གནས་འགྱུར་བའི་ཚུལ་ཡོད་དེ།
བྱང་སྡོམ་ལ་གཞན་ལ་ཕན་འདོགས་པའི་སྡོམ་པའི་ལྡོག་ཆ་དང་། འབྲས་བུ་ལམ་བྱེད་ཀྱི་ཐབས་ཀྱིས་མ་ཟིན་པའི་ཐ་མལ་སྣང་ཞེན་གྱི་ལྡོག་ཆ་གཉིས་ཡོད་ཅིང་། བྱང་སྡོམ་རྒྱུད་ལྡན་གྱི་གང་ཟག་གིས་དཀྱིལ་འཁོར་དུ་ཞུགས་ནས་དབང་ནོས་པའི་ཚེ། འབྲས་བུའི་རྣམ་པ་ལམ་དུ་བྱེད་པའི་ཐབས་ཁྱད་པར་ཅན་གྱིས་ཟིན་པའི་སྟོབས་ཀྱིས་སྔ་མ་དེ་རྫས་གོང་ནས་གོང་དུ་འཕེལ་བའི་ཚུལ་གྱིས་སྔགས་སྡོམ་དུ་གནས་འགྱུར། ཕྱི་མ་དེ་རྩ་བ་ནས་བཏང་བའི་ཚུལ་གྱིས་འབྲས་བུ་ལམ་དུ་བྱེད་པའི་ཐབས་ཁྱད་པར་ཅན་དུ་འགྱུར་བའི་ཕྱིར། ལྔ་པ་ནི། ཉན་ཐོས་དང་རང་རྒྱལ་གྱི་རྒྱུད་ཀྱི་སོ་ཐར། ཐེག་ཆེན་གྱི་རྒྱུད་ཀྱི་བྱང་སྡོམ། འབྲས་བུ་ལམ་བྱེད་ཀྱི་ཐབས་ཁྱད་པར་ཅན་གྱིས་ཟིན་པའི་སྟོབས་ཀྱིས་སྔགས་སྡོམ་དུ་གནས་འགྱུར་བའི་དཔེ་ཡོད་དེ། ལྕགས་ཟངས་དངུལ་གསུམ་གསེར་འགྱུར་གྱི་རྩིས་ཟིན་པ་ལ་བརྟེན་ནས་གསེར་དུ་འགྱུར་བ་དང་ཆོས་མཚུངས་པའི་ཕྱིར།
དེ་ཡང་། འོ་ན་སྔར་སོ་སོར་ཐར་པའི་སྡོམ་པ་དགེ་སློང་གི་བར་ཐོབ་པ་ཞིག་གིས། ཞེས་པ་ནས། གསེར་འགྱུར་གྱི་རྩི་ནི་རྡོ་རྗེ་ཐེག་པའི་བསླབ་པར་བྱ་བ་ཡིན་པར་མངོན་ནོ་ཞེས་པའི་བར་གྱི་དོན་ལེགས་པར་བཤད་པ་ཡིན་ནོ། ། གཉིས་པ་ལ། མི་འཐད་པའི་ཆ་དགག་པ་དང་། རང་གི་ལུགས་བཞག་པ་གཉིས། དང་པོ་ནི། ཁ་ཅིག་སྡོམ་གསུམ་གནས་གྱུར་ངོ་བོ་གཅིག་པའི་དོན། དགེ་སློང་རྡོ་རྗེ་འཛིན་པའི་རྒྱུད་ཀྱི་སོ་ཐར་བྱང་སེམས་སྔགས་སྡོམ་གསུམ་ཡིན་ཁྱབ་མཉམ་པའི་ཚུལ་གྱིས་ངོ་བོ་གཅིག་པ་ཡིན་གྱི།
དགེ་སློང་རྡོ་རྗེ་འཛིན་པའི་རྒྱུད་ཀྱི་དགེ་སློང་གི་སྡོམ་པ་དང་དེའི་རྒྱུད་ཀྱི་སྡོམ་པ་གོང་མ་གཉིས་ཡིན་ཁྱབ་མཉམ་མ་ཡིན་ཏེ། དེའི་རྒྱུད་ཀྱི་སྡོམ་པ་གོང་མ་གཉིས་པོ་ཡིན་ན། དགེ་སློང་གི་སྡོམ་པ་ཡིན་པས་མ་ཁྱབ་པའི་ཕྱིར་ཏེ། དགེ་སློང་གི་སྡོམ་པ་ཤི་འཕོས་པའི་དབང་གིས་གཏོང་ལ་བྱང་སྡོམ་དང་སྔགས་སྡོམ་ཤི་འཕོས་ནས་ཀྱང་རྗེས་སུ་འབྲང་བའི་ཕྱིར་ཞེས་ཟེར། འོ་ན་དགེ་སློང་བྱང་ཆུབ་སེམས་དཔའི་རྒྱུད་ལ་དགེ་ཚུལ་སྡོམ་པའི་ངོ་བོར་གྱུར་པའི་བྱང་སྡོམ་དང་དགེ་སློང་གི་སྡོམ་པའི་ངོ་བོར་གྱུར་པའི་བྱང་སྡོམ་ངོ་བོ་ཐ་དད་པ་གཉིས་ཅིག་ཅར་དུ་ལྡན་པར་ཐལ། དེའི་རྒྱུད་ལ་དགེ་སློང་གི་སྡོམ་པ་ཡིན་པའི་བྱང་སྡོམ་དང་། དེ་མ་ཡིན་པའི་བྱང་སྡོམ་གཉིས་ཅིག་ཅར་དུ་ཡོད་པའི་ཕྱིར། འདོད་ན། གང་ཟག་གཅིག་གི་རྒྱུད་ལ་གཙོ་སེམས་གཅིག་གི་འཁོར་དུ་དགེ་སློང་སྡོམ་པའི་ངོ་བོར་གྱུར་པའི་སྤོང་སེམས་དང་། དགེ་ཚུལ་སྡོམ་པའི་ངོ་བོར་གྱུར་པའི་སྤོང་སེམས་ངོ་བོ་ཐ་དད་པ་གཉིས་ཅིག་ཅར་དུ་ལྡན་པ་ཡོད་པར་ཐལ།
འདོད་པ་དེ་གང་ཞིག དགེ་སློང་དང་དགེ་ཚུལ་གྱི་སྡོམ་པ་གཟུགས་ཅན་པ་གཉིས་གང་ཟག་གཅིག་གི་རྒྱུད་ལ་ལྡན་པ་མེད་པའི་ཕྱིར། གཞན་ཡང་། དགེ་ཚུལ་གྱི་སྡོམ་པ་ཐོབ་ལ་མ་ཉམས་པའི་གང་ཟག་ཡིན་ན། དགེ་ཚུལ་གྱི་སྡོམ་པ་རྒྱུད་ལྡན་ཡིན་དགོས་པར་ཐལ། དགེ་སློང་གི་སྡོམ་པ་དང་། དགེ་ཚུལ་གྱི་སྡོམ་པ་ངོ་བོ་ཐ་དད་ཅིག་ཅར་དུ་རྒྱུད་ལ་ལྡན་པའི་གང་ཟག་ཡོད་པའི་ཕྱིར། འདོད་ན། ཚོགས་ལམ་ཐོབ་ལ་མ་ཉམས་པའི་གང་ཟག་ཡིན་ན། ཚོགས་ལམ་རྒྱུད་ལྡན་ཡིན་དགོས་པར་ཐལ་ལོ། །
གཞན་ཡང་། དགེ་སློང་བྱང་ཆུབ་སེམས་དཔའི་རྒྱུད་ལ་དགེ་སློང་གི་སྡོམ་པའི་ངོ་བོར་གྱུར་པའི་སྤོང་སེམས་དང་། དགེ་སློང་སྡོམ་པའི་ངོ་བོར་མ་གྱུར་པའི་སྤོང་སེམས་གྱི་སྡོམ་པ་ངོ་བོ་ཐ་དད་པ་གཉིས་ཅིག་ཅར་དུ་ལྡན་པར་ཐལ། དེའི་རྒྱུད་ལ་དགེ་སློང་གི་སྡོམ་པ་ཡིན་པའི་བྱང་སྡོམ་དང་། དགེ་སློང་གི་སྡོམ་པ་མ་ཡིན་པའི་བྱང་སྡོམ་གཉིས་ཅིག་ཅར་དུ་ལྡན་པའི་ཕྱིར། རྟགས་ཁས། གཞན་ཡང་། དགེ་སློང་བྱང་ཆུབ་སེམས་དཔའི་རྒྱུད་ཀྱི་བྱང་སྡོམ་ཡིན་ན། དགེ་སློང་གི་བསླབ་བྱ་ལ་སློབ་དགོས་ཀྱི་སྡོམ་པ་ཡིན་པས་མ་ཁྱབ་པར་ཐལ་བ་དང་། དགེ་སློང་བྱང་ཆུབ་སེམས་དཔའ་ཡིན་ན།
བསྙེན་པར་རྫོགས་པའི་གང་ཟག་ཡིན་པས་མ་ཁྱབ་པར་ཐལ། དེའི་རྒྱུད་ཀྱི་སྡོམ་པ་ཡིན་ན། བསྙེན་པར་རྫོགས་པའི་སྡོམ་པ་ཡིན་པས་མ་ཁྱབ་པའི་ཕྱིར། དེ་བཞིན་དུ་དགེ་སློང་རྡོ་རྗེ་འཛིན་པའི་རྒྱུད་ཀྱི་དགེ་སློང་གི་སྡོམ་པ་དང་། སྔགས་སྡོམ་ལ་སྦྱར་ཏེ་ཤེས་པར་བྱའོ། ། གཉིས་པ་རང་ལུགས་ལ་གཅིག་ལྡན་གྱི་དབང་དུ་བྱས་པ། གཉིས་ལྡན་གྱི་དབང་དུ་བྱས་པ། གསུམ་ལྡན་གྱི་དབང་དུ་བྱས་པ་དང་གསུམ་ལས། དང་པོ་ནི་ཐེག་དམན་སོ་ཐར་རྒྱུད་ལྡན་གྱི་གང་ཟག་སྟེ། འདི་ལ་སོ་ཐར་ཙམ་ལྡན་གྱི་གོང་མ་གཉིས་མི་ལྡན་པའི་ཕྱིར།
གཉིས་པ་ནི། སྔགས་སྡོམ་མ་ཐོབ་པའི་བྱང་སེམས་ཀྱི་སྡོམ་པ་དང་ལྡན་པ་སྟེ། འདིའི་རྒྱུད་ལ་ཐེག་ཆེན་སོ་ཐར་གྱི་སྡོམ་པ་དང་བྱང་སྡོམ་གཉིས་རྫས་དབྱེར་མེད་ཀྱི་ཚུལ་དུ་ལྡན་པའི་ཕྱིར། བྱེ་བྲག་ཏུ་དགེ་སློང་བྱང་ཆུབ་སེམས་དཔའི་རྒྱུད་ལ་རང་རྒྱུད་ཀྱི་སོ་ཐར། བྱང་སྡོམ་དགེ་སློང་གི་སྡོམ་གསུམ་ངོ་བོ་གཅིག་ལ་ལྡོག་པ་ཐ་དད་པའི་ཚུལ་གྱིས་ལྡན་ཏེ། དེའི་རྒྱུད་ཀྱི་ངེས་འབྱུང་གི་ཚུལ་ཁྲིམས་དེ་གཞན་ལ་གནོད་པ་གཞི་བཅས་སྤོང་བའི་ཆ་ནས་སོ་ཐར། གཞན་ལ་ཕན་འདོགས་པའི་བསམ་པས་ཟིན་པའི་ཆ་ནས་བྱང་སྡོམ། ཁྲིམས་ཉིས་བརྒྱ་ལྔ་བཅུ་རྩ་གསུམ་གྱི་བསླབ་བྱ་ལ་སློབ་པའི་ཆ་ནས་དགེ་སློང་གི་སྡོམ་པར་བཞག་པའི་ཕྱིར། དཔེར་ན། བྱང་སེམས་སྒོམ་ལམ་པའི་རྒྱུད་ཀྱི་གཞི་ཤེས།
ལམ་ཤེས། སྒོམ་ལམ་གསུམ་ངོ་བོ་གཅིག་ལ་ལྡོག་པའི་སྒོ་ནས་ཐ་དད་དུ་ཕྱེ་བ་ལྟ་བུའོ། ། གསུམ་པ་ནི། སྔགས་སྡོམ་དང་ལྡན་པའི་གང་ཟག་སྟེ། སྔགས་སྡོམ་ཡིན་ན་སོ་ཐར་དང་བྱང་སྡོམ་ཡིན་པ་གཅིག་དགོས་པའི་ཕྱིར། དེ་ཡང་དགེ་སློང་རྡོ་རྗེ་འཛིན་པའི་རྒྱུད་ཀྱི་སོ་ཐར་བྱང་སྡོམ་སྔགས་སྡོམ་དགེ་སློང་གི་སྡོམ་པ་བཞི་པོ་དེ་ངོ་བོ་གཅིག་ལ་ལྡོག་པའི་སྒོ་ནས་ཐ་དད་དུ་ཕྱེ་བ་ཡིན་ཏེ། དེའི་རྒྱུད་ཀྱིས་ངེས་འབྱུང་གི་ཚུལ་ཁྲིམས་དེ་གཞན་ལ་གནོད་པ་གཞི་བཅས་སྤོང་བ་ལ་སོགས་པའི་ཆ་ནས་སྡོམ་པ་བཞི་ཆར་དུ་བཞག་པའི་ཕྱིར། དཔེར་ན། སངས་རྒྱས་འཕགས་པའི་རྒྱུད་ཀྱི་གཞི་ཤེས། ལམ་ཤེས།
རྣམ་མཁྱེན། ཇི་ལྟ་བ་མཁྱེན་པའི་རྣམ་མཁྱེན་བཞི་པོ་དེ་ངོ་བོ་གཅིག་ལ་ལྡོག་པའི་སྒོ་ནས་ཐ་དད་དུ་ཕྱེ་བ་བཞིན་ནོ། ། དེ་ལྟར་ཡང་། སངས་རྒྱས་གསུང་བཞིན་མཛད་པ་ཡི། ། བླ་མ་བཙལ་ལ་དབང་བཞི་བླང་། ། དེ་ཡིས་སྡོམ་པ་གསུམ་ལྡན་འགྱུར། ། ཞེས་དང་། རྡོ་རྗེ་རྩེ་མོ་ལས། སོ་སོར་ཐར་དང་བྱང་ཆུབ་སེམས། ། རིག་འཛིན་རང་གི་སྡོམ་པའོ། །
ཞེས་དང་། རིགས་ལྡན་འཇམ་དཔལ་གྲགས་པས་ཀྱང་། སྡོམ་གསུམ་ཆོ་གར་མི་འགྱུར་བས། ། སྔགས་ཀྱི་བདག་ཉིད་མི་འགྱུར་ཏེ། ། ཞེས་སོ། ། གསུམ་པ་ཞར་བྱུང་ལ། ཚིགས་གསུམ་གྱི་ལྡན་ཚུལ་ལ་དཔྱད་པ་དང་། གོང་མས་འོག་མ་ཐོབ་ཚུལ་ལ་དཔྱད་པ་གཉིས། དང་པོ་ནི། དགེ་བསྙེན་དགེ་ཚུལ་དགེ་སློང་གསུམ་རིམ་གྱིས་བླངས་པའི་ཚེ་དེ་གསུམ་ངོ་བོ་ཐ་དད་དུ་ལྡན་ནམ།
ངོ་བོ་གཅིག་ཏུ་ལྡན་ནམ། སྔ་མ་ཕྱི་མར་གནས་འགྱུར་བའི་ཚུལ་དུ་ལྡན་ཞེ་ན། འདི་ལ་གཟུགས་ཅན་དུ་འདོད་པའི་ལུགས་དང་། ཤེས་པར་འདོད་པའི་ལུགས་གཉིས། དང་པོ་ནི། བྱེ་བྲག་ཏུ་སྨྲ་བ་ལྟར་ན། ཚིགས་གསུམ་རིམ་གྱིས་ནོས་པའི་དགེ་སློང་གི་རྒྱུད་ལ། གསུམ་པོ་དེ་ངོ་བོ་ཐ་དད་དུས་མཉམ་དུ་ལྡན་ཏེ། དེའི་རྒྱུད་ལ་གསུམ་པོ་དེ་ཐོབ་བྱེད་ཀྱི་རྒྱུས་ཐོབ། གཏོང་བྱེད་ཀྱི་རྒྱུས་མ་བཏང་བའི་གཟུགས་ཅན་ངོ་བོ་ཐ་དད་ཡིན་པའི་ཕྱིར་ཏེ།
ཐ་དད་དེ་དག་འགལ་བ་མེད། ། ཅེས་དང་། རང་འགྲེལ་ལས། སྡོམ་པ་དེ་དག་ལྔ་དང་བཅུ་དང་ཉི་ཤུ། ཞེས་བྱ་བ་ལྟ་བུ་དང་། དོང་ཙེ་གཅིག་དང་གཉིས་ཞེས་བྱ་བ་བཞིན་དུ་གཞན་དང་གཞན་ཞེས་བྱ་བའམ། འོན་ཏེ་དེ་དག་ཐམས་ཅད་ཐ་དད་པ་ཉིད་གཅིག་ཏུ་སྐྱེ་ཞེ་ན། སྨྲས་པ་ཐ་དད་པ་དེ་དག་ནི་མ་འདྲེས་པ་ཉིད་དེ། སྡོམ་པ་གསུམ་དག་ལ་སྲོག་གཅོད་པ་སྤོང་བ་གསུམ་ནས་མྱོས་པར་འགྱུར་བའི་ལྟུང་བ་སྤོང་བ་གསུམ་གྱི་བར་དུ་མཚན་ཉིད་ཐ་དད་པར་སྐྱེས་ཏེ། ལྷག་མ་རྣམས་ཀྱང་དེ་དང་འདྲའོ། །
ཞེས་གསུངས་པ་ལྟར་རོ། ། གཉིས་པ་ནི། དབུ་མ་པ་ལྟར་ན། ཚིགས་གསུམ་རིམ་གྱིས་ནོད་པའི་དགེ་སློང་གི་རྒྱུད་ལ་དེ་གསུམ་ངོ་བོ་ཐ་དད་ཅིག་ཅར་དུ་ལྡན་པ་མ་ཡིན་ཏེ། དེ་ཡིན་ན་གཙོ་སེམས་གཅིག་གི་འཁོར་དུ་སྤོང་སེམས་རྫས་གཞན་པ་གསུམ་ཅིག་ཅར་དུ་ལྡན་པར་ཐལ་བའི་སྐྱོན་ཡོད་པའི་ཕྱིར། དེ་གསུམ་ངོ་བོ་གཅིག་ཏུ་ལྡན་པ་ཡང་མ་ཡིན་ཏེ། ཤེས་རྒྱུད་གཅིག་ལ་དེ་གསུམ་གྱི་གཞི་མཐུན་མི་སྲིད་པའི་ཕྱིར། དེས་ན་ཚིགས་གསུམ་རིམ་གྱིས་ནོད་པའི་དགེ་སློང་གི་རྒྱུད་ལ་སྔ་མ་སྔ་མ་ཕྱི་མ་ཕྱི་མར་རྫས་གོང་འཕེལ་དུ་གནས་འགྱུར་བའི་ཚུལ་གྱིས་ལྡན་ཏེ། དགེ་བསྙེན་གྱིས་དགེ་ཚུལ་གྱི་སྡོམ་པ་བླངས་པའི་ཚེ་དགེ་བསྙེན་གྱི་སྡོམ་པ་དགེ་ཚུལ་གྱི་སྡོམ་པའི་ངོ་བོར་འགྱུར། དགེ་ཚུལ་གྱིས་དགེ་སློང་གི་སྡོམ་པ་བླངས་པའི་ཚེ་དགེ་སློང་སྡོམ་པའི་ངོ་བོར་འགྱུར་བའི་ཕྱིར།
དཔེར་ན། ཚོགས་ལམ་ནས་སྦྱོར་ལམ་སྦྱོར་ལམ་ནས་མཐོང་ལམ་དུ་གནས་འགྱུར་བ་བཞིན་ནོ། ། དེས་ན་དགེ་སློང་གི་རྒྱུད་ལ་དགེ་ཚུལ་གྱི་སྡོམ་པ་ཐོབ་ལ་མ་ཉམས་པ་ཡིན་གྱི་དགེ་ཚུལ་གྱི་སྡོམ་པ་ཡོད་པར་ཁས་ལེན་པ་མི་རིགས་ཏེ། དགེ་སློང་གི་རྒྱུད་ལ་སྡོམ་པ་གསུམ་པོ་དེ་གཟུགས་ཅན་ངོ་བོ་ཐ་དད་དང་ཤེས་པའི་ངོ་བོར་གྱུར་པའི་རྫས་ཐ་དད་གང་དུ་ཡང་མེད་པའི་ཕྱིར་ཏེ། དེ་གཉིས་ངོ་བོ་གཅིག་པའི་ཚུལ་གྱིས་ཅིག་ཅར་དུ་ལྡན་པ་མེད་པའི་ཕྱིར། གཉིས་པ་ནི། ཁྱིམ་པ་རྡོ་རྗེ་འཛིན་པས་གསོལ་བཞིའི་ཆོ་གའི་སྒོ་ནས་དགེ་སློང་གི་སྡོམ་པ་བླངས་པའི་ཚེ་དགེ་སློང་གི་སྡོམ་པ་སྔགས་སྡོམ་ལས་ངོ་བོ་ཐ་དད་དུ་སྐྱེ་བ་ཡིན་ནམ། ངོ་བོ་གཅིག་ཏུ་སྐྱེ་བ་གང་ཡིན། དང་པོ་ལྟར་ན་སྡོམ་གསུམ་ངོ་བོ་གཅིག་ཏུ་ཁས་བླངས་པ་དང་ནང་འགལ། གཉིས་པ་ལྟར་ན།
སྡོམ་པ་གོང་མ་ཡང་འོག་མར་གནས་འགྱུར་བ་ཡོད་པར་འགྱུར་ཞེ་ན། ཁྱིམ་པ་རྡོ་རྗེ་འཛིན་པས་དགེ་སློང་གི་སྡོམ་པ་བླངས་པའི་ཚེ་སྡོམ་པ་དེ་གཉིས་ངོ་བོ་ཐ་དད་དུ་སྐྱེ་བ་མ་ཡིན་ཏེ། དེའི་ཚེ་ཁྱིམ་པ་རྡོ་རྗེ་འཛིན་པའི་སྔགས་སྡོམ་དེ་ཉིད་དགེ་སློང་གི་སྡོམ་པའི་ངོ་བོར་སྐྱེ་བའི་ཕྱིར། འོན་ཀྱང་སྔགས་སྡོམ་དགེ་སློང་གི་སྡོམ་པར་གནས་གྱུར་པའི་ཐ་སྙད་མི་འདོགས་ཏེ། ཁྱིམ་པ་རྡོ་རྗེ་འཛིན་པའི་རྒྱུད་ལ་དགེ་སློང་གི་སྡོམ་པ་སྐྱེས་པའི་ཚེ་སྔར་གྱི་སྔགས་སྡོམ་རང་གི་ངོ་བོ་མ་བཏང་བར་ཡོད་པ་དང་། སྔགས་སྡོམ་དེ་ཉིད་དགེ་སློང་གི་སྡོམ་པ་ལ་ལྟོས་ཏེ་དམན་པ་མ་ཡིན་པའི་ཕྱིར། གསུམ་པ་རྩོད་སྤང་ལ། རྩོད་པ་དང་། ལན་གཉིས། དང་པོ་ནི།
གསོལ་བཞིའི་ཆོ་ག་ལ་བརྟེན་ནས་ཐོབ་པའི་སྔགས་སྡོམ་ཡོད་པར་ཐལ། དགེ་སློང་གི་སྡོམ་པའི་ངོ་བོར་གྱུར་པའི་སྔགས་སྡོམ་ཡོད་པའི་ཕྱིར། འདོད་ན། སྔགས་སྡོམ་ཐོབ་ཕྱིར་དུ་དབང་གི་ཆོ་ག་གསུངས་པ་དོན་མེད་དུ་ཐལ་ལོ། ། གཞན་ཡང་། དབང་བསྐུར་གྱི་ཆོ་ག་ལ་བརྟེན་ནས་ཐོབ་པའི་དགེ་སློང་གི་སྡོམ་པ་ཡོད་པར་ཐལ། སྔགས་སྡོམ་གྱི་ངོ་བོར་གྱུར་པའི་དགེ་སློང་གི་སྡོམ་པ་ཡོད་པའི་ཕྱིར། འདོད་ན། དགེ་སློང་གི་སྡོམ་པ་ཐོབ་ཕྱིར་དུ་གསོལ་བཞིའི་ཆོ་ག་གསུངས་པ་དོན་མེད་པར་ཐལ་ལོ་ཟེར། གཉིས་པ་ལ།
འོ་ན་བྱང་སྡོམ་འབོགས་པའི་ཆོ་ག་ལ་བརྟེན་ནས་ཐོབ་པའི་དགེ་སློང་གི་སྡོམ་པ་ཡོད་པར་ཐལ། བྱང་སྡོམ་གྱི་ངོ་བོར་གྱུར་པའི་དགེ་སློང་གི་སྡོམ་ཡོད་པའི་ཕྱིར་ཏེ། བྱང་སེམས་ཀྱི་ཉེས་སྤྱོད་སྡོམ་པའི་ཚུལ་ཁྲིམས་སུ་གྱུར་པའི་དགེ་སློང་གི་སྡོམ་པ་ཡོད་པར་བྱང་ས་ལས་བཤད་པའི་ཕྱིར། འདོད་ན། དགེ་སློང་གི་སྡོམ་པ་ཐོབ་ཕྱིར་དུ་གསོལ་བཞིའི་ཆོ་ག་གསུངས་པ་དོན་མེད་པར་ཐལ་ལོ། ། གཞན་ཡང་གསོལ་བཞིའི་ཆོ་ག་ལ་བརྟེན་ནས་ཐོབ་པའི་བྱང་སྡོམ་ཡོད་པར་ཐལ། དགེ་སློང་གི་སྡོམ་པའི་ངོ་བོར་གྱུར་པའི་བྱང་སྡོམ་ཡོད་པའི་ཕྱིར། འདོད་ན། བྱང་སྡོམ་ཐོབ་ཕྱིར་དུ་དེའི་ཆོ་ག་གསུངས་པ་དོན་མེད་པར་ཐལ་ལོ། ། གཞན་ཡང་།
དགེ་སློང་རྡོ་རྗེ་འཛིན་པའི་རྒྱུད་ལ་འབྲས་བུ་ལམ་བྱེད་ཀྱི་ཐབས་ཀྱིས་མ་ཟིན་པའི་དགེ་སློང་གི་སྡོམ་པ་ཡོད་པར་ཐལ། དེའི་རྒྱུད་ལ་སྔགས་སྡོམ་ལས་དོན་གཞན་པའི་དགེ་སློང་གི་སྡོམ་པ་ཡོད་པའི་ཕྱིར། རྟགས་ཁས། འདོད་ན། དགེ་སློང་བྱང་སེམས་ཀྱི་རྒྱུད་ལ་ཐེག་ཆེན་སེམས་བསྐྱེད་ཀྱིས་མ་ཟིན་པའི་དགེ་སློང་གི་སྡོམ་པ་ཡོད་པར་ཐལ་ལོ། ། གཉིས་པ་གཏོང་ཚུལ་ལ་དགག་བཞག་སྤང་གསུམ། དང་པོ་ལ། ངོ་བོ་ཐ་དད་པའི་ཕྱོགས་ལ་མི་འཐད་པའི་ཆ་དགག་པ་དང་། ངོ་བོ་གཅིག་པའི་ཕྱོགས་ལ་མི་འཐད་པའི་ཆ་དགག་པ་གཉིས་ལས། དང་པོ་ནི།
ཁ་ཅིག ཤི་འཕོས་པ་དང་མཚན་གཉིས་ཅིག་ཅར་དུ་བྱུང་བ་སོ་ཐར་སྡོམ་པའི་གཏོང་རྒྱུ་ཡིན་ཏེ། དེ་ལྟར་འདུལ་བ་ལས་བཤད་པའི་ཕྱིར། བྱང་སེམས་ཀྱི་རྩ་ལྟུང་བྱང་སེམས་སྡོམ་པའི་གཏོང་རྒྱུ་ཡིན་ཏེ། སྔགས་ཀྱི་རྩ་ལྟུང་སྔགས་སྡོམ་གྱི་གཏོང་རྒྱུར་བཤད་པ་གང་ཞིག རྒྱུ་མཚན་མཚུངས་པའི་ཕྱིར། ཞེས་ཟེར་རོ། ། མི་འཐད་དེ། དགེ་སློང་གི་སྡོམ་པ་དེ་ཇི་སྲིད་འཚོའི་བར་གྱི་གཟུགས་ཅན་གྱི་སྡོམ་པར་ཐལ། དེ་ལྟར་དུ་འདུལ་བ་ལས་བཤད་པའི་ཕྱིར།
གཞན་ཡང་། བྱང་སེམས་ཀྱི་རྩ་ལྟུང་བྱུང་བ་ཙམ་གྱིས་བྱང་སྡོམ་གཏོང་བ་མི་འཐད་དེ། བྱང་སེམས་ཀྱི་རྩ་ལྟུང་ཀུན་དཀྲིས་ཆེན་པོས་སྤྱད་ན་གཏོང་བ་ཡིན་ཀྱང་ཀུན་དཀྲིས་འབྲིང་དང་ཆུང་ངུས་སྤྱད་ན་བཤགས་པ་ཙམ་གྱིས་དག་པར་གསུངས་པའི་ཕྱིར་ཏེ། སྡོམ་པ་ཉི་ཤུ་པ་ལས། སྡོམ་པ་སླར་ཡང་བླང་བར་བྱ། ། ཟག་པ་འབྲིང་ནི་གསུམ་ལ་བཤགས། ། གཅིག་གི་མདུན་དུ་ལྷག་མ་རྣམས། ། ཞེས་གསུངས་པའི་ཕྱིར། གཉིས་པ་ནི། མཁས་པའི་དབང་པོ་ཁ་ཅིག་ན་རེ།
དགེ་སློང་རྡོ་རྗེ་འཛིན་པའི་སྡོམ་པ་གཏོང་ཚུལ་ལ། དགེ་སློང་གི་སྡོམ་པ་བཏང་ནས་གོང་མ་གཉིས་མི་གཏོང་བའི་མུ། གོང་མ་གཉིས་བཏང་ནས་དགེ་སློང་གི་སྡོམ་པ་མི་གཏོང་བའི་མུ། དགེ་སློང་གི་སྡོམ་པ་དང་སྔགས་སྡོམ་བཏང་ནས་བྱང་སྡོམ་མི་གཏོང་བའི་མུ། སྔགས་སྡོམ་བཏང་ནས་འོག་མ་གཉིས་མི་གཏོང་བའི་མུ། གསུམ་ཆར་དུས་མཉམ་དུ་གཏོང་བ་དང་ལྔ་ལས། དང་པོ་ནི། དགེ་སློང་རྡོ་རྗེ་འཛིན་པས་སེམས་ཅན་གྱི་དོན་དུ་འགྱུར་བའི་དགོས་ཆེད་ཁྱད་པར་ཅན་གྱི་ཚེ་དགེ་སློང་གི་བསླབ་པ་ཕུལ་བ་ལྟ་བུ་སྟེ། དེའི་ཚེ་དགེ་སློང་སྡོམ་པའི་གཏོང་རྒྱུ་བྱུང་ལ་གོང་མ་གཉིས་ཀྱི་གཏོང་རྒྱུ་མ་བྱུང་བའི་ཕྱིར། གཉིས་པ་ནི།
དེས་སྨོན་པ་བྱང་ཆུབ་ཀྱི་སེམས་བཏང་བ་སྟེ་གོང་མ་གཉིས་ཀྱི་གཏོང་རྒྱུ་བྱུང་ལ་དགེ་སློང་གི་སྡོམ་པའི་གཏོང་རྒྱུ་མ་བྱུང་བའི་ཕྱིར། གསུམ་པ་ནི། དགེ་སློང་གིས་ཕམ་པ་བཞི་སྤྱད་པ་ལྟ་བུ་སྟེ། དགེ་སློང་གི་སྡོམ་པ་ཉམས་བྱེད་ཀྱི་ཕམ་པ་དང་བདེར་གཤེགས་བཀའ་འདས་ཀྱི་རྩ་ལྟུང་དུ་འགྱུར་བའི་ཕྱིར། བཞི་པ་ནི། དེས་གསང་སྒྲོགས་ཀྱི་རྩ་ལྟུང་སྤྱད་པ་ལྟ་བུ་སྟེ། ལྟུང་བ་དེ་ཉིད་སྔགས་སྡོམ་གྱི་གཏོང་རྒྱུ་ཡིན་ལ་འོག་མ་གཉིས་ཀྱི་གཏོང་རྒྱུ་མ་ཡིན་པའི་ཕྱིར། ལྔ་པ་ནི། སྨོན་སེམས་བཏང་ནས་སྲོག་གཅོད་ཀྱི་ཕམ་པ་སྤྱད་པ་ལྟ་བུ་སྟེ། སྡོམ་པ་གསུམ་ཀའི་རྩ་ལྟུང་བྱུང་བའི་ཕྱིར།
དེ་ཡང་བྱང་སྡོམ་བཏང་ནས་སྔགས་སྡོམ་མི་གཏོང་བའི་མུ་ཡོད་པ་མ་ཡིན་ཏེ། སྔགས་སྡོམ་བྱང་སྡོམ་གྱི་བྱེ་བྲག་ཡིན་པའི་ཕྱིར། སོ་ཐར་བཏང་ནས་གོང་མ་གཉིས་མི་གཏོང་བའི་མུ་ཡོད་པ་མ་ཡིན་ཏེ་གོང་མ་གཉིས་སོ་ཐར་སྡོམ་པའི་བྱེ་བྲག་ཡིན་པའི་ཕྱིར། ཞེས་གསུང་ངོ་། ། འདི་དག་ལ་ཡང་མི་འཐད་པའི་ཆ་ཡོད་དེ། གཏོང་བའི་ཚུལ་མི་འཐད་པ་དང་སྒྲུབ་བྱེད་ལ་མགོ་མཚུངས་པའི་སྐྱོན་གཉིས་ཡོད་པའི་ཕྱིར། དང་པོ་ནི། དགེ་སློང་རྡོ་རྗེ་འཛིན་པའི་རྒྱུད་ལ་བྱང་སྡོམ་མ་ཡིན་པའི་སོ་ཐར་གྱི་སྡོམ་པ་ཡོད་པར་ཐལ། དེའི་རྒྱུད་ལ་སྨོན་པ་བྱང་ཆུབ་ཀྱི་སེམས་འདོར་བའི་རྩ་ལྟུང་བྱུང་བའི་ཚེ་རང་རྒྱུད་ཀྱི་བྱང་སྡོམ་མཐའ་དག་གཏོང་བ་གང་ཞིག རང་རྒྱུད་ཀྱི་སོ་ཐར་གྱི་སྡོམ་པ་མི་གཏོང་བའི་ཕྱིར་ཏེ།
རང་རྒྱུད་ཀྱི་དགེ་སློང་གི་སྡོམ་པ་མི་གཏོང་བར་ཁས་བླངས་པའི་ཕྱིར། གཞན་ཡང་། དགེ་སློང་རྡོ་རྗེ་འཛིན་པའི་རྒྱུད་ལ་སྔགས་སྡོམ་མ་ཡིན་པའི་བྱང་སྡོམ་ཡོད་པར་ཐལ། དགེ་སློང་རྡོ་རྗེ་འཛིན་པས་གསང་སྒྲོགས་ཀྱི་རྩ་ལྟུང་སྤྱད་པའི་ཚེ་རང་རྒྱུད་ཀྱི་སྔགས་སྡོམ་མཐའ་དག་གཏོང་བ་གང་ཞིག རང་རྒྱུད་ཀྱི་བྱང་སྡོམ་མི་གཏོང་བར་ཁས་བླངས་པའི་ཕྱིར། གཞན་ཡང་། དགེ་སློང་རྡོ་རྗེ་འཛིན་པའི་རྒྱུད་ཀྱི་བྱང་སྡོམ་ཆོས་ཅན། དེའི་རྒྱུད་ཀྱི་སྔགས་སྡོམ་དང་གྲུབ་བདེ་རྫས་གཅིག་པའི་སྡོམ་པ་མ་ཡིན་པར་ཐལ། དེའི་རྒྱུད་ཀྱི་སྔགས་སྡོམ་ཉམས་བྱེད་ཀྱི་ལྟུང་བ་ཡིན་ན། ཁྱོད་ཉམས་བྱེད་ཀྱི་ལྟུང་བ་ཡིན་པས་མ་ཁྱབ་པའི་ཕྱིར།
མ་གྲུབ་ན། དགེ་སློང་རྡོ་རྗེ་འཛིན་པས་སྤྱད་པའི་གསང་སྒྲོགས་ཀྱི་རྩ་ལྟུང་ཆོས་ཅན། དེར་ཐལ། དེའི་ཕྱིར། འཁོར་གསུམ། གཞན་ཡང་། དགེ་སློང་རྡོ་རྗེ་འཛིན་པའི་རྒྱུད་ཀྱི་སྔགས་སྡོམ་ཆོས་ཅན། དེའི་རྒྱུད་ཀྱི་སོ་ཐར་གྱི་སྡོམ་པ་དང་ངོ་བོ་དབྱེར་མེད་གྲུབ་བདེ་རྫས་གཅིག་པའི་སྡོམ་པ་མ་ཡིན་པར་ཐལ། ཁྱོད་ཉམས་བྱེད་ཀྱི་རྩ་ལྟུང་ཡིན་ན། དེའི་རྒྱུད་ཀྱི་སོ་ཐར་གྱི་སྡོམ་པ་ཉམས་བྱེད་ཀྱི་རྩ་ལྟུང་ཡིན་པས་མ་ཁྱབ་པའི་ཕྱིར།
རྟགས་ཁས། གཉིས་པ་ནི། དགེ་སློང་རྡོ་རྗེ་འཛིན་པའི་རྒྱུད་ཀྱི་སྔགས་སྡོམ་བཏང་ནས་དགེ་སློང་གི་སྡོམ་པ་མི་གཏོང་བའི་མུ་ཡོད་པ་མི་འཐད་པར་ཐལ། དེའི་རྒྱུད་ཀྱི་དགེ་སློང་གི་སྡོམ་པ་དེ་དེའི་རྒྱུད་ཀྱི་སྔགས་སྡོམ་གྱི་བྱེ་བྲག་ཡིན་པའི་ཕྱིར། དེ་བཞིན་དུ་དེའི་རྒྱུད་ཀྱི་བྱང་སྡོམ་དང་དགེ་སློང་གི་སྡོམ་པ་ལ་སྦྱར་ཏེ་སྟོབས་མཚུངས་ཀྱི་འཁོར་གསུམ་བྱའོ། ། གཉིས་པ་རང་ལུགས་ལ། སོ་སོའི་གཏོང་རྒྱུ་དང་། ཐུན་མོང་གི་གཏོང་རྒྱུ་གཉིས། དང་པོ་ལ། སོ་ཐར།
བྱང་སྡོམ། སྔགས་སྡོམ་གྱི་གཏོང་རྒྱུ་དང་གསུམ། དང་པོ་ལ། བཤད་ཚུལ་སྤྱིར་བསྟན་པ་དང་། རང་ཕྱོགས་ངོས་བཟུང་བ་གཉིས། དང་པོ་ནི། འདུལ་བའི་སྡེ་སྣོད་ལས། བསླབ་པ་ཕུལ་བ། ཤི་འཕོས་པ། མཚན་གཉིས་ཅིག་ཅར་དུ་བྱུང་བ།
མཚན་ལན་གསུམ་དུ་འགྱུར་བ། དགེ་བའི་རྩ་བ་ཆད་པ་རྣམས་སོ་ཐར་སྤྱིའི་གཏོང་རྒྱུ་དང་མཚན་མོ་མཐའི་སྐད་ཅིག་མ་འདས་པ་བསྙེན་གནས་ཀྱི་སྡོམ་པའི་གཏོང་རྒྱུ་ཡིན་ཏེ། མཛོད་ལས། བསླབ་པ་ཕུལ་དང་ཤི་འཕོས་དང་། ། མཚན་གཉིས་དག་ནི་བྱུང་བ་དང་། ། རྩ་བ་ཆད་དང་མཚན་འདས་ལས། ། སོ་སོར་ཐར་པའི་འདུལ་བ་གཏོང་། ། ཞེས་གསུངས་པའི་ཕྱིར། རྩ་བའི་ཕམ་པ་བཞི་སྡོམ་པའི་གཏོང་རྒྱུ་མ་ཡིན་ཏེ། ཕམ་པ་བྱུང་བའི་དགེ་སློང་གི་རྒྱུད་ལ་དགེ་སློང་གི་སྡོམ་པ་ཡོད་པའི་ཕྱིར།
ཞེས་ཟེར། གཉིས་པ་ནི། ཐེག་ཆེན་གྱི་ལུགས་ལ། སོ་སོར་ཐར་པའི་སྡོམ་པ་ཤི་འཕོས་པ་ཙམ་གྱིས་གཏོང་བ་མ་ཡིན་ཏེ། སོ་ཐར་གྱི་སྡོམ་པ་དེ་རང་གི་ཉེར་ལེན་སེམས་ལས་བྱུང་བའི་སྡོམ་པ་ཡིན་པའི་ཕྱིར། ཁྱབ་སྟེ། ཤེས་པའི་ངོ་བོར་གྱུར་བའི་སྡོམ་པ་ནི་གཏོང་རྒྱུ་གཞན་མ་བྱུང་ན་ཇི་སྲིད་སེམས་མ་ཉམས་པ་དེ་སྲིད་དུ་གནས་པར་གསུངས་པའི་ཕྱིར། རབ་དབྱེ་ལས། བྱང་ཆུབ་སེམས་དཔའི་སྡོམ་པ་ནི། ། སེམས་ལས་སྐྱེས་ཕྱིར་གཟུགས་ཅན་མིན། །
དེས་ན་ཇི་སྲིད་སེམས་མ་ཉམས། ། དེ་ཡི་བར་དུ་སྡོམ་པ་ཡོད། ། ཅེས་གསུངས་པའི་ཕྱིར། མཚན་གཉིས་ཅིག་ཅར་དུ་བྱུང་བ་དང་། མཚན་ལན་གསུམ་དུ་གྱུར་པ་ཡང་འདིར་སོ་ཐར་གྱི་སྡོམ་པའི་གཏོང་རྒྱུར་མི་འདོད་དེ། དེ་དག་ནི་ལྟུང་བ་དང་སྡོམ་པ་གཉིས་ཀ་གཙོ་བོར་གཟུགས་ཅན་དུ་འདོད་པ་བྱེ་བྲག་ཏུ་སྨྲ་བའི་ལུགས་ཡིན་ལ། འདིར་ནི་སྤང་བྱ་ལྟུང་བ་དང་། གཉེན་པོ་སྡོམ་པ་གཉིས་ཀ་ཤེས་པ་ཁོ་ན་ལ་འདོད་པའི་ཕྱིར། དེས་ན་སོ་ཐར་སྡོམ་པའི་གཏོང་རྒྱུ་བསླབ་པ་ཕུལ་བས་དེ་གཏོང་སྟེ། དེའི་མི་མཐུན་ཕྱོགས་ཁས་བླངས་པའི་ཕྱིར།
དགེ་རྩ་ཆད་པས་དེ་གཏོང་སྟེ། སྡོམ་པའི་རྟེན་གཞི་མེད་པའི་ཕྱིར། དགེ་ཚུལ་ལ་ཕམ་པ་དང་འདྲ་བའི་ཉེས་བྱས། དགེ་སློང་ལ་ཕམ་པ་བྱུང་བས་གཏོང་སྟེ། མི་མཐུན་ཕྱོགས་ཀྱིས་གཉེན་པོ་ཉམས་པར་བྱས་པའི་ཕྱིར། བསྙེན་གནས་ཀྱི་སྡོམ་པ་མཚན་མོ་མཐའི་སྐད་ཅིག་མ་འདས་པ་ཙམ་གྱིས་གཏོང་བ་མ་ཡིན་ཏེ། དགེ་སློང་གི་སྡོམ་པ་ཤི་འཕོས་པ་ཙམ་གྱིས་མི་གཏོང་བ་གང་ཞིག རྒྱུ་མཚན་མཚུངས་པའི་ཕྱིར། གཉིས་པ་ནི། བསླབ་པ་ཕུལ་བ།
དགེ་རྩ་ཆད་པ། སྨོན་པ་བྱང་ཆུབ་ཀྱི་སེམས་འདོར་བའི་རྩ་ལྟུང་། ཀུན་དཀྲིས་ཆེན་པོའི་སྒོ་ནས་སྤྱད་པའི་བྱང་སེམས་ཀྱི་རྩ་ལྟུང་རྣམས་བྱང་སེམས་སྡོམ་པའི་གཏོང་རྒྱུ་ཡིན་ཏེ། བྱང་ས་ལས། མདོར་བསྡུ་ན་གཉིས་ཁོ་ནས་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་གཏོང་བར་འགྱུར་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་པ་ཡོངས་སུ་བཏང་བ་དང་། ཕམ་པའི་གནས་ལྟ་བུའི་ཆོས་ཀྱི་ཀུན་ནས་དཀྲིས་པ་ཆེན་པོ་ཀུན་ནས་སྤྱད་པའོ། ། ཞེས་སོ། ། འོ་ན་ཀུན་དཀྲིས་ཆེ་ཆུང་གི་ཁྱད་པར་ཇི་ལྟ་བུ་ཞེ་ན། བདག་བསྟོད་གཞན་ལ་སྨོད་པའི་རྩ་ལྟུང་དང་པོར་སྤྱད་པ་ཙམ་ནི་ཆུང་ངུ་།
གྲངས་མང་དུ་སྤྱད་པ་ནི་འབྲིང་། དེའི་སྟེང་དུ་ཁ་ན་མ་ཐོ་བ་ལ་མི་འཇིགས་ཤིང་དགའ་སྤྲོ་དང་བཅས་ཤིང་ཡོན་ཏན་ཅན་དུ་བལྟས་པའི་སྒོ་ནས་སྤྱོད་པ་ནི་ཆེན་པོ་སྟེ། བྱང་ས་ལས། གང་གི་ཕྱིར་བྱང་ཆུབ་སེམས་དཔའ་ཕམ་པའི་གནས་ལྟ་བུའི་ཆོས་བཞི་པོ་འདི་དག་རྒྱུན་མ་ཆད་པར་ཀུན་ཏུ་སྤྱོད་པ་དང་། ངོ་ཚ་ཤེས་པ་དང་། ཁྲེལ་ཡོད་པ་ཆུང་ངུ་ཙམ་ཡང་མི་སྐྱེད་པ་དང་། དེས་མགུ་བར་བྱེད་ཅིང་དེ་ལ་དགའ་བར་བྱེད་པ་དང་། དེ་ཉིད་ལ་ཡོན་ཏན་དུ་ལྟ་བ་ཅན་དུ་གྱུར་བ་འདི་ནི་ཀུན་ནས་དཀྲིས་པ་ཆེན་པོ་ཡིན་པར་རིག་པར་བྱའོ། ། ཞེས་གསུངས་པ་ལྟར་རོ། ། བྱང་སེམས་ཀྱི་སྡོམ་པའི་རྩ་ལྟུང་ཙམ་བྱང་སེམས་སྡོམ་པའི་གཏོང་རྒྱུ་མ་ཡིན་ཏེ།
བྱང་ས་ལས། ཕམ་པའི་གནས་ལྟ་བུ་བཞི་པོ་འདི་དག་ནི་ཀུན་ནས་དཀྲིས་པ་ཆུང་ངུ་དང་འབྲིང་གིས་ནི། བྱང་སེམས་ཀྱི་ཚུལ་ཁྲིམས་ཡང་དག་པར་བླངས་པ་དེ་བྱང་ཆུབ་སེམས་དཔས་གཏོང་བར་མི་འགྱུར་རོ། ། ཞེས་དང་། བདག་ཉིད་ཆེན་པོའི་ཆག་ལོའི་དྲིས་ལན་ལས། སྡོམ་པ་གཏོང་བའི་ཚུལ་ལ་སོ་སོར་ཐར་པ་ལ་ཡང་ལྟུང་བས་སྡོམ་པ་གཏོང་བ་དང་མི་གཏོང་བའི་ལུགས་གཉིས་གདའ། དེ་བཞིན་དུ། ཐེག་པ་ཆེན་པོ་ལ་ཡང་གཉིས་ཡོད་པའི་སེམས་ཙམ་པ་ལྟུང་བས་སྡོམ་པ་གཏོང་བའི་ལུགས་སུ་གསལ། དབུ་མ་པ་ལ་ལུགས་གཉིས་ཀ་གདའ། ངེད་ཅག་སྨོན་པའི་སེམས་མ་བཏང་ན་སྡོམ་པའི་རྩ་བ་མི་གཏོང་བའི་ལུགས་དེའི་རྗེས་སུ་འབྲང་བ་ལགས།
ཞེས་གསུངས་པ་ལྟར་རོ། ། གསུམ་པ་ནི། སྔགས་སྡོམ་གྱི་བསླབ་པ་ཕུལ་བ། དགེ་རྩ་ཆད་པ། སྔགས་ཀྱི་རྩ་བའི་ལྟུང་བ་བྱུང་བ་གསུམ་ནི་སྔགས་སྡོམ་གྱི་གཏོང་རྒྱུ་ཡིན་ཏེ། དེའི་ཉམས་བྱེད་ཡིན་པའི་ཕྱིར། གཉིས་པ་ཐུན་མོང་གི་གཏོང་རྒྱུ་ནི།

དགེ་སློང་རྡོ་རྗེ་འཛིན་པ་ལ། སྡོམ་པ་གསུམ་པོ་གང་ཡང་རུང་བ་གཅིག་གི་གཏོང་རྒྱུ་བྱུང་ན། དེའི་རྒྱུད་ཀྱི་སྡོམ་པ་གསུམ་ཀ་གཏོང་དགོས་ཏེ། དེའི་རྒྱུད་ཀྱི་སྡོམ་པ་གསུམ་པོ་དེ་ངོ་བོ་དབྱེར་མེད་ཀྱི་གྲུབ་བདེ་རྫས་གཅིག་ཡིན་པའི་ཕྱིར། དཔེར་མཚོན་ན། དགེ་སློང་རྡོ་རྗེ་འཛིན་པས་སྲོག་གཅོད་ཀྱི་ཕམ་པ་སྤྱད་པ་ཡང་དེ་གསུམ་ཀའི་གཏོང་རྒྱུ་ཡིན། བྱང་ཆུབ་ཀྱི་སེམས་འདོར་བའི་རྩ་ལྟུང་ཡང་དེ་གསུམ་ཀའི་གཏོང་རྒྱུ་ཡིན། བུད་མེད་ལ་སྨོད་པའི་རྩ་ལྟུང་ཡང་དེ་གསུམ་ཀའི་གཏོང་རྒྱུ་ཡིན་པ་ལྟ་བུའོ། ། གསུམ་པ་རྩོད་སྤང་ལ། རྩོད་པ་དང་། ལན་གཉིས།
དང་པོ་ནི། བུད་མེད་ལ་སྨོད་པའི་རྩ་ལྟུང་དེ་སྔགས་ཀྱི་ཐུན་མོང་མ་ཡིན་པའི་རྩ་ལྟུང་མ་ཡིན་པར་ཐལ། དེ་སྡོམ་པ་གསུམ་ཀ་ཐུན་མོང་དུ་ཉམས་བྱེད་ཀྱི་རྩ་ལྟུང་ཡིན་པའི་ཕྱིར་ཏེ། དགེ་སློང་རྡོ་རྗེ་འཛིན་པའི་སྡོམ་གསུམ་ཉམས་བྱེད་ཀྱི་རྩ་ལྟུང་ཡིན་པའི་ཕྱིར། འདོད་ན། མ་ཡིན་པར་ཐལ། དེ་གསང་སྔགས་སུ་རྩ་ལྟུང་དུ་བཤད་ཅིང་། འོག་མ་གཉིས་ཀྱི་སྐབས་སུ་རྩ་ལྟུང་དུ་མ་བཤད་པའི་ཕྱིར། དགེ་སློང་གི་སྡོམ་པ་དེ་ཇི་སྲིད་འཚོའི་བར་དུ་ཁས་བླངས་པའི་སྡོམ་པ་མ་ཡིན་པར་ཐལ། དེ་ཇི་སྲིད་འཚོ་བའི་སྡོམ་པ་མ་ཡིན་པའི་ཕྱིར་ཏེ།
ཤི་འཕོས་པའི་འོག་ཏུ་ཡང་ཡོད་པའི་ཕྱིར། དགེ་སློང་གི་སྡོམ་པ་དེ་སེམས་ཇི་སྲིད་འཚོའི་བར་དུ་ཆོ་གའི་སྒོ་ནས་ལེན་རིགས་པར་ཐལ། དེ་སེམས་ཇི་སྲིད་འཚོའི་བར་དུ་གནས་པ་ཡོད་པའི་ཕྱིར། འདོད་མི་ནུས་ཏེ། སོ་སོར་ཐར་པའི་སྡོམ་པ་ནི། ། བྱང་ཆུབ་བར་དུ་བླངས་གྱུར་ན། ། སོ་སོར་ཐར་པ་ཅི་ནས་འཇིག ། འདི་ཡང་གནད་རྣམས་བཅོས་པར་དོགས། ། ཞེས་གསུངས་པའི་ཕྱིར། ཁ་ཅིག་ཇི་སྲིད་འཚོ་བའི་སྒྲ། །
ལུས་དང་སེམས་ལ་དགོངས་ཞེས་ཟེར། ། ཞེས་པ་འདི་རང་གཞུང་དུ་ཁས་ལེན་རིགས་པར་ཐལ། དགེ་སློང་གི་སྡོམ་པ་སེམས་ཇི་སྲིད་འཚོའི་བར་དུ་གནས་པ་ཡོད་པ་རང་ལུགས་སུ་ཁས་ལེན་རིགས་པའི་ཕྱིར། ལྷ་དང་བྱིས་པའི་དགེ་སློང་ནི། ། འདུལ་བའི་སྡེ་སྣོད་རྣམས་ལས་བཀག ། ཅེས་གསུངས་པ་མི་འཐད་པར་ཐལ། དགེ་སློང་གི་སྡོམ་པ་རྒྱུད་ལྡན་གྱི་ལྷ་དང་བྱིས་པ་ཡོད་པའི་ཕྱིར་ཏེ། དགེ་སློང་གི་སྡོམ་པ་ཤི་འཕོས་པའི་དབང་གིས་མི་གཏོང་བ་གང་ཞིག དགེ་སློང་ཤི་འཕོས་པའི་འོག་ཏུ་ལྷ་དང་མིར་སྐྱེ་བ་ཡོད་པའི་ཕྱིར། གཞན་ཡང་དགེ་སློང་གི་སྡོམ་པ་ཤི་འཕོས་པའི་དབང་གིས་གཏོང་བར་ཐལ།
དགེ་སློང་གི་སྡོམ་པ་དེ་ཆོ་ག་ཉན་ཐོས་ཀྱི་ལུགས་ཇི་ལྟ་བ་བཞིན་དུ་ཐོབ་དགོས་པ་གང་ཞིག ཉན་ཐོས་ཀྱི་ལུགས་ལ་དེ་ལྟར་བཤད་པའི་ཕྱིར། གཞན་ཡང་། དེ་ཤི་འཕོས་པའི་དབང་གིས་གཏོང་བར་ཐལ། དེའི་ལྡོག་པ་ཤི་འཕོས་པའི་དབང་གིས་གཏོང་བའི་ཕྱིར་ཏེ། དགེ་སློང་ལ་སོགས་སྡོམ་པ་ཡི། ། ལྡོག་པ་ཤི་བའི་ཚེ་ན་གཏོང་། ། ཞེས་གསུངས་པའི་ཕྱིར་ཟེར། གཉིས་པ་ནི། ཐལ་འགྱུར་དང་པོ་ལ།
བུད་མེད་ལ་སྨོད་པའི་རྩ་ལྟུང་སྤོང་བར་ཁས་བླངས་པའི་སྔགས་སྡོམ་དེ། གསང་སྔགས་ཀྱི་ཐུན་མོང་མ་ཡིན་པའི་སྔགས་སྡོམ་མ་ཡིན་པར་ཐལ། དེ་སྡོམ་པ་གསུམ་ཀའི་ཐུན་མོང་གི་ངོ་བོར་སྐྱེས་པའི་སྡོམ་པ་ཡིན་པར་ཕྱིར་ཏེ། དེ་སྡོམ་པ་གསུམ་ཀ་ཡིན་པའི་ཕྱིར། འདོད་ན། ཡིན་པར་ཐལ། དེ་གསང་སྔགས་ཀྱི་སྡོམ་པར་བཤད་ཅིང་། འོག་མ་གཉིས་ཀྱི་སྐབས་སུ་མ་བཤད་པའི་ཕྱིར། གཉིས་པ་ལ། བྱང་སྡོམ་དེ།
བྱང་ཆུབ་མ་ཐོབ་བར་དུ་ཁས་བླངས་པའི་སྡོམ་པ་མ་ཡིན་པར་ཐལ། དེ་བྱང་ཆུབ་མ་ཐོབ་བར་གྱི་སྡོམ་པ་མ་ཡིན་པའི་ཕྱིར་ཏེ། བླ་མེད་བྱང་ཆུབ་ཐོབ་པའི་རྗེས་སུ་ཡང་གནས་པ་ཡོད་པའི་ཕྱིར། གསུམ་པ་ལ། བྱང་སྡོམ་དེ་བླ་མེད་བྱང་ཆུབ་ཐོབ་རྗེས་སུ་ཡང་ཆོ་གའི་སྒོ་ནས་ལེན་རིགས་པར་ཐལ། དེ་ལྟར་གནས་པའི་ཕྱིར། འདོད་མི་ནུས་ཏེ། སྤྱོད་འཇུག་ལས། བྱང་ཆུབ་སྙིང་པོར་མཆིས་ཀྱི་བར། ། ཞེས་དང་།
བྱང་ཆུབ་སེམས་འགྲེལ་ལས། དུས་འདི་ནས་བཟུང་ནས། སྙིང་པོ་བྱང་ཆུབ་ལ་མཆིས་ཀྱི་བར་དུ། བྱང་ཆུབ་ཆེན་པོར་སེམས་བསྐྱེད་པར་བགྱིའོ། ། ཞེས་གསུངས་པའི་ཕྱིར། བཞི་པ་ལ། སྡོམ་པ་གཟུགས་ཅན་ཡིན་པའི་ཕྱིར། ། ཤི་བའི་ཚེ་ན་སྡོམ་པ་གཏོང་། ། ཞེས་པ་འདི་ཕྱོགས་སྔ་མའི་གཞུང་དུ་ཁས་ལེན་རིགས་པར་ཐལ། སོ་ཐར་གྱི་སྡོམ་པ་ཤི་འཕོས་པའི་དབང་གིས་གཏོང་བའི་གཟུགས་ཅན་ཡིན་པ་དེ་འདིར་དགག་བྱ་ཡིན་པའི་ཕྱིར་ཏེ།
འདིར་སོ་ཐར་གྱི་སྡོམ་པ་ཤེས་པར་འདོད་པའི་ཕྱིར། རྩ་བར་འདོད་ན། ཁ་ཅིག་ཇི་སྲིད་འཚོ་བའི་སྒྲ། ། ཞེས་པ་འདི། རང་གཞུང་དུ་ཁས་ལེན་རིགས་པར་ཐལ། འདོད་པ་དེ་གང་ཞིག ཁ་ཅིག་ཇི་སྲིད་འཚོ་ཡི་སྒྲ། ། ཞེས་པ་ནི། སྡོམ་པ་གཟུགས་ཅན་ཡིན་པའི་ཕྱིར། ། ཞེས་པའི་སྐབས་སུ།
སོ་ཐར་གྱི་སྡོམ་པ་ཤི་འཕོས་པའི་དབང་གིས་གཏོང་བའི་གཟུགས་ཅན་དུ་འདོད་པ་འགོག་བྱེད་ཡིན་པའི་ཕྱིར། ལྔ་པ་ལ། སྡོམ་པ་གཟུགས་ཅན་ཡིན་པའི་ཕྱིར། ། ཤི་བའི་ཚེ་ན་སྡོམ་པ་གཏོང་། ། ཞེས་གསུངས་པ་མི་འཐད་པར་ཐལ། སོ་ཐར་གྱི་སྡོམ་པ་ཤི་འཕོས་པའི་དབང་གིས་གཏོང་བའི་གཟུགས་ཅན་མ་ཡིན་པའི་ཕྱིར། གལ་ཏེ་སྐྱོན་མེད་དེ། གཞུང་དེ་བྱེ་བྲག་ཏུ་སྨྲ་བའི་ལུགས་ལ་དགོངས་པའི་ཕྱིར། ཞེ་ན། སྔ་མ་ལ་ཡང་སྐྱོན་མེད་དེ།
ལྷ་དང་བྱིས་པ་ཞེས་སོགས་བྱེ་བྲག་ཏུ་སྨྲ་བའི་ལུགས་ལ་དགོངས་པའི་ཕྱིར། དྲུག་པ་ལ། དགེ་སློང་གི་སྡོམ་པ་དེ། རིག་བྱེད་དང་རིག་བྱེད་མ་ཡིན་པ་གང་རུང་གིས་བསྡུས་པའི་གཟུགས་ཅན་དུ་ཐལ། དགེ་སློང་གི་སྡོམ་པ་དེ་ཆོ་ག་ཉན་ཐོས་ཀྱི་ལུགས་ཇི་ལྟ་བ་བཞིན་དུ་ཐོབ་དགོས་པ་གང་ཞིག ཉན་ཐོས་ཀྱི་ལུགས་ལ་དེ་དེ་ལྟར་དུ་བཤད་པའི་ཕྱིར། བདུན་པ་ལ། རང་བྱུང་གི་བསྙེན་རྫོགས། ཡེ་ཤེས་ཁོང་དུ་ཆུད་པའི་བསྙེན་རྫོགས། འཕྲིན་གྱི་བསྙེན་རྫོགས་རྣམས།
སྔོན་ཆོག་ལས་གཙོ་བོར་ཐོབ་པའི་བསྙེན་རྫོགས་སུ་ཐལ། དེ་བས་དགེ་སློང་བྱེད་པ་ལ། ། རང་བྱུང་གི་ནི་བསྙེན་རྫོགས་དང་། ། ཡེ་ཤེས་ཁོང་དུ་ཆུད་པ་དང་། ། འཕྲིན་གྱི་བསྙེན་པར་རྫོགས་པ་དང་། ། དེ་བཞིན་སྟོན་པར་ཁས་བླངས་དང་། ། ཚུར་ཤོག་ལ་སོགས་བསྙེན་རྫོགས་བླང་། ། འཁྲུལ་བ་ཡིན་པ་མཉམ་པོ་ལ། ། འདི་རྣམས་སྔོན་གྱི་ཆོ་གར་བཤད། ། ཅེས་གསུངས་པའི་ཕྱིར།
གལ་ཏེ་སྐྱོན་མེད་དེ། རང་བྱུང་གི་བསྙེན་རྫོགས་སོགས་བཤད་པ་ནི། སྔོན་གྱི་རྒྱུད་སྨིན་པའི་གང་ཟག་འགའ་ཞིག་ཚེགས་ཆུང་ངུའི་སྒོ་ནས་བསྙེན་པར་རྫོགས་པ་ལ་སྔོན་ཆོག་གི་མིང་བཏགས་པ་ཙམ་ཡིན་པའི་ཕྱིར། ཟེར་ན། སྔ་མ་ལ་ཡང་སྐྱོན་མེད་དེ། ཤི་འཕོས་པའི་དབང་གིས་དགེ་སློང་གི་སྡོམ་པ་ཁས་བླངས་པའི་དུས་ཀྱི་ལྡོག་ཆ་གཏོང་བ་ལ། དགེ་སློང་སྡོམ་པའི་ལྡོག་པ་གཏོང་བའི་མིང་བཏགས་པ་ཙམ་ཡིན་པའི་ཕྱིར། སྡོམ་པ་གནས་གཏོང་གི་རྣམ་གཞག་དགག་སྒྲུབ་དང་བཅས་པ་འདི་དག་ནི། ཡོངས་རྫོགས་བསྟན་པའི་མངའ་བདག་རབ་འབྱམས་ཆོས་ཀྱི་རྒྱལ་པོའི་ཞལ་མངའ་ནས་ཀྱི་གསུང་རྒྱུན་དྲི་མ་མེད་པ་རྣམས་ལེགས་པར་བཀོད་པ་ཡིན་ནོ། ། གསུམ་པ་བསླབ་བྱ་ལ།
སྡོམ་གསུམ་སོ་སོའི་བསླབ་བྱ་དང་། ཕན་ཚུན་ནང་འགལ་བའི་ཚེ་ཇི་ལྟར་སྒྲུབ་ཚུལ་ལོ། ། དང་པོ་ལ་གསུམ་ལས། དང་པོ་སོ་ཐར་ལ། སྤྱིར་བསྟན་པ་དང་། དམིགས་གསལ་གཉིས། དང་པོ་ལ། བསྙེན་གནས། དགེ་བསྙེན། དགེ་ཚུལ།
དགེ་སློབ་མ། དགེ་སློང་གི་བསླབ་བྱ་དང་ལྔ། དང་པོ་ནི། སྤྱིར་སོ་ཐར་གྱི་བསླབ་བྱ་ལ་དགག་སྒྲུབ་གནང་གསུམ་གྱི་བསླབ་བྱ་གསུམ་ཡོད་པ་ལས། དགག་པའི་བསླབ་བྱ་རྣམས་རྟོགས་དཀའ་བས་འདི་ཉིད་དུ་གཙོ་བོར་འཆད་པ་ཡིན་ནོ། ། དེ་ཡང་བསྙེན་གནས་ཀྱི་སྐབས་སུ། རྩ་བའི་ལྟུང་བ་བཞི། མྱོས་འགྱུར་འཐུང་བ། ཕྱི་དྲོའི་ཁ་ཟས། མལ་ཆེ་མཐོ།
གར་སོགས་ཕྲེང་སོགས་སྤོང་བའི་བསླབ་བྱ་དང་བརྒྱད་ལ་བསླབ་དགོས་ཏེ། བཤེས་སྤྲིང་ལས། འཚེ་དང་ཆོམ་རྐུན་འཁྲིག་པ་རྫུན་དང་ནི། ། ཆང་དང་དུས་མིན་ཟས་ལ་ཆགས་པ་དང་། ། མལ་ཆེ་མཐོ་ལ་དགའ་དང་གླུ་དག་དང་། ། གར་དང་ཕྲེང་བའི་ཁྱད་པར་རྣམས་སྤོང་ཞིང་། ། ཞེས་གསུངས་པའི་ཕྱིར། དེ་དག་ཀྱང་བསྡུ་ན། ཚུལ་ཁྲིམས་ཀྱི། བག་ཡོད་ཀྱི།
བརྟུལ་ཞུགས་ཀྱི་ཡན་ལག་གསུམ་དུ་འདུས་ཏེ། རྩ་བ་བཞི་སྤོང་བ་ཚུལ་ཁྲིམས་ཀྱི། ཆང་སྤོང་བ་བག་ཡོད་ཀྱི། ལྷག་མ་གསུམ་སྤོང་བ་བརྟུལ་ཞུགས་ཀྱི་ཡན་ལག་ཡིན་པའི་ཕྱིར་ཏེ། མཛོད་ལས། ཚུལ་ཁྲིམས་ཡན་ལག་བག་ཡོད་པའི། ། ཡན་ལག་བརྟུལ་ཞུགས་ཡན་ལག་སྟེ། ། བཞི་གཅིག་དེ་བཞིན་གསུམ་རིམ་བཞིན། ། དེ་ཡིས་དྲན་ཉམས་དྲེགས་པར་འགྱུར། ། ཞེས་གསུངས་པའི་ཕྱིར།
གཉིས་པ་ལ། སྤྱིར་དགེ་བསྙེན་ཙམ་ལ། ལོག་གཡེམ་སྤོང་བ་ལ་སོགས་པ་རྩ་བའི་ལྟུང་བ་བཞི་སྤོང་བ་དང་། མྱོས་འགྱུར་སྤོང་བ་ལ་སློབ་པར་བྱེད། ཚངས་སྤྱོད་ཉེར་གནས་ཀྱི་དགེ་བསྙེན་གྱིས་མི་ཚངས་སྤྱོད་གཞི་དང་བཅས་པ་སྤོང་བ་ལ་སློབ། གོ་མིའི་དགེ་བསྙེན་གྱིས། བསྙེན་གནས་ཀྱི་སྐབས་སུ་བཤད་པ་ལྟར་གྱི་སྤང་བྱ་བརྒྱད་སྤོང་བ་ལ་ཇི་སྲིད་འཚོའི་བར་དུ་སློབ་པར་བྱེད། གསུམ་པ་དགེ་ཚུལ་གྱི་སྤང་བྱ་ལ། བླང་འདས་དང་། ཕྱོགས་མཐུན་གཉིས་སུ་ངེས་ཏེ།
མདོ་རྩ་བར། བསྙེན་པར་རྫོགས་ཤིང་རབ་ཏུ་བྱུང་བས་བླངས་པ་ལས་འདས་པ་ལ་ཡང་ངོ་། ། དེའི་ཕྱོགས་དང་མཐུན་པ་ལ་ནི་ཡིད་ཀྱིའོ། ། ཞེས་གསུངས་པའི་ཕྱིར། བླངས་འདས་ལ། བར་མ་ཡང་དག་པར་བླངས་པ་ལས་འདས་པ་བཞི། སྡོམ་པ་ཡང་དག་པར་བླངས་པ་ལས་འདས་པ་བཅུ་ཡོད། དང་པོ་ནི། དཀོན་མཆོག་གསུམ་ལ་སྐྱབས་སུ་འགྲོ་བ། མཁན་པོ་ལ་གུས་པར་བྱ་བ།
ཁྱིམ་པའི་རྟགས་སྤོང་བ། རབ་ཏུ་བྱུང་བའི་རྟགས་ལེན་པ་ལས་འདས་པ་ཡིན་ཏེ། དེ་དག་བར་མ་རབ་བྱུང་གི་དུས་སུ་ཁས་བླངས་པ་ཡིན་པའི་ཕྱིར། གཉིས་པ་ནི། རྩ་བ་བཞི། མྱོས་འགྱུར། ཕྱི་དྲོའི་ཁ་ཟས། མལ་ཆེ་མཐོ། གླུ་གར་དང་རོལ་མོའི་སྒྲ་སོགས། ཕྲེང་བ་དང་།
སྤོས་ཉུག་པ་སོགས། གསེར་དངུལ་འཆང་བ་སྟེ། སུམ་བརྒྱ་པ་ལས། གང་ཞིག་སྲོག་གཅོད་གཞན་གྱི་ནོར་འཕྲོག་དང་། མི་ཚངས་སྤྱོད་བརྫུན་བཅོས་པའི་ཆང་ལ་སོགས། གར་སོགས་ཕྲེང་སོགས་མལ་ཆེ་མཐོ་བ་དང་། ། ཕྱི་དྲོའི་ཁ་ཟས་གསེར་དངུལ་ལེན་པ་སྤང་། ། ཞེས་སོ། ། བཅུ་བཞི་པོ་དེ་དག་བསྡུ་ན། ཕམ་འདྲའི་ཉེས་བྱས་དང་།
བཤགས་བྱའི་ཉེས་བྱས་གཉིས་སུ་འདུས་ཏེ། རྩ་བའི་ལྟུང་བ་བཞི་ཕམ་འདྲའི་ཉེས་བྱས། ལྷག་མ་བཅུ་བཤགས་བྱའི་ཉེས་བྱས་ཡིན་པའི་ཕྱིར། རྟགས་དང་པོ་གྲུབ་སྟེ། དགེ་སློང་གིས་ཕམ་པ་བཞི་སྤྱོད་ན། དགེ་སློང་གི་སྡོམ་པ་ལས་ཉམས་པར་བཤད་པ་བཞིན་དུ། དགེ་ཚུལ་གྱིས་རྩ་ལྟུང་སྤྱད་ན། དགེ་ཚུལ་གྱི་སྡོམ་པ་ལས་ཉམས་པར་བྱེད་པའི་ཕྱིར། སུམ་བརྒྱ་པ་ལས། མི་གསོད་ལ་སོགས་རྣམ་བཞི་ཡིས། །
དགེ་ཚུལ་ལས་ནི་ཉམས་གྱུར་ན། ། དགེ་སློང་བཞིན་དུ་དགེ་ཚུལ་ལའང་། ། ཕྱི་ནས་སྡོམ་སྐྱེའི་སྐལ་བ་མེད། ། ཅེས་གསུངས་པའི་ཕྱིར། རྩ་བའི་རྟགས་གཉིས་པ་གྲུབ་སྟེ། དེ་དག་སྤྱད་ན། བསམ་པ་རྣམ་པར་དག་པའི་སྒོ་ནས། བཤགས་པ་བྱས་པས་འདག་པར་འགྱུར་བའི་ཕྱིར། གཉིས་པ་ཕྱོགས་མཐུན་ནི། དགེ་ཚུལ་གྱིས་གསོ་སྦྱོང་།
དབྱར་གནས་སོགས་མི་བྱེད་པའི་ཉེས་བྱས་སོ། ། འདི་དག་ནི་ཕྱིན་ཆད་མི་བྱེད་སྙམ་པའི་ཡིད་ཀྱི་སྡོམ་སེམས་ཙམ་གྱིས་འདག་ནུས་ཏེ། དེའི་ཕྱོགས་དང་མཐུན་པ་ལ་ནི་ཡིད་ཀྱིའོ། ། ཞེས་དང་། སུམ་བརྒྱ་པར། བླངས་པའི་ཕྱོགས་མཐུན་རྣམས་ལ་ཡིད་ཀྱིས་འགྱུར། ། ཞེས་གསུངས་པའི་ཕྱིར། བཞི་པ་དགེ་སློབ་མའི་བསླབ་བྱ་ནི། རྩ་བའི་ཆོས་དྲུག་དང་རྗེས་སུ་མཐུན་པའི་ཆོས་དྲུག་གི་བསླབ་བྱ་ལ་སློབ་དགོས་ཏེ། རྒྱ་ཆེར་འགྲེལ་ལས།
གཅིག་པོར་ལམ་དུ་མི་འགྲོ་ཞིང་། ། ཆུ་བོའི་ཕ་རོལ་བརྐྱལ་མི་བྱ། ། སྐྱེས་པ་ལ་ནི་མི་རེག་ཅིང་། ། དེ་དང་ལྷན་ཅིག་འདུག་མི་བྱ། ། ཁ་ན་མ་ཐོ་མི་བཅབ་ཅིང་། ། སྨྱན་དུ་འགྱུར་བ་མི་བྱ་སྟེ། འདི་དག་དགེ་སློབ་མ་རྣམས་ཀྱི། ། ཆོས་དྲུག་ཅེས་ནི་ཡོངས་སུ་གྲགས། ། ས་ལེ་སྦྲམ་ནི་ལེན་པ་དང་། ། གསང་བའི་གནས་ཀྱི་སྤུ་བྲེགས་དང་། །
ས་རྣམས་རྐོ་བར་བྱེད་པ་དང་། ། རྩ་སྔོན་ལ་སོགས་གཅོད་པ་དང་། ། བྱིན་ལེན་མ་བྱས་ཟ་བ་དང་། ། གསོག་འཇོག་བྱས་པ་ཟ་བ་ལས། ། བཟློག་པ་ཞེས་བྱ་དེ་བཞིན་གཞན། ། རྗེས་མཐུན་ཆོས་ནི་དྲུག་ཏུ་འདོད། ། ཞེས་སོ། ། ལྔ་པ་ལ། དགེ་སློང་ཕ་ལ། ཕམ་པ་བཞི།
ལྷག་མ་བཅུ་གསུམ། མ་ངེས་པ་གཉིས། སྤང་ལྟུང་སུམ་བཅུ། ལྟུང་བྱེད་འབའ་ཞིག་པ་དགུ་བཅུ། སོ་སོར་བཤགས་པར་བྱ་བ་བཞི། ཉེས་བྱས་བརྒྱ་དང་བཅུ་སྟེ། ཁྲིམས་ཉིས་བརྒྱ་ལྔ་བཅུ་རྩ་གསུམ་མོ། ། དགེ་སློང་མ་ལ། ལུང་བར་སྡོམ་ལས། མཐར་བརྒྱད་དགེ་འདུན་ལྷག་མ་ཉི་ཤུ་དང་།
དེ་བཞིན་སྤངས་པ་སུམ་ཅུ་རྩ་གསུམ་དང་། གཞན་ཡང་ལྟུང་བྱེད་བརྒྱ་དང་བརྒྱད་བཅུ་དང་། སོ་སོར་བཤགས་པར་བྱ་བ་བཅུ་གཅིག་དང་། བསླབ་པའི་ཕྲེང་བ་ལྷག་མ་བཅས་པ་སྟེ། ཞི་བར་བྱེད་པ་དགེ་སློང་ཕ་དང་མཐུན། ། ཞེས་གསུངས་ཤིང་། ། བསླབ་པའི་ཕྲེང་བ་ནི། ཉེས་བྱས་བརྒྱ་དང་བཅུ་གཉིས་སུ་བཤད་པས་སུམ་བརྒྱ་དྲུག་བཅུ་རྩ་བཞིའོ། ། གཉིས་པ་དམིགས་གསལ་ནི། ཐེག་ཆེན་སོ་ཐར་གྱི་སྐབས་སུ།
སྔར་བཤད་པའི་བསླབ་བྱ་དེ་དག་ལས་དགོས་མེད་དུ་འདའ་བར་བྱ་བ་མ་ཡིན་ཞིང་། སེམས་ཅན་ལ་ཕན་པའི་དགོས་ཆེད་ཁྱད་པར་ཅན་ཡོད་ན་གནང་བའི་སྐབས་ཀྱང་ཡོད་དེ། སྤྱོད་འཇུག་ལས། ཐུགས་རྗེས་མངའ་བ་རིང་གཟིགས་པས། ། བཀག་པ་རྣམས་ཀྱང་དེ་ལ་གནང་། ། ཞེས་དང་། སྡོམ་པ་ཉི་ཤུ་པ་ལས། སྙིང་རྗེར་ལྡན་ཞིང་བྱམས་ཕྱིར་དང་། ། སེམས་དགེ་བ་ལ་ཉེས་པ་མེད། ། ཅེས་དང་།
འདིར་ཡང་། འདོད་པ་ཡོན་ཏན་ལྔ་སྤྱོད་ཀྱང་། ། ཐབས་མཁས་བྱང་ཆུབ་སེམས་ལྡན་ན། ། རྒྱལ་སྲས་རྣམས་ཀྱི་དགེ་ཆེན་ཡིན། ། ཉན་ཐོས་རྣམས་ཀྱི་སྡིག་པར་གསུངས། ། གཞན་གྱི་དོན་གྱི་སེམས་བརྟན་པས། ། ཕམ་པ་བཞི་པོ་སྤྱད་ན་ཡང་། ། བྱང་ཆུབ་སེམས་དཔའི་དགེ་བ་སྟེ། ། ཉན་ཐོས་རྣམས་ཀྱི་སྡིག་པར་གསུངས། ། ཞེས་གསུངས་པ་ལྟར་རོ། །
གཉིས་པ་བྱང་སྡོམ་གྱི་བསླབ་བྱ་ལ། དབུ་མ་པའི་ལུགས་དང་། སེམས་ཙམ་པའི་ལུགས་གཉིས། དང་པོ་ནི། བྱང་སེམས་མཐའ་དག་གི་བསླབ་དགོས་པའི་བསླབ་བྱ་མདོར་བསྡུས་ཏེ་བསྟན་པ། དབང་འབྲིང་ཡན་ཆད་ཀྱི་བསླབ་དགོས་པའི་བསླབ་བྱ་འབྲིང་དུ་བཤད་པ། དབང་རྣོན་གྱིས་བསླབ་དགོས་པའི་བསླབ་བྱ་རྒྱས་པར་བཤད་པ། དེ་ལྟར་སློབ་དགོས་པའི་འཐད་པ་དང་བཞི་ལས། དང་པོ་ནི། བྱང་སེམས་དབང་པོ་རྣོ་འབྲིང་མཐའ་དག་གིས་གཞན་དོན་དུ་རྫོགས་པའི་བྱང་ཆུབ་དོན་གཉེར་གྱི་སྨོན་པ་སེམས་བསྐྱེད་ཀྱི་བསླབ་བྱ་ལ་ངེས་པར་བསླབ་དགོས་ཏེ།
དེ་ལས་འདས་ན་བྱང་སེམས་ཀྱི་སྡོམ་པ་ལས་ཉམས་བྱེད་ཀྱི་རྩ་ལྟུང་ཤིན་དུ་ལྕི་བར་འགྱུར་བའི་ཕྱིར། དེ་ལྟར་ཡང་རྒྱལ་པོ་ལ་གདམས་པའི་མདོ་ལས། རྒྱལ་པོ་ཆེན་པོ་ཁྱོད་ནི་འདི་ལྟར་བྱ་བ་མང་བ་བྱེད་པ་མང་བ་སྟེ། ཐམས་ཅད་ཀྱིས་ཐམས་ཅད་དུ་སྦྱིན་པ་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་བར་ལ་བསླབ་པར་མི་ནུས་ཀྱི། དེ་བས་ན་རྒྱལ་པོ་ཆེན་པོ་ཁྱོད། ཡང་དག་པར་རྫོགས་པའི་བྱང་ཆུབ་ལ་འདུན་པ་དང་། དད་པ་དང་། དོན་དུ་གཉེར་བའི་སྨོན་པ་དང་གསུམ། འགྲོ་ཡང་རུང་། འདུག་ཀྱང་རུང་།
ཉལ་ཡང་རུང་། སད་ཀྱང་རུང་། ཟ་ཡང་རུང་། བཏུང་ཡང་རུང་། རྟག་པར་རྒྱུན་དུ་དྲན་པས་ཡིད་ལ་བཟུང་སྟེ་བསྒོམས་ཤིག གཞན་གྱི་དགེ་བ་ལ་རྗེས་སུ་ཡི་རང་བར་གྱིས་ཤིག རྗེས་སུ་ཡི་རང་ནས་ཀྱང་སངས་རྒྱས་དང་། བྱང་ཆུབ་སེམས་དཔའ་དང་། ཉན་ཐོས་དང་། རང་སངས་རྒྱས་ཐམས་ཅད་ལ་ཕུལ་ཅིག
ཕུལ་ནས་སེམས་ཅན་ཐམས་ཅད་དང་ཐུན་མོང་དུ་གྱིས་ཤིག དེ་ནས་སེམས་ཅན་ཐམས་ཅད་ཀྱིས་སངས་རྒྱས་ཀྱི་ཆོས་ཡོངས་སུ་རྫོགས་པར་འགྱུར་པར་ཉི་མ་གཅིག་བཞིན་དུ་བླ་ན་མེད་པའི་བྱང་ཆུབ་ཏུ་བསྔོས་ཤིག རྒྱལ་པོ་ཆེན་པོ། དེ་ལྟར་ན་རྒྱལ་སྲིད་ཀྱང་བྱེད་ལ། རྒྱལ་པོའི་བྱ་བ་ཡང་ཉམས་པར་མི་འགྱུར་ལ། བྱང་ཆུབ་ཀྱི་ཚོགས་ཀྱང་ཡོངས་སུ་རྫོགས་པར་འགྱུར་རོ། ། ཞེས་དང་། སྡུད་པ་ལས། གལ་ཏེ་བསྐལ་བ་བྱེ་བར་དགེ་བའི་ལས་ལམ་བཅུ། ། སྤྱད་ཀྱང་དགྲ་བཅོམ་རང་རྒྱལ་ཉིད་དུ་འདོད་བསྐྱེད་ན། །
དེ་ནི་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་སྟེ། ། སེམས་བསྐྱེད་དེ་ནི་ཕས་ཕམ་པས་ཀྱང་ཤིན་ཏུ་ལྕི། ། ཞེས་དང་། སྤྱོད་འཇུག་ལས། དེ་ནི་བྱང་ཆུབ་སེམས་དཔའ་ལ། ། ལྟུང་བའི་ནང་ནི་ལྕི་བ་སྟེ། ། འདི་ལྟར་དེ་ནི་བྱུང་གྱུར་ན། ། སེམས་ཅན་ཀུན་གྱི་དོན་ལ་དམན། ། ཞེས་སོ། ། གཉིས་པ་ནི།
བྱང་སེམས་དབང་འབྲིང་ཡན་ཆད་ཀྱིས། བྱང་ཆུབ་ཀྱི་སེམས་འདོར་བའི། སེར་སྣས་ཆོས་ནོར་སྦྱིན་མི་ནུས་པའི། དད་ལྡན་གྱི་གང་ཟག་ལ་ཁྲོ་ཞིང་བརྡེག་པའི། ཉོན་མོངས་ཅན་གྱི་སེམས་ཀྱིས་ཆོས་ལྟར་སྣང་བ་སྟོན་པའི་རྩ་ལྟུང་བཞི་སྤོང་བ་ལ་བསླབ་དགོས་ཏེ། ཐབས་ལ་མཁས་པའི་མདོའི་དོན་བསླབ་བཏུས་སུ། བྱང་ཆུབ་སེམས་ནི་ཡོངས་འདོར་དང་། ། ཆགས་དང་སེར་སྣ་མི་ཟད་པས། ། སློང་ལ་སྦྱིན་པར་མི་བྱེད་དང་། ། བསྒྲིམས་ཏེ་དགའ་བར་བྱེད་པ་ན། །
སེམས་ཅན་ལ་ནི་མི་བཟོད་པར། ། ཁྲོས་པས་སེམས་ཅན་བརྡེག་པ་དང་། ། ཉོན་མོངས་པ་དང་གཞན་མཐུན་པས། ། ཆོས་ལྟར་བཅོས་པ་སྟོན་པའོ། ། ཞེས་གསུངས་པའི་ཕྱིར། གསུམ་པ་ནི། བྱང་སེམས་དབང་རྣོན་བློ་གྲོས་རྒྱ་ཆེ་བ་རྣམས་ཀྱི་ཐབས་ལ་མཁས་པའི་མདོ་ནས་བཤད་པའི་རྩ་བའི་ལྟུང་བ་བཞི་སྤོང་བའི་སྟེང་དུ། ནམ་མཁའི་སྙིང་པོའི་མདོ་ནས་བཤད་པའི་རྩ་བའི་ལྟུང་བ་བཅོ་བརྒྱད་སྤོང་བ་ལ་ཡང་བསླབ་དགོས་པ་ཡིན་ནོ། ། རྩ་བའི་ལྟུང་བ་དེ་དག་ཇི་ལྟ་བུ་ཞེ་ན། འདི་ལ་རྒྱལ་པོ་བྱང་ཆུབ་སེམས་དཔའ་ལ་འབྱུང་ཉེ་བ་ལྔ།
བློན་པོ་བྱང་ཆུབ་སེམས་དཔའ་ལ་འབྱུང་ཉེ་བ་ལྔ། བྱང་སེམས་ལས་དང་པོ་ལ་འབྱུང་ཉེ་བ་བརྒྱད་དོ། ། དང་པོ་ནི། དཀོན་མཆོག་གསུམ་གྱི་དཀོར་འཕྲོག་པ། དམ་པའི་ཆོས་སྤོང་བ། རབ་ཏུ་བྱུང་བ་ལ་བརྙས་ཤིང་འཚེ་བར་བྱེད་པ། མཚམས་མེད་ཀྱི་ལས་བྱེད་པ། ལོག་པའི་ལྟ་བ་འཛིན་པའི་རྩ་ལྟུང་ལྔ་སྟེ། བསླབ་བཏུས་ལས། དཀོན་མཆོག་གསུམ་གྱི་དཀོར་འཕྲོག་པ། །
ཕས་ཕམ་པ་ཡི་ལྟུང་བར་འདོད། ། དམ་པའི་ཆོས་ནི་སྤོང་བྱེད་པ། ། གཉིས་པར་ཐུབ་པས་གསུངས་པ་ཡིན། ། ཚུལ་ཁྲིམས་འཆལ་བའི་དགེ་སློང་ལ། ངུར་སྨྲིག་འཕྲོག་དང་བརྡེག་པ་དང་། ། བཙོན་རར་འཇུག་པར་བྱེད་པ་དང་། ། རབ་ཏུ་བྱུང་བ་འབེབས་པ་དང་། ། སྲོག་དང་བྲལ་བྱེད་གསུམ་པ་ཡིན། ། མཚམས་མེད་ལྔ་པོ་བྱེད་པ་དང་། ། ལོག་པར་ལྟ་བ་འཛིན་པའོ། །
ཞེས་སོ། ། གཉིས་པ་ནི། སྔར་གྱི་དང་པོ་བཞིའི་སྟེང་དུ། གྲོང་སོགས་འཇོམས་པའི་རྩ་ལྟུང་སྟེ། ། གྲོང་ལ་སོགས་པ་འཇོམས་པ་ཡང་། ། རྩ་བའི་ལྟུང་བར་རྒྱལ་བས་གསུངས། ། ཞེས་སོ། ། དེས་ན་འདི་དག་རྟེན་གྱི་གང་ཟག་གི་སྒོ་ནས་བཅུར་ཕྱེ་བ་ཡིན་གྱི། ངོ་བོའི་སྒོ་ནས་དྲུག་ཏུ་འདུས་ཏེ། ལྟུང་བ་དང་པོ་བཞི་པོ་དེ་རྒྱལ་བློན་གཉིས་ཀ་ལ་ཐུན་མོང་དུ་འབྱུང་ཉེ་བའི་ལྟུང་བ་གཅིག་ཉིད་ལ་སོ་སོར་ཕྱེ་བ་ཙམ་ཡིན་པའི་ཕྱིར།
གསུམ་པ་ནི། སྣོད་མིན་ལ་སྟོང་ཉིད་ཟབ་མོ་སྟོན་པ། ཐེག་ཆེན་གྱི་རིགས་ཅན་རྫོགས་པའི་བྱང་ཆུབ་ཀྱི་ལམ་ལས་ལྡོག་པར་བྱེད་པ། ཐེག་ཆེན་གྱི་སྣོད་མ་ཡིན་པ་ཐེག་ཆེན་ལ་སྦྱར་བ། ཐེག་དམན་གྱི་ལམ་གྱིས་ཆགས་སོགས་ཉོན་མོངས་སྤོང་མི་ནུས་པར་འཛིན་པ། རྙེད་བཀུར་ལ་ཆགས་པའི་དབང་གིས་རང་གི་ཡོན་ཏན་བརྗོད་ཅིང་གཞན་ལ་སྨོད་པ། རང་ཉིད་བཟང་པོར་ཁས་བླངས་པའི་སྒོ་ནས་ལོག་པ་སྨྲ་ཞིང་གཞན་ལ་སྨོད་པར་བྱེད་པ། དཀོན་མཆོག་གི་དཀོར་གཞན་ལ་སྦྱིན་ཞིང་རང་ཉིད་ལེན་པར་བྱེད་པ། ཞི་གནས་ལ་སྨོད་པའི་སྒོ་ནས་དེ་ལ་གནས་པའི་གང་ཟག་གི་ལོངས་སྤྱོད་གཞན་ལ་སྦྱིན་པའི་རྩ་ལྟུང་དང་བརྒྱད་དེ། བློ་སྦྱངས་མ་བྱས་སེམས་ཅན་ལ། །
སྟོང་པ་ཉིད་ནི་སྟོན་པ་དང་། ། སངས་རྒྱལ་ཉིད་ལ་ཞུགས་པ་དག ། རྫོགས་པའི་བྱང་ཆུབ་བཟློག་པ་དང་། ། སོ་སོར་ཐར་པ་ཡོངས་སྤངས་ཏེ། ། ཐེག་པ་ཆེ་ལ་སྦྱོར་བ་དང་། ། སློབ་པའི་ཐེག་པས་ཆགས་ལ་སོགས། ། སྤོང་བར་འགྱུར་བ་མིན་ཞེས་འཛིན། ། ཕ་རོལ་དག་ཀྱང་འཛིན་འཇུག་དང་། ། རང་གི་ཡོན་ཏན་བརྗོད་པ་དང་། ། རྙེད་པ་དང་ནི་བཀུར་སྟི་དང་། །
ཚིགས་བཅད་རྒྱུ་ཡིས་གཞན་སྨོད་དང་། ། བདག་ནི་ཟབ་མོ་བཟོད་པའོ་ཞེས། ། ལོག་པ་ཉིད་ནི་སྨྲ་བ་དང་། ། དགེ་སྦྱོང་ཆད་པས་གཅོད་པ་དང་། ། དཀོན་མཆོག་གསུམ་གྱི་སྦྱིན་བྱེད་དང་། ། སྦྱིན་པ་ལེན་པར་བྱེད་པ་དང་། ། ཞི་གནས་འདོར་བར་བྱེད་པ་དང་། ། ཡང་དག་འཇོག་གི་ལོངས་སྤྱོད་རྣམས། ། ཁ་ཏོན་བྱེད་ལ་སྦྱིན་པ་ནི། ། དེ་དག་རྩ་བའི་ལྟུང་བ་སྟེ། །
སེམས་ཅན་དམྱལ་བ་ཆེན་པོའི་རྒྱུ། ། རྨི་ལམ་འཕགས་པ་ནམ་སྙིང་པོའི། ། མདུན་དུ་འདུག་སྟེ་བཤགས་པར་བྱ། ། ཞེས་ནམ་མཁའི་སྙིང་པོའི་མདོའི་དོན་བསླབ་ཏུས་སུ་ཚིགས་སུ་བཅད་དེ་གསུངས་པ་ཡིན་ནོ། ། བཞི་པ་དེ་ལྟར་བསླབ་དགོས་པའི་འཐད་པ་ནི། དབུ་མའི་ལུགས་ལ་བྱང་སེམས་ཀྱི་དབང་པོའི་རིམ་པས་བསླབ་བྱ་གྲངས་མང་ཉུང་སོ་སོར་སྟོན་པའི་རྒྱུ་མཚན་ཡོད་དེ། བྱེ་བྲག་ཏུ་སྨྲ་བས་སོ་ཐར་གྱི་སྡོམ་པའི་བསླབ་བྱ་ལ་ཡན་ལག་ངེས་པ་དང་བྲལ་ཞིང་། དུས་ཇི་སྲིད་འཚོ་བའམ། ཉིན་ཞག་གཅིག་ཏུ་ངེས་པར་སློབ་དགོས་པར་འདོད། སེམས་ཙམ་པས་རྩ་བའི་ལྟུང་བ་བཞི་ལ་ཡན་ལག་ངེས་པ་དང་བྲལ་ཞིང་དུས་བྱང་ཆུབ་མ་ཐོབ་ཀྱི་བར་དུ་བསླབ་དགོས་པར་འདོད་པ་ཡིན་ལ།
དབུ་མ་པ་གཞན་དོན་བྱེད་པའི་ཐབས་ལ་མཁས་པའི་སྟོབས་ཀྱིས་སྨོན་པ་སེམས་བསྐྱེད་ཀྱི་བསླབ་བྱ་ལ་བྱང་ཆུབ་མ་ཐོབ་ཀྱི་བར་དུ་ངེས་པར་བསླབ་དགོས་ཀྱང་། འཇུག་པ་སེམས་བསྐྱེད་ཀྱི་བསླབ་བྱ་རྣམས། གདུལ་བྱ་རང་རང་གི་བློ་ཚོད་དང་མཐུན་པར་དུས་དང་། ཡན་ལག་གི་ངེས་པ་མེད་པར་བསླབ་ཏུ་རུང་བར་གསུངས་པའི་ཕྱིར་ཏེ། སྲོག་གཅོད་ཙམ་ཉི་མ་གཅིག་སྤོང་བའི་སེམས་བསྐྱེད་ཀྱི་བསླབ་བྱ་དང་། ཟླ་བ་དང་། ལོ་དང་། ཇི་སྲིད་འཚོའི་དང་། བྱང་ཆུབ་མ་ཐོབ་ཀྱི་བར་ཅི་རིགས་པར་ཇི་ལྟར་སློབ་ནུས་པའི་བསླབ་བྱ་ལ་བསླབ་པས་བྱང་སེམས་ཀྱི་སྡོམ་པ་རྣམ་དག་ཏུ་འགྱུར་བར་གསུངས་པའི་ཕྱིར་ཏེ། བསྐལ་བཟང་ལས།
རྒྱལ་བ་ཕན་བཞེད་གྲོང་དཔོན་གྱུར་པའི་ཚེ། ། དེ་བཞིན་གཤེགས་པ་བསོད་ནམས་འོད་དེ་ལ། ། ཉིན་གཅིག་སྲོག་གཅོད་སྡོམ་པ་བླངས་ནས་ཀྱང་། ། དང་པོ་བྱང་ཆུབ་མཆོག་ཏུ་སེམས་བསྐྱེད་དོ། ། ཞེས་དང་། སྤྱོད་འཇུག་ལས། བྱང་ཆུབ་སེམས་དཔའི་བསླབ་པ་ལ། ། རིམ་པ་བཞིན་དུ་བསླབ་པར་བགྱི། ། ཞེས་དང་། བསླབ་བཏུས་ལས།
སྡོམ་པ་བདག་ཉིད་ཀྱི་སྟོབས་དང་སྦྱར་ནས་བླང་བར་བྱ་སྟེ། དེ་ལྟ་མིན་ན་སངས་རྒྱས་བྱང་སེམས་ཐམས་ཅད་དང་བཅས་པའི་འཇིག་རྟེན་བསླུས་པར་འགྱུར་རོ། ། ཞེས་དང་། བདག་ཉིད་ཆེན་པོས་ཆག་ལོའི་དྲིན་ལན་དུ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ་སྙམ་པའི་སྨོན་པ་ལས་མ་ཉམས་ན་འཇུག་པ་ལ་རིམ་གྱིས་བསླབ་པས་འཁོར་བ་མཐའ་ཅན་དུ་འགྱུར་ཏེ། དཔེར་ན། མི་རྒྱུན་མ་ཆད་ན་ཟས་ནོར་ཞར་ལ་འབྱུང་བ་བཞིན་ནོ། ། དེ་བས་ན་སེམས་བསྐྱེད་སུས་ཐོབ་ཀྱང་སྨོན་པ་འཆོར་དཀའ་བས་མཐར་ཐུག་སངས་རྒྱས་པའི་དགོངས་པ་དེར་གདའ། བསླབ་བཏུས་ཀྱི་དགོངས་པ་ཡང་དེ་བཞིན་དུ་ཤེས་པར་བྱའོ། ། སེམས་བསྐྱེད་ཀྱི་བསླབ་བྱ།
རྒྱས་བསྡུས་དང་། བརྩོན་པ་ཆེ་ཆུང་ལས་སངས་རྒྱས་པ་སྔ་ཕྱི་འབྱུང་བ་དེས་ན། རིམ་གྱིས་སངས་རྒྱས་པའི་སེམས་བསྐྱེད་ཀྱི་བསླབ་བྱ་ལ་མྱུར་དུ་སངས་རྒྱས་པ་ལ་དགོས་པའི་བསླབ་བྱ་མ་བསྟན་པ་སྐྱོན་དུ་མི་འགྲོ་སྟེ། དཔེར་ན། རིམ་གྱིས་གསོ་དགོས་པའི་ནད་པ་ལ་མྱུར་དུ་གསོ་དགོས་པའི་སྨན་མ་བསྟན་ཀྱང་སྐྱོན་དུ་མི་འགྲོ་བ་བཞིན་ནོ། ། དེ་ཡང་བསླབ་སླ་བ་ལ་དགོངས་པ་ཡིན་གྱི། གཏན་བསླབ་མི་དགོས་པ་མ་ལགས། དེ་དག་སྤྱོད་འཇུག་གི་སྡོམ་པའི་ཆོ་གའི་སྐབས་སུ། བྱང་ཆུབ་སེམས་ནི་བསྐྱེད་བགྱི་ཞིང་། ཞེས་སྨོན་པ་བླངས་ནས།
བྱང་ཆུབ་སེམས་དཔའི་བསླབ་པར་བགྱི། ཞེས་འཇུག་པ་ལ་རིམ་གྱིས་སློབ་པར་ཁས་བླངས་ཀྱི། བསླབ་བྱ་ཐམས་ཅད་ད་ལྟ་ཉིད་ནས་སློབ་པར་ཁས་བླངས་པ་མེད་པས། དམ་བཅའ་ཉམས་པའི་ཉེས་པ་མེད་མཆི། ཞེས་གསུངས་པའི་ཕྱིར། འདི་དག་གིས་ནི། བསླབ་པར་བྱ་བ་སོ་སོར་ཡོད། ། ཅེས་གསུངས་པ་ལྟར། དབུ་སེམས་གཉིས་ཀྱི་བསླབ་བྱ་མི་འདྲ་བའི་ཁྱད་པར་ཤེས་པར་བྱའོ། ། གཉིས་པ་སེམས་ཙམ་ལུགས་ཀྱི་བསླབ་བྱ་ལ།
རྩ་བའི་ལྟུང་བ་བཞི་སྤོང་བ་དང་། ཡན་ལག་གི་ཉེས་བྱས་བཞི་བཅུ་རྩ་དྲུག་སྤོང་བའོ། ། དང་པོ་ནི། རྙེད་བཀུར་ལ་ཆགས་པའི་དབང་གིས་བདག་ལ་བསྟོད་ཅིང་གཞན་ལ་སྨོད་པའི་རྩ་ལྟུང་། སྡུག་བསྔལ་ཞིང་མགོན་མེད་པ་ལ་སེར་སྣས་ཆོས་ནོར་མི་སྟེར་བའི། དད་ལྡན་གྱི་གང་ཟག་ལ་བསམ་པས་ཁྲོ་ཞིང་སྦྱོར་བས་འཚོག་པའི། ཐེག་ཆེན་གྱི་ཆོས་སྤངས་ནས་ཆོས་ལྟར་སྣང་སྟོན་པའི་རྩ་ལྟུང་དང་བཞི་སྤོང་དགོས་ཏེ། སྡོམ་པ་ཉི་ཤུ་པ་ལས། ཉོན་མོངས་དྲག་ལས་བྱུང་བ་ཡི། ། སྡོམ་པ་ཞིག་པར་གང་གྱུར་པ། །
དེ་ཡི་ཉེས་པ་བཞི་པོ་ནི། ། ཕམ་པ་འདྲ་བར་དགོངས་པ་ཡིན། ། རྙེད་དང་བཀུར་སྟི་ཆགས་པ་ཡིས། ། བདག་བསྟོད་གཞན་ལ་སྨོད་པ་དང་། ། སྡུག་བསྔལ་མགོན་མེད་གྱུར་པ་ལ། ། སེར་སྣས་ཆོས་ནོར་མི་སྟེར་དང་། ། གཞན་གྱིས་བཤགས་ཀྱང་མི་ཉན་པར། ། ཁྲོས་པས་གཞན་ལ་འཚོག་པ་དང་། ། ཐེག་པ་ཆེན་པོ་སྤོང་བྱེད་ཅིང་། ། དམ་ཆོས་འདྲར་སྣང་སྟོན་པའོ། །
ཞེས་སོ། ། གཉིས་པ་ལ། དགེ་བ་ཆོས་སྡུད་ཀྱི་ཚུལ་ཁྲིམས་དང་འགལ་བ་སོ་བཞི། སེམས་ཅན་དོན་བྱེད་ཀྱི་ཚུལ་ཁྲིམས་དང་འགལ་བ་བཅུ་གཉིས། དང་པོ་ལ། སྦྱིན་པ་དང་འགལ་བ་བདུན། ཚུལ་ཁྲིམས་དང་འགལ་བ་དགུ བཟོད་པ་དང་འགལ་བ་བཞི། བརྩོན་འགྲུས་དང་འགལ་བ་གསུམ། བསམ་གཏན་དང་འགལ་བ་གསུམ། ཤེས་རབ་དང་འགལ་བ་བརྒྱད།
དང་པོ་ལ། ཟང་ཟིང་གི་སྦྱིན་པ་དང་འགལ་བ་གཉིས། མི་འཇིགས་པའི་སྦྱིན་པ་དང་འགལ་བ་གཉིས། གཞན་གྱི་སྦྱིན་པའི་གེགས་བྱེད་པ་གཉིས། ཆོས་ཀྱི་སྦྱིན་པ་དང་འགལ་བ་གཅིག་གོ ། དང་པོ་ནི། དཀོན་མཆོག་གསུམ་ལ་གསུམ་མི་མཆོད། ། འདོད་པའི་སེམས་ཀྱི་རྗེས་སུ་འཇུག ། ཅེས་སོ། ། གཉིས་པ་ནི།
རྒན་པ་རྣམས་ལ་གུས་མི་བྱེད། ། དྲི་བ་དག་ལ་ལན་མི་འདེབས། ། ཞེས་སོ། ། གསུམ་པ་ནི། མགྲོན་པོས་བདག་གིར་མི་བྱེད་ཅིང་། ། གསེར་ལ་སོགས་པ་ལེན་མི་བྱེད། ། ཅེས་སོ། ། བཞི་པ་ནི། ཆོས་འདོད་པ་ལ་སྦྱིན་མི་བྱེད། ། ཅེས་སོ། །
གཉིས་པ་ལ། གཞན་དོན་གཙོ་བོར་གྱུར་པའི་ཚུལ་ཁྲིམས་དང་འགལ་བ་བཞི། རང་དོན་གཙོ་བོར་གྱུར་པའི་ཚུལ་ཁྲིམས་དང་འགལ་བ་གསུམ། གཉིས་ཀ་ཆ་མཉམ་པའི་ཚུལ་ཁྲིམས་དང་འགལ་བ་གཉིས་སོ། ། དང་པོ་ནི། ཚུལ་ཁྲིམས་འཆལ་རྣམས་ཡལ་བར་འདོར། ། ཕ་རོལ་དད་ཕྱིར་སློབ་མི་བྱེད། ། སེམས་ཅན་དོན་ལ་བྱ་བ་ཆུང་། ། སྙིང་རྩེར་བཅས་ན་མི་དགེ་མེད། ། ཅེས་སོ། །
གཉིས་པ་ནི། འཚོ་བ་ལོག་པ་དང་དུ་ལེན། ། འཕྱར་ཞིང་རབ་ཏུ་རྒོད་ལ་སོགས། ། འཁོར་བ་གཅིག་དུས་བགྲོད་པར་སེམས། ། ཞེས་སོ། ། གསུམ་པ་ནི། གྲགས་པ་མ་ཡིན་མི་སྤོང་བ། ། ཉོན་མོངས་བཅས་ཀྱང་འཆོས་མི་བྱེད། ། ཅེས་སོ། ། གསུམ་པ་ནི།
གཤེ་ལ་ལན་དུ་གཤེ་ལ་སོགས། ། ཁྲོས་པ་རྣམས་ནི་ཡལ་བར་འདོར། ། ཕ་རོལ་ཤད་ཀྱི་འཆགས་པ་སྦྱོང་། ། ཁྲོས་པའི་སེམས་ཀྱིས་རྗེས་སུ་འཇུག ། ཅེས་སོ། ། བཞི་པ་ནི། རྙེད་བཀུར་འདོད་ཕྱིར་འཁོར་རྣམས་སྡུས། ། ལེ་ལོ་ལ་སོགས་སེལ་མི་བྱེད། ། ཆགས་པས་གྲེ་མོའི་གཏམ་ལ་རྟེན། ། ཞེས་སོ། །
ལྔ་པ་ནི། ཏིང་ངེ་འཛིན་གྱི་དོན་མི་ཚོལ། ། བསམ་གཏན་སྒྲིབ་པ་སྤོང་མི་བྱེད། ། བསམ་གཏན་རོ་ལ་ཡོན་ཏན་ལྟ། ། ཞེས་སོ། ། དྲུག་པ་ལ། ཡུལ་དམན་པ་དང་འབྲེལ་བའི་ཉེས་པ་བཞི། ཡུལ་ཁྱད་པར་ཅན་དང་འབྲེལ་བའི་ཉེས་པ་བཞི། དང་པོ་ནི། ཉན་ཐོས་ཐེག་པ་སྤོང་བར་བྱེད། །
རང་ཚུལ་ཡོད་བཞིན་དེ་ལ་བརྩོན། ། བརྩོན་མིན་ཕྱི་རོལ་བསྟན་བཅོས་བརྩོན། ། བརྩོན་པ་བྱས་ཀྱང་དེ་ལ་དགའ། ། ཞེས་སོ། ། གཉིས་པ་ནི། ཐེག་པ་ཆེན་པོ་སྤོང་བར་བྱེད། ། བདག་ལ་བསྟོད་ཅིང་གཞན་ལ་སྨོད། ། ཆོས་ཀྱི་དོན་དུ་འགྲོ་མི་བྱེད། ། དེ་ལ་སྨོད་ཅིང་ཡིག་གེ་སྟོན། ། ཞེས་སོ། །
གཉིས་པ་ལ། གཞན་དོན་ལས་ཉམས་པའི་ཉེས་པ་བཞི། གཞན་ལ་ཕན་མི་འདོགས་པའི་ཉེས་པ་དྲུག གནས་སྐབས་སུ་ངན་པ་ཚར་མི་གཅོད་པའི་ཉེས་པ་གཉིས་སོ། ། དང་པོ་ནི། དགོས་པའི་གྲོགས་སུ་འགྲོ་མི་བྱེད། ། ནད་པའི་རིམ་གྲོ་བྱ་བ་སྤོང་། ། སྡུག་བསྔལ་སེལ་བར་མི་བྱེད་པ། ། བག་མེད་རྣམས་ལ་རིགས་མི་སྟོན། ། ཞེས་སོ།
གཉིས་པ་ནི། བྱས་ལ་ལན་དུ་ཕན་མི་འདོགས། ། གཞན་གྱི་མྱ་ངན་སེལ་མི་བྱེད། ། ནོར་འདོད་པ་ལ་སྦྱིན་མི་བྱེད། ། འཁོར་རྣམས་ཀྱི་ནི་དོན་མི་བྱེད། ། གཞན་གྱི་བློ་དང་མཐུན་མི་འཇུག ། ཡོན་ཏན་བསྔགས་པ་བརྗོད་མི་བྱེད། ། ཅེས་སོ། གསུམ་པ་ལ། རྐྱེན་དུ་འཚམ་པར་ཚར་མི་གཅོད། །
རྫུ་འཕྲུལ་སྡིགས་ལ་སོགས་མི་བྱེད། ། ཅེས་སོ། ། གསུམ་པ་སྔགས་སྡོམ་གྱི་བསླབ་བྱ་ལ། བྱ་བ། སྤྱོད་པ། རྣལ་འབྱོར། བླ་མེད་ནས་གསུངས་པའི་བསླབ་བྱ་དང་བཞི། དང་པོ་ལ། དགག་བཞག་གཉིས། དང་པོ་ནི།
ཁ་ཅིག བྱ་རྒྱུད་ཀྱི་སྐབས་སུ། ཕར་ཕྱིན་ཐེག་པའི་སྨོན་འཇུག་གི་བསླབ་བྱ་ལས་གཞན་པའི་བསླབ་བྱ་ལ་བསླབ་རྒྱུ་མེད་ཟེར་ཏེ། འོ་ན་བྱ་རྒྱུད་དུ། ཆུ་དང་ཅོད་པན་གྱི་དབང་བསྐུར་བྱས་པ་ལ་བརྟེན་ནས། བྱ་རྒྱུད་རང་ལུགས་ཀྱི་དབང་གི་དངོས་གཞི་ཐོབ་པ་གཞི་མ་གྲུབ་པར་ཐལ། དེ་ལྟར་བྱས་པ་ལ་བརྟེན་ནས་བྱ་རྒྱུད་རང་ལུགས་ཀྱི་སྔགས་སྡོམ་ཐོབ་པ་གཞི་མ་གྲུབ་པའི་ཕྱིར་ཏེ། བྱ་རྒྱུད་ལ་ཕར་ཕྱིན་ཐེག་པའི་སྨོན་འཇུག་ལས་གཞན་པའི་བསླབ་བྱ་གཞན་བསྲུང་རྒྱུ་མེད་པའི་ཕྱིར། གཉིས་པ་ལ། སྤྱིའི་དམ་ཚིག་གསུམ་དང་།
བྱེ་བྲག་གི་དམ་ཚིག་བཅུ་གསུམ། དང་པོ་ནི། དཀོན་མཆོག་གསུམ་ལ་དད་ཅིང་གུས་པར་བྱ་བ། བྱང་སེམས་ཀྱི་བསླབ་བྱ་ལ་དད་ཅིང་གུས་པར་བྱ་བ། གསང་སྔགས་དང་རིགས་སྔགས་ལ་དད་ཅིང་གུས་པར་བྱ་བ་སྟེ། གསང་བ་སྤྱི་རྒྱུད་ནས། དེ་ནས་བླ་མས་སློབ་མ་རྣམས། ། མ་ཡེངས་ལེགས་པར་བཀོད་ནས་སུ། ། ཤེས་རབ་ཕ་རོལ་ཕྱིན་བླངས་ཏེ། ། དམ་ཚིག་འདི་དག་བསྒོ་བར་བྱ། །
དེ་རིང་ཕྱིན་ཆད་ཁྱེད་རྣམས་ཀྱིས། ། སངས་རྒྱས་ཆོས་དང་དགེ་འདུན་ཏེ། ། བྱང་ཆུབ་སེམས་དཔའ་རྣམས་དང་ནི། ། རིགས་སྔགས་གསང་སྔགས་ཚོགས་རྣམས་ལ། ། དད་པས་རབ་ཏུ་བརྟེན་པར་བྱ། ། ཞེས་སོ། ། དེ་ཡང་རིགས་སྔགས་ནི། ལྷ་མོ་གཙོ་བོར་གྱུར་པའི་ཉམས་ལེན། གསང་སྔགས་ནི་ལྷ་ཕོ་གཙོ་བོར་གྱུར་བའི་ཉམས་ལེན་ལ་བཞེད། གཉིས་པ་ལ།
ཡུལ་གཞན་ལ་བརྟེན་པ་གཙོ་བོར་གྱུར་པའི་དམ་ཚིག་བཅུ། རང་ཉིད་ཀྱིས་གཙོ་བོར་སྒྲུབ་པར་བྱ་བའི་དམ་ཚིག་གསུམ། དང་པོ་ལ། ཡུལ་ཁྱད་པར་ཅན་ལ་རྟེན་ནས་སྒྲུབ་པར་བྱ་བའི་དམ་ཚིག་ལྔ། དེ་ལ་བརྟེན་ནས་དོར་བར་བྱ་བ་གཉིས། ཡུལ་གཞན་ལ་ཕན་གདགས་པར་བྱ་བའི་དམ་ཚིག་གསུམ་མོ། ། དང་པོ་ནི། ཕྱག་རྒྱ་ཆེན་པོ་དང་ལྡན་པའི་ལྷག་པའི་ལྷ་ལ་གུས་པར་བྱ་བ། བྱ་རྒྱུད་ཀྱི་དབང་ཐོབ་ཅིང་དམ་ཚིག་དང་ལྡན་པ་ལ་གུས་པར་བྱ་བ། སངས་རྒྱས་ཀྱི་བསྟན་པ་ལ་ཞུགས་ཤིང་བྱང་ཆུབ་ཀྱི་སེམས་ལ་ནན་ཏན་བྱེད་པ་ནི་མཛའ་བོ་ཡིན་ལ་དེ་ལ་གུས་པར་བྱ་བ།
དབང་དང་གདམས་པ་བྱིན་པའི་བླ་མ་ལ་གུས་པར་བྱ་བ། དུས་ཁྱད་པར་ཅན་ལ་དཀོན་མཆོག་མཆོད་པ་ལ་བརྩོན་པར་བྱ་བ་སྟེ། སྤྱི་རྒྱུད་ལས། རྟག་པར་ཕྱག་རྒྱ་ཆེན་པོ་ལ། ། ཁྱད་པར་དུ་ནི་མོས་པར་བྱ། ། དམ་ཚིག་ཅན་དང་མཛའ་བོ་དང་། ། བླ་མ་ལ་ཡང་གུས་པ་དང་། ། དུས་མཚམས་དག་ཏུ་མཆོད་པར་བྱ། ། ཞེས་སོ། ། གཉིས་པ་ནི།
ལྷག་པའི་ལྷ་ལ་བསྙེན་སྒྲུབ་བྱས་ཀྱང་དངོས་གྲུབ་མ་ཐོབ་པ་ལ་བརྟེན་ནས་སྡང་སེམས་སྤང་བ་དང་། དབང་ཕྱུག་དང་ཁྱབ་འཇུག་ལ་སོགས་པའི་མན་ངག་ལ་ཉམས་ལེན་བྱེད་པ་སྤང་བ་སྟེ། ལྷ་རྣམས་ཀུན་ལ་སྡང་མི་བྱ། ། སྟོན་པ་གཞན་གྱི་གཞུང་མི་མཆོད། ། ཅེས་སོ། ། གསུམ་པ་ནི། གློ་བུར་བའི་མགྲོན་ལ་ཟས་དང་གོས་ཀྱིས་མཆོད་པར་བྱ་བ། སྲོག་ཆགས་ཕྲ་མོ་ལ་ཡང་བྱམས་པའི་སེམས་བསྐྱེད་ནས་ཕན་པར་བྱ་བ། ཐེག་ཆེན་ལ་ཞུགས་པའི་གང་ཟག་གི་བསོད་ནམས་འཕེལ་བའི་གྲོགས་བྱ་བ་སྟེ། རྟག་ཏུ་གློ་བུར་མགྲོན་མཆོད་བྱ། །
སྲོག་ཆགས་རྣམས་ལ་བྱམས་པའི་སེམས། ། རབ་ཏུ་བརྟན་པ་ཉེ་བར་བཞག ། ཐེག་པ་ཆེ་ལ་དགའ་རྣམས་ཀྱི། ། བསོད་ནམས་དག་ལ་ནན་ཏན་བསྐྱེད། ། ཅེས་སོ། ། གཉིས་པ་ནི། རང་ཉིད་ཀྱིས་གསང་སྔགས་ཀྱི་བཟླས་བརྗོད་ལ་བརྩོན་པར་བྱ་བ། གསང་སྔགས་ཀྱི་དམ་ཚིག་ལ་ནན་ཏན་བྱ་བ། དམ་ཚིག་མི་ཐུབ་པའི་གང་ཟག་ལ་གསང་སྔགས་ཀྱི་ཉམས་ལེན་སྦྱིན་པར་མི་བྱ་བ་སྟེ། སྤྱི་རྒྱུད་ལས།
བཟླས་བརྗོད་མཆོད་ལ་འབད་པ་ཡིས། ། གསང་སྔགས་སྤྱོད་ལ་བརྩོན་པར་བྱ། ། གསང་སྔགས་རྒྱུད་ལ་བསྟན་པ་ཡི། ། དམ་ཚིག་རྣམས་ཀྱང་བསྲུང་བར་བྱ། ། དམ་ཚིག་མེད་པ་རྣམས་ལ་ནི། ། སྔགས་དང་ཕྱག་རྒྱ་མི་སྦྱིན་ནོ། ། གསང་སྔགས་རྒྱུད་ནི་ལེགས་བསྲུངས་ཤིང་། ། དེ་ཡང་བདག་གིས་ལེགས་རྟོགས་བྱ། ། ཞེས་སོ། ། གཉིས་པ་སྤྱོད་རྒྱུད་ཀྱི་བསླབ་བྱ་ལ།
དམ་པའི་ཆོས་ལ་ནན་ཏན་བྱ་བ། བྱང་ཆུབ་ཀྱི་སེམས་ལ་ནན་ཏན་བྱ་བ། ལོངས་སྤྱོད་ལ་སེར་སྣ་སྤང་བ། སེམས་ཅན་ལ་གནོད་འཚེ་སྤང་བ་བཞི་ལ་བསླབ་དགོས་ཏེ། རྣམ་སྣང་མངོན་བྱང་ལས། དེ་རིང་ཕྱིན་ཆད་བུ་ཁྱོད་ཀྱིས། ། དམ་པའི་ཆོས་དང་བྱང་ཆུབ་སེམས། ། སྲོག་གི་ཕྱིར་ཡང་ད་ཕྱིན་ཆད། ། སྔོན་དུ་བཏང་བར་མི་བྱའོ། ། ཁྱོད་ཀྱིས་སེར་སྣ་དང་ནི་གང་། །
སེམས་ཅན་གནོད་པར་མི་བྱའོ། ། དམ་ཚིག་འདི་དག་སངས་རྒྱས་ཀྱིས། ། བརྟུལ་ཞུགས་བཟང་པོ་ཁྱོད་ལ་བཤད། ། ཅེས་གསུངས་པ་ལྟར་རོ། ། གསུམ་པ་རྣལ་འབྱོར་རྒྱུད་ཀྱི་བསླབ་བྱ། རིགས་ལྔ་སྤྱིའི་དམ་ཚིག སོ་སོའི་དམ་ཚིག སྡོམ་པ་མདོར་བསྡུས་ཏེ་བཟུང་བ་དང་གསུམ། དང་པོ་ནི། བྱང་ཆུབ་ཀྱི་སེམས་དང་པོར་བསྐྱེད་པ་དང་།
དེའི་རྗེས་སུ་ཚུལ་ཁྲིམས་གསུམ་གྱི་བསླབ་པ་ལ་ནན་ཏན་བྱེད་པ་སྟེ། རྡོ་རྗེ་རྩེ་མོ་ལས། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་ཅིང་། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་སྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་བཟུང་བར་བགྱི། །
ཞེས་པ་ལྟར་རོ། ། གཉིས་པ་ལ། རྣམ་སྣང་གི་དམ་ཚིག་གསུམ། མི་བསྐྱོད་པའི་དམ་ཚིག་བཞི། རིན་འབྱུང་གི་དམ་ཚིག་བཞི། འོད་དཔག་མེད་ཀྱི་དམ་ཚིག་གཅིག དོན་གྲུབ་ཀྱི་དམ་ཚིག་གཉིས་ཏེ་བཅུ་བཞིའོ། ། དང་པོ་ནི། སངས་རྒྱས། ཆོས།
དགེ་འདུན་གསུམ་ནན་ཏན་གྱི་སྒོ་ནས་འཛིན་པ་སྟེ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་བཟུང་། ། ཞེས་སོ། ། གཉིས་པ་ནི། རྡོ་རྗེ། དྲིལ་བུ། ཕྱག་རྒྱ།
སློབ་དཔོན་བཟུང་བ་སྟེ། རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུ་ཕྱག་རྒྱ་ཡང་། ། ཡང་དག་ཉིད་དུ་བཟུང་བར་བགྱི། ། སློབ་དཔོན་དག་ཀྱང་བཟུང་བར་བགྱི། ། ཞེས་སོ། ། གསུམ་པ་ནི། ཆོས། ཟང་ཟིང་། མི་འཇིགས་པ།
བྱམས་པའི་སྦྱིན་པ་དུས་དྲུག་ཏུ་གཏོང་བ་སྟེ། རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་བ་ལ། ། ཉེན་རེ་བཞིན་དུ་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། ཞེས་སོ། ། བཞི་པ་ནི། དམ་པའི་ཆོས་མ་ལུས་པ་འཛིན་པ་སྟེ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་ཅན་དག་པ་ལ། །
ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་བཟུང་། ། ཞེས་སོ། ། ལྔ་པ་ནི། སྡོམ་པ་ཅི་ནུས་སུ་འཛིན་པ་དང་། མཆོད་པའི་ལས་ལ་བརྩོན་པ་སྟེ། ། ལས་ཀྱི་རིག་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་བཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། །
ཞེས་སོ། ། གསུམ་པ་ལ། རིགས་ལྔ་སྤྱིའི་དམ་ཚིག་མདོར་བསྡུས་ཏེ་བཟུང་བ་དང་། སོ་སོའི་དམ་ཚིག་མདོར་བསྡུས་ཏེ་བཟུང་བའོ། ། དང་པོ་ནི། བྱང་ཆུབ་སེམས་ནི་བླ་མེད་མཆོག ། དམ་པ་བདག་གིས་བསྐྱེད་བགྱིས་ནས། ། སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་བཟུང་། ། ཞེས་སོ། །
གཉིས་པ་ནི། མ་བསྒྲལ་བ་རྣམས་བདག་གིས་བསྒྲལ། ། མ་གྲོལ་བ་རྣམས་བདག་གིས་སྒྲོལ། ། དབུགས་མ་ཕྱིན་པ་དབུགས་དབྱུང་ཞིང་། ། སེམས་ཅན་མྱ་ངན་འདས་ལ་འགོད། ། ཅེས་སོ། ། དེ་ཡང་རིགས་ལྔ་སྤྱིའི་དམ་ཚིག་གི་ནང་དུ། ནམ་མཁའི་སྙིང་པོའི་མདོ་ནས་བཤད་པའི་རྩ་བའི་ལྟུང་བ་བཅུ་བཞི་སྤོང་བ་ཡང་འདུས་ཏེ། སྡོམ་པ་བསྒྲགས་པའི་སྐབས་སུ། དེ་ལས་གཞན་ཡང་བཅུ་བཞི་ནི། །
ཕས་ཕམ་པར་ནི་རབ་ཏུ་བཤད། ། ཅེས་གསུངས་པའི་ལྟུང་བ་བཅུ་བཞི་སྤོང་བ་ལ་བསླབ་དགོས་ཤིང་། བཅུ་བཞི་པོ་དེ་དག་ཀྱང་། རིགས་ལྔ་སོ་སོའི་དམ་ཚིག་བཅུ་བཞི་པོ་དེ་ལས་གཞན་དུ་མ་བཤད་པའི་ཕྱིར། བཞི་པ་བླ་མེད་ཀྱི་བསླབ་བྱ་ལ། དབང་བཞི་དང་འབྲེལ་བའི་དམ་ཚིག་ཉི་ཤུ་གསུངས། དེ་དག་གི་ནང་ནས་བུམ་དབང་གི་དམ་ཚིག་ནི། ལས་དང་པོ་པ་རྣམས་ཀྱིས་བསླབ་བྱའི་གཙོ་བོར་གྱུར་པ་ཡིན་ཞིང་། དེ་ཉིད་འཆད་པ་ལ་རྩ་བའི་ལྟུང་བ་བཅུ་བཞི་སྤོང་བ་དང་། ཡན་ལག་གི་ལྟུང་བ་དགུ་སྤོང་བའོ། །
དང་པོ་ལ། སོ་སོའི་རང་བཞིན་དང་། དེ་དག་གི་བསྡུ་བའོ། ། དང་པོ་ལ། སྤྱིར་བསྟན་པ་དང་། སོ་སོར་བཤད་པ་གཉིས། དང་པོ་ལ། ལྟུང་བའི་ངོ་བོ། ཡན་ལག་གི་དབྱེ་བ། ལྟུང་བར་འགྱུར་བའི་རྒྱུ་མཚན།
མི་འབྱུང་བའི་ཐབས། བྱུང་ན་ཕྱིས་བཅོས་པ། ཆུང་འབྲིང་ཆེན་པོའི་དབྱེ་བ་དང་དྲུག དང་པོ་ནི། ལྟུང་བ་འདི་དག་ལུས་ངག་ཡིད་གསུམ་གྱི་ནང་ནས་ཡིད་གཙོ་བོར་གྱུར་པ་ཡིན་ལ། ལུས་ངག་གི་རིག་བྱེད་དེའི་གྲོགས་སུ་འགྱུར་བ་ཙམ་ནི་ཡོད་དོ། ། གཉིས་པ་ལ། རྟེན་གྱི། ཡུལ་གྱི། རྒྱུའི།
དུས་སྐབས་ཀྱི། བསམ་པའི་ཡན་ལག་དང་ལྔ། དང་པོ་ནི། གསང་སྔགས་ཀྱི་དམ་ཚིག་དང་སྡོམ་པ་ལྡན་ཞིང་། བསམ་པ་རང་བཞིན་དུ་གནས་པའི་གང་ཟག་གོ ། གཉིས་པ་ནི། ལྟུང་བ་བཅུ་བཞི་པོ་སོ་སོར་འབྱུང་བའི་ཡུལ་ལོ། ། དཔེར་ན། རྩ་ལྟུང་དང་པོའི་སྐབས་སུ། གསང་སྔགས་ཀྱི་ལམ་སྟོན་པའི་བླ་མ་དང་།
གཉིས་པའི་སྐབས་སུ། སངས་རྒྱས་ཀྱི་གསུངས་པའི་བསླབ་བྱ་ཡུལ་ཡིན་པ་ལྟ་བུའོ། ། གསུམ་པ་ནི། བྱ་བ་དང་། བྱ་བ་མ་ཡིན་པའི་ཆ་མི་ཤེས་པ་ཤེས་ཀྱང་ཡུལ་ཁྱད་པར་ཅན་ལ་མ་གུས་པ། སྤྱིར་གུས་ཀྱང་དྲན་ཤེས་བཞིན་གྱིས་མ་ཟིན་པའི་བག་མེད་པ་དང་། བསླབ་པ་བསྲུང་བར་འདོད་ཀྱང་། ཉོན་མོངས་པས་རང་དབང་མེད་པའི་ཉོན་མོངས་པ་མང་བ་སྟེ། འདུལ་བ་བསྡུ་བ་ལས། ལྟུང་བའི་རྒྱུ་ཡང་རྣམ་བཞི་སྟེ། །
མི་ཤེས་པ་དང་བག་མེད་དང་། ། ཉོན་མོངས་མང་དང་མ་གུས་པའོ། ། ཞེས་སོ། ། བཞི་པ་ནི། ལྟུང་བ་རང་གི་ངོ་བོ་ཡན་ལག་ཚང་བའི་ཚུལ་གྱིས་རྫོགས་པར་སྤྱད་པའོ། ། ལྔ་པ་ནི། དེ་ལ་དེ་ཡིན་གྱི་འདུ་ཤེས་མ་འཁྲུལ་བའོ། ། གསུམ་པ་ནི། དབང་གི་སྐབས་སུ་དམ་ལ་བཞག་ཅིང་། ལྟུང་བ་འདི་དག་སྤོང་བར་ཁས་བླངས་པའི་རྒྱུ་མཚན་གྱིས་སོ། །
བཞི་པ་ནི། ལྷག་པའི་ལྷ་སྒོམ་པ་དང་། དབང་ལེན་པ་ལ་ནན་ཏན་བྱེད་པའོ། ། ལྔ་པ་ལ། ཡན་ལག་མ་ཚང་བའི་ལྟུང་བ་ཕྱིར་བཅོས་ཚུལ་དང་། རྩ་ལྟུང་ཕྱིར་བཅོས་པའི་ཚུལ་ལོ། ། དང་པོ་ནི། དམ་ཚིག་རྡོ་རྗེའི་བསྙེན་བསྒྲུབ་ཡན་ལག་བཞི་དང་། རྡོ་རྗེ་སེམས་དཔའི་བསྒོམ་བཟླས་དང་། སྟོབས་བཞིའི་སྒོ་ནས་སྡིག་པ་བཤགས་པར་བྱའོ། །
གཉིས་པ་ནི། བླ་མའི་དྲུང་དུ་སླར་ཡང་དབང་བླངས་པའི་སྒོ་ནས་སོ། ། དྲུག་པ་ལ། ངོ་བོ། ཉེས་པ། བསམ་པ། ཡུལ། གྲངས་ཀྱི་སྒོ་ནས་ཆེ་འབྲིང་ཆུང་གསུམ་དུ་དབྱེ་བའོ། ། དང་པོ་ནི། ལུས་ངག་ཡིད་གསུམ་ཀ་ཚང་བ་ཆེན་པོ།
གཉིས་འབྲིང་། ཡིད་གཅིག་པུ་ཆུང་ངུ་། གཉིས་པ་ནི། ཡུལ་དེ་ལ་གནོད་པ་ཆེ་ན་ཆེན་པོ། འབྲིང་ན་འབྲིང་། ཆུང་ན་ཆུང་ངུའོ། ། གསུམ་པ་ནི། ཉོན་མོངས་པ་མང་བས་ཀུན་ནས་བསླངས་བ་ཆེན་པོ། མ་གུས་པ་དང་བག་མེད་པ་འབྲིང་ངོ་། ། མི་ཤེས་པ་ཆུང་ངུའོ། །
བཞི་པ་ནི། ཡུལ་མཆོག་ཏུ་གྱུར་པ་ལ་ཆེན་པོ། འབྲིང་ལ་འབྲིང་། དམན་པ་ལ་ཆུང་ངུའོ། ། ལྔ་པ་ནི། ལན་གྲངས་མང་དུ་སྤྱད་པ་ཆེན་པོ། གཉིས་སམ་གསུམ་ལ་འབྲིང་པོ། གཅིག་ཙམ་སྤྱད་པ་ཆུང་ངུ་སྟེ། འདུལ་བ་བསྡུ་བ་ལས། ལྟུང་བ་རྣམས་ནི་ཆུང་ལ་སོགས། །
རྣམ་པ་ལྔ་ནི་རིག་པར་བྱ། ། ངོ་བོ་ཉིད་དང་ཉེས་པ་དང་། ། བསམ་དང་གཞི་དང་སོགས་པའོ། ། ཞེས་སོ། ། གཉིས་པ་ལ། ལུང་དྲང་བ། ལུང་དེ་ཉིད་གང་ནས་བྱུང་བའི་ཚུལ། ལུང་དེ་དག་གི་དོན་བཤད་པ་དང་གསུམ། དང་པོ་ནི། རྒྱ་གར་སྐད་དུ།
བཛྲ་ཡཱ་ན་མཱུ་ལ་པ་ཏི། བོད་སྐད་དུ། རྡོ་རྗེ་ཐེག་པའི་རྩ་བའི་ལྟུང་བ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཀུན་ནས་དྭང་བས་བླ་མ་ཡི། ། ཞབས་ཀྱི་པདྨོར་རབ་བཏུད་དེ། ། རྩ་བའི་ལྟུང་བ་བཅུ་བཞི་ནི། ། རྒྱུད་ལས་གསུངས་པ་བཤད་པར་བྱ། ། གང་ཕྱིར་རྡོ་རྗེ་འཛིན་པ་ཡི། ། དངོས་གྲུབ་སློབ་དཔོན་རྗེས་འབྲང་གསུངས། །
དེ་བས་དེ་ལ་བརྙས་པ་ནི། ། རྩ་བའི་ལྟུང་བ་དང་པོར་བཤད། ། བདེ་གཤེགས་བཀའ་ལས་འདས་པ་ནི། ། ལྟུང་བ་གཉིས་པ་ཡིན་པར་བརྗོད། ། རྡོ་རྗེ་སྤུན་ལ་ཁྲོས་པ་ནི། ། ཉེས་པ་བརྗོད་པ་གསུམ་པ་ཡིན། ། སེམས་ཅན་རྣམས་ལ་བྱམས་པ་སྤོང་། ། བཞི་པ་ཡིན་པར་རྒྱལ་བས་གསུངས། ། ཆོས་ཀྱི་རྩ་བ་བྱང་ཆུབ་སེམས། ། དེ་སྤོང་བ་ནི་ལྔ་པ་ཡིན། །
རང་ངམ་གཞན་གྱི་གྲུབ་པའི་མཐའ། ། ཆོས་ལ་སྨོད་པ་དྲུག་པ་ཡིན། ། ཡོངས་སུ་མ་སྨིན་སེམས་ཅན་ལ། ། གསང་བ་སྒྲོག་པ་བདུན་པ་ཡིན། ། ཕུང་པོ་སངས་རྒྱས་ལྔ་བདག་ཉིད། ། དེ་ལ་སྨོད་པ་བརྒྱད་པ་ཡིན། ། རང་བཞིན་དག་པའི་ཆོས་རྣམས་ལ། ། སོམ་ཉི་ཟ་བ་དགུ་པ་ཡིན། ། གདུག་ལ་རྟག་ཏུ་བྱམས་ལྡན་པ། ། བྱེད་པ་དེ་ནི་བཅུ་པར་འདོད། །
མིང་སོགས་བྲལ་བའི་ཆོས་རྣམས་ལ། ། དེར་རྟོག་པ་ནི་བཅུ་གཅིག་པ། ། སེམས་ཅན་དད་དང་ལྡན་པ་ཡི། ། སེམས་སུན་འབྱིན་པ་བཅུ་གཉིས་པ། ། དམ་ཚིག་རྫས་ནི་ཇི་བཞིན་རྙེད། ། མི་བསྟེན་པ་ནི་བཅུ་གསུམ་པ། ། ཤེས་རབ་རང་བཞིན་བུད་མེད་ལ། ། སྨོད་པར་བྱེད་པ་བཅུ་བཞི་པ། ། སྔགས་པས་འདི་དག་སྤངས་ནས་ནི། ། དངོས་གྲུབ་ངེས་པར་ཐོབ་པར་འགྱུར། །
གཞན་དུ་དམ་ཚིག་ལས་ཉམས་ན། ། ཉམས་པར་བདུད་ཀྱིས་བཟུང་བར་འགྱུར། ། དེ་ནས་སྡུག་བསྔལ་མྱོང་འགྱུར་ཞིང་། ། ཐུར་དུ་བལྟས་ཏེ་དམྱལ་བར་འགྲོ། ། དེ་བས་ང་རྒྱལ་བཅོམ་ནས་ནི། ། བདག་ཉིད་མ་འཁྲུལ་ཤེས་པར་བྱ། ། མཉམ་པར་གཞག་པས་བླ་མ་ལ། ། ཅི་འབྱོར་བ་ཡིས་མཆོད་བྱས་ནས། ། གསུམ་པ་སྐྱབས་འགྲོ་ནས་བརྩམས་ཏེ། བྱང་ཆུབ་སེམས་སོགས་སྡོམ་པ་ནི། །
གལ་ཏེ་བདག་ལ་ཕན་འདོད་ན། ། སྔགས་པས་འབད་དེ་བཟུང་བར་བྱ། ། ཞེས་སོ། ། གཉིས་པ་ནི། རྒྱུད་གང་ལས་ཕྱུང་བ་དང་། གང་ཟག་གང་གིས་ཕྱུང་བའོ། ། དང་པོ་ནི། རྩ་བའི་ལྟུང་བ་བཅུ་བཞི་སྟོན་པའི་གཞུང་ཚིག་འདི་དག རྒྱུད་གང་ཞིག་ལས་ཕྱུང་སྙམ་ན། དམ་པ་དང་པོའི་རྒྱུད།
དགྲ་ནག་གི་རྒྱུད། རྡོ་རྗེ་གུར་གྱི་རྒྱུད་གསུམ་དུ་ཚིག་གི་ཆ་ཤས་ཅུང་ཟད་མི་འདྲ་བའི་ཚུལ་དུ་གསུངས། གསང་བ་འདུས་པའི་རྒྱུད་འབུམ་པ་ནས། འདི་དག་གི་གྲངས་དང་། གོ་རིམས་ཇི་ལྟ་བ་བཞིན་བཞུགས་པ་རྣམས་ཕྱུང་བ་ཡིན་ནོ། ། གཉིས་པ་ནི། རྣལ་འབྱོར་དབང་ཕྱུག་གི་རྗེས་སུ་འབྲང་བ་རྣམས། བིརྺ་པས་ཕྱུང་བར་བཞེད་ལ། ཁ་ཅིག ཀླུ་སྒྲུབ་ཀྱིས་ཕྱུང་བར་བཞེད་ཅིང་།
འགའ་ཞིག་བྷ་བའི་ལྷས་ཕྱུང་བར་འདོད་དོ། ། གང་ལྟར་ཡང་རྒྱུད་ཀྱི་ཚིག་སྣ་བཏུས་པའི་བསྟན་བཅོས་རྣམ་དག་ཏུ་བཞེད་དོ། ། གསུམ་པ་ལ། ཀླད་ཀྱི་དོན་དང་། གཞུང་གི་དོན་གཉིས། དང་པོ་རྒྱ་གར། ཞེས་སོགས་སོ། ། གཉིས་པ་ལ། མཆོད་པར་བརྗོད་ཅིང་བརྩམ་པར་དམ་བཅའ་བ། ལྟུང་བ་སོ་སོའི་རང་བཞིན།
བསྲུངས་བའི་ཕན་ཡོན། མ་བསྲུངས་བའི་ཉེས་དམིགས། མི་འབྱུང་བའི་ཐབས་ལ་བསླབ་པ་དང་ལྔ། དང་པོ་ནི། ཀུན་ནས་དང་བས། ཞེས་པ་ཤླཽ་ཀ་གཅིག་གོ ། གཉིས་པ་ལ་བཅུ་བཞི་ཡོད་པ་ལས། དང་པོ་རྡོ་རྗེ་སློབ་དཔོན་ལ་བརྙས་པའི་རྩ་ལྟུང་ནི། དབང་ཐོབ། རྒྱུད་ཐོས།
མན་ངག་ཐོབ་པའི་གསུམ་ལྡན་ནམ། གཉིས་ལྡན་ནམ། གཅིག་ལྡན་གང་རུང་ལ། རིགས་སམ། ཚུལ་ཁྲིམས་སམ། ཐོས་པ་ལ་སོགས་པའི་སྒོ་ནས་བདག་ལ་མཆོག་ཏུ་འཛིན་ཞིང་། བླ་མ་ལ་དམན་པར་འཛིན་པའི་ཚུལ་གྱིས་བརྙས་པའོ། ། གཉིས་པ་བདེ་གཤེགས་བཀའ་འདས་ཀྱི་རྩ་ལྟུང་ནི། སོ་ཐར། བྱང་སེམས།
གསང་སྔགས་ཀྱི་བསླབ་བྱ་ལ་མ་གུས་ཤིང་ཁྱད་དུ་གསོད་པའི་ཚུལ་གྱིས་འདས་པའོ། ། དེ་ཡང་དགེ་སློང་རྡོ་རྗེ་འཛིན་པས། སོ་ཐར་ལ་ལྟོས་པའི་ཕམ་པ་བཞི། བྱང་སེམས་ཀྱི་རྩ་ལྟུང་བཞི་ནི་སྤྱད་པ་ཙམ་གྱིས་བདེ་གཤེགས་བཀའ་འདས་སུ་འགྱུར་ལ། ཡན་ལག་གི་ལྟུང་བ་གཞན་རྣམས་ལ་མ་གུས་པས་ཁྱད་གསོད་ཀྱི་ཚུལ་གྱིས་སྤྱད་ན་བདེ་གཤེགས་བཀའ་འདས། དྲན་ཤེས་བཞིན་གྱིས་མ་ཟིན་པར་བག་མེད་པས་སྤྱད་ན་ཡན་ལག་གི་ཉེས་བྱས། གཞན་ལ་ཕན་པར་འདོད་པའི་བསམ་པས་སྤྱད་ན་ལྟུང་བའི་གཟུགས་བརྙན་ནོ། ། གསུམ་པ་རྡོ་རྗེ་སྤུན་ལ་ཁྲོས་པའི་རྩ་ལྟུང་ནི། རྡོ་རྗེ་ཐེག་པའི་དབང་ཐོབ་ཅིང་དམ་ཚིག་དང་སྡོམ་པར་ལྡན་པ་ནི། རྡོ་རྗེའི་སྤུན་ཡིན་ལ།
དེ་ཉིད་ལ་དགྲར་འཛིན་པའི་སྒོ་ནས་བསམ་པས་ཁྲོ་བར་བྱེད་པའོ། ། བཞི་པ་སེམས་ཅན་ལ་བྱམས་པ་སྤོང་བའི་རྩ་ལྟུང་ནི། ཡུལ་སེམས་ཅན་གང་ཡང་རུང་བ་ལ་བདེ་བ་དང་བྲལ་ཞིང་སྡུག་བསྔལ་དང་ཕྲད་པར་གྱུར་ན་ཅི་མ་རུང་སྙམ་དུ་ཞེ་ཐག་པ་ནས་འདོད་ཅིང་འཛིན་པའོ། ། ལྔ་པ་བྱང་ཆུབ་ཀྱི་སེམས་སྤོང་བའི་རྩ་ལྟུང་ནི། སེམས་ཅན་ཐམས་ཅད་ཀྱི་དོན་དུ་རྫོགས་པའི་བྱང་ཆུབ་དོན་དུ་གཉེར་བའི་སྨོན་པའི་སེམས་འདོར་བར་བྱེད་པའོ། ། དྲུག་པ་དམ་པའི་ཆོས་ལ་སྨོད་པའི་རྩ་ལྟུང་ནི། རྡོ་རྗེ་ཐེག་པའི་ཆོས་དང་། གཞན་ཕར་ཕྱིན་ཐེག་པ། ཐེག་དམན་གྱི་གཞི་ལམ་འབྲས་བུའི་ཆོས་ལ་ཀུན་ནས་མནར་སེམས་པའི་སྒོ་ནས་སྨོད་པར་བྱེད་པའོ། ། བདུན་པ་གསང་བ་སྒྲོགས་པའི་རྩ་ལྟུང་ནི།
དབང་གིས་མ་སྨིན་པ་དང་། སྨིན་ཀྱང་མ་དད་པ་དང་། དད་ཀྱང་རྩ་བའི་ལྟུང་བ་བྱུང་བ་ལ། གསང་སྔགས་ཀྱི་སྤྱོད་པ་ཐུན་མོང་མ་ཡིན་པ་རྣམས་སྟོན་ཅིང་འཆད་པར་བྱེད་པའོ། ། དེ་ཡང་གསང་བར་བྱ་བ་ལ། གསང་བའི་རྫས། གསང་བའི་སྤྱོད་པ། གསང་བའི་ཆོས་དང་གསུམ། དང་པོ་ནི། རྣལ་འབྱོར་པ་རང་གི་དམ་ཚིག་གི་རྫས་སུ་བྱིན་གྱིས་བརླབས་པའི་རྒྱུད་ཀྱི་གླེགས་བམ།
བྲིས་སྐུ། རྡོ་རྗེ་དྲིལ་བུ། ཅང་ཏེའུ། ཐོད་པ། ཁ་ཊྭཱཾ་ཀ རུས་པའི་རྒྱན་དྲུག མི་ཡི་གཡང་གཞི་ལ་སོགས་པའོ། ། གཉིས་པ་ནི། ཚོགས་ཀྱི་འཁོར་ལོ་ལ་སོགས་པའོ། ། གསུམ་པ་ནི།
རྡོ་རྗེ་ཐེག་པའི་ཟབ་པ་དང་རྒྱ་ཆེ་བའི་གསུང་རབ་བོ། ། བརྒྱད་པ་རང་ལུས་ལ་སྨོད་པའི་རྩ་ལྟུང་ནི། རང་གི་ཕུང་ཁམས་སྐྱེ་མཆེད་ནི། དག་པ་ལྷའི་རང་བཞིན་ཡིན་པ་ལ་གནོད་བྱེད་ཀྱི་དགྲ་ལྟ་བུར་བཟུང་ནས་ཀུན་ནས་མནར་སེམས་པའི་སྒོ་ནས་སྨོད་པར་བྱེད་པའོ། ། དགུ་པ་ཆོས་ཟབ་མོ་ལ་སོམ་ཉི་ཟ་བའི་རྩ་ལྟུང་ནི། ཆོས་ཐམས་ཅད་ལྷ་སོ་སོའི་དག་པ། དེ་བཞིན་ཉིད་ཀྱི་དག་པ། རང་རིག་པའི་དག་པ་གསུམ་གྱི་རང་བཞིན་དུ་བསྟན་པ་ལ། དེ་དག་དེ་ལྟར་མ་ཡིན་ནོ་སྙམ་དུ་ལོག་པའི་ཐེ་ཚོམ་གྱི་སྒོ་ནས་སྨོད་པར་བྱེད་པའོ། ། བཅུ་པ་གདུག་པ་ཅན་ལ་བྱམས་པའི་རྩ་ལྟུང་ནི།
རང་གི་རྩ་བའི་བླ་མ་ལ་སྨོད་པར་བྱེད་པ་དང་། སངས་རྒྱས་ཀྱི་བསྟན་པ་སྤྱི་ལ་གནོད་པ། སེམས་ཅན་མང་པོ་ལ་གནོད་པ་བྱེད་པ་ནི་གདུག་པ་ཅན་ཡིན་ལ། དེ་རང་གི་མཛའ་བོར་བསྟེན་པའི་སྒོ་ནས། ལུས་ངག་གི་སྦྱོར་བས་བྱམས་པར་བྱེད་པ་དང་། བདག་ལ་དེ་བསྒྲལ་བའི་ནུས་པ་ཡོད་བཞིན་དུ་མི་སྒྲོལ་བ་ལྟ་བུའོ། ། དེ་ཡང་འདི་དག་ལ་ཡིད་ཀྱི་བྱམས་པ་ནི་འདོར་བར་མི་བྱ་སྟེ། སེམས་ཅན་ལ་བྱམས་པ་སྤོང་བའི་རྩ་ལྟུང་དུ་འགྱུར་བར་གསུངས་པའི་ཕྱིར་རོ། ། བཅུ་གཅིག་པ་མཚན་འཛིན་གྱི་རྣམ་པར་རྟོག་པའི་རྩ་ལྟུང་ནི། ཆོས་ཐམས་ཅད་བདེན་མེད་སྤྲོས་བྲལ་གྱི་རང་བཞིན་ཅན་དུ་བསྟན་པ་ན།
བདེན་མེད་ལ་བདེན་པར་ཞེན་པའི་ཚུལ་གྱིས་ཞེན་པའོ། ། བཅུ་གཉིས་པ་དད་ལྡན་སུན་འབྱིན་པའི་རྩ་ལྟུང་ནི། སྤྱིར་བླ་མ་དང་དཀོན་མཆོག་སོགས་ལ་དད་པའི་གང་ཟག ལུས་སམ་ངག་གི་སྒོ་ནས་སུན་ཕྱུང་བ་སྟེ། མ་དད་ཅིང་སྐྱོ་བར་བྱེད་པའོ། ། བཅུ་གསུམ་པ་དམ་ཚིག་གི་རྫས་མི་བསྟེན་པའི་རྩ་ལྟུང་ནི། ཚོགས་ཀྱིས་འཁོར་ལོ་ལ་སོགས་པའི་དུས་སུ། དམ་ཚིག་གི་རྫས་ཤ་ཆེན་དང་། བདུད་རྩི་ལ་སོགས་པ་སྐྱུག་བྲོ་བའི་བསམ་པའམ། ཚུལ་འཆོས་ཀྱི་བསམ་པས་མི་བསྟེན་ཅིང་སྨོད་པར་བྱེད་པའོ། །
བཅུ་བཞི་པ་བུད་མེད་ལ་སྨོད་པའི་རྩ་ལྟུང་ནི། བུད་མེད་ཀྱི་རིགས་འདི་དག་ནི་སྐྱེས་པ་ལས་ཆེས་དམན་པ། མི་གཙང་བ་མཐའ་དག་གི་སྣོད་དུ་གྱུར་པ་སྟེ། འདི་ལ་སྐྱེས་པའི་ལུས་ཀྱང་དཀོན་ན་བྱང་ཆུབ་ལྟ་ག་ལ་ཡོད་ཅེས་པའི་ཚུལ་གྱིས་བུད་མེད་ཀྱི་ངོས་ནས་བཀར་སྟེ་སྨོད་པར་བྱེད་པའོ། ། གསུམ་པ་ཕན་ཡོན་ནི། སྔགས་པས་ཞེས་སོགས་གཉིས་སོ། ། བཞི་པ་ཉེས་དམིགས་ནི། གཞན་དུ་ཞེས་སོགས་ཤླཽ་ཀ་གཅིག ལྔ་པ་མི་འབྱུང་བའི་ཐབས་ནི། དེ་བས་ཞེས་སོགས་ཤླཽ་ཀ་གཉིས་སོ། །
བསྡུ་བ་ལ། ངོ་བོའི་སྒོ་ནས་བསྡུ་བ་དང་། ཡུལ་གྱི་སྒོ་ནས་བསྡུ་བ་གཉིས། དང་པོ་ནི། སྔར་བཤད་པའི་ལྟུང་བ་བཅུ་བཞི་པོ་དེ་དག་བསྡུ་ན། ཐུན་མོང་མ་ཡིན་པའི་ལྟུང་བ་དང་། ཐུན་མོང་བའི་རྩ་ལྟུང་གཉིས་སུ་འདུས་ཏེ། བརྒྱད་པ་རང་ལུས་ལ་སྨོད་པའི་རྩ་ལྟུང་། བཅུ་གསུམ་པ་དམ་ཚིག་གི་རྫས་མི་བསྟེན་པའི་རྩ་ལྟུང་། བཅུ་བཞི་པ་བུད་མེད་ལ་སྨོད་པའི་རྩ་ལྟུང་དང་གསུམ་ནི།
ཐུན་མོང་མ་ཡིན་པ་ཡིན་ལ། ལྷག་མ་རྣམས་ནི་ཐུན་མོང་བ་ཡིན་པའི་ཕྱིར། རྟགས་དང་པོ་གྲུབ་སྟེ། གསུམ་པོ་དེ། བླ་མེད་དུ་རྩ་ལྟུང་དུ་བཤད་ཀྱང་། རྒྱུད་སྡེ་འོག་མ་རྣམས་སུ་དེ་དག་ལ་ལྟུང་བར་མ་བཤད་པའི་ཕྱིར། རྟགས་གཉིས་པ་གྲུབ་སྟེ། རྒྱུད་སྡེ་འོག་མ་རྣམས་སུ་ཡང་དེ་བསྲུང་དགོས་པར་བཤད་པའི་ཕྱིར། གཉིས་པ་ལ། གང་ཟག་ལ་དང་།
ཆོས་ལ་བརྟེན་པ་གཉིས། དང་པོ་ལ། རང་ལ་དང་། གཞན་ལ་བརྟེན་པ་གཉིས། དང་པོ་ནི། རྩ་ལྟུང་བརྒྱད་པའོ། ། གཉིས་པ་ལ། ཡུལ་མཆོག་ལ་བརྟེན་པ། གྲོགས་ལ་བརྟེན་པ། སེམས་ཅན་སྤྱི་ལ་བརྟེན་པ།
བྱེ་བྲག་ལ་བརྟེན་པ་དང་བཞི། དང་པོའི་དབང་དུ་བྱས་ནས་དང་པོ། གཉིས་པའི་དབང་དུ་བྱས་ནས་གསུམ་པ། གསུམ་པའི་དབང་དུ་བྱས་ནས་བཞི་པ། བཞི་པ་ལ། གདུག་པ་ཅན་ལ་བརྟེན་པ། དད་ལྡན་ལ་བརྟེན་པ། བུད་མེད་ལ་བརྟེན་པའི་དང་གསུམ། དང་པོའི་དབང་དུ་བྱས་ནས་བཅུ་པ། གཉིས་པའི་དབང་དུ་བྱས་ནས་གཅུ་གཉིས་པ།
གསུམ་པའི་དབང་དུ་བྱས་ནས་བཅུ་བཞི་པའོ། ། གཉིས་པ། ཆོས་ལ་བརྟེན་པ་ལ། ཆོས་ཅན་ཇི་སྙེད་པ་ལ་བརྟེན་པ་དང་། ཆོས་ཉིད་ཇི་ལྟ་བ་ལ་བརྟེན་པ་གཉིས། དང་པོ་ལ། བསླབ་པར་བྱ་བའི་ཆོས་ལས་འདས་པའི་དབང་དུ་བྱས་ནས་གཉིས་པ། བྱང་ཆུབ་སེམས་འདོར་བའི་དབང་དུ་བྱས་ནས་ལྔ་པ། དམ་པའི་ཆོས་ལ་སྨོད་པའི་དབང་དུ་བྱས་ནས་དྲུག་པ། དམ་ཚིག་གི་རྫས་ལས་ཉམས་པའི་དབང་དུ་བྱས་ནས་བཅུ་གསུམ་པའོ། །
གཉིས་པ་ཆོས་ཉིད་ཇི་ལྟ་བའི་དབང་དུ་བྱས་ནས་དགུ་པ་དང་། བཅུ་གཅིག་པའོ། ། གཉིས་པ་ཡན་ལག་གི་ལྟུང་བ་སྤང་བ་ནི། ཡན་ལག་དམ་ཚིག་ཅེས་བྱ་བ། དམ་ཚིག་དང་ནི་མི་ལྡན་པའི། ། རིག་མ་བསྟེན་པར་དགའ་བ་དང་། ། ཚོགས་ཀྱི་འཁོར་ལོ་རྩོད་པ་དང་། ། གསང་བའི་ཆོས་ནི་སྟོན་པ་དང་། ། སེམས་ཅན་དད་དང་ལྡན་པ་ལ། ། དམ་ཆོས་གཞན་དུ་སྟོན་པ་དང་། །
ཉན་ཐོས་དག་ཏུ་རློམ་བྱེད་པའི། ། ནང་དུ་ཞག་བདུན་གནས་པ་དང་། ། སྦྱོར་བ་ངེས་པར་མ་བྱས་པར། ། སྐལ་མིན་གསང་བ་སྟོན་པ་དང་། ། གང་ཞིག་ཕྱག་རྒྱ་མི་མཁས་པ། ལུས་ཀྱི་ཕྱག་རྒྱ་སྟོན་པ་དང་། ། བསྙེན་སོགས་དག་པར་མ་བྱས་པར། ། དཀྱིལ་འཁོར་ལས་ལ་འཇུག་པ་དང་། ། སྡོམ་པ་གཉིས་ཀྱི་བཅས་པ་ལ། ། དགོས་པ་མེད་པར་འདའ་བ་རྣམས། །
ཁ་ན་མ་ཐོ་བཅས་འགྱུར་ཏེ། ། སྔགས་པ་དེ་ཡི་དམ་ཚིག་ཟད། ། ཟད་པས་འགྲུབ་པར་མི་འགྱུར་ཞིང་། ། བདུད་དང་སྡུག་བསྔལ་ཤིན་ཏུ་འཕེལ། ། ཉིན་དང་མཚན་མོ་ལན་གསུམ་དུ། ། ཉིན་རེ་བཞིན་དུ་བཟླ་བར་བྱ། ། ཞེས་སོགས་འདི་དག་ཀྱང་བསྡུ་ན། ཡན་ལག་གི་ཉེས་པའི་དབྱེ་བ་དགུ། དེ་དག་ལས་ཉམས་པའི་ཉེས་དམིགས། བཤགས་པའི་དུས་བསྟན་པ་དང་གསུམ།
དང་པོ་ནི། ཡན་ལག་དམ་ཚིག་ཅེས་བྱ་བ། ། ཞེས་པ་ནས། ཁ་ན་མ་ཐོ་བཅས་འགྱུར་ཏེ། ། ཞེས་པའི་བར་རོ། ། གཉིས་པ་ནི། སྔགས་པ་ཞེས་སོགས་ཤླཽ་ཀ་གཅིག་གོ ། གསུམ་པ་ནི། ཉིན་དང་མཚན་མོ་ཞེས་སོགས་སོ། ། དེ་ཡང་ཡན་ལག་གི་ལྟུང་བ་ལས་འདས་མ་འདས་ཉིན་མཚན་དུས་དྲུག་ཏུ་དྲན་པར་བྱས་ཏེ།
བཤགས་པ་བྱེད་དགོས་པ་ཡིན་ཏེ། ཉེ་བར་འཁོར་གྱི་ཞུས་པའི་མདོ་ལས། ཐེག་པ་ཆེན་པོ་ལ་ཡང་དག་པ་ཞུགས་པའི་བྱང་ཆུབ་སེམས་དཔའ་ལ། སྔ་དྲོའི་དུས་སུ་ཉེས་པ་བྱུང་ན། ཉི་མ་གུང་ལ་ཐམས་ཅད་མཁྱེན་པའི་སེམས་དང་མ་བྲལ་ན་དེ་ཡི་ཚུལ་ཁྲིམས་ཀྱི་ཕུང་པོ་མཐའ་མེད་དོ། ། གུང་གི་དུས་སུ་ཉེས་པ་བྱུང་བ་ལ། ཕྱི་དྲོའི་དུས་སུ་ཐམས་ཅད་མཁྱེན་པའི་སེམས་དང་མ་བྲལ་ན། དེའི་ཚུལ་ཁྲིམས་ཀྱི་ཕུང་པོ་མཐའ་མེད་དོ། ། ཕྱི་དྲོའི་དུས་སུ་ཉེས་པ་བྱུང་བ་ལ་ནམ་གྱི་གུང་ལ་ཐམས་ཅད་མཁྱེན་པའི་སེམས་དང་མ་བྲལ་ན། དེའི་ཚུལ་ཁྲིམས་ཀྱི་ཕུང་པོ་མཐའ་མེད་དོ། །
ནམ་གྱི་གུང་ལ་ཉེས་པ་བྱུང་ནས། སྔ་དྲོའི་དུས་སུ་ཐམས་ཅད་མཁྱེན་པའི་སེམས་དང་མ་བྲལ་ན། ཐེག་པ་ཆེན་པོ་ལ་ཡང་དག་པར་ཞུགས་པའི་གང་ཟག་དེའི་ཚུལ་ཁྲིམས་ཀྱི་ཕུང་པོ་ཡོངས་སུ་གཏུགས་པ་མེད་པ་ཉིད་དུ་རིགས་པར་བྱའོ། ། ཞེས་གསུངས་པ་ལྟར་རོ། ། གཉིས་པ་ནང་འགལ་བའི་ཚེ་ཇི་ལྟར་སྒྲུབ་པའི་ཚུལ་ནི། དགེ་སློང་རྡོ་རྗེ་འཛིན་པས་སྡོམ་གསུམ་གྱི་བསླབ་བྱ་རྣམས་ནང་འགལ་བའི་ཚེ། སྡོམ་པ་གོང་འོག་གི་རྩ་བར་མཉམ་པའམ། ཡན་ལག་དང་། ཡན་ལག་མཉམ་པ་དང་། འོག་མའི་ཡན་ལག་དང་།
གོང་མའི་རྩ་བ་ནང་འགལ་བའི་ཚེ། སྡོམ་པ་གོང་མའི་དབང་དུ་བྱས་ནས་བསྲུང་དགོས་ཏེ། རང་རྒྱུད་ཀྱི་སྡོམ་པ་རྣམས་བྱང་སྡོམ་དང་། སྔགས་སྡོམ་གྱི་ངོ་བོར་ཡོད་པས་གོང་མ་དབང་བཙན་པའི་སྐབས་ཡིན་པའི་ཕྱིར་ཏེ། བཀའ་གདམས་དོ་ཀོར་བའི་དྲི་ལན་ལས། སྡོམ་གསུམ་ལྡན་པའི་གང་ཟག་གིས། ། སྤང་བླངས་ཕན་ཚུན་ནང་འགལ་ཚེ། ། དགག་བྱ་དང་ནི་དགོས་པ་གཉིས། ། གཙོ་བོ་གང་ཆེའི་དབང་དུ་ཐོངས། ། ཞེས་དང་།
འཕགས་པའི་དྲི་ལན་ལས། སྡོམ་པ་གོང་མ་གོང་མའི་དབང་དུ་བྱས་ན་སྤྱད་པར་བྱའོ། ། ཞེས་དང་། སྤྱོད་འཇུག་ལས། ཆུང་ངུའི་ཕྱིར་ནི་ཆེ་མི་བཏང་། ། གཙོ་ཆེར་གཞན་གྱི་དོན་བསམ་མོ། ། ཞེས་གསུངས་པ་ལྟར་རོ། ། འོག་མའི་རྩ་བ་དང་གོང་མའི་ཡན་ལག་ནང་འགལ་བའི་ཚེ། སེམས་ཅན་ལ་ཕན་པའི་དགོས་པ་ཁྱད་པར་ཅན་མེད་ན། འོག་མ་དབང་བཙན་པ་ཡིན་ཏེ།
སྡོམ་པ་གཉིས་ཀྱི་བཅས་པ་ལ། ། དགོས་པ་མེད་པར་འདའ་བ་རྣམས། ། ཁ་ན་མ་ཐོ་བཅས་འགྱུར་ཏེ། ། ཞེས་གསུངས་པའི་ཕྱིར། སེམས་ཅན་ལ་ཕན་པའི་དགོས་ཆེད་ཁྱད་པར་ཅན་ཡོད་ན། འོག་མའི་རྩ་བ་ལས་ཀྱང་འདའ་བར་གནང་སྟེ། ཐུགས་རྗེ་མངའ་བ་རིང་གཟིགས་པས། ། བཀག་པ་རྣམས་ཀྱང་དེ་ལ་གནང་། ། ཞེས་དང་། གཞན་གྱི་དོན་གྱི་སེམས་བརྟན་པས། །
ཕམ་པ་བཞི་པོ་སྤྱད་ན་ཡང་། ། བྱང་ཆུབ་སེམས་དཔའི་དགེ་བ་སྟེ། ཞེས་གསུངས་པ་ལྟར་རོ། ། བཞི་པ་ཉམས་ན་ཕྱིར་བཅོས་པའི་ཐབས་ལ། སོ་ཐར། བྱང་སེམས། སྔགས་སྡོམ་ཕྱིར་བཅོས་པའི་ཚུལ་ལོ། ། དང་པོ་ལ། ཐེག་དམན་སོ་ཐར་ཕྱིར་བཅོས་པའི་ཚུལ་དང་། ཐེག་ཆེན་སོ་ཐར་ཕྱིར་བཅོས་པའི་ཚུལ་གཉིས།
དང་པོ་ནི། དགེ་བསྙེན་གྱི་བསླབ་པ་ལ་མི་གསོད་པ་ལ་སོགས་པ་རྩ་བའི་ལྟུང་བ་བྱུང་ན། སྡོམ་པ་སླར་ཡང་ལེན་དགོས་པར་བཤད་དེ། སྡོམ་བརྒྱད་མར། སྡོམ་པ་སླར་ཡང་བླང་བར་བྱ། ། ཞེས་གསུངས་པའི་ཕྱིར། མྱོས་འགྱུར་འཐུང་བ་ལ་སོགས་པ་ཡན་ལག་གི་ལྟུང་བ་བྱུང་ན། བཤགས་པ་ཚུལ་བཞིན་བྱེད་དོ། ། དགེ་ཚུལ་ལ་རྩ་བའི་ལྟུང་བ་འཆབ་བཅས་བྱུང་ན་གསོར་མི་རུང་ཞིང་། འཆབ་མེད་བྱུང་ན་བསླབ་པ་བྱིན་པར་འདུལ་པ་འོད་ལྡན་ལས་བཤད།
ཡན་ལག་གི་ལྟུང་བ་བྱུང་ན་བཤགས་ཐབས་ཚུལ་བཞིན་དུ་བྱེད། དགེ་སློང་ལ་ཕམ་པ་འཆབ་བཅས་གསོར་མི་རུང་ལ། འཆབ་མེད་བྱུང་ན་གསོལ་བཞིའི་ལས་ཀྱིས་བསླབ་པ་བྱིན་ནས་གསོ་བར་བཤད། ལྷག་མ་འཆབ་བཅས་བྱུང་ན་བཅབ་ཉེས་འདག་པའི་ཕྱིར་དུ། ཇི་སྲིད་དུ་བཅབ་པ་དེ་སྲིད་དུ་སྤོ་བ་སྤྱོད། དེའི་རྗེས་སུ་ལྷག་མའི་དངོས་གཞི་འདག་པའི་ཕྱིར་དུ། དགེ་སློང་ཕ་མའི་བྱེ་བྲག་གིས་ཞག་དྲུག་དང་ཟླ་བ་ཕྱེད་དུ་མགུ་བ་སྤྱོད། དེ་ནས་གསོལ་བཞིའི་ལས་ཀྱིས་རང་བཞིན་གྱིས་གནས་སུ་གཟེངས་བསྟོད་པའི་ཚུལ་གྱིས་རང་བཞིན་གྱི་གནས་སུ་དབྱུང་བར་བཤད། བཅབ་པའི་ཉེས་པ་མེད་ན་སྤོ་བ་སྤྱོད་པ་མ་གཏོགས་སྔར་བཞིན་ནོ། ། སྤང་བའི་ལྟུང་བ་ནི།
སྤང་བ་སྔོན་དུ་བཏང་ནས་རིགས་མཐུན་གྱི་ལྟུང་བ་མེད་པའི་དགེ་སློང་གི་མདུན་དུ་བཤགས་པ་བྱེད་དགོས་ལ། ལྟུང་བྱེད་འབའ་ཞིག་པ། སོར་བཤགས། ཉེས་བྱས་རྣམས་ནི་བཤགས་པ་ཙམ་གྱིས་འདག་པར་བཞེད་དོ། ། འདི་དག་གི་རྣམ་གཞག་རྒྱས་པར་ནི་འདུལ་བའི་སྤྱི་དོན་གྱི་སྐབས་སུ་ཤེས་པར་བྱའོ། ། གཉིས་པ་ཐེག་ཆེན་སོ་ཐར་ལ། རྩ་བའི་ལྟུང་བ་འཆབ་བཅས་འཆབ་མེད་གང་བྱུང་ཡང་། སྡོམ་པ་སླར་བླང་བའི་སྒོ་ནས་གསོར་རུང་སྟེ། འདི་དག་ཐེག་ཆེན་སེམས་བསྐྱེད་ཀྱིས་ཟིན་པའི་སྡོམ་པ་ཡིན་པའི་ཕྱིར། ཡན་ལག་གི་ལྟུང་བ་རྣམས་ནི།
སྟོབས་བཞིའི་བཤགས་པ་ཚུལ་བཞིན་དུ་བྱེད་པའི་སྒོ་ནས་ཕྱིར་བཅོས་པར་བྱེད། གཉིས་པ་ལ། དབུ་སེམས་གཉིས་ཡོད་པ་ལས། འདི་དག་གི་རྣམ་གཞག་ནི་སྔར་ཆོ་གའི་སྐབས་སུ་བཤད་པ་ལྟར་རོ། ། གསུམ་པ་ལ། རྩ་བའི་ལྟུང་བ་དང་། ཡན་ལག་གི་ལྟུང་བ་ཕྱིར་བཅོས་པའི་ཚུལ་གཉིས། དང་པོ་ལ། སྤྱིར་བསྟན་པ་དང་། དམིགས་གསལ་གཉིས།
དང་པོ་ནི། སྔགས་སྡོམ་དང་ལྡན་པའི་གང་ཟག་གིས། ཡན་ལག་ཚང་བའི་རྩ་ལྟུང་སྤྱད་ན། ཡུལ་རྡོ་རྗེ་སློབ་དཔོན་གྱི་དྲུང་དུ། སླར་ཡང་བླང་བའི་སྒོ་ནས་གསོ་དགོས་ཏེ། དམ་པ་དང་པོ་ལས། རྩ་བའི་ལྟུང་བ་བྱུང་གྱུར་ན། ། སླར་ཡང་དཀྱིལ་འཁོར་འདི་རུ་ནི། ། དག་པའི་རྒྱུ་རུ་འཇུག་པར་བྱ། ། ཞེས་དང་།
སཾ་པུ་ཊི་ལས། དམ་ཚིག་ཉམས་པས་རྣལ་འབྱོར་པ་བག་མེད་པར་སྐྱེ་བར་འགྱུར་ཏེ་ཡང་བྱང་ཆུབ་སེམས་དཔའི་དམ་ཚིག་བླངས་པར་བྱས་ནས་ཕྱིས་མི་བརྗེད་པར་སྡོམ་པ་གཟུང་བར་བྱ་སྟེ། དེ་ཉིད་ཀུན་གྱི་སྡོམ་པ་དང་ལྡན་པས་ཕྱག་རྒྱའི་རྣལ་འབྱོར་ལ་གནས་པར་བྱའོ། ། ཞེས་སོ། ། གཉིས་པ་ནི། སྔགས་ཀྱི་ཉམས་ལེན་ཤེས་ཤིང་རྒྱུན་དུ་ཉམས་སུ་ལེན་པའི་གང་ཟག་ལ་རྩ་བའི་ལྟུང་བ་བྱུང་ནས། སྡོམ་པ་བླང་བའི་ཡུལ་རྡོ་རྗེ་སློབ་དཔོན་ཇི་ལྟ་བ་བཞིན་མ་འབྱོར་ན། ཐོག་མར་ཡི་གེ་བརྒྱ་པའི་བཟླས་བརྗོད་ལ་སོགས་པའི་སྒོ་ནས། སྡིག་པ་དག་པའི་མཚན་མ་མ་བྱུང་གི་བར་དུ་བཤགས་པ་བྱེད་ཅིང་། མཚན་མ་བྱུང་བའི་ཚེ་རང་ཉིད་ཀྱིས་དཀྱིལ་འཁོར་ལ་སོགས་པ་བཞེངས་ནས།
དབང་བླངས་པས་སྡོམ་པ་སོར་ཆུད་རུང་བ་བླ་ཆེན་འཕགས་པས་བཤད་དོ། ། གཉིས་པ་ནི། ཡན་ལག་མ་ཚང་བའི་ལྟུང་བ་བྱུང་ན། སྟོབས་བཞིའི་སྒོ་ནས་བཤགས་པ་བྱེད་པ་དང་། རྡོ་རྗེ་སེམས་དཔའི་སྒོམ་བཟླས་སྔོན་དུ་འགྲོ་བའི་ལམ་གཉིས་ལ་བརྩོན་པར་བྱེད་པ་དང་། དམ་ཚིག་དང་ལྡན་པའི་རྡོ་རྗེའི་སྤུན་གྲོགས་ལ། ཚོགས་ཀྱི་འཁོར་ལོ་ཚུལ་བཞིན་དུ་བྱེད་པ་སོགས་ཀྱི་ཉམས་ལེན་ལ་འབད་པར་བྱའོ། ། ལྔ་པ་སྡོམ་གསུམ་ཉམས་སུ་ལེན་ཚུལ་བསྡུས་ཏེ་བསྟན་པ་ལ། སོ་སོའི་བསླབ་བྱ་ལ་སློབ་ཚུལ་དང་། རེ་རེ་ཡང་གསུམ་ལྡན་དུ་ཉམས་སུ་ལེན་ཚུལ་གཉིས།
དང་པོ་ནི། དགེ་སློང་རྡོ་རྗེ་འཛིན་པས། སྡོམ་པ་གསུམ་གྱི་བསླབ་བྱ་ལ། སེམས་ཅན་ལ་ཕན་པ་སོགས་ཀྱི་དགོས་ཆེད་ཁྱད་པར་ཅན་མེད་པའི་ཚེ། སོ་སོའི་གཞུང་ནས་ཇི་ལྟར་བཤད་པ་བཞིན་དུ་བསླབ་པའི་གནས་ཕྲ་ཞིང་ཕྲ་བ་ལ་ཡང་བསླབ་དགོས་ཏེ། གསང་འདུས་ལས། ཕྱི་རུ་ཉན་ཐོས་སྤྱོད་པ་བསྲུང་། ། ནང་དུ་འདུས་པའི་དོན་ལ་དགའ། ། ཞེས་དང་། སྤྱོད་འཇུག་ལས།
འཇིག་རྟེན་མ་དད་གྱུར་པ་རྣམས། ། མཐོང་དང་དྲིས་ཏེ་སྤང་བར་བྱ། ། ཞེས་དང་། འདིར་ཡང་། འདི་ལ་སྡིག་པ་མི་དགེའི་ཕྱོགས། ། ཕལ་ཆེར་ཉན་ཐོས་ལུགས་བཞིན་བསྲུང་། ། ཞེས་གསུངས་པ་ལྟར་རོ། ། སེམས་ཅན་ལ་ཕན་པའི་དགོས་ཆེད་ཁྱད་པར་ཅན་ཡོད་པའི་ཚེ། སྡོམ་པ་འོག་མའི་བཅས་པ་རྣམས་གནད་པའི་སྐབས་ཀྱང་ཡོད་དེ། ཐུགས་རྗེ་མངའ་བ་རིང་གཟིགས་པས། །
བཀག་པ་རྣམས་ཀྱང་དེ་ལ་གནང་། ། ཞེས་དང་། བཞི་བརྒྱ་པ་ལས། བསམ་པས་བྱང་ཆུབ་སེམས་དཔའ་ཡི། ། དགེ་བའམ་ཡང་ན་མི་དགེ་བ། ། ཐམས་ཅད་དགེ་བ་ཉིད་འགྱུར་ཏེ། ། གང་ཕྱིར་སེམས་དེ་གཙོ་བའི་ཕྱིར། ། ཞེས་དང་། འདིར་ཡང་། འཇིག་རྟེན་འཇུག་པའི་རྒྱུར་འགྱུར་ན། །
ཐེག་ཆེན་སོ་སོ་ཐར་ལ་གནང་། ། ཞེས་གསུངས་པ་ལྟར་རོ། ། གཉིས་པ་ལ། སོ་ཐར་གསུམ་ལྡན་དུ། བྱང་སེམས་གསུམ་ལྡན་དུ། སྔགས་སྡོམ་གསུམ་ལྡན་དུ་ཉམས་སུ་ལེན་ཚུལ་ལོ། ། དང་པོ་ནི། དགེ་སློང་རྡོ་རྗེ་འཛིན་པས་རང་རྒྱུད་ལ་འདོད་ཆགས་ལ་སོགས་པའི་ཉོན་མོངས་པ་སྐྱེས་པའི་ཚེ། རང་ཉིད་དགེ་སློང་ཡིན་པ་རྒྱུ་མཚན་དུ་བྱས་ནས། ཉོན་མོངས་པའི་དབང་དུ་མི་འགྲོ་བར་དེའི་གཉེན་པོ་ལ་བརྩོན་པ་ནི་སོ་ཐར་གྱི་ཉམས་ལེན།
དེའི་ཚེ་གཞན་རྒྱུད་ཀྱི་ཉོན་མོངས་པ་དང་དེའི་འབྲས་བུ་སྡུག་བསྔལ་རང་ལ་ལེན་ཅིང་། རང་གི་བདེ་དགེ་གཞན་ལ་གཏོང་བ་བསྒོམ་པ་ནི་བྱང་སེམས་ཀྱི་ཉམས་ལེན། དེ་དང་དུས་མཉམ་དུ་རང་གི་རྩ་བའི་བླ་མ་སྤྱི་བོར་བསྒོམས་ནས་གུས་འདུད་དྲག་པོ་བྱེད་ཅིང་རང་ལུས་ལྷག་པའི་ལྷ་སྣང་ལ་རང་བཞིན་མེད་པ་ལ་མཉམ་པར་འཇོག་པ་ནི། སྔགས་སྡོམ་གྱི་ཉམས་ལེན་ནོ། ། གཉིས་པ་ནི། སྦྱིན་པ་ལ་སོགས་པའི་སྤྱོད་པ་ལ་འཇུག་པའི་ཚེ། ཆང་དང་། དུག་དང་། མཚོན་ཆ་ལ་སོགས་པ་གཞན་ལ་གནོད་པའི་རྒྱུར་འགྱུར་བའི་མ་དག་པའི་སྦྱིན་སོགས་སྤོང་བ་ནི་སོ་ཐར་གྱི་ཉམས་ལེན། སྦྱིན་པས་གདུལ་བྱ་འཁོར་དུ་བསྡུས་ནས།
གནས་སྐབས་དང་མཐར་ཐུག་གི་བདེ་བ་ལ་འགོད་ཅིང་འཁོར་གསུམ་མི་དམིགས་པའི་ཤེས་རབ་ཀྱིས་ཟིན་པ་ནི་བྱང་སེམས་ཀྱི་ཉམས་ལེན། དེའི་ཚེ་སྤྱོད་པ་ཐམས་ཅད་ལྷ་དང་ཡེ་ཤེས་དག་པའི་རང་བཞིན་དུ་སྒོམ་པ་ནི་སྔགས་སྡོམ་གྱི་ཉམས་ལེན་ནོ། ། གསུམ་པ་ནི། རང་ཉིད་བསྐྱེད་རྫོགས་སོགས་ཀྱི་ཉམས་ལེན་ལ་འཇུག་པའི་ཚེ། གཞན་ལ་གནོད་པ་གཞི་བཅས་སྤོང་བ་ནི་སོ་ཐར་གྱི་ཉམས་ལེན། དེའི་སྟེང་དུ་གཞན་ལ་ཕན་འདོགས་པ་ནི་བྱང་སེམས་ཀྱི་ཉམས་ལེན། དེ་དག་ཀྱང་འབྲས་བུ་ལམ་བྱེད་ཀྱི་ཐབས་ཁྱད་པར་ཅན་གྱིས་ཟིན་པ་ནི་སྔགས་སྡོམ་གྱི་ཉམས་ལེན་ནོ། ། དེས་ན་ཕ་རོལ་ཏུ་ཕྱིན་པའི་སྐབས་སུ། སྦྱིན་སོགས་རེ་རེ་ཡང་ཕར་ཕྱིན་དྲུག་ལྡན་དུ་ཉམས་སུ་ལེན་པར་བཤད་པ་ལྟར་དགེ་སློང་རྡོ་རྗེ་འཛིན་པ་ལྟ་བུའི་སྔགས་འཆང་གིས་སྡོམ་པ་རེ་རེ་ཡང་སྡོམ་པ་གསུམ་ལྡན་དུ་ཉམས་སུ་ལེན་པའི་ཚུལ་འདི་ནི་ཉམས་ལེན་གཞན་ལས་ཆེས་མཆོག་ཏུ་གྱུར་པ་ཡིན་པས་བློ་གྲོས་དང་ལྡན་པ་རྣམས་ཀྱིས་བརྩོན་པའི་སྒོ་ནས་སྒྲུབ་པར་རིགས་སོ། ། གསུམ་པ་གཞུང་སོ་སོའི་དཀའ་གནད་བྱེ་བྲག་ཏུ་བཤད་པ་ལ།
སྐབས་དང་པོར་བདེ་གཤེགས་སྙིང་པོ། གཉིས་པར་ཐེག་ཆེན་སེམས་བསྐྱེད། གསུམ་པར་སྨིན་བྱེད་ཀྱི་དབང་། གྲོལ་བྱེད་ཀྱི་ལམ། ལྟ་བ་ཕྱག་ཆེན། སྤྱོད་པའི་རྣམ་པར་གཞག་པ་དང་དྲུག་ནི་དཀའ་བའི་གནད་ཡིན་པས་ཟུར་བཀོལ་དུ་ཤེས་པར་བྱའོ།། ༈ །།གསུང་རབ་རྒྱ་ཆེན་ལྷ་ལམ་ཡངས་པ་ནས། ། སྡོམ་གསུམ་འོད་སྟོང་ལེགས་བཤད་འཕྲོ་བ་ནི། ། རྣམ་དཔྱོད་བརྩོན་པའི་རྟ་བདུན་གྱིས་དྲངས་ཏེ། ། ཐུབ་བསྟན་ཕྱོགས་བཅུ་ཀུན་ཏུ་གསལ་བར་བྱས། །
སྡེ་སྣོད་གསུམ་དང་རྒྱུད་སྡེ་བཞི་ཡི་དོན། ། སངས་རྒྱས་བསྟན་པའི་སྙིང་པོ་སྡོམ་གསུམ་གྱི། ། གནད་ཀྱི་གསལ་བྱེད་ལེགས་བཤད་ཟབ་མོ་འདི། ། འབད་པས་བསྒྲུབས་པའི་ཉིན་བྱེད་འོད་ཟེར་གྱིས། ། ལོག་སྨྲ་མུན་པའི་ཚོགས་ཀུན་རབ་བསལ་ནས། ། སྡོམ་གསུམ་བསྟན་པའི་པད་ཚལ་རྒྱས་བྱེད་ཅིང་། ། ལེགས་བཤད་དོན་གཉེར་བློ་ལྡན་བུང་བའི་ཚོགས། ། ཟབ་དོན་མཆོག་གི་སྦྲང་རྩིས་ཚིམ་བྱེད་ཤོག ། དུས་གསུམ་རྒྱལ་བའི་བགྲོད་པ་གཅིག་པའི་ལམ། ། སྡོམ་གསུམ་ཉམས་ལེན་ཟབ་མོས་རྒྱུད་སྦྱངས་ནས། །
སྲིད་གསུམ་འཁོར་བའི་མཚོ་ལས་བསྒྲལ་བའི་ཕྱིར། ། སྐུ་གསུམ་དཔལ་འབྱོར་ལྷུན་གྱིས་གྲུབ་པར་ཤོག ། ཚེ་རབས་ཀུན་ཏུ་གསུང་རབ་དོན་ལ་མཁས། ། འཕགས་པ་དགེས་པའི་ཚུལ་ཁྲིམས་རྨད་བྱུང་ལྡན། ། བྱང་ཆུབ་སེམས་ཀྱིས་རང་གཞན་སྨིན་བྱས་ནས། ། བསྟན་པ་རིན་ཆེན་ཕྱོགས་བཅུར་རྒྱས་བྱེད་ཤོག ། སྡོམ་པ་གསུམ་གྱི་རབ་ཏུ་དབྱེ་བའི་སྤྱིའི་དོན་སྡོམ་གསུམ་གནད་ཀྱི་གསལ་བྱེད་ཅེས་བྱ་བ་འདི་ནི། རྗེ་བཙུན་ས་སྐྱ་པ་གོང་མ་རྣམས་ཀྱི་ལེགས་པར་བཤད་པའི་གསུང་རབ་ལ་རྒྱུན་རིང་དུ་གོམས་པར་བྱས་ཤིང་། ཁྱད་པར་སྡེ་སྣོད་གསུམ་དང་། རྒྱུད་སྡེ་བཞིའི་གསུང་རབ་མཐའ་དག་ལ་བློ་གྲོས་ཕྱོགས་མེད་དུ་རྒྱས་ཏེ།
རང་དང་གཞན་གྱི་གྲུབ་པའི་མཐའ་རྒྱ་མཚོ་ལྟ་བུའི་ཕ་རོལ་ཏུ་སོན་ཅིང་། བདེ་བར་གཤེགས་པའི་རིང་ལུགས་པ་མཐའ་དག་གི་གཙུག་གི་ནོར་བུར་གྱུར་པ། བསྟན་པའི་མངའ་བདག་རབ་འབྱམས་ཆོས་ཀྱི་རྒྱལ་པོའི་ཞལ་སྔ་ནས་ཀྱི་ལེགས་པར་བཤད་པའི་དགའ་སྟོན་རྒྱ་ཆེར་མྱོང་བ་ལ་བརྟེན་ནས། ཤཱཀྱའི་དགེ་སློང་རྡོ་རྗེ་འཛིན་པ་ཀུན་དགའ་ཆོས་བཟང་གིས། འཛིན་བྱེད་ཀྱི་ལོ། སྣྲོན་ཀྱི་ཟླ་བའི་ཚེས་གྲངས་བཟང་པོ་ལ། འབྲས་ཡུལ་རྫོང་དཀར་སྐྱེད་མོས་ཚལ་གྱི་ཆོས་གྲྭ་ཆེན་པོར་སྦྱར་བའི་ཡི་གེ་པ་ནི། རིགས་རུས་ཆོ་འབྲང་ཕུན་སུམ་ཚོགས་པའི་རྒྱན་གྱིས་མཛེས་ཤིང་ལུང་རིགས་སྨྲ་བའི་བཤེས་གཉེན་དཔལ་ལྡན་རིན་ཆེན་གྱིས་དག་པར་བགྱིས་པའོ།། །། ཨོཾ་སྭ་སྟི། བདེ་ཆེན་ཡེ་ཤེས་མཆོག་གི་དཀྱིལ་འཁོར་ལས། །
རྣམ་ཀུན་སྤྲུལ་པའི་འོད་ཀྱིས་འགྲོ་རྣམས་སྐྱོང་། ། ཐུབ་བསྟན་ཀུན་དགའི་པད་ཚལ་རྒྱས་མཛད་པའི། ། རྒྱལ་མཚན་ལྟར་མཐོ་ས་སྐྱ་པ་ལ་འདུད། ། མཁྱེན་པའི་ལང་ཚོ་རྩེ་བའི་སྒེག་ཉམས་ཅན། ། གསུང་རབ་རིན་ཆེན་རྒྱན་གྱིས་རྣམ་པར་སྤུད། ། མཁས་མང་སྐྱེ་བོའི་ཡིད་འཕྲོག་གསུམ་རྩེན་མ། ། དཔལ་ལྡན་བླ་མ་རབ་འབྱམས་ཆོས་རྗེ་རྒྱལ། ། གང་གི་གསུང་གི་བདུད་རྩི་དཀར་པོའི་རྒྱུན། ། འགྲོ་ཀུན་དགའ་བའི་ཀུན་ད་རྒྱས་བྱེད་དུ། ། དམ་ཆོས་བཟང་པོའི་འོད་དང་ལྷན་ཅིག་པར། །
སྦྱིན་མཛད་བླ་མ་འཇམ་པའི་དབྱངས་ལ་འདུད། ། མདོ་རྒྱུད་ཆུ་ཀླུང་འདུས་པའི་མ་དྲོས་མཚོ། ། སྡོམ་གསུམ་ནོར་བུས་བལྟམས་པའི་གླེགས་བམ་མཆོག ། གསལ་བར་བྱེད་པའི་ལེགས་བཤད་ཆུ་བོ་བཞི། ། ཀུན་ཏུ་འབེབ་པའི་རྣམ་བཤད་དམ་པ་འདི། ། གྲངས་མེད་སྤྲུལ་མཛད་པར་གྱི་སྒྱུ་འཕྲུལ་གང་། ། རིན་ཆེན་གསེར་གྱིས་བྱུགས་པའི་ཡུལ་གྲུ་མཆོག ། བྱ་ཡུལ་ཞེས་བྱ་དཔལ་འབྱོར་ཀུན་འབྱུང་བའི། ། ཕོ་བྲང་ཆེན་པོ་ཆོས་རྒྱལ་ལྷུན་པོ་ནས། ། བཀའ་རྒྱུད་གདེངས་ཀས་མཛེས་པའི་ཀླུ་དབང་མཆོག །
གསུང་རབ་རིན་ཆེན་མཛོད་ལ་མངའ་བརྙེས་པ། ། ལུང་རིགས་ལྟ་བའི་ཟེར་གྱིས་ཕས་རྒོལ་འཇོམས། ། ཆོས་ཀྱི་གྲགས་པ་བཀྲ་ཤིས་མཚན་ཅན་གྱིས། ། འདོད་དགུ་མ་ལུས་འབྱུང་བའི་བཀའ་བརྩལ་ཏེ། ལེགས་པར་བསྒྲུབས་ནས་སྐྱེད་མོས་ཚལ་ཞེས་པ། ། མཁས་མང་འདུ་བའི་སྟི་གནས་དམ་པར་ཕུལ། ། བསྟན་འཛིན་མཆོག་རྣམས་སྐུ་ཚེ་བརྟན་གྱུར་ཅིག ། འདི་ཡི་ཕྱོགས་སུ་འབད་རྩོལ་བགྱིད་པ་པོ། ། དུས་འཁོར་ཞབས་པ་ཤཱཀྱ་དབང་ཕྱུག་དང་། ། དག་བྱེད་མཁན་པོ་བྱང་པ་རབ་འབྱམས་པ། །
བསོད་ནམས་བཟང་པོ་བསོད་རྒྱན་གཉིས་ཀྱིས་བགྱིས། ། ཡི་གེ་པ་ནི་ཆོས་རྒྱལ་ཞེས་པ་དང་། ། བརྐོས་ཀྱི་འདུ་བྱེད་ལྷ་དར་སོགས་ཀྱིས་བགྱིས། ། འདིར་འབད་དགེ་བ་འོད་སྟོང་ལྡན་པ་དེས། ། སྲིད་ཞིའི་མུན་པ་དྲུངས་ནས་འབྱིན་པ་དང་། ། ལུང་བསྟན་པད་ཚལ་འཛུམ་པ་ལྷན་ཅིག་པར། ། ཕྱོགས་དུས་ཀུན་དུ་རིས་མེད་ཁྱབ་གྱུར་ཅིག། །། མངྒ་ལཾ།། །། PAGE * MERGEFORMAT 144 ཀུན་དགའ་ཆོས་བཟང་། སྡོམ་གསུམ་རབ་དབྱེའི་སྤྱི་དོན།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
