སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༡༡
ཚད་མ་རིགས་པའི་གཏེར་གྱི་ཚར་གཅད་དང་ལྟག་ཆོད་བརྟག་པའི་རྣམ་པར་བཤད་པ་རྩོད་པའི་རྒྱན།
༄༅། །ཚད་མ་རིགས་པའི་གཏེར་གྱི་ཚར་གཅད་དང་ལྟག་ཆོད་བརྟག་པའི་རྣམ་པར་བཤད་པ་རྩོད་པའི་རྒྱན་ཞེས་བྱ་བ། མཛད་པ་པོ་དབང་ཕྱུག་དཔལ་བཟང་ཡིན་ནམ་སྙམ། སངས་རྒྱས་བཅོམ་ལྡན་འདས་ལ་ཕྱག་འཚལ་ལོ། ། རིག་བྱེད་བྱེད་པོ་རྒྱས་པ་གྲོག་མཁར་བ། ། སེར་སྐྱ་གཟེགས་ཟན་རྐང་མིག་ལ་སོགས་ཀྱི། ། སྤྱི་གཙུག་ས་འཛིན་རྩེ་མོས་ཞབས་མཆོད་པ། ། སྐྱོབ་པ་ཉིན་མོར་བྱེད་པ་ལ་ཕྱག་འཚལ། ། སྡེ་བདུན་རྒྱ་མཚོའི་གླིང་དུ་ལེགས་ཞུགས་ཏེ། ། རྣམ་དག་རིགས་པའི་ནོར་བུ་རབ་བླངས་ནས། ། བདག་བློའི་དབུལ་བ་མཐའ་དག་སེལ་མཛད་པ། །
བཤེས་གཉེན་དེད་དཔོན་དེ་ལའང་གུས་ཕྱག་འཚལ། ། འདིར་སྨྲས་པ། ། ཐུབ་བསྟན་འོད་བརྒྱ་ལྡན་པའི་དཀྱིལ་འཁོར་ནུབ། ། གཞུང་ལུང་འདབ་བརྒྱ་ལྡན་པའི་པད་ཚལ་ཟུམ། ། མཁས་པ་རྐང་དྲུག་ལྡན་པ་ཕལ་ཆེར་ཟད། ། དེ་སླད་མཁས་དང་བླུན་པོའི་རྣམ་དབྱེ་ཅི། ། དེ་ལྟ་ན་ཡང་མཁས་པས་རྩོད་པའི་ཚུལ། ། རིགས་པའི་དབང་ཕྱུག་ཕྱོགས་གླང་གྲགས་པའི་ལུགས། ། གཞུང་བཟང་རིགས་པའི་གཏེར་ལས་བཤད་པའི་སྲོལ། ། མ་ནོར་ཆ་ཙམ་བདག་གིས་བཤད་པར་བྱ། །
ཕྱོགས་གླང་གྲགས་པའི་གཞུང་ལུགས་རྒྱ་མཚོ་ཡི། ། གཏིང་མཐའ་གཏུགས་པར་རྒལ་བར་ག་ལ་ནུས། ། འོན་ཀྱང་ལེགས་བཤད་ནོར་བུ་གང་རྙེད་པ། ། གཞན་ལ་ཕན་ཕྱིར་དབྱེ་བར་ཅིས་མི་རིགས། ། འདིར་ཚད་མ་རིགས་པའི་གཏེར་གྱི་ཚར་གཅད་དང་ལྟག་ཆོད་བརྟག་པ་ལ་ཉེ་བར་མཁོ་བ་མཁས་པ་རྣམས་ཀྱིས་རྩོད་པའི་ཚུལ་ཅུང་ཟད་བརྗོད་པར་བྱ་སྟེ། དེའང་རྩོད་པ་ཉིད་ཇི་ལྟར་བྱ་བ་དང་། རྩོད་པའི་ངག་གཉིས་ལས། ། དང་པོ་ནི་གངས་ཅན་གྱི་རྟོག་གེ་པ་དག་ལུས་ཀྱི་བཞིན་བསྒྱུར་བ་དང་སྤྲེའུ་ལྟར་འཕག་པ་དང་རྒྱུག་པ་ལ་སོགས་པ་བག་མེད་ཅིང་སྡིག་པ་ཅན་གྱི་རྣམ་པར་འགྱུར་བ་དུ་མ་དང་། ངག་གིས་སྨོད་པ་དང་། ཁུས་འདེབས་པ་དང་།
ངམ་པ་དང་། བརླང་པོའི་ཚིག་ལ་སོགས་དོན་དང་མི་ལྡན་པ་དུ་མ་དང་། ཡིད་ཀྱིས་བདག་ཉིད་རྒྱལ་བར་འདོད་པ་དང་། ཕྲག་དོག་དང་གྲགས་པ་འདོད་པ་ལ་སོགས་པ་དང་། ཞེ་སྡང་གིས་ནོན་པའི་ཡིད་དེ་ཚུལ་དེ་ལྟ་བུས་བསླང་པའི་རྩོད་པ་ནི་མཁས་པ་རྣམས་མི་བཞེད་ཅིང་། བདེ་བར་གཤེགས་པའི་བསྟན་པ་མ་ཡིན་ལ། ཚེ་རབས་ཐམས་ཅད་དུ་རང་དང་གཞན་ལ་གནོད་པའི་ཁ་ན་མ་ཐོབ་བ་ཆེན་པོ་ཡིན་པས་སྤང་བར་བྱ་བ་ཡིན། འདི་ལྟར། ཚུལ་མིན་ཞུགས་པའི་རྩོད་པ་བྱས་པ་ལས། ། ཚིག་རྩུབ་མེ་ཡིས་གཞན་གྱི་རྒྱུད་སྲེག་ཅིང་། །
བསམ་པ་ཉམས་པས་ཚེ་འདིར་རང་རྒྱུད་སྲེག ། བསོད་ནམས་ཉམས་པས་ཕྱི་མར་དམྱལ་མེར་བསྲེག ། ཅེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ། ། འོ་ན་བཅོམ་ལྡན་འདས་ཀྱི་བསྟན་པ་ནི་རྩོད་པ་མེད་པ་ལ་གཅིག་ཏུ་གཞོལ་བའི་ཕྱིར། དམ་པའི་རྩོད་པ་ཉིད་ཀྱང་མི་འཐད་དོ་ཞེ་ན། དེ་ཡང་མ་ཡིན་ཏེ། རྩོད་པ་བྱ་བའི་ཚུལ་དང་། རྒོལ་བ་དང་། ལན་གྱི་བྱེ་བྲག་མདོ་ལས་ཀྱང་དུ་མར་གསུངས་ལ། མདོ་སྡེའི་རྒྱན་ལས་ཀྱང་།
ཇི་སྐད་དུ། ། དེ་ལྟ་བས་ན་གཞན་དག་ཚར་གཅད་རྗེས་བཟུང་དང་། ། ཞེས་པ་དང་། སློབ་དཔོན་ཕྱོགས་གླང་གིས་ཀྱང་། དེ་ལྟ་ན་ཡང་དེ་བཞིན་གཤེགས་པའི་ཆོས་ཀྱི་མཚན་ཉིད་རྣམས། གལ་ཏེ་གཞན་དུ་འགྲོ་ན་དེ་ཉིད་དཔྱད་པར་བྱ་བའི་རིགས། ། ཞེས་བྱ་བ་ལ་སོགས་པ་དུ་མ་གསུངས་པས་དམ་པའི་རྩོད་པ་ནི་མཁས་པ་རྣམས་ལ་འཐད་པ་ཡིན་ནོ། ། དེ་ལྟ་བུའི་རྩོད་པ་བྱེད་པ་ན་ཞི་བ་དང་དེས་པ་སྟེ། དགེ་བའི་ལུས་ཀྱི་རྣམ་འགྱུར་དང་། དོན་དང་ལྡན་པ་དང་།
ཆོས་དང་ལྡན་པ་དང་། རྣ་བར་སྙན་པའི་ངག་དང་། གཞན་རྗེས་སུ་འཛིན་པའི་སྙིང་རྗེ་དང་། བརྩད་པར་བྱ་བའི་ཡུལ་གྱི་དམིགས་རྣམ་ཤེས་པའི་ཤེས་རབ་སྟེ། ། ཚུལ་དེ་ལྟ་བུས་རྩོད་པར་བྱ་སྟེ། དམ་པའི་རྩོད་པ་ཡང་དག་ལྟ་བའི་རྒྱུ། བདག་གཞན་རྨོངས་པའི་མུན་སྟུག་ཀུན་བསལ་ནས། ། ལྟ་བ་ངན་པའི་དགྲ་སྡེ་ཀུན་འཇོམས་ཤིང་། ། མྱ་ངན་འདས་གྲོང་འགྲོ་བའི་རྒྱུ་གཅིག་པུ། ། ཞེས་བྱའོ། །
རྩོད་པའི་ངག་ལ་ཚད་མ་སྔ་རབས་པ་དག ཡན་ལག་ལྔར་འདོད་ཏེ། དཔེར་བརྗོད་ན་སྒྲ་ནི་མི་རྟག་སྟེ་བྱས་པའི་ཕྱིར། བུམ་པ་བཞིན་ནོ། ། དེ་བཞིན་དུ་སྒྲ་ཡང་བྱས་སོ། དེའི་ཕྱིར་སྒྲ་མི་རྟག་གོ་ཞེས་རིམ་པ་ལྟར་དམ་བཅའ་དང་། རྟགས་དང་། དཔེ་དང་། ཉེ་སྦྱོར་དང་། མཇུག་བསྡུས་ཏེ།
ངག་གི་ཡན་ལག་ལྔར་འདོད་དོ། ། འདི་སྔོན་གྱི་སློབ་དཔོན་དག་གིས་བཀག་པས་དགག་པ་འདིར་མ་བརྗོད་དོ། ། བོད་དག་སྒྲ་ཆོས་ཅན་མི་རྟག་ཏེ་བྱས་པའི་ཕྱིར་ཞེས་འགོད་པའང་ངག་སྐྱོན་མེད་ནི་མིན་ནོ། ། དེས་ན་ངག་གཉིས་ལྡན་འགོད་ཏེ། གང་བྱས་པ་མི་རྟག བུམ་པ་བཞིན། སྒྲ་ཡང་བྱས་སོ། ། ཞེས་མཐུན་པ་ཉིད་ཅན་གྱི་རྗེས་འགྲོའི་ངག་དང་། གང་མི་རྟག་པ་མ་ཡིན་ན་ནི་བྱས་པ་མ་ཡིན། ནམ་མཁའ་བཞིན།
སྒྲ་ནི་བྱས་པ་ཡིན་ནོ་ཞེས་མི་མཐུན་པ་ཉིད་ཅན་ནོ། ། སུན་འབྱིན་པའི་ངག་ཀྱང་སྒྲ་རྟག་པར་ཁས་བླངས་པའི་ཚེ་གང་རྟག་པ་ཡིན་ན་བྱས་པ་མ་ཡིན། འདུས་མ་བྱས་ནམ་མཁའ་བཞིན། ། སྒྲ་ཡང་རྟག་པ་ཡིན་ནོ་ཞེས་སོགས་སོ། ། དེ་ཡང་ཆོས་མཐུན་པ་ཉིད་ཅན་ལ་སྡུད་ཚིག་དང་། ཆོས་མི་མཐུན་པ་ཉིད་ཅན་ལ་འབྱེད་ཚིག་སྦྱར་རོ། ། སྒྲུབ་པ་དང་སྒྲུབ་ངག་ཐ་དད་དུ་འབྱེད་པ་ནི་ནོར་བ་ཡིན་སྟེ། སྒྲུབ་པ་དང་སུན་འབྱིན་དང་། སྦྱོར་བ་དང་ཐལ་འགྱུར་ཞེས་པ་རྣམས་ངག་ལ་འཇོག་དགོས་པའི་ཕྱིར་རོ། ། སློབ་དཔོན་གྱིས་ཀྱང་།
བརྗོད་པ་གང་ཞིག་གཉིས་ཀ་ལ་ངེས་པའི་ཚུལ་གསུམ་དང་མ་གྲུབ་པ་ཉིད་ལ་སོགས་པ་བརྗོད་པར་བྱེད་པ་དེ་ཁོ་ན་སྒྲུབ་པ་དང་སུན་འབྱིན་པ་ཡིན་ནོ་ཞེས་བྱ་བ་ལ་སོགས་པ་དུ་མ་གསུངས་སོ། ། དེ་ལ་སྒྲུབ་པའི་མཚན་ཉིད། རྒོལ་བའི་ཚད་མས་ངེས་པའི་རྟགས་ཀྱི་ཚུལ་གསུམ་གཞན་ལ་སྟོན་པའི་ངག་སྐྱོན་མེད་དོ། ། སུན་འབྱིན་གྱི་མཚན་ཉིད། སུན་འབྱིན་དུ་བཀོད་ཅིང་གྲུབ་མཐའི་སྐྱོན་སེལ་ནུས་ཀྱི་ངག་སྐྱོན་མེད་དོ། ། དེ་ལྟར་ངག་འགོད་པ་ན་གང་ཟག་ནི་སྔ་རྒོལ་དང་ཕྱི་རྒོལ་དང་། དཔང་པོ་གསུམ་ལས། སྔ་རྒོལ་གྱི་མཚན་ཉིད་སྒྲུབ་བྱེད་ཡང་དག་བཀོད་པས་ཕྱི་རྒོལ་གྱི་སྐབས་དེའི་གྲུབ་མཐའི་སྐྱོན་སེལ་ནུས་ཀྱི་གང་ཟག་གོ ། ཕྱི་རྒོལ་གྱི་མཚན་ཉིད། སུན་འབྱིན་ཡང་དག་བཀོད་པས་སྔ་རྒོལ་གྱི་སྤོབས་པ་འཇོམས་ནུས་ཀྱི་གང་ཟག་གོ །
དཔང་པོའི་མཚན་ཉིད། སྐབས་སུ་བབ་པ་ན་རྒོལ་ཕྱིར་རྒོལ་གྱི་གྲུབ་མཐའི་ཤན་འབྱེད་པ་དང་བླང་དོར་འབྱེད་ནུས་ཀྱི་གང་ཟག་གོ ། འོན་ཀྱང་དཔང་པོ་ནི་རྩོད་པའི་ཚེ་ངེས་པར་དགོས་པར་མི་བཞེད་དོ། ། དེ་ལ་རྩོད་པ་བྱེད་པའི་ཚེ། རྒོལ་བས་སྒྲུབ་བྱེད་ཡང་དག་བཀོད་པ་ལ་ཕྱི་རྒོལ་གྱིས་སུན་འབྱིན་ལྟར་སྣང་བཀོད་པ་རྒོལ་བས་སྤངས་པས་ཕྱི་རྒོལ་གྱི་སྤོབས་པ་བཅོམ་པའི་ཚེ་རྒོལ་བ་རྒྱལ་བས་རྗེས་སུ་འཛིན་ཅིང་། ཕྱི་རྒོལ་ནི་ཕམ་པ་དང་ཚར་གཅད་འཇུག་པ་ཡིན་ནོ། ། རྒོལ་བའི་སྒྲུབ་པ་ལྟར་སྣང་ལ་ཕྱི་རྒོལ་གྱིས་སུན་འབྱིན་ཡང་དག་བརྗོད་པས། རྒོལ་བའི་སྤོབས་པ་བཅོམ་པའི་ཚེ་རྒོལ་བ་ཕམ་ཞིང་ཚར་གཅད་ལ། ཕྱི་རྒོལ་ནི་རྒྱལ་བས་རྗེས་སུ་འཛིན་པའོ། ། རྒོལ་བས་ཡང་དག་བཀོད་པ་ལ་ཕྱི་རྒོལ་གྱིས་སྐྱོན་བརྗོད་ལྟར་སྣང་བཀོད་པ་ལ་རྒོལ་བས་ལན་མ་རྙེད་པའི་ཚེ་ནི་རྒོལ་ཕྱིར་རྒོལ་ཕམ་རྒྱལ་དང་ཚར་གཅད་རྗེས་འཛིན་གཉིས་ཀར་མི་རུང་ངོ་། །
རྒོལ་བའི་ལྟར་སྣང་ལ་ཕྱིར་རྒོལ་གྱིས་ཡང་དག་ཏུ་བཟུང་ཞིང་ལན་མ་རྙེད་པ་ནའང་ཕམ་རྒྱལ་དང་ཚར་གཅད་གང་ཡང་མེད་དོ། ། བོད་དག་ཁ་མཐུན་པར་ཕམ་རྒྱལ་མེད་ཀྱང་དེའི་ཚེ་ཚར་གཅད་གཉིས་ཀ་ལ་འཇོག་པ་ནི་སློབ་དཔོན་གྱི་ལུགས་མི་ཤེས་པར་གཟུ་ལུམ་སྨྲ་བ་ཡིན་ནོ། ། དེས་ན་རྒོལ་ཕྱི་རྒོལ་དང་ཚར་གཅད་དང་ཚར་གཅད་ཀྱི་གནས་དང་། རྗེས་འཛིན་དང་རྗེས་འཛིན་གྱི་གནས་ལ་སོགས་པ་དང་། རྩོད་པའི་ཚུལ་ནི་བོད་ཀྱི་རྟོག་གེ་པ་རྣམས་ཀྱིས་མི་ཤེས་སོ། ། འདིར་བོད་དག་ཚར་གཅད་ཀྱི་གནས་བཅུ་དྲུག་འདོད་པ་དགག་པ་ནི་གཞུང་དུ་གསལ་བས་འདིར་མ་སྤྲོས་ལ། མུ་སྟེགས་བྱེད་ཀྱི་ཚར་གཅད་དང་ལྟག་ཆོད་དགག་པ་རིགས་པའི་གཏེར་གྱི་གཞུང་བཞིན་མདོ་ཙམ་བཤད་ན། དམ་བཅའ་ལ་གནོད་ཅེས་པ་ནི། རྐང་མིག་པའི་གཞུང་ལས་ཇི་སྐད་དུ། མི་མཐུན་པའི་དཔེའི་ཆོས་རང་གི་དཔེ་ལ་ཁས་ལེན་ན་དམ་བཅའ་ལ་གནོད་པ་ཡིན་པས་ཚར་གཅད་པའི་གནས་ཡིན་ནོ་ཞེས་འབྱུང་ངོ་། །
དཔེར་བརྗོད་ན་སྒྲ་ཆོས་ཅན་མི་རྟག་ཏེ་དབང་པོས་གཟུང་བྱ་ཡིན་པའི་ཕྱིར་ཞེས་བཀོད་པ་ན་ཕྱི་རྒོལ་གྱིས་སྤྱི་ཆོས་ཅན། མི་རྟག་པར་ཐལ། དབང་པོས་གཟུང་བྱ་ཡིན་པའི་ཕྱིར་ཞེས་སུན་ཕྱུང་ན། རྒོལ་བས་སྤྱི་དབང་པོས་གཟུང་བྱ་རྟག་པ་ཡིན་ན། སྒྲ་ཡང་རྟག་གོ་ཞེས་བཟུང་བས་དམ་བཅའ་ལ་གནོད་པའི་ཚར་གཅད་དོ་ཞེས་ཟེར་རོ། ། དེ་དགག་པ་ནི་སྒྲུབ་པའི་ཡན་ལག་མིན་བརྗོད་ཡིན་ཞེས་པས། དེ་ལྟ་བུའི་སྒྲུབ་བྱེད་ནི་ཁོ་རང་གི་ལུགས་ཀྱི་མི་མཐུན་ཕྱོགས་སྤྱི་ལ་འཇུག་པས། མ་ངེས་པ་བརྗོད་པའི་ཕྱིར་སྒྲུབ་པའི་ཡན་ལག་མ་ཡིན་པ་བརྗོད་པའི་རྒོལ་བ་ཚར་གཅད་ཀྱི་གནས་ཡིན་ཏེ། སྒྲ་མི་རྟག་པར་བསྒྲུབ་པ་ལ་དབང་པོས་གཟུང་བྱའི་རྟགས་དེ་མ་ངེས་པའི་རྟགས་ཡིན་པས་སོ། ། དེ་ཡང་ཁོའི་ལུགས་ལ་སྤྱི་རྟག་པའང་དབང་པོས་གཟུང་བྱར་འདོད་པས་སོ། །
དེས་ན་ངག་འདི་ལྟར་འགོད་དེ། དེ་འདྲའི་རྒོལ་བ་དེ་ཆོས་ཅན། སྒྲུབ་པའི་ཡན་ལག་མ་ཡིན་པ་བརྗོད་པའི་རྒོལ་བ་ཚར་གཅད་ཀྱི་གནས་ཡིན་པར་ཐལ། སྒྲ་མི་རྟག་བསྒྲུབ་ཀྱི་སྒྲུབ་བྱེད་ཡང་དག་འགོད་པ་སྐབས་སུ་བབ་པ་ན། དེ་སྒྲུབ་ལ་མ་ངེས་པའི་རྟགས་འགོད་མཁན་གྱི་རྒོལ་བ་ཡིན་པའི་ཕྱིར་རོ། ། འོག་མ་རྣམས་ལའང་ཐལ་བའི་ངག་ལ་སོགས་པ་སྦྱོར་བ་འདི་ལྟ་བུ་རྣམས་སྐབས་དང་སྦྱར་ནས་འགོད་པར་བྱའོ། ། ཡང་ཚར་གཅོད་དང་ཚར་གཅད་ཀྱི་གནས་ལ་ཁྱད་པར་ཡོད་དོ། དམ་བཅའ་གཞན་ནི། ཇི་སྐད་དུ། ། དམ་བཅས་པའི་དོན་བཀག་པ་ལ་ཆོས་རྣམ་པར་བརྟགས་ནས་སྟོན་པ་ནི་དམ་བཅས་པ་གཞན་ནོ་ཞེས་སོ། །
དཔེར་བརྗོད་ན་སྒྲ་ཆོས་ཅན་མི་རྟག་སྟེ། དབང་པོས་གཟུང་བྱ་ཡིན་པའི་ཕྱིར། ཞེས་བཀོད་པ་ལ་ཕྱི་རྒོལ་གྱིས་སྤྱི་ཡང་ཆོས་ཅན། མི་རྟག་པར་ཐལ། དབང་པོས་གཟུང་བྱ་ཡིན་པའི་ཕྱིར། ། ཞེས་སུན་འབྱིན་པའི་ཚེ། རྒོལ་བས་སྒྲ་རྟག་པར་མི་འགྱུར་ཏེ། རྟག་པ་མ་ཡིན་པའི་བུམ་པ་དང་ཐམས་ཅད་དུ་འགྲོ་བ་མ་ཡིན་པར་མཚུངས་པའི་ཕྱིར། སྤྱི་ནི་དབང་པོའི་གཟུང་བྱ་ཡིན་ཡང་ཐམས་ཅད་དུ་འགྲོ་བ་ཡིན་པའི་ཕྱིར་རྟག་གོ་ཞེས་དམ་བཅའ་གཞན་སྟོན་པས་དམ་བཅའ་གཞན་ཞེས་བྱ་བའི་རྒོལ་བ་ཚར་བཅད་ཀྱི་གནས་སོ་ཞེས་འདོད་དོ། ། དེ་དགག་པ།
སུན་འབྱིན་ཤེས་ན་མ་ངེས་འདུས་ཞེས་གསུངས་སྟེ། དེ་ཡང་ཁྱོད་དམ་བཅའི་སྒྲུབ་བྱེད་དུ་དམ་བཅའ་གཞན་ཐམས་ཅད་དུ་འགྲོ་བ་མ་ཡིན་པ་ཞེས་བཀོད་པར་འདོད་པ་མི་རིགས་ཏེ། དེ་ནི་སྒྲུབ་བྱེད་སྔ་མ་བསྒྲུབ་པ་ལ་སྒྲུབ་བྱེད་དམ་རྟགས་སུ་བཀོད་པ་ཡིན་གྱི། དམ་བཅའ་མ་ཡིན་ཏེ། ཁྱོད་རང་གི་ལུགས་ལ་ཡང་རྟགས་ཀྱི་མཚན་ཉིད། དཔེ་དང་ཆོས་མཐུན་པས་བསྒྲུབ་བྱ་སྒྲུབ་པ་ཞེས་པ་དེ་ཚང་བའི་ཕྱིར་རོ། ། དེས་ན་དམ་བཅའ་གཞན་ནི་མ་ཡིན་པས་འདི་དམ་བཅའ་གཞན་བརྗོད་པས་ཚར་གཅད་པ་མ་ཡིན་གྱི་སྔ་མའི་རྟགས་མ་ངེས་པའི་སྒོ་ནས་ཚར་གཅད་པ་ཡིན་ཏེ། རྟགས་དབང་པོའི་གཟུང་བྱ་མི་མཐུན་ཕྱོགས་རྟག་པ་ལ་འཇུག་པའི་ཕྱིར་རོ། ། ན་ཞེས་བྱ་བ་ནི་དབང་པོས་གཟུང་བྱའི་རྟགས་མི་མཐུན་ཕྱོགས་སྤྱི་ལ་ཚད་མས་གྲུབ་ན་ཚར་གཅད་ཀྱི་གནས་ཉིད་ཡིན་གྱི། སྒྲུབ་པར་མི་ནུས་ན་ནི་མ་ཡིན་པར་བཤད་པ་ཡིན་ཏེ།
སློབ་དཔོན་གྱིས་གལ་ཏེ་ཕྱིར་རྒོལ་བས་སྤྱི་ཡོད་པ་དང་། དབང་པོའི་གཟུང་བར་བྱ་བ་ཡིན་པ་དང་། རྟག་པ་ཚད་མས་བསྟན་པར་ནུས་ན་འགྱུར་གྱི་ཚད་མ་མ་ཡིན་པའི་བསྟན་བཅོས་ཁས་བླངས་པ་ལ་བརྟེན་པས་ནི་མ་ཡིན་ནོ་ཞེས་གསུངས་སོ། ། དམ་བཅའ་འགལ་བ་ནི། ཇི་སྐད་དུ་དམ་བཅས་པ་དང་གཏན་ཚིགས་དག་འགལ་བ་ནི། དམ་བཅས་པ་དང་འགལ་བ་སྟེ་ཞེས་སོ། ། རྟགས་སོགས་ཞེས་པའི་སོགས་ཁོང་ནས་དམ་བཅའ་དང་རྟགས་འགལ་བ། རྟགས་དང་དམ་བཅའ་འགལ་བ། དཔེ་འགལ་བ། རང་ཚིག་འགལ་བ།
ཚད་མ་འགལ་བ། ལན་འགལ་བ་ལ་སོགས་པ་དུ་མ་འདོད་པ་ལས་དཔེར་བརྗོད་ན། དམ་བཅའ་དང་རྟགས་འགལ་བ་ནི། རྫས་ཆོས་གསུམ་ལྡན་ཆོས་ཅན། ཡོན་ཏན་ལས་ཐ་དད་དུ་ཡོད་དེ། ཡོན་ཏན་ལས་རྫས་གཞན་དུ་མ་དམིགས་པའི་ཕྱིར་ཞེས་པ་ལྟ་བུའོ་ཞེས་ཟེར་རོ། ། འདི་ངག་གཉིས་ལྡན་དུ་འགོད་དགོས་སོ། ། དེ་ཡང་མི་འཐད་ཏེ། ། དམ་བཅའ་བ་དངོས་སུ་བརྗོད་པ་སྒྲུབ་ངག་ཡིན་པ་བཀག་པའི་ཕྱིར་འདིར་སྒྲུབ་པའི་ངག་དུ་བཀོད་པ་ཡིན་ན། དམ་བཅའ་དངོས་སུ་མ་བརྗོད་པས་དངོས་སུ་བརྗོད་པའི་དམ་བཅས་པ་དང་གཏན་ཚིགས་འགལ་བ་མ་ཡིན་ནོ། །
གལ་ཏེ་དམ་བཅའ་དངོས་སུ་མ་བརྗོད་ཀྱང་། ཞེ་འདོད་དང་འགལ་བས་དམ་བཅའ་འགལ་བར་འཇོག་ན། དེ་རྟགས་འགལ་བར་ནི་འགྱུར་ཡང་བསྒྲུབ་པའི་ཡན་ལག་མ་ཡིན་པ་བརྗོད་པའི་རྒོལ་བ་ཚར་བཅད་ཀྱི་གནས་ཡིན་ནོ། ། དེའི་ཕྱིར་དམ་བཅའ་འགལ་བའི་ཚར་གཅད་ལོགས་པར་བཞག་ཏུ་མེད་དོ། ། དེ་བཞིན་དུ་དམ་བཅའ་དང་རང་ཚིག་འགལ་བ་དཔེར་ན་དགེ་སྦྱོང་མ་སྦྲུམ་མ་ཅེའམ་བདག་མེད་དོ་ཞེས་པ་ལྟ་བུའོ་ཟེར་བའང་དམ་བཅའ་དངོས་སུ་བརྗོད་ན་ངག་ལྷག་པས་བསྒྲུབ་པའི་ཡན་ལག་མ་ཡིན་པ་བརྗོད་པའི་རྒོལ་བ་ཚར་གཅད་ཀྱི་གནས་སོ། ། དམ་བཅའ་དང་རྟགས་འགལ་བ་འདི་ལ་རྟགས་འགལ་བར་འགྱུར་བའི་རྒྱུ་མཚན་ཡང་ཡོན་ཏན་ལས་མ་གཏོགས་པའི་རྫས་ཡོད་ན། ལྡན་དོན་རྫས་ཀྱི་མཚན་ཉིད་ཅན་ཆོས་གསུམ་ལྡན་གཟུགས་སོགས་ལས་གཞན་དུ་འགྱུར་དགོས་པས་སོ། ། དེ་སྐད་དུ་སློབ་དཔོན་གྱིས་གལ་ཏེ་གཏན་ཚིགས་ཀྱིས་བསྒྲུབ་པར་བྱ་བའི་ཆོས་ལས་བཟློག་པ་སྒྲུབ་པར་བྱེད་ན། འདི་འགལ་བར་འགྱུར་ཏེ་ཞེས་རྒྱས་པར་གསུངས་སོ། ། དམ་བཅའ་དང་ཚད་མ་འགལ་བ་མ་གྲུབ་པའི་རྟགས་སུ་འདུས་ལ།
དམ་བཅའ་དང་དཔེ་འགལ་བ་ལ་སོགས་པའི་དཔེར་བརྗོད་མཐའ་དག་ཀྱང་རྟགས་ཀྱི་སྐྱོན་གསུམ་དུ་འགྱུར་ཟེར་ནས། ཅི་རིགས་པར་འགལ་མ་ངེས་མ་གྲུབ་པ་བརྗོད་པའི་ཚར་གཅད་དུ་གསུངས་ཀྱང་སློབ་དཔོན་གྱིས་འགལ་བ་དང་མ་གྲུབ་པའི་རིགས་གཉིས་ལས་ཕལ་ཆེར་མི་འདའ་བར་བཞེད་དོ། ། རྒྱ་ཆེར་ངག་ལས་རྟོགས་པར་བྱ་སྟེ་སྤྲོས་པས་ཆོག་གོ ། དམ་བཅའ་སེལ་བ་ནི་ཇི་སྐད་དུ་ཕྱོགས་བཀག་པས་དམ་བཅའི་དོན་བསལ་བ་ནི། དམ་བཅའ་བསལ་བ་སྟེ་ཞེས་སོ། ། དཔེར་བརྗོད་ན་རྒོལ་བས་སྒྲ་མི་རྟག་སྒྲུབ་ཀྱི་རྟགས་དབང་པོས་གཟུང་བྱ་བཀོད་པ་ལ། ཕྱི་རྒོལ་གྱིས་སྤྱིའི་སྒོ་ནས་སུན་འབྱིན་པའི་ཚེ་ལན་གཞན་མ་རྙེད་པར་སྒྲ་མི་རྟག་པར་སུ་སྨྲ་ཞེས་བསྙོན་པ་རྒོལ་བ་དམ་བཅའ་སེལ་བའི་ཚར་གཅད་དོ་ཞེས་འདོད་དོ། ། དེ་ནི་མ་ཡིན་ཏེ། འདིའི་ངག་མ་རྫོགས་ན་ཚར་གཅོད་ཉིད་མིན་ལ། ངག་རྫོགས་ཤིང་ཚར་གཅད་འཇུག་པའི་ཚེ་ནི་རྒོལ་བས་སྔར་རྟགས་མ་ངེས་པ་བརྗོད་པས་ཚར་གཅད་ཡིན་ནོ། །
དེའི་ཕྱིར་དམ་བཅའ་སེལ་པའམ་བཏང་བའི་སྒོ་ནས་ཕྱིས་ཚར་གཅད་པ་གཉིས་པ་དོན་མེད་པས་མི་རིགས་སོ། ། དེ་ལྟ་མ་ཡིན་ན། འབྲོས་ན་འབྲོས་ཞེས་པ་ལྟ་བུ་ཚར་གཅད་དེ་སྙེད་ཀྱི་དབྱེ་བར་འགྱུར་རོ། ། གཏན་ཚིགས་གཞན་པ་ནི། ཇི་སྐད་དུ། ། ཁྱད་པར་མེད་པའི་གཏན་ཚིགས་བརྗོད་པར་བཀག་པ་ན། ཁྱད་པར་འདོད་པ་ནི་གཏན་ཚིགས་གཞན་ཡིན་ནོ་ཞེས་སོ། ། དཔེར་བརྗོད་ན་གསལ་བ་འདི་དག་ནི་གཅིག་ཡིན་སྟེ། ཚད་དང་ལྡན་པའི་ཕྱིར་སྟེ། འཇིམ་པའི་རང་བཞིན་ཅན་གྱི་ཁམ་ཕོར་ལ་སོགས་པ་ལ་ཚད་མཐོང་བའི་ཕྱིར་རོ་ཞེས་བཀོད་པ་ན།
ཕྱི་རྒོལ་བ་ན་རེ། ཚད་ལྡན་གཅིག་དང་དུ་མ་གཉིས་ཀ་ལ་མཐོང་བས་མ་ངེས་ཞེས་པ་ལྟ་བུ་སུན་འབྱིན་གྱིས་སུན་ཕྱུང་བ་ན། རྒོལ་བ་ན་རེ། དེ་འདི་ལྟར་རང་བཞིན་གཙོ་བོ་གཅིག་རྗེས་སུ་འགྲོ་བ་རྣམས་ལ་ཚད་ཡོད་པའི་ཕྱིར་རོ་ཞེས་པ་ནི་གཏན་ཚིགས་གཞན་པ་ཞེས་བྱ་བའི་ཚར་གཅད་གཞན་དུ་འདོད་དོ། ། དེ་ཡང་མི་རིགས་སྟེ། ངག་མ་རྫོགས་ན་ལན་གྱི་གོ་སྐབས་མི་འབྱེད་པས་ཚར་གཅད་མ་ཡིན་ལ། ངག་རྫོགས་ནས་ལན་གྱི་སྐབས་འབྱེད་ན་སྔར་རྟགས་མ་ངེས་པ་བརྗོད་པའི་ཚར་བཅད་དུ་འགྱུར་ཏེ། མི་མཐུན་ཕྱོགས་དུ་མ་ལ་འཇུག་པའི་རྟགས་ཚད་དང་ལྡན་པ་འགོད་མཁན་གྱི་རྒོལ་བ་ཡིན་པའི་ཕྱིར་རོ། ། དེས་ན་གཏན་ཚིགས་ཕྱི་མ་བཀོད་པའི་སྒོ་ནས་གཏན་ཚིགས་གཞན་ཞེས་པའི་ཚར་གཅད་དུ་བཞག་དུ་མེད་དོ། ། དོན་གཞན་ཞེས་པ་ནི།
ཇི་སྐད་དུ། རྣལ་མའི་དོན་ལས་འབྲེལ་བ་མེད་པའི་དོན་ནི། དོན་གཞན་ཏེ་ཞེས་སོ། ། དཔེར་བརྗོད་ན་སྒྲ་རྟག་སྟེ། རེག་བྱ་མ་ཡིན་པའི་ཕྱིར་ཞེས་བཀོད་ནས། རྟགས་ཀྱི་སྐད་ཀྱི་དབྱིངས་ལས་ཧེ་ནོ་ཏའི་རྐྱེན་བྱས་པ་ཅན་གྱི་མིང་དང་། ཨ་ཁྱ་དང་། ཉེ་བར་བསྒྱུར་བ་དང་། ན་པ་ཏ་ཞེས་སོགས་སྐབས་སུ་མ་བབ་པའི་སྒྲ་བཤད་བྱེད་པ་ལྟ་བུ་དོན་གཞན་ཞེས་པའི་ཚར་གཅད་གཞན་དུ་འདོད་དོ། ། དེ་ནི་མ་ཡིན་ཏེ།
རྒོལ་བས་འབྲེལ་མེད་སྨྲས་པས་བསྒྲུབ་པའི་ཡན་ལག་མིན་པ་བརྗོད་པའི་ཚར་གཅད་དང་། གལ་ཏེ་ཕྱི་རྒོལ་གྱིས་དེ་ལྟ་བུ་སྨྲས་ན་སྐྱོན་མ་ཡིན་པ་བརྗོད་པའི་ཚར་གཅད་དུ་འདུས་པའི་ཕྱིར་ཏེ། རིམ་པ་ལྟར་སྒྲུབ་བྱེད་དང་སུན་འབྱིན་བརྗོད་པ་སྐབས་སུ་བབ་པ་ན། འབྲེལ་མེད་འགོད་མཁན་གྱི་རྒོལ་བ་དང་། ཕྱིར་རྒོལ་ཡིན་པའི་ཕྱིར་རོ། ། དེ་ཡང་ཡོངས་སུ་སྐྱོན་བསྟན་ནའོ། ། དོན་མེད་པ་ནི་ཇི་སྐད་དུ། ཡི་གེའི་གོ་རིམ་སྟོན་པ་དང་འདྲ་བར་དོན་མེད་པ་ཡིན་ཏེ་ཞེས་སོ། ། དཔེར་ན་སྒྲ་རྟག་སྟེ། ཛ་པ་ག་ཌ་ད་ཉིད་ཀྱི་ཕྱིར།
ཛྷ་བྷ་གྷ་དྷ་ཌྜྷ་ལྟ་བུའོ། ། ཞེས་སྨྲས་པ་ནི་སྒྲུབ་བྱེད་མ་བསྟན་པས་དོན་གཞན་ཞེས་པའི་ཚར་གཅད་དུ་འདོད་དོ། ། དེ་ནི་མ་ཡིན་ཏེ། འདི་ལྟར་སྒྲུབ་བྱེད་འགོད་པ་སྐབས་སུ་བབ་པ་ན་འབྲེལ་མེད་ཡིག་གེའི་གོ་རིམ་སྟོན་པའི་ཕྱིར་བསྒྲུབ་པའི་ཡན་ལག་མ་ཡིན་པ་བརྗོད་པའི་རྒོལ་བ་ཚར་གཅད་ཀྱི་གནས་ཉིད་ཡིན་ནོ། ། དོན་མི་ཤེས་པ་ནི་ཇི་སྐད་དུ། ། ཚོགས་པ་དང་ཕྱིར་རྒོལ་བ་དག་ལ་ལན་གསུམ་བརྗོད་པ་ན། ཚོགས་པ་དང་ཕྱི་རྒོལ་དག་གིས་དོན་མ་ཤེས་པ་ནི་དོན་མི་ཤེས་པ་ཉིད་དོ་ཞེས་སོ། ། དཔེར་བརྗོད་ན་ལན་གསུམ་བརྗོད་ཀྱང་ཚོགས་པ་དང་ཕྱིར་རྒོལ་གྱིས་མི་ཤེས་པའི་དྲི་མ་ཅན་དང་། མ་གྲགས་པ་དང་། ལྡབ་ལྡིབ་ལ་སོགས་པ་སྨྲ་བ་ནི་དོན་མི་ཤེས་པ་ཞེས་པའི་ཚར་གཅད་དུ་འདོད་དོ། །
དེ་ནི་མ་ཡིན་ཏེ། དེའི་ཚེ་ན་རྒོལ་བས་བསྒྲུབ་པ་ལྟར་སྣང་ལྡབ་ལྡིབ་ལ་སོགས་བཀོད་དམ་འོན་ཏེ་ཡང་དག་བཀོད་ཀྱང་ཕྱི་རྒོལ་ལ་སོགས་ཀྱིས་མ་རྟོགས་པ་ཡིན། དང་པོ་ལྟར་ན་འདིའི་རྒོལ་བས་སྒྲུབ་བྱེད་སྐབས་སུ་བབས་པ་ན་ལྡབ་ལྡིབ་ལ་སོགས་པ་བསྒྲུབ་པ་སྐྱོན་ཅན་སྨྲས་པའི་ཕྱིར་རྒོལ་བསྒྲུབ་པའི་ཡན་ལག་མ་ཡིན་པ་བརྗོད་པའི་ཚར་གཅད་དོ། ། གལ་ཏེ་རྒོལ་བས་དོན་དང་ལྡན་པའི་ངག་ལན་གསུམ་གྱི་བར་དུ་བརྗོད་པའང་ཕྱི་རྒོལ་གྱིས་མ་རྟོགས་ན་ནི་དེའི་ཚེ་རྒོལ་བ་ཚར་གཅད་མེད་དོ། ། དོན་བྲལ་ཞེས་པ་ནི་ཇི་སྐད་དུ། སྔ་ཕྱི་འབྲེལ་བ་ཡོད་པའི་ཕྱིར་འབྲེལ་པ་མེད་པ་ནི་དོན་དང་བྲལ་བ་ཡིན་ཏེ་ཞེས་སོ། ། དཔེར་ན་སེའུ་བཅུ་པའི་ངག་ལྟ་བུ། འབྲེལ་བ་མེད་པ་འགོད་པ་ནི་དོན་བྲལ་ཞེས་པའི་ཚར་གཅད་གཞན་དུ་འདོད་པ་ཡིན་ནོ། ། དེ་ནི་མ་ཡིན་ཏེ་འདིའང་དོན་མེད་པའི་ཚར་གཅད་སྔ་མར་འདུས་པའི་ཕྱིར་བསྒྲུབ་པའི་ཡན་ལག་མིན་པ་བརྗོད་པ་རྒོལ་བ་ཚར་གཅད་ཀྱི་གནས་སུ་འདུས་སོ། ། གལ་ཏེ་སྔ་མ་ནི་ཡི་གེ་མ་འབྲེལ་བ་ཡིན་ལ་འདི་ནི་ཚིག་མ་འབྲེལ་བའི་ཕྱིར་དེར་མ་འདུས་སོ་ཞེ་ན།
དེ་ལྟ་ན་ནི་ངག་མ་འབྲེལ་བའི་ཚར་གཅད་ཀྱང་གཞན་དུ་ཡོད་དགོས་པས་ཧ་ཅང་ཐལ་ལོ། ། དུས་ལ་མ་བབ་པ་ནི་ཇི་སྐད་དུ། ཡན་ལག་གོ་བཟློག་པ་བརྗོད་ན་དུས་ལ་མ་བབ་པ་ཡིན་ཏེ་ཞེས་སོ། ། དེ་ཡང་ཡན་ལག་ནི། གཞན་དོན་རྗེས་དཔག་གི་ངག་གི་ཡན་ལག་ལྔ་པོ་ཡིན་པས་གོ་རིམ་བཟློག་པའང་དམ་བཅའ་མཇུག་ཏུ་བརྗོད་པ་ལྟ་བུ་ངག་གི་གོ་རིམ་བཟློག་ན་དུས་ལ་མ་བབ་པའི་ཚར་གཅད་དུ་འདོད་དོ། ། དེ་ནི་མ་ཡིན་ཏེ་ངག་གི་གོ་རིམ་བཟློག་ཀྱང་། དོན་གོ་ཞིང་སྒྲ་བློ་དོན་སྐྱོན་གསུམ་མེད་ན་ཚར་གཅད་ཉིད་མིན་ནོ། ། གལ་ཏེ་ངག་གི་གོ་རིམ་བཟློག་ན་ལེགས་པར་སྦྱར་བའི་སྐད་ཉམས་ཤིང་རིག་བྱེད་དང་མི་མཐུན་པས་ཚར་གཅད་དོ་སྙམ་ན། ལེགས་པར་སྦྱར་བ་ནི་ཡང་དག་པ་ཁོ་ནར་མ་ངེས་སྟེ། བརྡ་བྱས་ན་ཕྱིན་ཅི་ལོག་ལ་འཇུག་པའི་ཕྱིར་དང་།
དེ་བཞིན་དུ་ཐ་མལ་པ་དང་ཟུར་ཆག་དང་། འགྲོལ་སྡིངས་པ་དང་། ཡུལ་ཨ་ཏྲ་པའི་སྐད་ལས་ཀྱང་གོ་སྲིད་པའི་ཕྱིར་རོ། ། དེས་ན་གལ་ཏེ་དོན་མི་གོ་ཞིང་ངག་བཟློག་པ་བརྗོད་ན་སྔ་མ་དོན་དང་བྲལ་བར་འདུས་པས་བསྒྲུབ་པའི་ཡན་ལག་མ་ཡིན་པ་བརྗོད་པའི་རྒོལ་བ་ཚར་གཅད་དོ། ། མ་ཚང་བ་སྐྱོན་དུ་མི་རིགས་སོ་ཞེས་གསུངས་སོ། ། མ་ཚང་བ་ནི་ཇི་སྐད་དུ། ཡན་ལག་གང་ཡང་རུང་བ་མེད་པ་ཡང་མ་ཚང་བའོ། ། དཔེར་ན་གཞན་དོན་རྗེས་དཔག་གི་དམ་བཅའ་དངོས་སུ་མ་བརྗོད་པ་ལྟ་བུ་ནི་མ་ཚང་བ་བརྗོད་པའི་རྒོལ་བ་ཚར་གཅད་ཀྱི་གནས་ཡིན་ནོ་ཞེས་སོ། ། མ་ཡིན་ཏེ། ངག་ཡན་ལག་གཉིས་ལ་མ་ཚང་བ་སྐྱོན་དུ་རིགས་ཀྱི་ཁྱོད་དམ་བཅའ་དངོས་སུ་བརྗོད་པ་ལ་མ་ཚང་བ་སྐྱོན་དུ་མི་རིགས་སོ། །
འོན་ཀྱང་དམ་བཅའ་དངོས་སུ་མ་བརྗོད་པ་ནི་མ་ཚང་བར་མི་རིགས་སྟེ། དེ་མེད་ཀྱང་སྒྲུབ་བྱེད་ཡང་དག་དང་རྗེས་དཔག་ཡོད་པའི་ཕྱིར་རོ་ཞེས་བསྟན་ཟིན་ཏོ། ། དེས་ན་དམ་བཅའ་བའི་ཚིག་ནི་བསྒྲུབ་པའི་ཡན་ལག་ཏུ་མི་རུང་ངོ་། ། གཞན་སྐབས་སུ་བབས་པའི་ངག་མ་ཚང་བ་བརྗོད་ན་བསྒྲུབ་པའི་ཡན་ལག་མ་ཡིན་པ་བརྗོད་པར་འདུས་སོ་ཞེས་གསུངས་ཏེ། སློབ་དཔོན་གྱི་དགོངས་པ་ཡིན་པར་མ་མཐོང་ངོ་། ། ལྷག་པ་བརྗོད་པ་ནི་ཇི་སྐད་དུ། གཏན་ཚིགས་དང་དཔེ་ལྷག་པ་ནི་ལྷག་པ་ཞེས་སོ། ། དེ་ཡང་རྟགས་ལྷག་པོ་དང་དཔེ་ལྷག་པོ་བརྗོད་པ་ནི་ལྷག་པ་བརྗོད་པའི་ཚར་བཅད་དུ་འདོད་དོ། ། དེ་ཡང་མ་ཡིན་སྟེ། ཁོ་བོ་ཅག་བསྒྲུབ་པའི་ངག་གཉིས་ལྡན་ལྟ་བུ་ངེས་པ་ཅན་ལ་ངག་ལྷག་པ་སྒྲུབ་བྱེད་མ་ཡིན་པ་བརྗོད་པའི་རྒོལ་བ་ཚར་གཅད་དུ་རིགས་མོད།
ཁྱེད་ལྷག་པ་བརྗོད་པ་ཚར་གཅད་དུ་མི་རིགས་སྟེ། གཏམ་རྒྱུད་སྣ་ཚོགས་པ་ཅན་ཡིན་པས་ངག་ལྷག་པ་སྐྱོན་དུ་མི་འགྱུར་བའི་ཕྱིར་རོ། ། ཡང་བརྗོད་པ་ནི་འདི་སྐད་དུ། རྗེས་སུ་སྨྲ་བ་ལས་གཞན་སྒྲ་དང་དོན་དག་ཡང་སྨྲ་བ་ནི་ཡང་བརྗོད་པ་སྟེ་ཞེས་སོ། ། དེ་ཡང་སྒྲ་མི་རྟག་སྒྲ་མི་རྟག་ཅེས་པ་སྒྲ་བཟློས་པ་ཡིན་ལ། སྒྲ་མི་རྟག་གཉན་བྱ་འགོག་པའི་ཆོས་ཅན་ཡིན་ནོ་བྱ་བ་དོན་བཟློས་པ་སྟེ། དེ་ལྟ་བུ་ནི་ཡང་བརྗོད་པ་ཞེས་པའི་ཚར་གཅད་གཞན་དུ་འདོད་དོ། ། དེ་ནི་མ་ཡིན་ཏེ་དོན་མ་བཟློས་ན་སྒྲ་བཟློས་པ་སྐྱོན་དུ་མི་འགྱུར་བའི་ཕྱིར་ཏེ། དཔེར་ན། བདག་པོ་དྲག་པོ་རྒོད་ན་རྒོད་འགྱུར་ངུ་ན་ཤིན་ཏུ་ངུ་བར་འགྱུར། །
ཆས་སུ་ཞུགས་ཤིང་རྔུལ་དག་འབྱིན་ལ་རབ་ཏུ་བསྒུག་ན་བསྒུག་བྱེད་དེ། ། སྐྱོན་བྲལ་ཡོན་ཏན་ལྡན་པ་དག་ལ་རབ་ཏུ་སྨོད་ན་སྨོད་པར་འགྱུར། ། འཁྲུལ་འཁོར་ནོར་གྱི་ཆ་ཡིས་ཡོངས་མྱོས་རབ་ཏུ་གར་བྱེད་གར་བྱེད་འགྱུར་ཞེས་པ་ལ་སོགས་པ་བཞིན་ནོ། ། དོན་བཟློས་ན་ཚར་གཅད་ཀྱི་གནས་ཡིན་ནོ་སྙམ་ན། ཕྱི་རྒོལ་སློབ་མ་བཞིན་དུ་གོ་བར་བྱ་དགོས་པས་དགོས་པ་དང་ལྡན་ན་དོན་བཟློས་པའང་སྐྱོན་དུ་མི་འགྱུར་སྟེ་ཁྱོད་རང་ཡང་ལན་གསུམ་གྱི་བར་དུ་བཟློས་པ་སྐྱོན་མིན་པར་འདོད་པ་བཞིན་ནོ། ། ཁོ་ན་རེ། དགོས་པ་མེད་བཞིན་དུ་བཟློས་ན་ཚར་གཅད་དོ་ཞེ་ན། ཁྱེད་གཏམ་རྒྱུད་སྣ་ཚོགས་པ་ངག་ཡན་ལག་ལྔ་ལ་སོགས་པ་འདོད་པས་དེའང་ཚར་གཅད་དུ་མི་རིགས་སོ། ། ཁོ་བོ་ངག་གཉིས་ལྡན་དུ་འདོད་པ་ལྟ་བུ་སྒྲུབ་ངག་ངེས་པ་ཅན་འདོད་ན། དགོས་པ་མེད་བཞིན་དུ་དོན་བཟློས་པ་བསྒྲུབ་བྱེད་ཀྱི་ཡན་ལག་མ་ཡིན་པ་བརྗོད་པའི་རྒོལ་བ་ཚར་གཅད་དུ་འགྱུར་རོ། །
དེས་ན་འདི་ཡང་ལྷག་པ་བརྗོད་པ་ཉིད་དུ་འདུས་སོ། ། རྗེས་སུ་མི་སྨྲ་བ་ནི་ཇི་སྐད་དུ་ཚོགས་པ་ལ་ལན་གསུམ་བརྗོད་པ་ཤེས་ཤིང་ལན་བརྗོད་པ་མེད་པ་ནི་རྗེས་སུ་སྨྲ་བ་མེད་པ་ཡིན་ཏེ་ཞེས་སོ། ། དཔེར་བརྗོད་ན། རྒོལ་བས་ལན་གསུམ་བརྗོད་ཅིང་ཚོགས་པས་དོན་ངེས་ཀྱང་རྗེས་སུ་མ་བརྗོད་པ་སྟེ། རྗེས་བརྗོད་མ་སྐྱར་བ་ནི་རྗེས་སུ་སྨྲ་བ་མེད་པ་ཞེས་བྱ་བའི་ཕྱིར་རྒོལ་བ་ལ་ཚར་གཅད་གཞན་དུ་འདོད་དོ། ། དེ་ནི་མ་ཡིན་ཏེ། ཕྱིར་རྒོལ་གྱི་ཇི་སྲིད་རྒོལ་བའི་ངག་མ་རྫོགས་པར་རྗེས་སུ་མི་བརྗོད་པ་དེ་སྲིད་དུ་ནི་ཚར་གཅད་ཉིད་མིན་ལ། རྒོལ་བའི་ངག་རྫོགས་ཤིང་ལན་སྐབས་སུ་བབ་ན་རྗེས་སུ་མི་སྨྲ་བ་དེ་ལྟ་བུའི་ཕྱིར་རྒོལ་དེ་སྐྱོན་མ་བརྗོད་པའི་ཕྱིར་རྒོལ་ཚར་གཅད་གྱི་གནས་ཡིན་ནོ་ཞེས་གསུངས་མོད་ཀྱང་། འདི་ཅུཾང་ཟཾད་བཤཾད་ཡོཾད་ཀྱཾང་ཁྱེད་ལན་མ་བརྗོད་བྱ་བ་རྗེས་བརྗོད་མ་སྐྱར་བ་ལ་འདོད་ན་སུན་འབྱིན་གྱི་སྔར་རྒོལ་བས་འབྲེལ་མེད་སྨྲས་པའི་རྗེས་བརྗོད་མ་སྐྱར་བ་ཕྱིར་རྒོལ་གྱི་སྐྱོན་མིན་ཏེ། དེ་ལྟ་བུའི་ངག་སྣ་ཚོགས་ནི་ཕྱིར་རྒོལ་གྱིས་རྗེས་སུ་སྨྲ་བར་མི་ནུས་སོ། །
ཁོ་ན་རེ་རྗེས་བརྗོད་མ་སྐྱར་ན་སུན་འབྱིན་གྱི་ཡུལ་དམ་བཅའ་ངོས་མི་ཟིན་པས་ཡུལ་ཤེས་པའི་ཕྱིར། བསྐྱར་དགོས་སོ་ཞེ་ན་མ་ཡིན་སྟེ། སུན་འབྱིན་ཡང་དག་པ་མི་བརྗོད་པའི་ཚེ་དོན་གྱི་རྗེས་བརྗོད་བསྐྱར་བར་ཡང་འགྱུར་བས་རྗེས་སུ་མི་སྨྲ་བའི་ཚར་གཅད་བཞག་ཏུ་མེད་དོ། ། གལ་ཏེ་སུན་འབྱིན་པ་ན་ཡང་ཕྱོགས་སྔ་གཏན་མ་བརྗོད་ན་ཕྱི་རྒོལ་དེ་ཆོས་ཅན། སྤོབས་པ་མེད་པའི་ཚར་གཅད་དུ་འདུས་སྟེ། སུན་འབྱིན་ཡང་དག་པ་བརྗོད་དགོས་པའི་ངག་གི་ཡན་ལག་མ་བརྗོད་པའི་ཕྱི་རྒོལ་ཡིན་པའི་ཕྱིར་རོ། ། དེས་ན་འདི་ཡང་སྤོབས་པ་མེད་པར་འདུས་སོ། ། གཞན་ཡང་ལན་གསུམ་བརྗོད་པ་ཞེས་བྱ་བའང་གསོག་ཡིན་ཏེ། འདི་ལྟར་རྒོལ་བས་ཕྱི་རྒོལ་ལ་སོགས་གོ་བའི་ཕྱིར་བརྗོད་དམ་འོན་ཏེ་གདུང་བ་བསྐྱེད་པའི་ཕྱིར་བརྗོད། དང་པོ་ལྟར་ན་ལྔ་ལ་སོགས་ལའང་བརྗོད་དགོས་ལ།
གཉིས་པ་ལྟར་ན་ཁྱོད་ཀྱང་ཚར་གཅད་དེར་འགྱུར་རོ་ཞེས་པའོ། ། རྒྱ་ཆེར་སྤྲོས་པས་ཆོག་གོ ། ཡང་ན་ཁྱོད་ལྟར་ན་སྔར་རྗེས་བརྗོད་སྐྱོར་བ་དེ་ཚར་གཅད་དེར་འགྱུར་ཏེ་སྔར་ལན་གཅིག་བརྗོད་ནས་ཕྱིས་སུན་འབྱིན་ནའང་རྟགས་ཁས་བླངས་ལ་སོགས་རྗེས་བརྗོད་བསྐྱར་ཏེ་བརྗོད་པས་ཁྱོད་རང་གི་ལུགས་ཀྱིས་ཡང་ཡང་བརྗོད་པའི་ཕྱིར་རོ། ། དོན་མི་ཤེས་པ་ཞེས་པ་ལ་ཇི་སྐད་དུ། ། རྣམ་པར་མི་ཤེས་པ་ནི་མི་ཤེས་པའོ། ། ཚོགས་ཀྱིས་དོན་རྣམ་པར་ཤེས་ན་ཡང་ཕྱི་རྒོལ་བས་རྣམ་པར་མི་ཤེས་པ་གང་ཡིན་པ་དེ་ནི་མི་ཤེས་པ་ཞེས་བྱ་བ་ཚར་གཅད་པའི་གནས་ཏེ་ཞེས་བཤད་པས་སྔ་རྒོལ་བའི་བསྒྲུབ་ངག་ཚོགས་པས་གོ་ཡང་ཕྱིར་རྒོལ་གྱིས་མ་གོ་བ་ནི་དོན་མི་ཤེས་པ་ཞེས་པའི་ཚར་གཅད་གཞན་དུ་འདོད་དོ། ། དེ་དགག་པ་ནི་འདི་ཡང་རྗེས་སུ་མི་སྨྲ་བ་དང་འདྲ་བར་སྤོབས་པ་མེད་པར་འདུས་པའི་ཕྱིར་ཕྱི་རྒོལ་བ་སྤོབས་པ་མེད་པ་སྟེ་སྐྱོན་མི་བརྗོད་པའི་ཚར་གཅད་ཀྱི་གནས་ཡིན་ནོ། ། རྒྱ་ཆེར་སྤྲོས་པས་ཆོག་གོ ། དེ་ལྟར་ན་རྗེས་སུ་མི་སྨྲ་བ་ནི་རྗེས་བརྗོད་མ་བསྐྱར་ཙམ་ཡིན་ལ། དོན་མི་ཤེས་པ་ནི་རྒོལ་བས་སྒྲུབ་ངག་གི་དོན་མ་གོ་བ་ཡིན་ཞིང་སྤོབས་པ་མེད་པ་ནི་སྒྲུབ་ངག་གི་དོན་གོ་ཡང་ལན་མ་རྟོགས་པ་ཡིན་ནོ་ཞེས་བྱ་བ་ཡུལ་གྱི་ཁྱད་པར་འདི་ཙམ་ཞིག་འདོད་པ་ཡང་མངོན་ནོ། །
སྤོབས་པ་མེད་པ་ནི་ཇི་སྐད་དུ། ། ལན་རྟོགས་པ་མེད་པ་ནི་སྤོབས་པ་མེད་པ་སྟེ་ཞེས་སོ། ། རྒོལ་བས་སྒྲུབ་བྱེད་ཡང་དག་བཀོད་པ་ན་ཕྱི་རྒོལ་བས་ལན་མ་རྙེད་ནས་སྐབས་སུ་མ་བབ་པའི་དོན་མེད་པ་དང་རྗེས་བཟློས་དང་ཚིགས་སུ་བཅད་པ་འདོན་པའམ། སུན་འབྱིན་མི་བརྗོད་པར་དོན་མེད་པར་དུས་འདའ་བར་བྱེད་པ་ནི་སྤོབས་པ་མེད་པའི་ཚར་གཅད་གཞན་དུ་འདོད་དོ། ། མ་ཡིན་ཏེ་སུན་འབྱིན་ཡང་དག་སྐབས་སུ་བབ་པ་ན་སྐྱོན་མ་བརྗོད་པའི་ཕྱིར་རྒོལ་ཚར་གཅད་ཀྱི་གནས་ཡིན་ནོ། ། འདིར་ཡང་མི་སྤོབས་ཡན་ལག་མིན་བརྗོད་པའམ། ཞེས་རྒོལ་བ་ལ་ཚར་གཅད་འབབ་པ་གཅིག་གསུངས་མོད་ཀྱང་སློབ་དཔོན་གྱིས་བཞེད་པར་ཁོ་བོས་མ་མཐོང་ངོ་། ། རྣམ་པར་གཡེང་བ་ནི་ཇི་སྐད་དུ། ། བྱ་བ་ལ་ཆགས་ནས་རྩོད་པ་རྣམ་པར་གཅོད་པ་ནི་རྣམ་པར་གཡེང་བར་བྱེད་པ་སྟེ་ཞེས་སོ། ། དཔེར་བརྗོད་ན་རྩོད་པ་ཁས་བླངས་ནས་རྩོད་པ་སྐབས་སུ་བབ་པ་ན་བདག་གི་རྐན་ལ་སོགས་པ་ནའོ། །
ད་ལྟ་གལ་ཆེ་བ་འདི་ལྟ་བུ་བྱས་ལ་ཕྱིས་བརྩད་པར་བྱའོ་ཞེས་བྱ་བ་ལྟ་བུ་དེ་ཚར་གཅད་གཞན་དུ་འདོད་དོ། ། མ་ཡིན་ཏེ་སྲོག་གཏོང་བ་ལ་སོགས་བྱར་མི་རུང་བའི་རྒྱུ་མཚན་གྱིས་དྲང་པོར་སྨྲས་ན་ནི་ཚར་གཅད་མེད་ལ་གལ་ཏེ་གཡོ་སྒྱུས་རྣམ་གཡེང་དེ་ལྟ་བུ་བྱས་ན་སྤོབས་པ་མེད་པར་འདུས་པས་སྒྲུབ་པའམ་སུན་འབྱིན་པའི་ཡན་ལག་མ་བརྗོད་པའི་ཚར་གཅད་ཡིན་ནོ། ། འདི་ཡང་རྒོལ་བ་ལ་བསྒྲུབ་པའི་ཡན་ལག་མ་ཡིན་པ་བརྗོད་པ་དང་ཕྱི་རྒོལ་ལ་སྐྱོན་མི་བརྗོད་པའི་ཚུལ་ལེགས་པར་ཤེས་པར་བྱའོ། ། འདོད་པ་ཁས་ལེན་པ་ནི་ཇི་སྐད་དུ། ། རང་གི་ཕྱོགས་ཀྱི་སྐྱོན་ཁས་བླངས་ནས་གཞན་གྱི་ཕྱོགས་ཀྱི་སྐྱོན་ཞར་ལ་འཇུག་པ་ནི་འདོད་པ་ཁས་ལེན་པ་སྟེ། དཔེར་བརྗོད་ན་ཁྱོད་ཆོས་ཅན། རྐུན་མར་ཐལ། སྐྱེས་བུ་ཡིན་པའི་ཕྱིར་ཞེས་བཀོད་པ་ན། ཕྱི་རྒོལ་གྱིས་རང་རྐུན་མའི་སྐྱོན་མི་སྤོང་བར། ཁྱོད་ཀྱང་ཆོས་ཅན།
རྐུན་མར་ཐལ། སྐྱེས་བུ་ཡིན་པའི་ཕྱིར་ཞེས་བརྗོད་ཅིང་ཕྱིར་རྒོལ་རང་ཉིད་རྐུན་མ་ཡིན་པའི་སྐྱོན་མི་སེལ་བར་གཞན་ལ་འགོད་པར་བྱེད་པ་ན་ཤུགས་ཀྱིས་རང་རྐུན་མར་ཁས་བླངས་ནས་སྐྱོན་དེ་གཞན་ལའང་འགོད་པའི་ཕྱིར་ཕྱིར་རྒོལ་དེ་རྒོལ་བས་འདོད་པའི་གྲུབ་མཐའ་ངན་པ་ཁས་བླངས་ཤིང་གཞན་ལ་འགོད་པར་བྱེད་པས་འདོད་པ་ཁས་ལེན་གྱི་ཚར་གཅད་དུ་འདོད་དོ། ། མ་ཡིན་ཏེ་དེ་ལྟ་བུ་ནི་རྒོལ་བས་རྟགས་མ་ངེས་པར་ཤེས་ནས་དེ་ལྟར་བརྗོད་པ་ཡིན་ན་ནི་སུན་འབྱིན་ཡང་དག་བརྗོད་པས་ཚར་གཅད་ཉིད་མིན་ལ། རྒོལ་བས་རྟགས་ལྟར་སྣང་དུ་མ་ཤེས་ནས་སྐྱེས་བུ་ཡིན་པའི་ཕྱིར་བདག་ཀྱང་རྐུན་མར་འདུག་སྙམ་ནས་ཁྱོད་ཀྱང་རྐུན་མར་ཐལ་སྐྱེས་བུ་ཡིན་པའི་ཕྱིར་ཞེས་བརྗོད་ན། ཕྱི་རྒོལ་སྐྱོན་མི་བརྗོད་པའི་ཚར་གཅད་ཡིན་ནོ། ། དེས་ན་སྤོབས་པ་མེད་པར་འདུས་པའི་ཕྱིར་རང་གི་སྐྱོན་ཁས་བླངས་ནས་གཞན་ལ་འགོད་པའི་སྒོ་ནས་ཚར་གཅད་ཐོབ་པ་མ་ཡིན་ནོ། ། བརྒལ་བརྟག་འདོར་བ་ནི་ཇི་སྐད་དུ། ཚར་གཅད་ཐོབ་པ་ཚར་མི་གཅོད་པ་ནི། ། བརྒལ་ཞིང་བརྟག་པ་འདོར་བར་བྱེད་པ་སྟེ་ཞེས་སོ། ། དེའང་བརྒལ་ཞིང་བརྟག་པ་ནི་རྒོལ་བའི་སྒྲུབ་བྱེད་སྐྱོན་ཅན་ཚར་གཅོད་པ་ཡིན་ལ་འདོར་བ་ནི་ཚར་མི་གཅོད་པ་ཡིན་ནོ། །
དོན་དུ་ཚར་གཅོད་རིགས་པ་ཚར་མི་གཅོད་པའོ། ། དེ་ནི་བརྒལ་བརྟག་འདོར་ཞེས་བྱ་བའི་ཚར་གཅོད་གཞན་དུ་འདོད་དོ། ། མ་ཡིན་སྟེ་སྤོབས་པ་མེད་པར་འདུས་པའི་ཕྱིར་རོ། ། ཇི་ལྟར་འདུ་ན། ཕྱིར་རྒོལ་དེ་འདྲ་བ་ཆོས་ཅན། སྐྱོན་མ་བརྗོད་པའི་ཚར་གཅད་ཡིན་ཏེ། རྒོལ་བའི་སྒྲུབ་བྱེད་སྐྱོན་ཅན་ལ་སུན་འབྱིན་ཡང་དག་སྐབས་སུ་བབ་པ་ན་སུན་འབྱིན་ཡང་དག་མ་བརྗོད་པས་བརྒལ་བརྟག་འདོར་བའི་ཕྱིར་རྒོལ་བ་ཡིན་པའི་ཕྱིར་རོ། ། བརྒལ་ཞིང་བརྟག་པ་སྒྲུབ་བྱེད་སྐྱོན་ཅན་ཡིན་པར་བཞེད་མོད་ཁོ་བོས་ནི་དེ་རིགས་པར་མ་མཐོང་ངོ་། ། རྗེས་སུ་སྦྱོར་མེད་ལ་སྦྱོར་ནི་ཇི་སྐད་དུ། ། གནས་མ་ཡིན་པ་ལ་ཚར་གཅད་པའི་གནས་སུ་རྗེས་སུ་སྦྱོར་བ་ནི་རྗེས་སུ་སྦྱོར་བ་མེད་པ་རྗེས་སུ་སྦྱོར་བ་སྟེ་ཞེས་པའོ། །
དེའང་ཚར་གཅད་པར་མི་རིགས་པ་ཚར་གཅད་པ་ནི་རྗེས་སུ་སྦྱོར་མེད་ལ་སྦྱོར་གྱི་ཚར་གཅད་དུ་འདོད་དོ། ། མི་རིགས་ཏེ། རྒོལ་བའི་སྒྲུབ་བྱེད་ཡང་དག་ལ་ཕྱི་རྒོལ་སུན་འབྱིན་ལྟར་སྣང་བརྗོད་པས་ཚར་བཅད་པ་ནི་སྐྱོན་མ་ཡིན་པ་བརྗོད་པའི་ཕྱིར་རྒོལ་ཚར་གཅད་དོ། ། ཡང་ཕྱིར་རྒོལ་སུན་འབྱིན་པ་ཡང་དག་བཀོད་པ་ན་རྒོལ་བས་ལན་ལྟར་སྣང་གིས་ཚར་གཅད་པའང་སྤོབས་པ་མེད་པའི་རྒོལ་བ་ཚར་གཅད་ཀྱི་གནས་སོ། ། གྲུབ་མཐའ་ཉམས་པ་ནི་ཇི་སྐད་དུ། ། གྲུབ་པའི་མཐའ་ཁས་བླངས་ནས་ངེས་པ་མེད་པའི་ཕྱིར་ཚིག་ཞར་ལ་འོངས་པ་ནི་གྲུབ་པའི་མཐའ་ཉམས་པ་སྟེ་ཞེས་སོ། ། དཔེར་བརྗོད་ན་རྒོལ་བ་གྲངས་ཅན་གྱིས་ཡོད་པ་མི་འཇིག་མེད་པ་མི་སྐྱེ་ཞེས་ཁས་བླངས་ནས་དམ་བཅའ་དེ་བསྒྲུབ་པའི་ཕྱིར་བདེ་སོགས་རང་བཞིན་དང་གསལ་བ་རྣམ་འགྱུར་དུ་ཁས་བླངས་པས་རང་བཞིན་དང་རྣམ་འགྱུར་ཡོད་ན་དེ་ཉིད་ལ་བརྟགས་ཏེ་དྲིས་པའི་གཏམ་གྱི་སྐབས་ཀྱི་ནཾ་ཤུགས་ཀྱིས་མེད་པ་སྐྱེ་བ་དང་ཡོད་པ་འཇིག་པ་ཁས་བླངས་དགོས་པས་སྔར་གྱི་ཁས་བླངས་ཉམས་པ་ལྟ་བུ་ནི་གྲུབ་མཐའ་ཉམས་པ་ཞེས་བྱ་བའི་ཚར་གཅད་གཞན་དུ་འདོད་དོ། ། དེ་ནི་མ་ཡིན་ཏེ། ཁོའི་ལུགས་ཀྱིས་མེད་པ་མི་སྐྱེ་བ་དང་ཡོད་པ་མི་འཇིག་པར་ཁས་བླངས་ནས་དེའི་སྒྲུབ་བྱེད་དུ་གསལ་བ་འདི་དག་རང་བཞིན་གཅིག་ཡིན་སྟེ་རྣམ་པར་འགྱུར་བ་རྣམས་ལ་གཙོ་བོ་རྗེས་སུ་འགྲོ་བ་མཐོང་བའི་ཕྱིར་ཞེས་བཀོད་པ་ན། དེ་ལྟར་བཀོད་པའི་རྟགས་རྗེས་སུ་འགྲོ་བའི་ཕྱིར་ཞེས་པ་འདི་མ་གྲུབ་པའི་རྟགས་ཡིན་པས་སྔར་ཉིད་དུ་བསྒྲུབ་པའི་ཡན་ལག་མ་ཡིན་པ་བརྗོད་པའི་ཕྱིར་རྒོལ་བ་ཚར་བཅད་ཀྱི་གནས་ཡིན་ནོ། །
དེའི་ཕྱིར་གཏམ་ཞར་ལས་འོངས་པའི་སྐབས་ལས་ཁས་བླངས་འགལ་བའི་སྒོ་ནས་ཕྱིས་ཚར་གཅད་དུ་འགྱུར་བ་ནི་མ་ཡིན་ནོ། ། རྟགས་ལྟར་སྣང་ནི། ཕྱི་རོལ་པ་དག་གཏན་ཚིགས་ལྟར་སྣང་བ་ཞེས་བྱ་བ་ལྟག་ཆོད་ཡིན་པས་ཚར་གཅད་གཞན་དུ་འདོད་དོ། ། དེ་ལྟར་ཡང་གཏན་ཚིགས་ལྟར་སྣང་མཐའ་དག་ཚར་གཅད་ཀྱི་གནས་ཡིན་སྟེ། འཆད་པའི་ལྟག་ཆོད་ལྟ་བུའོ། ། དེའི་ཕྱིར་རྒོལ་བ་དང་། ཕྱིར་རྒོལ་གྱི་སྒྲུབ་པ་དང་སུན་འབྱིན་ལྟར་སྣང་མཐའ་དག་ཚར་གཅད་དུ་འོས་པ་ཡིན་ནོ། ། འདི་ཡང་གཏན་ཚིགས་ལྟར་སྣང་པ་ཞེས་བྱ་བ་ལྟག་ཆོད་ཡིན་པས་ཚར་གཅད་གཞན་དུ་འདོད་པ་དགག་པར་སྦྱར་རོ། ། འོ་ན་དེ་ལྟ་བུའི་ཚར་གཅད་དེ་ལྟག་ཆོད་དུ་འཇོག་ན་ལྟག་ཆོད་ཉིད་གང་ཡིན་ཞེ་ན། ལན་ལྟར་སྣང་ལ་བཞེད་པས་རྩོད་ངག་ལྟར་སྣང་ནི་ལྟག་ཆོད་ཡིན་ནོ། །
དེ་ལ་མུ་སྟེགས་རིག་པ་ཅན་ལ་སོགས་པ་དག་ལྟག་ཆོད་ཀྱི་དབྱེ་བ་མི་འདྲ་བ་དུ་མ་འདོད་ཅིང་གྲུབ་མཐའ་རྣམས་ཀྱི་འདོད་ཚུལ་མཐའ་དག་བརྗོད་ན་མང་དུ་ཡོད་མོད་ཀྱང་སྡེ་བདུན་ལས་རྣམ་པར་མ་སྤྲོས་ལ། འདི་ནི་རིགས་པའི་དབང་ཕྱུག་དམ་པ་ཕྱོགས་ཀྱི་གླང་པོ་ཉིད་ཀྱིས་ཀུན་ལས་བཏུས་སུ་བཅུ་བཞི་དང་། རིགས་བརྟགས་ནས་བཅུ་སྟེ་དེ་ལྟར་གཞུང་དག་ལས་ཉི་ཤུ་རྩ་བཞི་ཙམ་ཞིག་དྲངས་ནས་བཀག་པ་དེའི་ཚུལ་ཅུང་ཟད་བཤད་ན་ཕྲད་དང་མ་ཕྲད་པ་མཚུངས་པ་ནི། དཔེར་ན་སྒྲ་ཆོས་ཅན། མི་རྟག་སྟེ་རྩོལ་བ་ལས་བྱུང་བའི་ཕྱིར་ཞེས་བཀོད་པ་ལ་ཕྱིར་རྒོལ་གྱིས་འདི་སྐད་དུ་རྟགས་དེ་བསྒྲུབ་བྱ་དང་ཕྲད་ན་ནི་དེས་བསྒྲུབ་བྱ་སྒྲུབ་མི་ནུས་ཏེ་འདི་ལྟར་རྟགས་བསྒྲུབ་བྱ་དང་ཕྲད་པའི་ཚེ་བསྒྲུབ་བྱ་གྲུབ་ན་གྲུབ་པ་དང་ཕྲད་པས་བསྒྲུབ་མི་དགོས་ལ་མ་གྲུབ་ན་རྟགས་ཀྱང་དེ་དང་ཕྲད་པས་མ་གྲུབ་པར་འགྱུར་ཏེ། ཀླུང་རྒྱ་མཚོ་དང་ཕྲད་པ་བཞིན་ནོ། ། འདོད་ན་བསྒྲུབ་བྱ་བསྒྲུབ་མི་ནུས་ཏེ། རྟགས་རང་ཉིད་མ་གྲུབ་པའི་ཕྱིར་རོ། ། ཡང་རྟགས་བསྒྲུབ་བྱ་དང་མ་ཕྲད་ན་སྒྲུབ་བྱེད་མ་ཡིན་པར་ཐལ། བསྒྲུབ་བྱ་དང་མ་ཕྲད་པའི་ཕྱིར་རོ། །
ཞེས་བྱ་བའི་སུན་འབྱིན་འདི་ཕྲད་པ་དང་མ་ཕྲད་པ་མཚུངས་པ་ཞེས་བྱ་བའི་ལྟག་ཆོད་དུ་འདོད་དོ། ། གཏན་ཚིགས་མཚུངས་པ་ནི་སྔར་གྱི་སྦྱོར་བ་ལ་ཕྱིར་རྒོལ་གྱིས་འདི་ལྟར་རྟགས་དང་བསྒྲུབ་བྱ་གང་སྔ། རྟགས་སྔ་ན་རྟགས་ཀྱིས་བསྒྲུབ་བྱ་བསྒྲུབ་མི་ནུས་པར་ཐལ། རྟགས་ཀྱི་དུས་སུ་བསྒྲུབ་བྱ་མེད་པའི་ཕྱིར། བསྒྲུབ་བྱ་སྔ་ནའང་རྟགས་ཀྱིས་བསྒྲུབ་མི་ནུས་པར་ཐལ། བསྒྲུབ་བྱའི་དུས་སུ་རྟགས་མ་གྲུབ་པའི་ཕྱིར། དུས་མཉམ་ན་རྟགས་ཀྱིས་བསྒྲུབ་མི་དགོས་པར་ཐལ། རྟགས་བཞིན་དུ་གྲུབ་པར་དུས་མཉམ་པའི་ཕྱིར། གླང་གི་རྭ་དུས་མཉམ་པ་བཞིན་ནོ་ཞེས་སུན་འབྱིན་པ་ནི་གཏན་ཚིགས་མཚུངས་པའི་ལྟག་ཆོད་ཅེས་བྱ་བའི་ཚར་གཅད་ཀྱི་གནས་སུ་འདོད་དོ། ། འདི་ལྟ་བུའི་ལྟག་ཆོད་གཉིས་ཀའང་བློ་སྐྱོན་ཅན་དང་དོན་སྐྱོན་ཅན་གྱི་སུན་འབྱིན་གཉིས་ལས་བློ་ཐེ་ཚོམ་ཟ་ཞིང་སུན་འབྱིན་པ་ནི་ཚུལ་གསུམ་མ་ཚང་བའི་སུན་འབྱིན་ལྟར་སྣང་ཡིན་ལ།
དོན་སྐྱོན་ཅན་གྱི་སུན་འབྱིན་ནི་མ་གྲུབ་པ་བརྗོད་པའི་སུན་འབྱིན་ཡིན་ནོ། ། རྟག་པ་མཚུངས་པ་ནི་སྒྲ་མི་རྟག་ཅེས་དམ་བཅས་པ་ལ་ཕྱིར་རྒོལ་གྱིས་སྒྲ་ཆོས་ཅན། རྟག་པར་ཐལ། མི་རྟག་པ་དང་ལྡན་པའི་ཕྱིར་ཏེ། དངོས་པོ་རྣམས་ཀྱི་རང་བཞིན་གང་ཐོབ་པ་མི་འདོར་བ་ཡིན་པས་སོ་ཞེས་པའི་སུན་འབྱིན་ནི་རྟག་པ་མཚུངས་པའི་ལྟག་ཆོད་དུ་འདོད་དོ། ། འདི་ཡང་དམ་བཅས་པའི་སྐྱོན་བརྗོད་པའི་སུན་འབྱིན་ལྟར་སྣང་ཡིན་ནོ། ། མ་སྨྲས་པ་མཚུངས་པ་ནི་སྒྲ་ཆོས་ཅན་མི་རྟག་སྟེ། ། རྩོལ་བ་ལས་བྱུང་བའི་ཕྱིར་རོ་ཞེས་པའི་དཔེ་སྔ་མ་ཉིད་བཀོད་པ་ལ་ཕྱིར་རྒོལ་གྱིས་བརྗོད་པའི་སྔར་རྟགས་ཀྱིས་བསྒྲུབ་བྱ་བསྒྲུབ་མི་ནུས་པར་ཐལ། རྟགས་དེ་མེད་པའི་ཕྱིར་ཞེས་བཀོད་པ་ནི་མ་སྨྲས་པ་མཚུངས་པའི་ལྟག་ཆོད་དུ་འདོད་དོ། ། སུན་འབྱིན་འདི་ཡང་རྟགས་མ་གྲུབ་པའི་སུན་འབྱིན་ལྟར་སྣང་ཡིན་ཏེ།
སྔར་རྟགས་མེད་པའི་རྟགས་མི་འགྲུབ་པས་སོ། ། ཇི་ལྟར་མི་འགྲུབ་ཅེ་ན། རྒོལ་བས་རྩོལ་བྱུང་གི་རྟགས་ལས་མི་རྟག་པར་ངེས་ནས་ཕྱིར་རྒོལ་ལ་བཟོད་རྟགས་བརྗོད་པའི་ཕྱིར་རོ། ། ཡང་ན་རྟགས་ཀྱི་དཔེར་བརྗོད་མ་ཚང་བ་ལྟར་སྣང་ཡིན་སྟེ། རྟགས་ཀྱི་དོན་མ་ལུས་པ་མེད་པར་བརྩད་པའི་ཕྱིར་རོ། ། མ་སྐྱེས་པ་མཚུངས་པ་ནི་སྔ་མ་ཉིད་བཀོད་པ་ལ། ཕྱིར་རྒོལ་གྱིས་སྒྲ་ཆོས་ཅན། བརྗོད་པའམ་རྩོལ་བའི་སྔ་རོལ་དུ་མི་རྟག་པར་ཐལ། སྔ་རོལ་དུ་རྩོལ་བྱུང་ཡིན་པའི་ཕྱིར་རོ། ། ཡང་ན་སྒྲ་ཆོས་ཅན་རྟག་པར་ཐལ།
རྩོལ་བ་ལས་མ་བྱུང་བའི་ཕྱིར་ཞེས་འགོད་པ་ནི་མ་སྐྱེས་པ་མཚུངས་པའི་ལྟག་ཆོད་དུ་འདོད་དོ། ། འདི་ལ་ཐལ་འགྱུར་སྔ་མ་ནི་མ་གྲུབ་པའི་སུན་འབྱིན་ལྟར་སྣང་ཡིན་ལ། ཕྱི་མ་ནི་མ་ངེས་པའི་སུན་འབྱིན་ལྟར་སྣང་ཡིན་ནོ། ། འབྲས་བུ་མཚུངས་པ་ནི་རྟགས་སྔ་མ་ཉིད་ལ་ཕྱིར་རྒོལ་གྱིས་རྩོལ་བྱུང་རྟགས་ཡང་དག་མ་ཡིན་པར་ཐལ་ཏེ། སྒྲའི་རྩོལ་བྱུང་དཔེ་བུམ་པ་ལ་མེད་དེ། བུམ་པའི་རྩོལ་བྱུང་རྟགས་སུ་འགོད་ན་སྒྲ་ལ་མ་གྲུབ་ཅེས་པའི་སུན་འབྱིན་འདི་འབྲས་བུ་དང་མཚུངས་པའི་ལྟག་ཆོད་དུ་འདོད་དོ། ། འདི་ཡང་སུན་འབྱིན་སྨྲ་བ་པོའི་བསམ་པ་ལས་གསུམ་དུ་འགྱུར་སྟེ། བུམ་པའི་བྱས་པ་སྒྲ་ལ་མེད་ཅེས་པ་ནི་མ་གྲུབ་པར་རྩོད་པའི་སུན་འབྱིན་ཡིན་ཏེ། སྒྲུབ་བྱེད་རྩོལ་བྱུང་དེའི་རྟགས་མ་གྲུབ་པར་བསམས་ནས་རྩོད་པའི་སུན་འབྱིན་ཡིན་པའི་ཕྱིར་རོ། ། རྟགས་ཏེ་རྟག་པ་དང་མི་རྟག་པ་གཉིས་ཀ་ལ་གཏན་ནས་མེད་དོ་ཞེས་པ་ནི་ཐུན་མོང་མ་ཡིན་པར་རྩོད་པའི་སུན་འབྱིན་ཡིན་ཏེ།
རྟགས་ཆོས་ཅན་ལས་མ་གཏོགས་པ་ཕྱོགས་གཉིས་ཀ་ལ་བཀག་ནས་རྩོད་པའི་སུན་འབྱིན་ཡིན་པའི་ཕྱིར་རོ། ། བོད་དག་འབྲས་བུ་དང་མཚུངས་ཞེས་པ་ནི་འདྲ་བར་གོ་ནས་འབྲས་བུའི་ལྟག་ཆོད་དང་དེ་དང་མཚུངས་པའི་ལྟག་ཆོད་གཉིས་དགོས་སྟེ། མཚུངས་ཡུལ་མཚུངས་ཆོས་གཉིས་དགོས་པའི་ཕྱིར་ཟེར་བ་ནི་བླུན་པོའི་བབ་ཆོལ་ཡིན་ཏེ། སློབ་དཔོན་ཕྱོགས་གླང་གིས་ཇི་སྐད་དུ། ། མཚུངས་པ་ཞེས་བྱ་བའི་སྒྲ་ནི་ཐམས་ཅད་ཀྱི་མཇུག་བསྡུ་བ་ནི་ལྟག་ཆོད་རྣམས་ལ་ཞེས་གསུངས་པའི་ཕྱིར་དང་། གཞན་ཡང་ལྟག་ཆོད་ཉེར་བཞི་པོ་རྣམས་ལ་མཚུངས་ཡུལ་རེ་བྱས་ན་ལྟག་ཆོད་བཞི་བཅུ་རྩ་བརྒྱད་དུ་འགྱུར་བའི་ཕྱིར་མཁས་པས་ཐོས་ན་བཞད་གད་ཀྱི་གནས་འདི་ལྟ་བུ་ནི་དེང་སང་མཁས་སུ་རེ་བ་རྣམས་ལ་མང་དུ་ཡོད་དོ། ། ཆོས་མཐུན་པ་མཚུངས་པ་ནི། དཔེར་ན་སྒྲ་མི་རྟག་སྟེ། རྩོལ་བ་ལས་བྱུང་བའི་ཕྱིར་རོ། ། མི་མཐུན་དཔེ་ནམ་མཁའ་བཞིན་བྱ་བ་ལ།
ཕྱིར་རྒོལ་གྱིས་ནམ་མཁའ་མཐུན་དཔེར་བྱས་ཏེ་སྒྲ་ཆོས་ཅན་རྟག་པར་ཐལ། ནམ་མཁའ་དང་ལུས་ཅན་མིན་པར་མཚུངས་པའི་ཕྱིར་ཞེས་སུན་འབྱིན་པ་ནི་ཆོས་མཐུན་པ་མཚུངས་པའི་ལྟག་ཆོད་དུ་འདོད་དོ། ། ཆོས་མི་མཐུན་པ་མཚུངས་པ་ནི། སྔར་གྱི་རྩོལ་བྱུང་གི་རྟགས་དེ་ལ་བུམ་པ་མཐུན་དཔེར་བཞག་པའི་ཚེ་ཕྱིར་རྒོལ་གྱིས་སྒྲ་ཆོས་ཅན་རྟག་པར་ཐལ། ལུས་ཅན་མ་ཡིན་པའི་ཕྱིར་རོ། ། ལུས་ཅན་ཡིན་ན་མི་རྟག་དཔེར་ན་བུམ་པ་བཞིན་ཞེས་བུམ་པ་མི་མཐུན་དཔེར་བཞག་ནས་སུན་འབྱིན་པ་ནི་ཆོས་མི་མཐུན་པ་མཚུངས་པའི་ལྟག་ཆོད་དུ་འདོད་དོ། ། འདི་གཉིས་ཀ་ཡང་མ་ངེས་པའི་སུན་འབྱིན་ལྟར་སྣང་ཡིན་ཏེ། སྒྲ་རྟག་པར་ཐལ། ལུས་ཅན་མ་ཡིན་པའི་ཕྱིར་བྱ་བ་འདི་དངོས་ཀྱི་མ་ངེས་པ་ཡིན་པས་སོ། ། ཡང་ན་དཔེའི་སྐྱོན་ཡིན་ཏེ།
དཔེའི་སྟེང་དུ་ཁྱབ་པ་ངེས་མི་ནུས་པའི་ཕྱིར་དེས་ན་མ་ངེས་པའི་སུན་འབྱིན་ལྟར་སྣང་ཡིན་ནོ། ། རྣམ་རྟོག་མཚུངས་པ་ནི། རྒོལ་བས་སྒྲ་མི་རྟག་ཏེ་རྩོལ་བྱུང་ཡིན་པའི་ཕྱིར་བུམ་པ་བཞིན་ཞེས་པ་བཀོད་པ་ན། ཕྱིར་རྒོལ་གྱིས་བུམ་པ་ཚོས་པ་དང་མིག་གི་གཟུང་བྱ་ཡིན་པའི་ཕྱིར་མི་རྟག་མོད། སྒྲ་ཆོས་ཅན་རྟག་སྟེ་མ་ཚོས་པ་དང་མིག་གི་གཟུང་བྱ་མ་ཡིན་པ་དང་མཉན་བྱ་ཡིན་པའི་ཕྱིར་ཞེས་འགོད་པ་དེ་རྣམ་རྟོག་མཚུངས་པའི་ལྟག་ཆོད་དུ་འདོད་དོ། ། འདི་ཡང་རྒོལ་བས་རྟག་སྟེ་མ་ཚོས་པའི་ཕྱིར་ཞེས་འགོད་ན་ཐུན་མོང་གི་མ་ངེས་པ་དང་དེ་བཞིན་དུ་དེ་བསྒྲུབ་པ་མཉན་བྱ་བཀོད་པ་ཐུན་མོང་མ་ཡིན་པའི་མ་ངེས་པར་འགྱུར་བས་བསྒྲུབ་པ་ལྟར་སྣང་ཡིན་ལ། ཕྱིར་རྒོལ་གྱིས་དེ་ཉིད་སུན་འབྱིན་དུ་འགོད་ན་རིམ་པ་བཞིན་ཐུན་མོང་དང་ཐུན་མོང་མ་ཡིན་པའི་མ་ངེས་པ་བརྗོད་པའི་སུན་འབྱིན་ལྟར་སྣང་ངོ་། ། ཁྱད་མེད་མཚུངས་པ་ནི་གསུམ་ལས་སྒྲ་མི་རྟག་བསྒྲུབ་ལ་བུམ་པ་མཐུན་དཔེར་བཞག་པའི་ཚེ། ཕྱིར་རྒོལ་གྱིས་སྒྲ་ཆོས་ཅན། བུམ་པའི་ཚོས་པ་དང་མིག་གི་གཟུང་བྱ་རྣམས་གྲུབ་པར་ཐལ།
བུམ་པ་དང་མཚུངས་པའི་ཕྱིར། བུམ་པ་ལ་ཡང་ཆོས་ཅན། མཉན་བྱ་ལ་སོགས་གྲུབ་པར་ཐལ། སྒྲ་དང་མཚུངས་པའི་ཕྱིར་དེ་ལྟར་ན་སྒྲ་དང་བུམ་པ་ཁྱད་མེད་དུ་ཐལ་ཞེས་སུན་འབྱིན་པ་ནི་ཁྱད་མེད་མཚུངས་པའི་ལྟག་ཆོད་དུ་འདོད་དོ། ། འདི་འང་སྒྲ་མི་རྟག་པའི་དཔེ་ཡིན་པའི་ཕྱིར་སྒྲའི་མཉན་བྱ་སོགས་ཐོབ་པར་ཐལ་བ་ནི་མ་ངེས་པའི་སུན་འབྱིན་ལྟར་སྣང་ཡིན་ནོ། ། བསྒྲུབ་བྱ་དང་ཁྱད་པར་མེད་པའི་ལྟག་ཆོད་ནི་མ་གྲུབ་པའི་སུན་འབྱིན་ལྟར་སྣང་ཡིན་ལ། ལྡོག་པ་དང་མཚུངས་པའི་ལྟག་ཆོད་ནི་འགལ་བའི་སུན་འབྱིན་ལྟར་སྣང་ངོ་། ། འདི་གསུམ་ཀ་ཁྱད་མེད་མཚུངས་པ་ཡིན་ནོ། ། དམིགས་པ་མཚུངས་པ་ནི། རྟགས་རྩོལ་བྱུང་བཀོད་པ་ན།
ཕྱིར་རྒོལ་གྱིས་རྟགས་འདི་སྒྲ་མི་པར་སྒྲུབ་བྱེད་རྟགས་ཡང་དག་མ་ཡིན་པར་ཐལ་ཏེ་རྟགས་དེ་མེད་ཀྱང་རྟགས་གཞན་གྱིས་བསྒྲུབ་བྱ་གྲུབ་པའི་ཕྱིར་དང་། མི་རྟག་པའི་གློག་ལ་སོགས་པ་ལ་མ་མཐོང་བའི་ཕྱིར་དང་སྒྲ་མངོན་སུམ་གྱིས་མི་རྟག་པར་འགྲུབ་པའི་ཕྱིར་ཞེས་སོ། ། ཡང་གཞན་དག རྩོལ་བྱུང་ཆོས་ཅན། སྒྲ་མི་རྟག་བསྒྲུབ་ཀྱི་རྟགས་མ་ཡིན་པར་ཐལ། མི་རྟག་པའི་ཕྱོགས་གཅིག་ལ་མ་གྲུབ་པའི་ཕྱིར། དཔེར་ན་ཤིང་ཆོས་ཅན། སེམས་ཡོད་དེ། མཚན་མོ་ཉལ་བའི་ཕྱིར་ཞེས་བཀོད་ན། རྟགས་མ་ཡིན་པ་བཞིན་ཞེས་སུན་འབྱིན་པ་འདི་དམིགས་པ་མཚུངས་པའི་ལྟག་ཆོད་དུ་འདོད་དོ། །
འདི་ཡང་རྩོལ་བྱུང་རྟགས་མ་ཡིན་པར་ཐལ། མི་རྟག་པ་ལ་ཁྱབ་བྱེད་དུ་མ་གྲུབ་པས་སྒྲ་ལའང་མ་གྲུབ་ཅེས་སྒྲོ་བཏགས་ནས་རྩོད་ན་འདི་རྟགས་མ་གྲུབ་པའི་སུན་འབྱིན་ལྟར་སྣང་ཡིན་ལ། སྒྲ་མི་རྟག་པར་མངོན་སུམ་གྱིས་མཐོང་བའི་ཕྱིར་དང་རྟགས་གཞན་གྱིས་བསྒྲུབ་པའི་ཕྱིར་རྩོལ་བྱུང་ཆོས་ཅན། སྒྲ་མི་རྟག་པ་བསྒྲུབ་ལ་རྟགས་ཡང་དག་མ་ཡིན་པར་ཐལ་བྱ་བ་འདི་ཁྱབ་པ་མེད་པས་མ་ངེས་པའི་སུན་འབྱིན་ལྟར་སྣང་ཡིན་ནོ། ། ཐེ་ཚོམ་མཚུངས་པ་ནི། རྟགས་རྩོལ་བྱུང་ཉིད་བཀོད་པ་ལ་ཕྱིར་རྒོལ་གྱིས་རྩོལ་བྱུང་སྐྱེ་བ་ཡིན་ནམ་གསལ་བ་ཡིན་ཞེས་བརྟགས་ནས། རྩོལ་བྱུང་ཆོས་ཅན་སྒྲ་མི་རྟག་བསྒྲུབ་ཀྱི་རྟགས་ཡང་དག་མ་ཡིན་པར་ཐལ། གསལ་བའམ་སྐྱེ་བ་ཡིན་ཐེ་ཚོམ་ཟ་བའི་ཕྱིར་དང་རྩོལ་བ་ལས་དམིགས་པ་ཡིན་པའི་ཕྱིར་ཞེས་སུན་འབྱིན་པ་ནི་ཐེ་ཚོམ་མཚུངས་པའི་ལྟག་ཆོད་དུ་འདོད་དོ། ། འདི་ཡང་མ་ངེས་པའི་སུན་འབྱིན་ལྟར་སྣང་ཡིན་ཏེ་ཐེ་ཚོམ་ཟ་བ་དང་གསལ་བ་ཡིན་པའི་རྟགས་ལ་སྒྲ་མི་རྟག་སྒྲུབ་ཀྱི་རྟགས་ཡང་དག་མ་ཡིན་པས་མ་ཁྱབ་པའི་ཕྱིར་རོ། ། སྐྱེ་བ་ཡིན་པ་ལ་འདི་མ་གྲུབ་པའི་སུན་འབྱིན་དུའང་འགྱུར་རོ། །
དོན་གྱིས་གོ་བ་ནི། རྟགས་རྩོལ་བྱུང་ཉིད་བཀོད་པ་ལ་ཕྱིར་རྒོལ་གྱིས་གློག་ལ་སོགས་པ་ཆོས་ཅན། རྟག་པར་ཐལ། རྩོལ་བ་ལས་མ་བྱུང་བའི་ཕྱིར། རྩོལ་བ་ལས་མ་བྱུང་ན་རྟག་པ་དོན་གྱིས་ཐོབ་ཅེས་པའི་སུན་འབྱིན་ནི་དོན་གྱིས་གོ་བ་མཚུངས་པའི་ལྟག་ཆོད་དུ་འདོད་དོ། ། འདི་ཡང་རྩོལ་མ་བྱུང་ལ་རྟག་པས་མ་ཁྱབ་པས་མ་ངེས་པའི་སུན་འབྱིན་ལྟར་སྣང་ཡིན་ནོ། ། ཐལ་འགྱུར་མཚུངས་པ་ནི། རྟགས་རྩོལ་བྱུང་བཀོད་ནས་བུམ་པ་མཐུན་དཔེར་བཀོད་པ་ལ་ཕྱིར་རྒོལ་གྱིས་བུམ་པ་ཆོས་ཅན། མི་རྟག་པ་མ་ཡིན་པར་ཐལ། དེ་མི་རྟག་པ་ཡིན་པའི་རྟགས་མེད་པའི་ཕྱིར།
ཞེས་པ་འདི་ཐལ་འགྱུར་མཚུངས་པའི་ལྟག་ཆོད་དུ་འདོད་དོ། ། དེ་ནི་དཔེ་ལ་རྩོད་པའི་སུན་འབྱིན་སྟེ། འབྲས་མཚུངས་ལྟར་རྗེས་འགྲོའམ་དཔེའི་སྐྱོན་བརྗོད་པའི་སུན་འབྱིན་ལྟར་སྣང་ཡིན་ནོ། ། འདིར་བུམ་པ་རྒོལ་བ་གཉིས་ཆར་གྱིས་མི་རྟག་པར་མཐོང་བས་ཡང་དག་པར་ན་མ་གྲུབ་པ་ལྟར་སྣང་ངོ་། ། དེ་དག་ནི་ཀུན་ལས་བཏུས་སུ་བཤད་པ་ཡིན་ལ་འདི་དག་དཔྱིས་ཕྱིན་པར་འདོད་ན་ཀུན་ལས་བཏུས་ཉིད་ཀྱི་གཞུང་གི་འབྲུ་གནོན་ཏེ་བཤད་པར་བྱ་བ་ཡིན་ནོ། ། འོན་ཀྱང་ཁོ་བོས་ནི་མདོ་ཙམ་ལས་མ་བཤད་དེ་གཞན་གྱིས་མི་རྟོགས་པའི་ཕྱིར་རོ། ། ད་ནི་ཚད་མ་རིགས་བརྟག་ལས་བཤད་པ་ཡང་འཕེལ་བ་དང་མཚུངས་པ་ནི་སྒྲ་མི་རྟག་སྒྲུབ་ཀྱི་རྟགས་རྩོལ་བྱུང་ཉིད་ལ་དཔེ་བུམ་པ་བཞག་པ་ན་ཕྱིར་རྒོལ་གྱིས་སྒྲ་ཆོས་ཅན་གཟུགས་ཅན་དུ་ཐལ། རྩོལ་བ་ལས་བྱུང་བའི་ཕྱིར་དཔེར་ན་བུམ་པ་བཞིན་ནོ། ། བུམ་པ་དང་མཚུངས་ན་གཟུགས་ཅན་ཡིན་དགོས་ཞེས་བཀོད་པ་ནི་འཕེལ་བ་མཚུངས་པའི་ལྟག་ཆོད་དུ་འདོད་དོ། ། འགྲིབ་པ་མཚུངས་པ་ནི་སྔར་གྱི་རྟགས་སྦྱོར་དེ་ཉིད་ལ་ཕྱི་རྒོལ་གྱིས་སྒྲ་ཆོས་ཅན།
མཉན་བྱ་མ་ཡིན་སྟེ། རྩོལ་བ་ལས་བྱུང་བའི་ཕྱིར། དཔེར་ན་བུམ་པ་བཞིན་ནོ། ། ཞེས་པ་འདི་འགྲིབ་པ་མཚུངས་པའི་ལྟག་ཆོད་དུ་འདོད་དོ། ། འདི་གཉིས་ཀ་ལ་ཡང་ཁྱབ་པ་མེད་པས་མ་ངེས་པའི་སུན་འབྱིན་ཡིན་ནོ། ། བརྗོད་པ་དང་མཚུངས་པའི་ལྟག་ཆོད་ནི་རྟགས་རྩོལ་བྱུང་གི་དཔེ་བུམ་པ་བཞག་པ་ལ་ཕྱིར་རྒོལ་གྱིས། བུམ་པ་ཆོས་ཅན་བསྒྲུབ་བྱར་ཐལ། རྩོལ་བ་ལས་བྱུང་བའི་ཕྱིར་ཞེས་བཀོད་པ་ལྟ་བུའོ་ཞེས་འདོད་དོ། ། མ་བརྗོད་པ་དང་མཚུངས་པ་ནི། དཔེ་སྔ་མ་ཉིད་ལ་ཕྱིར་རྒོལ་གྱིས་བུམ་པ་བསྒྲུབ་བྱ་མ་ཡིན་ན་རྒྱུ་མཚན་མཚུངས་པས་སྒྲ་བསྒྲུབ་བྱ་མ་ཡིན་པར་ཐལ་ལོ་ཞེས་བཤད་པ་ནི་མ་བརྗོད་པ་མཚུངས་པའི་ལྟག་ཆོད་དུ་འདོད་དོ། །
འདི་ཡང་མ་ངེས་པའི་སུན་འབྱིན་ལྟར་སྣང་ཡིན་པ་ནི་སྔ་མའི་རིགས་པས་ཤེས་སོ། ། རིགས་པ་མཚུངས་པ་ནི། རྩོལ་བྱུང་གིས་སྒྲ་མི་རྟག་པར་བསྒྲུབ་པ་ལ་བུམ་པ་དཔེར་བཞག་པ་ན། སྒྲ་ཆོས་ཅན་རྟག་ཏེ་ལུས་ཅན་མ་ཡིན་པའི་ཕྱིར། ནམ་མཁའ་བཞིན། ཞེས་པ་ནི་རིགས་པ་མཚུངས་པའི་ལྟག་ཆོད་དུ་འདོད་དོ། ། དེ་ཡང་སྔ་མ་ལྟར་མ་ངེས་པའི་རྟགས་བརྗོད་པའི་སུན་འབྱིན་ལྟར་སྣང་ངོ་། ། སོ་སོའི་དཔེའི་དང་མཚུངས་པ་ནི། སྒྲ་མི་རྟག་ཏེ་ཤེས་བྱ་ཡིན་པའི་ཕྱིར། དཔེར་ན་བུམ་པ་བཞིན་ཞེས་བཀོད་པ་ལ།
ཕྱིར་རྒོལ་གྱིས་སྒྲ་རྟག་པར་ཐལ་ཤེས་བྱ་ཡིན་པའི་ཕྱིར། ནམ་མཁའ་བཞིན། དེའང་བུམ་པ་དཔེ་ཡིན་པས་མི་རྟག་ན་ནམ་མཁའ་དཔེར་འགྱུར་བས་རྟག་པར་ཡང་འགྱུར་དགོས་སོ་ཞེས་པ་འདི་སོ་སོའི་དཔེ་དང་མཚུངས་པའི་ལྟག་ཆོད་དུ་འདོད་དོ། ། འདི་ཡང་མ་གྲུབ་པའམ་གཙོ་བོར་ནི་མ་ངེས་པའི་སུན་འབྱིན་ལྟར་སྣང་ངོ་། ། བསྒྲུབ་བྱ་དང་མཚུངས་པ་ནི་སྒྲ་མི་རྟག་སྟེ་ཞེས་ངག་ལྔ་ལྡན་བཀོད་པ་ན་ཕྱིར་རྒོལ་གྱིས་དཔེ་བུམ་པ་ལ་ངག་ལྔ་ལྡན་འགོད་དགོས་པར་འགྱུར་ཏེ། བསྒྲུབ་བྱ་ལ་ངག་ལྔ་ལྡན་འགོད་དགོས་པའི་ཕྱིར་ཞེས་བྱ་བ་ལྟ་བུ་བསྒྲུབ་བྱ་དང་མཚུངས་པའི་ལྟག་ཆོད་དུ་འདོད་དོ། འདི་ཡང་སྔ་མ་ལྟར་མ་ངེས་པའི་སུན་འབྱིན་ལྟར་སྣང་ངོ་། ། འདི་ཡི་དཔེར་བརྗོད་གཞན་དག་དཔེ་སྔ་མ་ལ་ཆོས་ཅན་ལ་བསྒྲུབ་བྱ་ལྟར་མ་གྲུབ་པའི་རྟགས་སྦྱོར་བ་སྟེ་དཔེར་ན་སྒྲ་ཆོས་ཅན་མི་རྟག་ཏེ་མིག་གི་གཟུང་བྱ་ཡིན་པའི་ཕྱིར་བྱ་བ་ལྟ་བུའོ་ཟེར་བ་ལྟར་ན་ནི་མ་གྲུབ་པའི་ལྟར་སྣང་ངོ་། ། མི་རྟག་པ་མཚུངས་པའི་ལྟག་ཆོད་ནི། སྒྲ་མི་རྟག་ཏེ་བྱས་པའི་ཕྱིར་ཞེས་བྱ་བ་ལ།
ཕྱིར་རྒོལ་གྱིས་ཆོས་ཐམས་ཅད་ཆོས་ཅན་དུ་འཇོག་དགོས་པའི་ཕྱིར་མི་རྟག་པའམ་བུམ་པའང་ཆོས་ཅན་དུ་ཅི་སྟེ་མི་འཇོག་སྟེ། ཆོས་ཅན་ཡིན་པར་ཐལ། ཆོས་ཡིན་པའི་ཕྱིར། ཞེས་པ་ལྟ་བུ་ཡིན་ཟེར་རོ། ། འདི་འང་མ་ངེས་པའི་སུན་འབྱིན་ལྟར་སྣང་ངོ་། ། རབ་བྱེད་དང་མཚུངས་པའི་ལྟག་ཆོད་ནི། སྒྲ་ཆོས་ཅན་མི་རྟག་ཏེ་རྩོལ་བྱུང་ཡིན་པའི་ཕྱིར་བུམ་པ་བཞིན་བྱས་པ་ལ་ཕྱི་རྒོལ་གྱིས་སྒྲ་རྟག་པར་ཐལ་མཉན་བྱ་ཡིན་པའི་ཕྱིར། སྒྲ་ཉིད་བཞིན་ཞེས་པ་ལྟ་བུ་ནི་སྔ་རབས་པ་འདོད་པའི་དཔེར་བརྗོད་ཡིན་ནོ། ། དེའང་མ་ངེས་པའི་སུན་འབྱིན་ལྟར་སྣང་ཡིན་ནོ། ། གཞན་དཔེ་སྔ་མ་ཉིད་ལས་འབྱུང་བ་ལྔ་པོ་ཆོས་ཅན་མི་རྟག་ཏེ་དྲི་དང་ལྡན་པའི་ཕྱིར་ཞེས་ཕྱིར་རྒོལ་གྱིས་བཀོད་པ་ལྟ་བུའོ་ཟེར་བའང་མ་གྲུབ་པར་འདུས་སོ། །
དུས་འདས་མཚུངས་པའི་ལྟག་ཆོད་ནི། དཔེར་ན་རིག་པ་ཅན་པས། སྒྲ་མི་རྟག་སྟེ་རྩོལ་བ་ལས་བྱུང་བའི་ཕྱིར་ཞེས་བཀོད་པ་ལ་དཔྱོད་པ་བ་ན་རེ། སྒྲ་ཆོས་ཅན་རྟག་ཏེ་སྦྱོར་བ་ལས་གསལ་བའི་ཕྱིར། གཟུགས་བཞིན་ཞེས་བཀོད་པ་འདི་རིག་པ་ཅན་པ་ན་རེ་དུས་ལས་འདས་པའི་ཚར་གཅད་ཡིན་ནོ་ཞེས་ཟེར་རོ། ། འདི་ཡང་མ་གྲུབ་པའི་སུན་འབྱིན་ལྟར་སྣང་ཡིན་ཏེ། རིག་པ་ཅན་གྱི་ལུགས་ལ་གཟུགས་སྦྱོར་བ་ལས་གསལ་བ་ཡིན་པའི་རྒྱུ་མཚན་ནི། གཟུགས་དངོས་པོ་སྔར་ཡོད་ཡིན་ཡང་བུམ་པ་དང་སྣང་བ་ལ་སོགས་གཟུགས་མཐོང་བའི་རྐྱེན་སྦྱར་བས་གསལ་བའི་ཕྱིར་རོ། ། སྦྱོར་བ་ལས་གསལ་བ་ནི་དེ་ལྟ་བུ་འདོད་པས་ཕྱིར་རྒོལ་སྤྱོད་པ་བས་བཀོད་པའི་སྦྱོར་བ་ལས་གསལ་བའི་རྟགས་ནི་སྒྲ་ལ་མ་གྲུབ་སྟེ་སྦྱོར་བ་སྔ་མ་དབྱུག་གུ་ལ་སོགས་སྦྱོར་བའི་ཚེ་ན་སྒྲ་མེད་ལ་རྒྱང་རིང་པོར་སྒྲ་གསལ་བ་ཡོད་ཙམ་ན། སྔར་གྱི་སྦྱོར་བ་ལ་སོགས་འགགས་པའི་ཕྱིར་གསལ་བྱ་གསལ་བྱེད་དུས་ལས་འདས་པ་སྟེ་དུས་མི་མཉམ་པའི་ཕྱིར་སྒྲ་སྦྱོར་བ་ལས་གསལ་བ་མ་ཡིན་པར་འདོད་དོ། །
དེས་ན་རིག་པ་ཅན་གྱི་ངོར་ཕྱིར་རྒོལ་སྤྱོད་པ་བའི་སྦྱོར་བ་ལས་གསལ་བའི་ཕྱིར་ཞེས་པ་འདི་མ་གྲུབ་པ་ཡིན་ནོ། ། འདི་ཡང་གོ་བདེ་བའི་ཕྱིར་ཁོ་བོས་རྩོལ་བྱུང་དཔེར་སྨྲོས་པ་ཙམ་ཡིན་ནོ། ། དེ་དག་གིས་མཚོན་ནས་རྩོད་པའི་ངག་ལྟར་སྣང་ལ་དབྱེ་བ་བྱས་པའི་ལྟག་ཆོད་ཀྱི་མིང་ཅན་ནང་ཚན་བསམ་གྱིས་མི་ཁྱབ་པ་ཡོད་ཀྱང་ཐམས་ཅད་འགལ་བ་དང་མ་ངེས་པ་དང་མ་གྲུབ་པའི་རྟགས་ལྟར་སྣང་བརྗོད་པའི་ལན་ལྟར་སྣང་ཡིན་པར་ཁོང་དུ་ཆུད་པར་བྱས་ཏེ། རིགས་པའི་དབང་ཕྱུག་དམ་པ་ཕྱོགས་གླང་གིས་ཇི་སྐད་དུ་དེ་ཉིད་ལས་སྦྱོར་བའི་བྱེ་བྲག་ཅུང་ཟད་ཙམ་གྱིས་དབྱེ་བ་མཐའ་ཡས་པར་འགྱུར་རོ་ཞེས་གསུངས་སོ། ། རིགས་བརྟག་ལས་བཤད་པའི་ལྟག་ཆོད་འདི་དག་རིགས་པའི་གཏེར་དུ་ཕྱོགས་ཙམ་སྨོས་པ་ལ་བརྟེན་ནས་གོ་བདེ་བར་བསམས་ནས་བདག་གིས་དཔེར་བརྗོད་ཅུང་ཟད་དང་བཅས་པ་བརྗོད་པ་ཡིན་གྱི། རྒྱ་གར་གྱི་དཔེ་ཁུངས་མ་མཐོང་བ་ནི་མ་ཡིན་ནོ། ། དེ་ལྟ་བས་ན་མཁས་པ་རྣམས་ཀྱིས་འདི་ནི་དཔྱད་པར་བྱའོ། ། དེས་ན་རིགས་པའི་གཏེར་དུ་བཤད་པ་རྣམས་ཤེས་པ་ལ་འདི་ཙམ་གྱིས་ཆོག་མོད་ཀྱང་འདི་དག་དཔྱིས་ཕྱིན་པར་འགྲེལ་པ་རྣམས་ལས་བཤད་པ་ལྟར་ཤེས་པར་བྱ་ཞིང་། རྒྱ་ཆེར་ནི་སློབ་དཔོན་ཕྱོགས་གླང་གིས་མཛད་པའི་རྐང་མིག་པའི་རིགས་པ་བརྟག་པ་དང་། བྱེ་བྲག་པའི་རིགས་པ་བརྟག་པ་ལས་ཤེས་པར་བྱའོ།། །།
སློབ་དཔོན་ལ་ཡང་མ་ཐོས་ཤིང་། ། དཔེ་ཆ་དག་པོའང་མ་རྙེད་ལ། ། བདག་ཀྱང་ལེ་ལོའི་དབང་གྱུར་པས། ། ཉེས་གང་མཁས་པས་བཟོད་པར་མཛོད། ། ཟབ་ཅིང་གཏིང་དཔག་དཀའ་བའི་རིགས་ལམ་འདི། ། འདི་ན་ཆ་ཙམ་རྟོགས་པ་འགའ་མ་བྱུང་། ། ཕྱིན་ཆད་སྐྱེ་བོས་ལེགས་ཆ་གང་རྙེད་པ། ། དེ་དང་དེ་དག་ཁོ་བོའི་ལེགས་བཤད་མཐུ། ། ཞེས་བྱ་བར་ཁོང་དུ་ཆུད་པར་བྱའོ། ། གང་དག་གཞུང་རེ་ལེགས་པར་མ་སྦྱངས་ཀྱང་། །
ཕྱོགས་ཙམ་རྟོགས་པའི་མངོན་རློམ་གྱིས་ཁེངས་ནས། ། བདག་ཉིད་མཁས་ཞེས་སྒྲོགས་པ་དེ་དག་གིས། ། ཁོ་བོའི་གཞུང་བརྒྱའི་མིང་ཡང་ཤེས་མ་ཡིན། ། གཞུང་བརྒྱ་སྨྲ་ལ་མཁས་པ་དབང་ཕྱུག་དཔལ། ། གང་གི་རིགས་པའི་གསང་ཚིག་སུས་ཤེས་པ། ། དེ་ནི་རྒོལ་བ་སེང་གེའི་ཁྲི་སྟེང་དུ། ། རྩོད་པའི་ཚེ་ན་འཇིགས་པ་ག་ལ་ཡོད། ། བདག་གི་བློ་གྲོས་ཆུ་གཏེར་ཆེན་པོ་ལས། ། ལེགས་བཤད་ཡན་ལག་བརྒྱད་ལྡན་མི་ཟད་མོད། ། ནོར་བའི་རྙོག་ཆུས་ཚིམ་པའི་སྐྱེ་བོ་ལ། །
མང་དུ་སྤྲོས་ཀྱང་དགོས་པ་ཅི་ཞིག་མཆིས། ། རྣམ་དག་གཞུང་བརྒྱའི་མཁའ་ལས་ལེགས་འོངས་ཤིང་། ། རྩོམ་འཆད་རྩོད་པའི་འོད་ཟེར་སྟོང་འབར་བས། ། རྒོལ་ངན་རྒྱུ་སྐར་བྱེ་བའི་ཟིལ་འཇོམས་པ། ། དབང་ཕྱུག་དཔལ་གྱིས་རྩོད་པའི་རྒྱན་འདི་བཤད། ། འདིར་ནི་རབ་དཀར་དགེ་བ་གང་བསྐྲུན་དེས། ། མི་ཟད་འཁོར་བའི་རྒྱ་མཚོར་ནུབ་པ་ཡི། ། ཉམས་ཐག་འགྲོ་བ་འདི་རྣམས་ཅིག་ཅར་དུ། ། ཞི་བདེའི་གླིང་དུ་ངེས་པར་ཁྲིད་གྱུར་ཅིག ། བདག་ཀྱང་དེང་ནས་ཚེ་རབས་ཐམས་ཅད་དུ། །
སྐྱབས་གནས་དཀོན་མཆོག་གསུམ་དང་མི་འབྲལ་ཞིང་། ། ཐེག་མཆོག་དགེ་བའི་བཤེས་ཀྱིས་ཡོངས་བཟུང་སྟེ། ། སྒོ་གསུམ་གཞན་དོན་ཁོ་ནར་སྤྱོད་གྱུར་ཅིག ། རྩོད་པའི་རྒྱན་ཞེས་བྱ་བའི་རབ་ཏུ་བྱེད་པ་རྫོགས་སོ། ། བཀྲ་ཤིས་པར་གྱུར་ཅིག། །། མཾ་གྷ་ལ་ཀུ་རུ།། །། དྷིར་གྷ་ཨ་ཡུ།། །། PAGE * MERGEFORMAT 20 དབང་ཕྱུག་དཔལ་བཟང་། རིགས་གཏེར་གྱི་ཚར་བཅད་དང་ལྟག་ཆོད་བརྟག་པ། PAGE * MERGEFORMAT 19
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
