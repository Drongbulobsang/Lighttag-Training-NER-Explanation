སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༨
ས་ལམ་གྱི་རྣམ་པར་གཞག་པ་དགོངས་པ་གསལ་བའི་ཉི་འོད།
༄༅། །ས་ལམ་གྱི་རྣམ་པར་གཞག་པ་དགོངས་པ་གསལ་བའི་ཉི་འོད་ཅེས་བྱ་བ་བཞུགས་སོ།། ཨོཾ་སྭསྟི། ས་ལམ་གྱི་རྣམ་གཞག་དགོངས་པ་གསལ་བའི་ཉི་འོད་ཅེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། བདེ་ལྡན་གཙུག་གི་ཆུ་ཤེལ་མདངས་ཕྲོག་མཚན་དཔེའི་རི་དྭགས་དང་ལྡན་ཞིང་། ། རལ་པའི་ཁུར་བྱུང་ལམ་གསུམ་ཆུ་བོའི་བསིལ་ལས་ཆེས་ལྷག་དྲུག་ཅུའི་དབྱངས། ། གསུམ་བརྩེགས་བསྲེག་བྱེད་དྲག་པོའི་མིག་ལས་ནུས་པའི་མཐུ་ལྡན་མཁྱེན་པའི་ཐུགས། ། གང་ལ་རེག་ལྡན་བླ་མ་མཆོག་དང་ལྷའི་ལྷ་ལ་ཕྱག་འཚལ་ལོ། ། གང་གིས་མཁས་ལ་དང་བློའི་ནུས་པ་སྟེར་བྱེད་ཅིང་། ། བར་མ་རྣམས་ལའང་ལེགས་བཤད་མིག་དང་ལྡན་གྱུར་པ། །
རྨོངས་པ་རྣམས་ཀྱི་བློའི་མུན་པ་སེལ་བའི་མཆོག ། ས་ལམ་རྣམ་གཞག་དགོངས་གསལ་ཉི་འོད་བདག་གིས་བྲི། ། འདི་ལ་གསུམ་ཏེ། སྤྱིའི་རྣམ་པར་གཞག་པ། སྐབས་སུ་བབ་པ་ས་ལམ་ཉིད་བཤད་པ། དེས་གྲུབ་པའི་འབྲས་བུའི་རྣམ་གཞག་གོ ། དང་པོ་ལ་སྤྱིར་གང་ཟག་ནི་རིགས་གསུམ་སྟེ་སྲིད་པ་འདོད་པ་དང་། དེ་དང་བྲལ་བར་འདོད་པ་དང་། དེ་གཉིས་ཀ་མི་འདོད་པའོ། ། དང་པོ་ནི།
རྒྱང་འཕེན་པ་དང་། ལྟ་བ་ཆད་པའི་མཐའ་སྨྲ་བ་ལ་སོགས་ཏེ། དེ་དག་ནི་ཁམས་གསུམ་ས་དགུ་ལ་ངན་འགྲོའི་ལམ་དང་། བདེ་འགྲོའི་ལམ་གཉིས་ལས། ལྟ་བ་ངན་པའི་འབྲས་བུ་ནི་ངན་འགྲོ་ཉིད་དུ་ངེས་པའི་ཕྱིར་རོ། ། གཉིས་པ་ནི་མུ་སྟེགས་མཆོག་གཅེར་བུ་བ་དང་། རང་སྡེ་གྲུབ་མཐའ་འོག་མ་ལ་གནས་པ་རྣམས་ཏེ། དེ་དག་ནི་སྲིད་པ་ཟད་པའི་ཐབས། ཚུལ་ཁྲིམས་ལ་འབད་ཀྱང་ལྟ་བ་མ་དག་པས་བདེ་འགྲོ་ཉིད་ཐོབ་ཀྱི་ངེས་ལེགས་ཐོབ་པ་ནི་མ་ཡིན། ཡང་ཉན་ཐོས་དང་།
རང་སངས་རྒྱས་རྣམས་ཀྱང་ཐབས་ལ་མཁས་པ་ཁྱད་པར་ཅན་དང་བྲལ་བས་སྲིད་པ་དང་བྲལ་བར་འདོད་པ་ཡིན་གྱི་སྲིད་ཞི་གཉིས་ཀྱི་མཐའ་ལ་མི་གནས་པ་ནི་མ་ཡིན་ནོ། ། གསུམ་པ་ཐེག་པ་ཆེན་པོ་ནི། ལྟ་བ་བདག་མེད་རྟོགས་པའི་ཤེས་རབ་ཀྱིས་སྲིད་པ་མི་འདོད་པ་དང་། སྤྱོད་པ་ཐབས་མཁས་ཁྱད་པར་ཅན་བྱང་ཆུབ་ཀྱི་སེམས་བརྩེ་བ་སྙིང་རྗེ་ཆེན་པོ་ལ་སོགས་པས་མྱ་ངན་ལས་འདས་པ་ལ་ཡང་གནས་པ་མ་ཡིན་པའི་ཕྱིར་ཏེ། རྒྱན་ལས། ཚུལ་རོལ་ཕ་རོལ་མཐའ་ལ་མིན་ཞེས་དང་། ཉིར་སྣང་ལས་བྱང་ཆུབ་སེམས་དཔའི་སྙིང་བརྩེ་ནི། སྲིད་པ་དགའ་བར་བྱེད་པ་སྟེ། ། བློ་ཡི་དེ་ནི་གནས་པ་ཡང་། ། བརྐམ་པ་རྗེས་སུ་སེམས་མ་ཡིན།
ཞེས་གསུངས་པའོ། ། དེ་ལྟར་གང་ཟག་ནི་རིགས་གསུམ་ལས། དང་པོ་ནི་ཆོས་ལ་དངོས་སུ་འཇུག་པ་མ་ཡིན་ལ། གཉིས་པ་དང་གསུམ་པ་ནི་ཆོས་ལ་འཇུག་པའི་སྒོ་དང་པོ་དད་པ་དང་། དགེ་བའི་བཤེས་གཉེན་ལ་བསྟེན་ནས་མངོན་མཐོ་དང་། དེའི་སྟེང་དུ་ཡང་དག་པའི་ལྟ་བ་ལ་བརྟེན་ནས་ངེས་ལེགས་བྱང་ཆུབ་གསུམ་༼གཉིས་༽དང་། དེའི་སྟེང་དུ། ཐབས་མཁས་ཁྱད་པར་ཅན་ལ་བརྟེན་ནས་རྫོགས་པའི་བྱང་ཆུབ་ཐོབ་པར་འགྱུར་བ་ཡིན་ཏེ། རིན་ཆེན་འཕྲེང་བ་ལས། དད་ཅན་ཉིད་ཕྱིར་ཆོས་ལ་བརྟེན། །
ཤེས་རབ་ལྡན་ཕྱིར་ཡང་དག་རིག ། འདི་གཉིས་གཙོ་བོ་ཤེས་རབ་སྟེ། ། དེ་ཡི་སྔོན་འགྲོ་དད་པ་ཡིན། ། ཞེས་པ་དང་། སྦྱིན་དང་ཚུལ་ཁྲིམས་གཞན་གྱི་དོན། ། བཟོད་པ་བརྩོན་འགྲུས་འདི་ཉིད་ཀྱི། ། རྟེན་ནམ་ཤེས་རབ་ཐར་པའི་རྒྱུ། ། ཐེག་ཆེན་དོན་ནི་བསྡུས་པ་ཡིན། ། ཞེས་གསུངས་པས་སོ། ། གཉིས་པ་སྐབས་སུ་བབ་པའི་ས་ལམ་ཉིད་བཤད་པ་ལ།
གང་ལ་སྐྱེ་བའི་རྟེན། དེ་ལ་བརྟེན་ནས་སྐྱེས་པའི་ས་ལམ་གྱི་རྣམ་གཞག་དངོས་བཤད་པ་གཉིས་ལས། དང་པོ་ལ་ལུས་རྟེན་དང་། སེམས་རྟེན་གཉིས། དང་པོ་ནི་རང་སྟོབས་ཀྱིས་སྔར་མེད་པའི་གསར་དུ་ངན་སོང་གསུམ་དང་སྒྲ་མི་སྙན་པ་ལ་མི་སྐྱེ་སྟེ། རྣམ་སྨིན་གྱི་སྒྲིབ་པ་ཤས་ཆེན་པོ་དང་ལྡན་པའི་ཕྱིར། ཟ་མ་དང་མ་ནིང་ལ་ཡང་མི་སྐྱེ་སྟེ། གཉེན་པོ་སོ་སོར་རྟོག་པའི་ཤེས་རབ་སྤྱད་མི་བཟོད་པའི་ཕྱིར། ལས་ཀྱི་སྒྲིབ་པ་ཤས་ཆེན་པོ་དང་ལྡན་པས་མཚམས་མེད་ལྔ་བྱས་པ་ལ་ཡང་མི་སྐྱེ་ལ། ཁམས་གོང་མ་ལ་དངོས་སུ་མི་སྐྱེ་སྟེ།
རྒྱུད་ཏིང་ངེ་འཛིན་གྱི་གཡེངས་པས་སེམས་ལོང་མེད་པའི་ཕྱིར། སྐྱེས་ཟིན་གནས་པ་ནི་དེ་དག་ཐམས་ཅད་ལ་ཤེས་པར་བྱའོ། ། གཞན་སྟོབས་ཀྱིས་དེ་དག་ཐམས་ཅད་ལ་ཡང་སྐྱེ་སྟེ། འཁོར་མོ་འཇིག་གི་ཡུལ་དུ། འཕགས་པ་འཇིག་རྟེན་དབང་ཕྱུག་གིས་ཡི་དྭགས་མང་པོ་བདེན་པ་མཐོང་བ་ལ་བཀོད་པར་བཤད་པའི་ཕྱིར་དང་། པད་དཀར་ལས་ཀླུ་ཉི་ཁྲི་ཆིག་སྟོང་གིས་བྱང་ཆུབ་མཆོག་ཏུ་སེམས་བསྐྱེད་པར་བཤད་པའི་ཕྱིར་དང་། ཤེར་ཕྱིན་གྱི་མདོ་ལས་ཀྱང་གཟུགས་ན་སྤྱོད་པ་དང་། གཟུགས་མེད་ན་སྤྱོད་པའི་ལྷའི་བུ་མང་པོ་བྱང་ཆུབ་ཏུ་སེམས་བསྐྱེད་པར་བཤད་པའི་ཕྱིར་རོ། ། གཉིས་པ་སེམས་རྟེན་ལ། མཐོང་ལམ་ཡན་ཆད་ནི།
བསམ་གཏན་དང་པོའི་ཉེར་སྡོགས། དང་པོའི་དངོས་གཞི་ཙམ་པོ་དང་། ཁྱད་པར་ཅན་གཉིས། གཉིས་པ། གསུམ་པ། བཞི་པའི་དངོས་གཞི་སྟེ་བསམ་གཏན་ས་དྲུག་དང་། གཟུགས་མེད་དང་པོ་གསུམ་སྟེ། ཟག་མེད་ས་དགུ་པོ་གང་རུང་ལ་བརྟེན་དགོས་ཏེ། སྤང་བྱ་མཐོང་སྤང་སྤོང་བ་ལ། ཞི་གནས་ཁྱད་པར་ཅན་སེམས་གནས་པའི་ཐབས་དགུ་མཐར་ཕྱིན་པ་དང་།
ལྷག་མཐོང་ཁྱད་པར་ཅན་བདག་མེད་རྟོགས་པའི་ཤེས་རབ་ཟུང་དུ་འཇུག་དགོས་པའི་ཕྱིར་ཏེ། སྤྱོད་འཇུག་ལས། ཞི་གནས་རབ་ཏུ་ལྡན་པའི་ལྷག་མཐོང་གིས། ། ཉོན་མོངས་རྣམ་པར་འཇོམས་པར་ཤེས་བྱས་ནས། ། ཐོག་མར་ཞི་གནས་བཙལ་བྱ་དེ་ནས་ནི། ། འཇིག་རྟེན་ཆགས་པ་མེད་ལ་མངོན་དགས་འགྲུབ། ། ཅེས་གསུངས་པའི་ཕྱིར། ཚོགས་སྦྱོར་ནི་ཐོག་མར་འདོད་པ་དང་གཟུགས་ཀྱི་རྟེན་ཁོ་ན་ལ་སྐྱེ་ཡང་བསམ་པ་འདོད་པས་བསྡུས་པ་ལས་ནི་ངེས་པར་ཚོགས་ལམ་སྐྱེ་དགོས་ལ། སྦྱོར་ལམ་ནི་འདོད་པ་དང་། གཟུགས་ཀྱི་སས་བསྡུས་གཉིས་ལ་སྐྱེ་བ་ཡོད་པ་ཤེས་པར་བྱའོ། །
གཉིས་པ་དེ་ལ་བརྟེན་ནས་སྐྱེས་པའི་ས་ལམ་གྱི་རྣམ་གཞག་དངོས་ལ། ས་ཡི་རྣམ་གཞག་དང་། ལམ་གྱི་རྣམ་གཞག་གཉིས། དང་པོ་ལ་སའི་མཚན་ཉིད་དང་། དབྱེ་བ་གཉིས། དང་པོ་ནི། ཡོན་ཏན་གྱི་རྟེན་བྱེད་པའི་ངེས་ལེགས་ཀྱི་ལམ་གྱིས་བསྡུས་པའི་རྟོགས་པ་སའི་མཚན་ཉིད་ཡིན། དབྱེ་ན། ཉན་ཐོས་རང་རྒྱལ་གྱི་ས། བྱང་ཆུབ་སེམས་དཔའི་ས།
སངས་རྒྱས་ཀྱི་ས་དང་བཞི། དང་པོ་ལ་ཡང་མཚན་ཉིད་དང་། དབྱེ་བ་གཉིས། དང་པོ་ནི། ཉན་ཐོས་ཀྱི་ཡོན་ཏན་གྱི་རྟེན་བྱེད་པའི་ཉན་ཐོས་ཀྱི་རྟོགས་པ་དེ། ཉན་ཐོས་ཀྱི་སའི་མཚན་ཉིད་ཡིན། གཉིས་པ་དབྱེ་ན། དཀར་པོ་རྣམ་པར་མཐོང་བའི་ས། རིགས་ཀྱི་ས། བརྒྱད་པའི་ས།
མཐོང་བའི་ས། སྲབ་པའི་ས། འདོད་ཆགས་དང་བྲལ་བའི་ས། བྱས་པ་རྟོགས་པའི་ས། ཉན་ཐོས་ཀྱི་ས་དང་བརྒྱད་དེ། རིན་ཆེན་འཕྲེང་བ་ལས། ཇི་ལྟར་ཉན་ཐོས་ཐེག་པ་ལས། ། ཉན་ཐོས་ས་ནི་བརྒྱད་བཤད་པ། ། དེ་བཞིན་ཐེག་པ་ཆེན་པོ་ལའང་། ། བྱང་ཆུབ་སེམས་དཔའི་ས་བཅུ་བསྟན། །
ཞེས་གསུངས་པས་སོ། ། བརྒྱད་ཀྱི་མཚན་ཉིད་རིམ་བཞིན། བསམ་པའི་སྟོབས་ཀྱིས་གནས་སྐབས་ཉན་ཐོས་སུ་རིགས་ངེས་པའི་ཉན་ཐོས་ཚོགས་ལམ་པའི་ཡོན་ཏན་གྱི་རྟེན་བྱེད་པའི་རྟོགས་པ་དེ། དང་པོའི་མཚན་ཉིད་ཡིན། གནས་སྐབས་ཉན་ཐོས་སུ་རིགས་ངེས་པའི་ཉན་ཐོས་སྦྱོར་ལམ་པའི་ཡོན་ཏན་གྱི་རྟེན་བྱེད་པའི་རྟོགས་པ་དེ་གཉིས་པའི་མཚན་ཉིད་ཡིན། རྒྱུན་ཞུགས་ཞུགས་པའི་ཡོན་ཏན་གྱི་རྟེན་བྱེད་པའི་རྟོགས་པ་དེ་གསུམ་པའི་མཚན་ཉིད་ཡིན། རྒྱུན་ཞུགས་འབྲས་གནས་ཙམ་པོ་པའི་ཡོན་ཏན་གྱི་རྟེན་བྱེད་པའི་རྟོགས་པ་དེ་བཞི་པའི་མཚན་ཉིད་ཡིན། ཕྱིར་འོང་འབྲས་གནས་ཙམ་པོ་པའི་ཡོན་ཏན་གྱི་རྟེན་བྱེད་པའི་རྟོགས་པ་དེ་ལྔ་པའི་མཚན་ཉིད་ཡིན། ཕྱིར་མི་འོང་འབྲས་གནས་ཙམ་པོ་པའི་ཡོན་ཏན་གྱི་རྟེན་བྱེད་པའི་རྟོགས་པ་དེ་དྲུག་པའི་མཚན་ཉིད་ཡིན། ཉན་ཐོས་དགྲ་བཅོམ་པའི་ཡོན་ཏན་གྱི་རྟེན་བྱེད་པའི་རྟོགས་པ་དེ་བདུན་པའི་མཚན་ཉིད་ཡིན།
ཕྱིར་འོང་ཞུགས་པ། ཕྱིར་མི་འོང་ཞུགས་པ། ཉན་ཐོས་དགྲ་བཅོམ་ཞུགས་པ་གསུམ་པོ་གང་རུང་གི་ཡོན་ཏན་གྱི་རྟེན་བྱེད་པའི་རྟོགས་པ་དེ་བརྒྱད་པའི་མཚན་ཉིད་ཡིན། འོ་ན་ཉན་ཐོས་ལ་ས་བརྒྱད་ཀྱིས་ཟླས་ཕྱེ་བའི་ཉན་ཐོས་ཀྱི་ས་དེ། ངེས་པར་འབྲས་གནས་གསུམ་པོ་གང་རུང་གི་རྟོགས་པར་ངེས་སམ་ཞེ་ན། དེ་ནི་མ་ངེས་ཏེ། ཆགས་བྲལ་སྔོན་སོང་གི་ཕྱིར་འོང་ཞུགས་པ་དང་། དེའི་ཕྱིར་མི་འོང་ཞུགས་པས་མ་ངེས་པའི་ཕྱིར། དེས་ན་ཉན་ཐོས་ཀྱི་ས་དེ་ལ། དེ་གཉིས་དང་།
རིམ་གྱིས་པའི་རྒྱུན་ཞུགས་འབྲས་གནས་ཁྱད་པར་ཅན་དང་། ཕྱིར་འོང་འབྲས་གནས་ཁྱད་པར་ཅན་དང་། ཕྱིར་མི་འོང་འབྲས་གནས་ཁྱད་པར་ཅན་དང་གསུམ་གྱི་རྟོགས་པ་ནི་རིམ་བཞིན་ཕྱིར་འོང་ཞུགས་པ། ཕྱིར་མི་འོང་ཞུགས་པ། དགྲ་བཅོམ་ཞུགས་པ་གསུམ་གྱི་རྟོགས་པ་ཡིན་པས། རིམ་གྱིས་པའི་ཞུགས་པའི་རྒྱུད་ཀྱི་རྟོགས་པ་དང་། ཅིག་ཅར་བའི་རྒྱུན་ཞུགས་འབྲས་གནས་ཁྱད་པར་ཅན་གྱི་རྟོགས་པ་ནི། ཅིག་ཅར་བའི་དགྲ་བཅོམ་ཞུགས་པའི་རྟོགས་པ་ཡིན་པས། ཅིག་ཅར་བའི་རྟོགས་པ་སྟེ། མདོར་ན་ཆགས་བྲལ་སྔོན་སོང་དང་།
རིམ་གྱིས་པ། ཅིག་ཅར་བ་གསུམ་གའི་རྟོགས་པ་ཡོད་པར་ཤེས་པར་བྱའོ། ། གང་དག་ཉན་ཐོས་ཞུགས་པའམ། ཞུགས་པ་༼ཞུགས་པ་ཁོ་ན་༽ཡིན་ན། རྒྱུན་ཞུགས་ཞུགས་པ་ཡིན་པས་ཁྱབ་པར་སྨྲ་བ་རྣམས་ལ་ནི། ཆགས་བྲལ་སྔོན་སོང་གི་ཕྱིར་འོང་ཞུགས་པ་དང་། དེའི་ཕྱིར་མི་འོང་ཞུགས་པ་གཉིས་ནི། ། ཞུགས་པ་དང་འབྲས་གནས་གང་རུང་ཡིན་པར་ཐལ། རིམ་བཞིན་ཕྱིར་འོང་ཞུགས་པ་དང་། ཕྱིར་མི་འོང་ཞུགས་པ་ཡིན་པའི་ཕྱིར།
འདོད་ན། ཞུགས་པ་ཡིན་པར་ཐལ། ཞུགས་གནས་གང་རུང་གང་ཞིག འབྲས་གནས་མ་ཡིན་པའི་ཕྱིར། འདོད་ན། རྒྱུན་ཞུགས་ཞུགས་པ་ཡིན་པར་ཐལ། ཞུགས་པ་ཡིན་པའི་ཕྱིར། རྟགས་ཕྱི་མ་མ་གྲུབ་ན། བཅུ་དྲུག་པའི་རྟོགས་པ་ཐོབ་པར་ཐལ། ཞུགས་གནས་གཉིས་ཀྱི་ཟླས་ཕྱེ་བའི་འབྲས་གནས་ཡིན་པའི་ཕྱིར།
དེས་ན་འདི་ལྟ་བུའི་མ་དཔྱད་པའི་གྲུབ་མཐའ་ལ་འཇུག་པར་མི་བྱ་སྟེ། རྩིབ་མ་ཆག་པའི་ཕྱིར་རོ། ། གཉིས་པ་རང་སངས་རྒྱས་ཀྱི་ས་ལ་ཡང་མཚན་ཉིད། དབྱེ་བ་གཉིས། དང་པོ་ནི། རང་སངས་རྒྱས་ཀྱི་ཡོན་ཏན་གྱི་རྟེན་བྱེད་པའི་རྟོགས་པ། གཉིས་པ་ལ། བསེ་རུ་ལྟ་བུའི་ས་དང་། ཚོགས་སྤྱོད་ཀྱི་ས་གཉིས། མཚན་ཉིད་རིམ་བཞིན།
བསེ་རུ་ལྟ་བུའི་རང་སངས་རྒྱས་ཀྱི་ཡོན་ཏན་གྱི་རྟེན་བྱེད་པའི་རྟོགས་པ་དང་། ཚོགས་ན་སྤྱོད་པའི་རང་སངས་རྒྱས་ཀྱི་ཡོན་ཏན་གྱི་རྟེན་བྱེད་པའི་རྟོགས་པའོ། ། གསུམ་པ་བྱང་ཆུབ་སེམས་དཔའི་ས་ལ། སྤྱིའི་རྣམ་གཞག་དང་། སོ་སོའི་རང་བཞིན་རྒྱས་པར་བཤད་པ་དང་གཉིས་ལས། དང་པོ་ལ། ས་ཡི་མཚན་ཉིད། ཡོན་ཏན་གྱི་ཁྱད་པར། འགྲུབ་པའི་དུས་ཀྱི་ཁྱད་པར་དང་གསུམ་མོ། ། དང་པོ་ནི།
དམིགས་པ་མེད་པའི་སྙིང་རྗེ་དང་། ། སྟོང་ཉིད་རྟོགས་པའི་ཤེས་རབ་ཟུང་དུ་ཆུད་པའི་སྒོ་ནས་རང་རྒྱུད་ལྡན་གྱི་བྱང་སེམས་འཕགས་པའི་ཡོན་ཏན་གྱི་རྟེན་དང་། རྟོགས་པའི་རྒྱུན་ཕྱི་མ་ལ་གནས་པའི་སྲས་ཕྱི་མ་སྐྱེད་པའི་རྟེན་བྱེད་པའི་རྟོགས་པ་དེ་བྱང་ཆུབ་སེམས་དཔའི་སའི་མཚན་ཉིད། འོ་ན་མོས་པས་སྤྱོད་པའི་སས་མ་ངེས་སོ་ཞེ་ན། དེ་ནི་བྱང་ཆུབ་སེམས་དཔའི་ས་མ་ཡིན་པའི་ཕྱིར་ཏེ། དཔེར་ན་མོས་པས་སྤྱོད་པའི་ས་དེ་ཉན་ཐོས་ཀྱི་ས་དང་པོ་ཡིན་པར་ཐལ། ཐེག་ཆེན་གྱི་མཐོང་ལམ་དེ་བྱང་ཆུབ་སེམས་དཔའི་ས་དང་པོ་ཡིན་པའི་ཕྱིར། རྟགས་ཁྱབ་སྒྲིགས་མཚམས་དང་བཅས་པ་ཁས། འདོད་ན། བརྒྱད་པའི་ས་དེ་ཉན་ཐོས་ཀྱི་ས་གསུམ་པ་ཡིན་པར་ཐལ།
འདོད་པའི་ཕྱིར། འདོད་ན། མིན་པར་ཐལ། ས་བརྒྱད་པ་ཡིན་པའི་ཕྱིར་རོ། ། གཞན་ཡང་བྱང་ཆུབ་སེམས་དཔའི་ས་དེ་ལ་བཅུ་གཅིག་ཏུ་ཡོད་པར་ཐལ། ། མོས་པས་སྤྱོད་པའི་ས་དེ་བྱང་ཆུབ་སེམས་དཔའི་ས་ཡིན་པའི་ཕྱིར། འདོད་ན། མོས་པས་སྤྱོད་པའི་ས་དེ་དང་པོ་ཡིན་པར་ཐལ། འདོད་པའི་ཕྱིར། ཁོ་ན་རེ།
ས་བཅུ་པ་དེ་བྱང་ཆུབ་སེམས་དཔའི་ས་མིན་པར་ཐལ། དེ་འབྲས་བུའི་ས་ཡིན་གྱི། རྒྱུ་བྱང་ཆུབ་སེམས་དཔའི་ས་མིན་པའི་ཕྱིར་ཞེས་ཟེར་ན། འོ་ན། བྱས་པ་རྟོགས་པའི་ས་དེ་ཉན་ཐོས་ཀྱི་ས་མིན་པར་ཐལ། དེ་སཾ་ཞུགས་པ་ཕྱི་མ་གསུམ་པོ་གང་རུང་གི་རྟོགས་པ་མིན་པའི་ཕྱིར། མ་ཁྱབ་སྟེ། བྱས་པ་རྟོགས་པའི་ས་དེ། ས་བརྒྱད་ཀྱིས་ཟླས་ཕྱེ་བའི་ཉན་ཐོས་ཀྱི་ས་མིན་ཅིང་། ཐེག་པ་གསུམ་གྱིས་ཟླས་ཕྱེ་བའི་ཉན་ཐོས་ཀྱི་ས་ཡིན་པའི་ཕྱིར་ཞེས་ཟེར་ན།
འོ་ན། གོང་མ་ལ་ཡང་མ་ཁྱབ་སྟེ། ས་བཅུ་པ་དེ་རྒྱུ་བྱང་ཆུབ་སེམས་དཔའི་ས་དང་། འབྲས་བུའི་ས་གཉིས་ཀྱིས་ཟླས་ཕྱེ་བའི་བྱང་ཆུབ་སེམས་དཔའི་ས་མིན་ཅིང་། བྱང་ཆུབ་སེམས་དཔའི་ས་བཅུས་ཟླས་ཕྱེ་བའི་བྱང་ཆུབ་སེམས་དཔའི་ས་ཡིན་པའི་ཕྱིར། རིན་ཆེན་འཕྲེང་བ་ལས། དེ་བཞིན་ཐེག་པ་ཆེན་པོ་ལའང་། བྱང་ཆུབ་སེམས་དཔའི་ས་བཅུའོ། ། ཞེས་གསུངས་པའི་ཕྱིར་རོ། ། གཉིས་པ་ཡོན་ཏན་གྱི་ཁྱད་པར་ལ།
བསླབ་པ་གསུམ་སྦྱོང་བའི་ཁྱད་པར། ཟག་མེད་ཀྱི་ཕུང་པོ་ལྔ་སྦྱོང་བའི་ཁྱད་པར། ཕར་ཕྱིན་ལྷག་པའི་ཁྱད་པར། མཉམ་གཞག་ཏུ་ཆོས་ཉིད་རྟོགས་པའི་ཁྱད་པར། རྗེས་ཐོབ་ཏུ་ངེས་ཤེས་འདྲེན་པའི་ཁྱད་པར། རྣམ་སྨིན་གྱི་སྐྱེ་བ་འཛིན་ཚུལ་གྱི་ཁྱད་པར། ཡོངས་སྦྱོང་གི་ཆོས་ཀྱི་ཁྱད་པར་དང་བདུན་ལས། དང་པོ་ནི། ས་དང་པོར་བསླབ་པ་གསུམ་གྱི་རྟེན་བྱེད་པ་དང་། གཉིས་པ་ལ་ཚུལ་ཁྲིམས་ཀྱི་བསླབ་པ་གཙོ་བོར་སྦྱོང་།
གསུམ་པ་དང་། བཞི་པ་དང་། ལྔ་པ་དང་གསུམ་ལ་ཏིང་ངེ་འཛིན་གྱི་བསླབ་པ་གཙོ་བོར་སྦྱོང་། དྲུག་པ་ནས་བཅུ་པའི་བར་ལ་ཤེས་རབ་ཀྱི་བསླབ་པ་གཙོ་བོར་སྦྱོང་བའོ། ། གཉིས་པ་ནི། ས་དང་པོ་ལ་ཕུང་པོ་ལྔ་ཆར་གྱི་རྟེན་བྱེད་པ་དང་། གཉིས་པ་ལ་ཚུལ་ཁྲིམས་ཀྱི་ཕུང་པོ་སྦྱོང་། གསུམ་པ་བཞི་པ་ལྔ་པ་གསུམ་ལ་ཏིང་ངེ་འཛིན་གྱི་ཕུང་པོ་སྦྱོང་། དྲུག་པ་དང་བདུན་པ་གཉིས་ལ་ཤེས་རབ་ཀྱི་ཕུང་པོ་སྦྱོང་། བརྒྱད་པ་ནས་བཅུ་པའི་བར་ལ་རྣམ་པར་གྲོལ་བའི་ཕུང་པོ་དང་།
རྣམ་པར་གྲོལ་བའི་ཡེ་ཤེས་གཟིགས་པའི་ཕུང་པོ་སྦྱོང་བའོ། ། གསུམ་པ་ནི། དབུས་མཐའ་ལས། སྦྱིན་དང་ཚུལ་ཁྲིམས་བཟོད་བརྩོན་འགྲུས། ། བསམ་གཏན་དང་ནི་ཤེས་རབ་ཐབས། ། སྨོན་ལམ་སྟོབས་དང་ཡེ་ཤེས་ཏེ། ། འདི་རྣམས་ཕ་རོལ་ཕྱིན་བཅུར་འདོད། ཁྱད་པར་ཅན་དང་ཁྱད་མེད་ནི། ། ས་བཅུ་དག་ལ་རིམ་ཤེས་བྱ། ཞེས་པ་ལྟར་རོ། །
བཞི་པ་ནི། ས་བཅུ་ལ་རང་བཞིན་རྣམ་དག་གི་ཆོས་ཉིད་མཐོང་བ་ལ་ཁྱད་པར་མེད་དེ། ཆོས་ཉིད་ཆ་ཤེས་མེད་པ་ལ་མཐོང་མ་མཐོང་གི་ཆ་གཉིས་མེད་པའི་ཕྱིར། གློ་བུར་དྲི་བྲལ་གྱི་ཆོས་ཉིད་མཐོང་བ་ལ་ནི་ཁྱད་པར་ཡོད་དེ། ས་རེ་རེ་ལ་གློ་བུར་དྲི་དྲལ་གྱི་ཆོས་ཉིད་གསར་མཐོང་རེ་རེ་ཡོད་པའི་ཕྱིར། མདོ་ལས། སྤྲིན་མཐོང་མཁའ་ལ་ཉི་བཞིན་འདིར་ཁྱོད་ཕྱོགས་གཅིག་བློ་གྲོས་ཅན། ། བློ་མིག་དག་པའི་འཕགས་མཆོག་གིས་ཀྱང་ཐམས་ཅད་མཐོང་མ་ལགས། ། བཅོམ་ལྡན་འདས་ཁྱོད་ཆོས་སྐུ་མཐའ་ཡས་གང་དག་རབ་ཞི་བ། ཤེས་བྱ་མཐའ་མེད་མཁའ་དབྱིངས་ཁྱབ་པ་དེ་དག་གིས་ཀུན་མཐོང་།
ཞེས་གསུངས་པ་ལྟར་རོ། ། ལྔ་པ་ནི། དབུས་མཐའ་ལས། ཀུན་ཏུ་འགྲོ་དོན་མཆོག་གི་དོན། ། རྒྱུ་མཐུན་དོན་གྱི་མཆོག་ཉིད་དང་། ། ཡོངས་སུ་འཛིན་པ་མེད་དོན་དང་། ། རྒྱུད་རྣམས་ཐ་དད་མེད་དོན་དང་། ། ཞེས་སོགས་གསུངས་པ་ལྟར་རོ། ། དྲུག་པ་ནི་ས་དང་པོ་ལ་འཛམ་བུ་གླིང་གི་རྒྱལ་པོ། གཉིས་པ་ལ་གླིང་བཞིའི་རྒྱལ་པོ།
གསུམ་པ་ལ་བརྒྱ་སྦྱིན། བཞི་པ་ལ་འཐབ་བྲལ་གྱི་རྒྱལ་པོ། ལྔ་པ་ལ་དགའ་ལྡན་གྱི་རྒྱལ་པོ། དྲུག་པ་ལ་འཕྲུལ་དགའི་རྒྱལ་པོ། བདུན་པ་ལ་གཞན་འཕྲུལ་དབང་བྱེད་ཀྱི་རྒྱལ་པོ། བརྒྱད་པ་ལ་སྟོང་གི་བདག་པོ་ཚངས་པ། དགུ་པ་ལ་སྟོང་གསུམ་གྱི་བདག་པོ་ཚངས་ཆེན། བཅུ་པ་ལ་འོག་མིན་གྱི་རྒྱལ་པོ་ལྷའི་བུ་དབང་ཕྱུག་ཆེན་པོ་རྣམས་སུ་སྐྱེ་བ་འཛིན་པར་ས་བཅུ་པ་དང་། རིན་ཆེན་འཕྲེང་བར་བཤད་དོ། ། བདུན་པ་ནི།
དང་བཅུ་གཉིས་བརྒྱད་གསུམ་པ་ལྔ། ། བཞི་བཅུ་ལྔ་བཅུ་དྲུག་ཅུ་གཉིས། ། བདུན་པ་ཉི་ཤུ་བརྒྱད་པ་བརྒྱད། ། དགུ་པ་ལ་ནི་བཅུ་གཉིས་ཏེ། ། ཀུན་སྡོམ་དགུ་བཅུ་གོ་ལྔའོ། ། གསུམ་པ་འགྲུབ་པའི་དུས་ཀྱི་ཁྱད་པར་ལ། གང་ཟག་དབང་པོ་རྣོན་པོས་ནི། མོས་སྤྱོད་ལ་བསྐལ་པ་གྲངས་མེད་གཅིག མ་དག་ས་བདུན་ལ་གྲངས་མེད་གཅིག དག་པ་ས་གསུམ་ལ་གྲངས་མེད་གཅིག་སྟེ།
བསྐལ་པ་གྲངས་མེད་གསུམ་དགོས་སོ། ། མཛོད་ལས། དེ་གྲངས་མེད་གསུམ་ལ་སངས་རྒྱས། ཞེས་དང་། རིགས་གཏེར་ལས། གྲངས་མེད་གསུམ་གྱིས་དེ་མཐར་ཕྱིན། ། ཞེས་དང་། སྡོམ་གསུམ་ལས། ། དེ་ཡིས་ཇི་ལྟར་མྱུར་ན་ཡང་། ། གྲངས་མེད་གསུམ་གྱིས་དཀའ་སྤྱོད་དགོས། །
ཞེས་གསུངས་པས་སོ། ། དབང་པོ་འབྲིང་པོས་ནི། མོས་སྤྱོད་ལ་བསྐལ་པ་གྲངས་མེད་དྲུག ས་བཅུ་པོ་རེ་རེ་ལ་བསྐལ་པ་གྲངས་མེད་གསུམ་གསུམ་སྟེ། སུམ་ཅུ་རྩ་དྲུག་དགོས་པར་དབྱིག་གཉེན་གྱིས་མདོ་སྡེ་རྒྱན་གྱི་འགྲེལ་པ་དང་། སློབ་དཔོན་གྱིས་འགྲེལ་ཆེན་ལས་བཤད་དོ། ། དབང་པོ་རྟུལ་པོ་ལ་ནི་བསྐལ་པ་གྲངས་མེད་པའི་ཡང་གྲངས་མེད་པ་དགོས་པར་ཤེས་པར་བྱའོ། ། གཉིས་པ་སོ་སོའི་རང་བཞིན་རྒྱས་པར་བཤད་པ་ལ། ས་བཅུ་པོ་རེ་རེ་ལ་ཡང་། མཚན་ཉིད་དང་།
དབྱེ་བ་དང་། སྐྱེ་བའི་ཚུལ་དང་། སྒྲ་བཤད་པ་དང་བཞི་བཞིར་ཤེས་པར་བྱ་བ་ལ། ས་དང་པོའི་མཚན་ཉིད་ནི། གཙོ་བོར་སྦྱིན་པའི་ཕར་ཕྱིན་ལ་སྤྱོད་པའི་སྒོ་ནས་བྱང་སེམས་མཐོང་ལམ་པའི་ཡོན་ཏན་གྱི་རྟེན་བྱེད་པའི་རྟོགས་པའོ། ། གཉིས་པ་དབྱེ་ན། མཉམ་གཞག་ཡེ་ཤེས་དང་། རྗེས་ཐོབ་ཡེ་ཤེས་གཉིས། དང་པོ་ལ་དབྱེ་ན། ཆོས་ཉིད་ལ་རྩེ་གཅིག་ཏུ་མཉམ་པར་གཞག་པའི་མཉམ་གཞག་ཡེ་ཤེས་དང་།
ཀུན་རྫོབ་ལ་མཉམ་པར་གཞག་པའི་མཉམ་གཞག་ཡེ་ཤེས་གཉིས། དེའི་དང་པོ་ལ་ཡང་། སྡུག་བསྔལ་ཆོས་བཟོད་ལྟ་བུ་བར་ཆད་མེད་ལམ། ཆོས་ཤེས་ལྟ་བུ་རྣམ་གྲོལ་ལམ། རྗེས་ཤེས་ལྟ་བུ་ཁྱད་པར་གྱི་ལམ་དང་གསུམ། གཉིས་པ་ལ་ཡང་མཉམ་གཞག་སེང་གེ་རྣམ་འགྱིངས་དང་། ཟད་པར་གྱི་ཏིང་ངེ་འཛིན་དང་། ཟིལ་གནོན་གྱི་དང་། མཐར་གནས་ཀྱི་དང་། རྣམ་ཐར་གྱི་དང་ལྔ་ཡོད་ཀྱི།
ས་དང་པོ་ན་ཐོད་རྒལ་གྱི་ཏིང་ངེ་འཛིན་མེད་པར་ཤེས་པར་བྱའོ། ། གཉིས་པ་རྗེས་ཐོབ་ལ་དབྱེ་ན། ངོ་བོའི་སྒོ་ནས་མོས། བསྔོ། རྗེས་སུ་ཡི་རང་དང་གསུམ། ཡོངས་སྦྱོང་གི་སྒོ་ནས་བཅུ། སྟོན་ཚུལ་གྱི་སྒོ་ནས་ཡོངས་སྦྱོངས་དང་། རྗེས་ཐོབ། རྟེན་འབྲེལ་ལ་རྟོག་པ་གཉིས་རྣམས་སུ་ཡོད་དོ། ། གསུམ་པ་སྐྱེ་བའི་ཚུལ་ནི།
དང་པོར་མཉམ་གཞག་ཡེ་ཤེས་སྐྱེ་སྟེ། སྡུག་བསྔལ་ཆོས་བཟོད་དེ། ས་དང་པོའི་སྐད་ཅིག་མ་དང་པོ་ཡིན་པའི་ཕྱིར། མཇུག་ནི་རྗེས་ཐོབ་ཀྱིས་འཛིན་ཏེ། ས་དང་པོའི་ཡོངས་སྦྱོངས་རྫོགས་མ་ཐག་པ་དེ། ས་གཉིས་པའི་ཡེ་ཤེས་ཡིན་པ་གང་ཞིག ས་དང་པོའི་ཡོངས་སྦྱོངས་རྣམས་ཀྱང་རྗེས་ཐོབ་ཡེ་ཤེས་ཡིན་པའི་ཕྱིར་རོ། ། བཞི་པ་སྒྲ་བཤད་པ་ནི། རྒྱན་ལས། བྱང་ཆུབ་ལ་ནི་ཉེ་བ་དང་། །
སེམས་ཅན་དོན་སྒྲུབ་མཐོང་བ་ལ། ། རབ་ཏུ་དགའ་བ་སྐྱེ་འགྱུར་ཏེ། ། དེ་ཕྱིར་རབ་དགའ་ཞེས་བརྗོད་དོ། ། ཞེས་གསུངས་སོ། ། ས་གཉིས་པ་ལ་ཡང་བཞི་ལས། གཙོ་བོར་ཚུལ་ཁྲིམས་ཀྱི་ཕར་ཕྱིན་ལ་ལོངས་སྤྱོད་པའི་སྒོ་ནས་བྱང་སེམས་སྒོམ་ལམ་པའི་ཡོན་ཏན་གྱི་རྟེན་བྱེད་པའི་རྟོགས་པ་དེ་ས་གཉིས་པའི་མཚན་ཉིད་ཡིན། གཉིས་པ་དབྱེ་ན་སྔར་ལྟར་གཉིས། དེའི་དང་པོ་ལ་ཡང་སྔར་ལྟར་སྤོང་བའི་ལམ། རྣམ་གྲོལ་ལམ། ཁྱད་པར་གྱི་ལམ་དང་གསུམ་མོ།
གཉིས་པ་ལ་སྦྱོར་བ་སེང་གེ་རྣམ་འགྱིངས་དང་། ཐོད་རྒལ། མཐར་གནས། རྣམ་ཐར། ཟད་པར། ཟིལ་གནོན་གྱི་ཏིང་ངེ་འཛིན་དང་དྲུག་ཡོད་ཅིང་། མཉམ་གཞག་སེང་གེ་རྣམ་འགྱིངས་ནི། ས་གཉིས་པ་ཡན་ལ་མེད་པར་ཤེས་པར་བྱ་དགོས་སོ། ། གལ་ཏེ་ཁོ་ན་རེ། ས་གཉིས་པའི་སྦྱོར་བ་སེང་གེ་རྣམ་འགྱིངས་ཆོས་ཅན།
མཉམ་གཞག་སེང་གེ་རྣམ་འགྱིངས་ཡིན་པར་ཐལ། མཉམ་གཞག་དང་སེང་གེ་རྣམ་འགྱིངས་ཀྱི་གཞི་མཐུན་པ་ཡིན་པའི་ཕྱིར། ཟེར་ན། འོ་ན་ས་དང་པོའི་མཉམ་གཞག་སེང་གེ་རྣམ་འགྱིངས་ཆོས་ཅན། སྦྱོར་བ་སེང་གེའི་རྣམ་འགྱིངས་ཡིན་པར་ཐལ། སྦྱོར་བ་དང་སེང་གེ་རྣམ་འགྱིངས་ཀྱི་གཞི་མཐུན་ཡིན་པའི་ཕྱིར་རོ། ། བྱས་པ་ལ་ཁྱོད་ཅི་ཟེར། དེས་ན་དིང་སང་། ས་ལམ་སྐྱེ་ཚུལ་གྱི་རིམ་པ་མི་ཤེས་པར། ས་གཉིས་པའི་སྦྱོར་བ་སེང་གེ་རྣམ་འགྱིངས་དེ།
ས་དང་པོའི་ཡེ་ཤེས་ཡིན་པར་ཁས་བླངས་ནས། ས་གཉིས་པ་ལ་སོགས་པའི་ཐོད་རྒལ་གྱི་ཏིང་ངེ་འཛིན་སྐྱེ་བ་ཡིན་ནོ་ཞེས་ཟེར་བ་དང་། ཡང་ལ་ལ། ས་གཉིས་པའི་དང་པོར་སྦྱོར་བའི་ལམ། དེ་ནས་བར་ཆད་མེད་ལམ། དེ་ནས་རྣམ་གྲོལ་ལམ། དེ་ནས་སེང་གེ་རྣམ་འགྱིངས། ཐོད་རྒལ། དེ་ནས་རྗེས་ཐོབ་ཡེ་ཤེས་སྐྱེ་བ་ཡིན་ནོ་ཞེས་ཟེར་བ་དང་། འགའ་ཞིག་ངེས་པ་མེད་པར།
ས་གཉིས་པའི་གང་ཟག་ལ་ལ་ནི། རྗེས་ཐོབ་དང་པོར་སྐྱེ་བ་ཡང་ཡོད་ཅིང་། ཁ་ཅིག་ལ་མཉམ་གཞག་དང་པོར་སྐྱེ་བ་ཡང་ཡོད་པ་ཡིན་ནོ་ཞེས་ཟེར་བ་སོགས། དིང་སང་གི་ཕར་ཕྱིན་པ་རྣམས་མཁས་པ་ཆེན་པོའི་ང་རྒྱལ་རང་ས་ནས་སྨྲ་ཡང་། གཏད་ཐུབ་པའི་གྲུབ་མཐའ་མེད་པར་ངེས་མེད་སྣ་ཚོགས་སྨྲ་བར་བྱེད་པ་ཡིན་ནོ། ། ཁོ་བོ་ནི། གཞུང་འགྲེལ་གྱི་དགོངས་པ། བླ་མའི་མན་ངག་གི་སྒོ་ནས་སྨྲ་བར་བྱེད་དེ་ཤེས་པར་འགྱུར་རོ། ། གཉིས་པ་རྗེས་ཐོབ་ལ། ངོ་བོའི་སྒོ་ནས་སྔར་ལྟར་གསུམ།
ཡོངས་སྦྱོང་གི་སྒོ་ནས་བརྒྱད། སྟོན་ཚུལ་གྱི་སྒོ་ནས་ཡོངས་སྦྱོང་རྒྱུན་ཆགས་པའི་སྒོ། སེམས་འཇལ་རྟོག་གསུམ་བྱེད་པ། མོས། བསྔོ། རྗེས་སུ་ཡི་རང་དང་ལྔར་ཡོད་དོ། ། གསུམ་པ་སྐྱེ་ཚུལ་ནི། ས་གཉིས་པའི་དང་པོར་རྗེས་ཐོབ་སྐྱེ་བ་ཡིན་ཏེ། ས་དང་པོའི་ཡོངས་སྦྱོང་རྫོགས་མ་ཐག་པ་དེ། ས་གཉིས་པའི་ཡེ་ཤེས་ཡིན་པ་ནི་གང་ཞིག
ས་དང་པོའི་ཡོངས་སྦྱོང་ཐམས་ཅད་རྗེས་ཐོབ་ཡིན་པའི་ཕྱིར། དང་པོ་གྲུབ་སྟེ་འགྲེལ་ཆེན་ལས། ཇི་སྲིད་ས་དེ་ཡོངས་སུ་སྦྱོང་བ་མ་ཤེས་པ་དེ་སྲིད་དུ་ནི་ས་དེ་ཡིན་ལ་རྫོགས་ནས་ནི་ས་གཞན་ཡིན་ནོ་ཞེས་དང་། ཀ་ཤིའི་སྒོམ་རིམ་བར་མ་ལས་ཀྱང་། འདི་ཁོ་ན་བཞིན་གསུངས་པའི་ཕྱིར་དང་། ཡོངས་སྦྱོང་གི་དོན་ཡང་། ས་རང་གི་སྐྱོན་སྦྱོང་བ་དང་། གོང་མའི་ཡོན་ཏན་ཐོབ་པའི་ཕྱིར་བརྩོན་པ་ཡིན་པའི་ཕྱིར་རོ། ། གཏན་ཚིགས་གཉིས་པ་ནི་མཐུན་གྲུབ་དུ་ཡོད་པས་སྒྲུབ་མི་དགོས་སོ། ། དེས་ན་ས་གཉིས་པ་ལ་ནི་དང་པོར་རྗེས་ཐོབ་སྐྱེ།
དེ་ན་སྦྱོར་བ་སེང་གེ་རྣམ་འགྱིངས་དང་། དེ་ནས་ཐོད་རྒལ། དེ་ནས་བར་ཆད་མེད་ལམ། དེ་ནས་རྣམ་གྲོལ་ལམ། དེ་ནས་ཁྱད་པར་ལམ། དེ་ནས་ཡོངས་སྦྱོང་བྱེད་པ་ཡང་ཡོད་ལ། ཡང་དང་པོར་རྗེས་ཐོབ། དེ་ནས་བར་ཆད་མེད་ལམ། རྣམ་གྲོལ་ལམ། ཁྱད་པར་ལམ།
དེ་ནས་སྦྱོར་བ་སེང་གེ་རྣམ་འགྱིངས་དང་། དངོས་གཞི་ཐོད་རྒལ་དང་། ཟད་པར་དང་། ཟིལ་གནོན་ལ་སོགས་པ་དང་། དེ་ནས་ཡོངས་སྦྱོང་བྱེད་པ་ཡང་ཡོད་པ་ཡིན་པར་ཤེས་པར་བྱའོ། ། ས་གཉིས་པ་ནས་བཟུང་སྟེ་དགུ་པའི་བར་ས་བརྒྱད་ཀྱི་སྐྱེ་ཚུལ་ནི་འདི་ཁོ་ན་ཡིན་པར་རིག་པར་བྱའོ། ། ས་གཉིས་པའི་མཇུག་ཀྱང་རྗེས་ཐོབ་ཀྱིས་འཛིན་ཏེ། ས་གཉིས་པའི་ཡོངས་སྦྱོང་ཐམས་ཅད་རྗེས་ཐོབ་ཡིན་པའི་ཕྱིར་རོ། ། བཞི་པ་སྒྲ་བཤད་པ་ནི། འཆལ་ཚུལ་རྩོལ་བའི་དྲི་བྲལ་ཕྱིར། །
དྲི་མ་མེད་པའི་ས་ཞེས་བྱ། ། ཞེས་པ་ལྟར་རོ། ། ས་གསུམ་པ་ལ་ཡང་སྔར་ལྟར་བཞི་ལས། མཚན་ཉིད་ནི། གཙོ་བོར་བཟོད་པའི་ཕར་ཕྱིན་ལ་ལོངས་སྤྱོད་པའི་སྒོ་ནས་བྱང་སེམས་སྒོམ་ལམ་པའི་ཡོན་ཏན་གྱི་རྟེན་བྱེད་པའི་རྟོགས་པའོ། ། གཉིས་པ་དབྱེ་ན། ཡོངས་སྦྱོང་གི་གྲངས་མ་གཏོགས་པ་སྔ་མ་ཇི་ལྟ་བ་བཞིན་དང་། གསུམ་པ་སྐྱེ་ཚུལ་ཡང་སྔ་མ་ཇི་ལྟ་བ་བཞིན་ནོ། ། བཞི་པ་སྒྲ་བཤད་པ་ནི། ཆོས་ཀྱི་སྣང་བ་ཆེན་པོ་ནི། །
བྱེད་པའི་ཕྱིར་ན་འོད་བྱེད་པའོ། ། ཞེས་སོ། ། ས་བཞི་པ་ལ་ཡང་བཞི་ལས། དང་པོ་མཚན་ཉིད་ནི། གཙོ་བོར་བརྩོན་འགྲུས་ཀྱི་ཕར་ཕྱིན་ལ་ལོངས་སྤྱོད་པའི་སྒོ་ནས་སོགས་སྔར་ལྟར་དུ་བསྒྲེའོ། ། གཉིས་པ་དབྱེ་བ་དང་། གསུམ་པ་སྐྱེ་ཚུལ་ཡང་སྔར་ལྟར་རོ། ། བཞི་པ་སྒྲ་བཤད་པ་ནི། འདི་ལྟར་བྱང་ཆུབ་ཕྱོགས་མཐུན་ཆོས། ། རབ་ཏུ་སྲེག་བྱེད་འོད་ལྟ་བུ། །
དེ་དང་ལྡན་ཕྱིར་ས་དེ་ནི། ། གཉིས་པོ་སྲེགས་པ་འོད་འཕྲོ་ཅན། ། ཞེས་སོ། ། ས་ལྔ་པ་ལ་ཡང་བཞི་ལས། དང་པོ་མཚན་ཉིད་ནི། གཙོ་བོར་བསམ་གཏན་གྱི་ཕར་ཕྱིན་ལ་ལོངས་སྤྱོད་པའི་སྒོ་ནས་སོགས་བསྒྲེའོ། ། གཉིས་པ་དང་གསུམ་པ་ཡང་སྔར་ལྟར་རོ། ། བཞི་པ་སྒྲ་བཤད་པ་ནི། སེམས་ཅན་རྣམས་ཡོངས་སྨིན་བྱེད་དང་། ། རང་གི་སེམས་ཀྱང་བསྲུང་བའི་ཕྱིར། །
བློ་ལྡན་རྣམས་ཀྱི་སྦྱང་དཀའ་བ། ། དེ་ཕྱིར་སྦྱང་དཀའ་ཞེས་བརྗོད་དོ། ། ཞེས་གསུངས་སོ། ། ས་དྲུག་པ་ལ་ཡང་བཞི་ལས། གཙོ་བོར་ཤེས་རབ་ཀྱི་ཕར་ཕྱིན་ལ་ལོངས་སྤྱོད་པའི་སྒོ་ནས་སོགས་བསྒྲེའོ། ། གཉིས་པ་དང་གསུམ་པ་འདྲ། བཞི་པ་སྒྲ་བཤད་པ་ནི། ཤེས་རབ་ཕ་རོལ་ཕྱིན་བརྟེན་ནས། ། གཉིས་འདིར་མངོན་དུ་གྱུར་བའི་ཕྱིར། ། མངོན་དུ་གྱུར་པའི་ས་ཞེས་བྱ། །
ཞེས་གསུངས་སོ། ། ས་བདུན་པ་ལ་ཡང་བཞི་ལས། དང་པོ་མཚན་ཉིད་ནི། གཙོ་བོར་ཐབས་ཀྱི་ཕར་ཕྱིན་ལ་ལོངས་སྤྱོད་པའི་སྒོ་ནས་སོགས་བསྒྲེའོ། ། གཉིས་པ་དང་གསུམ་པ་ཡང་འདྲ། བཞི་པ་ནི། བགྲོད་ཅིག་ལམ་དང་འབྲེལ་བའི་ཕྱིར། ། རིང་དུ་སོང་བའི་སར་འདོད་དོ། ། ཞེས་གསུངས་སོ། ། ས་བརྒྱད་པ་ལ་ཡང་བཞི་ལས།
དང་པོ་མཚན་ཉིད་ནི། གཙོ་བོར་སྨོན་ལམ་གྱི་ཕར་ཕྱིན་ལ་ལོངས་སྤྱོད་པའི་སྒོ་ནས་སོགས་བསྒྲེའོ། ། གཉིས་པ་དང་གསུམ་པ་ཡང་འདྲ། བཞི་པ་ནི། འདུ་ཤེས་གཉིས་ཀྱིས་མི་གཡོའི་ཕྱིར། ། མི་གཡོ་བ་ཞེས་ངེས་པར་བརྗོད། ། ཅེས་གསུངས་སོ། ། ས་དགུ་པ་ལ་ཡང་བཞི་ལས། དང་པོ་མཚན་ཉིད་ནི། གཙོ་བོར་སྟོབས་ཀྱི་ཕར་ཕྱིན་ལ་ལོངས་སྤྱོད་པའི་སྒོ་ནས་སོགས་བསྒྲེའོ། །
གཉིས་པ་དང་གསུམ་པ་འདྲ། བཞི་པ་ནི། སོ་སོ་ཡང་དག་རིག་བློ་བཟང་། ། ས་དེ་ལེགས་པའི་བློ་གྲོས་ཡིན། ། ཞེས་གསུངས་སོ། ། ས་བཅུ་པ་ལ་བཞི་ལས། དང་པོ་མཚན་ཉིད་ནི། གཙོ་བོར་ཡེ་ཤེས་ཀྱི་ཕར་ཕྱིན་ལ་ལོངས་སྤྱོད་པའི་སྒོ་ནས་ཐེག་ཆེན་སྒོམ་ལམ་པའི་ཡོན་ཏན་གྱི་རྟེན་བྱེད་པའི་རྟོགས་པ་དེ་དེའི་མཚན་ཉིད་ཡིན། གཉིས་པ་དབྱེ་ན། རྩ་བའི་དབྱེ་བ་ལྔར་ལྟར་གཉིས་ལས།
དེའི་དང་པོ་ལ། སྤོང་བའི་ལམ་དང་། ཁྱད་པར་གྱི་ལམ་གཉིས་ཡོད་ཀྱི། རྣམ་གྲོལ་གྱི་ལམ་ནི་མེད་དེ། ས་བཅུ་པའི་བར་ཆད་མེད་ལམ་ཡིན་ན། རྒྱུན་མཐའི་ཡེ་ཤེས་ཡིན་དགོས་པ་ནི་གང་ཞིག བར་ཆད་མེད་ལམ་སྔོན་དུ་མ་སོང་བའི་རྣམ་གྲོལ་ལམ་མེད་པའི་ཕྱིར། དང་པོ་གྲུབ་སྟེ། སྒོམ་སྤང་ཤེས་སྒྲིབ་ཆུང་ངུའི་ཆུང་ངུའི་དངོས་གཉེན་འཇུཾག་པཾ་བར་ཆད་མེད་ལམ་ཡིན་ན་རྒྱུན་མཐའི་ཡེ་ཤེས་ཡིན་དགོས་པའི་ཕྱིར་དང་། ཉི་སྣང་དང་།
འགྲེལ་ཆེན་དང་། འགྲེལ་ཆུང་ལ་སོགས་པ་རྣམས་ལས་ཀྱང་། བྱང་སེམས་ཀྱིས་སྤང་བྱ་སྤོང་ཚུལ། ཅིག་ཅར་བ་ཁོ་ན་བཤད་པའི་ཕྱིར་རོ། ། གཉིས་པ་རྗེས་ཐོབ་ལ། དབྱེ་ན་ངོ་བོའི་སྒོ་ནས། མོས་བསྔོ། རྗེས་སུ་ཡི་རང་དང་གསུམ། སྟོན་ཚུལ་ནི། འབྲས་བུའི་སའི།
ལྡོག་པ་ནས་སྟོན་གྱི་སྔར་གྱི་ཡོངས་སྦྱོངས་ཀྱི་སྒོ་ནས་བསྟན་པ་ནི་མེད་དེ། ས་བཅུ་པ་ལ་ཡོངས་སྦྱོངས་མེད་པའི་ཕྱིར། ཡོད་ན་ས་བཅུ་པའི་ཡོངས་སྦྱོངས་རྫོགས་མ་ཐག་པ་དེ་སངས་རྒྱས་ཀྱི་སར་ཁས་ལེན་དགོས་པ་དང་། དེ་ལྟར་ན་རྒྱུན་མཐའི་ཡེ་ཤེས་དེ་ས་བཅུ་པའི་ཡེ་ཤེས་སྐད་ཅིག་མ་ཐ་མ་མ་ཡིན་པའམ། ཡང་ན་ཡོངས་སྦྱོངས་སུ་ཁས་ལེན་དགོས་པ་ལས། དང་པོ་མི་རུང་སྟེ། སྐད་ཅིག་མ་ཐ་མའི་སྦྱོར་བ་ཡིན་པའི་ཕྱིར། གཉིས་པ་མི་རུང་སྟེ་རྗེས་ཐོབ་མིན་པའི་ཕྱིར་རོ། ། གང་དག་ས་དགུ་པའི་ཡོངས་སྦྱོངས་ཉིད། ས་བཅུ་པའི་ཡོངས་སྦྱོངས་སུ་འདོད་པ་རྣམས་ཀྱིས་སྐྱེ་ཚུལ་གྱི་གནད་མ་རྟོགས་པའོ། །
གསུམ་པ་སྐྱེ་ཚུལ་ནི། ས་བཅུ་པའི་དང་པོར་རྗེས་ཐོབ་སྐྱེ་སྟེ། ས་དགུ་པའི་ཡོངས་སྦྱོངས་རྫོགས་མ་ཐག་པ་དེ་ས་བཅུ་པའི་ཡེ་ཤེས་ཡིན་པའི་ཕྱིར། འཇུག་ནི་མཉམ་གཞག་གིས་འཛིན་དེ། རྒྱུན་མཐའི་ཡེ་ཤེས་དེ། ས་བཅུ་པའི་ཡེ་ཤེས་སྐད་ཅིག་མ་ཐ་མ་ཡིན་པ་གང་ཞིག དེ་མཉམ་གཞག་ཡིན་པའི་ཕྱིར། བཞི་པ་སྒྲ་བཤད་པ་ནི། སྤྲིན་བཞིན་གཉིས་ཀྱིས་ནམ་མཁའི་ཆོས། ། ཁྱབ་པའི་ཕྱིར་ན་ཆོས་ཀྱི་སྤྲིན། །
ཞེས་པ་ལྟར་རོ། ། གཞན་ཡང་ས་བཅུ་ལ་གང་ཟག་རྣམ་པར་དག་པ་དང་། ཡོན་ཏན་གྱི་གྲངས་བརྩི་ཚུལ། སྤང་བྱ་སྤོང་ཚུལ་ལ་སོགས་པ་ནི། ས་བཅུ་པ་དང་། འཇུག་པ་དང་། མདོ་སྡེ་རྒྱན་དང་། བྱང་ས་དང་། རིན་ཆེན་འཕྲེང་བ་དང་། ཆོས་དབྱིངས་བསྟོད་པ་དང་།
དབུས་མཐའ་སོགས་ལས་རྒྱས་པར་བློ་གྲོས་ཀྱི་རྒྱ་བསྐྱེད་དེ། བསླབ་ནས་མཁས་པར་བྱའོ། ། བཞི་པ་སངས་རྒྱས་ཀྱི་ས་ལ། མཚན་ཉིད་དང་། དབྱེ་བ། སྐྱེ་ཚུལ། སྒྲ་བཤད་པ་དང་བཞི་ལས། དང་པོ་ནི་སྤངས་པ་དང་། ཡེ་ཤེས་ཕུན་སུམ་ཚོགས་པའི་རྟེན་བྱེད་པའི་རྟོགས་པའོ། ། གཉིས་པ་དབྱེ་ན།
ཤེས་བྱ་མཁྱེན་ཚུལ་གྱི་སྒོ་ནས་དབྱེ་ན། ཇི་ལྟ་བ་དང་། ཇི་སྙེད་པ་མཁྱེན་པའི་རྣམ་མཁྱེན་གཉིས་སོ། ། གནས་གྱུར་གྱི་སྒོ་ནས་དབྱེ་ན་མེ་ལོང་ལྟ་བུའི། མཉམ་པ་ཉིད་ཀྱི། སོ་སོར་རྟོག་པའི། བྱ་བ་གྲུབ་པའི་ཡེ་ཤེས་དང་བཞི་ལས། མཚན་ཉིད་ནི་རིམ་བཞིན། ཀུན་གཞི་གནས་གྱུར་པ་ལ་བརྟེན་ནས་ཤེས་བྱ་ཐམས་ཅད་མེ་ལོང་གི་གཟུགས་བརྙན་ལྟར་མཁྱེན་པ་མཐར་ཐུག་པའི་ཡེ་ཤེས། ཉོན་ཡིད་གནས་གྱུར་པ་ལ་བརྟེན་ནས་འཁོར་འདས་ཐམས་ཅད་མཉམ་པ་ཉིད་དུ་རྟོགས་པ་མཐར་ཐུག་པའི་ཡེ་ཤེས།
༼ཡིད་ཤེས་གནས་གྱུར་པ་ལ་བརྟེན་ནས་ཆོས་ཅན་ཐམས་ཅད་སོ་སོར་རྟོག་པ་མཐར་ཐུག་པའི་ཡེ་ཤེས།༽ སྒོ་ལྔའི་རྣམ་ཤེས་གནས་གྱུར་པ་ལ་བརྟེན་ནས་གདུལ་བྱའི་བྱ་བ་སྣ་ཚོགས་སྒྲུབ་པ་མཐར་ཐུག་པའི་ཡེ་ཤེས་ཏེ། མཚན་ཉིད་རིམ་བཞིན་ཡིན་ལ། དེ་ལ་མེ་ལོང་ལྟ་བུའི་ཡེ་ཤེས་ནི། རྟེན་གྱི་ཡེ་ཤེས་སམ། མི་གཡོ་བའི་ཡེ་ཤེས་ཡིན་ལ། ལྷག་མ་གསུམ་ནི་བརྟེན་པའི་ཡེ་ཤེས་སམ། གཡོ་བའི་ཡེ་ཤེས་ཡིན་ཏེ། རྒྱུའི་དུས་སུ་ཀུན་གཞི་ཐམས་ཅད་ཀྱི་རྟེན་དང་། འཇུག་ཤེས་དྲུག་དང་།
ཉོན་ཡིད་ནི་དེ་ལ་བརྟེན་ནས་གཡོ་བ་ཡིན་པའི་ཕྱིར། རྒྱན་ལས་ཀྱང་། མེ་ལོང་ཡེ་ཤེས་མི་གཡོ་ཏེ། ཡེ་ཤེས་གསུམ་ནི་དེ་ལ་བརྟེན། མཉམ་པ་ཉིད་དང་སོ་སོར་རྟོག ། བྱ་བ་གྲུབ་པ་ཁོ་ནའོ། ། ཞེས་གསུངས་པའི་ཕྱིར། དེས་ན་ཡེ་ཤེས་བཞི་པོ་དེ། རང་ལྡོག་ནས་གཡོ་བ་དང་མི་གཡོ་བའི་ཡེ་ཤེས་སུ་ཁས་ལེན་པར་བྱའི། ཁྱབ་མཐའ་ནི་མི་མཆའ་སྟེ།
ཡེ་ཤེས་བཞི་པོ་མི་འགལ་ཞིང་། གཡོ་བ་དང་མི་གཡོ་བ་ནི་འགལ་བའི་ཕྱིར་རོ། ། འཕགས་པ་སངས་རྒྱས་ཀྱི་ས་ལས་མདོར་བསྡུ་ན། སངས་རྒྱས་ཀྱི་ས་ནི་ལྔར་རིག་པར་བྱ་སྟེ། མེ་ལོང་ལྟ་བུའི་ཡེ་ཤེས་དང་། དེ་བཞིན་དུ་མཉམ་པ་ཉིད་དང་། བྱ་བ་གྲུབ་པ་དང་། ཆོས་ཀྱི་དབྱིངས་ཀྱི་ཡེ་ཤེས་རྣམས་ནི་ཤིན་ཏུ་རྣམ་པར་དག་པའོ། ། ཞེས་གསུངས་པའི་དོན་དུ་བསམས་ནས་འགའ་ཞིག་ཆོས་དབྱིངས་ཡེ་ཤེས་དང་ལྔ་ཡིན་ནོ་ཞེས་ཟེར་བ་ནི་མི་འཐད་དེ། ཕ་རོལ་ཏུ་ཕྱིན་པའི་ལུགས་ལ་ཡེ་ཤེས་བཞི་ལས་མི་འདོད་པར་རྣལ་འབྱོར་གྱི་དབང་ཕྱུག་བསོད་ནམས་རྩེ་མོས་གསུངས་པའི་ཕྱིར་རོ། །
རྒྱན་འགྲེལ་པ་དང་བཅས་པ་དང་། སངས་རྒྱས་ཀྱི་ས་ལས། ཆོས་དབྱིངས་ཡེ་ཤེས་ཀྱི་ཐ་སྙད་མ་གསུངས་པའི་ཕྱིར་རོ། ། འོ་ན་དེའི་སྐབས་ཀྱི་ཆོས་དབྱིངས་ཤིན་ཏུ་རྣམ་དག་སངས་རྒྱས་ཀྱི་ས་ཡིན་པར་བཤད་ན། ས་དེ་ཅི་ཞེ་ན། དེ་ནི་རྒྱུའི་དུས་ཀྱི་ཀུན་གཞིའི་རྣམ་ཤེས་ཀྱི་གསལ་ཆ་གནས་གྱུར་པ་ལས། མེ་ལོང་ཡེ་ཤེས་དང་། སྟོང་པའི་ཆ་གནས་གྱུར་པ་ལས་ཆོས་དབྱིངས་ཤིན་ཏུ་རྣམ་དག་ཏུ་འགྱུར་རོ། ། ཞེས་ཤེས་པའི་ཆེད་ཡིན་པའི་ཕྱིར། ཞིབ་པར་ནི་ངག་ལས་རྟོགས་པར་བྱའོ། །
གསུམ་པ་སྐྱེ་བའི་ཚུལ་ནི། མཉམ་རྗེས་དབྱེར་མེད་ཡིན་པས་གང་འདོད་ཀྱི་སྒོ་ནས་བཤད་པར་བྱའོ། ། བཞི་པ་སྒྲ་བཤད་པ་ནི། མདོ་ལས། མ་རིག་གཉིད་ལས་སངས་ཕྱིར་དང་། ། ཤེས་བྱ་ལ་ཡང་བློ་རྒྱས་ཕྱིར། ། སངས་རྒྱས་པདྨ་ལྟར་སངས་རྒྱས། ། དེ་ཕྱིར་སངས་རྒྱས་ཞེས་བྱའོ། ། ཞེས་པ་ལྟར་ཡིན་ནོ། སའི་སྒྲ་དོན་ནི།
རྒྱན་ལས། འབྱུང་པོ་དཔག་མེད་འཇིག་མེད་ཕྱིར། ། དཔག་ཏུ་མེད་པ་དེ་དག་ལ། ། ཕྱི་ཕྱིར་གོང་དུ་འགྲོ་ལྡན་ཕྱིར། ། དེ་དག་ཉིད་ལ་སར་འདོད་དོ། ། ཞེས་གསུངས་པ་ལྟར་ཡིན་ནོ། ༈ །གཉིས་པ་ལམ་གྱི་རྣམ་གཞག་ལ། ལམ་གྱི་མཚན་ཉིད་དང་། དབྱེ་བ་གཉིས། དང་པོ་ནི།
རྣམ་གྲོལ་གྱི་འཇུག་ངོགས་སམ། བྱང་ཆུབ་ཀྱི་གོ་སྐབས་ཕྱི་ཤུལ་དུ་གྱུར་པའོ། ། གཉིས་པ་དབྱེ་ན། ཉན་ཐོས་ཀྱི་ལམ། རང་རྒྱལ་གྱི་ལམ། ཐེག་ཆེན་གྱི་ལམ་དང་གསུམ། དང་པོ་ལ་ཡང་། མཚན་ཉིད་དང་། དབྱེ་བ་གཉིས། དང་པོ་ནི།
ཉན་ཐོས་ཀྱི་རྣམ་གྲོལ་གྱི་འཇུག་ངོགས་སམ། ཉན་ཐོས་ཀྱི་བྱང་ཆུབ་ཀྱི་གོ་སྐབས་ཕྱི་ཤུལ་གྱུར་པའོ། ། དབྱེ་ན་ཉན་ཐོས་ཀྱི་ཚོགས་ལམ། སྦྱོར་ལམ། མཐོང་ལམ། སྒོམ་ལམ། མི་སློབ་ལམ་དང་ལྔ་ལས། དང་པོ་ལའང་མཚན་ཉིད་དང་། དབྱེ་བ་གཉིས། དང་པོ་ལ་ཁ་ཅིག་ཉན་ཐོས་ལས་དང་པོ་པའི་མངོན་རྟོགས་ཡིན་ཟེར་ན།
རང་རྒྱལ་གྱི་ཚོགས་ལམ་རྒྱུད་ལྡན་གྱི་ཉན་ཐོས་ལས་དང་པོ་པའི་མངོན་རྟོགས་རྣམས། མཚོན་བྱ་དེར་ཐལ། མཚན་ཉིད་དེའི་ཕྱིར། དེས་ན་རང་ལུགས་ནི། ཉན་ཐོས་ལས་དང་པོ་པའི་རྒྱུད་ཀྱི་ཉན་ཐོས་ཀྱི་རྣམ་གྲོལ་གྱི་འཇུག་ངོགས། གཉིས་པ་དབྱེ་ན། ཉན་ཐོས་ཀྱི་ཚོགས་ལམ་ཆུང་ངུ་། འབྲིང་། ཆེན་པོ་དང་གསུམ་ལས། མཚན་ཉིད་ནི་རིམ་བཞིན།
ཉན་ཐོས་ཀྱི་ཚོགས་ལམ་གང་ཞིག དྲན་པ་ཉེར་བཞག་བཞིའི་ཡོན་ཏན་གྱིས་རབ་ཏུ་ཕྱེ་བའོ། ། དེ་ལ་དྲན་པ་ཉེ་བཞག་བཞི་ནི། ལུས་དྲན་པ་ཉེ་བར་བཞག་པ། ཚོར་བ། སེམས། ཆོས་དྲན་པ་ཉེ་བར་བཞག་པ་དང་བཞིའོ། ། སྔ་མ་དེ་གང་ཞིག ཡང་དག་སྤོང་བ་བཞིའི་ཡོན་ཏན་གྱིས་རབ་ཏུ་ཕྱེ་བའོ། ། དེ་བཞི་ནི་མི་དགེ་བའི་ཆོས་མ་སྐྱེས་པ་མི་བསྐྱེད་པ།
སྐྱེས་པ་སྤོང་བ། དགེ་བའི་ཆོས་མ་སྐྱེས་པ་བསྐྱེད་པ། སྐྱེས་པ་སྤེལ་བའི་ཡང་དག་སྤོང་བ་དང་བཞིར་ཡོད། དེ་གང་ཞིག རྫུ་འཕྲུལ་གྱི་རྐང་པ་བཞིའི་ཡོན་ཏན་གྱིས་རབ་ཏུ་ཕྱེ་བའོ། ། དེ་བཞི་ནི། འདུན་པའི་ཏིང་ངེ་འཛིན་དང་། སེམས་ཀྱི་དང་། བརྩོན་འགྲུས་ཀྱི་དང་། དཔྱོད་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་དང་བཞིའོ། །
ཡང་གསུམ་པོ་དེ་རེ་རེ་ལ་ཡང་། དབང་པོ་རྣོན་པོ་ཤེས་རབ་ལྷག་པས་ལམ་གྱི་རྗེས་སུ་འབྲང་བ་དང་། དབང་པོ་རྟུལ་པོ་དད་པ་ལྷག་པས་ལམ་གྱི་རྗེས་སུ་འབྲང་བ་གཉིས། ཡང་གནས་སྐབས་ཉན་ཐོས་ཀྱི་རིགས་ངེས་པ་ངེས་པའི་རིགས་ཅན་དང་། ཐེག་པ་གཞན་དུ་འགྱུར་སྲིད་པ། མ་ངེས་པའི་རིགས་ཅན་གྱི་ཚོགས་ལམ་གཉིས་རྣམས་སུ་ཡང་ཡོད། གཉིས་པ་ཉན་ཐོས་ཀྱི་སྦྱོར་ལམ་ལ་ཡང་མཚན་ཉིད། དབྱེ་བ། ཡོན་ཏན། སྒྲ་བཤད་པ་དང་བཞི་ལས།
དང་པོ་ནི། ཉན་ཐོས་སྦྱོར་བའི་རྒྱུད་ཀྱི་བྱང་ཆུབ་ཀྱི་གོ་སྐབས་ཕྱི་ཤུལ་གྱུར་པ་དེའོ། ། གཉིས་པ་ལ་ངོ་བོའི་སྒོ་ནས། ཉན་ཐོས་ཀྱི་སྦྱོར་ལམ་དྲོད་རྩེ་མོ་བཟོད་པ་ཆོས་མཆོག་དང་བཞི། མཚན་ཉིད་ནི་རིམ་བཞིན། ཉན་ཐོས་ཀྱི་ཚོགས་ལམ་ཆེན་པོའི་རྒྱུན་རྫོགས་རྗེས་སུ་བྱུང་ཞིང་། རྩེ་མོ་སྐད་ཅིག་མ་དང་པོ་མ་སྐྱེས་གོང་གི་ཉན་ཐོས་ཀྱི་རྣམ་གྲོལ་གྱི་འཇུག་ངོགས་སོ། ། དེའི་རྒྱུན་རྫོགས་རྗེས་སུ་བྱུང་ཞིང་བཟོད་པ་དང་པོ་མ་སྐྱེས་གོང་གི་འདྲ། དེའི་རྒྱུན་རྫོགས་རྗེས་སུ་བྱུང་ཞིང་། ཆོས་མཆོག་དང་པོ་མ་སྐྱེས་གོང་གི་འདྲ།
དེའི་རྒྱུན་རྫོགས་རྗེས་སུ་བྱུང་ཞིང་སྡུག་བསྔལ་ཆོས་བཟོད་མ་སྐྱེས་གོང་གི་འདྲ། ། དྲོད་སོགས་བཞི་པོ་རེ་རེ་ལ་ཡང་ཆུང་ངུ་འབྲིང་ཆེན་པོ་དང་གསུམ་གསུམ་དུ་ཡོད་ལ་བྱེ་བྲག་དུ་སྨྲ་བ་ནི། ཆོས་མཆོག་སྐད་ཅིག་མ་གཅིག་ཁོ་ནར་འདོད་པས་དབྱེ་བ་མི་བཞེད་དེ། མཛོད་ལས། ཇི་ལྟར་བཟོད་ཆེན་སྐད་ཅིག་མ། ། གཅིག་ཡིན་དེ་བཞིན་ཆོས་མཆོག་ཀྱང་། ། ཞེས་གསུངས་པས་སོ། ། ཡང་དེ་རེ་རེ་ལ་ཡང་གནས་སྐབས་ཉན་ཐོས་ཀྱི་བྱང་ཆུབ་ཏུ་རིགས་ངེས་པ་དང་། མ་ངེས་པ་གཉིས་གཉིས་སུ་ཡོད་ལ། བྱེ་བྲག་ཏུ་སྨྲ་བ་ནི་བཟོད་ཆེན་ཐོབ་ནས་རིགས་ངེས་པར་འདོད་དེ།
མཛོད་ལས། གཉིས་སློབ་རིགས་ལས་ཟློག་ནས་ནི། སངས་རྒྱས་སུ་འགྱུར། ཞེས་གསུངས་པས་སོ། ། ཡང་རྟེན་གྱི་གང་ཟག་གིས་དབྱེ་ན། ཞུགས་པའི་རྒྱུད་ཀྱི་སྦྱོར་ལམ་དང་། དེ་མིན་པའི་སྦྱོར་ལམ་པའི་རྒྱུད་ཀྱི་སྦྱོར་ལམ་གཉིས། དང་པོ་ལ་ཡང་། རྒྱུན་ཞུགས་ཞུགས་པ། ཆགས་བྲལ་སྔོན་སོང་གི་ཕྱིར་འོང་ཞུགས་པ།
དེའི་ཕྱིར་མི་འོང་ཞུགས་པའི་སྦྱོར་ལམ་དང་གསུམ། གཉིས་པ་ལ་ཡང་དྲོད་རྩེ་མོ། བཟོད་པ་ཆུང་འབྲིང་གཉིས་དང་བཞིའོ། ། གསུམ་པ་ཡོན་ཏན་ནི། དྲོད་རྩེ་གཉིས་ཀྱི་གནས་སྐབས་སུ་ནི། དབང་པོ་ལྔ་ཐོབ་ཏེ། དེ་ལྔ་ནི། དད་པའི་དབང་པོ། དྲན་པའི། བརྩོན་འགྲུས་ཀྱི།
ཏིང་ངེ་འཛིན་གྱི། ཤེས་རབ་ཀྱི་དབང་པོའོ། ། བཟོད་མཆོག་གཉིས་ཀྱིས་ནི་སྟོབས་ལྔ་ཐོབ་སྟེ། དེ་ལྔ་ནི། དད་པའི་སྟོབས། དྲན་པའི། བརྩོན་འགྲུས་ཀྱི། ཏིང་ངེ་འཛིན་གྱི། ཤེས་རབ་ཀྱི་སྟོབས་དང་ལྔའོ། ། བཤེས་སྤྲིང་ལས།
ཏིང་འཛིན་ཤེས་རབ་ཆོས་མཆོག་ལྔ་ཉིད་དེ། སྟོབས་དབང་ཞེས་བྱ་རྩེ་མོར་གྱུར་པའང་ལགས། ཞེས་དང་། མཛོད་ལས། སྡེ་ཚན་བདུན་ནི་གོ་རིམ་བཞིན། ། ལས་ནི་དང་པོ་པ་དག་དང་། ། ངེས་འབྱེད་ཡན་ལག་རྣམས་དང་ནི། ། བསྒོམ་དང་མཐོང་ལ་རབ་ཏུ་བྱེད། ། ཅེས་གསུངས་པས་སོ། ། ཡང་དྲོད་ཀྱི་གནས་སྐབས་སུ།
རྣམ་པར་མི་རྟོག་པའི་ཡེ་ཤེས་ཀྱི་མེ་སྐྱེ་བའི་སྔ་ལྟས་ཡིན་པས་དྲོད་དང་། རྩེ་མོ་ལ་དགེ་རྩ་མི་འཆད་པ་དང་། བཟོད་པ་ལ་ངན་སོང་སྤོང་བ་དང་། ཆོས་མཆོག་ལ་འཇིག་རྟེན་གྱི་ཆོས་ཐམས་ཅད་ཀྱི་མཆོག་ཐོབ་པ་ཡིན་ཏེ། རྣམ་པར་མི་རྟོག་པའི་ཡེ་ཤེས་ཀྱི། མེ་སྐྱེ་བའི་སྔ་ལྟས་ཡིན་པའི་ཕྱིར། ཞེས་དང་། རྩེ་མོ་ཐོབ་པ་རྩ་མི་འཆད། ། བཟོད་ཐོབ་ངན་སོང་ཡོང་མི་ལྟུང་། ། འཇིག་རྟེན་པ་འི་ཆོས་ཀྱི་མཆོག །
ཅེས་གསུངས་སོ། ། བཞི་པ་སྒྲ་བཤད་པ་ནི། མཐོང་ལམ་ལ་དངོས་སུ་སྦྱོར་བས་ན་སྦྱོར་བའི་ལམ། ངེས་འབྱེད་ནི་མཐོང་ལམ་ཡིན་ལ་དེའི་ཆ་ནས་ཕན་འདོགས་པས་ན་ངེས་འབྱེད་ཡན་ལག་གམ། དེ་དང་དམིགས་རྣམ་མཐུན་པར་རྗེས་སུ་ཞུགས་པས་ན་ངེས་འབྱེད་ཆ་མཐུན་ནམ། ཐོས་བསམ་གྱིས་གཏན་ལ་ཕབ་པའི་དོན། དོན་སྤྱིའི་ཚུལ་གྱིས་རྟོགས་ཞིང་། མངོན་བར་རྟོགས་པ་ལ་མངོན་དུ་ཕྱོགས་པས་ན་དོན་མངོན་པར་རྟོགས་པ་རྣམས་ནི་རྣམ་གྲངས་དང་བཅས་ཏེ་སྒྲ་བཤད་པའོ། ༈ །གསུམ་པ། ཉོན་ཐོས་ཀྱི་མཐོང་ལམ་ཡང་།
སྤང་བྱ་མཐོང་སྤོང་གི་རྣམ་གཞག གཉེན་པོ་མཐོང་ལམ་གྱི་རྣམ་གཞག སྤངས་པ་འབྲས་བུའི་རྣམ་གཞག དེ་ལ་གནས་པ་གང་ཟག་གི་རྣམ་གཞག་དང་བཞི་ལས། དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི། རང་གི་དངོས་གཉེན་ཉན་ཐོས་ཀྱི་མཐོང་ལམ་བར་ཆད་མེད་ལམ་ཡོད་པ་ཅན་གྱི་བདེན་པ་ལ་ལོག་པར་ཞུགས་པའི་ཀུན་བཏགས་ཀྱིས་རབ་ཏུ་ཕྱེ་བའི་སྤང་བྱའོ། ། གཉིས་པ་དབྱེ་ན། ངོ་བོའི་སྒོ་ནས་སྡུག་བསྔལ་མཐོང་སྤང་། ཀུན་འབྱུང་མཐོང་སྤང་།
འགོག་པ་མཐོང་སྤོང་། ལམ་མཐོང་སྤང་དང་བཞིའི་མཚན་ཉིད་རྣམས་ནི་རིམ་བཞིན། རང་གི་དངོས་གཉེན་ཉན་ཐོས་ཀྱི་མཐོང་ལམ་བར་ཆད་མེད་ལམ་ཡོད་པ་ཅན་གྱི་སྡུག་བསྔལ་བདེན་པ་ལ་ལོག་པར་ཞུགས་པའི་ཀུན་བཏགས་ཀྱིས་རབ་ཏུ་ཕྱེ་བའི་སྤང་བྱའོ། ། དེ་ཅན་གྱི་ཀུན་འབྱུང་བདེན་པ་ལ་ལོག་པར་ཞུགས་པའི་འདྲ། དེ་ཅན་གྱི་འགོག་པ་ལ་ལོག་པར་ཞུགས་པའི་འདྲ། དེ་ཅན་གྱི་ལམ་གྱི་བདེན་པ་ལ་ལོག་པར་ཞུགས་པའི་འདྲའོ། ། ཁམས་ཀྱི་སྒོ་ནས་དབྱེ་ན། འདོད་ཁམས་ཀྱི། གཟུགས་ཁམས་ཀྱི། གཟུགས་མེད་ཁམས་ཀྱི་མཐོང་སྤང་གསུམ་ལས།
དེ་རེ་རེ་ལ་ཡང་བདེན་བཞིའི་མཐོང་སྤང་བཞི་བཞི་ལས། འདོད་ཁམས་ཀྱི་སྡུག་བསྔལ་མཐོང་སྤང་ལ་ཡང་། འདོད་ཆགས། ཁོང་ཁྲོ། ང་རྒྱལ། མ་རིག་པ། ཐེ་ཚོམ་སྟེ། ལྟ་མིན་ལྔ་དང་། འཇིག་ཚོགས་ལ་ལྟ་བ། མཐར་འཛིན་པའི་ལྟ་བ།
ལོག་པར་ལྟ་བ། ལྟ་བ་མཆོག་ཏུ་འཛིན་པའི་ལྟ་བ། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པའི་ལྟ་བ་ལྟེ་ལྟ་བ་ལྔ་དང་བཅུ། དེ་བཞིན་དུ་ཀུན་འབྱུང་མཐོང་སྤང་ལ་བཅུ། འགོག་པ་མཐོང་སྤོང་ལ་བཅུ། ལམ་མཐོང་སྤང་ལ་བཅུ་སྟེ་བཞི་བཅུར་ཡོད་ལ། ཁམས་གོང་མ་གཉིས་ལ་ཁོང་ཁྲོ་མེད་པས། ལྟ་བ་ལྔ་དང་། ལྟ་མིན་བཞི་སྟེ། གཟུགས་ཁམས་ན་དགུ་བཞི་སུམ་ཅུ་རྩ་དྲུག
གཟུགས་མེད་ཁམས་ན་ཡང་དགུ་བཞི་སུམ་ཅུ་རྩ་དྲུག་སྟེ་ཁམས་ཀྱི་སྒོ་ནས་ཕྱེ་ན་མཐོང་སྤང་ཉོན་མོངས་བརྒྱ་དང་བཅུ་གཉིས། ས་ཡིས་ཕྱེ་ན་འདོད་པའི་ས་ལ་བཞི་བཅུ། བསམ་གཏན་དང་པོ། གཉིས་པ། གསུམ་པ། བཞི་པ། ནམ་མཁའ་མཐའ་ཡས་སྐྱེ་མཆེད། རྣམ་ཤེས་མཐའ་ཡས། ཅི་ཡང་མེད་པ། འདུ་ཤེས་མེད་འདུ་ཤེས་མེད་མིན་སྐྱེ་མཆེད་དེ།
ས་བརྒྱད་པོ་རེ་རེ་ལ་དགུ་བཞི་སུམ་ཅུ་རྩ་དྲུག་རྩ་དྲུག་ཏུ་ཕྱེ་བས་གསུམ་བརྒྱ་ཉེར་བརྒྱད་དུ་ཡང་འགྱུར་རོ། ། མཛོད་ལྟར་ན་འདོད་པའི་སྡུག་བསྔལ་མཐོང་སྤང་ལ་སྔར་ལྟར་ལྟ་བ་ལྔ་དང་། ལྟ་མིནལྔ་སྟེ་བཅུ། ཀུན་འབྱུང་མཐོང་སྤང་དང་འགོག་པ་མཐོང་སྤང་གཉིས་ལ། ལྟ་མིན་ལྔ་དང་། འཇིགས་ལྟ་མཐར་འཛིན་ནི་གཉིས་མ་གཏོགས་པ་ལྟ་བ་ཕྱི་མ་གསུམ་གྱི་ལོག་ཞུགས་མེད་པས་བདུན་བདུན་དང་། ལམ་མཐོང་སྤང་ལ་ཚུལ་ཁྲིམས་དང་བརྟུལ་ཞུགས་མཆོག་འཛིན་གྱི་ལོག་ཞུགས་ཡོད་པས་བརྒྱད་དང་། ཁམས་གོང་ན་ཁོང་ཁྲོ་མེད་པས་ན། སྡུག་བསྔལ་མཐོང་སྤང་ལ་དགུ། ཀུན་འབྱུང་དང་འགོག་པ་གཉིས་ལ་དྲུག་དྲུག་དང་།
ལམ་མཐོང་སྤང་ལ་བདུན་ཡོད་པར་འདོད་དེ། མཛོད་ལས། དེ་དག་བཅུ་དང་བདུན་བདུན་བརྒྱད། ། ལྟ་བ་གསུམ་གཉིས་མ་གཏོགས་པ། ། འདོད་ན་སྡུག་བསྔལ་ལ་སོགས་པ། ། མཐོང་བས་རིམ་བཞིན་སྤོང་བར་བྱེད། ། བཞི་ནི་སྒོམ་པས་སྤང་བྱ་ཡིན། ། ཁོང་ཁྲོ་མ་གཏོགས་དེ་དག་ཉིད། ། གཟུགས་ཁམས་གཟུགས་མེད་དེ་དང་འདྲ། ། ཞེས་གསུངས་པས་སོ། །
གཉིས་པ་སྤོང་བྱེད་གཉེན་པོ་མཐོང་ལམ་གྱི་རྣམ་གཞག་ལ། མཚན་ཉིད། དབྱེ་བ། ཡོན་ཏན། ངེས་ཚིག་དང་བཞི། དང་པོ་ནི། གང་ཟག་གི་བདག་མེད་མངོན་སུམ་དུ་མཐོང་བའི་ཉན་ཐོས་ཀྱི་བདེན་པ་མངོན་རྟོགས་སོ། ། གཉིས་པ་ངོ་བོའི་སྒོ་ནས་ཤེས་བཟོད་སྐད་ཅིག་མ་བཅུ་དྲུག་ཏུ་ཡོད་དེ། སྡུག་བསྔལ་ཆོས་བཟོད། ཆོས་ཤེས་གཉིས།
སྡུག་བསྔལ་རྗེས་བཟོད། རྗེས་ཤེས་གཉིས། དེ་བཞིན་དུ་ཀུན་འབྱུང་ལ་བཞི། འགོག་པ་ལ་བཞི། ལམ་ལ་བཞིའོ། ། མཚན་ཉིད་ནི་རིམ་བཞིན། མཛོད་ལྟར་ན། འདོད་པའི་སྡུག་བསྔལ་མཐོང་སྤང་དངོས་སུ་སྤོང་བར་བྱེད་པའི་ཉན་ཐོས་ཀྱི་བདེན་པ་མངོན་རྟོགས་དེ་ཉན་ཐོས་ཀྱི་སྡུག་བསྔལ་ཆོས་བཟོད་ཀྱི་མཚན་ཉིད་ཡིན། དེ་བཞིན་དུ་ཉན་ཐོས་ཞེས་པ་ཀུན་ལ་སྦྱར་རོ། འདོད་པའི་སྡུག་བསྔལ་མཐོང་སྤང་ལས་དངོས་སུ་གྲོལ་བའི་ཉན་ཐོས་ཀྱི་བདེན་པ་མངོན་རྟོགས་དེ་སྡུག་བསྔལ་ཆོས་ཤེས་ཀྱི་མཚན་ཉིད་ཡིན།
ཁམས་གོང་གི་སྡུག་བསྔལ་མཐོང་སྤང་དངོས་སུ་སྤོང་བར་བྱེད་པའི་ཉན་ཐོས་ཀྱི་བདེན་པ་མངོན་རྟོགས་དེ། སྡུག་བསྔལ་རྗེས་བཟོད་ཀྱི་མཚན་ཉིད་ཡིན། དེ་ལས་དངོས་སུ་གྲོལ་བའི་ཉན་ཐོས་ཀྱི་བདེན་པ་མངོན་རྟོགས་དེ་སྡུག་བསྔལ་རྗེས་ཤེས་ཀྱི་མཚན་ཉིད་ཡིན། དེ་བཞིན་དུ་ཕྱི་མའི་བཅུ་གཉིས་ལ་ཡང་སྦྱར་སྟེ་ཤེས་པར་བྱའོ། ། འདི་ནི་དམིགས་རྣམས་འཆད་སླ་བའི་ཕྱིར། མཚོན་བྱ་དེ་དག་བརྗོད་པ་ཡིན་གྱི། ལུགས་འདི་ལ་མཚན་ཉིད་དེ་དག་ཉན་ཐོས་ཀྱི་མཐོང་ལམ་སྐད་ཅིག་མ་དང་པོའི་མཚན་ཉིད་དང་གཉིས་པའི་དང་། གསུམ་པའི་ནས་བཅོ་ལྔ་པའི་མཚན་ཉིད་ཡིན། ཞེས་པའི་བར་དུ་མཐོང་ལམ་སྦྱར། བཅུ་དྲུག་པ་ལ་ནི་བདེན་པ་མངོན་རྟོགས་སྐད་ཅིག་མ་བཅུ་དྲུག་པའི་མཚན་ཉིད་ཡིན་ཞེས་སྦྱར་དགོས་ཏེ།
མཐོང་ལམ་སྐད་ཅིག་མ་དང་པོ་ཡིན་ན། སྡུག་བསྔལ་ཆོས་བཟོད་ཡིན་པ་མ་ཁྱབ་ཏེ། དེའི་ཚོགས་པ་ན་ཡོད་པའི་ཟག་མེད་ཀྱི་སྡོམ་པ་དང་། དེའི་ཐོབ་པ་དང་སྡུག་བསྔལ་ཆོས་བཟོད་རང་དང་མཚུངས་པར་ལྡན་པའི་སེམས་སེམས་བྱུང་གཞན་རྣམས་ཀྱང་མཐོང་ལམ་སྐད་ཅིག་མ་དང་པོ་ཡིན་ཡང་། སྡུག་བསྔལ་ལ་ཆོས་བཟོད་མིན་པའི་ཕྱིར་ཏེ། ཤེས་རབ་མིན་པའི་ཕྱིར་རོ། ། དེས་གཞན་རྣམས་ལའང་ཤེས་པར་མཛོད་ཅིག དེས་ན་ཤེས་བཟོད་སྐད་ཅིག་མ་བཅུ་དྲུག་པོ་ནི་མཐོང་བ་མངོན་རྟོགས་དང་། དེ་དང་མཚུངས་ལྡན་གྱི་སེམས་སེམས་བྱུང་རྣམས་ནི་དམིགས་པ་མངོན་རྟོགས་དང་། དེའི་ཚོགས་པ་ན་ཡོད་པའི་ཟག་མེད་ཀྱི་སྡོམ་པ་དང་།
ཐོབ་པ་རྣམས་ནི་བྱ་བ་མངོན་རྟོགས་ཞེས་བྱ་སྟེ། མཛོད་ལས། བདེན་པ་མངོན་པར་རྟོགས་པ་ནི། ། སེམས་ཀྱི་སྐད་ཅིག་བཅུ་དྲུག་གོ ། དེ་ལ་སྐད་ཅིག་བཅོ་ལྔ་ནི། ། མ་མཐོང་མཐོང་ཕྱིར་མཐོང་བའི་ལམ། ། ཞེས་དང་། མཐོང་དམིགས་བྱ་བ་ཞེས་བྱའོ། ། ཞེས་གསུངས་པ་ལྟར་རོ། ཀུན་བཏུས་ལྟར་ན།
སྡུག་བསྔལ་མཐོང་སྤང་དངོས་སུ་སྤོང་བར་བྱེད་པའི་ཉན་ཐོས་ཀྱི་བདེན་པ་མངོན་རྟོགས་དེ་སྡུག་བསྔལ་ཆོས་བཟོད་ཀྱི་མཚན་ཉིད་ཡིན། དེ་ལས་དངོས་སུ་གྲོལ་བའི་རྣམ་གྲོལ་ལམ་བདེན་པ་མངོན་རྟོགས་དེ་སྡུག་བསྔལ་ཆོས་ཤེས་ཀྱི་མཚན་ཉིད་ཡིན། སྡུག་བསྔལ་ཆོས་ཤེས་ཀྱི་འཇུག་ཐོག་དེ་མ་ཐག་ཏུ་བྱུང་ཞིང་། ཆོས་བཟོད་ཆོས་ཤེས་གཉིས་ལ་དམིགས་ནས། དེ་གཉིས་འཕགས་པའི་ཆོས་ཀྱི་རྒྱུར་ངེས་པ་འདྲེན་པར་བྱེད་པའི་ཉན་ཐོས་ཀྱི་བདེན་པ་མངོན་རྟོགས་དེ་སྡུག་བསྔལ་རྗེས་བཟོད་ཀྱི་མཚན་ཉིད་ཡིན། དེའི་དེ་མ་ཐག་ཏུ་བྱུང་ཞིང་དེ་ལ་དམིགས་ནས། དེའི་ངོ་བོ་ཡོངས་སུ་གཅོད་པར་བྱེད་པའི་ཉན་ཐོས་ཀྱི་བདེན་པ་མངོན་རྟོགས་དེ། སྡུག་བསྔལ་རྗེས་ཤེས་ཀྱི་མཚན་ཉིད་ཡིན། འདིས་ཕྱི་མ་བཅུ་ལ་ཡང་རིགས་འགྲེ་མཛོད། མངོན་རྟོགས་རྒྱན་ལྟར་ན།
སྡུག་བསྔལ་བདེན་པའི་སྟེང་གི་མི་རྟག་པ་ལ། ངེས་ཤེས་འདྲེན་པའི་ནུས་པ་དང་པོར་ཐོབ་པའི་ཉན་ཐོས་ཀྱི་བདེན་པ་མངོན་རྟོགས་དེ། སྡུག་བསྔལ་ཆོས་བཟོད་ཀྱི་མཚན་ཉིད་ཡིན། དེ་བཞིན་དུ་སྡུག་བསྔལ་བདེན་པའི་སྟེང་གི་མི་རྟག སྡུག་བསྔལ། སྟོང་། བདག་མེད། ཀུན་འབྱུང་བདེན་པའི་སྟེང་གི་རྒྱུ། ཀུན་འབྱུང་། རབ་སྐྱེ།
རྐྱེན། འགོག་པའི་བདེན་པའི་སྟེང་གི་འགོག་པ། ཞི་བ། གྱ་ནོམ། ངེས་འབྱུང་། ལམ་བདེན་གྱི་ལམ། རིག་པ། སྒྲུབ་པ། ངེས་འབྱིན་ལ། ངེས་ཤེས་འདྲེན་ནུས་པའི་ནུས་པ་དང་པོར་ཐོབ་པའི་ཉན་ཐོས་ཀྱི་བདེན་པ་མངོན་རྟོགས་དེ་ལམ་རྗེས་ཤེས་ཀྱི་མཚན་ཉིད་ཡིན་གསུང་རོགས་མཛོད།
ཡང་ལམ་གྱི་སྒོ་ནས་དབྱེ་ན། བར་ཆད་མེད་ལམ། རྣམ་གྲོལ་ལམ། ཁྱད་པར་གྱི་ལམ་དང་གསུམ་ལ། མངོན་པ་ལས་ནི། བཟོད་པ་བརྒྱད་བར་ཆད་མེད་ལམ་དང་། ཤེས་པ་བརྒྱད་རྣམ་གྲོལ་ལམ་དུ་འཇོག་སྟེ། མཛོད་ལས། བཟོད་དང་ཤེས་པ་གོ་རིམ་བཞིན། ། བར་ཆད་མེད་དང་རྣམ་གྲོལ་ལམ། །
ཞེས་གསུངས་པས་སོ། ། མངོན་པ་གོང་མ་ལས་ནི། ཆོས་ཤེས་བཞི་རྣམ་གྲོལ་ལམ་དང་། རྗེས་བཟོད་དང་། རྗེས་ཤེས་རྣམས་ནི་ཁྱད་པར་གྱི་ལམ་དུ་བཤད་པ་ཡིན་ནོ། ། རྒྱན་ལས་ནི་སྡུག་བསྔལ་ཆོས་ཤེས་དེ་ཁོ་ན་བར་ཆད་མེད་ལམ་དང་། ལྷག་མ་བཅོ་ལྔ་ནི་རྣམ་གྲོལ་ལམ་དང་ཁྱད་པར་གྱི་ལམ་གཉིས་ཀ་ཡིན་པར་འདོད་དོ། ། རྟེན་གྱི་གང་ཟག་གི་སྒོ་ནས་དབྱེ་ན། ཞུགས་པའི་རྒྱུད་ཀྱི་མཐོང་ལམ་དང་། འབྲས་གནས་ཀྱི་རྒྱུད་ཀྱི་མཐོང་ལམ་གཉིས།
དང་པོ་ལ་རྒྱུན་ཞུགས་ཞུགས་པ། ཆགས་བྲལ་ཕྱིར་འོང་ཞུགས་པ། དེའི་ཕྱིར་མི་འོང་ཞུགས་པའི་རྒྱུད་ཀྱི་མཐོང་ལམ་དང་གསུམ། དེ་རེ་རེ་ལ་ཡང་། སྡུག་བསྔལ་ཆོས་བཟོད་ནས། ལམ་རྗེས་བཟོད་ཀྱི་བར་བཅོ་ལྔ། བཅོ་ལྔ་ཡོད་དོ། ། གཉིས་པ་རྒྱུན་ཞུགས་འབྲས་གནས། ཆགས་བྲལ་སྔོན་སོང་གི་ཕྱིར་འོང་། འབྲས་གནས།
དེའི་ཕྱིར་མི་འོང་འབྲས་གནས་ཀྱི་རྒྱུད་ཀྱི་མཐོང་ལམ་དང་གསུམ། དེ་གསུམ་པོ་ནི། བཅུ་དྲུག་པ་ལམ་རྗེས་ཤེས་ཁོ་ནར་ངེས་སོ། ། ཡང་རིགས་ཀྱི་སྒོ་ནས་དབྱེ་ན། གནས་སྐབས་ཉན་ཐོས་སུ་རིགས་ངེས་པའི་མཐོང་ལམ་དང་། རིགས་མ་ངེས་པའི་མཐོང་ལམ་གཉིས་སུ་ཡོད་དོ། ། གསུམ་པ་ཡོན་ཏན་ནི་མཛོད་ལས། འཕགས་ལམ་ཡན་ལག་བརྒྱད་ཐོབ་པར་གསུངས་ཀྱང་། འདིར་བྱང་ཆུབ་ཡན་ལག་བདུན་ཐོབ་ཏེ། དེ་བདུན་ནི།
དྲན་དང་ཆོས་རབ་འབྱེད་དང་བརྩོན་འགྲུས་དང་། དགའ་དང་ཤིན་ཏུ་སྦྱང་དང་ཏིང་ངེ་འཛིན། བཏང་སྙོམས་འདི་བདུན་བྱང་ཆུབ་ཡན་ལག་བདུན། ། ཞེས་གསུངས་པ་ལྟར་རོ། ། གཞན་ཡང་མཐོང་སྤངས་སྤོང་བའི་ནུས་པ་དང་། འཕགས་པའི་གྲངས་སུ་གཏོགས་པ་དང་། དོན་དམ་པའི་དགེ་སྦྱོང་དང་། འཇིག་རྟེན་ལས་འདས་པ་དང་། ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་། དྲི་མ་དང་བྲལ་བ་རྣམ་པར་དག་པ་ཐོབ་པ་ལ་སོགས་པ་ཡོན་ཏན་དཔག་ཏུ་མེད་པ་ཐོབ་བོ། །
བཞི་པ་སྒྲ་བཤད་པ་ནི། གང་ཟག་གི་བདག་མེད་སྔར་མ་མཐོང་བ་གསར་དུ་མཐོང་བས་མཐོང་བའི་ལམ་ཞེས་བྱའོ། ། གསུམ་པ་སྤངས་པ་འབྲས་བུའི་རྣམ་གཞག་ལ། མཚན་ཉིད་དང་དབྱེ་བ་གཉིས། དང་པོ་ནི། རང་རྒྱུ་ཉན་ཐོས་ཀྱི་མཐོང་ལམ་བར་ཆད་མེད་ལམ་ཀྱི་ངོས་སྐལ་གྱི་དྲི་མ་ལས་གྲོལ་བའི་རྣམ་གྲོལ་དེ་ཉན་ཐོས་ཀྱི་མཐོང་ལམ་གྱི་དགེ་སྦྱོང་ཚུལ་གྱི་འབྲས་བུའི་མཚན་ཉིད་ཡིན། གཉིས་པ་དབྱེ་བ་ལ་བཞི། མཛོད་ལྟར་ན། འདོད་པའི་སྡུག་བསྔལ་མཐོང་སྤང་ལས་དངོས་སུ་གྲོལ་བའི་འབྲས་བུ། ཁམས་གོང་མའི་སྡུག་བསྔལ་མཐོང་སྤང་ལས་དངོས་སུ་གྲོལ་བའི་འབྲས་བུ།
དེ་བཞིན་དུ། འདོད་པའི་ཀུན་འབྱུང་མཐོང་སྤང་། ཁམས་གོང་མའི་ཀུན་འབྱུང་མཐོང་སྤང་། འདོད་པའི་འགོག་པ་མཐོང་སྤང་། ཁམས་གོང་མའི་འགོག་པ་མཐོང་སྤང་། འདོད་པའི་ལམ་མཐོང་སྤང་། ཁམས་གོང་མའི་ལམ་མཐོང་སྤང་ལས་དངོས་སུ་གྲོལ་བའི་འབྲས་བུ་སྟེ་བརྒྱད། དེ་རེ་རེ་ལ་ཡང་། འདུས་བྱས་རྣམ་གྲོལ་ལམ་དང་། འདུས་མ་བྱས་འགོག་པ་གཉིས་གཉིས་སུ་ཡོད་དོ། །
ཀུན་ལས་བཏུས་ལྟར་ན། སྡུག་བསྔལ་མཐོང་སྤང་། ཀུན་འབྱུང་མཐོང་སྤང་། འགོག་པ་མཐོང་སྤང་། ལམ་མཐོང་སྤང་དང་བཞི་ལས་དངོས་སུ་གྲོལ་བའི་འབྲས་བུ་བཞི། དེ་རེ་རེ་ལ་ཡང་འདུས་བྱས་དང་འདུས་མ་བྱས་གཉིས་གཉིས་སུ་ཡོད་པར་བཤད། རྒྱན་ལྟར་ན་ལྡོག་པའི་སྒོ་ནས་འདུས་བྱས་དང་འདུས་མ་བྱས་གཉིས། རྫཾས་ཀྱི་སྒོ་ནས་མཐོང་ལམ་སྐད་ཅིག་བཅོ་ལྔ། སྤང་བྱའི་སྒོ་ནས་རྩ་བའི་དབྱེ་བ་བཞི། དེ་རེ་རེ་ལ་ཡང་ཁམས་ཀྱི་བཅུ་དང་དགུ།
དེ་སྤང་བའི་སྒོ་ནས་དབྱེ་ན། སྔར་སྤང་བྱའི་སྒོ་ནས་ཇི་སྙེད་ཡོད་པའི་འབྲས་བུ་ཡང་དེ་སྙེད་ཡོད་པར་རིག་པར་བྱའོ། ། བཞི་པ་དེ་ལ་གནས་པ་གང་ཟག་གི་རྣམ་གཞག་ལ། ཉན་ཐོས་ཀྱི། མཐོང་ལམ་རྒྱུད་ལ་ལྡན་པའི་གང་ཟག་ལ་དབྱེ་ན་ངོ་བོའི་སྒོ་ནས་ཤེས་བཟོད་སྐད་ཅིག་མ་བཅུ་དྲུག་ལ་གནས་པའི་གང་ཟག་བཅུ་དྲུག དབང་པོའི་སྒོ་ནས་སྐད་ཅིག་མ་བཅོ་ལྔ་ལ་གནས་པ་ལ་དབང་རྟུལ་དད་པའི་རྗེས་འབྲང་དང་། དབང་རྣོན་ཆོས་ཀྱི་རྗེས་འབྲང་གཉིས་གཉིས་རེ། བཅུ་དྲུག་པ་ལ་ནི། དབང་པོ་རྟུལ་པོ་ལ་དད་མོས་དང་། དབང་པོ་རྣོན་པོ་ལ་མཐོང་ཐོབ་ཅེས་བྱ་སྟེ།
དེ་ལ་སྐད་ཅིག་བཅོ་ལྔ་ནི། ། མ་མཐོང་མཐོང་ཕྱིར་མཐོང་བའི་ལམ། ། དད་དང་ཆོས་ཀྱི་རྗེས་འབྲང་བ། ། ཞེས་དང་། བཅུ་དྲུག་པ་ལ་དེ་འབྲས་གནས། ། དེ་ཚེ་དབང་པོ་རྣོ་རྟུལ་དག ། དད་པས་མོས་དང་མཐོང་བས་ཐོབ། ། ཅེས་གསུངས་པས་སོ། ། གང་དག་ཐེག་པ་གསུམ་གྱི་མཐོང་ལམ་ལ་དབང་པོ་རྟུལ་པོ་ལ་མཛོད་ལྟར་བར་ཆད་མེད་ལམ་བརྒྱད་སྐྱེ་ཞིང་། དབང་འབྲིང་ལ་ཀུན་ལས་བཏུས་ལྟར་བར་ཆད་མེད་ལམ་བཞི་དང་།
དབང་རྣོན་ལ་མངོན་རྟོགས་རྒྱན་ལྟར་བར་ཆད་མེད་ལམ་གཅིག་ཁོ་ན་སྐྱེའོ། ། ཞེས་ཟེར་བ་ནི་མ་བརྟགས་པ་སྟེ། མཛོད་ལས་བཤད་པའི་མཐོང་ལམ་པ་ཡིན་ན། དབང་རྟུལ་ཡིན་པས་མ་ཁྱབ་ཏེ། གཞུང་ཉིད་ལ་གསལ་བར་བཤད་པའི་ཕྱིར་དང་། ཀུན་ལས་བཏུས་ལས་གསུངས་པ་ལ་ཡང་དབང་འབྲིང་གིས་མ་ཁྱབ་པའི་ཕྱིར་དང་། རྒྱན་ལས་གསུངས་པ་ལ་ཡང་། དབང་རྣོན་གྱིས་མ་ཁྱབ་པའི་ཕྱིར་ཏེ། དབང་པོ་རྟུལ་དང་རྣོན་པོ་དག ། དད་དང་མཐོང་ཐོབ།
ཅེས་པའི་གཞུང་སྐུ་ཁམས་བཟང་བའི་ཕྱིར་རོ། ། དེས་ན་གྲུབ་མཐའི་ཁྱད་པར་ཡིན་གྱིས། དབང་པོའི་ཁྱད་པར་ནི་མིན་ནོ། ། རྟེན་གྱི་སྒོ་ནས་དབྱེ་ན། ཞུགས་པ་དང་འབྲས་གནས་གཉིས། དང་པོ་ལ་རྒྱུན་ཞུགས་ཞུགས་པ། ཆགས་བྲལ་སྔོན་སོང་གི་ཕྱིར་འོང་ཞུགས་པ། དེའི་ཕྱིར་མི་འོང་ཞུགས་པ་དང་གསུམ། དེ་རེ་རེ་ལ་ཡང་སྡུག་བསྔལ་ཆོས་བཟོད་ལ་གནས་པ་ནས། ལམ་རྗེས་བཟོད་ལ་གནས་པའི་བར་མཐོང་ལམ་པ་བཅོ་ལྔ་བཅོ་ལྔ་ཡོད་དོ། །
གཉིས་པ་འབྲས་གནས་ལ་ཡང་རྒྱུན་ཞུགས་འབྲས་གནས། ཆགས་བྲལ་སྔོན་སོང་གི་ཕྱིར་འོང་འབྲས་གནས། དེའི་ཕྱིར་མི་འོང་འབྲས་གནས་དང་གསུམ། དེ་ནི་བཅུ་དྲུག་པ་ལམ་རྗེས་ཤེས་ལ་གནས་པའི་གང་ཟག་ཏུ་ངེས་སོ། ། འོ་ན་རྒྱུན་ཞུགས་གྱི་འབྲས་བུ་ནི། མཐོང་སྤང་ཀུན་སྦྱོར་གསུམ་སྤངས་པས། རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་འདོད་དགོས་ལ། དེ་ལྟ་ན་ནི། དབུ་མ་པའི་ལུགས་ལ་ཉན་ཐོས་ཀྱི་མཐོང་ལམ་སྡུག་བསྔལ་ཆོས་ཤེས་དེ་རྒྱུན་ཞུགས་ཀྱི་འབྲས་བུར་འགྱུར་ཏེ། མཐོང་སྤང་ཀུན་སྦྱོར་གསུམ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཡིན་པའི་ཕྱིར།
དེའི་སྡུག་བསྔལ་ཆོས་བཟོད་མཐོང་སྤང་། ཀུན་སྦྱོར་གསུམ་དངོས་སུ་སྤོངས་པའི་བར་ཆད་མེད་ལམ་ཡིན་པའི་ཕྱིར་ཏེ། མཐོང་ལམ་བར་ཆད་མེད་ལམ་ཡིན་ན། སྡུག་བསྔལ་ཆོས་བཟོད་ཡིན་པས་ཁྱབ་པའི་ཕྱིར། རྩ་བར་འདོད་ན། འོ་ན་ཉན་ཐོས་ཀྱི་མཐོང་ལམ་སྡུག་བསྔལ་ཆོས་ཤེས་པ་དེ། རྒྱུན་ཞུགས་འབྲས་གནས་ཡིན་པར་ཐལ། དེའི་སྡུག་བསྔལ་ཆོས་ཤེས་དེ། རྒྱུན་ཞུགས་ཀྱི་འབྲས་བུ་ཡིན་པའི་ཕྱིར། འདོད་ན་འགྲེལ་ཚུང་ལས།
རྒྱུན་ཞུགས་ཞུགས་པར་བཤད་པ་དང་འགལ་ལོ་ཞེ་ན། སྐྱོན་མེད་དེ། ཉན་ཐོས་ཀྱི་མཐོང་ལམ་སྡུག་བསྔལ་ཆོས་ཤེས་དེ་དབུ་མ་པའི་ལུགས་ལ་མཐོང་སྤང་ཀུན་སྦྱོར་གསུམ་སྤངས་པས་རབ་ཏུ་ཕྱེ་ཡང་། དེ་རྒྱུན་ཞུགས་ཀྱི་འབྲས་བུར་མི་འགྱུར་ཏེ། གྲུབ་མཐའ་འོག་མ་གཉིས་དང་། སྒོ་བསྟུན་པའི་ཚེ་ཡང་། ཉན་ཐོས་ཀྱི་དགེ་སྦྱོང་ཚུལ་གྱི་འབྲས་བུ་ཡིན་ན། འབྲས་བུ་བཞི་པོ་གང་རུང་ཡིན་པས་མ་ཁྱབ་ཏེ། སྡུག་བསྔལ་ཆོས་ཤེས་དེ་དགེ་སྦྱོང་ཚུལ་གྱི་འབྲས་བུ་ཡིན་པའི་ཕྱིར། མཛོད་ལས།
དགེ་སྦྱོང་ཚུལ་ནི་དྲི་མེད་ལམ། འབྲས་བུ་འདུ་བྱས་འདུས་མ་བྱས། གྲོལ་ལམ་ཟད་པ་རྣམས་དང་བཅས། ། དེ་དག་བརྒྱ་བཅུ་རྩ་དགུའོ། ། ཞེས་གསུངས་པའི་ཕྱིར། དེས་ན་འབྲས་བུ་བཞི་པོ་གང་རུང་ཡིན་ན། ཁྱད་ཆོས་ལྔ་ལྡན་གྱི། འབྲས་བུ་ཡིན་པས་ཁྱབ་པ་འདི་ནི་གྲུབ་མཐའ་གང་འོག་ཐམས་ཅད་ལ་གནད་དུ་ཆེ་སྟེ། གཞན་དུ་ན་ཀུན་ལས་བཏུས་ཀྱི་ལུགས་ལ། ཉན་ཐོས་ཀྱི་མཐོང་ལམ་ཆོས་ཤེས་དེ་རྒྱུན་ཞུགས་ཀྱི་འབྲས་བུ་ཡིན་པར་ཁས་ལེན་དགོས་པའི་ཕྱིར།
ལམ་ཆོས་བཟོད་མཐོང་སྤང་ཀུན་སྦྱོར་གསུམ་སྤོངས་པའི་བར་ཆད་མེད་ལམ་ཡིན་པའི་ཕྱིར་ཏེ། མཐོང་ལམ་བར་ཆད་མེད་ལམ་ཡིན་ན། ཆོས་བཟོད་བཞི་པོ་གང་རུང་ཡིན་པས་ལུགས་འདི་ལ་ཁྱབ་པའི་ཕྱིར། འདོད་མི་ནུས་ཏེ། ཀུན་བཏུས་ཉིད་ལས། རྒྱུན་ཞུགས་ཀྱི་འབྲས་བུ་ཐོབ་པ་ལ། བཅུ་དྲུག་པའི་རྟོགས་པ་ཐོབ་དགོས་པར་གསུངས་པའི་ཕྱིར་རོ། ། དེས་ན་མཐོང་སྤང་ཀུན་སྦྱོར་གསུམ་སྤངས་པས་རབ་ཏུ་ཕྱེ་བའི་ཉན་ཐོས་སློབ་པ་འབྲས་གནས་དེ། རྒྱུན་ཞུགས་འབྲས་གནས་ཀྱི་མཚན་ཉིད་དུ་མཛོད་ལྟར་ན་རུང་ཡང་། གཞན་རྣམས་ལ་མི་རུང་སྟེ།
སྔར་གྱི་སྐྱོན་དེ་སོ་ན་གནས་པའི་ཕྱིར་རོ། ། དེས་ན་རང་ལུགས་ནི། བཅུ་དྲུག་པའི་རྟོགས་པ་ཐོབ་པའི་ཉན་ཐོས་གང་ཞིག མཐོང་སྤང་ཀུན་སྦྱོར་གསུམ་སྤངས་པས་རབ་ཏུ་ཕྱེ་བ་དེ། རྒྱུན་ཞུགས་འབྲས་གནས་ཀྱི་མཚན་ཉིད་ཡིན། ཞེས་བྱའོ། ། བཞི་པ་སྒོམ་ལམ་ལ་ཡང་། སྤང་བྱ་སྒོམ་སྤང་ཀྱི་རྣམ་གཞག གཉེན་པོ་སྒོམ་ལམ་གྱི་རྣམ་གཞག སྤངས་པ་འབྲས་བུའི་རྣམ་གཞག
དེ་ལ་གནས་པའི་གང་ཟག་གི་རྣམ་གཞག་དང་བཞི། དང་པོ་སྒོམ་སྤང་ལ་ཡང་མཚན་ཉིད། དབྱེ་བ་གཉིས། དང་པོ་ནི། རང་གི་དངོས་གཉེན་དུ་གྱུར་པའི་གཉེན་པོ་ཡོད་པ་གང་ཞིག མཐོང་སྤང་ལས་རྫས་གཞན་དུ་ཡོད་པའི་སྤང་བྱའོ། ། གཉིས་པ་དབྱེ་ན། ཉན་ཐོས་ཀྱི་སྒོམ་སྤང་། རང་རྒྱལ་གྱི་སྒོམ་སྤང་། ཐེག་ཆེན་གྱི་སྒོམ་སྤང་དང་གསུམ་ལས།
ཕྱི་མ་གཉིས་ནི་རང་རང་གི་ཐད་དུ་འཆད་ལ། དང་པོ་ལ་མཚན་ཉིད་དང་། དབྱེ་བ་གཉིས། དང་པོ་ནི། ཉན་ཐོས་ཀྱི་སྒོམ་སྤང་བར་ཆད་མེད་ལམ་གྱི་གཞོམ་བྱའི་རིགས་སུ་གནས་པའི་འཁོར་བས་བསྡུས་པའི་ཕུང་པོའོ། ། དབྱེ་ན། དངོས་སུ་གཞོམ་བྱའི་རིགས་སུ་གནས་པའི་སྒོམ་སྤང་ཉོན་མོངས་དང་། རྒྱུད་ནས་གཞོམ་བྱའི་རིགས་སུ་གནས་པའི་ལས་ཉོན་གྱིས་འཕངས་པའི་འཁོར་བ་གཉིས། དང་པོ་ལ་མཚན་ཉིད་དང་། དབྱེ་བ་གཉིས།
དང་པོ་ནི། རང་གི་དངོས་གཉེན་ཉན་ཐོས་ཀྱི་སྒོམ་ལམ་བར་ཆད་མེད་ལམ་ཡོད་པ་ཅན་གྱི་ལྷན་སྐྱེས་ཀྱིས་རབ་ཏུ་ཕྱེ་བའི་སེམས་རྒྱུད་རབ་ཏུ་མ་ཞི་བའོ། ། གཉིས་པ་དབྱེ་ན། ངོ་བོའི་སྒོ་ནས། འདོད་ཆགས། ཁོང་ཁྲོ། ང་རྒྱལ། མ་རིག་པ་སྟེ་ལྟ་མིན་བཞི། འཇིག་ལྟ། མཐར་འཛིན་གྱི་ལྟ་བ་སྟེ།
ལྟ་བ་གཉིས་དང་དྲུག་ཡོད་ལ། ལྟ་བ་ཕྱི་མ་གསུམ་དང་། ཐེ་ཚོམ་ནི་མཐོང་སྤང་ཁོ་ན་ཡིན་ནོ། ། མཛོད་ལྟར་ན། འདོད་ཆགས་དང་། ང་རྒྱལ་དང་། མ་རིག་པ་དང་། འཇིགས་ལྟ་བཞི་ཁོ་ན་ཡོད་གྱི། ཁོང་ཁྲོ་ནི་མཐོང་སྤང་དུ་འདོད་དོ། ། བདེན་པའི་སྒོ་ནས་དབྱེ་ན་སྡུག་བསྔལ་བདེན་པ་ལ་བརྟེན་པའི་ལོག་ཞུགས་དྲུག
དེ་བཞིན་དུ། ཀུན་འབྱུང་བདེན་པ་དང་། འགོག་བདེན་དང་། ལམ་བདེན་གྱི་ཡུལ་ལ་བརྟེན་པ་དྲུག ཁམས་ཀྱི་སྒོ་ནས་དབྱེ་ན། འདོད་པ་ན་དྲུག་བཞི་ཉེར་བཞི། ཁམས་གོང་མ་གཉིས་ན་ཁོང་ཁྲོ་མེད་པས་ལྔ་བཞི་ཉི་ཤུ་ཉི་ཤུ། ཆུང་ངུ་འབྲིང་ཆེན་པོའི་སྒོ་ནས་དབྱེ་ན། ཉོན་མོངས་རེ་རེ་ལ་ཡང་། ཆེ་འབྲིང་ཆུང་གསུམ།
ཆེན་པོའི་ཆེན་པོ། ཆེན་པོའི་འབྲིང་། ཆེན་པོའི་ཆུང་ངུ་དང་གསུམ། འབྲིང་ལ་ཡང་། འབྲིང་གི་ཆེན་པོ། འབྲིང་གི་འབྲིང་། འབྲིང་གི་ཆུང་ངུ་དང་གསུམ། ཆུང་ངུ་ལ་ཡང་ཆུང་ངུའི་ཆེན་པོ། ཆུང་ངུའི་འབྲིང་། ཆུང་ངུའི་ཆུང་ངུ་དང་གསུམ་ཏེ།
དགུ་དགུར་ཡོད་དོ། ། དེ་ལྟར་ཕྱེ་ན། འདོད་པའི་ཁམས་ན་དྲུག་དགུ་ལྔ་བཅུ་ང་བཞི། གཟུགས་ཀྱི་ཁམས་ན་ལྔ་དགུ་བཞི་བཅུ་ཞེ་ལྔ། གཟུགས་མེད་ཁམས་ན་ལྔ་དགུ་བཞི་བཅུ་ཞེ་ལྔ་སྟེ་བརྒྱ་དང་བཞི་བཅུ་ཞེ་༼ཞེ་༽བཞིར་ཡང་འགྱུར་ལ། ས་དགུས་ཕྱེ་ན། འདོད་པ་ལ་འདྲ། བསམ་གཏན་དང་པོ། གཉིས་པ། གསུམ་པ།
བཞི་པ། ནམ་མཁའ་མཐའ་ཡས། རྣམ་ཤེས་མཐའ་ཡས། ཅི་ཡང་མེད་པ། འདུ་ཤེས་མེད་འདུ་ཤེས་མེད་མིན་སྐྱེ་མཆེད་དེ་བརྒྱད་ན་ལྔ་དགུ་བཞི་བཅུ་ཞེ་ལྔ་ཏེ། སུམ་བརྒྱ་དང་དྲུག་ཅུར་ཡང་འགྱུར་ལ། འདོད་པ་དང་བསྡོམས་པས་བཞི་བརྒྱ་དང་བཅུ་བཞིར་ཡང་ཡོད་དོ། ། དེ་དག་ཀྱང་བདེན་པ་རེ་རེར་ཕྱེ་ན་འདོད་པ་ན་དྲུག་དགུ་ལྔ་བཅུ་རྩ་བཞི་པ་བཞི་སྟེ། ཉིས་བརྒྱ་དང་བཅུ་དྲུག་ཏུ་ཡོད་དོ། ། ས་ཕྱི་མ་བརྒྱད་པ་ཡང་།
ལྔ་དགུ་ཞེ་ལྔ་པ་བཞི་བཞི་སྟེ་སྟོང་བཞི་བརྒྱ་དང་བཞི་ཅུ་ཏེ། འདོད་པ་དང་སྡོམ་པས་སྟོང་དྲུག་བརྒྱ་ང་དྲུག་ཏུ་གསུངས་སོ། ། བདེན་པ་རེ་རེའི་ཉོན་མོངས་པ་རེ་རེ་ནས་དབྱེ་ན་ཡང་དེ་ལྟར་དུ་དབྱེའོ། ། སྤྱིར་སྡོམ་སྟེ་དབྱེ་ན། ས་དགུ་ན་དགུ་དགུ་བརྒྱ་བཅུ་གྱ་གཅིག་གོ ། གཉིས་པ་རྒྱུད་ནས་གཞོམ་བྱའི་སྒོམ་སྤང་ལ་མཚན་ཉིད་དང་། དབྱེ་བ་གཉིས། དང་པོ་ནི། སྒོམ་ལམ་གྱི་བརྒྱུད་ནས་གཞོམ་བྱའི་རིགས་སུ་གནས་པ་གང་ཞིག སྡུག་བསྔལ་བདེན་པས་བསྡུས་པའོ། །
དེ་ལ་དབྱེ་ན། སྡུག་བསྔལ་བདེན་པར་གྱུར་པའི་ཉེར་ལེན་གྱི་ཕུང་པོ་ལྔ་དང་། མ་དག་པ་སྣོད་ཀྱི་འཇིག་རྟེན་གཉིས་དང་བདུན་དུ་ཡོད་དེ། སྡུག་བསྔལ་བདེན་པ་དེ་སྤང་བྱ་གང་ཞིག མཐོང་སྤང་མིན་པའི་ཕྱིར། རྟགས་དང་པོ་གྲུབ་ཏེ། སྡུག་བསྔལ་བདེན་པ་དང་གཅིག་ཡིན་པའི་ཕྱིར། གཉིས་པ་གྲུབ་ཏེ། སྡུག་བསྔལ་བདེན་པ་ཟད་པར་སྤངས་པའི་ཐེག་ཆེན་མཐོང་ལམ་མི་སྲིད་པའི་ཕྱིར་རོ། ། གཉིས་པ་སྤོང་བྱེད་སྒོམ་ལམ་གྱི་རྣམ་གཞག་ལ།
མཚན་ཉིད། དབྱེ་བ། ཡོན་ཏན། སྒྲ་བཤད་པ་དང་བཞི་ལསདང་པོ་ནི། གང་ཟག་གི་བདག་མེད་མངོན་སུམ་དུ་རྟོགས་ཟིན་རྒྱུན་ལྡན་དུ་སྒོམ་པའི་རིགས་སུ་གནས་པའི་ཉན་ཐོས་ཀྱི་རྗེས་ལ་མངོན་རྟོགས་སོ། ། གཉིས་པ་ལ་ངོ་བོའི་སྒོ་ནས་དབྱེ་ན། མཉམ་གཞག་གི་ཡེ་ཤེས་དང་། རྗེས་ཐོབ་ཡེ་ཤེས་ཀྱི་སྒོམ་ལམ་གཉིས། དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི།
མངོན་རྟོགས་ལ་ཉན་ཐོས་ཀྱི་ཞེས་པ་འདི་ནས། རང་རྒྱལ་ལ་མ་བསླེབ་ཀྱི་བར་སྦྱོར་བར་ཤེས་པར་བྱའོ། ། རང་གི་དངོས་ཡུལ་ལ་རྩེ་གཅིག་ཏུ་མཉམ་པར་གཞག་པའི་ཉན་ཐོས་ཀྱི་རྗེས་ལ་མངོན་རྟོགས་སོ། ། གཉིས་པ་དབྱེ་ན། གང་ཟག་གི་བདག་མེད་ལ་རྩེ་གཅིག་ཏུ་མཉམ་པར་བཞག་པའི་མཉམ་གཞག་ཡེ་ཤེས་དང་། ཀུན་རྫོབ་ལ་མཉམ་པར་གཞག་པའི་མཉམ་གཞག་ཡེ་ཤེས་གཉིས། དང་པོ་ལ། མཚན་ཉིད་དབྱེ་བ་དང་གཉིས། དང་པོ་ནི་གང་ཟག་བདག་མེད་ལ་རྩེ་གཅིག་ཏུ་མཉམ་པར་བཞག་པའི་ཉན་ཐོས་ཀྱི་རྗེས་ལ་མངོན་རྟོགས་སོ། ། གཉིས་པ་དབྱེ་ན།
སྤོང་བའི་ལམ། རྣམ་པར་གྲོལ་བའི་ལམ། ཁྱད་པར་གྱི་ལམ་དང་གསུམ། དང་པོ་ལ་མཚན་ཉིད་དབྱེ་བ་གཉིས། དང་པོ་ནི་རང་གི་ངོ་སྐལ་གྱི་སྒོམ་སྤང་ཉོན་མོངས་པ་དངོས་སུ་སྤོངས་པའི་ཉན་ཐོས་ཀྱི་རྗེས་ལ་མངོན་རྟོགས་སོ། ། གཉིས་པ་དབྱེ་ན། སྤང་བྱ་རིམ་གྱིས་པའི་དབང་དུ་བྱས་པའི་སྤོང་གཉེན་དང་། སྤང་བྱ་ཅིག་ཅར་བའི་དབང་དུ་བྱས་པའི་སྤོང་གཉེན་གཉིས། དང་པོ་ལ་ཡང་མཚན་ཉིད་དབྱེ་བ་གཉིས། དང་པོ་ནི།
ཁམས་གསུམ་གྱི་སྒོམ་སྤང་ཉོན་མོངས་རྣམས་རིམ་གྱིས་སྤོང་བའི་རིགས་སུ་གནས་པའི་ཉན་ཐོས་ཀྱི་སྤོང་གཉེན་རྗེས་ལ་མངོན་རྟོགས་སོ། ། གཉིས་པ་དབྱེ་ན། འདོད་པའི་སྒོམ་སྤང་དགུ་སྤོང་པའི་སྤོང་གཉེན་དགུ། དང་པོའི་དགུ། གཉིས་པའི་དགུ། གསུམ་པའི་དགུ། བཞི་པའི་དགུ། ནམ་མཁའ་མཐའ་ཡས་ཀྱི་དགུ། རྣམ་ཤེས་མཐའ་ཡས་ཀྱི་དགུ། ཅི་ཡང་མེད་པའི་དགུ།
ཡོད་མིན་མེད་མིན་གྱི་དགུ་སྟེ་གྱ་གཅིག དེ་རེ་རེ་ལ་ཡང་སྦྱོར་བའི་ལམ་དང་། འཇུག་པ་བར་ཆད་མེད་ལམ་གཉིས་གཉིས་ཡོད་དོ། གཉིས་པ་སྤང་བྱ་ཅིག་ཅར་བའི་དབང་དུ་བྱས་པའི་སྤོང་གཉེན་ལ་ཡང་། མཚན་ཉིད་དབྱེ་བ་གཉིས། དང་པོ་ནི། ཁམས་གསུམ་གྱི་སྒོམ་སྤང་ཉོན་མོངས་པ་རྣམས་ཅིག་ཅར་སྤོང་བའི་རིགས་སུ་གནས་པའི་སྤོང་གཉེན་ཉན་ཐོས་ཀྱི་རྗེས་ལ་མངོན་རྟོགས་སོ། ། གཉིས་པ་དབྱེ་ན། ཁམས་གསུམ་གྱི་སྒོམ་སྤང་ཉོན་མོངས་ཆེན་པོའི་ཆེན་པོ་དགུ་ཅིག་ཅར་དུ་སྤོང་བའི་སྤོང་གཉེན་ནས། ཆུང་ངུའི་ཆུང་ངུ་དགུ་ཅིག་ཅར་དུ་སྤོང་བའི་གཉེན་པོའི་བར་དགུ།
དེ་རེ་རེ་ལ་ཡང་སྦྱོར་བའི་ལམ་དང་། འཇུག་པའི་བར་ཆད་མེད་ལམ་གཉིས་གཉིས་ཡོད་དོ། གཉིས་པ་རྣམ་གྲོལ་ལམ་ལ་ཡང་མཚན་ཉིད་དབྱེ་བ་གཉིས། དང་པོ་ནི། རང་རྒྱུ་ཉན་ཐོས་ཀྱི་སྒོམ་ལམ་བར་ཆད་མེད་ལམ་གྱི་ངོ་སྐལ་གྱི་དྲི་མ་ལས་གྲོལ་བའི་ཉན་ཐོས་ཀྱི་རྣམ་གྲོལ་ལམ་རྗེས་ལ་མངོན་རྟོགས་སོ། ། གཉིས་པ་དབྱེ་ན། སྔར་ལྟར་སྤང་བྱ་རིམ་གྱིས་པའི་དབང་དུ་བྱས་པ་དང་། སྤང་བྱ་ཅིག་ཅར་བའི་དབང་དུ་བྱས་པ་གཉིས། དང་པོ་ལ་མཚན་ཉིད་དབྱེ་བ་གཉིས་སོགས་ནི་སྔ་མ་དང་འདྲ། གཉིས་པ་ཅིག་ཅར་བའི་དབང་དུ་བྱས་པ་ཡང་སྔ་མ་ལ་དཔག་ཏེ་ཤེས་པར་བྱའོ། །
གསུམ་པ་ཁྱད་པར་གྱི་ལམ་ལ་ཡང་མཉམ་གཞག་དང་རྗེས་སོགས་དུ་མ་ཡོད་དོ། ། གཉིས་པ་ཀུན་རྫོབ་ལ་མཉམ་པར་བཞག་པའི་མཉམ་གཞག་ཡེ་ཤེས་ལ་ཡང་མཚན་ཉིད་དབྱེ་བ་གཉིས། དང་པོ་ནི། རང་གི་དངོས་ཡུལ་ཀུན་རྫོབ་ལ་རྩེ་གཅིག་ཏུ་མཉམ་པར་བཞག་པའི་ཉན་ཐོས་ཀྱི་རྗེས་ལ་མངོན་རྟོགས་སོ། ། གཉིས་པ་དབྱེ་བ་ལ། མཐར་གནས། རྣམ་པར། ཟིལ་གནོན། ཟད་པར་གྱི་ཏིང་ངེ་འཛིན་དང་བཞིར་ཡོད་ལ། མཛོད་ལས།
ས་བརྒྱད་རྣམ་པ་གཉིས་འབྲེལ་དང་། ། གཅིག་བསྒལ་སོ་ཞིང་འོང་ནས་ནི། ། རིགས་མི་མཐུན་པ་གསུམ་པར་འགྲོ། ། ཐོད་རྒལ་གྱི་ནི་སྙོམས་འཇུག་ཡིན། ། ཞེས་ཐོད་རྒལ་གསུངས་ཀྱི། སེང་གེ་རྣམ་འགྱིངས་ནི་མ་བཤད་དོ། ། གཉིས་པ་རྗེས་ཐོབ་ལ་མཚན་ཉིད་དང་། དབྱེ་བ་གཉིས། དང་པོ་ནི། རྗེས་ཐོབ་ཀྱིས་བསྡུ་བའི་ཉན་ཐོས་ཀྱི་རྗེས་ལ་མངོན་རྟོགས་སོ། །
གཉིས་པ་དབྱེ་ན། མངོན་སུམ་དུ་གྱུར་བའི་རྗེས་ཐོབ་དང་། རྟོག་པར་གྱུར་བའི་རྗེས་ཐོབ་གཉིས། ། དང་པོ་ལ་མཚན་ཉིད་དང་དབྱེ་བ་གཉི་ལས། དང་པོ་ནི། རྗེས་ཐོབ་མངོན་སུམ་གྱིས་བསྡུས་པའི་ཉན་ཐོས་ཀྱི་རྗེས་ལ་མངོན་རྟོགས་སོ། ། གཉིས་པ་དབྱེ་ན། ༼མངོན་གསུམ་གཞན་གྱི་ངོ་བོར་གྱུར་པ་དང་། རྣལ་འབྱོར་མངོན་སུམ་གྱི་ངོ་བོར་གྱུར་པ་གཉིས། དང་པོ་ལ།༽
མངོན་སུམ་ཙམ་གྱི་ངོ་བོར་གྱུར་པ་དང་། ཡིད་ཀྱི་མངོན་སུམ་གྱི་ངོ་བོར་གྱུར་པ་གཉིས། དང་པོ་ནི། ཉན་ཐོས་སྒོམ་ལམ་པའི་རྒྱུད་ཀྱི་གཞན་སེམས་ཤེས་པའི་མངོན་ཤེས་ལྟ་བུའོ། ། གཉིས་པ་ནི། བདག་འཛིན་ལྷན་སྐྱེས་རྒྱུད་ལ་ལྡན་པའི་སྒོམ་ལམ་པའི་རྒྱུད་ཀྱི་ཡང་དག་པའི་ལྟ་བས་དམིགས་པ་མངོན་སུམ་རྟོགས་པ་ལྟ་བུའོ། ། གཉིས་པ་རྣལ་འབྱོར་མངོན་སུམ་ནི། གང་ཟག་གི་བདག་མེད་མངོན་སུམ་དུ་རྟོགས་པའི་སྒོམ་ལམ་རྗེས་ཐོབ་ཁོ་ནར་ངེས་ཏེ། རྣལ་འབྱོར་མངོན་སུམ་ཡིན་ན། ཡང་དག་པའི་དོན་བདག་མེད་གཉིས་གང་རུང་མངོན་སུམ་དུ་རྟོགས་པའི་བློ་ཡིན་པའི་ཕྱིར།
གཉིས་པ་རྟོག་པའི་ངོ་བོར་གྱུར་པ་ལ། མཚན་ཉིད་དང་དབྱེ་བ་གཉིས། དང་པོ་ནི། རང་ཡུལ་ལ་མངོན་པར་ཞེན་པའི་ཉན་ཐོས་ཀྱི་རྗེས་ལ་མངོན་རྟོགས། གཉིས་པ་དབྱེ་བ་ལ། སྡུག་བསྔལ་བདེན་པའི་སྟེང་གི་མི་རྟག་པ་ལ་མངོན་པར་ཞེན་པ་ནས། སྡུག་བསྔལ། སྟོང་པ། བདག་མེད། རྒྱུ།
ཀུན་འབྱུང་། རབ་སྐྱེ། རྐྱེན། འགོག་པ། ཞི་བ། གྱ་ནོམ། ངེས་འབྱུང་། ལམ། རིག་པ། སྒྲུབ་པ།
ངེས་འབྱིན་ལ། མངོན་པར་ཞེན་པའི་བར་བཅུ་དྲུག་ཏུ་ཡོད་དོ། ། དིང་སང་ཉན་ཐོས་ཀྱི་སྒོམ་ལམ་ཡིན་ན། གཞི་ཤེས་ཡིན་པས་ཁྱབ། གཞི་ཤེས་ཡིན་ན། རྣལ་འབྱོར་མངོན་སུམ་ཡིན་པས་ཁྱབ་པར་སྨྲ་བ་རྣམས་ལ་ནི་འདི་འདྲི་སྟེ། ཐེག་དམན་གྱི་རྟོགས་རིགས་དེ་སྣ་ཚོགས་པ་ཡིན་པར། ཉེ་ཚེ་བ་དང་སྣ་ཚོགས་ཉིད། ཅེས་པ་དང་། འགྲེལ་ཆུང་ལས་ཀྱང་།
འབྲས་བུ་དང་པོ་ལ་སོགས་པ་རྟོགས་པ་ཐ་དད་པ་དང་། ཞེས་དང་། དེའི་ཊིཀར་ཉན་ཐོས་ཀྱི་རྟོགས་རིགས་ནི་འབྲས་བུ་དང་པོ་ལ་སོགས་པ་རྟོགས་པ་ཐ་དད་པ་ཉིད་དེ། མི་རྟག་པ་ལ་སོགས་པར་དམིགས་པའི་རྣམ་པ་དང་བཅས་པའི་ཕྱིར། ཞེས་དང་། དེ་དག་གི་དོན་ཀུན་མཁྱེན་ཆེན་པོའི་བཀའ་འགྲེལ་གྱི་མཐོང་སྒོམ་རྟོགས་རིགས་ཐ་དད་མེད་པའི་དོན་ལ། དཔྱད་པ་ལས་ཀྱང་། ཉན་ཐོས་ཀྱི་མཐོང་སྒོམ་གཉིས་ལ། རྟོགས་རིགས་མཐའ་དད་མེད་པར་གསུངས་པའི་དོན་མཉམ་གཞག་གི་རྟོགས་རིགས་དང་རྟོགས་རིགས་སྣ་ཚོགས་སུ་གསུངས་པའི་དོན་རྗེས་ཐོབ་ཀྱི་རྟོགས་རིགས་ལ་འཇོག་པ་སོགས་མུན་ཁུང་དུ་སྒྲོན་མེ་སྟོན་པ་ལྟ་བུའི་བཤད་པ་མཛད་ཀྱང་། ད་དུང་རེ་རེ་ཙམ་གྱི་ཡིད་ལ་མ་གཏོགས།
མངོན་རློམ་ཅན་རྣམས་ཀྱིས་རྟོགས་པར་མི་འགྱུར་རོ། ། ཡང་ཉན་ཐོས་ཀྱི་སྒོམ་ལམ་དེ་ལ། ལམ་གྱི་སྒོ་ནས་དབྱེ་ན། སྤོང་བའི་ལམ། རྣམ་པར་གྲོལ་བའི་ལམ། ཁྱད་པར་གྱི་ལམ་དང་གསུམ། དང་པོ་གཉིས་ནི། གང་ཟག་གི་བདག་མེད་ལ་རྩེ་གཅིག་ཏུ་མཉམ་པར་བཞག་པའི་སྒོམ་ལམ་ཁོ་ན་ཡིན་པས་གོང་དུ་བཤད་ཟིན་ཏོ། ། གསུམ་པ་ཁྱད་པར་གྱི་ལམ་ལ་ཡང་། མཚན་ཉིད་དབྱེ་བ་གཉིས།
དང་པོ་ནི་འཕགས་ལམ་སྔ་མ་ལས་ཁྱད་པར་དུ་འཕགས་པའི་ཉན་ཐོས་ཀྱི་རྗེས་ལ་མངོན་རྟོགས། གསུམ་པ་དབྱེ་ན། ལམ་སྔ་མ་ལ་ལྟོས་ནས་བཞག་པའི་ཁྱད་པར་གྱི་ལམ། ཤེས་བྱ་མཁྱེན་ཚུལ་ལ་ལྟོས་ནས་བཞག་པའི་ཁྱད་པར་གྱི་ལམ། ཡོན་ཏན་བསྒྲུབ་ཚུལ་ལ་ལྟོས་ནས་བཞག་པའི་ཁྱད་པར་གྱི་ལམ་དང་གསུམ་ལས། དང་པོ་ལ་མཚན་ཉིད་དང་དབྱེ་བ་གཉིས་ལས། དང་པོ་ནི་སྔ་མ་དང་འདྲ། གཉིས་པ་དབྱེ་ན། མཉམ་གཞག་རྗེས་ཐོབ་གཉིས་ལས། དེ་ནི་སྒོམ་ལམ་སྐད་ཅིག་མ་དང་པོ་ལ་ལྟོས་ནས་གཉིས་པ་ཁྱར་པར་གྱི་ལམ་ཡིན་པ་ལྟ་བུའོ།
གཉིས་པ་ལ་ཡང་མཚན་ཉིད་དང་དབྱེ་བ་གཉིས། དང་པོ། མཁས་བྱའི་དངོས་པོ་དྲུག་གང་རུང་ལ་མཁས་པའི་ཉན་ཐོས་ཀྱི་རྗེས་ལ་མངོན་རྟོགས་སོ། གཉིས་པ་དབྱེ་ན། བདེན་པ་ལ་མཁས་པ། ཕུང་པོ་ལ་མཁས་པ། ཁམས་ལ། སྐྱེ་མཆེད་ལ། རྟེན་ཅིང་འབྲེལ་འབྱུང་ལ། གནས་དང་གནས་མིན་པ་ལ་མཁས་པ་དང་དྲུག་གོ །
གསུམ་པ་ལ་ཡང་། མཚན་ཉིད་དང་དབྱེ་བ་གཉིས། དང་པོ་ནི། དངོས་གཞིའི་སྙོམས་འཇུག་ཐོབ་ལ་མ་ཉམ་པའི་ཉན་ཐོས་ཀྱི་རྗེས་ལ་མངོན་རྟོགས་སོ། གཉིས་པ་དབྱེ་ན། མཐར་གནས། རྣམ་པར། ཟད་པར། ཟིལ་གནོན། སྨོན་གནས་དང་ལྔའོ། །
ཡང་སྒོམ་ལམ་དེ་ལ་གཉེན་པོའི་སྒོ་ནས་དབྱེ་ན། སུན་འབྱིན་པའི་གཉེན་པོ། སྤོང་པའི་གཉེན་པོ། རྟེན་གྱི་གཉེན་པོ། ཐག་སྲིང་བའི་གཉེན་པོ་དང་བཞི་ལས། མཚན་ཉིད་རྣམས་ནི་རིམ་བཞིན་རང་གི་ངོ་སྐལ་གྱི་སྒོམ་སྤང་ཉོན་མོངས་རྣམ་པར་སུན་འབྱིན་པའི་སྟོབས་ཀྱིས་མགོ་མནན་པའི་རིགས་སུ་གནས་པའི་ཉན་ཐོས་ཀྱི་རྗེས་ལ་མངོན་རྟོགས་སོ། དེ་དངོས་སུ་སྤོང་པར་བྱེད་པའི་ཉན་ཐོས་ཀྱི་རྗེས་ལ་མངོན་རྟོགས་སོ། ། ༼དེ་ལས་གྲོལ་བའི་ཉན་ཐོས་ཀྱི་རྗེས་ཀྱི་མངོན་རྟོགས།༽ དེ་ལས་གྲོལ་བ་ཡིན་པ་ནི་གང་ཞིག་རྣམ་གྲོལ་ལམ་མིན་པའི་ཉན་ཐོས་ཀྱི་རྗེས་ལ་མངོན་རྟོགས་སོ། གསུམ་པ་ཡོན་ཏན་ནི།
སྒོམ་སྤང་ཉོན་མོངས་སྤོང་བར་བྱེད་པ་དང་། འཕགས་ལམ་ཡན་ལག་བརྒྱད་པོ་ཐོབ་པར་བྱེད་པ་སྟེ། དེ་བརྒྱད་ནི། ཡང་དག་ལྟ་དང་འཚོ་དང་རྩོལ་བ་དང་། ། དྲན་དང་ཏིང་འཛིན་ངག་དང་ལས་མཐའ་དང་། ། ཡང་དག་རྟོགས་ཉིད་ལམ་གྱི་ཡན་ལག་བརྒྱད། ། ཅེས་པ་ལྟར་རོ། ། བཞི་པ་སྒྲ་བཤད་ནི། གང་ཟག་བདག་མེད་རྟོགས་ཟིན་རྒྱུན་ལྡན་དུ་སྒོམ་པས་ན་སྒོམ་ལམ་དང་། བདེན་པ་མངོན་པར་རྟོགས་པའི་རྗེས་ལ་རྟོགས་པས་ན་རྗེས་ལ་མངོན་རྟོགས་ཞེས་བྱའོ། །
གསུམ་པ་སྤངས་པ་འབྲས་བུའི་རྣམ་གཞག་ལ། མཚན་ཉིད་དང་། དབྱེ་བ་གཉིས། དང་པོ་ནི། རང་རྒྱུ་ཉན་ཐོས་ཀྱི་སྒོམ་ལམ་བར་ཆད་མེད་ལམ་གྱི་ངོ་སྐལ་གྱི་སྒོམ་སྤང་ལས་གྲོལ་བའི་རྣམ་གྲོལ། གཉིས་པ་ངོ་བོའི་སྒོ་ནས་དབྱེ་ན། འབྲས་བུ་འདུས་བྱས་འདུས་མ་བྱས་གཉིས། མཚན་ཉིད་ནི་རིམ་བཞིན་དུ། དེ་ལས་དངོས་སུ་གྲོལ་བའི་རྣམ་གྲོལ་ལམ་དུ་གྱུར་པའི་ཉན་ཐོས་ཀྱི་རྗེས་ལ་མངོན་རྟོགས་དང་། དེ་ལས་གྲོལ་བའི་ཉན་ཐོས་སྒོམ་ལམ་པའི་རྒྱུད་ཀྱི་འདུས་མ་བྱས་རྣམ་བྱང་བདེན་པའོ། །
གཉིས་པ་དབྱེ་ན། རིམ་གྱིས་པའི་འབྲས་བུ་དང་། ཅིག་ཅར་བའི་འབྲས་བུ་གཉིས། དང་པོ་ནི། འདོད་པའི་ཉོན་མོངས་དགུ་ལས་གྲོལ་བའི་འབྲས་བུ་དགུ། དེ་བཞིན་དུ། བསམ་གཏན་དང་པོ་དང་། གཉིས་པ། གསུམ་པ། བཞི་པ།
ནམ་མཁའ་མཐའ་ཡས། རྣམ་ཤེས་མཐའ་ཡས། ཅི་ཡང་མེད་པའི་བར་གྱི་ཉོན་མོངས་དགུ་དགུ་ལས་གྲོལ་བའི་འབྲས་བུ་དགུ། སྲིད་རྩེའི་ཉོན་མོངས་དང་པོ་གསུམ་ལས་གྲོལ་བ་བརྒྱད། དེའི་ཉོན་མོངས་དགུ་པ་ལས་གྲོལ་བའི་ལམ་གྱི་སྒོམ་ལམ་ནི་མེད་དེ། སྲིད་ཉོན་དགུ་པ་སྤངས་པའི་ཉན་ཐོས་ཀྱི་འབྲས་བུ་ཡིན་ན། དགྲ་བཅོམ་གྱི་འབྲས་བུ་ཡིན་དགོས་པའི་ཕྱིར། གཉིས་པ་ཅིག་ཅར་བའི་དབང་དུ་བྱས་པ་ལ་ཡང་། མཚན་ཉིད་དང་། དབྱེ་བ་གཉིས་ལས།
དང་པོ་ནི། ཁམས་གསུམ་གྱི་སྒོམ་སྤང་ཉོན་མོངས་རྣམས་ཅིག་ཅར་དུ་སྤོང་བའི་རིགས་སུ་གནས་པའི་རང་རྒྱུ་ཉན་ཐོས་ཀྱི་སྒོམ་ལམ་བར་ཆད་མེད་ལམ་ཀྱི་ངོ་སྐལ་གྱི་ཉོན་མོངས་ལས་གྲོལ་བའི་ཉན་ཐོས་སྒོམ་ལམ་པའི་རྒྱུད་ཀྱི་རྣམ་གྲོལ་ལམ། དེ་ལ་དབྱེ་ན། ཁམས་གསུམ་གྱི་སྒོམ་སྤང་ཉོན་མོངས་དང་པོ་བརྒྱད་སྤང་བའི་རྣམ་གྲོལ་ལམ་བརྒྱད། དགུ་པ་ལས་གྲོལ་བ་ནི་མེད་དེ། དགུ་པ་སྤངས་པའི་འབྲས་བུ་དེ་ཅིག་ཅར་བའི་དགྲ་བཅོམ་གྱི་འབྲས་བུར་འགྱུར་བའི་ཕྱིར་རོ། རྟེན་གྱི་གང་ཟག་གི་སྒོ་ནས་དབྱེ་ན། རྒྱུན་ཞུགས་ཀྱི་འབྲས་བུ། ཕྱིར་འོང་གི་འབྲས་བུ། ཕྱིར་མི་འོང་གི་འབྲས་བུ་དང་གསུམ་ལས།
དང་པོ་ལ། སྤང་བྱ་རིམ་གྱིས་པ་དང་། ཅིག་ཅར་བའི་རྒྱུན་ཞུགས་ཀྱི་འབྲས་བུ་གཉིས། ཕྱི་མ་གཉིས་ལ་ཆགས་བྲལ་སྔོན་སོང་གི་འབྲས་བུ་དང་། རིམ་གྱིས་པའི་འབྲས་བུ་གཉིས་ཏེ། དྲུག་ཏུ་ཡོད་པའོ། ། བཞི་པ་དེ་ལ་གནས་པ་གང་ཟག་གི་རྣམ་གཞག་ལ། ཉན་ཐོས་སྒོམ་ལམ་པའི་མཚན་ཉིད་དང་། དབྱེ་བ་གཉིས་ལས། དང་པོ་ནི།
མཐོང་ལམ་སྐད་ཅིག་མ་བཅུ་དྲུག་རྫོགས་རྗེས་སུ་བྱུང་ཞིང་། ཉན་ཐོས་ཀྱི་མི་སློབ་ལམ་མ་སྐྱེས་གོང་གི་ཉན་ཐོས་སློབ་པ་འཕགས་པའོ། གཉིས་པ་དབྱེ་ན།

ངོ་བོའི་སྒོ་ནས་ཉན་ཐོས་ཀྱི་སྒོམ་ལམ་རྒྱུད་ལ་ལྡན་པ་དང་། རང་རྒྱལ་གྱི་སྒོམ་ལམ་རྒྱུད་ལ་ལྡན་པའི་ཉན་ཐོས་སྒོམ་ལམ་པ་གཉིས། འབྲས་བུའི་སྒོ་ནས་དབྱེ་ན། རྒྱུན་ཞུགས་འབྲས་གནས། ཕྱིར་འོང་འབྲས་གནས། ཕྱིར་མི་འོང་འབྲས་གནས་དང་གསུམ། དང་པོ་ལ་གཉིས་ལས་མཚན་ཉིད་ནི། ཉན་ཐོས་ཀྱི་སྒོམ་ལམ་གང་ཞིག མཐོང་སྤང་ཀུན་སྦྱོར་གསུམ་སྤངས་པས་རབ་ཏུ་ཕྱེ་བའོ། ། གཉིས་པ་དབྱེ་ན་རིམ་གྱིས་པའི་རྒྱུན་ཞུགས་འབྲས་གནས་དང་། ཅིག་ཅར་བའི་རྒྱུན་ཞུགས་འབྲས་གནས་གཉིས།
དང་པོ་ལ་ཉན་ཐོས་སྒོམ་ལམ་པར་གྱུར་པའི་རྒྱུན་ཞུགས་གང་ཞིག ཁམས་གསུམ་གྱི་སྒོམ་སྤང་ཉོན་མོངས་རྣམས་རིམ་གྱིས་སྤོང་བའི་རིགས་སུ་གནས་པ་དེ་དེའི་མཚན་ཉིད་ཡིན། དབྱེ་ན་འབྲས་གནས་ཙམ་པོ་པ་དང་། ཁྱད་པར་ཅན་གཉིས་ཏེ། མཚན་ཉིད་ནི་རིམ་བཞིན། དེ་གང་ཞིག་ཕྱིར་འོང་གི་འབྲས་བུ་ཐོབ་ཕྱིར་དུ་མི་བརྩོན་པ་དང་བརྩོན་པའོ། ། གཉིས་པ་ཅིག་ཅར་བ་ལ་ཡང་། མཚན་ཉིད་ནི་དེ་གང་ཞིག ཁམས་གསུམ་གྱི་སྒོམ་སྤང་ཉོན་མོངས་རྣམས་ཅིག་ཅར་དུ་སྤོང་བའི་རིགས་སུ་གནས་པའོ། ། དབྱེ་ན་ཙམ་པོ་དང་།
ཁྱད་པར་ཅན་གཉིས། མཚན་ཉིད་ནི་རིམ་བཞིན། དེ་གང་ཞིག་ཅིག་ཅར་བའི་དགྲ་བཅོམ་གྱི་འབྲས་བུ་ཐོབ་ཕྱིར་དུ་མི་བརྩོན་པ་དང་། བརྩོན་པའོ། ། གཉིས་པ་ཕྱིར་འོང་འབྲས་གནས་ལ་ཡང་། མཚན་ཉིད་དང་དབྱེ་བ་གཉིས། དང་པོ་ནི། འདོད་ཉོན་དྲུག་པ་སྤངས་པས་རབ་ཏུ་ཕྱེ་བའི་ཁྱད་ཆོས་ལྔ་ལྡན་གྱི་ཉན་ཐོས་ཀྱི་སློབ་པ་འབྲས་གནས་གང་ཞིག རྒྱུན་ཞུགས་ཀྱི་རིགས་སུ་མི་གནས་པའོ། ། དབྱེ་ན།
ཆགས་བྲལ་སྔོན་སོང་གི་ཕྱིར་འོང་དང་། རིམ་གྱིས་པའི་ཕྱིར་འོང་གཉིས། དེ་རེ་རེ་ལ་ཡང་། ཙམ་པོ་དང་། ཁྱད་པར་ཅན་གཉིས་གཉིས་ཡོད་དོ། ། གསུམ་པ་ཕྱིར་མི་འོང་ལ་ཡང་མཚན་ཉིད་དང་དབྱེ་བ་གཉིས། དང་པོ་ནི། འདོད་ཉོན་དགུ་པ་སྤངས་པས་རབ་ཏུ་ཕྱེ་བའི་ཁྱད་ཆོས་ལྔ་ལྡན་གྱི་ཉན་ཐོས་སློབ་པ་འབྲས་གནས། དབྱེ་ན་ཆགས་བྲལ་སྔོན་སོང་དང་། རིམ་གྱིས་པ་གཉིས།
དེ་རེ་རེ་ལ་ཡང་། ཙམ་པོ་དང་། ཁྱད་པར་ཅན་གཉིས་གཉིས། ཙམ་པོ་ལ་ཡང་། དད་མོས་དང་། མཐོང་ཐོབ་གཉིས་གཉིས། ཁྱད་པར་ཅན་ལའང་། དབང་པོའི་སྒོ་ནས་འདྲ། བྱེད་ལས་ཀྱི་སྒོ་ནས་གཟུགས་སུ་ཉེར་འགྲོ། གཟུགས་མེད་དུ་ཉེར་འགྲོ།
མཐོང་ཆོས་ཞི། ལུས་མངོན་བྱེད། ཚེ་ཡོངས་གྱུར་གྱི་ཕྱིར་མི་འོང་ལྔ། དང་པོ་ལ་ཡང་། བར་མདའ་བ། སྐྱེས་མདའ་བ། མངོན་པར་འདུ་བྱེད་པ་དང་བཅས་ཏེ་མདའ་བ། མངོན་པར་འདུ་བྱེད་མེད་པ་མདའ་བ། འཕར་བ། ཕྱེད་དུ་འཕར་བ།
གནས་ཐམས་ཅད་དུ་འཕོ་བ་དང་། སྲིད་རྩེའི་མཐར་ཐུག་འགྲོ་དང་བརྒྱད། ལྔ་པ་ལ་འདོད་པར་ཚེ་ཡོངས་གྱུར་དང་། གཟུགས་སུ་དང་། གཟུགས་མེད་དུ་ཚེ་ཡོངས་གྱུར་དང་གསུམ་ཡོད་དོ། ། ལྔ་པ་ཉན་ཐོས་ཀྱི་མི་སློབ་ལམ་ལ་ཡང་། ལམ་དངོས་ཀྱི་རྣམ་གཞག་དང་། དེ་ལ་གནས་པ་གང་ཟག་གི་རྣམ་གཞག་གཉིས། དང་པོ་ནི། ལམ་གྱི་མཚན་ཉིད་དང་དབྱེ་བ་གཉིས།
དང་པོ་ནི། གང་ཟག་གི་བདག་མེད་རྟོགས་པ་མཐར་ཐུག་གི་སྒོ་ནས། འཁོར་བར་འཆིང་བྱེད་ཀྱི་ཉོན་མོངས་མ་ལུས་པ་སྤང་པའི་ཉན་ཐོས་ཀྱི་མཁྱེན་པའོ། ། གཉིས་པ་དབྱེ་ན། ངོ་བོའི་སྒོ་ནས། ཟད་མི་སྐྱེ་ཤེས་པ་གཉིས། རྟེན་གྱི་སྒོ་ནས་ལྷག་བཅས་པའི་མཁྱེན་པ་དང་། ལྷག་མེད་པའི་མཁྱེན་པ་གཉིས་སོ། ། གཉིས་པ་དེ་ལ་གནས་པ་གང་ཟག་གི་རྣམ་གཞག་ལ། ཉན་ཐོས་དགྲ་བཅོམ་པའི་མཚན་ཉིད་དང་།
དབྱེ་བ་གཉིས། དང་པོ་ནི་གང་ཟག་གི་བདག་མེད་རྟོགས་པ་མཐར་ཐུག་པའི་ཉན་ཐོས། དབྱེ་ན་ངོ་བོའི་སྒོ་ནས་ལྷག་བཅས་པ་དང་ལྷག་མེད་གཉིས། དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི། དགྲ་བཅོམ་དང་པོར་ཐོབ་པའི་ལུས་རྟེན་དང་བཅས་པའི་ཉན་ཐོས་སོ། ། གཉིས་པ་དབྱེ་ན། རིགས་ཀྱི་སྒོ་ནས་བདག་གསོད་པའི་ཆོས་ཅན་གྱི་དང་། འཆི་བར་སེམས་པའི་ཆོས་ཅན་གྱི་དང་། རྗེས་སུ་བསྲུང་བའི་ཆོས་ཅན་གྱི་དང་།
རྟོགས་པའི་སྐལ་བ་ཅན་གྱི་དང་། གནས་པ་མི་བསྐྱོད་པའི་དང་། མི་གཡོ་བའི་ཆོས་ཅན་གྱི་ཉན་ཐོས་དགྲ་བཅོམ་པ་དང་དྲུག་ཏུ་ཡོད། ཁམས་ཀྱི་སྒོ་ནས་འདོད་པའི་ཁམས་དང་། གཟུགས་ཀྱི་ཁམས་དང་། གཟུགས་མེད་ཁམས་པའི་དགྲ་བཅོམ་པ་དང་གསུམ། ལྷག་མེད་མྱང་འདས་ཀྱི་མཚན་ཉིད་ནི་དགྲ་བཅོམ་དང་པོར་ཐོབ་པའི་ལུས་རྟེན་དང་བྲལ་བའི་ཉན་ཐོས་དགྲ་བཅོམ་པའོ། ། དབང་པོའི་སྒོ་ནས་དབྱེ་ན། དུས་སྦྱོར་དང་། དུས་མི་སྦྱོར་གྱི་ཉན་ཐོས་དགྲ་བཅོམ་པ་གཉིས།
མཚན་ཉིད་ནི་རིམ་བཞིན། ཉན་ཐོས་དགྲ་བཅོམ་པ་གང་ཞིག་དབང་པོ་རྟུལ་པོའི་ངོ་བོར་གྱུར་པ་དང་། དེ་གང་ཞིག་དབང་པོ་རྣོན་པོའི་ངོ་བོར་གྱུར་པའོ། ། ཡོན་ཏན་གྱི་སྒོ་ནས་ཤེས་རབ་ཀྱི་ཆ་ལས་རྣམ་པར་གྲོལ་བ་དང་། གཉིས་ཀའི་ཆ་ལས་རྣམ་པར་གྲོལ་བ་གཉིས། མཚན་ཉིད་ནི་རིམ་བཞིན། དངོས་གཞིའི་རྣམ་ཐར་མ་ཐོབ་པར་བདག་མེད་རྟོགས་པའི་ཤེས་རབ་ཀྱིས་ཉོན་མོངས་ཀྱི་སྒྲིབ་པ་ལས་གྲོལ་བའི་ཉན་ཐོས། གཉིས་པ་ནི། དངོས་གཞིའི་སྙོམས་འཇུག་ཐོབ་པའི་ཉན་ཐོས་དགྲ་བཅོམ་པའོ། ། མཛོད་ལྟར་ན་གཉིས་ཀའི་ཆ་ལས་རྣམ་པར་གྲོལ་བའི་ཉན་ཐོས་དགྲ་བཅོམ་པ་ལ་ངེས་པར་འགོག་སྙོམས་ཐོབ་དགོས་ཏེ།
འགོག་ཐོབ་གཉིས་ཀ་ལས་རྣམ་གྲོལ། ། ཤེས་རབ་ཀྱི་ནི་གཅིག་ཤོས་སོ། ། ཞེས་གསུངས་པའི་ཕྱིར། ཀུན་ལས་བཏུས་ལྟར་ན་རྣམ་ཐར་ངེས་པར་ཐོབ་དགོས་སོ། ། དེ་བཞི་ནི་ལྷག་བཅས་པ་དང་ལྷག་མེད་པ་གཉིས་ཀ་ལ་ཡོད་པར་ཤེས་པར་བྱའོ། ། དེ་ལ་དངོས་སྨྲ་བ་རྣམས་ནི་ལྷག་མེད་མྱང་འདས་ཀྱི་སྐབས་སུ་འདུས་བྱས་ཀྱི་འཇུག་པ་རྒྱུན་ཆད་པར་འདོད་ལ། དབུ་མ་པ་ནི། ཟག་བཅས་ཀྱི་ཕུང་པོ་རྒྱུན་ཆད་པ་ལ་འདོད་དེ། ལུས་ཞིག་ཚོར་བ་བསིལ་བར་གྱུར། ། འདུ་ཤེས་འགགས་ཤིང་འདུ་བྱེད་ཞི། །
རྣམ་པར་ཤེས་པ་ནུབ་གྱུར་པ། ། དེ་འདྲ་དེ་ནི་སྡུག་བསྔལ་མཐའ། ། ཞེས་དང་། མར་མེ་ཤི་བར་གྱུར་པ་བཞིན། ། དེ་ཡི་སེམས་ནི་རབ་ཏུ་ཞི། ། ཞེས་དང་། ཚིག་གསལ་ལས། ལྷག་བཅས་པ་ནི་རྐུན་པོ་བསད་ནས་གྲོང་མ་སྟོང་པ་ལྟ་བུ། ལྷག་མེད་པ་ནི། རྐུན་པོ་ཡང་བསད།
གྲོང་ཡང་སྟོངས་པ་ལྟ་བུ། ཞེས་གསུངས་པའི་ཕྱིར་རོ། ། དེ་ཡང་རྐུན་པོའི་དཔེས། ལས་ཉོན་དང་། གྲོང་གི་དཔེས་ནི་ལས་ཉོན་ཀྱི་འབྲས་བུ་ཟག་བཅས་ཀྱི་ཕུང་པོ་སྟེ། ཕུང་པོ་ལྔ་བསྟན་པ་ཡིན་པས་ན། ཉོན་མོངས་མེད་ཀྱང་དེ་དག་ལ། ། ལས་ཀྱི་འབྲས་བུ་མཐོང་བ་ཡིན། ། ཞེས་པ་དང་ཡང་གནད་གཅིག་པ་ཡིན། གཉིས་པ་རང་རྒྱལ་གྱི་ལམ་ལ་ཡང་།
ལམ་བགྲོད་ཚུལ་གྱི་རྣམ་པར་གཞག་པ་དང་། བགྲོད་བྱ་ལམ་གྱི་རྣམ་པར་གཞག་པ་གཉིས། དང་པོ་ལ། བསེ་རུ་ལྟ་བུའི་ལམ་བགྲོད་ཚུལ་དང་། ཚོགས་ན་སྤྱོད་ཀྱི་ལམ་བགྲོད་ཚུལ་གཉིས། དང་པོ་ལ་རང་ས་ནས་བཤད་པ་དང་། མཛོད་ནས་གསུངས་པ་གཉིས། དང་པོ་ནི་བསྐལ་པ་བརྒྱར་ཚོགས་བསགས་པ་སྔོན་དུ་སོང་ནས། སྐྱེ་བ་གཅིག་གི་ཐོགས་པ་ཕན་དུ་རང་རྒྱལ་གྱི་སྦྱོར་ལམ་དྲོད་ཙམ་ཡང་རྒྱུད་ལ་སྐྱེད་མ་ནུས་པར། སྐྱེ་བ་ཕྱི་མ་ལ་རང་རྒྱལ་གྱི་དྲོད་ནས།
ཟད་པ་ཤེས་པ་དང་། མི་སྐྱེ་བ་ཤེས་པ་ཐོབ་ཕྱིར་དུ་མཁས་བྱའི་དངོས་པོ་དྲུག་ལ་ཚེ་འདིར་མཁས་པར་བྱེད་ཅིང་། འཆི་ཁར་སྨོན་ལམ་རྣམ་པ་གསུམ་འདེབས་པ་སྟེ། འདི་ནི་རང་ས་ནས་བཤད་པའི་ལམ་བགྲོད་ཚུལ་དང་པོའོ། ། གཉིས་པ་མཛོད་ནས་ཀྱང་འདི་དང་ཆ་འདྲ་བར་གསུངས་ཏེ། བསེ་རུ་བསྐལ་པ་བརྒྱ་ཡི་རྒྱུས། ཞེས་གསུངས། སྟོན་དང་བསེ་རུ་བྱང་ཆུབ་བར། ། བསམ་གཏན་མཐའ་རྟེན་གཅིག་ལ་ཀུན། ། ཞེས་དང་།
གཉིས་པ་ཚོགས་ན་སྤྱོད་པའི་ལམ་བགྲོད་ཚུལ་ལ་ངེས་པའི་དང་། མ་ངེས་པའི་བགྲོད་ཚུལ་གཉིས། དང་པོ་ལ་མཚན་ཉིད་དང་། དབྱེ་བ་གཉིས། དང་པོ་ནི་བསྐལ་པ་བརྒྱར་ཚོགས་བསགས་པ་སྔོན་དུ་སོང་ཞིང་། སྐྱེ་བ་གཅིག་གི་ཐོགས་པ་མན་ཆད་དུ། རང་རྒྱལ་གྱི་སྦྱོར་ལམ་བཟོད་འབྲིང་མན་ཆད་རྒྱུད་ལ་སྐྱེད་ཅིང་། བཟོད་ཆེན་བསྐྱེད་མ་ནུས་པར་ཕྱི་མ་ལ་བཟོད་ཆེན་ནས། ཟད་པ་དང་མི་སྐྱེ་བ་ཤེས་པའི་བར་མངོན་དུ་བྱ་བའི་ཕྱིར། ཚེ་འདིར་མཁས་པར་བྱ་བའི་དངོས་པོ་དྲུག་ལ་མཁས་པར་བྱེད་ཅིང་།
འཆི་ཁར་སྨོན་ལམ་གསུམ་འདེབས་པའོ། ། འདི་ནི་རང་ས་ནས་བཤད་པའི་ལམ་བགྲོད་ཚུལ་གཉིས་པའོ། ། གཉིས་པ་ནི་བསྐལ་བ་བརྒྱར་ཚོགས་བསགས་པ་སྔོན་དུ་སོང་ནས། སྐྱེ་བ་གཅིག་གི་ཐོགས་པ་མན་ཆད་དུ། རང་རྒྱལ་གྱི་ལམ་གྱི་སྒོ་ནས་འབྲས་བུ་དང་པོ་གཉིས་པོ་གང་རུང་མངོན་དུ་བྱས་ཏེ། སྐྱེ་བ་ཕྱི་མ་ལ་འབྲས་བུ་ཕྱི་མ་གཉིས་མངོན་དུ་བྱ་བའི་ཕྱིར། ཚེ་འདིར་མཁས་པའི་དངོས་པོ་དྲུག་ལ་མཁས་པར་བྱེད་ཅིང་། འཆི་ཁར་སྨོན་ལམ་གསུམ་འདེབས་པའི། དེ་གསུམ་ནི་སངས་རྒྱས་དང་ཉན་ཐོས་མེད་པའི་ཞིང་དུ་སྐྱེ་བར་གྱུར་ཅིག དེར་སློབ་དཔོན་གཞན་གྱི་གདམས་ངག་ལ་མ་ལྟོས་པར་རང་བྱུང་གི་བྱང་ཆུབ་མངོན་དུ་བྱེད་པར་གྱུར་ཅིག
རང་གི་གདུལ་བྱ་ལ་ལུས་ཀྱི་སྒོ་ནས་བརྗོད་པ་མེད་པར་ཆོས་སྟོན་པར་གྱུར་ཅིག ཅེས་པ་དང་གསུམ་མོ། ། འདི་ནི་རང་ས་ནས་བཤད་པའི་ལམ་བགྲོད་ཚུལ་གསུམ་པའོ། ། གཉིས་པ་མ་ངེས་པའི་ལམ་བགྲོད་ཚུལ་ལ་ཡང་། ཀུན་བཏུས་ནས་བཤད་པ་དང་། མཛོད་ནས་བཤད་པ་གཉིས་ལས། དང་པོ་ནི། ཅིག་ཅར་བའི་ཉན་ཐོས་རྒྱུན་ཞུགས། ཉན་ཐོས་དགྲ་བཅོམ་གྱི་འབྲས་བུ་མངོན་དུ་བྱེད་མི་ནུས་པར། རང་བྱུང་གི་བྱང་ཆུབ་མངོན་དུ་བྱེད་པ་སྟེ།
ཀུན་བཏུས་ལས། སངས་རྒྱས་འབྱུང་བ་མེད་པ་ན། རང་རྒྱལ་བར་འགྱུར་རོ། ། ཞེས་གསུངས་པའི་ཕྱིར་རོ། ། འདི་ནི་ཐོག་མར་རང་རྒྱལ་གྱི་ལམ་དུ་འཇུག་པའི་ཚེ། རང་རྒྱལ་གྱི་སྒོམ་ལམ་ནས་འཇུག་པས་གཟུང་བ་ཆོས་ཀྱི་བདག་མེད་མ་རྟོགས་པའོ། ། གཉིས་པ་མཛོད་ནས་བཤད་ཚུལ་ལ་ཡང་། སོ་སྐྱེ་སྔོན་སོང་དང་། ཉན་ཐོས་སྔོན་སོང་གཉིས་ལས། དང་པོ་ནི།
གཉིས་སློབ་རིགས་ལས་ཟློག་ནས་ནི། ། ཞེས་གསུངས་པའི་དོན་ཡིན་པས། སྐྱེ་བ་གཅིག་གི་ཐོགས་པ་མན་ཆད་དུ་ཉན་ཐོས་ཀྱི་སྦྱོར་ལམ་བཟོད་འབྲིང་མན་ཆད་རྒྱུད་ལ་སྐྱེད་ནས་ཕྱི་མ་ལ་རང་རྒྱལ་གྱི་སྦྱོར་ལམ་བཟོད་ཆེན་ནས་བཟུང་སྟེ། ཟད་མི་སྐྱེ་ཤེས་པའི་བར་མངོན་དུ་བྱེད་པའོ། ། འདི་ནི་ཐོག་མར་རང་རྒྱལ་གྱི་སྦྱོར་ལམ་ནས་འཇུག་གོ ། གཉིས་པ་ནི་སྐྱེ་བ་གཅིག་གི་ཐོགས་པ་མན་ཆད་དུ། ། འབྲས་བུ་དང་པོ་གཉིས་པོ་གང་རུང་མངོན་དུ་བྱས་ནས། ཚེ་ཕྱི་མ་ལ་སངས་རྒྱས་དང་ཉན་ཐོས་མི་བཞུགས་པའི་ཞིང་ཁམས་སུ་འབྲས་བུ་ཕྱི་མ་གཉིས་མངོན་དུ་བྱེད་པའོ། ། འདི་ཡང་ཐོག་མར་རང་རྒྱལ་གྱི་ལམ་ལ་འཇུག་པའི་ཚེ། སྦྱོར་ལམ་ནས་འཇུག་པ་ཡིན་གྱི།
ཀུན་ལས་བཏུས་ལྟར་སྒོམ་ལམ་ནས་འཇུག་པ་ནི་མ་ཡིན་ནོ། ། དེ་མཛོད་ཀྱི་ལུགས་ལ་ཉན་ཐོས་ཀྱི་བཟོད་ཆེན་ཐོབ་ནས་ཐེག་པ་གཞན་དུ་མི་འགྱུར་བའི་ཕྱིར། དེ་ཉན་ཐོས་སུ་འཇོག་པ་ནི་སངས་རྒྱས་ཀྱི་འཁོར་ན་ཡོད་སྲིད་པ་དང་། ཉན་ཐོས་གཞན་དང་ལྷན་ཅིག་ཏུ་གནས་སྲིད་པའི་དབང་དུ་བྱས་པའོ། ། འདི་ཡང་གཞན་གྱིས་མ་རྟོགས་པའོ། ། གཉིས་པ་བགྲོད་པར་བྱ་བ་ལམ་གྱི་རྣམ་གཞག་ལ་ཡང་། རང་རྒྱལ་གྱི་ལམ་གྱི་མཚན་ཉིད་དང་། དབྱེ་བ་གཉིས། དང་པོ་ནི་རང་རྒྱལ་གྱི་རྣམ་གྲོལ་གྱི་འཇུག་ངོགས་སོ། ། གཉིས་པ་དབྱེ་ན།
རང་རྒྱལ་གྱི་ཚོགས་ལམ། སྦྱོར་ལམ། མཐོང་ལམ། སྒོམ་ལམ། མི་སློབ་ལམ་དང་ལྔ་ལས། དང་པོ་ཚོགས་ལམ་ལ་མཚན་ཉིད་དང་དབྱེ་བ་གཉིས། དང་པོ་ནི། རང་རྒྱལ་གྱི་རྣམ་གྲོལ་གྱི་འཇུག་ངོགས་གང་ཞིག ཆོས་མངོན་རྟོགས་ཀྱིས་རབ་ཏུ་ཕྱེ་བོ། ། གཉིས་པ་དབྱེ་བ་ལ།
རང་རྒྱལ་གྱི་ཚོགས་ལམ་ཆུང་ངུ་། འབྲིང་། ཆེན་པོ་དང་གསུམ་གྱི། མཚན་ཉིད་ནི་རིམ་བཞིན། རང་རྒྱལ་གྱི་ཚོགས་ལམ་གང་ཞིག དྲན་པ་ཉེར་གཞག་གི་ཡོན་ཏན་གྱིས་རབ་ཏུ་ཕྱེ་བ་དང་། དེ་གང་ཞིག ཡང་དག་སྤང་བའི་ཡོན་ཏན་གྱིས་རབ་ཏུ་ཕྱེ་བ་དང་། དེ་གང་ཞིག རྫུ་འཕྲུལ་གྱི་ཡོན་ཏན་གྱིས་རབ་ཏུ་ཕྱེ་བའོ། །
དེ་རེ་རེ་ལ་ཡང་། བསེ་རུ་ལྟ་བུའི་ཚོགས་ལམ་དང་། ཚོགས་སྤྱོད་ཀྱི་ཚོགས་ལམ་གཉིས། ཕྱི་མ་ལ་ཡང་། ངེས་པའི་དང་། མ་ངེས་པའི་རིགས་གཉིས་གཉིས་སུ་ཡོད་དོ། ། གཉིས་པ་སྦྱོར་ལམ་ལ་ཡང་། མཚན་ཉིད་དང་དབྱེ་བ་གཉིས། དང་པོ་ནི་རང་རྒྱལ་གྱི་འཇུག་ངོགས་གང་ཞིག དོན་མངོན་རྟོགས་ཀྱི་རབ་ཏུ་ཕྱེ་བའོ། །
དབྱེ་ན། ངོ་བོའི་སྒོ་ནས། དྲོད། རྩེ་མོ། བཟོད་པ། ཆོས་མཆོག་དང་བཞི། དང་པོ་ལ་ཡང་མཚན་ཉིད་དང་དབྱེ་བ་གཉིས། དང་པོ་ནི། རང་རྒྱལ་གྱི་སྦྱོར་ལམ་གང་ཞིག རང་རྒྱལ་གྱི་ཚོགས་ལམ་རྫོགས་རྗེས་སུ་བྱུང་ཞིང་།
རང་རྒྱལ་གྱི་རྩེ་མོ་མ་སྐྱེས་གོང་གི་ཡེ་ཤེས་སོ། ། དབྱེ་ན་ཆུང་འབྲིང་ཆེན་པོ་གསུམ། གཉིས་པ་རྩེ་མོ་ལ་ཡང་། མཚན་ཉིད་དང་དབྱེ་བ་གཉིས་ལས། དང་པོ་ནི་རང་རྒྱལ་གྱི་དྲོད་ཆེན་པོ་རྫོགས་རྗེས་སུ་བྱུང་ཞིང་། བཟོད་པ་མ་སྐྱེས་གོང་གི་རང་རྒྱལ་གྱི་དོན་མངོན་རྟོགས་སོ། ། གཉིས་པ་དབྱེ་ན། སྔར་དང་འདྲ་བ་ཡིན་ནོ། ། བཟོད་པ་ལ་ཡང་མཚན་ཉིད་དང་དབྱེ་བ་གཉིས་ལས། དང་པོ་ནི།
རང་རྒྱལ་གྱི་སྦྱོར་ལམ་དྲོད་གང་ཞིག དྲོད་རྩེ་ཆོས་མཆོག་གང་རུང་ལས་གཞན་དུ་གྱུར་པའོ། ། གཉིས་པ་དབྱེ་ན། ངོ་བོའི་སྒོ་ནས། ཆུང་ངུ་འབྲིང་ཆེན་པོ་དང་གསུམ། རྒྱུའི་སྒོ་ནས་རང་རྒྱལ་གྱི་སྦྱོར་ལམ་གྱི་རྗེས་སུ་བྱུང་བའི་དང་། ཉན་ཐོས་ཀྱི་སྦྱོར་ལམ་གྱི་རྗེས་སུ་བྱུང་བའི་བཟོད་པ་གཉིས་སོ། ། ཆོས་མཆོག་ལ་ཡང་མཚན་ཉིད། དབྱེ་བ་གཉིས། བཟོད་པའི་རྒྱུན་རྫོགས་རྗེས་འབྱུང་ཞིང་།
རང་རྒྱལ་གྱི་མཐོང་ལམ་མ་སྐྱེས་གོང་གི་རྣམ་གྲོལ་གྱི་འཇུག་ངོགས་སོ། ། གཉིས་པ་དབྱེ་ན་གསུམ། དེ་དག་ཐམས་ཅད་ལ་ཡང་མཉམ་གཞག་རྗེས་ཐོབ་གཉིས་གཉིས་སུ་ཡོད་དོ། ། གསུམ་པ་རང་རྒྱལ་གྱི་མཐོང་ལམ་ལ། རང་རྒྱལ་གྱི་མཐོང་སྤང་གི་རྣམ་གཞག གཉེན་པོ་མཐོང་ལམ་གྱི་རྣམ་གཞག སྤངས་པ་འབྲས་བུའི་རྣམ་གཞག དེ་ལ་གནས་པ་གང་ཟག་གི་རྣམ་གཞག་དང་བཞི་ལས། དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི་རང་རྒྱལ་གྱི་མཐོང་ལམ་བར་ཆད་མེད་ལམ་ཀྱི་གཞོམ་བྱའི་རིགས་སུ་གནས་པའི་སྤང་བྱའོ། །
གཉིས་པ་དབྱེ་ན། ཀུན་ནས་ཉོན་མོངས་པའི་རྣམ་པར་རྟོག་པ། རྣམ་བྱང་གི་རྣམ་པར་རྟོག་པ། གཟུགས་སོགས་ལ་ཐ་དད་དུ་འཛིན་པའི་རྣམ་པར་རྟོག་པ། ཉོན་མོངས་པའི་བག་ཆགས་ཀྱི་རྣམ་རྟོག རང་གི་རྟོགས་པ་ལ་མཆོག་ཏུ་རློམ་པའི་རྣམ་རྟོག ཐོབ་ཟིན་ཡོངས་སུ་ཉམས་པའི་རྟོག་པ་དང་དྲུག་ཏུ་ཡོད་དོ། ། གཉིས་པ་གཉེན་པོ་མཐོང་ལམ་ལ། མཚན་ཉིད་དང་དབྱེ་བ། ཡོན་ཏན་དང་གསུམ་ལས།
དང་པོ་ནི། རང་རྒྱལ་གྱི་རྣམ་གྲོལ་གྱི་འཇུག་ངོགས་གང་ཞིག བདེན་པ་མངོན་རྟོགས་ཀྱི་རབ་ཏུ་ཕྱེ་བའོ། ། གཉིས་པ་དབྱེ་ན་ངོ་བོའི་སྒོ་ནས། ཤེས་བཟོད་སྐད་གཅིག་མ་བཅུ་དྲུག ཡུལ་གྱི་སྒོ་ནས་བཟུང་བ་ཆོས་ཀྱི་བདག་མེད་རྟོགས་པའི་རང་རྒྱལ་གྱི་མཐོང་ལམ་དང་། གང་ཟག་གི་བདག་མེད་ཙམ་རྟོགས་པའི་མཐོང་ལམ་གཉིས། དང་པོ་ནི། བསེ་རུ་ལྟ་བུ་དང་། ངེས་པའི་རང་བཞིན་ཅན་གྱི་མཐོང་ལམ་གཉིས་ཏེ།
ཚོགས་ལམ་གྱི་སྐབས་སུ་བཟུང་བ་ཆོས་ཀྱི་བདག་མེད་ཐོས་བསམ་གྱིས་གཏན་ལ་ཕབ། སྦྱོར་ལམ་གྱི་སྐབས་སུ། དོན་སྤྱིའི་ཚུལ་གྱིས་སྒོམས་པས་མཐོང་ལམ་གྱི་སྐབས་སུ་མངོན་སུམ་དུ་མཐོང་བ་ཡིན་པའི་ཕྱིར། གཉིས་པ་ནི། སོ་སྐྱེ་སྔོན་སོང་། ཉན་ཐོས་སྔོན་སོང་གི་མཐོང་ལམ་ལྟ་བུ་ཏེ། ཚོགས་ལམ་གྱི་གནས་སྐབས་སུ་བཟུང་བ་ཆོས་ཀྱི་བདག་མེད་ཐོས་བསམ་གྱིས་གཏན་ལ་མ་ཕབ་པའི་ཕྱིར། དེའི་ཚོགས་ལམ་དེ་ཉན་ཐོས་ཀྱི་ཚོགས་ལམ་ཡིན་གྱིས། རང་རྒྱལ་གྱི་ཚོགས་ལམ་མིན་པའི་ཕྱིར། དེར་ཐོས་བསམ་གྱིས་གཏན་ལ་མ་ཕབ་པས་སྦྱོར་ལམ་དུ་དོན་སྤྱིའི་ཚུལ་གྱིས་མ་བསྒོམས།
དེར་མ་བསྒོམས་པས་མཐོང་ལམ་དུ་མངོན་སུམ་དུ་མི་འགྱུར་བའི་ཕྱིར་རོ། འོ་ན་དེ་ཉན་ཐོས་ཀྱི་མཐོང་ལམ་དང་ཁྱད་པར་མེད་པར་འགྱུར་རོ། ། ཞེ་ན་ཁྱད་པར་མེད་པ་མིན་ཏེ། གང་ཟག་གི་བདག་མེད་རྟོགས་པ་ལ་ཁྱད་པར་མེད་ཀྱང་། རྟེན་འབྲེལ་ཡན་ལག་བཅུ་གཉིས་སློབ་དཔོན་གཞན་གྱི་གདམས་ངག་ལ་མ་བརྟེན་པར་རྟོགས་པའི་ཁྱད་པར་དང་། ཐེག་འབྲིང་གི་མངོན་རྟོགས་ཡིན་མིན་གྱི་ཁྱད་པར་ལ་སོགས་པ་ཡོད་པའི་ཕྱིར་རོ། ། རྟེན་གྱི་གང་ཟག་གི་སྒོ་ནས་དབྱེ་ན། ཉན་ཐོས་ཀྱི་རྒྱུད་ཀྱི་མཐོང་ལམ་དང་། རང་རྒྱལ་གྱི་རིགས་ཅན་གྱི་རྒྱུད་ཀྱི་མཐོང་ལམ་གཉིས་གཉིས་ཡོད་དེ། དང་པོ་ནི།
ཉན་ཐོས་སྔོན་སོང་གི་རང་རྒྱལ་གྱི་རྒྱུད་ཀྱི་མཐོང་ལམ་དང་། གཉིས་པ་ངེས་པའི་རང་བཞིན་ཀྱི་ཚོགས་སྤྱོད། བསེ་རུ་ལྟ་བུ་དང་། སོ་སྐྱེ་སྔོན་སོང་གི་རང་རྒྱལ་གྱི་རྒྱུད་ཀྱི་མཐོང་ལམ་ལྟ་བུའོ། ། གསུམ་པ་ཡོན་ཏན་ནི། ཉན་ཐོས་གཞན་ལས་ཐེག་འབྲིང་གི་མངོན་རྟོགས་སུ་གྱུར་པ་དང་རང་གི་སྤང་བྱ་ཤེས་སྒྲིབ་བཟུང་རྟོག་སྤོང་བ་ལ་སོགས་པའི་ཡོན་ཏན་ཡོད་པའོ། ། གསུམ་པ་སྤངས་པ་འབྲས་བུའི་རྣམ་གཞག་ལ་ཡང་། མཚན་ཉིད་དང་བྱེ་བ་གཉིས། དང་པོ་ནི། རང་རྒྱུ་རང་རྒྱལ་གྱི་མཐོང་ལམ་བར་ཆད་མེད་ལམ་ཀྱི་ངོ་སྐལ་གྱི་སྤང་བྱ་ལས་གྲོལ་བའི་རྣམ་གྲོལ་ལམ།
གཉིས་པ་དབྱེ་ན། སྤང་བྱའི་སྒོ་ནས་མཐོང་སྤང་ཉན་མོངས་སྤངས་པའི་འབྲས་བུ་དང་། མཐོང་སྤང་ཤེས་སྒྲིབ་ཀྱི་བཟུང་རྟོག་སྤངས་པའི་འབྲས་བུ་གཉིས་སོ། ། ངོ་བོའི་སྒོ་ནས་འབྲས་བུ་འདུས་བྱས་དང་འདུས་མ་བྱས་གཉིས། དེ་རེ་རེ་ལ་ཡང་མཐོང་སྤང་ཉོན་མོངས་ལས་གྲོལ་བ་དང་། རང་རྒྱལ་གྱི་མཐོང་སྤང་ཤེས་སྒྲིབ་ཀྱི་བཟུང་རྟོག་ལས་གྲོལ་བ་གཉིས་གཉིས་སུ་ཡོད་དོ། ། བཞི་པ་དེ་ལ་གནས་པ་གང་ཟག་གི་རྣམ་གཞག་ལ། རང་རྒྱལ་གྱི་རིགས་ཅན་མཐོང་ལམ་པའི་མཚན་ཉིད་དང་། དབྱེ་བ་གཉིས། དང་པོ་ནི།
རང་རྒྱལ་གྱི་བདེན་པ་མངོན་རྟོགས་རྒྱུད་ལ་ལྡན་པའི་རིགས་སུ་གནས་པའི་ཐེག་འབྲིང་གི་གང་ཟག་གོ ། གཉིས་པ་དབྱེ་ན། ༼དབང་པོའི་སྒོ་ནས་༽དབང་རྟུལ་དང་། དབང་རྣོན་གཉིས། རིགས་ཀྱི་སྒོ་ནས་དབྱེ་ན། བསེ་རུ་ལྟ་བུའི་རིགས་ཅན། ཚོགས་ན་སྤྱོད་པའི་རིགས་ཅན་གཉིས། སྤང་བྱའི་སྒོ་ནས་དབྱེ་ན། མཐོང་སྤང་ཉོན་མོངས་སྤངས་པ་དང་། མཐོང་སྤང་ཤེས་སྒྲིབ་ཀྱི་བཟུང་རྟོག་སྤངས་པ་གཉིས།
ཡུལ་རྟོགས་ཚུལ་གྱི་སྒོ་ནས་དབྱེ་ན། གང་ཟག་གི་བདག་མེད་ཙམ་རྟོགས་པ་དང་། བཟུང་བ་ཆོས་ཀྱི་བདག་མེད་རྟོགས་པ་གཉིས། ངེས་མ་ངེས་ཀྱི་སྒོ་ནས་དབྱེ་ན། རང་རྒྱལ་དུ་ངེས་པ་དང་། མ་ངེས་པ་གཉིས་སུ་ཡང་ཡོད་དོ། ། བཞི་པ་རང་རྒྱལ་གྱི་སྒོམ་ལམ་ལ། སྤང་བྱ་སྒོམ་སྤང་། སྤོང་བྱེད་སྒོམ་ལམ། སྤངས་པ་འབྲས་བུ།
དེ་ལ་གནས་པའི་གང་ཟག་གི་རྣམ་གཞག་དང་བཞི། དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི་རང་རྒྱལ་གྱི་སྒོམ་ལམ་བར་ཆད་མེད་ལམ་གྱི་གཞོམ་བྱའི་རིགས་སུ་གནས་པའི་སྤང་བྱའོ། ། གཉིས་པ་དབྱེ་ན། དངོས་ཀྱི་སྤང་བྱ་དང་། བརྒྱུད་ནས་སྤང་བྱ་གཉིས་ལས། དང་པོ་ལ་སྒོམ་སྤང་ཉོན་མོངས་དང་ཤེས་སྒྲིབ་ཀྱི་གཟུང་རྟོག་གཉིས། དང་པོ་ནི། ཉན་ཐོས་ཀྱི་སྐབས་སུ་བསྟན་པ་དང་འདྲ། གཉིས་པ་ཀུན་ནས་ཉོན་མོངས་བཟུང་རྟོག་དང་པོ་བརྒྱད།
རྣམ་བྱང་གཟུང་རྟོག་བར་པ་གཉིས། མཾ་རྟོགཾས་པཾ་དྲུཾག་༼རྣམ་རྟོག་བཞི་༽དང་བཅུ་བཞིར་ཡོད་ལ། དེ་ཡང་ཀུན་བཏགས་རྣམས་ནི་རང་རྒྱལ་གྱི་མཐོང་སྤང་དང་། ལྷན་སྐྱེས་རྣམས་ནི་སྒོམ་སྤང་དུ་རིག་པར་བྱའོ། ། གཉིས་པ་སྤོང་བྱེད་སྒོམ་ལམ་ལ་ཡང་། རང་རྒྱལ་གྱི་སྒོམ་ལམ་གྱི་མཚན་ཉིད་དང་། དབྱེ་བ་གཉིས་ལས། དང་པོ་ནི། རང་རྒྱལ་གྱི་རྣམ་གྲོལ་གྱི་འཇུག་ངོགས་གང་ཞིག རྗེས་ལ་མངོན་རྟོགས་ཀྱིས་ཕྱེ་བའོ། །
གཉིས་པ་དབྱེ་ན། ངོ་བོའི་སྒོ་ནས་མཉམ་གཞག་ཡེ་ཤེས་དང་། རྗེས་ཐོབ་ཡེ་ཤེས་གཉིས། ཡུལ་གྱི་སྒོ་ནས་གང་ཟག་གི་བདག་མེད་ཙམ་རྟོགས་པ་དང་། གཟུང་བ་ཆོས་ཀྱི་བདག་མེད་རྟོགས་པ་གཉིས། ༼རྟེན་གྱི་སྒོ་ནས་༽བསེ་རུ་ལྟ་བུའི་དང་། ཚོགས་ན་སྤྱོད་པའི་སྒོམ་ལམ་གཉིས་རྣམས་སུ་ཡོད་དོ། ། གསུམ་པ་སྤངས་པ་འབྲས་བུའི་རྣམ་གཞག་ལ། མཚན་ཉིད་དང་དབྱེ་བ་གཉིས། དང་པོ་ནི་རང་རྒྱུ་རང་རྒྱལ་གྱི་སྒོམ་ལམ་བར་ཆད་མེད་ལམ་གྱི་ངོ་སྐལ་གྱི་དྲི་མ་ལས་གྲོལ་བའི་རྣམ་གྲོལ་ལམ།
གཉིས་པ་དབྱེ་ན། སྤང་བྱའི་སྒོ་ནས་སྒོང་སྤང་། ཉོན་མོངས་ལས་གྲོལ་བའི་དང་། རང་རྒྱལ་གྱི་སྒོམ་སྤང་ཤེས་སྒྲིབ་ཀྱི་གཟུང་རྟོག་ལས་གྲོལ་བ་གཉིས། དེ་རེ་རེ་ལ་ཡང་འབྲས་བུ་འདུས་བྱས་དང་། འདུས་མ་བྱས་གཉིས་གཉིས་སུ་ཡོད། བཞི་པ་དེ་ལ་གནས་པ་གང་ཟག་གི་རྣམ་གཞག་ལ། མཚན་ཉིད་དང་དབྱེ་བ་གཉིས་ལས། དང་པོ་ནི། རང་རྒྱལ་གྱི་རྗེས་ལ་མངོན་རྟོགས་ཐོབ་པའི་ཐེག་འབྲིང་སློབ་པའི་གང་ཟག་གོ །
གཉིས་པ་དབྱེ་ན། དབང་པོའི་སྒོ་ནས་རྣོ་རྟུལ་གཉིས། ཞུགས་གནས་ཀྱི་སྒོ་ནས་རྒྱུན་ཞུགས་དང་། ཕྱིར་འོང་དང་། ཕྱིར་མི་འོང་གསུམ་ཡོད་ལ། ཡུལ་གྱི་སྒོ་ནས་གང་ཟག་གི་བདག་མེད་ཙམ་རྟོགས་པ་དང་། བཟུང་བ་ཆོས་ཀྱི་བདག་མེད་རྟོགས་པ་གཉིས་སུ་ཡོད་ཅིང་། རིགས་ཀྱི་སྒོ་ནས་ངེས་པ་དང་མ་ངེས་པ་གཉིས་སུ་ཡོད་དོ། ། གང་དག་ཉན་ཐོས་སྒོམ་ལམ་པ་རང་རྒྱལ་གྱི་རིགས་ཅན་སློབ་པ་ཡིན་ན། ཉན་ཐོས་ཡིན་པས་མ་ཁྱབ་ཞེས་ཟེར་བ་ནི།
ཁ་ཆེ་བྱེ་བྲག་ཏུ་སྨྲ་བས་ཀྱང་བྱང་འཕགས་ཀྱི་ཐ་སྙད་ཁས་མི་ལེན་པར། བྱང་ཆུབ་སེམས་དཔའི། ཚོགས་ལམ་དུ་བསྐལ་པ་གྲངས་མེད་གསུམ་ལ་སོགས་པར་ཚོགས་བསགས་ནས་བྱང་སེམས་ཀྱི་སྦྱོར་ལམ་དྲོད་ནས་བཟུང་སྟེ་ཟད་མི་སྐྱེ་ཤེས་པའི་བར་གདན་ཐོག་གཅིག་ལ་མངོན་དུ་བྱས་པའི། འཕགས་ལམ་སྐད་གཅིག་མ་གསུམ་ཅུ་རྩ་བཞི་བར་མ་ཆད་དུ་སྐྱེ་བས། དོན་ལ་དེ་དག་རྒྱུད་ལ་ལྡན་པའི་གང་ཟག་དེ་སངས་རྒྱས་མིན་ཞིང་། སོ་སྐྱེ་ཡང་མིན་ན་བྱང་འཕགས་ལས་མ་འདས་ཀྱང་། གཞན་ངོར་ནི་དེ་ལྟ་བུའི་སྤུ་རིས་མ་ཟིན་པས་ཐ་སྙད་འཇོག་པ་བཞིན་དུ། རང་སངས་རྒྱས་ཀྱི་ལམ་གྲོད་ཚུལ་ལྔ་པོ་གང་གིས་བགྲོད་ཀྱང་སྐྱེ་བ་གཅིག་གི་ཐོགས་པ་མན་ཆད་དུ་ནི་ལམ་ཞུགས་གཞིར་བཞག་པ་ལ་ཉན་ཐོས་ཀྱིས་ཁྱབ་ལ། དེ་ནས་སྐྱེ་བ་ཕྱི་མ་ལ་དྲོད་ནས་བཟུང་ཏེ་ཟད་མི་སྐྱེ་ཤེས་པའི་བར་རམ། སྒོམ་ལམ་ནས་ཟད་མི་སྐྱེ་ཤེས་པའི་བར་སྟན་ཐོག་གཅིག་ཏུ་མངོན་དུ་བྱེད་པས་དོན་ལ་དེའི་སློབ་ལམ་རྒྱུད་ལྡན་གྱི་གང་ཟག་དེ།
ཉན་ཐོས་མིན་ཞིང་། མི་སློབ་པ་ཡང་མིན་པས། རང་སངས་རྒྱས་ལས་མ་འདས་ཀྱང་། གཞན་ངོར་དེ་ལྟ་བུའི་སྤུ་རིས་འབྱེད་མ་ཐུབ་པའི་ཕྱིར། ཉན་ཐོས་དང་རང་སངས་རྒྱས་གང་གི་ཡང་ཐ་སྙད་མི་བྱེད་པ་ཡིན་ནོ། ། གནད་འདི་རྟོགས་ན་སངས་རྒྱས་དང་ཉན་ཐོས་མེད་པའི་ཞིང་ཁམས་སུ་ཡང་ཞེས་དང་། རང་སངས་རྒྱས་ཡིན་ན། མི་སློབ་པ་ཡིན་པས་ཁྱབ་པ་དང་། རིགས་ཅན་སློབ་པ་ཡིན་ན། ཉན་ཐོས་ཡིན་པས་ཁྱབ་པར་གསུངས་པའི་གོ་བ་དང་དོན་དང་ཐ་སྙད་ཀྱི་ཁྱད་པར་ཁས་ལེན་ཚུལ་ཤེས་པར་འགྱུར་ཞིང་གཞན་དུ་ན་བསྐལ་པར་འབད་ཀྱང་མི་རྟོགས་སོ། །
ལྔ་པ་མི་སློབ་ལམ་ལ་ཡང་། མཚན་ཉིད་དབྱེ་བ། དེ་ལ་གནས་པ་གང་ཟག་གི་རྣམ་གཞག་དང་གསུམ་ལས། དང་པོ་ནི། ཐེག་འབྲིང་གི་མཐར་ཐུག་གི་རྟོགས་པའོ། ། དབྱེ་ན་ངོ་བོའི་སྒོ་ནས་མཉམ་རྗེས་གཉིས། རྟེན་གྱི་སྒོ་ནས་བསེ་རུ་ལྟ་བུའི་རྒྱུད་དང་། ཚོགས་ན་སྤྱོད་པའི་རྒྱུད་ཀྱི་ལམ་གཉིས། བྱེད་ལས་ཀྱི་སྒོ་ནས་ཟད་པ་ཤེས་པ་དང་། མི་སྐྱེ་བ་ཤེས་པ་གཉིས།
ཡུལ་གྱི་སྒོ་ནས་གཟུང་བ་ཆོས་ཀྱི་བདག་མེད་རྟོགས་པ་དང་། མ་རྟོགས་པ་གཉིས་རྣམས་སུ་ཡོད་དོ། ། གསུམ་པ་དེ་ལ་གནས་པ་གང་ཟག་གི་རྣམ་གཞག་ལ། རང་རྒྱལ་དགྲ་བཅོམ་པའི་མཚན་ཉིད་དང་དབྱེ་བ་གཉིས། དང་པོ་ལ། ཐེག་འབྲིང་གི་གང་ཟག་གང་ཞིག མི་སློབ་པའི་ལམ་ཐོབ་པས་རབ་ཏུ་ཕྱེ་བའོ། ། གཉིས་པ་དབྱེ་ན། ངོ་བོའི་སྒོ་ནས་ལྷག་བཅས་པ་དང་། ལྷག་མེད་པ་གཉིས་ཡོད་པ་ཡིན་ལ།
དང་པོའི་དབང་དུ་བྱས་ན། འདོད་པའི་རྟེན་ཅན་ཡིན་པས་ཁྱབ་ཀྱང་། གཉིས་པ་ནི། ཁམས་གསུམ་གང་གི་ཡང་རྟེན་ཅན་མིན་པའོ། ། ཡང་བསེ་རུ་ལྟ་བུ་དང་། ཚོགས་ན་སྤྱོད་པ་གཉིས། ཡང་ན་གཟུང་བ་ཆོས་ཀྱི་བདག་མེད་རྟོགས་པ་དང་མ་རྟོགས་པ་གཉིས་སུ་ཡོད་དོ།། ༈ །།གསུམ་པ་ཐེག་ཆེན་གྱི་ལམ་ལ། མཚན་ཉིད་དང་། དབྱེ་བ་གཉིས་ལས།
དང་པོ་ནི། ཐེག་ཆེན་གྱི་རྣམ་གྲོལ་གྱི་འཇུག་ངོགས་སམ། ཐེག་ཆེན་གྱི་བྱང་ཆུབ་ཀྱི་གོ་སྐབས་ཕྱེ་ཤུལ་དུ་གྱུར་པའོ། ། གཉིས་པ་དབྱེ་ན། ཐེག་ཆེན་གྱི་ཚོགས་ལམ། སྦྱོར་རམ། མཐོང་ལམ། སྒོམ་ལམ། མི་སློབ་ལམ་དང་ལྔ་ལས། དང་པོ་ལ།
མཚན་ཉིད་དང་། དབྱེ་བ། སྐྱེ་ཚུལ་དང་གསུམ་ལས། དང་པོ་ནི་ཐེག་ཆེན་གྱི་སྦྱོར་ལམ་མ་སྐྱེས་གོང་གི ཐེག་ཆེན་སོ་སྐྱེའི་མངོན་རྟོགས། གཉིས་པ་དབྱེ་ན། ངོ་བོའི་སྒོ་ནས་དབྱེ་བ། ཁྱད་པར་འཕགས་ཚུལ་གྱི་སྒོ་ནས་དབྱེ་བ། ཡོན་ཏན་གྱི་སྒོ་ནས་དབྱེ་བ་དང་གསུམ་ལས། དང་པོ་ནི་ཐེག་ཆེན་གྱི་ཚོགས་ལམ་ཆུང་ངུ་འབྲིང་ཆེན་པོ་དང་གསུམ།
དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི། ཐེག་ཆེན་གྱི་ཚོགས་ལམ་འབྲིང་པོ་མ་སྐྱེས་གོང་གི་ཐེག་ཆེན་སོ་སྐྱེའི་མངོན་རྟོགས། གཉིས་པ་དབྱེ་ན། རིགས་མ་ངེས་པ་དང་། ངེས་པ་གཉིས། དང་པོ་ནི་གནས་སྐབས་ཐེག་པ་གཞན་དུ་འགྱུར་སྲིད་པ་ཡིན་ལ། གཉིས་པ་ནི་བསམ་པའི་སྟོབས་ཀྱིས་ཕྱིར་མི་ལྡོག་པའོ། ། གཉིས་པ་འབྲིང་ལ་ཡང་མཚན་ཉིད་དང་དབྱེ་བ་གཉིས། དང་པོ་ནི་ཐེག་ཆེན་གྱི་ཚོགས་ལམ་ཆུང་ངུའི་རྒྱུན་རྫོགས་རྗེས་སུ་བྱུང་ཞིང་།
ཆེན་པོ་མ་སྐྱེས་གོང་གི་ཐེག་ཆེན་སོ་སྐྱེའི་མངོན་རྟོགས། གཉིས་པ་དབྱེ་བ་སྔར་བཞིན། གསུམ་པ་ཐེག་ཆེན་གྱི་ཚོགས་ལམ་ཆེན་པོ་ལ་ཡང་མཚན་ཉིད་དང་དབྱེ་བ་གཉིས། དང་པོ་ནི་ཐེག་ཆེན་གྱི་ཚོགས་ལམ་འབྲིང་པོ་རྫོགས་རྗེས་སུ་བྱུང་ཞིང་། སྦྱོར་ལམ་དྲོད་མ་སྐྱེས་གོང་གི་ཐེག་ཆེན་སོ་སྐྱེའི་མངོན་རྟོགས། གཉིས་པ་དབྱེ་བ་ནི་སྔར་དང་འདྲའོ། ། འདི་ནི་སྐྱེ་བའི་དབང་དུ་བྱས་པ་ཡིན་ལ། དབང་པོའི་དབང་དུ་བྱས་ན། དབང་པོ་རྣོན་པོ་ཆེན་པོ་དང་། དབང་པོ་རྣོན་པོ་འབྲིང་དང་།
རྟུལ་པོ་ལ་ཆུང་ངུར་བཞག་པ་སྟེ། རྫོགས་པའི་བྱང་ཆུབ་རྣོན་པོ་ཡི། རྟོགས་སླ་རྟུལ་པོས་རྟོགས་དཀར་བཞེད། ཞེས་པའི་སྐབས་ནས་བསྟན་པ་ལྟ་བུའོ། ། གཉིས་པ་ཁྱད་པར་དུ་འཕགས་ཚུལ་གྱི་སྒོ་ནས་དབྱེ་ན། ཚོགས་ལམ་ཕལ་པ་དང་། ཁྱད་པར་ཅན་གཉིས། དང་པོ་ནི་ཐེག་ཆེན་གྱི་ཐོས་བསམ་གཙོ་བོར་གྱུར་པའི་ཐེག་ཆེན་གྱི་ཐར་པ་ཆ་མཐུན་ནོ། ། གཉིས་པ་དབྱེ་ན། ཐོས་པ་གཙོ་བོར་གྱུར་པའི་ཚོགས་ལམ་དང་།
བསམ་པ་གཙོ་བོར་གྱུར་པའི་ཚོགས་ལམ་གཉིས། དང་པོ་ནི། སངས་རྒྱས་རྣམས་ལ་ལྷག་པར་བྱ། ཞེས་པའི་སྐབས་ནས་བསྟན་པ་ལྟ་བུའོ། ། གཉིས་པ་ནི། སངས་རྒྱས་བསྟེན་དང་ཀུན་འདྲི་དང་། ། ཞེས་པའི་སྐབས་ནས་བསྟན་པ་ལྟ་བུའོ། ། གཉིས་པ་ཁྱད་པར་ཅན་ལ་ཡང་། མཚན་ཉིད་དང་། དབྱེ་བ་གཉིས།
དང་པོ་ནི་མཁས་པའི་ཡུལ་ལྔ་ལ་མཁས་པའི་བསྒོམ་བྱུང་གཙོ་བོར་གྱུར་པའི་ཐར་པ་ཆ་མཐུན། དེ་ནི། མཚན་མེད་རབ་ཏུ་སྦྱིན་ལ་སོགས། ཞེས་སོགས་ཀྱིས་བསྟན་ནོ། ། མཁས་པའི་ཡུལ་ལྔ་ནི། དད་པའི་ཡུལ་སངས་རྒྱས་སོགས། བརྩོན་འགྲུས་ཀྱི་ཡུལ་སྦྱིན་སོགས་དྲུག དྲན་པའི་ཡུལ་བསམ་པ་ཕུན་ཚོགས། ཏིང་ངེ་འཛིན་གྱི་ཡུལ་ཆོས་ཐམས་ཅད་ལ་མཚན་མར་རྣམ་པར་མི་རྟོག་པ། ཤེས་བྱའི་ཡུལ་ཆོས་ཐམས་ཅད་དོ། །
འདི་རྣམ་རྫོགས་སྦྱོར་བར་གྱུར་བའི་ཚོགས་ཡིན་ལ། ཡུལ་ཅན་སྦྱོར་བཞི་དང་འབྲེལ་བའི་སྒྲུབ་པའམ། ། བྱེ་བྲག་གི་སྒྲུབ་པ་ཡང་འདི་ནས་ཐོབ་པ་ཡིན་ཡིན་ནོ། ། གསུམ་པ་ཡོན་ཏན་གྱི་སྒོ་ནས་དབྱེ་ན། དམན་ལམ་སྔོན་དུ་མ་སོང་བའི་དབང་དུ་བྱས་ན། ཚོགས་ལམ་ཆུང་ངུ་ནས་དྲན་པ་ཉེར་གཞག འབྲིང་ནས། ཡང་དག་སྤོང་བ། ཆེན་པོ་ནས་རྫུ་འཕྲུལ་གྱི་རྐང་པ་རྣམས་རིམ་བཞིན་ཐོབ་ལ། དབུ་མ་པའི་ལུགས་ལ་ནི།
ཤ་བའི་སྤྱན་དང་། ལྷའི་སྤྱན་ཐོབ་པ་ཡང་ཡོད་ཅིང་། ཆོས་རྒྱུན་གྱི་ཏིང་ངེ་འཛིན་ཐོབ་པ་ཡང་ཡོད་པར་ཤེས་པར་བྱའོ། ། གསུམ་པ་སྐྱེ་ཚུལ་ནི། ཐེག་ཆེན་གྱི་ཚོགས་ལམ་གྱི་དང་པོར་རྗེས་ཐོབ་སྐྱེ་བ་ཡིན་ཏེ། ཆེན་གྱི་ཚོགས་ལམ་སྐད་ཅིག་མ་དང་པོ་དེ་ཐོས་བསམ་གྱི་ངོ་བོ་ཡིན་པའི་ཕྱིར། འཇུག་ནི་མཉམ་གཞག་གིས་འཛིན་ཏེ། ཐེག་ཆེན་གྱི་ཚོགས་ལམ་སྐད་ཅིག་མ་ཐ་མ་དེ། ཐེག་ཆེན་གྱི་དྲོད་སྐད་ཅིག་མ་དང་པོའི་དངོས་རྒྱུ་ཡིན་པ་གང་ཞིག དྲོད་སྐད་ཅིག་མ་དང་པོ་དེ།
རྣམ་པར་མི་རྟོག་པའི་ཡེ་ཤེས་ཀྱི་མེ་སྐྱེ་བའི་སྔ་ལྟས་ཡིན་པས་དེ་དང་དམིགས་རྣམ་རྗེས་སུ་མཐུན་དགོས་པའི་ཕྱིར་རོ། ། གཉིས་པ་ཐེག་ཆེན་གྱི་སྦྱོར་ལམ་ལ་ཡང་། མཚན་ཉིད་དང་དབྱེ་བ། སྐྱེ་ཚུལ་དང་གསུམ་ལས། དང་པོ་ནི། ཐེག་ཆེན་གྱི་མཐོང་ལམ་མ་སྐྱེས་གོང་གི་ཐེག་ཆེན་གྱི་རྣམ་གྲོལ་གྱི་འཇུག་ངོགས་གང་ཞིག ཐེག་ཆེན་གྱི་ཐར་པ་ཆ་མཐུན་གྱི་གནས་སྐབས་ལས་འདས་པའོ། ། གཉིས་པ་དབྱེ་ན། ངོ་བོའི་སྒོ་ནས་དང་། ཡོན་ཏན་གྱི་སྒོ་ནས་དང་།
སྟོན་ཚུལ་གྱི་སྒོ་ནས་དབྱེ་བ་དང་བཞི་ལས། དང་པོ་ལ་མཉམ་གཞག་ཡེ་ཤེས་དང་། རྗེས་ཐོབ་ཡེ་ཤེས་གཉིས། དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི། རང་གི་དངོས་ཡུལ་ལ་རྩེ་གཅིག་ཏུ་མཉམ་པར་གཞག་པའི་ཐེག་ཆེན་གྱི་ངེས་འབྱེད་ཆ་མཐུན་ནོ། ། གཉིས་པ་དབྱེ་ན། གང་ཟག་གི་བདག་མེད་དང་། བཟུང་བ་ཆོས་ཀྱི་བདག་མེད་དང་། འཛིན་པ་ཆོས་ཀྱི་བདག་མེད་རྣམས་ལ་རྩེ་གཅིག་ཏུ་མཉམ་པར་གཞག་པའི་མཉམ་གཞག་ཡེ་ཤེས་དང་གསུམ།
དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི་མཉམ་གཞག་ཏུ་གྱུར་པའི་གང་ཟག་གི་བདག་མེད་རྟོགས་པའི་ཐེག་ཆེན་གྱི་ངེས་འབྱེད་ཆ་མཐུན་ནོ། ། གཉིས་པ་དབྱེ་ན། རྣལ་འབྱོར་མངོན་སུམ་དུ་གྱུར་བའི་དང་། རྟོག་པའི་ངོ་བོར་གྱུར་བའི་མཉམ་གཞག་དང་གཉིས། དང་པོ་ནི། ཉན་རང་འཕགས་པའི་རྟོགས་པ་སྔོན་དུ་སོང་བའི་སྦྱོར་ལམ་པའི་རྒྱུད་ཀྱི་མཉམ་གཞག་ཏུ་གྱུར་པའི་གང་ཟག་གི་བདག་མེད་མངོན་སུམ་དུ་རྟོགས་པའི་རྟོགས་པ་དེ། དེ་ལ་ཡང་། དགྲ་བཅོམ་གི་རྟོགས་པ་སྔོན་སོང་གི་རྒྱུད་ཀྱི་ལྟ་བུ་མངོན་སུམ་དུ་རྟོགས་པ་མཐར་ཐུག་པ་དང་། སློབ་པ་འཕགས་པའི་རྟོགས་པ་སྔོན་སོང་གི་རྒྱུད་ཀྱི་རྟོགས་པ་ལྟ་བུ་མངོན་སུམ་དུ་རྟོགས་ཟིན་རྒྱུན་ལྡན་དུ་སྒོམ་པ་དང་གཉིས་སུ་ཡོད་དོ། །
གཉིས་པ་ནི་དམན་ལམ་སྔོན་དུ་མ་སོང་བའི་སྦྱོར་ལམ་པའི་རྒྱུད་ཀྱི་གང་ཟག་གི་བདག་མེད་རྟོགས་པའི་མཉམ་གཞག་ལྟ་བུའོ། ། གཉིས་པ་གཟུང་བ་ཆོས་ཀྱི་བདག་མེད་རྟོགས་པའི་ཐེག་ཆེན་གྱི་སྦྱོར་ལམ་ལ་ཡང་། མཚན་ཉིད་དབྱེ་བ་གཉིས། དང་པོ་ནི། གཟུང་བ་ཆོས་ཀྱི་བདག་མེད་རྟོགས་པའི་མཉམ་གཞག་ཏུ་གྱུར་པའི་ཐེག་ཆེན་གྱི་དོན་མངོན་རྟོགས། གཉིས་པ་དབྱེ་ན། རྣལ་འབྱོར་མངོན་སུམ་དུ་གྱུར་པའི་དང་། རྟོག་པར་གྱུར་པའི་གཉིས། དང་པོ་ལ་བསེ་རུ་ལྟ་བུའི་རྟོགས་པ་སྔོན་སོང་གི་རྒྱུད་ཀྱི་ལྟ་བུ་མངོན་སུམ་དུ་རྟོགས་པ་མཐར་ཐུག་གི་དང་། དེའི་རིགས་ཅན་སློབ་པའི་རྟོགས་པ་སྔོན་སོང་གི་རྒྱུད་ཀྱི་ལྟ་བུ་མངོན་སུམ་དུ་རྟོགས་ཟིན་རྒྱུད་ལྡན་དུ་སྒོམ་པ་དང་གཉིས་སོ། །
གཉིས་པ་ནི། རང་རྒྱལ་གྱི་རྟོགས་པ་སྔོན་དུ་མ་སོང་བའི་ཐེག་ཆེན་སྦྱོར་ལམ་པའི་རྒྱུད་ཀྱི་དེར་གྱུར་བའི་མཉམ་གཞག་ལྟ་བུའོ། ། གསུམ་པ་འཛིན་པ་ཆོས་ཀྱི་བདག་མེད་རྟོགས་པའི་སྦྱོར་ལམ་ལ་ཡང་མཚན་ཉིད་དང་དབྱེ་བ་གཉིས། དང་པོ་ནི་འཛིན་པ་ཆོས་ཀྱི་བདག་མེད་རྟོགས་པའི་མཉམ་གཞག་གིས་བསྡུས་པའི་ཐེག་ཆེན་གྱི་ངེས་འབྱེད་ཆ་མཐུན་ནོ། ། གཉིས་པ་དབྱེ་ན། དྲོད་སོགས་བཞིའི་ངོ་བོར་གྱུར་པའི་འཛིན་པ་ཆོས་ཀྱི་བདག་མེད་རྟོགས་པའི་སྦྱོར་ལམ་བཞིར་ཡོད་ལ། འཛིན་པ་ཆོས་ཀྱི་བདག་མེད་མངོན་སུམ་དུ་རྟོགས་པའི་སྦྱོར་ལམ་ནི་མེད་དེ། འཛིན་པ་ཆོས་ཀྱི་བདག་མེད་དེ། ཐེག་ཆེན་ཐུན་མོང་མིན་པའི་རྟོགས་བྱའི་བདག་མེད་ཡིན་པས། སྔར་མ་མཐོང་བར་མངོན་སུམ་དུ་གསར་དུ་ཐེག་ཆེན་གྱི་མཐོང་ལམ་ཁོ་ནར་མཐོང་བའི་ཕྱིར་རོ། །
གཉིས་པ་རྗེས་ཐོབ་ལ་ཡང་། མཚན་ཉིད་དང་དབྱེ་བ་གཉིས། དང་པོ་རྗེས་ཐོབ་ཀྱིས་བསྡུས་པའི་ཐེག་ཆེན་གྱི་ངེས་འབྱེད་ཡན་ལག་གོ ། གཉིས་པ་དབྱེ་ན་རྟོག་པར་གྱུར་པ་དང་། མངོན་སུམ་གྱི་ངོ་བོར་གྱུར་པ་གཉིས། དང་པོ་ལ་བདག་མེད་དོན་སྤྱིའི་ཚུལ་གྱིས་རྟོགས་པ་དང་། བདག་མེད་མ་རྟོགས་པའི་རྟོག་པར་གྱུར་པའི་སྦྱོར་ལམ་གཉིས། དང་པོ་ནི་ཀུན་ནས་ཉོན་མོངས་གཟུང་རྟོག རྣམ་བྱང་གཟུང་རྟོག་བཏགས་འཛིན་རྟོག་པ་གསུམ་པོ་གང་རུང་གི་ངོ་བོར་གྱུར་པའི་སྦྱོར་ལམ་ལྟ་བུའོ། ། གཉིས་པ་ནི་རྫས་འཛིན་རྟོག་པའི་ངོ་བོར་གྱུར་པའི་སྦྱོར་ལམ་ལྟ་བུ་སྟེ།
དེ་ཆོས་ཅན། ཁྱོད་ཀྱིས་བདག་མེད་མ་རྟོགས་པར་ཐལ། ཁྱོད་དང་ངོ་བོ་གཅིག་ཏུ་གྱུར་པའི་བདེན་འཛིན་ཡོད་པའི་ཕྱིར། དེར་ཐལ། ཁྱོད་རྫས་འཛིན་རྟོག་པ་ངོ་བོར་ལྡན་པའི་སྦྱོར་ལམ་ཡིན་པའི་ཕྱིར། གཉིས་པ་མངོན་སུམ་གྱི་ངོ་བོར་གྱུར་པ་ལ་ཡང་། རྣལ་འབྱོར་མངོན་སུམ་གྱི་ངོ་བོར་གྱུར་པ་དང་། མངོན་སུམ་ཙམ་གྱི་ངོ་བོར་གྱུར་པ་དང་གཉིས། དང་པོ་ལ། གང་ཟག་གི་བདག་མེད་མངོན་སུམ་དུ་རྟོགས་པ་དང་།
གཟུང་བ་ཆོས་ཀྱི་བདག་མེད་མངོན་སུམ་དུ་རྟོགས་པ་གཉིས་སོ། ། གཉིས་པ་ནི། དམན་ལམ་སྔོན་མ་སོང་བའི་སྦྱོར་ལམ་པའི་རྒྱུད་ཀྱི་གཞན་སེམས་ཤེས་པའི་མངོན་ཤེས་ལྟ་བུ་སྟེ། དེ་ཆོས་ཅན། ཁྱོད་ཀྱིས་བདག་མེད་མ་རྟོགས་པར་ཐལ། བདག་མེད་དོན་སྤྱིའི་ཚུལ་གྱིས་མ་རྟོགས་པ་གང་ཞིག མངོན་སུམ་དུ་མ་རྟོགས་པའི་ཕྱིར། དང་པོ་གྲུབ་སྟེ། ཤེས་པ་གང་ཞིག རྟོག་པ་མིན་པའི་ཕྱིར།
གཉིས་པ་གྲུབ་ཏེ། བདག་མེད་མངོན་སུམ་དུ་རྟོགས་པའི་མཐོང་ལམ་ཐོབ་པ་མིན་པའི་ཕྱིར། གཉིས་པ་སྐྱེ་ཚུལ་གྱི་སྒོ་ནས། དྲོད་རྩེ་མོ་བཟོད་པ། ཆོས་མཆོག་དང་བཞི་ལས། མཚན་ཉིད་ནི་རིམ་བཞིན། ཐེག་ཆེན་གྱི་ཚོགས་ལམ་ཆེན་པོའི་རྒྱུན་རྫོགས་རྗེས་སུ་བྱུང་ཞིང་། ཐེག་ཆེན་གྱི་སྦྱོར་ལམ་རྩེ་མོ་མ་སྐྱེས་གོང་གི་ཐེག་ཆེན་སྐྱེས་བུའི་རྒྱུད་ཀྱི་མངོན་རྟོགས། དེའི་རྒྱུན་རྫོགས་རྗེས་སུ་བྱུང་ཞིང་བཟོད་པ་མ་སྐྱེས་གོང་གི་འདྲ། དེའི་རྒྱུན་རྫོགས་རྗེས་སུ་བྱུང་ཞིང་ཆོས་མཆོག་མ་སྐྱེས་གོང་གི་འདྲ།
དེའི་རྒྱུན་རྫོགས་རྗེས་སུ་བྱུང་ཞིང་། སྡུག་བསྔལ་ཆོས་བཟོད་མ་སྐྱེས་གོང་གི་ཐེག་ཆེན་སྐྱེས་བུའི་རྒྱུད་ཀྱི་མངོན་རྟོགས། དེ་རེ་རེ་ལ་ཡང་ཆུང་ངུ་འབྲིང་ཆེན་པོ་དང་གསུམ་གསུམ་དུ་ཡོད་དོ། ། གསུམ་པ་ཡོན་ཏན་གྱི་སྒོ་ནས་དབྱེ་ན་དྲོད་ཀྱི་སྐབས་སུ་ནི། ལུང་སྟོན་པའི་སྦྱོར་བ། ཕྱིར་མི་ལྡོག་པའི་རྟགས་བཅུ་གཅིག་རྟགས་ཀྱི་རྩེ་སྦྱོར་རྣམས་ཐོབ། རྩེ་མོའི་སྐབས་སུ་ཕྱིར་མི་ལྡོག་པའི་སྦྱོར་བ། ཕྱིར་མི་ལྡོག་པའི་རྟགས་དྲུག རྣམ་འཕེལ་གྱི་རྩེ་སྦྱོར་དང་གསུམ་ཐོབ། བཟོད་པའི་སྐབས་སུ་ངེས་པར་འབྱུང་བའི་སྦྱོར་བ།
ཕྱིར་མི་ལྡོག་པའི་རྟགས་གཉིས། བརྟན་པའི་རྩེ་སྦྱོར་རྣམས་ཐོབ། ཆོས་མཆོག་གི་སྐབས་སུ་བར་ཆད་མེད་པའི་སྦྱོར་བ། ཕྱིར་མི་ལྡོག་པའི་རྟགས་གཅིག་སེམས་ཀུན་གནས་ཀྱི་རྩེ་མོར་རྣམས་ཐོབ་པའོ། ། བཞི་པ་བསྟན་ཚུལ་གྱི་སྒོ་ནས་དབྱེ་ན། སྐབས་དང་པོར་དངོས་སུ་བསྟན་པ་ནས། ལྔ་པར་དངོས་སུ་བསྟན་པའི་བར་ལྔ་ལས། མཚན་ཉིད་ནི་རིམ་བཞིན། དམིགས་པ་རྣམ་པ་རྒྱུ་ཡོངས་འཛིན་བཞིས་ཐེག་དམན་གྱི་སྦྱོར་ལམ་ལས་ཁྱད་པར་དུ་འཕགས་པའི་ལྡོག་པ་ནས་བསྟན་པའི་ཐེག་ཆེན་གྱི་རྟོགས་རིགས་མཉམ་གཞག་གིས་བསྡུས་པའི་ངེས་འབྱེད་ཡན་ལག་དེ་སྐབས་དང་པོར་དངོས་བསྟན་གྱི་མཚན་ཉིད་གོ ། ཐེག་དམན་གྱི་རྟོགས་རིགས་མི་དམིགས་པར་བསྒོམ་པའི་ལྡོག་པ་ནས་བསྟན་པའི་མཉམ་གཞག་དུ་གྱུར་པའི་ཐེག་ཆེན་གྱི་ངེས་འབྱེད་ཡན་ལག་དེ་སྐབས་གཉིས་པར་བསྟན་པའི།
དབྱེ་ན་ཉན་ཐོས་ཀྱི་ལམ་ཤེས་པའི་ལམ་ཤེས་ཀྱི་རྒྱུ་ངེས་འབྱེད་ཆ་མཐུན་དང་། རང་རྒྱལ་གྱི་ལམ་ཤེས་ཀྱི་རྒྱུ་ངེས་འབྱེད་ཆ་མཐུན་གཉིས། ཞེན་སྤྱོད་མངོན་འགྱུར་བ་བཀག་པའི་ལྡོག་པ་ནས་བསྟན་པའི་ཐེག་ཆེན་གྱི་ངེས་འབྱེད་ཡན་ལག་དེ་སྐབས་གསུམ་པར་བསྟན་པའི། སེམས་ཅན་ལ་དམིགས་པའི་བསམ་སྦྱོར་དང་། ཕྱིར་མི་ལྡོག་པའི་རྟགས་གང་རུང་གི་ལྡོག་པ་ནས་བསྟན་པའི་ངེས་འབྱེད་ཡན་ལག་དེ་སྐབས་བཞི་པར་བསྟན་པའི། དེ་ལ་དབྱེ་ན། དྲོ་བ་རྣམས་ཀྱིས་དམིགས་པ་འདིར། ཞེས་པའི་སྐབས་ནས་བསྟན་པ་ལྟ་བུ། སེམས་ཅན་ལ་དམིགས་པའི་སྦྱོར་ལམ་གྱི་སྒོ་ནས་བསྟན་པ་དང་། གཟུགས་ལ་སོགས་ལས་ཟློག་སོགས་རྟགས།
ཞེས་སོགས་ཀྱི་སྐབས་ནས་བསྟན་པ་ལྟ་བུ། ཕྱིར་མི་ལྡོག་པའི་རྟགས་ཀྱི་སྒོ་ནས་བསྟན་པ་གཉིས་སུ་ཡོད། རྩེ་མོར་ཐོབ་པའི་རྟགས་སོགས་བཞི་པོ་གང་རུང་གིས་མཚོན་ནས་བསྟན་པའི་རྗེས་ཐོབ་ཀྱིས་བསྡུས་པའི་ངེས་འབྱེད་ཡན་ལག་དེ་སྐབས་ལྔ་པར་བསྟན་པའི་མཚན་ཉིད་ཡིན། དེ་དག་ཐམས་ཅད་ལ་དྲོད། རྩེ་མོ། བཟོད་པ། ཆོས་མཆོག་དང་བཞི་བཞིར་ཡོད་ལ། དང་པོ་གཉིས་སུ་བསྟན་པ་ནི། མཉམ་གཞག་དང་བར་པར་བསྟན་པ་ལ་མཉམ་རྗེས་གཉིས་ཀ་དང་། ཕྱི་མ་གཉིས་སུ་བསྟན་པ་ནི་རྗེས་ཐོབ་ཡིན་པར་རིག་པར་བྱའོ། །
གསུམ་པ་སྐྱེ་ཚུལ་ལ། ཕྱིའི་སྐྱེ་ཚུལ་དང་། ནང་གི་སྐྱེ་ཚུལ་གཉིས་ལས། དང་པོ་ནི་ཐེག་ཆེན་གྱི་སྦྱོར་ལམ་གྱི་ཐོག་མར་མཉམ་གཞག་སྐྱེ་བ་ཡིན་ཏེ། ཐེག་ཆེན་གྱི་དྲོད་སྐད་ཅིག་མ་དང་པོ་དེ། རྣམ་པར་མི་རྟོག་པའི་ཡེ་ཤེས་ཀྱི་མེ་སྐྱེ་བའི་སྔར་ལྟས་ཐོབ་མ་ཐག་པ་ལ་འཇོག་དགོས་པ་གང་ཞིག དེ་རྣམ་པར་མི་རྟོག་པའི་ཡེ་ཤེས་དང་དམིགས་རྣམས་རྗེས་སུ་མཚུངས་པའི་ཕྱིར། འཇུག་ཀྱང་མཉམ་གཞག་གིས་འཛིན་པ་ཡིན་ཏེ། སྦྱོར་ལམ་ཆོས་མཆོག་སྐད་ཅིག་ཐ་མའི་ཡེ་ཤེས་ཡིན་ན། མཉམ་གཞག་ཡིན་དགོས་པའི་ཕྱིར་རོ། །
གཉིས་པ་ནང་གི་སྐྱེ་ཚུལ་ལ་དྲོད་རྩེ་མོ་བཟོད་པ་ཆོས་མཆོག་དང་བཞི་ལས། དང་པོ་དྲོད་ཀྱི་མགོ་མཉམ་གཞག་གིས་འཛིན་པ་ནི། སྤྱིའི་སྐྱེ་ཚུལ་གྱིས་ཤེས་ལ། འཇུག་ནི་རྗེས་ཐོབ་ཀྱིས་འཛིན་ཏེ། རྩེ་མོ་སྐད་ཅིག་དང་པོ་དེ། དགེ་བའི་རྩ་བ་གཡོ་བའི་རྩེ་མོ་ཐོབ་མ་ཐག་པ་ལ་འཇོག་དགོས་པ་ནི་གང་ཞིག་དྲོད་སྐད་ཅིག་མ་ཐ་མ་དེ་དང་། དམིགས་རྣམ་མཚུངས་དགོས་པའི་ཕྱིར། མཛོད་ལས། རྩེ་མོ་ཐོབ་པ་རྩ་མི་འཆད། ཅེས་དང་།
འགྲེལ་ཆུང་ལས་ཀྱང་། དགེ་བའི་རྩ་བ་གཡོ་བའི་རྩེ་མོ་ཡིན་པའི་ཕྱིར་རོ། ། ཞེས་གསུངས་པས་སོ། ། གཉིས་པ་རྩེ་མོའི་ཡང་མགོ་རྗེས་ཐོབ་ཀྱིས་འཛིན་པ་ནི་དེ་ཉིད་ཀྱིས་གྲུབ་ལ། འཇུག་ཀྱང་མཉམ་གཞག་གིས་འཛིན་ཏེ། བཟོད་པ་སྐད་ཅིག་མ་དང་པོ་དེ། ངན་འགྲོ་མེད་པའི་ཆོས་ཆེན་པོ་ལ་བཟོད་པ་ཐོབ་མ་ཐག་པ་ལ་འཇོག་དགོས་པ་གང་ཞིག རྩེ་མོ་སྐད་ཅིག་མ་ཐ་མ་དེ་ཡང་། དེ་དང་དམིགས་རྣམས་མཐུན་པའི་ཕྱིར། རྟགས་དང་པོ་གྲུབ་ཏེ།
མཛོད་ལས། བཟོད་ཐོབ་ངན་སོང་ཡོངས་མི་སྟུང་། ། ཞེས་དང་། ངན་འགྲོ་མེད་པའི་ཆོས་ཆེན་པོ་ལ་བཟོད་པའི་ཕྱིར། ཞེས་གསུངས་པས་སོ། ། གསུམ་པ་བཟོད་པའི་མགོ་རྗེས་ཐོབ་ཀྱིས་འཛིན་པ་ནི། དེ་ཉིད་ཀྱིས་གྲུབ་ལ། འཇུག་ཀྱང་རྗེས་ཐོབ་ཀྱིས་འཛིན་ཏེ། ཆོས་མཆོག་སྐད་ཅིག་མ་དང་པོ་དེ། འཇིག་རྟེན་པའི་ཆོས་ཀྱི་མཆོག་གི་རྣམ་བྱང་གི་སྟོབས་ལྔ་ཕུལ་དུ་ཕྱིན་པ་ཐོབ་མ་ཐག་པ་ལ་འཇོག་པ་གང་ཞིག
བཟོད་པ་སྐད་ཅིག་མ་ཐ་མ་དེ། དེ་དང་དམིགས་རྣམ་མཐུན་པ་དགོས་པའི་ཕྱིར། དང་པོ་གྲུབ་ཏེ། ཆོས་མཆོག་ལྔ་ཉིད་དེ། སྟོབས་དབང་ཞེས་བྱ་རྩེ་མོར་ཕྱིན་པའང་ལགས། ཞེས་དང་། འཇིག་རྟེན་པའི་ཆོས་ཀྱི་མཆོག་ཅེས་དང་། འཇིག་རྟེན་པའི་ཆོས་ཀྱི་མཆོག་ཡིན་པའི་ཕྱིར། ཞེས་སོ། ། བཞི་པ་ཆོས་མཆོག་གི་མགོ་རྗེས་ཐོབ་ཀྱིས་འཛིན་པ་ཡང་དེ་ཉིད་ཀྱིས་གྲུབ་ལ།
འཇུག་མཉམ་གཞག་གིས་འཛིན་པའང་སྤྱིའི་སྐྱེ་ཚུལ་གྱིས་ཤེས་སོ། ། འདི་ནི་ཐེག་པ་གསུམ་ཆར་གྱི་དབང་དུ་བྱས་ལ། བྱེ་བྲག་ཏུ་ཐེག་པ་ཆེན་པོ་ལ་ནི། དམིགས་རྣམ་སྦྱོང་ཚུལ་གྱི་སྒོ་ནས་འཕོ་བ་ཡིན་ཏེ། དྲོད་རྗེས་ཐོབ་ཀྱི་སྐབས་སུ་ཆུང་འབྲིང་ཆེན་པོ་གསུམ་གྱི་དམིགས་རྣམ་གསུམ་ལས། དམིགས་པ་ནི་ཐམས་ཅད་ཀྱང་སེམས་ཅན་ལ་དམིགས་པར་འདྲ་ལ། རྩེ་མོ་ཆུང་ངུས་ནི། སེམས་ཅན་ལ་དམིགས་ནས། བདག་ཉིད་གྲངས་བཞིན་དུ་མི་དགེ་བ་སྤོང་བའི་སྒོ་ནས་ཟློག་པར་བྱེད་ཅིང་། གཞན་ཡང་སྡིག་པ་ལས་སྡོག་པ་ལ་སྦྱོར་བ་ཡིན་ལ།
དྲོད་ཆེན་པོ་ཡང་སེམས་ཅན་ལ་དམིགས་ནས་རྣམ་པ་འདི་ཕྱི་གཉིས་ཀར་ཕན་པའི་བདག་ཉིད་ཅན། ཕ་དང་མའི་སེམས་ལ་སོགས་པའི་སྒོ་ནས་འཇུག་པ་ཏེ། དེ་གཉིས་ནི་གཅིག་གི་རྗེས་ལ་གཅིག་འབྱུང་བ་ཡིན་ནོ། ། བཟོད་པ་ཆུང་ངུ་། རྩེ་མོ་ཆེན་པོ་དང་དམིགས་པ་འདྲ་བ་ལ་རྣམ་པ་ཁྱད་པར་བདེན་པ་ལ་དམིགས་ལ། ཆོས་མཆོག་ཀྱང་བཟོད་པ་ཆེན་པོ་དང་དམིགས་པ་འདྲ་བ་ལ། རྣམ་པ་སེམས་ཅན་སྨིན་པ་དང་གྲོལ་བར་བྱེད་པ་ལ་གནས་ནས་གཞན་གྱི་རྟེན་ཡང་དེ་ལྟར་འགོད་པའི་རྣམ་པ་ཅན་དུ་བཤད་པས། ནང་མཚན་ན་འཕོ་བའི་ཚེ་དམིགས་རྣམ་གྱིས་བསྡུས་པའི་ཚེ་རྗེས་ཐོབ་ཀྱི་དམིགས་རྣམ་སྦྱོང་ཚུལ་ལས། ན་འཕོ་བ་འདི་ལ་དྲོ་བ་རྣམས་ཀྱི་དམིགས་པ་འདིར། སེམས་ཅན་ཐམས་ཅད་ཡིན་པར་བསྔགས།
དེ་དག་ཉིད་ལ་སེམས་མཉམ་སོགས། ། རྣམ་པ་དག་ནི་བཅུར་བཤད་དོ། ། ཞེས་སོགས་ཀྱི་གཞུང་འདི་དཔང་པོར་ཡོད་པས་ཐེ་ཚོམ་མེད་པ་ཡིན་ནོ། ། གསུམ་པ་ཐེག་ཆེན་གྱི་མཐོང་ལམ་ལ་ཡང་། སྤང་བྱ་མཐོང་ལམ་གྱི་རྣམ་གཞག གཉེན་པོ་མཐོང་ལམ་གྱི་རྣམ་གཞག སྤངས་པ་འབྲས་བུའི་རྣམ་གཞག དེ་ལ་གནས་པ་གང་ཟག་གི་རྣམ་གཞག་དང་བཞི་ལས། དང་པོ་ལ་མཚན་ཉིད་དང་དབྱེ་བ་ཁས་ལེན་དང་གསུམ་ལས། དང་པོ་ནི་རང་གི་དངོས་གཉེན་ཐེག་ཆེན་གྱི་མཐོང་ལམ་བར་ཆད་ཡོད་པ་ཅན་གྱི་སྒྲིབ་གཉིས་གང་རུང་གིས་བསྡུས་པའོ། །
གཉིས་པ་དབྱེ་ན་ངོ་བོ་དང་། ཡུལ་དང་། ཁམས་དང་། སྤང་བྱའི་སྒོ་ནས་དབྱེ་བ་དང་བཞི་ལས། དང་པོ་ནི། ཉེས་སྒྲིབ་དང་། ཤེས་སྒྲིབ་གཉིས་སུ་ཡོད་ལ། ཉོན་སྒྲིབ་ཡིན་ན་ཐེག་ཆེན་གྱི་མཐོང་སྤང་ཡིན་པས་ཁྱབ་ཏེ། བྱང་འཕགས་ཡིན་ན། འཁོར་བར་འཆིང་བྱེད་ཀྱི་ཉོན་མོངས་རྒྱུད་ལ་མི་ལྡན་པས་ཁྱབ་པའི་ཕྱིར་དང་།
ཉན་རང་དགྲ་བཅོམ་གྱི་སྤངས་རྟོགས་དེ་དམན་ལམ་སྔོན་དུ་མ་སོང་བའི་དབང་དུ་བྱས་ན། ཐེག་ཆེན་གྱི་མཐོང་ལམ་སྡུག་བསྔལ་ཆོས་ཤེས་ནས་རྫོགས་པའི་ཕྱིར། དང་པོ་གྲུབ་ཏེ། རྒྱུད་བླར། འཕགས་པས་ན་དང་འཆི་བ་དང་། རྒས་པའི་སྡུག་བསྔལ་རྩད་ནས་སྤངས། ། ལས་དང་ཉོན་མོངས་དབང་གིས་སྐྱེ། ། དེ་ལ་དེ་མེད་ཕྱིར་དེ་མེད། ། ཅེས་དང་། ཇི་བཞིན་ཡང་དག་མཐོང་བའི་ཕྱིར། །
སྐྱེས་སོགས་རྣམས་ལས་འདས་གྱུར་ཀྱང་། ། ཞེས་གསུངས་པའི་ཕྱིར། གཉིས་པ་གྲུབ་ཏེ། ཉིད་སྣང་ལས། ཉན་ཐོས་དང་རང་སངས་རྒྱས་རྣམས་ཀྱི་ཤེས་པ་དང་སྤོང་བ་གང་ཡིན་པ་དེ་ནི་བྱང་སེམས་ཆེན་པོའི་མི་སྐྱེ་བའི་ཆོས་ལ་བཟོད་པ་ཡིན་ནོ། ། བཟོད་པ་དེ་ཡང་གང་ཞེ་ན། སྡུག་བསྔལ་ལ་ཆོས་ཤེས་པའི་བཟོད་པའོ། ། ཞེས་གསུངས་པའི་ཕྱིར། ཤེས་སྒྲིབ་ཡིན་ན། ཐེག་ཆེན་གྱི་མཐོང་སྤང་ཡིན་མི་དགོས་ཏེ།
སྒོམ་ལམ་གྱི་ཤེས་སྒྲིབ་དེ་ཐེག་ཆེན་གྱི་མཐོང་སྤང་མིན་པའི་ཕྱིར། གང་དག་སྒོམ་སྤང་ཤེས་སྒྲིབ་ཡིན་ན། ཐེག་ཆེན་གྱི་མཐོང་སྤང་མིན་དགོས་པར་ཁས་ལེན་པ་ནི་མི་འཐད་དེ། རང་རྒྱལ་གྱི་སྒོམ་སྤང་ཤེས་སྒྲིབ་ཐེག་ཆེན་གྱི་མཐོང་སྤང་ཤེས་སྒྲིབ་ཡིན་པའི་ཕྱིར། གཉིས་པ་ཡུལ་གྱི་སྒོ་ནས་གཟུང་རྟོག་དང་། འཛིན་པའི་རྟོག་པ་གཉིས། དང་པོ་ལ་མཚན་ཉིད་དང་། དབྱེ་བ་གཉིས། དང་པོ་ནི་ཐེག་ཆེན་གྱི་མཐོང་སྤང་གང་ཞིག རང་ཡུལ་གཟུང་བ་ལ་དམིགས་ནས།
ལོངས་སྤྱད་བྱར་མངོན་པར་ཞེན་པའི་བློའོ། ། གཉིས་པ་དབྱེ་ན། གཞིའི་རྟེན་ཅན་གྱི་དང་། གཉེན་པོའི་རྟེན་ཅན་གྱི་གཟུང་རྟོག་གཉིས། དང་པོ་ལ་དགུར་ཡོད་དེ། མ་རིག་ཕུང་ཁམས་མིང་གཟུགས་དང་། ། མཐར་ཆགས་ཀུན་བྱང་མི་ཤེས་དང་། ། འཕགས་ལམ་མི་གནས་དམིགས་པ་ནི། ། བདག་གཞན་རྣམ་དག་སྐྱེད་བྱེད་དོ། ། གཉིས་པ་ལ་ཡང་དགུར་ཡོད་དེ།
ཕུང་ཁམས་སྐྱེ་མཆེད་སྐྱེ་བའི་དོན། ། སྟོང་པ་ཕར་ཕྱིན་མཐོང་སྒོམ་ལམ། ། མི་སློབ་པ་ཡི་ལམ་དག་ལ། ། སོ་སོར་རྟོག་པ་རྣམ་པ་དགུ། ། གཉིས་པ་འཛིན་རྟོག་ལ་ཡང་མཚན་ཉིད་དང་དབྱེ་བ་གཉིས་ལས། དང་པོ་ནི། ཐེག་ཆེན་གྱི་མཐོང་སྤང་གང་ཞིག རང་ཡུལ་འཛིན་པ་ལ་དམིགས་ནས་ལོངས་སྤྱོད་པ་པོར་མངོན་པར་ཞེན་པའི་བློའོ། ། གཉིས་པ་དབྱེ་ན། རྫས་འཛིན་རྟོག་པ་དང་།
རྟག་འཛིན་རྟོག་པ་གཉིས། དང་པོ་ལ་ཡང་དགུར་ཡོད་དེ། རང་དབང་གཅིག་པ་རྒྱུ་དང་ནི། ། ལྟ་བ་པོ་དང་ཉོན་མོངས་དང་། ། འདོད་ཆགས་བྲལ་དང་མཐོང་སྒོམ་ལམ། ། དོན་བྱས་བདག་ཏུ་རྟོག་པ་དགུ། ། གཉིས་པ་ལ་ཡང་དགུར་ཡོད་དེ། སྐྱེས་བུའི་ཕུང་ཁམས་སྐྱེ་མཆེད་དང་། ། རྟེན་འབྲེལ་རྣམ་བྱང་མཐོང་སྒོམ་ལམ། ། ཁྱད་པར་ལམ་དང་མི་སློབ་ལམ། །
དེར་ནི་རྟོག་པ་རྣམ་པ་དགུ། ། དེ་དག་སོ་སོའི་མཚན་ཉིད་ཀྱང་གང་ཞིག་འདྲ་བ་ལ་སྤྱོད་པ་པོར་མངོན་པར་ཞེན་པ་དང་། བཏགས་བར་མངོན་པར་ཞེན་པ་སྦྱར་བའོ། ། གསུམ་པ་ཁམས་ཀྱི་སྒོ་ནས་དབྱེ་ན། འདོད་པའི་ཁམས་ན་དགུ་བཞི་སོ་དྲུག གཟུགས་ཁམས་ན་དགུ་བཞི་སོ་དྲུག གཟུགས་མེད་ཁམས་ན་དགུ་བཞི་སོ་དྲུག་ཏུ་ཡོད་དོ། ། བཞི་པ་སྤང་བྱའི་སྒོ་ནས་དབྱེ་ན། ཉན་ཐོས་ཀྱི་སྤང་བྱའི་རིགས། རང་རྒྱལ་གྱི་སྤང་བྱའི་རིགས།
ཐེག་ཆེན་གྱི་སྤང་བྱའི་རིགས་དང་གསུམ་ལས། དང་པོ་ནི། རྫས་འཛིན་རྟོག་པ་གང་ཟག་གི་དབང་དུ་བྱས་པ་རྣམས་ཡིན་ཏེ། ཉན་ཐོས་ཀྱིས་གང་ཟག་གི་བདག་མེད་རྟོགས་པའི་ཕྱིར་དང་། ཉོན་སྒྲིབ་ནི་གང་ཟག་གི་བདག་འཛིན་གྱི་རྩ་བ་ཅན་ཡིན་པས་ན། ཉན་ཐོས་ལ་ལས་དང་ཉོན་སྒྲིབ་སྤངས་པའི་ཐར་པ་ཡོད་པའི་ཕྱིར། གཉིས་པ་ནི། གཞིའི་རྟེན་ཅན་གྱི་གཟུང་རྟོག་དང་པོ་བརྒྱད། གཉེན་པོའི་རྟེན་ཅན་གྱི་གཟུང་རྟོག་དང་པོ་བཞི། ཕྱི་མ་གསུམ་དང་བཅོ་ལྔ་ཡང་ཡིན་ཏེ།
རང་རྒྱལ་ལ་ཡང་གཟུང་བ་ཆོས་ཀྱི་བདག་མེད་རྟོགས་པ་ཡོད་པའི་ཕྱིར། གསུམ་པ་གཞིའི་རྟེན་ཅན་གྱི་གཟུང་རྟོག་དགུ་པ་རྣམ་དག་སྐྱེད་བྱེད་སྤྱི་དང་། དེའི་གཉེན་པོའི་རྟེན་ཅན་གྱི་གཟུང་རྟོག་གཉིས་ཏེ། སྟོང་པ་ཉིད་དང་ཕར་ཕྱིན་ལ་ལོངས་སྤྱད་བྱར་མངོན་པར་ཞེན་པའི་བློ་གཉིས་དང་། རྟག་འཛིན་གྱི་རྟོགས་པ་དགུ་ཏེ་བཅུ་གཉིས་པོ་དེ་ནི་ཐེག་ཆེན་གྱི་སྤང་བྱའི་རིགས་ཡིན་ཏེ། ཐེག་ཆེན་གྱི་ལམ་འབྲས་བུ་དང་བཅས་པ་ལ་འཇུག་བྱར་མངོན་པར་ཞེན་པའི་འཇུག་པ་གཟུང་རྟོག་དང་། ཆོས་ཀྱི་དབང་དུ་བྱས་པའི་བཏགས་འཛིན་རྟོག་པ་རྣམས་ནི། ཐེག་ཆེན་ཁོ་ནས་སྤང་བར་ནུས་ཀྱི། ཐེག་དམན་གྱིས་སྤང་བར་མི་ནུས་པའི་ཕྱིར་རོ། ། གསུམ་པ་ཁས་ལེན་པའི་ཚུལ་ནི།
ཐེག་ཆེན་གྱི་མཐོང་སྤང་ཡིན་ན། མཐོང་སྤང་ཡིན་པས་མ་ཁྱབ་ཏེ། ཉན་རང་གི་སྒོམ་སྤང་ཐམས་ཅད་ཐེག་ཆེན་གྱི་མཐོང་སྤང་ཡིན་ཡང་། མཐོང་སྤང་མིན་པའི་ཕྱིར་ཏེ། སྒོམ་སྤང་ཡིན་པའི་ཕྱིར། ཐེག་ཆེན་གྱི་སྒོམ་སྤང་ཡིན་ན། སྒོམ་སྤང་ཡིན་པས་ཁྱབ་ཏེ། ཐེག་ཆེན་གྱི་སྒོམ་སྤང་དེ་ཡང་སྤང་བྱ་གང་ཞིག མཐོང་སྤང་མིན་པའི་ཕྱིར། ཐེག་ཆེན་གྱི་མཐོང་སྤང་ཡིན་ན།
མཐོང་སྤང་ཡིན་པས་མ་ཁྱབ་ཀྱང་། མཐོང་སྤང་ཡིན་ན། ཐེག་ཆེན་གྱི་མཐོང་སྤང་ཡིན་པས་ཁྱབ་ཏེ། ཐེག་པ་གསུམ་ཆར་གྱི་མཐོང་སྤང་ཐམས་ཅད་ཐེག་ཆེན་གྱི་མཐོང་སྤང་ཡིན་པའི་ཕྱིར། ཐེག་ཆེན་གྱི་སྒོམ་སྤང་ཡིན་ན། སྒོམ་སྤང་ཡིན་པས་ཁྱབ་ཀྱང་། སྒོམ་སྤང་ཡིན་ན། ཐེག་ཆེན་གྱི་སྒོམ་སྤང་ཡིན་པས་མ་ཁྱབ་ཏེ། ཉན་རང་གི་སྤང་བྱ་ཐམས་ཅད་ཐེག་ཆེན་གྱི་མཐོང་སྤང་ཡིན་ཀྱང་། ཐེག་ཆེན་གྱི་སྒོམ་སྤང་མིན་པའི་ཕྱིར་ཏེ།
ཉན་རང་གི་སྤང་བྱ་ཐམས་ཅད་མཐོང་སྤང་སྡུག་བསྔལ་ཆོས་ཤེས་ཐོབ་ནས་སྤང་པའི་ཕྱིར། ཉན་རང་དགྲ་བཅོམ་གྱི་སྤངས་པ་དེ་ནས་རྫོགས་པའི་ཕྱིར་རོ། གཉིས་པ་སྤོང་བྱེད་མཐོང་ལམ་ལ་ཡང་། མཚན་ཉིད་དང་དབྱེ་བ་གཉིས། དང་པོ་ནི། ཆོས་དབྱིངས་མངོན་སུམ་དུ་མཐོང་བའི་བདེན་པ་མངོན་རྟོགས། གཉིས་པ་དབྱེ་ན། ངོ་བོའི་སྒོ་ནས། ཤེས་བཟོད་སྐད་ཅིག་མ་བཅུ་དྲུག ལམ་གྱི་སྒོ་ནས་བར་ཆད་ལམ་དང་།
རྣམ་གྲོལ་ལམ་དང་། ཁྱད་པར་གྱི་ལམ་དང་གསུམ། སྟོན་ཚུལ་གྱི་སྒོ་ནས་སྐབས་དང་པོ་ནས་ལྔ་པར་བསྟན་པའི་ཐེག་ཆེན་གྱི་མཐོང་ལམ་དང་ལྔ་ལས། མཚན་ཉིད་ནི་རིམ་བཞིན། གཉེན་པོ་ཚོགས་སྒྲུབ་ཀྱི་ལྡོག་པ་ནས་བསྟན་པའི་ཐེག་ཆེན་གྱི་བདེན་པ་མངོན་རྟོགས་དེ་སྐབས་དང་པོར་བསྟན་པ་ལ། དེ་ལ་དབྱེ་ན། སྤང་བྱའི་སྒོ་ནས་མཐོང་སྤང་གཟུང་འཛིན་གྱི་རྣམ་རྟོག་བཞིའི་གཉེན་པོ་མཐོང་སྤང་གཉེན་པོའི་ཚོགས་སྒྲུབ་བཞི། འདི་ཕྱིའི་ཕན་ཡོན་གྱི་ལྡོག་པ་ནས་བསྟན་པའི་ཐེག་ཆེན་གྱི་བདེན་པ་མངོན་རྟོགས་དེ་སྐབས་གཉིས་པར་བསྟན་པའི། དབྱེ་ན་ཤེས་བཟོད་སྐད་གཅིག་མ་བཅུ་དྲུག་ལ་མཚན་ཉིད་རིམ་བཞིན། དེ་བཞིན་ཉིད་དང་སངས་རྒྱས་ཕན་ཚུར་རྣམ་གྲངས་སུ་ཁས་མི་ལེན་པ་ལ་ངེས་པ་འདྲེན་པའི་ནུས་པ་དང་པོར་ཐོབ་པའི་ཐེག་ཆེན་གྱི་བདེན་པ་མངོན་རྟོགས།
སྡུག་བསྔལ་ཆོས་བཟོད་ཀྱི་མཚན་ཉིད་ཡིན་པ་སོགས་རིགས་བསྒྲེ་ཤེས་པར་མཛོད་ཅིག སྤྲོས་པ་སོ་གཉིས་དང་བྲལ་བའི་ལྡོག་པ་ནས་བསྟན་པའི་ཐེག་ཆེན་གྱི་བདེན་པ་མངོན་རྟོགས་དེ་སྐབས་གསུམ་པར་བསྟན་པའི། དེ་ལ་དབྱེ་ན། ཤེས་བཟོད་སྐད་གཅིག་མ་བཅུ་དྲུག་ལས། མཚན་ཉིད་ནི་རིམ་བཞིན། གཟུགས་སོགས་རྟག་པ་ཡང་མིན། མི་རྟག་པ་ཡང་མིན་པའི་དོན་ལ་ངེས་པ་འདྲེན་པའི་ནུས་པ་དང་པོར་ཐོབ་པའི་ཐེག་ཆེན་གྱི་བདེན་པ་མངོན་རྟོགས་དེ། སྡུག་བསྔལ་ཆོས་བཟོད་ཀྱི་མཚན་ཉིད་ཡིན་པ་སོགས་བསྒྲེའོ། ། ཁྱད་མཚན་དང་། ཕྱིར་མི་ལྡོག་གི་རྟགས་དྲུག་གང་རུང་གི་ལྡོག་པ་ནས་བསྟན་པའི་ཐེག་ཆེན་གྱི་བདེན་པ་མངོན་རྟོགས་དེ་སྐབས་བཞི་པར་བསྟན་པའི།
དབྱེ་ན་སྤང་བྱའི་སྒོ་ནས་ཤེས་བཟོད་སྐད་ཅིག་མ་བཅུ་དྲུག་ལས། མཚན་ཉིད་ནི་རིམ་བཞིན། བསམ་གྱིས་མི་ཁྱབ་པ་ལ་སོགས་པའི་ཆོས་ཀྱི་བདག་མེད་ལ་ངེས་ཤེས་འདྲེན་པའི་ནུས་པ་དང་པོར་ཐོབ་པའི་ཐེག་ཆེན་གྱི་བདེན་པ་མངོན་རྟོགས་དེ། སྡུག་བསྔལ་ཆོས་བཟོད་ཀྱི་མཚན་ཉིད་ཡིན་པ་སོགས་བསྒྲེ། ། མཐོང་སྤང་བཟུང་འཛིན་གྱི་རྟོག་པ་བཞིའི་གཉེན་པོར་ཕར་ཕྱིན་དྲུག་གི་ཉམས་ལེན་གྱི་ལྡོག་པ་ནས་བསྟན་པའི་ཐེག་ཆེན་གྱི་བདེན་པ་མངོན་རྟོགས་དེ་སྐབས་ལྔ་པར་དངོས་བསྟན་གྱི་མཐོང་ལམ་གྱི་མཚན་ཉིད་ཡིན། དབྱེ་ན་སྤང་བྱའི་སྒོ་ནས། གཉེན་པོ་མཐོང་ལམ་གྱི་རྩེ་སྦྱོར་བཞི། ཉམས་ལེན་གྱི་སྒོ་ནས། སྦྱིན་སོགས་ཕར་ཕྱིན་དྲུག་གིས་དབྱེ་བ་དྲུག དེ་རེ་རེ་ལ་ཡང་དྲུག་དྲུག་ཏེ།
དྲུག་བཞི་ཉི་ཤུ་རྩ་བཞིར་ཡོད་དོ། ། གསུམ་པ་སྤངས་པ་འབྲས་བུའི་རྣམ་གཞག་ལ། མཚན་ཉིད་དབྱེ་བ་གཉིས། དང་པོ་ནི་རང་རྒྱུ་ཐེག་ཆེན་གྱི་མཐོང་ལམ་བར་ཆད་མེད་ལམ་གྱི་ངོ་སྐལ་གྱི་དྲི་མ་ལས་གྲོལ་བའི་རྣམ་གྲོལ་ལམ། གཉིས་པ་དབྱེ་ན་འབྲས་བུ་འདུས་བྱས་དང་། འདུས་མ་བྱས་གཉིས། དང་པོ་ནི། སྡུག་བསྔལ་ཆོས་ཤེས་ནས། ལམ་རྗེས་ཤེས་ཀྱི་བར་བཅོ་ལྔར་ཡོད་དོ། ། གཉིས་པ་ནི་མཐོང་ལམ་པའི་རྒྱུད་ཀྱི་འགོག་བདེན་ཐམས་ཅད་ཡིན་ཏེ།
མཐོང་ལམ་པའི་རྒྱུད་ལ་སྒོམ་ལམ་བར་ཆད་འབྱུང་བ་མེད་པའི་ཕྱིར་རོ། ། བཞི་པ་དེ་ལ་གནས་པའི་གང་ཟག་གི་རྣམ་གཞག་ལ། ཐེག་ཆེན་མཐོང་ལམ་པའི་མཚན་ཉིད། དབྱེ་བ་གཉིས་ལས། དང་པོ་ནི་ས་གཉིས་པ་མ་ཐོབ་པའི་རྒྱལ་སྲས་འཕགས་པའོ། ། གཉིས་པ་དབྱེ་ན། མཐོང་ལམ་རྒྱུད་ལ་ལྡན་པའི་མཐོང་ལམ་པ་དང་། སྒོམ་ལམ་རྒྱུད་ལ་ལྡན་པའི་མཐོང་ལམ་པ། ལམ་རྒྱུད་ལ་མི་ལྡན་པའི་མཐོང་ལམ་པ་དང་གསུམ་ལས། དང་པོ་ནི་ཤེས་བཟོད་སྐད་ཅིག་བཅུ་དྲུག་པོ་གང་རུང་རྒྱུད་ལ་ལྡན་པའི་གང་ཟག་གོ །
གཉིས་པ་ནི་མཉམ་བཞག་སེང་གེ་རྣམ་འགྱིངས་དང་རྗེས་ཐོབ་རྟེན་འབྲེལ་ལ་རྟོག་པ་དང་། ས་དང་པོའི་ཡོངས་སྦྱོངས་རྒྱུད་ལ་ལྡན་པའི་གང་ཟག་རྣམས་སོ། ། གསུམ་པ་ནི་བཏགས་འཛིན་གྱི་རྟོག་པ་མངོན་གྱུར་བ་རྒྱུད་ལ་ལྡན་པའི་མཐོང་ལམ་པ་ལྟ་བུའོ། ། གསུམ་པ་སྒོམ་ལམ་གྱི་རྣམ་གཞག་ལ། སྤང་བྱ་སྒོམ་སྤང་གི་རྣམ་གཞག སྤོང་བྱེད་སྒོམ་ལམ་གྱི་རྣམ་གཞག སྤངས་པ་འབྲས་བུའི་རྣམ་གཞག དེ་ལ་གནས་པའི་གང་ཟག་གི་རྣམ་གཞག་དང་བཞི་ལས། དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི།
ཐེག་ཆེན་གྱི་སྒོམ་ལམ་བར་ཆད་མེད་ལམ་གྱིས་གཞོམ་བྱའི་རིགས་སུ་གནས་པའི་ཤེས་སྒྲིབ་བོ། ། གཉིས་པ་དབྱེ་ན། ངོ་བོའི་སྒོ་ནས། རྟོག་པ་མངོན་གྱུར་པ་དང་། བག་ཆགས་གཉིས། དང་པོ་ལ་ཡང་མཚན་ཉིད་དབྱེ་བ་གཉིས། དང་པོ་ནི། མ་དག་པའི་སྒོམ་ལམ་བར་ཆད་མེད་ལམ་ཀྱི་གཞོམ་བྱའི་རིགས་སུ་གནས་པའི་མངོན་པར་ཞེན་པའི་བློའོ། ། གཉིས་པ་དབྱེ་བ་ལ། སློབ་དཔོན་ལྟར་ན།
ཀུན་ནས་ཉོན་མོངས་གཟུང་རྟོག རྣམ་བྱང་གཟུང་རྟོག རྫས་འཛིན་རྟོག་པ། བཏགས་འཛིན་རྟོག་པ་དང་བཞི། འཕགས་པ་དང་རྩ་བ་ལྟར་ན། སྦྱོར་བའི་ཡུལ་གྱི་གཟུང་རྟོག འཇུག་པའི་ཡུལ་གྱི་གཟུང་རྟོག སེམས་ཅན་བཏགས་པའི་རྟོག་པ་དང་། བཏགས་པའི་རྒྱུ་མཚན་ལ་བརྟེན་པའི་རྟོག་པ་དང་བཞི་ཡོད་དོ། ། གཉིས་པ་བག་ཆགས་ལ།
མཚན་ཉིད་དང་དབྱེ་བ་གཉིས། དང་པོ་ནི། ཐེག་ཆེན་གྱི་སྒོམ་ལམ་བར་ཆད་མེད་ལམ་གྱི་གཞོམ་བྱའི་རིགས་སུ་གནས་པའི་བག་ཆགས་སོ། གཉིས་པ་དབྱེ་ན། བག་ཆགས་ཆེན་པོ། འབྲིང་། ཆུང་ངུ་དང་གསུམ། དེ་རེ་རེ་ལ་ཡང་གསུམ་གསུམ་སྟེ་དགུ་དགུར་ཡོད་དོ། ། ཡུལ་གྱི་སྒོ་ནས་དབྱེ་ན། གཟུང་རྟོག་དང་པོ་ལ་དགུ།
གཉིས་པ་ལ་དགུ། འཛིན་རྟོག་དང་པོ་ལ་དགུ། གཉིས་པ་ལ་དགུ་སྟེ་སུམ་ཅུ་སོ་དྲུག་ཏུ་ཡོད་ལ། ཁམས་ཀྱི་སྒོ་ནས་དབྱེ་ན། འདོད་ཁམས་ན་སྔར་ལྟར་དགུ་བཞི་སོ་དྲུག གཟུགས་ཁམས་ན་སོ་དྲུག གཟུགས་མེད་ཁམས་ན་སོ་དྲུག་ཏེ། བརྒྱ་རྩ་བརྒྱད་དུ་ཡོད་ཅིང་། ཆེ་འབྲིང་གི་སྒོ་ནས་དབྱེ་ན། རེ་རེ་ལ་ཡང་ཆེན་པོའི་ཆེན་པོ།
ཆེན་པོའི་འབྲིང་། ཆེན་པོའི་ཆུང་ངུ་དང་གསུམ། འབྲིང་གི་ཆེན་པོ། འབྲིང་གི་འབྲིང་། འབྲིང་གི་ཆུང་ངུ་དང་གསུམ། ཆུང་ངུའི་ཆེན་པོ། ཆུང་ངུའི་འབྲིང་། ཆུང་ངུའི་ཆུང་ངུ་དང་གསུམ་གསུམ་དུ་ཡོད་དོ། ། ས་དགུ་ལ་ནི་ཆེན་པོ་ཡི། ། ཆེན་པོ་ལ་སོགས་དྲི་མ་ཡི། །
གཉེན་པོ་ཆུང་ངུའི་ཆུང་ངུ་ལ། ། སོགས་པའི་ལམ་ནི་དག་པ་ཡིན། ། ཞེས་གསུངས་པའི་ཕྱིར་རོ། ། དེས་ན་ཐེག་ཆེན་གྱི་སྒོམ་སྤང་ཡིན་ན། ཤེས་སྒྲིབ་ཡིན་པས་ཁྱབ་ཏེ། སྒྲིབ་པ་དེ་ལ་ཉོན་སྒྲིབ་དང་། ཤེས་སྒྲིབ་གཉིས་ལས། ཉོན་སྒྲིབ་ནི་ཐེག་ཆེན་གྱི་སྒོམ་ལམ་ཐོབ་ནས་སྤངས་ཚར་བ་ཡིན་པའི་ཕྱིར་ཏེ། དེ་ཐེག་ཆེན་གྱི་མཐོང་སྤང་ཡིན་པའི་ཕྱིར་རོ། ། སྒྲིབ་པ་གཉིས་པོ་དེ་རང་ལྡོག་ནས་སྒོམ་སྤང་དུ་ཁས་ལེན་པ་ཡིན་ཡང་།
ཁྱབ་མཐའ་ནི་མི་འཆའ་ཏེ། མཐོང་སྤང་ཉོན་སྒྲིབ་དང་། མཐོང་སྤང་ཤེས་སྒྲིབ་ཡོད་པའི་ཕྱིར་དང་། དེ་དག་སྒོམ་སྤང་མིན་པའི་ཕྱིར། དེས་ན་མཐོང་སྤང་དང་མཐོང་སྤང་སྒོམ་སྤང་འགལ་ཡང་། ཐེག་ཆེན་གྱི་མཐོང་སྤང་དང་། སྒོམ་སྤང་གཉིས་མི་འགལ་ཞིང་རང་ལྡོག་ནི་མཐོང་སྤང་དུ་ཁས་ལེན་པ་ཡིན་ཏེ། མཐོང་ལམ་བར་ཆད་མེད་ལམ་གྱིས་གཞོམ་བྱའི་རིགས་སུ་གནས་པའི་སྤང་བྱ་ཡིན་པའི་ཕྱིར་ཏེ། ཐེག་ཆེན་གྱི་མཐོང་ལམ་བར་ཆད་མེད་ལམ་གྱིས་གཞོམ་བྱའི་རིགས་སུ་གནས་པ་ཡིན་པའི་ཕྱིར་ཏེ། ཁོའི་དངོས་གཉེན་དུ་གྱུར་པའི་ཐེག་ཆེན་གྱི་སྒོམ་ལམ་བར་ཆད་མེད་ལམ་ཡང་མེད་པའི་ཕྱིར་རོ། །
དང་པོ་གྲུབ་ཏེ། ཐེག་ཆེན་གྱི་སྒོམ་ལམ་ཐོབ་ནས་སྤངས་ཚར་བའི་ཕྱིར། གཉིས་པ་གྲུབ་ཏེ། ཉན་རང་གིས་ཤེས་སྒྲིབ་ཅུང་ཟད་ཀྱང་སྤོང་མི་ནུས་པའི་ཕྱིར། དེས་ན་འདི་ལྟ་བུའི་ཁས་ལེན་ཚུལ་ནི་ཤིན་ཏུ་གལ་ཆེ་བས་ཞིབ་མོའི་སྒོ་ནས་བཤད་པའོ། ། གཉིས་པ་སྤོང་བྱེད་ཐེག་ཆེན་གྱི་སྒོམ་ལམ་ལ་ཡང་། མཚན་ཉིད་དབྱེ་བ་གཉིས། དང་པོ་ནི། སྟོང་ཉིད་མངོན་སུམ་དུ་རྟོགས་ཟིན་རྒྱུན་ལྡན་དུ་སྒོམ་པའི་རིགས་སུ་གནས་པའི་ཐེག་ཆེན་གྱི་རྗེས་ལ་མངོན་རྟོགས་གཉིས་པ་དབྱེ་ན། ངོ་བོའི་སྒོ་ནས།
ཟག་བཅས་སྒོམ་ལམ་དང་། ཟག་མེད་སྒོམ་ལམ་གཉིས། དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི་གཟུང་འཛིན་གཉིས་དང་བཅས་པའི་ཐེག་ཆེན་གྱི་རྗེས་ལ་མངོན་རྟོགས། གཉིས་པ་དབྱེ་ན། རྗེས་ཐོབ་ཡེ་ཤེས་དང་། མཉམ་གཞག་ཡེ་ཤེས་གཉིས། དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི་རྗེས་ཐོབ་ཀྱིས་བསྡུས་པའི་ཐེག་ཆེན་གྱི་རྗེས་ལ་མངོན་རྟོགས་ཡོད། གཉིས་པ་དབྱེ་ན།
མོས་པ་སྒོམ་ལམ། བསྔོ་བ་སྒོམ་ལམ། རྗེས་སུ་ཡི་རང་སྒོམ་ལམ་དང་གསུམ། དང་པོ་ལ་མཚན་ཉིད་དང་དབྱེ་བ་གཉིས། དང་པོ་ཡུམ་དོན་གསུམ་གྱི་འབྱུང་གནས་སུ་ངེས་པའི་འདུན་པ་མཚུངས་ལྡན་དང་བཅས་པའི་ཐེག་ཆེན་གྱི་རྗེས་ལ་མངོན་རྟོགས་སོ། གཉིས་པ་དབྱེ་ན། རང་དོན་མོས་པ། གཉིས་དོན་མོས་པ། གཞན་དོན་མོས་པ་དང་གསུམ་ལས། མཚན་ཉིད་ནི་རིམ་བཞིན་ཡུམ་རང་དོན་ཕུན་ཚོགས་ཀྱི་འབྱུང་གནས་སུ་ངེས་པ་དང་།
ཡུམ་གཉིས་དོན་ཕུན་ཚོགས་ཀྱི་འབྱུང་གནས་སུ་ངེས་པའི་དང་། ཡུམ་གཞན་དོན་ཕུན་ཚོགས་ཀྱི་འབྱུང་གནས་སུ་ངེས་པའི་འདུན་པ་མཚུངས་དང་བཅས་པའི་རྗེས་ཐོབ་ཀྱིས་བསྡུས་པའི་ཐེག་ཆེན་གྱི་རྗེས་ལ་མངོན་རྟོགས་ཡོད། དེ་རེ་རེ་ལ་ཡང་། ཆུང་ངུ་འབྲིང་ཆེན་པོ་གསུམ། དེ་རེ་རེ་ལ་ཡང་། ཆུང་ངུའི་ཆུང་ངུ་། ཆུང་ངུའི་འབྲིང་། ཆུང་ངུའི་ཆེན་པོ་དང་གསུམ། འབྲིང་གི་ཆུང་ངུ་། འབྲིང་གི་འབྲིང་།
འབྲིང་གི་ཆེན་པོ་དང་གསུམ། ཆེན་པོའི་ཆུང་ངུ་། ཆེན་པོའི་འབྲིང་། ཆེན་པོའི་ཆེན་པོ་དང་གསུམ་ཏེ། ཉེར་བདུན་མས་རིམ་བཞིན། ས་གཉིས་པའི་མོས་པ་ནས། ས་བཅུ་པའི་མོས་པའི་བར་རྣམས་ཡིན་ནོ། ། མོས་པ་སྒོམ་ལམ་ཡིན་ན། འདི་དགུ་པོ་གང་རུང་ཡིན་པས་མ་ཁྱབ་ཏེ། ས་དང་པོའི་མོས་པ་རྣམས།
མོས་པ་སྒོམ་ལམ་ཡིན་ཡང་། དགུ་པོ་གང་ཡང་མིན་པའི་ཕྱིར་རོ། ། ༼གཉིས་པ་ལ་མཚན་ཉིད་དང་དབྱེ་བ་གཉིས། དང་པོ། དགེ་རྩ་རྫོགས་པའི་བྱང་ཆུབ་ཀྱི་རྒྱུར་ཡོངས་སུ་སྒྱུར་བར་བྱེད་པའི་སོགས་འདྲ། གཉིས་པ་དབྱེ་བ་སྔར་བཞིན་དགུའོ། ། གསུམ་པ་ལ་མཚན་ཉིད་དང་དབྱེ་བ་གཉིས། དང་པོ་རང་གཞན་གྱི་དགེ་བ་ལ་དགའ་བ་སྒོམ་པར་བྱེད་པའི་སོགས་འདྲ། གཉིས་པ་དབྱེ་བ་སྔར་བཞིན་དགུའོ།༽ གཉིས་པ་རྣམ་གཞག་སྒོམ་ལམ་ལ་ཡང་།
མཚན་ཉིད་དབྱེ་བ་གཉིས་ལས། དང་པོ་ནི། གཟུང་འཛིན་གཉིས་དང་བཅས་པའི་མཉམ་གཞག་གིས་བསྡུས་པའི་ཐེག་ཆེན་གྱི་རྗེས་ལ་མངོན་རྟོགས། གཉིས་པ་དབྱེ་ན། མཉམ་གཞག་སེང་གེ་རྣམ་འགྱིངས། ཐོད་རྒལ། ཟད་པར། ཟིལ་མནན། རྣམ་ཐར། མཐར་གནས་ཀྱི་ཏིང་ངེ་འཛིན་རྣམས་སུ་ཡོད་དོ། །
དེ་དག་ཟག་བཅས་སྒོམ་ལམ་ཡིན་ཏེ། གཟུང་འཛིན་གཉིས་སྣང་གི་རྣམ་རྟོག་དང་བཅས་པ་ཡིན་པའི་ཕྱིར། གཉིས་པ་ཟག་མེད་སྒོམ་ལམ་ལ། མཚན་ཉིད་དང་དབྱེ་བ་གཉིས། དང་པོ་ནི། རང་ཡུལ་ཆོས་དབྱིངས་གཉིས་སྣང་ནུབ་པའི་ཚུལ་གྱིས་མངོན་སུམ་དུ་རྟོགས་པའི་ཐེག་ཆེན་གྱི་རྗེས་ལ་མངོན་རྟོགས། གཉིས་པ་དབྱེ་ན། སྒྲུབ་པ་སྒོམ་ལམ། རྣམ་དག་སྒོམ་ལམ། ཁྱད་པར་གྱི་ལམ་དང་གསུམ་ལས།
དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི་རང་གི་ངོ་སྐལ་གྱི་སྒོམ་སྤང་ཤེས་སྒྲིབ་དངོས་སུ་སྤོང་བའི་ཐེག་ཆེན་གྱི་རྗེས་ལ་མངོན་རྟོགས། གཉིས་པ་དབྱེ་ན། ས་གཉིས་པའི་སྒྲུབ་པ་སྒོམ་ལམ་ནས་ས་བཅུ་པའི་སྒྲུབ་པ་སྒོམ་ལམ་གྱི་བར་དགུ། མཚན་ཉིད་ནི་རིམ་བཞིན། ཐེག་ཆེན་གྱི་སྒོམ་སྤང་ཤེས་སྒྲིབ་ཆེན་པོའི་ཆེན་པོའི་དངོས་གཉེན་དུ་གྱུར་པའི་དང་། ཆེན་པོའི་འབྲིང་དང་། ཆེན་པོའི་ཆུང་ངུ་དང་། འབྲིང་གི་ཆེན་པོ་དང་། འབྲིང་གི་འབྲིང་དང་།
འབྲིང་གི་ཆུང་ངུ་དང་། ཆུང་ངུའི་ཆེན་པོ་དང་། ཆུང་ངུའི་འབྲིང་དང་། ཆུང་ངུའི་ཆུང་ངུའི་དངོས་གཉེན་དུ་གྱུར་པའི་ཐེག་ཆེན་གྱི་རྗེས་ལ་མངོན་རྟོགས། དེ་རེ་རེ་ལ་ཡང་། སྦྱོར་བའི་ལམ་དང་། འཇུག་པ་བར་ཆད་མེད་ལམ་གཉིས་གཉིས་སུ་ཡོད་པར་རིག་པར་བྱའོ། ། གཉིས་པ་རྣམ་དག་སྒོམ་ལམ་ལ། དབྱེ་བ་དང་མཚན་ཉིད་གཉིས། དང་པོ་ནི།
རང་རྒྱུ་ཐེག་ཆེན་གྱི་སྒོམ་ལམ་བར་ཆད་མེད་ལམ་གྱི་ངོ་སྐལ་གྱི་དྲི་མ་ལས་གྲོལ་བའི་ཐེག་ཆེན་གྱི་རྗེས་ལ་མངོན་རྟོགས། གཉིས་པ་དབྱེ་བ་ལ་ས་གཉིས་པའི་རྣམ་གྲོལ་ལམ་ནས། ས་དགུ་པའི་རྣམ་གྲོལ་ལམ་གྱི་བར་བརྒྱད་དུ་ཡོད་ལ། ས་བཅུ་པའི་རྣམ་གྲོལ་ལམ་ནི་མེད་དེ། ས་བཅུ་པའི་རྣམ་གྲོལ་ལམ་ཡོད་ན། དེ་སྒོམ་སྤང་ཤེས་སྒྲིབ་ཆུང་ངུའི་ཆུང་ངུ་ལས་རྣམ་པར་གྲོལ་བའི་ལམ་དུ་ཁས་ལེན་དགོས་ལ། དེ་ལྟར་ན་དེ་རྣམ་དག་ཤིན་ཏུ་བ་ཡིན་ལ། དེ་སྒོམ་སྤང་ཤེས་སྒྲིབ་ཆུང་ངུའི་ཆུང་ངུ་ལས་རྣམ་པར་གྲོལ་བའི་རྣམ་དག་ཡིན་པའི་ཕྱིར། རྟགས་ནི་ཁྱེད་རང་གི་དྲུང་ནས་ཞལ་གྱི་བཞེས་པ་ཡིན་ཏེ། ས་དགུ་ལ་ནི་ཆེན་པོ་ཡི། །
ཞེས་སོགས་ཀྱི་གཞུང་གིས་བསྟན་ཏོ། ། འདོད་ན་ནི་སངས་རྒྱས་ཀྱི་རྣམ་དག་ཡིན་པར་ཐལ་ལོ། གསུམ་པ་ཁྱད་པར་གྱི་ལམ་དུ་གྱུར་བའི་ཟག་མེད་སྒོམ་ལམ་ལ་མཚན་ཉིད་དང་དབྱེ་བ་གཉིས། དང་པོ་ནི། ཆོས་དབྱིངས་གཉིས་སྣང་ནུབ་པའི་ཚུལ་གྱི་རྟོགས་པའི་རྗེས་ལ་མངོན་རྟོགས་གང་ཞིག རྣམ་གྲོལ་ལམ་དང་། སྤོང་བའི་ལམ་ལས་དོན་གཞན་དུ་གྱུར་པའོ། ། གཉིས་པ་དབྱེ་ན། ས་གཉིས་པའི་ཁྱད་པར་ལམ་ནས་བཟུང་ཏེ། ས་བཅུ་པའི་ཁྱད་པར་གྱི་བར་དགུ།
གང་དག་ཟག་མེད་སྒོམ་ལམ་ཡིན་ན། སྒྲུབ་པ་སྒོམ་ལམ་དང་། རྣམ་དག་སྒོམ་ལམ་གང་རུང་ཡིན་པས་ཁྱབ་པར་སྨྲ་བ་ནི། གཞུང་གིས་བསྟན་ཚུལ་ལ་འཁྲུལ་པ་ཡིན་ཏེ། དེ་ལྟར་ན་ཟག་བཅས་སྒོམ་ལམ་ཡིན་ན། མོས་སྔོ་རྗེས་སུ་ཡི་རང་དང་གསུམ་པོ་གང་རུང་ཡིན་པས་ཁྱབ་པར་ཐལ། ཟག་མེད་སྒོམ་ལམ་ཡིན་ན། སྒྲུབ་པ་སྒོམ་ལམ་དང་། རྣམ་དག་སྒོམ་ལམ་གང་རུང་ཡིན་པས་ཁྱབ་པའི་ཕྱིར་རོ། ། དེས་ན་ཆོས་ཉིད་ལ་རྩེ་གཅིག་ཏུ་མཉམ་པར་གཞག་པའི་ཐེག་ཆེན་གྱི་སྒོམ་ལམ་ཡིན་ན།
ཟག་མེད་སྒོམ་ལམ་ཡིན་པས་ཁྱབ་ཏེ། ཐེག་ཆེན་གྱི་སྒོམ་ལམ་ཡིན་ན། ཟག་བཅས་སྒོམ་ལམ་དང་། ཟག་མེད་སྒོམ་ལམ་གང་ཡིན་པའི་ཕྱིར་རོ། ། ས་བརྒྱད་པའི་རྫོགས་སྨིན་སྦྱངས་གསུམ་མ་བྱས་པར། ཡང་དག་མཐའ་མངོན་དུ་བྱས་པའི་མཉམ་གཞག་ཡེ་ཤེས་དེ། ཟག་བཅས་སྒོམ་ལམ་མིན་ཏེ། ཆོས་ཉིད་ལ་རྩེ་གཅིག་ཏུ་མཉམ་པར་བཞག་པའི་མཉམ་གཞག་ཡེ་ཤེས་ཡིན་པའི་ཕྱིར། སྒྲུབ་པ་སྒོམ་མིན་ཏེ། སྤོང་བ་གཉེན་པོ་མིན་པའི་ཕྱིར།
རྣམ་དག་སྒོམ་མིན་ཏེ། རྣམ་གྲོལ་ལམ་མིན་པའི་ཕྱིར་རོ། ། དེས་ན་ཟག་མེད་སྒོམ་ཡིན་ཏེ། གཟུང་འཛིན་གཉིས་སྣང་གི་རྣམ་རྟོག་དང་མི་ལྡན་པའི་ཐེག་ཆེན་གྱི་སྒོམ་ཡིན་པའི་ཕྱིར་ཏེ། ཆོས་ཉིད་ལ་རྩེ་གཅིག་ཏུ་མཉམ་པར་བཞག་པའི་ས་བརྒྱད་པའི་མཉམ་གཞག་ཡེ་ཤེས་ཡིན་པའི་ཕྱིར་རོ། ། དེས་ན་གཞུང་ལས་དངོས་སུ་ཟག་བཅས་སྒོམ་ལམ་ལ་མོས་བསྔོ་རྗེས་སུ་ཡི་རང་གསུམ་དང་། ཟག་མེད་སྒོམ་ལམ་ལ་སྒྲུབ་པ་སྒོམ་ལམ་དང་། རྣམ་དག་སྒོམ་ལམ་གཉིས་སུ་གསུངས་ཀྱང་། དེ་དང་དེས་མ་ཁྱབ་པ་ནི་གནད་ཀྱི་དོན་ཡིན་པས། ཕན་ཐོགས་པར་གྱུར་ཅིག
སྟོན་ཚུལ་གྱིས་སྒོ་ནས་དབྱེ་ན། སྐབས་དང་པོ་དང་གཉིས་པ་དང་། བཞི་པ་དང་། ལྔ་པ་རྣམས་སུ་བསྟན་པའི་སྒོམ་ལམ་རྣམས་ཡོད་པ་ལས། མཚན་ཉིད་ནི་རིམ་བཞིན། གཉེན་པོ་ཚོགས་སྒྲུབ་ཀྱི་ལྡོག་པ་ནས་བསྟན་པའི་ཐེག་ཆེན་གྱི་རྗེས་ལ་མངོན་རྟོགས་སྐབས་དང་པོར་བསྟན་པའི། གཉིས་པ་དབྱེ་ན། ས་གཉིས་པའི་གཉེན་པོ་ཚོགས་སྒྲུབ་ནས་ས་བཅུ་པའི་གཉེན་པོ་ཚོགས་སྒྲུབ་ཀྱི་བར་དགུ་ཡོད་དོ། ། ཐེག་ཆེན་གྱི་རྟོགས་རིགས་ཀྱི་ལྡོག་པ་ནས་བསྟན་པའི་ཐེག་ཆེན་གྱི་རྗེས་ལ་མངོན་རྟོགས་གཉིས་པར་བསྟན་པའི་མཚན་ཉིད་ཡིན། གཉིས་པ་དབྱེ་ན།
མོས་བསྔོ་རྗེས་སུ་ཡི་རང་དང་། སྒྲུབ་པ་སྒོམ་ལམ། རྣམ་དག་སྒོམ་ལམ་དང་ལྔར་ཡོད་དོ། ། ཕྱིར་མི་ལྡོག་པའི་རྟགས་དང་སྦྱོར་བ་ཕྱི་མ་གསུམ་པོ་གང་རུང་གི་ལྡོག་པ་ནས་བསྟན་པའི་འདྲ། བཞི་པར་བསྟན་པའི་མཚན་ཉིད་ཡིན། དབྱེ་ན་རྗེས་ཐོབ་ཆུང་ངུའི་ཆུང་ངུ་སོགས་དགུ་དང་སྦྱོར་བ་ཕྱི་མ་གསུམ་དུ་ཡོད་དོ། ། སྒོམ་ལམ་རྩེ་སྦྱོར་དང་། བར་ཆད་མེད་པའི་རྩེ་སྦྱོར་གང་རུང་གི་ལྡོག་པ་ནས་བསྟན་པའི་ལྔ་བར་འདྲ། དབྱེ་ན་སེང་གེ་རྣམ་འགྱིངས། ཐོད་རྒལ།
བར་ཆད་མེད་པའི་རྩེ་སྦྱོར་དང་གསུམ། སའི་སྒོ་ནས་དབྱེ་ན། ས་བཅུར་ཡོད་དེ། ས་བཅུ་རྣམས་ལ་སྒོམ་པའི་ལམ། ཞེས་གསུངས་པའི་ཕྱིར། གསུམ་པ་སྤངས་པ་འབྲས་བུའི་རྣམ་གཞག་ལ། མཚན་ཉིད་དང་དབྱེ་བ་གཉིས། དང་པོ་ནི། རང་རྒྱུ་ཐེག་ཆེན་གྱི་སྒོམ་ལམ་བར་ཆད་མེད་ལམ་ཀྱི་ངོ་སྐལ་གྱི་དྲི་མ་ལས་གྲོལ་བའི་རྣམ་གྲོལ་ལམ། དབྱེ་ན་འདུས་བྱས་དང་།
འདུས་མ་བྱས་དང་། དང་པོ་ནི་རྣམ་གྲོལ་ལམ་དང་། གཉིས་པ་ནི་སོ་སོར་བརྟགས་པའི་འགོག་པ་ཡིན་ནོ། ། བཞི་པ་དེ་ལ་གནས་པ་གང་ཟག་གི་རྣམ་གཞག་ལ། ཐེག་ཆེན་སྒོམ་ལམ་པའི་མཚན་ཉིད་དབྱེ་བ་གཉིས་ལས། ས་གཉིས་པ་ཐོབ་པའི་རྒྱལ་སྲས་འཕགས་པ་དེ། དེའི་མཚན་ཉིད་ཡིན། གཉིས་པ་དབྱེ་ན། ལམ་རྒྱུད་ལ་ཡོད་པའི་སྒོམ་ལམ་པ་དང་། མེད་པའི་སྒོམ་ལམ་པ་གཉིས།
དང་པོ་ནི། ས་བརྒྱད་པ་ཡན་ཆད་ཀྱི་བྱང་འཕགས་དང་། ས་དང་པོ་དྲུག་རྒྱུད་ལ་ཡོད་པའི་བྱང་འཕགས་རྣམས་ཡིན་ཏེ། ས་བརྒྱད་པ་ཐོབ་ནས་རྣམ་པར་མི་རྟོག་པའི་ཡེ་ཤེས་ལ་དབང་སྒྱུར་བ་ཐོབ་པས། ལམ་རྒྱུད་ལ་མི་ལྡན་བ་མེད་པའི་ཕྱིར་རོ། ། ས་བདུན་པ་མན་ཆད་དུ་སྒོམ་སྤང་རྟོག་པ་མངོན་གྱུར་དུ་ལྡན་པ་ཡང་སྲིད་པས། ལམ་རྒྱུད་ལ་ཡོད་མེད་གཉིས་ཡོད་པའི་ཕྱིར་རོ། ། གཉིས་པ་ནི། རྟོག་པ་མངོན་གྱུར་བ་རྒྱུད་ལ་ལྡན་བཞིན་པའི་ས་གཉིས་པ་ནས་བདུན་པའི་བར་གྱི་བྱང་འཕགས་རྣམས་ཡིན་ནོ། ། སྒོམ་ལམ་རྒྱུད་ལ་ཡོད་ན།
སྒོམ་ལམ་པ་ཡིན་པས་མ་ཁྱབ་ཏེ། ས་དང་པོའི་རྗེས་ཐོབ་རྒྱུད་ལ་ཡོད་པའི་མཐོང་ལམ་པ་དེ། སྒོམ་ལམ་རྒྱུད་ལ་ཡོད་ཀྱང་སྒོམ་ལམ་པ་མིན་པའི་ཕྱིར་རོ། ། སྒོམ་ལམ་རྒྱུད་ལ་མེད་ན། སྒོམ་ལམ་པ་མིན་པས་ཀྱང་མ་ཁྱབ་ཏེ། རྟོག་པ་མངོན་གྱུར་བ་རྒྱུད་ལ་ལྡན་པའི་ས་གཉིས་པའི་བྱང་སེམས་འཕགས་པ་དེ། སྒོམ་ལམ་རྒྱུད་ལ་མེད་ཀྱང་། སྒོམ་ལམ་པ་ཡིན་པའི་ཕྱིར་རོ། ། གང་དག་དང་པོའི་རྗེས་ཐོབ་ཡེ་ཤེས་དེ། མཐོང་སྒོམ་གང་ཡིན་མིན་ཏེ།
དང་པོ་མིན་པ་གང་ཞིག ཕྱི་མ་མིན་པའི་ཕྱིར། དང་པོ་གྲུབ་སྟེ་མཉམ་བཞག་མིན་པའི་ཕྱིར། གཉིས་པ་མིན་ཏེ། སྒོམ་ལམ་ཆུང་འབྲིང་ཆེན་པོ་དགུ་པོ་གང་ཡང་མིན་པའི་ཕྱིར། རིམ་བཞིན་དུ། ཆུང་ངུའི་ཆུང་ངུ་ལ་སོགས་པ་དགུ་ནི། ས་གཉིས་པ་ནས་བཅུའི་བར་གྱི་སྒོམ་ལམ་ཡིན་པས་ན། འདི་ནི་ས་དང་པོའི་ཡེ་ཤེས་ཡིན་པའི་ཕྱིར། ཞེས་ཟེར་རོ། །
དེ་ནི་མི་འཐད་དེ། ཚོགས་སྦྱོར་གང་རུང་མིན་པའི་སོ་སྐྱེའི་ལམ་ཡོད་པར་ཐལ། མཐོང་སྒོམ་གང་རུང་མིན་པའི་སློབ་པ་འཕགས་པའི་རྒྱུད་ཀྱི་ལམ་ཡོད་པའི་ཕྱིར། གཞན་ཡང་ས་དང་པོའི་རྗེས་ཐོབ་ཡེ་ཤེས་ལ་གནས་པ་དེ། རྒྱལ་སྲས་མིན་པར་ཐལ། དེ་བྱང་སེམས་ཚོགས་སྦྱོར་བ་དང་མཐོང་སྒོམ་པ་གང་རུང་མིན་པའི་ཕྱིར། རྟགས་གྲུབ་ཏེ། དེའི་རྒྱུད་ཀྱི་ལམ་དེ་སློབ་ལམ་བཞི་པོ་གང་རུང་མིན་པའི་ཕྱིར།། ༈ །།ལྔ་པ་ཐེག་ཆེན་གྱི་མི་སློབ་ལམ་ལ་ཡང་། མཚན་ཉིད་དང་དབྱེ་བ་གཉིས་ལས།
འཛིན་པ་ཆོས་ཀྱི་བདག་མེད་མངོན་སུམ་དུ་རྟོགས་པ་མཐར་ཐུག་གི་ཡེ་ཤེས་དེ་མཚན་ཉིད་ཡིན། དབྱེ་ན་རྟེན་གྱི་སྒོ་ནས། ལོངས་སྐུ་དང་སྤྲུལ་སྐུའི་རྒྱུད་ཀྱི་ཡེ་ཤེས་གཉིས། བསྟན་ཚུལ་གྱི་སྒོ་ནས། རྒྱུ་འབྲས་གཙོ་བོ་མཁྱེན་པ་དང་། རྣམ་རྟགས་མཚན་མས་བསྡུས་པའི་ཆོས་ཐམས་ཅད་མཁྱེན་པ་གཉིས་སུ་ཡོད་དོ། ། གསུམ་པ་དེས་གྲུབ་པའི་འབྲས་བུའི་རྣམ་གཞག་ལ། རྫོགས་པའི་སངས་རྒྱས་ཀྱི་མཚན་ཉིད་དང་། དབྱེ་བ་གཉིས་ལས། དང་པོ་ནི།
སྤངས་པ་དང་ཡེ་ཤེས་ཕུན་ཚོགས་ཐོབ་པའོ། ། གཉིས་པ་དབྱེ་ན། ངོ་བོ་ཉིད་སྐུ། ལོངས་སྤྱོད་རྫོགས་སྐུ། སྤྲུལ་སྐུ་དང་གསུམ་ལས། དང་པོ་ལ་མཚན་ཉིད་དང་དབྱེ་བ། ཡོན་ཏན་དང་གསུམ། དང་པོ་ནི། དབྱིངས་རང་བཞིན་གྱི་རྣམ་པར་དག་པ་དང་། སྤངས་བྱ་བློ་བུར་གྱི་དྲི་མ་རྣམ་པར་དག་པའི་དག་པ་གཉིས་ལྡན་དང་།
མཁྱེན་རྩེ་ནུས་པའི་ཡོན་ཏན་དབྱེར་མེད་རང་བཞིན་གྱི་སྐུའོ། ། གཉིས་པ་དབྱེ་ན། རང་བཞིན་གྱིས་དག་པའི་ངོ་བོ་ཉིད་སྐུ་དང་། གློ་བུར་གྱིས་དག་པའི་ངོ་བོ་ཉིད་སྐུ་གཉིས་སོ། ། གསུམ་པ་ཡོན་ཏན་ནི། ཟག་མེད་ཀྱི་ཡེ་ཤེས་ཏེ། དེ་ལ་ཡང་མཚན་ཉིད་དང་དབྱེ་བ་གཉིས། དང་པོ་ནི་ཟག་པའི་སྒོ་དྲུག་གང་རུང་དང་མ་འབྲེལ་བའི་ཡེ་ཤེས་སོ། ། དབྱེ་ན། སྡེ་ཚན་ཉེར་ཅིག་ཏུ་ཡོད་དེ།
བྱང་ཕྱོགས་སོ་བདུན་ནས། རྣམ་མཁྱེན་གྱི་བར་ཉེར་གཅིག་ལས། དང་པོ་བྱང་ཕྱོགས་སོ་བདུན་ནི། ཉན་ཐོས་ཀྱི་རྟོགས་རིགས་སུ་གནས་པའི་མཐར་ཐུག་གི་མཁྱེན་པ་དེ། སྐབས་འདིར་དངོས་སུ་བསྟན་པའི་བྱང་ཕྱོགས་སོ་བདུན་གྱི་མཚན་ཉིད་ཡིན་ལ། སྤྱིར་ནི་སེམས་ཅན་ལ་ཡང་ཡོད་པར་རིག་པར་བྱའོ། ། གཉིས་པ་ཚད་མེད་བཞི་ནི། བྱམས་དང་སྙིང་རྗེ་དགའ་བ་བཏང་སྙོམས། ཞེས་སོ། ། གསུམ་པ་རྣམ་པར་བརྒྱད་ནི།
གཟུགས་ཅན་གཟུགས་དང་གཟུགས་མེད་གཟུགས། ཁྱད་པར་སྡུག་པའི་རྣམ་པར་ཐར། གཟུགས་མེད་བཞི་དང་འགོག་པ་བརྒྱད་ཞེས་པའོ། ། བཞི་པ་མཐར་གནས་དགུ་ནི། བསམ་གཏན་བཞི་དང་གཟུགས་མེད་བཞི། འགོག་པའི་སྙོམས་པར་འཇུག་པ་དགུ། ཞེས་པའོ། ། ལྔ་པ་ཟད་པར་བཅུ་ནི། ས་ཆུ་མེ་རླུང་སྔོ་སེར་དང་། དཀར་དམར་ནམ་མཁའ་རྣམ་ཤེས་བཅུ།
ཞེས་པའོ། ། དྲུག་པ་ཟིལ་གནོན་བརྒྱད་ནི། གཟུགས་ཅན་ཆུང་ངུ་ཆེན་པོ་དང་། ། གཟུགས་མེད་ཆུང་ངུ་ཆེན་པོ་དང་། ། སྔོ་སེར་དམར་དཀར་རྣམ་པ་བརྒྱད། ། ཞེས་སོ། ། བདུན་པ་ཉོན་མོངས་པ་མེད་པའི་ཏིང་ངེ་འཛིན། གདུལ་བྱའི་ཉོན་མོངས་པ་དྲུང་ནས་འབྱིན་པའི་མཐར་ཐུག་གི་ཡེ་ཤེས་སོ། ། བརྒྱད་པ་སྨོན་གནས་མཁྱེན་པ་བརྒྱད་ནི། ཁྱད་པར་བཞི་ལྡན་གྱི་ཡེ་ཤེས་མཐར་ཐུག་པའོ། །
དགུ་པ་མངོན་ཤེས་དྲུག་ནི། རྫུ་འཕྲུལ་རྣ་བ་སྔོན་གནས་དྲན། ། གཞན་སེམས་ཤེས་དང་ལྷའི་མིག ། ཟག་པ་ཟད་པ་རྣམ་དྲུག་གོ ། བཅུ་པ་སོ་སོ་ཡང་དག་པར་རིག་པ་ནི། ཚིག་དོན་སྤོབས་པ་ཆོས་རིག་བཞི། ། ཞེས་སོ། ། བཅུ་གཅིག་པ་ཡོངས་སུ་དག་པ་བཞི་ནི། རྟེན་དམིགས་ཐུགས་དང་ཡེ་ཤེས་བཞི། ཞེས་སོ།
བཅུ་གཉིས་པ་དབང་བཅུ་ནི། ཚེ་དང་སེམས་དང་ཡོ་བྱད་དང་། ། ལས་དང་སྐྱེ་བ་མོས་པ་དང་། ། སྨོན་ལམ་རྫུ་འཕྲུལ་ཡེ་ཤེས་ཆོས། ། འདི་དག་ཐུབ་པའི་དབང་བཅུར་བཞེད། ། ཞེས་པའོ། ། བཅུ་གསུམ་པ་སྟོབས་བཅུ་ནི། གནས་ལས་ཁམས་མོས་དབང་པོ་དང་། ། ཀུན་རྟོགས་བཟོད་དང་༼ལམ་དང་ཀུན་ཉོན་༽སྔོན་གྱི་གནས། ། འཆི་འཕོ་ཟག་པ་ཟད་མཁྱེན་པ། །
འདི་དག་ཐུབ་པའི་སྟོབས་བཅུའོ། ། ཞེས་སོ། ། བཅུ་བཞི་པ་མི་འཇིགས་པ་བཞི་ནི། རང་དོན་སྤངས་རྟོགས་དམ་བཅའ་དང་། ། གཞན་དོན་སྤང་ལམ་དམ་བཅའ་བཞི། ། ཞེས་སོ། ། བཅོ་ལྔ་པ་བསྲུང་བ་མེད་པ་བཞི་ནི། སྐུ་གསུང་ཐུགས་ནི་དག་པའོ། ། ཞེས་སོ། ། བཅུ་དྲུག་པ་དྲན་པ།
ཉེར་གཞག་གསུམ་ནི། ཆོས་ཉན་དགའ་དང་མི་ཉན་ལ། ། མི་དགའ་གཉིས་འཛིན་མེད་པ་གསུམ། ། ཞེས་སོ། ། བཅུ་བདུན་པ་སྙེལ་བ་མི་མངའ་བའི་ཆོས་ཉིད་ནི། འཇིག་རྟེན་ལ་དུས་དྲུག་ཏུ་གཟིགས་པའི་ཡེ་ཤེས་མཐར་ཐུག་གོ ། བཅོ་བརྒྱད་པ་བག་ཆགས་ཡང་དག་པར་བཅོམ་པ་ནི། སྒྲིབ་གཉིས་བག་ཆགས་དང་བཅས་པ་ལས་གྲོལ་བའོ། ། བཅུ་དགུ་པ་ཐུགས་རྗེ་ཆེན་པོ་ནི། ལྷག་པར་གཞན་གྱི་དོན་བྱེད་པའོ། །
ཉི་ཤུ་པ་མ་འདྲེས་བཅོ་བརྒྱད་ནི། སྐུ་ལ་འཕྲུལ་དང་གསུང་ཅ་ཅོ་ཐུགས་མཉམ་པར་མ་བཞག་དང་། ཐ་དད་འདུ་ཤེས་དྲན་ཉམས་དང་། ། སོ་སོར་མ་བརྟགས་བཏང་སྙོམས་ནི། ། མི་མངའ་སྤྱོད་པ་མ་འདྲེས་དྲུག ། འདུན་བརྩོན་དྲན་ཏིང་ཤེས་རབ་དང་། ། རྣམ་གྲོལ་ཉམས་པ་མི་མངའ་བ། ། རྟོགས་པ་མ་འདྲེས་དྲུག་ཡིན་ཏེ། ། འདས་དང་མ་འོངས་ད་ལྟར་ལ། ། མ་ཆགས་མ་ཐོགས་ཡེ་ཤེས་གསུམ། །
སྐུ་གསུང་ཐུགས་ཀྱི་འཕྲིན་ལས་ནི། ། ཡེ་ཤེས་སྔོན་འགྲོ་དེ་རྗེས་འབྲང་། ། ཞེས་སོ། ། རྣམ་མཁྱེན་གྱི་མཚན་ཉིད་ནི། ཆོས་ཐམས་ཅད་མ་ལུས་པར་མངོན་སུམ་དུ་རྟོགས་པ་མཐར་ཐུག་གི་ཡེ་ཤེས་སོ། ། གཉིས་པ་ལོངས་སྤྱོད་རྫོགས་སྐུ་ལ་ཡང་། མཚན་ཉིད་དབྱེ་བ་ཡོན་ཏན་དང་གསུམ། དང་པོ་ནི། ངེས་པ་ལྔ་ལྡན་གྱི་མཐར་ཐུག་གི་གཟུགས་སྐུའོ། ། ངེས་པ་ལྔ་ནི།
གནས་ངེས་པ་འོག་མིན་ཁོ་ན། དུས་ངེས་པ་འཁོར་བ་ཇི་སྲིད་མ་སྟོངས་བར། ངོ་བོ་ངེས་པ་མཚན་དང་ཡེ་ཤེས་ཀྱི་བརྒྱན་པ། འཁོར་ངེས་པ་ས་བཅུ་ལ་གནས་པའི་བྱང་སེམས། ཆོས་ངེས་པ་ཐེག་པ་ཆེན་པོའི་ཆོས་གསུང་པའོ། ། གཉིས་པ་ད་བྱེ་ན། ཕྱོགས་བཅུའི་ལོང་སྐུ་བཅུར་ཡོད་དོ། ། གསུམ་པ་ཡོན་ཏན་ནི། མཚན་དང་། དཔེ་བྱད་དང་།
གསུང་དབྱངས་གསུམ་ལས། དང་པོ་མཚན་ལ་མཚན་ཉིད་དང་དབྱེ་བ་གཉིས།

དང་པོ་ནི་དཔེ་བྱད་ཀྱི་རྒྱུ་བརྒྱ་ལས་བྱུང་བའི་སྐྱེས་བུ་ཆེན་པོར་མཚོན་པར་བྱེད་པའི་འཕགས་པའི་ཡོན་ཏན་ནོ། ། གཉིས་པ་དབྱེ་ན། ཞབས་དང་ཕྱག་འཁོར་ལོས་མཚན་པ་ལ་སོགས་པའི་མཚན་སུམ་ཅུ་རྩ་གཉིས་སོ། ། གཉིས་པ་དཔེ་བྱེད་ལ་ཡང་མཚན་ཉིད་དབྱེ་བ་གཉིས། དང་པོ་ནི་སངས་རྒྱས་ཀྱི་བ་སྤུའི་བུ་ག་ཐམས་ཅད་འགྲུབ་པའི་བསོད་ནམས་བརྒྱའི་རྒྱུ་ལས་བྱུང་བའི་སྐྱེས་བུ་ཆེན་པོ་མཛེས་པར་བྱེད་པའི་བརྒྱན་ནོ། ། དབྱེ་ན་ཐུབ་པའི་སེན་མོ་ཟངས་ཀྱི་མདོག་ལྟ་བུ་ལ་སོགས་པ་བརྒྱད་བཅུའོ། ། གསུམ་པ་གསུང་དབྱངས་ལ་ཡང་། མཚན་ཉིད་དང་དབྱེ་བ་གཉིས། དང་པོ་ནི། དབུའི་གཙུག་ཏོར་འགྲུབ་པའི་བསོད་ནམས་འབུམ་ཕྲག་བརྒྱ་འགྱུར་ལས་བྱུང་བའི་ངག་གི་ཡོན་ཏན་ནོ། ། གཉིས་པ་དབྱེ་ན་གསུང་དབྱངས་ཡན་ལག་དྲུག་ཅུ་ཡོད་དོ། །
སྡོམ་ནི། གཉེན་དང་འཇམ་དང་ཡིད་འོང་ཡིད་དུ་འཐད། ། དག་དང་དྲི་མེད་རབ་གསལ་སྙན་ཞིང་འཇམ། ། མཉེན་པོས་མི་ཚུགས་བསྙན་དང་རལ་བ་དང་། ། མི་ཚུབ་མི་རླང་རབ་དུལ་རྣ་བར་སྙན། ། ལུས་ཚིམ་སེམས་ཚིམ་སྙིང་དགའ་དགའ་བདེ་སྐྱེད། ། གདུང་མེད་ཀུན་ཤེས་རིག་བྱ་རྣམ་པར་གསལ། ། དགའ་བྱེད་མངོན་དགའ་སྤོང་ཤེས་རྣམ་པར་རིག ། རིགས་འགྲེལ་སྐྱོན་མེད་སེང་གེ་གླང་པོའི་སྒྲ། ། འབྲུག་དང་ཀླུ་དབང་དྲི་ཟ་ཀ་ལ་བྷིང་། །
ཚང་དང་ཤང་ཤང་ཏིའུ་སྒྲ་དབྱངས་དང་། ། ལྷ་དབང་སྐད་དབྱངས་ལྟར་སྙན་རྔའི་སྒྲ། ། མ་ཁེངས་མི་དམའ་རྗེས་བཞུགས་གཟུར་ཆག་མེད། ། མ་ཚང་མི་གཞུམ་མི་ཞེན་རབ་ཏུ་དགའ། ། ཁྱབ་དང་ཐ་བ་མེད་དང་རྒྱུན་ཆགས་རྗིད། ། རྫོགས་བྱེད་ཚིམ་བྱེད་མ་དམད་མི་འགྱུར་བའི། ། མ་བརྟགས་ཀུན་ཏུ་གྲགས་དང་རྣམས་མཆོག་ལྡན། ། ཞེས་སོ། ། འདི་ནི་འཕགས་གྲོལ་གྱི་ཉིར་སྣང་དང་། དབྱིག་གཉེན་གྱི་མདོ་སྡེ་བརྒྱན་ལས་འབྱུང་བ་བཞིན།
བཀོད་པ་ཡིན་ལ། གཞུང་ལུགས་ལ་ལ་ནས་གསུང་དབྱངས་ཡན་ལག་དྲུག་ཅུ་རྩ་བཞིར་བཤད་པ་ཡང་ཡོད་དོ། ། འདི་དག་གི་རྒྱུ་ལ་སྤྱིར་གཟུགས་སྐུ་གཉིས་ནི་བསོད་ནམས་ཀྱི་ཚོགས་དང་། ཆོས་སྐུ་ནི་ཡེ་ཤེས་ཀྱི་ཚོགས་ལས་བྱུང་བ་ཡིན་ལ། དེའི་དང་པོ་ནི་འཇིག་རྟེན་དང་། ཉན་ཐོས་ཀྱི། རང་རྒྱལ་གྱི་བསོད་ནམས་ཇི་སྙེད་པ་བཅུར་བསྒྲེས་པས་དེ་བཞིན་གཤེགས་པའི་བ་སྤུའི་བུ་ག་གཅིག་འགྲུབ། དེ་ཐམས་ཅད་འགྲུབ་པའི་བསོད་ནམས་བརྒྱར་བསྒྱུར་བས། དཔེ་བྱད་གཅིག་འགྲུབ། དེ་ཐམས་ཅད་འགྲུབ་པའི་བསོད་ནམས་བརྒྱར་བསྒྱུར་བས་མཚན་སུམ་ཅུ་རྩ་གཉིས་འགྲུབ།
དེ་འགྲུབ་པའི་བསོད་ནམས་སྟོང་དུ་བསྒྱུར་བས། མཛོད་སྤུ་འགྲུབ། མཛོད་སྤུ་འགྲུབ་པའི་བསོད་ནམས་སྟོང་ཕྲག་བརྒྱ་ཡིས་དབུའི་གཙུག་ཏོར་འགྲུབ། གཙུག་ཏོར་འགྲུབ་པའི་བསོད་ནམས་བྱེ་བ་འབུམ་ཕྲག་བསྒྲེས་པས་གསུང་དབྱངས་ཡན་ལག་དྲུག་ཅུ་འབྱུང་བ་ཡིན་ཏེ། རིན་ཆེན་ཕྲེང་བ་ལས། སངས་རྒྱས་རྣམས་ཀྱི་གཟུགས་ཀྱི་སྐུ། ། བསོད་ནམས་ཚོགས་ལས་འགྲུབ་པ་སྟེ། ། ཆོས་ཀྱི་སྐུ་དེ་མདོར་བསྡུ་ན། ། རྒྱལ་པོ་ཡེ་ཤེས་ཚོགས་ལས་འཁྲུངས། ། ཞེས་དང་།
བསོད་ནམས་བསམ་གྱིས་མི་ཁྱབ་ལས། ། ཇི་ལྟར་སངས་རྒྱས་མཚན་འབྱུང་བ། ། ཐེག་པ་ཆེན་པོའི་གདུང་ཅན་ལ། ། རྒྱལ་པོ་ཆེན་པོ་དེ་བཞིན་གསོན། ། རང་སངས་རྒྱས་ཀྱི་ཀུན་ནས་བྱུང་། ། སློབ་དང་མི་སློབ་ལས་བྱུང་བ། ། འཇིག་རྟེན་མ་ལུས་བསོད་ནམས་ཀུན། ། འཇིག་རྟེན་བཞིན་དུ་དཔག་མེད་གང་། ། དེ་ཙམ་བཅུ་རུ་སྒྲེས་པ་ཡིས། ། བ་སྤུའི་བུ་ག་གཅིག་འགྲུབ་ཏེ། །
སངས་རྒྱས་བ་སྤུའི་བུ་ག་ནི། ། ཐམས་ཅད་དེ་དང་འདྲ་བར་འགྱུར། ། བསྐྱེད་པ་ཡི་ནི་བསོད་ནམས་གང་། ། དེ་དག་བརྒྱར་ནི་བསྒྱུར་བ་ཡིས། ། དཔེ་བྱེད་བཟང་པོ་གཅིག་ཏུ་བཞེད། ། བསོད་ནམས་དེ་སྙེད་དེ་སྙེད་ཀྱི། ། རྒྱལ་པོ་དཔེ་བྱད་བཟང་པོ་ནི། ། གཅིག་མཐར་ཕྱིན་ཆེ་དེ་ལྟ་བུ། ། བརྒྱད་བཅུའི་བར་དུ་འབྱུང་བར་འགྱུར། ། དཔེ་བྱེད་བཟང་པོ་བརྒྱད་བཅུ་དག །
འགྲུབ་པའི་བསོད་ནམས་ཚོགས་གང་ཡིན། ། དེ་དག་བརྒྱར་ནི་བསྒྱུར་བ་ཡིས། ། སྐྱེས་བུ་ཆེན་པོའི་མཚན་གཅིག་གོ ། མཚན་ནི་སུམ་ཅུ་འགྲུབ་པའི་རྒྱུ། ། བསོད་ནམས་རྒྱ་ཆེན་གང་ཡིན་པ། ། དེ་དག་སྟོང་དུ་བསྒྱུར་བ་ཡིས། ། ཟླ་བ་གཉིས་འདྲའི་མཛོད་པུའོ། ། མཛོད་སྤུ་ཡི་ནི་བསོད་ནམས་དག ། སྟོང་ཕྲག་བརྒྱར་ནི་སྡོམ་པ་ཡིས། ། སྤྱི་གཙུག་མཆོག་ནི་མི་སྣང་བ། །
སྐྱོབ་པའི་གཙུག་ཏོར་སྐྱེད་པར་བྱེད། ། གཙུག་ཏོར་བསོད་ནམས་བྱེ་བ་དག ། འབུམ་ཕྲག་བརྒྱར་ནི་བསྒྲེས་པ་ཡིས། ། གྲངས་ནི་བརྒྱ་ཆེན་བཅུ་པོ་དག ། སངས་རྒྱས་གསུང་གི་སྒྲ་དབྱངས་ནི། ། ཡན་ལག་དྲུག་ཅུ་སྐྱེད་པའི་མཆོག ། ཅེས་གསུངས་སོ། ། འོ་ན་སངས་རྒྱ་བའི་སྐབས་མི་སྲིད་པར་འགྱུར་ཏེ། རྒྱུ་འགྲུབ་པའི་སྐབས་མི་སྲིད་པའི་ཕྱིར་ཟེར་ན་རྒྱུ་འགྲུབ་པ་མི་སྲིད་པ་ཡང་མིན་ལ། རྒྱུ་དཀའ་བ་ཡང་མིན་ཏེ།
དཔེར་ན་ནམ་མཁའ་དང་འབྱུང་བཞི་མཐའ་ཡས་པ་བཞིན་དུ། སྡུག་བསྔལ་ཅན་གྱི་སེམས་ཅན་མཐའ་ཡས། དེ་བཞིན་དུ་བྱང་ཆུབ་སེམས་དཔའི་སྙིང་རྗེ་མཐའ་ཡས། དེས་སྒྲུབ་པའི་བསོད་ནམས་མཐའ་ཡས་སྐད་ཅིག་རེ་ལ་འབྱུང་ཞིང་། དུས་ཀྱང་རྟག་པའི་ཕྱིར་ཏེ། རིན་ཆེན་འཕྲེང་བ་ལས། བྱང་ཆུབ་སྒྲུབ་པའི་བསོད་ནམས་ནི། འདི་ལ་སྒྱིད་ལུག་མི་བྱའོ། ། ཕྱོགས་རྣམས་ཀུན་ཏུ་ནམ་མཁའ་དང་། ། འབྱུང་བཞི་མཐའ་ཡས་པ་བཞིན་དུ།
སྡུག་བསྔལ་སེམས་ཅན་མཐའ་ཡས་འདོད། ། སེམས་ཅན་མཐའ་ཡས་དེ་དག་ནི། ། བྱང་ཆུབ་སེམས་དཔས་སྐད་ཅིག་ལ། ། སྡུག་བསྔལ་དག་ལས་དྲངས་བྱས་ཏེ། ། སངས་རྒྱས་ཉིད་ལ་འགོད་པར་ངེས། ། དེ་ལྟར་བརྟན་པར་གནས་དེ་ནི། ། མི་ཉལ་བའམ་ཉལ་ཡང་རུང་། ། ཡང་དག་བླངས་པ་ནས་བཟུང་སྟེ། ། བག་མེད་གྱུར་ཀྱང་སེམས་ཅན་རྣམས། ། མཐའ་ཡས་ཕྱིར་ནི་སེམས་ཅན་བཞིན། །
བསོད་ནམས་མཐའ་ཡས་རྟགས་སོགས་འབྱུང་། ། ཞེས་དང་། གང་དུ་སེམས་ཅན་མེད་གྱུར་ན། ། ཚད་མེད་སྐད་ཅིག་རེ་རེ་ལ། ། སོགས་པས་བྱང་ཆུབ་ཐོབ་བྱའི་ཕྱིར། ། ཞུམ་པ་དང་དུ་བླངས་མི་བླ། ། ཞེས་གསུངས་སོ། ། གསུམ་པ་སྤྲུལ་སྐུ་ལ་ཡང་མཚན་ཉིད་དང་དབྱེ་བ། ཡོན་ཏན་དང་གསུམ་ལས། དང་པོ་ནི།
ལོངས་སྐུ་ལ་བརྟེན་ནས་གང་འདུལ་གྱི་སྐུར་སྟོན་པའི་རིགས་སུ་གནས་པའི་གཟུགས་སྐུའོ། ། གཉིས་པ་དབྱེ་ན། མཆོག་གི་སྤྲུལ་སྐུ། བཟོ་སྤྲུལ་སྐུ། སྐྱེ་བ་སྤྲུལ་སྐུ་གསུམ། དང་པོ་ལ་མཚན་ཉིད་ནི་སྤྲུལ་སྐུ་གང་ཞིག་གྲཾགས་ཆེཾན་གྱི་སངས་རྒྱས་ཀྱིས་རབ་ཏུ་ཕྱེའོ། ། ཁ་གཅིག་མཛད་པ་བཅུ་གཉིས་ཀྱི་ཚུལ་སྟོན་པར་མཛད་པ་ཟེར་བ་ནི་མི་འཐད་དེ། བདེ་བ་ཅན་གྱི་སངས་རྒྱས་འདོད་དཔག་མེད་མཆོག་གི་སྤྲུལ་སྐུ་ཡིན་ཡང་། མཛད་པ་བཅུ་གཉིས་ཀྱི་ཚུལ་སྟོན་པ་མ་ཡིན་པའི་ཕྱིར་རོ། ། གཉིས་པ་ནི་བཅོམ་ལྡན་འདས་དྲི་ཟའི་རྒྱལ་པོ་རབ་དགའ་འདུལ་བའི་ཕྱིར་དུ།
པི་ཝཾ་བཞེས་པ་ཞེས་པ་ལྟ་བུའོ། ། གསུམ་པ་ནི་ལྷའི་བུ་དམ་པ་ཏོག་དཀར་པོ་ལྟ་བུའོ། ། གསུམ་པ་ཡོན་ཏན་འཕྲིན་ལས་ལ་ཡང་འཕྲིན་ལས་ཀྱི་མཚན་ཉིད་དང་དབྱེ་བ་གཉིས། དང་པོ་ནི། ཁ་གཅིག་ཆོས་སྐུས་བདག་རྐྱེན་བྱས་པ་ལ་བརྟེན་ནས་བྱུང་བའི་རྣམ་དཀར་གྱི་ཡོན་ཏན་ཞེས་པ་ནི་མི་འཐད་དེ། ངོ་བོ་ཉིད་སྐུས་མ་ངེས་པའི་ཕྱིར་རོ། ། དེས་ན་ཆོས་སྐུས་བདག་རྐྱེན་བྱས་པ་ལ་བརྟེན་ནས་བྱུང་བའི་རྣམ་དཀར་གྱི་ལས་སོ། ། གཉིས་པ་དབྱེ་ན། རྟེན་གྱི་སྒོ་ནས། བྱ་བ་ཡུལ་ལ་ཡོད་པ་དང་། །
བྱེད་པ་པོ་ལ་ཡོད་པ་གཉིས། ། ངོ་བོའི་སྒོ་ནས་འཕྲིན་ལས་ཉེར་བདུན་དུ་ཡོད་དེ། ལམ་གྱི་རྟེན་ལ་འགོད་པ་ངན་འགྲོའི་སྡུག་བསྔལ་ཞི་བ་ལ་འགོད་པ་དང་། ལམ་ལ་འགོད་པ་ལ་ཚོགས་སྦྱོར་མཐོང་སྒོམ་ལམ་ལ་འགོད་པ་ལྔ། ཚོགས་ལམ་ལ་འགོད་པ་ལ་སྦྱོར་བ་བསྡུ་དངོས་བཞི་ལ་འགོད་པ་དང་། བལྟ་བ་བླང་དོར་རྟོགས་པ་ལ་འགོད་པ་དང་། སྤྱོད་པ་ལ་གཞན་དོན་གྱི་སྤྱོད་པ་བྱམས་སོགས་ཀྱི་བདག་ཉིད་ལ་འགོད་པ་དང་། རང་དོན་གྱི་སྤྱོད་པ་ཕར་ཕྱིན་དྲུག་གོམས་པ་ལ་འགོད་པ་དང་། གཉིས་དོན་གྱི་སྤྱོད་པ་སངས་རྒྱས་ཀྱི་ལམ་དགེ་བ་བཅུ་ལ་འགོད་པ་དང་ལྔ། སྦྱོང་ལམ་ལ་འགོད་པ་ལ།
ཆོས་ཐམས་ཅད་རང་བཞིན་གྱི་སྟོང་པར་གོམས་པ་ལ་འགོད་པ་དང་། མཐོང་ལམ་ལ་འགོད་པ་ལ། དང་པོར་སྦྱིན་པའི་ཕར་ཕྱིན་ལ་འགོད་པ་དང་། བསྒོམ་ལམ་ལ་འགོད་པ་ལ། ས་གཉིས་པ་ནས་ལྔ་པའི་བར་ལ་ཚུལ་ཁྲིམས་ཀྱི་ཕར་ཕྱིན་ནས་བསམ་གཏན་གྱི་ཕར་ཕྱིན་གྱི་བར་ལ་འགོད་པ་དང་། ས་དྲུག་པར་ཤེར་ཕྱིན་ལ་བརྟེན་ནས་ཆོས་ཐམས་ཅད་དམིགས་སུ་མེད་པར་རྟོགས་པ་ལ་འགོད་པ་དང་། ས་བདུན་པར་ཐབས་ཀྱི་ཕར་ཕྱིན་གྱིས་སྒྲིབ་པ་སྤང་རུང་སོགས་སུ་སྨིན་པར་བྱེད་པ་ལ་འགོད་པ་དང་། ས་བརྒྱད་པར་སྟོབས་ཀྱི་ཕར་ཕྱིན་གྱིས་ཐུན་མོང་མ་ཡིན་པའི་བྱང་སེམས་ཀྱི་ལམ་དང་། ཆོས་ཐམས་ཅད་ལ་མངོན་ཞེན་སྤངས་པ་ལ་འགོད་པ་གཉིས་དང་། ས་དགུ་པར་སྨོན་ལམ་གྱིས་གཟུགས་སྐུར་བྱང་ཆུབ་ཐོབ་པ་ལ་འགོད་པ་དང་།
ས་བཅུ་ཐོབ་མ་ཐག་པར་ཡེ་ཤེས་ཀྱི་ཕར་ཕྱིན་གྱིས་འོད་ཟེར་གྱི་དབང་བསྐུར་ལ་འགོད་པ་དང་། སྐྱེ་བ་གཅིག་གིས་ཐོགས་པར་རྫོགས་པའི་བྱང་ཆུབ་སོ་སོར་ངེས་པ་མཛད་པ་དང་། སེམས་ཅན་གྱི་དོན་མཛད་པ་དང་། སངས་རྒྱས་མཆོད་པའི་དོན་དུ། སངས་རྒྱས་ཀྱི་དྲུང་དུ་ཉེར་བར་འགྲོ་བ་ལ་འགོད་པ་དང་གསུམ་དང་། སྲིད་པ་མཐའ་མ་པར་བྱང་ཆུབ་ཀྱི་རྒྱུའི་ཡན་ལག་ལ་འགོད་པ་དང་། ལས་འབྲས་ཀྱི་འབྲེལ་པ་ཆུད་མི་ཟ་བ་ལ་འགོད་པ་སྟེ། ནུས་པ་ལ་འགོད་པ་གཉིས་དང་། ཕྱིན་ཅི་ལོག་ཐམས་ཅད་སྤངས་པ་ལ་འགོད་པ་དང་། ཕྱིན་ཅི་ལོག་གི་ས་བོན་མེད་པར་སྤངས་པའི་ཡེ་ཤེས་ལ་འགོད་པ་སྟེ།
སྤངས་པ་ལ་འགོད་པ་གཉིས་དང་། ཇི་ལྟ་བ་རྟོགས་པ་དང་། ཇི་སྙེད་པ་རྟོགས་པ་གཉིས་ཏེ། རྟོགས་པ་ལ་འགོད་པ་གཉིས་དང་། བྱང་སེམས་དང་སངས་རྒྱས་ཀྱི་རྣམ་བྱང་གི་རྒྱུ་ཚོགས་ལ་འགོད་པ་ཏེ། རྒྱུ་ཚོགས་དག་པ་ལ་འགོད་པ་གཉིས་དང་། ལམ་གྱི་འབྲས་བུ་ལ་འགོད་པ་ནི། མི་གནས་པའི་མྱང་འདས་ལ་འགོད་པ་ཏེ། དེ་ལྟར་ན་སྤྲུལ་སྐུའི་ཡོན་ཏན་དུ་སྦྱར་ཡང་། ཆོས་སྐུའི་འཕྲིན་ལས་ཉེར་བདུན་ཡིན་ནོ། །
དེས་ན་ཐུན་མོང་མ་ཡིན་པའི་ལམ་དང་སའི་དབྱེ་བ། མཐར་ཐུག་གི་འབྲས་བུ་དང་། དེ་དག་གི་སྤང་བྱ་མི་མཐུན་ཕྱོགས་གཞུང་སོ་སོ་ལས་འབྱུང་བ་མ་འདྲེས་པ་དང་། བགྲོད་ཚུལ་དང་། སྐྱེ་བ་དང་སྐྱེ་བའི་རིམ་པ་བློ་ལ་ངེས་པར་བྱས་ནས། ས་དང་ལམ་བདེ་བླག་ཏུ་དགྲོད་དེ་སྐུ་གསུམ་མ་ཐོབ་ཀྱི་བར་དང་། ཐོབ་ནས་ཀྱང་འཕྲིན་ལས་དཔག་ཏུ་མེད་པའི་སྒོ་ནས་སེམས་ཅན་ལ་ཕན་བདེའི་འབྲས་བུ་རྒྱ་ཆེར་བསྒྲུབ་པར་བྱའོ། ། འདི་སྨྲས་པ། སྔོན་སྦྱངས་བློ་གྲོས་དམན་པ་མིན་པ་ལྡན་པ་དང་། ། ཚེ་འདིར་གཞུང་མང་བརྩོན་པའི་སྟོབས་ཀྱི་སྦྱངས་པ་དང་། །
ཡོངས་འཛིན་དམ་པའི་ལྕགས་ཀྱུ་མཆོག་གིས་བཟུང་བའི་ཕྱིར། ། གང་ཞིག་སྨྲས་འདི་སྨྲ་བ་གཞན་དང་ཐུན་མོང་མིན། ། འགའ་ཞིག་ཕྲག་དོག་ལག་པས་བློ་མིག་བཀབ། ། ལ་ལ་འཁོར་མང་ལོངས་སྤྱོད་དྲེགས་པས་སྙེམས། ། གཞན་དག་ཆེན་པོའི་ང་རྒྱལ་རི་ཡིས་ངཾལ། ། ཕལ་ཆེར་ལེགས་བཤད་མཆོག་འདི་སྤང་དུ་དོགས། ། དེ་སླད་གྲོགས་དག་དཔྱོད་པའི་བློ་ཡོད་རྣམས། ། ཚད་ལྡན་གཞུང་དང་འགལ་བའི་ཚོགས་འདུག་ན། ། དཔྱད་པའི་སྒོ་ནས་ལུང་རིགས་རྣམས་དག་གིས། ། བྱི་དོར་བྱས་ལ་བདག་ནི་མི་འདོད་མེད། །
དོན་མེད་ཁོང་ཁྲོའི་མེ་སྦར་དགེ་བ་སྲེག ། ཕྲག་དོག་རླངས་པའི་ཚུབ་མ་ཆེར་ངལ་ཞིང་། ། སྲང་ཁའི་དུད་སྤྲིན་ཐིབས་པ་དེ་དག་གིས། ། ལེགས་བཤད་སིཾལ་བའི་གདུང་སེལ་ག་ལ་བཟོད། ། འདི་བརྩམ་དགེ་བས་མཁའ་མཉམ་སེམས་ཅན་ཀུན། ། སྐྱོན་མེད་དགེ་བའི་བཤེས་ལ་རབ་བསྟེན་ནས། ། འཇུག་པ་བདེ་བའི་ལམ་ལ་རབ་ཞུགས་ཏེ། ། སྐུ་གསུམ་མཛད་པའི་དཔལ་གྱིས་རོལ་བར་ཤོག ། བདག་ཀྱང་དེང་ནས་ཚེ་རབས་ཐམས་ཅད་དུ། ། ཚད་ལྡན་གཞུང་གི་དགོངས་པ་སྨྲ་བྱེད་ཅིང་། །
ས་སྐྱའི་རྗེ་བཙུན་རྣམས་ཀྱི་བསྟན་པ་ལ། ། འཆད་རྩོད་རྩོམ་པའི་སྒོ་ནས་འཛིན་པར་ཤོག ། བདག་ལ་དམིགས་ནས་གཡོ་སྒྱུ་རབ་བརྩོམ་ཞིང་། ། ཆགས་སྡང་ཀུཾན་མོའི་ངག་མདའ་འཕེན་བྱེད་པའི། ། བཤེས་གཉེན་དེ་དག་འདི་བརྩམས་དགེ་བའི་མཐུས། ། རང་བཞིན་ངན་པ་དེ་ལས་གྲོལ་གྱུར་ཅིག ། ས་དང་ལམ་གྱི་རྣམ་པར་གཞག་པ་དགོངས་པ་གསལ་བའི་ཉི་འོད་ཅེས་བྱ་བ་འདི་ནི། དོན་དུ་གཉེར་བའི་སློབ་མ་དུ་མས་ཡང་ཡང་དུ་བསྐུལ་བའི་ངོར། ཀུན་མཁྱེན་མཁས་པའི་དབང་པོ་བསོད་ནམས་སེང་གེ་དང་། རྗེ་བཙུན་ལེགས་པའི་འབྱུང་གནས་ཀྱི་གསུང་ལས་སྐྱེས་པ་མངའ་རིས་རྭའི་བན་སྡེ་ཡོན་ཏན་འབྱུང་བའི་གནས་ཞེས་བགྱི་བས།
ཀུན་མཁྱེན་ཆེན་པོའི་གསུང་རྒྱུན་ཁྱད་པར་ཅན་འགའ་དང་། ལེགས་བཤད་རྣམས་གཞིར་བཞག་ནས། ཆུ་ཕོ་བྱི་བའི་ལོའི་ཡར་ཚེས་བཅོ་ལྔའི་དུས་ཁྱད་པར་ཅན་ལ་ཐུབ་བསྟན་རྣམ་པར་རྒྱལ་བའི་ཆོས་གྲྭ་ཆེན་པོར་སྦྱར་བའོ། ། འདིས་འགྲོ་བ་སེམས་ཅན་མང་པོ་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག འདི་བྲིས་དགེ་བས་བདག་སོགས་སེམས་ཅན་རྣམས། ། ཕར་ཕྱིན་ཐེག་པའི་ལམ་ལ་རབ་ཞུགས་ནས། ། ཀུན་མཁྱེན་གསུང་གི་བདུད་རྩིས་འཚོ་བ་དང་། ། ཡོངས་འཛིན་དེ་འདྲས་རྗེས་སུ་འཛིན་པར་ཤོག། །། མངྒ་ལཾ།། །། PAGE * MERGEFORMAT 2 ཡོན་ཏན་འབྱུང་གནས།
ས་ལམ་གྱི་རྣམ་གཞག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
