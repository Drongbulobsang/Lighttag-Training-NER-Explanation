སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༡༣
ཆོས་དང་ཆོས་མིན་པ་རྣམ་པར་འབྱེད་པའི་བསྟན་བཅོས་སྡོམ་པ་གསུམ་གྱི་རབ་ཏུ་དབྱེ་བའི་རྣམ་པར་བཤད་པ།
༄༅། །ཆོས་དང་ཆོས་མིན་པ་རྣམ་པར་འབྱེད་པའི་བསྟན་བཅོས་སྡོམ་པ་གསུམ་གྱི་རབ་ཏུ་དབྱེ་བའི་རྣམ་པར་བཤད་པ་ཐུབ་བསྟན་གསལ་བའི་སྒྲོན་མེ་ཞེས་བྱ་བ་བཞུགས་སོ།། ཨོཾ་སྭ་སྟི་སིདྷཾ། རབ་འབྱམས་རྒྱལ་བ་རྒྱ་མཚོའི་རྡུལ་རྙེད་བདེ་ཆེན་ཆོས་སྐུར་དབྱེར་མེད་ཀྱང་། ། འགྲོ་བའི་དོན་སླད་ཞིང་འདིའི་སྟོན་པ་ཟས་གཙང་སྲས་པོ་ཤཱཀྱའི་རྟོག ། ཞབས་ཟུང་པདྨོ་རིན་ཆེན་འོད་འབར་ལྷར་བཅས་གཙུག་ན་རྟག་པར་རྒྱལ། ། འཛམ་གླིང་མཛེས་པའི་རྒྱན་དང་མཆོག་སོགས་རྒྱ་གར་རིང་ལུགས་གསལ་མཛད་པཎ་ཆེན་ཚོགས། ། འཕགས་ཡུལ་དམ་ཆོས་སྒྲོན་མེ་སྦར་ཏེ་མུན་གཏུམ་ཆོས་ཀྱི་སྣང་བས་གསལ་མཛད་པ། ། སྐྱེས་མཆོག་ལོ་པཎ་ཐུགས་རྗེ་ཅན་རྣམས་བཀའ་དྲིན་དམ་པ་སྙིང་ནས་རྗེས་སུ་དྲན། ། གང་དེའི་བྱེད་པོ་སྤྲུལ་པའི་ཆོས་རྒྱལ་མེས་དབོན་སྲས་བཅས་རྣམས་ལའང་གུས་པས་འདུད། ། ཆོ་རིགས་བཙུན་པ་གནམ་ལྷའི་རིགས་འཁྲུངས། །
དྲི་མེད་འཁོན་གྱི་རྒྱུད་པར་ལེགས་བྱོན། ། རིགས་གསུམ་རྣམ་འཕྲུལ་ས་སྐྱ་པ་ཞེས། ། གྲགས་པའི་གདུགས་དཀར་སྲིད་ན་མངོན་མཐོ། ། ཕྱི་དུས་བསྟན་དང་འགྲོ་བའི་དོན་ཕྱིར། ། འཇམ་པའི་དབྱངས་ཉིད་ངུར་སྨྲིག་གོས་འཆང་། ། བསྟན་པའི་སྒྲོན་མེ་ས་སྐྱ་པཎ་ཆེན། ། ཡིད་རབ་དང་བས་ཀུན་ནས་མཆོད་དོ། ། བསོད་ནམས་གངས་རིའི་པོ་ལ་རྣམ་འགྱིང་ཞིང་། ། བསླབ་གསུམ་ལུས་རྒྱས་ལུང་རིགས་མཆེ་སྡེར་སྒྲད། ། འཕྲིན་ལས་རལ་ཚོགས་རྣམ་པར་སྐྱོད་མཁས་པ། །
ཀུན་མཁྱེན་སྨྲ་བའི་སེང་གེས་བདག་སྐྱོངས་ཤིག ། དཔག་ཡས་ནུས་ལྡན་བླ་ཆེན་རྡོ་རྗེ་འཛིན། ། མཁྱེན་རབས་དབང་པོ་རྗེ་བཙུན་འཇམ་པའི་དབྱངས། ། ཐུགས་རྗེའི་མངའ་བདག་བསོད་ནམས་རྒྱལ་མཚན་ཞབས། ། འགྲོ་བའི་མགོན་པོ་བརྒྱུད་པར་བཅས་ལ་འདུད། ། སྡོམ་གསུམ་བཀའ་དྲིན་སྩོལ་མཛད་བླ་མ་དམ་པ་དང་། ། གང་ལས་བྱུང་བའི་འཁྲུལ་མེད་བརྒྱུད་པར་ལྡན། ། དངོས་གྲུབ་འབྱུང་གནས་ཞི་ཁྲོ་ལྷ་ཡི་ཚོགས། ། བསྟན་སྲུང་འཁོར་དང་བཅས་ལ་གུས་མཆོད་ནས། ། འཁོན་སྟོན་དབང་པོའི་མཚན་ཅན་བཀའ་སྩལ་ལྕི། །
ཀླུ་རྒྱལ་གཙུག་རྒྱན་བཞིན་དུ་གུས་བླངས་ཏེ། ། སྔོན་བྱོན་མཁས་པའི་གསུང་རབ་ལ་བརྟེན་ནས། ། བསྟན་བཅོས་ཆེན་པོའི་རྣམ་བཤད་བགྱིད་པར་སྤྲོ། ། མཁས་པའི་རྣམ་བཤད་བྱུང་བའི་ཚུལ་ནི། ཆོས་རྗེ་ཉིད་ཀྱི་རང་མཆན་མདོར་བསྡུས་ཡོད། ། ཆག་ལོ་ཞང་ལོ་གློ་བོ་ལོ་ཙཱ་སོགས། ། ཆོས་རྗེ་ཁུ་དབོན་གཉིས་ཀྱི་བྲིས་ལན་རྣམས། ། སྡོམ་གསུམ་རབ་དབྱེར་དགོས་པའི་ཡི་གེ་ཡིན། ། ཆོས་རྗེའི་དངོས་སློབ་ཁང་སྟོན་ས་བཅད་དེ། ། འཕགས་པའི་དངོས་སློབ་འདུལ་སེང་ཕྱོགས་སྔར་བཀོད། །
འཕགས་པའི་དངོས་སློབ་སྤྲོ་ལུང་ཀུན་སྨོན་གྱིས། ། མཆན་དང་ས་བཅད་དཀའ་འགྲེལ་རྣམ་གསུམ་མཛད། ། སེང་གེ་དཔལ་གྱིས་ས་བཅད་དཀའ་འགྲེལ་བྱས། ། དེ་རྣམས་སྔར་གྱི་རྩ་བའི་དཔེ་ཆ་སྟེ། ། རྗེ་བཙུན་ཀུན་དགའ་བཟང་པོའི་དྲིན་གྱིས་མཐོང་། ། དམར་དང་དཔལ་གྱི་མཆན་ཡང་ཡོད་ཅེས་གསུངས། ། འདི་དག་ཆོས་རྗེ་ཡབ་སྲས་མ་གཏོགས་པ། ། ཕྱིས་ཀྱི་ཊཱིཀྐ་བྱེད་པས་མཐོང་བ་མེད། ། དཔལ་ལྡན་བླ་མའི་དངོས་སློབ་བསམ་ཡས་པས། ། རྣམ་བཤད་བཟང་པོ་རབ་འབྱམས་བྲིས་མོད་ཀྱང་། །
གོང་མའི་གསུང་རབ་རྒྱུད་གསུམ་མན་ངག་སོགས། ། རྒྱུད་སྡེའི་དོན་ལ་མཁྱེན་པ་མ་རྒྱས་པས། ། ནོར་བའི་རྣམ་གཞག་རགས་པ་དུ་མ་སྣང་། ། འཇམ་དབྱངས་རིན་རྒྱལ་དེ་ཉིད་མང་སླད་དུ། ། བུ་སྟོན་སློབ་མ་དཀོན་གྲགས་ཊཱིཀྐ་ཡང་། ། ས་ལུགས་མིན་པའི་གཞན་ལུགས་བྲིས་པ་མང་། ། དེ་ཉིད་ཕལ་ཆེར་བྲིས་པ་ཆོས་ལུང་པ། ། ཆོས་རྗེ་གཞོན་ནུ་སེང་གེའི་རྣམ་བཤད་ནི། ། མདོ་སྔགས་ཀུན་མཁྱེན་ས་སྐྱ་པ་ཡི་ལུགས། ། ཕྱིས་ཀྱི་བཤེས་གཉེན་མཁས་པ་ཁ་ཅིག་གིས། །
རང་གི་ཡོངས་འཛིན་ཆོས་རྗེ་གཞོན་ནུ་སོགས། ། རྩ་བའི་རྣམ་བཤད་བཟང་པོ་མ་བལྟས་པར། ། ཊཱིཀྐ་བསམ་ཡས་མ་ཉིད་མཆོག་མཐོང་ནས། ། གཞུང་དོན་ཕལ་ཆེར་དེ་ཉིད་བྲིས་ཤུས་བྱས། ། གནས་གྱུར་ངོ་བོ་གཅིག་པའི་ལེགས་བཤད་བོར། ། ངས་ཤེས་དྲེགས་པས་གཞན་དུ་དཀྲལ་བ་ལ། ། འདི་ཉིད་ཁོ་ན་ཡིན་ཞེས་བྲིས་པ་མཐོང་། ། གཞན་ཡང་བློ་གྲོས་སེང་གེའི་ཊཱིཀྐ་དང་། ། བག་སྟོན་བླ་མའི་ཊཱིཀྐའང་ཡོད་ཅེས་ཟེར། ། ཞེས་མཁས་པ་གུང་རུ་ཤེས་རབ་བཟང་པོས་ངོས་འཛིན་མཛད་པ་རྣམས་དང་།
ཕྱིས་སུའང་རྣམ་བཤད་བརྗོད་ཀྱི་མི་ལང་བ་མང་དུ་བྱུང་བ་ལས། འདིར་ཀུན་མཁྱེན་བསོད་ནམས་སེང་གེའི་མཛད་པའི་རྣམ་བཤད་གསུང་རབ་དགོངས་གསལ་གཞིར་བཞག་ནས་བྲིས་པ་ཡིན་ནོ། ། དེ་ལ་འདིར་ཡང་དག་པར་རྫོགས་པའི་སངས་རྒྱས་རྣམས་ཀྱིས་གདུལ་བྱ་སོ་སོའི་བསམ་པ་དང་མཐུན་པར་ཆོས་ཀྱི་འཁོར་ལོ་བསྐོར་བ་རྣམས་ལས། གཙོ་བོར་གྱུར་པ་སྡེ་སྣོད་གསུམ་དང་། རྒྱུད་སྡེ་རིན་པོ་ཆེ་བཞི་ཡིན་ནའང་། དེ་དག་གི་བརྗོད་བྱའི་གཙོ་བོ་སོ་ཐར། བྱང་སེམས། སྔགས་ཀྱི་སྡོམ་པ་གསུམ་ཡིན་ལ། དེ་དག་གི་རྣམ་གཞག་འཁྲུལ་པར་སྤྱོད་པ་རྣམས་བཀག་ནས་མ་འཁྲུལ་བའི་རྣམ་གཞག་སྟོན་པར་བྱེད་པས་ན། ཆོས་དང་ཆོས་མིན་པ་རྣམ་པར་འབྱེད་པའི་བསྟན་བཅོས་སྡོམ་པ་གསུམ་གྱི་རབ་ཏུ་དབྱེ་བ་འདི་འཆད་པར་བྱེད་པ་ལ་དོན་གསུམ་སྟེ།
བརྗོད་བྱ་བདེ་བླག་ཏུ་རྟོགས་པའི་ཆེད་དུ་མཚན་གྱི་དོན། བསྟན་པ་རྣམ་དག་ཏུ་བསྒྲུབ་པའི་ཆེད་དུ་གཞུང་གི་དོན། བྱས་ཤེས་དྲིན་གཟོ་བསྐྱེད་པའི་ཕྱིར་དུ་མཛད་བྱང་སྨོས་པའོ། ། དང་པོ་ནི། སྡོམ་པ་གསུམ་གྱི་རབ་ཏུ་དབྱེ་བ་ཞེས་པ་སྟེ། སྤྱིར་སྡོམ་པ་གསུམ་ལ་བཤད་ཚུལ་མང་དུ་ཡོད་ཀྱང་། འདིར་བསྟན་སྡོམ་པ་གསུམ་ནི། རྡོ་རྗེ་རྩེ་མོར། སོ་སོ་ཐར་དང་བྱང་ཆུབ་སེམས། ། རིག་འཛིན་རང་གི་ངོ་བོ་འོ། །
ཞེས་པ་ལྟར་ཡིན་ལ། རབ་ཏུ་དབྱེ་བ་ནི། སྡོམ་པ་གསུམ་པོ་དེ་དག་གི་ནང་གསེས་ཀྱི་དབྱེ་བ་ཙམ་སྟོན་པ་མིན་པར། དང་པོར་ལེན་པའི་ཆོ་ག བར་དུ་བསྲུང་བའི་བསླབ་བྱ། མཐར་འབྲས་བུ་འབྱིན་པའི་ཚུལ་རྣམས་ལ། སངས་རྒྱས་ཀྱི་གསུང་དང་མི་མཐུན་པའི་ལོག་པར་རྟོག་པ་མཐའ་དག་བཀག་ནས། ཉམས་ལེན་ཐམས་ཅད་སངས་རྒྱས་ཀྱི་དགོངས་པ་ཇི་ལྟ་བ་བཞིན་སྟོན་པས་ན། འདི་ལ་སྡོམ་པ་གསུམ་གྱི་རབ་ཏུ་དབྱེ་བ་ཞེས་བྱའོ། ། ངག་དོན་ནི།
ས་སྐྱ་པཎྜི་ཏས། བསྟན་བཅོས་འདི་རྩོམ་པའི་དང་པོར། སྡོམ་པ་གསུམ་གྱི་རབ་ཏུ་དབྱེ་བ་ཞེས་མཚན་སྨོས་པ་ཆོས་ཅན། དགོས་པ་ཡོད་དེ། བསྟན་བཅོས་འདིའི་བརྗོད་བྱ་བདེ་བླག་ཏུ་རྟོགས་པའི་ཆེད་ཡོད་པའི་ཕྱིར་རོ། ། གཉིས་པ་ལ་གསུམ་སྟེ། བཤད་པ་ལ་འཇུག་པའི་ཡན་ལག བཤད་པ་རང་གི་ངོ་བོ། བཤད་པ་ཡོངས་སུ་རྫོགས་པའི་བྱ་བའོ། ། དང་པོ་ལ་གཉིས་ཏེ།
མཆོད་པར་བརྗོད་པ་དང་། རྩོམ་པར་དམ་བཅའ་བའོ། ། དང་པོ་ལ་གསུམ་སྟེ། བླ་མ་དམ་པ་སྤྱི་ལ་མཆོད་པར་བརྗོད་པ། སྡོམ་གསུམ་སྟེར་བ་པོ་རྩ་བའི་བླ་མ་ལ་མཆོད་པར་བརྗོད་པ། སྡོམ་གསུམ་གྱི་བསླབ་པ་འཆའ་བ་པོ་སངས་རྒྱས་ལ་མཆོད་པར་བརྗོད་པའོ། ། དང་པོ་ནི། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། ཞེས་པ་སྟེ། ཕྱག་འཚལ་བ་ཞེས་པ་ཁྱད་པར་གྱི་གཞིར་བཟུང་།
གང་ཟག་གང་གིས་ན། རྩོམ་པ་པོས་སོ། ། ཚུལ་ཇི་ལྟར་ན། སྒོ་གསུམ་གུས་པའི་ཚུལ་གྱིས་སོ། ། ཡུལ་གང་ལ་ན། བླ་མ་དམ་པའི་ཞབས་ལའོ། ། ཅིའི་ཕྱིར་བླ་མ་དམ་པ་ཞེས་བྱ་ཞེ་ན། ཡོན་ཏན་གྱི་ཁུར་གྱི་ལྕི་བས་ན་བླ་མ། གསང་སྔགས་ཀྱི་དབང་བསྐུར་བའི་སྒོ་ནས་སངས་རྒྱས་ཀྱི་གོ་འཕང་མྱུར་དུ་སྦྱིན་པར་བྱེད་པས་ན་དེ་སྐད་ཅེས་བྱའོ། ། ངག་དོན་ནི།
ས་སྐྱ་པཎྜི་ཏས། བསྟན་བཅོས་འདི་རྩོམ་པའི་དང་པོར་བླ་མ་དམ་པའི་ཞབས་ལ་གུས་པས་ཕྱག་འཚལ་བ་ཆོས་ཅན། དགོས་པ་ཡོད་དེ། རྩོམ་པ་པོ་རང་ཉིད་སྐྱེས་བུ་དམ་པར་རྟོགས་ནས་དེས་བྱས་པའི་བསྟན་བཅོས་ལ་གདུལ་བྱ་ཐོས་སོགས་ཀྱིས་འཇུག་པའི་ཆེད་ཡིན་པའི་ཕྱིར། དེའི་ཡང་དགོས་པ་ཡོད་དེ། དེ་ལྟར་ཞུགས་པ་ལས་མཐར་ཐུག་གི་འབྲས་བུ་ཐོབ་པར་འགྱུར་བའི་ཕྱིར་རོ། ། གཉིས་པ་ནི། བདེ་གཤེགས་བསྟན་པའི་གསུང་རབ་སེང་གེའི་སྒྲ། ། ཞེས་སོགས་ཚིགས་བཅད་གཅིག་སྟེ། དད་ཅེས་པ་བཤད་པའི་གཞིར་བཞག
གང་ཟག་སུ་དད་ན། རྩོམ་པ་པོ་ས་སྐྱ་པཎྜི་ཏ་བདག་ཅག་དད། ཡུལ་གང་ལ་ན། གཞན་དང་མཚུངས་པ་མེད་པའི་ཡོན་ཏན་ཕུན་ཚོགས་མངའ་བའི་རྩ་བའི་བླ་མ་གྲགས་པ་རྒྱལ་མཚན་ཞེས་མཚན་ཡོངས་སུ་གྲགས་པ་དེ་ལའོ། ། ཅིའི་ཕྱིར་དེ་གཞན་དང་མཚུངས་པ་མེད་ཅེ་ན། བླ་མ་རྗེ་བཙུན་ཆེན་པོ་དེ་གཞན་དང་མཚུངས་པ་མེད་པ་ཡིན་ཏེ། སྟོན་པ་བདེ་བར་གཤེགས་པས་བསྟན་པའི་གསུང་རབ་སྡེ་སྣོད་གསུམ་དང་རྒྱུད་སྡེ་བཞི་ནས་གསུང་པའི་སྒྲུབ་པ་དང་སུན་འབྱིན་གྱི་སྒྲས་གཞན་གྱི་ལོག་པར་རྟོགས་པ་འགོག་ཅིང་། རང་ལུགས་སྡོམ་པ་གསུམ་གྱི་ཉམས་ལེན་སངས་རྒྱས་ཀྱི་དགོངས་པ་ཇི་ལྟ་བ་བཞིན་དུ་ལེགས་པར་སྒྲུབ་པར་མཛད་པ་ཡིན་པའི་ཕྱིར་རོ། ། ཅིའི་ཕྱིར་སྟོན་པ་སངས་རྒྱས་ལ་བདེ་བར་གཤེགས་པ་ཞེས་བརྗོད་ཅེ་ན། བདེ་བར་གཤེགས་ཀྱི་སྐད་དོད།
སུ་ག་ཏ་ཞེས་པའི་སུ་བདེ་བ་དང་། ག་ཏ་གཤེགས་པ་ལ་འཇུག་པའི་ཕྱིར། ལམ་བདེ་བ་ནས་འབྲས་བུ་བདེ་བར་གཤེགས་པས་ན་དེ་སྐད་ཅེས་བརྗོད་དོ། ། རྫོགས་པའི་སངས་རྒྱས་ནི། ཆོས་བཞིས་སེང་གེ་དང་མཚུངས་ཏེ། རྒྱུད་བླ་མ་ལས། འཇིགས་མེད་ཕྱིར་དང་ལྟོས་མེད་ཕྱིར། ། བསྟན་ཕྱིར་རྩལ་ནི་ཕུན་ཚོགས་ཕྱིར། ། ཐུབ་པ་སེང་གེ་སེང་གེ་བཞིན། ། ཞེས་གསུངས་པའི་ཕྱིར།
བདེ་བར་གཤེགས་པའི་གསུང་རབ་སེང་གེའི་སྒྲ་དང་ཆོས་མཚུངས་ཏེ། དེའི་གསུང་རབ་སེང་གེའི་སྒྲ་ལྟ་བུ་བསྒྲགས་པས། ལྟ་བ་ངན་པའི་ཀུན་ནས་བསླངས་ཏེ་གྲུབ་མཐའ་ཕྱིན་ཅི་ལོག་སྨྲ་བའི་རྒོལ་བའི་རི་དྭགས་མཐའ་དག་སྐྲག་ཅིང་དཔའ་བསྐོང་བར་མཛད་པའི་ཕྱིར་ཏེ། དཀོན་མཆོག་བརྩེགས་པ་ལས། དེ་བཞིན་སངས་རྒྱས་སེང་གེ་ཡང་། ། སྟོང་པ་ཉིད་ཀྱི་སྒྲ་རྣམས་སྒྲོགས། ། ཞེས་དང་། མཚན་བརྗོད་ལས། བདག་མེད་སེང་གེའི་སྒྲ་དང་ལྡན། ། མུ་སྟེགས་རི་དྭགས་ངན་འཇིགས་བྱེད། །
ཅེས་གསུངས་པའི་ཕྱིར། ངག་དོན་ནི། ཡུལ་དེ་ལྟ་བུ་ལ་རྩོམ་པ་པོས་དྭང་བའི་དད་པ་སྙོག་པ་མེད་པས་འདུད་པ་ཆོས་ཅན། རྒྱུ་མཚན་ཡོད་དེ། སྡོམ་པ་གསུམ་གྱི་རབ་ཏུ་དབྱེ་བ་འདི་ལྟ་བུའི་བླང་དོར་གྱི་མིག་ཕྱེད་པ་ནི། བླ་མ་རྗེ་བཙུན་ཆེན་པོ་དེ་ཉིད་ཀྱི་བཀའ་དྲིན་ཡིན་པས་སོ་སྙམ་དུ་དགོངས་ནས་མཆོད་པར་བརྗོད་པ་ཡིན་པའི་ཕྱིར་རོ། ། གསུམ་པ་ནི། སྐྱོན་མེད་ནས། ཕྱག་འཚལ་ཞེས་པའི་བར་ཏེ། ཕྱག་འཚལ་ཞེས་པ་ལ་འཕྲོས་ནས་ཡུལ་གང་ལ་ན།
འགྲོ་བའི་བླ་མ་རྫོགས་པའི་སངས་རྒྱས་ཀྱི་ཞབས་ལའོ། ། ཅིའི་ཕྱིར་རྫོགས་པའི་སངས་རྒྱས་འགྲོ་བའི་བླ་མ་ཡིན་ཞེ་ན། ཡིན་ཏེ། རྫོགས་པའི་སངས་རྒྱས་ལ་སྤངས་རྟོགས་མཛད་པའི་ཡོན་ཏན་ཕུན་སུམ་ཚོགས་པ་མངའ་བ་ཡིན་པའི་ཕྱིར། དེ་ལྟར་མངའ་བ་ཡིན་ཏེ། སྒྲིབ་གཉིས་བག་ཆགས་དང་བཅས་པའི་སྐྱོན་མེད་པ་ནི། སྤངས་པ་ཕུན་སུམ་ཚོགས་དང་། བྱང་ཕྱོགས་སོ་བདུན་སོགས་འཕགས་པ་གཞན་དང་ཐུན་མོང་གི་ཡོན་ཏན་དང་། སྟོབས་བཅུ་དང་མི་འཇིགས་པ་བཞི་ལ་སོགས་པ་སངས་རྒྱས་ཀྱི་ཐུན་མོང་མིན་པའི་ཡོན་ཏན་ཀུན་གྱི་མཛོད་མངའ་བ་ནི། རྟོགས་པ་ཕུན་ཚོགས་ཡིན་པའི་ཕྱིར་དང་།
དངོས་སམ་རྒྱུད་པའི་སྒོ་ནས་གདུལ་བྱ་རྣམས་རང་རང་གི་སྐལ་བ་ཇི་བཞིན་དུ་སྡོམ་པ་གསུམ་གྱི་ཉམས་ལེན་ལ་འགོད་པར་མཛད་པ་འཕྲིན་ལས་ཕུན་སུམ་ཚོགས་པ་ཡིན་པའི་ཕྱིར། གང་ཟག་གང་གིས་ན། ས་སྐྱ་པཎྜི་ཏས་སོ། ། ཚུལ་ནི་སྒོ་གསུམ་གུས་པས་སོ། ། དགོས་པ་གང་གི་ཆེད་དུ་ཞེ་ན། དཔལ་ལྡན་ས་སྐྱ་པཎྜི་ཏས། སྤངས་རྟོགས་མཛད་པའི་ཡོན་ཏན་ཕུན་སུམ་ཚོགས་པ་མངའ་བའི་རྫོགས་པའི་སངས་རྒྱས་ཀྱི་ཞབས་ལ་གུས་པར་ཕྱག་འཚལ་བ་ཆོས་ཅན། དགོས་པ་ཡོད་དེ། བསྟན་བཅོས་རྩོམ་པའི་བར་ཆད་ཞི་ནས་རྩོམ་པ་མཐར་ཕྱིན་པའི་ཆེད་ཡིན་པའི་ཕྱིར། དེའི་རྒྱུ་མཚན་ཡོད་དེ།
བསྟན་བཅོས་རྩོམ་པ་ལ་སོགས་པའི་ཐོག་མར་ཡུལ་ཁྱད་པར་ཅན་ལ་མཆོད་པར་བརྗོད་པས། བསོད་ནམས་ཀྱི་སྟོབས་འཕེལ་ཏེ་བར་ཆད་ཀྱིས་མི་ཚུགས་པར་འགྱུར་བའི་ཕྱིར། དེ་སྐད་དུ། ཆེད་དུ་བརྗོད་པའི་ཚོམ་ལས། བསོད་ནམས་བྱས་པའི་མི་དག་ལ། ། གཞན་ལས་བྱུང་བའི་གནོད་པ་དང་། ། ལྷ་དང་བདུད་ཀྱི་རིགས་རྣམས་ཀྱིས། ། བར་ཆད་བྱ་བར་མི་ནུས་སོ། ། ཞེས་གསུངས་པའི་ཕྱིར། གཉིས་པ་རྩོམ་པར་དམ་བཅའ་བ་ནི།
འོ་ན་ཡུལ་ཁྱད་པར་ཅན་དེ་དག་ལ་མཆོད་པར་བརྗོད་ནས་ལས་སུ་བྱ་བ་ཅི་ཞིག་བྱེད་ཅེ་ན། དེ་ལྟར་མཆོད་པར་བརྗོད་ནས་བསྟན་བཅོས་སྡོམ་པ་གསུམ་གྱི་རབ་ཏུ་དབྱེ་བ་འདི་རྩོམ་པར་དམ་བཅའ་ཞེས་པའོ། ། དམ་བཅའ་བ་ཉིད་ནས་དམ་བཅའ་མཐར་ཕྱིན་པར་ཡང་གྲུབ་སྟེ། གང་དམ་བཅས་པ་དེ་ཉིད་མཐར་ཕྱིན་པར་བྱེད་པ་སྐྱེས་བུ་དམ་པ་རྣམས་ཀྱི་རྣམ་ཐར་ཡིན་པའི་ཕྱིར་ཏེ། ཇི་སྐད་དུ། དམ་པ་རྣམས་ནི་ཁས་ཆེས་མི་བྱེད་ཅིང་། ། གལ་ཏེ་དགའ་བས་ཁས་ནི་བླངས་གྱུར་ན། ། རྡོ་ལ་རི་མོ་བྲིས་པ་ཇི་བཞིན་དུ། ། ཤི་ཡང་གཞན་དུ་བྱེད་པར་མི་འགྱུར་རོ། ། ཞེས་གསུངས་པས་སོ། །
དམ་བཅའ་བ་དང་ལྡན་ཞེས་པ་ནས། བདག་མ་དད་ཅེས་པའི་བར་གྱིས་བསྟན། དེ་ཡང་བཤད་ཅེས་པ་ཁྱད་པར་གྱི་གཞིར་བཟུང་ནས། ཡུལ་གང་ལ་བཤད་ན། འཕགས་པ་ལྷས། འདུན་དང་ཞེ་སྡང་འཇིགས་པ་དང་། ། རྨོངས་པས་གང་ཞིག་ཆོས་མི་འདའ། ། དེ་ནི་དད་པ་ཅན་ཞེས་བྱ། ། ཞེས་གསུངས་པ་ལྟར། འགྲོ་བ་བཞིའི་ཆོས་ལས་མི་ཕྱེད་པའི་དད་པ་དང་ལྡན་པས་སྡོམ་པ་གསུམ་གྱི་ཉམས་ལེན་སངས་རྒྱས་ཀྱི་གསུང་བཞིན་དུ་སྒྲུབ་པར་འདོད་ཀྱང་།
རང་ཉིད་ཀྱིས་ཇི་ལྟ་བ་བཞིན་དུ་སྒྲུབ་མི་ཤེས་པ་དེ་ལ་བཤད་དོ། ། ངོ་བོ་གང་བཤད་ན། སྡོམ་པ་གསུམ་གྱི་རབ་ཏུ་དབྱེ་བའོ། ། གང་ཟག་གང་གིས་བཤད་ན། ས་སྐྱ་པཎྜི་ཏ་བདག་གིས་སོ། ། ཚིག་སྦྱོར་ཅི་ལྟ་བུས་བཤད་ན། མཁས་པ་རྣམས་དགའ་བའི་སྡེབ་སྦྱོར་རིན་ཆེན་འབྱུང་གནས་ནས་བཤད་པ་ལྟ་བུ་ནི། དེ་དག་ལ་མ་སྦྱང་པའི་བླུན་པོ་རྣམས་ཀྱིས་གོ་དཀའ་བས། ངལ་བསོ་དང་། ལྕི་ཡང་ལ་སོགས་པའི་ཚིག་གི་སྦྱོར་བ་སྤངས་ནས་ཀྱང་།
གང་ཟག་ཀུན་གྱི་གོ་བར་བྱ་བའི་ཕྱིར་དུ་བཤད་དོ། ། དགོས་པ་གང་གི་ཆེད་དུ་བཤད་ན། ས་སྐྱ་པཎྜི་ཏས། སྡོམ་པ་གསུམ་གྱི་རབ་ཏུ་དབྱེ་བ་བཤད་པ་ལ་དགོས་པ་ཡོད་དེ། ས་སྐྱ་པཎྜི་ཏ་བདག་ནི། ལུང་རྟོགས་ཀྱི་བདག་ཉིད་ཅན་གྱི་སངས་རྒྱས་ཀྱི་བསྟན་པ་ལ་མི་ཕྱེད་པའི་དད་པ་ཡོད་པ་འོན་ཀྱང་། སངས་རྒྱས་ཀྱི་བསྟན་པའི་སྙིང་པོ་སྡོམ་པ་གསུམ་གྱི་རྣམ་གཞག་འཁྲུལ་པར་སྤྱོད་པ་ལ་རྩོམ་པ་པོ་བདག་མ་དད་པས་ན། སངས་རྒྱས་ཀྱི་བསྟན་པ་ལ་འཁྲུལ་པར་སྤྱོད་པ་རྣམས་བཀག་ནས། བཤད་སྒྲུབ་སངས་རྒྱས་ཀྱི་གསུང་བཞིན་དུ་ཤེས་པའི་ཆེད་དུ་བཤད་པའི་ཕྱིར་རོ། ། འདིར་དགོས་པ་ལ་འཕྲོས་ནས།
དགོས་སོགས་ཆོས་བཞི་ངོས་བཟུང་བ་ལ། སྤྱིར་ངག་དོན་མཐུན་ཐམས་ཅད་ལ་དགོས་སོགས་ཆོས་བཞི་ཚང་སྟེ། དཔེར་ན་བུམ་པར་ཆུ་འོན་ཅིག་ཅེས་པའི་ངག་ལ་བརྟེན་ནས། བུམ་པར་ཆུ་ལེན་པར་གོ་བ། ངག་དེའི་བརྗོད་བྱ། དེ་ནས་བུམ་པར་ཆུ་ལེན་པ། ངག་དེའི་དགོས་པ། ཆུ་བླངས་ནས་ཁྲུས་དང་བཏུང་བ་སོགས་ཀྱིས་སྐྱེས་བུ་ཚིམ་པར་འགྱུར་བ་ནི། དེའི་ཉིང་དགོས། དེ་ལྟ་བུའི་ཉིང་དགོས།
དགོས་པ་ལ་འབྲེལ། དགོས་པ་ངག་ལ་འབྲེལ་པ་ནི་འབྲེལ་བ་ཡིན་ནོ། ། སྐབས་དོན་གྱི་ཆོས་བཞི་ངོས་བཟུང་བ་ནི། སྡོམ་གསུམ་དབྱེ་བ་བདག་གིས་བཤད། ། ཅེས་པས་བརྗོད་བྱ་དང་། བདག་ནི་སངས་རྒྱས་བསྟན་པ་ལ། ། ཞེས་སོགས་རྐང་པ་གཉིས་ཀྱིས་དགོས་པ་དངོས་སུ་བསྟན་ནས། ཉིང་དགོས་དང་འབྲེལ་པ་དོན་གྱིས་བསྟན་ཏོ། ། དེ་ཡང་སྡོམ་པ་གསུམ་པོ་དེ་ཆོས་ཅན། ཁྱོད་བསྟན་བཅོས་འདིའི་བརྗོད་བྱ་ཡིན་ཏེ།
ཁྱོད་འདིའི་བཤད་པར་བྱ་བ་ཡིན་པའི་ཕྱིར། སྡོམ་པ་གསུམ་གྱི་རྣམ་གཞག་འཁྲུལ་པ་བཀག་ནས་མ་འཁྲུལ་བའི་རྣམ་གཞག་སྒྲུབ་པ་དེ་ཆོས་ཅན། ཁྱོད་འདིའི་དགོས་པ་ཡིན་ཏེ། ཁྱོད་འདིའི་ཕྱོགས་སུ་བྱ་བ་ཡིན་པའི་ཕྱིར། དེ་ལྟར་མ་འཁྲུལ་བ་ཉམས་སུ་བླངས་པ་ལ་བརྟེན་ནས་བཅུ་གསུམ་རྡོ་རྗེ་འཛིན་པའི་ས་ཐོབ་པ་དེ་ཆོས་ཅན། ཁྱོད་འདིའི་ཉིང་དགོས་ཡིན་ཏེ། འདིའི་འབྲས་བུ་མཐར་ཐུག་ཡིན་པའི་ཕྱིར། དེ་དག་ཐབས་དང་ཐབས་རྒྱུད་ཀྱི་ཚུལ་གྱི་འབྲེལ་པ་ནི། འདིའི་འབྲེལ་པ་ཡིན་ནོ། ། གཉིས་པ་བཤད་པ་རང་གི་ངོ་བོ་ལ་གཉིས་ཏེ།
དོན་ལ་འཁྲུལ་པ་དགག་པ་དང་། ཚིག་ལ་འཁྲུལ་པ་དགག་པའོ། ། དང་པོ་ལ་གསུམ་སྟེ། བརྗོད་བྱའི་གཙོ་བོ་ངོས་བཟུང་བའི་སྒོ་ནས་ལུས་མདོར་བསྟན། སྡོམ་གསུམ་གྱི་ཉམས་ལེན་ཞིབ་ཏུ་བསྟན་པའི་སྒོ་ནས་ཡན་ལག་རྒྱས་པར་བཤད། གནད་མ་འཁྲུལ་པར་སྒྲུབ་པར་གདམ་པའི་སྒོ་ནས་འཇུག་བསྡུ་བའོ། ། དང་པོ་ནི། སོ་སོ་ཐར་པའི་སྡོམ་པ་དང་ཞེས་སོགས་ཚིགས་བཅད་གསུམ་སྟེ། བཤད་ཀྱི་ཉོན་ཅེས་ཉན་པར་གདམ་ནས། གང་བཤད་ན།
སོ་ཐར་ནས་ས་ལམ་གྱི་རྣམ་གཞག་གི་བར་བཅུ་གཅིག་པོ་འདི་དག་ནི་གཞུང་འདིའི་བརྗོད་བྱའི་གཙོ་བོ་བསྡུས་པ་ཡིན་ཞིང་། དེ་དག་གི་ཡན་ལག་དང་བཅས་པ་ལ་འཁྲུལ་པ་འགོག་ཅིང་མ་འཁྲུལ་པར་བསྒྲུབ་པའི་རྣམ་པར་དབྱེ་བ་བཤད། བཅུ་གཅིག་པོ་སྐབས་གང་དང་གང་དུ་བཤད་ན། སོ་སོ་ཐར་པའི་སྡོམ་པ་སྐབས་དང་པོར་བཤད་པར་བྱ་བ་ཡིན་ཏེ། དེ་དེའི་བརྗོད་བྱའི་གཙོ་བོ་ཡིན་པའི་ཕྱིར། བྱང་ཆུབ་སེམས་དཔའི་སེམས་བསྐྱེད་ནི། སྐབས་གཉིས་པར་བཤད་པར་བྱ་བ་ཡིན་ཏེ། དེ་དེའི་བརྗོད་བྱའི་གཙོ་བོ་ཡིན་པའི་ཕྱིར། གསང་སྔགས་ཀྱི་ནི་དབང་བསྐུར་བ་སྟེ་སྔགས་ཀྱི་སྡོམ་པ་ནི། སྐབས་གསུམ་པར་བཤད་པར་བྱ་བ་ཡིན་ཏེ།
དེ་དེའི་བརྗོད་བྱའི་གཙོ་བོ་ཡིན་པའི་ཕྱིར། སྡོམ་པ་གསུམ་པོ་དེ་དག་གི་ནི་དང་པོར་ལེན་པའི་ཆོ་ག་དང་། སོ་སོའི་བསླབ་པར་བྱ་བ་ནི་སྐབས་གསུམ་དུ་སོ་སོར་བསྟན་ཏོ། ། ཐེག་པ་ཆེན་པོའི་སེམས་བསྐྱེད་པའི་གནད། བདག་གཞན་བརྗེ་བའི་བྱང་ཆུབ་ཀྱི་སེམས་སྒོམ་པ་རྣམས་ནི་སྐབས་གཉིས་པ་དང་། སྟོང་ཉིད་སྙིང་རྗེའི་སྙིང་པོ་ནི། སྐབས་གསུམ་ཅར་དུ་ཅི་རིགས་པར་བསྟན་ནོ། ། རིམ་པ་གཉིས་ཀྱི་གསང་ཚིག་ལ་རིམ་གཉིས་མི་དགོས་པར་འདོད་པའི་ལོག་རྟོག་འགོག་པ་ནི། ཁ་ཅིག་འཁྲུལ་དང་མ་འཁྲུལ་མེད། ། ཅེས་སོགས་སུ་སྟོན་ཅིང་།
གསང་ཚིག་དངོས་ནི། གཞུང་འདིར་དངོས་སུ་མི་སྟོན་ལ། དབང་དང་རིམ་གཉིས་ལས་བྱུང་བའི་ཡེ་ཤེས་ཕྱག་རྒྱ་ཆེན་པོ་དང་། ཕྱི་དང་ནང་གི་རྟེན་འབྲེལ་ཟབ་མོ་དང་། རྡོ་རྗེ་ཐེག་པའི་ས་དང་ལམ་གྱི་རྣམ་གཞག་གསུམ་ནི་སྐབས་གསུམ་པར་སྟོན་ནོ། ། དེ་ལྟར་ལུས་རྣམ་གཞག་གསུངས་པ་ཆོས་ཅན། དགོས་པ་ཡོད་དེ། འཆད་པ་པོས་བཤད་སླ། ཉན་པ་པོས་བཟུང་བདེ། ཐུན་མོང་དུ་བསྟན་བཅོས་ལ་ངེས་པ་སྐྱེ་བ་སོགས་ཀྱི་དགོས་པ་ཡོད་པའི་ཕྱིར་རོ། །
གཉིས་པ་ཡན་ལག་རྒྱས་པར་བཤད་པ་ལ་གཉིས་ཏེ། དངོས་ཀྱི་དོན་དང་། དེ་ལ་རྩོད་པ་བཤད་པའོ། ། དང་པོ་ལ་གསུམ་སྟེ། སོ་ཐར་སྡོམ་པའི། བྱང་སེམས་སྡོམ་པའི། སྔགས་ཀྱི་སྡོམ་པའི་ཉམས་ལེན་བཤད་པའོ། ། དང་པོ་ལ་གསུམ་སྟེ། བརྗོད་བྱའི་གཙོ་བོ་ཆོས་ཀྱི་རྣམ་གཞག བསླབ་བྱའི་རང་བཞིན་ལས་འབྲས་ཀྱི་རྣམ་གཞག
ཐོས་བསམ་སྒོམ་གསུམ་མ་ནོར་བས་འཇུག་བསྡུ་བའོ། ། དང་པོ་ལ་གསུམ་སྟེ། དབྱེ་བའི་སྒོ་ནས་མདོར་བསྟན། སོ་སོའི་རང་བཞིན་རྒྱས་པར་བཤད། གདམ་པའི་སྒོ་ནས་འཇུག་བསྡུ་བའོ། ། དང་པོ་ནི། སོ་སོ་ཐར་ཞེས་སོགས་རྐང་པ་གཉིས་ཏེ། སོ་སོ་ཐར་པའི་སྡོམ་པ་ཆོས་ཅན། ཁྱོད་ལ་སྡེ་སྣོད་ཀྱི་སྒོ་ནས་དབྱེ་ན་གཉིས་སུ་ཡོད་དེ། ཁྱོད་ལ་ཉན་ཐོས་ལུགས་ཀྱི་སོ་ཐར་དང་།
ཐེག་ཆེན་ལུགས་ཀྱི་སོ་ཐར་གཉིས་སུ་ཡོད་པའི་ཕྱིར། གཉིས་པ་ལ་གཉིས་ཏེ། ཉན་ཐོས་ལུགས་ཀྱི་སོ་ཐར་དང་། ཐེག་ཆེན་ལུགས་ཀྱི་སོ་ཐར་བཤད་པའོ། ། དང་པོ་ལ་གཉིས་ཏེ། རིགས་བདུན་སྤྱིར་བསྟན་པ་དང་། བསྙེན་གནས་བྱེ་བྲག་ཏུ་བཤད་པའོ། ། དང་པོ་ལ་གཉིས་ཏེ། རྣམ་གཞག་སྤྱིར་བསྟན་པ། དུས་ལ་ལོག་རྟོག་དགག་པའོ། །
དང་པོ་ལ་གཉིས་ཏེ། དམ་བཅའ་འགོད་པ་དང་། སྒྲུབ་བྱེད་བཤད་པའོ། ། དང་པོ་ནི། ཉན་ཐོས་ལུགས་ཞེས་པ་ལ་འཕྲོས་ནས། ཉན་ཐོས་ལུགས་ཀྱི་སོ་ཐར་གྱི་རྣམ་གཞག་ཇི་ལྟ་བུ་ཞེ་ན། ཉན་ཐོས་རྣམས་ཀྱི་ཞེས་སོགས་ཚིགས་བཅད་གཉིས་ཏེ། ཉན་ཐོས་རྣམས་ཀྱི་ལུགས་ལ་སྐྱབས་འགྲོ་རྩོམ་བྱེད་དུ་བྱས་པའི་དགེ་བསྙེན་ནས། དགེ་སློང་གི་ནི་སྡོམ་པའི་བར་གྱི་སྡོམ་པ་རིགས་བདུན་པོ་དུས་ཇི་སྲིད་འཚོའི་བར་དུ་ལེན་པ་ཡིན་ཞིང་། རྟེན་ཤི་འཕོས་པའི་ཚེ་ན་གཏོང་བ་ནི་སྡོམ་པའོ། །
འོ་ན་སྡོམ་པ་དེ་དག་བསྲུང་བ་དོན་མེད་པར་འགྱུར་ཏེ། དེ་ཤི་བའི་ཚེ་གཏོང་བའི་ཕྱིར་ཞེ་ན། སྐྱོན་མེད་དེ། སྡོམ་པ་དེ་རྣམས་ཀྱི་འབྲས་བུ་ནི་རྟེན་ཚེ་འཕོས་ནས་ནི་འབྱུང་བར་འགྱུར་བའི་ཕྱིར་ཏེ། ཇི་སྐད་དུ། ཁྲིམས་ནི་འགྲོ་བ་བཟང་པོའི་རྒྱུད། ། ཞེས་དང་། སྦྱིན་པས་ལོངས་སྤྱོད་ཁྲིམས་ཀྱིས་བདེ། ། ཞེས་གསུང་པ་ལྟར་རོ། ། འོ་ན།
བྱང་ཆུབ་སེམས་དཔའི་སྨོན་འཇུག་གི་སྡོམ་པ་རྣམས་ཀྱང་ཤི་འཕོས་པའི་ཚེ་གཏོང་བར་ཐལ། ཉན་ཐོས་སོ་ཐར་རིགས་བདུན་དེའི་ཕྱིར་ཞེ་ན། སྐྱོན་མེད་དེ། བྱང་ཆུབ་སེམས་དཔའི་སྨོན་འཇུག་གི་སྡོམ་པ་རྣམས་རྟེན་ཤི་འཕོས་ནས་ཀྱང་སེམས་ཀྱི་རྗེས་སུ་འབྲང་བ་ཡིན་པའི་ཕྱིར་རོ། ། གཉིས་པ་ལ་གཉིས་ཏེ། རིགས་བདུན་འཆི་འཕོ་བའི་ཚེ་གཏོང་བའི་སྒྲུབ་བྱེད་དང་། དེའི་ཡན་ལག་ཏུ་སྡེ་སྣོད་ཀྱི་རྣམ་དབྱེ་བསྟན་པའོ། ། དང་པོ་ལ་རིག་པ་དང་། ལུང་གཉིས་ལས། དང་པོ་ནི།
འོ་ན་གོང་གི་སོ་ཐར་རིགས་བདུན་ཤི་བའི་ཚེ་གཏོང་བའི་སྒྲུབ་བྱེད་ཇི་ལྟ་བུ་ཞེ་ན། དེའི་ལན་སྟོན་པ་ནི། དེ་དག་གི་ནི་ཞེས་སོགས་རྐང་པ་ལྔ་སྟེ། ཉན་ཐོས་སྡེ་པའི་ལུགས་ཀྱི་སོ་ཐར་རིགས་བདུན་པོ་དེ་དག་ཤི་འཕོས་པའི་ཚེ་གཏོང་བ་ཡི་ནི་རྒྱུ་མཚན་ཡང་། འདི་ལྟར་ཉན་ཐོས་ལུགས་ལ་རྟེན་གྱི་གང་ཟག་ཤི་བའི་ཚེ་ན་སྡོམ་པ་གཏོང་སྟེ། ཉན་ཐོས་ལུགས་ལ་སྡོམ་པ་གཟུགས་ཅན་ཡིན་པའི་ཕྱིར། དེ་གཟུགས་ཅན་ཡིན་ཏེ། ཉན་ཐོས་ལུགས་ལ་སོ་ཐར་སྡོམ་པ་རྣམ་པར་རིག་བྱེད་མ་ཡིན་པའི་གཟུགས་གཙོ་བོ་ཡིན་ཅིང་། རིག་བྱེད་ཀྱི་གཟུགས་ཡིན་པའང་ཡོད་པ་གང་ཞིག ངོ་བོ་བསྒྲུབ་བྱའི་ལུས་ངག་གི་ལས་ཀྱི་ངོ་བོར་ནི་སྐྱེ་ཞིང་།
ལུས་ངག་གི་ལས་གཟུགས་ཅན་ཡིན་པར་འདོད་པའི་ཕྱིར་རོ། ། གཏན་ཚིགས་དང་པོ་གྲུབ་སྟེ། མཛོད་ལས། རྣམ་རིག་མིན་རྣམ་གསུམ་ཤེས་བྱ། ། སྡོམ་དང་སྡོམ་པ་མིན་དང་གཞན། ། སྡོམ་པ་སོ་སོ་ཐར་ཅེས་བྱ། ། དེ་བཞིན་ཟག་མེད་བསམ་གཏན་སྐྱེས། ། ཞེས་དང་། འཆལ་བའི་ཚུལ་ཁྲིམས་མི་དགེའི་གཟུགས། ། དེ་སྤོངས་ཚུལ་ཁྲིམས་རྣམ་གཉིས་སོ། །
ཞེས་དང་། དང་པོའི་རྣམ་རིག་རྣམ་རིག་མིན། ། ཞེས་པའི་རང་འགྲེལ་དུ། སྡོམ་པ་ཡང་དག་པར་བླང་བའི་རྣམ་པ་རིག་བྱེད་དང་རིག་བྱེད་མ་ཡིན་པ་དང་པོ་དག་ནི། སོ་སོ་ཐར་པ་ཞེས་བྱ་སྟེ། དང་པོར་སྡིག་པ་ལས་ཐར་པའི་ཕྱིར་ཏེ། སྤོང་པའི་ཕྱིར་ཞེས་བྱ་བའི་ཐ་ཚིག་གོ ། སོ་སོ་ཐར་པའི་སྡོམ་པ་ཞེས་ཀྱང་བྱ་སྟེ། ལུས་དང་ངག་སྡོམ་པའི་ཕྱིར་རོ། ། ལས་ཀྱི་ལམ་ཞེས་ཀྱང་བྱའོ། །
སྐད་ཅིག་མ་གཉིས་པ་ལ་སོགས་པ་ནི་སོ་སོ་ཐར་པའི་སྡོམ་པ་ཁོ་ན་ཡིན་གྱི། སོ་སོ་ཐར་པ་ནི་མ་ཡིན་ནོ། ། མཇུག་ཡིན་གྱི། ལས་ཀྱི་ལམ་དངོས་ནི་མ་ཡིན་ནོ། ། ཞེས་གསུང་པའི་ཕྱིར། འོ་ན་བསམ་གཏན་དང་། ཟག་མེད་ཀྱི་སྡོམ་པ་གཉིས་ཀྱང་། ཤི་འཕོས་པའི་ཚེ་གཏོང་བར་ཐལ། དེ་གཟུགས་ཅན་ཡིན་པའི་ཕྱིར་ཞེ་ན། བསམ་གཏན་དང་ཟག་མེད་ཀྱི་སྡོམ་པ་ཡང་།
ཚེ་འདིའི་གཟུགས་ཅན་རྟེན་ཤི་འཕོས་པའི་ཚེ་གཏོང་སྟེ། རྟེན་བོར་བའི་ཕྱིར་རོ། ། གཞན་དུ་ན། སོ་ཐར་གྱི་སྡོམ་པ་ཤི་འཕོས་པས་གཏོང་བའི་སྒྲུབ་བྱེད་དུ། རྟེན་བོར་བའི་ཕྱིར། ཞེས་བཀོད་པ་ལ་འབྲེལ་ཅི་ཞིག་ཡོད། འོ་ན། བསམ་གཏན་དང་། ཟག་མེད་ཀྱི་སྡོམ་པ་ཐོབ་ལ་མ་ཉམས་པའི་གང་ཟག ཚེ་ཕྱི་མར་སྡོམ་པ་དེ་གཉིས་དང་རྟེན་མི་ལྡན་པར་འགྱུར་རོ་སྙམ་ན་ཤི་འཕོས་པའི་སྐད་ཅིག་གཉིས་པར་ཚེ་ཕྱི་མའི་ཕུང་པོ་གྲུབ་པའི་ཚེ།
ཚེ་ཕྱི་མའི་དབང་དུ་བྱས་པའི་སྡོམ་པ་དེ་གཉིས་ཀྱི་ཐོབ་པ་འབྱུང་བ་ནི། ཉན་ཐོས་པའི་ལུགས་སྟེ། དཔེར་ན། ཕྱིར་མི་འོང་འདོད་པའི་རྟེན་ཅན་ཤི་འཕོས་ནས། གཟུགས་མེད་ཁམས་སུ་སྐྱེས་པའི་ཚེ། འདོད་པའི་རྟེན་ལ་ཡོད་པའི་ཟག་མེད་ཀྱི་སྡོམ་པ་གཏོང་ཡང་གཟུགས་མེད་ཀྱི་རྟེན་ལ་ཡོད་པའི་ཟག་མེད་ཀྱི་སྡོམ་པ་གསར་དུ་ཐོབ་པ་བཞིན་ནོ། ། ཞེས་ཀུན་མཁྱེན་གསུང་ངོ་། ། གཉིས་པ་ལུང་གི་སྒྲུབ་བྱེད་ནི། འདི་ནི་ཆོས་མངོན། ཞེས་སོགས་རྐང་པ་དྲུག་སྟེ།
ཉན་ཐོས་སོ་ཐར་རིགས་བདུན་པོ་ཤི་འཕོས་པའི་ཚེ་གཏོང་བ་འདི་ནི། རིགས་པས་གྲུབ་པར་མ་ཟད་ལུང་གིས་ཀྱང་གྲུབ་སྟེ། ཆོས་མངོན་པའི་མདོ་ལས། སྡོམ་པ་བླང་པ་དང་འགལ་བ་བསླབ་པ་ཕུལ་བ་དང་། སྡོམ་པའི་རྟེན་བོར་བ། ཤི་འཕོས་པ་དང་། རྟེན་ཉམས་པ། ཕོ་མོའི་མཚན་གཉིས་དག་ནི་ལྷན་ཅིག་ཏུ་བྱུང་བ་དང་། གཞི་མེད་པ་ལོག་ལྟས་དགེ་བའི་རྟེན་རྩ་བ་ཆད་པ་དང་། ཁས་བླངས་པ་དུས་ལས་འདས་པ།
མཚན་མོ་འདས་པ་ལས་སོ་སོ་ཐར་པའི་འདུལ་བ་སྟེ། སྡོམ་པ་གཏོང་ཞེས་གསུང་པ་ཉན་ཐོས་ཀྱི་ལུགས་འདི་ལ་སྒྲུབ་བྱེད་ཚད་མ་ཡིན་པའི་ཕྱིར། དེ་ལ་དང་པོ་བཞི་ནི་རིགས་བརྒྱད་ཆར་གྱི་གཏོང་རྒྱུ་ཡིན་ལ། ཕྱི་མ་ནི་བསྙེན་གནས་ཁོ་ནའི་གཏོང་རྒྱུ་ཡིན་ནོ། ། གཉིས་པ་ལ། རིགས་པ་དང་། ལུང་དྲན། དང་པོ་ནི། འོ་ན། བྱང་སེམས་ཀྱི་སྡོམ་པ་ཡང་རྟེན་ཤི་འཕོས་པའི་ཚེ་གཏོང་བར་འགྱུར་རོ། །
སྙམ་ན། དེའི་ལན་དུ། བྱང་ཆུབ་སེམས་དཔའི་སྡོམ་པ་ནི། ། ཞེས་སོགས་ཚིགས་བཅད་གཅིག་ཏེ། བྱང་ཆུབ་སེམས་དཔའི་སྨོན་འཇུག་གི་སྡོམ་པ་ཀུན་སློང་བྱང་ཆུབ་མ་ཐོབ་བར་ལ་སོགས་པ་ཇི་སྲིད་བསྲུང་བའི་ཕན་སེམས་མ་ཉམས་པའམ་གཏོང་བྱེད་ཀྱི་རྒྱུ་རྩ་ལྟུང་སོགས་མི་མཐུན་ཕྱོགས་ཀྱིས་མ་ཉམས་པ་དེ་ཡི་བར་དུ་ཡོད་དེ། བྱང་ཆུབ་སེམས་དཔའི་སྨོན་འཇུག་གི་སྡོམ་པ་ནི། བྱང་ཆུབ་སྙིང་པོའི་བར་ལ་སོགས་པ་ཕན་སེམས་ཇི་ལྟར་འདོད་པ་ལས་སྐྱེ་བའི་ཕྱིར། ཁོ་ན་རེ། དེ་ལྟ་ན་ཡང་། བྱང་སེམས་ཀྱི་སྡོམ་པ་འཆི་འཕོ་བའི་ཚེ་གཏོང་སྟེ།
དེའི་ཚེ་རྟེན་མེད་པའི་ཕྱིར་ཏེ། དེ་གཟུགས་ཅན་ཡིན་པས་སོ། ། སྙམ་ན་སྐྱོན་མེད་དེ། སྡོམ་པ་གཟུགས་ཅན་མིན་པར་ཀུན་སློང་གི་ཤེས་པའི་ངོ་བོར་སྐྱེས་པ་དེས་ན་སྟེ་དེའི་ཕྱིར་རོ། ། གཉིས་པ་ནི། མདོ་རྒྱུད་བསྟན་བཅོས་ཞེས་སོགས་རྐང་པ་གཉིས་ཏེ། བྱང་སེམས་ཀྱི་སྡོམ་པ་ཤི་འཕོས་པའི་ཚེ་མི་གཏོང་བར། ཀུན་སློང་གི་འཕེན་སེམས་མ་ཉམས་བར་དུ་ཡོད་པ་དེ་ཉིད་ལུང་གིས་ཀྱང་འགྲུབ་སྟེ། དེ་ཐེག་པ་ཆེན་པོའི་མདོ་རྒྱུད་བསྟན་བཅོས་ཐམས་ཅད་ཀྱི་དགོངས་པ་ཡིན་པའི་ཕྱིར་ཏེ། ཞིང་གི་ཡོན་ཏན་བཀོད་པའི་མདོ་ལས།
བདག་ནི་བྱང་ཆུབ་རིང་ཚུལ་དུ། ། འཚང་རྒྱར་མོས་ཤིང་སྤྲོ་བ་མེད། ། ཕྱི་མཐར་ཐུག་པའི་བར་དུ་ཡང་། ། སེམས་ཅན་གཅིག་ཕྱིར་བཅད་པར་བགྱི། ། ཞེས་པ་དང་། སྐྱེས་རབས་ལས། ལས་ཀྱི་རྣམ་པར་སྨིན་པ་བསམ་མི་ཁྱབ། ། སྙིང་རྗེའི་བདག་ཉིད་ཅན་ཡང་དུད་འགྲོར་སྐྱེ། ། དེར་ཡང་ཆོས་ཀྱི་འདུ་ཤེས་ཉམས་པ་མེད། ། ཅེས་དང་།
ནོར་བུ་ཐིག་ལེའི་རྒྱུད་དུ། བདག་ཆེ་གེ་མོ་ཞེས་བྱ་བ། དུས་འདི་ནས་ཇི་སྲིད་བྱང་ཆུབ་སྙིང་པོ་ལ་ཐུག་གི་བར་དུ་ཞེས་པ་དང་། བྷུ་རི་པས། བདག་ཀྱང་དེང་ནས་བྱང་ཆུབ་བར། ། ལུས་དང་སྲོག་ལ་ལྟོས་མེད་པར། ། བསླབ་རྣམས་མགོན་བཞིན་བསྲུང་ལ་གནས། ། ཡེ་ཤེས་ཐུགས་ཀྱི་དགོངས་སུ་གསོལ། ། ཞེས་པ་དང་། སྤྱོད་འཇུག་ལས།
བྱང་ཆུབ་སྙིང་པོར་མཆིས་ཀྱི་བར། ། སངས་རྒྱས་རྣམས་ལ་སྐྱབས་སུ་འཆི། ། ཞེས་དང་། བཞི་བརྒྱ་པར། དེ་ཉིད་སྒོམ་པས་སྐྱེ་བ་འདིར། ། གལ་ཏེ་གྲུབ་པར་མ་གྱུར་ཀྱང་། ། སྐྱེ་བ་གཞན་དུ་འབད་མེད་པར། ། ངེས་པར་འགྲུབ་འགྱུར་ལས་བཞིན་ནོ། ། ཞེས་དང་། བྱང་སར།
ཚེ་བརྗེས་སུ་ཟིན་ཡང་། འོག་དང་སྟེང་དང་ཐད་ཀ་ཐམས་ཅད་དུ་སྐྱེས་པ་ན། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་སྤོངས་བར་མི་འགྱུར་རོ། ། བྱང་ཆུབ་སེམས་དཔའི་ཚེ་བརྗེས་ཏེ་རྗེད་ན་ཡང་། དགེ་བའི་བཤེས་གཉེན་བསྟེན་པ་ལ་བརྟེན་ནས་དྲན་པ་བསོ་བའི་ཕྱིར། ཡང་དང་ཡང་ནོད་པར་བྱེད་པར་ཟད་ཀྱི། གསར་དུ་ཡང་དག་པར་ལེན་པར་བྱེད་པ་ནི་མ་ཡིན་ནོ། ། ཞེས་དང་། དེའི་འགྲེལ་པ་རྒྱ་མཚོའི་སྤྲིན་གྱིས་མཛད་པར། འོག་ཅེས་བྱ་བ་ནི་ངན་སོང་རྣམས་ཏེ།
སྨོན་ལམ་གྱི་སྟོབས་དང་། དབང་གི་སྦྱོར་བས་སེམས་ཅན་ཡོངས་སུ་སྨིན་པར་བྱ་བའི་དོན་དུ་ནི་ངན་སོང་དུ་སྐྱེས་ན་ཡང་། སྡོམ་པ་ཡོངས་སུ་བཏང་བ་མེད་དེ། གཏོང་བའི་རྒྱུ་མེད་པའི་ཕྱིར་རོ། ། སྟེང་ཞེས་བྱ་བ་ནི་ལྷ་རྣམས་ཀྱི་ནང་དུའོ། ། ཐད་ཀ་ཞེས་བྱ་བ་ནི་མི་རྣམས་ཀྱི་ནང་དུའོ། ། ཞེས་སོགས་དང་། རྗེས་སུ་འབྲང་བ་ཁོ་ནར་འགྱུར་ཏེ། དྲན་པ་བསོ་བའི་ཕྱིར། ཡང་ཡང་གནོས་ན་ཡང་ཉེས་པ་མེད་དོ། །
ཞེས་དང་། གནས་བརྟན་བྱང་བཟང་གིས་ཀྱང་། དྲན་པ་བརྗེད་ཀྱང་སྔོན་གོམ་པའི་དབང་དང་། ཞེས་སོགས་རྒྱ་ཆེར་གསུང་པའི་ཕྱིར་རོ། ། འདིར་བྱང་སེམས་ཀྱི་སྡོམ་པ་རྟེན་ཤི་འཕོས་པའི་ཚེ་མི་གཏོང་བའི་དམ་བཅའ་དང་། སྒྲུབ་བྱེད་གཉིས་བྱུང་བ་ནི། འོག་གི་ཕྱོགས་སྔ་སྨྲ་བ་པོས། སོ་ཐར་རིགས་བདུན་སེམས་ཇི་སྲིད་འཚོའི་བར་དུ་ལེན་པ། སེམས་བསྐྱེད་རྐུ་ཐབས་མར་འདོད་པ་ལ། དེ་ནི་སྡེ་སྣོད་ཀྱི་རྣམ་དབྱེ་མ་ཤེས་པའི་ཉེས་པ་ཡིན་ཏེ།
སྡོམ་པ་སྲོག་ཇི་སྲིད་འཚོའི་བར་དུ་ལེན་པ་ཉན་ཐོས་ཀྱི་ལུགས་དང་། བྱང་ཆུབ་མ་ཐོབ་ཀྱི་བར་དུ་ལེན་པ་བྱང་སེམས་ཀྱི་སྡེ་སྣོད་ཀྱི་ལུགས་ཡིན་པའི་ཕྱིར། ཞེས་བསྟན་པའི་དོན་དུ་ཡིན་ཏེ། འོག་ཏུ། སྡེ་སྣོད་རྣམ་དབྱེ་མེད་པར་ཟད། ། ཅེས་འབྱུང་བ་དང་དོན་གཅིག་གོ་ཞེས་གསུངས། འདི་ནི། དབྱེ་བའི་སྐབས་སུ། སྡེ་སྣོད་ཀྱི་སྒོ་ནས་དབྱེ་བ་དང་། ལུགས་གཉིས་པོ་ཡང་།
སྡེ་སྣོད་ཀྱི་སྒོ་ནས་འཇོག་པའི་གནད་དམ་པ་ཡིན་ནོ། ། གཉིས་པ་དུས་ལ་ལོག་རྟོག་དགག་པ་ལ་གཉིས་ཏེ། ཕྱོགས་སྔ་མ་བརྗོད་པ་དང་། དེ་དགག་པའོ། ། དང་པོ་ནི། ཁ་ཅིག་ཞེས་སོགས་རྐང་པ་གཉིས་ཏེ། ཁ་ཅིག་ན་རེ་འབྲི་ཁུང་པ་རྣམས། ཇི་སྲིད་འཚོའི་སྒྲ། ལུས་ཇི་སྲིད་འཚོ་དང་། སེམས་ཇི་སྲིད་འཚོ་གཉིས་ལ་འཇུག་པ་ལས།
སོ་ཐར་རིགས་བདུན་ཇི་སྲིད་འཚོའི་བར་དུ་ལེན་པ་ནི། སེམས་ཇི་སྲིད་འཚོ་ལ་དགོངས་པ་ཡིན་ཏེ། འདི་ནི་སེམས་བསྐྱེད་རྐུ་ཐབས་མ་ཡིན་ནོ། ། ཞེས་ཟེར་རོ། ། གཉིས་པ་ལ་གསུམ་སྟེ། སྒྲུབ་བྱེད་མེད་པས་མདོར་བསྟན། གནོད་བྱེད་ཡོད་པས་རྒྱས་པར་བཤད། སྨད་པའི་གནས་སུ་བསྟན་པས་འཇུག་བསྡུ་བའོ། ། དང་པོ་ནི། དེ་འདྲ་ཞེས་སོགས་རྐང་པ་གཉིས་ཏེ།
སོ་ཐར་རིགས་བདུན་བྱང་ཆུབ་མ་ཐོབ་བར་དུ་ལེན་པ་དེ་མི་འཐད་དེ། སོ་ཐར་རིགས་བདུན་སེམས་ཇི་སྲིད་འཚོའི་བར་དུ་ལེན་པ་དེ་འདྲ་མདོ་རྒྱུད་ལས་མ་གསུང་པས། སངས་རྒྱས་ཀྱི་དགོངས་པ་མིན་ཅིང་། རྒྱན་དྲུག་མཆོག་གཉིས་ལ་སོགས་པ་མཁས་པའི་གཞུང་ལས་དེ་མ་བཤད་པའི་ཕྱིར་རོ། ། གཉིས་པ་ལ་གཉིས་ཏེ། གནོད་བྱེད་ཀྱི་རིགས་པ་དངོས་དང་། དེའི་ཉེས་སྤོང་གི་ལན་དགག་པའོ། ། དང་པོ་ནི། དེ་ལྟ་ཡིན་ན། ཞེས་སོགས་རྐང་པ་བཅུ་སྟེ།
ཤེས་བྱ་ཆོས་ཅན། ཉན་ཐོས་ཀྱི་སྡོམ་པ་དང་། ཐེག་ཆེན་གྱི་སྡོམ་པ་ལ་དུས་ཀྱི་སྒོ་ནས་ཁྱད་པར་མེད་པར་འགྱུར་ཏེ། ཉན་ཐོས་ལུགས་ཀྱི་སོ་ཐར་རིགས་བདུན་སེམས་ཇི་སྲིད་འཚོའི་བར་དུ་ལེན་པ་དེ་ལྟ་ཡིན་པའི་ཕྱིར་ནའོ། ། ཉན་ཐོས་དང་ཐུན་མོང་བའི་སྐྱབས་འགྲོ་དང་། ཐེག་ཆེན་ཐུན་མོང་མ་ཡིན་པའི་སྐྱབས་འགྲོ་གཉིས་སུ་དབྱེར་མི་རུང་བར་ཐལ། རྟགས་སྔ་མ་དེའི་ཕྱིར། འདོད་མི་ནུས་ཏེ། ཀུན་ཏུ་འགྲོ་དང་ཁས་ལེན་རྟོག་དང་ཟིལ་མནོན་པར། ། དབྱེ་བའི་རང་བཞིན་དོན་རྣམས་བཞི་ཡི་ཁྱད་པར་གྱིས། །
ཐེག་པ་མཆོག་ཕྱིར་དཀོན་མཆོག་སྐྱབས་རབ་སོང་བ་གང་། ། དེ་ཉིད་སྐྱབས་སུ་སོང་བ་རྣམས་ཀྱི་ནང་ན་མཆོག་ཅེས་བྱ། ། ཞེས་གསུངས་པའི་ཕྱིར། ཡང་ཉན་ཐོས་དང་། ཐེག་ཆེན་གྱི་སྡོམ་པ་འབོགས་པའི་སྦྱོར་དངོས་རྗེས་གསུམ་གྱི་ཆོ་ག་དང་། སྡོམ་པ་དེ་གཉིས་ཀྱི་བསླབ་བྱའང་གཅིག་ཏུ་འགྱུར་བར་ཐལ། ཁས་བླངས་དེའི་ཕྱིར། རྟེན་ཤི་འཕོས་པའི་ཚེ་དགེ་སློང་གི་སྡོམ་པ་མི་འདོར་བར་ཐལ། དགེ་སློང་གི་སྡོམ་པ་སེམས་ཇི་སྲིད་འཚོའི་བར་དུ་ལེན་པ་ཡིན་པའི་ཕྱིར། རྟགས་དངོས།
འདོད་ན། བསླབ་པ་ཕུལ་བ་དང་། ལ་སོགས་པ་མཚན་གཉིས་ཅིག་ཅར་བྱུང་བ་དང་། ལོག་བལྟས་དགེ་རྩ་ཆད་པ་སོགས་སྡོམ་པའི་གཏོང་རྒྱུ་གཞན་གྱིས་ཀྱང་། དགེ་སློང་གི་སྡོམ་པ་གཏོང་བ་མི་སྲིད་པར་འགྱུར་བར་ཐལ། རྟེན་གྱི་གང་ཟག་ཤི་འཕོས་པའི་ཚེ་ཡང་དགེ་སློང་གི་སྡོམ་པ་མི་འདོར་བ་གང་ཞིག བསླབ་པ་ཕུལ་བ་སོགས་བཞི་པོ་དེ་དགེ་སློང་གི་སྡོམ་པའི་གཏོང་རྒྱུ་ཡིན་པར་མཚུངས་པའི་ཕྱིར་ནའོ། ། གཉིས་པ་ལ་གཉིས་ཏེ། ཉེས་སྤོང་བརྗོད་པ་དང་། དེ་དགག་པའོ། །
དང་པོ་ནི། དེ་ལ་ཁ་ཅིག་ཞེས་སོགས་རྐང་པ་ལྔ་སྟེ། སོ་ཐར་རིགས་བདུན་སེམས་ཇི་སྲིད་འཚོའི་བར་དུ་ལེན་པ་ལ་སྒྲུབ་བྱེད་མེད་ཅིང་། གནོད་བྱེད་བརྗོད་པ་དེ་ལ་བཀའ་གདམས་པ་ཁ་ཅིག ཉེས་སྤོང་འདི་སྐད་དུ། གལ་ཏེ་ཐེག་པ་ཆེན་པོའི་སེམས་བསྐྱེད་ཀྱིས་ནི་མ་ཟིན་པའི་སོ་ཐར་ཀྱི་སྡོམ་པ། རྟེན་ཤི་བའི་ཚེ་གཏོང་ན་ཡང་། བྱང་ཆུབ་སེམས་ཀྱིས་ཟིན་པ་ཡི་སོ་ཐར་གྱི་སྡོམ་པ་རྟེན་ཤི་འཕོས་པའི་ཚེ་གཏོང་བ་མི་སྲིད་ལོ། གཉིས་པ་ལ་བཞི་ཏེ། གཏོང་རྒྱུ་གནས་ལའང་མཚུངས་པར་ཐལ་བ།
འདོད་པ་ལ་གནོད་བྱེད་བསྟན་པ། རྩ་བའི་ཉེས་སྤོང་ལ་གནོད་བྱེད་བསྟན་པ། བསྙེན་གནས་ལའང་མཚུངས་པར་ཐལ་བའོ། ། དང་པོ་ནི། འོ་ན་སེམས་བསྐྱེད་ཀྱི་ཞེས་སོགས་རྐང་པ་ལྔ་སྟེ། འོ་ན། ཐེག་ཆེན་སེམས་བསྐྱེད་ཀྱིས་ཟིན་པའི་དགེ་སློང་གི་སྡོམ་པ་ལ་སོགས་པ་སྡོམ་པ་རིགས་གཞན་རྣམས་དགོས་པའི་དབང་གི་བསླབ་པ་ཕུལ་བ་དང་། རྟེན་ཤི་འཕོས་པ་དང་། ལོག་བལྟས་དགེ་བའི་རྩ་བ་ཆད་པ་དང་། ལ་སོགས་པ་མཚན་གཉིས་ཅིག་ཅར་དུ་བྱུང་བ་སྡོམ་པའི་གཏོང་རྒྱུ་ཀུན་གྱིས་མི་གཏོང་བར་འགྱུར་བར་ཐལ།
ཐེག་ཆེན་སེམས་བསྐྱེད་ཀྱིས་ཟིན་པའི་དགེ་སློང་གི་སྡོམ་པ་སོགས་ཤི་འཕོས་པའི་ཚེ་མི་གཏོང་བ་ཡིན་པའི་ཕྱིར་རོ། ། གཉིས་པ་ནི། དེ་ལྟ་ཡིན་ན་ཞེས་སོགས་རྐང་པ་གསུམ་སྟེ། ཐེག་ཆེན་སེམས་བསྐྱེད་ཀྱིས་ཟིན་པའི་དགེ་སློང་གི་སྡོམ་པ་ཕུལ་བའི་རྗེས་སུ་ཡང་བསྲུང་དགོས་པར་འགྱུར་ཞིང་། ཕུལ་བའི་རྗེས་སུ་མ་བསྲུང་ན་དགེ་སློང་གི་སྡོམ་པ་ཉམས་པར་འགྱུར་བར་ཐལ། ཐེག་ཆེན་སེམས་བསྐྱེད་ཀྱིས་ཟིན་པའི་དགེ་སློང་གི་སྡོམ་པ། བསླབ་པ་ཕུལ་བས་མི་གཏོང་བར་འདོད་པ་དེ་ལྟ་འདོད་པ་ཡིན་ཕྱིར་ནའོ། ། གསུམ་པ་ནི། ཤི་འཕོས་ནས་ཀྱང་ཞེས་སོགས་རྐང་པ་བཅུ་གཅིག་སྟེ། ཐེག་ཆེན་དགེ་སློང་ཤི་འཕོས་ནས་ཀྱང་དགེ་སློང་དུ་འགྱུར་བར་ཐལ།
ཐེག་ཆེན་སེམས་བསྐྱེད་ཀྱིས་ཟིན་པའི་དགེ་སློང་གི་སྡོམ་པ་རྟེན་ཤི་འཕོས་པའི་ཚེ་མི་གཏོང་བའི་ཕྱིར། རྟགས་དངོས། འདོད་ན། རྟགས་གལ་ཏེ་ཐེག་ཆེན་དགེ་སློང་དེ་ནི། ཤི་འཕོས་ནས་ལྷར་སྐྱེས་ན་ཡང་། ལྷ་ཡི་དགེ་སློང་སྲིད་པར་འགྱུར་བ་དང་། དེ་མིར་སྐྱེས་ན་ཡང་། ལོ་ཉི་ཤུ་མ་ལོན་པའི་བྱིས་པ་ལའང་སྡོམ་པ་བླང་མི་དགོས་པར་དགེ་སློང་དུ་འགྱུར་བར་ཐལ། དགེ་སློང་དེ་ཤི་འཕོས་ནས་ཀྱང་དགེ་སློང་དུ་འགྱུར་བའི་ཕྱིར། དེ་ཡང་འདོད་ན།
དེ་འདྲའི་བྱིས་པ་དེ་ལ་མི་བསད་པ་སོགས་ཀྱི་ལྟུང་བ་འཆབ་བཅས་བྱུང་བར་གྱུར་ན། དགེ་སློང་གི་སྡོམ་པ་ཉམས་པར་འགྱུར་བར་ཐལ། དེ་ལྟ་བུའི་བྱིས་པ་དེ་དགེ་སློང་ཡིན་པའི་ཕྱིར། འདོད་ན། དེ་ལྟ་བུའི་བྱིས་པས། སླར་ཡང་དགེ་སློང་གི་སྡོམ་པ་བླང་དུ་མེད་པར་འགྱུར་བར་ཐལ། འདོད་པའི་ཕྱིར། ཁྱབ་པ་ཡོད་དེ། རྩ་ལྟུང་འཆབ་བཅས་ཀྱིས་སྡོམ་པ་ཉམས་ནས་འཆབ་སེམས་སྐྱེས་པ་ལ་སླར་ཡང་སྡོམ་པ་བླང་དུ་མེད་པར་འདུལ་བ་ལས་གསུངས་པའི་ཕྱིར་ཏེ། ལུང་ལས།
དགེ་སློང་གིས་གནས་དེ་ལྟ་བུ་དེ་བྱས་ན་བྱས་མ་ཐག་དགེ་སློང་དུ་མི་རུང་། དགེ་སྦྱོང་དུ་མི་རུང་། ཤཱཀྱའི་སྲས་སུ་མི་རུང་། དགེ་སློང་གི་དངོས་པོ་ལས་ཉམས་པར་འགྱུར་ཏེ། དེའི་དགེ་སྦྱོང་གི་ཚུལ་ཞིག་པར་འགྱུར་ཞིང་། ཉམས་པ། བཅོམ་པ། ལྟུང་བ། ཕམ་པར་གྱུར་པ་སྟེ། དེའི་དགེ་སྦྱོང་གི་ཚུལ་ཕྱིས་བླང་དུ་མེད་པར་འགྱུར་རོ་ཞེས་དང་།
གསུམ་བརྒྱ་པ་ལས། མི་བསོད་ལ་སོགས་རྣམ་བཞི་ཡིས། ། དགེ་ཚུལ་གཅིག་ནི་བཞི་འགྱུར་ན། ། དགེ་སློང་བཞིན་དུ་དགེ་ཚུལ་ལའང་། ། ཕྱིས་ནས་སྡོམ་སྐྱེའི་སྐལ་བ་མེད། ། ཅེས་གསུངས་པའི་ཕྱིར། ལྷ་དང་ལོ་ཉི་ཤུ་མ་ལོན་པའི་བྱིས་པའི་དགེ་སློང་ནི། འདུལ་བའི་སྡེ་སྣོད་རྣམས་ལས་བཀག་སྟེ། མདོ་རྩ་བར། མི་མིན་པའི་འགྲོ་བ་པ་ནི།
སྡོམ་པའི་ཞིང་ཉིད་མིན་ནོ། ། ཞེས་དང་། ལས་ཀྱི་གཞིར། ལོ་ཉི་ཤུ་མ་ལོན་པ་མ་ཡིན་ནམ། ཞེས་གསུངས་པའི་ཕྱིར་རོ། ། བཞི་པ་ནི། སེམས་བསྐྱེད་ལྡན་པའི་ཞེས་སོགས་རྐང་པ་དྲུག་ཏེ། སང་ཉི་མ་ཤར་ཕན་ཆད་དུས་རྟག་ཏུ་བསྙེན་གནས་ཀྱི་སྡོམ་པ་བསྲུང་དགོས་པར་འགྱུར་ཞིང་། དེ་ལྟར་བསྲུང་བ་མིན་ན། བསྙེན་གནས་ཀྱི་སྡོམ་པ་ཉམས་པར་འགྱུར་བར་ཐལ།
ཐེག་ཆེན་སེམས་བསྐྱེད་དང་ལྡན་པའི་བསྙེན་གནས་ཀྱང་ནང་པར་ཉི་མ་ཤར་ཕན་ཆད་ཡོད་པའི་ཕྱིར་ཏེ། ཐེག་ཆེན་སེམས་བསྐྱེད་དང་ལྡན་པའི་དགེ་སློང་གི་སྡོམ་པ་ཤི་འཕོས་ནས་ཀྱང་ཡོད་པ་གང་ཞིག རྒྱུ་མཚན་མཚུངས་པའི་ཕྱིར། ཁོ་ནང་པར་ཉི་མ་ཤར་བའི་ཚེ་བསྙེན་གནས་ཀྱི་སྡོམ་པ་གཏོང་སྟེ། མཚན་མོ་འདས་པ་བསྙེན་གནས་ཀྱི་སྡོམ་པའི་གཏོང་རྒྱུ་ཡིན་པའི་ཕྱིར་ཞེས་ཟེར་ན་ནི། འོ་ན་ཐེག་ཆེན་སེམས་བསྐྱེད་ཀྱིས་ཟིན་པའི་དགེ་སློང་གི་སྡོམ་པ་རྒྱུན་དུ་སྟེ་ཤི་འཕོས་ནས་ཀྱང་འབྱུང་བ་འགལ་བར་ཐལ། སང་ཉི་མ་ཤར་བའི་ཚེ་བསྙེན་གནས་ཀྱི་སྡོམ་པ་གཏོང་བ་ནི་གང་ཞིག མཚན་མོ་འདས་པ་བསྙེན་གནས་ཀྱི་སྡོམ་པའི་གཏོང་རྒྱུ་དང་། རྟེན་ཤི་འཕོས་པ་དགེ་སློང་གི་སྡོམ་པའི་གཏོང་རྒྱུ་ཡིན་པར་མཚུངས་པའི་ཕྱིར་རོ། ། གསུམ་པ་སྨད་པའི་གནས་སུ་མཛད་པས་འཇུག་བསྡུ་བ་ནི།
དེས་ན། ཞེས་སོགས་ཚིགས་བཅད་གཅིག་སྟེ། ཉན་ཐོས་སོ་ཐར་སེམས་ཇི་སྲིད་འཚོའི་བར་དུ་ལེན་པ་ལ། སྒྲུབ་བྱེད་མེད་ཅིང་གནོད་བྱེད་ཡོད་པ་དེས་ན། ཉན་ཐོས་ཀྱི་སོ་སོ་ཐར་པའི་སྡོམ་པ་རིགས་བདུན་རྟེན་གྱི་གང་ཟག་ཤི་འཕོས་པའི་ཚེའང་མི་གཏོང་བར་ཡོད་དོ། ། ཞེས་སྨྲ་བའི་སྐྱེས་བུ་་་་་་འབྲི་ཁུང་པ་དེ་ལ་ནི། ཐེག་པ་ཆེ་ཆུང་གི་སྡེ་སྣོད་ཀྱི་རྣམ་དབྱེ་མེད་པར་ཟད་པ་ཡིན་ཏེ། ཉན་ཐོས་སོ་ཐར་རིགས་བདུན་སེམས་ཇི་སྲིད་འཚོའི་བར་དུ་ལེན་པ་ཐེག་པ་ཆེ་ཆུང་གི་སྡེ་སྣོད་གང་དུའང་གསུང་པ་མེད་པའི་ཕྱིར་རོ། ། སྤྱིར་སོ་ཐར་གྱི་སྡོམ་པ་ཙམ་སེམས་ཇི་སྲིད་འཚོའི་བར་དུ་ལེན་པ་ལ་སྐྱོན་བསྟན་པ་མིན་ཏེ། རྗེ་བཙུན་རྩེ་མོས།
བྱང་སེམས་ཀྱི་སྡོམ་པ་ལ་སོ་ཐར་གྱིས་ཁྱབ་པར་གསུང་ཞིང་། རྩ་ལྟུང་འཁྲུལ་སྤོང་དུ། དབང་བསྐུར་གྱི་ཆོ་ག་གཅིག་པུ་ལ་བརྟེན་ནས། སྡོམ་པ་གསུམ་ཆར་ཐོབ་པར་གསུང་པ་དང་། འདིར་ཡང་། དབང་བཞི་བླངས། ། དེ་ཡི་སྡོམ་པ་གསུམ་ལྡན་འགྱུར། ། ཞེས་གསུངས་པས། དེ་ལྟ་བུའི་སོ་ཐར་ནི། སྡོམ་པ་གཞན་གཉིས་པོ་མ་བཏང་བའི་བར་དུ་ཡོད་པའི་ཕྱིར་རོ། །
གཉིས་པ་བསྙེན་གནས་བྱེ་བྲག་ཏུ་བཤད་པ་ལ་གཉིས་ཏེ། རྣམ་གཞག་སྤྱིར་བསྟན་པ་དང་། ལོག་རྟོག་བྱེ་བྲག་ཏུ་དགག་པའོ། ། དང་པོ་ལ་གཉིས་ཏེ། ཉན་ཐོས་སྡེ་གཉིས་ཀྱི་བསྙེན་གནས་ཀྱི་ཁྱད་པར་དང་། ཐེག་པ་ཆེ་ཆུང་གི་བསྙེན་གནས་ཀྱི་ཁྱད་པར་རོ། ། དང་པོ་ལ། བྱེ་བྲག་སྨྲ་བའི་དང་། མདོ་སྡེ་པའི་ལུགས་གཉིས་ལས། དང་པོ་ནི།
བྱེ་བྲག་སྨྲ་བའི་ཞེས་སོགས་ཚིགས་བཅད་གཅིག་སྟེ། ཉན་ཐོས་བྱེ་བྲག་ཏུ་སྨྲ་བའི་ལུགས་ལ། རིགས་བདུན་དུ་མ་ཟད། བསྙེན་གནས་ཀྱང་ཡུལ་དགེ་སློང་ཁོ་ན་ལས་ལེན་དགོས་ཏེ། འདུལ་བ་ལས། བསྙེན་པར་མ་རྫོགས་པ་དག་ནི། བསྙེན་པར་རྫོགས་པའི་དགེ་འདུན་གྱིས་ཡོངས་སུ་བཟུང་བ་ཙམ་མོ། ། ཞེས་བསྙེན་པར་མ་རྫོགས་པ་དག་གིས་གཞན་ལ་སྡོམ་པ་འབོག་རྒྱུ་མི་རུང་བར་གསུང་པ་དང་། མཛོད་ལས། ནང་པར་གཞན་ལས་ནོད་པར་བྱ། །
ཞེས་དང་། སོ་སོ་ཐར་ཅེས་པ་དང་། གཞན་གྱི་རྣམ་རིག་བྱེད་སོགས་ཀྱི། ། ཞེས་པའི་འགྲེལ་པར། དེ་ཡང་དག་དགེ་འདུན་ནམ། གང་ཟག་ལས་ཏེ། དགེ་སློང་དང་། དགེ་སློང་མ་དང་། དགེ་སློབ་མའི་སྡོམ་པ་རྣམས་ནི་དགེ་འདུན་ལས་སོ། ། གཞན་དག་ནི་གང་ཟག་ལས་སོ། །
ཞེས་གསུང་པས། སོ་ཐར་གཞན་ལྔ་ལེན་པའི་ཡུལ་དགེ་སློང་དུ་གྲུབ་སྟེ། དགེ་འདུན་དང་། གང་ཟག་གི་ཟླས་ཕྱེ་བའི་དགེ་འདུན་ནི། དགེ་སློང་བཞི་ཡན་ཆད་ཚོགས་པ་དང་། གང་ཟག་ནི། དགེ་སློང་གསུམ་མན་ཆད་ལ་འཇུག་པའི་ཕྱིར་དང་། ཕྱིར་བཅོས་ཀྱི་གཞིར་ལྟུང་བ་འཐོལ་བ་དང་། བཤགས་པའི་ཡུལ་བསྙེན་པར་མ་རྫོགས་པས་མི་རུང་བར་བཤད་པས་ཀྱང་འགྲུབ་སྟེ། ལྟུང་བ་འཐོལ་བཤགས་ཀྱི་ཡུལ་དུ་མི་རུང་ན།
སྡོམ་པ་ལེན་པའི་ཡུལ་དུ་རུང་བ་འགལ་བའི་ཕྱིར་རོ། ། ལེན་པའི་གང་ཟག་ནི་གླིང་གསུམ་དུ་སྐྱེས་པའི་སྐྱེས་པ་དང་། བུད་མེད་མཚན་དོན་བྱེད་ནུས་པ་ལ་སྐྱེ་བ་ཡིན་ཏེ། སྤྲིང་ཡིག་ལས། གསོ་སྦྱོང་འདོད་སྤྱོད་ལྷ་ལུས་ཡིད་འོང་བ། ། སྐྱེས་པ་བུད་མེད་དག་ལ་བརྩལ་བར་བགྱི། ། ཞེས་གསུངས་པའི་ཕྱིར། དེ་དག་ལས་གཞན་པའི་འགྲོ་བ་ལ་སྡོམ་པ་སྐྱེ་བ་བཀག་སྟེ། མདོ་རྩ་བར། མི་མིན་པའི་འགྲོ་བ་པ་དང་།
བྱང་གི་སྒྲ་མི་སྙན་པ་ནི་སྡོམ་པའི་ཞིང་ཉིད་མིན་ནོ། ། ཟ་མ་མ་ནིང་སྒྲ་མི་སྙན། ། མཚན་གཉིས་མ་གཏོགས་མི་རྣམས་ལ། ། སྡོམ་མིན་སྡོམ་པའང་དེ་བཞིན་ལ། ། ཞེས་གསུངས་པའི་ཕྱིར། དེ་ཡང་ངན་སོང་པ་རྣམས་རྣམ་སྨིན་གྱི་སྒྲིབ་པ་ཤས་ཆེ་བ་དང་། མཚམས་མེད་བྱས་པ་རྣམས་ལས་ཀྱི་སྒྲིབ་པ་ཤས་ཆེ་བ་དང་། ཟ་མ་དང་མ་ནིང་སོགས་ཉོན་མོངས་ཀྱི་སྒྲིབ་པ་ཤས་ཆེན་པོ་དང་ལྡན་པས་ན་སྡོམ་པའི་རྟེན་དུ་མི་རུང་སྟེ། མཛོད་ལས། མཚམས་མེད་པ་ཡི་ལས་རྣམས་དང་། །
ཉོན་མོངས་ཤས་ཆེ་ངན་འགྲོ་དང་། ། འདུ་ཤེས་མེད་པའི་སེམས་ཅན་རྣམས། ། སྒྲ་མི་སྙན་སྒྲིབ་གསུམ་དུ་འདོད། ། ཅེས་གསུངས་པའི་ཕྱིར་རོ། ། ལན་པའི་ཚུལ་ནི། སློབ་དཔོན་གྱི་མདུན་དུ་གདན་དམའ་བར་འདུག་ཅིང་། ཆོ་ག་ལྷག་ཆད་འཁྲུལ་པ་མེད་པར། སློབ་དཔོན་གྱིས་སྨྲས་པའི་རྗེས་སུ་བཟླས་པ་ཡིན་གྱི། དེང་དུས་སྙམ་དུ་མི་བཟླ་བ་དང་། སྔར་བས་གོས་རྒྱན་གསར་པས་མི་བརྒྱན་པར་སྔ་དྲོ་ཉི་མ་ཤར་བའི་ཚེ།
སང་ནམ་ལངས་ཀྱི་བར་དུ་བསྙེན་གནས་ཀྱི་སྤངས་བྱ་ཡན་ལག་བརྒྱད་སྤོང་བའི་སྡོམ་པ་གཞན་དགེ་སློང་ལས་ལེན་པར་བཞེད་དེ། མཛོད་ལས། དམའ་བར་འདུག་སྨྲས་བཟླས་པ་ཡིས། ། མི་བརྒྱན་ནམ་ནི་ལངས་བར་དུ། ། བསྙེན་གནས་ཡན་ལག་ཚང་བར་ནི། ། ནང་པར་གཞན་ལས་ནོད་པར་བྱ། ། ཞེས་གསུངས་པས་སོ། ། འོ་ན། འདུལ་བའི་ལུགས་ཀྱི་བསྙེན་གནས་ཀྱི་ཆོ་ག་གསལ་པོ་གང་ན་བཞུགས་ཤེ་ན། ཀུན་མཁྱེན་བུ་སྟོན་གྱིས།
འདིའི་ཆོ་ག་འདུལ་བ་ལུང་དུ་ཡེ་མ་བྱུང་ཞིང་། འདུལ་བའི་ཕྱོགས་ཀྱི་འགྲེལ་པ་རྣམས་ལས་ཀྱང་ཡེ་མ་བྱུང་ངོ་། ཞེས་གསུངས་པའི་རྗེས་སུ་གནས་འཇོག་གི་མདོ་དང་། གནས་བརྟན་བྱང་བཟང་གིས་མཛད་པའི་བསྙེན་གནས་ཀྱི་ཆོ་ག་རྣམས་སྡེ་པ་གཞན་གྱི་ལུགས་སུ་བཤད་ནས་ལག་ལེན་ལ་བླ་མ་གོང་མ་རྣམས་ཀྱི་དགེ་ཚུལ་གྱི་ཆོ་ག་དང་ཆ་འདྲ་བར་བཤད་ལ། དེ་ལ་ཞག་རེ་བཞིན་ལེན་ན་ཤིན་ཏུ་ལེགས་པས་དུས་འདི་ནས་བཟུང་སྟེ་སང་ཉི་མ་ཤར་གྱི་བར་དུ་བྱས་ལ་བླངས། ཞེས་སོགས་དང་། ཀུན་མཁྱེན་བསོད་ནམས་སེང་གེས་ཀྱང་། བདག་ཉིད་ཆེན་པོའི་དགོངས་པ་ནི། བྱེ་བྲག་ཏུ་སྨྲ་བའི་ལུགས་ཀྱི་བསྙེན་གནས་ཀྱི་ཆོ་ག་འདུལ་བ་ལུང་ལས་མ་གསུངས་ཀྱང་། དགེ་བསྙེན་དང་།
དགེ་ཚུལ་གྱི་ཆོ་ག་ཉིད་ལ་བསླབ་པའི་གྲངས་དང་དུས་ཀྱི་ཁྱད་པར་མ་གཏོགས་པ་གཞན་འདྲ་བས་དེས་མཚན་མོར་བཞེད་ཅིང་། གནས་མཆོག་གི་མདོ་དང་། སྡོམ་བརྒྱད་དང་། བྱང་བཟང་གི་བཤད་པ་རྣམས་ནི་མདོ་སྡེ་པའི་ལུགས་སུ་བཤད་དོ་ཞེས་གསུངས་པས་ཤེས་སོ། ། དེ་ལ་དུས་ནི། དུས་འདི་ནས་བཟུང་སྟེ། སང་ཉི་མ་ཤར་གྱི་བར་དུ་ཞེས་བརྗོད་པ་ལེགས་ཏེ། གནས་མཆོག་གི་མདོར། ཆོ་ག་ལས། དོ་ནུབ་ཀྱི་མཚན་མོ་འདི་དང་།
སང་ཉི་མ་ཤར་གྱི་བར་དུ་ཞེས་གསུངས་ཞིང་། བྱང་བཟང་གི་ཆོ་ག་ལས་ཀྱང་དེ་བཞིན་དུ་འབྱུང་། བུ་སྟོན་གྱི་ལས་ཆོག་ལས། དེས་ན་དག་པོ་བྱེད་ན་དུས་འདི་ནས་བཟུང་སྟེ། སང་ཉི་མ་ཤར་གྱི་བར་དུ། ཞེས་ནོད་དགོས་སོ། ། ཞེས་དང་། མཛོད་ལས་ཀྱང་། མི་བརྒྱན་ནམ་ནི་ལངས་བར་དུ། ། ཞེས་གསུང་པས་སོ། །
གཉིས་པ་ནི། མདོ་སྡེ་པ། ཞེས་སོགས་ཚིགས་བཅད་གཅིག་སྟེ། མདོ་སྡེ་པ་རྣམས་དུད་འགྲོ་ལ་སོགས་པའི་འགྲོ་བ་མི་ལས་གཞན་པ་ལ་ཡང་བསྙེན་གནས་ཀྱི་སྡོམ་པ་སྐྱེ་བར་བཤད་དེ། རི་བོང་གི་སྐྱེས་རབས་ལས། དེ་ལ་ཅུང་ཟད་མ་རྫོགས་པར། ། བཟང་པོ་འདི་ནི་རྒོད་པ་བཞིན། ། དགེ་བ་རྣམས་ལ་གསོ་སྦྱོང་གིས། ། སྤྲོ་བའི་ཟླ་བ་འདི་སྟོན་ཏོ། ། ཞེས་གསུང་པས།
རི་བོང་གིས་སྤྲ་སྤྲེའུ་དང་། ལྕེ་སྤྱང་རྣམས་ལ་བསྙེན་གནས་ཕོག་པ་དང་། གླུ་གཞོན་ནུ་རྩམ་པ་ཞེས་བྱ་བས། དུས་བཟང་ལ་ཡན་ལག་བརྒྱད་ཀྱི་བསྙེན་གནས་བསྲུང་བ་དང་། རྒྱ་མཚོའི་ཀླུ་རྣམས་དུས་བཟང་དང་རྒྱ་མཚོ་ནས་བྱུང་སྟེ། གསོ་སྦྱོང་ལེན་པར་གསུང་པ་རྣམས། ལུགས་འདི་ལ་སྒྲ་ཇི་བཞིན་དུ་མ་འཆད་པའི་ཕྱིར་རོ། ། བླང་བའི་ཡུལ་ཡང་དགེ་སློང་ཁོ་ན་མི་དགོས་ཏེ། དགེ་བསྙེན་ལ་སོགས་པ་ཆོ་ག་ཤེས་པ་གང་ཡང་རུང་བ་ལས་བླངས་པས་སྐྱེ་བར་གསུངས་ཏེ། དྲང་སྲོང་གནས་འཇོག་གི་མདོ་ལས།
རིགས་ཀྱི་བུའམ། རིགས་ཀྱི་བུ་མོ་དད་པ་དང་ལྡན་པ་ཡན་ལག་བརྒྱད་དང་ལྡན་པའི་བསྙེན་གནས་བླང་བར་འདོད་པས་ནང་པར་ལང་ལ། དགེ་སྦྱོང་ངམ། བྲམ་ཟེའམ། གཞན་གང་ཡང་རུང་བ་ཤེས་པ་ཞིག་གི་དྲུང་དུ་སོང་སྟེ། ཞེས་དང་། འདུལ་བ་ལུང་ལས། ཁྱིམ་བདག་མགོན་མེད་ཟས་སྦྱིན་གྱིས། རང་གི་འཁོར་འབངས་རྣམས་བསྙེན་གནས་ལ་བཀོད་པར་གསུང་པ། དེ་དག་མདོ་སྡེ་པའི་ལུགས་ལ་སྒྲ་ཇི་བཞིན་དུ་ཁས་ལེན་པའི་ཕྱིར་རོ། །
གཉིས་པ་ཐེག་པ་ཆེ་ཆུང་གི་བསྙེན་གནས་ཀྱི་ཁྱད་པར་བཤད་པ་ནི། ཉན་ཐོས་རྣམས་ཀྱི། ཞེས་སོགས་རྐང་པ་དྲུག་སྟེ། ཐེག་པ་ཆེ་ཆུང་གི་བསྙེན་གནས་ཀྱི་ཆོ་ག་ལ་ཁྱད་པར་ཡོད་དེ། ཉན་ཐོས་བྱེ་མདོ་རྣམས་ཀྱི་བསྙེན་གནས་ཀྱི་ཆོ་ག་ཡང་། རྐང་གཉིས་རྣམས་ཀྱི་མཆོག ཅེས་སོགས་ཀྱིས་དཀོན་མཆོག་གསུམ་ལ་སྐྱབས་སུ་འགྲོ་བ་རྩོམ་བྱེད་དུ་བྱས་པའི་ཚུལ་གྱི་གང་ཟག་གཞན་གྱིས་འབོགས་ཏེ། མདོ་ལས། བསྙེན་གནས་གཞན་ལའང་ཡོད་མོད་ཀྱི། ། སྐྱབས་སུ་མ་སོང་བ་ལ་མེད། །
ཞེས་གསུང་ལ། འཕགས་པ་དོན་ཡོད་ཞགས་པའི་རྟོགས་པ་ལས་གསུང་པའི་བསྙེན་གནས་ལ་སྐྱབས་འགྲོ་མེད་ཅིང་། རྟེན་གྱི་དྲུང་དུ། རང་གི་བླང་པ་ཡི་ཆོ་ག་ཐེག་ཆེན་སེམས་བསྐྱེད་དང་འདྲ་བར་གསུང་པ་དེས་ན་སྟེ་དེའི་ཕྱིར་རོ། ། དོན་ཞགས་ནས་གསུང་པའི་བསྙེན་གནས་ལེན་ཚུལ་ནི། ཇི་སྐད་དུ། གང་ཡང་བཅོམ་ལྡན་འདས་རིགས་ཀྱི་བུའམ། རིགས་ཀྱི་བུ་མོའམ། དགེ་སློང་ངམ། དགེ་སློང་མའམ།
དགེ་བསྙེན་ཕའམ། དགེ་བསྙེན་མའམ། དེ་ལས་གཞན་པའམ། ཁ་ཅིག་དོན་ཡོད་ཞགས་པའི་སྙིང་པོ་ཆེད་དུ་བྱས་ནས། དཀར་པོའི་ཕྱོགས་ཀྱི་ཚེས་བརྒྱད་ལ། བསྙུང་བར་གནས་པ་བྱས་ཏེ། ལན་གསུམ་དུ་དོན་ཡོད་ཞགས་པའི་སྙིང་པོ་ཚིག་ཏུ་མི་བརྗོད་པར་ཡོངས་སུ་བཟླས་ན། ཞེས་དང་། ཉིན་ཞག་གཅིག་ལ་བསྙུང་བར་གནས་པའམ། ཞག་གསུམ་དུ་དཀར་གསུམ་ཟ་ཞིང་།
དུས་གསུམ་དུ་ཁྲུས་བྱས་ནས། གོས་གཙང་མ་གྱོན་པར་གྱུར་པས་འདས་པར་བྱའོ། ། དེ་ནས་སྐུ་གཟུགས་ཀྱི་མདུན་དུ་རང་ཉིད་བྲིས་པ་ལྟར་བལྟས་ཏེ། དེ་མཐོང་ན་དགའ་བར་འགྱུར་རོ། ། ཞེས་དང་། རྗེ་བཙུན་ཆེན་པོའི་དོན་ཡོད་ཞགས་པའི་ཆོ་གའི་རིམ་པ་ལས། དེ་ལྟར་མཆོད་པའི་གཏོར་མའི་རྗེས་ལ། འཕགས་པའི་རྗེས་སུ་བཟླས་པར་བྱེད་པར་བསམ་ཞིང་། རང་གིས་གསོ་སྦྱོང་གི་ཚིག་ལན་གསུམ་བརྗོད་ལ། བདག་སྡོམ་པ་དང་ལྡན་པར་བྱའོ། །
འདི་ནི་རབ་ཏུ་བྱུང་བའི་ཕྱོགས་ལའང་བླང་དགོས་ཏེ། སེམས་ཅན་ཐམས་ཅད་ལ་ཕན་པར་བྱ་བའི་ཕྱིར་དང་། ཞེས་བྱ་བ་ལ་སོགས་པ་ཐེག་པ་ཆེན་པོའི་ལུགས་ཡིན་པའི་ཕྱིར་རོ། ། དེ་ནས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པའི་གཟུངས་ཉི་ཤུ་རྩ་གཅིག་བཟླས་སོ། ། ཞེས་གསུངས་པའི་ཕྱིར། འདི་དག་གིས་ནི། སྡོམ་པ་གོང་མ་ལ་གནས་པའི་གང་ཟག་གིས། བསྙེན་གནས་དང་། བསྙུང་གནས་བྱེད་དུ་མི་རུང་བར་འདོད་པ་ལ་ཤིན་ཏུ་གནོད་དོ། ། གཉིས་པ་བྱེ་བྲག་ཏུ་ལོག་རྟོག་དགག་པ་ལ་གསུམ་སྟེ།
བསྙེན་གནས་འབུལ་བ་དགག་པ། གཞན་ལ་འཆོལ་པ་དགག་པ། ལྷ་སྒོམ་ཐ་དད་དགག་པའོ། ། དང་པོ་ལ། འདོད་པ་བརྗོད་པ་དང་། དེ་དགག་པ་གཉིས་ལས། དང་པོ་ནི། ལ་ལ། ཞེས་སོགས་རྐང་པ་གཉིས་ཏེ། བཀའ་གདམ་པ་ལ་ལ་ན་རེ།
དེ་རིང་བསྙེན་གནས་བསྲུང་བ་ཡི་སང་ནང་པར་བསྙེན་གནས་འབུལ་དགོས་ཏེ། མ་ཕུལ་ན་དེ་དང་འགལ་བའི་ཉེས་པ་བྱས་པའི་ཚེ་བསྙེན་གནས་ཉམས་པར་འགྱུར་བའི་ཕྱིར། ཞེས་ཟེར་རོ། ། གཉིས་པ་ནི། བསྙེན་གནས་མཚན་མོ་ཞེས་སོགས་རྐང་པ་བདུན་ཏེ། བྱེ་བྲག་ཏུ་སྨྲ་བའི་ལུགས་འདི་ལ། དེ་རིང་བསྙེན་གནས་བསྲུང་བའི་ནང་པར་འབུལ་མི་དགོས་ཏེ། བསྙེན་གནས་མཚན་མོ་འདས་པ་ན་གཏོང་བའི་ཕྱིར་ཏེ། མཚན་མོ་འདས་པ་དེའི་གཏོང་རྒྱུ་ཡིན་པའི་ཕྱིར་རོ། ། མདོ་སྡེ་པ་ཡི་ལུགས་བཞིན་དུ།
བསྙེན་གནས་ཇི་ལྟར་འདོད་པའི་ཚེ་ལེན་ནས། དེ་ལྟར་འབུལ་མི་དགོས་ཏེ། ནང་པར་ཉི་མ་ཤར་ཕན་ཆད་བསྙེན་གནས་བསྲུང་བའི་བསམ་པ་མེད་པའི་ཕྱིར་ན་མཚན་མོ་འདས་པས་སྡོམ་པ་གཏོང་བ་དེ་ཡི་ཕྱིར་ནའོ། ། ཇི་ལྟར་འདོད་པའི་ཚེ་ལེན་པ་ནི། མཛོད་འགྲེལ་ལས། གང་གིས་ཚེས་བརྒྱད་ལ་རྟག་ཏུ་བསྙེན་གནས་ལ་གནས་པར་བྱའོ། ། ཞེས་སྔོན་ཡང་དག་པར་བླང་པ་དེས་ནི། ཟན་ཟོས་ཀྱང་ནོད་པར་བྱའོ་ཞེས་དང་། རྒྱལ་པོ་སྲས་ཀྱི་སྡོམ་པའི་བླང་བར་བྱེད་པ་ཡང་དག་པར་ལེན་པར་ངེས་པའི་སེམས་དཔའ་ཡིན་པའི་ཕྱིར། ཉི་མ་འཆར་བའི་ཚེ་ཁོ་ན་སྐྱེའོ། །
ཟན་ཟོས་ནས་ནོད་པ་ནི་གསལ་བའི་ཕྱིར་རོ། ། ཞེས་གསུངས་པ་ལྟར་ཡིན་ནོ། ། དེ་ཡང་འགྲེལ་པ་དང་པོས་ནི། སྔར་དུས་གཅིག་གི་ཚེ་ཟླ་བ་བྱུང་ངོ་ཅོག་གི་ཚེས་བརྒྱད་ལ་བསྙེན་གནས་ལ་གནས་པར་ཆོ་གའི་སྟབས་གཅིག་ཏུ་བླངས་ནས། ཕྱིས་ཚེས་བརྒྱད་བྱུང་རེས་ཀྱི་སྔར་བླངས་པ་དེ་གསལ་བར་བྱ་བའི་ཕྱིར་དུ་སླར་ཡང་གཞན་ལ་ནོད་པར་བྱ་དགོས་པར་བསྟན་ནོ། ། འགྲེལ་བཤད་རྒྱལ་པོ་སྲས་ཀྱི་དོན་ནི། སྔར་ཟླ་བ་བྱུང་ངོ་ཅོག་གི་ཚེས་བརྒྱད་ལ་བསྙེན་གནས་བསྲུང་བར་ཁས་བླངས་ན་དེ་ཡང་། ཟླ་བ་ཕྱི་མ་རྣམས་ཀྱི་ཚེས་བརྒྱད་ཀྱི་ཉི་མ་འཆར་བའི་ཚེ་ཁོ་ན་སྐྱེ་བ་ཡིན་ཀྱང་བརྗེད་ནས་ཟན་ཟོས་པའི་རྗེས་སུ་དྲན་པའི་ཚེ་གསལ་བའི་ཕྱིར་དུ། སླར་ཡང་གཞན་ལ་ནོད་ཅེས་པའོ། ། ཡང་གལ་ཏེ་གང་ཞིག་གིས།
ཚེས་བརྒྱད་ལ་དུས་རྟག་ཏུ་བསྙེན་གནས་ལ་གནས་པར་བྱའོ། ། ཞེས་སྔོན་ཡང་དག་པར་བླང་པ་ཞེས་པའི་དོན་ཟླ་བ་བྱུང་ངོ་ཅོག་གི་ཚེས་བརྒྱད་ལ་བསྙེན་གནས་བསྲུང་བར་ཆོ་གའི་སྒོ་ནས་ཁས་བླངས་པ་ཙམ་ཡིན་གྱི། ཆོ་གས་བླངས་པ་མིན་ན་ནི། ཕྱིས་ཟན་ཟོས་ནས་གསལ་བའི་ཕྱིར་དུ། བསྙེན་གནས་གཞན་ལ་བླང་བའི་སྔ་རོལ་དུ་ཉི་མ་འཆར་བའི་ཚེ་སྡོམ་པ་ཇི་ལྟར་སྐྱེ་བ་ཡིན་དཔྱད་དགོས་སོ། ། སྔར་སྟབས་གཅིག་ཏུ་ལེན་པའི་ཚེ། ཚེས་བརྒྱད་ཀྱི་སྡོམ་པ་ཐམས་ཅད་གཅིག་ཆར་དུ་སྐྱེ་བ་ནི་མིན་ཏེ། སྔར་གྱི་ཆོ་ག་ལས། ཕྱིས་ཚེས་བརྒྱད་བྱུང་རེས་ཀྱི་ཉི་མ་འཆར་བའི་ཚེ་ཁོ་ན་སྐྱེ་བ། འགྲེལ་བཤད་ཀྱི་དགོངས་པ་ཡིན་པའི་ཕྱིར་རོ། །
ཡང་འགྲེལ་པ་འདི་དག་བྱེ་བྲག་ཏུ་སྨྲ་བའི་ལུགས་སུ་འདོད་པ་ནི་མི་འཐད་དེ། བྱེ་བྲག་ཏུ་སྨྲ་བས་སྡོམ་པ་བེམ་པོར་འདོད་ལ། འགྲེལ་པ་འདི་དག་ལས། སྡོམ་པ་སེམས་པར་བཤད་པའི་ཕྱིར་རོ། ། གཉིས་པ་ནི། ལ་ལ། ཞེས་སོགས་གཉིས་ཏེ། ཆོས་རྒྱུས་ཆུང་བ་ལ་ལ་ན་རེ། བསྙེན་གནས་བསྲུངས་ནས་སླར་ཡང་བསྲུང་འདོད་ན། ནང་པར་གཞན་ལ་འཆོལ་དགོས་ཏེ།
གཞན་དུ་སླར་ལེན་དུ་མེད་པའི་ཕྱིར་རོ། ། ཞེས་ཟེར་བ་ཐོས། དེ་ནི་མི་འཐད་དེ། བསྙེན་གནས་འཆོལ་བའི་དེ་འདྲ་ཚད་ལྡན་གྱི་གཞུང་གང་ནའང་བཤད་པ་མེད་པའི་ཕྱིར་རོ། ། གསུམ་པ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། ཁ་ཅིག་བསྙེན་གནས། ཞེས་སོགས་ཚིགས་བཅད་གཅིག་སྟེ།
བཀའ་གདམ་འགྲེལ་པ་ཁ་ཅིག་སྟེ། བསྙེན་གནས་ཀྱི་སྡོམ་པ་འབོག་པའི་ཚེ་ཉ་སྟེ་ཚེས་བཅོ་ལྔ་ལ་སངས་རྒྱས་ཤཱཀྱ་ཐུབ་པ་དང་། གནམ་སྟོང་ལ་སྣང་བ་མཐའ་ཡས་དང་། ཚེས་བརྒྱད་ལ་ཤཱཀྱ་ཐུབ་པ་སྒོམ་པ། སྔགས་ཟླ་བ་ཐ་དད་དུ་བྱེད་དགོས་ཏེ། དེ་ལྟ་བུའི་ལྷ་སྒོམ་ཐ་དད་དུ་མ་བྱས་ན། བསྙེན་གནས་བསྲུང་དུ་མི་འདོད་ཅེས་ཟེར་རོ། ། གཉིས་པ་ནི། འདི་ཡང་རེ་ཞིག་ཞེས་སོགས་རྐང་པ་བཅུ་སྟེ། བསྙེན་གནས་བསྲུང་བའི་ཚེ།
ལྷ་སྒོམ་ཐ་དད་དུ་དགོས་ཟེར་བ་འདི་ཡང་རེ་ཞིག་བརྟག་པར་བྱས་ན་མི་འཐད་དེ། བསྙེན་གནས་བསྲུང་བའི་ཚེ་ལྷ་སྒོམ་ཐ་དད་དུ་མ་བྱས་ཀྱང་། བསྙེན་གནས་ཉམས་པར་འགྱུར་བའི་སྐྱོན་མེད་དེ། བསྙེན་གནས་འབོག་པ་ནི་སོ་སོ་ཐར་པའི་སྡོམ་པའི་ལུགས་བཞིན་ཡིན་ཞིང་། དེའི་ནང་ནས་ཀྱང་། གཙོ་ཆེར་ཉན་ཐོས་ཀྱི་གཞུང་ལུགས་བཞིན་ཡིན་ལ། ཡི་དམ་ལྷའི་སྒོམ་བཟླས་ནི། གསང་སྔགས་ཀྱི་རྒྱུད་སྡེ་ནས་བཤད་པ་ཡི་གདམས་ངག་ཡིན་པའི་ཕྱིར་དང་། ཡི་དམ་ལྷའི་བསྒོམ་ཟླས་ཉན་ཐོས་ཀྱི་གཞུང་ལུགས་ལས་བཤད་པ་མེད་པ་དེས་ན་སྟེ་དེའི་ཕྱིར་རོ། ། འོན་ཀྱང་བསྙེན་གནས་སྲུང་བ་པོ་དེ་ཉམས་ལེན་གསང་སྔགས་ལུགས་ཀྱི་ཏིང་ངེ་འཛིན་གཙོ་བོར་བྱེད་པ་ཡིན་ན།
བསྙེན་གནས་བསྲུང་བའི་ཚེ། ཡི་དམ་སྒོམ་པ་བསོད་ནམས་ཆེ་སྟེ། སྡོམ་པ་དང་ལྡན་པའི་རྟེན་ལ་དགེ་བ་བསྒྲུབ་པ་ཡིན་པའི་ཕྱིར། ཡང་རྣམ་བཤད་ཁ་ཅིག་ལས། གང་ཟག་དེ་ཉམས་ལེན་གསང་སྔགས་ཀྱི་ལུགས་བཞིན་དུ་བྱེད་ན། ཡི་དམ་བསྒོམ་པའི་སྟེང་དུ་བསྙེན་གནས་བསྲུང་བ་བསོད་ནམས་ཆེ། ཞེས་བཤད་པ་ཡོད་ཀྱང་། སྔ་མ་ཉིད་ལེགས་ཏེ། སྔགས་སྡོམ་དང་ལྡན་པའི་གང་ཟག་གིས། སྡོམ་པ་གང་བླངས་ཀྱང་ཉམས་ལེན་གྱི་གཙོ་བོ་སྔགས་སྡོམ་དང་མི་འགལ་བར་བསྒྲུབ་དགོས་པའི་ཕྱིར་རོ། །
གཉིས་པ་ཐེག་ཆེན་སོ་ཐར་ལ་གཉིས་ཏེ། ཉན་པར་གདམ་པ་དང་། དོན་དངོས་སོ། ། དང་པོ་ནི། ཐེག་པ་ཆེན་པོ། ཞེས་སོགས་རྐང་པ་གཉིས་ཏེ། ཐེག་པ་ཆེན་པོའི་སྡེ་སྣོད་ལས་བྱུང་བའི་སོ་སོ་ཐར་པའི་སྡོམ་པའི་རྣམ་གཞག་བཤད་ཀྱིས་ཉོན་ཅེས་ཉན་པར་གདམ་པའོ། ། གཉིས་པ་ལ་གསུམ་སྟེ། ལེན་པའི་ཆོ་ག བསླབ་བྱའི་ཁྱད་པར།
གཏོང་བའི་ཚུལ་ལོ། ། དང་པོ་ལ་གཉིས་ཏེ། ཆོ་ག་ཐུན་མོང་མ་ཡིན་པ་དང་། ཆོ་ག་ཐུན་མོང་པའོ། ། དང་པོ་ལ་གཉིས་ཏེ། ད་ལྟར་གྱི་ཆོ་ག་དང་། སྔོན་གྱི་ཆོ་གའོ། ། དང་པོ་ལ་ཆོ་ག་ནུབ་པ་དང་། ཆོ་ག་མ་ནུབ་པའོ། ། དང་པོ་ནི།
བྱང་ཆུབ་སེམས་དཔའ། ཞེས་སོགས་རྐང་པ་བཞི་སྟེ། ཉན་ཐོས་ཀྱི་སྡེ་སྣོད་ལ་མ་ལྟོས་པར་བྱང་ཆུབ་སེམས་དཔའི་སྡེ་སྣོད་ཉིད་ལ་ཡང་། སོ་སོ་ཐར་པའི་སྡོམ་པ་འབོགས་པ་ཡི་ཆོ་ག་འགའ་ཞིག་ཡོད་དེ། ཆོ་འཕྲུལ་བསྟན་པའི་མདོ་ལས། རྒྱལ་པོའི་བུ་སྙིང་རྗེ་ཆེར་སེམས་ཀྱིས། རབ་བྱུང་ཡོན་ཏན་དུ་མ་བསོགས་པ་ཞེས། ། དེ་བཞིན་གཤེགས་པ་རྣམས་ཀྱིས་གསུང་མོད་ཀྱི། ། དེ་ལྟར་ལགས་ཀྱང་སྙིང་རྗེར་གྱུར་པ་ན། ། འགྲོ་ལ་ཕན་ཕྱིར་རྒྱལ་སྲིད་བདག་གིས་བསྒྲུབས། །
ཇི་སྲིད་འཚོ་བར་བདག་ནི་ཚངས་སྤྱོད་ཅིང་། ། གསོ་སྦྱོང་ཡན་ལག་བརྒྱད་པ་བླང་བར་བྱ། ། ཞེས་གསུང་། བུས་ལས་ཆོག་ལས། བསྙེན་གནས་ཀྱི་ཆོ་གའི་སྐབས་སུ། ཆོ་འཕྲུལ་ཆེན་པོ་ལ་བསྲུང་ན། ཆོ་འཕྲུལ་ཆེན་པོའི་ཟླ་བའི་ཚེས་རེ་རེ་ལ་ཞེས་བརྗོད་དེ། དེ་ལྟར་རིམ་གྱིས་སྦྱངས་པས་ཤིན་ཏུ་སྤྲོ་བར་གྱུར་ནས། ཚེ་ཇི་སྲིད་འཚོའི་བར་དུ་ལེན་པར་གྱུར་ན། བདག་ཇི་སྲིད་འཚོའི་བར་དུ་གོ་མའི་དགེ་བསྙེན་དུ་བཙུན་པས་གཟུང་དུ་གསོལ།
ཞེས་བརྗོད་ཅིང་། ཞེས་གསུང་པའི་དོན། ཆོ་འཕྲུལ་གྱི་ཟླ་བ་ཧྲིལ་པོ་བསྙེན་གནས་བསྲུང་བར་འདོད་པས་ཚེས་གཅིག་ལྟ་བུ་ལ། ཟླ་བ་འདིའི་ཚེས་རེ་རེ་ཞིང་བསྙེན་གནས་བསྲུང་བར་ཁས་བླངས་པ་ཡིན་ལ། དེ་བཞིན་དུ། བློ་ཤིན་ཏུ་སྤྲོ་བར་གྱུར་ནས་ཇི་སྲིད་འཚོའི་བར་དུ་ལེན་པར་འདོད་པས་ཀྱང་། ཉི་མ་རེ་རེ་བཞིན་བསྙེན་གནས་ཡན་ལག་བརྒྱད་པ་བསྲུང་བར་ཁས་ལེན་པ་གོ་མའི་དགེ་བསྙེན་དུ་འཇོག་པ་འདྲ་སྙམ་དུའང་དོགས་སོ། ། ཡང་རྣམ་པར་གཏན་ལ་དབབ་པ་བསྡུ་བ་ལས། དེ་དག་ལས། ལ་ལ་ནི་གཞན་ལས་དང་།
རང་ཡང་ལེན་པར་བྱེད་དོ། ། དེ་དག་ལས་ལ་ལ་ནི་རང་ཁོ་ནས་ལེན་པར་བྱེད་དེ། དགེ་སློང་གི་སྡོམ་པ་ནི་མ་གཏོགས་སོ། ། དེ་ཅིའི་ཕྱིར་ཞེ་ན། འདི་ལྟར་དགེ་སློང་གི་སྡོམ་པ་ནི་ཐམས་ཅད་ཀྱིས་ཡང་དག་པར་བླང་བར་འོས་པ་མ་ཡིན་པའི་ཕྱིར། ཞེས་དགེ་སློང་གི་སྡོམ་པ་མ་གཏོགས་པའི་སོ་ཐར་གཞན་རྣམས་རང་ཉིད་ཀྱིས་ལེན་པའི་རྣམ་གཞག་གསུང་པ་ལྟ་བུའོ། ། དེ་ལྟར་གསུང་མོད་ཀྱི། དེ་དག་གི་ཆོ་ག་ནི་དེང་སང་ཕལ་ཆེར་ནུབ་བོ། ། ཕལ་ཆེར་གྱི་སྒྲས་ནི་འོག་མ་འདྲེན་ནོ། ། གཉིས་པ་ནི།
གསོ་སྦྱོང་ཞེས་སོགས། རྐང་པ་གཉིས་ཏེ། འོ་ན། ཕལ་ཆེར་ནུབ་ན། དེང་སང་མ་ནུབ་པ་དེ་ཇི་ལྟ་བུ་ཞེ་ན། དེང་སང་ལག་ལེན་ན་དེ་ལྟ་བུའི་འགའ་ཞིག་ཡོད་པ་ནི། དོན་ཞགས་ཀྱི་རྟོག་པ་ནས་བཤད་པའི་གསོ་སྦྱོང་རང་གིས་བླང་པའི་ཆོ་ག་དང་། སོགས་ཀྱིས་བསྟན་པ། དབུ་མ་ལུགས་ཀྱི་སེམས་བསྐྱེད་ཀྱི་སྔོན་དུ་སྐྱབས་འགྲོའི་སྡོམ་པ་ལེན་པའི་ཆོ་ག་ལྟ་བུ་སྟེ། འདི་ནི་ངེས་འབྱུང་གི་སྐྱབས་འགྲོའི་སྡོམ་པ་ཡིན་པས།
སོ་ཐར་གྱི་ལྡོག་པ་ནས་བསྟན་ལ་བྱང་ཆུབ་མ་ཐོབ་ཀྱི་བར་དུ་ལེན་པ་ཡིན་པས་ཐེག་ཆེན་ཐུན་མོང་མ་ཡིན་པར་ཡང་མེད་པ་ཡིན་པས་སོ། ། གཉིས་པ་སྔོན་ཆོག་ནི། རྒྱལ་སྲས་བྱམས་པ། ཞེས་སོགས་རྐང་པ་བཅུ་སྟེ། དཀོན་བརྩེགས་ལས། ཁྱིམ་པ་དྲག་ཤུལ་ཅན་གྱིས་ཞུས་པར། རྒྱལ་སྲས་བྱམས་པ་དང་། འཇམ་དབྱངས་ལ་སོགས་པ། ཁྱིམ་པའི་ཆ་ལུགས་ཅན་གྱི་བདག་ཉིད་ཆེན་པོ་འགའ་ཞིག་གིས། མཁན་པོ་མཛད་ནས་རིམ་པ་ལྟར།
ཁྱིམ་པའི་ཆ་ལུགས་ཅན་གྱི། འགྲོ་བ་མང་པོ་སྟེ། དགུ་སྟོང་དང་བདུན་སྟོང་ལ། བསྙེན་གནས་ལ་སོགས་པའི་སྡོམ་པ་འབོག་པར་མཛད་དོ། ། ཞེས་ཚིག་འབྲུ་ཙམ་ཞིག་གསུང་མོད་ཀྱི། འོན་ཀྱང་བསྙེན་པར་རྫོགས་ཚུལ་དེ་ཡི་ཆོ་ག་གསལ་བ་ནི། མདོ་ལས་གསུངས་པ་ས་སྐྱ་པཎྜི་ཏ་ངས་མ་མཐོང་ངོ་། ། བྱམས་པ་སོགས་མཁན་པོ་ཁྱིམ་པའི་ཆ་ལུགས་ཅན་གྱིས། བསྒྲུབ་བྱ་ཁྱིམ་པའི་རྟགས་ཆ་ལུགས་མ་སྤངས་པ་བསྙེན་པར་རྫོགས་པའི་ཚུལ་འདི་འདྲ་བ་ནི། སྔོན་གྱི་ཆོ་ག་ཡིན་ཏེ།
འཇིག་རྟེན་ལས་འདས་པའི་སྤྱན་མངའ་བ། ཆོ་ག་རང་གི་སྤྱོད་ཡུལ་དུ་གྱུར་པའི་འཕགས་པ་རྣམས་ཀྱི་སྤྱོད་ཡུལ་ཡིན་པའི་ཕྱིར། དེ་འདྲ་བའི་ཆོ་ག་དེང་སང་སོ་སོ་སྐྱེ་བོས་བྱར་མི་རུང་སྟེ་སྔོན་གྱི་གདུལ་བྱ་སྐལ་ལྡན་ཁོ་ན་རྗེས་སུ་འཛིན་པའི་སྔོན་ཆོག་ཡིན་པའི་ཕྱིར་རོ། ། གཉིས་པ་ཆོ་ག་ཐུན་མོང་བ་ནི། དེས་ན་ད་ལྟའི་ཞེས་སོགས་རྐང་པ་ལྔ་སྟེ། ད་ལྟ་ཐེག་ཆེན་སོ་ཐར་རིགས་བརྒྱད་ལེན་པའི་ཆོ་ག་ནི། ཀུན་སློང་གི་བསམ་པ་ཐེག་ཆེན་སེམས་བསྐྱེད་ཀྱིས་ཟིན་པའི་སྒོ་ནས་སྦྱོར་དངོས་རྗེས་གསུམ་གྱི་ཆོ་ག་ཉན་ཐོས་ཀྱི་ལུགས་ཇི་ལྟ་བ་བཞིན་དུ་གྱིས་ཏེ། བསྙེན་གནས་མ་གཏོགས་པའི་བྱང་སེམས་རང་ལུགས་ཀྱི་སོ་ཐར་རིགས་བདུན་ལེན་པའི་ཆོ་ག་ནུབ་ཅིང་། སྔོན་གྱི་ཆོ་ག ད་ལྟ་བྱར་མི་རུང་བ་དེས་ན་སྟེ་དེའི་ཕྱིར་རོ། །
དེ་ལས་ཐོབ་པའི་སོ་སོ་ཐར་པ་རིགས་བརྒྱད་པོ་ཀུན་སློང་གི་སྒོ་ནས་བྱང་སེམས་ཀྱི་སོ་སོ་ཐར་པར་འགྱུར་ཏེ། དེ་བསམ་པ་ཐེག་ཆེན་སེམས་བསྐྱེད་ཀྱིས་ཟིན་པའི་སྡོམ་པ་ཡིན་པའི་ཕྱིར་རོ། ། གཉིས་པ་བསླབ་བྱའི་ཁྱད་པར་ལ་གཉིས་ཏེ། ཉན་པར་གདམ་པ་དང་། ཁྱད་པར་སོ་སོར་བཤད་པའོ། ། དང་པོ་ནི། དེ་ནས་བྱང་ཆུབ་སེམས་དཔའ་ཡི། ། ཞེས་སོགས་རྐང་པ་གསུམ་སྟེ། སོ་ཐར་ལེན་པའི་ཆོ་ག་བཤད་ཟིན་པ་དེ་ནས་བྱང་ཆུབ་སེམས་དཔའ་སོ་སོ་ཐར་པ་དང་། ཉན་ཐོས་ཀྱི་སོ་སོ་ཐར་པའི་བསླབ་བྱ་ཡི་མི་འདྲ་བའི་ཁྱད་པར་ཡོད་པ་ཅུང་ཟད་བཤད་ཀྱིས་ཉོན་ཅེས་གདམ་པའོ། །
གཉིས་པ་ནི། འདི་ལ་སྡིག་ཏོ། ། ཞེས་སོགས་ཚིགས་བཅད་བཞི་སྟེ། ཐེག་ཆེན་སོ་ཐར་འདི་ལ་སྡིག་ཏོ་མི་དགེ་བའི་ཕྱོགས་རང་བཞིན་གྱི་ཁ་ན་མ་ཐོ་བ་ཕལ་ཆེར་ཉན་ཐོས་ཀྱི་ལུགས་བཞིན་དུ་བསྲུང་དགོས་ཏེ། དེ་ཉེས་སྤྱོད་སྤོང་བའི་ཚུལ་ཁྲིམས་ཡིན་པའི་ཕྱིར། འདོད་པས་དབེན་པ་སྟེ་རང་དོན་ལ་མ་ཆགས་པའི་སྒོ་ནས། མི་ཚངས་པར་སྤྱོད་པ་ལ་སོགས་པའི་ལྟུང་བ་འགའ་ཞིག བྱང་ཆུབ་སེམས་དཔའི་ལུགས་བཞིན་དུ་བསྲུང་བ་སྟེ་དཔྱད་པར་རིགས་ཏེ། གཞན་དོན་དུ་གྱུར་ན་ལུས་ངག་གི་བཅས་པ་ཐམས་ཅད་འདི་ལ་སྣང་བའི་ཕྱིར་ཏེ། ། བྱང་ས་ལས།
སྙིང་བརྩེ་བའི་སེམས་ཁོ་ན་ཉེ་བར་བཞག་ནས་མི་ཚངས་པར་སྤྱོད་པ་འཁྲིག་པའི་ཆོས་བསྟེན་ཀྱང་ཉེས་པར་མི་འགྱུར་ལ། བསོད་ནམས་ཀྱང་མང་དུ་འཕེལ་བར་འགྱུར་རོ། ། ཞེས་གསུངས་པའི་ཕྱིར། འཇིག་རྟེན་པ་བསྟན་པ་ལ་མ་དད་པར་གྱུར་པའི་ལུས་ངག་གི་སྤྱོད་པའི་ཆ་ཐེག་པ་ཆེ་ཆུང་གཉིས་ཀས་སྤང་བྱར་མཐུན་པ་རྣམས་ལ་འདྲ་བས་བསྲུང་དགོས་ཏེ། འཇིག་རྟེན་མ་དད་གྱུར་པའི་ཆ། ། མཐོང་དང་བྲིས་ཏེ་སྤང་བར་བྱ། ། ཞེས་གསུངས་པས་སོ། ། འཇིག་རྟེན་པ་ཆོས་ལ་འཇུག་པའི་རྒྱུར་འགྱུར་ན། ཉན་ཐོས་ལ་བཀག་པ་ཐམས་ཅད་ཐེག་ཆེན་སོ་སོ་ཐར་པ་ལ་གནང་སྟེ། སྤྱོད་འཇུག་ལས།
ཐུགས་ཆེན་མངའ་བ་རིང་གཟིགས་པས། ། བཀག་པ་རྣམས་ཀྱང་དེ་ལ་གནང་། ། ཞེས་གསུངས་པའི་ཕྱིར་དང་། ཇི་སྐད་དུ། སྙིང་བརྩེར་བྱས་ན་མི་དགེ་མེད། ། སེམས་དགེ་བ་ལ་ཉེས་པ་མེད། ། ཞེས་གསུངས་པའི་ཕྱིར། དཔེར་ན་ཉན་ཐོས་དགེ་སློང་ནི། གསེར་དངུལ་ལེན་པ་ཐུབ་པས་བཀག་སྟེ། དེ་ལ་སྤངས་ལྟུང་དུ་གསུངས་པའི་ཕྱིར།
བྱང་ཆུབ་སེམས་དཔའི་དགེ་སློང་ལ་གཞན་དོན་དུ་འགྱུར་ན། གསེར་དངུལ་ལེན་པ་སོགས་ལ་ལྟུང་བ་མེད་ཅིང་། ཁོང་ཁྲོ་བ་སོགས་ཀྱིས་མི་ལེན་ན། ཉོན་མོངས་པ་ཅན་གྱི་ཉེས་པར་འགྱུར་བའི་ཕྱིར་དང་། ལེ་ལོ་སོགས་ཀྱིས་མི་ལེན་ན་ཉེས་པར་འགྱུར་ཞིང་། ཉོན་མོངས་ཅན་གྱི་ཉེས་པར་མི་འགྱུར་རོ། ། ཇི་སྐད་དུ། བྱང་ཆུབ་སེམས་དཔའ་གཞན་དག་ལས། ། གསེར་དང་དངུལ་དང་ནོར་བུ་དང་། ། མུ་ཏིག་དང་།
ནོར་བུ་ལ་སོགས་པ་ནོར་གྱི་རྣམ་གྲངས་རྣམ་པ་སྣ་ཚོགས་མང་པོ་མཆོག་རྣམས་འཐོབ་ཅིང་། དུས་ཀྱིས་བཏབ་པ་ལས། ཀུན་ནས་མནར་སེམས་ཀྱི་སེམས་དང་ལྡན་ནམ། ཁོང་ཁྲོའི་སེམས་དང་ལྡན་པས་ལེན་དུ་མི་འཇུག་ཅིང་སྤོང་བར་བྱེད་ན་ཉེས་པ་དང་བཅས་ཤིང་འགལ་བར་འགྱུར་ཏེ། སེམས་ཅན་ཡལ་བར་འདོར་བའི་ཕྱིར། ཉོན་མོངས་པ་ཅན་གྱི་ཉེས་པར་འགྱུར་རོ། ། སྙོམས་ལས་དང་། ལེ་ལོས་ལེན་པར་མི་བྱེད་ན་ཉེས་པ་དང་བཅས་ཤིང་། འགལ་བ་དང་བཅས་པ་ནི་འགྱུར་ལ། ཉོན་མོངས་པ་ཅན་གྱི་ཉེས་པར་ནི་མི་འགྱུར་རོ་ཞེས་དང་།
སྡོམ་པ་ཉི་ཤུ་པར། གསེར་ལ་སོགས་པ་ལེན་མི་བྱེད། ། ཅེས་དང་། ཚུལ་ཁྲིམས་ལེའུར། གཞན་གྱི་དོན་དུ་འགྱུར་ན། གོས་བརྒྱ་སྟོང་རྙེད་ཀྱང་། ཉེ་དུར་མི་འོང་བའི་བྲམ་ཟེ་དང་། ཁྱིམ་བདག་ལས་སྩལ་བར་བྱའོ། ། སྐབས་འབྱེད་པ་ཡོད་ན། ཆོག་གམ་མི་ཆོག་བརྟགས་ནས་ཇི་ཙམ་དགོས་པ་བླང་བར་བྱ།
ལྷུང་བཟེད་རྩལ་བ། ཐགས་ཀྱི་རྒྱུ་སྐུད་པ་བླང་བ་དང་། འཐག་ཏུ་བཞུགས་པ་དང་། གཞན་དོན་དུ་མོན་དར་གྱི་གདིང་བ་དང་། མལ་སྟན་བརྒྱ་རྙེད་ཀྱང་བཏབ་པར་བྱ། གསེར་དངུལ་སྲང་བྱེ་བ་འབུམ་ཕྲག་ལས་ལྷག་པ་ཡང་བདག་གིར་བྱའོ། ། ཞེས་གསུང་པའི་ཕྱིར། འོ་ན། ཉན་ཐོས་ལའང་གཞན་དོན་དུ་དེ་ལྟར་དཔྱད་པས་ཉེས་པ་མེད་དམ་སྙམ་ན་མིན་ཏེ། ཉན་ཐོས་དགེ་སློང་ལ་སེམས་ཅན་གྱི་དོན་ཡིན་ཡང་།
འདོད་པ་ཆེན་པོས། གསེར་དངུལ་ལེན་པ་དང་། ཉོ་ཚོང་སོགས་ལ་ལྟུང་བ་འབྱུང་ལ། ཐེག་ཆེན་དགེ་སློང་ལ་གཞན་གྱི་དོན་ཡིན་ན། འདོད་པ་ཆེན་པོ་ལ་ལྟུང་བ་མེད་ཅེས་གསུང་སྟེ། ཞི་བ་ལྷས་བསླབ་བཏུས་སུ། མི་ཚངས་པར་སྤྱོད་པས་སེམས་ཅན་གྱི་དོན་དུ་འགྱུར་ན། ཐོག་མར་བསླབ་པ་ཕུལ་ནས་བྱང་སེམས་ཀྱི་སྤྱོད་པ་ལ་འཇུག དེས་སོ་ཐར་དང་འགལ་བའི་ཉེས་པ་མི་འབྱུང་། སླར་སེམས་ཅན་གྱི་དོན་དུ་འགྱུར་ན་ལེན།
ཞེས་གསུངས་པའི་ཕྱིར། གོང་གི་འགྲེལ་པ་གཉིས་འདིར་དྲངས་ཀྱང་རུང་ངོ་། ། འོ་ན་འདི་དག་ཉན་ཐོས་དགེ་སློང་ལ་གཞན་དོན་ཡིན་ཀྱང་ལྟུང་བར་འགྱུར་བ་དང་། ཐེག་ཆེན་དགེ་སློང་ལ་གཞན་དོན་ཡིན་པས་ལྟུང་བར་མི་འགྱུར་བའི་ཁྱད་པར་གང་ཡིན་ཞེ་ན། ཁྱད་པར་ཡོད་དེ། ཉན་ཐོས་ནི། གཙོ་བོར་རང་དོན་སྒྲུབ་པ་ཡིན་པས། འདི་དག་གིས་བསྒྲུབ་བྱའི་གཙོ་བོ་ལ་གནོད་པའི་ཕྱིར་དང་། ཐེག་པ་ཆེན་པོ་པ་ནི། གཞན་དོན་གཙོ་བོར་བསྒྲུབ་པ་ཡིན་པས།
འདི་དག་གི་དོན་དུ་གཉེར་བྱའི་གཙོ་བོ་ལ་ཕན་འདོགས་པའི་ཕྱིར་རོ། ། ཊཱིཀྐ་གཞན་ལས། སོ་སོ་ཐར་པ་ལུགས་གཉིས་པོ། ། ཞེས་སོགས་ཀྱི་དོན་འདིར་བཤད་ཀྱང་། རང་ལུགས་ནི། འོག་ཏུ་འབྱུང་ངོ་། ། གསུམ་པ་གཏོང་བའི་ཚུལ་ནི། ཐེག་ཆེན་སོ་སོ་ཐར་ཡིན་ཡང་། ། ཞེས་སོགས་རྐང་པ་ལྔ་སྟེ། འོ་ན་གོང་གི་སོ་ཐར་རིགས་བརྒྱད་པོ་དེ་བྱང་སེམས་ཀྱི་སྡོམ་པ་ཡིན་པས།
རྟེན་ཤི་བའི་ཚེ་མི་གཏོང་ངམ་སྙམ་ན། གོང་གི་སོ་ཐར་རིགས་བརྒྱད་པོ། ཐེག་ཆེན་གྱི་སོ་སོ་ཐར་པ་ཡིན་ན་ཡང་། དེ་ལྟ་བུའི་དགེ་སློང་གི་སྡོམ་པ་ལ་སོགས་པའི་སྡོམ་པ་རིགས་བརྒྱད་པོ་མི་ལྡོག་པ་རྟེན་ཤི་འཕོས་པའི་ཚེ་ན་གཏོང་སྟེ། རིགས་བདུན་ཇི་སྲིད་འཚོ་དང་། བསྙེན་གནས་ཉིན་ཞག་གི་མཐའ་ཅན་ཡིན་པའི་ཕྱིར་རོ། ། སྡོམ་པ་དེ་དག་གི་བྱང་ཆུབ་སེམས་ཀྱི་ལྡོག་པ་དང་། སྡོམ་པ་དེ་རྣམས་བསྲུང་བ་ཡི་འབྲས་བུ་ཤི་འཕོས་པའི་ཚེའང་འབྱུང་སྟེ། ཤི་འཕོས་པ་དེ་ཡི་གཏོང་རྒྱུ་མ་ཡིན་ཞིང་། གཏོང་རྒྱུ་གཞན་མ་བྱུང་བའི་ཕྱིར་རོ། །
འདིར་གཞན་དག སོ་ཐར་སྡོམ་པའི་ལྡོག་པ་དང་། བྱང་སེམས་སྡོམ་པའི་ལྡོག་པ་གཉིས་སུ་འབྱེད་པ་དང་། དགེ་སློང་གི་སྡོམ་པའི་ལྡོག་པ་གཏོང་། ངོ་བོ་མི་གཏོང་བར་འདོད་པ་ནི་དགོངས་པ་མིན་ཏེ། ཡིན་ན། གོང་དུ་འབྲི་ཁུང་པ་རྗེས་འབྲང་དང་བཅས་པས་ཉན་ཐོས་སོ་ཐར་རིགས་བདུན་སོ་སོས་ཇི་སྲིད་འཚོ་བར་དུ་མི་གཏོང་བར་འདོད་པ་ལ་བརྗོད་པའི་སྐྱོན་རྣམས་འཇུག་པའི་ཕྱིར་རོ། ། གསུམ་པ་གདམ་པའི་སྒོ་ནས་འཇུག་བསྡུ་བ་ནི། གོང་གི་སོ་སོ་ཐར་པ་ལུགས་གཉིས་པོ། ། ཞེས་སོགས་རྐང་པ་གཉིས་ཏེ།
གོང་དུ་བཤད་པ་དེ་འདྲ་བའི་ཉན་ཐོས་ལུགས་དང་། ཐེག་ཆེན་ལུགས་ཀྱི་སོ་སོ་ཐར་པ་གཉིས་པོའི་བསླབ་བྱ་ཐུན་མོང་བ་རྣམས་མི་འགལ་ཞིང་། ཐུན་མོང་མ་ཡིན་པ་རྣམས་མ་འདྲེས་པའི་རྣམ་པར་དབྱེ་བ་ཤེས་པར་བྱས་ནས་བསླབ་པར་བྱ་དགོས་ཏེ། དེ་ལྟར་བསླབ་པ་ལས་ཐར་པ་དང་ཐམས་ཅད་མཁྱེན་པའི་གོ་འཕང་ཐོབ་པར་འགྱུར་བའི་ཕྱིར་རོ། ། གཉིས་པ་བསླབ་བྱའི་རང་བཞིན་ལས་འབྲས་ཀྱི་རྣམ་གཞག་ལ་གཉིས། ལས་འབྲས་ཀྱི་རྣམ་གཞག་སྤྱིར་བསྟན་པ། འཁྲུལ་པ་དགག་པ་རྒྱས་པར་བཤད་པའོ། ། དང་པོ་ལ་གསུམ་སྟེ། ཉན་པར་གདམ་པ། དབྱེ་བ་དངོས།
འཇུག་བསྡུ་བའོ། ། དང་པོ་ནི། དེས་ནས་ལས་དང་ཞེས་སོགས་རྐང་པ་གཉིས་ཏེ། བརྗོད་བྱའི་གཙོ་བོ་སོ་ཐར་གྱི་རྣམ་གཞག་བཤད་ཟིན་པ་དེ་ནས་རྒྱུ་ལས་དང་། འབྲས་བུ་རྣམ་སྨིན་གྱི་རྣམ་པར་དབྱེ་བ་བཤད་ཀྱི་ཉོན་ཅེས་པའོ། ། གཉིས་པ་ལ་ལྔ་སྟེ། གསུམ་དུ་དབྱེ་བ། གཉིས་སུ་དབྱེ་བ། བཞིར་དབྱེ་བ། གཉིས་སུ་དབྱེ་བ་གཞན་བསྟན་པ།
གསུམ་དུ་དབྱེ་བ་གཞན་བསྟན་པའོ། ། དང་པོ་ལ་གཉིས་ཏེ། དབྱེ་བ་དངོས་དང་། དབྱེ་བའི་དགོས་པའོ། ། དང་པོ་ལ་མདོར་བསྟན་པ་དང་། རྒྱས་པར་བཤད་པ་གཉིས་ལས། དང་པོ་ནི། ལས་ལ་དགེ་སྡིག་ཞེས་སོགས་རྐང་པ་གཉིས་ཏེ། ལས་ལ་ངོ་བོའི་སྒོ་ནས་དགེ་སྡིག་ལུང་མ་བསྟན་གྱི་ལས་གསུམ་ཡོད་པའི་ཕྱིར་ཞེས། རྒྱལ་བས་མདོ་ལས་གསུང་སྟེ།
ལས་ནི་རྣམ་པ་གསུམ་སྟེ། ལུས་ཀྱི་ལས་དང་། ངག་གི་ལས་དང་། ཡིད་ཀྱི་ལས་སོ། ། དེ་ཡང་གསུམ་སྟེ། དགེ་བ་དང་། མི་དགེ་བ་དང་། ལུང་དུ་མ་བསྟན་པའི་ལས་སོ་ཞེས་གསུངས་སོ། ། གཉིས་པ་ནི། དགེ་བ་མེད་པར་ཞེས་སོགས་རྐང་པ་དྲུག་སྟེ།
དགེ་བའི་ལས་ཀྱི་རྣམ་གྲངས་ལེགས་པར་དཔྱད་པ་ཞེས་བྱ་སྟེ། རྣམ་སྨིན་གྱི་འབྲས་བུ་བདེ་བ་བསྐྱེད་པའི་ལས་ཡིན་པའི་ཕྱིར། སྡིག་པའི་ལས་ནི་ཉེས་པ་སྤྱོད་པ་ཞེས་བྱ་སྟེ། རྣམ་སྨིན་གྱི་འབྲས་བུ་སྡུག་བསྔལ་བསྐྱེད་པར་བྱེད་པས་སོ། ། བཏང་སྙོམས་ཏེ། ལུང་མ་བསྟན་གྱི་ལས་ནི། འབྲས་བུ་རྣམ་པར་སྨིན་པའང་བདེ་སྡུག་གཉིས་གང་ཡང་བསྐྱེད་པ་མིན་ཏེ། རྒྱུ་དགེ་སྡིག་གཉིས་གང་ཡང་མ་ཡིན་པའི་ལས་ཡིན་པས་སོ། ། གཉིས་པ་ནི། འདི་དག་ཞེས་སོགས་ཚིགས་བཅད་གཅིག་སྟེ།
དགེ་སྡིག་ལུང་མ་བསྟན་གྱི་ལས་གསུམ་པོ་འདི་དག་ཆོས་ཅན། ཁྱོད་འདུས་བྱས་ཡིན་པར་ཤེས་པར་བྱ་སྟེ། ཁྱོད་རྩོལ་བས་བྱས་པའི་ལས་ཡིན་པའོ། ། ཆོས་ཀྱི་དབྱིངས་ནི་ཆོས་ཅན། ཁྱོད་དགེ་བ་དང་སྡིག་པ་མིན་ཏེ། ཁྱོད་འདུས་མ་བྱས་ཡིན་པ་དེས་ན་སྟེ་དེའི་ཕྱིར་རོ། ། གཉིས་པ་གཉིས་སུ་དབྱེ་བ་ནི། ལུས་ལ་ཐུབ་པས་ཞེས་སོགས་རྐང་པ་དྲུག་སྟེ། ཡང་ལས་ལ་ཐུབ་པས་རྣམ་པ་གཉིས་སུ་གསུངས་ཏེ། དེ་ལ་སེམས་པ་དང་ནི།
བསམ་པའི་ལས་གཉིས་སུ་གསུངས་པའི་ཕྱིར་རོ། ། འོ་ན་གཉིས་པོ་དེ་ཇི་ལྟ་བུ་ཞེ་ན། བྱེ་བྲག་ཏུ་སྨྲ་བའི་ལུགས་ལྟར་ན། སེམས་པ་ལས་ནི་ཡིད་ཀྱི་ལས་དང་། བསམ་པའི་ལས་དེ་ནི་ལུས་ངག་གི་རྣམ་པར་རིག་བྱེད་ལ་འདོད་པ་ཡིན་ཏེ། མཛོད་ལས། སེམས་པ་ཡིད་ཀྱི་ལས་ཡིན་ནོ། ། དེས་བསྐྱེད་ལུས་དང་ངག་གི་ལས། ། ཞེས་དང་། ལུས་རྣམ་རིག་བྱེད་དབྱིབས་སུ་འདོད། །
ཅེས་པས་ལུས་ཀྱི་རྣམ་པར་རིག་བྱེད་ཀྱི་ལས་དང་། ངག་རྣམ་རིག་བྱེད་ནི་ངག་སྒྲ། ། ཞེས་པས། ངག་གི་རྣམ་པར་རིག་བྱེད་ཀྱི་ལས་ངོས་བཟུང་བ་ཡིན་ནོ། ། ཡང་མདོ་སྡེ་པ་ཡན་ཆད་ནི། སེམས་པའི་ལས་རྒྱུ་དུས་ཀྱི་ཀུན་སློངས་ལ་འདོད་ལ། དེ་ལ་བསོད་ནམས་དང་། བསོད་ནམས་མིན་པ་དང་། མི་གཡོ་བའི་ལས་གསུམ་ཡོད་ཅིང་། བསམ་པའི་ལས་ནི།
དེ་དུས་ཀྱི་ཀུན་སློང་ལ་འདོད་ལ། དེ་ལ་ལུས་ངག་ཡིད་གསུམ་གྱི་ལས་ཡོད་པར་འདོད་དེ། མངོན་པ་ཀུན་བཏུས་སུ། དེ་གཉིས་ཀྱི་དབྱེ་བ་དེ་ལྟར་དུ་གསུང་ཞིང་། མཛོད་འགྲེལ་ལས། མདོ་སྡེ་པའི་འདོད་པ་བརྗོད་པའི་སྐབས་སུ་ལུས་ལ་བརྟེན་པའི་ལས་ནི། ལུས་ཀྱི་ལས་ཏེ། དེ་དང་དེར་ལུས་འཇུག་པར་བྱེད་པའི་སེམས་པ་གང་ཡིན་པའོ། ། དེ་བཞིན་དུ་ངག་དང་ཡིད་ཀྱི་ལས་དག་ལ་ཡང་ཅི་རིགས་པར་རིག་པར་བྱའོ། ། འོ་ན།
གང་སེམས་པ་དང་། བསམ་པའི་ལས་སོ། ། ཞེས་གསུངས་ཞེ་ན། འདི་དང་འདི་ལྟ་བུ་ཞིག་བྱའོ་སྙམ་པའི་ཀུན་ཏུ་རྟོག་པ་ནི་སྔར་བྱུང་ལ། དེ་ལྟར་བསམ་ནས་དེའི་འོག་ཏུ་གང་གི་ལུས་འཇུག་པར་བྱེད་པ་བྱ་བའི་སེམས་སྐྱེ་བར་འགྱུར་ཏེ། དེ་ནི་བསམ་པའི་ལས་ཞེས་བྱའོ། ། ཞེས་གསུངས་སོ། ། དེ་ལྟར་ལུགས་གཉིས་ལས། གཞུང་གི་སྒྲས་ཟིན་ནི། བྱེ་སྨྲའི་ལུགས་ལྟར་ཡིན་ནོ། །
ཆོས་ཀྱི་དབྱིངས་ནི། དགེ་བ་དང་སྡིག་པའི་ལས་ལས་གྲོལ་ཏེ། དེ་ནི་སེམས་པ་དང་བསམ་པའི་ལས་གཉིས་ཀ་མིན་པ་དེའི་ཕྱིར། འདིར་དབྱེ་སྒོ་དང་པོ་གཉིས་ཀྱི་སྐབས་སུ། ཆོས་དབྱིངས་དགེ་སྡིག་ལས་གྲོལ་བར་བསྟན་པའི་གཞུང་འབྱུང་བ་ནི། གཞན་གསུམ་ལའང་མཚོན་ནས་ཤེས་པར་བྱ་སྟེ། ཆོས་དབྱིངས་དགེ་བར་འདོད་པའི་ལོག་རྟོག་དགག་པའི་ཕྱིར་དུ། ཐོག་མར། ལས་འབྲས་ཀྱི་རྣམ་གཞག་སྟོན་པ་ཡིན་པའི་ཕྱིར། འདིས་མཚོན་ནས།
འཁྲུལ་པ་དགག་པའི་སྔོན་དུ་དེ་དང་དེའི་རྣམ་གཞག་སྤྱིར་བསྟན་པ་ནི་གོང་འོག་ཀུན་ཏུ་འབྱུང་བར་ཤེས་པར་བྱའོ། ། གསུམ་པ་བཞིར་དབྱེ་བ་ནི། གཞན་ཡང་ལས་ལ་རྣམ་བཞིར་གསུངས། ། ཞེས་སོགས་རྐང་པ་བཅུ་གསུམ་སྟེ། གཞན་ཡང་། ཐུབ་པས་ལས་ལ་རྣམ་པ་བཞིར་གསུངས་ཏེ། ལས་དཀར་ལ་རྣམ་སྨིན་དཀར་བའི་ལས་དང་། ལས་གནག་ཅིང་རྣམ་པར་སྨིན་པ་གནག་པ་དང་། ལས་དཀར་ལ་རྣམ་པར་སྨིན་པ་གནག་པ་དང་། ལས་གནག་ལ་རྣམ་སྨིན་དཀར་བའི་ལས་རྣམས་སུ་གསུངས་པའི་ཕྱིར་རོ། །
འོ་ན་བཞི་པོ་དེ་དག་ཇི་ལྟ་བུ་ཞེ་ན། བསམ་པ་དག་པ་སྟེ། དགེ་བའི་སེམས་ཀྱི་ཀུན་ནས་བླང་བ་སྦྱིན་པ་གཏོང་བ་དང་། ཚུལ་ཁྲིམས་བསྲུང་བ་ལ་སོགས་པ་དེ་ཆོས་ཅན། ཁྱོད་མཁས་པས་བསྒྲུབ་པར་བྱ་བ་ཡིན་ཏེ། ཁྱོད་ལས་དང་རྣམ་སྨིན་གཉིས་ཀ་དཀར་བའི་ལས་ཡིན་པས་སོ། །

རང་ཉིད་ཟ་བའི་དོན་དུ་སེམས་ཅན་གསོད་པ་ལ་སོགས་པའི་ལས་ཆོས་ཅན། ཁྱོད་མཁས་པས་སྤང་པར་བྱ་ཡིན་ཏེ། ཁྱོད་ལས་དང་རྣམ་སྨིན་གཉིས་ཀ་གནག་པ་ཡིན་པའི་ཕྱིར། སེམས་ཅན་མང་པོའི་སྲོག་སྐྱབས་པའི་ཕྱིར་དུ་གདུག་པ་ཅན་གཅིག་གསོད་པ་དང་། རྫུན་སྨྲ་བ་ལ་སོགས་པ་ཆོས་ཅན། ཁྱོད་མཁས་པས་བསྒྲུབ་པར་བྱ་བ་ཡིན་ཏེ། ཁྱོད་ལས་གནག་པ་ལྟར་སྣང་ཡང་། རྣམ་སྨིན་དཀར་བའི་ལས་ཡིན་པའི་ཕྱིར་ནའོ། ། དགྲ་བསད་པའི་ཕྱིར་དུ་སྦྱིན་པ་གཏོང་བ་དང་། ལྷ་མཆོད་པའི་ཕྱིར་དུ་སེམས་ཅན་གསོད་པ་ལ་སོགས་པ་ཆོས་ཅན། ཁྱོད་མཁས་པས་སྤང་བར་བྱ་བ་ཡིན་ཏེ།
ཁྱོད་ལས་དཀར་བ་ལྟར་སྣང་ཡང་། རྣམ་སྨིན་གནག་པའི་ལས་ཡིན་པའི་ཕྱིར། དེ་ལ་རྣམ་སྨིན་དཀར་ནག་ནི། རྒྱུ་དུས་དང་། དེ་དུས་ཀྱི་ཀུན་སློང་གི་སེམས་དཀར་ནག་ཡིན་ལ། ལས་དཀར་ནག་ནི། སྦྱོར་བ་དགེ་བར་སྣང་བ་དང་། མི་དགེ་བར་སྣང་བའི་ཁྱད་པར་ཡིན་ནོ། ། བཞི་པ་གཉིས་སུ་དབྱེ་བ་གཞན་བསྟན་པ་ལ་གསུམ་སྟེ། མདོར་བསྟན་པ།
ཅུང་ཟད་ཕྱེ་སྟེ་བཤད་པ། དཔེའི་སྒོ་ནས་རྒྱས་པར་བཤད་པའོ། ། དང་པོ་ནི། གཞན་ཡང་ལས་ལ་རྣམ་གཉིས། ཞེས་སོགས་རྐང་པ་གཉིས་ཏེ། ལས་ལ་སེམས་བསམ་གྱི་ལས་གཉིས་སུ་གསུང་བར་མ་ཟད། གཞན་ཡང་ལས་ཆོས་ཅན། ཁྱོད་ལ་རྣམ་པ་གཉིས་སུ་གསུངས་ཏེ། འཕེན་བྱེད་ཀྱི་ལས་དང་། རྫོགས་བྱེད་ཀྱི་ལས་གཉིས་སུ་གསུངས་པའི་ཕྱིར།
གཉིས་པ་ནི། དེ་དག་དབྱེ་ན་མུ་བཞི། ཞེས་སོགས་རྐང་པ་བདུན་ཏེ། འཕེན་རྫོགས་ཀྱི་ལས་དེ་དག་ལ་དབྱེ་ན་མུ་བཞི་ཡོད་དེ། འཕེན་བྱེད་ཀྱི་ལས་དགེ་བས་འཕངས་པ་ལ། རྫོགས་བྱེད་ཀྱང་ནི་དགེ་བའི་ལས་ཀྱི་རྫོགས་པ་དང་། འཕེན་བྱེད་སྡིག་པས་འཕངས་པ་ལ་རྫོགས་བྱེད་ཀྱང་ནི་སྡིག་པས་རྫོགས་པ་དང་། འཕེན་བྱེད་དགེ་བས་འཕངས་པ་ལ། རྫོགས་བྱེད་སྡིག་པས་རྫོགས་པ་དང་། འཕེན་བྱེད་སྡིག་པས་འཕངས་པ་ལ།
རྫོགས་བྱེད་དགེ་བའི་ལས་ཀྱིས་རྫོགས་པ་རྣམས་སུ་ཡོད་པའི་ཕྱིར་རོ། ། གསུམ་པ་ནི། དེ་དག་དཔེར་བརྗོད་ཞེས་སོགས་ཚིགས་བཅད་བཞི་སྟེ། མུ་བཞི་པོ་དེ་དག་གི་དཔེར་བརྗོད་མདོར་བསྡུས་པ་ཙམ་བཤད་པར་བྱ་ཡིས་གུས་པར་ཡིད་ལ་ཟུངས་ཤིག་ཅེས་ཉན་པར་གདམ་ནས། འདི་ལྟར་མུ་དང་པོའི་དཔེ་ཡོད་དེ། ལྷ་དང་མི་དང་། ལྷ་མིན་ཏེ། མཐོ་རིས་གསུམ་པོར་སྐྱེ་བ་འགྲུབ་པ་ནི། དགེ་བའི་ལས་ཀྱིས་འཕེན་པ་ཡིན་ཞིང་། མཐོ་རིས་དེ་དག་གི་རྟེན་ལ་ལུས་སེམས་བདེ་བ་འབྱུང་བ་ནི།
རྫོགས་བྱེད་དགེ་བའི་ལས་ཀྱིས་འཕངས་པ་སྟེ་རྫོགས་པ་ཡིན་པའི་ཕྱིར་རོ། ། མུ་གཉིས་པའི་དཔེ་ཡོད་དེ། དམྱལ་བ་ཡི་དྭགས་དུད་འགྲོ་སྟེ། ངན་སྲོང་གསུམ་དུ་སྐྱེ་བ་ནི། འཕེན་བྱེད་སྡིག་པའི་ལས་ཡིན་པར་གསུངས་ཞིང་། ངན་སྲོང་དེ་དང་དེའི་ཚ་གྲང་ལ་སོགས་པའི་སྡུག་བསྔལ་གྱི་བྱེ་བྲག་ཀུན་རྫོགས་བྱེད་ཀྱི་ལས་ནི། སྡིག་པའི་ལས་ཡིན་པའི་ཕྱིར་རོ། ། མུ་གསུམ་པའི་དཔེ་ཡོད་དེ། མཐོ་རིས་སུ་སྐྱེ་བ་དགེ་བས་འཕངས་པ་ཡིན་མོད་ཀྱི། མཐོ་རིས་དེ་ཡི་རྟེན་ལ་ནད་དང་།
གནོད་པ་འབྱུང་བ་ཀུན་རྫོགས་བྱེད་སྡིག་པའི་ལས་ཀྱིས་རྫོགས་པ་ཡིན་པར་གསུངས་པའི་ཕྱིར། མུ་བཞི་པའི་དཔེ་ཡོད་དེ། ངན་འགྲོར་སྐྱེ་བའི་འཕེན་བྱེད་སྡིག་པའི་ལས་ཡིན་ན་ཡང་། གླང་པོ་ཆེ་རབ་བརྟན་ལྟ་བུ་ངན་འགྲོ་དེ་ཡི་ལུས་སེམས་བདེ་བ་དེ་གནས་སྐབས་དགེ་བའི་ལས་ཀྱིས་འཕངས་པ་སྟེ་རྫོགས་པར་ཆོས་མངོན་པ་དང་། མདོ་སྡེ་དུ་མ་ལས་གསུངས་པའི་ཕྱིར་རོ། ། དེ་ཡང་འཕེན་བྱེད་ཀྱི་ལས་ནི་རྣམ་སྨིན་གྱི་འབྲས་བུ་གཙོ་བོར་གྱུར་པ་ཡིན་ལ། རྫོགས་བྱེད་ཀྱི་ལས་ནི། སྐྱེས་བུའི་བྱེད་པ་དང་། རྒྱུ་མཐུན་དང་། བདག་པོའི་འབྲས་བུ་གཙོ་བོར་གྱུར་པ་ཡིན་ནོ། །
དེ་ལ་དགེ་མི་དགེའི་རྣམ་སྨིན་གྱི་འབྲས་བུ་ནི། བདེ་འགྲོ་དང་། ངན་འགྲོ་སོ་སོར་ངེས་པ་ཡིན་ཞིང་། འབྲས་བུ་གཞན་གསུམ་ནི་སོ་སོར་དམིགས་ཏེ། རིན་ཆེན་ཕྲེང་བར། མི་དགེ་བ་བཅུའི་བདག་འབྲས་སོགས་བདེ་འགྲོའི་རྟེན་ལའང་འབྱུང་བར་གསུང་ཞིང་། ངན་འགྲོའི་རྟེན་ལ་བདེ་བ་འབྱུང་བ་རྣམས་ཀྱང་། དགེ་བའི་འབྲས་བུ་ཡིན་པའི་ཕྱིར་རོ། ། ལྔ་པ་གསུམ་དུ་དབྱེ་བ་གཞན་བསྟན་པ་ནི། གཞན་ཡང་གཅིག་ཏུ་དཀར་བ་ཞེས་སོགས་རྐང་པ་བདུན་ཏེ།
ཤེས་བྱ་ཆོས་ཅན། ལས་ལ་དགེ་མི་དགེ་ལུང་མ་བསྟན་གསུམ་དུ་གསུང་པར་མ་ཟད་གཞན་ཡང་ལས་ལ་གསུམ་དུ་གསུང་སྟེ། གཅིག་ཏུ་དཀར་བའི་ལས་དང་། གཅིག་ཏུ་གནག་པ་དང་། དཀར་ནག་འདྲེས་མའི་ལས་རྣམ་པ་གསུམ་དུ་ཐུབ་པས་གསུངས་པའི་ཕྱིར་ཏེ། མདོ་ལས། གཅིག་ཏུ་དཀར་བའི་ལས་ནི་གཅིག་ཏུ་དཀར་བར་འགྱུར་རོ། ། གཅིག་ཏུ་གནག་པ་ནི་གཅིག་ཏུ་གནག་པར་འགྱུར་རོ། ། འདྲེས་མ་རྣམས་ཀྱང་འདྲེས་མར་འགྱུར་རོ། ། ཞེས་གསུངས་པའི་ཕྱིར།
འདྲེས་མ་ཞེས་པ་འདྲེས་པ་ལ་འཇོག་གོ ། གསུམ་པོ་དེའི་འབྲས་བུ་འབྱིན་པའི་ཚུལ་ནི། གཅིག་ཏུ་དཀར་བའི་ལས་ཀྱི་འབྲས་བུ་བདེ་བ་བསྐྱེད་པ་དང་། གཅིག་ཏུ་གནག་པའི་ལས་ཀྱིས་འབྲས་བུ་སྡུག་བསྔལ་བསྐྱེད་ལ། དཀར་ནག་འདྲེས་མའི་ལས་ཀྱིས། འབྲས་བུ་བདེ་བ་དང་། སྡུག་བསྔལ་འདྲེས་མ་བསྐྱེད་པར་ཆོས་མངོན་པ་སོགས་ལས་གསུངས་ཏེ། དཔེར་ན། ཉིན་པར་བསྙེན་གནས་བསྲུང་མཚན་མོ་མ་བསྲུང་བའི་སྟོབས་ཀྱིས་བདེ་སྡུག་འདྲེས་མ་མྱོང་བའི་གཏམ་རྒྱུད་བཞིན་ནོ། ། ཡང་མངོན་པ་ཀུན་བཏུས་ལས་ནི།
གནག་ལ་རྣམ་པར་སྨིན་པ་གནག་པའི་ལས་གང་ཞེ་ན། གང་མི་དགེ་བའོ། ། དཀར་ལ་རྣམ་པར་སྨིན་པ་དཀར་བའི་ལས་གང་ཞེ་ན། གང་ཁམས་གསུམ་པའི་དགེ་བའོ། ། དཀར་ནག་ཏུ་གྱུར་ལ་རྣམ་པར་སྨིན་པ་དཀར་ནག་ཏུ་གྱུར་པ་གང་ཞེ་ན། འདོད་པ་དང་རབ་ཏུ་ལྡན་པ་འདྲེས་མ་སྟེ། བསམ་པས་གནག་ལ་སྦྱོར་བས་དཀར་བའམ། སྦྱོར་བས་གནག་ལ་བསམ་པས་དཀར་བའོ། ། མི་གནག་ཅིང་དཀར་ལ་རྣམ་པར་སྨིན་པར་མི་འགྱུར་ཞིང་ལས་ཟད་པར་འགྱུར་བའི་ལས་གང་ཞེ་ན། སྦྱོར་བ་དང་།
བར་ཆད་མེད་པའི་ལམ་རྣམས་ལ་ཟག་པ་མེད་པའི་ལས་སོ། ། ཞེས་བཞི་པར་ཡང་གསུང་མོད། གཞུང་གི་དངོས་བསྟན་ནི། མདོ་ལས་གསུང་པ་ལྟར་གསུམ་ཉིད་ཡིན་ནོ། ། འདྲེས་མའི་དོན། བསམ་སྦྱོར་གང་རུང་གཅིག་དཀར་ལ། གཅིག་གནག་པ་ལ་གསུང་ཞིང་། དེས་བདེ་སྡུག་འདྲེས་མ་བསྐྱེད་པ་དང་གོང་དུ་བཞིར་དབྱེ་བའི་སྐབས་སུ། བསམ་པ་གནག་ཅིང་སྦྱོར་བ་དཀར་བ་སྡུག་བསྔལ་གྱི་རྒྱུ་དང་། སྦྱོར་བ་གནག་ཅིང་བསམ་པ་དཀར་བ་བདེ་བའི་རྒྱུར་གསུང་པ་འགལ་ལོ་སྙམ་ན།
གོང་དུ་རྒྱུ་དུས་དང་དེ་དུས་ཀྱི་ཀུན་སློང་གཉིས་ཀ་དཀར་བ་ལ་བསམ་པ་དཀར་བར་མཛད་ཅིང་། འདིར་རྒྱུ་དུས་ཀྱི་ཀུན་སློང་ལ་བསམ་པ་དང་། དེ་དུས་ཀྱི་ཀུན་སློང་ལ་སྦྱོར་བར་དགོངས་པས་མི་འགལ་ལོ། ། གསུམ་པ་མཇུག་བསྡུ་བ་ནི། འདི་འདྲའི། ཞེས་སོགས་ཚིགས་བཅད་གཅིག་སྟེ། གོང་དུ་བཤད་པ་འདི་འདྲ་བའི་རྒྱུ་ལས་དང་། འབྲས་བུ་རྣམ་སྨིན་གྱི་རྣམ་པར་དབྱེ་བ་ཤེས་པར་གྱུར་ན། ད་གཟོད་ལས་ཀྱི་རྒྱུ་འབྲས་ལ་ཤིན་ཏུ་མཁས་ཤིང་ཡིད་ཆེས་པ་ཉིད་དུ་འགྱུར་བས། དགེ་སྡིག་གི་བླང་དོར་ལ་བཟོབ་པ་ལྟ་བུར་ལེན་དགོས། །
ཞེས་པའོ། ། གཉིས་པ་འཁྲུལ་པ་དགག་པ་རྒྱས་པར་བཤད་པ་བཞི་སྟེ། བསྔོ་བའི་གནས་ལ་འཁྲུལ་བར་དགག འབྲས་བུ་དཀར་ནག་བཟང་ཐལ་དགག ཉམས་ལེན་ཡེ་བཀག་ཡེ་གནང་དགག འཕྲལ་གྱི་དགག་ལེན་འཁྲུལ་པ་དགག་པའོ། ། དང་པོ་ལ་བཞི་སྟེ། བསྔོ་རྒྱུའི་དགེ་རྩ་ལ་འཁྲུལ་པ་སྤང་པ། བསྔོ་ཚུལ་གྱི་ལག་ལེན་ལ་འཁྲུལ་བ་དགག བསྔོ་བའི་འབྲས་བུ་ལ་འཁྲུལ་བ་དགག
དོན་བསྡུས་ཏེ་ལས་འབྲས་ཀྱི་གནད་བསྟན་པའོ། ། དང་པོ་ལ་ཕྱོགས་སྔ་མ་བརྗོད་པ་དང་། དེ་དགག་པ་ལ་གཉིས་ཏེ། དང་པོ་ནི། མུ་སྟེགས་གྲངས་ཅན་ཞེས་སོགས་ཚིགས་བཅད་གསུམ་སྟེ། ཕྱི་རོལ་མུ་སྟེགས་བྱེད་ཤེས་བྱ་ལ་ཉི་ཤུ་རྩ་ལྔར་གྲངས་ངེས་པ་ཅན་རྣམས་ནི། གཙོ་བོ་རྟག་པའི་གཤིས་ལ་དགེ་སྡིག་ཡོད་ཅེས་ཟེར་ཞིང་། རྒྱུ་ལ་འབྲས་བུའི་བདག་ཉིད་གཅིག་པའི་ཚུལ་དུ་གནས་པར་འདོད་དེ། གྲངས་ཅན་གྱི་གཞུང་དང་། དགེ་དང་སྡིག་པ་ཇི་སྙེད་དང་། །
འཁོར་བ་དང་ནི་གྲོལ་བ་ཡང་། ། གཙོ་བོའི་ནང་ན་གདོད་ནས་ཡོད། ། འོན་ཀྱང་ཐབས་ཀྱི་གསལ་བར་འབྱིན། ། ཞེས་དང་། འོ་མའི་ནང་ན་ཞོ་གང་དང་། ། ཞོ་ཡི་དུས་ན་མར་ཉིད་གང་། ། དྲག་པོ་ལེན་གྱིས་བཤད་པ་སྟེ། ། འབིག་བྱེད་གནས་ལའང་དེ་སྐད་སྨྲ། ། ཞེས་བཤད་དོ། ། བོད་ཀྱང་ཞང་གཡུ་བྲག་པ་ལ་སོགས་པ་ལ་ལ།
རྒྱུ་ཡི་དུས་ན་འབྲས་བུ་ཡོད། ། ལས་འཕྲོ་ཅན་གྱིས་རྟོགས་པར་འགྱུར། ། ཞེས་པ་མདོ་རྒྱུད་གང་ནས་མ་གསུངས་པའི་ལུང་འདྲེན་དང་། དེས་མཛད་པའི་ལམ་མཆོག་མཐར་ཐུག་ལས། པ་ན་སེ་ཡི་འབྲས་བུ་བཞིན། ། རྒྱུ་དང་འབྲས་བུ་དུས་མཚུངས་ཡིན། ། ཞེས་གྲངས་ཅན་རྒྱུ་དུས་ན་འབྲས་བུ་ཡོད་པར་འདོད་པ་དེའི་རྗེས་སུ་འབྲང་ནས། འབྲས་བུ་རྣམས་རྒྱུའི་དུས་སུ་ཡོད་པར་འདོད་ཅིང་། ཕལ་པོ་ཆེའི་རྡོ་རྗེ་རྒྱལ་མཚན་གྱི་བསྔོ་བའི་ལེའུ་ལས། འགྲོ་ཀུན་དགེ་བ་ཇི་སྙེད་ཡོད་པ་དང་། །
བྱས་དང་བྱེད་འགྱུར་དེ་བཞིན་བྱེད་པ་ཞེས། ། གསུང་པའི་དགོངས་པ་འཆད་པ་ལ། གྲངས་ཅན་གཙོ་བོ་དང་རང་བཞིན་གཅིག་པའི་དགེ་བ་ཡོད་པར་འདོད་པའི་ལུགས་བཞིན་དུ། མདོ་དེའི་ཡོད་པའི་དགེ་བ་ཞེས་བྱ་བ་སེམས་ཅན་རྣམས་ལ་གདོད་མ་ནས་སེམས་ཀྱི་རང་བཞིན་རང་བྱུང་དུ་ནི་གྲུབ་པར་འདོད་ཅིང་། རང་བཞིན་དེ་ལ་བདེ་གཤེགས་སྙིང་པོ་ཡིན་ཟེར། དེ་བཞིན་དུ་འབྲི་ཁུང་པ་ཡོད་པའི་དགེ་བ་དང་། རྒོད་ཚང་པ་གནས་པའི་དགེ་བ་དང་། སྟག་ལུང་པ་ལ་སོགས་པ་ཁ་ཅིག་རང་བཞིན་གྱི་དགེ་བ་ཞེས་འཆད་དོ། ། གཉིས་པ་ལ་ལྔ་སྟེ། ཆོས་དབྱིངས་བསྔོ་རྒྱུའི་སྙིང་པོར་འདོད་པ་དགག
ཆོས་དབྱིངས་ལས་གཞན་པའི་ཁམས་བསྔོ་རྒྱུའི་སྙིང་པོར་འདོད་པ་དགག ཆོས་དབྱིངས་ལ་བསྔོ་རྒྱུའི་སྙིང་པོ་ཡིན་མིན་གྱི་དབྱེ་བ་ཡོད་པར་འདོད་པ་དགག དེས་ན་སྤྲོས་བྲལ་ལ་སྙིང་པོར་འཇོག་པའི་འཐད་པ། སྙིང་པོར་སྒྲུབ་པའི་ཚུལ་གྱིས་ཡོད་པ་དྲང་དོན་དུ་བསྟན་པའོ། ། དང་པོ་ལ་གསུམ་སྟེ། ལུང་རིགས་གཉིས་ཀྱིས་དགག དེའི་ཉེས་སྤོང་གི་ལན་དགག ལུང་ཚིག་སྔ་ཕྱི་འགལ་པས་དགག་པའོ། ། དང་པོ་ལ་གསུམ་སྟེ། མདོར་བསྟན།
རྒྱས་པར་བཤད། དོན་བསྡུ་བའོ། ། དང་པོ་ནི། གྲངས་ཅན། ཞེས་སོགས་རྐང་པ་གཉིས་ཏེ། གྲངས་ཅན་དགེ་སྡིག་གཙོ་བོའི་གཤིས་ལ་ཡོད་པའི་ལུགས་དང་མཚུངས་པའི་བསྔོ་རྒྱུའི་དགེ་བ་རྒྱུས་གསར་དུ་མ་བསྐྱེད་པར། སེམས་ཀྱི་རང་བཞིན་དང་། དངོས་པོའི་གཤིས་ལ་ཡོད་པ་འདི་མི་འཐད་དེ། ལུང་དང་རིགས་པས་དགག་པར་བྱ་བ་ཡིན་པའི་ཕྱིར། ཞེས་པའི་དོན་ཡིན་གྱི།
ཊཱིཀྐ་ཁ་ཅིག་ལས། གྲངས་ཅན་གྱི་ལུགས་དེ་ལུང་རིགས་ཀྱི་འགོག་པ་ལ་སྦྱོར་བ་ནི། འདིའི་སྐབས་ཀྱི་དོན་མིན་ཏེ། གྲངས་ཅན་སངས་རྒྱས་པའི་ལུང་གིས་དགག་མི་ནུས་ཤིང་། འོག་ཏུ་མུ་སྟེགས་བྱེད་ཀྱི་ལུགས་ཕྱོགས་གླང་། ཆོས་གྲགས་སོགས་ཀྱིས་བཀག་ཟིན་པས། གཞུང་འདིར་དངོས་སུ་མི་འགོག་པར་གསུང་པ་དང་འགལ་བའི་ཕྱིར་རོ། ། གཉིས་པ་ལ་གཉིས་ཏེ། ཡིད་ཆེས་པའི་ལུང་གིས་དགག་པ། དངོས་སྟོབས་ཀྱི་རིགས་པས་དགག་པའོ། །
དང་པོ་ལ་གསུམ་སྟེ། ཆོས་དབྱིངས་བསྔོ་རྒྱུའི་དགེ་བར་མི་འཐད་པའི་ལུང་དྲང་བ། དེ་བཞིན་ཉིད་ལ་དགེ་བར་གསུངས་པའི་ལུང་དོན་བཤད་པ། འཁྲུལ་གཞིའི་ལུང་དོན་ཇི་ལྟར་འཆད་པའི་ཚུལ་ལོ། ། དང་པོ་ལ་གསུམ་སྟེ། ཆོས་དབྱིངས་བསྔོ་བས་མི་འགྱུར་བའི་ལུང་། ཆོས་དབྱིངས་ལ་དགེ་སྡིག་མེད་པའི་ལུང་། ཞར་ལ་སྙིང་པོའི་སྦྱོང་བྱེད་སྙིང་པོར་འདོད་པ་དགག་པའོ། ། དང་པོ་ནི། དེ་སྐད་དུ་ཡང་།
ཞེས་སོགས་རྐང་པ་བཅུ་བདུན་ཏེ། གཞུང་ཁ་ཅིག་ལས། བདེ་གཤེགས་སྙིང་པོ་ཞེས་བྱ་བ། ། ཆོས་དབྱིངས་འགྱུར་མེད་ཉིད་ལ་གསུང་། ། དེ་སྐད་དུ་ཡང་རྒྱུད་བླ་ལས། ། ཞེས་འབྱུང་་་་་་སྒོ་རུམ་དཔེ་ཁང་གི་གསེར་ཆོས་ན་བཞུགས་བ་ལྟར་ན། རྒྱུ་ལས་གསར་དུ་མ་སྐྱེས་བར་རང་བྱུང་དུ་གྲུབ་པའི་བསྔོ་རྒྱུའི་དགེ་རྩ་དེ་བདེ་གཤེགས་སྙིང་པོར་མི་འཐད་དེ། བདེ་གཤེགས་སྙིང་པོ་ཞེས་བྱ་བ་ནི། སེམས་ཀྱི་ཆོས་དབྱིངས་སྤྲོས་པ་དང་བྲལ་བ་ལ་འཇོག་ཅིང་། དེ་ནི་བསྔོ་བས་གཞན་དུ་མི་འགྱུར་བའི་ཕྱིར་ཏེ།
དེ་སྐད་དུ་ཡང་རྒྱུད་བླ་མ་དང་། དཔལ་ཕྲེང་གི་མདོ་དང་། རྩ་བ་ཤེས་རབ་དང་། ཤེར་ཕྱིན་གྱི་མདོ་བཞིས་གསུངས་པའི་ཕྱིར། དང་པོ་ནི། རྒྱུད་བླ་མ་ལས། སེམས་ཀྱི་རང་བཞིན་འོད་གསལ་གང་ཡིན་པ། ། དེ་ནི་ནམ་མཁའ་བཞིན་དུ་འགྱུར་མེད་དེ། ། ཡང་དག་མིན་རྟོག་ལས་བྱུང་འདོད་ཆགས་སོགས། ། གློ་བུར་དྲི་མས་དེ་ཉོན་མོངས་མི་འགྱུར། །
ཞེས་དང་། ཉེས་པ་གློ་བུར་དང་ལྡན་པས། ། ཡོན་ཏན་རང་བཞིན་དང་ལྡན་ཕྱིར། ། ཇི་ལྟར་སྔར་བཞིན་ཕྱིས་དེ་བཞིན། ། འགྱུར་བ་མེད་པའི་ཆོས་ཉིད་དོ། ། ཞེས་གསུངས་སོ། ། དཔལ་ཕྲེང་གི་མདོ་ལས། དེ་བཞིན་གཤེགས་པ་ཡི་སྙིང་པོ་འགྱུར་མེད་ཡིན་ཞེས་བཤད་དེ། བཅོམ་ལྡན་འདས་དེ་བཞིན་གཤེགས་པའི་སྙིང་པོ་ལ་ནི། སྐྱེ་བའམ།
འགུམ་པའམ། འཕོ་བའམ། འབྱུང་བ་ཡང་མི་མཆིས་སོ། ། བཅོམ་ལྡན་འདས་དེ་བཞིན་གཤེགས་པའི་སྙིང་པོ་ནི། འདུས་བྱས་ཀྱི་མཚན་ཉིད་ཀྱི་ཡུལ་ལས་འདས་པ་ལགས་སོ། ། བཅོམ་ལྡན་འདས་དེ་བཞིན་གཤེགས་པའི་སྙིང་པོ་ནི། རྟག་པ་དང་། བརྟན་པ་དང་། ཐེར་གཟུགས་པ་ལགས་སོ། ། ཞེས་དང་།
ཤཱ་རིའི་བུ། དོན་དམ་པ་ཞེས་བྱ་བ་ནི། སེམས་ཅན་གྱི་ཁམས་ཀྱི་ཚིག་བླ་དགས་སོ། ། ཤཱ་རིའི་བུ་སེམས་ཅན་གྱི་ཁམས་ཞེས་བྱ་བ་ནི་དེ་བཞིན་གཤེགས་པའི་སྙིང་པོའི་ཚིག་བླ་དགས་སོ། ། ཤཱ་རིའི་བུ། དེ་བཞིན་གཤེགས་པའི་སྙིང་པོ་ཞེས་བྱ་བ་ནི། ཆོས་ཀྱི་སྐུའི་ཚིག་བླ་དགས་སོ། ། ཞེས་གསུངས་པའི་ཕྱིར། མགོན་པོ་ཀླུ་སྒྲུབ་ཀྱིས་ཀྱང་། དབུ་མ་རྩ་ཤེར་ལས།
གང་ལ་དེ་བཞིན་གཤེགས་པའི་སེམས་ཀྱི་རང་བཞིན་མེད་པ་དེ་ལ་འགྲོ་བ་སེམས་ཅན་འདི་ཡི་རང་བཞིན་མེད་དེ། དེ་བཞིན་གཤེགས་པའི་རང་བཞིན་གང་ཡིན་པ་དེ་ནི། འགྲོ་བ་སེམས་ཅན་གྱི་རང་བཞིན་ཡིན་པའི་ཕྱིར་ཏེ། སེམས་ཀྱི་རང་བཞིན་ལ་དབྱེ་བ་མེད་པའི་ཕྱིར། ཞེས་གསུང་པ་དེ་ཡང་། སེམས་ཀྱི་ཆོས་ཉིད་སངས་རྒྱས་པའི་ཚེ་ན་ཡང་གཞན་དུ་མི་འགྱུར་བས་ཆོས་དབྱིངས་གཞན་དུ་མི་འགྱུར་བར་གྲུབ་པ་སྟེ། རྒྱུད་བླར། ཇི་ལྟར་སྔར་བཞིན་ཕྱིས་དེ་བཞིན། ། འགྱུར་བ་མེད་པའི་ཆོས་ཉིད་དོ། ། ཞེས་གསུང་པ་དེ་ཉིད་དང་མཐུན་པ་ཡིན་ནོ། །
ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་ལས། ཆོས་ཀྱི་དབྱིངས་ནི། འདས་མ་འོངས་ད་ལྟར་གྱི་དུས་གསུམ་དང་། འདོད་པ་དང་། གཟུགས་དང་། གཟུགས་མེད་པའི་ཁམས་གསུམ་དག་ནི་བསྔོ་བྱའི་དགེ་བ་དང་བཤགས་བྱའི་སྡིག་པ་ལས་རྣམ་པར་གྲོལ་བ་ཡིན་ཞེས་གསུང་སྟེ། བརྒྱད་སྟོང་པ་ལས། ཆོས་རྣམས་ཀྱི་ཆོས་ཉིད་གང་ཡིན་པ་དེ་ནི། འདས་པ་ཡང་མིན། མ་འོངས་པ་ཡང་མིན།
ད་ལྟར་འབྱུང་བ་ཡང་མིན། གང་འདས་པ་དང་། མ་འོངས་པ་དང་། ད་ལྟར་བྱུང་བ་མིན་པ་དེ་ནི་དུས་གསུམ་ལས་རྣམ་པར་གྲོལ་བའོ། ། གང་དུས་གསུམ་ལས་རྣམ་པར་གྲོལ་བ་དེ་ནི། ཡོངས་སུ་བསྔོ་བར་བྱ་བར་མི་ནུས་ཤིང་། དེ་ནི་དམིགས་པ་དང་། མཐོང་བ་དང་། རྟོགས་པ་དང་། རྣམ་པར་ཤེས་པ་མིན་ནོ། །
ཞེས་དང་། དེ་བཞིན་དུ། འབུམ་དང་ཉི་ཁྲི་ལས་ཀྱང་རྒྱས་པར་གསུངས་པའི་ཕྱིར་རོ། ། རྒྱུ་མཚན་དེས་ན། ཆོས་ཀྱི་དབྱིངས་ལ་ནི། བསྔོ་རྒྱུའི་དགེ་བ་ཡིན་པ་མེད་ཅེས་རྒྱལ་བས་བཤད་དེ། འབུམ་ལས། ཆོས་ཀྱི་དབྱིངས་ལ་ཡོངས་སུ་བསྔོ་བ་མེད་དོ། ། ཞེས་གསུངས་པའི་ཕྱིར། གཉིས་པ་ཆོས་དབྱིངས་ལ་དགེ་སྡིག་མེད་པའི་ལུང་ནི།
ཡང་དག་སྦྱོར་བའི་རྒྱུད་ལས་ཀྱང་། ། ཞེས་སོགས་རྐང་པ་བཅུ་དགུ་སྟེ། ཆོས་དབྱིངས་རང་གི་ངོ་བོ་དགེ་སྡིག་དུའང་མ་གྲུབ་སྟེ། དེ་ལྟར་དུ་སཾ་པུ་ཊི་ལ་སོགས་པའི་རྒྱུད་སྡེ་ཀུན་དང་། རིན་ཆེན་ཕྲེང་བ་རྣམས་སུ་གསུངས་པའི་ཕྱིར། ཡང་དག་པར་སྦྱོར་བའི་རྒྱུད་ལས་ཀྱང་། མཁས་པས་གནས་ལུགས་ཀྱི་དོན་སྒོམ་པའི་ཚེ། སྡིག་པ་དང་བསོད་ནམས་དུ་འཛིན་པའི་སྤྲོས་པའི་མཐའ་འདི་ཉིད་རྣམ་པར་སྤང་བར་བྱ་སྟེ། ཆོས་ཅན་དེ་ཡི་སྡིག་པ་དང་། བསོད་ནམས་ཀྱི་ཆ་གཉིས་སུ་རྣམ་པར་རྟོག་པ་སྟེ།
སྤྲོས་པའི་མཐའ་ལས་མ་འདས་པའི་ཕྱིར་རོ་ཞེས་གསུངས། དེ་བཞིན་དུ་གསང་བ་འདུས་པ་ལས་གསུང་སྟེ། རང་བཞིན་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། ། ཞེས་དང་། ཆོས་དམ་ནམ་མཁའི་རྡོ་རྗེའི་དམ་ཚིག་ཏུ་མཚུངས་པའི་ཕྱིར། གཟུགས་ཀྱི་ཕུང་པོ་མ་ཡིན་ནོ། ། ཞེས་པ་ནས། འདོད་ཆགས་ཞེ་སྡང་གཏི་མུག་མིན། ། ཆོས་མིན་ཆོས་མིན་པ་ཡང་མིན། །
ཞེས་པ་དང་། སོགས་པ་ཀྱཻ་རྡོ་རྗེ་ལས། སྒོམ་པ་པོ་མེད་སྒོམ་པའང་མེད། ། ལྷ་མེད་སྔགས་ཀྱང་ཡོད་མ་ཡིན། ། ཞེས་པ་དང་། ཕྱག་རྡོར་དབང་བསྐུར་བའི་རྒྱུད་ལས། ཡོད་ཅེས་བྱ་བའམ། མེད་ཅེས་བྱ་བའམ། བསོད་ནམས་ཞེས་བྱ་བའམ། བསོད་ནམས་མིན་པ་ཞེས་བྱ་བའམ།
མྱ་ངན་ལས་འདས་པ་ཞེས་བྱ་བའམ། ཐ་དད་པ་ཞེས་བྱ་བ་མེད་དོ། ། ཅེས་རྒྱུད་སྡེ་ཀུན་ལས་གསུངས་པའི་ཕྱིར་རོ། ། གཏམ་བྱ་རིན་ཆེན་ཕྲེང་བ་ལས། ། ཞེས་པ་ནས། སྡིག་དང་བསོད་ནམས་བྱ་བ་བཏང་། ། ཞེས་པའི་བར་འདིར། གཞུང་ཁ་ཅིག་ལས། གནས་མེད་ཆོས་འདིས་སྐྲག་གྱུར་པ། ། ཞེས་པ་ནས།
རྣམ་དག་ལུང་གི་དབང་གིས་བཤད། ། ཅེས་པའི་བར་ཚིགས་བཅད་གསུམ་འབྱུང་། བཟང་ལྡན་པ་མཁས་པ་དཀོན་མཆོག་གྲགས་ཀྱི་ཊཱིཀྐ་སོགས་ལས་ཀྱང་དེ་བཞིན་དུ་བཤད། རང་མཆན་དང་འདྲེས་པའི་མཆན་རྙིང་པ་ཞིག་ལས་ཤླཽཀ་གསུམ་མཆན་ཀྱུས་ལ་ཤོར་བ་འདྲ་ཞེས་པའང་སྣང་། གཞུང་ཕལ་ཆེར་དང་། ཊཱིཀྐ་མང་པོ་ན་དེ་དག་མེད། འདི་འདྲའི་རིགས་ཅན་མང་པོ་འདུག་པ་ལ་དགོངས་ནས། རྣམ་བཤད་ཕལ་ཆེར་ལས་ཚིག་རྐང་གི་གྲངས་སྨོས་པ་ནི། གཞུང་གི་ཚིགས་བཅད་མང་ཉུང་སྤང་བའི་ཆེད་དུ་མཛད་པར་གདའ། ཊཱིཀྐ་ལེགས་པའི་ཕྱོགས་ཁ་ཅིག་ཏུ།
ཤླཽཀ་སྟོང་ཙམ་གྱི་གཞུང་ཚད་ཡིན་པར་གསུངས་སོ། ། དེ་ཡོད་པ་ལྟར་ན། རྒྱུད་སྡེ་ཀུན་ལས་གསུང་པར་མ་ཟད། འཕགས་པ་ཀླུ་སྒྲུབ་ཉིད་ཀྱིས་ཀྱང་། རྒྱལ་པོ་ལ་གཏམ་བྱ་བ་རིན་པོ་ཆེའི་ཕྲེང་བ་ལས། ཆོས་ཀྱི་གནས་ལུགས་སྟོང་པ་ཉིད་འདིས་སྐྲག་པར་གྱུར་པའི་སྐྱེ་བོ་གནས་ལུགས་ཀྱི་དོན་ལ་མངོན་པར་དགའ་ཞིང་། གནས་ལུགས་ལ་ཡོད་པར་བལྟ་བ་དང་། མེད་པར་འཛིན་པ་སྤྲོས་པའི་མཐའ་ལས་མ་འདས་པས་སྐྱེ་བོ་གནས་ལུགས་ཀྱི་དོན་ལ་མི་མཁས་པ་རྣམས་ནི་འཕུང་བར་འགྱུར་ཏེ། གནས་ལུགས་ཆོས་ཀྱི་དབྱིངས་སྤྲོས་པའི་མཐའ་གང་དུའང་གྲུབ་པ་མེད་པ་ལ། མཐའ་གང་རུང་གཅིག་ཏུ་བཟུང་བའི་ཕྱིར་རོ།
གནས་ལུགས་སྟོང་པ་ཉིད་ཀྱི་འཇིགས་པ་དེ་དག་ནི། རང་ཡང་འཕུང་ལ་གཞན་ཡང་འཕུང་བར་བྱེད་དེ། གནས་ལུགས་སྟོང་པ་ཉིད་འཇིགས་པའི་གནས་མ་ཡིན་པའི་ཕྱིར་རོ། ། ཡང་རྒྱལ་པོ་ཞེས་བོས་ནས། མཐར་འཛིན་པ་དང་སྟོང་པ་ཉིད་ཀྱིས་འཇིགས་ནས། རང་བཞིན་འཕུང་བ་དེ་དག་གིས་སྤྱི་ནས་མི་འཕུང་བར་འདོད་ན། གོང་དུ་བཤད་པ་དེ་ལྟར། གནས་ལུགས་དགེ་སྡིག་སོགས་ཀྱི་སྤྲོས་པ་བྲལ་བའི་དོན་གོམ་པར་གྱིས་ཞེས་པའོ། ། རྒྱལ་པོ་ཁྱོད་ནི་མཐར་འཛིན་དང་། སྟོང་ཉིད་ཀྱིས་འཇིགས་པས།
མི་འཕུང་བར་བགྱི་བའི་སླད་དུ། འཇིག་རྟེན། མཐར་འཛིན་པ་ལས་འདས་པའི་གནས་ལུགས་ཡོད་མེད་ལས་གྲོལ་བའི་ལྟ་བ་ཡོད་མེད་ཀྱི་མཐའ་གཉིས་ལ་མི་གནས་པ། ཡང་དག་པའི་ལྟ་བ་དགེ་སྡིག་སོགས་སྤྲོས་པའི་མཐའ་ཐམས་ཅད་ལས་གྲོལ་བ་རྣམ་དག་ལུང་གི་དབང་གིས་བཤད་ཅེས་པའོ། ། སྡིག་དང་། བསོད་ནམས་ཞེས་གསུངས་པའི་དོན་ནི། ཆོས་དབྱིངས་དགེ་སྡིག་དུའང་མ་གྲུབ་སྟེ། ཟབ་མོ་ཆོས་ཀྱི་དབྱིངས་ནི། སྡིག་པ་དང་། བསོད་ནམས་ཀྱི་བྱ་བ་ལས་འདས་ཤིང་།
སོ་སོ་སྐྱེ་བོས་ཚིག་ཙམ་གྱིས་བསྐྲོལ་བའི་དོན་དང་ལྡན་ཡང་། གཞན་མུ་སྟེགས་བྱེད་དང་། ནང་པ་རང་ཉིད་ཀྱིའང་ཉན་ཐོས་དང་། རང་སངས་རྒྱས་རྣམས་ཟབ་མོ་སྟོང་ཉིད་ལ་སྐྲག་པའི་སྒོ་ནས་ཐོས་བསམ་གྱི་ཤེས་པ་སོགས་ཀྱིས་མྱང་བའི་གནས་མ་ཡིན་པའི་ཕྱིར་རོ། ། གཞན་ཡང་། རིན་ཆེན་ཕྲེང་བ་དེ་ཉིད་ལས། གནས་ལུགས་སྤྲོས་བྲལ་དུ་སྒོམ་པ་པོ་དེ་ཉིད། ཟབ་མོ་སྟོང་པ་ཉིད་སྡིག་པ་དང་བསོད་ནམས་ཀྱི་རྣམ་རྟོག་ལས་འདས་པའི་བློ་དེ་ཡིས། བདེ་འགྲོ་དང་། ངན་འགྲོ་ལས་ཐར་པའི་ཐར་པ་དམ་པ་ཐོབ་པར་བཞད་དེ།
ཟབ་མོ་སྟོང་ཉིད་རྟོགས་པའི་ཤེས་པས། གནས་ལུགས་ཡོད་འཛིན་དང་མེད་འཛིན་ཞི་བ་ཡིན་པའི་ཕྱིར། ཞེས་གསུང་པ་འདི་ཡང་ཆོས་དབྱིངས་ལ་བསྔོ་བྱའི་དགེ་བ་དང་། བཤགས་བྱའི་སྡིག་པ་མེད་པའི་ལུང་རྣམ་དག་ཡིན་ནོ། ། གོང་དུ་ཟབ་མོའི་སྐྲོལ་བའི་དོན་དང་ལྡན། ། ཞེས་པའི་སྐབས་སུ། པཎ་ཆེན་ཤཱཀ་མཆོག་པས། རིན་ཆེན་ཕྲེང་བར་གསུང་པ་ཡི། ། ཟབ་མོ་སྐྲོལ་བ་ཅི་ལ་ཟེར། ། ཞེས་པའི་ལན།
ཀུན་མཁྱེན་བསོད་ནམས་སེང་གེས། འདི་ལ་མི་ཕམ་བཤེས་གཉེན་གྱི་འགྲེལ་པ་ལས་གཞན་པའི་འགྲེལ་པ་ནི་མེད། དེར་ནི་གསལ་ཁ་མ་བྱུང་ལ། རྒྱུད་བླར། རང་བྱུང་རྣམས་ཀྱི་དོན་དམ་དེ། ། དད་པ་ཉིད་ཀྱིས་རྟོགས་བྱ་ཡིན། ། ཞེས་པ་ལྟར་ན། སོ་སོ་སྐྱེ་བོས་ཐོས་བསམ་གྱི་སྐྲོལ་བའི་དོན་དང་ལྡན་ཞེས་པའི་དོན་དུ་མངོན་ནོ། ། ཡང་གཞུང་ཁ་ཅིག་ལས། ཟབ་མོ་སྒྲོལ་བའི་དོན་དང་ལྡན། །
ཞེས་འབྱུང་བ་ལྟར་ན། གཞུང་དེ་ཉིད་ལས། དེ་ཕྱིར་སངས་རྒྱས་རྣམས་ཀྱིས་ནི། ། བསྟན་པ་འཆི་མེད་ཡོད་མེད་ལས། ། འདས་པ་ཟབ་མོ་ཞེས་བཤད་ལ། ། ཆོས་ཀྱི་ཁུད་པ་ཡིན་ཞེས་ཀྱི། ། ཞེས་གསུངས་པ་དང་མཐུན་པར་མངོན་ནོ། ། གསུམ་པ་ཞར་ལ་སྙིང་པོའི་སྦྱོང་བྱེད་སྙིང་པོར་འདོད་པ་དགག་པ་ལ། འདོད་པ་བརྗོད་པ་དང་། དེ་དགག་པ་གཉིས་ལས།
དང་པོ་ནི། ཁ་ཅིག་བདེ་གཤེགས་ཞེས་སོགས་རྐང་པ་གཉིས་ཏེ། སྟོན་ལུང་རྒྱ་དམར་བ་ལ་སོགས་པའི་བོད་བགྲེས་པོ་ཁ་ཅིག རྒྱུད་བླའི་སྐབས་སུ། བདེ་གཤེགས་སྙིང་པོའི་སྒྲ། སྟོང་ཉིད་སྙིང་རྗེའི་སྙིང་པོ་ལ་འཇུག་ཅིང་། དེ་ནི་བསྔོ་རྒྱུའི་དགེ་རྩ་ཡིན་པར་འདོད་དོ། ། གཉིས་པ་ནི། འདི་ནི་བདེ་གཤེགས། ཞེས་སོགས་རྐང་པ་དགུ།
སྟོང་ཉིད་སྙིང་རྗེའི་སྙིང་པོ་ཅན་ནི། སྟོང་པ་དང་སྙིང་རྗེ་ཟུང་དུ་ཆུད་པའི་བྱང་ཆུབ་ཀྱི་སེམས་ཡིན་ལ། འདི་ནི་བདེ་བར་གཤེགས་པའི་ཁམས་ཏེ། སྙིང་པོ་དངོས་མིན་ཏེ། བདེ་གཤེགས་སྙིང་པོའི་ཁམས་ཀྱི་སྟེང་གི་གློ་བུར་གྱི་དྲི་མ་སྦྱོང་བྱེད་ཡིན་གྱིས། སྙིང་པོ་དངོས་ཡིན་ན། འདུས་མ་བྱས་སུ་འགྱུར་བའི་ཕྱིར་རོ། ། བྱང་ཆུབ་ཀྱི་སེམས་དེ་སྙིང་པོའི་སྟེང་གི་དྲི་མ་སྦྱོང་བྱེད་ཡིན་པ་དེ་སྐད་དུའང་། ཚད་མ་རྣམ་འགྲེལ་ལས། ཚད་མའི་སྐྱེས་བུའི་སྒྲུབ་བྱེད་སྟོང་པ་དང་སྙིང་རྗེ་ཟུང་འཇུག་གྲངས་མེད་གསུམ་དུ་བསྒོམས་པ་ལས།
སངས་རྒྱས་ཀྱི་ཐུགས་རྗེ་ཆེན་པོ་འབྱུང་ཞེས་གསུངས་ལ། དེར་མ་ཟད་ཞི་བ་ལྷའི་བསླབ་བཏུས་ཉིད་ལས་ཀྱང་། སྟོང་ཉིད་སྙིང་རྗེའི་སྙིང་པོ་ཅན། ། བསྐྱེད་པས་བསོད་ནམས་དག་པར་འགྱུར། ། ཞེས་གསུང་། དེའི་དོན་ནི། རྒྱས་འགྱུར་གྱི་རིགས་སྟོང་ཉིད་སྙིང་རྗེའི་སྙིང་པོ་ཅན་དེ། སྔོན་དགེ་བའི་བཤེས་གཉེན་གྱི་གདམས་ངག་སོགས་ལ་བརྟེན་ནས་རང་རྒྱུད་ལ་བསྐྱེད་ཅིང་། ཐོས་བསམ་སོགས་ཀྱིས་བསྒོམས་པས། བསོད་ནམས་དང་།
ཡེ་ཤེས་ཀྱི་ཚོགས་རྫོགས་ཤིང་། སྒྲིབ་གཉིས་བག་ཆགས་དང་བཅས་པ་དག་ནས་གཞན་དོན་དུ་སྤངས་རྟོགས་མཛད་པའི་ཡོན་ཏན་ཕུན་ཚོགས་ཐོབ་པར་འགྱུར། ཞེས་པའོ། ། དེ་བཞིན་དུ། མདོ་སྡེ་དང་། རྒྱུད་ཀུན་ལས་ཀྱང་། སྟོང་ཉིད་སྙིང་རྗེའི་སྙིང་པོ་ཅན་ཁམས་ཀྱི་དྲི་མ་སྦྱོང་བྱེད་ཡིན་པ་དེ་སྐད་དུ་གསུངས་ཏེ། བློ་གྲོས་རྒྱ་མཚོས་ཞུས་པའི་མདོ་ལས། རིན་པོ་ཆེའི་དཔེས། དྲི་མ་འདག་པ་དང་འདྲ་བར།
རྒྱས་འགྱུར་གྱི་རིགས་ཀྱིས་རང་བཞིན་གནས་རིགས་ཀྱི་དྲི་མ་སྦྱོང་བར་གསུང་པ་དང་། རྡོ་རྗེ་གུར་ལས། སྟོང་ཉིད་སྙིང་རྗེ་ཐ་དད་མེད། ། གང་དུ་སེམས་ནི་རྣམ་སྒོམ་པ། ། དེ་ནི་སངས་རྒྱས་ཆོས་དང་ནི། ། དགེ་འདུན་གྱི་ཡང་བསྟན་པ་འོ། ། ཞེས་གསུང་ཞིང་སེམས་ཀྱི་སྒྲིབ་སྦྱོང་ལས་ཀྱང་། དངུལ་ཆུའི་རེག་པའི་ཟངས་ལ་ནི། ། ཇི་ལྟར་སྐྱོན་མེད་གསེར་དུ་འགྱུར། ། དེ་བཞིན་ཡང་དག་ཡེ་ཤེས་ཀྱིས། །
སྦྱངས་པས་ཉོན་མོངས་ཟད་པར་བྱེད། ། ཅེས་པའི་ཕྱིར་རོ། ། ཡང་སྟོང་ཉིད་སྙིང་རྗེའི་སྙིང་པོ་ཅན་བསྔོ་རྒྱུའི་དགེ་བ་ཡིན་ཀྱང་། བདེ་གཤེགས་སྙིང་པོ་བསྔོ་རྒྱུའི་དགེ་བ་ཡིན་པ་མི་འཐད་དེ། བསྔོ་རྒྱུའི་དགེ་བ་ཡིན་ན། འདུས་བྱས་ཡིན་དགོས་པ་ལས། བདེ་གཤེགས་སྙིང་པོ་འདུས་མ་བྱས་པ་ཡིན་པའི་ཕྱིར་རོ། ། གཉིས་པ་དེ་བཞིན་ཉིད་ལ་དགེ་བར་གསུང་པའི་ལུང་དོན་བཤད་པ་ལ་ལྔ་སྟེ། ལུང་ལས་ཇི་ལྟར་གསུང་པའི་ཚུལ། དེའི་དགོངས་པ་བཤད་པ།
དེ་ཉིད་དཔེའི་སྒོ་ནས་སྒྲུབ་པ། གཞན་ཡང་རྟོགས་ན་ཧ་ཅང་ཐལ། ཞར་ལ་ཤེས་རབ་ཀྱི་དགེ་བ་གཞན་དགག་པའོ། ། དང་པོ་ནི། མངོན་པའི་གཞུང་ལས། ཞེས་སོགས་རྐང་པ་དགུ་སྟེ། མངོན་པ་ཀུན་ལས་བཏུས་པའི་གཞུང་ལས། ཉན་ཐོས་རྣམས་ལ་ངོ་བོ་ཉིད་ཀྱི་དགེ་བ་ཞེས་བཤད་པ་ནི། དད་པ་ལ་སོགས་པ་སེམས་བྱུང་བཅུ་གཅིག་ཁོ་ན་ཡིན། ཞེས་གསུང་སྟེ།
ཀུན་ལས་བཏུས་པར། ངོ་བོ་ཉིད་ཀྱི་དགེ་བ་གང་ཞེ་ན། དད་པ་ལ་སོགས་པ་སེམས་ལས་བྱུང་བའི་ཆོས་བཅུ་གཅིག་གོ ། ཞེས་སོ། ། དེ་ཡང་མེ་སྐྱེས་ཙམ་ནས་ཚ་བའི་ངོ་བོར་སྐྱེས་པ་ལྟར། དད་སོགས་འདི་དག་ཀྱང་སྐྱེས་ཙམ་ནས་གཞན་ལ་མི་ལྟོས་པར་དགེ་བའི་ངོ་བོར་སྐྱེས་པས་ན་ངོ་བོ་ཉིད་ཀྱི་དགེ་བ་ཞེས་བཞག་པ་ཡིན་ནོ། ། ཡང་དོན་དམ་པའི་དགེ་བ་ཞེས་བཤད་པ་དེ་བཞིན་ཉིད་ལ་དགོངས་ནས་གསུང་པ་ཡིན་ཏེ། དེ་ཉིད་ལས། དོན་དམ་པའི་དགེ་བ་གང་ཞེ་ན། དེ་བཞིན་ཉིད་དོ། །
ཞེས་གསུངས་པའི་ཕྱིར། དེའི་དགོངས་གཞི་ནི། སྡིག་པ་མེད་པ་ཙམ་ལ་དགོངས་ལ། དགོས་པ་ནི། ཞུམ་པ་གཟེངས་བསྟོད་ལ། དངོས་ལ་གནོད་བྱེད་ནི། དེ་དགེ་བ་དངོས་ཡིན་ན་འབྲས་བུ་བདེ་བ་འབྱིན་པར་འགྱུར་བའོ། ། དོན་དམ་པའི་སྡིག་པ་འཁོར་བའི་ཆོས་ཀུན་ལ་གསུང་པ་ཡིན་ཏེ། དེ་ཉིད་ལས། དོན་དམ་པར་མི་དགེ་བ་གང་ཞེ་ན།
འཁོར་བ་ཐམས་ཅད་དོ། ། ཞེས་གསུངས་པའི་ཕྱིར། དེའི་དགོངས་གཞི་ནི་ཉེར་ལེན་གྱི་ཕུང་པོ་ལྔ་སྡུག་བསྔལ་གྱི་རང་བཞིན་ཡིན་པ་ལ་དགོངས། དགོས་པ་འཁོར་བ་ལ་སྐྱོ་བ་བསྐྱེད་པའི་ཆེད་དུ་ཡིན་ལ། དངོས་ལ་གནོད་བྱེད་ནི། འཁོར་བ་ཐམས་ཅད་མི་དགེ་བ་ཡིན་ན། བདེ་འགྲོའི་ལས་ཀྱང་འཁོར་བ་ཡིན་པས། སྡིག་པར་འགྱུར་ལ། དེ་ལྟ་ན་མངོན་མཐོ་དང་། ངེས་ལེགས་མི་སྲིད་པར་འགྱུར་རོ། །
ནམ་མཁའ་དང་སོ་སོར་བརྟགས་མིན་གྱི་འགོག་པ་གཉིས། དོན་དམ་པའི་ལུང་མ་བསྟན་ཅེས་བཤད་དེ། དེ་ཉིད་ལས། དོན་དམ་པས་ལུང་དུ་མ་བསྟན་པ་གང་ཞེ་ན། ནམ་མཁའ་དང་། སོ་སོར་བརྟགས་པ་མིན་པའི་འགོག་པའོ། ། ཞེས་སོ། ། དེའི་དགོངས་གཞི་ནི། བདེ་འགྲོ་དང་ངན་འགྲོ་གཉིས་ཀའི་རྒྱུ་མིན་པ་ཙམ་ལ་དགོངས། དགོས་པ་འབྲས་བུ་མེད་པའི་བླང་དོར་ལ་མི་འཇུག་པའི་ཆེད་ཡིན་ལ།
དངོས་ལ་གནོད་བྱེད་ནི། ལས་མིན་པའི་ཕྱིར་རོ། ། ཁྱབ་སྟེ། མདོ་ལས། དགེ་སྡིག་ལུང་མ་བསྟན་གསུམ་ཀར་ལས་ཀྱི་དབྱེ་བར་གསུངས་པའི་ཕྱིར་རོ། ། འདིར་ཀུན་བཏུས་ཉན་ཐོས་ཀྱི་གཞུང་དུ་མཛད་པ་ནི། མངོན་རྟོགས་ལྗོན་ཤིང་ལས། མདོ་སྡེ་པའི་གྲུབ་མཐའ་སྟོན་བྱེད་ཡིན་པར་བཤད་པ་ལྟར་བཞེད་པ་ཡིན་གྱི། མཛོད་ལ་འཁྲུལ་བར་མི་བྱ་སྟེ། དེར་དགེ་བ་བཅུ་གཅིག་གི་ཐ་སྙད་མ་གསུང་ཞིང་ངོ་བོ་ཉིད་ཀྱི་དགེ་བ་ནི།
བདེ་བའི་རྩ་བ་གསུམ་དང་། ངོ་ཚ་ཤེས་པ་དང་། ཁྲེལ་ཡོད་པ་གཉིས་མ་གསུང་པའི་ཕྱིར་རོ། ། འདིར་ཀུན་མཁྱེན་བུ་སྟོན་གྱིས་བཞེད་པས། དེ་བཞིན་ཉིད་དགེ་བ་མིན་ནོ། ། ཞེས་བྱ་བ་ནི་གྲུབ་མཐའ་བཞི་དང་མི་མཐུན་ཏེ། བྱེ་བྲག་སྨྲ་བའི་ལུགས་ལ་ནི། མཛོད་ལས། དམ་པའི་དོན་དུ་དགེ་རྩ་བ། ། ཐར་པ་བླ་ན་མེད་པ་ཡིན། །
ཞེས་གསུང་ལ། མདོ་སྡེ་པའི་ལུགས་ལ། མངོན་པ་ཀུན་བཏུས་སུ། དོན་དམ་པའི་དགེ་བ་གང་ཞེ་ན། དེ་བཞིན་ཉིད་དོ། ། ཞེས་གསུང་། སེམས་ཙམ་པའི་ལུགས་ལ། དབུས་མཐའ་ལས། དགེ་གཉིས་ཐོབ་པར་བྱ་བའི་ཕྱིར། ། ཞེས་པའི་གྲེལ་པར།
དགེ་བ་ནི་གཉིས་ཏེ། འདུས་བྱས་དང་། འདུས་མ་བྱས་སོ། ། ཞེས་སོ། ། དབུ་མའི་ལུགས་ལ། ངོ་བོ་ཉིད་སྐུ་དགེ་བར་གསུང་པ་དང་། རྒྱན་སྟུག་པོ་བཀོད་པའི་མདོ་ལས། དེ་བཞིན་གཤེགས་པའི་སྙིང་པོ་དག ཅེས་སོགས་མཐའ་ཡས་པ་གསུང་པའི་ཕྱིར་རོ། ། དེ་བསྔོར་མི་རུང་ཞེས་སྨྲ་བའང་ནོར་པ་སྟེ།
རྡོ་རྗེ་རྒྱལ་མཚན་གྱི་ཆོ་ག་ལས། དེ་བཞིན་ཉིད་ཀྱི་རང་བཞིན་ཅི་འདྲ་དང་། ། དེ་བཞིན་ཉིད་ཀྱི་ངང་ཚུལ་ཅི་འདྲ་དང་། ། དེ་བཞིན་ཉིད་ཀྱི་མཚན་ཉིད་ཅི་འདྲ་དང་། ། དེ་འདྲ་ལས་རྣམས་ཀུན་ཀྱང་ཡོངས་སུ་བསྔོ། ། ཞེས་གསུངས་སོ། ། ཞེས་བཤད་ནའང་། ལུང་སྔ་མ་རྣམས་ཀྱི་དོན། དེ་བཞིན་ཉིད་དགེ་བ་བཏགས་པ་བ་ཡིན་པ་དང་། ལུང་ཕྱི་མ་རྣམས་ཀྱི་དོན་ནི།
འདུས་བྱས་ཀྱི་དགེ་བ་དེ་བཞིན་ཉིད་དང་མ་བྲལ་བའམ། ཟུང་འཇུག་གི་ངང་ནས་བསྔོ་ཞེས་པའོ། ། སྡོམ་གསུམ་མཁན་པོའི་བཞེད་པ་ནི་གཟོད་འཆད་པར་བྱེད་དོ། ། གཉིས་པ་ནི། དེ་བཞིན་ཉིད་ལ། ཞེས་སོགས་རྐང་པ་བཅུ་སུམ་སྟེ། མངོན་པ་ཀུན་བཏུས་ལས། དེ་བཞིན་ཉིད་ལ་དགེ་བ་ཞེས་བཤད་པའི་དགོངས་པ་འདི་ལྟར་ཡིན་ཏེ། དཔེར་ན་སྐྱེས་བུ་ནད་དང་བྲལ་བ་ནི། ལུས་བདེ་ཞིང་སེམས་མྱ་ངན་མེད་པ་ཙམ་ལ།
ལུས་སེམས་བདེ་ཞེས་ནི་འཇིག་རྟེན་པ་ཀུན་ཟེར་ཀྱང་། ལུས་སེམས་འདི་དག་ཚོར་བ་སྡུག་བསྔལ་མེད་པ་ཙམ་ལས། གཞན་པ་སྟེ། ལྷག་པའི་བདེ་བ་མེད་མོད་ཀྱི། འོན་ཀྱང་ཚོར་བ་སྡུག་བསྔལ་མེད་པ་ཙམ་ལ། བདེ་བ་ཡིན་ཞེས་འཇིག་རྟེན་པ་ཀུན་ལ་གྲགས་པ་དེ་བཞིན་དུ། ཆོས་ཀྱི་དབྱིངས་ལ་ཡང་། དགོངས་གཞི་སྡིག་པ་མེད་པ་ཙམ་ཞིག་ལས་ལྷག་པའི་འབྲས་བུ་བདེ་བ་བསྐྱེད་ནུས་ཀྱི་དགེ་བ་མཚན་ཉིད་པ་མེད་མོད་ཀྱི་འོན་ཀྱང་དགེ་བ་ཡིན་ཞེས་བཏགས་པར་ཟད་དེ། ཆོས་ཀྱི་དབྱིངས་ལ་སྡིག་པ་མེད་པ་ཙམ་རྒྱུ་མཚན་དུ་བྱས་པའི་ཕྱིར་རོ། ། གསུམ་པ་ནི།
གཞན་ཡང་། ཞེས་སོགས་རྐང་པ་དགུ་སྟེ། གཞན་ཡང་མངོན་པའི་གཞུང་ཀུན་ལས་བཏུས་པ་རྣམས་ལས། ཟས་ཀྱིས་འགྲངས་པས་རེ་ཞིག་ཟས་མི་འཕྲོད་པ་དང་། ལ་སོགས་པ་འཁྲིག་པ་སྤྱད་དྲགས་པས་རེ་ཞིག་མི་འཕྲོད་པར་འཛིན་པ་ལ། འདོད་ཆགས་དང་བྲལ་བར་གསུངས་ཏེ། དེ་ཉིད་ལས། ནོད་པས་འདོད་ཆགས་དང་བྲལ་བ་གང་ཞེ་ན། འཁྲིག་པ་ལ་ཞུགས་ནས་གདུང་བ་དང་བྲལ་ནས་གང་མི་འཕྲོད་པར་འཛིན་པ་ཉིད་དོ། ། ཉེ་བར་བརྟེན་པས་འདོད་ཆགས་དང་བྲལ་བ་གང་ཞེ་ན།
འགྲངས་པར་ཟོས་པ་ཟས་ཞིམ་པོ་ལ་ཡང་། གང་མི་འཕྲོད་པར་འཛིན་པ་ཉིད་དོ། ། འཕུང་དུ་བྱུང་བས་འདོད་ཆགས་དང་བྲལ་བ་ཉིད་གང་ཞེ་ན། ཐབས་ཤིན་ཏུ་ཆེན་པོ་ཐོབ་པ། ཐབས་སྨན་པ་ལ་གང་མི་འཕྲོད་པར་འཛིན་པ་ཉིད་དོ། ཞེས་སོགས་སོ། ། དེ་ལྟར་གསུང་མོད་ཀྱི། འོན་ཀྱང་དེ་དག་ནི་གཏན་ནས་ཆགས་པ་དང་བྲལ་བ་ཡི་འདོད་ཆགས་དང་བྲལ་བ་མཚན་ཉིད་པ་མིན་ནོ། ། དེ་བཞིན་དུ་ཆོས་ཀྱི་དབྱིངས་ལ་ཡང་། དགོངས་པ་ཞུམ་པ་གཟེངས་བསྟོད་པའི་ཆེད་དུ་དགེ་བ་ཡིན་ཞེས་གསུང་པར་གྱུར་ཀྱང་།
འབྲས་བུ་བདེ་བ་བསྐྱེད་པ་ཡི་དགེ་བ་དངོས་ནི་མིན་ཏེ། དགེ་བ་ཡིན་ན་འདུས་བྱས་ཡིན་དགོས་ཤིང་ཆོས་ཀྱི་དབྱིངས་འདུས་མ་བྱས་ཡིན་པའི་ཕྱིར་རོ། ། བཞི་པ་ནི། ཅི་ནས་ཆོས་དབྱིངས་ཞེས་སོགས་རྐང་པ་བདུན་ཏེ། ཅི་ནས་ཆོས་དབྱིངས་དགེ་བ་ཡིན་ན། ཧ་ཅང་ཐལ་བའི་སྐྱོན་དུ་འགྱུར་ཏེ། སྡིག་པ་དང་ལུང་མ་བསྟན་ལ་དགེ་བ་ཡོད་པར་འགྱུར་བར་ཐལ། དེ་ཐམས་ཅད་ལ་ཆོས་དབྱིངས་ཡོད་པའི་ཕྱིར། ཁྱབ་པ་ཁས་བླངས་ཏེ། ཆོས་དབྱིངས་ཡིན་ན།
དགེ་བ་ཡིན་པས་ཁྱབ་པའི་ཕྱིར། རྟགས་དངོས། རྩ་བའི་གཏན་ཚིགས་གྲུབ་སྟེ། གང་ལ་ཆོས་དབྱིངས་ཡོད་པ་ལས་མ་གཏོགས་པའི་ཆོས་གཞན་མེད་པའི་ཕྱིར་ཏེ། ། ཆོས་ཅན་ཐམས་ཅད་ལ་ཆོས་ཉིད་ཡོད་པའི་ཕྱིར། ཡང་ན་ཅི་ནས་ཆོས་དབྱིངས་དགེ་བ་ཡིན་ན། ཧ་ཅང་ཐལ་བར་འགྱུར་ཏེ། དོན་དམ་པར་སྡིག་པ་དང་ལུང་མ་བསྟན་ཡང་དགེ་བར་འགྱུར་བར་ཐལ། དོན་དམ་པར་ཆོས་དབྱིངས་ལས་མ་གཏོགས་པའི་ཆོས་ཅན་གཞན་སྡིག་པ་དང་། ལུང་མ་བསྟན་ཡོད་པ་མིན་པ་གང་ཞིག
ཆོས་དབྱིངས་སུ་འཇོག་པ་དོན་དམ་དང་། ཆོས་ཅན་ནི་ཀུན་རྫོབ་ལ་འཇོག་པའི་ཕྱིར། དང་པོ་གྲུབ་སྟེ། མདོ་སྡེ་རྒྱན་ལས། ཆོས་ཀྱི་དབྱིངས་ལས་མ་གཏོགས་པའི། ། གང་ཕྱིར་ཆོས་ཉིད་དེ་ཡི་ཕྱིར། ། ཞེས་དང་། ཀླུ་སྒྲུབ་ཀྱིས། དེ་ཕྱིར་སྟོང་ཉིད་མ་གཏོགས་པའི། ། ཆོས་འགའ་ཡོད་པ་མ་ཡིན་ནོ། །
ཞེས་གསུངས་པའི་ཕྱིར། སྔ་ཕྱི་གཉིས་ཀ་ལ། རྩ་བར་འདོད་པ་དེ་ལྟ་ཡིན་ན། སྡིག་པ་དང་ལུང་མ་བསྟན་བྱེད་པའི་སེམས་ཅན་ཀུན་ངན་འགྲོར་འགྲོ་བ་མི་སྲིད་པར་འགྱུར་ཏེ། དེ་དག་གིས་དགེ་སོགས་གསུམ་པོ་གང་བྱས་ཀྱང་དགེ་བ་རེ་བྱས་པའི་ཕྱིར་ཏེ། དགེ་སོགས་གསུམ་ལ་ཆོས་དབྱིངས་ཡོད་པ་གང་ཞིག ཆོས་དབྱིངས་ཡིན་ན། དགེ་བ་ཡིན་པས་ཁྱབ་པའི་ཕྱིར་རོ། ། ལྔ་པ་ལ། འདོད་པ་བརྗོད་པ་དང་།
དེ་དགག་པ་གཉིས་ལས། དང་པོ་ནི། ལ་ལ་བྱམས་དང་། ཞེས་སོགས་རྐང་པ་གཉིས་ཏེ། བོད་ཀྱི་བཀའ་གདམ་པ་ལ་ལ་བྱམས་པ་དང་། སྙིང་རྗེ་སོགས་ཐབས་མཁས་པ་ལ་མ་ལྟོས་པར་གཤིས་ཀྱི་དགེ་བ་ཡིན་ཞེས་ཟེར། གཉིས་པ་ནི། འདི་ཡང་དེ་ལྟར་ཞེས་སོགས་རྐང་པ་ལྔ་སྟེ། བྱམས་སྙིང་རྗེ་གཤིས་ཀྱི་དགེ་བ་ཡིན་ཟེར་བ་འདི་ཡང་། དེ་ལྟར་ངེས་པ་མེད་དེ།
ཐབས་མི་མཁས་པའི་བྱམས་པས་ཉེ་དུ་དཀོན་མཆོག་གི་དཀོར་གྱིས་གསོ་བ་དང་། ཐབས་ལ་མི་མཁས་པའི་སྙིང་རྗེས། གཞན་གྱི་རླུང་ནད་གསོ་བའི་ཕྱིར། སེམས་ཅན་གྱི་སྲོག་བཅད་ནས་ཤ་སྟེར་བ་ལ་སོགས་པ་ངན་སོང་གི་རྒྱུ་རུ་ཐུབ་པས་གསུངས་པའི་ཕྱིར་ཏེ། ། འཛངས་བླུན་ལས། ཞལ་ལྟ་པས་དགེ་འདུན་དབྱར་གནས་པའི་མཐུན་རྐྱེན་གྱི་རིན་པོ་ཆེ་མང་པོ་སྦྱིན་བདག་གིས་ཕུལ་བ་རྣམས་རང་གི་ཉེ་དུ་དང་། ཡིད་མཐུན་པ་རྣམས་ལ་ཕན་འདོགས་པའི་བློས་བྱིན་པས། ཞལ་ལྟ་པས་ནི། ལྗོན་ཤིང་ལྟ་བུའི་སེམས་ཅན་དམྱལ་བར་པར་འགྱུར་ཏོ། ། གཞན་རྣམས་ཤིང་གི་སྲིན་བུར་གྱུར་ནས་ཟ་ཞིང་།
ཐམས་ཅད་དམྱལ་བའི་མེས་བསྲེག་པར་གྱུར་པར་བཤད་པའི་ཕྱིར་རོ། ། འོ་ན། མདོ་ལས། ཆོས་གཅིག་ལག་མཐིལ་དུ་མཆིས་ན། སངས་རྒྱས་ཀྱི་ཆོས་ཐམས་ཅད་ལག་མཐིལ་དུ་མཆིས་པར་འགྱུར་རོ། ། གཅིག་གང་ཞེ་ན། འདི་ལྟ་སྟེ། སྙིང་རྗེ་ཆེན་པོའོ་ཞེས་དང་། མ་ཕམ་པས། བྱམས་པ་ཆོས་ཀྱི་ཆུ་བ་སྟེ། །
ཞེས་སོགས་གསུང་པ་དང་འགལ་ལོ། ། ཞེ་ན། མི་འགལ་ཏེ། དེ་དག་ནི། ཐབས་ལ་མཁས་པའི་བྱམས་པ་དང་། སྙིང་རྗེ་ལ་དགོངས་ནས་དགེ་བར་གསུངས་པའི་ཕྱིར་རོ། ། གསུམ་པ་འཁྲུལ་གཞིའི་ལུང་དོན་ཇི་ལྟར་འཆད་པའི་ཚུལ་ལ་གསུམ་སྟེ། འཆད་ཚུལ་མདོར་བསྟན་པ། གཞན་གྱི་འཆད་ཚུལ་དགག་པ། རང་ཉིད་ཇི་ལྟར་འཆད་པའི་ཚུལ་ལོ། །
དང་པོ་ནི། དེས་ན་འགྲོ་བ་ཞེས་སོགས་ཚིགས་བཅད་གཅིག་སྟེ་ཆོས་དབྱིངས་བསྔོ་བས་མི་འགྱུར་བ་དེས་ན། འགྲོ་བ་སེམས་ཅན་ཐམས་ཅད་ཀྱི་ལུས་ངག་ཡིད་གསུམ་གྱིས་བྱས་པའི་དགེ་བ་བསྔོ་རྒྱུ་ཡིན་པ་ལ་དགོངས་ནས། མདོ་ལས། འགྲོ་ཀུན་དགེ་བ་ཇི་སྙེད་ཡོད་པ་དང་། ཞེས་བྱ་བའི་ཚིག་གིས་གསུངས་པ་ཡིན་ནོ། ། གཉིས་པ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི།
གལ་ཏེ་ཞེས་སོགས་རྐང་པ་གསུམ་སྟེ། གལ་ཏེ་དེ་ལྟ་མིན་པར། འགྲོ་ཀུན་དགེ་བ་ཇི་སྙེད་ཡོད་པ་དང་། ། ཞེས་པའི་དོན། ཆོས་ཀྱི་དབྱིངས་ལ་བྱེད་པ་ཡིན་ན་ཇི་སྙེད་ཞེས་བྱ་བའི་མང་པོའི་སྒྲ་མི་འཐད་པ་དང་། ཡོད་ཅེས་བྱ་བའི་སྒྲ་སྦྱོར་བ་ཡང་འགལ་བ་ཡིན་ནོ། ། གཉིས་པ་ལ་གསུམ་སྟེ། ཇི་སྙེད་ཀྱི་སྒྲ་མི་འཐད་པར་ཐལ་བ། ཡོད་ཅེས་བྱ་བའི་སྒྲ་མི་འཐད་པར་ཐལ་བ། འགྲོ་ཀུན་གྱི་སྒྲ་མི་འཐད་པར་ཐལ་བའོ། །
དང་པོ་ནི། དེ་ཡི་རྒྱུ་མཚན་ཞེས་སོགས་ཚིགས་བཅད་གཅིག་སྟེ། དེ་ལྟ་བུའི་དགེ་བ་ལ། ཇི་སྙེད་སོགས་ཀྱི་སྒྲ་མི་འཐད་པ་ཡི་རྒྱུ་མཚན་འདི་ལྟར་ཡིན་ཏེ། མདོ་དེའི་བསྔོ་རྒྱུའི་དགེ་བ་ལ་ཇི་སྙེད་ཀྱི་སྒྲ་མི་འཇུག་པར་འགྱུར་ཏེ། ཇི་སྙེད་ཞེས་བྱ་བའི་སྒྲ་ནི་མང་པོའི་སྒྲ་ཡིན་ཞིང་། ཆོས་ཀྱི་དབྱིངས་ལ་མང་ཉུང་མེད་པའི་ཕྱིར་ཏེ། ཆོས་དབྱིངས་དེ་ནི་མང་ཉུང་གི་སྤྲོས་པ་དང་བྲལ་བ་ཡིན་པའི་ཕྱིར་རོ། ། འོ་ན། ཤེར་མདོ་ལས།
སྟོང་ཉིད་ཉི་ཤུ་དང་བཅུ་དྲུག་གསུངས་པ་དང་། མངོན་རྟོགས་རྒྱན་ལས། བསྒྲུབ་པའི་རྟེན་ཆོས་དབྱིངས་བཅུ་གསུམ་དང་། རྩ་བ་ཤེས་རབ་ལས། མཐའ་བྲལ་གྱི་ཆོས་དབྱིངས་བརྒྱད་ལ་སོགས་པ་གསུང་པ་དང་འགལ་ལོ་ཞེ་ན། མི་འགལ་ཏེ། དེ་ལྟར་གསུང་པ་ཆོས་དབྱིངས་རང་གི་ངོ་བོ་ལ་མང་ཉུང་གི་དབྱེ་བ་མེད་ཀྱང་། སྟོང་གཞིའི་ཆོས་ཅན་སོགས་ཀྱི་སྒོ་ནས། དེ་ལྟར་དུ་ལེགས་པར་གསུང་པ་ཙམ་ཡིན་པའི་ཕྱིར། དེའི་ངོ་བོ་ལ་མང་ཉུང་སོགས་ཀྱི་དབྱེ་བ་མེད་དེ།
མགོན་པོ་བྱམས་པས། ཆོས་ཀྱི་དབྱིངས་ལས་དབྱེར་མེད་ཕྱིར། ། ཞེས་གསུང་པས་སོ། ། གཉིས་པ་ཆོས་དབྱིངས་ལ་ཡོད་ཅེས་བྱ་བའི་སྒྲ་མེད་པའི་རྒྱུ་མཚན་ནི། ཆོས་དབྱིངས་མཐོང་བའང་ཞེས་སོགས་རྐང་པ་སུམ་ཅུ་སྟེ། ཆོས་དབྱིངས་རང་གི་ངོ་བོ་ཡོད་པ་དང་། ཡོད་པ་ཉིད་དང་། ཡོད་པ་ཙམ་ཡང་མིན་ཏེ། རང་གི་ངོ་བོ་ཡོད་པ་དང་། ཡོད་པ་ཉིད་དང་།
ཡོད་པ་ཙམ་ལ་མི་རྟག་པས་ཁྱབ་པར། ཆོས་ཀྱི་གྲགས་པས་གསུང་པའི་ཕྱིར་ཏེ། རྣམ་འགྲེལ་ལས། འཇིག་ལ་འབྲས་དང་ཡོད་ཉིད་བཞིན། ། ཞེས་དང་། འཇིག་པ་ཡོད་ཙམ་འབྲེལ་པ་ཅན། ། ཞེས་གསུངས་པའི་ཕྱིར། འདིའི་སྐབས་ཀྱི་ཡོད་པ་ནི་དོན་གྱི་ཡོད་པ་དང་དངོས་པོ་ལ་འཇོག་དགོས་ཏེ། ཆོས་རྗེ་པའི་སྟོན་པ་བློ་གྲོས་རབ་གསལ་གྱི་དྲིས་ལན་དུ། ཁྱེད་ཀྱི་དྲི་བ་དང་པོ།
རིག་གཏེར་ལས། གང་ཡོད་དེ་འཇིག་བུམ་པ་བཞིན། ། སྒྲ་ཡང་ཡོད་ཅེས་རང་བཞིན་རྟགས། ། ཅེས་གསུངས་པ་དང་། སྡོམ་གསུམ་རབ་དབྱེ་ལས། ཆོས་དབྱིངས་ཡོད་པའང་མ་ཡིན་ཏེ། ། ཡོད་ཙམ་མི་རྟག་གིས་ཁྱབ་པར། ། ཆོས་ཀྱི་གྲགས་པས་ལེགས་པར་གསུང་། ། ཞེས་པའི་དོན། སྒྲ་ཇི་བཞིན་ལགས་སམ་ཞེས་པའི་ལན་ནི།
དཔལ་ཆོས་ཀྱི་གྲགས་པས། རྟོག་གེའི་སྐབས་སུ། དོན་དམ་དོན་བྱེད་ནུས་པ་གང་། ། ཞེས་སོགས་སྨོས་ནས། དོན་བྱེད་ནུས་པ་ལ་དོན་དམ་དུ་ཡོད་པ་དང་། དོན་བྱེད་མི་ནུས་པ་ལ་ཀུན་རྫོབ་ཏུ་ཡོད་པའི་རྣམ་གཞག་མཛད། ཡང་འཇིག་ལ་འབྲས་དང་ཡོད་ཉིད་བཞིན། ། ཞེས་སྒྲ་འཇིག་པར་བསྒྲུབ་པ་ལ། འབྲས་བུ་རྟགས་སུ་བཀོད་པ་དང་། དོན་གྱི་ཡོད་པ་ཉིད་རྟགས་སུ་འགོད་པར་མཛད།
ཅེས་སོགས་གསུང་པའི་རྗེས་སུ་དེ་དག་གི་དོན་ཡང་འདི་ཡིན་ཏེ། འདིར་ནི་ཡོད་པ་རྣམ་གཉིས་ཏེ། ། དོན་དང་ཐ་སྙད་དག་གིས་སོ། ། དོན་གྱི་ཡོད་པ་བྱ་བ་བྱེད། ། ཐ་སྙད་ཡོད་པ་དགག་སྒྲུབ་རྟེན། ། ཞེས་དོན་གྱི་ཡོད་པ་དོན་བྱེད་ནུས་པ་དང་། ཐ་སྙད་དུ་ཡོད་པ་དགག་སྒྲུབ་ཀྱི་རྟེན། རྟོག་ངོའི་ཡོད་པ་ལ་གསུང་། དེ་དང་མཐུན་པར་གསུང་རབ་དགོངས་གསལ་ལས་ཀྱང་། དེ་ཡང་སྤྱིར་ཡོད་པ་ལ།
ཆོས་གཞན་གསལ་བའི་སྒོ་ནས་ཡོད་པར། བློས་འཇོག་པ་གཞན་སེལ་གྱི་ཡོད་པ་དང་། ཆོས་གཞན་བསལ་བ་ལ་མ་ལྟོས་པར་རང་གི་ངོ་བོ་ཡོད་པ་གཉིས་ལས། ཕྱི་མ་ལ་དམིགས་པའི་ཁྱབ་པ་ནི། མདོ་སྡེ་པས་ཀྱང་འདོད་དེ། ཡེ་ཤེས་སྙིང་པོ་ཀུན་ལས་བཏུས་པར། མདོ་སྡེ་པའི་གྲུབ་མཐའ་འཆད་པའི་སྐབས་སུ། ནམ་མཁའ་མོ་གཤམ་བུ་འདྲ་ལ། ། ཞེས་དང་། དེའི་འགྲེལ་པར་འདུས་མ་བྱས་བཏགས་པའི་ཡོད་པར་བསྟན་ཏེ།
བཏགས་པའི་ཡོད་པ་ནི། མིང་ཙམ་སྟེ་ཞེས་གསུངས་སོ། ། ཡང་དྲིས་ལན་པད་བཞད་དུ། ཆོས་དབྱིངས་ཡོད་པ་མིན་ཏེ། ། ཞེས་པ་གྲུབ་མཐའ་སྨྲ་བ་གང་གི་དབང་དུ་བྱས་ཤེ་ན། འདི་ནི་དབུ་མ་པའི་དབང་དུ་བྱ་སྟེ། སྡོམ་གསུམ་རབ་དབྱེ་རང་གི་རང་ལུགས་འཆད་པའི་སྐབས་ཡིན་པའི་ཕྱིར། འོ་ན་ལུགས་དེ་ལ་དོན་དམ་དུ་ཡོད་པ་ནི་དཔྱད་གཞི་མིན། ཀུན་རྫོབ་ཏུ་ཡོད་པ་ལ་མི་རྟག་པས་མ་ཁྱབ་པར་གོང་དུ་སྨྲས་ཟིན་པས། ད་ཇི་ལྟར་བྱ་སྙམ་ན།
ཆོས་དབྱིངས། འགྲོ་ཀུན་དགེ་བ་ཇི་སྙེད་ཡོད་པ་དང་། ། ཞེས་པའི་སྐབས་ཀྱི་དགེ་བ་ཡིན་ན། ཡོད་པ་འདི་ལ་གསུམ་ལས། དངོས་པོ་སྟོང་པ་ཉིད་ཀྱི་སྟོང་གཞིའི་ཆོས་ཅན་ལྟ་བུ་དངོས་པོ་ལ་ཡོད་པར་བཞག་པ་དང་། དངོས་མེད་པ་སྟོང་པ་ཉིད་ཀྱི་སྟོང་གཞིའི་ཆོས་ཅན་ལྟ་བུ་དངོས་མེད་ལ་བཞག་པ་དང་། རང་བཞིན་སྟོང་པ་ཉིད་ཀྱི་སྟོང་གཞིའི་ཆོས་ཅན་ལྟ་བུ་གཉིས་ཀ་མིན་པའི་སྤྲོས་བྲལ་ལ་བཞག་པ་གང་ཡིན། དང་པོ་ལྟར་ན། ཆོས་དབྱིངས་སྐབས་དེའི་ཡོད་པ་མིན་ཏེ། སྐབས་དེའི་ཡོད་པ་ལ་མི་རྟག་པས་ཁྱབ་པར་ཆོས་ཀྱི་གྲགས་པས།
མདོ་སྡེ་པའི་སྐབས་སུ་གསུང་པ་དེ་ཉིད་དབུ་མ་པའི་སྐབས་སུའང་ཁྱད་པར་མེད་པའི་ཕྱིར་ཏེ། སྐབས་དེའི་ཡོད་པ་ནི་དོན་བྱེད་ནུས་པ་ཡིན་པས། རྟག་པས་དོན་བྱེད་ནུས་ན། དོན་དམ་གཅིག་ཅར་བྱེད་པར་ཐལ་བའི་རིགས་པ་དབུ་མ་པས་ཀྱང་ཇ་བུ་རམ་གསོལ་བ་དང་འདྲ་བའི་ཕྱིར་རོ། ། ཞེས་དང་། པཎ་ཆེན་གསེར་མདོག་ཅན་པའི་དྲིས་ལན། ཀུན་མཁྱེན་རིན་པོ་ཆེས་མཛད་པར། གཞུང་ལས་བྷ་ཝ་ཞེས་པའི་ཚིག་གཅིག་ཉིད་ཡོད་པ་དང་། དངོས་པོ་གང་བདེར་བསྒྱུར་ཏེ། སྒྲིག་པར་བསྒྲུབ་པ་ལ་འདི་གཉིས་བཀོད་ཅིང་།
གཏན་ཚིགས་ཀྱི་དབྱེ་བ་འཆད་པའི་ཚེ། འཇིག་ལ་འབྲས་དང་ཡོད་ཉིད་བཞིན། ། ཞེས་འབྲས་བུ་སྟེ་བྱས་པ་དང་། ཡོད་པ་སྟེ་དངོས་པོ་བཀོད་པ་གཉིས་གསུང་པ་ལས། དཔལ་ལྡན་ས་སྐྱ་པཎྜི་ཏས། རྟོགས་ལྡན་གྱི་དོགས་པ་བསུ་སྟེ། ཞེས་སོགས་གསུང་པས་ཤེས་སོ། ། འདི་དག་གི་རྣམ་གཞག་བདག་གིས་སྡོམ་གསུམ་སྤྱི་དོན་དུ་དྲིས་ལན་རྣམས་སྤྲོས་པ་དང་བཅས་ཏེ་བཀོད་ཡོད་ལགས་སོ། ། དེ་ལྟར་ཆོས་གྲགས་ཀྱིས་གསུང་པར་མ་ཟད། མགོན་པོ་ཀླུ་སྒྲུབ་ཀྱིས་ཀྱང་།
དབུ་མ་རྩ་ཤེར་ལས། གལ་ཏེ་མྱ་ངན་འདས་དངོས་ན། ། ཞེས་སོགས་གསུངས་པའི་དོན་ནི། གལ་ཏེ་ཆོས་དབྱིངས་རང་གི་ངོ་བོ་ཡོད་པ་ཡིན་ན། མྱ་ངན་ལས་འདས་པ་སྟེ། ཆོས་དབྱིངས་འདུས་བྱས་སུ་འགྱུར་བར་ཐལ། མྱ་ངན་ལས་འདས་པ་ཆོས་དབྱིངས་དངོས་པོ་ཡིན་པའི་ཕྱིར་ཏེ། རང་གི་ངོ་བོའི་སྒོ་ནས་ཡིན་པའི་ཕྱིར་ནའོ། ། ཁྱབ་སྟེ། དངོས་པོ་ཡིན་ལ།
རྒྱུ་རྐྱེན་གྱིས་འདུས་བྱས་པ་མིན་པ་དེ་འདྲ་འགའ་ཡང་ཡུལ་དུས་གང་ནའང་ཡོད་པ་མིན་པའི་ཕྱིར་རོ། ། གཞན་ཡང་། རྩ་ཤེར་དེ་ཉིད་ལས། གང་དག་རང་བཞིན་གྱིས་དངོས་དང་། ། ཞེས་སོགས་གསུང་པ་དེའི་དོན་ནི། ཆོས་དབྱིངས་རང་གི་ངོ་བོའི་སྒོ་ནས་ཡོད་པ་མིན་པར་ཐལ། སྐྱེས་བུ་གང་དག་རང་བཞིན་ཏེ། ཆོས་དབྱིངས་གཞན་གྱི་དངོས་པོ་དང་། རང་གི་དངོས་པོ་དང་། དེ་གཉིས་ཀའི་དངོས་མེད་པ་ཉིད་དུ་ལྟ་བ་དེ་དག་སངས་རྒྱས་ཀྱི་བསྟན་པའི་སྙིང་པོ་ལ་དེ་ཁོ་ན་ཉིད་མཐོང་བ་མིན་པར་ཕྱིར་ནའོ། །
གཞན་ཡང་། རྩ་ཤེར་དེ་ཉིད་ལས། བཅོམ་ལྡན་དངོས་དང་དངོས་མེད་པ། ། ཞེས་སོགས་གསུང་པའི་དོན་ནི། བཅོམ་ལྡན་འདས་དངོས་པོ་དང་། དངོས་མེད་པ་མཁྱེན་པས། སྔོན་མཚན་མཁན་བྲམ་ཟེ་ནག་པོའི་གནག་གི་ཚའོ། ། མེས་བྱིན་དེ་རབ་ཏུ་བྱུང་བའི་མིང་ཀ་ཏ་ཡ་ན་ལ་གདམ་པ་ཡི་ཉན་ཐོས་ཀྱི་གཞུང་ལས་ནི་ཆོས་དབྱིངས་ཡོད་པ་དང་མེད་པ་གཉིས་ཀའི་མཐའ་བཀག་པར་མཛད་དེ། དེ་ལ་གདམ་པའི་མདོ་ལས། ཀ་ཏ་ཡ་ན།
གང་གི་ཕྱིར། འཇིག་རྟེན་འདི་ན་ཕལ་ཆེར་ཡོད་པ་དང་། མེད་པ་ཉིད་ལ་མངོན་པར་ཞེན་ཏེ། དེས་ན་སྐྱེ་བ་དང་། རྒས་པ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། དུཿཁ་དང་།
ཡིད་མི་བདེ་བ་དང་། འཁྲུག་པ་དག་ལས་ཡོངས་སུ་གྲོལ་བར་མི་འགྱུར་ཞེས་སོགས་རྒྱ་ཆེར་གསུངས་པའི་ཕྱིར་རོ། ། ཡང་རྩ་ཤེར་དེ་ཉིད་ལས། ཡོད་ཅེས་བྱ་བ་རྟག་པར་འཛིན། ། ཞེས་གསུང་པ་ནི་གནས་ལུགས་ཀྱི་དོན་ལ་མཁས་པས། ཆོས་དབྱིངས་ཡོད་པ་དངོས་པོའི་མཐའ་དང་། མེད་པ་དངོས་མེད་ཀྱི་མཐའ་ལ་གནས་པར་མི་བྱ་སྟེ། ཆོས་དབྱིངས་ཡོད་ཅེས་བྱ་བ་དངོས་པོར་བལྟ་ན་རྟག་པར་འཛིན་པ་དང་། མེད་ཅེས་བྱ་བ་དངོས་མེད་དུ་འཛིན་ན་ཆད་པར་བལྟ་བ་ཡིན་པ་དེའི་ཕྱིར། མདོ་ལས།
འོད་སྲུང་། ཡོད་ཅེས་བྱ་བ་འདི་ནི་མཐའ་གཅིག་གོ ། མེད་ཅེས་བྱ་བ་འདི་ནི་མཐའ་གཉིས་སོ། ། དེ་གཉིས་ཀྱི་དབུས་གང་ཡིན་པ་དེ་ནི། དཔྱད་དུ་མེད་པ། བསྟན་དུ་མེད་པ། རྟེན་མིན་པ། སྣང་བ་མེད་པ། རྣམ་པར་རིག་པ་མེད་པ། གནས་མེད་པ་སྟེ།
འོད་སྲུང་། འདི་ནི་དབུ་མའི་ལམ་ཆོས་རྣམས་སོ་སོར་རྟོག་པའོ། ། ཞེས་གསུངས་པ་ཡང་། ཆོས་ཀྱི་དབྱིངས། རང་གི་ངོ་བོའི་སྒོ་ནས་ཡོད་པ་དང་། མེད་པ་གཉིས་ཀའི་མཐར་འཛིན་པ་མིན་པའི་ལུང་ཡིན་ནོ། ། ཆོས་དབྱིངས་ཡོད་མེད་སོགས། མཐའ་བཞི་གང་དུ་བཟུང་ན་ཡང་། མཐར་འཛིན་གྱི་སྤྲོས་པ་ལས་མ་འདས་པ་དེས་ན། སངས་རྒྱས་ཀྱི་བསྟན་པའི་སྙིང་པོ་སྤྲོས་བྲལ་གྱི་ལྟ་བ་ལ་གུས་པར་བྱེད་ན།
ཆོས་དབྱིངས་ལ་ཡོད་མེད་གཉིས་ཀྱི་མཐའ་སོགས་མཐའ་གང་དུ་ཡང་མ་ཟུངས་ཤིག་སྟེ། ཏིང་ངེ་འཛིན་གྱི་རྒྱལ་པོའི་མདོ་ལས། མྱ་ངན་འདས་པའི་ཆོས་ལ་ཆོས་མེད་དེ། ། གང་ཕྱིར་དེ་མེད་ནམ་ཡང་ཡོད་མི་འགྱུར། ། རྟོག་ཅན་དག་གིས་ཡོད་དང་མེད་ཅེས་བསྟན། ། དེ་ལྟར་བརྟགས་པས་སྡུག་བསྔལ་ཞི་མི་འགྱུར། ། ཞེས་དང་། ཡོད་དང་མེད་ཅེས་བྱ་བ་མཐའ་ཡིན་ཏེ། ། གཙང་དང་མི་གཙང་འདི་ཡང་མཐའ་ཡིན་ནོ། ། དེ་ལྟར་མཐའ་གཉིས་རྣམ་པར་སྤང་བྱ་སྟེ། །
མཁས་པས་དབུས་ལའང་གནས་པར་ཡོང་མི་བྱ། ། ཞེས་དང་། ཡོད་དང་མེད་ཅེས་བྱ་བ་རྩོད་པ་སྟེ། ། གཙང་དང་མི་གཙང་འདི་ཡང་རྩོད་པ་ཡིན། ། རྩོད་པར་གྱུར་པས་སྡུག་བསྔལ་ཞི་མི་འགྱུར། ། རྩོད་པ་མེད་པར་གྱུར་ན་སྡུག་བསྔལ་འགག ། ཞེས་དང་། དཀོན་མཆོག་བརྩེགས་པ་ལས། ཡོད་ཅེས་བྱ་བ་ནི་མཐའ་གཅིག་གོ ། མེད་ཅེས་བྱ་བ་ནི་མཐའ་གཉིས་པའོ། །
ཞེས་དང་། ཤེར་མདོ་ལས། གཟུགས་ནས་རྣམ་མཁྱེན་གྱི་བར་ཡིད་ལ་མི་བྱེད་དེ། གང་གི་ཕྱིར་ན་ཡིད་ལ་བྱེད་པས་ནི་ཁམས་གསུམ་དུ་འདྲེ་བར་འགྱུར་ལ། ཡིད་ལ་མི་བྱེད་པས་ནི་གང་དུ་ཡང་འདྲེ་བར་མི་འགྱུར་རོ། ། ཞེས་དང་། མགོན་པོ་བྱམས་པས། ། གང་ཞིག་ཡོད་མིན་མེད་མིན་ཡོད་མེད་མ་ཡིན་ཡོད་མེད་ལས་གཞན་དུའང་། ། རྟག་པར་མི་ནུས་ངེས་ཚིག་དང་བྲལ་སོ་སོར་རང་གི་རིག་ཞི་བ། ། ཞེས་དང་།
ཀླུ་སྒྲུབ་ཀྱིས་ཀྱང་། རྒྱལ་བ་རྣམས་ཀྱིས་སྟོང་པ་ཉིད། ། ལྟ་ཀུན་ངེས་པར་འབྱིན་པར་གསུང་། ། གང་དག་སྟོང་པ་ཉིད་བལྟ་བ། ། དེ་དག་བསྒྲུབ་ཏུ་མེད་པར་གསུང་། ། ཞེས་དང་། ཡེ་ཤེས་སྙིང་པོ་ཀུན་ལས་བཏུས་ལས། ཡོད་མིན་མེད་མིན་ཡོད་མིན་མིན། ། གཉིས་ཀའི་བདག་ཉིད་ཀྱང་མིན་པས། ། མཐའ་བཞི་ལས་གྲོལ་དབུ་མ་པ། །
མཁས་པ་རྣམས་ཀྱི་དེ་ཁོ་ན། ། ཞེས་དང་། སྤྱོད་འཇུག་ལས། དོན་དམ་བློ་ཡི་དཔྱོད་ཡུལ་མིན། ། བློ་ནི་ཀུན་རྫོབ་ཡིན་པར་འདོད། ། ཅེས་དང་། གང་ཚེ་དངོས་དང་དངོས་མེད་པ། ། བློ་ཡི་མདུན་ན་མི་གནས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། །
ཞེས་དང་། ཞི་བ་འཚོས། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། མ་སྐྱེས་མི་འགག་ནམ་མཁའི་ངོ་བོ་ཉིད། ། སོ་སོ་རང་རིག་ཡེ་ཤེས་དཔྱོད་ཡུལ་བ། ། ཞེས་སོགས་དུ་མ་གསུང་པའི་ཕྱིར་རོ། ། འོ་ན། ཆོས་དབྱིངས་ཆོས་ཅན། རང་གི་ངོ་བོའི་སྒོ་ནས་ཡོད་པ་ཡིན་པར་ཐལ། རང་གི་ངོ་བོའི་སྒོ་ནས་མེད་པ་མིན་པའི་ཕྱིར།
མ་གྲུབ་ན། དེ་ཆོས་ཅན། རང་གི་ངོ་བོའི་སྒོ་ནས་མེད་པ་ཡིན་པར་ཐལ། དེ་མེད་པ་མིན་པ་མ་ཡིན་པའི་ཕྱིར། ཁྱབ་པ་དགག་པ་གཉིས་ཀྱི་རྣལ་མར་གོ་བའི་དོན་ཡིན་ནོ་ཞེས་ཟེར་ན། དབུ་མ་པའི་སྐབས་འདིར་དགག་པ་གཉིས་ཀྱི་རྣལ་མར་གོ་བའི་ཁྱབ་པ་དེ་འདྲ་རྣམ་པ་ཀུན་ཏུ་ཁས་ལེན་པ་མིན་ཏེ། དེ་ལྟར་ཁས་བླངས་ན། གོང་དུ་དྲངས་པའི་ངེས་དོན་གྱི་གསུང་རབ་དེ་རྣམས་དང་འགལ་བར་འགྱུར་བའི་ཕྱིར་རོ། ། དེས་ན་ལྟ་བ་སྤྲོས་བྲལ་ལ་རིགས་མི་འདྲ་བའི་དབྱེ་བ་མེད་ཀྱང་གདུལ་བྱའི་བློ་དང་འཚམས་པར་གྲུབ་མཐའ་བཞི་ལ་ལྟ་བའི་རིམ་པ་ཇི་ལྟར་བསྟན་པའི་ཚུལ་དང་། མཐར་ཐུག་སྤྲོས་བྲལ་གྱི་ལྟ་བ་ལ་ཇི་ལྟར་སྦྱོར་བའི་ཚུལ་རྣམས་མངོན་པར་རྟོགས་པ་རིན་པོ་ཆེའི་ལྗོན་ཤིང་ལས་གསུང་པ་ལྟར་ཤེས་པར་བྱའོ། །
ཆོས་དབྱིངས་རང་གི་ངོ་བོ་ཡོད་པ་མིན་པ་འདི་ནི། ལུང་གི་འགྲུབ་པར་མ་ཟད། རིགས་པས་ཀྱང་འགྲུབ་སྟེ། འདི་ལྟར་ཆོས་དབྱིངས་ཆོས་ཅན། དོན་བྱེད་ནུས་པ་ཡིན་པར་ཐལ། རང་གི་ངོ་བོའི་སྒོ་ནས་ཡོད་པ་ཡིན་པའི་ཕྱིར། ཁྱབ་སྟེ། དོན་བྱེད་ནུས་པ་དེ་ངོ་བོའི་སྒོ་ནས་ཡོད་པ་ཙམ་གྱི་མཚན་ཉིད་ཡིན་པའི་ཕྱིར་རོ། ། འདི་ནི་རིགས་གཏེར་རང་འགྲེལ་ལས། ཡོད་པའི་མཚན་ཉིད་དོན་བྱེད་ནུས་པ།
ཞེས་གསུང་པ་དང་གནད་ཅིག་གོ ། དེས་ན་གཞུང་འདི་དག་དང་། རིགས་གཏེར་རྩ་འགྲེལ་གྱི་གཞུང་དེ་འདྲའི་རིགས་ཅན་རྣམས་ཀྱི་ཡོད་པ་ནི། དོན་གྱི་ཡོད་པ་དང་། དངོས་པོ་ལ་འཇོག་དགོས་པས། གཞུང་དེ་དག་ལ་འབྲུ་བྱེད་པའི་ཚེ། དོན་གྱི་ཞེས་པ་དང་། རང་གི་ངོ་བོའི་སྒོ་ནས་ཞེས་པའི་ཁྱད་པར་སྦྱོར་ཤེས་ན་གནད་ཐམས་ཅད་རང་གྲོལ་དུ་འགྱུར་བ་ནི། སྟོན་པ་བློ་གྲོས་རབ་གསལ་གྱིས་དྲིས་ལན་སོགས་ཀྱིས་ཤེས་སོ། ། རྩ་བར་འདོད་མི་རུང་སྟེ།
ཆོས་ཀྱི་དབྱིངས་ལ་འབྲས་བུ་བསྐྱེད་པའི་དོན་བྱ་བ་དང་། བྱེད་པ་གང་ཡང་མེད་པའི་ཕྱིར་ཏེ། ཆོས་དབྱིངས་དེ་ནི་བྱ་བྱེད་ཀྱི་སྤྲོས་བྲལ་མིན་པའི་ཕྱིར་རོ། ། གསུམ་པ་འགྲོ་ཀུན་གྱི་སྒྲ་མི་འཐད་པར་ཐལ་བ་ནི། གཞན་ཡང་ཡོད་པའི། ཞེས་སོགས་རྐང་པ་དྲུག་སྟེ། ཆོས་དབྱིངས་ལ་ཡོད་པའི་སྒྲ་སྦྱོར་བ་མི་འཐད་པར་མ་ཟད། གཞན་ཡང་། འགྲོ་ཀུན་དགེ་བ་ཇི་སྙེད་ཡོད་པ་དང་། ། ཞེས་པའི་སྐབས་ཀྱི་ཡོད་པའི་དགེ་བ་ནི།
ཆོས་ཉིད་ལ་བྱེད་པ་ཡིན་ན། བསྔོ་བར་བྱེད་པའི་ཚེ། འགྲོ་བ་ཀུན་གྱི་དགེ་བ་ཞེས་བྱ་བའི་དམིགས་བསལ་སྨོས་ཅི་དགོས་ཏེ་མི་དགོས་པར་ཐལ། བེམ་པོ་དང་། དངོས་མེད་དང་། འཕགས་པའི་གང་ཟག་རྣམས་ཀྱི་ཆོས་ཉིད་ཀྱང་ཅིས་མི་བསྔོ་སྟེ། བསྔོ་རིགས་པའི་ཕྱིར་ཏེ། དེ་ཐམས་ཅད་བསྔོ་རྒྱུའི་དགེ་བ་ཡིན་པར་མཚུངས་པའི་ཕྱིར། རྟགས་ཁས་བླངས་ཏེ། དེ་རྣམས་ཆོས་ཉིད་ཡིན་པ་གང་ཞིག
ཆོས་དབྱིངས་ལ་བསྔོ་རྒྱུའི་དགེ་བ་ཡིན་མིན་གྱི་དབྱེ་བ་མེད་ལ། ཆོས་དབྱིངས་བསྔོ་རྒྱུའི་དགེ་བ་ཡིན་པའི་ཕྱིར་རོ། ། འོ་ན། ཆོས་ཉིད་བསྔོ་བྱ་མིན་ན། རྡོ་རྗེ་རྒྱལ་མཚན་གྱི་མདོ་ལས། དེ་བཞིན་ཉིད་ཀྱི་མཚན་ཉིད་ཅི་འདྲ་དང་། ། དེ་བཞིན་ཉིད་ཀྱི་ངང་ཚུལ་ཅི་འདྲ་དང་། ། དེ་བཞིན་ཉིད་ཀྱི་རང་བཞིན་ཅི་འདྲ་དང་། ། དེ་འདྲར་ལས་རྣམས་ཀུན་ཀྱང་ཡོངས་སུ་བསྔོ། ། ཞེས་པ་དང་འགལ་ལོ་ཞེ་ན།
མི་འགལ་ཏེ། ལུང་དེས་ནི། ཆོས་ཉིད་བསྔོ་བྱར་བསྟན་པ་མིན་ཏེ། མདོ་དེ་ཉིད་ལས། དེ་བཞིན་ཉིད་ཀྱི་ངང་ཚུལ་གང་ཡིན་པ། དེའི་ངང་ཚུལ་དུ་གྱུར་པར་དགེ་བའི་རྩ་བ་དེ་དག་ཡོངས་སུ་བསྔོའོ། ། དེ་བཞིན་ཉིད་ཀྱི་རང་བཞིན་གང་ཡིན་པ་དེ་བཞིན་དུ་དགེ་བའི་རྩ་བ་དེ་དག་ཆོས་ཐམས་ཅད་ཀྱི་རང་བཞིན་མེད་པར་ཡོངས་སུ་བསྔོའོ། ། དེ་བཞིན་ཉིད་ཀྱི་མཚན་ཉིད་གང་ཡིན་པ་དེ་བཞིན་དུ་དགེ་བའི་རྩ་བ་དེ་དག་མཚན་ཉིད་མེད་པའི་ཆོས་ཐམས་ཅད་མཚན་ཉིད་ཀྱིས་ཡང་དག་པར་དེ་མི་དམིགས་པའི་ཕྱིར་ཡོངས་སུ་བསྔོའོ། ། ཞེས་སོགས་རྒྱས་པར་གསུང་པས་སོ། ། གསུམ་པ་རང་ཉིད་ཇི་ལྟར་འཆད་པའི་ཚུལ་ལ་གསུམ་སྟེ།
ལུང་དོན་ཕྱིན་ཅི་མ་ལོག་པར་བཤད་པ། དེ་ཉིད་དཔེའི་སྒོ་ནས་བསྒྲུབ་པ་དང་། ལུང་གི་སྒོ་ནས་བསྒྲུབ་པའོ། ། དང་པོ་ནི། དེས་ན་གཞུང་དེའི། ཞེས་སོགས་རྐང་པ་བཅུ་གསུམ་སྟེ། ཆོས་དབྱིངས་བསྔོ་རྒྱུའི་དགེ་བ་མིན་པ་དེས་ན། འགྲོ་ཀུན་དགེ་བ་ཇི་སྙེད་ཡོད་པ་དང་། ། བྱས་དང་བྱེད་འགྱུར་དེ་བཞིན་བྱེད་པ་དག ། ཞེས་པའི་གཞུང་དེའི་དགོངས་པ་ནི།
ལེགས་པར་ཏེ། ཕྱིན་ཅི་མ་ལོག་པར་བཤད་ཀྱིས། འདི་ལྟར་ཟུངས་ཤིག ཇི་ལྟར་ན། འགྲོ་བ་ཀུན་གྱིས་ལུས་ངག་ཡིད་གསུམ་གྱི་སྒོ་ནས་བྱས་པ་ཡི་དགེ་བ་ཇི་སྙེད་ཡོད་པ་དང་། ཞེས་བྱ་བའི་སྒྲས་སྤྱིར་བསྟན་པ་ཡིན་ལ། སྔར་བྱས་པ་དང་། མ་འོངས་པ་ན་བྱེད་པར་འགྱུར་བ་དང་། ད་ལྟ་བྱེད་བཞིན་ལ་ཞེས་བྱ་བ་དུས་གསུམ་གྱི་དབྱེ་བ་ནི། དམིགས་བསལ་ཡིན་ཏེ།
སློབ་དཔོན་དབྱིག་གཉེན་གྱིས། སྤྱིར་བཏང་བ་ལ་དམིགས་བསལ་བ། ། བསྟན་བཅོས་ཀུན་ལ་རབ་ཏུ་བསྔགས། ། ཞེས་གསུངས་པ་ལྟར་ཡིན་ནོ། ། ཡང་ན། འགྲོ་བ་གཞན་གྱིས་བྱས་པ་ཡི་དགེ་བ་ཇི་སྙེད་ཡོད་པ་དང་། བྱང་ཆུབ་སེམས་དཔའ་རྡོ་རྗེ་རྒྱལ་མཚན་རང་ཉིད་ཀྱིས་བྱས་ཟིན་པ་དང་། བྱེད་པར་འགྱུར་བ་དང་། བྱེད་བཞིན་པའི་དགེ་བ་ཞེས་རང་གཞན་གྱི་སྒོ་ནས་བཤད་ཀྱང་། མདོ་དང་འགལ་བ་མེད་དེ།
སྔར་གྱི་མདོ་དེའི་འཇུག་ཐོགས་སུ། ལོ་ཀ་ཐམས་ཅད་མ་ལུས་སེམས་ཅན་རྣམས། ། ཇི་སྙེད་རྒྱལ་བ་ཀུན་གྱི་ཐུགས་ཆུད་པ། ། ཀུན་ཀྱང་མཁས་པ་ཀུན་གྱིས་བསྔགས་པ་ཡི། ། ཀུན་ཏུ་བཟང་པོ་དེ་ནི་གྱུར་པར་ཤོག ། ཕྱོགས་རྣམས་ཀུན་ཏུ་མ་ལུས་ཅི་བྱས་པ། ། སྐྱེས་བུ་དམ་པ་དེ་ལྟར་ཡོངས་སུ་བསྔོ། ། རྡོ་རྗེ་རྒྱལ་མཚན་རྒྱལ་བས་གང་གསུང་པ། ། ཡོངས་བསྔོ་དམ་པ་མཆོག་དང་ཕུལ་ཡང་ཡིན། ། ཞེས་གསུང་པས་སོ། །
ཡང་ན། འགྲོ་ཀུན་དགེ་བ་ཇི་སྙེད་ཡོད་པ་དང་། ། ཞེས་པས་མདོར་བསྟན་པ་དང་། བྱས་དང་བྱེད་འགྱུར་དེ་བཞིན་བྱེད་པ་རྣམས། ། ཞེས་པས་རྒྱས་པར་བཤད་པ་ཡིན་ནོ། ། གཉིས་པ་ནི། དཔེར་ན། འགྲོ་བ། ཞེས་སོགས་རྐང་པ་དགུ་སྟེ། དུས་གསུམ་དུ་རྒྱུ་རྐྱེན་གྱིས་བྱས་པའི་དགེ་བ་བསྔོ་རྒྱུ་ཡིན་པ།
དཔེར་ན། བཤགས་པ་བྱེད་པའི་ཚེ། འགྲོ་བ་ཀུན་གྱི་བསགས་པའི་སྡིག་པ་ཇི་སྙེད་ཡོད་པ་སྔར་བྱས་པ་དང་། མ་འོངས་པ་ན་བྱེད་པར་འགྱུར་བ་དང་། དེ་བཞིན་དུ་ད་ལྟ་བྱེད་བཞིན་པ་རྣམས་རྒྱལ་བའི་མདུན་དུ་བཤག་པར་ཤོག ཅེས་བྱ་བའི་ཚིག་དང་མཚུངས་པ་ཡིན་ནོ། ། བཤག་བྱའི་སྡིག་པ་འདི་ལའང་། དུས་གསུམ་དུ་བྱས་པ་ལས་གཞན་པའི་ཡོད་པའི་སྡིག་པ་གང་ཡང་མེད་པ་དེ་བཞིན་དུ་བསྔོ་བྱའི་དགེ་བ་ལ་ཡང་དུས་གསུམ་དུ་རྩོལ་བས་བྱས་པ་ལས་གཞན་པའི་ཡོད་པའི་དགེ་བ་སྲིད་པ་མ་ཡིན་ནོ། ། བཤག་བྱའི་སྡིག་པ་ལ། དུས་གསུམ་གྱི་དབྱེ་བ་བྱས་པ་འདི་ནི།
བསྔོ་རྒྱུའི་དགེ་བ་དང་། བཤག་རྒྱུའི་སྡིག་པ་གཉིས་ཀ་ཡང་། སྐྱེས་བུའི་རྩོལ་བས་བསྒྲུབ་པར་མཚུངས་པར་སྟོན་པའི་ཆེད་དུ་གསུང་པ་ཡིན་གྱི། བཤགས་པ་བྱེད་ཚུལ་འདི་ལྟ་བུ་ཡོད་པ་ནི་མ་ཡིན་ཏེ། བཤགས་པ་རྣམ་དག་ལ་ཕྱིན་ཆེད་སྡིག་པ་མི་བྱེད་པའི་སྡོམ་སེམས་དགོས་པ་ཡིན་གྱི། མ་འོངས་པའི་སྡིག་པ་ད་ལྟ་བཤགས་པ་བྱེད་ན། དོན་ཀྱི་སྡིག་པ་བྱེད་པར་དམ་བཅའ་བས་སོ། ། དེ་ཡང་བཟང་པོ་སྤྱོད་པ་ལས། སྡིག་པ་བདག་གིས་བགྱིས་པ་ཅི་མཆིས་པ། ། ཞེས་དང་།
གང་ཡང་མི་ཤེས་དབང་གིས་བྱས་པ་དག ། ཅེས་དང་། ཇི་སྐད་དུ། ཐོག་མ་མེད་ནས་ད་ལྟའི་བར། ། ཞེས་དང་། དེང་སང་། ལྟུང་བ་སྤྱི་བཤགས་སུ་གྲགས་པ་ལས་ཀྱང་། འཁོར་བ་ཐོག་མ་མེད་པ་ནས། ཐ་མ་ད་ལྟ་ལ་ཐུག་གི་བར་དུ་ཞེས་སོགས་སོ། ། བཤགས་གཞུང་རྣམས་ལས་དེ་ལྟར་དུ་འབྱུང་བའི་ཕྱིར་རོ། །
འོ་ན་ཕུང་པོ་གསུམ་པའི་མདོ་ལས། སྐྱེ་བ་འདི་དང་། སྐྱེ་བ་ཐོག་མ་དང་། ཐ་མ་མ་མཆིས་པའི་འཁོར་བ་ན། ཞེས་གསུང་པ་མིན་ནམ་སྙམ་ན། གསུང་མོད་དེའི་དོན་ནི། སྐྱེ་བ་ཐོག་མའི་ཐ་མ་མ་མཆིས་པ་ནས། སྐྱེ་བ་འདིའི་བར་དུ་ཞེས་པའི་དོན་ཡིན་ནོ། ། གསུམ་པ་ནི། རྡོ་རྗེ་རྒྱལ་མཚན།
ཞེས་སོགས་རྐང་པ་གཉིས་ཏེ། རྡོ་རྗེ་རྒྱལ་མཚན་གྱིས་བསྔོ་བའི་ཆོ་ག་ཉིད་ལས་ཀྱང་། སྐབས་དེའི་ཡོད་པ་ཞེས་བྱ་བ། རྩོལ་བས་བསྒྲུབ་པ་ཡིན་པར་གསུངས་ཏེ། དེ་ཉིད་ལས། ཕྱོགས་བཅུའི་འཇིག་རྟེན་ཀུན་ན་གང་ཡོད་ཡི། ། དགེ་བ་དེ་དག་ཡང་དག་བསྒྲུབས་པས་ན། ། འགྲོ་བ་ཀུན་ལ་ཕན་དང་བདེ་སེམས་ཀྱིས། ། ཡེ་ཤེས་མཁས་པ་དེ་ཡིས་ཡོངས་སུ་བསྔོ། ། ཞེས་གསུངས་པའི་ཕྱིར་དང་།
འདིར་མཁས་པ་ཤཱཀ་མཆོག་པས་དྲི་བར། ཡོད་པ་བསྒྲུབ་པར་གསུང་པ་དེས། ། ཆོས་དབྱིངས་དགེ་ལ་ཇི་ལྟར་གནོད། ། ཅེས་པའི་ལན་ཀུན་མཁྱེན་རིན་པོ་ཆེའི་མདོ་དེ་ཉིད་ལས། ། ཕྱོགས་བཅུའི་འཇིག་རྟེན་ཀུན་ན་ཡོད་པ་པའི། ། དགེ་བ་དེ་དག་ཡང་དག་བསྒྲུབ་གྱུར་ན། ། འགྲོ་བ་ཀུན་ལ་ཕན་དང་བདེ་སེམས་ཀྱིས། ། ཡེ་ཤེས་མཁས་པ་དེ་ཡིས་ཡོངས་སུ་བསྔོ། ། ཞེས་གསུངས་པ་དེ། འགྲོ་ཀུན་དགེ་བ་ཇི་སྙེད་ཡོད་པ་དང་། །
ཞེས་པའི་ཡོད་པའི་དགེ་བ་ཆོས་དབྱིངས་ཡིན་པ་ལ་གནོད་བྱེད། སྐབས་དེའི་དགེ་བ་རྩོལ་བས་ཡང་དག་པར་བསྒྲུབས་པ་ལ་གསུང་ཞིང་། ཆོས་དབྱིངས་རྩོལ་བས་ཡང་དག་པར་བསྒྲུབས་པའི་དོན་མ་ཡིན་པའི་ཕྱིར་རོ། ། ཞེས་གསུངས་སོ། ། གཉིས་པ་དངོས་སྟོབས་ཀྱི་རིགས་པས་དགག་པ་ནི། ཆོས་དབྱིངས་དགེ་བར་ཞེས་སོགས་ཚིགས་བཅད་ལྔ་སྟེ། ཆོས་དབྱིངས་ཡོད་པའི་དགེ་བར་བྱས་ནས་ནི། ཆོས་དབྱིངས་དེ་ལ་བསྔོ་བའི་རྒྱུར་བྱེད་པ་ཡིན་ན། ཆོས་དབྱིངས་བསྔོས་པས་འགྱུར་རམ་མི་འགྱུར། དང་པོ་ལྟར་ན།
དེ་ཆོས་ཅན། ཁྱོད་འདུས་བྱས་སུ་འགྱུར་བར་ཐལ། ཁྱོད་བསྔོ་བས་བསྔོས་པ་ལྟར་དུ་འགྱུར་པའི་ཕྱིར་ནའོ། ། ཕྱི་མ་ལྟར་ན། ཆོས་དབྱིངས་ཆོས་ཅན། ཁྱོད་བསྔོ་བས་བསྔོས་པ་དོན་མེད་ཡིན་པར་ཐལ། ཁྱོད་བསྔོ་བས་བསྔོས་པ་ལྟར་དུ་མི་འགྱུར་བའི་ཕྱིར། རྟགས་གྲུབ་སྟེ། མདོ་སྡེ་ཟབ་མོ་རྣམས་ལས། ཆོས་ཀྱི་དབྱིངས་འགྱུར་བ་མེད་ཅེས་རྒྱལ་བས་གསུངས་པའི་ཕྱིར་ཏེ།
འཕགས་པ་ས་བཅུ་པ་ལས། ཆོས་ཉིད་དེ་བཞིན་ཉིད་འདི་མི་རྟོག་བརྟན་དུ་འཇུག ། ཅེས་པ་དང་། ཡང་ཤེར་མདོ་ལས། དེ་བཞིན་གཤེགས་པ་རྣམས་འཇིག་རྟེན་དུ་བྱོན་ཡང་རུང་། མ་བྱོན་ཡང་རུང་། ཆོས་རྣམས་ཀྱི་ཆོས་ཉིད་འདི་ནི་གནས་པ་ཡིན་ནོ། ། ཞེས་དང་། ཤེས་རབ་ཀྱི་ཕ་རོལ་ཏུ་ཕྱིན་པ་ནི། བསྟན་ཀྱང་མི་འཕེལ།
མ་བསྟན་ཀྱང་མི་སྒྲིབ་བོ་ཞེས་གསུངས་པའི་ཕྱིར། མདོ་ལས་གསུང་པར་མ་ཟད། དབུ་མ་རྩ་བའི་ཤེས་རབ་ཉིད་ལས་ཀྱང་། རང་བཞིན་རྒྱུ་དང་རྐྱེན་ལས་ནི། ། ཞེས་སོགས་གསུངས་པའི་དོན་ནི། ཆོས་དབྱིངས་བསྔོ་བས་རྒྱུར་དུ་མི་རུང་སྟེ། རང་བཞིན་ཏེ་ཆོས་དབྱིངས་ནི་རྒྱུ་དང་རྐྱེན་ལས་ནི་འབྱུང་བར་རིགས་པ་མིན་པའི་ཕྱིར་ནའོ། ། དེའི་རྒྱུ་མཚན་ཡོད་དེ་རྒྱུ་དང་རྐྱེན་ལས་འབྱུང་བ་ཡི་རང་བཞིན་ཡོད་ན། དེ་འདུས་བྱས་པ་ཅན་དུ་འགྱུར་ལ། རང་བཞིན་རྒྱུ་རྐྱེན་གྱི་བྱས་པ་ཅན་ཞེས་བྱ་བ།
ཇི་ལྟ་བུར་ན་རུང་བར་འགྱུར་ཏེ་མི་རུང་བའི་ཕྱིར་ཏེ། རང་བཞིན་དག་གི་དོན་ནི། བཅོས་མིན་དང་། རྐྱེན་གཞན་ལ་ལྟོས་པ་མེད་པ་ཡིན་ཞེས་པའོ། ། གཞན་ཡང་རྩ་ཤེར་དེ་ཉིད་ལས། གལ་ཏེ་རང་བཞིན་གྱིས་ཡོད་ན། ། ཞེས་སོགས་གསུང་པའི་དོན་ནི། རང་བཞིན་གཞན་དུ་འགྱུར་བ་མི་སྲིད་དེ། གལ་ཏེ་སྲིད་ན། རང་བཞིན་དེ་ནི་ཆོས་ཅན།
ཁྱོད་ཕྱིས་མེད་པ་ཉིད་དུ་མི་འགྱུར་ཏེ། ཁྱོད་རང་བཞིན་གྱིས་ཡོད་པའི་ཕྱིར་ནའོ། ། ཡང་རང་བཞིན་བསྔོ་བས་གཞན་དུ་འགྱུར་བ་ནི། ནམ་ཡང་མེད་པར་མི་འགྱུར་ཏེ། ཆོས་དབྱིངས་འགྱུར་མེད་དུ་མདོ་ལས་གསུང་པ་གང་ཞིག ཆོས་དབྱིངས་དང་། འདིའི་རང་བཞིན་དོན་ཅིག་ཡིན་པའི་ཕྱིར་རོ། ། གསུམ་པ་དོན་བསྡུ་བ་ནི། དེ་ལ་སོགས་པའི་ལུང་རིགས། ཞེས་སོགས་རྐང་པ་གཉིས་ཏེ།
དེས་ན་ཆོས་དབྱིངས་བསྔོ་རྒྱུའི་དགེ་བར་མི་རུང་ཏེ། གོང་དུ་སྨྲོས་པའི་ལུང་རིགས་དེ་དག་ལ་སོགས་པའི་ལུང་རིགས་ཚད་ལྡན་རྣམས་ལས། ཆོས་དབྱིངས་བསྔོ་བྱའི་དགེ་བ་མིན་པར་གསུང་ཞིང་གྲུབ་པའི་ཕྱིར་རོ། ། གཉིས་པ་དེའི་ཉེས་སྤོང་གི་ལན་དགག་པ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། གལ་ཏེ་ཆོས་ཉིད། ཞེས་སོགས་ཚིགས་བཅད་གཅིག་སྟེ། གལ་ཏེ་ཆོས་ཉིད་དེ་བཞིན་ཉིད་བསྔོ་བས་འགྱུར་བའི་བསྔོ་བྱའི་དགེ་བ་མིན་མོད།
འོན་ཀྱང་། ཆོས་ཉིད་དེ་སངས་རྒྱས་ཐོབ་པའི་རྒྱུར་གྱུར་ཅིག་སྙམ་པའི་བསམ་པས་བསྒྱུར་ན། བྱང་ཆུབ་སེམས་དཔའི་བློ་སྦྱོང་བ་ལ། བསྔོས་ཀྱང་ཉེས་པ་མེད་སྙམ་ན། གཉིས་པ་བཞི་སྟེ། དམིགས་བཅས་ཀྱི་བསྔོ་བ་དུག་ཅན་དུ་བསྟན་པ། དམིགས་མེད་ཀྱི་བསྔོ་བ་བློ་སྦྱོང་དུ་བསྟན་པ། དམིགས་བཅས་ཀྱི་བསྔོ་བ་བློ་སྦྱོང་དུ་མི་རུང་བའི་རྒྱུ་མཚན། དམིགས་མེད་དམིགས་པར་བྱས་ན་ཧ་ཅང་ཐལ་བའོ། ། དང་པོ་ནི།
མིན་འདི་ལ། ཞེས་སོགས་རྐང་པ་དྲུག་སྟེ། ཆོས་དབྱིངས་བསྔོ་བའི་རྒྱུར་བྱས་ནས། བསྔོ་བ་བྱེད་པ་བྱང་ཆུབ་སེམས་དཔའི་བློ་སྦྱོང་དུ་འཐད་པ་མ་ཡིན་ཏེ། བསྔོ་ཚུལ་འདི་ལ་ཉེས་པ་ཡོད་པའི་ཕྱིར། ཇི་ལྟར་ཡོད་ན། ཆོས་དབྱིངས་བློས་དགེ་བར་བསྒྱུར་ནས་བསྔོ་བ་ནི། དམིགས་པའི་དུག་དང་བཅས་པར་འགྱུར་ཏེ། དེའི་ཚེ་ཆོས་དབྱིངས་ལ་དགེ་བར་དམིགས་པའི་འདུ་ཤེས་ཡོད་པའི་ཕྱིར་ཏེ། མཐའ་བཞིའི་སྤྲོས་པ་མཐའ་དག་མ་བཀག་ན།
ཆོས་དབྱིངས་ཀྱི་དོན་མེད་ལ། དེ་བཀག་པའི་ཆོས་དབྱིངས་བྱང་ཆུབ་ཀྱི་རྒྱུར་གྱུར་ཅིག་སྙམ་དུ་དམིགས་ན། དམིགས་མེད་དམིགས་པར་བཟུང་བ་ཡིན་པའི་ཕྱིར་རོ། ། ཆོས་དབྱིངས་བསྔོ་རྒྱུའི་དགེ་བར་བསྒྱུར་བ་འདི་འདྲ་བའི་བསྔོ་བ་བྱས་པར་གྱུར་ན། སྦལ་པ་རྨ་ཅན་གཅིག་སྦལ་དོང་དུ་ཞུགས་ན། དེའི་རྨ་རུལ་བ་དེའི་རྐྱེན་གྱིས་སྦལ་པ་ཐམས་ཅད་འཆི་བ་དེ་ཇི་བཞིན་དུ། འདུས་བྱས་ཀྱི་དགེ་རྩ་བསྔོ་བ་ཐམས་ཅད་ལ་དམིགས་པའི་དུག་གཅིག་ཞུགས་ན་བསྔོ་བ་ཐམས་ཅད་འཇིག་པ་སྟེ་ཡོངས་སུ་དག་པའི་བསྔོ་བར་མི་འགྱུར་ཏེ། ཤེར་མདོ་ལས། དམིགས་པའི་འདུ་ཤེས་ཅན་ལ་ཡོངས་སུ་བསྔོ་བ་མེད་པའི་ཕྱིར་རོ། ། ཞེས་གསུངས་པའི་ཕྱིར།
གཉིས་པ་ནི། ཆོས་དབྱིངས་སྤྲོས་བྲལ། ཞེས་སོགས་རྐང་པ་ལྔ་སྟེ། ཆོས་དབྱིངས་མཐའ་བཞིའི་སྤྲོས་བྲལ་གྱི་ངང་ནས་ནི། རང་བཞིན་གྱིས་དུས་གསུམ་དུ་སྒོ་གསུམ་དང་འབྲེལ་བའི་དགེ་བ་ཇི་སྙེད་གཅིག་བྱས་པ་རྣམས་བསྔོས་པ་ལྟར། འབྲས་བུ་འགྲུབ་བམ། གལ་ཏེ་མི་འགྲུབ་ཀྱང་། ཆོས་ཅན་ལ་ཆོས་ཉིད་ཀྱི་རྒྱས་བཏབ་ནས། འགྲོ་བའི་དོན་དུ་སངས་རྒྱས་ཐོབ་པར་གྱུར་ཅིག ཅེས་བསྔོ་བ་བྱེད་ན།
བྱང་ཆུབ་སེམས་དཔའི་བློ་སྦྱོང་གི་བསྔོ་བ་ཡིན་ཏེ། བྱང་ཆུབ་སེམས་དཔའི་ཐབས་ཤེས་ཀྱིས་ཟིན་པའི་བསྔོ་བ་ཡིན་པའི་ཕྱིར། བསྔོ་བའི་ཚིག་ནི། བདག་ཉིད་ཆེན་པོ་འདིས། ཕྱག་འཚལ་བ་དང་མཆོད་ཅིང་བཤགས་པ་དང་། ། རྗེས་སུ་ཡི་རང་བསྐུལ་ཞིང་གསོལ་བ་འདེབས། ། སྐྱབས་སུ་འགྲོ་ཞིང་བྱང་ཆུབ་སེམས་བསྐྱེད་བགྱིས། ། བདག་དང་གཞན་གྱི་དགེ་བ་ཅི་མཆིས་པ། ། འཁོར་གསུམ་ཡོངས་སུ་དག་པའི་ཤེས་རབ་ཀྱིས། ། ཡོད་མེད་ལ་སོགས་དམིགས་པའི་དུག་སྤངས་ནས། །
འཁོར་དང་མྱ་ངན་འདས་ལ་མི་སྨོན་པར། ། འགྲོ་བའི་དོན་དུ་སངས་རྒྱས་མྱུར་ཐོབ་ཤོག ། ཅེས་གསུངས་པ་ལྟར་བྱའོ། ། གསུམ་པ་ནི། ཆོས་ཉིད་བསྔོ་རྒྱུར། ཞེས་སོགས་རྐང་པ་བཅུ་བདུན་ཏེ། མཐའ་བྲལ་གྱི་ཆོས་ཉིད་བསྔོ་བའི་རྒྱུར་བྱེད་ན་ནི། བྱང་ཆུབ་སེམས་དཔའི་བློ་སྦྱོང་དུ་ཡང་མི་རུང་ངོ་། ། དེ་ལྟར་མི་རུང་བ་ཡི་རྒྱུ་མཚན་འདི་ལྟར་ཡིན་ཏེ། ཆོས་དབྱིངས་སྤྲོས་པའི་མཐའ་ཐམས་ཅད་དང་བྲལ་བ་ལ།
བསྔོ་རྒྱུའི་དགེ་བར་བྱེད་ན་ཆོས་དབྱིངས་ལ་དམིགས་པར་འགྱུར་ཏེ། དགེ་སྡིག་ལུང་མ་བསྟན་གསུམ་ཀ་ལས་ཡིན་ལ། ལས་དེ་བློའི་ཡུལ་དུ་གྱུར་ཞིང་བློ་ཡུལ་དུ་བྱས་ན་དམིགས་པ་དང་བཅས་པར་འགྱུར་བའི་ཕྱིར་རོ། ། དམིགས་པ་དང་བཅས་པའི་འདུ་ཤེས་ཀྱིས་བསྔོ་བ་བྱེད་པ་ནི། མཚན་འཛིན་གྱི་དུག་དང་བཅས་པར་གསུངས་ཏེ། དཔེར་ན་གསོད་པར་ངེས་པའི་དུག་དང་བཅས་པ་ཡི་ཁ་ཟས་བཟང་པོ་བཟའ་བ་འཆི་བ་ལྟར། དཀར་པོའི་ཆོས་བསྔོ་བ་ལ་དམིགས་པ་ཡོད་ན་ཡང་། བསྔོ་བ་འཇིག་པ་དེ་དང་འདྲ་བར་རྒྱལ་བས་མདོ་ལས་གསུངས་པའི་ཕྱིར་ཏེ། མདོ་བསྡུད་པར། གལ་ཏེ་མཚན་མར་བྱེད་ན་དེ་ནི་བསྔོ་བ་མིན། །
ཅི་སྟེ་མཚན་མ་མེད་ན་བྱང་ཆུབ་བསྔོ་བ་ཡིན། ། ཇི་ལྟར་དུག་དང་འདྲེས་པའི་ཁ་ཟས་བཟང་བ། ། དཀར་པོའི་ཆོས་ལ་དམིགས་པའང་དེ་ལྟར་རྒྱལ་བས་གསུང་། ། ཞེས་དང་། ཡུམ་ལས། སངས་རྒྱས་བཅོམ་ལྡན་འདས་རྣམས་ནི། མཚན་མའི་ཚུལ་གྱིས་ཡོངས་སུ་བསྔོ་བ་སྣང་བར་མི་མཛད་དོ། ། ཞེས་དང་། སངས་རྒྱས་རྣམས་ནི། དམིགས་པའི་ཆོས་ཅན་གྱིས་ཡོངས་སུ་བསྔོ་བ་དོན་ཆེན་པོའོ་ཞེས་མི་གསུངས་སོ། །
དེ་ཅིའི་ཕྱིར་ཞེ་ན། ཡོངས་སུ་བསྔོ་བ་དེ་ནི་དུག་དང་བཅས་ཤིང་། ཟུག་ངུ་དང་བཅས་པ་ཡིན་ནོ་ཞེས་དང་། དེ་ལྟར་ཡོངས་སུ་བསྔོ་བ་དེ་ནི། མཚན་མའི་ཚུལ་གྱིས་ཡོངས་སུ་བསྔོ་བས་དུག་ཉིད་དུ་འགྱུར་ཏེ། འདི་ལྟ་སྟེ། དཔེར་ན། ཁ་ཟས་དུག་དང་བཅས་པ་བཞིན་ནོ། ། ཞེས་དང་། དེར་མ་ཟད་མངོན་པར་རྟོགས་པའི་རྒྱན་ལས་ཀྱང་།
ཐེག་པ་ཆེན་པོའི་ཡོངས་སུ་བསྔོ་བ་ཉན་རང་ལས་ཁྱད་པར་ཅན་ཡིན་ཏེ། བསྔོ་བ་དེ་ཡི་བྱེད་པ་འབྲས་བུ་མཆོག་སངས་རྒྱས་འགྲུབ་པར་བྱེད་པ་ཡིན་ཞིང་། བསྔོ་བ་དེ་ཡི་ངོ་བོ་ནི། དམིགས་པ་མེད་པའི་རྣམ་པ་ཅན་དང་། ཕྱིན་ཅི་མ་ལོག་པའི་མཚན་ཉིད་ཅན་ཉིད་དོ། ། ཞེས་གསུངས་པའི་ཕྱིར། དེས་དམིགས་པའི་ཤེས་རབ་མཚན་ཉིད་པ་ནི། ས་དང་པོ་ཡན་ཆད་ན་ཡོད་ཀྱི། འཇིག་རྟེན་པའི་གནས་སྐབས་སུ་དམིགས་པ་མེད་པའི་རྣམ་པ་ཅན་གྱི་ཤེས་རབ་ཀྱིས་ཟིན་པའོ། ། གཞན་ཡང་མདོ་བརྒྱད་སྟོང་པར།
དེ་ལྟར་ན་དམིགས་པའི་འདུ་ཤེས་ཅན་རྣམས་ཡོངས་སུ་བསྔོ་བ་མེད་དོ། ། དེ་ཅིའི་ཕྱིར་ཞེ་ན། དམིགས་པ་ནི་དུག་དང་བཅས་པའོ། ། ཞེས་དང་། རྒྱུད་ལས་རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། མི་རྟོག་ཏིང་འཛིན་ལ་གནས་ན། ། མཁའ་བཞིན་དྲི་མ་མེད་པར་འགྱུར། ། ཞེས་སོགས་གསུང་པ་ཐམས་ཅད་དམིགས་པ་དང་བཅས་པའི་བསྔོ་བ་ནི། བསྔོ་བ་རྣམ་དག་ཏུ་མི་རུང་བའི་ལུང་དུ་མཐུན་པ་ཡིན་ནོ། །
མདོར་ན་བསྔོ་བྱའི་དགེ་བ། བསྔོ་བ་བྱེད་པ་པོ་བསྔོ་བའི་ཡུལ་གསུམ་ལ་མི་དམིགས་པའི་ཤེས་རབ་ཀྱིས་རྒྱས་བཏབ་ནས་བསྔོ་བར་བྱ་བ་ནི་བསྔོ་བ་རྣམ་པར་དག་པ་ཡིན་ནོ། ། བསྔོ་བའི་དོན་ནི། དགེ་བའི་རྩ་བ་འབྲས་བུ་གང་འདོད་དུ་བསྒྱུར་བར་བྱེད་པ་ཞིག་སྟེ། བསྔོ་བའི་སྐད་དོད། པ་རི་ན་ཏ་ཞེས་པ་ཡོངས་སུ་བསྒྱུར་བ་ལ་འཇུག་པའི་དོན་ནོ། ། འདི་ནི་མངོན་རྟོགས་རྒྱན་ལས། མོས་པས་ཚོགས་གསོག་པ་དང་། བསྔོ་བས་བསགས་པ་རྫོགས་བྱང་དུ་བསྒྱུར་བ་དང་། རྗེས་སུ་ཡི་རང་གིས་དགེ་བ་གོང་འཕེལ་དུ་བྱེད་པར་གསུངས་པས་ཀྱང་འགྲུབ་བོ། །
བསྔོ་བ་རང་གི་ངོ་བོ་ནི་འདུས་བྱས་ཀྱི་དགེ་རྩ་རྫོགས་བྱང་གི་ཡན་ལག་ཏུ་བྱ་བར་འདོད་པ་ཡི་སེམས་དཔའ་མདུན་པ་དང་མཚུངས་ལྡན་ཞིག་སྟེ། མདོ་སྡེ་རྒྱན་ལས། བརྟན་པ་རྣམས་ཀྱི་སྨོན་ལམ་ནི། ། སེམས་དཔའ་འདུན་དང་བཅས་པ་སྟེ། ། ཅེས་གསུངས་པས་སོ། ། འོ་ན་བསྔོ་བ་སྨོན་ལམ་བཀྲ་ཤིས་ཀྱི་ཁྱད་པར་ཇི་ལྟ་བུ་ཞེ་ན། འདི་དག་ལ་རྒྱ་ཆེ་ཆུང་ལ་སོགས་པར་འདོད་པ་མང་ན་ཡང་ངོ་བོ་གཅིག་ལ་ལྡོག་པས་ཕྱེ་བ་ཡིན་ཏེ། དགེ་བའི་རྩ་བ་འབྲས་བུ་གང་འདོད་དུ་བསྒྱུར་བ་ནི་བསྔོ་བ་ཡིན་ལ། སྨོན་ལམ་ནི། འབྲས་བུ་གྱ་ནོམ་པ་ལ་སྨོན་པ་ཡིན་ཞིང་།
བཀྲ་ཤིས་ནི། འབྲས་བུ་བཟང་པོ་བསྐྱེད་པའི་ཚིག་གི་ཁྱད་པར་ཡིན། ཞེས་་་་་་ཆོས་རྗེ་ཡིས་གསུངས་པ་ལྟར་འཐད་པ་ཡིན་ནོ། ། བཞི་པ་ནི། གང་དག་དམིགས་པ། ཞེས་སོགས་རྐང་པ་བདུན་ཏེ། སྐྱེས་བུ་གང་དག་དམིགས་པ་མེད་པ་ཡི་ཆོས་ཀྱི་དབྱིངས་ལ་དགེ་བ་ཇི་སྙེད་ཡོད་པ་དང་། ཞེས་པའི་སྐབས་ཀྱི་ཡོད་པ་ཡི་དགེ་བ་ཡིན་ཞེས་དམིགས་པར་བྱེད་པ་དེ་ཡིས་ཆོས་ཅན་གཞན་དག་ལ་དམིགས་པར་འགྱུར་བ་ལྟ་ཅི་སྨོས་ཏེ། དེས་མཐའ་བྲལ་གྱི་ཆོས་དབྱིངས་ལ་དམིགས་པའི་ཕྱིར། ཁྱབ་སྟེ།
དཔེར་ན། བྱི་བས་དབྱུག་པའང་ཟོས་པར་གྱུར་ཟེར་ན། སྣུམ་འཁུར་ཞིམ་པོ་ཟོས་པ་སྨོས་ཅི་དགོས་ཟེར་བ་བཞིན་ནོ། ། འདིའི་གཏམ་རྒྱུད་ནི། འཕགས་པའི་་་་་བྱི་གྲོང་ཟེར་བསྟན། ཡུལ་དུ། མགྲོན་པོ་གཅིག་གིས། དབྱུག་པ་གཅིག་དང་། སྣུམ་འཁུར་བསྐྱལ་པ་གང་བཅོལ་བ་ཕྱིས་ལེན་དུ་ཕྱིན་པ་ན། དབྱུག་པ་བྱི་བས་ཟོས་ནས་མེད་ཟེར་རོ། །
མགྲོན་པོས། བྱི་བས་དབྱུག་པ་ཟོས་ན། སྣུམ་འཁུར་ཟོས་པ་སྨོས་ཅི་དགོས་ཟེར་ཏེ། གནས་པོ་ལ་ཡིད་མི་སྟོན་པར་སོང་སྐད་དོ། ། གསུམ་པ་ལུང་ཚིག་སྔ་ཕྱི་འགལ་བས་དགག་པ་ནི། གཞན་ཡང་ཆོས་ཉིད། ཞེས་སོགས་རྐང་པ་ལྔ་སྟེ། གཞན་ཡང་མདོ་དེའི་གཞུང་གོང་འོག་གི་དོན་འགལ་བ་ཡིན་པར་ཐལ། ཁྱོད་ཀྱིས་ཆོས་ཉིད་དེ་བཞིན་ཉིད་བསྔོ་བས་བསྒྱུར་བ། འགྲོ་ཀུན་དགེ་བ་ཇི་སྙེད་ཡོད་པ་དང་། །
ཞེས་པའི་སྐབས་ཀྱི་བསྔོ་བའི་ཡུལ་དུ་བྱེད་པ་ཡིན་ཟེར་བ་དང་། མདོ་དེ་ཉིད་ལས། ཆོས་ཉིད་མི་འགྱུར་བདེན་པའི་བྱིན་རླབས་དང་། ། ཞེས་ཆོས་ཉིད་མི་འགྱུར་བར་བཤད་པའི་ཕྱིར་རོ། ། རྒྱུ་མཚན་དེས་ན། མདོ་ཚིག་གོང་འོག་གི་དོན་ལ་ལེགས་པར་སོམས་ལ་སྨྲོས་ཞེས་གདམ་པའོ། ། གཉིས་པ་ཆོས་དབྱིངས་ལས་གཞན་པའི་ཁམས་བསྔོ་རྒྱུའི་དགེ་བར་འདོད་པ་དགག་པ་ལ་ལྔ་སྟེ། ཕྱོགས་སྔ་མ་བཀོད་པ། དེ་མཐའ་གསུམ་དུ་བརྟགས་པ། དང་པོ་རྣམ་པར་རྟགས་ནས་དགག་ལ།
གཉིས་པ་ཁས་བླངས་འགལ་བས་དགག་པ། གསུམ་པ་ལྟར་ན་འདོད་པ་གྲུབ་པའོ། ། དང་པོ་ནི། ལ་ལ། ཞེས་སོགས་རྐང་པ་གསུམ་སྟེ། བོད་ལ་ལ། བདེ་གཤེགས་སྙིང་པོའི་སྒྲ་ཆོས་ཀྱི་དབྱིངས་ཟུང་འཇུག་ལ་མི་ཟེར་བར། དེ་ལས་གཞན་པའི་སེམས་ཅན་ཁོ་ནའི་ཁམས་ཡིན་པར་འདོད་ཅིང་། དེ་ཉིད་འགྲོ་ཀུན་དགེ་བ་ཇི་སྙེད་ཡོད་པ་དང་། ། ཞེས་པའི་སྐབས་ནས་བསྟན་པའི་བསྔོ་རྒྱུའི་དགེ་བ་ཡིན་ཞེས་ཟེར་རོ། །
གཉིས་པ་ནི། སེམས་ཅན་ཁམས་དེ། ཞེས་སོགས་ཚིགས་བཅད་གཅིག་སྟེ། སེམས་ཅན་གྱི་ཁམས་དེ་བརྟག་པར་བྱ་སྟེ། འདི་ལྟར། སེམས་ཅན་གྱི་ཁམས་དེ་དངོས་པོའམ། དངོས་མེད་དམ། དེ་གཉིས་ཀ་མིན་པར་སྤྲོས་བྲལ་ཞིག་ཡིན། རྣམ་པ་གསུམ་པོ་དེ་ལས་གཞན་པའི་ཤེས་བྱ་མི་སྲིད་པའི་ཕྱིར་རོ། ། གསུམ་པ་ནི།
དངོས་པོ་ཡིན་ན། ཞེས་སོགས་ཚིགས་བཅད་ལྔ་དང་རྐང་པ་གཅིག་སྟེ། དངོས་པོ་ཡིན་ན། བེམ་པོ་དང་། རིག་པ་གཉིས་སུ་ཁ་ཚོན་ཆོད་པ་ནི། རྫས་ཀྱི་དབང་དུ་བྱས་པ་སྟེ། ལྡན་མིན་འདུས་བྱེད་ནི། དེ་གཉིས་ཀྱི་གནས་སྐབས་ལ་བརྟགས་པའི་བརྟགས་ཡོད་ཡིན་པའི་ཕྱིར་རོ། ། ཡང་ན། བདེ་གཤེགས་སྙིང་པོ་དངོས་པོ་ཡིན་ན།
དེ་དེ་གཉིས་གང་རུང་དུ་ཁ་ཚོན་ཆོད། ཅེས་་་་་་ལྗོན་ཤིང་ལས་གསུང་པའོ། ། དེ་བེམ་པོ་ཡིན་ན། བེམ་པོ་སེམས་ཅན་གྱི་ཁམས་ཉིད་དུ་འདོད་པ་མུ་སྟེགས་འགའ་ཡི་ལུགས་ཡིན་གྱི། སངས་རྒྱས་པའི་ལུགས་ལ་མེད་པའི་ཕྱིར་རོ། ། དེ་མུ་སྟེགས་པའི་ལུགས་ཡིན་པ་ནི། རྒྱང་འཕེན་པས་ས་སོགས་འབྱུང་བ་དང་། གྲུབ་སྡེ་རྫས་གཅིག་པའི་རྣམ་ཤེས་ཡོད་པར་འདོད་པ་དང་། གཅེར་བུ་པ་ཤིང་སེམས་ལྡན་དུ་འདོད་པ་ལ་སོགས་པའོ། ། ཡང་དེ་རིག་པ་ཡིན་ན།
བདེ་གཤེགས་སྙིང་པོ་ཡིན་པར་མི་འཐད་དེ། དེ་རྣམས་ཀྱི་ཚོགས་བརྒྱད་འཁོར་དང་བཅས་པ་ཉིད་ལས་འདའ་བ་མེད་ཅིང་། ཚོགས་བརྒྱད་འཁོར་དང་བཅས་པ་འདུས་བྱས་ཡིན་པའི་ཕྱིར། ཁྱབ་སྟེ། བདེ་གཤེགས་སྙིང་པོ་ནི། མདོ་ལས་འདུས་མ་བྱས་སུ་གསུངས་པའི་ཕྱིར་ཏེ། དཔལ་ཕྲེང་གི་མདོ་ལས། བཅོམ་ལྡན་འདས་དེ་བཞིན་གཤེགས་པའི་སྙིང་པོ་ལ་ནི། སྐྱེ་བའམ། འགུམ་པའམ།
འཕོ་བའམ། འབྱུང་བ་ཡང་མ་མཆིས་སོ། ། བཅོམ་ལྡན་འདས་དེ་བཞིན་གཤེགས་པའི་སྙིང་པོ་ནི། འདུས་བྱས་ཀྱི་མཚན་ཉིད་ཀྱི་ཡུལ་ལས་འདས་པ་ལགས་སོ། ། ཞེས་གསུངས་པའི་ཕྱིར། ཡང་མངོན་པའི་སྡེ་སྣོད་འགའ་ཞིག་ལས། བདེ་གཤེགས་སྙིང་པོ་འགྲོ་ཀུན་ཡོངས་ལ་ཁྱབ། ། དྲི་མ་མེད་པའི་ཡིད་ལ་རྣམ་པར་བརྟེན། ། ཞེས་ཟག་མེད་ཀྱི་སེམས་རྒྱུད་ཅེས་གསུང་པ་མིན་ནམ་སྙམ་ན། དེ་ནི་ཀུན་གཞིའི་རྣམ་ཤེས་ཀྱི་གསལ་ཆ་དང་།
རིག་ཆ་གཉིས་སུ་ཕྱེ་བའི་གསལ་ཆ་ཉིད་ལ་དགོངས་པ་ཡིན། ཀུན་གཞིའི་གསལ་ཆ་དེ་ནི་ཆོས་ཅན། ཁྱོད་ལ་དགེ་བའི་ཐ་སྙད་མེད་དེ། ཁྱོད་མ་སྒྲིབ་ལུང་མ་བསྟན་ཡིན་པའི་ཕྱིར། འོན་ཏེ་ཟག་མེད་སེམས་རྒྱུད་ཅེས་པའི་ཟག་མེད་ཀྱི་སེམས་རྣམ་ཤེས་ཚོགས་བརྒྱད་ལས་གཞན་དུ་ཡོད་ན་ནི། དེའི་ཚེ་རྣམ་ཤེས་ཚོགས་དགུར་འགྱུར་རོ། ། འདོད་མི་ནུས་ཏེ། ལང་ཀར་གཤེགས་པ་ལས། ཆོས་ལྔ་དང་ནི་རང་བཞིན་གསུམ། ། རྣམ་པར་ཤེས་པ་བརྒྱད་ཉིད་དང་། །
བདག་མེད་གཉིས་ཀྱི་ནང་དུ་ནི། ། ཐེག་ཆེན་མཐའ་དག་འདུས་པར་ཟད། ། ཅེས་གསུང་པ་དང་འགལ་བའི་ཕྱིར་རོ། ། རྒྱུ་མཚན་དེས་ན། ཚོགས་བརྒྱད་གང་རུང་ལས་གཞན་པའི་ཟག་མེད་སེམས་རྒྱུད་ཅེས་པའི་རྣམ་ཤེས་ཡོད་པ་མི་འཐད་དེ། རྣམ་ཤེས་ཡིན་ན། ཚོགས་བརྒྱད་གང་རུང་ཡིན་དགོས་པའི་ཕྱིར། བཞི་པ་ནི་དངོས་མེད་ཡིན་ན། ཞེས་སོགས་རྐང་པ་གཉིས་ཏེ། སེམས་ཅན་གྱི་ཁམས་དངོས་མེད་ཡིན་ན།
དེ་ཆོས་ཅན། ཁྱོད་ལ་དགེ་བ་དང་། སྡིག་པ་འཐད་པ་མིན་ཏེ། ཁྱོད་ལ་དགེ་སྡིག་གི་བྱ་བྱེད་མེད་པའི་ཕྱིར་རོ། །

ལྔ་པ་ནི། གལ་ཏེ་སེམས་ཅན་ཞེས་སོགས་རྐང་པ་དྲུག་སྟེ། གལ་ཏེ་སེམས་ཅན་གྱི་ཁམས་དེ་དངོས་པོར་ཡོད་པ་དང་། དངོས་པོར་མེད་པ་གཉིས་ཀའི་སྤྲོས་པའི་མཐའ་གང་དུའང་གྲུབ་པ་མིན་པའི་ཕྱིར། སྤྲོས་པ་དང་བྲལ་བ་ཡིན་ན། སྔར་ཀླུ་སྒྲུབ་ཀྱི་ལུང་དྲང་ནས་བཤད་པའི་ཡོད་མེད་ཀྱི་མཐའ་ལས་འདས་པའི་ཆོས་ཀྱི་དབྱིངས་ལས་འདའ་བ་མེད་པ་དེ་ལྟ་ཡིན་ན། ཆོས་དབྱིངས་ལ་བསྔོ་བྱའི་དགེ་བ་དང་། བཤག་བྱའི་སྡིག་པ་མེད་པའི་ཕྱིར། འདོད་ཐོག་གྲུབ་པ་ཡིན་ཏེ། དེ་དགེ་སྡིག་དང་ཡོད་མེད་སོགས་ཀྱི་མཐའ་ལས་འདས་པར་བཤད་ཟིན་ཏོ་སྟེ་ཟིན་པའི་ཕྱིར་རོ། ། གསུམ་པ་ཆོས་དབྱིངས་ལ་བསྔོ་རྒྱུའི་སྙིང་པོ་ཡིན་མིན་གྱི་དབྱེ་བ་ཡོད་པར་འདོད་པ་དགག་པ་ནི།
གལ་ཏེ་བེམ་པོའི་ཞེས་སོགས་རྐང་པ་བདུན་ཏེ། ཁ་ཅིག་བེམ་པོའི་ཆོས་དབྱིངས་བསྔོ་རྒྱུའི་དགེ་བར་གྱུར་པའི་བདེ་གཤེགས་སྙིང་པོ་མིན་ཀྱང་། སེམས་ཅན་རྣམས་ཀྱི་སེམས་ཀྱི་ཆོས་དབྱིངས་བསྔོ་རྒྱུའི་དགེ་བར་གྱུར་པའི་བདེ་གཤེགས་སྙིང་པོ་ཡིན་ནོ་སྙམ་ན། འཐད་པ་མིན་ཏེ། ཆོས་ཀྱི་དབྱིངས་ལ་ནི། བསྔོ་རྒྱུའི་སྙིང་པོ་ཡིན་མིན་གྱི་དབྱེ་བ་ཡོད་ན། ངོ་བོ་མི་འདྲ་བའི་དབྱེ་བ་ཡོད་དགོས་པ་ལས་དེ་མེད་པར་རྒྱལ་བས་གསུང་པའི་ཕྱིར་ཏེ། ཡུམ་གྱི་མདོ་ལས། རིགས་ཀྱི་བུ་ཆོས་འདི་དག་གི་དེ་བཞིན་ཉིད་གང་ཡིན་པ་དང་། དེ་བཞིན་གཤེགས་པའི་དེ་བཞིན་ཉིད་གང་ཡིན་པ་དེ་ནི།
དེ་བཞིན་ཉིད་གཅིག་སྟེ། རིགས་ཀྱི་བུ་དེ་བཞིན་ཉིད་ལ་གཉིས་སུ་བྱར་མེད་དོ། ། ཞེས་དང་། ཡང་མདོ་ལས། འཇམ་དཔལ་ཆོས་ཀྱི་དབྱིངས་གཅིག་དང་། ཡང་དག་པའི་མཐའ་གཅིག་ཡིན་ན། ཞེས་དང་། འདི་ནི་གཟུགས་ཀྱི་ཆོས་ཉིད། འདི་ནི་ཚོར་བའི་ཆོས་ཉིད་དོ་ཞེས་ཆོས་ཉིད་འདི་རྣམ་པར་དཀྲུག་པར་མི་བྱའོ། ། ཞེས་དང་།
དེ་བཞིན་དུ། ཨརྻ་དེ་ཝས་ཀྱང་། གཅིག་གི་སྟོང་ཉིད་གང་ཡིན་པ། ། དེ་ནི་ཀུན་གྱི་སྟོང་ཉིད་ཡིན། ། ཞེས་དང་། དངོས་གཅིག་དངོས་པོ་ཀུན་གྱི་ངོ་བོ་ཉིད། ། གང་གི་དངོས་གཅིག་དེ་བཞིན་ཉིད་མཐོང་བ། ། དེ་ཡི་དངོས་ཀུན་དེ་བཞིན་ཉིད་དུ་མཐོང་། ། ཞེས་གསུངས་པའི་ཕྱིར། དེར་མ་ཟད།
དངོས་པོ་སྟོབས་ཤུགས་ཀྱི་རིགས་པས་ཀྱང་ནི། ཆོས་དབྱིངས་ལ་ངོ་བོའི་སྒོ་ནས་དབྱེ་བ་མེད་པ་འདི་འགྲུབ་སྟེ། དེ་དངོས་པོའི་སྟོབས་ལ་ཞུགས་པའི་ཕྱིར་རོ། ། གཞུང་ཁ་ཅིག་ལ། རིག་པས་ཀྱང་ནི་མི་འགྲུབ་བོ། ། ཟེར་བའང་སྣང་། དེ་ནི་ཀྱང་གི་སྒྲས་སྔ་མ་བཞིན་དག་སྟེ། ལུང་གི་འགྲུབ་པར་མ་ཟད་རིགས་པས་ཀྱང་འགྲུབ་ཞེས་པའི་དོན་ཡིན་ནོ། ། དེ་ཡང་། ཆོས་དབྱིངས་ལ་ངོ་བོའི་སྒོ་ནས་དབྱེ་བ་མེད་པ་ཡིན་གྱི།
ཆོས་ཅན་གྱི་སྒོ་ནས་སྟོང་ཉིད་བཞི་དང་། བཅུ་དྲུག ཉི་ཤུར་དབྱེ་བ་དང་། རྟེན་བསྒྲུབ་པའི་སྒོ་ནས་ཐེག་པ་གསུམ་གྱི་རིགས་གསུམ་དང་། ཐེག་ཆེན་གྱི་རིགས་བཅུ་གསུམ་དུ་དབྱེ་བ་ཡང་ཡོད་དོ། ། ཡང་གཞུང་འདིའི་སྐབས་སུ། པཎྜི་ཏ་ཆེན་པོ་ཤཱཀྱ་མཆོག་ལྡན་པས། སེམས་ཅན་མ་གཏོགས་བེམ་པོ་ཡི། ། ཆོས་དབྱིངས་སྙིང་པོ་མ་ཡིན་ན། ། རྒྱུ་དང་སེམས་འགྲེལ་བསྐོར་གསུམ་ལས། །
བརྟན་གཡོ་ཀུན་ལ་སངས་རྒྱས་ཀྱི། ། སྙིང་པོ་ཡོད་པར་གསུང་དེ་ཅི། ། ཞེས་པའི་ལེན། ཀུན་མཁྱེན་བསོད་ནམས་སེང་གེས། གཞུང་ལས། གལ་ཏེ་བེམ་པོའི་ཆོས་ཀྱི་དབྱིངས། ། བདེ་གཤེགས་སྙིང་པོ་མ་ཡིན་ཀྱང་། ། སེམས་ཅན་རྣམས་ཀྱི་ཆོས་ཀྱི་དབྱིངས། ། བདེ་གཤེགས་སྙིང་པོ་ཡིན་སྙམ་ན། ། མ་ཡིན་ཆོས་ཀྱི་དབྱིངས་ལ་ནི། །
དབྱེ་བ་མེད་པར་རྒྱལ་བས་གསུང་། ། ཞེས་གསུང་བཞིན་དུ། ཁྱེད་ཀྱི་དྲི་བ་འདི། གཞུང་གང་ལ་ཡིན་ཞེས་དྲི་གཞི་གཞུང་ལ་མེད་པའི་སྒོ་ནས་ལན་མཛད་པ་དང་། ཡང་ཁྱེད་ཉིད་བདེ་གཤེགས་སྙིང་པོ་སངས་རྒྱས་ཁོ་ན་ལ་ཡོད་ཀྱི། སེམས་ཅན་ལ་མེད་པར་ཁས་བླངས་ཞེས་གྲགས་པ་དེ་ལ། སངས་རྒྱས་མ་གཏོགས་སེམས་ཅན་གྱི། ། ཆོས་དབྱིངས་སྙིང་པོ་མ་ཡིན་ན། ། རྒྱུ་དང་སེམས་འགྲེལ་བསྐོར་གསུམ་ལས། ། ཞེས་སོགས་དྲིས་ན་ཅི་སྨྲ།
ཞེས་དྲི་བ་པོ་ལ་ཁས་བླངས་འགལ་བ་སྟོན་པའི་སྒོ་ནས་ལན་མཛད་པ་རྣམས་ཀྱི་ངེས་སོ། ། བཞི་པ་དེས་ན་སྤྲོས་བྲལ་ལ་སྙིང་པོར་འཇོག་པའི་འཐད་པ་ལ་གཉིས་ཏེ། འཐད་པ་དངོས་དང་། ཤེས་བྱེད་ཀྱི་ལུང་ངོ་། ། དང་པོ་ནི། དེས་ན། ཞེས་སོགས་ཚིགས་བཅད་གཅིག་སྟེ། སེམས་ཀྱི་རང་བཞིན་སྤྲོས་བྲལ་ཟུང་འཇུག་ལ་སྙིང་པོར་འཇོག་པ་དེས་ན། སེམས་ཅན་རྣམས་ལ་སངས་རྒྱས་དང་། འཁོར་བ་གཉིས་ཀ་འབྱུང་བ་མེད།
སེམས་ཅན་གྱི་སེམས་ཀྱི་ཆོས་དབྱིངས་ཐབས་ཀྱིས་མ་ཟིན་ན་འཁོར་བ་དང་། ཐབས་ཀྱིས་ཟིན་ན་སངས་རྒྱས་འབྱུང་བའི་ཕྱིར་ཏེ། སེམས་ཅན་གྱི་རྒྱུ་ཉིད་དེ་བཞིན་གཤེགས་པ་ཡི་སྙིང་པོ་རང་བཞིན་གྱི་སྤྲོས་བྲལ་ཡིན་པའི་ཕྱིར་རོ། ། གཉིས་པ་ལ་གསུམ་སྟེ། ཀླུ་གྲུབ་ཀྱི་ལུང་། བྱམས་པའི་ལུང་། བརྒྱད་སྟོང་པའི་ལུང་ཁུངས་འགོད་པའོ། ། དང་པོ་ནི། འཕགས་པ་ཀླུ་སྒྲུབ། ཞེས་སོགས་རྐང་པ་དྲུག་གསུང་པའི་དོན་ནི།
སེམས་བདེན་པར་གྲུབ་ན། འཆིང་གྲོལ་མི་རུང་ཞིང་། བདེན་པས་སྟོང་པའི་ཕྱིར་ན། འཆིང་གྲོལ་རུང་བ་ཉིད་ཡིན་ཏེ། འཕགས་པ་ཀླུ་སྒྲུབ་གཞན་སྡུག་བསྔལ་ལས་སྐྱོབ་པ་ཉིད་ཀྱི། གང་ཞེས་པ་སྤྱི་སྒྲ་ཡིན་ཡང་། སེམས་ཅན་གྱི་སེམས་གང་ལ་བདེན་པས་སྟོང་པ་ཉིད་རུང་བ་དེ་ལ་ཐབས་ཀྱིས་མ་ཟིན་པ་དང་། ཟིན་པའི་བྱེ་བྲག་གི་འཁོར་འདས་ཐམས་ཅད་ཀྱི་ཆོས་རུང་བ་ཉིད་དང་། སེམས་གང་ལ་བདེན་པས་སྟོང་པ་ཉིད་མི་རུང་བ་དེ་ལ། འཁོར་འདས་ཐམས་ཀྱི་གཞིར་རུང་བ་མ་ཡིན།
ཞེས་ཀྱང་གསུང་པའི་ཕྱིར་རོ། ། གཉིས་པ་ནི། ཐེག་པ་ཆེན་པོ་རྒྱུད་བླ་མར། ཞེས་སོགས་རྐང་པ་བཅུ་གསུམ་སྟེ། ཐེག་པ་ཆེན་པོ་རྒྱུད་བླ་མར་སེམས་ཅན་གྱི་རྒྱུད་ལ་བདེ་བར་གཤེགས་པའི་ཁམས་ཀྱི་སྒྲུབ་བྱེད་ནི། འདི་ལྟར། སེམས་ཅན་ལ་བདེ་བར་གཤེགས་པའི་ཁམས་སེམས་ཀྱི་རང་བཞིན་སྤྲོས་བྲལ་ཡོད་དེ། གལ་ཏེ་སེམས་ཅན་ལ་བདེ་བར་གཤེགས་པའི་ཁམས་མེད་ན། འཁོར་བའི་སྡུག་བསྔལ་ལས་སྐྱོབ་པར་མི་འགྱུར་ཞིང་། མྱ་ངན་ལས་འདས་པའི་བདེ་བ་ལ་འགོད་པ་དང་།
དོན་དུ་གཉེར་བ་དང་། སྨོན་པའང་མེད་པར་འགྱུར་བའི་ཕྱིར། ཞེས་གསུངས་པའང་། དོན་འདི་ཉིད་ཡིན་ཏེ། སེམས་ཅན་ལ་སེམས་ཀྱི་རང་བཞིན་སྤྲོས་བྲལ་ཡོད་དེ། རིགས་བསད་པའི་ཚེ་ཉེ་བར་ལེན་པའི་རྣམ་སྨིན་གྱི་ཕུང་པོ་ལྔ་སྡུག་བསྔལ་ཡིན་པས་ཡིད་སྐྱོ་ཞིང་མྱ་ངན་ལས་འདས་པའི་བདེ་བ་ཡིན་པས་ན། དོན་དུ་གཉེར་བ་འབྱུང་བའི་ཕྱིར། ཞེས་པའི་གཏན་ཚིགས་འདི་ནི་མཐར་རིགས་གནས་མྱ་ངན་ལས་འདས་པར་གསུངས་པའི་ཕྱིར། བྱ་ཚང་དང་། ཆུ་མཐུར་དུ་འབབ་པ་དང་།
མེ་ཡི་སྒྲུབ་བྱེད་དུ་ཚ་བ་བཀོད་པ་ལྟར། སེམས་ཅན་གྱི་རྒྱུད་ལ་བདེ་བར་གཤེགས་པའི་ཁམས་ཡོད་པའི་སྒྲུབ་བྱེད་དུ་འཐད་པ་ཡིན་ནོ། ། གསུམ་པ་ནི། འདི་དོན། ཞེས་སོགས་རྐང་པ་གཉིས་ཏེ། འདིའི་དོན་རྒྱས་པར། འཕགས་པ་བརྒྱད་སྟོང་པའི་ཆོས་འཕགས་ཀྱི་ནེ་ལེའུར་འབྱུང་བས་ལྟོས་ཏེ། དེ་ཉིད་ལས། རིགས་ཀྱི་བུ། སྟོང་པ་ཉིད་ལ་འོང་བའམ་འགྲོ་བ་མེད་དེ།
སྟོང་པ་ཉིད་གང་ཡིན་པ་དེ་ནི། དེ་བཞིན་གཤེགས་པའོ། ། རིགས་ཀྱི་བུ་ཇི་ལྟ་བ་བཞིན་ལ་འགྲོ་བའམ་འོང་བ་མེད་དེ། ཇི་ལྟ་བ་བཞིན་གང་ཡིན་པ་དེ་ནི། དེ་བཞིན་གཤེགས་པའོ། ། རིགས་ཀྱི་བུ། འདོད་ཆགས་དང་བྲལ་བ་ལ་ནི། འོང་བའམ། འགྲོ་བ་མེད་དེ། འདོད་ཆགས་དང་བྲལ་བ་གང་ཡིན་པ་དེ་ནི།
དེ་བཞིན་གཤེགས་པའོ། ། ཞེས་པ་དང་། འཕགས་པ་ཆོས་འཕགས་ལ་བྱང་ཆུབ་སེམས་དཔའ་རྟག་ཏུ་ངུས་དེ་བཞིན་གཤེགས་པ་དེ་དག་གང་ནས་བྱོན། གང་དུ་བཞུད། ཅེས་དྲིས་པས་ལན་དུ། དེ་བཞིན་གཤེགས་པ་དེ་དག་གང་ནས་ཀྱང་མ་བྱོན། གང་དུ་ཡང་མ་བཞུད། དེ་བཞིན་ཉིད་ལས་མ་གཡོས། དེ་བཞིན་ཉིད་གང་ཡིན་པ་དེ་ནི། དེ་བཞིན་གཤེགས་པའོ། །
ཞེས་དང་། མིག་རྒྱུ་གཡོ་བ་མཐོང་ན། སྨིག་རྒྱུའི་ཆུ་དེ་གང་ནས་འོང་། གང་དུ་སོང་། ཆུ་མེད་པ་ལ་ཆུར་འདུ་ཤེས་པ་དེ་བཞིན་དུ། དེ་བཞིན་གཤེགས་པ་ལ། གཟུགས་དང་སྒྲར་མངོན་པར་ཞེན་ནས་བྱོན་པ་དང་། བཞུད་པར་རྟོག་པ་དེ་ནི་བྱིས་པ་ཤེས་རབ་འཆལ་པའོ། ། ཞེས་གསུངས་སོ། ། ལྔ་པ་སྙིང་པོ་བསྒྲུབ་པའི་ཚུལ་གྱི་ཡོད་པ་དྲང་དོན་དུ་བསྟན་པ་ལ་གཉིས་ཏེ།
ཆོས་གསུམ་གྱི་སྒོ་ནས་དྲང་དོན་དུ་གཏན་ལ་དབབ་པ་དང་། ཤེས་བྱེད་ཀྱི་ལུང་ཁུངས་འགོད་པའོ། ། དང་པོ་ནི། འོན་ཀྱང་མདོ་སྡེ། ཞེས་སོགས་རྐང་པ་བཅུ་བཞི་སྟེ། སེམས་ཀྱི་རང་བཞིན་སྤྲོས་བྲལ་ལས་གཞན་པའི་བདེ་བར་གཤེགས་པའི་སྙིང་པོ་མེད་པ་འོན་ཀྱང་། དེ་བཞིན་གཤེགས་པའི་སྙིང་པོའི་མདོ་དང་། དཔལ་ཕྲེང་གི་མདོ་དང་། སོར་མོའི་ཕྲེང་བ་ལ་ཕན་པའི་མདོ། མྱང་འདས་ཆེན་མོ་ལ་སོགས་པའི་མདོ་སྡེ་འགའ་ཞིག་ལས།
སྟོབས་དང་། མི་འཇིགས་པ་དང་། མཚན་དཔེ་སོགས་ཀྱིས་བརྒྱན་པའི་བདེར་གཤེགས་སྙིང་པོ་སེམས་ཅན་གྱི་རྒྱུད་ལ་ཡོད་པ་དང་། ཐེག་པ་ཆེན་པོ་རྒྱུད་བླ་མར། གོས་ངན་གྱི་ནང་ན་རིན་པོ་ཆེ་གསེར་གྱི་སངས་རྒྱས་ཀྱི་སྐུ་གཟུགས་ཡོད་པ་ལྟར། སེམས་ཅན་རྣམས་ཀྱི་རྒྱུད་ལ་ཉོན་མོངས་པའི་གོས་ཀྱི་དཀྲིས་པའི་ནང་ན། སངས་རྒྱས་ཀྱི་སྙིང་པོ་ཡོད་པར་གསུང་པ་ནི། དྲང་དོན་དགོངས་པ་ཅན་ཡིན་པར་ཤེས་པར་བྱ་སྟེ། དེ་ལ་དགོངས་གཞི། དགོས་པ།
དངོས་ལ་གནོད་བྱེད་གསུམ་གསུངས་པའི་ཕྱིར། ཇི་ལྟར་གསུང་ན། མདོ་དང་པོ་ལས། རིགས་ཀྱི་བུ་དག་དེ་བཞིན་དུ་སེམས་ཅན་ཐམས་ཅད་ཀྱིས་མངོན་པར་ཞེན་པའི་ཡིད་ལ་བྱེད་པའི་ཁྱིམ་ལྟ་བུར་གྱུར་པའི་འོག་ན། དེ་བཞིན་གཤེགས་པའི་སྙིང་པོ་སྟོབས་དང་། མི་འཇིགས་པ་དང་། མ་འདྲེས་པ་དང་། སངས་རྒྱས་ཀྱི་ཆོས་ཐམས་ཅད་ཀྱི་མཛོད་དང་། གཏེར་ཆེན་པོ་ཡོད་ཀྱང་། སེམས་ཅན་དེ་དག་གཟུགས་དང་།
སྒྲ་དང་། དྲི་དང་། རོ་དང་། རེག་པ་ལ་ཆགས་པས་སྡུག་བསྔལ་ཞིང་། འཁོར་བ་ན་འཁོར་ཏེ། ཆོས་ཀྱི་གཏེར་ཆེན་པོ་དེ་མ་ཐོབ་པས་ཐོབ་པར་མ་གྱུར་ཅིང་། ཡོངས་སུ་སྦྱང་བའི་ཕྱིར་བརྩོན་པར་ཡང་མི་བྱེད་དོ། ། རིགས་ཀྱི་བུ་དག དེ་ནས་དེ་བཞིན་གཤེགས་པ་འཇིག་རྟེན་དུ་བྱུང་སྟེ་བྱང་ཆུབ་སེམས་དཔའི་ནང་དུ་འདི་ལྟ་བུའི་ཆོས་ཀྱི་གཏེར་ཆེན་པོ་ཡང་དག་པར་རབ་ཏུ་བསྟན་ཏོ་ཞེས་གསུངས་སོ། ། མདོ་གཉིས་པ་ལས།
རྣམ་པར་དབྱེར་མེད་པ་བསམ་གྱིས་མི་ཁྱབ་པའི་སངས་རྒྱས་ཀྱི་ཆོས་གངྒཱའི་ཀླུང་གི་བྱེ་མ་ལས་འདས་པ་དང་ལྡན་པ་དེ་བཞིན་གཤེགས་པ་ཆོས་ཀྱི་སྐུར་བསྟན་པ་སྟེ། བཅོམ་ལྡན་འདས་དེ་བཞིན་གཤེགས་པའི་ཆོས་ཀྱི་སྐུ་འདི་ཉིད་ཉོན་མོངས་པའི་སྦུབ་ལས་མ་གྲོལ་བ་ནི། དེ་བཞིན་གཤེགས་པའི་སྙིང་པོ་ཞེས་བགྱིའོ། ། ཞེས་གསུངས་སོ། ། མདོ་གསུམ་པ་ལས། སངས་རྒྱས་ཐམས་ཅད་ཀྱི་ཤིན་ཏུ་ནན་ཏན་དུ་སྩལ་ཡང་དེ་བཞིན་གཤེགས་པའི་སྙིང་པོ་འཇིག་པ་མ་སྙེད། མི་འཇིག་པའི་དབྱིངས་སངས་རྒྱས་ཀྱི་དབྱིངས་སེམས་ཅན་ཐམས་ཅད་ལ་མཚན་དང་དཔེ་བྱད་བཟང་པོ་མཐའ་ཡས་པས་བརྒྱན་པའི་དབྱིངས་ཡོད་དོ། ། ཞེས་གསུངས་སོ། ། མདོ་བཞི་པ་ལས། རིགས་ཀྱི་བུ་སངས་རྒྱས་ཀྱི་རང་བཞིན་ནི།
འདི་ལྟ་སྟེ། སྟོབས་བཅུ་དང་། མི་འཇིགས་པ་བཞི་དང་། སྙིང་རྗེ་ཆེན་པོ་དང་། དྲན་པ་ཉེ་བར་བཞག་པ་གསུམ་སྟེ། སེམས་ཅན་ཐམས་ཅད་ལ་རྣམ་པ་གསུམ་ཡོད་པ་ཡང་། ཉོན་མོངས་པ་ཡོངས་སུ་བཅོམ་ན་སྣོད་མཐོང་བར་འགྱུར་རོ། ། ལོག་སྲེད་ཅན་དག་ནི། ལོག་སྲེད་ཡོངས་སུ་བཅོམ་ནས། སྟོབས་བཅུ་དང་།
མི་འཇིགས་པ་བཞི་དང་། སྙིང་རྗེ་ཆེན་པོ་དང་། དྲན་པ་ཉེ་བར་བཞག་པ་གསུམ་ཐོབ་པར་འགྱུར་རོ། ། དོན་དེ་ལྟ་བུས་ན། ངས་རྟག་ཏུ་སེམས་ཅན་ཐམས་ཅད་ལ་སངས་རྒྱས་ཀྱི་རང་བཞིན་ཡོད་དོ། ། ཞེས་གསུངས་སོ། ། རྒྱུད་བླར། དེ་བཞིན་རྒྱལ་བས་ཉོན་མོངས་མི་གཙང་ཆེན་པོར་ལྷུང་གྱུར་རྫོགས་སངས་རིན་པོ་ཆེ། ། སེམས་ཅན་རྣམས་ལ་གཟིགས་ནས་དེ་དག་བྱ་ཕྱིར་ལུས་ཅན་རྣམས་ལ་ཆོས་བསྟན་ཏོ། ། ཞེས་དང་།
ཉོན་མོངས་ཀྱིས་བཏུམ་བདེ་གཤེགས་དངོས་པོ་ཉིད། ། དུད་འགྲོ་ལ་ཡང་གཟིགས་ནས་དེ་བཞིན་ཏེ། ། ཞེས་གསུངས་པའི་ཕྱིར། སེམས་ཅན་གྱི་རྒྱུད་ལ་དེ་ལྟ་བུའི་སྙིང་པོ་ཡོད་པ་མི་དགོངས། སེམས་ཀྱི་སྟོང་ཉིད་སོགས་ཡོད་པ་ལ་དགོངས་པ་ཡིན་ཏེ། ལང་ཀར་གཤེགས་ལས། བློ་གྲོས་ཆེན་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི། སྟོང་པ་ཉིད་དང་། ཡང་དག་པའི་མཐའ་དང་། མྱ་ངན་ལས་འདས་པ་དང་།
མ་སྐྱེས་པ་དང་། མཚན་མ་མེད་པ་དང་། སྨོན་པ་མེད་པ་ལ་སོགས་པའི་ཚིག་གི་དོན་རྣམས་ལ་དེ་བཞིན་གཤེགས་པའི་སྙིང་པོར་བསྟན་པར་བྱས་ནས། བྱིས་པ་རྣམས་བདག་མེད་པས་འཇིགས་པར་གྱུར་པའི་གནས་རྣམ་པར་སྤངས་བའི་དོན་དུ། དེ་བཞིན་གཤེགས་པའི་སྙིང་པོའི་སྒོ་བསྟན་པས་རྣམ་པར་མི་རྟོག་པའི་གནས་སྣང་བ་མེད་པའི་སྤྱོད་ཡུལ་སྟོན་ཏེ། འདི་ལ་བློ་གྲོས་ཆེན་པོ་མ་འོངས་པ་དང་། ད་ལྟར་བྱུང་བའི་བྱང་ཆུབ་སེམས་དཔའ་ཆེན་པོ་རྣམས་ཀྱིས་བདག་ཏུ་མངོན་པར་ཞེན་པར་མི་བྱའོ། ། ཞེས་གསུངས་པའི་ཕྱིར། དགོས་པ་ནི་རང་རྒྱུད་ལ་སེམས་བསྐྱེད་སྐྱེ་བའི་གེགས། སེམས་ཞུམ་པ་དང་རྒྱལ་བའི་སྲས་ཀྱི་སྤྱོད་པ་བསྒྲུབ་པའི་གེགས།
སེམས་ཅན་དམན་པ་ལ་བརྙེས་པ་དང་གནས་ལུགས་ཟབ་མོ་རྟོགས་པའི་ཤེས་རབ་ཀྱི་གེགས། ཡང་དག་པར་ཡོད་པ་མ་ཡིན་པའི་སྐྱོན་ལ་ཡང་དག་ཏུ་འཛིན་པ་དང་། ཡང་དག་པའི་ཡོན་ཏན་གྱི་ཆོས་རང་བཞིན་གྱིས་གནས་པ་ལ་སྐུར་པ་འདེབས་པ་དང་། བདག་གཞན་མཉམ་ཉིད་དུ་རྟོགས་པའི་ལྷག་བསམ་རྣམ་དག་གི་གེགས། བདག་ལ་ང་རྒྱལ་གྱིས་ལྷག་པར་ཆགས་པ་སྟེ་སྐྱོན་ལྔ་པོ་དེ་གང་ལ་ཡོད་པ་དེ་དག་སྤང་བའི་ཕྱིར་དུ་གསུང་པ་ཡིན་ཏེ། རྒྱུད་བླར། ཤེས་བྱ་ཐམས་ཅད་རྣམ་ཀུན་སྟོང་པ་ཞེས། ། གསུང་ནས་རྒྱལ་རྣམས་ཡང་འདིར་སེམས་ཅན་ལ། ། སངས་རྒྱས་སྙིང་པོ་ཡོད་ཅེས་ཅིས་ཏེ་གསུང་། ། ཞེས་དྲིས་པའི་ལན་དུ།
སེམས་ཞུམ་སེམས་ཅན་དམན་ལ་བརྙེས་པ་དང་། ། ཡང་དག་མིན་འཛིན་ཡང་དག་ཆོས་ལ་བསྐུར། ། བདག་ཆགས་ལྷག་པའི་སྐྱོན་ལྔ་གང་དག་ལ། ། ཡོད་པ་དེ་དག་དེ་སྤང་དོན་དུ་གསུངས། ། ཞེས་གསུངས་པའི་ཕྱིར། དངོས་ལ་གནོད་བྱེད་ཀྱི་ཚུལ་ལ་ནི། གོང་དུ་གསུངས་པའི་སེམས་ཅན་གྱི་རྒྱུད་ལ། མཚན་དཔེ་སོགས་ཀྱིས་བརྒྱན་པ་དང་། གོས་ངན་ནང་ན་སངས་རྒྱས་ཀྱི་སྐུ་ཡོད་པ་དེ་འདྲ་བའི་བསྒྲུབ་པའི་ཚུལ་གྱིས་སམ། རྟེན་དང་བརྟེན་པའི་ཚུལ་གྱིས་སངས་རྒྱས་ཀྱི་ཁམས་ཏེ་སྙིང་པོ་ངེས་དོན་དུ་ཡོད་པ་མིན་ཏེ།
དེ་ལྟར་ཡིན་ན། མུ་སྟེགས་བྱེད་ཀྱིས་བདག་འདོད་པ་དང་མཚུངས་པ་དང་། བདེན་པའི་དངོས་པོར་འགྱུར་བའི་ཕྱིར་དང་། ངེས་པའི་དོན་གྱི་མདོ་སྡེ་དང་རྣམ་པ་ཀུན་ཏུ་འགལ་བའི་ཕྱིར་རོ། ། དེ་ཡང་མུ་སྟེགས་བྱེད་བདག་འདོད་ཚུལ་ནི། གྲངས་ཅན་པ་བདག་ཤེས་རིག་ཀུན་ལ་ཁྱབ་པའི་རྟག་པ་གཅིག་པུ་དང་། དབང་ཕྱུག་པ་གསལ་ལ་དང་བའི་རྟག་པ་གཅིག་པུ་དང་། ཁྱབ་འཇུག་པ་ཀུན་ཁྱབ་ཀྱི་བློ་གཅིག་པུ་དང་། གཅེར་བུ་པ་རང་བཞིན་རྟག་ལ་གནས་སྐབས་མི་རྟག་པ། རང་ལུས་ཀྱི་ཚད་ཙམ་དང་།
རིག་པ་ཅན་པ་དཀར་ལ་འཚེར་བ་སྣུམ་ལ་འགྲིལ་བ། རྒྱུ་མཐུན་ཙམ་ཞིག་རང་རང་གི་སྙིང་ལ་གནས་པར་འདོད་པའོ། ། ངེས་དོན་གྱི་མདོ་སྡེ་དང་འགལ་བའི་དོན་ནི། ཤེར་ཕྱིན་གྱི་མདོ་སྡེ་སོགས་ལས། ཆོས་གང་ཡང་ངེས་དོན་དུ་ཡོད་པ་མིན་པར་གསུང་པས་སོ། ། གཉིས་པ་ཤེས་བྱེད་ཀྱི་ལུང་ཁུངས་འགོད་པ་ནི། འདི་དོན་དེ་བཞིན་གཤེགས་པ་ཞེས་སོགས་རྐང་པ་དྲུག་སྟེ། སེམས་ཅན་གྱི་རྒྱུད་ལ། སྙིང་པོ་བསྒྲུབ་པའི་ཚུལ་གྱི་ཡོད་པ་དྲང་དོན་ཡིན་པ་འདིའི་དོན་དེ་བཞིན་གཤེགས་པ་ཡི་སྙིང་པོའི་ལེའུའི་མདོ་སྡེ་ལྟོས་ཏེ། དེ་ཉིད་ལས།
འདི་ལྟ་སྟེ། གཏེར་ཆེན་པོ་ནི། སེམས་ཀྱི་ངོ་བོ་ཉིད་ཀྱིས་སེམས་ཅན་མིན་པའོ། ། ཞེས་དང་། རྒྱུད་བླའི་འགྲེལ་པར། དོན་གྱི་གནས་གསུམ་པོ་འདི་དག་ཀྱང་། དེ་བཞིན་གཤེགས་པའི་སྙིང་པོའི་མདོའི་རྗེས་སུ་འབྲངས་ཏེ། འོག་ནས་སྟོན་པར་འགྱུར་རོ་ཞེས་གསུང་ཞིང་། འོག་ནས་ཇི་ལྟར་སྟོན་ཅེ་ན། འདི་ཡི་རང་བཞིན་ཆོས་སྐུ་དང་། །
ཞེས་སོགས་ཀྱི་འགྲེལ་པར་དཔེ་དགུ་དོན་དགུ་སྦྱར་ནས་སེམས་ཀྱི་ཆོས་དབྱིངས་ཟུང་འཇུག་ལ། སངས་རྒྱས་ཀྱི་སྐུ་གསུམ་བསྐྱེད་པའི་རིགས་ཡོད་པ་ལ་དགོངས་ནས་བདེ་གཤེགས་སྙིང་པོར་གསུངས་སོ། ། དེར་མ་ཟད་སློབ་དཔོན་ཟླ་བ་གྲགས་པས་ཀྱང་དབུ་མ་ལ་ནི་འཇུག་པ་ལས། སེམས་ཅན་གྱི་རྒྱུད་ལ་སྟོབས་སོགས་ཀྱིས་བརྒྱན་པའི་བདེ་གཤེགས་སྙིང་པོ་ཡོད་པ་དྲང་དོན་དུ་གསུང་པ་དེ་ཡང་ཤེས་པར་གྱིས། ཇི་ལྟར་གསུང་ན། ཟླ་བའི་འཇུག་འགྲེལ་ལས། མདོ་སྡེ་གང་ལས་ཕྱི་རོལ་སྣང་ཡོད་མིན། ། ཞེས་སོགས་ཀྱི་འཐད་དུ། དེ་བཞིན་དུ། བཅོམ་ལྡན་འདས་ཀྱིས་མདོ་བརྗོད་པ་ལས།
དེ་བཞིན་གཤེགས་པའི་སྙིང་པོ་གསུང་པ་དེ་བཅོམ་ལྡན་འདས་ཀྱིས་རང་བཞིན་འོད་གསལ་བ་རྣམ་པར་དག་པ་ཐོག་མ་ནས་རྣམ་པར་དག་པ་ཉིད་མཚན་སུམ་ཅུ་རྩ་གཉིས་དང་ལྡན་པ་སེམས་ཅན་ཐམས་ཅད་ཀྱི་ལུས་ཀྱི་ནང་ན་མཆིས་པར་བརྗོད་དེ། བཅོམ་ལྡན་འདས་ཀྱིས་རིན་པོ་ཆེ་རིང་ཐང་ཆེན་པོ་གོས་དྲི་མ་ཅན་གྱིས་ཡོངས་སུ་དཀྲིས་པ་ལྟར། ཕུང་པོ་དང་། ཁམས་དང་། སྐྱེ་མཆེད་ཀྱི་གོས་ཀྱིས་ཡོངས་སུ་དཀྲིས་པ་འདོད་ཆགས་དང་། ཞེ་སྡང་དང་། གཏི་མུག་གིས་ཟིལ་གྱིས་གནོན་པ་ཡོངས་སུ་རྟོག་པའི་རྟོག་པས་དྲི་མ་ཅན་དུ་གྱུར་པ་རྟག་པ་བརྟན་པ་ཐེར་ཟུག་པར་ནི་བརྗོད་ན། བཅོམ་ལྡན་འདས་དེ་བཞིན་གཤེགས་པའི་སྙིང་པོར་སྨྲ་བ་འདི་ནི་མུ་སྟེགས་བྱེད་ཀྱི་བདག་ཏུ་སྨྲ་བ་དང་ཇི་ལྟར་འདྲ་བ་ལགས། བཅོམ་ལྡན་འདས་མུ་སྟེགས་བྱེད་རྣམས་ཀྱང་རྟག་པ། བྱེད་པ་པོ།
ཡོན་ཏན་མེད་པ། ཁྱབ་པ། མི་འཇིག་པའོ། ། ཞེས་བདག་ཏུ་སྨྲ་བ་སྟོན་པར་བྱེད་དོ། ། བཅོམ་ལྡན་འདས་ཀྱིས་བཀའ་སྩལ་པ། བློ་གྲོས་ཆེན་པོ་ང་ཡི་དེ་བཞིན་གཤེགས་པའི་སྙིང་པོ་བསྟན་པ་ནི། མུ་སྟེགས་བྱེད་ཀྱིས་བདག་ཏུ་སྨྲ་བ་དང་མཚུངས་པ་མིན་ཏེ། བློ་གྲོས་ཆེན་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་སྟོང་པ་ཉིད་དང་། ཡང་དག་པའི་མཐའ་དང་། མྱ་ངན་ལས་འདས་པ་དང་།
མ་སྐྱེས་པ་དང་། མཚན་མ་མེད་པ་དང་། སྨོན་པ་མེད་པ་ལ་སོགས་པའི་ཚིག་གི་དོན་རྣམས་ལ་དེ་བཞིན་གཤེགས་པའི་སྙིང་པོར་བསྟན་པར་བྱས་ནས། བྱིས་པ་རྣམས་བདག་མེད་པས་འཇིགས་པར་འགྱུར་བའི་གནས་རྣམ་པར་སྤང་བའི་དོན་དུ། དེ་བཞིན་གཤེགས་པའི་སྒོ་བསྟན་པས་རྣམ་པར་མི་རྟོག་པའི་གནས་སྣང་བ་མེད་པའི་སྤྱོད་ཡུལ་སྟོན་ཏེ། བློ་གྲོས་ཆེན་པོ། མ་འོངས་པ་དང་། ད་ལྟར་བྱུང་བའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་བདག་ལ་མངོན་པར་རྟེན་པར་མི་བྱ། བློ་གྲོས་ཆོན་པོ་དཔེར་ན་རྫ་མཁན་ནི། འཇིམ་པའི་རྡུལ་གྱི་ཕུང་པོ་གཅིག་ལ་ལག་པ་དང་།
གཟོ་དང་། ལག་བཟུང་དང་། ཆུ་དང་། སྲད་བུ་དང་། ནན་ཏན་དང་ལྡན་པ་ལས། སྣོད་རྣམ་པ་སྣ་ཚོགས་བྱེད་དོ། ། བློ་གྲོས་ཆེན་པོ་དེ་བཞིན་དུ། དེ་བཞིན་གཤེགས་པ་རྣམས་ཀྱང་ཆོས་ལ་བདག་མེད་པའི་རྣམ་པར་རྟོག་པའི་བདག་ཉིད་རྣམ་པར་རྟོག་པ་དེ་ཉིད་ཤེས་རབ་དང་། ཐབས་ལ་མཁས་པ་དང་ལྡན་པ་རྣམ་པ་སྣ་ཚོགས་ཀྱིས་དེ་བཞིན་གཤེགས་པའི་སྙིང་པོ་བསྟན་པའམ། བདག་མེད་པ་བསྟན་པས་ཀྱང་རུང་སྟེ།
རྫ་མཁན་བཞིན་དུ། ཚིག་དང་། ཡི་གེའི་རྣམ་གྲངས་རྣམ་པ་སྣ་ཚོགས་ཀྱིས་སྟོན་ཏེ། དེ་ལྟར་དེའི་ཕྱིར། བློ་གྲོས་ཆེན་པོ་དེ་བཞིན་གཤེགས་པའི་སྙིང་པོ་བསྟན་པས་མུ་སྟེགས་བྱེད་ཀྱིས་བདག་ཏུ་ལྟ་བ་དང་མི་འདྲའོ། ། བློ་གྲོས་ཆེན་པོ་དེ་ལྟར། དེ་བཞིན་གཤེགས་པ་རྣམས་ཀྱི་མུ་སྟེགས་བྱེད་བདག་ཏུ་སྨྲ་བ་ལ་མངོན་པར་ཞེན་པ་རྣམས་དྲང་བའི་ཕྱིར། དེ་བཞིན་གཤེགས་པའི་སྙིང་པོ་བསྟན་པས། དེ་བཞིན་གཤེགས་པའི་སྙིང་པོ་སྟོན་ཏེ། ཡང་དག་པའི་བདག་ཏུ་རྣམ་པར་རྟོག་པའི་བལྟ་བར་ལྟུང་བའི་བསམ་པ་ཅན་དག་རྣམ་པར་ཐར་པ་གསུམ་གྱི་སྤྱོད་ཡུལ་གནས་པའི་བསམ་པ་དང་ལྡན་ཞིང་།
མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་ཇི་ལྟར་འགྱུར། ཞེས་གསུངས་པའི་ཕྱིར་རོ། ། ཡང་འོན་ཀྱང་མདོ་སྡེ་འགའ་ཞིག་དང་། ། ཞེས་སོགས་ཀྱི་དགོངས་པ་དང་། མཁས་པ་ཆེན་པོ་ཁ་ཅིག་གིས། སེམས་ཅན་གྱི་རྒྱུད་ལ་འབྲས་བུ་བདེ་གཤེགས་སྙིང་པོ་ཡོད་པར་གསུང་པ་དྲང་དོན་དུ་བཤད་པ་དང་། ཡང་མཁས་པ་ཁ་ཅིག ཆོས་གསུམ་གྱི་སྒོ་ནས་སེམས་ཅན་གྱི་རྒྱུད་ལ་བདེ་གཤེགས་སྙིང་པོ་ཡོད་པ་དྲང་དོན་དུ་གཏན་ལ་ཕབ་ནས། སེམས་ཅན་གྱི་རྒྱུད་ལ་བདེ་གཤེགས་སྙིང་པོ་མེད་པར་བཞེད་པ་ལ་སོགས་དུ་མ་ཡོད་ཀྱང་། རང་ལུགས་ཀྱི་དམ་བཅའ་ངེས་པའི་ཆེད་དུ།
ལེགས་བཤད་འདི་དག་ཀྱང་བྲི་བར་བྱ་སྟེ། ཀུན་མཁྱེན་བསོད་ནམས་སེང་གེའི་སྡོམ་གསུམ་ཁ་བསྐོང་ལས། དེས་ན་གཞུང་ལུགས་ཆེན་པོ་ཡིས། ། དགོངས་པ་ཚུལ་བཞིན་ཁོ་བོས་བཤད། ། ཕྲག་དོག་ཕྱོགས་འཛིན་ཡིད་དོར་ལ། ། གཟུ་བོར་གནས་པའི་བློ་ཡིས་དཔྱོད། ། ཆོས་དབྱིངས་བདེ་གཤེགས་སྙིང་པོ་དང་། ། སྟོང་ཉིད་ལ་སོགས་རྣམ་གྲངས་ནི། ། དོན་དམ་བདེན་པ་ཡིན་པའི་ཕྱིར། ། ངེས་དོན་ཡིན་གྱི་དྲང་དོན་མིན། །
འོན་ཀྱང་དཔེ་དགུས་བསྟན་པ་ལྟར། ། དེ་ཉིད་འགྲོ་བའི་རྒྱུད་ལ་ནི། ། རྟེན་དང་བརྟེན་པའི་ཚུལ་གྱིས་སམ། ། བསྒྲུབ་པའི་ཚུལ་གྱིས་ཡོད་པ་ནི། ། དྲང་དོན་ཡིན་གྱི་ངེས་དོན་མིན། ། ཀུན་རྫོབ་བདེན་པ་ཡིན་ཕྱིར་རོ། ། དགོངས་གཞི་མཐའ་བཞིའི་སྤྲོས་བྲལ་དང་། ། དགོས་པ་སྐྱོན་ལྔ་སྤོང་བ་ཡང་། ། བསྒྲུབ་པའི་ཚུལ་གྱིས་ཡོད་ལ་འཐད། ། དེ་ཉིད་ངེས་པའི་དོན་ཡིན་ན། །
མུ་སྟེགས་བདག་དང་མཚུངས་པ་སོགས། ། དངོས་ལ་གནོད་བྱེད་སྐྱོན་རྣམས་འབྱུང་། ། འདི་ཉིད་ཐེག་ཆེན་རྒྱུད་བླ་ལས། ། འགྲོ་བའི་སེམས་རྒྱུད་བདག་གཉིས་ཀྱི། ། སྤྲོས་པ་ཞིག་པར་མཐོང་བ་ལ། ། ཇི་ལྟ་མཐོང་བར་གསུང་པ་དང་། ། སྤྲོས་བྲལ་ཆོས་ཉིད་དེ་བཞིན་ཉིད། ། སེམས་ཅན་ཐམས་ཅད་ལ་ཡོད་པར། ། མཐོང་ལ་ཇི་སྙེད་མཐོང་བར་ནི། ། གསུང་པ་རྟོགས་ན་འབད་མེད་འགྲུབ། །
ཞེས་དང་། གསུང་རབ་དགོངས་གསལ་ལས། དཔེ་དགུས་མཚོན་པ་ལྟར། རྟེན་དང་བརྟེན་པའི་ཚུལ་གྱིས་ཡོད་པ་དྲང་དོན་ཡིན་པ་དང་། སྙིང་པོ་རང་གི་ངོ་བོ་ངེས་དོན་ཡིན་པའི་ཕྱིར་རོ། ། ཞེས་སོགས་དང་། པཎྜི་ཏ་ཆེན་པོ་ཤཱཀྱ་མཆོག་ལྡན་པས། གོས་ཧྲུལ་ནང་ན་རིན་ཆེན་གྱི། ། དཔེར་ན་དགོངས་པ་ཅན་ཡིན་ན། ། སེམས་ཅན་རྣམས་ལ་རང་བཞིན་གྱི། །
གནས་རིགས་མེད་པར་མི་འགྱུར་རམ། ། ཞེས་པའི་ལན་དུ། ཀུན་མཁྱེན་རིན་པོ་ཆེའི་མཛད་པ་ལས་ཀྱང་། དེང་སང་མཁས་པར་རློམ་པ་མང་པོས། ཆོས་དེ་དྲང་དོན་དུ་གསུང་ན། ཐ་སྙད་དུ་ཡང་མེད་དགོས། ཞེས་སྨྲ་བར་སྣང་བས། ལན་ཕྱོགས་གཅིག་ཏུ་བརྗོད་པར་བྱ་སྟེ་ཏིང་ངེ་འཛིན་རྒྱལ་པོའི་མདོ་ལས། སྟོང་པ་བདེ་བར་གཤེགས་པས་བསྟན་པ་ལྟར། ། ངེས་དོན་མདོ་སྡེ་དག་གི་བྱེ་བྲག་ཤེས། །
གང་ལ་སེམས་ཅན་གང་ཟག་སྐྱེས་བུ་བསྟན། ། ཆོས་དེ་ཐམས་ཅད་དྲང་བའི་དོན་དུ་ཤེས། ། ཞེས་པའི་རྗེས་སུ་འབྲངས་ནས། བདེན་གཉིས་ཀྱི་སྒོ་ནས། དྲང་ངེས་ཕྱེ་བཞིན་དུ། འདི་བཞིན་སྨྲ་བ་རྣམས་ལ་འུབ་སྟེ་དྲིལ་ནས་གནོད་བྱེད་བརྗོད་ན། ཀུན་རྫོབ་བདེན་པ་ཐ་སྙད་དུ་མེད་པར་ཐལ། དེ་ཐམས་ཅད་དྲང་དོན་དུ་གསུང་པའི་ཕྱིར། བྱེ་བྲག་ཏུ་ཕྱེ་སྟེ་བརྗོད་ན། ཕུང་ཁམས་སྐྱེ་མཆེད་དང་།
ཁམས་གསུམ་དང་། མིང་ཐམས་ཅད་དང་། དངོས་པོ་དང་། དེ་མེད་པ་དང་། འགོག་པ་དང་། དམ་པའི་དོན་སྨྲ་བ་རྣམས་ཀྱི་མཆོག་དང་། སྲེག་པའི་བསྐལ་པ་དང་། སེམས་ཅན་གྱི་ཁམས་རྣམས་ཐ་སྙད་དུ་མེད་པར་འགྱུར་ཏེ། དེ་དག་དྲང་དོན་དུ་གསུང་པའི་ཕྱིར། ཇི་སྐད་དུ།
ཤར་གྱི་རི་བོའི་སྡེ་དང་མཐུན་པའི་ཚིགས་སུ་བཅད་པ་ལས། ཕུང་པོ་དག་དང་ཁམས་རྣམས་དང་། ། སྐྱེ་མཆེད་རང་བཞིན་གཅིག་བཞེད་ལ། ། ཁམས་གསུམ་པོ་དག་སྟོན་མཛད་པ། ། འདི་ནི་འཇིག་རྟེན་མཐུན་འཇུག་ཡིན། ། མིང་མེད་པ་ཡི་ཆོས་དབྱིངས་རྣམས། ། བསམ་དུ་མེད་པའི་མིང་དག་གིས། ། སེམས་ཅན་རྣམས་ལ་ཡོངས་བརྗོད་པ། ། འདི་ནི་འཇིག་རྟེན་མཐུན་འཇུག་ཡིན། ། དངོས་མེད་ཉེ་བར་སྟོན་མཛད་ཅིང་། །
སངས་རྒྱས་རང་བཞིན་ལ་ཞུགས་པས། ། དངོས་མེད་འགའ་ཡང་འདིར་མེད་པ། ། འདི་ནི་འཇིག་རྟེན་མཐུན་འཇུག་ཡིན། ། དོན་དང་དོན་མིན་མི་གཟིགས་ལ། ། འགོག་པ་དང་ནི་དམ་པའི་དོན། ། སྨྲ་བ་རྣམས་ཀྱི་མཆོག་གསུང་པ། ། འདི་ནི་འཇིག་རྟེན་མཐུན་འཇུག་ཡིན། ། ཞིག་པ་མེད་ཅིང་སྐྱེ་མེད་ལ། ། ཆོས་ཀྱི་དབྱིངས་དང་མཉམ་གྱུར་ཀྱང་། ། སྲེག་པའི་བསྐལ་པ་སྟོན་མཛད་པ། །
འདི་ནི་འཇིག་རྟེན་མཐུན་འཇུག་ཡིན། ། དུས་གསུམ་དག་ཏུ་སེམས་ཅན་གྱི། ། རང་བཞིན་དམིགས་པ་མ་ཡིན་ལ། ། སེམས་ཅན་ཁམས་ཀྱང་སྟོན་མཛད་པ། ། འདི་ནི་འཇིག་རྟེན་མཐུན་འཇུག་ཡིན། ། ཞེས་གསུང་པས་སོ། ། འདི་དག་ནི། ཀུན་གྱི་དྲང་དོན་དུ་གསུངས་པའི་ཕྱིར་ན། ཐ་སྙད་དུ་མེད་པར་འདོད་པ་སོགས་བློ་གྲོས་རྩིང་པའི་གྲུབ་མཐའ་ཐམས་ཅད་ལ་བརྗོད་པར་བྱའོ། ། འོ་ན།
དྲང་དོན་ཡིན་ན། ཐ་སྙད་དུ་ཡོད་པས་ཁྱབ་བམ་སྙམ་ན། དེ་ཡང་དག་མིན་ཏེ། འཇིག་ཚོགས་ལྟ་དང་བྲལ་ཡང་སངས་རྒྱས་ཀྱིས། ། ཇི་ལྟར་ང་དང་ང་ཡི་ཞེས་བསྟན་ལྟར། ། དེ་བཞིན་དངོས་རྣམས་རང་བཞིན་མེད་མོད་ཀྱི། ། ཡོད་ཅེས་དྲང་དོན་ཉིད་དུ་བསྟན་པ་ཡིན། ། ཞེས་གསུངས་པ་ལྟར། སངས་རྒྱས་ལ་ང་དང་། ང་ཡིར་འཛིན་པ་ཡོད་པ་དང་།
དངོས་པོ་རང་བཞིན་གྱི་ཡོད་པ་སོགས་ཀྱང་དྲང་དོན་དུ་གསུངས་པའི་ཕྱིར། མདོར་ན། གནད་ཀྱི་གདམ་པ་འདི་ཡིན་ཏེ། རང་བཞིན་གནས་རིགས་དང་། བདེ་གཤེགས་སྙིང་པོ་དང་། དོན་དམ་བདེན་པ་དང་། ཆོས་དབྱིངས་རྣམས་ནི། འཕགས་པའི་སོ་སོ་རང་གི་རིག་པའི་ཡེ་ཤེས་ཀྱིས་མངོན་སུམ་དུ་གཟིགས་པར་བྱ་བ་ཡིན་པས། རང་གི་ངོ་བོ་དྲང་དོན་དང་། ཀུན་རྫོབ་བདེན་པ་མིན་ཀྱང་།
དེ་བཞིན་གཤེགས་པའི་སྙིང་པོའི་མདོ་དང་། རྒྱུད་བླ་སོགས་སུ། དཔེ་དགུས་བསྟན་པ་ལྟར། སེམས་ཅན་གྱི་རྒྱུད་ལ། དེ་དག་རྟེན་དང་བརྟེན་པའི་ཚུལ་ལམ། བསྒྲུབ་པའི་ཚུལ་གྱི་ཡོད་པར་གསུང་པ་ནི། དྲང་བའི་དོན་ཡིན་ཏེ། སེམས་ཀྱི་རང་བཞིན་མཐའ་བཞིའི་སྤྲོས་བྲལ་ལས་མ་གཏོགས་པ་དཔེས་བསྟན་པ་ལྟར་གྱི་རྟེན་དང་བརྟེན་པའམ། བསྒྲུབ་པའི་ཚུལ་གྱི་ཡོད་པ་ཅི་ཡང་མེད་པའི་ཕྱིར་རོ། ། དཔེས་བསྟན་པ་ལྟར།
ཡོད་པར་གསུང་པའི་དགོངས་གཞི་ནི། སེམས་ཀྱི་རང་བཞིན་སྤྲོས་བྲལ་ལ་དགོངས་ཏེ། ལང་ཀར་གཤེགས་པ་ལས། བློ་གྲོས་ཆེན་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི། སྟོང་པ་ཉིད་དང་། ཞེས་སོགས་སྔར་དགོངས་གཞི་སྐབས་སུ་དྲང་པའི་མདོ་དེ་ཉིད་འདྲེན་པར་མཛད་དོ། ། དགོས་པ་ནི་རྒྱུད་བླར། སེམས་ཞུམ་སེམས་ཅན་དམན་ལ། ཞེས་སོགས་གསུང་པ་ལྟར་སྐྱོན་ལྔ་སྤོང་བའི་ཆེད་དུ་ཡིན་ཏེ། རྟེན་དང་བརྟེན་པའི་ཚུལ་ལམ།
བསྒྲུབ་པའི་ཚུལ་གྱི་ཡོད་པར་མ་གསུང་ན། སྐྱོན་ལྔ་པོ་དེ་དག་སྤོང་མི་ནུས་པའི་ཕྱིར་རོ། ། དངོས་ལ་གནོད་བྱེད་ནི། དཔེ་དགུས་བསྟན་པ་ལྟར། རྟེན་དང་བརྟེན་པའི་ཚུལ་ལམ། བསྒྲུབ་པའི་ཚུལ་གྱི་ཡོད་ན་མུ་སྟེགས་བྱེད་ཕུང་པོ་ལས་དོན་གཞན་པའི་བདག་རྫས་ཡོད་པར་འདོད་པ་དང་མཚུངས་པར་འགྱུར་ཏེ། ལང་གཤེགས་ལས། བཅོམ་ལྡན་འདས་ཀྱི་རིན་པོ་ཆེ་རིན་ཐང་ཆེན་པོ་གོས་དྲི་མ་ཅན་གྱིས་ཡོངས་སུ་དཀྲིས་པ་ལྟར། ཞེས་པ་ནས། རྫོགས་པའི་སངས་རྒྱས་རྣམས་ནི་སྟོང་པ་ཉིད། །
ཞེས་སོགས་དགོངས་གཞིའི་སྐབས་སུ་དྲངས་པ་ལྟར་གསུང་པས། སེམས་ཀྱི་རང་བཞིན་སྟོང་ཉིད་ལས་མ་གཏོགས་པའི་སྙིང་པོ་ཡོད་ན། མུ་སྟེགས་བྱེད་ཀྱིས་བདག་ཏུ་སྨྲ་བ་དང་མཚུངས་པར་ཤུགས་ལ་བསྟན་པའི་ཕྱིར་རོ། ། དེས་ན་ཆོས་དབྱིངས་བདེ་གཤེགས་སྙིང་པོ་སོགས་ངེས་དོན་ཡིན་ཏེ། དོན་དམ་བདེན་པ་ཡིན་པའི་ཕྱིར། སེམས་ཅན་གྱི་རྒྱུད་ལ་དེ་དག་ཡོད་པ་དྲང་དོན་ཡིན་ཏེ། ཀུན་རྫོབ་བདེན་པ་ཡིན་པའི་ཕྱིར། གཏན་ཚིགས་གཉིས་པོ་འདིའི་ཁྱད་པར་གང་གིས་བསྒྲུབ་ན། རྒྱུད་བླར། འགྲོ་བ་ཞི་བའི་ཆོས་ཉིད་དུ། །
རྟོགས་ཕྱིར་ཇི་ལྟ་ཉིད་དེ་ཡང་། ། རང་བཞིན་གྱིས་ནི་ཡོང་དག་ཕྱིར། ། ཉོན་མོངས་གདོད་ནས་ཟད་ཕྱིར་རོ། ། ཤེས་བྱ་མཐར་ཐུག་རྟོགས་པའི་བློས། ། ཐམས་ཅད་མཁྱེན་པའི་ཆོས་ཉིད་ནི། ། སེམས་ཅན་ཐམས་ཅད་ལ་ཡོད་པར། ། མཐོང་ཕྱིར་ཇི་སྙེད་ཡོད་པ་ཉིད། ། ཅེས་འགྲོ་བའི་སེམས། བདག་ཉིད་ཀྱི་སྤྲོས་པ་ཉེ་བར་ཞི་བའི་ཆོས་ཉིད་ཇི་ལྟ་བ་ཡིན་པ་དང་། ཆོས་ཉིད་དེ་འགྲོ་བའི་རྒྱུད་ལ་ཡོད་པ།
ཇི་སྙེད་པ་ཡིན་པའི་ཁྱད་པར་གསུངས་པའི་དོན་རྟོགས་ན། དེ་དག་དོན་དམ་བདེན་པ་དང་། ཀུན་རྫོབ་བདེན་པ་ཡིན་པའི་ཁྱད་པར་དང་། ངེས་དོན་དང་། དྲང་དོན་ཡིན་པའི་ཁྱད་པར་ཡང་འབད་མེད་དུ་འགྲུབ་པར་འགྱུར་ཞིང་། རྒྱུད་བླའི་མཐར་ཐུག་གི་དགོས་པ་རང་སྟོང་དང་གཞན་སྟོང་གང་ཡིན་ཡང་། ཐེ་ཚོམ་དང་སྒྲོ་འདོགས་ཆོད་པར་འགྱུར་ལ། བདག་ཉིད་ཆེན་པོ་འདིའི་གསུང་རབ་ཀྱི་དགོངས་པ་འགྲེལ་ཚུལ་ལ། འཁྲུལ་པའི་དྲི་མ་མེད་པའི་ངེས་ཤེས་ཀྱང་གཏིང་ནས་སྐྱེ་བར་འགྱུར་རོ། ། གནད་འདི་དག་ཕྱིན་ཅི་མ་ལོག་པར་རྟོགས་པ་ཡང་དེང་སང་གངས་རིའི་ཁྲོད་འདིར་ཁོ་བོ་ཙམ་ཡིན་པ་ལ་ངེས་ངེས་ཀྱང་།
བློ་གཟུ་བོར་གནས་ན་མི་ཡོང་ཁ་མེད་ཡིན་ནོ། ། ཞེས་གསུངས་སོ། ། དེས་ན་ཁོ་བོ་ཅག་ལུགས་འདིའི་རྗེས་སུ་འབྲངས་ཏེ། སངས་རྒྱས་ཉི་མ་གདུལ་བྱ་ཡི། ། རི་ལ་ཇི་ལྟར་འཚམས་པ་འབབ། ། ཞེས་གསུང་པ་ལྟར། མགོན་པོ་བྱམས་པ་དང་། འཇམ་དབྱངས་ས་པཎ་གྱིས། གསུང་རབ་ཀྱི་གནད་ཟབ་མོ་ཀུན་མཁྱེན་བསོད་ནམས་སེང་གེའི་ལེགས་བཤད་ཀྱི་བཅུད། བདག་གིས་སྙིང་ལ་སིམ་པའི་བདུད་རྩིར་གྱུར་ནས་བཀོད་པ་ཡིན་ནོ། །
འདིའི་རྣམ་གཞག་རྒྱས་པར་ནི། བདག་གིས་ངེས་དོན་སྙིང་པོའི་ཟུར་སྐོལ་ན་གསལ་བར་བཞུགས་སོ། ། གཉིས་པ་བསྔོ་ཚུལ་གྱི་ལག་ལེན་ལ་འཁྲུལ་པ་དགག་པ་ནི། འགའ་ཞིག་བསྔོ་བའི་ཞེས་སོགས་རྐང་པ་དྲུག་སྟེ། འདུལ་བ་སྟོད་ལུགས་པ་དང་། བལ་པོའི་འདུལ་འཛིན་འགའ་ཞིག བསྔོ་བ་བྱེད་པའི་ཚེ་ན་སྦྱིན་པ་པོས་རིལ་པ་སྤྱི་བླུགས་ཀྱི་ཆུ་ལེན་པ་པོའི་ལག་པར་སྦྲེངས་བའི་ལག་ལེན་བྱེད་པ་ཡོད་ཅེས་གྲགས། ལག་ལེན་འདི་ནི་མུ་སྟེགས་རིག་བྱེད་པའི་ལུགས་ཡིན་གྱི། ནང་པ་སངས་རྒྱས་པའི་ལུགས་ལ་མེད་དོ། ། འོ་ན་སྐྱེ་རབས་ལས་གསུང་པ་ཇི་ལྟར་ཡིན་ཞེ་ན།
སྐྱེ་རབས་ལས། ཐམས་ཅད་སྒྲོལ་གྱིས་གླང་པོ་ཆེ་སོགས་བྱིན་པ་ན། ཆུ་སྦྲེངས་བར་གསུངས་པ་ནི། དེའི་ཚེ་ཡུལ་དེར་མུ་སྟེགས་རིག་བྱེད་པའི་ལག་ལེན་དར་བས་དེའི་ལུགས་སུ་མཛད་པ་ཙམ་ཡིན་ནོ། ། བལ་པོ་ནའང་འདུལ་འཛིན་རྣལ་མ་མེད་པས་ལག་ལེན་ནོར་བ་མང་པོ་གནང་ཡོད་པར་གདའ། དེའང་ཆོས་གོས་ལ་ཕྱག་ཚད་མེད། ཁྭ་དང་ཤང་འགག་དང་། བེར་ཕྲུག་དཀར་པོ་གྱོན། དབྱུག་པ་སྲུབ་པ་ལ་གཎྜི་དང་། ཟངས་ཀྱི་ལྷུང་བཟེད་དང་།
ལྷུང་བཟེད་ལག་པས་མནན་པས་བྱིན་ལེན་གྱི་གོ་ཆོད་པ་དང་། གྲིབ་ཚོད་སློབ་དཔོན་རང་གིས་འཇལ་བ་སོགས་མང་པོ་ཡོད་པར་སྣང་ཞེས་གསུངས། རྒྱུ་མཚན་དེས་ན་བསྔོ་བ་ལ་སོགས་པའི་ལག་ལེན་གང་དང་གང་བྱེད་ཀྱང་རྫོགས་པའི་སངས་རྒྱས་ཀྱིས་ཇི་ལྟར་གསུང་པ་བཞིན་གུས་པས་བསྒྲུབ་ཤིག། ༈ །།འདིར་དྲི་བ། བསྔོ་བའི་ཚེ་ན་ཆུ་སྦྲེངས་བ། ། རང་ལུགས་མིན་ན་འདུལ་བ་ལས། ། ལག་ཆུ་ཟེད་པར་གསུང་དེ་ཅི། ། ཞེས་པའི་ལན་ནི། འདུལ་བ་ལས་ལག་ཆུ་ཟེད་པར་གསུང་བའི་དོན། སྐྱེ་རབས་ལས།
རྒྱལ་པོ་ཐམས་ཅད་སྒྲོལ་གྱིས། བྲམ་ཟེ་སློང་བ་ལ་གླང་པོ་ཆེ་དང་། བུ་དང་བུ་མོ་བྱིན་པ་དང་། བརྒྱ་བྱིན་ལ་བཙུན་མོ་བྱིན་པའི་ཚེ། གསེར་གྱི་རིལ་བས་བཏུང་བྱེད་བཞེས་སུ་གསོལ། ། ཞེས་མདུན་དུ་འཁོད་པ་དང་། བྲམ་ཟེའི་ལག་པ་རྐྱང་པ་ལ། ། རིལ་བ་སྤྱི་བླུགས་ཀྱི་བཏུང་བྱེད། ། དེ་ཡིས་བྱིན་པའི་མཐུ་དག་གིས། ། རིལ་བ་ལས་ནི་ཆུ་བྱུང་ནས། །
མིག་ནི་པདྨ་དམར་འདྲ་ལས། ། མ་སྒྲིམ་པར་ཡང་མཆི་མ་བྱུང་། ། ཞེས་དང་། དེ་ནས་རྒྱལ་པོའི་སྲས་གཉིས་ལག་པ་བཅིངས། ། བྲམ་ཟེའི་ལག་པར་ཆུ་བླུགས་དེ་ལ་སྦྱིན། ། དེ་ཚེ་ས་གཡོས་འདོད་ལྷ་སྡིག་ཆེན་གྱིས། ། སྙིང་ནི་མྱ་ངན་མེ་ཡིས་སྲེག་པར་གྱུར། ། ཞེས་པ་ལ་འཆད་པ་ཡིན་ན་ནི། དེ་ཉིད་དེའི་ཚེ་ཡུལ་དེར་རིག་བྱེད་པའི་ལུགས་དར་བའི་ལག་ལེན་ཡིན་གྱི། སངས་རྒྱས་པའི་འདུལ་བའི་ལུགས་མིན་པར་བདག་ཉིད་ཆེན་པོ་འདིས་བཤད་ཟིན་ལ།
གལ་ཏེ་འདུལ་བ་ནས་བཤད་པའི་ཕྱིར། འདུལ་བའི་ལུགས་ཡིན་པར་སེམས་ན་ནི། རྣམ་འགྲེལ་ལས་བཤད་པའི་ཕྱིར་ན། ཆོས་གྲགས་ཀྱི་ལུགས་ཡིན་པར་ཁས་ལེན་ནམ། ཐམས་ཅད་སྒྲོལ་བྱང་ཆུབ་སེམས་དཔའ་ཡིན་ཀྱང་། ཁྱིམ་པའི་ཚུལ་འཛིན་པ་ཡིན་པས། འཕྲལ་གྱི་ལག་ལེན་དེར་ཡོད་པའི་རབ་ཏུ་བྱུང་བའི་ལུགས་བྱེད་དགོས་ལ། དེའི་ཚེ་སངས་རྒྱས་འཇིག་རྟེན་དུ་མ་བྱུང་བའི་དུས་ཡིན་པས། རིག་བྱེད་པའི་ལག་ལེན་བྱེད་དགོས་པའི་དབང་དུ་བྱས་ཏེ། གནད་མ་འདྲེས་པར་བྱེད་དགོས་སོ། །
གལ་ཏེ་འདུལ་བ་ལས་ལག་ཆུ་ཟེད་པར་གསུངས་པ། བཙུན་པ་གལ་ཏེ་དགྲ་བཅོམ་པ་ཡིན་ན། ཁྱིམ་དུ་བཞུགས་ཤིག བསྟན་པ་ལ་འདུག་གཅིག ལག་ཆུ་ཟེད་ཅིག་ཅེས་པ་ལྟ་བུ་ལ་ཟེར་བ་ཡིན་ན་ནི། ཟས་མ་ཟོས་པའི་གོང་དུ་ལག་པ་དཀྲུ་བ་དང་། བསྔོ་བའི་ཚེ་ཆུ་སྦྲེངས་པ་གཉིས་ནོར་ནས་བྲིས་པར་སྣང་ངོ་། ། དེ་ལས་གཞན་པའི་འདུལ་བ་ལས་ལག་ཆུ་ཟེད་པར་གསུང་པ་ཡོད་ན་སྟོན་པའི་དུས་ལ་བབས་སོ། ། ཞེས་གསུངས་སོ། ། གསུམ་པ་བསྔོ་བའི་འབྲས་བུ་ལ་འཁྲུལ་པ་དགག་པ་ནི།
བསྔོ་བ་དེ་ཡང་། ཞེས་སོགས་རྐང་པ་བཅོ་བརྒྱད་དེ། འོ་ན་བསྔོ་རྒྱུའི་དགེ་རྩ་སྐྱེས་བུའི་རྩོལ་བས་གསར་དུ་བསགས་པ་དགོས་ན། བསྔོ་བ་རྣམ་དག་ལ་བསྔོ་བའི་འབྲས་བུ་ངེས་པར་འབྲས་གྲུབ་པ་གཅིག་དགོས་སམ་སྙམ་ན་མིན་ཏེ། བསྔོ་བ་རྣམ་དག་དེ་ཡང་མདོར་བསྡུས་ན། གནས་ཀྱི་བསྔོ་བ་དང་། གནས་མིན་གྱི་བསྔོ་བ་གཉིས་སུ་འདུས་ལ། དེ་ཡང་གནས་ཀྱི་བསྔོ་བ་ནི། རང་གཞན་གྱི་དུས་གསུམ་དུ་བསགས་པའི་དགེ་བའི་རྩ་བ་རྣམས་ཐབས་ཤེས་ཁྱད་པར་ཅན་གྱི་སྒོ་ནས་བསྔོས་ན་རྫོགས་པའི་བྱང་ཆུབ་འགྲུབ་པར་གསུངས། གནས་མིན་གྱི་བསྔོ་བ་ནི།
ཆོས་ཉིད་བསྔོ་རྒྱུར་བྱས་ནས་བསྔོས་ཀྱང་འབྲས་བུ་བྱང་ཆུབ་འགྲུབ་པར་མི་འགྱུར་རོ། ། བསྔོ་བ་འདི་དག་གཉིས་ཀ་མདོ་ལས་གསུངས་ཏེ། དང་པོ་ནི། འཕགས་པ་འཇམ་དཔལ་གྱིས་སངས་རྒྱས་ཀྱི་ཞིང་གི་བཀོད་པའི་མདོ་ལས་ནི། བསྔོ་རྒྱུའི་ཆོས་རྣམས་ཐམས་ཅད་འབྲས་བུ་བསྐྱེད་པའི་རྐྱེན་བཞིན་ཏེ། རྫོགས་པའི་བྱང་ཆུབ་ལ་འདུན་པའི་འདུས་བྱས་ཀྱི་དགེ་བའི་རྩ་བ་ལ་རབ་ཏུ་གནས་པ་དེ་རྒྱུར་བྱས་ན་གང་ཟག་གང་གིས་སྨོན་ལམ་ཅི་བཏབ་པ་དེ་འདྲའི་འབྲས་བུ་རྫོགས་པའི་བྱང་ཆུབ་ཐོབ་པར་འགྱུར་ཞེས་གསུངས་པ་འདི་ནི་གནས་སྐབས་ཀྱི་བསྔོ་བ་ལ་དགོངས་པ་ཡིན་ནོ། ། གཉིས་པ་ནི། དཀོན་བརྩེགས་ལས། བུ་མོ་དྲི་མེད་བྱིན་གྱི་ཞུས་པའི་མདོར། འཁོར་བའི་ཕྱི་མཐའ་མེད་པ་སོགས་ཆོས་རྣམས་ཀྱི་རྟེན་འབྲེལ་གྱི་ཆོས་ཉིད་དུ་གྲུབ་པ་ནི།
ཆོས་ཉིད་བསྔོ་བ་ཡི་བསྔོས་ཀྱང་འབྲས་བུ་འགྲུབ་པར་མི་འགྱུར། གལ་ཏེ་འགྲུབ་པར་འགྱུར་ན་ནི། དང་པོའི་སངས་རྒྱས་གཅིག་ཉིད་ཀྱིས། འཁོར་བ་སྟོང་པར་གྱུར་ཅིག་ཅེས་པ་དང་། སེམས་ཅན་ཐམས་ཅད་སངས་རྒྱ་བར་གྱུར་ཅིག ཅེས་པའི་བསྔོ་བ་དེ། དེང་སང་སེམས་ཅན་ཐམས་ཅད་སངས་རྒྱས་ཟིན་པར་ཅིས་མི་འགྲུབ་སྟེ་འགྲུབ་པར་འགྱུར་ཞེས་གསུངས་པ་འདི་ནི། གནས་མིན་གྱི་བསྔོ་བ་ཉིད་ལ་དགོངས་པ་ཡིན་ནོ། ། ཇི་ལྟར་གསུང་ན་བུ་མོས་སྨྲས་པ། རིགས་ཀྱི་བུ་ཆོས་རྣམས་ཀྱི་ཆོས་ཉིད་ནི།
སྨོན་ལམ་གྱིས་བསྒྱུར་བར་མི་ནུས་སོ། ། གལ་ཏེ་ནུས་པར་གྱུར་ན་སེམས་ཅན་ཐམས་ཅད་མྱ་ངན་ལས་འདའོ། ། ཞེས་དེ་བཞིན་གཤེགས་པ་རེ་རེའི་དགོངས་པ་དེ་སྨོན་ལམ་གྱི་དབང་གིས་ཇི་ལྟར་མི་འགྲུབ་སྟེ། རྣམ་གྲངས་དེས་ན་སྨོན་ལམ་གྱིས་དབང་གི་བསྒྱུར་བར་མི་ནུས་པར་རིག་པར་བྱའོ། ། ཞེས་གསུངས་སོ། ། བཞི་པ་དོན་བསྡུས་ཏེ་ལས་འབྲས་ཀྱི་གནད་བསྟན་པ་ལ་གཉིས་ཏེ། ལས་འབྲས་སྤྱིའི་གནད་བསྟན་པ་དང་། ཐེག་པ་ཆེ་ཆུང་གི་ལས་འབྲས་ཀྱི་གནད་བསྟན་པའོ། ། དང་པོ་ནི། དེས་ན་བསྔོ་རྒྱུའི་ཞེས་སོགས་བཅུ་གཅིག་སྟེ།
ཆོས་དབྱིངས་དགེ་སྡིག་གཉིས་ཀ་མིན་པ་ལུང་རིགས་གཉིས་ཀྱིས་བསྒྲུབས་ཟིན་པ་དེས་ན། བྱང་ཆུབ་ཏུ་བསྔོ་རྒྱུའི་དགེ་བ་དང་། བཤགས་པར་བྱ་བའི་སྡིག་པ་ཡང་། སྐྱེས་བུའི་སྩོལ་བས་བྱས་པའི་དགེ་བ་དང་སྡིག་པ་ཡིན་མོད་ཀྱི་རྩོལ་བའམ་རྒྱུ་རྐྱེན་གྱིས་མ་བྱས་པ་ལ། བསྔོ་རྒྱུའི་དགེ་བ་དང་། བཤགས་བྱའི་སྡིག་པ་གང་ཡང་མེད། དེ་ཡི་རྣམ་གཞག་བཤད་ཀྱིས་ཉོན་ཏེ། གཏམ་བྱ་རིན་ཆེན་ཕྲེང་བ་ལས། འདོད་ཆགས་ཞེ་སྡང་གཏི་མུག་གསུམ་ནི་མི་དགེ་བ་ཡིན་ཏེ། དུག་གསུམ་དེས་བསྐྱེད་པའི་ལས་ཡིན་པས་སོ། །
མ་ཆགས་ཞེ་སྡང་གཏི་མུག་མེད་པ་གསུམ་ནི། དགེ་བ་ཡིན་ཏེ་དུག་གསུམ་མེད་པ་དེས་སྐྱེས་པའི་ལས་ཡིན་པའི་ཕྱིར། ཞེས་གསུངས་པའི་དགོངས་པ་ལེགས་པར་ཤེས་ནས་ནི། རྒྱུ་འབྲས་ལ་མཁས་པ་རྣམས་ཀྱི་དཔྱད་པར་བྱ་བ་ཡིན་ནོ།། ༈ །།འདོད་ཆགས་ཞེ་སྡང་གཏི་མུག་གསུམ། ཞེས་སོགས་ལ་དྲི་བ། ཆགས་སྡང་རྨོངས་གསུམ་གྱིས་བསྐྱེད་པའི། ། ལས་ཀུན་མི་དགེ་བ་ཡིན་ན། ། ཟག་བཅས་དགེ་བ་གཏི་མུག་ལས། ། ཀུན་སློང་དག་ལས་བྱུང་དེ་ཅི། །
ཞེས་པའི་ལན་ནི། དྲི་བ་པོའི་བསམ་པ་བླང་པ་དང་། ཡོངས་སུ་གྲགས་པའི་གཏམ་ལན་དུ་མི་འགྱུར་བ་དང་། གནད་ཀྱི་ལན་བཏབ་པའི་སྒོ་ནས་གསུང་རབ་སྤྱི་ལ་དོགས་པ་ཆོད་པ་དང་གསུམ་གྱིས་ཤེས་པར་བྱ་བ་ལ། དང་པོ་ནི། ཀླུ་སྒྲུབ་ཀྱིས། འདོད་ཆགས་ཞེ་སྡང་གཏི་མུག་གསུམ། ། དེས་བསྐྱེད་ལས་ནི་མི་དགེ་བ། ། ཞེས་གསུངས་པ་དང་། རྟེན་འབྲེལ་གྱིས་སྔ་མའི་རྐྱེན་གྱིས་ཕྱི་མ་འབྱུང་བ་རྩི་བའི་ཚེ།
མ་རིག་པའི་རྐྱེན་གྱིས་འདུ་བྱེད་འབྱུང་བར་གསུངས་ཤིང་འདུ་བྱེད་ལ་ཡང་། བསོད་ནམས་དང་། བསོད་ནམས་མིན་པ་དང་། མི་གཡོ་བའི་ལས་གསུམ་ཡོད་པ་མངོན་པ་གོང་མར་གསུངས་པ་དང་འགལ་ལོ། ། སྙམ་ནས་དྲིས་པ་སྟེ། བསྟན་བཅོས་འདིར་མ་ཟད། གསུང་རབ་སྤྱི་ལ་དོགས་པ་འདི་སྤྱོད་དགོས་པས་རྣམ་དཔྱོད་དང་ལྡན་པའི་དྲི་བའོ། ། གཉིས་པ་ནི། དེང་སང་ལུང་ཆོས་པ་རྣམས་ལ་དེ་འདྲ་བའི་མ་རིག་པ་དེ་འདུ་བྱེད་ཀྱི་ཀུན་སློང་དུ་བྱས་ནས་ས་མཚུངས་སྤྱད་པའི་ཚེ། ཀུན་སློང་གི་མ་རིག་པ་ས་གང་དུ་གཏོགས།
ཞེས་སོགས་དཔྱོད་པ་གྲགས་མོད་ཀྱི། དེ་ནི་དེའི་ཀུན་སློང་གཉིས་པོ་གང་ཡང་མ་ཡིན་ཏེ། རྒྱུ་དུས་ཀྱི་ཀུན་སློང་མ་རིག་པ་ཡིན་ན། ལས་དེ་མི་དགེ་བ་ཡིན་དགོས་པར་མངོན་པ་འོག་མར་གསུང་ཞིང་། རྒྱུ་དུས་ཀྱི་ཀུན་སློང་དང་། དེ་དུས་ཀྱི་ཀུན་སློང་གཉིས་ཀྱི་མ་རིག་པ་ཡིན་ན། མི་དགེ་བ་ཡིན་དགོས། དེ་གཉིས་གང་རུང་གཅིག་མ་རིག་པ་ཡིན་ན། གཅིག་པོ་དགེ་བ་ཡིན་ཀྱང་། ལས་དེ་འདྲེས་མར་འགྱུར་བར་མངོན་པ་གོང་མར་གསུང་ཞིང་།
མདོར་ན་མ་རིག་པའི་རྐྱེན་གྱིས་འདུ་བྱེད་ཅེས་པའི་སྐབས་ཀྱི་མ་རིག་པ་དེ་འདུ་བྱེད་ཀྱི། ཀུན་སློང་རྣམ་གཉིས་རྒྱུ་དང་ནི། ། དེ་ཡི་དུས་ཀྱི་སློང་ཞེས་བྱ། ། ཞེས་གསུང་པ་ལྟ་བུའི་ཀུན་སློང་གཉིས་པོ་གང་རུང་དུ་ཁས་ལེན་ན། སྔར་གྱི་དྲི་བ་དེ་ལ་མཁས་པའི་མདུན་སར་མཚར་དུ་ཐུབ་པའི་ལན་ཐེབ་པ་མི་སྲིད་དོ། ། མངོན་པ་གོང་མ་དང་། རྟེན་འབྲེལ་གྱི་མདོ་འགྲེལ་ལས་ཀྱང་། གང་གི་འཕེན་པ་མ་རིག་པ་དང་། འདུ་བྱེད་གཉིས། ཅི་ལྟར་འཕེན་པ་རྣམ་ཤེས་ལ་བག་ཆགས་སྒོ་བ།
གང་འཕེན་པ་མིང་གཟུགས་ནས་ཚོར་བའི་བར་ལ་བཤད་པས་ན་མ་རིག་པ་དང་། འདུ་བྱེད་གཉིས་ཀ་འཕེན་བྱེད་དུ་གསུངས་ཀྱི། ཀུན་སློང་དང་ཀུན་སློང་ཅན་དུ་གསུངས་པ་མི་སྣང་ངོ་། ། གསུམ་པ་ནི། འོ་ན་འདུ་བྱེད་ཀྱི་རྐྱེན་གྱིས་མ་རིག་པ་དང་། ཀུན་སློང་གི་མ་རིག་པ་གཉིས་ཀྱི་ཁྱད་པར་གང་ཞེ་ན། སྣ་བ་བླགས་ཏེ་ཉོན་ཅིག་དེ་བཤད་པར་བྱའོ། ། མདོར་བསྡུ་ན། རྐྱེན་གྱི་མ་རིག་པ་ནི། ཕུང་པོ་ལྔ་ལ་བརྟེན་ནས།
ང་འོ་སྙམ་དུ་འཛིན་པའི་ངར་འཛིན་ལྷན་སྐྱེས་ཀྱི་བསྡུས་པའི་མ་རིག་པ་ཡིན་ལ། ཀུན་སློང་གི་མ་རིག་པ་ནི་སྦྱོར་བ་རྩ་བ་གསུམ་ལས་སྐྱེས། ཞེས་པའི་རྩ་བ་གསུམ་གྱི་ནང་མཚན་དུ་གྱུར་པའི་མ་རིག་པའོ། ། ཞིབ་ཏུ་ཕྱེ་ན་མ་རིག་པ་དང་པོ་ལ་འདོད་ཚུལ་གཉིས་སུ་སྣང་སྟེ་བྱེ་བྲག་སྨྲ་བ་དང་། མངོན་པ་སྨྲ་བའི་མདོ་སྡེ་པ་གཉིས་ནི། འཇིག་ལྟ་ལྷན་སྐྱེས་དང་རྫས་ཐད་དུ་གྱུར་པའི་སེམས་བྱུང་རྨོངས་པ་ཞིག་ལ་འདོད་དེ། དང་པོ་འཇིག་ཚོགས་ལ་ལྟ་བ་ནི། སེམས་ཀྱི་ས་མང་བཅུའི་ནང་མཚན་དུ་གྱུར་པའི་ཤེས་རབ་ཡིན་ལ། མ་རིག་པ་ནི། ཉོན་མོངས་པའི་ས་མང་དྲུག་གི་ནང་མཚན་དུ་གྱུར་པའི་རྨོངས་པ་ཡིན་པས་དེ་གཉིས་རྫས་ཐད་དུ་འདོད་པའི་ཕྱིར་དང་།
ཕྱི་མས་མ་རིག་པ་ཤེས་རབ་ངན་པར་འདོད་པ་ལ། ཤེས་རབ་ངན་པ་ནི། ལྟ་བ་ཡིན་ཞིང་། མ་རིག་པ་དེ་དང་མཚུངས་ལྡན་ཡིན་པ་དང་། ཤེས་རབ་ནི་མ་རིག་པས་ཉོན་མོངས་པར་བྱ་བ་ཡིན་པས་མ་རིག་པ་ཤེས་རབ་ངན་པར་མི་འཐད་ཅེས་པའི་དགག་པ་མེད་པའི་ཕྱིར་རོ། ། ཚད་མ་སྨྲ་བའི་མདོ་སྡེ་པ་དང་། སློབ་དཔོན་ཟླ་བས་ནི། འཇིག་ལྟ་ལྷན་སྐྱེས་ཉིད་ལ་འདོད་དེ། རྣམ་འགྲེལ་ལས། བྱམས་སོགས་རྨོངས་དང་འགལ་མེད་ཕྱིར། །
ཤིན་ཏུ་ཉེས་པ་ཚར་གཅོད་མིན། ། ཉེས་ཀུན་དེ་ཡི་རྩ་བ་ཅན། ། དེ་ཡང་འཇིག་ཚོགས་ལྟ་བ་ཡིན། ། ཞེས་དང་། འཇིག་ལྟ་ཉེས་པའི་རྩ་བར་འགྱུར་ཚུལ་ཡང་། གང་ཞིག་བདག་མཐོང་དེ་ལ་ནི། ། ང་ཞེས་རྟག་ཏུ་ཞེན་གྱུར་ཏེ། ། ཞེན་པས་བདེ་ལ་སྲེད་འབྱུང་ཞིང་། ། སྲེད་པས་སྐྱོན་རྣམས་སྒྲིབ་པར་བྱེད། ། ཅེས་སོགས་དང་།
འཇུག་པར། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། ། ལྟ་ལས་བྱུང་པར་བློ་ཡིས་མཐོང་འགྱུར་ཞིང་། ། བདག་ནི་དེ་ཡི་ཡུལ་དུ་གཏོགས་བྱས་ནས། ། རྣལ་འབྱོར་པ་ཡིས་བདག་ནི་འགོག་པར་བྱེད། ། ཅེས་གསུངས་པའི་ཕྱིར། དེ་ཉིད་ཀྱང་དབུ་མ་རྩ་བར། མ་རིག་འགག་པར་གྱུར་པ་ལས། ། འདུ་བྱེད་ལ་སོགས་རྣམས་མི་འབྱུང་། ། མ་རིག་འགག་པར་གྱུར་པ་ནི། །
ཤེས་པ་དེ་ཉིད་བསྒོམ་པས་སོ། ། ཞེས་པའི་དོན་དུ་བཞེད་པའི་ཕྱིར་རོ། ། དེ་དག་གི་དོན་ཡང་། ཕུང་པོ་ལྔ་ལ་བརྟེན་ནས་ང་འོ་སྙམ་པའི་ངར་འཛིན་ལྷན་སྐྱེས་ཡོད་ན། དེའི་དབང་གིས་བསོད་ནམས་ཀྱི་ལས། མི་གཡོ་བའི་ལས་བསགས་པ་ཐམས་ཅད་ཀྱང་ཟག་བཅས་ཀྱི་དགེ་བ་འཁོར་བའི་རྒྱུར་གྱུར་པ་འབའ་ཞིག་སྟེ། དཔེར་ན། ངར་འཛིན་ལྷན་སྐྱེས་ཀྱི་དབང་གིས་འདོད་ལྷར་སྐྱེ་བར་འདོད་ནས། གསོ་སྦྱོང་ལེན་པ་དང་། ཁམས་གོང་དུ་སྐྱེ་བར་འདོད་ནས་སྙོམས་འཇུག་བསྒོམ་པ་ལྟ་བུའོ། །
དེའི་ཚེ་ཡང་རྒྱུ་དུས་ཀྱི་ཀུན་སློང་ནི། ངར་འཛིན་ལྷན་སྐྱེས་མ་ཡིན་ཏེ། གསོ་སྦྱོང་ལེན་པར་བྱའོ། ། སྙོམས་འཇུག་བསྒོམ་པར་བྱའོ། ། སྙམ་པའི་ཐོག་མའི་འཕེན་སེམས་ཉིད་ཡིན་པས་དགེ་བ་ཡིན་པའི་ཕྱིར་རོ། ། གནད་འདི་ལེགས་པར་གོ་དགོས་སོ། ། གཉིས་པ་ཀུན་སློང་མ་རིག་པ་ནི། སྦྱོར་བ་རྩ་བ་གསུམ་ལས་སྐྱེས། ། ཞེས་པའི་འགྲེལ་པར། སྲོག་གཅོད་གཏི་མུག་ལས་སྐྱེས་པ་ནི།
འདི་ལྟ་སྟེ། མཆོད་སྦྱིན་བྱེད་པ་རྣམས་དང་། རྒྱལ་པོས་ཆོས་འདོན་པ་ཚད་མར་བྱས་ནས་ཆོས་ཀྱི་བློ་གསོད་པ་དག་དང་། སྤར་སིག་ཀ་རྣམས་ཕ་མ་རྣམས་ནད་ཚབ་ཆེན་པོས་ཐེབ་ན་གསད་པར་བྱའོ། ། ཟེར་བ་ལྟ་བུ་དང་། མ་བྱིན་ལེན་གཏི་མུག་ལས་སྐྱེས་པ་ནི། འདི་ལྟ་སྟེ། རྒྱལ་པོས་ཆོས་འདོན་པ་ཚད་མར་བྱས་ནས། མི་ལ་སོགས་པ་ལ་འཁྲུགས་པ་ཆད་པས་སྤྱད་པའི་ཕྱིར། འཕྲོགས་པ་ལྟ་བུ་དང་།
བྲམ་ཟེ་རྣམས་འདི་ཐམས་ཅད་ཚངས་པས་བྲམ་ཟེ་རྣམས་ལ་བྱིན་པ་ཡིན་པས་བྲམ་ཟེས་ཕྲོགས་པ་ན་བྲམ་ཟེ་བདག་ཉིད་ཀྱིས་ལེན་པ་ཡིན། བདག་ཉིད་ཀྱིས་ཟ་བ་ཡིན། བདག་ཉིད་ཀྱིས་གྱོན་པ་ཡིན། བདག་ཉིད་ཀྱིས་སྦྱིན་པ་ཡིན། ཞེས་ཟེར་བ་ལྟ་བུ་དང་། ལོག་སེམས་གཏི་མུག་ལས་སྐྱེས་པ་ནི། སྤར་སིག་ལ་སོགས་པ་ལ་ཉལ་བ་དང་། བ་ལང་འབང་ཀྱི་མཆོད་སྦྱིན་ལ་ཆོ་ག་བགྱིས། ཆུ་བཏུངས་སོ། ། རྩ་བཅད་དོ། །
མའི་གམ་དུ་ཉལ་པོ་ལ་འགྲོའོ། ། སྲིང་མོའི་གམ་དུ་འགྲོའོ། ། རྒྱུས་གཅིག་པའི་གམ་དུ་འགྲོའོ། ། ཞེས་གསུངས་པ་དང་། མུ་སྟེགས་གང་དག་བུད་མེད་ནི་གཏུན་དང་། མེ་ཏོག་དང་། འབྲས་བུ་དང་། ཟས་སྨིན་པ་དང་། ངོགས་དང་། ལམ་དང་འདྲའོ། །
ཞེས་ཟེར་བ་ལྟ་བུ་དང་། རྫུན་སྨྲ་གཏི་མུག་ལས་སྐྱེས་པ་ནི། ཇི་སྐད་དུ། རྒྱལ་པོ་བཞད་གད་ལྡན་དང་བུད་མེད་དང་། ། བག་མ་ལེན་པའི་ཚེ་དང་གསོད་པ་དང་། ། ནོར་ཀུན་འཕྲོག་ཚེ་རྫུན་བྱས་གནོད་མེད་དེ། ། རྫུན་ལྔ་ལྟུང་བར་བྱེད་པ་མ་ཡིན་ཞེས། ། ཞེས་སྨྲ་བ་ལྟ་བུ་དང་། ཕྲ་མ་ལ་སོགས་པ་གཏི་མུག་ལས་སྐྱེས་པ་ནི། ལོག་པའི་ལྟ་བས་རབ་ཏུ་ལྕུགས་པ་དང་།
གང་ཡང་རིག་བྱེད་ལ་སོགས་པ་བསྟན་བཅོས་ངན་པ་བཏུལ་བའོ། ། ཞེས་དང་། དེ་ཡི་འཇུག་ཐོགས་ལས་བྱུང་ཕྱིར། ། བརྣབ་སེམས་སོགས་རྩ་གསུམ་ལས་སྐྱེས། ། ཞེས་པའི་འགྲེལ་པར། གཏི་མུག་གི་འཇུག་ཐོགས་སུ་བྱུང་བ་ནི། གཏི་མུག་ལས་སྐྱེས་པ་དག་གོ ། ཞེས་གསུངས་པ་རྣམས་ཏེ། དེ་ལྟ་བུའི་གཏི་མུག་གིས་བསྐྱེད་པའི་ལུས་ངག་ཡིད་གསུམ་གྱི་ལས་རྣམས་ནི་མི་དགེ་བ་ཁོ་ན་ཡིན་པ་ལ་དགོངས་ནས་འཕགས་མཆོག་ཀླུ་སྒྲུབ་ཀྱིས། འདོད་ཆགས་ཞེ་སྡང་གཏི་མུག་གསུམ། །
དེ་བསྐྱེད་ལས་ནི་མི་དགེ་བ། ། ཞེས་གསུངས་པར་ཤེས་པར་བྱའོ། ། མདོར་ན་འདུ་བྱེད་ཀྱི་རྐྱེན་གྱིས་མ་རིག་པ་དང་། འདུ་བྱེད་ཀྱི་ཀུན་སློང་གི་མ་རིག་པ་གཉིས་དོན་མི་ཅིག་སྟེ། སྔ་མ་ནི་ངར་འཛིན་ལྷན་སྐྱེས་དང་མཚུངས་ལྡན་གྱི་མ་རིག་པ་ཡིན་པས་དེ་ཁོ་ན་ཉིད་ལ་རྨོངས་པའི་མ་རིག་པ་ཡིན་ལ། ཕྱི་མ་ནི་སྔར་བཤད་པ་ལྟར་གྱི་གཏི་མུག་ཡིན་པས་ལས་རྒྱུ་འབྲས་ལ་རྨོངས་པའི་མ་རིག་པ་ཡིན་པའི་ཕྱིར་རོ། ། ཞེས་གསུངས་སོ། ། ཡང་མ་ཆགས་ཞེ་སྡང་གཏི་མུག་མེད། ། ཞེས་སོགས་ལ་དྲི་བ། དགེ་རྩ་གསུམ་གྱི་ཀུན་བླངས་པའི། །
ལས་ཀུན་དགེ་བ་ཡིན་ན་ནི། ། རྒྱུ་ཡི་ཀུན་སློང་དགེ་བ་ཡིས། ། བླང་ཀྱང་དུས་ཀྱི་ཀུན་སློང་གི ། མི་དགེ་བ་དང་མཚུངས་ལྡན་པའི། ། མི་དགེ་བ་དེ་ཅི་ཞིག་ཡིན། ། དེ་འདྲ་མེད་ན་དེད་དཔོན་གྱིས། ། ཚོང་པ་གཡོ་ཅན་བསད་དེ་ཅི། ། ཞེས་པའི་ལན་ནི། འཕགས་མཆོག་ཀླུ་སྒྲུབ་ཀྱིས། མ་ཆགས་ཞེ་སྡང་གཏི་མུག་མེད། །
དེ་བསྐྱེད་ལས་ནི་དགེ་བ་ཡིན། ། ཞེས་པའི་དོན་ལ། ཁྱོད་ཀྱིས་རྒྱུའི་ཀུན་སློང་དགེ་རྩ་གསུམ་གྱིས་ཀུན་ནས་བླངས་ཞིང་། དུས་ཀྱི་ཀུན་སློང་མི་དགེ་བ་དང་མཚུངས་ལྡན་པའི་ལས་དེ་ཆོས་ཅན། དགེ་བ་ཡིན་པར་ཐལ། དགེ་རྩ་གསུམ་གྱིས་ཀུན་ནས་བླངས་པའི་ལས་ཡིན་པའི་ཕྱིར་ཏེ། རྒྱུའི་ཀུན་སློང་དགེ་རྩ་གསུམ་གྱིས་ཀུན་ནས་བླངས་པའི་ལས་ཡིན་པའི་ཕྱིར། ཞེས་ཚིག་འཁྲིའི་སྒོ་ནས་སུན་འབྱིན་པར་སྣང་མོད། འཕགས་མཆོག་དེ་དང་བདག་ཉིད་ཆེན་པོའི་དགོངས་པ་ནི། དགེ་རྩ་གསུམ་གྱིས་བསྐྱེད་ལས་དགེ་བ་ཡིན་ཞེས་པའི་དོན་ནི།
རྒྱུ་དུས་དང་། དེ་དུས་ཀྱི་ཀུན་སློང་གཉིས་ཀ དགེ་རྩ་གསུམ་ཡིན་པ་དགོངས་ལ། ལས་གང་རུང་གཅིག་དགེ་བ་དང་། ཅིག་ཤོས་མི་དགེ་བ་ཡིན་ན། ལས་དེ་འདྲེས་མར་འགྱུར་བར་སྔར་བཤད་ཟིན་པས་འདི་འདྲ་བའི་སྙོག་མ་ཅིའི་ཕྱིར་སློང་བར་བྱེད། འདི་ནི་རྣལ་མའི་ལན་ཡིན་ལ། ཁྱོད་ཉིད་ལ་དེ་ལྟ་བུའི་ལས་དེ་ཆོས་ཅན། མི་དགེ་བ་ཡིན་པར་ཐལ། དགེ་རྩ་གསུམ་གྱིས་ཀུན་ནས་བླངས་པའི་ལས་ཡིན་པའི་ཕྱིར།
ཞེས་འཕངས་ན་ལན་ཅི་སྨྲ། རྟགས་འགལ་དངོས་འགལ་ཡིན་མོད། སླར་ཡང་འདོད་ན། དེ་འདྲ་མེད་ན། ཅེས་སོགས་ཚིག་རྐང་གཉིས་བརྗོད་པས་འཁོར་གསུམ་དངོས་འགལ་དུ་མི་འགྱུར་རམ། སྔ་མའི་ཁྱབ་པ་ནི། ཁོ་བོས་གསུང་རབ་དཔང་པོར་བྱས་ནས་མཁས་པའི་མདུན་སར་ཁས་ལེན་པས་སྐྱོན་ཡོད་ན་ཐོངས་ཤིག དེད་དཔོན་སྙིང་རྗེ་ཆེན་པོས་ཚོང་པ་གཡོ་ཅན་བསད་པའི་ལས་དེ་རྒྱུ་དུས་ཀྱི་ཀུན་སློང་དགེ་བ་ཡིན་ཀྱང་། དེ་དུས་ཀྱི་ཀུན་སློང་མི་དགེ་བ་དང་མཚུངས་ལྡན་ཡིན་པ་འདི་རྣམ་པར་བརྟགས་ནས་དགག་པ་དང་། འཕགས་པ་ལ་བཀུར་བ་བཏབ་པར་ཐལ་བ་དང་།
ལུང་དང་འགལ་བས་དགག་པ་གསུམ་ལས། དང་པོ་ནི། དེ་དུས་ཀྱི་ཀུན་སློང་མི་དགེ་བ་དང་མཚུངས་ལྡན་ཡིན་པའི་དོན་ནི། འདི་གསད་པར་བྱའོ་སྙམ་པའི་བློ་སྐྱེས་པ་ལ་བྱེད་དམ། ཡུལ་ལ་ཞེ་སྡང་སྐྱེས་པ་ལ་བྱེད། དང་པོ་ལྟར་ན་རྒྱུ་དུས་ཀྱི་ཀུན་སློང་ཡང་དེར་ཐལ་ཏེ། དེའི་ཕྱིར། ཕྱི་མ་ལྟར་ན་ཤིན་ཏུ་མི་འཐད་དེ། དེའི་དུས་སུ་སྙིང་རྗེ་ཁྱད་པར་ཅན་སྐྱེས་པ་ཡིན་ལ། དེ་དང་མཚུངས་ལྡན་གྱི་ཞེ་སྡང་མི་སྲིད་པའི་ཕྱིར་རོ། །
གཉིས་པ་ནི། དེ་འདྲ་བའི་གྲུབ་མཐའ་དེ་འཕགས་པའི་གང་ཟག་ལ་བཀུར་པ་བཏབ་པ་ཡིན་ཏེ། དེད་དཔོན་སྙིང་རྗེ་ཆེན་པོ་ནི་བྱེ་བྲག་ཏུ་སྨྲ་བའི་ལུགས་ལ་ཚོགས་ལམ་པ་ཡིན་ཀྱང་། ཐེག་པ་ཆེན་པོ་ཕ་རོལ་ཏུ་ཕྱིན་པའི་ལུགས་ལ་བྱང་སེམས་འཕགས་པ་ཡིན་པས། དེའི་རྒྱུད་ལ་མི་དགེ་བ་ཡོད་པར་ཁས་བླང་པའི་ཕྱིར་རོ། ། གཞན་ཡང་། དེ་དུས་ཀྱི་ཀུན་སློང་མི་དགེ་བ་ཡིན་ན་ཡང་། རྒྱུ་དུས་ཀྱི་ཀུན་སློང་དགེ་བ་ཡིན་པས་འདྲེས་མའི་ལས་སུ་ཁས་ལེན་རིགས་ཀྱི། མི་དགེ་བར་ཁས་ལེན་ག་ལ་རིགས་ལེགས་པར་དཔྱོད་ཅིག གསུམ་པ་ནི།
ལུང་ལས་དེད་དཔོན་སྙིང་རྗེ་ཆེན་པོས་ཚོང་པ་གཡོ་ཅན་བསད་པའི་ལས་དེས་བསྐལ་པ་དགུའི་ཚོགས་འདུམ་པར་བཤད་པ་དང་འགལ་ཏེ། ལས་དེ་མི་དགེ་བ་ཡིན་པའི་ཕྱིར། མི་དགེ་བ་ཡིན་ཀྱང་ཚོགས་འདུམ་ན། སེམས་ཅན་ཐམས་ཅད་དང་པོ་ཉིད་ནས་སངས་རྒྱས་ཟིན་པར་འགྱུར་ཏེ། མི་དགེ་བ་མ་བྱས་པའི་སེམས་ཅན་མི་སྲིད་པའི་ཕྱིར། དེས་ན་ལུས་ངག་མི་དགེ་བར་སྣང་བ་ཐམས་ཅད་མི་དགེ་བ་དང་མཚུངས་ལྡན་གྱི་ཀུན་སློང་ཡོད་དགོས་པར་འདོད་པ་དེས་ནི་ཐེག་པ་ཆེན་པོའི་སྡེ་སྣོད་ནས་བཤད་པའི་ལྟུང་བའི་རྣམ་གཞག་མུ་བཞི་མ་ཤེས་པར་ཟད་དོ་ཞེས་པའི་ལན་མཛད་དོ། ། བདག་ལ་དོགས་པ་འདི་ལྟར་སྐྱེས་ཏེ། གོང་གི་རིན་ཆེན་ཕྲེང་བའི་གཞུང་གི་དོན་ལ། རིམ་པ་ལྟར། ཁ་ཅིག་སྟེ།
རྒྱུ་དུས་ཀྱི་ཀུན་སློང་དུག་གསུམ་དང་། དེ་དུས་ཀྱི་ཀུན་སློང་དུག་གསུམ་མེད་པའི་ཀུན་ནས་བླངས་པའི་ལས་ཆོས་ཅན། མི་དགེ་བ་ཡིན་པར་ཐལ། དུག་གསུམ་གྱིས་བསྐྱེད་པའི་ལས་ཡིན་པའི་ཕྱིར། ཁྱབ་པ་དངོས། རྟགས་གྲུབ་སྟེ། རྒྱུ་དུས་ཀྱི་ཀུན་སློང་དུག་གསུམ་གྱིས་བསྐྱེད་པའི་ལས་ཡིན་པའི་ཕྱིར་ཏེ། ཆོས་ཅན་དེ་ཡིན་པའི་ཕྱིར། རྩ་བར་འདོད་མི་ནུས་ཏེ། དགེ་བ་ཡིན་པའི་ཕྱིར་ཏེ།
དེ་དུས་ཀྱི་ཀུན་སློང་དུག་གསུམ་མེད་པས་བསྐྱེད་པའི་ལས་ཡིན་པའི་ཕྱིར། རྟགས་ཆོས་ཅན་གྱིས་འགྲུབ། ཁྱབ་གསལ་དངོས་འགལ་ལོ། ། ཡང་རྒྱུ་དུས་ཀྱི་ཀུན་སློང་དུག་གསུམ་མེད་པ་དང་། དེ་དུས་ཀྱི་ཀུན་སློང་དུག་གསུམ་གྱིས་བསྐྱེད་པའི་ལས་ཆོས་ཅན། དགེ་བ་ཡིན་པར་ཐལ། དུག་གསུམ་མེད་པས་བསྐྱེད་པའི་ལས་ཡིན་པའི་ཕྱིར། ཞེས་སོགས་སྔ་མ་བཞིན་དུ་འཕངས་པས་འཁོར་གསུམ་དུ་འགྱུར་རོ། ། ཡང་རྒྱུ་དུས་ཀྱི་ཀུན་སློང་དུག་གསུམ་གྱིས་བསྐྱེད་པ་དང་། དེ་དུས་ཀྱི་ཀུན་སློང་དུག་གསུམ་མེད་པའི་དགེ་བ་དང་མཚུངས་པར་ལྡན་པའི་ལས་ཆོས་ཅན།
མི་དགེ་བ་ཡིན་པར་ཐལ། དུག་གསུམ་གྱིས་བསྐྱེད་པའི་ལས་ཡིན་པའི་ཕྱིར། ཁྱབ་པ་དངོས། རྟགས་ཆོས་ཅན་གྱིས་འགྲུབ། རྩ་བར་འདོད་མི་ནུས་ཏེ། དགེ་བ་དང་མཚུངས་ལྡན་གྱི་ལས་ཡིན་པའི་ཕྱིར་རོ། ། དེ་དུས་ཀྱི་ཀུན་སློང་དུག་གསུམ་མེད་པའི་དགེ་བ་དང་མཚུངས་ལྡན་གྱི་ལས་ཡིན་པའི་ཕྱིར། ཡང་རྒྱུ་དུས་ཀྱི་ཀུན་སློང་དུག་གསུམ་མེད་པས་བསྐྱེད་ལ། དེ་དུས་ཀྱི་ཀུན་སློང་དུག་གསུམ་དང་མཚུངས་ལྡན་གྱི་ལས་ཆོས་ཅན། དགེ་བ་ཡིན་པར་ཐལ།
དུག་གསུམ་མེད་པས་བསྐྱེད་པའི་ལས་ཡིན་པའི་ཕྱིར། རྟགས་ཁྱབ་སྔར་བཞིན། རྩ་བར་འདོད་མི་ནུས་ཏེ། མི་དགེ་བ་དང་མཚུངས་ལྡན་གྱི་ལས་ཡིན་པའི་ཕྱིར་ཏེ། དེ་དུས་ཀྱི་ཀུན་སློང་དུག་གསུམ་དང་མཚུངས་ལྡན་གྱི་ལས་ཡིན་པའི་ཕྱིར། ཞེས་ཟེར་ན། ཆོས་ཅན་དུ་བཟུང་བའི་ལས་དེ་དག་འདྲེས་མའི་ལས་ཡིན་ཏེ། རྒྱུ་དུས་དང་། དེ་དུས་ཀྱི་ཀུན་སློང་དགེ་མི་དགེ་འདྲེས་པའི་ལས་ཡིན་པར་གོང་ལས་འབྲས་ཀྱི་སྐབས་སུ་བཤད་ཟིན་པའི་ཕྱིར་དང་། ཀུན་སློང་ལ་རྒྱུ་དུས་དང་།
དེ་དུས་ཀྱི་ཀུན་སློང་གཉིས་ཡོད་པར་མཛོད་ལས། ཀུན་སློང་རྣམ་གཉིས་རྒྱུ་དང་ནི། ། དེ་ཡི་དུས་ཀྱི་སློང་ཞེས་བྱ། ། ཞེས་གསུངས་པས་སོ། ། འོན་ཀྱང་རིན་ཆེན་ཕྲེང་བའི་གཞུང་དོན་ལ་སྐྱོན་དེ་དག་གིས་མི་གནོད་དེ། ཚིག་རྐང་དང་པོ་གཉིས་ཀྱི་དོན་ནི། རྒྱུ་དུས་དང་། དེ་དུས་ཀྱི་ཀུན་སློང་གཉིས་ཀ་དུག་གསུམ་གྱིས་བསྐྱེད་པའི་ལས་ཡིན་ན། མི་དགེ་བ་ཡིན་པས་ཁྱབ་པ་དང་། ཚིག་རྐང་ཕྱི་མ་གཉིས་ཀྱི་དོན་ནི།
རྒྱུ་དུས་དང་དེ་དུས་ཀྱི་ཀུན་སློང་དུག་གསུམ་མེད་པས་བསྐྱེད་པའི་ལས་ཡིན་ན། དགེ་བ་ཡིན་པས་ཁྱབ་ཅེས་ཁས་བླང་ན་རུང་བར་སེམས་ལ། གང་ལྟར་ནའང་དཔྱད་པར་རིགས་ལགས་སོ། ། གཉིས་པ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ཉན་ཐོས་དགེ་བ་སོགས་ཚིགས་བཅད་གཅིག་སྟེ། སྤྱིར་ཉན་ཐོས་ལ། ཉན་ཐོས་རྣམ་བཞི་སྤྲུལ་པ་དང་། །
ཞི་བགྲོད་གྲུབ་མཐའ་འཛིན་པ་དང་། ། སངས་རྒྱས་སུ་ནི་འགྱུར་བ་འོ། ། ཞེས་བཞི་གསུངས་པའི་ཞི་བ་བགྲོད་པའི་ཕྱོགས་གཅིག་པའི་ཉན་ཐོས་རྣམས་ཀྱི་དགེ་བ་ཕལ་ཆེ་བ་ཡང་། བྱང་ཆུབ་སེམས་དཔའི་སྡིག་པར་འགྱུར་ཏེ། དེ་དག་སངས་རྒྱས་ཐོབ་པའི་གེགས་ཡིན་པའི་ཕྱིར་ཏེ། ཇི་སྐད་དུ། དམྱལ་བར་འགྲོ་བ་སངས་རྒྱས་ཀྱི། ། བསྟན་གྱི་གེགས་བྱེད་མ་ཡིན་ནོ། ། ཉན་ཐོས་རྣམས་ཀྱི་ས་དག་དང་། ། རང་སངས་རྒྱས་ཀྱི་ས་དག་གེགས། །
ཞེས་གསུངས་པའི་ཕྱིར་རོ། ། བྱང་ཆུབ་སེམས་དཔའི་དགེ་བ་ཕལ་ཆེ་བ་ཡང་། ཉན་ཐོས་རྣམས་ཀྱི་སྡིག་པར་འགྱུར་བར་གསུངས་ཏེ། དེ་དག་སངས་རྒྱས་ཀྱི་རྒྱུའི་གཙོ་བོ་ཡིན་ཀྱང་། དམན་པའི་བྱང་ཆུབ་ཐོབ་པ་ལ་གེགས་བྱེད་པའི་ཕྱིར་རོ། ། གཉིས་པ་ནི། བསྐལ་པ་དུ་མ་དང་། ཞེས་སོགས་ཚིགས་བཅད་བཞི་སྟེ། འོ་ན་ཉན་ཐོས་ཀྱི་དགེ་བ་ཆེན་པོ་བྱང་ཆུབ་སེམས་དཔའི་སྡིག་པར་འགྱུར་བ་ཇི་ལྟ་བུ་ཞེ་ན། བྱང་ཆུབ་སེམས་དཔས་བསྐལ་པ་དུ་མར་དགེ་བ་བཅུ་སྤྱད་ཀྱང་།
ཉན་ཐོས་དང་རང་རྒྱལ་གྱི་ས་རུ་སེམས་བསྐྱེད་ན། དེ་ནི་དགེ་སློང་གིས་ཕམ་པ་སྤྱད་པ་བས་ཀྱང་། བྱང་ཆུབ་སེམས་དཔའི་སྡིག་པ་ཤིན་ཏུ་ལྕི་བ་ཡིན་ཏེ། མདོ་སྡུད་པ་ལས། གལ་ཏེ་བསྐལ་པ་བྱེ་བར་དགེ་བའི་ལས་ལམ་བཅུ། ། སྤྱོད་ཀྱང་ཉན་ཐོས་རང་རྒྱལ་བྱང་ཆུབ་འདོད་བསྐྱེད་ན། ། དེ་ནི་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་ཡིན། ། སེམས་བསྐྱེད་དེ་ནི་ཕས་ཕམ་པས་ཀྱང་ཤིན་ཏུ་ལྕི། ། ཞེས་གསུངས་པའི་ཕྱིར། ཉན་རང་གི་བྱང་ཆུབ་ཏུ་སེམས་བསྐྱེད་པ་དེ་ནི།
ཉན་ཐོས་དང་རང་རྒྱལ་གྱི་དགེ་བ་ཆེན་པོ་ཡིན་ཏེ། དེ་དག་གི་ལམ་གྱི་གཙོ་བོ་ཡིན་པའི་ཕྱིར་རོ། ། བྱང་ཆུབ་སེམས་དཔའི་དགེ་བ་ཆེན་པོ། ཉན་ཐོས་ཀྱི་སྡིག་པར་འགྱུར་བ་ནི། བྱང་ཆུབ་སེམས་དཔའ་གཞན་དོན་དུ་འདོད་པའི་ཡོན་ཏན་ལྔ་ལ་ལོངས་སྤྱོད་ཀྱང་། སྟོང་ཉིད་སྙིང་རྗེའི་སྙིང་པོ་ཅན་གྱི་ཐབས་མཁས་དང་། གཞན་དོན་དུ་འཁོར་བར་དངོས་སུ་འཇུག་ནུས་པའི་སྙིང་རྗེ་ཆེན་པོའི་ཀུན་ནས་བླངས་པའི་བྱང་ཆུབ་ཀྱི་སེམས་དང་ལྡན་ན། དེ་རྒྱལ་བའི་སྲས་པོ་རྣམས་ཀྱི་དགེ་བ་ཆེན་པོ་ཡིན་ཏེ། བསྡུད་པ་ལས། གལ་ཏེ་བྱང་ཆུབ་སེམས་དཔའ་འདོད་ཡོན་ལྔ་སྤྱོད་ཀྱང་། །
སངས་རྒྱས་ཆོས་དང་འཕགས་པའི་དགེ་འདུན་སྐྱབས་སོང་སྟེ། ། སངས་རྒྱས་བསྒྲུབ་བྱ་སྙམ་དུ་ཀུན་མཁྱེན་ཡིད་བྱེད་ན། ། མཁས་པ་ཚུལ་ཁྲིམས་ཕ་རོལ་ཕྱིན་ནས་རིག་པར་བྱ། ། ཞེས་གསུངས་པའི་ཕྱིར། དེའི་དཔེ་ནི། བྲམ་ཟེའི་ཁྱེའུ་སྐར་མས། ལོ་དུ་མར་ཚངས་སྤྱོད་བསྲུངས་ཀྱང་། ཚོང་དཔོན་གྱི་བུ་མོ་ལ་སྙིང་བརྩེ་བས་བསླབ་པ་ཕུལ་ཏེ་ལོ་བཅུ་གཉིས་ཁྱིམ་ཐབས་བྱས་པས། བསྐལ་པ་དགུ་ཁྲིའི་འཁོར་བ་ཕྱིར་སྙིལ་བར་ལྟ་བུའོ། ། དེ་ལྟར་སྤྱོད་པ་ཉན་ཐོས་རྣམས་ཀྱིས་སྡིག་པར་གསུངས་ཏེ།
ཉན་ཐོས་རྣམས་ཀྱིས་འདོད་ཡོན་ལྔ་དུག་ལྟར་སྤང་བར་བྱ་བ་ཡིན་པའི་ཕྱིར་རོ། ། འོ་ན་བྱང་ཆུབ་སེམས་དཔའ་རབ་ཏུ་བྱུང་བས་ཀྱང་། འདོད་ཡོན་ལྔ་སྤྱད་ན་དགེ་བ་ཆེན་པོར་འགྱུར་རམ་ཞེ་ན། གཞན་གྱི་དོན་དུ། སངས་རྒྱས་ཐོབ་པར་འདོད་པའི་སེམས་བརྟན་པོ་དང་ལྡན་པའི་དགེ་སློང་གིས་ཕམ་པའི་ཆོས་བཞི་པོ་སྤྱད་ན་ཡང་། བྱང་ཆུབ་སེམས་དཔའི་དགེ་བ་ཆེན་པོ་ཡིན་ཏེ། ཐབས་ལ་མཁས་པའི་མདོ་ལས། དེ་ཡང་རིགས་ཀྱི་བུ་ཡོངས་སུ་རྟག་པ་བཟུང་ན། གལ་ཏེ་རབ་ཏུ་བྱུང་བའི་བྱང་སེམས་ལྟུང་བའི་རྩ་བ་བཞི་པོ་ཐམས་ཅད་ལས་འདས་པར་གྱུར་ཀྱང་། ཐབས་ལ་མཁས་པ་འདིས་སྤྱོད་པར་བྱེད་ན།
བྱང་ཆུབ་སེམས་དཔའི་ལྟུང་བར་མི་འགྱུར་བར་ངས་བཤད་དོ། ། ཞེས་གསུང་པས་སོ། ། ཕམ་པ་སྤྱད་པ་ཉན་ཐོས་རྣམས་ཀྱི་སྡིག་པར་གསུངས་ཏེ། ཉན་ཐོས་རྣམས་ཀྱི་ཕམ་པ་བཞི་སྤྱད་ན། ངན་སོང་དུ་སྐྱེ་བའི་ཕྱིར་རོ། ། འཁོར་བའི་འགྲོ་བ་ལ་སྙིང་རྗེས་ཆགས་པ་ནི་གཞན་གྱི་དོན་ཡིན་ན་ཡང་། ཉན་ཐོས་རྣམས་ཀྱི་སྡིག་པ་ཡིན་ལ། དེ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱི་དགེ་བ་ཡིན་པར་ཤེས་པར་བྱ་སྟེ། དཀོན་བརྩེགས་ཀྱི་ཉེ་བ་འཁོར་གྱི་ཞུས་པའི་མདོ་ལས། ཉེ་བ་འཁོར་ཉན་ཐོས་ཀྱི་ཐེག་པ་པ་རྣམས་ཀྱི་སྦྱོར་བ་གཞན།
ལྷག་པའི་བསམ་པ་ཡང་གཞན། ཐེག་པ་ཆེན་པོ་ལ་ཡང་དག་པར་བཞུགས་པའི་བྱང་ཆུབ་སེམས་དཔའ་རྣམས་ཀྱི་སྦྱོར་བ་གཞན། ལྷག་པའི་བསམ་པ་ཡང་གཞན་པའི་ཕྱིར་རོ། ། ཉེ་བ་འཁོར། དེ་ལ་ཉན་ཐོས་ཀྱི་ཐེག་པ་པའི་ཚུལ་ཁྲིམས་ཡོངས་སུ་དག་པ་གང་ཡིན་པ་དེ་ནི། ཐེག་པ་ཆེན་པོ་ལ་ཡང་དག་པར་བཞུགས་པའི་བྱང་ཆུབ་སེམས་དཔའི་ཚུལ་ཁྲིམས་ཡོངས་སུ་མ་དག་པ་ཉིད་དང་། ཤིན་ཏུ་འཆལ་པའི་ཚུལ་ཁྲིམས་ཉིད་ཡིན་ལ། ཐེག་པ་ཆེན་པོ་ལ་ཡང་དག་པར་བཞུགས་པའི་བྱང་ཆུབ་སེམས་དཔའི་ཚུལ་ཁྲིམས་ཡོངས་སུ་དག་པ་ཉིད་གང་ཡིན་པ་དེ་ནི། ཉན་ཐོས་ཀྱི་ཐེག་པའི་ཚུལ་ཁྲིམས་ཡོངས་སུ་མ་དག་པ་ཉིད་དང་། ཤིན་ཏུ་འཆལ་པའི་ཚུལ་ཁྲིམས་ཉིད་ཡིན་ནོ། །
དེ་ཅིའི་ཕྱིར་ཞེ་ན། ཉེ་བ་འཁོར། འདི་ལ་ཉན་ཐོས་ཀྱི་ཐེག་པ་པ་ནི། སྐད་ཅིག་ཙམ་ཡང་སྲིད་པར་སྐྱེ་བ་ལེན་པར་མི་བྱེད་དོ། ། དེ་ནི་ཉན་ཐོས་ཀྱི་ཐེག་པ་པའི་ཚུལ་ཁྲིམས་ཡོངས་སུ་དག་པ་ཉིད་ཡིན་ལ། དེ་ནི་ཐེག་པ་ཆེན་པོ་ལ་ཡང་དག་པར་ཞུགས་པའི་ཚུལ་ཁྲིམས་ཡོངས་སུ་མ་དག་པ་ཉིད་དང་། ཤིན་ཏུ་འཆལ་པའི་ཚུལ་ཁྲིམས་ཉིད་ཡིན་པའི་ཕྱིར་རོ། ། ཉེ་བ་འཁོར། ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའི་ཚུལ་ཁྲིམས་ཡོངས་སུ་དག་པ་ཉིད་གང་ཡིན་པ་དེ་ནི། ཉན་ཐོས་ཀྱི་ཐེག་པའི་ཚུལ་ཁྲིམས་ཡོངས་སུ་མ་དག་པ་ཉིད་དང་།
ཤིན་ཏུ་འཆལ་པའི་ཚུལ་ཁྲིམས་ཉིད་དུ་འགྱུར་བ་གང་ཞེ་ན། ཉེ་བ་འཁོར། འདི་ལ་ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་བསྐལ་པ་ཚད་མེད་གྲངས་མེད་པར་སྲིད་པར་སྐྱེ་བ་ལེན་ཀྱང་། སེམས་ཡོངས་སུ་མི་སྐྱོ་ཞིང་། ཡིད་མི་ཞུམ་པ་དེ་ནི། ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའི་ཚུལ་ཁྲིམས་ཡོངས་སུ་དག་པ་ཉིད་ཡིན་ལ། དེ་ནི་ཉན་ཐོས་ཀྱི་ཐེག་པའི་ཚུལ་ཁྲིམས་ཡོངས་སུ་མ་དག་པ་ཉིད་དང་། ཤིན་ཏུ་འཆལ་པའི་ཚུལ་ཁྲིམས་ཉིད་ཡིན་ནོ། ། ཞེས་གསུངས་སོ། ། གཉིས་པ་འབྲས་བུ་དཀར་ནག་བཟང་ཐལ་དགག་པ་ལ་གཉིས་ཏེ།
འདོད་པ་བརྗོད་པ་དང་། དེ་དགག་པའོ། ། དང་པོ་ནི། དཀར་ནག་བཟང་ཐལ། ཞེས་སོགས་རྐང་པ་གཉིས་ཏེ། འབྲི་ཁུང་པ་ཆེན་པོ་ན་རེ། དཀར་ནག་བཟང་ཐལ་ཞེས་བྱ་བའི་ནག་པོ་བཟང་ཐལ་གྱི་རྣམ་སྨིན་སངས་རྒྱས་ཀྱིས་ཀྱང་མྱོང་དགོས་ཏེ། དགོངས་ཅིག་ཏུ་རྡོ་རྗེའི་གསུངས་ལས། ཤཱཀྱ་ཐུབ་པ་ལ། ལྷ་སྦྱིན་གྱིས་སྒྱོགས་རྡོ་འཕངས་པས་ཞབས་ལ་རྨ་བྱུང་སྟེ།
སྟོན་པའི་ཞལ་སྔ་ནས། གང་དུ་གནས་ཀྱང་ལས་ཀྱི་མི་འཚུགས་པའི། ། ས་ཕྱོགས་དེ་ནི་ཡོད་པ་མ་ཡིན་ཏེ། ། བར་སྣང་ན་མེད་རྒྱ་མཚོའི་སྟིང་ནའང་མེད། ། རི་འམ་ཕུག་ན་ཡོད་པ་མིན་ནོ། ། ཞེས་སོགས་འབྱུང་བས་སོ། ། དེ་བཞིན་དུ་འདུལ་བ་ལུང་ལས། སྟོན་པ་ལ་ཡང་སྐུ་ཚེ་སྔ་མའི་ལས་ངན་སྨིན་པར་གསུངས་པ་ཐམས་ཅད་ངེས་དོན་ཡིན་པས། ལས་དཀར་ནག་སངས་རྒྱས་ཀྱི་སའི་བར་དུ་བཟང་ཐལ་དུ་འགྲོའོ། ། ཞེས་པའི་ཆོས་སྐད་ངོ་མཚར་ཆེ་བ་འདི་འདྲ་རྒྱ་གར་ན་མེད།
བོད་ན་གྲག་གོ ། གཉིས་པ་ལ་གསུམ་སྟེ། དཀར་ནག་བཟང་ཐལ་དྲང་དོན་དུ་བསྒྲུབ་པ། ངེས་དོན་ཡིན་པ་ལ་གནོད་བྱེད་བསྟན་པ། ཤེས་བྱེད་ཀྱི་ལུང་རིགས་དང་སྦྱར་བའོ། ། དང་པོ་ནི། དེ་དག་གི་ནི། ཞེས་སོགས་ཚིགས་བཅད་བཞི་དང་། རྐང་པ་གཅིག་སྟེ། སྟོན་པ་སངས་རྒྱས་ལ་ལས་ངན་གྱི་འབྲས་བུ་སྨིན་པར་འདོད་པའི་འབྲི་ཁུང་པ་དེ་དག་གིས་ནི།
འདུལ་བ་ལུང་ལས་དྲང་དོན་དུ་གསུང་པ་ལ་ངེས་པའི་དོན་དུ་འཁྲུལ་པར་ཟད་དོ། ། ཇི་ལྟར་འདུལ་བ་ལུང་ལས་གསུངས་པ་དྲང་དོན་ཡིན་སྙམ་ན། སྟོན་པ་སྔོན་དེད་དཔོན་སྙིང་རྗེ་ཆེན་པོ་གྱུར་པ་ཡིས་ཚོང་པ་གཡོ་ཅན་བསད་པ་ཡི་ལས་ཀྱིས་རྫོགས་པའི་སངས་རྒྱས་ཀྱི་ཞབས་ལ་སེང་ལྡེང་གི་ཚལ་པ་ཟུག་པ་ནི། ཐུབ་པའི་སྐུ་ཚེ་སྔ་མར་བསགས་པའི་ལས་ངན་གྱི་འབྲས་བུ་སྨིན་པར་འདུལ་བ་ལུང་ལས་གསུངས་པ་ནི། སྔོན་ཚོང་པ་ནོར་འདོད་པ་ལྔ་བརྒྱ་ཙམ་ཞིག་རྒྱ་མཚོ་ཆེན་པོར་ཞུགས་པ་ན། དེ་དག་གི་ནང་ནས་མི་སྡིག་པའི་ལས་བྱེད་པ་གཞན་གྱི་ནོར་འཕྲོག་པའི་ཆོམ་རྐུན་པ་ཞིག་འདི་སྙམ་དུ་སེམས་ཏེ། ཚོང་པ་འདི་ཐམས་ཅད་སྲོག་དང་ཕྲལ་ལ། རྫས་ཀྱི་རྣམ་པ་འདི་དག་ཐམས་ཅད་ཁྱེར་ཏེ། འཛམ་བུ་གླིང་དུ་འགྲོ་བར་བྱའོ། ། སྙམ་མོ། །
དེའི་ཚེ་ཚོང་པ་དེའི་དེད་དཔོན་སྙིང་རྗེ་ཆེན་པོ་དང་ལྡན་པ་ལ། རྒྱ་མཚོ་དེ་ལ་གནས་པའི་ལྷས་རྨི་ལམ་དུ་མི་ནག་པོ་ཇི་ལྟར་བསམ་པར་ཐམས་ཅད་ལུང་བསྟན་པ་དང་། དེད་དཔོན་གྱི་བསམ་པ་ལ། ཚོང་པ་ལྔ་བརྒྱ་པོ་འདི་དག་བྱང་ཆུབ་ལས་ཕྱིར་མི་ལྡོག་པ་ཤ་སྟག་ཡིན་པ་ལས། མི་འདིས་གསད་པར་གྱུར་ན་དེའི་ལས་ཀྱི་སྒྲིབ་པས་སེམས་ཅན་དམྱལ་བ་རྣམས་སུ་ཡུན་རིང་དུ་བསགས་པར་འགྱུར་བས་ཚོང་པ་འདི་དག་བསད་པར་མི་འགྱུར་ཞིང་། མི་འདི་ཡང་དམྱལ་བ་ཆེན་པོ་རྣམས་སུ་འགྲོ་བར་མི་འགྱུར་བའི་ཐབས་ཅི་ཡོད་སྙམ་དུ་ཞག་བདུན་གྱི་བར་དུ་སེམས་སོ། ། དེ་ནས་ཐབས་འདི་ཉིད་ཡིན་ནོ་སྙམ་སྟེ། ཆོམ་རྐུན་པ་དེ་ལ་རང་ཉིད་ཀྱིས་མདུང་བསྣུན་ཏེ། སྲོག་དང་ཕྲལ་ནས་མགྲོན་པོ་ཐམས་ཅད་དོན་གྲུབ་ཅིང་། རང་རང་གི་གྲོང་ཁྱེར་དུ་ཕྱིན་པར་གྱུར་ཏོ། །
དེའི་དུས་ཀྱི་དེད་དཔོན་ནི་སྟོན་པ་རང་ཉིད་ཡིན་ཞིང་། ཚོང་པ་ལྔ་བརྒྱ་ནི། བསྐལ་པ་བཟང་པོ་འདི་ལ་འཚང་རྒྱ་བའི་བྱང་ཆུབ་སེམས་དཔའ་ལྔ་བརྒྱ་ཡིན་ནོ། ། དེ་ལྟར་ཆོམ་རྐུན་པ་བསད་པའི་ལས་ཀྱི་ཉེས་པས། དེ་བཞིན་གཤེགས་པའི་ཞབས་ལ་སེང་ལྡེང་གི་ཚལ་པ་ཟུག་སྟེ། ཁྲག་གི་རྒྱུན་བབ་པར་གསུངས་སོ། ། དེ་དག་ཉན་ཐོས་འདུལ་བའི་སྐབས་སུ་སྒྲ་ཇི་བཞིན་པར་ཁས་ལེན་ཀྱང་། ཐེག་པ་ཆེན་པོའི་སྐབས་སུ་དྲངས་དོན་ཡིན་ཏེ། ལུང་ལས། ཞབས་ལ་སེང་ལྡེང་གི་ཚལ་པ་ཟུག་པར་གསུང་པ་དེས་འདུལ་བ་ཡི་སྐྱེ་བོ་ལ་དགོངས་པའི་དབང་གིས་གསུང་པ་ཡིན་ཏེ།
དེའི་དགོངས་གཞི་གཉན་ཡོད་ཀྱི་གསད་བྱ་གསོད་བྱེད་བཞི་བཅུ་པོ་དང་། དེར་སྐྱེ་བོའི་ཚོགས་ཆེན་པོ་འདུས་པ་ལ་ཕན་པར་དགོངས། དགོས་པ་སྐྱེས་བུ་དེ་རྣམས་སྲོག་གཅོད་པ་མི་དགེ་བའི་ལས་སྤངས་ཏེ། དགེ་བའི་ལས་ལ་འགོད་པར་མཛད་པའི་ཆེད་ཡིན། དངོས་ལ་གནོད་བྱེད། ཚོགས་གཉིས་རྫོགས་ཤིང་། རང་རྒྱུད་ཀྱི་སྒྲིབ་གཉིས་བག་ཆགས་དང་བཅས་པ་སྤངས་པས་སོ། ། དེ་ལྟར་ཡིན་པར་གསང་ཆེན་ཐབས་ལ་མཁས་པའི་མདོ་སྡེ་ལྟོས་ཏེ། དེ་ཉིད་ལས། འདི་ལྟར་ཡངས་པ་ཅན་གྱི་གྲོང་ཁྱེར་ཆེན་པོ་འདི་ཉིད་ན།
སྲིད་པ་ཐ་མ་པའི་མི་ཉི་ཤུ་དང་། དེ་དག་གི་དགྲ་བོ་ཉི་ཤུ་ཞིག་ཀྱང་ཡོད་པར་གྱུར་ཏེ། དགྲ་བོ་དེ་དག་གི་མི་ཉི་ཤུ་པོ་དེ་དག་གསད་པར་བྱ་བའི་ཕྱིར་དུ། མི་དེ་དག་གི་ཁྱིམ་དུ་བཞུགས་སོ། ། དེ་ནས་མི་བཞི་བཅུ་པོ་དེ་དག་སངས་རྒྱས་ཀྱི་མཐུས་སངས་རྒྱས་ག་ལ་བ་དེར་དོང་ངོ་། ། དེ་ནས་དེ་དག་འདུལ་བའི་ཕྱིར་དུ་སྟོན་པས་མོའུ་འགལ་གྱི་བུ་ལ། ས་ཕྱོགས་འདིར་སེང་ལྡེང་གི་ཚལ་པ་ཞིག་བྱུང་ནས་སྟོན་པའི་ཞབས་ལ་ཟུག་པར་གྱུར་ཏེ། ཞེས་བཀའ་སྩལ་ཏོ། ། དེ་མ་ཐག་ཏུ་སེང་ལྡེང་གི་ཚལ་པ་བྱུང་ནས། སྟོན་པ་རྒྱལ་ཆེན་བཞིའི་རིགས་དང་སུམ་ཅུ་རྩ་གསུམ་ནས་བཟུང་སྟེ།
ཚངས་པའི་འཇིག་རྟེན་གྱི་བར་དུ་གཤེགས་ཀྱང་སེང་ལྡེང་གི་ཚལ་པ་དེ་ཡང་ཚངས་པའི་འཇིག་རྟེན་གྱི་བར་དུ་འོངས་སོ། ། ཚངས་པའི་འཇིག་རྟེན་ལས་བབས་ཏེ། གདན་ལ་བཞུགས་པ་ན། སེང་ལྡེང་གི་ཚལ་པ་དེ་ཡང་མདུན་དུ་འཁོད་དོ། ། དེ་ནས་བཅོམ་ལྡན་འདས་ཀྱི་ཞབས་གཡས་པས་སེང་ལྡེང་གི་ཚལ་པའི་སྟེང་དུ་བཞག་མ་ཐག་ཏུ་སྟོང་གསུམ་གྱི་འཇིག་རྟེན་གཡོས་པར་གྱུར་ཏོ། ། དེ་ནས་ཀུན་དགའ་བོས་འདི་ཅི་ལས་གྱུར་ཞེས་ཞུས་པས། ཚོང་པ་གཡོ་ཅན་བསད་པའི་ལས་ཀྱི་ལྷག་མ་ཡིན་ནོ། ། ཞེས་གསུང་པས་མི་ཉི་ཤུ་པོ་གསོད་པར་འདོད་པའི་དགྲ་བོ་ཉི་ཤུ་པོ་དེ་དག་གིས་མི་ཉི་ཤུ་པོ་གསོད་པར་འདོད་པའི་སེམས་བསྐྱེད་པའི་ཉེས་པ་བཅོམ་ལྡན་འདས་ཀྱི་སྤྱན་སྔར་བཤགས་སོ། ། དེས་ན་དོན་དེ་ལ་དགོངས་ནས་སེང་ལྡེང་གི་ཚལ་པ་ཟུག་པར་བསྟན་པ་ནི། དེ་བཞིན་གཤེགས་པའི་ཐབས་ལ་མཁས་པ་ཡིན་པར་གསུངས་སོ། །
ཡང་ཆུ་བོ་ནཻ་ར་ཛ་ཎའི་འགྲམ་དུ་ལོ་དྲུག་ཏུ་དཀའ་བ་སྤྱད་དགོས་པ་ནི། ཐུབ་པའི་སྐུ་ཚེ་སྔོན་མ་བྲམ་ཟེའི་ཁྱིའུ་བླ་མར་གྱུར་པའི་ཚེ། དགེ་སྦྱོང་མགོ་རེག་ལ་བྱང་ཆུབ་ག་ལ་ཡོད་ཅེས་སྨྲས་པ་ཡི་ལས་ངན་གྱི་འབྲས་བུ་སྨིན་པར་འདུལ་བ་ལུང་ལས་གསུང་པ་ནི། སྔོན་སངས་རྒྱས་འོད་སྲུང་གི་བསྟན་པ་ལ། རྫ་མཁན་དགའ་སྐྱོང་ཞེས་བྱ་བ་དང་། དེའི་ཉེའུ་མདའ་བྲམ་ཟེའི་ཁྱེའུ་བླ་མ་ཞེས་བྱ་བ་གཉིས་ཡོད་པ་ལས། བླ་མས་དགའ་སྐྱོང་ལ་སྨྲས་པ། དེ་བཞིན་གཤེགས་པ་འོད་སྲུང་ལ་བསྙེན་བཀུར་བྱེད་པ་ཐོངས་ཤིག དགེ་སྦྱོང་མགོ་རེག་ལ་བྱང་ཆུབ་ག་ལ་ཡོད། བྱང་ཆུབ་ནི་མཆོག་ཏུ་དཀའ་བ་ཡིན་ནོ། །
ཞེས་ལན་གསུམ་གྱི་བར་དུ་སྨྲས་ཀྱང་། མ་ལྡོག་པར་དགའ་སྐྱོང་གིས་བླ་མའི་ཐོར་ཏོ་ནས་བཟུང་སྟེ། དེས་པ་བླ་མ་ཁྱོད་སངས་རྒྱས་འོད་སྲུང་ལ་བསྙེན་བཀུར་གྱིས་ཤིག དེ་ནས་བླ་མས་སངས་རྒྱས་ནི་མཆོག་མིན་ཞིང་། ཆོས་བསྟན་པ་ནི་མཆོག་མིན་ནོ། ། ཞེས་སྨྲས་པའི་ལས་ཀྱི་རྣམ་པར་སྨིན་པས། ད་ལྟ་ཡང་ལོ་དྲུག་གི་བར་དུ་དཀའ་བ་སྤྱད་དགོས་བྱུང་ངོ་། ། ཞེས་གསུང་པ་ནི། དེས་འདུལ་བ་ཡི་སྐྱེ་བོ་ལ་དགོངས་པའི་དབང་གིས་གསུངས་པ་སྟེ། དེའི་དགོངས་གཞི་ལྷ་དང་།
ཕྱི་རོལ་པའི་དྲང་སྲོང་ངན་པ་ལ་མོས་པ་ས་ཡ་ཕྲག་བཞི་དང་། ཉིད་འབུམ་འབྲུ་གཅིག་ཙམ་ཟ་ཞིང་། ཟས་གཞན་མི་ཟ་བས་རྣམ་པར་དག་པར་འགྱུར་བར་འདོད་པ་དེ་དག་ཚར་གཅད་པ་ལ་དགོངས། དགོས་པ་འཕགས་པའི་ལམ་ལ་མ་བརྟེན་པར་འབྲུ་གཅིག་ཙམ་གྱི་ཟས་ངན་པ་ཟ་བས་རྣམ་པར་དག་པར་མི་ནུས་པར་སྟོན་པའི་ཕྱིར་དང་། དངོས་ལ་གནོད་བྱེད། བཅོམ་ལྡན་འདས་ལ་ལས་ཀྱི་སྒྲིབ་པ་མི་མངའ་བས་སོ། ། དེ་ལྟར་ཐབས་ལ་མཁས་པའི་མདོ་སྡེ་ལྟོས་ཏེ། དེ་ཉིད་ལས། བྲམ་ཟེའི་ཁྱེའུ་འོད་ཟེར་ཕྲེང་དེ་ལ། ། ཉེའུ་མདའ་བྲམ་ཟེའི་ཁྱེའུ་རིགས་ཤིང་ས་ལ་ཆེན་པོ་ལྟ་བུ།
བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པ་ལྔ་ཞིག་ཡོད་པ་དེ་དག སྡིག་པའི་གྲོགས་པོའི་དབང་གིས་བྱང་ཆུབ་ཀྱི་སེམས་བརྗེད་ནས་མུ་སྟེགས་བྱེད་ཀྱི་བརྟུལ་ཤུགས་སྤྱོད་ཅིང་། སངས་རྒྱས་ལ་མི་མོས་པར་གྱུར་ཏོ། ། འོད་ཟེར་ཕྲེང་གིས་དེ་དག་སྣོད་ཡིན་པར་རིག་ནས་མུ་སྟེགས་བྱེད་ལས་ཟློག་པར་འདོད་པས་རྫ་མཁན་བུམ་བྱེད་ལ་འདི་སྐད་ཅེས་དགེ་སྦྱོང་མགོ་རེག་མཐོང་བས་ཁོ་བོ་ལ་ཅི་ཞིག་བྱ། བྱང་ཆུབ་ནི་མཆོག་ཏུ་རྙེད་པར་དཀའ་བ་ཡིན་པས། དགེ་སྦྱོང་མགོ་རེག་ལ་བྱང་ཆུབ་ག་ལ་ཡོད་ཅེས་སྨྲས་ཏེ། དུས་གཞན་ཞིག་ན་འོད་ཟེར་ཕྲེང་ནེའུ་མདའ་ལྔ་པོ་དང་ལྷན་ཅིག་ཏུ་ཆུ་འགྲམ་ཞིག་ཏུ་འཁོད་པར་གྱུར་པ་དང་། རྫ་མཁན་བུམ་བྱེད་ཀྱིས་འོད་ཟེར་ཕྲེང་ལ་འདི་སྐད་ཅེས་སྨྲས་སོ། ། ཀྱཻ་འོད་ཟེར་ཕྲེང་སངས་རྒྱས་འོད་སྲུང་ལ་གུས་པ་དང་། ཕྱག་བྱ་བ་དང་བསྙེན་བཀུར་བྱ་བའི་ཕྱིར་འདོང་ངོ་། །
འོད་ཟེར་ཕྲེང་གིས་སྔར་བཞིན་དུ་སྨྲས་པས། རྫ་མཁན་བུམ་བྱེད་ཀྱིས་འོད་ཟེར་ཕྲེང་གི་ཐོར་ཏོ་ནས་བཟུང་སྟེ། སངས་རྒྱས་འོད་སྲུང་གི་དྲུང་དུ། བྲམ་ཟེའི་ཁྱེའུ་ལྔ་པོ་དང་ལྷན་ཅིག་ཏུ་དོང་ངོ་། ། དེ་ནས་བྲམ་ཟེའི་ཁྱེའུ་ལྔ་པོ་དེ་དག་གིས་འོད་ཟེར་ཕྲེང་སངས་རྒྱས་འོད་སྲུང་གིས་དྲུང་དུ་འགྲོ་བའི་ཕྱིར་རྫ་མཁན་བུམ་བྱེད་འདིས་བདག་ཉིད་ཀྱི་སྲོག་ཡོངས་སུ་བཏང་སྟེ། སངས་རྒྱས་ཀྱི་དྲུང་དུ་འགྱུར་བའི་སངས་རྒྱས་དེ་ནི་ཅི་འདྲ་བ་ཞིག་ཡིན་སྙམ་དུ་སེམས་ནས་དད་པ་ཐོབ་པར་གྱུར་ཏེ། དེ་དག་ལ་སངས་རྒྱས་འོད་སྲུང་གིས་ཆོས་བསྟན་པས་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། ། དེ་ན་རིགས་ཀྱི་བུ་ལྔ་པོ་དེ་དག་སྨིན་པར་བྱ་བའི་ཕྱིར། འོད་ཟེར་ཕྲེང་གིས་ཚིག་དེ་སྐད་ཅེས་སྨྲ་ཞིང་། གཞན་ཡང་སེམས་ཅན་མི་ཤེས་པར་སྤྱོད་པ་དག་གིས་དགེ་སྦྱོང་དང་།
བྲམ་ཟེ་ཚུལ་ཁྲིམས་དང་ལྡན་པ་དག་ལ་ལྐོག་ཏུ་ཚིག་རྩུབ་པོ་སྨྲས་པ་ལ་ལས་ཀྱི་བྱ་བ་བསྟན་པའི་ཕྱིར་དང་། སེམས་ཅན་གང་དག་དགེ་སློང་དང་། བྲམ་ཟེ་ཚུལ་ཁྲིམས་དང་ལྡན་པ་དག་ལ་ཚིག་རྩུབ་མོ་སྨྲས་ན་བདག་ཅག་ལ་ཐར་པའི་སྐལ་པ་མེད་དོ་སྙམས་ཏེ་འགྱོད་པ་ལ་གནས་ཤིང་། ཕྱིན་ཆད་རྩོལ་བ་མི་བྱེད་པ་དག་སྐྱེ་བ་ཅིག་གིས་ཐོགས་པའི་བྱང་ཆུབ་སེམས་དཔས་སངས་རྒྱས་འོད་སྲུང་གི་གསུང་རབ་ལ་ཚིག་དེ་སྐད་སྨྲས་པ་ལ་ཡང་། རྣམ་པར་གྲོལ་བའི་སྐལ་བ་ཡོད་ན་བདག་མི་ཤེས་པ་རྣམས་ལྟ་སྨོས་ཀྱང་ཅི་དགོས་སྙམ་དུ་སེམས་ཤིང་ལས་ཀྱི་ཉེས་པ་འཆགས་པར་བྱ་བའི་ཕྱིར་དང་། མུ་སྟེགས་ཅན་དག་རྒྱ་ཤུགས་དང་། ཏིལ་དང་། འབྲས་བུ་གཅིག་ཙམ་བཟའ་ཞིང་ཟས་གཞན་མི་ཟ་བས་རྣམ་པར་དག་པར་འགྱུར་བར་འདོད་པ་དག་ཚར་གཅད་པའི་ཕྱིར་ལོ་དྲུག་ཏུ་དཀའ་བ་སྤྱད་པ་ཐབས་མཁས་པར་བསྟན་པ་ཡིན་གྱི་ལས་ཀྱི་རྣམ་པར་སྨིན་པས་མིན་པར་གསུངས་སོ། ། གོང་གི་བྲམ་ཟེའི་ཁྱེའུ་བླ་མ་དང་། བྲམ་ཟེའི་ཁྱེའུ་འོད་ཟེར་ཕྲེང་དོན་གཅིག
རྫ་མཁན་དགའ་སྐྱོང་དང་། རྫ་མཁན་བུམ་བྱེད་དོན་གཅིག་གོ ། ཡང་སྟོན་པ་འཁོར་བཅས་བྲམ་ཟེ་ཉོན་མོངས་མེད་ཀྱི་ལྗོངས་སུ་དབྱར་གནས་པའི་ཚེ། རྟ་ཆས་རུལ་པ་གསོལ་དགོས་པ་ནི། ཐུབ་པའི་སྐུ་ཚེ་སྔ་མ་བྲམ་ཟེའི་སློབ་དཔོན་དུར་པ་ན། སངས་རྒྱས་རྣམ་གཟིགས་ཀྱི་ཉན་ཐོས་ལ་རྟ་ཆས་རུལ་པ་སྙོད་རྒྱུ་ཡིན་ཞེས་སྨྲས་པ་ཡི་ལས་ངན་གྱི་འབྲས་བུ་སྨིན་པར་འདུལ་བ་ལུང་ལས་གསུང་པ་ནི། འདི་ལྟར་བྲམ་ཟེ་ཉོན་མོངས་མེད་ཀྱི་ལྗོངས་སུ་རྒྱལ་པོ་མེས་སྦྱིན་གྱིས་སྟོན་པ་འཁོར་ལྔ་བརྒྱར་གཉིས་ཀྱིས་མ་ཚང་བ་དབྱར་ཟླ་བ་གསུམ་གནས་པར་ཞུས་པའི་ཚེ། སློབ་དཔོན་ཕྲག་དོག་ཅན་གྱིས་སྨྲས་པ་ལ་བརྟེན་ནས་རྒྱལ་པོ་མི་སྣང་བའི་ཕྱོགས་སུ་མཚམས་བྱས། སྟོན་པ་འཁོར་དང་བཅས་པ་ལ་ཞབས་ཏོག་སུས་བྱས་པ་ལ་ཆད་པས་སྤྱོད་པ་བྱས་པ་ལ་བརྟེན་ནས་ཟླ་བ་གསུམ་དུ་རྟ་ལྔ་བརྒྱ་འཚོང་པའི་ཚོང་པས་རྟ་རྣམས་ནས་དང་ཚོང་བྱེད་ནས་ཕུལ་ནས་རུལ་པ་གསོལ་ཞིང་མཆོག་ཟུང་གཅིག་གནས་གཞན་ལ་བདུད་རྩི་གསོལ་བའི་རྐྱེན་ཞུས་པས། སྔོན་སྐྱེ་དགུ་རྣམས་ཀྱི་ཚེ་ལོ་བརྒྱ་ཁྲི་ཐུབ་པ་ན།
སངས་རྒྱས་རྣམ་གཟིགས་ཉན་ཐོས་ཀྱི་དགེ་འདུན་དང་བཅས་པ་ཕོ་བྲང་ཉེ་ལྡན་ཞེས་བྱ་བར་གཞན་གྱིས་བསོད་སྙོམས་ཕུན་སུམ་ཚོགས་པ་ཕུལ་བ་ལ། བྲམ་ཟེ་རིག་བྱེད་སློབ་པའི་འཁོར་ལྔ་བརྒྱ་དང་བཅས་པའི་ནང་ནས་བྲམ་ཟེའི་ཁྱེའུ་བཟང་པོ་དད་པ་ཅན་གཉིས་མ་གཏོགས་པ་ཐམས་ཅད་ཕྲག་དོག་ནས། དགེ་སྦྱོང་མགོ་རེག་འདི་དག་ནི། ནས་རུལ་པ་བཟའ་བར་འོས་པ་ཡིན་ནོ། ། ཞེས་སྨྲས་སོ། ། བྲམ་ཟེ་འཁོར་ལྔ་བརྒྱར་གཉིས་ཀྱིས་མ་ཚང་བ་ནི། ད་ལྟར་འཁོར་ལྔ་བརྒྱར་གཉིས་ཀྱི་མ་ཚང་བ་འདི་ཡིན་ནོ། ། བྲམ་ཟེའི་ཁྱེའུ་དད་པ་ཅན་གཉིས་ནི། མཆོག་ཟུང་གཅིག་ལྷའི་བདུད་རྩི་སོགས་འདི་ཡིན་ནོ། ། ཞེས་གསུངས་སོ། །
དེ་འདིར་ངེས་དོན་མིན་ཏེ། ཐབས་དེས་འདུལ་བ་ཡི་སྐྱེ་བོ་སོགས་ཏེ། དེའི་དགོངས་གཞི་དགེ་སློང་ལྔ་བརྒྱའི་ནང་ནས་བཞི་བཅུ་ནི་འདོད་པ་ལ་སྤྱོད་པ་དང་།

སྡུག་བསྔལ་བའི་མཚན་མ་ལ་སྤྱོད་པ་དེ་དག་གིས་ཟས་བཟང་པོ་ཟོས་པར་གྱུར་ན་འདོད་པ་དང་ལྡན་པར་འགྱུར་ལ། དེ་དག་གིས་ཟས་ངན་པ་མ་ཟོས་ན་འདོད་ཆགས་སྲབ་པར་མི་འགྱུར་བ་ལ་དགོངས། དགོས་པ་འཁོར་གྱི་དགེ་སློང་ལྔ་བརྒྱ་པོ་དེ་གདུལ་བའི་ཕྱིར་དང་། རྟར་གྱུར་པའི་བྱང་ཆུབ་སེམས་དཔའ་ལྔ་བརྒྱ་ཡོངས་སུ་སྨིན་པར་བྱ་བའི་ཕྱིར་ཡིན། དངོས་ལ་གནོད་བྱེད་ནི། སྟོན་པས་ལས་ངན་གྱི་འབྲས་བུ་ཟད་པར་སྤངས་པའི་ཕྱིར་དང་། ཟས་ཅི་གསོལ་ཡང་རོ་དྲོ་བའི་མཆོག་དང་ལྡན་པའི་ཕྱིར། དེ་ལྟར་ཡིན་པར་ཐབས་ལ་མཁས་པའི་མདོ་སྡེ་ལྟོས་ཏེ། དེ་ཉིད་ལས། རྟ་ལྔ་བརྒྱ་པོ་དེ་དག་བྱང་ཆུབ་སེམས་དཔའི་ཐེག་པ་ལ་ཞུགས་པ་སྔོན་གྱི་རྒྱལ་བ་ལ་བྱ་བ་བྱས་པ་ཤ་སྟག་ཡིན་ཀྱང་། སྡིག་གྲོགས་ཀྱི་དབང་གིས་སྡིག་པའི་ལས་བྱས་པས་དུད་འགྲོའི་སྐྱེས་གནས་སུ་སྐྱེས་ཤིང་།
དེ་དག་གི་ནང་ནས་རྟ་ཅང་ཤེས་གཅིག་ཡོད་པ་ནི། བྱང་ཆུབ་སེམས་དཔའ་ཉི་མའི་སྙིང་པོ་ཞེས་བྱ་བ་ཡིན་ལ། དེ་དག་ཡོངས་སུ་ཐར་པར་བྱ་བའི་ཕྱིར་སྨོན་ལམ་གྱི་དབང་གིས་དེར་སྐྱེས་སོ། ། དེ་བཞིན་གཤེགས་པས་རྟ་དེ་དག་གི་དོན་དུ་དབྱར་གནས་པར་ཞལ་གྱིས་བཞེས་ཏེ་རྟ་ལྔ་བརྒྱ་པོ་དེ་དག་གི་རྟ་ཆས་ཀྱི་ནས་ཕྱེད་ཕྱེད་དག་ནི། དགེ་སློང་དག་ལ་འབུལ། ཕྱེད་ཕྱེད་ནི་རྟ་དེ་ཉིད་ཟའོ། ། རྟ་ཅང་ཤེས་ཀྱིས་རྟ་ཆས་ཕྱེད་དེ་བཞིན་གཤེགས་པ་ལ་དབུལ། ཕྱེད་ཅང་ཤེས་དེ་ཉིད་ཟ་ཞིང་། རྟ་ལྔ་བརྒྱ་པོ་དེ་དག་རྟའི་སྐད་ཀྱིས་སྡིག་པ་བཤགས་པ་དང་། སངས་རྒྱས་འཁོར་བཅས་ལ་ཕྱག་འཚལ་དུ་ཡང་བཅུག་གོ །
དེ་ནས་རྟ་དེ་དག་གིས་དེ་ལྟར་བྱས་པས་དུས་ནམ་ཞིག་ན་ཤི་འཕོས་ཏེ་དགའ་ལྡན་གྱི་ལྷར་སྐྱེས་ནས་སངས་རྒྱས་ལ་བཀུར་བསྟི་བྱས་སོ། ། དེས་ན་རྟ་དེ་དག་འདུལ་བར་བྱ་བའི་ཕྱིར་དང་། སེམས་ཅན་གང་དག་དགེ་སྦྱོང་དང་། བྲམ་ཟེ་ཚུལ་ཁྲིམས་དང་ལྡན་པ་དག་མགྲོན་དུ་གཉེར་ནས་སེམས་རྣམ་པར་གཡེང་པས་རི་མོ་མི་བྱེད་པ་དེ་དག་ལ་ལས་ཀྱི་ཉེས་པ་བསྟན་པའི་ཕྱིར་དང་། དགེ་སློང་ལྔ་བརྒྱ་དེ་དག་ལ་བཞི་བཅུ་འདོད་ཆགས་དང་། སྡུག་བསྔལ་པའི་མཚན་མ་སྤྱོད་པ་ཡིན་པས་དེ་དག་གི་ཟས་ངན་པ་ཟོས་པས་འདོད་ཆགས་ཀྱི་ཀུན་ནས་ལྡང་བ་རྣམ་པར་བསལ་ནས་ཟླ་བ་གསུམ་པོ་དེའི་འོག་ཏུ་ཞག་བདུན་གྱིས་དགྲ་བཅོམ་པ་ཉིད་ཐོབ་པས་དགོས་པ་དེ་དག་གི་ཆེད་དུ་ཐབས་མཁས་པས་ཟླ་བ་གསུམ་དུ་རྟ་ཆས་རུལ་པ་གསོལ་བར་བསྟན་གྱི། ལས་ཀྱི་རྣམ་པར་སྨིན་པས་ནི་མིན་པར་གསུངས་སོ། ། ཡང་སྟོན་པ་ལ་བྲམ་ཟེའི་བུ་མོས་གཞོང་བུ་ལྟོ་བར་བཅིངས་ཏེ། དགེ་སྦྱོང་ཁྱོད་ཀྱི་ཁོ་མོ་སྦྲུམ་པར་བྱས། ཞེས་སོགས་བཀུར་པ་བཏབ་པ་ནི།
ཐུབ་པའི་སྐུ་ཚེ་སྔ་མ་ལ། ཡུལ་གྲུ་འཛིན་དུ། གཡོ་ཅན་པདྨའི་རྩ་ལག་ཞེས་བྱ་བར་གྱུར་པའི་ཚེ་སྨད་འཚོང་མ་བཟང་མོ་དང་། འདུས་བྱས་པ་ལས། སྐྱེས་པ་གཞན་གྱིས་དབང་གྱུར་པ་ལ་ཕྲག་དོག་ནས་བཟང་མོ་བསད་ནས་ཆགས་ཁྲོད་དུ་སོང་སྟེ། རལ་གྲི་ཁྲག་ཅན་དྲང་སྲོང་མདོག་ནག་ཏིང་ངེ་འཛིན་བསྒོམ་པའི་དྲུང་དུ་བོར་བ་ཡི་ལས་ངན་གྱི་འབྲས་བུ་སྨིན་པ་ཡིན་པར་འདུལ་བ་ལུང་ལས་གསུང་སྟེ། ཡུལ་གྲུ་འཛིན་དུ། སྨད་ཚོང་མ་བཟང་མོ་ཞེས་བྱ་བ། སྐྱེས་བུ་གཡོ་ཅན་པདྨའི་རྩ་ལག་གིས་བསད་ནས་རལ་གྲི་ཁྲག་ཅན་དྲང་སྲོང་མདོག་ནག་གི་དྲུང་དུ་བོར་ནས་སོང་ངོ་། ། དེའི་རྣམ་པར་སྨིན་པས་ང་ལོ་མང་པོར་དམྱལ་བར་སྐྱེས།
ལས་ཀྱི་ལྷག་མས་ད་ལྟ་ཡང་། བྲམ་ཟེའི་བུ་དྲེགས་མས་གཞོང་བུ་ལྟོ་བར་བཅིངས་ཏེ། དགེ་སྦྱོང་ཁྱོད་ཀྱིས་ཁོ་མོ་སྦྲུམ་པར་བྱས་ཀྱི་ཁོ་མོ་ལ་ཟས་དང་། གོས་བྱིན་ཅིག་ཅེས་བཀུར་པ་བཏབ་པར་གྱུར་ཏོ། ། ཞེས་གསུང་པ་ནི། ཐབས་དེས་འདུལ་བ་ཡི་སྐྱེ་བོ་ལ་དགོངས་གཞི། དགོས་པ། དངོས་ལ་གནོད་བྱེད། གསུམ་ཚང་བ་ཡི་དབང་གིས་དྲང་དོན་དུ་གསུང་པ་ཡིན་ཏེ། དེ་ལྟར་ཐབས་ལ་མཁས་པའི་མདོ་སྡེ་ལས།
ཕྱི་མའི་དུས་ན་བསྟན་པ་འདི་ལ་རབ་ཏུ་བྱུང་བའི་དགེ་སློང་གང་ལ་ཡང་དག་པ་མིན་པའི་བཀུར་པ་བཏབ་པས་དེ་དག་འགྱོད་པ་དང་། སེམས་ཞུམ་པར་འགྱུར་ཞིང་། ཉམས་པ་ལ་འཇུག་པར་འགྱུར་བ་དེ་དག་འདི་སྐད་དུ། དེ་བཞིན་གཤེགས་པ་དཀར་པོའི་ཆོས་ཐམས་ཅད་དང་ལྡན་པ་དེ་དག་ཀྱང་བཀུར་པས་མཉེས་པར་གྱུར་ན་བདག་ལྟ་སྨྲོས་ཀྱང་ཅི་དགོས་ཞེས་དེ་བཞིན་གཤེགས་པ་རྗེས་སུ་དྲན་པར་བྱེད་ཅིང་བཀུར་པ་དེ་ཟིལ་གྱིས་གནན་ནས་ཚངས་པར་སྤྱོད་པ་ཡོངས་སུ་དག་པ། ཡོངས་སུ་བྱང་བ། སྤྱོད་པར་འགྱུར་བ་དང་། སྡོམ་པ་ལ་སྤྱོད་པར་འགྱུར་བར་བྱ་བའི་ཕྱིར། ཐབས་ལ་མཁས་པས་བཀུར་པ་མཉེས་པར་བསྟན་གྱི། ལས་ཀྱི་རྣམ་པར་སྨིན་པས་མ་ཡིན་པར་གསུངས་པ་ལ་ལྟོས། ཡང་ད་ལྟ་ལྷ་སྦྱིན་གྱིས་དགེ་འདུན་འཁོར་ལོའི་དབེན་གྱི་རྒྱུ་ནི།
ཐུབ་པའི་སྐུ་ཚེ་སྔ་མར་རིག་བྱེད་སྨྲ་བའི་དྲང་སྲོང་ཞིག་ཏུ་གྱུར་པའི་ཚེ། རིག་བྱེད་སྨྲ་བའི་དྲང་སྲོང་རིན་པོ་ཆེ་འཁོར་མང་པོ་དང་ལྡན་པ་ཞིག་ཡོད་པའི་འཁོར་རྣམས་རང་གི་ཕྱོགས་སུ་ཁ་དྲང་པ་ཡི་ལས་ངན་གྱི་འབྲས་བུ་སྨིན་པར་འདུལ་བ་ལུང་ལས་གསུངས་ཏེ། སྔོན་རིག་བྱེད་སྨྲ་བའི་དྲང་སྲོང་འཁོར་བྲམ་ཟེ་མང་པོ་དང་ལྡན་པ་ཞིག་ཡོད་པ་ལ་དྲང་སྲོང་གཅིག་གིས། གཅིག་ཤོས་ཀྱི་འཁོར་རྣམས་རིམ་གྱིས་ཁ་དྲངས་ཏེ། ལན་དུ་མར་ཟློག་ཀྱང་མ་ཉན་པས་གཅིག་ཤོས་ཁྲོས་པར་གྱུར་ཏེ། ངས་ཀྱང་ཁྱོད་བྱང་ཆུབ་ཐོབ་པའི་ཚེ། འཁོར་རྣམས་ཁ་དྲང་བར་བྱའོ། ། ཞེས་སྨོན་ལམ་བཏབ་པས་ད་ལྟ་ལྷ་སྦྱིན་གྱིས་དགེ་འདུན་འཁོར་ལོའི་དབེན་བྱས་པ་ཡིན་ནོ། ། ཞེས་གསུངས་པ་ནི། དེས་འདུལ་བའི་སྐྱེ་བོ་ལ་དགོངས་པ་སོགས་ཆོས་གསུང་བའི་དབང་གིས་དྲང་དོན་དུ་ཡིན་གྱི་ངེས་པའི་དོན་མིན་ཏེ་དེ་ལྟར་ཐབས་ལ་མཁས་པའི་མདོ་སྡེ་ལྟོས་ཏེ།
དེར་རྒྱས་པར་འབྱུང་བའི་ཕྱིར་རོ། ། གཞན་ཡང་། འདུལ་བ་ལུང་ལས། སྔོན་སྨན་པ་ཞིག་གིས་ཁྱིམ་བདག་གཅིག་གི་བུའི་ནད་ལན་གསུམ་དུ་གསོས་པར་བྱས་ཀྱང་། རྔན་པ་མ་བྱིན་པས། ཞེ་སྡང་དྲག་པོས་བུ་འདི་ན་ན། སྨན་མིན་པ་བྱིན་ནས་ནང་ཁྲོལ་རྣམས་དུམ་བུ་དུམ་བུར་འཛག་པར་བྱའོ། ། སྙམ་ནས་དེ་ལྟར་བྱས་པའི་ལས་ཀྱི་ལྷག་མས་ད་ལྟ་ཡང་བཅོམ་ལྡན་འདས་ཁྲུ་བའི་ནད་ཀྱིས་ཐེབས་སོ་ཞེས་དང་། ཡང་ཉ་པའི་བུ་གཅིག་གིས། ཉ་གསད་པ་ལ་དགའ་བ་སྐྱེས་པའི་ལས་ཀྱི་རྣམ་པར་སྨིན་པས།
ལོ་མང་པོར་ཀླད་ནད་ཅན་དུ་གྱུར་ནས། ད་ལྟ་ཡང་ལས་ཀྱི་ལྷག་མས་འཕགས་སྐྱེས་པོས་ཤཱཀྱ་རྣམས་བསད་པ་ན། བཅོམ་ལྡན་འདས་ཀླད་ནད་དྲག་པོས་ཐེབ་པར་གྱུར་ཏོ། ། ཞེས་པ་ལ་སོགས་པ་རྣམས་ཐུབ་པའི་སྐུ་ཚེ་སྔ་མ་ཡི་ལས་ངན་གྱི་འབྲས་བུ་སྨིན་པ་ཡིན་པར་འདུལ་ལུང་ལས་གསུང་པ་ནི། ཐབས་དེས་འདུལ་བ་ཡི་སྐྱེ་བོ་ལ་དགོངས་པའི་དབང་གིས་དྲང་དོན་དུ་གསུང་པ་ཡིན་གྱི། ངེས་པའི་དོན་མིན་ཏེ། དེ་ལྟར་དུ་ཐབས་ལ་མཁས་པའི་མདོ་སྡེ་ལྟོས་ཏེ། གསལ་བར་འབྱུང་བས་སོ། ། འདིར་ལུང་རྣམས་ཀྱི་ཚིག་སྣ་བསྡུས་ནས་གསུངས་སོ། ། ཧྲིལ་དྲིལ་ན།
སྔོན་དེད་དཔོན་སྙིང་རྗེ་ཆེན་པོར་གྱུར་པ་ཡི་ཚོང་པ་གཡོ་ཅན་བསད་པ་ཡི་ལས་ཀྱིས་རྫོགས་པའི་སངས་རྒྱས་ཀྱི་ཞབས་ལ་སེང་ལྡེང་གི་ཚལ་པ་ཟུག་པ་དང་། སྔོན་ཁྱེའུ་བླ་མར་གྱུར་པའི་ཚེ་དགེ་སྦྱོང་མགོ་རེག་ལ་བྱང་ཆུབ་ག་ལ་ཡོད་ཅེས་སྨྲས་པ་ཡི་ལས་ཀྱིས་ལོ་དྲུག་ཏུ་དཀའ་བ་སྤྱད་དགོས་པ་དང་། སངས་རྒྱས་རྣམ་གཟིགས་ཀྱི་ཉན་ཐོས་ལ་རྟ་ཆས་རུལ་པ་སྙོད་རྒྱུ་ཞེས་སྨྲས་པའི་ལས་ཀྱིས་རྟ་ཆས་རུལ་པ་གསོལ་བ་དང་། པདྨའི་རྩ་ལག་ཏུ་གྱུར་པའི་ཚེ་སྨད་འཚོང་མ་བཟང་མོ་བསད་པའི་རལ་གྲི་དྲང་སྲོང་མདོག་ནག་གི་དྲུང་དུ་བཞག་པའི་ལས་ཀྱིས་སྟོན་པ་ལ་བྲམ་ཟེའི་བུ་མོ་དྲེགས་མས་དགེ་སྦྱོང་ཁྱོད་ཀྱིས་ཁོ་མོ་སྦྲུམ་ཞེས་སོགས་ཀྱི་བཀུར་པ་བཏབ་པ་དང་། རིག་བྱེད་སློབ་པའི་བྲམ་ཟེར་གྱུར་པའི་ཚེ། རིག་བྱེད་སྨྲ་བའི་བྲམ་ཟེ་གཞན་གྱི་འཁོར་ཁ་དྲང་པའི་ལས་ཀྱིས་ད་ལྟ་ལྷ་སྦྱིན་གྱིས་དགེ་འདུན་དབེན་གྱི་རྒྱུ་བྱེད་པ་ལ་སོགས་པ་ཐུབ་པའི་སྐུ་ཚེ་སྔ་མ་ཡི་ལས་ངན་གྱི་འབྲས་བུ་སྨིན་པ་ཡིན་པར་འདུལ་ལུང་ལས་གསུངས་པ་ནི་ཆོས་ཅན། ཁྱོད་ཉན་ཐོས་འདུལ་བའི་སྐབས་སུ་སྒྲ་ཇི་བཞིན་དུ་ཁས་ལེན་ཀྱང་། ཐེག་པ་ཆེན་པོའི་སྐབས་སུ་མིན་ཏེ། ཁྱོད་དེས་འདུལ་བ་ཡི་སྐྱེ་བོ་ལ་དགོངས་གཞི། དགོས་པ།
དངོས་ལ་གནོད་བྱེད་གསུམ་ཚང་བའི་དབང་གིས་དྲང་དོན་དུ་གསུངས་པ་སྟེ། ངེས་དོན་མིན་པར། གསང་ཆེན་ཐབས་ལ་མཁས་པའི་མདོ་སྡེ་ལྟོས་ཏེ། གསལ་བར་འབྱུང་བའི་ཕྱིར་རོ། ། དེ་ལ་ཁྱབ་པ་ཡོད་དེ། གོང་གི་ཐབས་ལ་མཁས་པའི་མདོ་སྡེ་དེ་ནི་ངེས་དོན་གྱི་མདོ་སྡེ་ཡིན་པས་ཡིད་རྟོན་པ་དང་། འདུལ་བ་ལུང་དེ་ནི་གཙོ་བོར་དྲང་བའི་དོན་ཡིན་པས་ཡིད་མ་རྟོན་ཏེ། དཀོན་བརྩེགས་ཀྱི་བྱང་ཆུབ་སེམས་དཔའི་སྡེ་སྣོད་ལས། དེ་ལ་བྱང་ཆུབ་སེམས་དཔའི་རྟོན་པ་འདི་བཞི་སྟེ། བཞི་གང་ཞེ་ན།
འདི་ལྟ་སྟེ། དོན་ལ་རྟོན་གྱི་ཚིག་འབྲུ་ལ་མིན་པ་དང་། ཡིད་ཤེས་ལ་རྟོན་གྱི་རྣམ་ཤེས་ལ་མིན་པ་དང་། ངེས་པའི་དོན་གྱི་མདོ་སྡེ་ལ་རྟོན་གྱི་དྲང་བའི་དོན་ལ་མིན་པ་དང་། ཆོས་ལ་རྟོན་གྱི་གང་ཟག་ལ་མིན་པའོ། ། ཞེས་གསུངས་སོ། ། དེ་ལ་ཡེ་ཤེས་དང་། རྣམ་ཤེས་ནི། འཇིག་རྟེན་ལས་འདས་མ་འདས་དང་། ཚིག་འབྲུ་ནི།
སྒྲ་ཇི་བཞིན་པ་དང་། དོན་ནི་རིགས་པས་གྲུབ་པ་དང་། གང་ཟག་ནི་གནས་བརྟན་རྒན་རབས་སོགས་དང་། ཆོས་ནི་གསུང་རབ་བོ། ། ཞེས་ཨ་བྷ་ཡ་ཀ་རས་བཤད་དོ། ། ཞེས་གསུངས་སོ། ། གཉིས་པ་ལ་གཉིས་ཏེ། ཐལ་བ་གསུམ་འགོད་པ། ཕྱི་མ་རྒྱས་པར་བཤད་པའོ། ། དང་པོ་ནི།
གལ་ཏེ་རྫོགས་པའི་ཞེས་སོགས་རྐང་པ་ལྔ་སྟེ། གལ་ཏེ་རྫོགས་པའི་སངས་རྒྱས་ལ་སེང་ལྡེང་ཚལ་པ་ཟུག་པ་སོགས་ལས་ངན་གྱི་འབྲས་བུ་སྨིན་པ་བདེན་པ་ངེས་དོན་ཡིན་ན་ནི། བསོད་ནམས་ཀྱི་ཚོགས་ཀྱིས་སྟོབས་སོགས་ཡོན་ཏན་མཐའ་དག་རྫོགས་ཤིང་། ཡེ་ཤེས་ཀྱི་ཚོགས་ཀྱིས་སྒྲིབ་གཉིས་བག་ཆགས་དང་བཅས་པ་སྤངས་པ་དོན་མེད་ཅིང་། དེར་མ་ཟད་སྤྱོད་འཇུག་ལས། ཉོན་མོངས་མེད་ཀྱང་དེ་དག་ལ། ། ལས་ཀྱི་ནུས་པ་མཐོང་བ་ཡིན། ། ཞེས་ལྷག་བཅས་དགྲ་བཅོམ་པ་དེ་དག་ལ། ཁམས་གསུམ་ལ་སྤྱོད་པའི་ཉོན་མོངས་སྤངས་ནས་མེད་ཀྱང་། སྔ་མའི་ལས་ཀྱི་ནུས་པ་སྡུག་བསྔལ་དང་ལྡན་པར་མཐོང་བ་ཡིན་ཞེས་པ་ལྟར་ལྷག་བཅས་མྱང་འདས་ལ་གནས་པའི་ཉན་ཐོས་དགྲ་བཅོམ་པ་དང་ཡང་འདྲ་བར་འགྱུར་བ་དང་།
ཆོས་སྐུ། ལོངས་སྐུ། སྤྲུལ་སྐུ་གསུམ་གྱི་རྣམ་གཞག་བྱར་མི་རུང་བར་འགྱུར་རོ། ། གཉིས་པ་ལ་བཞི་སྟེ། སྤྲུལ་གཞི་ངོས་བཟུང་བ། སྤྲུལ་པ་ངོས་བཟུང་བ། ཇི་ལྟར་སྤྲུལ་བའི་ཚུལ། སྐབས་ཀྱི་དོན་ལ་སྦྱར་བའོ། ། དང་པོ་ནི། དེ་ཡི་འཐད་པ།
ཞེས་སོགས་ཚིགས་བཅད་གཅིག་སྟེ། ལས་ངན་གྱི་འབྲས་བུ་སྤྲུལ་པའི་སྐུ་ལ་སྨིན་ན། སྐུ་གསུམ་གྱི་རྣམ་གཞག་བྱར་མི་རུང་བར་འགྱུར་ཏེ། དེ་ལྟར་ན། སྤྲུལ་སྐུའི་སྤྲུལ་གཞིར་གྱུར་པའི་ལོངས་སྐུ་མེད་དགོས་པའི་ཕྱིར་རོ། ། དེ་ཡི་འཐད་པ་བཤད་ཀྱིས་ཉོན་ཏེ། ཚོགས་གཉིས་རྫོགས་པའི་དང་པོའི་སངས་རྒྱས་ནི་འོག་མིན་སྟུག་པོ་བཀོད་པར་སངས་རྒྱས་པའི་ངེས་པ་ལྔ་ལྡན་གྱི་ལོངས་སྤྱོད་རྫོགས་པའི་སྐུ་ཉིད་ཡིན་པའི་ཕྱིར། ངེས་པ་ལྔ་ལ། གནས་ངེས་པ་འོག་མིན་ཁོ་ནར་བཞུགས་པ། ངོ་བོ་ངེས་པ་མཚན་དང་དཔེ་བྱད་ཀྱིས་སྤྲས་པ་ཁོ་ན།
འཁོར་ངེས་པ་ས་བཅུའི་བྱང་སེམས་ཁོ་ནས་བསྐོར་བ། དུས་ངེས་པ་འཁོར་བ་ཇི་སྲིད་མ་སྟོང་བར་དུ་བཞུགས་པ། ཆོས་ངེས་པ་ཐེག་པ་ཆེན་པོའི་ཆོས་ཁོ་ན་གསུང་པ་སྟེ། མངོན་རྟོགས་རྒྱན་ལས། མཚན་ནི་སུམ་ཅུ་རྩ་གཉིས་དང་། ། དཔེ་བྱད་བརྒྱད་ཅུའི་བདག་ཉིད་འདི། ། ཐེག་ཆེན་ཉེ་བར་ལོངས་སྤྱོད་ཕྱིར། ། ཐུབ་པའི་ལོངས་སྤྱོད་རྫོགས་སྐུར་བཞེད། ། ཞེས་གསུངས་པའི་ཕྱིར་རོ། ། སྤྱིར་འོག་མིན་ལ།
གནས་གཙང་མའི་རིགས་ཀྱི་ལྷའི་གནས་འོག་མིན་དང་། ལྷ་དབང་ཕྱུག་ཆེན་པོའི་གནས་འོག་མིན་དང་། ལོངས་སྤྱོད་རྫོགས་སྐུའི་གནས་འོག་མིན་སྟུག་པོ་བཀོད་པ་རྣམས་ཡོད་དེ། སློབ་དཔོན་ཀཱ་མ་ལ་ཤི་ལས། འོག་མིན་ཞེས་བྱ་བ་ནི། ལྷ་དག་གི་སྟེ། དེ་དག་གི་ཕྱོགས་གཅིག་ན་གནས་གཙང་མའི་རིགས་ཀྱི་ལྷ་རྣམས་ཡོད་དོ། ། དེར་འཕགས་པ་ཉིད་འབའ་ཞིག་གནས་སོ། ། དེ་དག་གི་སྟེང་ན་དབང་ཕྱུག་ཆེན་པོའི་གནས་ཞེས་བྱ་བ་ཡོད་དེ། དེར་ས་བཅུ་པ་ལ་བཞུགས་པའི་བྱང་ཆུབ་སེམས་དཔའ་སྲིད་པ་ཐ་མ་པ་ཁོ་ན་སྐྱེ་བ་བཞེས་པ་ཡིན་ལ།
འདིར་ནི་དེ་ལྟ་བུའི་སྤྲུལ་པ་དམིགས་པ་ཡིན་ནོ། ། ཞེས་བཤད་པའི་ཕྱིར། གནས་དེ་ཉིད་ལ་སྤྲུལ་པའི་སྐུའི་གནས་འོག་མིན་ཞེས་ཀྱང་ཟེར་ཏེ། འཕགས་པ་འདའ་ཀ་ཡེ་ཤེས་ལས། བཅོམ་ལྡན་འདས་འོག་མིན་ལྷའི་རྒྱལ་པོའི་ཁང་བཟང་ན་བཞུགས་ཏེ། ཞེས་བཤད་པའི་ཕྱིར། མི་མཁས་པ་ཁ་ཅིག དབང་ཕྱུག་ཆེན་པོའི་གནས་འོག་མིན་ནི། ལོངས་སྤྱོད་རྫོགས་སྐུའི་གནས་འོག་མིན་དུ་འདོད་པ་མི་འཐད་དེ། དབང་ཕྱུག་ཆེན་པོའི་གནས་འོག་མིན་སྣོད་འཇིག་པ་ལ་རྟེན་པའི་འཇིག་རྟེན་གྱི་ཁམས་ཡིན།
ལོངས་སྤྱོད་རྫོགས་སྐུའི་གནས་འོག་མིན་ནི་མི་འཇིག་པའི་ཕྱིར། རྡོ་རྗེ་རྩེ་མོ་ལས། འོག་མིན་སྟུག་པོ་ཉམས་དགའ་བར། ། སྟུག་པོའི་ཞིང་ཁམས་འཇིག་པ་མེད། ། དེ་ན་སངས་རྒྱས་རྣམས་ཀྱི་ཆོས། ། རྫོགས་པར་ལོངས་སྤྱོད་ཚུལ་འདི་འབྱུང་། ། ཞེས་བཤད་པའི་ཕྱིར། འོ་ན་དེ་ལྟ་བུའི་གནས་དེ་ཇི་ལྟ་བུ་ཞེ་ན། འཕགས་པ་སངས་རྒྱས་ཕལ་པོ་ཆེ་ལས། འཇིག་རྟེན་གྱི་ཁམས་མི་མཇེད་ལ་སོགས་པའི་གནས་བསམ་གྱིས་མི་ཁྱབ་པ་ནང་དུ་ཚུད་པ་ནི་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པ་ཞེས་བྱ་བ་ཡིན་ནོ། །
དེ་ལྟ་བུ་བསམ་གྱིས་མི་ཁྱབ་པ་ནང་དུ་ཚུད་པ་ནི། འཇིག་རྟེན་གྱི་ཁམས་རྒྱ་མཚོ་ཞེས་བྱ་བ་ཡིན་ནོ། ། འཇིག་རྟེན་གྱི་ཁམས་རྒྱ་མཚོ་དེ་ནི། དེ་བཞིན་གཤེགས་པ་རྣམ་པར་སྣང་མཛད་ཡེ་ཤེས་གངས་ཅན་མཚོའི་ཕྱག་མཐིལ་ན་གནས་སོ། ། བཅོམ་ལྡན་འདས་དེ་བྱང་ཆུབ་སེམས་དཔའ་རྣམས་ཀྱི་འཁོར་དང་བཅས་པ་གང་ན་བཞུགས་པའི་གནས་དེ་ནི་སྟུག་པོ་བཀོད་པའི་ཞིང་ཁམས་ཞེས་བྱ། ཡང་དག་པར་རྫོགས་པའི་སངས་རྒྱས་ལོངས་སྤྱོད་རྫོགས་སྐུའི་གནས་ཡིན་ལ། དེའི་ནང་ན་གནས་པའི་དུམ་བུ་ཐམས་ཅད་ནི་སྤྲུལ་པའི་སྐུའི་སངས་རྒྱས་ཀྱི་གནས་ཡིན་ནོ། ། ཞེས་གསུང་པ་དང་། ཕྱག་ན་རྡོ་རྗེ་དབང་བསྐུར་བའི་རྒྱུ་དང་འཕགས་པ་མི་གཡོ་བའི་རྟོག་པ་ཆེན་པོ་ལས། དེ་ནས་བཅོམ་ལྡན་འདས་ཀྱིས་འཇིག་རྟེན་ཁམས་གཞི་དང་སྙིང་པོ་མེ་ཏོག་གིས་བརྒྱན་པ་ཐམས་ཅད་འོད་ཟེར་གྱིས་གང་བར་ཀུན་ཏུ་མཛད།
ཞེས་པ་དང་། དེ་ཉིད་འདུས་པའི་གླེང་གཞིར། བཅོམ་ལྡན་འདས་འོག་མིན་ལྷའི་རྒྱལ་པོའི་གནས་ན་བཞུགས་ཏེ། ཞེས་པའི་འགྲེལ་པར། སློབ་དཔོན་ཀུན་དགའ་སྙིང་པོས། འོག་མིན་གྱི་ལྷ་ཞེས་བྱ་བ་ནི། ཐོག་མའི་ལྷ་སྟེ། བཅོམ་ལྡན་འདས་རྣམ་པར་སྣང་མཛད་ཀྱི་སྲས་ཀྱི་མཐུ་བོ་ས་བཅུའི་བྱང་ཆུབ་སེམས་དཔའ་དེའི་གནས་ནི་ཐོག་མར་སངས་རྒྱ་བའི་གནས་སོ། ། ཞེས་གསུངས་པ་ལྟར་རོ། ། དེས་ན་འོག་མིན་སྟུག་པོ་བཀོད་པའི་གནས་ལ་ཞིང་ཁམས་ཞེས་བརྗོད་དེ།
དེ་མི་འཇིག་པའི་ཕྱིར་རོ། ། རྗེ་བཙུན་རྩེ་མོས། དེ་རྒྱུན་གྱིས་མི་འཇིག་པར་གསུངས་སོ། ། གསང་སྔགས་ལ་རྡོ་རྗེ་ལུས་ཀྱི་དབང་དུ་བྱས་པའི་འོག་མིན་ཀྱང་གསུངས་ཏེ། རྗེ་བཙུན་བི་རཱུ་པས། བླ་མ་རྡོ་རྗེ་འཆང་གི་སྐུ། ། འོག་མིན་བདེ་ཆེན་གནས་དེར་བསྒོམ། ། ཞེས་གསུངས་པས་སོ། ། སྤྲུལ་སྐུའི་གནས་ནི། འཇིག་རྟེན་གྱི་ཁམས་ཞེས་བྱ་སྟེ་དེ་ནི་སྣོད་འཇིག་པ་ལ་རྟེན་པའི་ཕྱིར་རོ། །
ཆོས་སྐུའི་ཞིང་ཁམས་ནི། རྒྱ་ཆེན་ནམ་མཁའ་དང་མཉམ་པ་ཡིན་ཏེ། དེ་ཉིད་འདུས་པ་ལས། བཅོམ་ལྡན་འདས་རྣམ་པར་སྣང་མཛད་ཆེན་པོ་ནམ་མཁའི་དབྱིངས་བཞིན་དུ་རྟག་ཏུ་བཞུགས་སོ། ། ཞེས་བཤད་པའི་ཕྱིར་རོ། ། གཉིས་པ་ནི། དེ་ཡི་སྤྲུལ་པའི། ཞེས་སོགས་རྐང་པ་གསུམ་སྟེ། ལོངས་སྐུ་དབང་པོའི་ཏོག་དེ་ཡི་སྤྲུལ་པའི་སྐུའི་མཆོག་གང་ནི། རྒྱལ་པོ་ཟས་གཙང་གི་སྲས་སུ་སྐུ་འཁྲུངས་ནས་འཛམ་བུ་གླིང་དུ་སངས་རྒྱ་བའི་ཚུལ་སྟོན་པ་ཡི་ཤཱཀྱ་སེང་གེ་འདི་ཉིད་ཡིན་ནོ། །
དེ་སྐད་དུ་ཡང་། ལང་ཀར་གཤེགས་པ་ལས། རིན་ཆེན་སྣ་ཚོགས་མཛེས་པ་ཡི། ། འོག་མིན་གནས་ནི་ཉམས་དགའ་བ། ། ཡང་དག་སངས་རྒྱས་དེར་སངས་རྒྱས། ། སྤྲུལ་པ་པོ་གཅིག་འདིར་སངས་རྒྱས། ། ཞེས་གསུངས་པའི་ཕྱིར་རོ། ། གསུམ་པ་ནི། འདི་ནི་གདུལ་བྱ་ཞེས་སོགས་རྐང་པ་བཅུ་གསུམ་སྟེ། མཆོག་གི་སྤྲུལ་སྐུ་དེ་ཡི་སྤྲུལ་པ་ཇི་ལྟ་བུ་སྙམ་ན།
ཤཱཀྱ་སེང་གེ་འདི་ནི། གདུལ་བྱའི་རྒྱུད་སྒྲིབ་པ་སྤངས་རུང་དང་། གཉེན་པོ་སྐྱེ་རུང་དུ་སྨིན་པར་བྱ་བའི་ཕྱིར། བྱ་རྒོད་ཕུང་པོ་སོགས་སུ་བཤགས་པ་དང་། དྲི་གཙང་ཁང་གི་ནང་དུ་ཏིང་ངེ་འཛིན་ལ་བཞུགས་པ་དང་། དགྲ་བཅོམ་པ་འོད་སྲུང་སོགས་ལ་ཁྱོད་ཀྱི་ཆོས་སྟོན་ཅིག་གསུངས་ནས་སྐུ་བསྙེས་ཏེ་མནལ་གཟིམ་པ་དང་། མུ་གེ་བྱུང་བའི་ཚེ་གྲོང་དུ་བསོད་སྙོམས་ལ་གཤེགས་པ་དང་། གྲོང་དཔོན་གྱི་བུ་གཅེར་བུ་པ་རལ་གྲི་ཐོགས་པ་ཞིག་གིས་ལོ་ཉེས་འདི་ལྟ་བུ་ལ་གོའུ་ཏ་མ་ཁྱོད་འཁོར་མང་པོ་དང་ལྡན་པ་གྲོང་ཁྱེར་དུ་འོངས་ནས་ཁྱིམ་རྣམས་ཕུང་བར་བྱེད་པ་ཡིན་ནམ་ཞེས་ཟེར་ཞིང་ལམ་བཀག་པར་གྱུར་པ་ན། ངས་བསྐལ་པ་དགུ་བཅུ་རྩ་གཅིག་ཚུན་ཆད་དྲན་ཏེ། ཟས་སྨིན་པ་གཏེར་དུ་བཞུགས་པའི་ཕྱིར་ཁྱིམ་འགའ་ཞིག་ལའང་གནོད་པའི་ལས་མི་དྲན་ཞེས་གསུངས་པ་དང་།
ས་ལའི་གྲོང་ཁྱེར་དུ་བསོད་སྙོམས་མ་རྙེད་པར། ལྷུང་བཟེད་སྟོང་པར་བྱོན་པ་དང་། རྒྱལ་བུ་རྒྱལ་བྱེད་ཀྱི་ཚལ། ཁྱིམ་བདག་མགོན་མེད་ཟས་སྦྱིན་གྱི་ཀུན་དགའ་ར་བ་སོགས་སུ་བསོད་སྙོམས་མང་དུ་རྙེད་པ་དང་། ལྷ་བྱིན་སོགས་དགྲ་དང་། སྲས་སྒྲ་གཅན་འཛིན་སོགས་ཉེ་དུའི་འབྲེལ་པ་དང་། འབྲོག་གནས་སུ་ལག་བརྒྱུད་འབྲོག་གནས་འདུལ་བའི་ཕྱིར་བྱོན་པའི་ཚེ། ས་གཞི་བ་ལང་མང་པོའི་རྨིག་པའི་རྗེས་ལྟར། རད་རོད་ཅན་དུར་པ་དང་། སྡིག་ཅན་འཕགས་སྐྱེས་པོས་ཤཱཀྱ་མང་པོ་བསད་པའི་ཚེ།
ས་ཕྱོགས་ཉམས་མི་དགའ་བ་རྡོ་བའི་རང་རོང་ཅན་དུ་ལོ་འདབ་མེད་པའི་ཤིང་སྐམ་པོ་ལ་བརྟེན་ཏེ་འོ་རྒྱལ་པོར་གཟིམ་པ་དང་། ཀླུའི་རྒྱལ་པོ་མ་དྲོས་པས་གདན་དྲངས་པའི་དུས་ལྟ་བུ་རེས་འགའ་སྙུང་བར་གཤེགས་པ་དང་། གྲོང་ཁྱེར་བཟང་བྱེད་ན་གནས་པའི་མུ་སྟེགས་བྱེད་རྣམས་ཀྱིས་དགེ་སྦྱོང་གོའུ་ཏ་མ་འཁོར་དང་བཅས་པ་ལ་ལར་སྤུ་གྲིའི་སེར་བ་དག་འབེབས་ཤིང་འོངས་ནས་ཁྱེད་ཅག་ལ་འགའ་ཞིག་ནི་བུ་མེད་པར་བྱེད། འགའ་ཞིག་ནི་ཁྱོ་མེད་པར་བྱེད་དོ། ། ཞེས་དང་། དགེ་སྦྱོང་གོའུ་ཏ་མ་སྐྱེས་ཏེ་ཞག་བདུན་ནས་མ་ཤི་བར་གྱུར། ཕ་མའི་ངག་ཅག་སྟེ་ཡིད་མི་བདེ་བར་གྱུར་པས་ཕ་མ་ལ་བྱས་པ་མི་གཟོ་བ་ཡིན་ནོ། ། དགེ་སྦྱོང་གོའུ་ཏ་མས་སྒྱུ་མ་བསླབ་སྟེ་འཇིག་རྟེན་གྱི་ཁམས་བསླུས་སོ། ། ཞེས་པ་ལ་སོགས་པ་གཞན་གྱིས་བཀུར་པ་སྣ་ཚོགས་འདེབས་པ་དང་། གཉན་དུ་ཡོད་པར་ཆོ་འཕྲུལ་ཆེན་པོ་བསྟན་པ་དང་།
སེར་སྐྱར་ཡབ་སྲས་མཇལ་བ་དང་། གྲོང་ཁྱེར་གསལ་ལྡན་དུ་ལྷ་ལས་བབ་པ་དང་། སྟེང་རྒྱས་འོད་སྲུང་འཁོར་དང་བཅས་པ་བཏུལ་བ་དང་། སོར་མོའི་ཕྲེང་བ་དང་། རྒྱལ་པོ་གོ་པི་ན་འཁོར་བཅས་བཏུལ་བ་ལ་སོགས་པ་རེས་འགའ་སྙན་པའི་བ་དན་འཇིག་རྟེན་གསུམ་དུ་གྲགས་པ་དང་། རེས་འགའ་སྐུ་བདེ་བ་དང་། ཐུགས་དགེས་པར་སྤྱོད་པ་དང་། བར་མར་བཞུགས་པ་ལ་སོགས་པ་སྙན་པ་རྣམ་པ་སྣ་ཚོགས་སྟོན་པ་ནི་སྤྲུལ་པ་ཙམ་ཡིན་གྱི། སྤྲུལ་གཞིའི་གཟུགས་སྐུ་རང་རྒྱུད་པ་ནི་མིན་ནོ། ། འདིར།
སྤྲུལ་པ་ཡིན་གྱི་རང་རྒྱུད་མིན། ། གལ་ཏེ་སངས་རྒྱས་དངོས་ལ་ནི། ། ཞེས་སོགས་ཀྱི་སྐབས་སུ། ཁ་ཅིག སངས་རྒྱས་མཚན་ཉིད་པ་ཡེ་ཤེས་ཆོས་སྐུ་ཁོ་ན་ཡིན་གྱི། གཟུགས་སྐུ་དེ་མཚན་ཉིད་པ་མིན་པར་འདོད་པ་དང་། ཁ་ཅིག་ལོངས་སྐུ་སངས་རྒྱས་རང་རྒྱུད་པ་དང་དངོས་ཡིན་གྱི། སྤྲུལ་སྐུ་དེ་ལྟར་མིན་པར་འདོད་དོ། ། དང་པོ་མི་འཐད་དེ། རྗེ་བཙུན་ཆེན་པོས་ཊཱིཀྐ་གུར་རྒྱན་ལས།
གཟུགས་སྐུ་སངས་རྒྱས་མིན་པར་འདོད་པ་ལོག་རྟོག་གི་གཙོ་བོར་བྱས་ནས་དེ་འགོག་པར་གསུངས་པའི་ཕྱིར། གཉིས་པ་མི་འཐད་དེ། མགོན་པོ་བྱམས་པས། ཆོས་ཀྱི་སྐུ་ལས་མ་གཡོས་པར། ། སྤྲུལ་པའི་རང་བཞིན་སྣ་ཚོགས་ཀྱིས། ། སྐྱེ་བ་སྔོན་མར་སྐྱེ་བ་དང་། ། དགའ་ལྡན་གནས་ནས་འཕོ་བ་དང་། ། ལྷུམས་སུ་བཞུགས་དང་བལྟམས་པ་དང་། ། གཟོ་ཡི་གནས་ལ་མཁས་པ་དང་། ། བཙུན་མོའི་འཁོར་གྱིས་རོལ་པ་དང་། །
ངེས་འབྱུང་དཀའ་བ་སྤྱད་པ་དང་། ། བྱང་ཆུབ་སྙིང་པོར་གཤེགས་པ་དང་། ། བདུད་སྡེ་བཅོམ་དང་རྫོགས་པར་ནི། ། བྱང་ཆུབ་ཆོས་ཀྱི་འཁོར་ལོ་དག ། ཡོངས་སུ་མ་དག་ཞིང་རྣམས་སུ། ། སྲིད་པ་ཇི་སྲིད་གནས་པར་སྟོན། ། ཞེས་ཆོས་སྐུ་ལས་མ་གཡོས་བཞིན་དུ། སྐྱེ་བ་ལ་སོགས་པའི་མཛད་པ་རྣམས་སྟོན་པར་གསུངས་པའི་ཕྱིར་དང་། རིགས་པ་ནི། སྤྲུལ་སྐུ་རྣམས་སངས་རྒྱས་དངོས་ཡིན་ཏེ།
སྒྲིབ་པ་ཀུན་སྤངས། ཡོན་ཏན་ཀུན་རྫོགས་པ་ཡིན་པའི་ཕྱིར་རོ། ། ཁ་ཅིག་གཟུགས་སྐུ་རྣམས་སངས་རྒྱས་ཡིན་ཀྱང་། མཚན་དཔེ་དང་། གསུང་རྣམས་བེམ་པོ་ཡིན་པས་སངས་རྒྱས་དངོས་མིན་པར་འདོད་པ་ཡང་རིགས་པ་དེ་ཉིད་ཀྱི་ཁེགས་སོ། ། དེས་ན་སངས་རྒྱས་མཚན་ཉིད་པ་ལ། ངོ་བོ་ཉིད་སྐུ་སོགས་འདུས་མ་བྱས་དང་། སྟོབས་སོགས་འདུས་བྱས་ཤེས་པ་དང་། མཚན་དཔེ་ལ་སོགས་པའི་བེམ་པོ་དང་། གཟུགས་སྐུ་གང་ཟག་རྣམས་སུ་ཡོད་དོ། །
གཞུང་གི་སྒྲས་ཟིན་གྱི་སངས་རྒྱས་རང་རྒྱུད་པ་ནི། སྤྲུལ་གཞིའི་མཆོག་གི་སྤྲུལ་སྐུ་ཡིན་གྱི། དེའི་སྤྲུལ་པ་རྣམས་སྤྲུལ་གཞིའི་སངས་རྒྱས་དེ་མིན། ཞེས་ཟེར་དགོས་པ་འདྲ་སྟེ། གཞུང་འདི་རྣམས་འདི་ནི་གདུལ་བྱ་སྨིན་པའི་ཕྱིར། ཞེས་པ་ལ་འཕྲོས་པ་གང་ཞིག འདི་ནི་ཞེས་པའི་དོན། ལོངས་སྐུའི་སྤྲུལ་པ་ཤཱཀྱ་སེང་གེ་ལ་ངོས་འཛིན་པར་མཛད་པའི་ཕྱིར། བཞི་པ་ནི། གལ་ཏེ་སངས་རྒྱས་དངོས།
ཞེས་སོགས་རྐང་པ་བཅུ་སྟེ། རྒྱ་གལ་ཏེ་སངས་རྒྱས་དངོས་ལ་ནི། སེང་ལྡེང་གི་ཚལ་པ་ཟུག་པ་སོགས་ལས་ངན་གྱི་འབྲས་བུ་སྨིན་པར་འདོད་ན་ཡང་། ལོངས་སྤྱོད་རྫོགས་པའི་སྐུ་ཉིད་ལ་སྨིན་པར་རིགས་ཏེ། དེ་ཚོགས་གཉིས་རྫོགས་པའི་རྣམ་སྨིན་གྱི་འབྲས་བུར་གྱུར་པའི་སངས་རྒྱས་རང་རྒྱུད་པ་ཡིན་པའི་ཕྱིར་རོ། ། དེ་ལྟར་རིགས་ཀྱི་སྤྲུལ་པའི་སྐུ་ཤཱཀྱ་ཐུབ་པ་ལ་སོགས་ལ་སྨིན་པར་འདོད་པ་མུན་སྤྲུལ་ཡིན་ཏེ། དེ་སངས་རྒྱས་རང་རྒྱུད་པ་དེ་ཡི་སྤྲུལ་པ་ཙམ་ཡིན་པའི་ཕྱིར་རོ། ། དཔེར་ན། སྒྱུ་མའི་ལས་ངན་གྱི་འབྲས་བུ་སྒྱུ་མ་བྱེད་པའི་མཁན་པོ་ལ་འབྱུང་གིས། མཁན་པོ་དེས་སྤྲུལ་པའི་སྒྱུ་མའི་སྣང་བ་ལ་ནི་མི་འབྱུང་བ་བཞིན་ནོ། །
རྒྱུ་མཚན་དེས་ན། འདུལ་ལུང་ལས། སངས་རྒྱས་ལ་ལས་ངན་གྱི་འབྲས་བུ་སྨིན་པར་གསུང་པ་དྲང་དོན་དགོངས་པ་ཅན་ཡིན་པར་ཤེས་དགོས་སོ། ། མངོན་རྟོགས་རྒྱན་ལས། དེ་མཐའ་དེ་ཡི་རྣམ་སྨིན་ནི། ། ཞེས་སྐུ་གསུམ་ཀ་སྦྱོར་གཞི་བསྒོམ་པའི་རྣམ་སྨིན་གྱི་འབྲས་བུར་བཤད་པ་ནི། ཆོས་སྐུའི་ངང་ལས་ལོངས་སྐུ་སྟོན་ཅིང་། དེ་ལས་སྤྲུལ་པ་སྣ་ཚོགས་འགྱེད་པ་ལ་སྦྱོར་གཞི་བསྒོམ་པ་སྔོན་དུ་སོང་བ་དགོས་ཞེས་པའི་དོན་ཏེ། དཔེར་ན། སྒྱུ་མ་མཁན་གྱིས་སྒྱུ་མ་སྤྲུལ་བ་ལ།
སྤྲུལ་བ་པོ་ལས། སྐྱེས་པ་དགོས་པ་བཞིན་ནོ། ། ཞེས་གསུང་། མདོ་སེམས་ཀྱི་སྐབས་སུ་རྒྱུ་འབྲས་འདུས་བྱས་ཁོ་ན་ལ་འཇོག་ཀྱང་། དབུ་མ་པའི་སྐབས་སུ་ཐོབ་འབྲས་ཀྱིས་ཀྱང་འབྲས་བུའི་གོ་ཆོད་པས་ངོ་བོ་ཉིད་སྐུ་ཡང་འབྲས་བུར་ཁས་ལེན་ནོ། ། གསུམ་པ་ནི། འདི་ཡི་ལུང་དང་། ཞེས་སོགས་རྐང་པ་གསུམ་སྟེ། འདུལ་ལུང་ལས། སངས་རྒྱས་ལ་ལས་ངན་སྨིན་པར་གསུང་པ་དྲང་དོན་ཡིན་པ་དང་།
དྲང་དོན་གྱི་མདོ་སྒྲ་ཇི་བཞིན་དུ་ཁས་ལེན་དུ་མི་རུང་བ་འདི་ཡི་ལུང་དང་རིགས་པ་རྣམས་ནི། སློབ་དཔོན་དབྱིག་གཉེན་གྱི་རྣམ་བཤད་རིགས་པ་དང་ནི། སློབ་དཔོན་ལེགས་ལྡན་འབྱེད་ཀྱིས་མཛད་པའི་རྟོག་གེ་འབར་བ་ལ་སོགས་པ་མཁས་པའི་གཞུང་ལས་འབྱུང་བ་བཞིན་དུ་ཤེས་པར་གྱིས་ཏེ། རྣམ་བཤད་རིག་པ་ལས། ཀུན་ཏུ་སྣང་བའི་མདོ་ལས་ཀྱང་། སྒྲ་ཇི་བཞིན་དུ་འཛིན་ན་ཉེས་པ་ལྔ་ཡོད་དེ། ལྔ་གང་ཞེ་ན། མི་མོས་པའི་གནས་སུ་འགྱུར་བའི་ཉེས་པ་དང་། རྩ་བ་ཉམས་པའི་ཉེས་པ་དང་། གཞན་བསླུ་བར་བྱེད་པའི་ཉེས་པ་དང་།
སྟོན་པ་ལ་བཀུར་པ་འདེབས་པའི་ཉེས་པ་དང་། ཆོས་སྤོང་བར་བྱེད་པའི་ཉེས་པའོ། ། ཞེས་རང་གི་སྒྲས་བསྟན་པ་ཡིན་ནོ་ཞེས་དང་། རྟོག་གེ་འབར་བ་ལས། ཚིག་ལྷུག་པར་འབྱུང་བ་ཚིགས་བཅད་དུ་སྡེབ་པ་ནི། ཞིང་འདིར་ཐུབ་པའི་མཛད་པ་དག ། གལ་ཏེ་སྤྲུལ་པ་མ་ཡིན་ཞིང་། ། མདོ་སོགས་སྒྲ་ནི་ཇི་བཞིན་དུ། ། ཁས་ལེན་པ་ལ་འགལ་བ་ནི། ། རྒྱལ་སྲས་སྲིད་པ་ཐ་མ་པ། །
འདོད་པ་བརྟེན་ན་ཚུལ་ཁྲིམས་འཆལ། ། དེས་ན་སྦྱིན་པ་སོགས་ཀྱང་མེད། ། ཅེས་དང་། གནས་བརྟན་ཆེན་པོ་བ་ཀུ་ལ། ། ཁོ་བོ་བསྙེན་པར་རྫོགས་ནས་ལོ། ། བརྒྱད་ཅུ་ལོན་ཡང་མགོ་བོ་ཙམ། ། ན་བར་མ་དྲན་གང་ཡིན་པ། ། ཨ་རུ་ར་གཅིག་ནད་པ་ལ། ། སྦྱིན་པའི་འབྲས་བུ་ཉིད་ཡིན་ན། ། སངས་རྒྱས་སྦྱིན་པའི་མཐར་སོན་པ། །
སྐུ་ལ་ལས་ངན་ལས་བྱུང་བའི། ། བསྙུན་གྱིས་བཏབ་པའང་ཤིན་ཏུ་འགལ། ། ཞེས་དང་། གཞུང་དེ་གཉིས་ཀ་ལས། དགའ་ལྡན་གནས་ནས་འཕོ་བ་ན། ། ལྷ་རིགས་དྲུག་ལ་བཀའ་སྩལ་ནས། ། ཉོན་མོངས་དབང་གིས་སྐྱེ་བ་དང་། ། སྙོམས་འཇུག་དག་ལ་དབང་ཐོབ་འགལ། ། རྒ་ནད་འཆི་བ་མ་མཁྱེན་དང་། ། མུ་སྟེགས་བྱེད་ལས་ཐར་ལམ་འཚོལ། །
དཀའ་ཐུབ་དྲག་པོས་གདུང་བྱེད་པ། ། ཇི་ལྟ་བུར་ནི་འགལ་མི་འགྱུར། ། ཞེས་གསུངས་སོ། ། མདོ་སྡེ་རྒྱན་ལས། དོན་སྒྲ་ཇི་བཞིན་ཡོངས་རྟོགས་ན། ། བདག་ཉིད་སྙེམས་ཞིང་བློ་ཉམས་འགྱུར། ། ལེགས་པར་གསུང་པ་ཡང་སྤངས་ན། ། བརླག་འགྱུར་ཆོས་ལ་ཁོང་ཁྲོ་སྒྲིབ། ། ཞེས་དང་། དཀོན་བརྩེགས་ཀྱི་ཆོས་བཅུ་པའི་ལེའུ་ལས།
རིགས་ཀྱི་བུ་དེ་ལ་ཇི་ལྟར་ན་བྱང་ཆུབ་སེམས་དཔའ་དགོངས་ཏེ་གསུངས་པ་རྟོགས་པར་བྱ་བ་ལ་མཁས་པ་ཡིན་ཞེ་ན། རིགས་ཀྱི་བུ་འདི་ལ་བྱང་ཆུབ་སེམས་དཔའ་དེ་བཞིན་གཤེགས་པས་དགོངས་ཏེ་གསུངས་པའི་མདོ་སྡེ་ཟབ་མོ་གང་དག་ཡིན་པ་དེ་དག་ལ་སྒྲ་ཇི་བཞིན་ཁོ་ནར་མངོན་པར་ཞེན་པར་མི་བྱེད་པ་ཡིན་ཏེ། དེ་ལ་དེ་བས་དགོངས་ཏེ་གསུང་པ་དེ་དག་ཀྱང་གང་ཞེ་ན། འདི་ལྟ་སྟེ། དེ་བཞིན་གཤེགས་པས་ཉན་ཐོས་རྣམས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་ཏོ། ། ཞེས་གསུང་པ་ནི། དེ་ལྟར་མི་བལྟའོ། ། ཀུན་དགའ་བོ་ང་ནི་རོ་རྒྱབ་ནའོ་གསུངས་པ་ཡང་དེ་ལྟར་མི་བལྟའོ། ། ང་ནི་རྒས་འཁོགས་པ་ཡིན་གྱི་ངའི་བསྙེན་བཀུར་འཚོལ་ཅིག ཅེས་གསུང་པ་ཡང་དེ་ལྟར་མི་བལྟའོ། །
མོའུ་འགལ་གྱི་བུ་ཁྱོད་སོང་ལ་སྨན་པའི་རྒྱལ་པོ་འཚོ་བྱེད་ཀྱི་གམ་ནས་སྨན་ལོངས་ཤིག་དང་། ཟ་བར་བྱའོ། ། ཞེས་གསུང་པ་ཡང་དེ་ལྟར་མི་བལྟའོ། ། དེ་བཞིན་གཤེགས་པ་ནི་གཞན་མུ་སྟེགས་ཅན་ཀུན་ཏུ་རྒྱུ་བ་དག་དང་། ལྷན་ཅིག་ཏུ་ཚིག་གིས་རྩོད་པར་བྱེད་དོ། ། ཞེས་གསུང་པ་ཡང་དེ་ལྟར་མི་བལྟའོ། ། དེ་བཞིན་གཤེགས་པའི་ཞབས་ལ་སེང་ལྡེང་གི་ཚལ་པ་ཟུག་གོ་ཞེས་གསུང་པ་ཡང་དེ་ལྟར་མི་བལྟའོ། ། སྐྱེས་བུ་དམ་པ་མིན་པ་ལྷ་སྦྱིན་གྱིས་ཡུན་རིང་པོ་ནས་དེ་བཞིན་གཤེགས་པའི་གཤེད་མ་དང་། གཅུགས་ཅན་དང་། ཕྱིར་རྒོལ་བ་དགྲ་བོར་གྱུར་པ་ཡིན་ནོ། །
ཞེས་གསུང་པ་ཡང་དེ་ལྟར་མི་བལྟའོ། ། དེ་བཞིན་གཤེགས་པ་བསོད་སྙོམས་ཀྱི་ཕྱིར་བྲམ་ཟེའི་གྲོང་ས་ལ་ཅན་དུ་ཇི་ལྟར་ལྷུང་བཟེད་དཀྲུས་པས་ཞུགས་པ་བཞིན་དུ་ཕྱིར་བྱུང་ངོ་། ། ཞེས་གསུང་པ་ཡང་དེ་ལྟར་མི་བལྟའོ། ། བྲམ་ཟེའི་བུ་མོ་དྲེགས་མས་ཤིང་གི་གཞོང་བུ་ལྟོ་བར་བཅིངས་ཏེ་དེ་བཞིན་གཤེགས་པ་ལ་བཀུར་བ་བཏབ་བོ་ཞེས་གསུང་པ་ཡང་དེ་ལྟར་མི་བལྟའོ། ། དེ་བཞིན་གཤེགས་པ་ཉོན་མོངས་མེད་ཀྱི་ལྗོངས་སུ་དབྱར་གནས་ཞལ་གྱིས་བཞེས་པ་ན་ཟླ་བ་གསུམ་དུ་རྟ་ཆས་ཀྱི་ནས་གསོལ་ལོ། ། ཞེས་གསུང་པ་ཡང་དེ་ལྟར་མི་བལྟའོ། ། ཞེས་གསུངས་སོ། ། གསུམ་པ་ཉམས་ལེན་ཡེ་བཀག་ཡེ་གནང་ཡིན་པ་དགག་པ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། །
དང་པོ་ནི། འབྲི་ཁུང་པ་ཁ་ཅིག ཐེག་པ་ཆེ་ཆུང་གི་བསླབ་བྱ་ལ་གཅིག་ལ་བཀག་པ་ཐམས་ཅད་ལ་ཡེ་ནས་བཀག་པ་ཡིན་ཞིང་། གཅིག་ལ་གནང་བ་ཐམས་ཅད་ལ་ཡེ་ནས་གནང་བ་ཡིན་པར་འདོད་དོ། ། དགོངས་གཅིག་ཏུ། རྡོ་རྗེའི་གསུང་། སྤྱིར་བཀག་པ་ཐམས་ཅད་ཡེ་བཀག གནང་བ་ཐམས་ཅད་ཡེ་གནང་བྱ་བ་འདི་བཞུགས། དེ་ལ་བོད་རྒན་རྣམས་ནད་པ་ལ་ཆང་མ་གཏོགས་པ་བཅས་པ་མཐའ་དག་གིས་སྐྱོང་ཞེས་གསུངས་པ་དང་། བུད་མེད་ལ་རེག་པ་བཀག་པ་ལ་བུད་མེད་ཆུའི་ཁྱེར་བ་ན།
བོང་བའི་འདུ་ཤེས་ཀྱིས་རེག་པས་དག་པར་གསུང་པས། གནང་བཀག་གཅིག་ཏུ་མ་ངེས་ཞེས་ཟེར་བ་ལ། འདིར་ཞལ་སྔ་ནས། སྤྱིར་འཁོར་འདས་ཀྱི་གཤིས་ལ་དགེ་མི་དགེ་གཉིས་ཡོད་པ་ལས། ཆོས་ཐམས་ཅད་གནས་དང་གནས་མིན་པ་མཁྱེན་པའི་ཡེ་ཤེས་ལས་མི་འདའ་བ་དང་གཅིག མི་དགེ་བ་དང་འབྲེལ་བའི་ལས་ལ་སྡུག་བསྔལ་འབྱུང་བར་ངེས་པ་དང་གཉིས། བཅོམ་ལྡན་འདས་སེམས་ཅན་ལ་བུ་གཅིག་པ་བཞིན་བརྩེ་བར་དགོངས་ཀྱང་། འཇུག་ལྡོག་གི་ཚུལ་ཁྲིམས་ལ་མ་ཞུགས་ན་སྐྱོན་སྤངས་པ་དང་། ཡོན་ཏན་བསྒྲུབ་པའི་ཐབས་གཞན་མེད་པ་དང་གསུམ་པོ་འདིའི་གནད་ཀྱིས་ཡེ་བཀག་ཡེ་གནང་དུ་མི་འོང་ཁ་མེད་ཡིན། དང་པོ་གནང་བ་དེ་ཕྱིས་ཀྱང་གནང་སྟེ་བཀག་པ་མེད།
དང་པོ་བཀག་པ་དེ་ཕྱིས་ཀྱང་བཀག་ཏེ་གནང་བ་མེད། དཔེར་ན་ནད་པས་ཕྱི་དྲོའི་ཁ་ཟས་ལ་མ་ཆགས་པར་ནད་གསོ་བའི་མཐུན་རྐྱེན་དུ་འགྲོ་ཞིང་། སྨན་ལྟ་བུའི་འདུ་ཤེས་ཡོད་ན་བཀག་པ་མེད་ལ། དེ་ལྟ་བུའི་བསམ་པ་མེད་ན་གནང་བ་མེད་དོ། ། ཡུལ་བུད་མེད་ལ་ཆགས་སེམས་ཀྱིས་རེག་པ་དང་པོ་ནས་གནང་བ་མེད་པས་ཕྱིས་ཀྱང་གནང་བ་མེད། ས་དང་བོང་པའི་འདུ་ཤེས་ཀྱིས་རེག་པ་དང་པོ་ནས་བཀག་པ་མེད་ཅིང་། ཕྱིས་ཀྱང་བཀག་པ་མེད་པས། གནང་བཀག་གི་བྱེ་བྲག་གི་ཚུལ་དེ་དང་འདྲའོ། ། ཞེས་ཟེར་རོ། ། གཉིས་པ་ལ་གསུམ་སྟེ།
གནང་བཀག་ཐ་དད་དུ་བསྟན་པ། དེ་ལ་གནོད་པ་སྤང་བ། སྤྲུལ་པའི་གནང་བཀག་ཇི་ལྟར་བསྒྲུབ་པའི་ཚུལ་ལོ། ། དང་པོ་ལ་གསུམ་སྟེ། དམ་བཅའི་སྒོ་ནས་མདོར་བསྟན། འཐད་པའི་སྒོ་ནས་རྒྱས་པར་བཤད། དཔེའི་སྒོ་ནས་དོན་བསྡུ་བའོ། ། དང་པོ་ནི། ཡེ་བཀག་ཞེས་སོགས་རྐང་པ་དྲུག་སྟེ། ཐེག་པ་ཆེ་ཆུང་གི་བསླབ་བྱ་བཀག་པ་ཐམས་ཅད་ཡེ་བཀག་དང་།
གནང་བ་ཐམས་ཅད་ཡེ་གནང་ཡིན་ཞེས་བྱ་བའི་ལུགས་འདི་ཡང་སངས་རྒྱས་ཀྱི་བསྟན་པ་དང་མཐུན་པ་མིན་ཏེ། སྤྱིར་ཉན་ཐོས་ཀྱི་ལུགས་དང་ནི། ཐེག་ཆེན་ལུགས་ཀྱི་གནང་བཀག་ཐམས་ཅད་གཅིག་ཏུ་ངེས་པ་མེད་ཅིང་། བྱེ་བྲག་ཉན་ཐོས་སྡེ་པའི་གནང་བཀག་གཅིག་ཏུ་མེད་དེ། སྡེ་པ་ལ་ལར་སྣང་བ་ནི། ལ་ལའི་བཀག་པ་ཉིད་དུ་འགྱུར་བ་དེས་ནའོ། ། གཉིས་པ་ལ་བཞི་སྟེ། ཉན་ཐོས་ནང་ཕན་ཚུན་གནང་བཀག་ཐ་དད་དུ་བསྟན་པ། ཁྱིམ་པ་དང་རབ་བྱུང་གནང་བཀག་ཐ་དད་དུ་བསྟན་པ། ཐེག་པ་ཆེ་ཆུང་གནང་བཀག་ཐ་དད་དུ་བསྟན་པ།
ཐེག་ཆེན་ནང་ཕན་ཚུན་གནང་བཀག་ཐ་དད་དུ་བསྟན་པའོ། ། དང་པོ་ལ་གསུམ་སྟེ། ཐ་དད་དུ་བསྟན་པ་དངོས། དེའི་ཉེས་སྤོང་བའི་ལན་དགག གཅིག་པ་ལ་གནོད་བྱེད་བསྟན་པའོ། ། དང་པོ་ནི། དེ་ཡི་འཐད་པ་ཞེས་སོགས་རྐང་པ་བཅོ་ལྔ་སྟེ། ཐེག་པ་ཆེ་ཆུང་དང་། ཉན་ཐོས་ནང་ཕན་ཚུན་གནང་བཀག་གཅིག་ཏུ་མེད་པ་དེ་ཡི་འཐད་པ་འོག་ནས་འཆད་པ་འདི་ལྟར་ཡིན་པས་དཔྱད་པ་གསུམ་གྱིས་རྣམ་པར་དག་པའི་ལུང་བཞིན་དུ་བཤད་ཀྱིས་ཉོན་ཅིག དེ་ཡང་ཉན་ཐོས་རྩ་བའི་སྡེ་པ་ཐམས་ཅད་ཡོད་པར་སྨྲ་བ་དང་།
གནས་བརྟན་པ་དང་། ཕལ་ཆེན་པ་དང་། མང་པོས་བསྐུར་བ་དང་བཞི་པོ་ལ་འདུལ་བའི་རྣམ་གཞག་མི་འདྲ་བ་རྣམ་པ་བཞི་ཡོད་དེ། གཞི་ཐམས་ཅད་ཡོད་པར་སྨྲ་བ་ནི། ཤཱཀྱའི་རྒྱལ་རིགས་བསླབ་པ་ལ་ནུས་པའི་མཆོག་སྒྲ་གཅན་འཛིན་བཟང་པོའི་སློབ་རྒྱུད་སྣམ་སྦྱར་སྣམ་ཕྲན་དགུ་ནས་ཉེར་ལྔའི་བར་ཟུང་སྤངས་པ། རྟགས་ཨུཏྤལ། པདྨ། རིན་པོ་ཆེ། ཤིང་ལོ། བུ་རམ་ཕྱི་དྲོ་ཟོས་ཀྱང་ལྟུང་བ་མེད་པ།
སྨིན་མའི་སྤུ་བཞར་ན་ལྟུང་བ། མིར་ཆགས་པ་བསད་ན་ཕམ་པ། བྱིན་ལེན་ལག་པ་ཀན་པ། གསོལ་བ་དང་བཞིའི་ལས་ཀྱི་སྡོམ་པ་སྐྱེ་བ་དང་། གནས་བརྟན་པ་ནི། རྗེའི་རིགས། མཐའ་འཁོབ་འདུལ་བའི་མཆོག ཀ་ཏ་ཡ་ནའི་སློབ་རྒྱུད་སྣམ་སྦྱར་སྣམ་ཕྲན་ལྔ་ནས་ཉེར་གཅིག་གི་བར། རྟགས་དུང་། སཾསྐྲི་ཏའི་སྐད་ཀྱིས་སོ་ཐར་གྱི་མདོ་སྟོན་ན་ལྟུང་བ་འབྱུང་བ།
བུ་རམ་ཕྱི་དྲོ་ཟོས་ན་ལྟུང་བ། སྨིན་མའི་སྤུ་མ་བཞར་ན་ལྟུང་བ། མིར་ཆགས་པ་བསད་ན་ཕམ་པ་མེད་པ། བྱིན་ལེན་ལག་པ་སྟེང་འོག་ཏུ་བྱེད་པ། གསོལ་བཞིའི་ཆོ་གས་སྡོམ་པ་མི་སྐྱེ་བ་དང་། ཕལ་ཆེན་པ་ནི། བྲམ་ཟེའི་རིགས། སྦྱང་པའི་ཡོན་ཏན་དང་ལྡན་པའི་མཆོག་འོད་སྲུང་ཆེན་པོའི་སློབ་རྒྱུད། སྣམ་ཆར་སྣམ་ཕྲན་བདུན་ནས་ཉེར་གསུམ་གྱི་བར་རྟགས་གཡུང་དྲུང་། དཔལ་བེའུ།
བུ་རམ་ཕྱི་དྲོ་ཟོས་ན་ལྟུང་བ། སྨིན་མའི་སྤུ་མ་བཞར་ན་ལྟུང་བ། མིར་ཆགས་པ་བསད་པ་ལ་ཕམ་པ་མེད་པ། ལྷུང་བཟེད་བྱིན་ལེན་བྱེད་པ། ཆང་རྩ་བ་ལྔ་པ། གསོལ་བཞིའི་ཆོ་གས་སྡོམ་པ་མི་སྐྱེ་བ་དང་། མང་པོས་བཀུར་བ་པ་ནི། དམངས་རིས་འདུལ་བ་འཛིན་པ། ཉེ་བ་འཁོར་གྱི་སློབ་རྒྱུད། སྣམ་སྦྱར་སོགས་གཞན་གནས་བརྟན་པ་དང་མཐུན་ནོ། །
དེར་མ་ཟད་སོ་ཐར་གྱི་མདོ་འདོན་པའི་སྐད་ཀྱང་། ཐམས་ཅད་ཡོད་སྨྲ་ལེགས་སྦྱར་དང་། གནས་བརྟན་པ་རང་བཞིན་ཕལ་པའི་སྐད་དང་། ཕལ་ཆེན་པ་ཟུར་ཆག་པའི་སྐད་དང་། མང་བཀུར་བ་ཤ་ཟའི་སྐད་ཀྱིས་འདོན་པ་དང་། རྣམ་པ་བཞི་རུ་གནས་པ་ཡོད་པའི་ཕྱིར་རོ། ། བཞི་པོ་དེ་ལ་གྱེས་པ་བཅོ་བརྒྱད་ལ་འདུལ་བའི་དབྱེ་བའང་བཅོ་བརྒྱད་དུ་ཡོད་དེ། དང་པོ་སྡོམ་པ་ལེན་པའི་ཆོ་ག་དང་། བར་དུ་བསྲུང་བའི་བསླབ་བྱ་དང་། ཉམས་ན་ཕྱིར་བཅོས་པའི་ཚུལ་དང་།
སོ་སོ་ཐར་པའི་མདོ་འདོན་པ་དང་། ཐ་མ་སྡོམ་པ་གཏོང་བའི་ཚུལ་རྣམས་སྡེ་པ་བཅོ་བརྒྱད་པོ་ཐམས་ཅད་མི་མཚུངས་པས་སོ། ། རྒྱུ་མཚན་དེས་ན། ཉན་ཐོས་རྩ་བའི་སྡེ་པ་བཞི་དང་། གྱེས་པ་བཅོ་བརྒྱད་ཀྱི་གནང་བཀག་གཅིག་ཏུ་མེད་དེ། དེ་དག་གཅིག་གིས་བཀག་པ་གཅིག་ལ་གནང་བ་ཡིན་པའི་ཕྱིར་རོ། ། གཉིས་པ་ལ་གཉིས་ཏེ། གྱེས་པ་བཅོ་བརྒྱད་ལ་བདེན་རྫུན་གྱི་དབྱེ་བ་ཡོད་པའི་ལན་དགག བསླབ་པ་ཤེས་ན་གནང་བཀག་གཅིག་ཏུ་འགྱུར་བའི་ལན་དགག་པའོ། ། དང་པོ་ནི།
གལ་ཏེ་སྡེ་པ་ཞེས་སོགས་རྐང་པ་བདུན་ཏེ། གལ་ཏེ་ཁོ་ན་རེ། ཉན་ཐོས་རྩ་བའི་སྡེ་བཞི་དང་། གྱེས་པ་བཅོ་བརྒྱད་ལ་གནང་བཀག་ཐ་དད་དུ་ཡོད་པའང་། གནང་བཀག་ཐ་དད་དུ་ཡོད་པར་མི་འགྲུབ་སྟེ། སྡེ་པ་དེ་དག་ལས་གཅིག་ཁོ་ནའི་གནང་བཀག་བདེན་པ་ཡིན་གྱི། དེ་ལས་གཞན་པའི་གནང་བཀག་རྫུན་པ་ཡིན་པའི་ཕྱིར་ཞེ་ན། མིན་ཏེ། སངས་རྒྱས་འོད་སྲུང་གི་དུས་རྒྱལ་པོ་ཀྲི་ཀྲིའི་རྨི་ལམ་ལྟར་དུ་སྡེ་པ་བཅོ་བརྒྱད་པོ་ཐམས་ཅད་ཀྱི་གནང་བཀག་རང་ས་ན་བདེན་པར་གསུངས་པའི་ཕྱིར་རོ། ། རྒྱལ་པོ་ཀྲི་ཀྲིའི་རྨི་ལམ་ལ།
སྙན་ངག་དཔག་བསམ་འཁྲི་ཤིང་དང་། མཛོད་ཀྱི་འགྲེལ་བཤད་ལས་བཅུ་བཤད་ཅིང་། བསྟན་པ་སྔ་དར་གྱི་དུས་སུ་བྱུང་བའི་ཆོས་ཀྱི་བརྗེད་བྱང་ཞེས་བྱ་བ་ལས་བརྒྱད་དེ། བཅོ་བརྒྱད་འབྱུང་བ་རིམ་བཞིན་བསྡུས་ན། གླང་ཆེན་མཇུག་མ་དཀར་ཁུང་འཐོགས་པ་དང་། ། ཁྲོན་པས་མི་སྙེག་ཕྱེ་དང་མུ་ཏིག་རྗེ། ། ངན་པའི་ཤིང་དང་ཙནྡན་མཉམ་དུ་བྱེད། ། གླང་གི་ཕྲུ་གུའི་གླང་ཆེན་གནས་ནས་སྤྲོད། ། མི་གཙང་སྤྲེ་འུས་མི་གཙང་གཞན་ལ་བྱུགས། ། སྤྲེ་འུ་མང་པོས་སྤྲེ་ངན་རྒྱལ་པོར་བཀུར། །
བཅོ་བརྒྱད་མི་ཡིས་རས་ཡུག་སོ་སོར་དྲས། ། རྭ་བའི་མེ་ཏོག་འབྲས་བུ་རྐུན་པོས་ཁྱེར། ། འཐབ་པར་མི་འོས་སྡེ་སྲིད་ཕན་ཚུན་འཐབ། ། མེ་ཏོག་དག་ནི་ཆོད་ཅིག་ཅེས་ནི་བསྐུལ། ། རྫིང་བུ་གསུམ་གྱི་བར་མ་སྟོང་པར་མཐོང་། ། རྒན་པོ་སྤྱི་ཐེར་དུ་ནི་གནས་པ་དང་། ། རྟ་ཡི་ཁ་འཕོང་གཉིས་ཀས་བཟའ་བ་མཐོང་། ཆེ་བའི་ཁྱི་བས་ཆུང་བ་ཁྭ་ནི་དྲག ། བེ་འུ་སྐྱེས་མ་ཐག་ཏུ་བ་ལ་ནུ། ། སྔ་དྲོ་གཞོན་ནུའི་མི་ནི་ཕྱི་དྲོ་རྒས། །
སེང་གེའི་རོ་ནི་རང་གི་སྲིན་འབུས་ཟོས། ། བཅོ་བརྒྱད་རྨིས་པ་འོད་སྲུང་ལ་ཞུས་པས། ། བྲམ་ཟེའི་ཁྱེ་འུ་བླ་མ་མ་འོང་བར། ། སངས་རྒྱས་ཤཱཀ་ཐུབ་ཞེས་བྱར་གྱུར་པའི་ཚེ། ། བསྟན་པའི་འཇུག་ཏུ་འདི་འདྲ་འབྱུང་བའི་བལྟས། ། ཞེས་སོ། ། དེ་དག་ངོས་འཛིན་ཡི་གེ་མང་དོགས་མ་བྲིས་ལ། ། འདིར་སྐབས་སུ་བབ་པ། རས་ཡུག་གཅིག་མི་བཅོ་བརྒྱད་ཀྱིས་དྲས་པས་མི་རེ་རེས་རས་ཡུག་མ་ཉམས་པ་རེ་རེ་ཐོབ་ལ། སྔར་གྱི་རས་ཡུག་སོ་ན་གནས་པ་རྨི་བ་ནི།
ཤཱཀྱ་ཐུབ་པའི་ཉན་ཐོས་ཀྱི་བསྟན་པ་སྡེ་བ་བཅོ་བརྒྱད་དུ་གྱེས་པར་འགྱུར་ལ། རེ་རེས་རས་ཡུག་མ་ཉམས་པ་ཐོབ་པ་ནི། སྡེ་པ་བཅོ་བརྒྱད་པོ་རང་རང་གི་འདུལ་བ་བཞིན་སྤྱད་པས་རྣམ་པར་གྲོལ་བ་ཐོབ་པར་ལུང་བསྟན་པ་དེ་ཉིད་ཡིན་ཏེ། དེའི་རྨི་ལམ་བཤད་པའི་མདོ་ལས། ཡང་དག་པར་རྫོགས་པའི་སངས་རྒྱས་འོད་སྲུང་གིས་རྒྱལ་པོ་ལ་བཀའ་སྩལ་པ། རྒྱལ་པོ་ཆེན་པོ་ཁྱོད་ཀྱི་རྨི་ལམ་དུ་མི་བཅོ་བརྒྱད་ཀྱིས་རས་ཡུག་གཅིག་དྲས་པར་མཐོང་བ་དེ་ནི། ཤཱཀྱ་ཐུབ་པའི་བསྟན་པ་བཅོ་བརྒྱད་དུ་གྱེས་པར་འགྱུར་ལ། དེའི་རྣམ་པར་གྲོལ་བའི་རས་ནི་གྱེས་པར་མི་འགྱུར་རོ་ཞེས་གསུངས་པའི་ཕྱིར། དེ་ལྟར་སྡེ་པ་བཅོ་བརྒྱད་ཀྱི་གནང་བཀག་ལ་བདེན་རྫུན་གྱི་དབྱེ་བ་མེད་པ་དང་། སྡེ་པ་བཅོ་བརྒྱད་ཇི་ལྟར་གྱེས་པའི་ཚུལ་འདིའི་དོན་རྒྱས་པར་བཙུན་པ་དབྱིག་བཤེས་ཀྱིས་མཛད་པའི་སྡེ་པ་ན་ཐ་དད་ཀླག་པའི་འཁོར་ལོ་དང་།
དེའི་དོན་བསྡུས་ནས། སློབ་དཔོན་འདུལ་བ་ལྷས། སྡེ་པ་ཐ་དད་བསྟན་པ་བསྡུས་པ་ཞེས་བྱ་བ་དང་། ཤཱཀྱ་འོད་ཀྱི་འདུལ་བ་འོད་ལྡན་དང་། ལ་སོགས་པ་དགེ་ཚུལ་གྱི་ལོ་དྲི་བ་རྣམས་ལྟོས་ཏེ། སྡེ་པ་ཐ་དད་བསྟན་པ་བསྡུས་པ་ལས། ཡུལ་དོན་སློབ་དཔོན་བྱེ་བྲག་གིས། ། ཐ་དད་རྣམ་པ་བཅོ་བརྒྱད་འདོད། ། ཅེས་དང་། འོད་ལྡན་ལས།
དེ་ལྟ་བས་ན་སྡེ་པ་གཞན་འདོད་པ་དག་ཀྱང་སངས་རྒྱས་ཀྱི་གསུང་ནི་ཡིན་པར་ཐེ་ཚོམ་མེད་པ་ཡིན་ནོ། ། ཞེས་པ་དང་། དགེ་ཚུལ་གྱི་ལོ་དྲི་བ་ལས། དེ་ལྟར་བྱེ་བྲག་བཅོ་བརྒྱད་དུ། ། ཤཱཀྱ་སེང་གེའི་བསྟན་པ་ནི། ། གྱུར་ཏེ་འགྲོ་བའི་བླ་མ་དེ། ། སྔོན་གྱི་ཕྲིས་ལན་དབང་གིས་ཡིན། ། ཞེས་གསུངས་སོ། ། བཅོ་བརྒྱད་དུ་གྱེས་ཚུལ་ནི་འོད་ལྡན་ལས། ཐམས་ཅད་ཡོད་སྨྲ་གཅིག་པུ་ལས་གཞན་རྣམས་གྱེས་པར་གསུངས་ཏེ།
ཇི་སྐད་དུ། སྔོན་ཐམས་ཅད་ཡོད་པར་སྨྲ་བ་འདི་གཅིག་པུ་ཡོད་པ་ལས་བཅོམ་ལྡན་འདས་མྱ་ངན་ལས་འདས་པ་དང་། དེ་ལ་བརྟེན་ནས་སྡེ་པ་གཞན་དག་བྱུང་བས། དེ་དག་གི་གཞིར་གྱུར་པའི་ཕྱིར། གཞི་ཐམས་ཅད་ཡོད་པར་སྨྲ་བ་ཞེས་བྱ་བ་དང་། དེ་ལྟ་བས་ན། ཐམས་ཅད་ཡོད་པར་སྨྲ་བ་ནི། གཞི་ཞེས་བྱའི་སྡེ་པ་གཞན་དག་ནི་མིན་ཏེ། ཞེས་སོགས་གསུངས་སོ། ། སྡེ་པ་ཐ་དད་བསྟན་པ་བསྡུས་པ་དང་།
དགེ་ཚུལ་གྱི་ལོ་དྲི་བ་ལས། རྩ་བའི་སྡེ་པ་བཞིས་བཅོ་བརྒྱད་དུ་གྱེས་པར་འདོད་དེ། གཞུང་དང་པོ་ལས། ཤར་དང་ནུབ་དང་གངས་རིར་གནས། ། འཇིག་རྟེན་འདས་པར་སྨྲ་བའི་སྡེ། ། རྟག་པར་སྨྲ་བའི་སྡེ་པ་དང་། ། ལྔ་ཚན་དགེ་འདུན་ཕལ་ཆེན་པ། ། གཞི་ཀུན་པ་དང་འོད་སྲུང་སྟེ། ། ས་སྟོན་སྡེ་དང་ཆོས་སྲུང་སྡེ། ། མང་ཐོས་གོས་སྨྲ་སློབ་མ་དང་། །
རྣམ་པར་ཕྱེ་སྟེ་སྨྲ་བའི་སྡེ། ། ཐམས་ཅད་ཡོད་པར་སྨྲ་བ་ཡིན། ། རྒྱལ་བྱེད་ཚལ་གནས་འཇིགས་མེད་གནས། ། གཙུག་ལག་ཁང་ཆེན་གནས་བརྟན་པ། ། ས་གྲོགས་རི་དང་བསྲུང་བ་ཡང་། ། གནས་མ་བུ་ཡི་སྡེ་རྣམས་ནི། ། ཀུན་གྱིས་བཀུར་བ་རྣམ་པ་གསུམ། ། ཡུལ་དོན་སློབ་དཔོན་བྱེ་བྲག་གིས། ། ཐ་དད་རྣམ་པ་བཅོ་བརྒྱད་གསུངས། ། ཞེས་དང་།
གཞུང་གཉིས་པ་ལས། འོད་སྲུང་ཞེས་བྱ་ས་སྲུང་དང་། ། ཞེས་སོགས་གསུངས་སོ། ། རྟོག་གེ་འབར་བ་ལས། རྩ་བའི་སྡེ་པ་དགེ་འདུན་ཕལ་ཆེན་པ་དང་། གནས་བརྟན་པ་གཉིས་ལས། དང་པོ་ལ་བརྒྱད། ཕྱི་མ་ལ་བཅུར་གྱེས་པར་གསུངས་ཏེ། ཇི་སྐད་དུ། རེ་ཞིག་དང་པོར་སྡེ་པ་གཉིས་སུ་ཆད་ནས་གནས་ཏེ།
དགེ་འདུན་ཕལ་ཆེན་པ་དང་། གནས་བརྟན་པའོ། ། དེ་ལ་དགེ་འདུན་ཕལ་ཆེན་པའི་སྡེ་པ་ཡང་རིམ་གྱིས་བྱེ་བར་གྱུར་པ་ན། རྣམ་པ་བརྒྱད་དུ་གནས་ཏེ། ཞེས་པ་ནས། ནུབ་ཀྱི་རི་བོའོ། ། ཞེས་པའི་བར་དང་། དེའི་འཇུག་ཐོགས་སུ། གནས་བརྟན་པ་ཡང་རིམ་གྱིས་བྱེ་བར་གྱུར་པ་ན། རྣམ་པ་བཅུར་འགྱུར་ཏེ།
འདི་ལྟ་སྟེ། གནས་བརྟན་པ་ཉིད་ལ། གངས་རི་པ་ཞེས་བརྗོད་པ་དང་། ། ཞེས་པ་ནས། སྡེ་པ་བཅོ་བརྒྱད་ནི་དེ་དག་གོ ། ཞེས་གསུངས་སོ། ། གཞུང་རྩ་བའི་སྒྲས་ཟིན་ལ་ནི། སྡེ་པ་ཐ་དད་བསྟན་པ་བསྡུས་པ་དང་། ལོ་དྲི་བ་ལས་གསུང་པ་བཞིན་བཞུགས་ཏེ། ཉན་ཐོས་རྩ་བའི་སྡེ་བཞི་ལ། །
ཞེས་དང་། དེ་ལས་གྱེས་པ་བཅོ་བརྒྱད་ལ། ། ཞེས་འབྱུང་བས་སོ། ། འོ་ན་སྡེ་པ་བཅོ་བརྒྱད་ཀྱི་རྣམ་གཞག་ཐམས་ཅད་བོད་ན་ཡོད་དམ་ཞེ་ན། མ་ཡིན་ཏེ། བོད་དུ་ཐམས་ཅད་ཡོད་སྨྲའི་འདུལ་བའི་རྣམ་གཞག་ཁོ་ན་ཡོད་ཀྱི། སྡེ་པ་གཞན་གྱི་འདུལ་བའི་རྣམ་གཞག་མ་འགྱུར་བས་མེད་ཅེས་གསུངས་སོ། ། གཉིས་པ་བསླབ་པ་ཤེས་ན་གནང་བཀག་གཅིག་ཏུ་འགྱུར་བའི་ལན་ནི། སྡེ་པ་ཀུན་གྱི་ཞེས་སོགས་རྐང་པ་ཉེར་ལྔ་སྟེ། ཁེ་བོ་སྡེ་པ་བཅོ་བརྒྱད་པོ་ཀུན་གྱི་བསླབ་པའང་ཤེས་ན།
གནང་བཀག་གཅིག་ཏུ་འགྱུར་ཞེ་ན་མིན་ཏེ། དེ་ལྟར་ཤེས་ཀྱང་བཅོ་བརྒྱད་པོའི་བསླབ་པ་ཕལ་ཆེར་ཐ་དད་ཡིན་ཏེ། དཔེར་ན་ཐམས་ཅད་ཡོད་པར་སྨྲ་བའི་སྡེ་པ་ཡི་སོ་ཐར་གྱི་མདོ་སྡེ་ལེགས་སྦྱར་སཾསྐྲི་ཏའི་སྐད་དུ་ཡོད་ལ། གནས་བརྟན་པའི་སྡེ་པ་དག་ལེགས་སྦྱར་གྱི་སྐད་ཀྱིས་མདོ་སྡེ་སྟོན་ན་རྐང་པ་རེ་རེ་ལ་ཉེས་བྱས་རེ་དང་། ཚིག་བཞི་པ་གཅིག་སྟོན་ན་ལྟུང་བ་རྫོགས་པ་བསྐྱེད་པར་བྱེད་པ་དང་། ཐམས་ཅད་ཡོད་སྨྲ་རང་ཉིད་ཀྱི་ལུགས་ཀྱི་གསོལ་གཞིའི་ཆོ་གས་དགེ་སློང་གི་སྡོམ་པ་སྐྱེ་ལ། ཡོད་སྨྲ་བ་དེ་ཡི་ལུགས་ཀྱི་གསོལ་གཞིའི་ཆོ་ག་བཞིན་བྱས་ན་ཕལ་པ་སོགས་སྡེ་པ་གཞན་གྱི་དགེ་སློང་གི་སྡེ་པ་འཇིག་པ་སྟེ་མི་ཆགས་པ་དང་། ཐམས་ཅད་ཡོད་པར་སྨྲ་བ་སྨིན་མའི་སྤུ་བཞར་ན་ལྟུང་བར་འདོད་པ་ཡིན་ལ། ཕལ་ཆེན་པ་སོགས་སྡེ་པ་གཞན་དེ་མ་བཞར་ན་ནི་ལྟུང་བར་འདོད་པ་དང་། ཕལ་ཆེན་པ་སོགས་སྡེ་པ་ལ་ལ་བུ་རམ་ཕྱི་དྲོ་ཟ་བ་འགོག་ལ།
ཁ་ཅིག་སྟེ། ཐམས་ཅད་ཡོད་པར་སྨྲ་བ་དེ་ལ་ལྟུང་བ་མེད་ཅེས་སྨྲ་བ་དང་། ལ་ལ་སྟེ་ཐམས་ཅད་ཡོད་པར་སྨྲ་བ་བྱིན་ལེན་ལག་པ་བཀན་ནས་བྱེད་ལ། གནས་བརྟན་པ་སོགས་ལ་ལ། དེ་ལས་གཞན་ལག་པ་སྟེང་འོག་ཏུ་བྱེད་པ་དང་། ཕལ་ཆེན་པ་སོགས་འགའ་ཞིག ལྷུང་བཟེད་ལ་བྱིན་ལེན་བྱེད་པ། ཐམས་ཅད་ཡོད་སྨྲ་བ་ལ་ལ་ལྷུང་བཟེད་ལ་བྱིན་ལེན་བྱེད་པ་འགོག་པ་དང་། ཁ་ཅིག་སྟེ། ཐམས་ཅད་ཡོད་པར་སྨྲ་བ་དགེ་སློང་གིས་མིར་ཆགས་པ་བསད་པ་ལ་ཕམ་པ་འབྱུང་ལ།
གནས་བརྟན་པ་སོགས་ལ་ལ་དེ་ལ་ཕམ་པ་མེད་པར་འདོད་པ་དང་། མང་བཀུར་བ་ལ་སོགས་པ་ལ་ལའི་སོ་སོ་ཐར་པའི་མདོ་ལ་གླེང་གཞི་ཚིགས་བཅད་གཅིག་ལས་མེད་ལ། གནས་བརྟན་པ་སོགས་ལ་ལའི་རིང་ཐུང་གཞན་དུ་ཡོད་པར་འདོད་པའི་ཕྱིར་རོ། ། གསུམ་པ་གཅིག་པ་ལ་གནོད་བྱེད་བསྟན་པ་ནི། མདོར་ན་ཕམ་པ། ཞེས་སོགས་རྐང་པ་བཅུ་བདུན་ཏེ། སྡེ་པ་ཐམས་ཅད་གནང་བཀག་གཅིག་པ་མི་འཐད་དེ། མདོར་ན་ཕམ་པ་བཞི་པོ་ནས་རྩམ་སྟེ་བསླབ་པར་བྱ་བ་ཕལ་ཆེ་བ་ཀུན་སྡེ་པ་བཅོ་བརྒྱད་པོ་ཐམས་ཅད་མི་མཐུན་པས། ཐམས་ཅད་ཡོད་སྨྲ་ལྟ་བུ་སྡེ་པ་གང་གིས་བཀག་པ་ཡིན་ལ། གནས་བརྟན་པ་ལྟ་བུ་གང་གིས་གནང་བར་གྱུར་པ་ཡོད་པའི་ཕྱིར།
དེ་ལས་གཞན་དུ་གཅིག་ན། གནོད་བྱེད་ཡོད་དེ། དཔེར་ན་བུ་རམ་ཕྱི་དྲོའི་ཟས་ཡིན་པ་ཡེ་གནང་ཡིན་ནམ། ཡེ་བཀག་ཡིན། དང་པོ་ལྟར་ན་གནས་བརྟན་པ་སོགས་སྡེ་པ་གཞན་གྱི་དགེ་སློང་རྟག་ཏུ་ལྟུང་བ་དག་དང་བཅས་པར་འགྱུར་བར་ཐལ། དེ་ཟ་བ་ཡེ་གནང་ཡིན་པ་གང་ཞིག གནས་བརྟན་པ་ཕྱི་དྲོ་བུ་རམ་ཟ་བ་འགོག་པའི་ཕྱིར་རོ། ། དེ་ལྟར་བཟའ་བ་ཡེ་དཀག་ཡིན་ན། ཐམས་ཅད་ཡོད་སྨྲ་བའི་དགེ་སློང་ལྟུང་བ་ཅན་དུ་འགྱུར་བར་ཐལ། དེ་ཡེ་བཀག་ཡིན་པ་གང་ཞིག
ཐམས་ཅད་ཡོད་སྨྲ་ཕྱི་དྲོ་བུ་རམ་བསྟེན་དུ་རུང་བར་འདོད་པའི་ཕྱིར་རོ། ། གཞན་ཡང་བྱིན་ལེན་མ་བྱས་པར་ཟ་བ་ཡེ་བཀག་ཡིན་ནམ། ཡེ་གནང་ཡིན། དང་པོ་ལྟར་ན་བྱིན་ལེན་མ་བྱས་པར་བཟའ་བ་མི་རུང་བ་མི་སྐྱ་ལ་འབྱུང་བར་ཐལ། དེ་ཡེ་བཀག་ཡིན་པའི་ཕྱིར། འདོད་ན། མི་སྐྱ་ཡང་དགེ་སློང་ཉིད་དུ་འགྱུར་བས། མི་སྐྱས་མི་སྐྱ་ལ་བྱིན་ལེན་བྱས་ན་ཡང་། རང་བཞིན་དུ་གནས་པའི་དགེ་སློང་གིས་ནི། དེ་ལྟར་དུ་གནས་པའི་དགེ་སློང་ལ་བྱིན་ལེན་བྱས་པ་ཇི་ལྟ་བ་བཞིན་དུ་ཟས་བཟའ་བར་རུང་བར་མི་འགྱུར་བར་ཐལ།
མི་སྐྱ་དགེ་སློང་ཡིན་པའི་ཕྱིར་རོ། ། རྟགས་དངོས། དེ་ཡེ་གནང་ཡིན་ན། དགེ་སློང་ལ་བྱིན་ལེན་བྱེད་མི་དགོས་པར་ཐལ་ལོ། ། དེ་བཞིན་དུ་སྨིན་མའི་སྤུ་བཞར་བ་སོགས་བསླབ་བྱ་ཀུན་ལ་རྣམ་པར་བརྟགས་པའི་རིགས་པ་འདི་བཞིན་དུ་སྦྱར་བར་གྱིས་ཏེ། དེ་ལྟར་བརྟགས་ན་ཡེ་བཀག་ཡེ་གནང་གི་གྲུབ་མཐའ་འཇིག་གོ ། གཉིས་པ་ཁྱིམ་པ་དང་རབ་འབྱུང་གནང་བཀག་ཐ་དད་དུ་བསྟན་པ་ལ་གཉིས་ཏེ། ཁས་བླངས་བརྗོད་པ་དང་། དེ་དགག་པའོ། ། དང་པོ་ནི།
ཁ་ཅིག་རབ་ཏུ། ཞེས་སོགས་རྐང་པ་ལྔ་སྟེ། ཁ་ཅིག་འབྲི་ཁུང་ཆེན་པོ་ན་རེ། རབ་ཏུ་བྱུང་བ་ལ་ཆོས་གོས་མེད་པ་དང་། ཆབ་མ་སླང་པ་སོགས་ཀྱི་ལྟུང་བ་ཇི་སྙེད་འབྱུང་བ་སྟེ། ཁྱིམ་པ་ནས་ནི་དམྱལ་བའི་བར་དུ་དུད་འགྲོ་ལ་སོགས་པ་སྡོམ་པ་དང་ལྡན་མི་ལྡན་ཐམས་ཅད་ལ་ལྟུང་བ་མཚུངས་པར་འབྱུང་སྟེ། དགོངས་ཅིག་ཏུ་རྡོ་རྗེ་གསུངས། བཅས་པ་དང་རང་བཞིན་གྱི་ཁ་ན་མ་ཐོ་བ་གཅིག་པ་ཡིན་ཞེས་བྱ་བ་འདི་བཞུགས་པས་དེ་གཉིས་གཅིག་པ་ཡིན་ནོ། ། འོ་ན་དུད་འགྲོ་ལ་བཅས་པ་མཛད་པ་མེད་པས་བཅས་འགལ་གྱི་ཉེས་པ་མི་འབྱུང་ངམ་སྙམ་ན། དུད་འགྲོ་ལ་ཡང་བཅས་པ་ཡོད་དེ།
ཡང་རྡོ་རྗེའི་གསུངས། ཁམས་གསུམ་ཆོས་ཀྱི་རྒྱལ་པོས་འགྲོ་བ་སྤྱི་ལ་བཅས་བྱ་བ་བཞུགས། དེ་ལ་སངས་རྒྱས་བཅོམ་ལྡན་འདས་དང་པོ་ཐུགས་བསྐྱེད། བར་དུ་ཚོགས་བསགས། ཐ་མར་ཆོས་འཁོར་སྐོར་བ་དེ་ཡང་། རྗེས་འབྲང་གི་སྲས་ཁོ་ནའི་དོན་དུ་མ་ཡིན་འགྲོ་བ་ཐམས་ཅད་ཀྱི་དོན་དུ་ཡིན་པ་དང་གཅིག དེ་ལ་གང་ཟག་རེ་རེ་ལུང་སྟོན་པའི་ཚེ། ཞལ་ནས་འོད་ཟེར་ཁ་དོག་སྣ་ཚོགས་སྐྱེ་སྟེ། འོག་མིན་གྱི་བར་སྣང་བར་བྱས་ནས་རྩམ་པར་བྱ་ཞིང་དབྱུང་བར་བྱ། ། ཞེས་སོགས་ཚིགས་བཅད་གཉིས་པོ་སེམས་ཅན་གྱི་རིགས་ཐམས་ཅད་དུ་འབྱུང་བའི་གནད་དང་གཉིས།
འཁོར་ལོ་དང་པོ་འདུལ་བ་ཡིན་ལ། དེ་བསྡུས་པའི་སྙིང་པོ་ནི། སྡིག་པ་ཅི་ཡང་མི་བྱ་སྟེ། ། ཞེས་སོགས་གསུངས། གནད་འདི་དང་གསུམ་གྱིས་བཅས་པ་ཐམས་ཅད་སྤྱི་ལ་དགག་བསྒྲུབ་ཀྱི་ཚུལ་དང་བཅས་པ་བཤད་པ་ཡིན་ཞེས་ཟེར་རོ། ། གཉིས་པ་ནི། འདི་ནི་སངས་རྒྱས་ཞེས་སོགས་རྐང་པ་བཅུ་གཅིག་སྟེ། རབ་ཏུ་བྱུང་བ་ལ་བཅས་པའི་ལྟུང་བ་ཐམས་ཅད་ཁྱིམ་པ་ནས་དམྱལ་བའི་བར་ཐམས་ཅད་ལ་མཚུངས་པར་འབྱུང་ཟེར་བ་འདི་ནི། སངས་རྒྱས་ཀྱི་དགོངས་པ་མིན་ཏེ། རྒྱུ་མཚན་ཅིའི་ཕྱིར་ཞེ་ན།
ལྟུང་བ་དེ་བཅས་པ་ཕན་ཆད་ལ་འབྱུང་མོད་ཀྱི། མ་བཅས་བས་ལྟུང་བ་འབྱུང་བ་མེད་པའི་ཕྱིར་ཏེ། དཔེར་ན་དགྲ་བཅོམ་པ་དྲུག་སྡེས་ཟས་མཆོད་རྟེན་དང་འདྲ་བར་བྱས་ཏེ་གཞོམ་པ་སོགས་ལ་ཐུབ་པས་ཟས་མཆོད་རྟེན་དང་འདྲ་བར་མི་ཟ་བ་ལ་བསླབ་པར་བྱའོ། ། ཞེས་མ་བཅས་པའི་གོང་གི་ལས་དང་པོ་པས། དེ་ལྟ་བུའི་ཉེས་པ་བྱས་ཀྱང་། ལྟུང་བ་མེད་པར་འདུལ་བ་ལུང་ནས་གསུང་པ་དེས་ནའོ། ། ལྟུང་བ་བཅས་པ་ལ་འབྱུང་། མ་བཅས་པ་ལ་མི་འབྱུང་བ་དེ་ལྟ་མིན་པར་བཅས་མ་བཅས་ཀྱི་སེམས་ཅན་ཐམས་ཅད་ལ་གལ་ཏེ་རབ་ཏུ་བྱུང་བ་ལ་བཅས་པའི་ལྟུང་བ་ཀུན་འབྱུང་ན། འགྲོ་བ་སེམས་ཅན་ཀུན་ལྟུང་བ་དང་བཅས་པར་ཁས་ལེན་དགོས་པས། དེ་དག་གིས་ཐར་པ་ཐོབ་པ་ལྟ་ཅི་སྨོས།
མཐོ་རིགས་ཀྱང་ནི་འབྱུང་རེ་ཀན་ཏེ་མི་འབྱུང་ངོ་། ། གསུམ་པ་ཐེག་པ་ཆེ་ཆུང་གི་གནང་བཀག་ཐ་དད་པར་བསྟན་པ་ནི། ཉན་ཐོས་རྣམ་གསུམ་ཞེས་སོགས་སོ་རྐང་པ་ལྔ་སྟེ། འདི་ལ་ཉན་ཐོས་ལ་རྣམ་གསུམ་དག་པའི་ཤ་གནང་ཚུལ། ཐེག་པ་ཆེན་པོ་ལས་ཤ་ཐམས་ཅད་བཀག་ཚུལ། དེ་དག་གི་དགོངས་པ་དཔྱད་པ། གཞུང་གི་འབྲུ་གཉེར་པས་སྐབས་ཀྱི་དོན་ལ་སྦྱར་བ་དང་བཞི་ལས། དང་པོ་ནི། འདུལ་བ་ལུང་སྨན་གྱི་གཞི་ལས། བཅོམ་ལྡན་འདས་ཀྱིས་བཀའ་སྩལ་པ།
གནས་གསུམ་གྱི་རུང་བ་མིན་པའི་ཤ་ཟ་བར་མི་བྱའོ། ། ཞེས་གསུངས་པའི་གསུམ་གང་ཞེ་ན། བདག་གི་ཆེད་དུ་བྱས་པ་མངོན་སུམ་དུ་མཐོང་བ་དང་། ཡིད་ཆེས་པ་ལས་ཁྱོད་ཀྱིས་ཆེད་དུ་བྱས་པ་ཡིན་ནོ་ཞེས་ཐོས་པ་དང་། རང་ཉིད་ཀྱི་བློ་ལ་རྣམ་པར་རྟོག་པ་སྐྱེས་པ་ཚུལ་གསུམ་ལས། འདི་ནི་བདག་གི་ཆེད་དུ་བྱས་པ་ཡིན་ནོ་སྙམ་པའོ། ། ཞེས་དངོས་སུ་རྣམ་པ་གསུམ་མ་དག་པའི་ཤ་བཀག་ཅིང་། ཤུགས་ལ་རྣམ་གསུམ་དག་པའི་ཤ་གནང་བ་དང་། ཡང་ལུང་ལས། ཡ་རབས་རྣམ་ལ་གནང་བའི་ཉ་ཤ་དང་།
ཤ་ལ་སོགས་པ་ལྷུང་བཟེད་དུ་འོངས་པ་དག་ལས་མི་ཟ་ལ་སོགས་པ་མིན་ནམ་སྙམ་དུ་བརྟགས་ཏེ་མིན་ན་བཟའོ་ཞེས་དང་། རྟོག་གེ་འབར་བ་ལས། ཉན་ཐོས་ཐེག་པའི་གཞུང་ལས་ནི། ། རྣམ་གསུམ་དག་པའི་ཤ་དག་དང་། ། ཟོས་ཀྱང་སྡིག་པ་མི་འགྱུར་ཏེ། ། དྭངས་མ་སོགས་སུ་འགྱུར་བའི་ཕྱིར། ། སློང་མོའི་ཟས་ལ་སྡིག་མེད་བཞིན། ། ཞེས་གསུངས་སོ། ། གཉིས་པ་ནི། ལང་ཀར་གཤེགས་པ་ལས།
བློ་གྲོས་ཆེན་པོ་ཚེ་འདི་ཉིད་ལ་ཁྱིམ་བདུན་པོའི་ནང་ན་ཤ་ལ་ཤིན་ཏུ་སྐམ་ཤིང་མ་འོངས་པར་བརྟེན་ན་མི་ཤ་ཟ་བའི་མཁའ་འགྲོ་དང་། མཁའ་འགྲོ་མ་མ་རུང་པ་དག་ཏུ་སྐྱེའོ། ། བློ་གྲོས་ཆེན་པོ་དེ་དག་ཚེ་བརྗེས་ནས་ཀྱང་ཤའི་རོ་ལ་ཆགས་པ་དེ་ཉིད་ཀྱིས་སེང་གེ་དང་། སྟག་དང་། གཟིག་དང་། སྤྱང་ཀི་དང་། འཕར་བ་དང་། བྱི་ལ་དང་། ཝ་དང་། འུག་པ་དང་།
ཤ་མང་པོ་བཟའ་བའི་སྐྱེ་གནས་དང་། ཤ་མང་དུ་ཟ་བའི་སྲིན་བུ་ལ་སོགས་པ་ཤིན་ཏུ་གཏུམ་པའི་སྐྱེ་གནས་སུའང་ལྟུང་བར་བྱེད་དོ། ། དེར་ལྟུང་བ་རྣམས་མིའི་སྐྱེ་གནས་ཀྱང་འཐོབ་པར་དཀའ་ན། མྱ་ངན་ལས་འདས་ལྟ་ཅི་སྨོས་ཏེ་བློ་གྲོས་ཆེན་པོ་ཤ་ཟ་བའི་ཉེས་པ་ཡང་དེ་དག་ལ་སོགས་པ་ཡིན་ན། བསྙེན་པ་རྣམས་ལྟ་སྨོས་ཀྱང་སྐྱེ་མོད། ཕྱིར་མི་ལྡོག་པའི་བར་ཡོན་ཏན་ཤིན་ཏུ་མང་ན་བློ་གྲོས་ཆེན་པོ་རྣམས་ཀྱིས་ཡོན་ཏན་དང་། ཉེས་པ་འདི་དག་དང་། གཞན་ཡང་ཁོང་དུ་མི་ཆུད་ཞེས་རྒྱས་པར་གསུང་ཤིང་། གླང་པོའི་རྩལ་དང་སྤྲིན་ཆེན་དང་། ། མྱ་ངན་འདས་དང་སོར་ཕྲེང་དང་། །
ལང་ཀར་གཤེགས་པའི་མདོ་ལས་ཀྱང་། ། ངས་ནི་ཤ་ཡང་རྣམ་པར་སྨད། ། སངས་རྒྱས་བྱང་ཆུབ་སེམས་དཔའ་དང་། ། ཉན་ཐོས་རྣམས་ཀྱང་སྨད་པ་ལས། ། ངོ་མི་ཚ་བར་ཟ་བ་ནི། ། རྟག་ཏུ་སྨྱོན་པར་སྐྱེ་བར་འགྱུར། ། ཞེས་དང་། འཇམ་དཔལ་གྱིས། རང་གི་ལྟ་བའི་འདོད་པ་མདོར་བསྟན་པར། གསོད་པོ་ནོར་ལ་སྲེད་པ་དག །
བསྐལ་པ་འབུམ་དུ་འཚེད་པ་སྟེ། ། ཟ་པོ་ཤ་ལ་སྲེད་པ་དག ། བསྐལ་པ་བྱེ་བར་འཚེད་པ་ཡིན། ། ཞེས་དང་། ཤ་ཟ་བ་ཡི་མི་གང་ཞིག ། དང་པོ་ཡི་དྭགས་འགྲོ་བ་སྟེ། ། ཕྱིས་ནས་ངུ་འབོད་འགྲོ་བ་ཡིན། ། ཞེས་དང་། དཔུང་བཟང་གི་ཞུས་པའི་རྒྱུད་ལས། ཤ་ཆང་ཀེ་འུ་ཙོང་དང་སྒོག་རྡོག་དང་། །
འབྲུ་མར་ཏིལ་དང་ལ་ཕུག་སུ་ར་ཎ། ། འབྱུང་པོའི་ཟས་དང་ལྷ་བཤོས་གཏོར་མ་དང་། ། གུ་ལང་མཆོད་བྱས་གཏོར་མ་མི་བཟའ་འོ། ། ཞེས་གསུངས་སོ། ། གསུམ་པ་ནི། འདུལ་བའི་དངོས་བསྟན་ལ། ཉན་ཐོས་རྣམ་གསུམ་དག་པའི་ཤ་གནང་བར་གསུང་པ་དེ་དག་དྲང་དོན་ཡིན་ནམ་ངེས་དོན་ཡིན་སྙམ་ན། སློབ་དཔོན་ཡོན་ཤཱཀ་གཉིས་ཀྱིས་ནི། དངོས་བསྟན་སྒྲ་ཇི་བཞིན་དུ་འགྲེལ་ཏེ། མདོ་རྩར།
ཤ་བརྔོར་པར་ཤེས་ན་བཟའ་བར་མི་བྱའོ། ། སྟག་གི་གོད་མ་མི་བཟའ་འོ། ། གླང་པོ་ཆེ་དང་། རྟ་དང་ཀླུ་རྣམས་ཀྱི་མི་བཟའ་འོ། ། ཞེས་དང་། ཤའི་བྱིན་ལེན་སྟོབ་པ་ལ། དཔྱད་པ་ལས་བྱུང་བ་ཉིད་མིན་ནམ། ཞེས་དྲི་བར་བྱའོ། ། དུ་མ་ཉིད་ན་དང་པོས་སོ། ། ཉམས་ན་འོག་མས་སོ། །
ཞེས་དང་། གསུམ་བརྒྱ་པ་ལས། ཡ་རབས་རྣམས་ལ་ཉ་དང་ཤ་གནང་གང་། ། གནོད་དང་བརྩེ་མེད་རོ་སོགས་ལ་ཆགས་དང་། ། ཡོངས་སུ་རྩལ་བའི་སེམས་དག་སྤངས་ནས་ནི། ། ལྷུང་བཟེད་འོངས་པ་དེ་ལ་བརྟགས་ཏེ་བཟའ། ། ཞེས་གནང་བའི་ཤ་ཟ་བར་གསུངས་ལ། དེ་ཡང་རྣམ་གསུམ་དག་པའི་ཤའོ། ། རྣམ་གསུམ་དག་པ་ནི་ཁ་ཅིག རང་གི་ཆེད་དུ་མཐོང་ཐོས་དོགས་གསུམ་དང་བྲལ་བ་ཡིན་གྱི།
སྤྱིར་ཤའི་ཆེད་དུ་མིན་ནོ། ། ཞེས་ཟེར་བ་མི་འཐད་དེ། འོད་ལྡན་ལས། ཆེད་དུ་བྱས་པའི་ཤ་དང་། ཉ་ཤ་དག་ཟ་བར་མི་བྱའོ། ། གལ་ཏེ་བྱས་པ་དང་། བྱེད་དུ་བཅུག་པ་དང་། རྗེས་སུ་ཡི་རང་བ་འཁོར་གསུམ་ཡོངས་སུ་དག་པ་ཡིན་དུ་ཟིན་ཀྱང་། ཆེད་དུ་བྱས་པ་རྣམས་ལས་སྙིང་བརྩེ་བ་མེད་པ་སྐྱེ་བའི་ཕྱིར་དང་། ཆ་མིན་པའི་ཕྱིར་བཀག་གོ །
དེ་ལས་གཞན་པ་ནི་མ་བཀག་གོ ། ཞེས་གསུངས་སོ། ། ཁ་ཅིག་ལང་ཀར་གཤེགས་པར། རྣམ་གསུམ་དག་པའི་ཤ་རྣམས་ནི། ། མ་བརྟགས་པ་དང་མ་རླབ་པ། ། མ་བསྐུལ་བ་ཡང་སྤོངས་མེད་པས། ། དེས་ན་ཤ་ནི་མི་བཟའ་འོ། ། ཞེས་གསུངས་པ་རྣམས་ལ་འཆད་པ་ནི་ཤིན་ཏུ་ནོར་ཏེ། དེ་ནི་ཉན་ཐོས་ཀྱི་ཐེག་པར་གསུང་པའི་རྣམ་གསུམ་དག་པའི་ཤ་དེ་ཡང་འདིར་རྣམ་པ་གསུམ་མ་དག་པ་ཡིན་པས་བཟར་མི་རུང་ཞེས་པའི་དོན་ཡིན་གྱི། ཉན་ཐོས་ཀྱི་ཐེག་པའི་རྣམ་གསུམ་དག་ཚུལ་སྟོན་པ་ནི་མིན་པའི་ཕྱིར་རོ། །
དེས་ན་འདུལ་བ་ཚིག་ལེའུར་བྱས་པ་ལས། གང་ཕྱིར་ཆེད་དུ་བྱས་པའི་ཤ། ། མཐོང་ངམ་ཐོས་སམ་དོགས་པ་ནི། ། དེ་ནི་བཟའ་བར་བྱ་མིན་པར། ། འགྲོ་ཀུན་ཕན་པར་བཞེད་པས་གསུང་། ། ཞེས་པ་ལྟར། ཤའི་ཆེད་དུ་མཐོང་ཐོས་དོགས་གསུམ་དང་བྲལ་བའོ། ། སྔར་དྲང་པའི་སྨན་གྱི་གཞི་ལས། བདག་གི་ཆེད་དུ་ཞེས་གསུངས་པ་ནི་ནད་པའི་དབང་དུ་མཛད་པའོ། ། སློབ་དཔོན་ཞི་བ་ལྷས་ནི།
འདུལ་བར། རྣམ་གསུམ་དག་པའི་ཤ་གནང་བ་དྲང་དོན་དུ་གཏན་ལ་ཕབ་པ་སྟེ། བསླབ་པ་ཀུན་ལས་བཏུས་པར་འདུལ་བ་ལས། དེ་ལ་རྣམ་གསུམ་ཡོངས་སུ་དག་པའི་ཤ་ཟོས་ན་སྤོང་བའི་བར་ཆད་དུ་མི་འགྱུར་རོ། ། ཞེས་གང་གནང་བ་ནི། དེ་ཡོངས་སུ་སྤངས་པས། དག་པར་བལྟ་བ་རྣམས་ཀྱི་མངོན་པའི་ང་རྒྱལ་གསལ་བ་དང་། སྐལ་བ་ཡོད་ཀྱང་དེ་ལ་ཆགས་པས་བསྟན་པ་ལ་མི་འཇུག་པ་སྤངས་པའི་ཕྱིར་རོ། ། དེ་སྐད་དུ་ལང་ཀར་གཤེགས་པའི་མདོ་ལས་ཀྱང་། བསྟན་པར་བརྗོད་པ་དེ་དང་།
དེ་ལས་བསླབ་པའི་གཞི་རིམ་པར་བཅའ་བ། སྐས་ཀྱི་གདང་བུ་བྲེ་བས་ཚུལ་དུ་རྣམ་པ་གསུམ་བཅས་ནས། དེའི་འོག་ཏུ་ཆེད་དུ་བྱས་པ་རྣམས་ཀྱང་བཀག་སྟེ། དེ་ནས་རང་ཤི་བ་བཅུའི་ཤ་ཡང་བཀག་གོ ། ཞེས་གསུངས་སོ། ། ཞེས་ལུང་འདྲེན་དང་བཅས་པ་གསལ་བར་བཤད་པའི་ཕྱིར་རོ། ། དེ་ལ་དགོངས་གཞི་ནི། དགེ་སློང་ནད་པས་སྨན་གྱི་ཆེད་དུ་བརྟེན་པ་དང་། མདོ་ཏིང་ངེ་འཛིན་རྒྱལ་པོ་ལས། དགེ་སློང་འདི་ནི་འཆི་བའི་དུས་བགྱིས་ན། །
འཛམ་བུ་གླིང་དུ་ཏིང་འཛིན་སྒྲ་རྣམས་ནི། ། སེམས་ཅན་རྣམས་ལ་རྟག་ཏུ་ནུབ་པར་འགྱུར། ། འདི་གསོས་པས་ནི་ཏིང་འཛིན་རྣམས་ཀྱང་ཐོབ། ། ཅེས་གསུངས་པ་ལྟར། དགེ་སློང་ཡང་དག་བློ་གྲོས་ལྟ་བུ་ཤའི་སྨན་མ་བརྟེན་ན་འཆི་བའི་དུས་བྱེད་པ་འགྱུར་ལ། དེ་འདས་ན་འཛམ་བུ་གླིང་དུ་ཏིང་ངེ་འཛིན་ནུབ་པར་འགྱུར་བས་འདི་ལྟ་བུའི་གང་ཟག་གིས་བཟར་རུང་བ་ལ་དགོངས་སོ། ། དགོས་པ་ནི། ལྷ་སྦྱིན་ལ་སོགས་པ་ཤ་སྤང་བ་ཙམ་གྱིས་དག་པར་བལྟ་བ་དང་། རྒྱལ་པོ་རྐང་ཕྲ་ལྟ་བུ་ཤའི་རོ་ལ་ཆགས་པས་བསྟན་པ་ལ་མི་འཇུག་པ་རྣམས་རྗེས་སུ་གཟུང་བའི་ཕྱིར་ཡིན་ནོ། ། དངོས་ལ་གནོད་བྱེད་ནི།
ལང་གཤེགས་ལས། བློ་གྲོས་ཆེན་པོ་རབ་ཏུ་བྱུང་བ་རྣམས་ལ་ཤའི་ཟས་ནི་མི་རུང་བར་བཤད་དོ། ། བློ་གྲོས་ཆེན་པོ་གང་ང་ལ་དེ་བཞིན་གཤེགས་པས་ཀྱང་གསོལ་ཏོ། ། ཞེས་བཀུར་པ་འདེབས་པ་དེ་ཡང་བློ་གྲོས་ཆེན་པོ་སྐྱེས་བུ་བླུན་པོ་རང་གི་ལས་ཀྱི་ཉེས་པའི་སྒྲིབ་པ་ལ་གནས་པ་དེ་དག་ལ་ཡུན་རིང་པོར་དོན་མེད་པ་དང་། གནོད་པ་དང་། མི་བདེ་བ་བསྒྲུབ་པར་འགྱུར་རོ། ། བློ་གྲོས་ཆེན་པོ་ངའི་འཕགས་པ་ཉན་ཐོས་རྣམས་ནི་ཁ་ཟས་ཐ་མལ་པ་ཡང་མི་ཟ་ན་ཤ་དང་ཁྲག་གི་ཟས་མི་རུང་བ་ལྟ་ཅི་སྨོས་ཞེས་དང་། མྱང་འདས་ཆེན་པོར་བཅོམ་ལྡན་འདས་འོ་ན་ཇི་ལྟར་མུ་གསུམ་ཡོངས་སུ་དག་པའི་ཤ་ཟ་བར་གནང་ལགས། བཀའ་སྩལ་པ། མུ་གསུམ་ཡོངས་སུ་དག་པ་ངས་རིམ་གྱིས་བསླབ་པའི་གཞི་གདམ་པའི་ཕྱིར།
དེ་ཡང་ངས་དང་པོར་ཞེས་དང་། རིགས་ཀྱི་བུ་ད་ཕྱིན་ཆད་ངའི་ཉན་ཐོས་རྣམས་ཤ་བཟར་མི་རུང་ངོ་། ། ཡུལ་འཁོར་གྱི་བསོད་སྙོམས་ནི། བུའི་ཤ་དང་འདྲ་བར་བྱ་ན་ཤ་བཟའ་བར་ངས་ཇི་ལྟར་གནང་། ཞེས་གསུངས་སོ། ། བདག་གི་བླ་མ་་་་་་རྡོ་རྗེ་འཆང་ཀུན་དགའ་བཟང་པོ་ཡང་འདི་ཁོ་ན་བཞིན་དུ་བཞེད་དེ། དེས་མཛད་པའི་་་་་་སྤྲིང་ཡིག་སློབ་ཕན་དུ་བལྟ་བར་བྱའོ། ། ཁོ་བོའི་་་་་་བསོད་ནམས་སེང་གེ རྟོག་པ་ལ་ནི། འདུལ་བ་ལ་དང་པོར་བསླབ་པའི་གཞི་རིམ་གྱིས་འཆའ་བའི་དུས་སུ་ཤ་གནང་ཞིང་།
ཕྱིས་བསླབ་གཞི་ཡོངས་སུ་རྫོགས་ནས། ལང་གཤེགས་དང་། མྱང་འདས་ཆེན་པོ་གསུང་པ་ཕྱིན་ཆད་ནས། ཉན་ཐོས་རྣམས་ལ་ཡང་ཤ་བཀག་སྟེ། སྔར་དྲང་པའི་མྱང་འདས་ཆེན་པོར། ངས་རིམ་གྱིས་བསླབ་པའི་གཞི་གདམ་པའི་ཕྱིར། དེ་ཡང་ངས་དང་པོར་རོ། ། ཞེས་དང་། ད་ཕྱིན་ཆད་ངའི་ཉན་ཐོས་རྣམས་ཞེས་པའི་ཚིག་གི་ཁྱད་པར་གསུངས་པའི་ཕྱིར་རོ། ། སྙམ་དུ་སེམས་ཏེ་གོང་མ་དང་ཕུགས་ཀྱི་དགོངས་པ་ཅིག་གོ །
འདི་དག་ནི་གསུང་རབ་དགོངས་གསལ་ལས་འབྱུང་བ་སྒྲ་ཇི་བཞིན་དུ་བྲིས་སོ། ། ཡང་སྔོན་ཁ་ཆེ་པཎ་ཆེན་གྱིས་རྣམ་གསུམ་དག་པའི་ཤ་གསོལ་བས། ཇོ་གདན་སྤྱི་ཏོལ་ཅན་ན་རེ། བླ་མ་ཐམས་ཅད་ཀྱི་མཁན་པོ་ཆེན་པོ་ལགས་པས། ཤ་གསོལ་བ་མཆིའམ། ཐེག་པ་ཆེན་པོའི་ལུང་ལང་ཀར་གཤེགས་པ་དང་། སྤྲིན་ཆེན་པོ་ལ་སོགས་པ་ན་བཀག་ནས་གདའ་བ་ཞེས་ཞུས་པའི་ལན་དུ། པཎ་ཆེན་ན་རེ། ཁྱོད་ཀྱི་ལང་ཀར་གཤེགས་པ་དང་། སྤྲིན་ཆེན་པོ་ཇི་ཙམ་ཐོས་གསུང་སྐད།
ཇོ་གདན་ན་རེ། བདག་གིས་གཞན་ལ་མ་ཐོས་ཏེ་མཐོང་སྐད། མདོ་སྡེ་རྣམས་ཀྱི་དགོངས་པ་དྲང་དོན་ཡིན། ལང་ཀར་གཤེགས་པར་སྲིན་པོ་ཤ་ཆེན་ཟ་བ་དགག་པའི་དོན་དུ་ཡིན། ཀླུའི་རྒྱལ་པོ་སྤྲིན་ཆེན་པོས་ཞུས་པར། ཀླུ་ལ་རེག་པའི་དུག་ཡོད། དེས་སྐྱེ་བོ་རྣམས་བསད་ནས་བཟའ་བ་དགག་པའི་དོན་དུ་ཡིན། མྱ་ངན་འདས་པར། སངས་རྒྱས་མྱ་ངན་ལས་འདས་པའི་དུས་སུ། ལྷ་ཀླུ་གནོད་སྦྱིན་སོགས་སེམས་ཅན་ལ་འཚེ་བ་སྐྱབས་པའི་དོན་དུ་གསུང་པས།
ཐེག་ཆེན་ལས་ཀྱང་། རྣམ་གསུམ་དག་པའི་ཤ་བཟའ་རུ་རུང་བ་ལྟ་བུར་གདའ། ཞེས་པ་མཆན་རྙིང་འགའ་ཞིག་དང་། ཊཱིཀྐ་འགའ་ལས་འབྱུང་ངོ་། ། བཞི་པ་གཞུང་གི་འབྲུ་གཉེར་བ་ནི། ཐེག་པ་ཆེ་ཆུང་ཡང་གནང་བཀག་ཐ་དད་ཡིན་ཏེ། འདུལ་ལུང་ལས། ཉན་ཐོས་རྣམས་ལ་དང་པོར་བསླབ་པའི་གཞི་འཆའ་བའི་དུས་སུ། རྣམ་གསུམ་དག་པའི་ཤ་བཟའ་རུ་རུང་བར་གནང་ཞིང་། གལ་ཏེ་དེའི་ཚེ་ཡང་མ་གནང་ངོ་སྙམ་ནས་མི་ཟ་ན།
ལྷ་སྦྱིན་གྱིས་ནི་བརྟུལ་ཞུགས་སུ་འགྱུར་གྱི། འདི་ལ་ཁ་ཅིག སངས་རྒྱས་ཀྱི་བཅས་པ་དེ་འཐད། ལྷ་སྦྱིན་གྱི་བཅས་པ་དེ་འཐད་ཟེར་ནས་ཤ་མི་བཟའ་ན་ལྷ་སྦྱིན་གྱི་བརྟུལ་ཞུགས་སུ་འགྱུར་ཞེས་ཟེར་བ་ཤིན་ཏུ་མི་འཐད་དེ། གཞུང་འདི་ཐེག་པ་ཆེ་ཆུང་གནང་བཀག་ཐ་དད་པ་སྟོན་བྱེད་ཡིན་པས། ཉན་ཐོས་ལ་ལྷ་སྦྱིན་གྱི་བརྟུལ་ཞུགས་སུ་འགྱུར། ཐེག་ཆེན་པ་ལ་མི་འགྱུར་བ་ཞིག་དགོས་པ་ལས། དེ་ཐེག་ཆེན་པ་ལ་ཡང་། ལྷ་སྦྱིན་གྱི་བརྟུལ་ཞུགས་སུ་འགྱུར་བའི་ཕྱིར་རོ། ། འོ་ན་ལྷ་སྦྱིན་གྱི་བརྟུལ་ཞུགས་གང་ཞེ་ན།
རྟོགས་བརྗོད་བརྒྱ་པ་ལས་དགེ་སྦྱོང་གོའུ་ཏ་མ་དགོན་པར་གནས་ན་ནི། བདག་ཅག་གྲོང་འདབ་ན་གནས་པར་བྱའོ། ། དེ་ཅིའི་ཕྱིར་ཞེ་ན། དགེ་སློང་དག་དགོན་པར་གནས་པ་ལ་ནི་ཉེས་དམིགས་མང་བའི་ཕྱིར་རོ། ། དགེ་སྦྱོང་གོའུ་ཏ་མས་ཤ་བཟའ་བར་གནང་ན་ནི། བདག་གིས་ཤ་བཟའ་བར་མི་བྱའོ། ། དེ་ཅིའི་ཕྱིར་ཞེ་ན། གཞི་དེ་ལས་སེམས་ཅན་རྣམས་གསོད་པར་འགྱུར་བའི་ཕྱིར་རོ། ། དགེ་སྦྱོང་གོའུ་ཏ་མས་ལན་ཚྭ་ཟ་ན་ནི། བདག་གིས་བཟའ་བར་མི་བྱའོ། །
དེ་ཅིའི་ཕྱིར་ཞེ་ན། དབང་ཕྱུག་ཆེན་པོ་འོད་ཟེར་་་་་་ཁུ་ཆུ་ལས་བྱུང་བའི་ཕྱིར་རོ། ། དགེ་སྦྱོང་གོའུ་ཏ་མས་འོ་མ་འཐུང་ན་ནི། བདག་ཅག་གིས་བཏུང་བར་མི་བྱའོ། ། དེ་ཅིའི་ཕྱིར་ཞེ་ན། གཞི་དེ་ལས་བེའུ་རྣམས་ཉོན་མོངས་པར་འགྱུར་བའི་ཕྱིར་རོ། ། དགེ་སྦྱོང་གོའུ་ཏ་མས་ཆོས་གོས་དྲས་པ་གྱོན་ན་ནི། བདག་ཅག་གིས་བགོ་བར་མི་བྱའོ། ། དེ་ཅིའི་ཕྱིར་ཞེ་ན། མི་རྣམས་ཀྱི་ཁོ་ཤས་བསྒྲུབ་པ་ཆུད་ཟོས་པར་འགྱུར་བའི་ཕྱིར་རོ། །
ཞེས་གསུངས་པ་རྣམས་སོ། ། ཐེག་པ་ཆེན་པོ་ལས་སྤྱིར་བཏང་ལ་དང་པོ་ཉིད་ནས་རྣམ་གསུམ་དག་པ་དང་། མ་དག་པའི་ཤ་རྣམས་ཟ་བ་མ་བཀག་སྟེ། ཤ་ཟོས་ན་ངན་འགྲོའི་རྒྱུ་རུ་ལང་གཤེགས་སོགས་ལས་སྔར་དྲང་པ་ལྟར་རྒྱས་པར་གསུངས་པའི་ཕྱིར་རོ། ། བཞི་པ་ཐེག་ཆེན་ནང་ཕན་ཚུན་གནང་བཀག་ཐ་དད་དུ་བསྟན་པ་ནི། དེ་བཞིན་ཕ་རོལ། ཞེས་སོགས་རྐང་པ་ལྔ་སྟེ། ཐེག་པ་ཆེ་ཆུང་ལ་གནང་བཀག་ཐ་དད་དུ་ཡོད་པ་དེ་བཞིན་དུ། ཐེག་པ་ཆེན་པོ་ཕ་རོལ་ཏུ་ཕྱིན་པ་དང་། གསང་སྔགས་ལུགས་ཀྱི་ནི་ལྟུང་བ་ལ་གནང་བཀག་འགའ་ཞིག་ཐ་དད་དུ་ཡོད་དེ།
རྩ་ལྟུང་བརྒྱད་པ་དང་། བཅུ་གསུམ་པ་དང་། བཅུ་བཞི་པ་སོགས་གསང་སྔགས་ལ་ལྟུང་བར་བཅས་ཤིང་། ཕ་རོལ་ཏུ་ཕྱིན་པ་ལ་མ་བཅས་པ་དུ་མ་ཡོད་པའི་ཕྱིར། རྒྱུ་མཚན་དེས་ན། བཤད་མ་ཐག་པ་དེ་འདྲ་བའི་གནང་བཀག་འགལ་བ་ལྟག་སྤྲོད་ལ་བཀག་པ་དེ་ཐམས་ཅད་ལ་ཡེ་བཀག་དང་། གནང་བ་དེ་ཐམས་ཅད་ལ་ཡེ་གནང་ཡིན་པ་ཇི་ལྟར་རྩི་སྟེ་རྩི་མི་རིགས་སོ། ། གསུམ་པ་དཔེ་ཡི་སྒོ་ནས་དོན་བསྡུ་བ་ནི། དེས་ན་ཡེ་བཀག་ཞེས་སོགས་ཚིགས་བཅད་བཞི་སྟེ། ཉན་ཐོས་སྡེ་བཞི་དང་།
རབ་ཏུ་བྱུང་མ་བྱུང་དང་། ཐེག་པ་ཆེ་ཆུང་དང་། ཐེག་ཆེན་ནང་ཕན་ཚུན་གནང་བཀག་ཐ་དད་དུ་ཡོད་པ་དེས་ན། ཡེ་བཀག་ཡེ་གནང་གི་རྣམ་གཞག་ཕྱོགས་གཅིག་ཏུ་བྱར་མི་རུང་སྟེ། ལ་ལའི་གནང་བ་གཞན་ལ་བཀག་པར་འགྱུར་བའི་ཕྱིར། དཔེར་ན་པདྨོའི་སོ་ནམ་བྱེད་པ་ལ་དུས་རྟག་ཏུ་འདམ་དང་། ལྗན་ལྗིན་དགོས་ཤིང་། དྲིབ་བསྲུང་བའི་ཕྱིར་ཅུ་ཐགས་སོགས་ཀྱི་སྐོར་ན་ལེགས་པར་སྐྱེ་ལ། མེ་ཏོག་གཞན་གྱི་སོ་ནམ་ལ་དེ་འདྲ་བྱེད་མི་དགོས། གཞན་ཡང་།
གཙོ་བོར་ཆུ་ལ་སྐྱེ་བ་ལ་སྐམ་ས་ཆེ་བ་དགྲ་དང་། གཙོ་བོར་སྐམ་སར་སྐྱེ་བ་ལ་བརློན་པ་དགྲ་དང་། བོད་ལྟ་བུ་གྲངས་བའི་སར། དྲོ་སར་སྐྱེ་བའི་རྫས་འབྲས་ལྟ་བུ་མི་སྨིན་པ་དང་། རྒྱ་གར་ལྟ་བུ་དྲོ་སར། བསིལ་བ་ཁོ་ན་དགོས་པའི་འབྲས་བུ་སྨིན་པ་འཐད་པ་མིན་པ་བཞིན་ནོ། ། གཞན་ཡང་། སོ་ནམ་སོགས་བྱ་བ་གང་སྤྱིའང་རུང་བ་ཡུལ་བཅོས་སོགས་རང་རང་གི་ལུགས་བཞིན་དུ་བྱས་ནས་འབྲས་བུ་འགྲུབ་ལ། དེ་ལས་ཟློག་པའི་ལུགས་སུ་བྱས་ན་འབྲས་བུ་མི་འགྲུབ་ཞིང་། གྲུབ་ཀྱང་བཟང་པོ་འགྲུབ་པ་དཀའ་བ་དེ་བཞིན་དུ།
སྡེ་པ་ཀུན་གྱི་གནང་བཀག་ཐམས་ཅད་ཀྱང་སྡེ་པ་རང་རང་གི་གཞུང་ལུགས་ནས་འབྱུང་བ་བཞིན་བྱས་ན་དེ་ནས་བཤད་པའི་འབྲས་བུ་འགྲུབ་ཀྱི། གཞན་མི་འགྲུབ་སྟེ། སྡེ་པ་ལ་ལའི་སྒྲུབ་ཕྱོགས་ལ་ལའི་དགག་ཕྱོགས་སུ་འགྱུར་བ་ཡོད་དེས་ནའོ། ། གཉིས་པ་དེ་ལ་གནོད་པ་སྤང་བ་ལ་གཉིས་ཏེ། ཐུབ་པས་རབ་བྱུང་ལ་སྙིང་གནད་བྱས་པར་ཐལ་བ་སྤང་། བདེ་སྡུག་གི་བྱེད་པོ་སངས་རྒྱས་ཡིན་པར་ཐལ་བ་སྤངས་པའོ། ། དང་པོ་ལ་རྩོད་པ་དང་། ལན་གཉིས་ལས། དང་པོ་ནི། གལ་ཏེ་སྡོམ་པ།
ཞེས་སོགས་ཚིགས་བཅད་གཉིས་ཏེ། འབྲི་ཁུང་པ་ཁ་ཅིག དགོངས་ཅིག་ཏུ་རྡོ་རྗེའི་གསུང་། འགྲོ་དྲུག་གིས་བསྲུང་ཀྱང་ཕན་ཡོན་འབྱུང་བྱ་བ་འདི་བཞུགས། དེ་ཡང་བཅས་པ་འགྲོ་བ་སྤྱི་ལ་བཅས་པ་དང་གཅིག རྒྱུ་འབྲས་རྟེན་འབྲེལ་གྱི་གཤིས་ལ་མི་བསླུ་བ་དང་གཉིས། འགྲོ་དྲུག་གི་བཅས་པ་ལས་འདས་ཀྱང་ཉེས་པ་འབྱུང་བ་དང་རྒྱུ་མཚན་གསུམ་གྱིས་འགྲོ་དྲུག་གིས་བསྲུང་ཀྱང་ཕན་ཡོན་འབྱུང་། དཔེར་ན། རྫ་མཁན་དགའ་སྐྱོང་ས་མི་རྐོ་བར་གཞན་གྱིས་བརྐོས་པ་དང་། གད་པ་ཆད་པའི་ས་ལ་རྫ་མ་བྱེད།
དེའི་རང་བཞིན་གྱིས་ཕ་མ་གསོ། བཅོམ་ལྡན་འདས་འོད་སྲུང་ལ་ཡང་དུས་དུས་སུ་བསྙེན་བཀུར་བྱེད་པས་འོད་སྲུང་དེ་ལ་ཐུགས་དགེས་པའང་། བཅས་པ་བསྲུངས་པའི་གནས་སྐབས་ཀྱི་འབྲས་བུ་ཡིན། ཀ་ཤི་ཀའི་ནགས་ཁྲོད་དུ་གོང་མོ་སྲེག་པ་སོགས་བཞིས་ཁྲིམས་བསྲུངས་པས། ཡུལ་དུ་དགེ་ལེགས་དཔག་མེད་འབྱུང་བ་བཞིན། དེ་ལྟ་མ་ཡིན་པར་སྤྱིར་རྗེས་འབྲང་གི་སྲས་དང་། བྱེ་བྲག་ཏུ་དགེ་སློང་ཁོ་ན་ལ་བཅས་ན་བཅོམ་ལྡན་འདས་ཕྱྭ་དང་། དབང་ཕྱུག་ལྟར་བདེ་སྡུག་གི་བྱེད་པ་པོར་འགྱུར་ཏེ། མ་བཅས་ན་སྡིག་པ་མེད་པ་ཡིན་པ་ལ། བཅས་ནས་དེ་བསྒྲུབ་མ་ནུས་ན་སྡིག་པ་ལྷག་པོ་གཅིག་འབྱུང་བའི་ཕྱིར་དང་།
ཉེ་ཕུང་དུ་ཡང་འགྱུར་ཏེ། ཚུར་ཉེ་བའི་དགེ་སློང་རྣམས་ལ་རང་བཞིན་རྒྱབ་ཁལ་གྱི་སྟེང་དུ་བཅས་པའི་གོང་རྫས་སྐལ་པས་འཛོ་རྒན་སྐེད་པ་ཆག་ནས་ཤི་བ་དང་འདྲ་བར་རང་བཞིན་གྱི་སྡིག་པའི་སྟེང་དུ་བཅས་འགལ་གྱི་ཉེས་པ་འབྱུང་བས་ངན་སོང་གསུམ་དུ་ལྟུང་བའི་ཕྱིར་རོ། ། ཞེས་ཟེར་རོ། ། དེའི་དོན་བསྡུས་ནས་འདིར་བཀོད་པ་སྟེ། གལ་ཏེ་རབ་ཏུ་བྱུང་བའི་སྡོམ་པ་མ་བླང་ན། དེས་བཅས་པ་དང་འགལ་བ་ལ་ལྟུང་བའི་ཐ་སྙད་མི་ཐོབ་ཀྱང་། རབ་ཏུ་བྱུང་བ་ལ་བཅས་པ་ཡི་སྡིག་པ་ནི་ཁྱིམ་པ་ལ་ཡང་འབྱུང་སྟེ། དེ་ལྟ་མིན་པར་རབ་བྱུང་ཁོ་ན་ལ་འབྱུང་ན་རབ་བྱུང་ལ་ཆེད་དུ་བྱས་ནས་སྡིག་པ་དགོས་པར་འགྱུར་ལ། དེ་ཡང་འདོད་ན། ཐུབ་པས་རབ་ཏུ་བྱུང་བ་ལ་སྙིང་ནད་བྱས་པར་འགྱུར་ཞེས་ཟེར་རོ། །
གཉིས་པ་ལ་གཉིས་ཏེ། བཅས་ལྟུང་ལ་རང་བཞིན་གྱི་མི་དགེ་བ་ཡོད་པ་དགག་པ། བརྟུལ་ཞུགས་ལ་རང་བཞིན་དགེ་བ་ཡོད་པ་དགག་པའོ། ། དང་པོ་ལ་གཉིས་ཏེ། མགོ་མཚུངས་ཀྱི་རིགས་པས་དགག དངོས་སྟོབས་ཀྱི་རིགས་པས་དགག ནང་འགལ་བས་དགག་པའོ། ། དང་པོ་ནི། འདི་འདྲའི་རིགས་པ། ཞེས་སོགས་རྐང་པ་བཅུ་གསུམ་སྟེ།
ཁྱིམ་པ་ལ་བཅས་སྡིག་མི་འབྱུང་བར་རབ་བྱུང་ལ་དེ་འབྱུང་ན། ཐུབ་པས་རབ་བྱུང་ལ་ལ་སྙིང་ནད་བྱས་པར་འགྱུར་ཞེས་ཟེར་བ་འདི་འདྲའི་རིགས་པ་གཟུ་ལུམ་ཡིན་ཏེ། ཤེས་བྱ་ཆོས་ཅན། ཞིང་མེད་རྣམས་ལ་གཞན་གྱི་ཞིང་བཟང་པོ་བྱིན་པའང་སྙིང་ནད་དུ་འགྱུར་ལ། ཞིང་ཡོད་པ་རྣམས་ལ་ཡང་སེར་བ་ལ་སོགས་པ་འབྱུང་བར་འགྱུར་གྱིས། ཞིང་མེད་པ་རྣམས་ལ་སེར་བ་སོགས་མི་འབྱུང་བས་སོ། ། ཁྱབ་པ་ཁས། རྒྱུ་མཚན་དེས་ན། ཞིང་ལ་སེར་བ་ལ་སོགས་པའི་དགྲ་འབྱུང་བ་ཡོད་ཀྱང་། ལོ་ཐོག་འབྱུང་བའི་ཕན་ཡོན་ཡོད་པ་དེ་བཞིན་དུ།
རབ་ཏུ་བྱུང་བ་ལ་བཅས་པའི་ལྟུང་བ་འབྱུང་བ་སྲིད་མོད། བཅས་པ་བསྲུངས་པའི་ཕན་ཡོན་ཆེ་སྟེ། དཔེར་ན་ཞིང་མེད་པའི་སྤྲང་པོ་སེར་བ་སོགས་ཀྱིས་མི་འཇིགས་མོད་ཀྱི། དེ་ལ་ལོ་ཐོག་འབྱུང་བ་མེད་པ་དེ་བཞིན་དུ། སྡོམ་པ་མ་བསླང་པའི་ཁྱིམ་པ་རྣམས་ལ་ཡང་ལྟུང་བ་འབྱུང་བ་མེད་མོད་ཀྱང་། སྡོམ་པ་ལས་བྱུང་བའི་དགེ་བ་མི་འབྱུང་ངོ་། ། གཉིས་པ་ནི། དེས་ན་མདོ་དང་། ཞེས་སོགས་ཚིགས་བཅད་གཉིས་ཏེ། ཁ་ན་མ་ཐོ་བ་ཡིན་ན་རང་བཞིན་གྱི་ཁ་ན་མ་ཐོ་བ་ཡིན་དགོས་པར་ཐལ།
དེ་ཡིན་ན། བཅས་མ་བཅས་ཀྱི་སེམས་ཅན་ཀུན་ལ་སྡིག་པར་འགྱུར་བས་ཁྱབ་པའི་ཕྱིར་ཏེ། འདོད་མི་ནུས་ཏེ། མདོ་དང་བསྟན་བཅོས་རྣམས་ལས། ཁ་ན་མ་ཐོ་བ་ལ། རང་བཞིན་གྱི་ཁ་ན་མ་ཐོ་བ་དང་། བཅས་པའི་ཁ་ན་མ་ཐོ་བ་རྣམ་པ་གཉིས་སུ་བསྡུས་ཏེ་གསུངས་པའི་ཕྱིར། དེས་ན་མ་བཅས་པ་ལ་ལྟུང་བ་འབྱུང་བ་མེད་དོ། ། དེ་ལྟར་གསུངས་པའི་རང་བཞིན་གྱི་ཁ་ན་མ་ཐོ་བ་སྲོག་གཅོད་པ་སོགས་སེམས་ཅན་ཀུན་ལ་སྡིག་པར་འགྱུར་ལ། བཅས་པའི་ཁ་ན་མ་ཐོ་བ་ཆོས་གོས་མེད་པ་སོགས་བཅས་པ་ཕྱིན་ཆད་ལྟུང་བར་འགྱུར་རོ། །
གསུམ་པ་ལ་ལྔ་སྟེ། རྒྱལ་བ་སྲས་བཅས་ལྟུང་བ་ཅན་དུ་ཐལ་བ། གྲུབ་ཐོབ་བརྟུལ་ཞུགས་བོར་བ་ལྟུང་བ་ཅན་དུ་ཐལ་བ། ལྷས་བལྟས་ཀྱི་དགེ་སློང་ལྟུང་བ་ཅན་དུ་ཐལ་བ། དགེ་བསྙེན་དགེ་ཚུལ་ལྟུང་མེད་པའི་སྲིད་པར་ཐལ་བ། རྩ་བརྒྱུད་ཀྱིས་བླ་མ་སྨད་པར་ཐལ་བའོ། ། དང་པོ་ནི། དེ་ལྟར་མ་ཡིན་པར། ཞེས་སོགས་རྐང་པ་བཅུ་གཅིག་སྟེ། བཅས་པའི་ཁ་ན་མ་ཐོ་བ།
བཅས་པ་ལ་ལྟོས་པ་དེ་ལྟ་མ་ཡིན་པར། མ་བཅས་ཀྱང་ཅི་ནས་ཁྱིམ་པ་སོགས་ལའང་སྡིག་པར་འགྱུར་ན་ནི། རྒྱལ་བ་རིགས་ལྔ་ལ་སོགས་པ་ལོངས་སྤྱོད་རྫོགས་པའི་སྐུ་རྣམས་དང་། འཇམ་དབྱངས་སོགས་ཉེ་བའི་སྲད་བརྒྱད་ལ་སོགས་པ་བྱང་ཆུབ་སེམས་དཔའ་ཕལ་ཆེ་བ་རྣམས་ཀྱང་ཆོས་ཅན། གཤིས་ཀྱི་མི་དགེ་བ་ཅན་དུ་འགྱུར་བར་ཐལ། ཡེ་བཀག་པ་ལ་སྤྱོད་པའི་ཕྱིར་ཏེ། དབུ་སྐྲ་རིང་ཞིང་རྒྱན་སྣ་ཚོགས་དང་བཅས་ལ་ཁ་དོག་སྣ་ཚོགས་པའི་ན་བཟའ་ཅན་དང་། རལ་གྲི་སོགས་ཕྱག་མཚན་སྣ་ཚོགས་འཛིན་པ་གང་ཞིག དེ་དག་ཡེ་ནས་བཀག་པ་ཡིན་པའི་ཕྱིར། རྟགས་ཕྱི་མ་ཁས་བླངས་ཏེ།
དབུ་སྐྲ་རིང་པོ་སོགས་དེ་དག་རབ་བྱུང་ལ་བཀག་པ་གང་ཞིག རབ་བྱུང་ལ་བཅས་པའི་སྡིག་པ་ཁྱིམ་པ་ལ་ཡང་འབྱུང་བའི་ཕྱིར་རོ། ། སྲས་བརྒྱད་པོ་དོན་ལ་སངས་རྒྱས་ཡིན་ཀྱང་། བྱང་སེམས་ཀྱི་ཚུལ་བཟུང་བར་མདོ་སྔགས་གཉིས་ཀ་མཐུན་ནོ། ། གཉིས་པ་ནི། རྣལ་འབྱོར་དབང་ཕྱུག ཞེས་སོགས་ཚིགས་བཅད་གཅིག་སྟེ། རྣལ་འབྱོར་དབང་ཕྱུག་བིརྺ་པ་དང་། ཏེ་ལོ་པ་དང་། ན་རོ་པ་ལ་སོགས་པ་དགེ་སློང་གི་བརྟུལ་ཞུགས་བོད་པ་ཡི་གྲུབ་ཐོབ་རྣམས་ཀྱང་ཆོས་ཅན།
གཤིས་ཀྱི་སྡིག་ཅན་དུ་འགྱུར་པར་ཐལ། ཡེ་བཀག་པ་ལ་སྤྱོད་པའི་ཕྱིར། རྟགས་ཁས་སོ། ། གསུམ་པ་ནི། ལྷས་བལྟས་ཞེས་སོགས་ཚིགས་བཅད་གཅིག་སྟེ། ལྷས་བལྟས་པ་ཞེས་བྱ་བའི་འཇིག་རྟེན་གྱི་ཁམས་ཀྱི་དགེ་སློང་ཇི་སྙེད་པ་དེ་དག་ཀྱང་ནི། གཤིས་ཀྱི་སྡིག་པ་ཅན་དུ་འགྱུར་བར་ཐལ། དེ་དག་ཡེ་བཀག་པ་ལ་སྤྱོད་པའི་ཕྱིར་ཏེ། དེ་ཐམས་ཅད་ཀྱང་རིན་པོ་ཆེའི་རྒྱན་སྣ་ཚོགས་དང་བཅས་ཤིང་། གོས་དཀར་པོ་བསྒོ་བ་ཅན་ཡིན་པ་གང་ཞིག
རྒྱན་གོས་དེ་དག་རབ་ཏུ་བྱུང་བ་ལ་བཀག་ཅིང་། རབ་བྱུང་ལ་བཅས་པའི་སྡིག་པ་ཁྱིམ་པ་ལ་ཡང་འབྱུང་བའི་ཕྱིར། དེ་ལྟར་དཀོན་བརྩེགས་ཀྱི་གཙུག་ན་རིན་པོ་ཆེའི་མདོ་ལས་གསུངས་ཏེ། སྔོན་བྱུང་བ་འདས་པའི་དུས་བསྐལ་པ་གྲངས་མེད་པ་བས་ཀྱང་ཆེས་གྲངས་མེད་པ། ཡངས་པ། ཚད་མེད་པ། བསམ་གྱིས་མི་ཁྱབ་པར་འགྱུར་བ་དེའི་ཚེ། དེའི་དུས་ན་བསྐལ་པ་དགའ་བར་གྱུར་པ་ཞེས་བྱ་བ་ལ་འཇིག་རྟེན་གྱི་ཁམས་ལྷས་རྣམ་པར་བལྟས་པ་ཞེས་བར། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་། ཞབས་སུ་ལྡན་པ།
བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོར་སྒྱུར་བ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་འཇིག་རྟེན་ཐམས་ཅད་མངོན་པར་དགའ་བ་ཞེས་བྱ་བ་འཇིག་རྟེན་དུ་འབྱུང་ངོ་། ། རིགས་ཀྱི་བུ་ཅིའི་ཕྱིར། བསྐལ་པ་དེ་དགའ་བར་གྱུར་པ་ཞེས་བྱ་ཞེ་ན། རིགས་ཀྱི་བུ་བསྐལ་པ་དེ་ལ་སངས་རྒྱས་སྟོང་ཕྲག་དྲུག་ཅུ་འབྱུང་བར་འགྱུར་ཏེ། གནས་གཙང་མའི་རིགས་ཀྱི་ལྷ་དེ་དག་གིས། ཀྱེ་མ་ཧོ་གྲོགས་པོ་དག
འདི་ནི་བསྐལ་པ་བཟང་པོ་ཡིན་ཏེ། བསྐལ་པ་འདི་ལ་སངས་རྒྱས་སྟོང་ཕྲག་དྲུག་ཅུ་འབྱུང་བར་འགྱུར་རོ། ། ཞེས་དགའ་བའི་སྒྲ་སྒྲགས་པ་དང་། དེ་ནས་ལྷ་དང་བཅས་པའི་འཇིག་རྟེན་གྱིས་དགའ་བའི་སྒྲ་དེ་ཐོས་སོ། ། ཞེས་པ་ནས། གང་འཇིག་རྟེན་གྱི་ཁམས་དེའི་མི་དེ་དག་ཐམས་ཅད་ཀྱང་། གསེར་གྱི་ཅོད་པཎ་ཐོགས་ཤིང་། དབུ་རྒྱན་དང་། རྣ་ཆས་བརྒྱན་པ། ལྷའི་ཁ་དོག་དང་གཟུགས་དང་ལྡན་པ་དག་གོ །
གང་ཉོན་མོངས་པ་དང་བྲལ་བར་གྱུར་པ་ཤ་སྟག་གོ ། གང་ཉོན་མོངས་པ་དང་བྲལ་བར་གྱུར་པ་དེ་ཉིད་དེ་དག་གི་རབ་ཏུ་བྱུང་བ་ཡིན་ཏེ། བཅོམ་ལྡན་འདས་དེ་བཞིན་གཤེགས་པ་དེས་བྱང་ཆུབ་སེམས་དཔའ་དག་ལ་གོས་ངུར་སྨྲིག་ཏུ་བསྒོས་པ་ཡང་མེད་དེ། འདི་ལྟར་སེམས་ལ་སྙོག་པ་མེད་པའི་ཕྱིར་རོ། ། གཞུང་ཁ་ཅིག་ལས། ཙནྡན་སྤོས་ཀྱི་ངད་ལྡན་པའི། ། ཞེས་འབྱུང་བ་ཡང་སྔ་མ་དང་དོན་མཐུན་ཏེ། འཇིག་རྟེན་གྱི་ཁམས་དེ་ལ་ལྷས་བལྟས་པ་ཞེས་དང་། ཙནྡན་སྤོས་ཀྱི་ངད་དང་ལྡན་པ་ཞེས་ཀྱང་གསུངས་པའི་ཕྱིར་ཏེ། མདོ་དེ་ཉིད་ལས།
རིགས་ཀྱི་བུ་འཇིག་རྟེན་གྱི་ཁམས་དེ་ལྷ་ཐམས་ཅད་ཀྱིས་ཀྱང་དེ་ངོམ་པར་མི་འགྱུར་བ་ཙམ་དུ་ལྟ་ན་སྡུག་ཅིང་། དེ་ཙམ་དུ་ཉམས་དགའ་བར་གྱུར་པས་དེའི་ཕྱིར་འཇིག་རྟེན་གྱི་ཁམས་དེ་ལྷས་རྣམ་པར་བལྟས་པ་ཞེས་བྱའོ། །

རིགས་ཀྱི་བུ་འཇིག་རྟེན་གྱི་ཁམས་ལྷས་རྣམ་པར་བལྟས་པ་དེའི་གཞི་ནི་ཙནྡན་སྦྲུལ་གྱི་སྙིང་པོ་ཤ་སྟག་སྟེ། སྟེང་གི་འཇིག་རྟེན་གྱི་ཁམས་ཙནྡན་སྦྲུལ་གྱི་སྙིང་པོ་དེའི་ཕྱེ་མ་ཁལ་ཅིག་གིས་རིན་དུ་ཡང་མི་བཟོད་དོ། ། འཇིག་རྟེན་གྱི་ཁམས་དེ་ནས་སྤོས་ཀྱི་ངད་ལངས་པའི་དྲིས་ནི་ཕྱོགས་བཅུའི་འཇིག་རྟེན་གྱི་ཁམས་ཚད་མེད་གྲངས་མེད་པ་དག་ཏུ་ཁྱབ་བོ། ། ཞེས་གསུངས་པས་སོ། ། བཞི་པ་ནི། དགེ་བསྙེན་དགེ་ཚུལ་ཞེས་སོགས་ཚིགས་བཅད་གཅིག་སྟེ། དགེ་བསྙེན་དང་དགེ་ཚུལ་སྡོམ་པ་བསྲུང་བ་ལ་བརྩོན་པ་ལ་ཡང་། བཅས་པའི་སྡིག་པ་མེད་པ་སྲིད་པར་མི་འགྱུར་ཏེ། དེ་དག་ལ་ཡང་། དགེ་སློང་གི་ལྟུང་བའི་སྡིག་པ་ཐམས་ཅད་བྱུང་བའི་ཕྱིར། རྟགས་ཁྱབ་ཁས་བླངས་ཏེ།
རབ་ཏུ་བྱུང་བ་ལ་བཅས་པའི་སྡིག་པ་མ་བཅས་པའི་ཁྱིམ་པ་ལ་ཡང་འབྱུང་བའི་ཕྱིར་རོ། ། ལྔ་པ་ནི། འདི་འདྲ་གང་དག ཞེས་སོགས་ཚིགས་བཅད་གཉིས་ཏེ། མ་བཅས་པའི་ཁྱིམ་པ་ལ་རབ་བྱུང་ལ་བཅས་པའི་སྡིག་པ་འབྱུང་བ་འདི་འདྲ་བ་གང་དག་སུ་ཟེར་བ་དེ་ཡི་རང་གི་རྩ་བའི་བླ་མ་དང་། རྒྱུད་པའི་བླ་མར་གང་གྱུར་པའི་ཁྱིམ་པའམ་ནི་དགེ་བསྙེན་ནམ། རྣལ་འབྱོར་པ་རུ་ནི་གང་བཞུགས་པ་དེ་དག་ཐམས་ཅད་སྨད་པ་ཡིན་ཏེ། དེ་དག་གཤིས་ཀྱི་མི་དགེ་བ་མཛད་པའི་ཕྱིར་དང་། ལྟུང་བའི་སྡིག་པ་ཐམས་ཅད་འབྱུང་བ་ཡོད་པའི་ཕྱིར་རོ། ། རྟགས་ཁྱབ་ཁས།
གཉིས་པ་ལ་གསུམ་སྟེ། དངོས་ཀྱི་དོན། ཤེས་བྱེད་ཀྱི་ལུང་། རིགས་པས་གྲུབ་པའི་ཚུལ་ལོ། ། དང་པོ་ནི། དེས་ན་མདོ་ལས། ཞེས་སོགས་ཚིགས་བཅད་གཉིས་ཏེ། མདོ་ལས་རབ་ཏུ་བྱུང་བའི་བརྟུལ་ཞུགས་ལ་བཅས་པ་ལ་མ་ལྟོས་པར་དགེ་བ་དང་སྡིག་པ་གཉིས་ཀ་མེད་པར་གསུངས་པའི་རྒྱུ་མཚན་ཡོད་དེ། རྒྱལ་བ་རིགས་ལྔ་དང་། ཉེ་བའི་སྲས་བརྒྱད་སོགས་རྣམས་ལ་རབ་བྱུང་གི་བརྟུལ་ཞུགས་སམ།
ཆ་ལུགས་གཟུང་བ་མེད་ཀྱང་། སྡིག་པ་མེད་ཅིང་། ཚུལ་འཆལ་རྣམས་ཀྱིས་རབ་བྱུང་གི་བརྟུལ་ཞུགས་བཟུང་ཡང་བཅས་པའི་དགེ་བ་མེད་པ་དེས་ནའོ། ། འོ་ན་རབ་བྱུང་གི་བརྟུལ་ཞུགས་ལ་དགོས་པ་མེད་པར་འགྱུར་རོ་ཞེ་ན་མིན་ཏེ། ཞིང་གི་གྲབ་བཞིན་དུ་ངེས་པར་འབྱུང་བའི་སྡོམ་པའི་ཚུལ་ཁྲིམས་ལ་གུས་པའི་རྒྱུར་གསུངས་པར་ཟད་པའི་ཕྱིར་ཏེ། འདུལ་བ་ལ་བསྟོད་པ་ལས། རྭ་བ་མཚམས་ཀྱིས་འོབས་དང་འདྲ་བ་ཡི། ། ཟག་པ་ཀུན་གྱི་ཆུ་ལོན་འདུལ་བ་ཡིན། ། ཞེས་གསུངས་པའི་ཕྱིར་རོ། ། ཁ་ན་མ་ཐོ་བ་ལ་རང་བཞིན་དང་།
བཅས་པའི་ཁ་ན་མ་ཐོ་བ་གཉིས་ཡོད་པ་དེས་ན། འདོད་པས་དབེན་པ་བཅས་ལྟུང་སྤོངས་བ་དང་། སྡིག་ཏོ་མི་དགེ་བའི་ཆོས་ཀྱིས་ནི་དབེན་པ་ཞེས་བྱ་བ་རང་བཞིན་གྱི་སྡིག་པ་སྤོང་བ་རྣམ་པ་གཉིས་སུ་ཐུབ་པས་གསུངས་པའི་མདོའི་དགོངས་པ་ཇི་ལྟ་བ་བཞིན་དུ་བཟུང་སྟེ། གཞན་དུ་ན་དབེན་པ་ཡང་གཅིག་ཁོ་ནར་ཐལ་བའི་ཕྱིར་རོ། ། གཉིས་པ་ནི། བུ་མོ་གསེར་་་་་་གསེར་མཆོག་འོད་ལྡན་ཟེར་བའང་སྣང་། མཆོག་འོད་དཔལ་ཞེས་སོགས་རྐང་པ་བཅུ་གསུམ་སྟེ། རབ་ཏུ་བྱུང་བའི་བརྟུལ་ཞུགས་ནི། ཚུལ་ཁྲིམས་སྲུང་བའི་ཐབས་ཙམ་ཡིན་ལ། སེམས་ཀྱི་རབ་བྱུང་གཙོ་བོ་ཡིན་ཏེ།
མདོ་ལས། བུ་མོ་གསེར་མཆོག་འོད་དཔལ་གྱིས་བློ་གྲོས་ཆེན་པོ་འཇམ་དཔལ་ལ་བདག་རབ་ཏུ་འབྱུང་བར་ཞུས་པའི་ཚེ། ཆ་ལུགས་ཙམ་གྱི་ལུས་ཀྱི་རབ་བྱུང་བཀག་ནས་ཀྱང་། གཙོ་བོ་སེམས་ཀྱི་རབ་བྱུང་ཐོབ་པར་མཛད་པའི་ཕྱིར། གལ་ཏེ་དེ་ལྟ་མ་ཡིན་པར། བརྟུལ་ཞུགས་ཀྱི་གཤིས་ལ་དགེ་བ་ཡོད་ན། འཇམ་དཔལ་གྱིས་བུ་མོའི་ལུས་ལ་གོས་ངུར་སྨྲིག་ཅིས་མི་སྐོན་ཏེ་སྐོན་རིགས་སོ། ། མདོ་ལས་བུ་མོ་གསེར་མཆོག་འོད་དཔལ་ཞེས་བྱ་བ་ཤིན་ཏུ་མཛེས་པ་གཅིག་དང་། ཚོང་དཔོན་གྱི་ཁྱེའུ་གཉིས་འདུམ་རར་འཇིག་རྟེན་པའི་བདེ་བ་ལ་ལོངས་སྤྱོད་ཅིང་ཡོད་པའི་དུས་སུ་བུ་མོ་དེ་འཇམ་དཔལ་གྱིས་འདུལ་བའི་དུས་ལ་བབ་པར་ཤེས་ནས། ཚོང་དཔོན་གྱི་ཁྱེའུ་དེ་ཤི་བའི་ཚུལ་དང་།
དབང་པོའི་ལམ་རྣམས་ནས་མི་གཙང་བ་སྣ་ཚོགས་འཛག་པར་སྤྲུལ། ཁྱེའུ་ཤི་བ་དེའི་འཁོར་རྣམས་ཀྱིས་བུ་མོ་དེ་ལ་ཉེས་པ་སྤྱད་ཀྱི་དོགས་པ་དང་། འཁོར་བ་ལའང་ཅུང་ཟད་སྐྱོ་བ་སྐྱེས་ནས་འཇམ་དཔལ་ལ་རབ་ཏུ་བྱུང་དུ་གསོལ། ཞེས་ཞུས་པས། ལུས་རབ་ཏུ་བྱུང་ཡང་འཇིགས་པ་ལས་མི་སྐྱོབ། སེམས་རབ་ཏུ་བྱུང་གསུང་སྐད། བུ་མོས་སེམས་རབ་ཏུ་དབྱུང་དུ་གསོལ། ཞེས་ཞུས་པས། རབ་ཏུ་དབྱུང་རྒྱུའི་སེམས་དེ་སྟོན་དང་གསུང་། བུ་མོས་སེམས་ལ་ངོ་བོ་མ་གྲུབ་པས་བསྟན་རྒྱུ་མ་རྙེད།
སེམས་ཀྱི་གནས་ལུགས་རྟོགས་པས་གྲོལ་བ་ཐོབ་སྟེ། མདོ་ལས་བུ་མོ་ལུས་རབ་ཏུ་བྱུང་བ་ནི། རབ་ཏུ་བྱུང་བ་མིན་གྱི་སེམས་རབ་ཏུ་བྱུང་བ་ནི་རབ་ཏུ་བྱུང་བ་ཡིན་ཞེས་གསུངས་པ་དང་། འཇམ་དཔལ་རྣམ་པར་རོལ་པའི་མདོ་ལས། སྨད་འཚོང་མ་གསེར་མཆོག་འོད་དཔལ། ཚོང་དཔོན་གྱི་ཁྱེའུ་འཇིགས་མེད་དང་། ལྷ་ཡི་རིན་པོ་ཆེས་བརྒྱན་པའི་ཤིང་རྟར་བཞུགས་ཏེ། གྲོང་ཁྱེར་གྱི་སྐྱེས་པ་ཐམས་ཅད་སྙིང་བསྐུལ་བར་བྱེད་པའི་ཚེ། འཕགས་པ་འཇམ་དཔལ་གྱིས། སྐུ་ལུས་ཤིན་ཏུ་མཛེས་པར་བསྟན་ནས།
བུ་མོ་བརྟུལ་ཏེ་ཆོས་བསྟན་པས་དེས་བཟོད་པ་ཐོབ་ནས་འཇམ་དཔལ་གྱི་རྐང་པ་ལ་བཏུགས་ཏེ་རབ་ཏུ་བྱུང་བར་གསོལ་བ་བཏབ་པས། འཇམ་དཔལ་གྱིས་སྨྲས་པ། སྲིང་མོ་འདི་ལྟ་སྟེ། མགོ་བོའི་སྐྲ་དྲེགས་པ་དེ་ནི། བྱང་ཆུབ་སེམས་དཔའ་རབ་ཏུ་བྱུང་བ་མིན་ནོ། ། དེ་ཅིའི་ཕྱིར་ཞེ་ན། བུ་མོ་གང་སེམས་ཅན་ཐམས་ཅད་ཀྱི་ཉོན་མོངས་པ་གཅད་པའི་ཕྱིར། བརྩོན་པ་དེ་ནི་བྱང་ཆུབ་སེམས་དཔའི་རབ་ཏུ་བྱུང་བ་ཡིན་ནོ། ། བུ་མོ་གང་གོས་ངུར་སྨྲིག་འཆང་བ་དེ་ནི་བྱང་ཆུབ་སེམས་དཔའི་རབ་ཏུ་བྱུང་བ་མ་ཡིན་གྱི། བུ་མོ་གང་བདག་ཉིད་ཀྱི་བསླབ་པ་དང་།
ཚུལ་ཁྲིམས་ཡང་དག་པར་བླང་ལ། ཚུལ་ཁྲིམས་འཆལ་པའི་སེམས་ཅན་རྣམས་ཀྱང་། ཚུལ་ཁྲིམས་ཀྱི་སྡོམ་པ་དང་། བརྟུལ་ཞུགས་ལ་ཡང་དག་པར་སྦྱོར་བར་བྱེད་པ་དེ་ནི། བྱང་ཆུབ་སེམས་དཔའི་རབ་ཏུ་བྱུང་བ་ཡིན་ནོ་ཞེས་གསུངས་སོ། ། ལུང་འདི་རྣམས་དང་། གོང་གི་ལྷས་བལྟས་ཀྱི་དགེ་སློང་སྟོན་པའི་མདོ་རྣམས་ལ་བལྟས་ན་ཐེག་ཆེན་པའི་སྐབས་འདིར་ས་དང་པོ་ཡན་གྱི་འཕགས་པ་རྣམས་དགེ་སློང་གི་ཆ་ལུགས་དང་མི་ལྡན་ཡང་། དགེ་སློང་དུ་ཁས་ལེན་དགོས་པ་འདྲ་སྟེ། གཞན་དུ་ན། དཀོན་བརྩེགས་ལས།
རྒྱལ་སྲས་བྱམས་པ་འཇམ་དབྱངས་དང་། ། ཞེས་སོགས་ཀྱི་སྐབས་ཀྱི་མཁན་སློབ་ཐམས་ཅད་དགེ་སློང་མིན་པར་ཁས་ལེན་དགོས་སོ། ། འདི་ནི་ཁོ་བོའི་དོགས་པའོ། ། གཙོ་བོ་སེམས་ཀྱི་སྡོམ་པ་བསྲུང་བ་ཕན་ཡོན་ཆེ་སྟེ། སེམས་རབ་བྱུང་གི་སྡོམ་པ་རྣམ་དག་དང་མི་ལྡན་ན། དད་རྫས་སོགས་སྤྱོད་པ་བཀག་པའི་ཕྱིར་ཏེ། འཕགས་པ་དཀོན་མཆོག་བརྩེགས་པའི་མདོ་སྡེ་ལས། རང་རྒྱུད་ཀྱི་ཚུལ་ཁྲིམས་མ་དག་པར་དད་རྫས་བཟའ་བའི་ཉེས་པ་མཐོང་ནས་རྣལ་འབྱོར་སྤྱོད་པའི་དགེ་སློང་ལྔ་བརྒྱས་དགེ་སློང་གི་སྡོམ་པ་ཕུལ་བ་དེ་ལ་ཐུབ་་་་་་མདོ་དང་ཊཱིཀྐ་ཁ་ཅིག་ལས་འདི་འཇམ་དཔལ་དུ་གསུངས་ལ་པས་ལེགས་སོ་ཞེས་གསུངས་ན། འཕགས་པ་བྱམས་པའི་བསྟན་པ་ལ། འཁོར་འདུས་པ་དང་པོ།
དགེ་སློང་དེ་དག་དགྲ་བཅོམ་པ་ཐོབ་པར་ལུང་བསྟན་པའི་ཕྱིར་རོ། ། དེ་སྐད་དུ་དཀོན་བརྩེགས་ཀྱི་འོད་སྲུང་གིས་ཞུས་པའི་མདོ་ལས། བསྟན་པ་འདི་བཤད་པ་ན། དགེ་སློང་རྣལ་འབྱོར་སྤྱོད་པ་ལྔ་བརྒྱས་བདག་ཅག་གི་ཚུལ་ཁྲིམས་ཡོངས་སུ་མ་དག་བཞིན་དུ། དད་པས་བྱིན་པ་སྤྱད་པར་གྱུར་ན་མི་རུང་ཞེས་ཉམས་པར་བྱས་ཏེ་སླར་ཁྱིམ་དུ་དོང་ངོ་། ། དེ་ལ་དགེ་སློང་གཞན་དག་ཅིག་འདི་སྐད་དུ། དགེ་སློང་ཆེ་བའི་བདག་ཉིད་ཅན་རྣལ་འབྱོར་སྤྱོད་པ་འདི་དག་བསྟན་པ་ལས་ཉམས་པ་ནི་ཤིན་ཏུ་མ་ལེགས་སོ། ། ཞེས་འཆའོ། ། བཅོམ་ལྡན་འདས་ཀྱི་དགེ་སློང་དེ་དག་ལ་འདི་སྐད་ཅེས་བཀའ་སྩལ་ཏོ། ། དགེ་སློང་དག་ཁྱེད་འདི་སྐད་དུ།
དགེ་སློང་ཆེ་བའི་བདག་ཉིད་ཅན་འདི་དག་འདི་ལྟར་བསྟན་པ་ལས་ཤིན་ཏུ་ཉམས་པ་འདི་ནི་ཤིན་ཏུ་མ་ལེགས་སོ། ། ཞེས་མ་སྨྲ་ཞིག དེ་ཅིའི་ཕྱིར་ཞེ་ན། དགེ་སློང་དག་མངོན་པར་མ་དགའ་ནས་ཁྱིམ་ན་གནས་པ་འདི་ནི། དད་པ་ཅན་རྣམས་ཀྱི་ཆོས་ཡིན་གྱིས། དགེ་སློང་དད་པ་དང་། མོས་པ་མང་བ་འགྱོད་པ་དང་ལྡན་པ་འདི་དག་གིས་བསྟན་པ་འདི་ཐོས་ནས་བདག་ཅག་ཚུལ་ཁྲིམས་ཡོངས་སུ་མ་དག་བཞིན་དུ་དད་པས་བྱིན་པ་ཡོངས་སུ་སྤྱད་ན་མི་རུང་ངོ་། ། ཞེས་ཉམས་པར་གྱུར་ཏོ། ། འོད་སྲུང་ངས་ལུང་བསྟན་ཏེ། དགེ་སློང་འདི་དག་ནི་འདི་ནས་ཤི་འཕོས་ནས་དགའ་ལྡན་གྱི་ལྷའི་རིགས་སུ་སྐྱེ་བར་འགྱུར་ཏེ།
དེ་དག་དེ་བཞིན་གཤེགས་པ་བྱམས་པའི་ཉན་ཐོས་ཐོག་མར་འདུས་པའི་གྲངས་སུ་ཆུད་པར་འགྱུར་རོ། ། ཞེས་པ་དང་། བྱམས་པ་སེང་གེ་སྒྲས་ཞུས་པའི་མདོ་ལས་ཀྱང་། བྱམས་པས་ཡོ་བྱད་སྙུང་བའི་སེང་གེའི་སྒྲ་སྒྲགས་པས། འཁོར་དེ་ནས་དགེ་སློང་ལྔ་བརྒྱ་རང་ཉིད་ལ་ཡོ་བྱད་སྙུང་བའི་ཡོན་ཏན་མེད་ཅིང་། དད་པས་བྱིན་པ་སྤྱད་པར་དཀའ་བར་རྟོགས་ནས་ཁྱིམ་དུ་དོང་ངོ་། ། དེ་དག་ལ་འཇམ་དཔལ་གྱིས་ལེགས་སོ་བྱིན་པས་གང་དག་དད་པས་བྱིན་པ་ལོངས་སྤྱོད་པར་མི་སྤྲོ་བ་དེ་དག་གིས་ནི། དེ་ལྟར་འཛེམ་པ་དང་ལྡན་པ་དང་། འགྱོད་པ་དང་ལྡན་པར་བྱ་སྟེ། ཞེས་སོགས་ཀྱི་ཆོས་བསྟན་པས་དགེ་སློང་ལྔ་བརྒྱ་པོ་དེ་ལེན་པ་མེད་པར་ཟག་པ་མེད་ལས་སེམས་རྣམ་པར་གྲོལ་ལོ་ཞེས་གསུངས་སོ། །
གསུམ་པ་ནི། དེས་ན་སྡོམ་པ་ཞེས་སོགས་ཚིགས་བཅད་གཉིས་ཏེ། དེས་ན་སྡོམ་པའི་ཚུལ་ཁྲིམས་དེ་ཉིད་དགེ་བ་ཡིན་གྱི། དེ་བསྲུང་བའི་ཐབས་སུ་གྱུར་པའི་རབ་ཏུ་བྱུང་བའི་ཆ་ལུགས་ཙམ་ལ་བཅས་པ་ལ་མ་ལྟོས་པར་རང་བཞིན་གྱི་དགེ་བ་མེད་དེ། རྒྱུད་ལ་སྡོམ་པ་མེད་པའི་ལུས་ཀྱི་ཆ་ལུགས་ཀུན། མདོ་དང་བསྟན་བཅོས་རྣམས་ལས་བཀག་པའི་ཕྱིར་རོ། ། དེ་ཡང་འོད་སྲུང་གིས་ཞུས་པའི་ལེའུ་ལས། འོད་སྲུང་འདི་ལྟ་སྟེ། དཔེར་ན་མི་རོའི་མགོ་ལ་གསེར་གྱི་ཕྲེང་བ་བཏགས་པ་དེ་བཞིན་དུ། ཚུལ་ཁྲིམས་འཆལ་པ་ངུར་སྨྲིག་གྱོན་པར་བལྟའོ། །
དེ་ལ་འདི་སྐད་ཅེས་བྱ་སྟེ། དཔེར་ན་མི་རོའི་མགོ་ལ་གསེར་ཕྲེང་ངམ། ། ཡང་ན་མེ་ཏོག་ཕྲེང་བ་གདགས་བྱས་པ། ། དེ་བཞིན་ཁྲིམས་མེད་ངུར་སྨྲིག་གྱོན་པ་སྤངས། ། མཐོང་ནས་དེ་ལ་ཡིད་ནི་དད་མི་འགྱུར། ། ཞེས་དང་། རྟོག་གེ་འབར་བར་མདོ་དྲངས་པ་ལས། གང་ཞིག་ངུར་སྨྲིག་བགོས་ཀྱང་སེམས་ཀྱི་སྐྱོན་མ་སྤངས། ། ལག་ཏུ་ལྷུང་བཟེད་ཐོགས་ཀྱང་ཡོན་ཏན་སྣོད་མ་གྱུར། ། སྐྲ་དང་ཁ་སྤུ་དྲེགས་ཀྱང་དགེ་སྦྱོང་ཚུལ་མ་ཞུགས། །
རབ་ཏུ་བྱུང་ཡང་དངོས་པོ་ཀུན་ལས་ངེས་མ་བྱུང་། ། དགེ་སྦྱོང་དེ་ནི་དགེ་སྦྱོང་མ་ཡིན་ཁྱིམ་པའང་མིན། ། དེ་ནི་ཆུ་མེད་ཁྲོན་པ་རི་མོའི་མར་མེ་བཞིན། ། ཞེས་པ་དང་། དགེ་སློང་ལ་རབ་ཏུ་གཅེས་པའི་མདོར། ཇི་ལྟར་སྡོང་པོ་བཟང་པོ་ལ། ། ཡུན་རིང་ཡལ་ག་འཕེལ་བ་ལྟར། ། རྟགས་ཙམ་འཛིན་པ་ཡུན་རིང་ན། ། ཁ་ན་མ་ཐོའི་གཏམ་རྣམས་དང་། ། སྡིག་པ་དག་ནི་འཕེལ་བར་བཤད། །
ཅེས་དང་། ཆེད་དུ་བརྗོད་པའི་ཚོམ་ལས། བདེ་གཤེགས་རྒྱལ་མཚན་འཆང་བ་པས། ། གཟུ་བོར་ཁྱིམ་པར་གནས་ན་བཟང་། ། ཞེས་གསུངས་སོ། ། དེ་ལྟ་མིན་པར། བརྟུལ་ཞུགས་ཀྱི་གཤིས་ལ་དགེ་བ་ཡོད་ན་ནི། ། གོང་དུ་བཤད་པའི་དགེ་སློང་ལྔ་བརྒྱ་པོ་དག་གིས་རང་རྒྱུད་ལ་སྡོམ་པ་མེད་ཀྱང་། རབ་བྱུང་གི་ཆ་ལུགས་དང་། རྟགས་ཙམ་རེ་ཅིས་མི་བཟུང་སྟེ།
གཟུང་དགོས་པ་འདི་འདྲ་བའི་ཆོས་ལུགས་སངས་རྒྱས་ཀྱི་བསྟན་པ་མིན་ནོ། ། གཉིས་པ་བདེ་སྡུག་གི་བྱེད་པོ་སངས་རྒྱས་སུ་ཐལ་བ་སྤོང་བ་ལ་གཉིས་ཏེ། ཕྱོགས་སྔ་བརྗོད་པ་དང་། དེ་དགག་པའོ། ། དང་པོ་ནི། དེ་ལ་ཁ་ཅིག ཅེས་སོགས་རྐང་པ་དྲུག་སྟེ་བརྟུལ་ཞུགས་ཀྱི་གཤིས་ལ་དགེ་སྡིག་མེད་པར་བསྟན་པ་དེ་ལ་འདི་སྐད་དུ། གལ་ཏེ་བརྟུལ་ཞུགས་ཀྱི་གཤིས་ལ་དགེ་བ་དང་། སྡིག་པ་གཉིས་ཀ་མེད་པ་ལ་ཐུབ་པས་བཅས་པ་ལ་ལྟུང་བ་ཡོད། མ་བཅས་པ་ལ་ལྟུང་བ་མེད་ཅེས་འཆའ་བ་མཛད་ན་ནི།
མུ་སྟེགས་བྱེད་ཀྱི་དབང་ཕྱུག་ལྟར་བདེ་བ་དང་། སྡུག་བསྔལ་ཀུན་གྱི་བྱེད་པ་པོ་རྫོགས་པའི་སངས་རྒྱས་ཡིན་པར་འགྱུར་རོ་ཞེ་ན། གཉིས་པ་ལ་གཉིས་ཏེ། མགོ་བསྒྲེའི་ལན་དང་། རྣལ་མའི་ལན་ནོ། ། དང་པོ་ནི། འདི་ཡི་ལན་ལ་ཞེས་སོགས་རྐང་པ་ལྔ་སྟེ། འགལ་བ་འདི་ཡི་ལན་ལ། རྣམ་གཉིས་ལས། དང་པོ་མགོ་བསྒྲེའི་ལན་ནི།
འདི་ལྟར་ཡིན་ཏེ། ཤེས་བྱ་ཆོས་ཅན། བཅས་པ་ལ་མ་ལྟོས་པར་གཤིས་ལ་དགེ་བ་དང་། སྡིག་པ་ཡོད་ན་ནི། ཁྱེད་ཀྱང་མུ་སྟེགས་གྲངས་ཅན་པ་འགའ་ཞིག་ལྟར་ངོ་བོ་ཉིད་རྒྱུར་སྨྲ་བར་འགྱུར་ཏེ། གཤིས་ལ་དགེ་སྡིག་ཡོད་པར་འདོད་པའི་ཕྱིར་རོ། ། གཉིས་པ་ལ་གསུམ་སྟེ། སྤྱིར་བསླབ་པ་འཆའ་བའི་རྒྱུ་མཚན། བསླབ་པ་མི་འདྲ་བ་འཆའ་བའི་རྒྱུ་མཚན། དེས་གྲུབ་པའི་དོན་ནོ། །
དང་པོ་ནི། གཉིས་པ་དངོས་པོའི། ཞེས་སོགས་རྐང་པ་བཅུ་གསུམ་སྟེ། གཉིས་པ་དངོས་པོ་སྟེ་རྣལ་མའི་ལན་ལ་ནི། རྫོགས་པའི་སངས་རྒྱས་ཉག་ཅིག་གིས་བསླབ་པ་འཆའ་བར་བྱེད་པའི་རྒྱུ་མཚན་ཡོད་དེ། དངོས་པོའི་གཤིས་ལ་དགེ་བ་དང་སྡིག་པ་མེད་ཀྱང་། བདེ་སྡུག་རང་གི་ལས་ཀྱིས་བྱས་པ་ཡིན་ཞིང་། ལུས་ངག་གི་ལས་ཀྱི་བྱེད་པ་པོ་རང་གི་སེམས་ཉིད་ཡིན་ལ། སེམས་བཟང་ངན་དེ་དག་བླང་དོར་བྱེད་པའི་ཐབས་ནི། ངེས་འབྱུང་གི་སྡོམ་པའི་ཚུལ་ཁྲིམས་ཡིན།
སྐྲ་དྲེགས་ཆོས་གོས་བསྒོ་བ་སོགས་བཅས་པའི་བརྟུལ་ཞུགས་སམ། ཆ་ལུགས་ནི་སྡོམ་པའི་ཚུལ་ཁྲིམས་བསྲུང་བའི་ཐབས་ཡིན་པས་སྡོམ་པའི་ཚུལ་ཁྲིམས་དེ་བསྲུང་བ་ལ་བརྟུལ་ཞུགས་གང་ལ་གང་དགོས་པའི་བསླབ་པ་མཐའ་དག་འཆའ་བའི་བྱེད་པ་པོ་སངས་རྒྱས་ཁོ་ན་ཡིན་གྱི། གཞན་གྱི་མི་མཁྱེན་པའི་ཕྱིར་རོ། ། བདེ་སྡུག་ལས་ཀྱི་བྱས་པ་དང་། ལས་ཀྱི་བྱེད་པ་པོ་སེམས་ཉིད་ཡིན་པར་གྲུབ་སྟེ། སེམས་ནི་དགེ་བ་དང་མི་དགེ་བའི་སྟོབས་ཀྱིས་ལས་ལ་བཟང་ངན་འབྱུང་། ལས་བཟང་ངན་དེ་ལས་འབྲས་བུ་བདེ་སྡུག་འབྱུང་བའི་ཕྱིར་རོ། ། གཉིས་པ་ནི། དེས་ན་བསམ་པའི། ཞེས་སོགས་རྐང་པ་ལྔ་སྟེ།
འོ་ན་བསླབ་པ་འཆའ་བ་པོ་ཡིན་ན། རབ་བྱུང་སྡེ་ལྔ་པོ་ལ་བཅས་པ་མི་འདྲ་བ་སོ་སོར་མཛད་པའི་རྒྱུ་མཚན་ཅི་ཡིན་ཞེ་ན། དེའི་རྒྱུ་མཚན་ཡོད་དེ། བསམ་པ་བཟང་ངན་བླང་དོར་བྱེད་པའི་ཐབས་སྡོམ་པའི་ཚུལ་ཁྲིམས་ཡིན་པ་དེས་ན། བསམ་པ་ཉོན་མོངས་པའི་ཁྱད་པར་གྱིས། དེ་དག་གི་གཉེན་པོ་སྡོམ་པའི་ཚུལ་ཁྲིམས་ཀྱི་བྱེ་བྲག་དགེ་ཚུལ་དང་། དགེ་སློང་གི་སྡོམ་པ་སོགས་དུ་མ་ཡོད་ལ། དེ་དག་བསྲུང་བའི་ཐབས་སུ། བརྟུལ་ཞུགས་དང་། འདུལ་བའི་བཅས་པ་མི་འདྲ་བ་སོ་སོར་མཛད་པའི་རྒྱུ་མཚན་དེ་ལྟར་ཡིན་ནོ། །
གསུམ་པ་ནི། དེས་ན་བདེ་དང་། ཞེས་སོགས་ཚིགས་བཅད་གཅིག་སྟེ། རྒྱུ་མཚན་དེས་ན་བདེ་བ་དང་། སྡུག་བསྔལ་གྱི་བྱེད་པ་པོ་སངས་རྒྱས་མ་ཡིན་ཡང་། བསླབ་པ་འཆའ་བ་དང་། སྔགས་སྦྱོར་བའི་བྱེད་པ་པོ་སངས་རྒྱས་ཡིན་པར་གསུངས་ཏེ། བདེ་སྡུག་སེམས་ལས་བྱུང་ཞིང་། སེམས་ཀྱི་ཁྱད་པར་གྱིས་ཚུལ་ཁྲིམས་མི་འདྲ་བ་དུ་མ་ཡོད། དེ་བསྲུང་བ་ལ་བཅས་པ་མི་འདྲ་བ་དུ་མ་དགོས་ཤིང་།
དེ་ནི་སངས་རྒྱས་ཁོ་ནས་མཁྱེན་པའི་ཕྱིར་རོ། ། གསུམ་པ་མ་འཁྲུལ་བའི་གནང་བཀག་ཇི་ལྟར་བསྒྲུབ་པའི་ཚུལ་ནི། སྦུ་གུ་ཅན་དང་། ཞེས་སོགས་ཚིགས་བཅད་བརྒྱད་དང་རྐང་པ་གསུམ་སྟེ། འོ་ན་མ་འཁྲུལ་བའི་གནང་བཀག་ཇི་ལྟར་བསྒྲུབ་སྙམ་ན། འདི་ལྟར་དམ་ཆོས་སམ་འདུལ་བའི་སྒོར་བཞུགས་པའི་དགེ་ཚུལ་དང་། དགེ་སློང་རྣམས་ཀྱིས་ཆོས་དང་མི་མཐུན་པའི་གོས་སྦུ་གུ་ཅན། ཡན་ལག་གི་ཤུབ་ཅན་དང་། གོང་པ་ཅན་དང་། རྒྱ་ཚོས་ཅན་ལ་སོགས་པའི་གྱོན་པ་འདུལ་བ་དང་མི་མཐུན་ཏེ།
དེ་ལྟར་བཀག་པའི་ཕྱིར་དང་། རྟ་ལ་ཞོན་པ་དང་། གླང་པོ་ཆེ་དང་། ཤིང་རྟ་ལ་ཞོན་པ་ལ་སོགས་པ་མི་བྱ་སྟེ། ཁྲི་གདན་མཐོན་པོར་ཉལ་བའི་ཉེས་པ་འབྱུང་བའི་ཕྱིར། ལག་ཉ་ནི། སྔར་བྱིན་ལེན་མ་བྱས་པའི་ཟས་ལ་དགེ་སློང་གིས་རེག་ན་ཕྱིས་བཟར་མི་རུང་བ་དང་། ནུབ་ཚང་ནི། གནས་ཁང་ཉེ་འཁོར་དང་བཅས་པའི་ནང་དུ་བསྙེན་པར་མ་རྫོགས་པ་དང་ལྷན་ཅིག་ཏུ་ཉལ་ན་ཞག་གཉིས་ལས་ཐལ་ན་ལྟུང་བ་འབྱུང་བའོ། ། དེ་ལ་སོགས་པ་འདུལ་བ་དང་མཐུན་པའི་སྤྱོད་པ་མིན་པ་བྱས་པ་ཀུན་ལ་སེམས་གནོང་པ་དང་།
འགྱོད་པ་ཡི་ཚུལ་གྱིས་ལྟུང་བ་རིགས་མཐུན་མེད་པའི་དགེ་སློང་གི་མདུན་དུ་བཤགས་པ་ལེགས་པར་བྱའོ། ། ཉེས་པ་དེ་དག་བྱས་པ་ལ་ལྟུང་བ་མེད་དོ། ། ཞེས་སྨྲ་ཞིང་ཁྱད་དུ་བསད་ན། སངས་རྒྱས་ཀྱི་བསྟན་པ་ལ་གནོད་པ་ཡིན་ཏེ། འདུལ་བ་དང་འགལ་བ་དང་། ཐེག་ཆེན་དགེ་སློང་སོགས་ཀྱིའང་གཙོ་ཆེའི་དགོས་པ་མེད་པར་སྤངས་དགོས་ཤིང་། གསང་སྔགས་ལ་རྩ་ལྟུང་དུ་བཤད་པའི་ཕྱིར། རང་ཉིད་རབ་ཏུ་བྱུང་བ་ལས་འབབ་པ་དང་། ཕན་ཚུན་འབབ་ཅིང་རྩོད་པ་བྱེད་པ་དང་། འཚོ་བའི་ཕྱིར་དམ་ཆོས་ཉོ་ཚོང་བྱེད་པ་དང་།
དགོས་མེད་དུ་དགེ་སྦྱོང་ཕྱི་དྲོ་ཟ་བ་དང་། བག་མེད་དུ་ཆང་འཐུང་བ་ལ་སོགས་པ་དང་། ཆོས་གོས་རྣམ་གསུམ་དང་། ལྷུང་བཟེད་མེད་པ་དང་། ཆབ་མི་ལེན་པ་སོགས་དམ་ཆོས་འདུལ་བ་དང་འགལ་བའི་སྤྱོད་པ་ཀུན་ལ་ལྟུང་བ་མེད་ཅེས་སྒྲོགས་པ་དང་། དེ་དག་བླ་མའི་ཞབས་ཏོག་ཡིན་པ་དང་། སངས་རྒྱས་ཀྱི་བསྟན་པ་དང་། སེམས་ཅན་ལ་ཕན་པ་སོགས་སུ་སྨྲ་ན་སངས་རྒྱས་ཀྱི་བསྟན་པ་སྤྱི་ལ་གནོད་པས་ནམ་ཡང་མི་བྱའོ། ། དེ་དག་ལ་ཉེས་པ་ཡོད་ཀྱང་། གཉེན་པོ་གཞན་པས་རང་གིས་བསྒྲུབ་པར་ནུས་ཞེས་པའམ།
སྐྱེ་བ་སྔ་མའི་ལས་ངན་ཡིན་ནམ་བྱ་དགོས་བྱུང་ཞེས་སྨྲ་ན་ནི། རང་ལ་གནོད་ཀྱི་སངས་རྒྱས་ཀྱི་བསྟན་པ་སྤྱི་ལ་གནོད་པ་ཆེར་འབྱུང་བ་མིན་ནོ། ། གལ་ཏེ་སྐྱེ་བ་སྔ་མ་ཡི་ལས་ངན་སྨིན་པའི་ཤུགས་ཉིད་ལས་ཆོས་འདུལ་བ་དང་འགལ་བ་གོང་དུ་བཤད་པ་ལྟ་བུའི་སྤྱོད་པ་ཀུན་རང་དབང་མེད་པར་བྱ་དགོས་པ་བྱུང་ན་ཡང་། འདི་ནི་དམ་པའི་ཆོས་མིན། འདུལ་བ་མིན། སངས་རྒྱས་ཀྱི་བསྟན་པ་མིན་ནོ། ། ཞེས་སེམས་གནོང་ཞིང་འགྱོད་པའི་ཚུལ་གྱིས་ལེགས་པར་བཤགས་པ་བྱེད་དགོས་ཏེ། མ་བྱས་ན་ཞག་སྔ་མའི་ཉེས་པ་ཞག་ཕྱི་མ་ལ་ཉིས་འགྱུར་སོགས་གོང་འཕེལ་དུ་འགྲོ་བས་སོ། ། ཆབ་མི་ལེན་པ་སོགས་འདི་དག་ཆོས་འདུལ་བ་དང་མི་འགལ་ཞིང་། སངས་རྒྱས་ཀྱི་བསྟན་པ་ཡིན་ནོ་ཞེས་སྨྲ་ན།
སངས་རྒྱས་ཀྱི་བསྟན་པ་ལ་གནོད་པ་ཡིན་ཏེ། བསྟན་པ་དང་འགལ་བ་བྱས་པའི་ཕྱིར་རོ། ། རྒྱུ་མཚན་དེས་ན་བསྟན་པའི་སྒོར་ཞུགས་པའི་རབ་ཏུ་བྱུང་བ་རྣམས་ཀྱིས་སངས་རྒྱས་ཀྱི་བསྟན་པ་ལ་ཆེར་མ་ཕན་ཡང་། རྣམ་པ་ཀུན་ཏུ་བསྟན་པ་ལ་གནོད་པའི་བྱ་བ་མི་བྱ་སྟེ། བྱས་ན་ཆོས་སྤོང་གི་ལས་བསོག་པའི་ཕྱིར་རོ། ། བཞི་པ་འཕྲལ་གྱི་ལག་ལེན་འཁྲུལ་པ་དགག་པ་ལ་གསུམ་སྟེ། མ་འཁྲུལ་བའི་ལག་ལེན་བསྒྲུབ་པར་གདམས། འཁྲུལ་པའི་ལག་ལེན་བྱུང་བའི་ཚུལ། དེ་ལ་གནོད་བྱེད་བསྟན་པའོ། ། དང་པོ་ནི།
མདོ་བསྐུལ། ཞེས་སོགས་རྐང་པ་གཉིས་ཏེ། དགེ་འདུན་གྱི་དབུས་སུ་མདོ་བསྐུལ་བ་དང་། ཉི་མའི་གྲངས་བརྗོད་པ་ལ་སོགས་པའི་འཕྲལ་གྱི་བྱ་བ་ཀུན་འདུལ་བའི་གཞུང་དང་མཐུན་པར་གྱིས་ཏེ། དེ་དག་འདུལ་བ་ནས་གསུངས་པའི་ལག་ལེན་ཡིན་པའི་ཕྱིར་རོ། ། དེ་ཡང་མདོ་རྩ་བ་ལས། དགེ་འདུན་གྱི་གནས་བརྟན་གྱིས་རྨིག་མའི་ཐུར་མ་སྐུད་པ་ལ་རྒྱུས་པ་སྤོ་བས་ཉི་མ་བགྲང་བར་བྱའོ། ། དགེ་སྐོས་ཀྱིས་དེ་ལ་བརྟགས་ཏེ་དགེ་འདུན་ལ་བརྗོད་པར་བྱའོ། ། བྱེ་བྲག་ཏུ་བྱས་པའི་མདོ་ངོ་བོའི་དབྱེ་བས་སོ། ། གཙུག་ལག་ཁང་གི་བདག་པོ་དང་།
ལྷའི་ཕྱིར་ཚིགས་སུ་བཅད་པ་འདོན་པའི་དགེ་སློང་ལ་བསྐུལ་བའི་ཚིག་ཀྱང་བྱའོ། ། མདོ་ལའོ། ། དེང་ནི་ཡར་གྱི་ངོའི་ཚེས་གཅིག་ལགས་ཏེ། གཙུག་ལག་ཁང་གི་བདག་པོ་དང་། གཙུག་ལག་ཁང་གི་ལྷ་རྣམས་ཀྱི་སླད་དུ་ཚིགས་སུ་བཅད་པ་རེ་རེ་བཀླག་ཏུ་གསོལ། ཞེས་གསུངས་སོ། ། གཉིས་པ་ནི། མདོ་བསྐུལ་རིང་མོ། ཞེས་སོགས་རྐང་པ་གཉིས་ཏེ། བཀའ་གདམ་པ་ཁ་ཅིག
མདོ་བསྐུལ་རིང་མོ་ཞེས་བྱ་བ་དཀའ་ལས་ཆེ་ལ་ངོ་བོ་ནོར་པ་བྱེད་པ་མཐོང་སྟེ། འདི་ལྟར། ཀྱེ་གསོན་ཅིག་དགེ་འདུན་བཙུན་པ་རྣམས། ཚངས་པ་བརྒྱ་བྱིན་རྒྱལ་ཆེན་རྣམས། ། ཆོས་སྐྱོང་གཙུག་ལག་སྲུང་མ་དང་། ། ལྷ་ཀླུ་ལ་སོགས་སྡེ་བརྒྱད་དང་། ། ཆོས་རྒྱལ་རྗེ་བློན་ཡོན་བདག་དང་། ། ཕ་མ་མཁན་པོ་སློབ་དཔོན་དང་། ། མཐའ་ཡས་སེམས་ཅན་དོན་སླད་དུ། ། ཞལ་ནས་གསུང་པའི་མདོ་བརྗོད་ཞུ། །
ཞེས་པའི་འཇུག་ཏུ་ཨཱུ་ཧཱུྃ་ལ་ཟེར་རོ། ། ཊཱིཀྐ་བྱེད་པ་ཁ་ཅིག འདི་འོག་ཏུ། དཀའ་ཡང་འབད་ནས་བྱེད་པ་མཚར། ། ཞེས་པ་དང་དོན་གཅིག་པ་མ་གཏོགས་པར། སངས་རྒྱས་ཀྱི་བཀའ། རྩམ་པར་བྱ་ཞིང་དབྱུང་བར་བྱ། ། ཞེས་སོགས་འདོན་རྒྱུ་ཡིན་པ་ལ། རང་བཟོའི་ནོར་པ་བྱེད་པ་མཐོང་། ། ཞེས་པའི་འབྲུ་གཉེར་བ་ནི་ནོར་ཏེ།
མདོ་བསྐུལ་རིང་མོ་བྱེད་པའི་བཀའ་གདམ་པས་ཀྱང་། བསྐུལ་བའི་ཚིག་ནོར་པ་ཡིན་གྱིས། འདོན་པའི་ཚེ་ན་སངས་རྒྱས་ཀྱི་བཀའ་འདོན་པར་འདོད་པའི་ཕྱིར་ཏེ། ཞལ་ནས་གསུང་པའི་མདོ་བརྗོད་ཞུ། ། ཞེས་བཤད་པས་སོ། ། གསུམ་པ་ལ་བཞི་སྟེ། ཤེས་བྱེད་མེད་པར་བསྟན་པ། ཉེས་དམིགས་ཆེ་བར་བསྟན་པ། སྨད་པའི་གནས་སུ་བསྟན་པ། འཁྲུལ་པ་གཞན་ལའང་མཚུངས་པར་བསྟན་པའོ། །
དང་པོ་ནི། མདོ་རྒྱུད། ཞེས་སོགས་རྐང་པ་གཅིག་སྟེ། མདོ་བསྐུལ་རིང་མོ་འདི་བྱེད་པ་མི་འཐད་དེ། མདོ་རྒྱུད་ཀུན་ལས་མ་གསུངས་པའི་ཕྱིར་རོ། ། ཚིག་རྐང་འདི་གཞུང་ཁ་ཅིག་ན་མེད་ལ་འདི་ཡང་འཐད་པ་འདྲ་སྙམ་སྟེ། འདུལ་བའི་ལག་ལེན་མདོ་བསྐུལ་རིང་མོ་མི་འཐད་པ་ལ། རྒྱུད་ལས་མ་གསུངས་པ་ཤེས་བྱེད་དུ་འཇུག་པ་དཀའ་བའི་ཕྱིར་ཏེ། མདོ་བསྐུལ་བྱེད་པ་འདུལ་བ་ཁོ་ནར་གསུངས་པའི་ལག་ལེན་ཡིན་པའི་ཕྱིར། གཏན་ཚིགས་ནི།
མདོ་བསྐུལ་ལ་སོགས་བྱ་བ་ཀུན། ། འདུལ་བའི་གཞུང་དང་མཐུན་པར་གྱིས། ། ཞེས་པས་འགྲུབ་བོ། ། འདི་ནི་བདག་གི་དོགས་པའོ། ། གཉིས་པ་ནི། འདི་འདྲའི། ཞེས་སོགས་རྐང་པ་གཉིས་ཏེ། མདོ་བསྐུལ་རིང་མོ་བྱེད་པ་དེ་མི་འཐད་དེ། མདོ་བསྐུལ་རིང་མོ་བྱེད་པ་འདི་འདྲ་བའི་རིགས་ཀྱི་ཆོས་ལོག་འཕེལ་ན་བསྟན་པའི་རྩ་བ་འདུལ་བ་ནུབ་པར་འགྱུར་བའི་ཕྱིར། ཁྱབ་སྟེ།
མདོ་བསྐུལ་ནི་འདུལ་བ་ཁོ་ན་ནས་གསུངས་པའི་ལག་ལེན་ཡིན་པའི་ཕྱིར་རོ། ། གསུམ་པ་ནི། སངས་རྒྱས་གསུང་པའི། ཞེས་སོགས་ཚིགས་བཅད་གཅིག་སྟེ། རྫོགས་པའི་སངས་རྒྱས་ཀྱིས་གསུངས་པའི་མདོ་བསྐུལ་སོགས་ཀྱི་ཆོ་ག་ཀུན། ལས་སླ་བར་གྱུར་ཀྱང་མི་བྱེད་ལ། སངས་རྒྱས་ཀྱིས་ནི་མ་གསུངས་ཡང་། མདོ་བསྐུལ་རིང་མོ་སོགས་དཀའ་ལས་ཆེ་ཞིང་ངོ་བོ་ནོར་ཡང་འབད་ནས་བྱེད་པ་མཚར་ཞེས་བསྟིང་སྨད་པའི་ཚིག་གོ ། བཞི་པ་ནི། སངས་རྒྱས་གསུང་དང་།
ཞེས་སོགས་ཚིགས་བཅད་གསུམ་སྟེ། རྫོགས་པའི་སངས་རྒྱས་ཀྱི་གསུང་དང་མི་མཐུན་ཡང་། མདོ་བསྐུལ་རིང་མོ་འདི་འདྲ་བདེན་པར་འདོད་ན་ནི། སྡོམ་པ་ཐག་བརྒྱ་མ་དང་། ལས་ཆོག་མགོ་ལ་བཞག་པས་དགེ་སློང་དུ་འགྱུར། ཞེས་ཟེར་བ་སོགས་ཀྱི་ལག་ལེན་ཕྱིན་ཅི་ལོག་གཞན་ཡང་འཁྲུལ་བ་ཡིན། ཞེས་བརྗོད་པར་མི་ནུས་ཏེ། དེ་དག་དང་། མདོ་བསྐུལ་རིང་མོ་ལུང་རྣམ་གཞག་དང་འགལ་བའི་ཆོས་ཡིན་པར་འདྲ་ཞིང་། རང་བཟོ་དེ་དག་ཐམས་ཅད་མཚུངས་པ་ལ་མདོ་བསྐུལ་རིང་མོ་སོགས་འགའ་ཞིག་བདེན་ལ།
སྡོམ་པ་ཐག་བརྒྱ་མ་སོགས་འགའ་ཞིག་ནི་རྫུན་པ་ཡིན་ཞེས་དཔྱད་དུ་མི་རུང་བའི་ཕྱིར་རོ། ། གཞན་ཡང་། མུ་སྟེགས་བྱེད་ཀྱིས་སྲོག་གི་མཆོད་སྦྱིན་བྱས་པས་ཐར་པ་ཐོབ་པ་ལ་སོགས་པའི་ཆོས་ལོག་ཐམས་ཅད་ཀྱང་། སུན་དབྱུང་བར་ནི་མི་ནུས་ཏེ། དེ་དང་མདོ་བསྐུལ་རིང་མོ་ལ་ཡིད་ཆེས་པའི་ལུང་དང་། རིགས་པ་མེད་པར་མཚུངས་པ་ལ། དེ་དག་བདེན་རྫུན་དབྱེ་བ་ནུས་པ་མ་ཡིན་པའི་ཕྱིར་རོ། ། གསུམ་པ་ཐོས་བསམ་སྒོམ་གསུམ་མ་ནོར་བས་འཇུག་བསྡུ་བ་ལ་གཉིས་ཏེ། ནོར་པ་སྤོང་བར་གདམ་པ། མ་ནོར་བ་བསྒྲུབ་པར་གདམ་པའོ། །
དང་པོ་ལ་གཉིས་ཏེ། སྤངས་བྱ་ངོས་བཟུང་། སྤངས་དགོས་པའི་འཐད་པའོ། ། དང་པོ་ནི། ལ་ལ་རྫོགས་པའི། ཞེས་སོགས་ཚིགས་བཅད་གསུམ་སྟེ། ཞང་ཚན་པ་དང་། བཀའ་ཕྱག་པ་ལ་ལ་ན་རེ། རྫོགས་པའི་སངས་རྒྱས་ཀྱི་གསུང་རབ་སྡེ་སྣོད་གསུམ་དང་། རྒྱུད་སྡེ་བཞིས་བསྡུས་པའི་ཚིག་དོན་ཟབ་མོ་རྣམས་དང་།
དེ་དག་གི་དགོངས་འགྲེལ་གྲུབ་ཐོབ་རྣམས་ཀྱིས་ལེགས་པར་བཤད་པའི་གྲུབ་པ་སྡེ་བདུན་དང་། སྙིང་པོ་སྐོར་དྲུག་ལ་སོགས་པ་རྣམས་དང་། མཁས་པ་རྒྱན་དྲུག་ལ་སོགས་པ་རྣམས་ཀྱིས་ཤིན་ཏུ་ལེགས་པར་བཤད་པའི་ཆོས་ས་སྡེ་དང་། རིགས་ཚོགས་ལ་སོགས་པ་རྣམས་ནི། ཚིག་གི་ན་ཡ་ཡིན་པས་ན། དེ་དག་ལ་འབད་པ་དགོས་པ་མེད་པས་དོར་བར་བྱའོ། ། ཞེས་ཟེར་ནས། ཐ་སྙད་ཀྱི་ཚིགས་བཅད་ཙམ་ཀྱང་སྒྲིག་ལེགས་པོ་མི་ཤེས་ན། དོན་བཟང་པོ་གོ་བ་དང་། རྟོགས་པ་ལྟ་སྨོས་ཀྱང་ཅི་དགོས་པའི་བླུན་པོ་རྣམས་ཀྱིས་རང་དགར་རྩམ་པའི་ཚིག་མཁས་པ་རྣམས་བཞད་གད་བསྐྱེད་པ་ཡི་འཆལ་འཆོལ་འབྲེལ་མེད་སྣ་ཚོགས་བྲིས་པ་ལ་བསྟན་བཅོས་བཟང་པོ་ཡིན་ཞེས་ཉན་བཤད་བྱེད་དོ། །
གཉིས་པ་ནི། བླུན་པོ་དགའ་བ། ཞེས་སོགས་རྐང་པ་ལྔ་སྟེ། བཀའ་དང་བསྟན་བཅོས་རྣམ་དག་གི་ཐོས་བསམ་སྤངས་ནས། བླུན་པོའི་ཚིག་འབྲེལ་མེད་ལ་ཐོས་བསམ་བྱེད་པ་ནི། སྐྱེས་བུ་བློ་གྲོས་དང་ལྡན་པ་རྣམས་ཀྱིས་དོར་བར་བྱ་སྟེ། དེ་ལྟ་བུས་ནི་བླུན་པོ་དགའ་བ་བསྐྱེད་ནུས་ཀྱི། མཁས་པ་རྣམས་དགའ་བ་བསྐྱེད་མི་ནུས་པའི་ཕྱིར་དང་། དེ་ལ་ཐོས་བསམ་བྱེད་པའི་དུས་དང་བློ་གྲོས་གཉིས་ཀ་མགྲོན་དུ་འགྱུར་བའི་ཕྱིར་རོ། ། སྐྱེ་མ་ཞེས་སྙིང་བརྩེ་བའི་ཚིག་གིས་བོས་ནས།
སངས་རྒྱས་ཀྱི་བསྟན་པ་ནི། གཟུགས་བརྙན་གསུང་རབ་ཟབ་མོའི་ཐོས་བསམ་བོར་ནས། བླུན་པོའི་ཚིག་ལ་ཐོས་བསམ་བྱེད་པ་འདི་ལྟ་བུར་གྱུར་པ་ད་གཟོད་གོ ། གཉིས་པ་ནི། དེས་ན་སངས་རྒྱས། ཞེས་སོགས་ཚིག་གི་རྐང་པ་བཅུ་སྟེ། རྒྱུ་མཚན་དེས་ན་སངས་རྒྱས་ཀྱི་གསུང་རབ་སྡེ་སྣོད་གསུམ་རྒྱུད་སྡེ་བཞི་དང་། དེ་དག་གི་དགོངས་འགྲེལ་མཁས་པ་དང་། གྲུབ་པ་རྣམས་ཀྱིས་བཤད་པའི་བསྟན་བཅོས་ཀྱི་ཚིག་ཐོས་ཤིང་བློ་ལ་འཛིན་པ་ལ་ནི་བྱིན་རླབས་ཡོད་དེ། བློ་གྲོས་རྒྱ་མཚོས་ཞུས་པའི་མདོ་ལས།
དེ་བཞིན་གཤེགས་པས་དམ་པའི་ཆོས་འཛིན་པ། ། རྒྱལ་བ་རྣམས་ཀྱིས་ཡོངས་སུ་གཟུང་བར་འགྱུར། ། ལྷ་དང་ཀླུ་དང་མི་འམ་ཅི་རྣམས་དང་། ། བསོད་ནམས་ཡེ་ཤེས་ཀྱིས་ནི་ཡོངས་སུ་གཟུང་། ། དེ་བཞིན་གཤེགས་པའི་དམ་པའི་ཆོས་འཛིན་པ། ། དྲན་ལྡན་བློ་གྲོས་ལྡན་ཞིང་བློ་ལྡན་འགྱུར། ། ཤེས་རབ་རྒྱ་ཆེན་ཀུན་ནས་ཡེ་ཤེས་ལྡན། ། མཁས་པས་བག་ཆགས་བཅས་པའི་ཉོན་མོངས་སྤོངས། ། ཞེས་དང་། སྐྱེས་རབས་ལས།
ཐོས་ཆུང་དམུས་ལོང་བསྒོམ་པའི་ཚུལ་མི་ཤེས། ། ཤེས་རབ་རྒྱས་བྱེད་པ་ནི་ཐོས་པ་ཡིན། ། ཐོས་པ་གཏི་མུག་མུན་སེལ་སྒྲོན་མ་སྟེ། ། ཡ་རབས་རྣམས་དང་འཕྲད་ན་སྐྱེས་ཀྱི་མཆོག ། རྐུན་པོས་འཕྲོག་ཏུ་མེད་པ་ནོར་གྱི་མཆོག ། ཅེས་དང་། བྱང་ཆུབ་སེམས་དཔའི་སྡེ་སྣོད་ལས། ཐོས་པས་ཆོས་རྣམས་ཤེས་པར་བྱེད། ། ཐོས་པས་སྡིག་ལས་བཟློག་པར་བྱེད། ། ཐོས་པས་དོན་མ་ཡིན་པ་སྤོངས། །
ཐོས་པས་མྱ་ངན་འདས་པ་ཐོབ། ། ཅེས་དང་། ལུང་རྣམ་འབྱེད་ལས། མང་དུ་ཐོས་པ་ལ་ཕན་ཡོན་ལྔ་ཡོད་དེ། ཕུང་པོ་ལ་མཁས་པ་དང་། ཁམས་ལ་མཁས་པ་དང་། སྐྱེ་མཆེད་ལ་མཁས་པ་དང་། རྟེན་ཅིང་འབྲེལ་བར་འབྱུང་བ་ལ་མཁས་པ་དང་། དེའི་གདམས་ངག་དང་རྗེས་སུ་བསྟན་པ་གཞན་ལ་རག་མ་ལས་པ་ཡིན་ཞེས་སོ། ། དོན་ཡིད་ལ་སེམས་ཤིང་ཉམས་སུ་ལེན་པ་ལ་ཡང་བྱིན་རླབས་ཡོད་དེ།
ཡབ་སྲས་མཇལ་བའི་མདོ་ལས། གང་གིས་བསྐལ་པ་བཅུའི་བར་དུ་བསྙེན་ཏེ། གཞན་ལ་བསྟན་པ་བས། གང་གིས་སེ་གོལ་གཏོགས་པ་ཙམ་དུ་འདི་བསྒོམ་ན། དེ་ཉིད་དེ་བས་བསོད་ནམས་ཆེས་མང་དུ་འཕེལ་ལོ། ། ཞེས་པ་དང་། ཐར་པ་ཆེན་པོ་ཕྱོགས་སུ་རྒྱས་པ་ཞེས་བྱ་བའི་མདོ་ལས། རྒྱལ་བའི་དྲིན་ལན་ཀླན་འདོད་པ། ། སྐད་ཅིག་ཡུད་ཙམ་བསྒོམ་བྱེད་པ། ། སྟོང་ཁམས་གང་བའི་སེམས་ཅན་གྱིས། །
སྲོག་གི་སྦྱིན་པ་བྱིན་པ་བས། ། བསམ་གཏན་བསྒོམ་པ་ཡོན་ཏན་ཆེ། ། ཞེས་གསུངས་སོ། ། འདི་འདྲ་བའི་བཀའ་དང་བསྟན་བཅོས་རྣམ་དག་ཉན་བཤད་བྱེད་པ་ལ་ཐོས་པ་ཞེས་ནི་བརྗོད་པ་ཡིན་ཅིང་། དེའི་དོན་ཚུལ་བཞིན་དུ་ཤེས་རབ་ཀྱིས་སྤྱོད་པ་བསམ་པ་ཡིན་ལ། ནན་ཏན་གྱིས་སྒོ་ནས་ནི་བསམ་པའི་དོན་དེ་བསྒྲུབ་པ་བསྒོམ་པ་ཡིན་པར་ཤེས་པར་བྱས་ནས་ཐོས་བསམ་སྒོམ་གསུམ་གོང་དུ་བཤད་པ་དེ་ལྟར་བགྱིས་ཏེ། དེ་ལྟ་བུའི་ཐོས་བསམ་སྒོམ་གསུམ་འདི་ནི། སངས་རྒྱས་ཀྱི་བསྟན་པ་རྣམ་པར་དག་པ་ཡིན་པའི་ཕྱིར་རོ། ། དེ་ཡང་ཐུབ་པ་དགོངས་གསལ་ལས། མདོར་ན་སངས་རྒྱས་ཀྱིས་གསུང་།
བསྡུས་པ་པོས་བསྡུས། གྲུབ་ཐོབ་ཀྱིས་བསྒོམ། པཎྜི་ཏས་བཤད། ལོ་ཙཱ་བས་བསྒྱུར། མཁས་པ་རྣམས་ལ་གྲགས་པ་གཅིག་སངས་རྒྱས་ཀྱི་བསྟན་པ་ཡིན་པས། དེ་ལ་ཉན་བཤད་བསྒོམ་བསྒྲུབ་བྱེད་དགོས་སོ། ། ཞེས་གསུངས་པ་ལྟར་ཡིན་ནོ། ། རྣམ་བཤད་ཐུབ་བསྟན་གསལ་བའི་སྒྲོན་མེ་ཞེས་བྱ་བ་ལས། སོ་སོ་ཐར་པའི་སྡོམ་པའི་སྐབས་ཏེ། དང་པོའི་རྣམ་པར་བཤད་པའོ།། །།
PAGE * MERGEFORMAT 130 དགེ་སློང་ཀུན་དགའ་བཀྲ་ཤིས། སྡོམ་གསུམ་རབ་དབྱེའི་རྣམ་བཤད། PAGE * MERGEFORMAT 129
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
