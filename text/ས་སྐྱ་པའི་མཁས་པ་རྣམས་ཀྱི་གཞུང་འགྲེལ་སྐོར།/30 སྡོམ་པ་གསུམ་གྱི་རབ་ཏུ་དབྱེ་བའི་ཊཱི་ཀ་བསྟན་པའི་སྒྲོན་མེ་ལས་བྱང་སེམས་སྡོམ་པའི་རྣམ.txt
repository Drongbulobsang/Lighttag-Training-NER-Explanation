སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༣༠
སྡོམ་པ་གསུམ་གྱི་རབ་ཏུ་དབྱེ་བའི་ཊཱི་ཀ་བསྟན་པའི་སྒྲོན་མེ་ལས་བྱང་སེམས་སྡོམ་པའི་རྣམ་བཤད།
༄༅། །སྡོམ་པ་གསུམ་གྱི་རབ་ཏུ་དབྱེ་བའི་ཊཱི་ཀ་བསྟན་པའི་སྒྲོན་མེ་ལས་བྱང་སེམས་སྡོམ་པའི་རྣམ་བཤད་བཞུགས་སོ།། གང་གིས་འཁོར་བའི་སྐྱོན་སྤངས་ཀྱང་། ། འཁོར་བའི་གནས་སུ་རྟག་བཞུགས་ནས། ། འགྲོ་ལ་བུ་ལྟར་བརྩེ་བ་ཡི། ། པད་དཀར་འཛིན་དེ་རྟག་པར་རྒྱལ། ། སྟག་མོ་ཡང་ནི་ཁོང་ནས་དུལ་ཞིང་མིག་ནི་རབ་བཙུམས་རི་དྭགས་ཕྲུ་གུ་རྣམས་ནི་ལྡག་པར་བྱེད། ། མཉེས་གཤིན་རབ་དགའ་གཙུག་ཕུད་ཅན་ནི་མདོངས་རྣམས་རབ་བརྐྱངས་ལྟེང་ཀ་རྣམས་ནི་ཚ་བ་བསྐྱབ་ཕྱིར་སྐྱོང་། ། སེང་གེ་ཡང་ནི་གླང་མོ་གང་ཞིག་སོང་བའི་ཕྲུ་གུ་རྣམས་ནི་རང་གི་བུ་བཞིན་སྲུང་བར་བྱེད། ། གང་རྣམས་ཀྱིས་ནི་བྱམས་པའི་གནས་བཅས་ནགས་དང་རི་བོའི་ཕུག་ན་རྣམ་པར་གནས་པ་དེ་རྣམས་རྒྱལ། ། ཞེས་མཆོད་པར་བརྗོད་ནས།
གཉིས་པ། བྱང་སེམས་སྡོམ་པ་མདོ་སྡེ་བཞིན་བཤད་པ་ལ་སེམས་བསྐྱེད་ལ་ཉན་ཐོས་དང་ཐེག་ཆེན་གྱི་ལུགས་གཉིས་དང་སོ་སོའི་དབྱེ་བ་བསྟན་པས་མཚམས་སྦྱར། ཐེག་ཆེན་ལུགས་གཉིས་ཀྱི་ཐུགས་བསྐྱེད་ཚུལ་མ་འདྲེས་པའི་ཚུལ་གྱིས་རྒྱས་པར་བཤད། གསུང་རབ་དང་མཐུན་པའི་ཐོས་བསམ་སྒོམ་གསུམ་སངས་རྒྱས་ཀྱི་བསྟན་པ་ཡིན་པར་བསྟན་པས་མཇུག་བསྡུ་བའོ། ། དང་པོ་ནི། སེམས་བསྐྱེད་ནི་བྱང་ཆུབ་ཐོབ་འདོད་ཀྱི་སེམས་ཤིག་ལ་བྱེད་ལ། དེ་ལ་ནི་ཉན་ཐོས་ཀྱི་གཞུང་ལུགས་ནས་བཤད་པ་དང་། ཐེག་པ་ཆེན་པོའི་གཞུང་ལུགས་ནས་བཤད་པ་ཐེག་ཆེན་སེམས་བསྐྱེད་གཉིས་ཡོད་ལ། ཉན་ཐོས་རྣམས་ཏེ་ཉན་ཐོས་ཀྱི་གཞུང་ནས་བཤད་པ་ལ་ཡང་གསུམ་སྟེ། ཉན་ཐོས་དགྲ་བཅོམ་དུ་སེམས་བསྐྱེད་པ་དང་།
རང་རྒྱལ་གྱི་བྱང་ཆུབ་ཏུ་སེམས་བསྐྱེད་པ་དང་། སངས་རྒྱས་སུ་སེམས་བསྐྱེད་པའོ། ། འདུལ་བ་ལུང་ལས། ཁ་ཅིག་ནི་ཉན་ཐོས་སུ་སེམས་བསྐྱེད་དོ། ། ཁ་ཅིག་ནི་རང་སངས་རྒྱས་སུ་སེམས་བསྐྱེད་དོ། ། ཁ་ཅིག་ནི་སངས་རྒྱས་སུ་སེམས་བསྐྱེད་དོ། ། ཞེས་གསུངས་སོ། ། རྣམ་བཤད་མཛད་པ་ཀུ་མཱ་ར་ནི་ཉན་ཐོས་རང་རྒྱུད་པའི་སེམས་བསྐྱེད་ལ་རིགས་ངེས་མ་ངེས་ཀྱི་སྒོ་ནས་གསུམ་དུ་འབྱེད་མོད། དེ་ལྟ་ན་གཞན་གཉིས་ལ་ཡང་གསུམ་དུ་འབྱེད་པར་མཚུངས་སོ། ། ཉན་ཐོས་ཀྱི་བསྟན་པ་གཞུང་ཇི་ལྟ་བ་བཞིན་ཉམས་སུ་ལེན་པ་ནི་དེང་སང་ཕལ་ཆེར་ནུབ་པས་ན།
དེའི་སེམས་བསྐྱེད་ཀྱི་ཆོ་ག་སྤྱོད་པ་ཉུང་བའོ། ། ཐེག་པ་ཆེན་པོའི་སེམས་བསྐྱེད་ཀྱི་སྡོམ་པ་ཆོས་ཅན། ཁྱོད་ལ་རྣམ་པ་གཉིས་སུ་ཡོད་དེ། ཁྱོད་ལ་དབུ་མ་ལུགས་ཀྱི་སེམས་བསྐྱེད་ཀྱི་སྡོམ་པ་དང་། སེམས་ཙམ་ལུགས་ཀྱི་སེམས་བསྐྱེད་ཀྱི་སྡོམ་པ་གཉིས་ཡོད་པའི་ཕྱིར་རོ། ། དེ་ཡང་དང་པོ་ནི། ནམ་མཁའི་སྙིང་པོའི་མདོའི་རྗེས་སུ་འབྲངས་ཏེ། རྗེ་བཙུན་འཇམ་དབྱངས་ནས། རྒྱལ་སྲས་ཞི་བ་ལྷ་དང་། སློབ་དཔོན་ཛེ་ཏཱ་རི་དང་།
ཇོ་བོ་པུཎྱ་ཤྲཱི་ལ་སོགས་པའི་ཕྱག་ལེན། དཔལ་ལྡན་ས་སྐྱ་པའི་ཕྱག་ལེན་དུ་མཛད་པ་འདི་ཡིན་ལ། གཞུང་ནི་བསླབ་བཏུས་དང་། སྤྱོད་འཇུག་དང་། ཡི་དམ་བླང་བའི་ཆོ་ག་རྣམས་ལས་གསུངས་པའོ། ། གཉིས་པ་ནི། བྱང་ཆུབ་སེམས་དཔའི་སྡེ་སྣོད་འགའ་ཞིག་གི་རྗེས་སུ་འབྲངས་ཏེ། རྗེ་བཙུན་བྱམས་པ་ནས། འཕགས་པ་ཐོགས་མེད་ལས་བརྒྱུད་དེ། སློབ་དཔོན་ཙནྡྲ་གོ་མིའི་རྗེས་སུ་འབྲངས་ནས།
ཇོ་བོ་རྗེའི་ཕྱག་ལེན་དགེ་བའི་བཤེས་གཉེན་བཀའ་གདམས་པ་ལ་སོགས་པས་མཛད་པ་འདི་ཡིན་ནོ། ། གཉིས་པ་ལ། རྫོགས་པའི་སངས་རྒྱས་ཀྱི་རྒྱུའི་གཙོ་བོ་ཐབས་མཁས་ཡིན་པར་བསྟན། ཐབས་ལྟར་སྣང་ལ་ཡང་དག་ཏུ་འཁྲུལ་བ་དགག་པའོ། ། དང་པོ་ལ། ཐེག་ཆེན་སེམས་བསྐྱེད་ཐབས་ཀྱི་གཙོ་བོར་བསྟན། ཐབས་གཞན་དང་འབྲེལ་བའི་ཤེས་རབ་ཀྱིས་རྫོགས་བྱང་མི་ཐོབ་པར་བསྟན་པའོ། ། དང་པོ་ལ། དང་པོར་བྱང་ཆུབ་ཏུ་ཐུགས་བསྐྱེད་ཚུལ་ལ་འཁྲུལ་པ་དགག བར་དུ་བསྲུང་ཚུལ་གྱི་ལྟུང་བའི་རྣམ་གཞག་བསྡུས་ཏེ་བསྟན།
ཐ་མར་ཉམས་ལེན་གྱི་གནད་ལ་འཁྲུལ་པ་དགག་པའོ། ། དང་པོ་ལ། ཀུན་རྫོབ་བྱང་ཆུབ་ཏུ་ཐུགས་བསྐྱེད་ཚུལ་ལ་འཁྲུལ་པ་དགག དོན་དམ་བྱང་ཆུབ་ཏུ་ཐུགས་བསྐྱེད་ཚུལ་ལ་འཁྲུལ་པ་དགག་པའོ། ། དང་པོ་ལ། དབུ་སེམས་ཀྱི་ལུགས་གཉིས་སོ་སོར་ངེས་པའི་ཤེས་བྱེད་དགོད། སེམས་ཙམ་གྱི་ལུགས་དེ་སྐྱེ་བོ་ཕལ་པོ་ཆེ་ལ་བྱས་ཀྱང་མི་སྐྱེ་བར་བསྟན། དབུ་མའི་ལུགས་དེ་སྐྱེ་བོ་ཕལ་པོ་ཆེ་ལ་བྱས་ན་སྐྱེ་བའི་ཤེས་བྱེད་བསྟན། ཤེས་བྱེད་དེ་སེམས་ཙམ་ལུགས་ལ་མཚུངས་པའི་རྩོད་པ་སྤང་། སེམས་ཙམ་ལུགས་ཀྱི་སེམས་བསྐྱེད་ལེན་ཚུལ་དངོས་བསྟན་པ་དང་ལྔའོ། །
དང་པོ་ནི། དབུ་སེམས་དེ་གཉིས་ལྟ་བ་གོང་འོག་ཐ་དད་པས། དེ་དང་ཟུང་དུ་སྦྲེལ་རྒྱུའི་སེམས་ཀྱི་ཆོ་ག་ཡང་ནི་ཐ་དད་པ་ཡིན་ཏེ། དེ་ཡང་སེམས་ཙམ་ལུགས་ཀྱི་སེམས་བསྐྱེད་ཀྱི་སྡོམ་པ་ཡིན་ན། འཇུག་པ་སེམས་བསྐྱེད་ཀྱི་སྡོམ་པ་ཡིན་དགོས་ལ། དབུ་མ་ལུགས་ལ་ནི་སྨོན་འཇུག་གཉིས་ཀའི་སྡོམ་པ་སྲིད་ཅིང་། སེམས་ཙམ་གྱི་ལྟ་བ་ནི་འཇུག་སྡོམ་དང་ཟུང་དུ་མ་འབྲེལ་ན་དམན་པར་ལྟུང་སྲིད་ལ། ཅིག་ཤོས་དབུ་མའི་ལྟ་བ་ནི་སྨོན་པའི་སྡོམ་པ་ཙམ་དང་སྦྲེལ་བས་ཀྱང་དམན་པར་མི་ལྟུང་སྟེ། སྤྲོས་མེད་རྡོ་རྗེའི་ཚིགས་རྐང་ལས། ། ཆོས་ཀུན་སྟོང་ཉིད་རྟོགས་པ་ན། །
འགྲོ་ལ་སྙིང་རྗེ་རྒྱུན་མི་འཆད། ། ཅེས་གསུངས་པས་སོ། ། འདི་ནི་ཁོ་བོའི་བླ་མ་འབའ་ཞིག་གི་ལེགས་པར་བཤད་པ་སྟེ། རྣམ་བཤད་མཛད་པ་གཞན་སུས་ཀྱང་མ་རྟོགས་སོ། ། དེ་ལྟར་འཆད་ཤེས་ན། ཙོང་ཁ་པས་གཞུང་འདི་ལ་སྐྱོན་བརྗོད་པ་དེ་དག་ཀྱང་མི་འཇུག་པར་གྲུབ་བོ། ། ཆོ་ག་ཐ་དད་པའི་ཚུལ་ནི། དབུ་མ་ལུགས་ལ་སྦྱོར་བའི་དུས་སུ་ཡན་ལག་བདུན་པ་སྔོན་དུ་འགྲོ་དགོས་ལ། ཅིག་ཤོས་ལ་མི་དགོས། སེམས་ཙམ་ལུགས་ལ་སྦྱོར་བའི་དུས་སུ་བར་ཆད་དྲི་བ་སྔོན་དུ་འགྲོ་དགོས།
ཅིག་ཤོས་ལ་མི་དགོས། དངོས་གཞི་ལ་དབུ་མ་ལུགས་ལ་སྨོན་འཇུག་གི་སྡོམ་པ་ཆབས་ཅིག་ཏུ་ལེན་ལ་སེམས་ཙམ་ལུགས་ལ་འཇུག་པའི་སྡོམ་པ་ཁོ་ན་ལེན་པར་བྱེད་དོ། ། མཇུག་གི་ཆོ་ག་ལ། དབུ་མ་ལུགས་ལ་རང་གཟེངས་བསྟོད་པ་དང་། གཞན་དགའ་བ་བསྒོམ་དུ་གཞུག་པ་རྣམས་བྱེད་ལ། སེམས་ཙམ་ལུགས་ལ་མཁྱེན་པར་གསོལ་བ་ཙམ་མཛད་དོ། ། འདིར་གོ་ཊཱིཀ་པ། སེམས་ཙམ་པའི་ལུགས་ལ་ཐོག་མར་སྨོན་པའི་སྡོམ་པ་བླངས་ནས། དེའི་རྗེས་སུ་འཇུག་སྡོམ་ལེན་ནོ་ཞེས་ཟེར་མོད། དེ་ལྟ་ན་ལུགས་གཉིས་ཀྱིས་སེམས་བསྐྱེད་སྡོམ་པའི་ངོ་བོ་ལ་ཁྱད་པར་མེད་པར་ཐལ་བ་དང་།
སེམས་ཙམ་པས་སྨོན་སེམས་བཏང་བ་རྩ་ལྟུང་དུ་བཞེད་པར་ཐལ་བ་དང་། ལྟ་བ་ཐ་དད་པས་ཆོ་ག་ཐ་དད་དུ་འཇོག་པ་ལ་འབྲེལ་མེད་པར་འགྱུར་བས། ཙོང་ཁ་པའི་རྗེས་སུ་འཇུག་པར་གསལ་ལོ། ། གང་ལས་བླང་བའི་ཡུལ་མི་འདྲ་བ་ནི། སེམས་ཙམ་པ། བླ་མ་སྡོམ་ལ་གནས་ཤིང་མཁས། ། ནུས་དང་ལྡན་ལས་བླང་བར་བྱ། ། ཞེས་པའི་ཁྱད་ཆོས་དང་ལྡན་པ་དགོས་ལ། ནུས་དང་ལྡན་པ་ཞེས་པའི་དོན་ནི། ཆོ་གའི་སྐབས་སུ་ཕྱོགས་བཅུའི་སངས་རྒྱས་ལ་ཕྱག་འཚལ་བ་དང་།
མེ་ཏོག་འཐོར་བ་ལ་སོགས་པའི་ཆོ་ག རྒས་པ་དང་ན་བ་ལ་སོགས་པའི་དབང་གིས་མི་ནུས་པ་མ་ཡིན་པའོ། ། དབུ་མ་ལུགས་ནི། སྤྱོད་འཇུག་ལས། རྟག་པར་དགེ་བའི་བཤེས་གཉེན་ནི། ། ཐེག་ཆེན་དོན་ལ་མཁས་པ་དང་། ། བྱང་ཆུབ་སེམས་དཔའི་བརྟུལ་ཞུགས་མཆོག ། ཅེས་སོ། ། རྒྱ་དཔེ་ལས། བརྟུལ་ཞུགས་འཛིན་ཞེས་པར་ཡོད་དོ་གསུངས།
སྲོག་གི་ཕྱིར་ཡང་མི་གཏོང་ངོ་། ། ཞེས་པ་ནི། གང་གིས་མཚན་ཉིད་དེ་དག་དང་ལྡན་པ་དེ་སྲོག་གི་ཕྱིར་ཡང་མི་སྤོང་ཞེས་པའི་དོན་ནོ། ། དམིགས་བསལ་ལ་ལུགས་གཉིས་ཀ་ལ་ཡང་། སྐུ་གཟུགས་སམ་རྒྱལ་བ་སྲས་བཅས་ལ་བསམས་ཏེ་བླང་དུ་རུང་བར་གསུངས་སོ། ། གང་གིས་ལེན་པའི་གང་ཟག་གི་ཁྱད་པར་ནི། དབུ་མ་ལུགས་ནི་སྡོམ་མིན་ཅན་སོགས་འགྲོ་བ་ཀུན་ལ་སྐྱེ་རུང་ལ། སེམས་ཙམ་ལུགས་ལ་ནི་སོ་ཐར་རིས་བདུན་གང་རུང་དང་ལྡན་པ། བྱང་ཆུབ་སེམས་དཔའི་སྡེ་སྣོད་ལ་མཁས་པ། བྱང་ཆུབ་མཆོག་ཏུ་སེམས་བསྐྱེད་པ་ཞིག་དགོས་སོ། །
འོ་ན་དབུ་མའི་ལུགས་ལ་དངོས་གཞིའི་དུས་སུ་སྨོན་འཇུག་ཆབས་ཅིག་ཏུ་ལེན་པས་ཁྱབ་བམ་ཞེ་ན། མ་ཡིན་ཏེ། ཇི་ཙམ་བསྲུང་བར་ནུས་པ་དེ་ཙམ་ཞིག་བླངས་ནས་བསྲུངས་པས་ཆོག་པར་གསུངས་པའི་ཕྱིར། བསླབ་བཏུས་ལས། དེ་ཡང་བསླབ་པ་གཅིག་བསྒྲུབས་པ་ན། བསླབ་པ་གཞན་བསྲུང་བར་མ་ནུས་ཀྱང་ལྟུང་བར་མི་འགྱུར་ཏེ། དེ་སྐད་དུ། བློ་གྲོས་མི་ཟད་པས་ཞུས་པའི་མདོ་ལས། སྦྱིན་པའི་དུས་སུ་ཚུལ་ཁྲིམས་ལ་བརྟུལ་བ་བཏང་སྙོམས་ལ་སོགས་པ་རྒྱ་ཆེར་གསུངས་པ་ཡིན་ནོ། ། ཞེས་དང་།
བསླབ་པ་འདིའི་ནང་ནས་བསླབ་པ་གང་ཡང་རུང་བ་བསྒྲུབ་པར་འདོད་པས་ཡང་དག་པར་ལེན་པར་བྱེད་དོ། ། ཞེས་དང་། སྡོམ་པ་བདག་ཉིད་ཀྱི་སྟོབས་དང་ཡང་སྦྱར་ཏེ་བླངས་ནས་སྡོམ་པ་གཟུང་བར་བྱའོ། ། ཞེས་གསུངས་པ་ཡིན་ནོ། ། དེས་ན་དབུ་མ་ལུགས་ཀྱི་འཇུག་སྡོམ་ལ་ཡང་། ཉེས་སྤྱོད་སྡོམ་པ་དང་། དགེ་བ་ཆོས་སྡུད་དང་། སེམས་ཅན་དོན་བྱེད་དང་གསུམ་ལས། དང་པོ་ལ་སྲོག་གཅོད་ཙམ་སྤོང་བ་དང་། གཉིས་པ་ལ་སྦྱིན་པ་ཙམ་སྒྲུབ་པ་ལྟ་བུ་དང་།
གསུམ་པ་ལ་སེམས་ཅན་ཉི་ཚེ་བའི་དོན་བྱེད་པ་ལྟ་བུ་ཉི་ཚེ་བའི་ཚུལ་ཁྲིམས་ཡོད་པ་ནི། གོང་དུ་དྲངས་པའི་ལུང་དེ་དག་གིས་གྲུབ་བོ། ། འདིར་གོ་རམ་པས་མཛད་པའི་སྤྱི་དོན་ལས། བྱང་སེམས་ཀྱི་སྡོམ་པ་འདི་ལ་རྣམ་དབྱེ་ཤེས་པའི་ཕྱིར་དུ་ཆོ་གའི་སྒོ་ནས་དབྱེ་ན། སོ་ཐར་དང་ཆོ་ག་ཐུན་མོང་བའི་བྱང་སྡོམ། ཆོ་ག་ཐུན་མོང་མ་ཡིན་པའི་བྱང་སྡོམ། དབང་བསྐུར་དང་ཆོ་ག་ཐུན་མོང་བའི་བྱང་སྡོམ་དང་གསུམ་ལས། དང་པོ་ནི། སྔར་བཤད་པའི་ཐེག་ཆེན་སོ་ཐར་ཐམས་ཅད་དོ། ། དེས་ན་ཉན་ཐོས་ཀྱི་སོ་ཐར་དང་བྱང་སེམས་ཀྱི་སྡོམ་པ་གཉིས་རྣམ་པ་ཐམས་ཅད་དུ་འགལ་ཡང་།
བྱང་སེམས་ཀྱི་སོ་ཐར་དང་མི་འགལ་ཏེ། གང་ལ་ཐེག་ཆེན་སོ་ཐར་གྱི་མཚན་ཉིད་ཚང་བ་དེ་ལ་བྱང་སེམས་ཀྱི་སྡོམ་པའི་མཚན་ཉིད་ཀྱང་ཚང་ལ། གང་ལ་བྱང་སེམས་ཀྱི་སྡོམ་པའི་མཚན་ཉིད་ཚང་བ་དེ་ལ་ཐེག་ཆེན་སོ་ཐར་གྱི་མཚན་ཉིད་ཀྱང་ཚང་བའི་ཕྱིར་ཏེ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་ཕྱིར་དུ་བསྲུང་བའི་སྡོམ་པ་ཡིན་ན་བྱང་སེམས་ཀྱི་སྡོམ་པ་ཡིན་དགོས་ཤིང་། གཞན་ལ་ཕན་པ་ཁྱད་པར་ཅན་སྒྲུབ་པ་ལ། གཞན་ལ་གནོད་པ་སྤོང་བས་ཁྱབ་པའི་ཕྱིར་རོ། ། གཉིས་པ་ནི། དབུ་སེམས་ཀྱི་ཆོ་ག་ལས་ཐོབ་པའི་སྨོན་འཇུག་གི་སྡོམ་པ་ལྟ་བུའོ། ། གསུམ་པ་ནི། དབང་བསྐུར་གྱི་སྟ་གོན་གྱི་དུས་སུ་ཐོབ་པའི་བྱང་སེམས་ཀྱི་སྡོམ་པ་དང་།
དབང་བསྐུར་དངོས་གཞིའི་དུས་སུ་ཐོབ་པའི་སྔགས་སྡོམ་ལྟ་བུའོ། ། ཞེས་སྤྲོས་པ་དང་བཅས་ཏེ་འཆད་དོ། ། འདི་ལྟ་བུའི་རྣམ་དབྱེ་ནི་རྗེ་བཙུན་ས་སྐྱ་པའི་དགོངས་པ་ལྟ་ཅི་སྨོས། གསུང་རབ་ལ་བློ་ཁ་ཅུང་ཟད་ཕྱོགས་པ་ལ་ཡང་མི་འབྱུང་ཞིང་། རང་ཉིད་ཀྱི་རྣམ་པར་རྟོག་པའི་རྟ་དམུ་རྒོད་ལུང་རིགས་ཀྱི་སྲབ་ཀྱིས་མ་འཆུན་པར་ཁ་ཡན་དུ་འཕྱན་པས། གསུང་རབ་ཀྱི་སྐྱེད་ཚལ་ཆུད་སོན་པར་བྱེད་པ་ཡིན་པས། རང་གིས་ཁས་བླངས་པ་དང་འགལ་བས་དགག་པར་བྱ་སྟེ། འོ་ན་བསམ་པ་ཐེག་ཆེན་སེམས་བསྐྱེད་ཀྱིས་ཟིན་ཅིང་ཆོ་ག་ཉན་ཐོས་ཀྱི་ལུགས་ལྟར་བྱས་པ་ལས་ཐོབ་པའི་དགེ་སློང་གི་སྡོམ་པ་ཆོས་ཅན། ཤི་འཕོས་པས་མི་གཏོང་བར་ཐལ། བྱང་སེམས་ཀྱི་སྡོམ་པ་ཡིན་པའི་ཕྱིར།
ཁྱབ་པ་ནི། ཁྱེད་རང་གི་ཊཱི་ཀའི་ཤོག་བུ་བཅོ་ལྔ་པར། དེ་ལྟ་བུའི་སོ་སོར་ཐར་པ་ནི་སྡོམ་པ་གཞན་གཉིས་མ་བཏང་གི་བར་དུ་ཡོད་པའི་ཕྱིར། ཞེས་ཁས་བླངས་སོ། ། མ་གྲུབ་ན་དེར་ཐལ། ཐེག་ཆེན་སོ་ཐར་ཡིན་པའི་ཕྱིར་རོ། ། གསུམ་ཆར་ཁས་བླངས། ད་དུང་མ་གྲུབ་ན་དངོས་འགལ་ཡིན་མོད། དེར་ཐལ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་ཕྱིར་དུ་གཞན་ལ་གནོད་པ་གཞི་བཅས་སྤོང་བའི་སེམས་པ་མཚུངས་ལྡན་དང་བཅས་པ་ཡིན་པའི་ཕྱིར།
ཁྱབ་པ་སྤྱི་དོན་དུ་ཁས་བླངས། འདོད་ན་ཤི་འཕོས་པས་གཏོང་བར་ཐལ། ཇི་སྲིད་འཚོ་དང་ཉིན་ཞག་གང་རུང་གི་མཐའ་ཅན་གྱི་སྡོམ་པ་ཡིན་པའི་ཕྱིར། གསུམ་ཆར་ཁས་བླངས་ཏེ། རྟགས་དང་ཁྱབ་པ་ནི། ཁྱེད་རང་གི་ཊཱི་ཀའི་ཤོག་བུ་བཅུ་བདུན་པའི་ནང་ལོག་ཏུ། བསམ་པ་སེམས་བསྐྱེད་ཀྱིས་ཟིན་པའི་སོ་ཐར་རིས་བརྒྱད་པོ་ལ་སྡོམ་པའི་ལྡོག་པ་དང་། ཀུན་སློང་བྱང་ཆུབ་སེམས་ཀྱི་ལྡོག་པ་གཉིས་ལས། དང་པོ་ནི། ཤི་འཕོས་པའི་ཚེ་གཏོང་སྟེ།
ཇི་སྲིད་འཚོ་དང་ཉིན་ཞག་གང་རུང་གི་མཐའ་ཅན་གྱི་སྡོམ་པ་ཡིན་པའི་ཕྱིར། ཞེས་མ་བཤད་དམ། གཞན་ཡང་དེ་ཆོས་ཅན། ཤི་འཕོས་པས་མི་གཏོང་བར་ཐལ། ཇི་སྲིད་སྲུང་སེམས་མ་ཉམས་ཀྱི་བར་དུ་ཡོད་པའི་ཕྱིར། བྱང་སེམས་ཀྱི་སྡོམ་པ་ཡིན་པའི་ཕྱིར། གསུམ་ཆར་ཁས་བླངས། འདོད་ན་དངོས་འགལ་ཡིན་ཏེ། དགེ་སློང་ལ་སོགས་སྡོམ་པ་རྣམས། ། ལྡོག་པ་ཤི་བའི་ཚེ་ན་གཏོང་། །
ཞེས་པའི་ཊཱི་ཀར། གཞན་དག་དགེ་སློང་གི་སྡོམ་པའི་ལྡོག་པ་གཏོང་། ངོ་བོ་མི་གཏོང་བར་འདོད་པ་ལ་ནི། ཤི་ཡང་དགེ་སློང་མི་འདོར་ན། ། ཞེས་སོགས་ཀྱི་གནོད་པ་མཐའ་དག་འབབ་པར་འགྱུར་བས་བག་ཡོད་པར་བྱོས་ཤིག ཅེས་མ་སྨྲས་སམ། གཞན་ཡང་བསམ་པ་ཐེག་ཆེན་སེམས་བསྐྱེད་ཀྱིས་ཟིན་པའི་བསྙེན་གནས་ཀྱི་སྡོམ་པ་དེ་མཚན་མོ་འདས་པས་གཏོང་ངམ་མི་གཏོང་། མི་གཏོང་ན། སེམས་བསྐྱེད་ལྡན་པའི་བསྙེན་གནས་ཀྱང་། ནང་པར་ཕན་ཆད་ཡོད་པའི་ཕྱིར། །
རྟག་ཏུ་བསྙེན་གནས་བསྲུང་དགོས་འགྱུར། ། ཞེས་པའི་ཉེས་པ་མཐའ་དག་འབབ་པར་འགྱུར་རོ། ། གཏོང་ན་དེ་ཆོས་ཅན། མཚན་མོ་འདས་པ་ཙམ་གྱིས་མི་གཏོང་བར་ཐལ། བྱང་སེམས་ཀྱི་སྡོམ་པ་ཡིན་པའི་ཕྱིར་ཏེ། ཐེག་ཆེན་སོ་ཐར་ཡིན་པའི་ཕྱིར། གསུམ་ཆར་ཁས་བླངས་སོ། ། ཡང་བཤན་པ་ལ་སོགས་པ་སྡོམ་མིན་ཅན་རྣམས་སེམས་ཙམ་ལུགས་ཀྱི་སེམས་བསྐྱེད་ཀྱི་སྡོམ་པའི་རྟེན་དུ་རུང་བར་ཐལ། དེ་སོ་ཐར་སྡོམ་པའི་རྟེན་དུ་རུང་བའི་ཕྱིར། འདོད་ན།
སེམས་བསྐྱེད་སྡིག་ཅན་ལ་མི་སྐྱེ། ། ཞེས་པ་དང་འགལ་ལོ། ། གཞན་ཡང་། རྒྱལ་བ་ཕན་བཞེད་ཉིན་གཅིག་གི ། སྲོག་གཅོད་སྡོམ་པ་བླངས་པ་ལ། ། བྱང་ཆུབ་སེམས་དཔའི་སེམས་བསྐྱེད་མཛད། ། དེ་ནི་སོ་སོར་ཐར་པ་མིན། ། ཞེས་པ་སྟེ། དེ་ནི་སོ་སོར་ཐར་པ་ཡིན། ། ཞེས་འདོན་རིགས་པར་ཐལ།
དེ་འདྲའི་སེམས་བསྐྱེད་ཀྱི་སྡོམ་པ་དེ་སོ་སོར་ཐར་པ་ཡིན་པའི་ཕྱིར། ཡང་སྔར་གསོལ་བཞིའི་ལས་ཀྱིས་བསྙེན་པར་རྫོགས་པའི་སྡོམ་པ་བླངས་ནས། ཕྱིས་བྱང་སེམས་ཀྱི་སྡོམ་པ་བླང་དུས་ཀྱི་དགེ་སློང་གི་སྡོམ་པ་དེ་བྱང་སེམས་ཀྱི་སྡོམ་པ་མ་བླངས་གོང་དུ་ཐོབ་པར་ཐལ། དགེ་སློང་དེའི་རྒྱུད་ལ་སྔར་དགེ་སློང་གི་སྡོམ་པ་སྐྱེས་ནས་ཕྱིས་བྱང་སེམས་ཀྱི་སྡོམ་པ་སྐྱེ་བའི་ཕྱིར། འདོད་ན། དེའི་རྒྱུད་ལ་བྱང་སེམས་ཀྱི་སྡོམ་པ་མ་སྐྱེས་གོང་དུ་བྱང་སེམས་ཀྱི་སྡོམ་པ་སྐྱེ་བར་ཐལ། དེའི་རྒྱུད་ཀྱི་དགེ་སློང་གི་སྡོམ་པ་དེ་བྱང་སེམས་ཀྱི་སྡོམ་པ་མ་བླངས་གོང་དུ་ཐོབ་པ་གང་ཞིག དེ་བྱང་སེམས་ཀྱི་སྡོམ་པ་ཡིན་པའི་ཕྱིར། གཞན་ཡང་ཉན་ཐོས་ཀྱི་ཆོ་གས་བྱང་སེམས་ཀྱི་སྡོམ་པ་ལེན་པ་ནི་སེང་གེའི་ཕྲུ་གུ་གླང་ཆེན་ལས་འབྱུང་བ་དང་འདྲ་བས། ཁྱེད་འབའ་ཞིག་གི་རྣམ་དཔྱོད་ལ་ཤར་བར་གསལ་ལོ། །
གཞན་ཡང་བྱང་འཕགས་ཀྱི་རྒྱུད་ཀྱི་བསམ་གཏན་དང་ཟག་མེད་ཀྱི་སྡོམ་པ་ཆོས་ཅན། བྱང་སེམས་ཀྱི་སྡོམ་པ་ཡིན་པར་ཐལ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་ཕྱིར་དུ་བླངས་པའི་སྡོམ་པ་ཡིན་པའི་ཕྱིར། བྱང་འཕགས་ཀྱི་རྒྱུད་ཀྱི་སྡོམ་པ་ཡིན་པའི་ཕྱིར། འདོད་ན། ཆོ་ག་ལས་ཐོབ་པར་ཐལ། བྱང་སེམས་ཀྱི་སྡོམ་པ་ཡིན་པའི་ཕྱིར། འདོད་ན། དོན་དམ་བྱང་ཆུབ་སེམས་དང་ནི། ། ཟག་པ་མེད་པའི་སྡོམ་པ་དང་། །
བསམ་གཏན་གྱི་ནི་སྡོམ་པ་རྣམས། ། ངང་གིས་སྐྱེ་ཡིས་ཆོ་གས་མིན། ། ཞེས་པ་དང་འགལ་ལོ། ། དེས་ན་གཞུང་གི་དངོས་བསྟན་དང་། ཤུགས་བསྟན་གང་དང་ཡང་མི་མཐུན་པའི་གྲུབ་མཐའ་མང་དུ་བཞག་ནས། ཁོ་བོ་ནི་ལུགས་འདི་ལ་མི་འཕྲོག་པའི་སྤོབས་པ་ཐོབ་པའོ། ། ཞེས་སྨྲ་བ་ནི་བླུན་པོ་འབྲིད་པའི་ཕྱིར་རོ། ། འོ་ན་སེམས་བསྐྱེད་ཀྱི་སྡོམ་པ་ལེན་པའི་ཆོ་ག་ལ་ལུགས་གཉིས་སུ་ངེས་ན། རྒྱུད་སྡེ་ནས་བཤད་པ་དེ་ལུགས་གང་དང་མཐུན་ཞེ་ན། སྤྱིར་ཡན་ལག་བདུན་པ་སྔོན་དུ་སོང་ཞིང་།
དངོས་གཞིའི་དུས་སུ་སྨོན་འཇུག་ཆབས་ཅིག་ཏུ་ལེན་པ་ཞིག་སྣང་ན་དབུ་མའི་ལུགས་དང་། དེ་སྔོན་དུ་མ་སོང་བར་དངོས་གཞིའི་དུས་སུ་འཇུག་སྡོམ་རྐྱང་པ་ལེན་པ་ཞིག་སྣང་ན་སེམས་ཙམ་གྱི་ལུགས་ཞེས་བྱ་ལ། དེ་ཡང་། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ཤླཽ་ཀ་གསུམ་གྱིས་སེམས་བསྐྱེད་ཀྱི་སྡོམ་པ་ལེན་པར་ཚད་ལྡན་གྱི་རྒྱ་གཞུང་དྲུག་ཙམ་ནས་གསུངས་པ་ལྟར་ན་དེ་དབུ་མའི་ལུགས་དང་མཐུན་པར་ངེས་སོ། ། ཡང་རྣམ་སྣང་མངོན་བྱང་དང་། དམ་ཚིག་གསུམ་བཀོད་སོགས་ལས་བདག་འབུལ་བའི་སྡོམ་པ་དང་། དུས་གསུམ་དུ་སྒྲིབ་པ་མེད་པའི་སྡོམ་པ་ལེན་པའི་ཆོ་ག་གསུངས་པ་ནི་སྔགས་ཀྱི་ཐུན་མོང་མ་ཡིན་པའི་ལུགས་ཏེ། སྡོམ་པ་དེ་དག་ཀྱང་དོན་དམ་སེམས་བསྐྱེད་ཀྱི་སྡོམ་པ་ཡིན་ལ། འདིར་ལུགས་གཉིས་སུ་ངེས་པ་ནི་ཀུན་རྫོབ་སེམས་བསྐྱེད་ཀྱི་དབང་དུ་བྱས་པའོ། །
འདིར་བྱང་སེམས་སྡོམ་པའི་ངོ་བོ་ནི། སེམས་བསྐྱེད་ཀྱི་ཆོ་ག་ཆེན་པོ་ལས་ཐེག་ཆེན་གྱི་སྒྲུབ་པ་ཁྱད་པར་བ་གང་ཞིག མི་མཐུན་ཕྱོགས་སྤོང་བའི་སེམས་པ་རྒྱུན་ཆགས་པ་ཞེས་གསུངས། ཁ་ཅིག་སེམས་པ་མཚུངས་ལྡན་དང་བཅས་པ་ཞེས་ཟེར་བ་ལ་ཁུངས་མེད་ཅིང་། ཆོས་མངོན་པ་མི་ཤེས་པས་ཀུན་ནས་བསླངས་བའོ། ། ཡང་ན་འདིར་ཐེག་ཆེན་སེམས་བསྐྱེད་མི་ཉམས་པར་བསྲུང་བར་ཁས་བླངས་པ་ལས་ཐོབ་པའི་སེམས་པ་ས་བོན་དང་བཅས་པ་དེ་བྱང་སེམས་ཀྱི་སྡོམ་པ་ཙམ་གྱི་མཚན་ཉིད་དོ། ། དེ་ལ་ཀུན་རྫོབ་སེམས་བསྐྱེད་ཀྱི་སྡོམ་པ་དང་། དོན་དམ་སེམས་བསྐྱེད་ཀྱི་སྡོམ་པ་གཉིས་སོ། ། མཚན་ཉིད་རིམ་པ་བཞིན། ཐེག་ཆེན་ཀུན་རྫོབ་སེམས་བསྐྱེད་མི་ཉམས་པར་བསྲུང་བར་ཁས་བླངས་པ་ལས་ཐོབ་པའི་སེམས་པ་ས་བོན་དང་བཅས་པ་དང་།
ཐེག་ཆེན་དོན་དམ་སེམས་བསྐྱེད་མི་ཉམས་པར་བསྲུང་བར་ཁས་བླངས་པ་ལས་ཐོབ་པའི་སེམས་པ་ས་བོན་དང་བཅས་པའོ། ། དང་པོ་ལ། ཐེག་ཆེན་སྨོན་པ་སེམས་བསྐྱེད་ཀྱི་སྡོམ་པ་དང་། འཇུག་པ་སེམས་བསྐྱེད་ཀྱི་སྡོམ་པ་གཉིས་སོ། ། མཚན་ཉིད་རིམ་པ་བཞིན། ཐེག་ཆེན་སྨོན་པ་སེམས་བསྐྱེད་མི་ཉམས་པར་བསྲུང་བར་ཁས་བླངས་པ་ལས་ཐོབ་པའི་སེམས་པ་ས་བོན་དང་བཅས་པ་དང་། ཐེག་ཆེན་འཇུག་པ་སེམས་བསྐྱེད་མི་ཉམས་པར་བསྲུང་བར་ཁས་བླངས་པ་ལས་ཐོབ་པའི་སེམས་པ་ས་བོན་དང་བཅས་པའོ། ། ལྟུང་བ་དང་ནི་ཞེས་པ། ལྟུང་བའི་རྣམ་གཞག་ཀྱང་ཐ་དད་དུ་ཡོད་དེ། སེམས་ཙམ་ལུགས་ནི།
བྱང་ས་ལས་གསུངས་པའི་དོན་སྡོམ་པ་ཉི་ཤུ་པ་ལས། ཕམ་པ་འདྲ་བའི་ཆོས་བཞི། ཉེས་བྱས་བཞི་བཅུ་རྩ་གསུམ་མོ། ། དང་པོ་ནི། རྙེད་དང་བཀུར་སྟེར་ཆགས་པ་ཡིས། ། བདག་བསྟོད་གཞན་ལ་སྨོད་པ་དང་། ། སྡུག་བསྔལ་མགོན་མེད་གྱུར་པ་ལ། ། སེར་སྣས་ཆོས་ནོར་མི་སྟེར་དང་། ། གཞན་གྱིས་བཤད་ཀྱང་མི་ཉན་པར། ། ཁྲོས་པས་གཞན་ལ་འཚོག་པ་དང་། །
ཐེག་པ་ཆེན་པོ་སྤོང་བྱེད་ཅིང་། ། དམ་ཆོས་འདྲར་སྣང་སྟོན་པའོ། ། ཞེས་སོ། ། དེ་ལ་དང་པོ་གཉིས་ཆགས་པས་ཀུན་ནས་བསླངས་པ་དང་། ། གསུམ་པ་ཞེ་སྡང་གིས་ཀུན་ནས་བསླངས་པའོ། ། བཞི་པ་གཏི་མུག་གིས་ཀུན་ནས་བསླངས་པའོ། ། གཉིས་པ་ཉེས་བྱས་ནི། དཀོན་མཆོག་གསུམ་ལ་གསུམ་མི་མཆོད། ། འདོད་པའི་སེམས་ཀྱི་རྗེས་སུ་འཇུག ། རྒན་པ་རྣམས་ལ་གུས་མི་བྱེད། །
དྲིས་པ་ལ་ནི་ལན་མི་འདེབས། ། མགྲོན་པོ་བདག་གིར་མི་བྱེད་དང་། ། གསེར་ལ་སོགས་པ་ལེན་མི་བྱེད། ། ཆོས་འདོད་པ་ལ་སྦྱིན་མི་བྱེད། ། ཚུལ་ཁྲིམས་འཆལ་བ་ཡལ་བར་འདོར། ། ཕ་རོལ་དད་ཕྱིར་སློབ་མི་བྱེད། ། སེམས་ཅན་དོན་ལ་བྱ་བ་ཆུང་། ། འཚོ་བ་ལོག་པ་དང་དུ་ལེན། ། འཕྱར་ནས་རབ་ཏུ་རྒོད་ལ་སོགས། ། འཁོར་བ་གཅིག་ཏུ་བགྲོད་པར་སེམས། །
གྲགས་པ་མ་ཡིན་མི་སྤོང་བ། ། ཉོན་མོངས་བཅས་དང་འཆོས་མི་བྱེད། ། གཤེ་ལ་ལན་དུ་གཤེ་ལ་སོགས། ། ཁྲོས་པ་རྣམས་ནི་ཡལ་བར་འདོར། ། ཕ་རོལ་བཤད་ཀྱིས་འཆགས་པ་སྤོང་། ། ཁྲོས་པའི་སེམས་ཀྱི་རྗེས་སུ་འཇུག ། རྙེད་བཀུར་འདོད་ཕྱིར་འཁོར་རྣམས་སྡུད། ། ཆགས་པས་བྲེ་མོའི་གཏམ་ལ་བརྟེན། ། ཏིང་ངེ་འཛིན་གྱི་དོན་མི་འཚོལ། ། བསམ་གཏན་སྒྲིབ་པ་སྤོང་མི་བྱེད། །
བསམ་གཏན་རོ་ལ་ཡོན་ཏན་ལྟ། ། ཉན་ཐོས་ཐེག་པ་སྤོང་བར་བྱེད། ། རང་ཚུལ་ཡོད་བཞིན་དེ་ལ་བརྩོན། ། བརྩོན་མིན་ཕྱི་རོལ་བསྟན་བཅོས་བརྩོན། ། བརྩོན་པར་བྱས་ཀྱང་དེ་ལ་དགའ། ། ཐེག་པ་ཆེན་པོ་སྤོང་པར་བྱེད། ། བདག་ལ་བསྟོད་ཅིང་གཞན་ལ་སྨོད། ། ཆོས་ཀྱི་དོན་དུ་འགྲོ་མི་བྱེད། ། དེ་ལ་སྨད་དང་ཡི་གེ་བརྟེན། ། དགོས་པའི་གྲོགས་སུ་འགྲོ་མི་བྱེད། །
ནད་པའི་རིམ་གྲོ་བྱ་བ་སྤོང་། ། སྡུག་བསྔལ་སེལ་བར་མི་བྱེད་པ། ། བག་མེད་རྣམས་ལ་རིགས་མི་སྟོན། ། བྱས་ལ་ལན་དུ་ཕན་མི་འདོགས། ། གཞན་གྱི་མྱ་ངན་བསང་མི་བྱེད། ། ནོར་འདོད་པ་ལ་སྦྱིན་མི་བྱེད། ། འཁོར་རྣམས་ཀྱི་ནི་དོན་མི་བྱེད། ། གཞན་གྱི་བློ་དང་མཐུན་མི་འཇུག ། རྐྱེན་དུ་འབབ་པར་ཚར་མི་གཅོད། ། རྫུ་འཕྲུལ་བསྡིགས་ལ་སོགས་མི་བྱེད། །
ཅེས་པ་རྣམས་སོ། ། གྲངས་འདྲེན་ཚུལ་ལ་ཞེ་དྲུག་ཏུ་འཆད་པ་དང་། ཞེ་ལྔར་འཆད་པ་དང་། ཞེ་བཞིར་འཆད་པ་དང་། ཞེ་གསུམ་དུ་འཆད་པ་སོགས་ཅི་རིགས་སུ་སྣང་ལ། དངོས་བསྟན་ཞེ་གསུམ་ལས་མི་སྣང་ངོ་། ། མཚན་གཞི་རེ་རེ་ལ་ཡང་ཉོན་མོངས་པའི་ཉེས་པ་དང་། ཉོན་མོངས་མེད་པའི་ཉེས་པ་དང་། ཉེས་མེད་དེ་གསུམ་གསུམ་ཡིན་ལ། ཉེས་མེད་ནི།
ཇི་སྐད་དུ། སྙིང་རྗེ་ལྡན་ཞིང་བྱམས་ཕྱིར་དང་། ། སེམས་དགེ་བ་ལ་ཉེས་པ་མེད། ། ཅེས་སོ། ། དབུ་མ་ལུགས་ནི་ནམ་མཁའི་སྙིང་པོའི་མདོ་ལས། བྱང་ཆུབ་སེམས་དཔའ་རྒྱལ་པོ་ལ་ལྔ། བློན་པོ་ལ་ལྔ། ལས་དང་པོ་པ་ལ་བརྒྱད། ཐབས་ལ་མཁས་པའི་མདོ་ལས། ཐུན་མོང་སྨོན་སེམས་བཏང་བའི་རྩ་ལྟུང་གཅིག་སྟེ་བཅུ་དགུའོ། །
ཞེས་སྔ་རབས་པ་རྣམས་གསུང་ངོ་། ། དེ་དག་ཀྱང་རྫས་ཀྱི་སྒོ་ནས་བཅུ་བཞིར་འདུས་ཏེ། རྒྱལ་བློན་ཐུན་མོང་དུ་བཞི། ཐུན་མོང་མ་ཡིན་པ་རེ་རེ་སྟེ་དྲུག ། ལས་དང་པོ་པ་ལ་བརྒྱད་དོ། ། ཞེས་གསུངས་པ། ནམ་མཁའི་སྙིང་པོའི་མདོ་ལས་གསུངས་པའི་དབང་དུ་བྱས་ལ། ཐབས་ལ་མཁས་པའི་མདོ་ལས་གསུངས་པ་གཅིག་བསྣན་ན་བཅོ་ལྔའོ། ། དེ་དག་བསླབ་བཏུས་ལས་ཚིགས་བཅད་དུ་བསྡེབས་ནས་གསུངས་པ་ནི་འདི་ལྟར་རོ། ། རྩ་བའི་ལྟུང་བ་འདི་དག་བདེ་བླག་ཏུ་བཟུང་བ་དང་།
འགའ་ཞིག་གི་ལུགས་གནས་པར་བྱ་བའི་ཕྱིར་ཚིག་ལེའུར་བྱས་པ་བརྗོད་པར་བྱའོ། ། དཀོན་མཆོག་གསུམ་གྱི་དཀོར་འཕྲོག་པ། ། ཕས་ཕམ་པ་ཡི་ལྟུང་བར་འདོད། ། དམ་པའི་ཆོས་ནི་སྤོང་བྱེད་པ། ། གཉིས་པར་ཐུབ་པས་གསུངས་པ་ཡིན། ། ཚུལ་ཁྲིམས་འཆལ་བའི་དགེ་སློང་ལ། ། ངུར་སྨྲིག་འཕྲོག་དང་རྡེག་པ་དང་། ། བཙོན་རར་འཇུག་པར་བྱེད་པ་དང་། ། རབ་ཏུ་བྱུང་ལས་འབེབས་པ་དང་། ། མཚམས་མེད་ལྔ་པོ་བྱེད་པ་དང་། །
ལོག་པར་ལྟ་བ་འཛིན་པ་དང་། ། གྲོང་ལ་སོགས་པ་འཇིག་པ་ཡང་། ། རྩ་བའི་ལྟུང་བར་རྒྱལ་བས་གསུངས། ། བློ་སྦྱངས་མ་བྱས་སེམས་ཅན་ལ། ། སྟོང་པ་ཉིད་ནི་བརྗོད་པ་དང་། ། སངས་རྒྱས་ཉིད་ལ་ཞུགས་པ་དག ། རྫོགས་པའི་བྱང་ཆུབ་ལྡོག་པ་དང་། སོ་སོར་ཐར་པ་ཡོངས་སྤངས་ཏེ། ། ཐེག་པ་ཆེ་ལ་སྦྱོར་བ་དང་། ། སློབ་མའི་ཐེག་པས་ཆགས་ལ་སོགས།
སྤོང་བར་འགྱུར་བ་མིན་ཞེས་འཛིན། ། ཕ་རོལ་དག་ཀྱང་འཛིན་འཇུག་དང་། ། རང་གི་ཡོན་ཏན་བརྗོད་པ་དང་། རྙེད་པ་དང་ནི་བཀུར་སྟི་དང་། ། ཚིགས་བཅད་རྒྱུ་ཡིས་གཞན་སྨོད་དང་། ། བདག་ནི་ཟབ་མོ་བཟོད་པའོ་ཞེས། ། ལོག་པ་ཉིད་ནི་སྨྲ་བ་དང་། ། དགེ་སྦྱོང་ཆད་པ་གཅོད་འཇུག་དང་། ། དཀོན་མཆོག་གསུམ་གྱི་སྦྱིན་བྱེད་དང་། ། སྦྱིན་པ་ལེན་པར་བྱེད་པ་དང་། །
ཞི་གནས་འདོར་བར་བྱེད་པ་དང་། ། ཡང་དག་འཇོག་གི་ལོངས་སྤྱོད་ནི། ། ཁ་ཏོན་པ་ལ་སྦྱིན་པ་རྣམས། ། དེ་དག་རྩ་བའི་ལྟུང་བ་སྟེ། ། སེམས་ཅན་དམྱལ་བ་ཆེན་པོའི་རྒྱུ། ། རྨི་ལམ་འཕགས་པ་ནམ་སྙིང་པོའི། ། མདུན་དུ་འདུག་སྟེ་བཤག་པར་བྱ། ། བྱང་ཆུབ་སེམས་ནི་ཡོངས་འདོར་དང་། ། ཆགས་དང་སེར་སྣ་མི་ཟད་པས། ། སློང་ལ་སྦྱིན་པར་མི་བྱེད་དང་། །
སྒྲིམ་སྟེ་དགའ་བར་བྱེད་པ་ན། ། སེམས་ཅན་ལ་ནི་མི་བཟོད་པར། ། ཁྲོས་པས་སེམས་ཅན་རྡེག་པ་དང་། ། ཉོན་མོངས་པ་དང་གཞན་མཐུན་པས། ། ཆོས་ལྟར་བཅོས་པ་བརྗོད་པའོ། ། ཞེས་གསུངས། དེ་ཡང་། དཀོན་མཆོག་གསུམ་གྱི་དཀོར་འཕྲོག་པ་ནས་མཚམས་མེད་ལྔ་པོ་བྱེད་པ་ཞེས་པའི་བར་བཞི་ནི་རྒྱལ་བློན་གྱི་ཐུན་མོང་བ་དང་། ལོག་པར་ལྟ་བ་འཛིན་པ་རྒྱལ་པོའི་ཐུན་མོང་མ་ཡིན་པར་བཤད། གྲོང་ལ་སོགས་པ་འཇོམས་པ་བློན་པོའི་ཐུན་མོང་མ་ཡིན་པ།
བློ་སྦྱངས་མ་བྱས་ཞེས་པ་ནས། ཡང་དག་འཇོག་གི་ལོངས་སྤྱོད་ཁ་ཏོན་པ་ལ་སྦྱིན་པའི་བར་བརྒྱད་ལས་དང་པོ་པའི་དང་། དེ་ནས་བྱང་ཆུབ་ཀྱི་སེམས་འདོར་བ་ཞེས་པ་ཐབས་ལ་མཁས་པའི་མདོ་ནས་གསུངས། ཆགས་དང་སེར་སྣ་ཞེས་སོགས་གསུམ་བྱང་ས་ནས་གསུངས་པ་སྟེ། འགའ་ཞིག་གི་ལུགས་གནས་པར་བྱ་བའི་ཕྱིར་ཞེས་པས་བསྟན་ནོ། ། དེས་ན་བྱང་ས་ནས་གསུངས་པ་དེ་དག་བསླབ་བཏུས་ནས་གསུངས་པར་འདུ་ཡང་། བསླབ་བཏུས་ནས་གསུངས་པ་ནི་བྱང་ས་ནས་གསུངས་པར་མི་འདུས་ཏེ། དཔེར་ན་སྨོན་སེམས་བཏང་བ་དེ་བྱང་སར་རྩ་ལྟུང་དུ་མི་འཆད་པ་བཞིན་ནོ། ། ཡང་འདིར་རྣམ་བཤད་མཛད་པ་སྤོས་ཁང་པ་དང་ཀུ་མཱ་ར་གཉིས་ཀྱིས། བྱང་ས་ནས་བཤད་པའི་བཞི་པོ་དེར་བསླབ་བཏུས་ནས་བཤད་པ་རྣམས་འདུས་པའི་ཤེས་བྱེད་དུ་ཨ་བྷ་ཡཱ་ཀ་རའི་ལུང་འདྲེན་པ་ནི་མི་འཐད་དེ།
ལུགས་དེ་ནི་གཞུང་འདིའི་ཕྱོགས་སྔའི་གཙོ་བོ་ཡིན་པའི་ཕྱིར་ཏེ། རྗེ་བཙུན་གྱི་སྡོམ་པ་ཉི་ཤུ་པའི་རྣམ་བཤད་ལས་ཀྱང་། དེ་བཞི་པོར་འདུས་སམ་སྙམ་ན། འགའ་ཞིག་གིས་བསྡུས་པར་སྣང་ཡང་མི་འདུ་སྟེ། མདོ་ཐ་དད་ཀྱི་དགོངས་པ་ཡིན་ནོ་ཞེས་གསུངས་པའི་ཕྱིར་རོ། ། ཡང་ཙོང་ཁ་པས་ལུགས་གཉིས་ལ། ཆོ་ག་དང་ལྟུང་བ་སོགས་ཐ་དད་ཀྱི་རྣམ་གཞག་མི་འཐད་དེ། དེ་གཉིས་ཀྱི་སྡོམ་པའི་ངོ་བོ་ལ་ཁྱད་པར་མེད་པའི་ཕྱིར་དང་། ལུགས་གཉིས་པོ་དེ་ལྟ་བ་ཐ་དད་ཀྱིས་ཕྱེ་བ་ཡིན་གྱི། ཆོ་ག་ཐ་དད་ཀྱིས་དབྱེ་བ་མེད་པའི་ཕྱིར།
ཞེས་ཟེར་བ་ལ། རང་ལུགས་པ་རྣམས་ལ་སྡོམ་པའི་ངོ་བོ་ལ་རྒྱ་ཆེ་ཆུང་གི་ཁྱད་ཡོད་པའི་བཤད་པ་བྱེད་རྒྱུ་ཕལ་ཆེར་ལ་མི་སྣང་ཞིང་། འགའ་ཞིག་ལུགས་དེའི་རྗེས་སུ་འཇུག་པར་བྱེད་དོ། ། དེ་དག་ནི་ཤིན་ཏུ་མི་རིགས་ཏེ། སེམས་ཙམ་ལུགས་ཀྱི་སྡོམ་པ་ལ་འཇུག་སྡོམ་ཡིན་པས་ཁྱབ་ཅིང་། དབུ་མ་ལུགས་ལ་སྨོན་འཇུག་གཉིས་ཀའི་སྡོམ་པ་བཤད་པའི་ཕྱིར་དང་། དེའི་སྟོབས་ཀྱིས་སེམས་ཙམ་ལུགས་ལ་སྨོན་སེམས་བཏང་བ་རྩ་ལྟུང་དུ་མི་བཞེད་པའི་ཕྱིར། འོ་ན་བྱང་ས་ནས་བཤད་པའི་ཆོ་གས་ཐོབ་པའི་སེམས་བསྐྱེད་སྡོམ་ལྡན་གྱི་ལས་དང་པོ་པ་ཆོས་ཅན། ཁྱོད་སྨོན་སེམས་བཏང་བའི་རྩ་ལྟུང་གི་རྟེན་དུ་རུང་བར་ཐལ། བྱང་སེམས་ཀྱི་སྡོམ་ལྡན་ཡིན་པའི་ཕྱིར་ཞེ་ན།
འོ་ན་མིར་ཆགས་བསད་པ་ལ་ཕམ་པ་མི་འབྱུང་བར་འདོད་པ་གནས་བརྟན་པའི་སྡེ་པའི་བཅས་ལྡན་དགེ་སློང་དེ་ཆོས་ཅན། མིར་ཆགས་བསད་པའི་རྩ་ལྟུང་གི་རྟེན་དུ་རུང་བར་ཐལ། ཁྱོད་བཅས་ལྡན་དགེ་སློང་ཡིན་པའི་ཕྱིར། གཞན་ཡང་། ཙོང་ཁ་པས་མཛད་པའི་བྱང་ཆུབ་གཞུང་ལམ་དུ། ཨ་བྷ་ཡཱ་ཀ་རའི་ལུང་ཤེས་བྱེད་དུ་དྲངས་ནས་ལུགས་འདི་ལ་དགག་པ་བྱེད་པ་དང་། དེར་ཨ་བྷ་ཡཱ་ཀ་རས། བསླབ་བཏུས་ནས་གསུངས་པ་རྣམས་རྩ་ལྟུང་དུ་བཞེད་པ་ལེགས་ཀྱང་། བྱང་སར་གསུངས་པ་བསྡུས་པར་འདོད་པ་ཕལ་ཆེ་བ་ལ་ཡིད་བརྟན་མི་སྣང་། ཞེས་ཟེར་བ་ཡང་འགལ་ལོ། །
རྒྱས་པར་ནི་གསེར་གྱི་ཐུར་མ་དང་། དཔག་བསམ་འདོད་འཇོ་ལ་བལྟ་བར་བྱའོ། ། ཕྱིར་བཅོས་པའི་ཚུལ་ཡང་ཐ་དད་དུ་ཡོད་དེ། སེམས་ཙམ་པ་ལྟར་ན་ཀུན་དཀྲིས་ཆེན་པོ་ནས་ཀུན་ནས་བསླངས་པའི་རྩ་བའི་ལྟུང་བ་དང་། བྱང་ཆུབ་ཀྱི་སེམས་བཏང་བ་རྣམས་བྱུང་ན་སྡོམ་པ་གཏོང་བས་ན་སྡོམ་པ་བླང་དགོས་ལ་ཟག་པ་འབྲིང་གིས་ཀུན་ནས་བསླངས་པའི་རྩ་ལྟུང་བྱུང་ན་གསུམ་ལ་བཤགས་པ་དང་། ཟག་པ་ཆུང་ངུས་ཀུན་ནས་བསླངས་པའི་རྩ་ལྟུང་དང་། ཉོན་མོངས་ཅན་གྱི་ཉེས་བྱས་རྣམས་ནི་གཅིག་གི་མདུན་དུ་བཤགས་པས་འདག་ལ། ཉོན་མོངས་མེད་པའི་ཉེས་བྱས་ནི་ཕྱིས་མི་བྱ་བའི་སེམས་ཀྱིས་འདག་གོ ། དེ་སྐད་དུ་ཡང་། སྡོམ་པ་སླར་ཡང་བླང་བར་བྱ། །
ཟག་པ་འབྲིང་ནི་གསུམ་ལ་བཤག ། གཅིག་གི་མདུན་དུ་ལྷག་མ་རྣམས། ། ཉོན་མོངས་མི་མོངས་བདག་སེམས་བཞིན། ། ཞེས་གསུངས་སོ། ། དབུ་མ་པ་ལྟར་ན། བསླབ་བཏུས་ལས། རྨི་ལམ་འཕགས་པ་ནམ་སྙིང་པོའི། ། མདུན་དུ་འདུག་སྟེ་བཤག་པར་བྱ། ། ཞེས་དང་། སྤྱོད་འཇུག་ལས།
ཉིན་དང་མཚན་མོ་ལན་གསུམ་དུ། ། ཕུང་པོ་གསུམ་པ་འདོན་བྱ་ཞིང་། ། རྒྱལ་དང་བྱང་ཆུབ་སེམས་བརྟེན་པས། ། ལྟུང་བའི་ལྷག་མ་དེ་ཞི་བྱ། ། ཞེས་གསུངས་པ་ལྟར་རོ། ། བསླབ་པར་བྱ་བའང་སོ་སོར་ཡོད་དེ། དབུ་མ་ལུགས་ལ་ནི། སྨོན་འཇུག་གཉིས་ཀའི་བསླབ་བྱ་ལ་སློབ་པ་དང་། སྨོན་པ་རྐྱང་པའི་བསླབ་བྱ་ལ་སློབ་པ་སོགས་ཇི་ཙམ་སྒྲུབ་པར་ནུས་པ་ཙམ་ལ་སློབ་པར་གསུངས་ལ། སེམས་ཙམ་ལུགས་ལ་ནི།
འཇུག་པ་སེམས་བསྐྱེད་ཀྱི་སྡོམ་པ་ཡོངས་སུ་རྫོགས་པའི་བསླབ་བྱ་ལ་སློབ་པར་གསུངས་ཀྱི། ཇི་ཙམ་སྒྲུབ་ནུས་པ་ཙམ་ལ་བསླབས་པས་ཆོག་པར་མ་གསུངས་སོ། ། འདིར་བསླབ་པར་བྱ་བ་སོ་སོར་ཡོད་ཚུལ་ལ། སྒ་གདོང་པ་ནི་གཞུང་རྗེན་པར་འཇོག་པ་ལས་གཞན་མི་སྣང་ལ། བསམ་ཡས་པ་བསླབ་པར་བྱ་བ་སོ་སོར་ཡོད་དེ། སྤང་བྱ་ཐ་དད་པའི་ཕྱིར་ཞེས་གསུངས། གོ་ཊཱིཀ་ལས། དབུ་མའི་ལུགས་ལ་སྤྱོད་འཇུག་ཏུ། རྐང་པ་བརྐྱངས་ཏེ་མི་འདུག་ཅིང་། ། ཞེས་གསུངས།
སེམས་ཙམ་པའི་སྡོམ་པ་ཉི་ཤུ་པར་ཉེས་བྱས་བཞི་བཅུ་རྩ་གཉིས་གསུངས་པས་སོ་ཞེས་ཟེར། ལུང་སྔ་མས་བསླབ་བྱ་ཐ་དད་དུ་མི་འགྲུབ་སྟེ། སེམས་ཙམ་ལུགས་ལ་རྐང་པ་བརྐྱངས་ཏེ་འདུག་པར་མ་གསུངས་པས་སོ། ། ལུང་ཕྱི་མ་ཚིག་ལ་སྐྱོན་ཆགས་ཏེ། ཉེས་བྱས་བཞི་བཅུ་རྩ་གཉིས་སྤང་བྱ་ཡིན་གྱི་བསླབ་བྱ་མ་ཡིན་པས་སོ། ། གཉིས་པ། སེམས་ཙམ་ལུགས་ཀྱི་སེམས་བསྐྱེད་སྐྱེ་བོ་ཕལ་པོ་ཆེ་ལ་བྱས་ཀྱང་མི་སྐྱེ་བར་བསྟན་པ་ལ། མི་སྐྱེ་བའི་སྒྲུབ་བྱེད་དང་། སྐྱེ་བའི་སྒྲུབ་བྱེད་དགག་པ་གཉིས། དང་པོ་ནི།
སེམས་ཙམ་པའི་སེམས་བསྐྱེད་ཀྱི་སྡོམ་པ་ལེན་པའི་ཆོ་ག་ནི་དེང་སང་བོད་འདི་ན་བྱེད་པ་མང་མོད་ཀྱི། དེ་ནི་སུ་ཡང་རུང་བ་ཡི་གང་ཟག་སོ་ཐར་སྡོམ་པ་དང་མི་ལྡན་པ་དང་། ལྡན་ཡང་ཐེག་ཆེན་གྱི་སྡེ་སྣོད་མི་ཤེས་པ་དང་། ཤེས་ཀྱང་བྱང་ཆུབ་ཏུ་སེམས་མ་བསྐྱེད་པ་རྣམས་ལ་བྱར་མི་རུང་སྟེ། དེ་ལྟར་ཚད་ལྡན་གྱི་གཞུང་ལས་འབྱུང་བའི་ཕྱིར་རོ། ། རོང་པ་ཕྱག་སོར་བ་སོགས་ལ་ལ། སྐྱེ་བོ་གླང་ཐང་པ་ཟེར་བ་འགའ་ཞིག་གི་རྨི་ལམ་དུ། རྗེ་བཙུན་བྱམས་པ་ཁྲི་མཐོན་པོ་ལ་བཞུགས་ནས་ཁྲོམ་ཆེན་པོ་ལ་སེམས་བསྐྱེད་བྱེད་པ་རྨིས་པ་དེའི་རྗེས་སུ་འབྲངས་ནས། སེམས་ཅན་ཀུན་ལ་སེམས་ཙམ་ལུགས་ཀྱི་སེམས་བསྐྱེད་ཀྱི་སྡོམ་པ་འབོགས་པའི་ཆོ་ག་བྱེད་དེ། རྨི་ལམ་དེ་བདུད་ཀྱིས་བྱིན་གྱིས་བརླབས་པ་མིན་ན་རུང་ཡང་།
དེ་བདུད་ཀྱིས་བྱིན་གྱིས་བརླབས་པ་ཡིན་ཏེ་མདོ་རྒྱུད་དང་མི་མཐུན་པའི་ལམ་སྟོན་པས་སོ། ། མདོ་ལས། བདུད་སྡིག་ཅན་སངས་རྒྱས་ཀྱི་ཆ་ལུགས་སུ་བྱས་ནས་ཆོས་སྟོན་པར་འགྱུར་རོ། ། ཞེས་གསུངས་སོ། ། དེས་ན་འདི་འདྲའི་ལུགས་དེ་སངས་རྒྱས་ཀྱི་བསྟན་པ་མིན་ཏེ། བྱང་ཆུབ་སེམས་དཔའི་ས་དང་ནི་དཔལ་མར་མེ་མཛད་ཀྱི་བྱང་ཆུབ་ལམ་སྒྲོན་ལས་ཀྱང་། སོ་ཐར་སྡོམ་པ་དང་མི་ལྡན་པ་ལ་སེམས་ཙམ་ལུགས་ཀྱི་སེམས་བསྐྱེད་འདི་བཀག་པའི་ཕྱིར། སེམས་བསྐྱེད་ཀྱི་ཆོ་ག་ལས་ཀྱང་། རིགས་ཀྱི་བུ་ཁྱོད་བྱང་ཆུབ་སེམས་དཔའ་ཡིན་ནམ། བྱང་ཆུབ་སེམས་དཔའི་སྡེ་སྣོད་ཀྱི་མ་མོ་ལ་བསླབས་སམ།
ཞེས་སོགས་ཀྱིས་བྱང་ཆུབ་སེམས་དཔའི་སྡེ་སྣོད་མི་ཤེས་པ་སོགས་ལ་སེམས་བསྐྱེད་ཀྱི་ཆོ་ག་འདི་བྱར་མི་རུང་བར་གསལ་བའི་ཕྱིར། གཉིས་པ་ནི། ཕྱག་སོར་བའི་རྗེས་འབྲང་ཁ་ཅིག སྤྱིར་བླུན་པོ་སྡིག་ཅན་ཡིན་ཡང་སེམས་བསྐྱེད་ཀྱི་ཆོ་གའི་གྲལ་དེར་ཚོགས་པ་ཐམས་ཅད་ནི། སོ་སོར་ཐར་པའི་སྡོམ་པ་ཅན་དང་བྱང་ཆུབ་སེམས་དཔའི་སྡེ་སྣོད་ལ་མཁས་པ་ཤ་སྟག་ཡིན་ནོ་ལོ། ། ལོ་ནི་མ་རངས་པའི་ཚིག་ཅེས་མཛོད་འགྲེལ་ལས་གསུངས་སོ། ། འདི་འདྲའི་ཚིག་ལའང་བདེན་འཛིན་ཡོད་པ་ནི་ངོ་མཚར་ཏེ། སེམས་ཡོད་རྣམས་ཀྱིས་འདི་ལ་བདེན་ནམ་བརྫུན་དཔྱོད་ཅིག དེ་ལྟར་དཔྱད་པ་ན་གལ་ཏེ་འདི་འདྲ་བའི་ཚིག་བདེན་ན། དེ་ལས་མི་བདེན་པ་གཞན་ཅི་ཞིག་ཡོད་དེ།
མེའི་རང་བཞིན་བསིལ་བ་ཡིན་ནོ་ཞེས་པ་ཡང་བདེན་པར་འགྱུར་རོ། ། དེས་ན་མདོ་ལ་སོགས་པའི་གསུང་རབ་ཀྱི་ཆོས་ཀྱི་རྗེས་སུ་འབྲང་བའི་མཁས་པ་རྣམས་ཀྱིས་སླན་ཆད་ལུགས་འདི་སྤོངས་ཤིག ཅེས་གདམས་སོ། ། གཉིས་པ། དབུ་མའི་ལུགས་ཀྱི་སེམས་བསྐྱེད་ཀྱི་ཆོ་ག་སྐྱེ་བོ་ཕལ་པོ་ཆེ་ལ་བྱས་ན་སྐྱེ་བར་བསྟན་པ་ལ། དམ་བཅའ་དང་། དེའི་སྒྲུབ་བྱེད་གཉིས། དང་པོ་ནི། དབུ་མའི་ལུགས་ཀྱི་སེམས་བསྐྱེད་ཀྱི་སྡོམ་པ་འདི་སེམས་ཅན་བརྡ་ཤེས་ཤིང་ལེན་འདོད་ཡོད་པ་ཀུན་གྱིས་ལེགས་པར་ཐོབ་ན། རྫོགས་པའི་སངས་རྒྱས་ཀྱི་རྒྱུར་འགྱུར་ཞེས།
མདོ་དང་ཚད་ལྡན་གྱི་བསྟན་བཅོས་རྣམས་ལས་གསུངས་སོ། ། གཉིས་པ་ལ། ལུང་གི་སྒྲུབ་བྱེད་ཁ་འཕང་པ་དང་། རིགས་པའི་སྒྲུབ་བྱེད་དཔེའི་སྒོ་ནས་སོ་སོར་བསྟན་པའོ། ། དང་པོ་ནི། ལུང་དེ་ཡང་སྡོང་པོ་བཀོད་པ་ལས། འཕགས་པ་འཇམ་དཔལ་གྱིས་གྲོང་ཁྱེར་སྐྱིད་པའི་འབྱུང་གནས་ཀྱི་ཤར་ཕྱོགས་སུ་ནགས་ཚལ་སྣ་ཚོགས་ཀྱི་རྒྱལ་མཚན་ཞེས་པར། ཆོས་ཀྱི་དབྱིངས་ཀྱི་ཚུལ་སྣང་བ་ཞེས་པའི་ཆོས་ཀྱི་རྣམ་གྲངས་བསྟན་པས་རྒྱ་མཚོའི་ཀླུ་སྟོང་ཕྲག་བཅུ་བླ་ན་མེད་པའི་བྱང་ཆུབ་ཏུ་ངེས་པར་གྱུར་ཏོ། ། ཞེས་གསུངས་པ་དང་། བསྐལ་པ་བཟང་པོའི་མདོ་ལས།
རྒྱལ་བ་ཕན་བཞེད་གྲོང་དཔོན་གྱུར་པའི་ཚེ། ། དེ་བཞིན་གཤེགས་པ་བསོད་ནམས་འོད་དེ་ལ། ། ཉིན་གཅིག་སྲོག་གཅོད་སྡོམ་པ་བླངས་ནས་ཀྱང་། ། དང་པོར་བྱང་ཆུབ་མཆོག་ཏུ་སེམས་བསྐྱེད་དོ། ། ཞེས་དང་། ནམ་མཁའི་སྙིང་པོའི་མདོ་ལས། བྱང་ཆུབ་སེམས་དཔའ་རྒྱལ་པོ་དང་བློན་པོ་ལ་འབྱུང་བའི་ལྟུང་བ་གསུངས་པ་དང་དཀོན་མཆོག་བརྩེགས་པའི་གཙུག་ན་རིན་པོ་ཆེས་ཞུས་པ་ལས། ཤེས་རབ་ཀྱི་ཕ་རོལ་ཏུ་ཕྱིན་པའི་སྤྱོད་པ་ཡོངས་སུ་དག་པ་འདི་བསྟན་པ་ན། འཁོར་དེའི་ནང་ནས་ལྷ་དང་མིའི་སྲོག་ཆགས་ཁྲི་ཉིས་སྟོང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། ། ཞེས་གསུངས།
རྒྱལ་པོ་ལ་གདམས་པའི་མདོ་སྡེ་ལ་སོགས་རྣམས་སུ་ལྟོས་ཤིག་སྟེ། རྒྱལ་པོ་ལ་གདམས་པའི་མདོ་ལས། རྒྱལ་པོ་ཆེན་པོ་འདི་ལྟར་ཁྱེད་ནི་བྱ་བ་མང་བྱེད་པ་མང་བས། ཉིན་མཚན་དུ་སྦྱིན་པ་ནས་ཤེས་རབ་ཀྱི་བར་ལ་བསླབ་པར་མི་ནུས་ཏེ། དེ་བས་ན་རྒྱལ་པོ་ཆེན་པོ་ཁྱོད་ཡང་དག་པར་རྫོགས་པའི་བྱང་ཆུབ་ལ་དད་པ་དང་དོན་དུ་གཉེར་བ་དང་། སྨོན་པ་རྟག་པར་རྒྱུན་དུ་དྲན་པར་གྱིས་ལ་ཡིད་ལ་སྒོམས་ཤིག གཞན་གྱི་དགེ་བ་ལ་རྗེས་སུ་ཡི་རང་བར་གྱིས་ཤིག ཡི་རང་ནས་ཀྱང་སངས་རྒྱས་དང་བྱང་ཆུབ་སེམས་དཔའ་དང་ཉན་ཐོས་དང་རང་རྒྱལ་ཐམས་ཅད་ལ་ཕུལ་ཅིག ཕུལ་ནས་སེམས་ཅན་ཐམས་ཅད་དང་ཐུན་མོང་དུ་གྱིས་ཤིག དེ་ནས་སེམས་ཅན་ཐམས་ཅད་ལ་སངས་རྒྱས་ཀྱི་ཆོས་ཡོངས་སུ་རྫོགས་པར་གྱུར་བ་ཉིན་གཅིག་བཞིན་དུ་བླ་ན་མེད་པའི་བྱང་ཆུབ་ཏུ་བསྔོས་ཤིག
རྒྱལ་པོ་ཆེན་པོ་ཁྱོད་དེ་ལྟར་བྱེད་ན་རྒྱལ་པོའི་བྱ་བ་ཡང་ཡོངས་སུ་ཉམས་པར་མི་འགྱུར་ཞིང་། བྱང་ཆུབ་ཀྱི་ཚོགས་ཀྱང་ཡོངས་སུ་རྫོགས་པར་འགྱུར་རོ། ། ཞེས་སོ། ། སོགས་པའི་སྒྲས། ཀླུའི་རྒྱལ་པོ་རྒྱ་མཚོས་ཞུས་པ་ལས་ཀླུ་ཁྲི་ཉིས་སྟོང་གིས་བྱང་ཆུབ་ཏུ་སེམས་བསྐྱེད་པར་བཤད་དོ། ། བསྟན་བཅོས་ཀྱི་ལུང་ནི། འཕགས་པ་ཀླུ་སྒྲུབ་ཀྱིས་མཛད་པའི་མདོ་ཀུན་ལས་བཏུས་དང་། རིན་ཆེན་འཕྲེང་བར་བྱང་ཆུབ་སེམས་དཔའ་རྒྱལ་པོའི་བསླབ་བྱ་གསུངས་པ་དང་། རྒྱལ་སྲས་ཞི་བ་ལྷས་མཛད་པའི་བྱང་ཆུབ་སེམས་དཔའི་སྤྱོད་པ་ལ་འཇུག་པ་དང་། ལ་སོགས་པས་སློབ་དཔོན་ཛེ་ཏཱ་རིས་མཛད་པའི་ཡི་དམ་བླང་བའི་ཆོ་ག་ལས།
རང་ཇི་ལྟར་ནུས་པ་བཞིན་བསླབ་པར་གསུངས་ཤིང་། དེ་ཙམ་ནི་སྡིག་ཅན་གྱིས་ཀྱང་སྒྲུབ་ནུས་པར་གསུངས་སོ། ། གཉིས་པ། རིགས་པའི་སྒྲུབ་བྱེད་དཔེའི་སྒོ་ནས་སོ་སོར་བསྟན་པ་ནི། ཇི་ལྟར་འབྲས་ཀྱི་ས་བོན་ནི་བོད་ལ་སོགས་པ་གྲང་བའི་ཡུལ་དུ་མི་སྐྱེ་བ་དེ་བཞིན་དུ། སེམས་ཙམ་པའི་ཡང་སེམས་བསྐྱེད་ཀྱི་སྡོམ་པ་སྡིག་ཅན་སྡོམ་མིན་ལྟ་བུ་ལ་མི་སྐྱེའོ། ། ཇི་ལྟར་ནས་ཀྱི་ས་བོན་ནི་གྲང་དྲོ་གང་དུའང་སྐྱེ་བ་ལྟར། དེ་བཞིན་དུ་དབུ་མ་ལུགས་ཀྱི་སེམས་བསྐྱེད་ཀྱི་སྡོམ་པ་ཡང་། སྡིག་པ་ཡོད་མེད་བརྡ་ཤེས་ཤིང་ལེན་སེམས་ཡོད་པ་ཀུན་ལ་སྐྱེ་བའོ། ། འདིར་སྡིག་པ་ཡོད་མེད་ཀུན་ལ་སྐྱེ་བར་གསུངས་པ་ནི་སྨོན་པ་རྐྱང་པའི་སྡོམ་པ་ལ་དགོངས་པ་ཡིན་ཏེ།
རྒྱལ་པོ་ལ་གདམས་པའི་མདོ་གོང་དུ་དྲངས་པ་ལས་དེ་ལྟར་གསལ་བས་སོ། ། སྨོན་པ་རྐྱང་པའི་སྡོམ་པ་དེ་ནི་བྱང་ས་ནས་བཤད་པའི་རྩ་ལྟུང་བཞི་པོས་ཀྱང་གཏོང་བར་མི་ནུས་ཏེ། བྱམས་པའི་རྣམ་པར་ཐར་པ་ལས། དཔེར་ན་རྡོ་རྗེ་རིན་པོ་ཆེ་ནི་ཆག་ཀྱང་གསེར་གྱི་རྒྱན་ཐམས་ཅད་ཟིལ་གྱིས་གནོན་ཞིང་། རྡོ་རྗེ་རིན་པོ་ཆེའི་མིང་ཡང་མི་འདོར་ལ། དབུལ་བ་ཡང་རྣམ་པར་བཟློག་གོ ། དེ་བཞིན་དུ་ཐམས་ཅད་མཁྱེན་པར་སེམས་བསྐྱེད་པའི་རྡོ་རྗེ་རིན་པོ་ཆེ་ནན་ཏན་དང་བྲལ་ཡང་། ཉན་ཐོས་དང་རང་སངས་རྒྱས་ཀྱི་ཡོན་ཏན་ཐམས་ཅད་ཟིལ་གྱིས་གནོན་ཞིང་། བྱང་ཆུབ་སེམས་དཔའི་མིང་ཡང་མི་འདོར་ལ། འཁོར་བའི་དབུལ་བ་ཐམས་ཅད་ཀྱང་རྣམ་པར་བཟློག་གོ །
ཞེས་གསུངས་པས་སོ། ། བཞི་པ། ཤེས་བྱེད་དེ་སེམས་ཙམ་ལུགས་ལ་མཚུངས་པའི་རྩོད་པ་སྤང་བ་ནི། གལ་ཏེ་སྔར་དྲངས་པའི་མདོ་དེ་དག་ལས་བཤད་པའི་གཞུང་དེ་སེམས་ཙམ་པའི་ཡང་སེམས་བསྐྱེད་ཀྱི་སྡོམ་པ་སྐྱེ་བོ་ཀུན་ལ་སྐྱེ་བའི་ལུང་དུ་ཅི་འགལ་ཏེ་མི་འགལ་ལོ་སྙམ་ན། དེ་ནི་ལུང་གི་དོན་ལ་འཁྲུལ་བ་ཡིན་ཏེ། རྒྱལ་བ་ཕན་བཞེད་འདིས་སྔོན་གྲོང་དཔོན་དུ་གྱུར་པའི་ཚེ། དེ་བཞིན་གཤེགས་པ་བསོད་ནམས་འོད་ཅེས་བྱ་བ་དེ་ལ་ཉིན་གཅིག་གི་བར་སྲོག་གཅོད་ཙམ་སྤོང་བའི་སྡོམ་པ་བླངས་ནས་ཀྱང་། སེམས་བསྐྱེད་ཀྱི་སྡོམ་པ་ལེན་པའི་ཆོ་ག་མཛད་ལ། ཉིན་གཅིག་ཙམ་སྲོག་གཅོད་ཁོ་ན་སྤོང་བ་དེ་ནི་སོ་སོར་ཐར་པའི་སྡོམ་པ་མ་ཡིན་པའི་ཕྱིར་རོ། ། མདོ་ནི་གོང་དུ་དྲངས་ཟིན་ཏོ། །
ཧོར་པར་ལ་ཚིག་རིང་ཐུང་མི་མཉམ་པ་བྱུང་བ་ནི་མཆན་དཀྱུས་ལ་ཤོར་བ་ཡིན་ནོ། ། ཞེས་ལྷ་བཙུན་བསམ་ཡས་པ་གསུང་ངོ་། ། དེ་ལ་སོགས་པ་གོང་དུ་དྲངས་པའི་འཐད་པ་རྣམས་དབུ་མའི་ལུགས་ལ་སྦྱོར་བ་འཐད་མོད་ཀྱི། སེམས་ཙམ་པའི་ལུགས་ལ་སྦྱོར་བ་འཐད་པ་མ་ཡིན་ནོ། ། དེའི་ཤེས་བྱེད་སེམས་ཙམ་ལུགས་ཀྱི་སེམས་བསྐྱེད་ཀྱི་སྡོམ་པ་སྐྱེ་བའི་རྟེན་དུ་སོ་སོར་ཐར་པའི་སྡོམ་ལྡན་དགོས་པས་སོ། ། ལྔ་པ། སེམས་ཙམ་ལུགས་ཀྱི་སེམས་བསྐྱེད་ལེན་ཚུལ་དངོས་བསྟན་པ་ནི། རྒྱུ་མཚན་དེས་ན་སེམས་ཙམ་པའི་ལུགས་ཀྱི་སེམས་བསྐྱེད་ཀྱི་སྡོམ་པ་དེ་ལེན་པར་འདོད་ན་ཐོག་མར་སོ་སོར་ཐར་པའི་སྡོམ་པ་རིས་བདུན་གང་རུང་ལོངས་ལ། དེའི་རྗེས་སུ་བྱང་ཆུབ་སེམས་དཔའི་སྡེ་སྣོད་ལ་སློབས་ཤིག བྱང་ཆུབ་སེམས་དཔའི་བསླབ་པ་ལ་དད་ཅིང་གཉེན་པོས་སྒྲུབ་པར་ནུས་ན་ཕྱིས་ནས་སེམས་བསྐྱེད་ཀྱི་སྡོམ་པ་ལོངས་ཤིག་ཅེས་དེ་ལྟར་བྱང་ས་དང་ལམ་སྒྲོན་ལས་གསུངས་པའི་ཕྱིར།
འོ་ན་འདིར་སོ་ཐར་རིས་བདུན་རྟེན་དུ་དགོས་པར་བཤད་པ་དང་། རྗེ་བཙུན་གྱི་སྡོམ་པ་ཉི་ཤུ་པའི་རྣམ་བཤད་ལས་མི་དགོས་པར་བཤད་པའི་ཁྱད་པར་ཅི་ཞེ་ན། འདིར་དགོས་པར་བཤད་པ་ནི་འཇུག་པ་སེམས་བསྐྱེད་ཀྱི་སྡོམ་པའི་རྟེན་ལ་དགོས་ལ། ཅིག་ཤོས་ནི་སེམས་བསྐྱེད་ཙམ་གྱི་རྟེན་ལ་མི་དགོས་པར་དགོངས་སོ། ། གལ་ཏེ་སེམས་ཅན་ཐམས་ཅད་ལ་སངས་རྒྱས་ཀྱི་ས་བོན་རིགས་ཀྱི་ནུས་པ་སད་པར་བྱས་པའི་སྒོ་ནས་འཇོག་པར་འདོད་ན། སྦྱོར་དངོས་རྗེས་གསུམ་གྱི་ཆོ་ག་འཁྲུལ་པ་མེད་པ་ཡི་སྒོ་ནས་དབུ་མ་པའི་གཞུང་ལས་འབྱུང་བ་བཞིན་གྱིས་ཤིག་སྟེ། དེ་རྟེན་རྒྱ་ཆེ་བའི་ཕྱིར། གཉིས་པ། དོན་དམ་བྱང་ཆུབ་ཏུ་ཐུགས་བསྐྱེད་ཚུལ་ལ་འཁྲུལ་པ་དགག་པ་ལ། དོན་དམ་སེམས་བསྐྱེད་ཆོ་ག་ཙམ་གྱིས་མི་སྐྱེ་བའི་དམ་བཅའ་མདོར་བསྟན།
སྐྱེ་བ་ལ་གནོད་བྱེད་བརྗོད། མདོ་རྒྱུད་ལས་དོན་དམ་སེམས་བསྐྱེད་ཀྱི་ཆོ་ག་གསུངས་པ་དང་འགལ་བ་སྤང་བའོ། ། དང་པོ་ནི། དོན་དམ་སེམས་བསྐྱེད་ཀྱི་སྐབས་ཀྱི་ཕྱོགས་སྔ་ནི་བཀའ་གདམས་ཀྱི་བསྟན་རིམ་འགའ་ཞིག་དང་། རྗེ་ཕག་མོ་གྲུ་པའི་དོན་དམ་སེམས་བསྐྱེད་ཀྱི་ཆོ་ག་ཞེས་བྱ་བའི་ཡི་གེ་ལས། སྤང་སྐོང་ཕྱག་རྒྱ་པར་དོན་དམ་སེམས་བསྐྱེད་ཀྱི་ཆོ་ག་ཞེས་གསུངས་པ་དེ་ལ་བརྟེན་ནས། སྔགས་ཆོག་ལན་གསུམ་བརྗོད་པ་དང་། མཇུག་ཏུ་གཟེངས་བསྟོད་པ་དང་སྤྲོ་བ་སྐྱེད་པའི་ཚིག་སྦྱར་བའི་ཆོ་ག་མཛད་ནས། ལུགས་དེ་ཕར་ཕྱིན་ཐེག་པའི་དབང་དུ་བྱས་པར་བཞེད་དོ། ། དེ་འགོག་པ་ནི།
དོན་དམ་སེམས་བསྐྱེད་ཅེས་བྱ་བ་དེ་ཆོས་ཉིད་བསྒོམས་པའི་སྟོབས་ཀྱིས་སྐྱེ་མོད་ཀྱི་ཆོ་གའི་སྒོ་ནས་འདི་མི་སྐྱེ་སྟེ། སྐྱེ་བ་ལ་འཆད་པར་འགྱུར་བའི་ལུང་རིགས་ཀྱིས་གནོད་པས་སོ། ། གཉིས་པ་ལ། རིགས་པའི་གནོད་བྱེད་དང་། ། ལུང་རིགས་ཀྱི་གནོད་བྱེད་དོ། ། དང་པོ་ནི། གལ་ཏེ་ཆོ་གའི་སྒོ་ནས་སྐྱེ་ན་ནི། དེ་ཡང་དག་པར་བླངས་པ་བརྡ་ལས་བྱུང་བའི་སེམས་བསྐྱེད་དུ་འགྱུར་རོ། ། འདི་ལ་སྦྱོར་དངོས་རྗེས་གསུམ་ཚང་བའི་ཆོ་ག་རྒྱལ་བས་གསུངས་པ་མེད་དེ། འདི་ནི་ཆོས་ཉིད་དོན་དམ་པ་བསྒོམས་པའི་སྟོབས་ཀྱིས་ཐོབ་པ་ཞེས་བྱ་བའི་སེམས་བསྐྱེད་ཡིན་པའི་ཕྱིར། །
རྒྱ་བོད་ཀྱི་མཁས་པ་ཐམས་ཅད་ཀྱང་ཆོ་ག་འདི་མི་མཛད་ལ། གལ་ཏེ་མཛད་ཀྱང་དོན་དམ་སེམས་བསྐྱེད་སྐྱེད་ནུས་ཀྱི་ཆོ་གར་མི་འགྱུར་རོ། ། རྒྱུ་མཚན་དེས་ན་འདི་འདྲའི་རིགས་ཅན་གྱི་ཆོས་ལུགས་ཀུན་སངས་རྒྱས་ཀྱི་བསྟན་པའི་གཟུགས་བརྙན་ཞེས་བྱ་སྟེ་ཆོས་ལྟར་བཅོས་པ་ཡིན་པས་སོ། ། གཉིས་པ་ནི། དཔེར་ན་ཆུ་ལུད་དང་ས་བོན་འདེབས་པ་དང་ཡུར་མ་ལ་སོགས་པའི་སོ་ནམ་ཞིང་པས་བྱ་བར་ནུས་མོད་ཀྱི། དེའི་འབྲས་བུ་མྱུ་གུ་དང་སྡོང་བུ་དང་སྙེ་མ་སོགས་ཞིང་ལས་འབྱུང་གི ཞིང་པའི་མི་ལས་འབྱུང་བ་མ་ཡིན་པ་དེ་བཞིན་དུ། ཀུན་རྫོབ་བྱང་ཆུབ་ཏུ་སེམས་བསྐྱེད་པའི་སྡོམ་པ་ཆོ་གའི་སྒོ་ནས་སྐྱེད་པར་ནུས་ཀྱི། དོན་དམ་བྱང་ཆུབ་ཀྱི་སེམས་བསྐྱེད་དང་ཟག་པ་མེད་པའི་སྡོམ་པ་དང་། བསམ་གཏན་གྱི་ནི་སྡོམ་པ་དང་སོགས་པས་གཟུགས་མེད་ཀྱི་སྙོམས་འཇུག་ལྟ་བུ་ངང་གིས་ཏེ་བསྒོམས་པ་ལས་སྐྱེ་ཡི།
ཆོ་ག་ལས་སྐྱེ་བ་མ་ཡིན་ནོ། ། འོན་ཀྱང་དོན་དམ་སེམས་བསྐྱེད་ཀྱི་ཆོ་ག་མ་གསུངས་པ་ནི་མ་ཡིན་ཏེ། རིམ་པ་ལྔ་པ་ལས། སློབ་མ་བཟང་པོ་སྐལ་ལྡན་མན་ངག་ཐོབ། ། ཐལ་སྦྱར་ལག་པར་མེ་ཏོག་འཛིན་པ་ཡིས། ། བྱང་ཆུབ་སེམས་ནི་དོན་དམ་ཞེས་བྱ་བ། ། བླ་མ་ལས་ནི་སླར་ཡང་བླང་བར་བྱ། ། ཞེས་སོགས་མང་དུ་གསུངས་ཏེ། གསེར་གྱི་ཐུར་མར་བལྟ་བར་བྱའོ། ། དེ་ལྟ་ན་ཡང་ཆོ་གའི་སྒོ་ནས་སྐྱེ་བ་ནི་མེད་པས།
འདི་ལ་རྗེས་ཀྱི་ཆོ་ག་མ་གསུངས་སོ། ། འོ་ན་འདི་ལ་སྦྱོར་དངོས་རྗེས་གསུམ་གྱི་ཞེས་སྦྱོར་དངོས་ཀྱང་བཀག་པ་མ་ཡིན་ནམ་ཞེ་ན། འདིར་རྗེས་ཞེས་པ་ལ་ནུས་པ་འདོན་དགོས་ཏེ། ཐུབ་པ་དགོངས་གསལ་ལས། བླུན་པོ་དག་གིས་ཀྱང་ཆོས་ནས་བཤད་པའི་སྡེ་སྣོད་ཀྱི་རྣམ་གཞག་དང་། དབང་བསྐུར་ལ་སོགས་པ་ཆོ་ག་ཟབ་མོ་མ་མཐོང་བར་མ་བཤད་པའི་སྨོན་འཇུག་གི་སེམས་བསྐྱེད་ལ་གསང་སྔགས་ཀྱི་ལྷ་བསྒོམ་པ་དང་། དོན་དམ་སེམས་བསྐྱེད་ལ་རྗེས་བརྗོད་ཀྱི་ཆོ་ག་བྱེད་པ་སོགས་སངས་རྒྱས་ཀྱིས་མ་གསུངས་པ་བྱེད་པ་དེ་དག་བསྟན་པ་ལ་གནོད་པ་ཡིན་ཏེ། མུན་པ་མུན་ནག་ཏུ་མིག་མི་གསལ་བ་ཞུགས་པ་དང་འདྲའོ། ། ཞེས་བྱམས་པས་མདོ་སྡེ་རྒྱན་ལས་གསུངས་སོ། ། ཞེས་བཤད་པའོ། །
དེས་ན་ཕར་ཕྱིན་ཐེག་པ་ནས་བཤད་པའི་དོན་དམ་སེམས་བསྐྱེད་ནི་དམ་པ་གསུམ་གྱིས་ཟིན་པའི་སེམས་བསྐྱེད་ཅེས་གསུངས་པ་དེ་ཡིན་ལ། སྔགས་ལུགས་ཀྱི་དོན་དམ་སེམས་བསྐྱེད་ནི། སེམས་ཀྱི་རྡོ་རྗེ་དེ་ཡུལ་ཅན་བདེ་བ་ཆེན་པོའི་ཡེ་ཤེས་ཀྱིས་མངོན་སུམ་དུ་རྟོགས་པ་ལ་བྱེད་ལ་དེ་གཉིས་ཀ་ཡང་ས་དང་པོ་ནས་མངོན་སུམ་དུ་བྱེད་པ་ལ་ཁྱད་པར་མེད་དོ། ། འདི་དོན་དམ་སེམས་བསྐྱེད་ཀྱི་ཆོ་གའི་སྒོ་ནས་མི་སྐྱེ་བར་གསུངས་པ་ལ། བུ་སྟོན་རིན་པོ་ཆེས། དོན་དམ་སེམས་བསྐྱེད་ཆོ་གས་མི་སྐྱེ་ན་དབང་བཞི་པའི་རྟོགས་པ་ཆོ་གས་མི་སྐྱེ་བར་འགྱུར་རོ། ། ཞེས་གསུང་བར་གྲགས་ཀྱང་། མཚོན་བྱེད་དཔེའི་ཡེ་ཤེས་ནི་དོན་དམ་སེམས་བསྐྱེད་མ་ཡིན་ལ། སྐབས་དེར་མཚོན་བྱ་དོན་གྱི་ཡེ་ཤེས་སྐྱེ་བ་སྲིད་མཐའ་མ་བཀག་ཙམ་ཡིན་མོད། དེ་ཙམ་གྱིས་དོན་དམ་སེམས་བསྐྱེད་ཆོ་གས་སྐྱེ་བར་མི་འགྲུབ་སྟེ།
གལ་ཏེ་འགྲུབ་ན། མཐོང་ལམ་ཡང་ཆོ་གའི་སྒོ་ནས་སྐྱེ་བར་ཧ་ཅང་ཐལ་ལོ། ། ཡང་གོ་རམ་པའི་སྤྱི་དོན་དུ། ། དོན་དམ་སེམས་བསྐྱེད་ཆོ་གས་ལེན་པའི་ལོག་རྟོག་དགག་ཅེས་ས་བཅད་བྱེད་པ་ནི། རིམ་པ་ལྔ་པའི་གཞུང་གོང་དུ་དྲངས་པ་དང་འགལ་ལ། དེང་སང་འདིའི་རྗེས་འཇུག་རྣམས་ནི། དོན་དམ་སེམས་བསྐྱེད་ཆོ་གས་སྐྱེའོ་ཞེས་བླ་བརྡོལ་བཞིན་དུ་སྨྲ་བར་བྱེད་དོ། ། དོན་དམ་སེམས་བསྐྱེད་ཆོ་གས་མི་སྐྱེ་བ་འདི་དག་གི་འཐད་པ་སྟེ་རིགས་པ་དང་བཅས་པ་མདོ་དང་བསྟན་བཅོས་ཀུན་ལས་གསུངས་ཏེ། ཀ་མ་ལ་ཤཱི་ལའི་སྒོམ་རིམ་དུ་དགོངས་འགྲེལ་གྱི་མདོ་དྲངས་པ་ལས། དོན་དམ་པའི་བྱང་ཆུབ་ཀྱི་སེམས་དེ་ནི་འཇིག་རྟེན་ལས་འདས་པ།
སྤྲོས་པ་མཐའ་དག་དང་བྲལ་བ་ཤིན་ཏུ་གསལ་བ་དོན་དམ་པའི་སྤྱོད་ཡུལ་དྲི་མ་མེད་པ། མི་གཡོ་བ་རླུང་མེད་པའི་མར་མེའི་རྒྱུན་བཞིན་དུ་མི་གཡོ་བའོ། ། དེ་འགྲུབ་པ་ནི་རྟག་ཏུ་གུས་པས་ཞི་གནས་དང་ལྷག་མཐོང་གི་རྣལ་འབྱོར་གོམས་པ་ལས་འགྱུར་རོ། ། ཞེས་དང་། བྱང་ཆུབ་སེམས་འགྲེལ་ལས། དོན་དམ་པའི་བྱང་ཆུབ་ཀྱི་སེམས་བསྒོམས་པའི་སྟོབས་ཀྱིས་བསྐྱེད་པར་བྱ་བ་ཡིན་ཏེ། ཞེས་གསུངས་སོ། ། གསུམ་པ། མདོ་རྒྱུད་ལས། དོན་དམ་སེམས་བསྐྱེད་ཀྱི་ཆོ་ག་གསུངས་པ་དང་འགལ་བ་སྤང་བ་ནི།
སྤང་སྐོང་ཕྱག་རྒྱ་པ་སོགས་ལས། དོན་དམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པར་བྱའོ། ། ཞེས་གལ་ཏེ་བརྒྱ་ལ་གསུངས་སྲིད་ན་ཡང་དེ་ནི་དམ་བཅའ་ཙམ་ཡིན་གྱི་ཆོ་གའི་སྒོ་ནས་སྐྱེད་པ་མ་ཡིན་ནོ། ། དཔེར་ན་སྦྱིན་པ་གཏང་བར་བྱའོ། ། ཚུལ་ཁྲིམས་དམ་པ་བསྲུང་བར་བྱའོ། ། སངས་རྒྱས་ཀྱི་ཡོན་ཏན་བསྒྲུབ་པར་བྱའོ། ། དེ་ལ་སོགས་པའི་ལུང་ལས། བརྩམ་པར་བྱ་ཞིང་དབྱུང་བར་བྱ། ། སངས་རྒྱས་བསྟན་ལ་གཞུག་པར་བྱ། ། འདམ་བུའི་ཁྱིམ་ན་གླང་ཆེན་བཞིན། །
འཆི་བདག་སྡེ་ནི་གཞོམ་པར་བྱ། ། ཞེས་སོགས་གསུངས་པ་ཀུན་དམ་བཅའི་ཚིག་ཙམ་ཉིད་ཡིན་གྱི་ཆོ་གའི་སྒོ་ནས་སྐྱེད་པར་སྟོན་པ་མ་ཡིན་ནོ། ། གལ་ཏེ་ཡིན་ན་སངས་རྒྱས་ཀྱི་ཡོན་ཏན་བསྒྲུབ་པར་བྱའོ། ། ཞེས་པ་ཙམ་གྱིས་ཚོགས་མ་བསགས་པར་སངས་རྒྱས་འགྲུབ་པ་ཧ་ཅང་ཐལ་ལོ། ། དེ་བཞིན་དུ་ཆོས་དང་འཇིག་རྟེན་གྱི་བྱ་བ་ཐམས་ཅད་ཀྱང་ཆོ་གའི་ཚིག་ཙམ་གྱིས་འགྲུབ་པས་ཆོ་ག་ཡང་ནི་ཐུག་མེད་དུ་ཐལ་བར་འགྱུར་རོ། ། ཀྱེ་མ་ནི་ངོ་མཚར་བ་དང་བརྩེ་བའི་ཚིག་གོ ། འཇིག་རྟེན་བླུན་པོ་འདི་རྒྱལ་བས་གསུངས་པའི་སོ་སོར་ཐར་པ་ལ་འདུལ་བ་ནས་བཤད་པའི་ཆོ་ག་དང་། སེམས་བསྐྱེད་ཀྱི་ཆོ་ག་ལུགས་ཐ་དད་དང་། གསང་སྔགས་ཀྱི་དབང་བསྐུར་དང་རིམ་གཉིས་ལ་སོགས་པ་དགོས་པ་ཀུན་བོར་ནས། མ་གསུངས་པའི་མདོ་བསྐུལ་རིང་མོ་དང་།
སེམས་ཙམ་པའི་སེམས་བསྐྱེད་སྐྱེ་བོ་ཀུན་ལ་བྱེད་པ་དང་། དོན་དམ་སེམས་བསྐྱེད་ལ་རྗེས་ཀྱི་ཆོ་ག་དང་། ཕག་མོ་བརྡ་བཞིའི་དབང་ལ་སོགས་པ་མ་གསུངས་བཞིན་དུ་ནན་གྱིས་འཚང་ཞིང་བྱེད་པ་ནི། འདི་འདྲ་ཅིར་འགྱུར་བརྟག་དགོས་ཏེ། སྨན་པ་གཡོ་ཅན་གྱིས་ནད་པ་ལ་ཕན་པའི་སྨན་བོར་ནས་མི་ཕན་པ་གཏོང་བ་ལྟར་སེམས་ཅན་ལམ་ལོག་པ་ལ་འཁྲིད་པས་སོ། ། འོན་ཀྱང་དོན་དམ་སེམས་བསྐྱེད་ཀྱི་སྡོམ་པ་ནི་ཆོ་གའི་སྒོ་ནས་སྐྱེ་བ་ཡོད་དོ། ། གཉིས་པ། བར་དུ་བསྲུང་ཚུལ་གྱི་ལྟུང་བའི་རྣམ་གཞག་བསྡུས་ཏེ་བསྟན་པ་ནི། གོང་དུ་བཤད་པ་དེ་ལྟར་སེམས་ཙམ་པ་དང་དབུ་མ་པ་གཉིས་སེམས་བསྐྱེད་ཀྱི་སྡོམ་པའི་རྣམ་གཞག་ཐ་དད་ཡོད་མོད་ཀྱི། འོན་ཀྱང་ཐེག་ཆེན་དབུ་སེམས་ཀྱི་ལུགས་ཀུན་མཐུན་པར་ལྟུང་བའི་རྣམ་གཞག་མུ་བཞི་གསུངས་ཏེ།
ལྟུང་མེད་དང་། ལྟུང་བ་དང་། ལྟུང་བའི་གཟུགས་བརྙན་དང་། ལྟུང་བ་མེད་པའི་གཟུགས་བརྙན་ཞེས་བྱ་བ་བཞི་གསུངས་སོ། ། དེ་དག་གང་ཞེ་ན། བསམ་པ་དག་པ་སྟེ་དད་སོགས་ཀྱིས་ཀུན་ནས་བསླངས་པའི་སྦྱིན་སོགས་ཆོས་ཅན། རྣམ་པ་ཀུན་ཏུ་ལྟུང་བ་མེད་དེ་བསམ་སྦྱོར་གཉིས་ཀ་དག་པའི་ཕྱིར། བསམ་པ་ངན་པ་ཞེ་སྡང་སོགས་ཀྱིས་ཀུན་ནས་བསླངས་པའི་སྲོག་གཅོད་པ་དང་སོགས་པས་མ་བྱིན་ལེན་རྣམས་ཆོས་ཅན། རྣམ་པ་ཀུན་ཏུ་ལྟུང་བར་འགྱུར་ཏེ། གཞན་ལ་གནོད་པས་ནའོ། །
མདོར་ན་སེམས་ཀྱི་ཕན་གནོད་ཀྱི་འཕེན་པ་ལས་གཞན་པ། བསམ་སྦྱོར་གཉིས་ཀ་མི་དགེ་བས་ལྟུང་བ་ཡིན་པའི་ཕྱིར། དགེ་བའི་སེམས་ཐབས་ལ་མཁས་པའི་སྙིང་རྗེས་བསད་པ་དང་སོགས་པས་རེངས་པར་བྱས་པ་སོགས་ཆོས་ཅན། ལྟུང་བའི་གཟུགས་བརྙན་ཡིན་ཞེས་བྱ་སྟེ། སྲོག་བཅད་པས་ལྟུང་བ་ལྟར་སྣང་ཡང་། ཀུན་སློང་ཐབས་ལ་མཁས་པས་ལྟུང་བར་མི་འགྱུར་བའི་ཕྱིར། དཔེར་ན་དེད་དཔོན་སྙིང་རྗེ་ཆེན་པོས་ཚོང་པ་གཡོ་ཅན་བསད་པ་བཞིན་ནོ། ། གསད་པར་བྱ་བ་མཐོང་ངམ་ཞེས་སྨྲ་བ་ལ། ཤེས་བཞིན་དུ་མཐོང་ཞེས་སྨྲ་བ་ཆོས་ཅན། ལྟུང་བ་མེད་པའི་གཟུགས་བརྙན་ཡིན་ཏེ།
བརྫུན་མ་ཡིན་པས་ལྟུང་བ་མེད་པ་ལྟ་བུར་སྣང་ཡང་གཞན་ལ་གནོད་པས་ནའོ། ། མདོར་ན་སེམས་ཀྱི་ཕན་གནོད་ཀྱི་འཕེན་པ་ལས་གཞན་པའི་དགེ་བ་དང་སྡིག་པ་ཡོད་པ་མ་ཡིན་ཏེ། སློབ་དཔོན་འཕགས་པ་ལྷའི་རྣལ་འབྱོར་གྱི་ས་བཞི་བརྒྱ་པ་ལས། བསམ་པས་བྱང་ཆུབ་སེམས་དཔའ་ཡིས། ། དགེ་བའམ་ཡང་ན་མི་དགེ་བ། ། ཐམས་ཅད་དགེ་བ་ཉིད་འགྱུར་ཏེ། ། གང་ཕྱིར་སེམས་དེ་གཙོ་བའི་ཕྱིར། ། ཞེས་གསུངས་ལ། དེ་བཞིན་དུ་མདོ་རྒྱུད་གཞན་ལས་ཀྱང་དགེ་སྡིག་གི་རྣམ་གཞག་ལ་སེམས་གཙོ་ཆེ་བ་དེ་ལྟར་དུ་གསུངས་པའི་ཕྱིར་རོ། ། དེ་ཡང་དཀོན་མཆོག་སྤྲིན་ལས།
དགེ་བའམ་འོན་ཏེ་མི་དགེ་བའི། ། ལས་ནི་སེམས་ཀྱིས་བསགས་པ་ཡིན། ། ཞེས་དང་། ཆོས་ཡང་དག་པར་སྡུད་པའི་མདོ་ལས། ཆོས་ཐམས་ཅད་ཀྱང་སེམས་ལ་རག་ལས་པ་ཡིན་ནོ། ། ཞེས་སོ། ། བཤེས་སྤྲིང་ལས། ཁྱོད་ཀྱི་ཐུགས་དུལ་མཛོད་ཅིག་བཅོམ་ལྡན་གྱིས། ། སེམས་ནི་ཆོས་ཀྱི་རྩ་བ་ལགས་པར་གསུངས། ། ཞེས་དང་།
སློབ་དཔོན་ནག་པོ་པས་དགྲ་ནག་གི་འགྲེལ་པར་རྒྱུད་ཀྱི་ལུང་དྲངས་པ་ལས། མཆོག་གསུམ་ཡོན་ཏན་རིགས་པར་འགྱུར། ། བདུད་རྩི་ཡིད་འོང་འཁོར་ལས་བརྒལ། ། འབྲས་བུ་ངེས་པར་ལེགས་པ་ཐོབ། ། དེ་ཕྱིར་དམ་པའི་ཞལ་ལས་ནི། ། གསུངས་པའི་བྱ་བ་སྡིག་ཀྱང་བྱ། ། དམ་པའི་ཞལ་ལས་མ་གསུངས་པའི། ། དགེ་བའང་མཁས་པས་སྤང་བར་བྱ། ། ཞེས་སོ། ། གསུམ་པ།
ཐ་མར་ཉམས་ལེན་གྱི་གནད་ལ་འཁྲུལ་པ་དགག་པ་ལ། འདོད་པ་བརྗོད་པ་དང་། དེ་སུན་དབྱུང་བ་གཉིས། དང་པོ་ནི། བྱང་ཆུབ་སེམས་ཀྱི་བསླབ་བྱ་ལ་དང་པོར་བདག་གཞན་མཉམ་པར་སྒོམ་པ་དང་། བདག་གཞན་བརྗེ་བ་སྒོམ་པའི་ཚུལ་གཉིས་སུ་གསུངས་ཏེ། བདག་དང་གཞན་དུ་མཉམ་པ་ནི། ། དང་པོ་ཉིད་དུ་འབད་དེ་བསྒོམ། ། བདེ་དང་སྡུག་བསྔལ་མཉམ་པས་ན། ། ཐམས་ཅད་བདག་གཞན་བསྲུང་བར་བྱ། །
དེ་ནས་བདག་གཞན་བརྗེ་བ་ནི། ། བདག་བདེ་གཞན་གྱི་ཞེས་སོགས་འཆད་པར་འགྱུར་བ་རྣམས་སོ། ། དེ་ལ་འབྲི་ཁུང་པ་ཁ་ཅིག རྡོ་རྗེའི་གསུང་རང་གཞན་བརྗེས་པས་ཉེས་པར་འགྱུར་བའི་སྐབས་ཡོད་བྱ་བ་འདི་བཞུགས། དེས་ན་རང་གཞན་བརྗེ་བ་བླ་མ་དམ་པའི་ཐུགས་དགོངས་མ་ཡིན། རྗེ་རིན་པོ་ཆེ་རྟག་པར་ཞབས་བསྙུང་བ་ཅི་ལགས་ཞུས་པས། ཁོ་བོ་སྔོན་དད་པ་ནི་ཆེ། ཤེས་རབ་ནི་ཆུང་བས། རྟག་པར་གཞན་གྱི་སྡུག་བསྔལ་བདག་ལ་སྨིན་པར་གྱུར་ཅིག ། ཅེས་སྨོན་ལམ་བཏབ་པ་དེ་མཐའ་བཙན་པས་ད་ལྟ་རྟག་པར་ཞབས་བསྙུང་བ་དེས་ལན།
ཞེས་གསུངས། འོན་ཀྱང་བདག་ཅག་རྣམས་ལ་རྒྱུད་ཚོད་ཅུང་ཟད་མཐོ་བས་བཟོད་དམ་སྙམ་ན། འཕགས་པ་ཤཱ་རིའི་བུ་ས་དྲུག་པ་བ་གཅིག་ཡིན་པ་ལ་དུས་ལ་མ་བབ་པར་མིག་སྦྱིན་པ་བཏང་བས་ཉན་ཐོས་པར་ལྟུང་བའི་རྐྱེན་དུ་གྱུར་པའི་ཕྱིར། དེས་ན་བདག་གཞན་བརྗེ་བའི་བྱང་ཆུབ་ཀྱི་སེམས་ས་བདུན་པ་མན་ཆད་དུ་བསྒོམ་དུ་མི་རུང་ཞེས་སུ་སྨྲའོ། ། འདིའི་རྒྱུ་མཚན་འདི་སྐད་ལོ་སྟེ། བདག་གི་བདེ་བ་གཞན་ལ་བྱིན་ནས་ནི་གཞན་གྱི་སྡུག་བསྔལ་བདག་གིས་བླངས་པར་གྱུར་ན། སྨོན་ལམ་ཐམས་ཅད་མཐའ་ནི་བཙན་པའི་ཕྱིར་བདག་ནི་རྟག་ཏུ་སྡུག་བསྔལ་བར་འགྱུར་ལ། དེ་ལྟ་ན་ལམ་བསྒོམ་པའི་གེགས་སུ་འགྱུར་བས་དེས་ན་འདི་འདྲའི་བྱང་ཆུབ་ཀྱི་སེམས་སྒོམ་པ་དེ་དག་ལམ་སྒྲུབ་པའི་ཐབས་ལ་མི་མཁས་པས་ནོར་བ་ཆེན་པོའི་ཆོས་ཡིན་ནོ་ལོ། ། འདིར་རྣམ་བཤད་མཛད་པ་སྔ་མ་རྣམས་ཀྱིས་ཕྱོགས་སྔ་ཞིབ་ཏུ་མ་བརྟགས་པར་བདག་གཞན་བརྗེ་བ་རྣམ་པ་ཐམས་ཅད་དུ་བསྒོམ་དུ་མི་རུང་བར་ཁས་བླངས་པ་ལྟ་བུའི་བཤད་པ་བྱས་པ་ནི་ཕྱོགས་སྔའི་ནམ་མ་ལངས་པའོ། ། འོ་ན་གཞུང་ཉིད་དུ་དེ་ལས་མི་འབྱུང་ངོ་སྙམ་ན།
ཚིགས་བཅད་སྦྱར་བདེ་བའི་དབང་དུ་བྱས་ལ། དེ་ཙམ་གྱིས་ཆོག་ན་ཊཱི་ཀ་རྩོམ་དོན་ཡང་མེད་དོ། ། གཉིས་པ་ལ། རིགས་པ་དང་འགལ་བ། ལུང་དང་འགལ་བ། དེས་གྲུབ་པའི་དོན་ནོ། ། དང་པོ་ནི། དེའི་དོན་འདི་ལྟར་བསམ་ཞིང་བརྟག་པར་བྱ་སྟེ། ས་བདུན་མན་ཆད་དུ་བསྒོམ་པའི་བདག་གཞན་བརྗེ་བའི་བྱང་ཆུབ་ཀྱི་སེམས་དེ་དགེ་བ་ཡིན་ནམ་སྡིག་པ་ཡིན་ཞེས་བརྟག་པར་བྱའོ། ། གལ་ཏེ་དགེ་བ་ཡིན་ན་ནི་དེ་ལ་རྟག་ཏུ་སྡུག་བསྔལ་འབྱུང་བ་འགལ་ལོ། །
གལ་ཏེ་སྡིག་པ་ཡིན་ན་དུག་གསུམ་གང་རུང་གིས་བསྐྱེད་པའི་ལས་སུ་ཐལ་བར་འགྱུར་རོ། ། དེས་ན་བདག་གཞན་བརྗེ་བ་དུག་གསུམ་གྱིས་བསྐྱེད་པ་མ་ཡིན་པས་དེ་ལ་སྡུག་བསྔལ་ག་ལ་འབྱུང་སྟེ་མི་འབྱུང་ངོ་། ། སྨོན་ལམ་མཐའ་བཙན་པའི་ཁྱབ་པ་ཡང་མེད་དེ། བྱང་ཆུབ་སེམས་པའི་བློ་སྦྱོང་བའི་གནས་མིན་གྱི་སྨོན་ལམ་འགའ་ཞིག་མཐའ་མི་བཙན་པའི་ཕྱིར། གལ་ཏེ་སྨོན་ལམ་ཐམས་ཅད་མཐའ་བཙན་ན། དེད་དཔོན་མཛའ་བོའི་བུ་རྒྱུན་དུ་ཀླད་ནད་ཆེན་པོར་འགྱུར་ཏེ། དེས་སེམས་ཅན་ཐམས་ཅད་ཀྱི་ཀླད་ནད་བདག་ལ་སྨིན་པར་གྱུར་ཅིག ཅེས་སྨོན་ལམ་བཏབ་པས་སོ། ། དེ་ཡང་། སྔོན་ཝ་ར་ཎ་སིར་དེད་དཔོན་མཛའ་བོའི་བུ་ཞེས་བྱ་བས་མའི་མགོ་ལ་བགོམས་པས་རྡོག་པ་ཅུང་ཟད་ཕོག་པས་རྒྱ་མཚོའི་འགྲམ་གྱི་ལྕགས་ཀྱི་ཁང་པར་མགོ་ལ་ལྕགས་ཀྱི་འཁོར་ལོ་མེ་རབ་ཏུ་འབར་བ་འཁོར་ཞིང་དེའི་ཀླད་པ་རྣམས་འཐོར་བའི་ཚེ་སྡུག་བསྔལ་མྱོང་བ་ན།
སེམས་ཅན་ཐམས་ཅད་ཀྱི་ཀླད་ནད་བདག་ལ་སྨིན་པར་གྱུར་ཅིག གཞན་སུ་ཡང་འདིར་འོང་བར་མ་གྱུར་ཅིག ཅེས་སྨྲས་པ་དང་། འཁོར་ལོ་དེ་ཤིང་ཏ་ལ་བདུན་སྲིད་ཙམ་དུ་ནམ་མཁའ་ལ་འཕགས་ནས། དེ་ཤི་འཕོས་ཏེ་དགའ་ལྡན་གྱི་ལྷའི་ནང་དུ་སྐྱེས་སོ་ཞེས་ལུང་དང་གང་པོའི་རྟོགས་བརྗོད་ལས་གསུངས་སོ། ། དུས་གསུམ་སངས་རྒྱས་ཐམས་ཅད་ཀྱང་རྒྱུན་དུ་སྡུག་བསྔལ་ཐོབ་པར་འགྱུར་ཏེ། བདག་གཞན་བརྗེ་བ་སྒོམ་པའི་ཕྱིར་རོ། ། འདིར་གཞུང་འགའ་ཞིག་ལས། དུས་གསུམ་རྒྱལ་བ་སྲས་བཅས་ཀྱང་། ། ཞེས་འབྱུང་ངོ་། །
ཐལ་འགྱུར་འདིས་མི་གནོད་དེ་ས་བརྒྱད་པ་ཡན་ཆད་དུ་སྡུག་བསྔལ་གྱིས་མི་གདུང་བས་སོ་སྙམ་ན། དེས་ཉེས་པ་དེ་སྤོང་མི་ནུས་ཏེ། སྨོན་ལམ་ཐམས་ཅད་མཐའ་བཙན་པར་ཁས་བླངས་པས་སོ། ། བརྗེས་པའི་སེམས་ཅན་དེ་དག་ཀུན་ལ་སྡུག་བསྔལ་འབྱུང་བ་མི་སྲིད་པར་འགྱུར་རོ། ། དེའི་རྒྱུ་མཚན་སྨོན་ལམ་ཐམས་ཅད་མཐའ་བཙན་པས་སོ། ། དེས་ནི་འདི་འདྲ་བའི་གསང་ཚིག་ནི་བདུད་ཀྱི་ཡིན་པ་བླུན་པོ་རྣམས་ཀྱིས་མི་ཤེས་སོ། ། སངས་རྒྱས་སྒྲུབ་པའི་ཐབས་ལ་བསླུ་བའི་བདུད་ཡོད་དོ་ཞེས་རྒྱལ་བས་གསུངས་པའང་དྲན་པར་གྱིས་ཤིག་སྟེ། བརྒྱད་སྟོང་པ་ལས། ཤེས་རབ་ཀྱི་ཕ་རོལ་ཏུ་ཕྱིན་པ་འདི་མི་བཟུང་བར་སེམས་པ་དང་། ཞེས་པ་ནས།
བདུད་ཀྱིས་བྱིན་གྱིས་བརླབས་པ་ལགས་པ་དང་། ཞེས་གསུངས་སོ། ། གཉིས་པ། ལུང་གི་གནོད་བྱེད་ནི། ས་བདུན་པ་མན་ཆད་དུ་བདག་གཞན་བརྗེ་བ་བསྒོམ་དགོས་ཏེ། བདག་གཞན་བརྗེ་བ་ནི་སངས་རྒྱས་ཀྱི་བསྟན་པའི་སྙིང་པོ་ཡིན་པར་མདོ་དང་བསྟན་བཅོས་ལས་གསུངས་པའི་ཕྱིར་རོ། ། ཇི་ལྟར་གསུངས་ན། འཕགས་པ་ཀླུ་སྒྲུབ་སྐྱོབ་པ་ཉིད་ཀྱིས། དབུ་མ་རིན་ཆེན་འཕྲེང་བར་འདི་སྐད་གསུངས་ཏེ། བདག་ལ་དེ་དག་སྡིག་སྨིན་ཞིང་། །
བདག་དགེ་མ་ལུས་དེར་སྨིན་ཤོག ། ཇི་སྲིད་སེམས་ཅན་འགའ་ཞིག་ཀྱང་། ། གང་དུ་མ་གྲོལ་དེ་སྲིད་དུ། ། དེ་ཕྱིར་བླ་ན་མེད་པ་ཡི། ། བྱང་ཆུབ་ཐོབ་ཀྱང་གནས་གྱུར་ཅིག ། དེ་སྐད་བརྗོད་པའི་བསོད་ནམས་འདི། ། གལ་ཏེ་དེ་ནི་གཟུགས་ཅན་གྱུར། ། གང་གའི་བྱེ་མ་སྙེད་ཀྱི་ནི། ། འཇིག་རྟེན་ཁམས་སུ་ཤོང་མི་འགྱུར། ། འདི་ནི་བཅོམ་ལྡན་འདས་ཀྱིས་གསུངས། །
གཏན་ཚིགས་ཀྱང་ནི་འདི་ལ་སྣང་། ། དེ་ལ་སོགས་པའི་སྒྲས་བསྡུས་པ། ། སེམས་ཅན་ཁམས་ནི་ཚད་མེད་པ། ། ཕན་འདོད་ཉིད་ནི་དེ་འདྲའོ། ། ཞེས་ལེགས་པར་གསུངས་པའི་ཕྱིར་རོ། ། འདིར་གཞུང་འགའ་ཞིག་ཏུ། ། རྒྱུད་མཆོག་རྡོ་རྗེ་རྩེ་མོ་ལས། ། སེམས་ཅན་སངས་རྒྱས་མ་ཐོབ་པར། ། བདག་འཚང་རྒྱ་བར་མ་གྱུར་ཅིག ། ཅེས་འབྱུང་བ་ནི་མཆན་དཀྱུས་ལ་ཤོར་བའོ་ཞེས་སྒ་གདོང་པ་གསུང་ངོ་། །
རྒྱུད་དེ་ལས། འཁོར་བ་མཐར་ཐུག་བར་དུ་ནི། ། བདག་འཚང་རྒྱ་བར་མ་གྱུར་ཅིག ། དེ་ཀུན་བདག་ལ་སྨིན་གྱུར་ཅིག ། བྱང་ཆུབ་སེམས་དཔའི་དགེ་བ་ཡིས། ། འགྲོ་བ་བདེ་ལ་སྤྱོད་པར་ཤོག ། ཅེས་སོ། ། སྤྱོད་འཇུག་ལས་ཀྱང་འདི་སྐད་གསུངས་ཏེ། བདག་བདེ་གཞན་གྱི་སྡུག་བསྔལ་དག ། ཡང་དག་བརྗེ་བར་མ་བྱས་ན། །
སངས་རྒྱས་ཉིད་དུ་མི་འགྲུབ་ཅིང་། ། འཁོར་བ་ན་ཡང་བདེ་བ་མེད། ། དེ་སྐད་གསུངས་པའང་ལེགས་པར་ཟུངས། ། མདོ་དང་བསྟན་བཅོས་གཞན་ལས་ཀྱང་། ། ཆོས་ཀྱི་སྙིང་པོར་བདག་གཞན་བརྗེ་བ་འདི་གསུངས་ཏེ། གསང་ཆེན་ཐབས་ལ་མཁས་པའི་མདོ་ལས། འདི་ལྟར་སེམས་ཅན་དེ་དག་གི་སྡུག་བསྔལ་གྱི་ཚོར་བ་གང་ཡིན་པ་དེ་དག་ཐམས་ཅད་བདག་གི་ལུས་ལ་འབབ་པར་གྱུར་ཅིག ། སེམས་ཅན་དེ་དག་བདེ་བར་གྱུར་ཅིག ། ཅེས་གསུངས། བྱང་ཆུབ་སེམས་འགྲེལ་ལས།
བསམ་གཏན་བདེ་བ་དོར་ནས་ཀྱང་། ། མནར་མེད་པར་ཡང་འཇུག་པར་བྱེད། ། འདི་ནི་ངོ་མཚར་བསྔགས་འོས་སོ། ། འདི་ནི་དམ་པའི་ཚུལ་ལུགས་མཆོག ། ཅེས་གསུངས་སོ། ། གསུམ་པ་དོན་བསྡུ་བ་ནི། དེས་ན་བདག་གཞན་བརྗེ་བ་ཤེས་ནས་སྒོམ་པ་དེ་ནི་མྱུར་དུ་མངོན་པར་རྫོགས་པར་འཚང་རྒྱ་ལ། འཚང་མ་རྒྱས་པ་དེའི་བར་དུ་འཇིག་རྟེན་གྱི་ཕུན་སུམ་ཚོགས་པ་ཚངས་པ་དང་བརྒྱ་བྱིན་དང་། འཁོར་ལོས་བསྒྱུར་བའི་རྒྱལ་པོ་ལ་སོགས་པ་འབྱུང་བར་འགྱུར་རོ། ། དེ་སྐད་དུ་ཡང་།
སེམས་ཅན་ཡོངས་སུ་མ་དོར་ན། ། གོ་འཕང་བླ་མེད་རྙེད་གྱུར་ནས། ། ལྷ་དང་མིའི་ལོངས་སྤྱོད་གང་། ། ཚངས་དང་དབང་པོ་དྲག་པོ་དང་། ། འཇིག་རྟེན་སྐྱོང་བས་བསྟེན་དེ་དག ། སེམས་ཅན་ཕན་པ་ཙམ་ཞིག་གིས། ། མ་དྲངས་པ་ནི་འཇིག་རྟེན་འདིར། ། འགའ་ཡང་མེད་ལ་མཚར་ཅི་ཡོད། ། དེ་ལྟར་ངེས་པས་གཞན་དག་གི ། དོན་ལ་རབ་ཏུ་འཇུག་གྱིས་དང་། །
ཐུབ་པའི་བཀའ་ནི་མི་བསླུ་བས། ། འདི་ཡི་ཕན་ཡོན་ཕྱིས་མཐོང་འགྱུར། ། གལ་ཏེ་ཁྱོད་ཀྱིས་སྔ་དུས་སུ། ། ལས་འདི་བྱས་པར་གྱུར་ན་ནི། ། སངས་རྒྱས་ཕུན་སུམ་བདེ་མིན་པ། ། གནས་སྐབས་འདི་འདྲར་འགྱུར་མི་སྲིད། ། ཅེས་གསུངས་སོ། ། མདོར་ན་སོ་སོ་སྐྱེ་བོའི་གནས་སྐབས་སུ་བདག་གཞན་བརྗེ་བ་བསྒོམ་དགོས་ཏེ། སྤྱོད་འཇུག་དེས་ནི་ལས་ཉོན་གྱི་དབང་གིས་འཁོར་བར་སྐྱེ་རུང་ཞིག་གི་དབང་དུ་བྱས་ནས་གསུངས་པའི་ཕྱིར་རོ། ། ཤཱ་རིའི་བུ་ནི་སྤྲུལ་པའི་ཉན་ཐོས་ཡིན་པར་བཤད་ཅིང་།
ས་དྲུག་པ་ནས་དམན་པར་ལྡོག་པ་ནི་མི་སྲིད་དོ། ། གཉིས་པ། ཐབས་གཞན་དང་སྦྲེལ་བའི་ཤེས་རབ་ཀྱིས་རྫོགས་བྱང་མི་ཐོབ་པར་བསྟན་པ་ལ། སྟོང་ཉིད་རྟོགས་པའི་ཤེས་རབ་རྐྱང་པས་རྫོགས་བྱང་མི་ཐོབ་པར་བསྟན། སྟོང་ཉིད་རྟོགས་པའི་ཤེས་རབ་དང་བསྔོ་བ་ཟུང་དུ་སྦྲེལ་བས་ཀྱང་རྫོགས་བྱང་མི་ཐོབ་པར་བསྟན། དེས་ན་སྟོང་ཉིད་རྟོགས་པའི་ཤེས་རབ་དང་ཐེག་ཆེན་སེམས་བསྐྱེད་ཟུང་དུ་འབྲེལ་དགོས་པར་བསྟན་པའོ། ། དང་པོ་ནི། གཞན་ཡང་བྱང་ཆུབ་སེམས་ཀྱི་གནད་བདག་གཞན་མཉམ་བརྗེ་གཉིས་འཕྱུགས་ན། ཆོས་གཞན་སྟོང་ཉིད་སྒོམ་པ་དང་། ལྷ་སྒོམ་པ་དང་སྔགས་བཟླ་བ་སོགས་གང་གིས་ཀྱང་འཚང་མི་རྒྱ་སྟེ།
བསམ་གཏན་གྱི་སྡོམ་པ་ལྟ་བུ་ཚུལ་ཁྲིམས་དང་འཇིག་རྟེན་པའི་ཏིང་ངེ་འཛིན་དང་ལྷ་སྒོམ་པ་དང་སྔགས་བཟླས་པ་སོགས་ནི་ཕྱི་རོལ་པ་ལ་ཡང་ཡོད་ལ། གང་ཟག་གི་བདག་གིས་སྟོང་པའི་སྟོང་པ་ཉིད་ནི་ཉན་ཐོས་རྣམས་ཀྱང་སྒོམ། དེའི་འབྲས་བུ་ལྷག་བཅས་དང་ལྷག་མེད་ཀྱི་འགོག་པ་མྱ་ངན་ལས་འདས་པ་ཐོབ་སྟེ། ཇོ་བོ་རྗེས་མཛད་པའི་ཆོས་ཀྱི་དབྱིངས་སུ་བལྟ་བའི་གླུ་ལས། སྡུག་བསྔལ་ཉེར་ལེན་ཕུང་པོ་དང་། ། ཀུན་འབྱུང་ལས་དང་ཉོན་མོངས་སོགས། ། འགོག་པ་མྱ་ངན་འདས་པ་གཉིས། ། ལམ་ནི་ཕྱོགས་མཐུན་སོ་བདུན་ནོ། ། ཞེས་གསུངས་སོ། ། འདིར་དབུ་མ་ཐལ་འགྱུར་བ་ལྟར་ན།
ཉན་རང་འཕགས་པས་ཆོས་ཀྱི་བདག་མེད་རྟོགས་པར་འདོད་ཀྱང་། གཞུང་འདིར་ནི་དབུ་མ་རང་རྒྱུད་པ་དང་མཐུན་པར་མཛད་དོ། ། མངོན་པར་རྟོགས་པའི་རྒྱན་ལྟར་ན། རང་རྒྱལ་འཕགས་པ་ལ་གཟུང་བ་ཆོས་ཀྱི་བདག་མེད་རྟོགས་པ་ཡོད་པར་བཤད། ཡང་སྐབས་འདིར་གོ་ཊཱིཀ་ལས། ཉན་ཐོས་ལ་ཆོས་ཀྱི་བདག་འཛིན་ཅུང་ཟད་ཀྱང་སྤངས་པ་མེད་དོ་ཞེས་ཟེར་བ་ནི་མི་འཐད་དེ། རགས་པ་ལ་བདེན་པར་འཛིན་པ་སྤངས་པ་ཡོད་པའི་ཕྱིར་དང་། ཕུང་པོ་རིལ་པོར་འཛིན་པ་སྤངས་པ་ཡོད་པའི་ཕྱིར། གཉིས་པ། སྟོང་ཉིད་རྟོགས་པའི་ཤེས་རབ་བསྔོ་བ་དང་ཟུང་དུ་འབྲེལ་བས་ཀྱང་རྫོགས་བྱང་མི་ཐོབ་པར་བསྟན་པ་ནི།
སྟོང་ཉིད་རྟོགས་པའི་ཤེས་རབ་རྐྱང་པས་རྫོགས་བྱང་མི་ཐོབ་མོད། རྫོགས་བྱང་དུ་བསྔོ་བ་དང་སྦྲེལ་བས་སངས་རྒྱས་ཐོབ་བོ་སྙམ་ན། དེ་ཙམ་གྱིས་ཀྱང་ཐོབ་པར་མི་ནུས་ཏེ། སོ་སོར་ཐར་པའི་མདོ་ནས་གསུངས་པ་བཞིན་དུ་དགེ་རྩ་རྫོགས་བྱང་དུ་བསྔོ་བ་ཉན་ཐོས་རྣམས་ཀྱང་བྱེད་དེ། སོ་སོར་ཐར་པ་བཏོན་པ་ཡི། ། དགེ་བ་བདག་གིས་གང་ཐོབ་པ། ། དེ་ཡིས་སྐྱེ་བོ་ཐམས་ཅད་ཀྱིས། ། ཐུབ་དབང་གོ་འཕང་ཐོབ་པར་ཤོག ། ཅེས་གསུངས་པས་སོ། ། ཡང་འདུལ་བ་ལུང་ལས་ལ་སོགས་པས།
ལས་བརྒྱ་པ་སོགས་སུ་སྟོང་པ་ཉིད་དང་སྐྱེ་བ་མེད་པ་དང་ནམ་མཁའ་དང་ལག་མཐིལ་མཉམ་པ་སོགས་ཆོས་ཀུན་མཉམ་པ་ཉིད་དུ་རྟོགས་པའི་རྣམ་གཞག་ཀྱང་གསུངས་ཏེ། བཅོམ་ལྡན་དངོས་དང་དངོས་མེད་པ། ། མཁྱེན་པས་ཀ་ཏ་ཡ་ན་ཡི། ། གདམས་ངག་ལས་ནི་ཡོད་པ་དང་། ། མེད་པ་གཉིས་ཀ་དགག་པར་མཛད། ། ཅེས་ལུང་ཕྲན་ཚེགས་ཀྱི་ཀ་ཏ་ཡ་ནའི་གདམས་ངག་ལས་ཆོས་ཐམས་ཅད་ཡོད་མེད་ཀྱི་མཐའ་དང་བྲལ་བར་ཡང་གསུངས་པས་སོ། ། མདོ་འདི་ནི་སློབ་དཔོན་ཟླ་བ་གྲགས་པས་ཉན་རང་འཕགས་པ་ལ་ཆོས་ཀྱི་བདག་མེད་རྟོགས་པ་ཡོད་པའི་སྒྲུབ་བྱེད་དུ་ཡང་དྲངས་སོ། ། གཞན་ཡང་ཉན་ཐོས་ཀྱི་གཞུང་ལས་དགེ་རྩ་རྫོགས་བྱང་དུ་བསྔོ་བ་ཡང་གསུངས་པ་ཡོད་དེ། ཐམས་ཅད་སྒྲོལ་གྱི་སྐྱེས་རབས་ལས། ། བདག་གིས་བྲམ་ཟེ་འདོད་པ་ལ། །
དགའ་བས་ཤིང་རྟ་འདི་བཏང་བས། ། དངོས་པོ་ཐམས་ཅད་བཏང་ནས་ནི། ། རྫོགས་པའི་བྱང་ཆུབ་ཐོབ་པར་ཤོག ། ཅེས་དང་། དེ་ལ་སོགས་པ་བསྔོ་བ་མང་དུ་གསུངས་པའི་ཕྱིར། འདིར་སོགས་ཀྱི་སྒྲས་བསྡུས་པ་ནི། བྱམས་པའི་སྟོབས་ཀྱི་སྐྱེས་རབས་ལས། སྦྱིན་པ་རྒྱ་ཆེར་གྱུར་པ་འདི་ཡིས་ནི། ། ཞེས་སོགས་བསྔོ་བ་མང་དུ་གསུངས་སོ། ། འོན་ཀྱང་དེ་ཙམ་གྱིས་རྫོགས་པའི་བྱང་ཆུབ་སྒྲུབ་པར་མི་ནུས་ཏེ།
ཐབས་ལ་མཁས་པའི་ཁྱད་པར་ཕར་ཕྱིན་ཐེག་པའི་ལུགས་ཀྱིས་བསྐལ་པ་གྲངས་མེད་གསུམ་དུ་སྟོང་ཉིད་སྙིང་རྗེའི་སྙིང་པོ་ཅན་གྱི་སེམས་བསྐྱེད་སྒོམ་པ་དང་། གསང་སྔགས་ཀྱི་དབང་དང་རིམ་པ་གཉིས་ལ་སློབ་པ་ལྟ་བུ་འགའ་ཞིག་མ་གསུངས་ཤིང་སློབ་མི་ནུས་པས་སོ། ། འོ་ན་ཉན་ཐོས་ཀྱི་ཐེག་པ་ནས་བསྔོ་བ་བཤད་ན། རིན་ཆེན་འཕྲེང་བ་ལས། ཉན་ཐོས་ཐེག་པ་དེ་ལས་ནི། ། བྱང་ཆུབ་སེམས་དཔའི་སྨོན་ལམ་དང་། ། སྤྱོད་པ་ཡོངས་བསྔོ་མ་བཤད་དེ། ། བྱང་ཆུབ་སེམས་དཔར་ག་ལ་འགྱུར། ། ཞེས་གསུངས་པ་དང་འགལ་ལོ་ཞེ་ན། དེ་ནི་མི་འགལ་ཏེ།
རིན་ཆེན་ཕྲེང་བར་གསུངས་པའི་བསྔོ་བ་དེ་ནི་ཡན་ལག་བདུན་པའི་ཟླས་ཕྱེ་བའི་བསྔོ་བའི་མིང་ཅན་སྨོན་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ཡིན་ལ། སོ་སོར་ཐར་པའི་མདོ་ལས་གསུངས་པའི་བསྔོ་བ་དེ་ནི་སེམས་ཅན་གཞན་ཐམས་ཅད་ཀྱིས་རྫོགས་བྱང་ཐོབ་པར་སྨོན་ལམ་འདེབས་པ་ཙམ་ཡིན་པའི་ཕྱིར། ཡང་སྐབས་འདིར་གོ་ཊཱིཀ་ལས་བསྔོ་བ་ཉན་ཐོས་རྣམས་ཀྱང་བྱེད་པའི་ཤེས་བྱེད་ནི། ཐམས་ཅད་སྒྲོལ་གྱི་སྐྱེས་རབས་ལས། ། བདག་གིས་བྲམ་ཟེ་འདོད་པ་ལ། ། ཞེས་གསུངས་པས་སོ། ། ཞེས་ཟེར་བ་ནི་འབྲེལ་མེད་ཀྱི་བཤད་པ་སྟེ། དེ་ཉན་ཐོས་ཀྱིས་བྱས་པའི་བསྔོ་བ་མ་ཡིན་པའི་ཕྱིར་དང་། ཐམས་ཅད་སྒྲོལ་གྱི་སྐྱེས་རབས་དེ་བྱང་ཆུབ་སེམས་དཔའི་སྐྱེས་རབས་ཡིན་པའི་ཕྱིར། འོ་ན་དེའི་འབྲེལ་གང་ཡིན་ཞེ་ན།
ཉན་ཐོས་ཀྱི་སྡེ་སྣོད་ལས་སྟོང་ཉིད་རྟོགས་པའི་ཤེས་རབ་དང་བསྔོ་བ་དང་སྨོན་པ་སེམས་བསྐྱེད་ཀྱི་བསླབ་བྱ་ཙམ་གསུངས་ཀྱང་། འཇུག་པ་སེམས་བསྐྱེད་ཀྱི་བསླབ་བྱ་ཡོངས་སུ་རྫོགས་པ་མ་བསྟན་པས་རྫོགས་པའི་བྱང་ཆུབ་ཐོབ་པར་མི་ནུས་ཞེས་པའི་དོན་ཡིན་ནོ། ། གསུམ་པ། དེས་ན་སྟོང་ཉིད་རྟོགས་པའི་ཤེས་རབ་དང་ཐེག་ཆེན་སེམས་བསྐྱེད་ཟུང་དུ་སྦྲེལ་དགོས་པར་བསྟན་པ་ནི། རྒྱུ་མཚན་དེའི་ཕྱིར་ཐབས་ལ་མཁས་པ་བརྩེ་བ་སྙིང་རྗེ་ཆེན་པོ་དང་ཐེག་ཆེན་སེམས་བསྐྱེད་དང་། སྤྲོས་བྲལ་མངོན་སུམ་དུ་རྟོགས་པའི་ཤེས་རབ་ཟུང་དུ་འབྲེལ་བ་ཉིད་སངས་རྒྱས་ཀྱི་རྒྱུའི་གཙོ་བོ་ཡིན་ཏེ། སངས་རྒྱས་ནི་མི་གནས་པའི་མྱ་ངན་ལས་འདས་པ་ཡིན་ལ། དེ་ཐོབ་པ་ལ་ཤེས་པས་སྲིད་ལ་མི་གནས་ཤིང་། ། སྙིང་རྗེས་ཞི་ལ་མི་གནས་དང་། ། ཞེས་པའི་ལམ་དེ་ཉམས་སུ་ལེན་དགོས་པའི་ཕྱིར།
འདིར་ལྷ་བཙུན་བསམ་ཡས་པའི་ཊཱི་ཀ་ལས། བསྟན་བཅོས་མཛད་པ་འདིས། སློབ་དཔོན་ཟླ་བ་གྲགས་པ་དང་མཐུན་པར་ཉན་ཐོས་འཕགས་པས་ཆོས་ཀྱི་བདག་མེད་རྟོགས་པར་ཁས་ལེན་དགོས་ཏེ། བསྟན་བཅོས་མཛད་པ་འདི་རིགས་པའི་དབང་ཕྱུག་ཡིན་པའི་ཕྱིར་རོ། ། ཞེས་གསུངས་མོད། དེ་ལྟ་ན་ཞི་འཚོ་ཡབ་སྲས་དང་། སློབ་དཔོན་སེང་གེ་བཟང་པོ་དང་། སློབ་དཔོན་ལེགས་ལྡན་འབྱེད་སོགས་རིགས་པའི་དབང་ཕྱུག་མ་ཡིན་པའམ། ཡང་ན་དེ་དག་གིས་ཀྱང་ཉན་ཐོས་འཕགས་པས་ཆོས་ཀྱི་བདག་མེད་རྟོགས་པར་ཁས་ལེན་པར་འགྱུར་རོ། ། གཉིས་པ།
ཐབས་ལྟར་སྣང་ལ་ཡང་དག་ཏུ་འཁྲུལ་བ་དགག་པ་ལ། མཚམས་སྦྱར། སྦྱིན་སོགས་ལྟར་སྣང་ངོས་བཟུང་། དད་སོགས་ལྟར་སྣང་ངོས་བཟུང་བ་དང་གསུམ། དང་པོ་ནི། སངས་རྒྱས་ཀྱི་མདོ་རྒྱུད་ཀྱི་དགོངས་པ་མི་ཤེས་པར་ཆོས་མིན་ལ་ཆོས་ལྟར་བཅོས་པས་བླུན་པོ་འགའ་ཞིག་ངོ་མཚར་སྐྱེད་ཀྱི་མཁས་པ་རྣམས་ཀྱིས་བརྟགས་ན་ཁྲེལ་བར་འགྱུར་བ་འདི་འདྲ་ཡོད་དེ་ཞེས་མཚམས་སྦྱར་ནས། དེ་དག་གང་ཞེ་ན། གཉིས་པ། སྦྱིན་སོགས་ལྟར་སྣང་ངོས་བཟུང་བ་ལ་དྲུག་ལས། དང་པོ།
སྦྱིན་པ་ལྟར་སྣང་ནི། བག་མེད་པའི་ཆང་དང་སྲོག་ལ་གནོད་པའི་དུག་དང་མཚོན་ཆ་དང་། གཞན་གྱི་ལོངས་སྤྱོད་རྐུ་འཕྲོག་ལ་སོགས་པས་སྟེར་བ་དང་། གསོད་པའི་སར་ཕྱུགས་སོགས་སྟེར་བ་དང་། མཆོག་རབ་བྱུང་གི་ནོར་ནི་མཆོག་མ་ཡིན་པ་ཁྱིམ་པ་ལ་སྟེར་བ་སོགས་ཆོས་ཅན། མ་དག་པའི་སྦྱིན་པ་ཡིན་ཏེ། དྲང་སྲོང་རྒྱས་པས་ཞུས་པའི་མདོ་ལས་བཀག་པའི་སྦྱིན་པ་ཡིན་པའི་ཕྱིར། དྲང་སྲོང་རྒྱས་པའི་མདོ་ལས་མ་དག་པའི་སྦྱིན་པ་སུམ་ཅུ་རྩ་གཉིས་གསུངས་པ་ཐུབ་པ་དགོངས་གསལ་དུ་ཚིགས་བཅད་དུ་བསྡེབས་པ་ནི། ལོག་ལྟས་མ་དད་ཕན་བཏགས་ལེན། ། མེ་ཆུ་རྒྱལ་སྟེར་འཇིགས་ཕྱིར་སྟེར། །
དུག་མཚོན་བསད་ཤ་བག་མེད་ཆང་། ། བསྡུ་ཕྱིར་བསྟོད་ཕྱིར་རོལ་མོ་མཁན། ། སྐར་མཁན་གཞན་ནོར་མཛའ་ལ་སྟེར། ། གཞན་གྱི་འབྲུ་སྙོད་བཟོ་བོ་དང་། ། ནད་ཕྱིར་སྨན་པ་བཅོས་ནས་སྟེར། ། རྣམ་སྨིན་རང་ཉིད་ལང་ཚོར་རྒས། ། ན་དང་འཆི་ཚེ་བསྐུལ་ནས་མཆོད། ། ཡུལ་གཞན་གྲགས་ཕྱིར་མདོ་བསྟན་ཕྱིར། ། བུད་མེད་ཕྱིར་སྟེར་བུད་མེད་ཕྱིར། ། ཕྱི་མར་རྙེད་ཕྱིར་དམན་པ་རྣམས། །
བོར་ནས་ཕྱུག་པོ་རྣམས་ལ་སྟེར། ། མ་དག་སྦྱིན་པ་སུམ་ཅུ་གཉིས། ། རྒྱས་པའི་མདོ་ལས་གསུངས་ཕྱིར་སྤང་། ། ཞེས་གསུངས་སོ། ། གཉིས་པ། ཚུལ་ཁྲིམས་ལྟར་སྣང་ནི། ཉན་ཐོས་ཀྱི་ནི་སྡོམ་པ་སྟེ། སོ་སོར་ཐར་པའི་སྡོམ་པ་ལ་ཐེག་པ་ཆེན་པོའི་སྡོམ་པར་འཆོས་པ་སངས་རྒྱས་མ་ཐོབ་བར་དུ་ལེན་པ་དང་། དེ་བཞིན་དུ་ཐེག་ཆེན་སེམས་བསྐྱེད་ཀྱི་སྡོམ་པ་ཉན་ཐོས་སུ་འཆོས་པ་སྟེ། ཇི་སྲིད་འཚོའི་བར་དུ་ལེན་པ་ནི་ཚུལ་ཁྲིམས་མ་དག་པ་ཡིན་ཞིང་།
དེར་མ་ཟད་རང་ཉིད་ཚུལ་ཁྲིམས་སྲུང་ན་ཡང་ཚུལ་ཁྲིམས་ལ་དེ་ཁོ་ནས་གྲོལ་བར་ལྟ་བས་མཆོག་ཏུ་འཛིན་པ་དང་། གཞན་ཚུལ་ཁྲིམས་འཆལ་བ་ལ་ཁྱད་གསོད་བྱེད་པ་ནི་མ་དག་པའི་ཚུལ་ཁྲིམས་ཡིན་ཏེ། འཕགས་པ་སྡུད་པ་ལས། སེམས་ཅན་འདི་དག་ཁྲིམས་ལྡན་འདི་དག་ཁྲིམས་འཆལ་ཞེས། ། སྣ་ཚོགས་འདུ་ཤེས་ཞུགས་པ་ཤིན་ཏུ་ཚུལ་ཁྲིམས་འཆལ། ། ཞེས་གསུངས་སོ། ། གསུམ་པ། བཟོད་པ་ལྟར་སྣང་ནི། དཀོན་མཆོག་གསུམ་དང་མཚན་ཉིད་དང་ལྡན་པའི་བླ་མ་ལ་གནོད་ཅིང་བསྟན་པ་འཇིག་པ་ལ་ཁྲོས་ན་བཟློག་པར་ནུས་བཞིན་དུ་བཟོད་པ་སྒོམ་ན་མ་དག་པ་ཡིན་ཏེ། དཀོན་མཆོག་གསུམ་ལ་གནོད་བྱེད་ལ། །
བཟོད་པ་བསྒོམ་པར་མི་བྱའོ། ། ཞེས་གསུངས་པའི་ཕྱིར། བཞི་པ། བརྩོན་འགྲུས་ལྟར་སྣང་ནི། ། ལོག་པའི་ཆོས་ལ་དགའ་བ་དང་། ཐོས་བསམ་སྒོམ་གསུམ་ནོར་བ་ལ་བརྩོན་འགྲུས་ཏེ་སྤྲོ་བ་ཆེན་པོ་བྱེད་ན་ཡང་མ་དག་པའི་བརྩོན་འགྲུས་ཡིན་ཏེ། བྱ་བ་ངན་ཞེན་གྱི་ལེ་ལོ་ཡིན་པའི་ཕྱིར། ། དེ་སྐད་དུ་ཡང་། སློབ་དཔོན་དབྱིག་གཉེན་གྱིས། ལེ་ལོ་གང་ཞེ་ན།
ཕྱི་རོལ་པ་རྣམས་ཀྱི་བརྩོན་འགྲུས་སོ། ། ཞེས་བཤད་པའི་ཕྱིར། ། ལྔ་པ། བསམ་གཏན་ལྟར་སྣང་ནི། ཐབས་ལ་མི་མཁས་པའི་སྟོང་ཉིད་སྒོམ་པ་འདི་ནི་ཉེས་དམིགས་ཆེ་སྟེ། རིན་ཆེན་འཕྲེང་བ་ལས། ཆོས་འདི་ལོག་པར་ཤེས་གྱུར་ན། ། མི་མཁས་རྣམས་ནི་ཆུད་ཀྱང་འཛའ། ། ཞེས་གསུངས་པའི་ཕྱིར་རོ། ། འཚང་རྒྱ་བའི་གནད་སྟོང་ཉིད་སྙིང་རྗེ་སོགས་འཕྱུགས་པའི་རླུང་དང་གཏུམ་མོ་ལ་སོགས་པའི་ཐབས་ལམ་དང་།
ཡང་སོགས་པས་དཀར་པོ་ཆིག་ཐུབ་ལྟ་བུ་རྣམ་རྟོག་མངོན་འགྱུར་འགའ་ཞིག་འཇིལ་བ་དང་། ཏིང་ངེ་འཛིན་ཕྲ་མོ་སྐྱེད་པའི་ཐབས་ལ་མཆོག་ཏུ་བཟུང་ནས་དད་པ་ཆེན་པོས་སྒོམ་ན་ཡང་མ་དག་པའི་སྒོམ་པ་ཡིན་ཏེ། ཡང་དག་པའི་དོན་མཐོང་བའི་ཡེ་ཤེས་མི་སྐྱེ་བའི་སྒོམ་པ་ཡིན་པའི་ཕྱིར། དཔེར་ན་དགེ་སློང་ཐོས་པ་མེད་པ་བཞིན་ནོ། ། དྲུག་པ། ཤེས་རབ་ལྟར་སྣང་ནི། སངས་རྒྱས་ཀྱི་གསུང་དང་མི་མཐུན་པའི་འཆད་པ་དང་རྩོམ་པ་དང་རྩོད་པ་ལ་མཁས་པར་འགྱུར་ཞིང་། བཟོ་དང་གསོ་བ་དང་སྙན་ངག་དང་སྡེབ་སྦྱོར་ལ་སོགས་པའི་བྱ་བ་ཐམས་ཅད་ཤེས་པར་གྱུར་ཀྱང་མ་དག་པའི་ཤེས་རབ་ཡིན་ཏེ། ཐར་པའི་ལམ་དུ་མི་འགྱུར་བའི་ཤེས་རབ་ཡིན་པའི་ཕྱིར། དཔེར་ན་ཤེད་བུ་སེར་སྐྱའི་ཤེས་རབ་བཞིན་ནོ། །
གཉིས་པ། དད་སོགས་ལྟར་ངོས་བཟུང་བ་ལ་ལྔ་ཡོད་པ་ལས། དང་པོ་དད་པ་ལྟར་སྣང་ནི། མཚན་ཉིད་དང་མི་ལྡན་པའི་བླ་མ་ངན་པ་ལ་དད་པ་དང་། ཆོས་ལུགས་ངན་པ་ལ་མོས་པ་དང་། སྒོམ་ཏིང་ངེ་འཛིན་ངན་པ་ལ་དགའ་ཞིང་འདོད་པ་ནི་མ་དག་པའི་དད་པ་ཡིན་ཏེ། དད་པར་མི་འོས་པ་ལ་དད་པའི་ཕྱིར། གཉིས་པ། སྙིང་རྗེ་ལྟར་སྣང་ནི། ནད་པ་དགའ་བའི་ཁ་ཟས་དེ་ལ་མི་འཕྲོད་པ་ཚ་ནད་ཅན་ལ་ཆང་སྟེར་བ་ལྟ་བུ་དང་།
ངན་པར་སྤྱོད་པ་སྟེ་སྡིག་པ་ཆེན་པོ་བྱེད་པ་ལ་ནུས་པ་ཡོད་བཞིན་དུ་ཚར་མི་གཅོད་པ་དང་། དབང་བསྐུར་ཐོབ་པ་མེད་པས་འདིའི་ཆོས་ཟབ་མོ་མི་ཐོབ་པས་སྙིང་རྗེ་ཟེར་ནས་གསང་སྔགས་ཟབ་མོ་སྟོན་པ་དང་།

ཐེག་པ་ཆེན་པོའི་སྣོད་མ་ཡིན་པའི་གང་ཟག་བློ་དམན་པ་ལ་ཐེག་པ་ཆེན་པོའི་ཆོས་འཆད་པ་དང་། སོགས་པས་དཀོན་མཆོག་གསུམ་གྱི་དཀོར་ཉེ་དུ་ལ་སྟེར་བ་ལྟ་བུ་ནི་སྙིང་རྗེའི་དབང་གིས་བྱེད་ན་ཡང་མ་དག་པའི་སྙིང་རྗེ་ཡིན་ཏེ། དེས་འཕྲལ་ལ་ཕན་པ་ལྟར་སྣང་ཡང་ཕྱི་ནས་གང་ཟག་དེ་ལ་གནོད་པ་ཆེན་པོར་འགྱུར་བས་སོ། ། གསུམ་པ། བྱམས་པ་ལྟར་སྣང་ནི། བསྟན་པ་དང་སེམས་ཅན་ལ་འཚེ་བར་བྱེད་པའི་སྐྱེ་བོ་གདུག་པ་ཅན་ལ་བྱམས་པ་དང་། བུ་དང་སློབ་མ་བྱ་བ་མིན་པ་བྱེད་པ་ལས་ཐབས་ཀྱིས་མི་འཆོས་པ་དང་། སྒོམ་ན་བདུད་ལ་གནོད་ཟེར་ནས་སྲུང་བའི་འཁོར་ལོ་མི་སྒོམ་པ་དང་། བགེགས་ལ་གནོད་ཟེར་ནས་ཁྲོ་བོའི་བཟླས་པ་འགོག་པ་དང་། སོགས་པས་དྲག་པོའི་འཕྲིན་ལས་འགོག་པ་སོགས་བྱམས་པའི་དབང་གིས་བྱེད་ན་ཡང་མ་དག་པའི་བྱམས་པ་ཡིན་ཏེ། རྒྱུད་སྡེ་ཀུན་དང་འགལ་བའི་བྱམས་པ་ཡིན་པའི་ཕྱིར་ནའོ། །
ཇི་ལྟར་འགལ་ཞེ་ན། གདུག་ལ་བྱམས་པར་མི་བྱ་ཞིང་། ། ཞེས་གསུངས་པ་དང་། བརྟག་པ་གཉིས་པ་ལས། རྡོ་རྗེ་དེ་ཉིད་ཀྱི་ནི་ར་བ་དང་། ། གུར་བཅིང་བ་ཡང་རྣམ་པར་བསྒོམ་པ་ཉིད། ། ཅེས་དང་། ཡང་གསང་བ་འདུས་པ་ལས། ཞེ་སྡང་རྡོ་རྗེའི་ཏིང་འཛིན་གྱིས། ། གནས་བསྲུང་བ་ནི་བརྩམ་པར་བྱ། །
ཞེས་པས་སྲུང་འཁོར་སྒོམ་དགོས་པར་བཤད་པ་དང་། ཡང་རྒྱུད་ལས་གལ་ཏེ་ཆར་མི་འབབ་ན་དེའི་ཚེ་སྔགས་འདི་བཟློག་ལ་བཟླས་ཏེ་ཆར་དབབ་བོ། ། གལ་ཏེ་མི་འབབ་ན་དེའི་ཚེ་མགོ་བོ་ཨརྫ་ཀའི་དོག་པ་བཞིན་དུ་འགས་སོ། ། ཞེས་དང་། རྡོ་རྗེ་རྣམ་འཇོམས་ལས། རྡོ་རྗེ་ཁྲོ་བོ་ལས་བྱུང་བ། ། ཞེས་དང་། གདོན་ཐམས་ཅད་བརླག་པར་བྱེད་པ། ཞེས་པས་ཁྲོ་བོའི་བཟླས་པ་དགོས་པར་བསྟན་པ་དང་། སྡོམ་པ་ཉི་ཤུ་པ་ལས་ཀྱང་།
རྐྱེན་དུ་འཚམས་པར་ཚར་མི་གཅོད། ། ཅེས་པས་གདུག་པ་ཅན་ཚར་གཅོད་དགོས་པར་གསུངས་པའི་ཕྱིར་རོ། ། བཞི་པ། ཐབས་ལམ་ལྟར་སྣང་ནི། མདོ་རྒྱུད་ཀུན་ལས་མ་གསུངས་པས་ལུང་དང་མི་མཐུན་ཞིང་། རིགས་པས་སྒྲུབ་པར་མི་ནུས་པའི་ལྟེ་བའི་འོག་ཏུ་མེ་མཐེ་བོང་ཙམ་བསྒོམས་པས་དྲོད་དང་བདེ་བ་ཅུང་ཟད་སྐྱེ་བ་དང་། མི་རྟོག་པའི་ཡེ་ཤེས་ལྟར་སྣང་དང་མངོན་ཤེས་ཅུང་ཟད་སྐྱེ་བ་སོགས་ནད་གདོན་ཅུང་ཟད་སེལ་བ་དག བླུན་པོ་དགའ་བ་སྐྱེད་པར་བྱེད་ན་ཡང་མ་དག་པའི་ཐབས་ལམ་ཡིན་ཏེ། མུ་སྟེགས་བྱེད་ལའང་ཡོད་པ་དང་ཁྱད་པར་མེད་པའི་ཐབས་ལམ་ཡིན་པའི་ཕྱིར། ལྔ་པ།
སྨོན་ལམ་ལྟར་སྣང་ངོས་བཟུང་བ་ནི། བདག་ལྟའི་རྩ་བ་དངོས་པོར་འཛིན་པ་མ་ཆོད་ཅིང་། འཁོར་བའི་བདེ་བ་དང་མྱ་ངན་ལས་འདས་པའི་བདེ་བ་གཉིས་ལ་སྨོན་པ་ཅན་དགེ་བ་ལ་ནི་ངོ་མཚར་དུ་ལྟ་བ་སྟེ་རློམ་ནས་མཚན་མར་འཛིན་པ་ཅན་དེས། ཆོས་ཀུན་སྤྲོས་བྲལ་དུ་མ་ཤེས་པས་ཆོས་དབྱིངས་ཡོད་དགེར་བཟུང་ནས་དགེ་བའི་རྩ་བ་སངས་རྒྱས་ཉིད་དུ་བསྔོ་ན་ཡང་མ་དག་པའི་སྨོན་ལམ་ཡིན་ཏེ། ། སངས་རྒྱས་ཀྱི་རྒྱུར་མི་འགྱུར་བའི་སྨོན་ལམ་ཡིན་པའི་ཕྱིར། དེ་དག་ལ་སོགས་པ་མཐའ་ཡས་པ་དགེ་བ་བྱེད་པ་ལྟར་སྣང་ཡང་མ་དག་པ་རུ་ཤེས་པར་གྱིས་ཤིག་སྟེ། སངས་རྒྱས་ཀྱི་གསུང་གི་གནད་འཕྱུགས་པའི་དགེ་བ་ཡིན་པའི་ཕྱིར། གསུམ་པ། གསུང་རབ་དང་མཐུན་པའི་ཐོས་བསམ་སྒོམ་གསུམ་སངས་རྒྱས་ཀྱི་བསྟན་པ་ཡིན་པར་བསྟན་པས་མཇུག་བསྡུ་བ་ནི། དེ་དག་གི་དོན་མདོར་བསྡུ་ན།
སངས་རྒྱས་ཀྱི་གསུང་རབ་དང་མཐུན་པའི་དོན་ཐོས་བསམ་སྒོམ་གསུམ་བསམ་པ་དག་པ་སྟེ་སངས་རྒྱས་ཐོབ་འདོད་ཀྱིས་སྒྲུབ་པར་བྱེད་ན་སངས་རྒྱས་ཀྱི་བསྟན་པ་ཡིན་པར་ཤེས་པར་བྱ་སྟེ། སློབ་དཔོན་དབྱིག་གཉེན་གྱིས། ཚུལ་གནས་ཐོས་དང་བསམ་ལྡན་པས། ། སྒོམ་པ་ལ་ནི་རབ་ཏུ་སྦྱོར། ། ཞེས་གསུངས་པ་ལྟར། གཞི་ཚུལ་ཁྲིམས་རྣམ་པར་དག་པ་ལ་གནས་ནས། ཀློག་པ་ཐོས་བསམ་གྱི་འཁོར་ལོ་ཚུལ་བཞིན་དུ་བསྒྲུབས་པས་ལུང་གི་བསྟན་པ་རྒྱས་པར་བྱེད་ལ། སྒྲུབ་པ་བསམ་གཏན་གྱི་འཁོར་ལོ་ཚུལ་བཞིན་དུ་བསྒྲུབས་པས་རྟོགས་པའི་བསྟན་པ་རྒྱས་པར་བྱེད་པའི་ཕྱིར་རོ། ། སྡོམ་པ་གསུམ་གྱི་རབ་ཏུ་དབྱེ་བ་ཞེས་བྱ་བའི་རྣམ་བཤད་བསྟན་པའི་སྒྲོན་མེ་ལས། བྱང་སེམས་སྡོམ་པའི་སྐབས་ཏེ་ལེའུ་གཉིས་པའི་རྣམ་པར་བཤད་པ་རྫོགས་སོ།། །།
མངྒ་ལཾ།། །། PAGE * MERGEFORMAT 30 དགེ་སློང་དོན་ཡོད་གྲུབ་པ། སྡོམ་གསུམ་རབ་དབྱེའི་ཊིཀཱ་ལས་བྱང་སྡོམ་གྱི་རྣམ་བཤད། PAGE * MERGEFORMAT 31
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
