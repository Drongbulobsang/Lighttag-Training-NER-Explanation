སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༣༢
ཚད་མའི་རྟགས་རིགས་པའི་སྐོར་གཏན་ལ་འབེབས་པར་བྱེད་པ་སྡེ་བདུན་སྒོ་བརྒྱ་འབྱེད་པའི་འཕྲུལ་གྱི་ལྡེའུ་མིག
༄༅། །ཚད་མའི་རྟགས་རིགས་པའི་སྐོར་གཏན་ལ་འབེབས་པར་བྱེད་པ་སྡེ་བདུན་སྒོ་བརྒྱ་འབྱེད་པའི་འཕྲུལ་གྱི་ལྡེའུ་མིག་ཅེས་བྱ་བ་བཞུགས་སོ།། ན་མོ་མཉྫུ་ཤྲཱི་ཡེ། ཕྲ་རབ་རྡུལ་སྙེད་ཞིང་གི་རྒྱལ་རྣམས་ལས། ། སྙིགས་མའི་འགྲོ་ལ་བརྩེ་བའི་གཡར་དམ་གྱིས། ། རྒྱལ་བའི་རྒྱལ་བ་ལྟ་བུར་མངོན་འཕགས་པ། ། ཤཱཀྱའི་གཙོ་བོ་དེ་ལ་གུས་པས་འདུད། ། དམར་སེར་དྷཱིཿཡིག་འོད་ཀྱི་དྲྭ་བ་ཡིས། ། རྨོངས་ཆེན་མུན་པའི་བརྟན་པ་འཕྲོག་པ་དང་། ། ཡེ་ཤེས་སྣང་བས་བློ་གྲོས་དབང་བྱས་པ། ། ཅིག་ཅར་གྲུབ་མཛད་མཁྱེན་བརྩེའི་དབང་པོས་སྐྱོངས། །
རིགས་པའི་མཚོན་ཆ་རྣོན་པོ་གཅིག་གིས་ཀྱང་། ། ཕས་རྒོལ་འབུམ་གྱི་ལོག་རྟོག་ལྷག་མེད་དུ། ། གཅོད་མཁས་ཕྱོགས་གླང་ཆོས་ཀྱི་གྲགས་པ་སོགས། ། སྨྲ་བའི་རལ་གྲི་རྣམས་ནི་ཕྱག་གི་ཡུལ། ། ལོག་རྟོག་ཉམ་ངའི་གཡང་སར་འཕྱན་པ་རྣམས། ། ལུང་དང་རིགས་པའི་ཕྱག་གིས་ཡོངས་བཟུང་ནས། ། ཡང་དག་ལམ་གྱི་སྣང་བ་སྦྱིན་པའི་དཔལ། ། འཇམ་དབྱངས་བླ་མ་སྲས་བཅས་གཏན་གྱི་སྐྱབས། ། རྒྱལ་བའི་དགོངས་པ་རིགས་ལམ་ནས་དྲངས་ཏེ། ། མཁས་ཚུལ་གསུམ་གྱིས་ཐུབ་བསྟན་གསལ་མཛད་ཅིང་། །
སྐལ་བཟང་བྱེ་བའི་བློ་གྲོས་མིག་འབྱེད་པའི། ། རྣམ་འདྲེན་དམ་པ་རྣམས་ལ་གུས་བཏུད་ནས། ། ཐ་སྙད་གནས་ཚུལ་འཇལ་བྱེད་ཚད་མའི་གཞུང་། ། རྟོགས་པ་དངོས་སྟོབས་རིགས་པར་ལྟོས་པ་དང་། ། རང་ཉིད་འདི་དང་གཞན་དུ་གོམས་བྱའི་ཕྱིར། ། གཞན་ཕན་ལེགས་བཤད་མེད་ཀྱང་འབྲི་ལ་སྤྲོ། ། དེ་ལ་འདིར་ཐར་པ་དོན་དུ་གཉེར་བའི་གང་ཟག་རྣམས་ཀྱིས་ཇེ་ཐོག་མར་ཆོས་དང་། ཆོས་མ་ཡིན་པ་རྣམ་པར་ཕྱེ་ནས་ཡང་དག་པའི་ལམ་ལ་ངེས་ཤེས་གཏིང་ཚུགས་པས་ཐོས་བསམ་སྒོམ་གསུམ་ལ་རིམ་གྱིས་འཇུག་པ་ཡིན་ནོ། ། དེའི་ཕྱིར་དངོས་པོར་སྟོབས་ཞུགས་ཀྱི་རིགས་པ་འདི་གཏན་ལ་འབེབས་པར་རིགས་སོ། ། དེ་ལའང་བློ་རིགས་དང་།
རྟགས་རིགས་གཉིས་ལས། འདིར་ཕྱི་མ་གཏན་ཚིགས་ཀྱི་རིགས་པ་འཆད་པ་ལ། རང་དོན་རྗེས་དཔག་དང་། གཞན་དོན་རྗེས་དཔག་གཉིས། དང་པོ་ལ་གཉིས་ཏེ། མཚན་ཉིད་དང་། དབྱེ་བའོ། ། དང་པོ་ནི། ཚུལ་གསུམ་ཚང་བའི་རྟགས་ལས་བསྒྲུབ་བྱ་རྟོགས་པའི་བློ་སྟེ། ཚད་མ་མདོར།
རྗེས་དཔག་རྣམ་གཉིས་རང་དོན་ནི། ། ཚུལ་གསུམ་རྟགས་ལས་དོན་མཐོང་ཡིན། ། ཞེས་གསུངས་པའི་ཕྱིར། གཉིས་པ་ལ་གཉིས་ཏེ། ལྟོས་གཞི་ཕྱོགས་བཤད་པ་དང་། དེ་ལ་ལྟོས་པའི་རྟགས་ཀྱི་རབ་ཏུ་དབྱེ་བའོ། ། དང་པོ་ལའང་གཉིས་ཏེ། ཚུལ་དང་པོའི་ལྟོས་གཞི་ཕྱོགས་དང་། རྗེས་སུ་འགྲོ་ལྡོག་གི་ལྟོས་གཞི་མཐུན་ཕྱོགས་དང་མི་མཐུན་ཕྱོགས་བཤད་པའོ། ། དང་པོ་ཕྱོགས་སྒྲའི་རྣམ་གཞག་ལ།
སྤྱིར་རྟོག་གེའི་བསྟན་བཅོས་ལས་ཕྱོགས་ཞེས་པའི་སྒྲ་དེ་འཇུག་ཡུལ་གསུམ་ལས། དང་པོ་ཤེས་འདོད་ཆོས་ཅན་ལ་འཇུག་སྟེ། རང་འགྲེལ་ལས། ཕྱོགས་ནི་ཆོས་ཅན་ཏེ་ཡན་ལག་ལ་སྤྱི་ཉེ་བར་བཏགས་པའི་ཕྱིར་རོ། ། ཞེས་གསུངས་པའི་དོན། ཕྱོགས་ནི་སྤྱིའི་སྒྲ་ཡིན་ཞིང་། ཆོས་ཅན་ནི་བྱེ་བྲག་གམ་ཡན་ལག་ཡིན་ལ། སུའི་ཡན་ལག་ཡིན་ཞེ་ན། ཚོགས་དོན་གྱིའོ། ། ཡན་ལག་དེར་སྤྱིའི་སྒྲ་ཉེ་བར་བཏགས་ནས།
ཞེས་སོ། ། རྒྱུ་མཚན་ཅི་ཡོད་ཅེ་ན། དེ་ཉིད་ལས། ཆོས་ཅན་གྱིས་ཆོས་ཐམས་ཅད་ཡིན་པར་དགག་པའི་ཕྱིར་དེའི་ཕྱོགས་གཅིག་ཡིན་པའི་ཕྱིར། ཞེས་པའི་དོན་ཆོས་ཅན་གྱིས་ཆོས་ཐམས་ཅད་ཡིན་པར་དགག་ནས་དེའི་ཕྱོགས་གཅིག་སྟེ། ཆོས་ཅན་ཡིན་པར་རྟོགས་པའི་ཕྱིར། ། ཞེས་སོ། ། ཡང་དེ་ཉིད་ལས། དེ་ལྟར་མིན་ན་མིག་གིས་གཟུང་བར་བྱ་བ་ཡིན་པའི་ཕྱིར་ཞེས་པའི་དོན། མིག་བེམ་པོ་བྱེ་བྲག་པ་ལ་རྣམ་ཤེས་སོགས་ཚོགས་པའི་མིང་གིས་བཏགས་པས་མིག་གིས་གཟུགས་གཟུང་བ་ཡིན་ལ།
བྱེ་བྲག་ལ་སྤྱི་མིང་མ་བཏགས་ན། མིག་བེམ་པོས་གཟུགས་དོན་གཟུང་བར་འགྱུར་བར་ཐལ་ལོ་ཞེས་སོ། ། ཆོས་མཐུན་ལ་ཡོད་ཅེས་པའི་དོན། རང་གི་ཆོས་དང་རིགས་མཐུན་པ་ལ་ཕྱོགས་སྒྲ་ཡོད་ཅེས་པའོ། ། སྤྱི་ཞེས་པ་སུའི་སྤྱི་ཡིན་ཞེ་ན། ཆོས་དང་། ཆོས་ཅན་གྱིའོ། ། དེས་ཤེས་འདོད་ཆོས་ཅན་ལ་ཕྱོགས་སྒྲ་འཇུག་པའི་རྒྱུ་མཚན་སོང་ནས། གཉིས་པ་བསྒྲུབ་བྱའི་ཆོས་ལའང་ཕྱོགས་སྒྲ་འཇུག་སྟེ། རྣམ་འགྲེལ་ལས།
གཏན་ཚིགས་བསྒྲུབ་བྱའི་རྗེས་འགྲོ་བ། ། བསྒྲུབ་བྱ་མེད་ན་མེད་པ་ཉིད། ། ཅེས་པའི་དོན། གཏན་ཚིགས་ཞེས་པ་རྟགས་ཅན་རྗེས་དཔག་གི་གཏན་ཚིགས་སོ། ། གཏན་ཚིགས་དེ་བསྒྲུབ་བྱའི་རྗེས་སུ་འགྲོ་བ་སྟེ་འབྲེལ་པ་ཡིན་པས་སོ། ། བསྒྲུབ་བྱ་མེད་ན་དེ་ཡང་མེད་པ་ཁོ་ནའོ། ། ཕྱོགས་དང་། རྗེས་སུ་དཔག་བྱ་དང་། བསྒྲུབ་བྱ་རྣམས་ནི་མིང་གི་རྣམ་གྲངས་སོ། ། དེས་བསྒྲུབ་བྱའི་ཆོས་ལ་ཕྱོགས་སྒྲ་འཇུག་པའི་རྒྱུ་མཚན་སོང་ནས།
གསུམ་པ་ཤེས་འདོད་ཆོས་ཅན་དང་། བསྒྲུབ་བྱའི་ཆོས་གཉིས་ཀྱི་ཚོགས་དོན་ལ་དངོས་མིང་དུ་འཇུག་སྟེ། རིགས་གཏེར་ལས། ཚོགས་དོན་ལ་ནི་ཕྱོགས་ཀྱི་སྒྲ། ། མཁས་པ་རྣམས་ལ་གདོད་ནས་གྲུབ། ། ཅེས་པའི་དོན། ཚོགས་དོན་ལ་ཕྱོགས་ཀྱི་སྒྲ་གདོད་མ་ནས་མུ་སྟེགས་ཚུན་ཆད་ལ་གྲུབ་པས་དངོས་མིང་དུ་འགྱུར་བའོ། ། དཔེར་ན་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱོགས་ཞེས་པའི་སྒྲ་དེ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་རྟགས་ཀྱི་ཚུལ་དང་པོ་གཏན་འབེབས་ཀྱི་སྐབས་སུ་ཤེས་འདོད་ཆོས་ཅན་སྐྱོན་མེད་ཁོ་ན་ལ་བཏགས་མིང་དུ་འཇུག དེ་སྒྲུབ་ཀྱི་ཁྱབ་པའི་སྐབས་སུ་བསྒྲུབ་བྱའི་ཆོས་སུ་གྱུར་པའི་མི་རྟག་པ་ཁོ་ན་ལ་བཏགས་མིང་དུ་འཇུག
བསྒྲུབ་བྱ་མཚན་ཉིད་པའི་སྐབས་སུ་སྒྲ་དང་མི་རྟག་པའི་ཚོགས་དོན་ལ་དངོས་ཀྱི་མིང་གིས་འཇུག་སྟེ། རིགས་གཏེར་ལས། ཕྱོགས་ནི་ཆོས་དང་ཆོས་ཅན་གྱི། ། ཚོགས་པ་བརྗོད་ལ་དངོས་མིང་ཡིན། ། དེ་ཡི་ཕྱོགས་རེས་ཟིན་པའི་ཕྱིར། ། ཡ་གྱལ་གཉིས་ལ་བཏགས་ནས་འཇུག ། ཅེས་གསུངས་པའི་ཕྱིར། ཆོས་ཅན་དང་ཆོས་ཚོགས་དོན་སོ་སོར་གོ་ཚུལ་ཇི་ལྟར་ཞེ་ན། རྟགས་ཀྱི་མཚན་ཉིད་སྤྱོད་པའི་སྐབས་སུ་ཤེས་འདོད་ཆོས་ཅན་དང་། ཁྱབ་པའི་སྐབས་སུ་བསྒྲུབ་བྱའི་ཆོས་དང་།
བསྒྲུབ་བྱ་མཚན་ཉིད་པའི་སྐབས་སུ་ཚོགས་དོན་ལ་འཇུག་པ་མི་འཁྲུལ་ཏེ། སྒྲ་ཐམས་ཅད་སྐབས་ཐོབ་ཀྱིས་གོ་བའི་ཕྱིར་སེནྡྷ་པའི་སྒྲ་བཞིན་ནོ། ། དངོས་བཏགས་ཀྱི་ཁྱད་པར་ནི། དགོས་པ་དང་རྒྱུ་མཚན་གཞན་ལ་མ་ལྟོས་པར་འདོད་རྒྱལ་བས་ཐོག་མར་སྦྱར་བ་དངོས་མིང་ཡིན་ཞིང་། དེས་དོན་གོ་བ་ནའང་དེ་ཉིད་ཀྱི་རྣམ་པར་འཆར་ལ། གཞན་ལ་གྲགས་པའི་མིང་དགོས་པ་དང་རྒྱུ་མཚན་ལ་ལྟོས་ནས་གཞན་ལ་སྦྱར་བ་བཏགས་མིང་ཡིན་ཞིང་། དེས་དོན་གོ་བ་ཡང་གཞན་ལ་ལྟོས་ནས་རྣམ་པར་འཆར་ཏེ། དཔེར་ན་ནོག་ལྐོག་ཤལ་ཅན་ལ་བ་ལང་དུ་བཏགས་པ་དངོས་མིང་དང་། མི་བླུན་པོ་ལ་བཏགས་མིང་དུ་འགྱུར་བ་བཞིན་ནོ། ། བཏགས་པའི་དགོས་པ་ནི།
ཤེས་འདོད་ཆོས་ཅན་ལ་ཕྱོགས་ཀྱི་མིང་བཏགས་པའི་དགོས་པ་ཡོད་དེ། རྟགས་ཚུལ་དང་པོ་གཏན་འབེབས་ཀྱི་སྐབས་སུ་ཕྱོགས་ཀྱི་ཆོས་སུ་གྲུབ་པ་ཚུལ་དང་པོ་ཡིན་ཞེས་མ་སྨྲོས་པར། ཆོས་ཅན་གྱི་ཆོས་སུ་གྲུབ་པ་ཚུལ་དང་པོ་ཡིན་ཞེས་སྨྲོས་ན། ཚུལ་དང་པོ་ཁོ་ན་ལ་མི་གོ་བར་མཐུན་དཔེའི་ཆོས་ཅན་ནམ། མི་མཐུན་དཔེའི་ཆོས་ཅན་གྱི་ཆོས་སུ་གྲུབ་པ་ཡང་རྟགས་ཚུལ་དང་པོ་ཡིན་ནམ་སྙམ་པའི་ལོག་རྟོག་སྐྱེ། དེ་སྐྱེས་ན། སྒྲ་ཆོས་ཅན། མི་རྟག་སྟེ། མིག་གིས་གཟུང་བྱ་ཡིན་པའི་ཕྱིར། ཞེས་བྱ་བ་ལྟ་བུ་མ་གྲུབ་པའི་གཏན་ཚིགས་ལའང་རྟགས་མཐུན་དཔེའི་ཆོས་ཅན་ལ་ཡོད་པའི་ཚུལ་དང་པོ་དང་།
རྗེས་སུ་འགྲོ་ལྡོག་གཉིས་ཀ་ཚང་བས་ཡང་དག་པའི་གཏན་ཚིགས་ཡིན་ནམ་སྙམ་པའི་འཁྲུལ་གཞིར་འཆིང་བས་དེ་བསལ་བའི་ཕྱིར་དང་། དེ་གཉིས་མ་ཡིན་ཆོས་ཅན་གྱི་སྒྲ་ཤེས་འདོད་ཆོས་ཅན་ལ་ཟེར་ཞེས་སྨྲོས་ན་ཅ་ཅོ་འཕེལ་བས་རྩོད་པ་ཡུན་རིང་དུ་འགོར་བའི་ཕྱིར་དང་། ཤེས་འདོད་ཆོས་ཅན་གྱི་ཆོས་སུ་གྲུབ་པ་ཞེས་དངོས་མིང་བརྗོད་ན། ཕྱོགས་ཆོས་མཐུན་ཕྱོགས་ཡོད་མེད་དང་། ། ཞེས་ཚིག་ལེའུར་བྱས་པའི་སྡེབ་སྦྱོར་ཉམས་ཏེ། ཤེས་འདོད་ཆོས་ཅན་གྱི་མཐུན་ཕྱོགས་ཡོད་མེད། ཅེས་འགྱུར་བས་ཆ་མི་མཉམ་སྟེ། རིགས་གཏེར་ལས། ཆོས་ཅན་བརྗོད་ན་འཁྲུལ་གཞི་ཡོད། ། མཐའ་རྣམས་བཀག་ན་ཡུན་རིང་འགོར། །
དངོས་མིང་བརྗོད་ན་སྡེབ་སྦྱོར་ཉམས། ། བདེ་བླག་རྟོགས་ཕྱིར་ཕྱོགས་ཞེས་གསུངས། ། ཞེས་གསུངས་པའི་ཕྱིར། དེ་ཡང་དཔེར་ན། ལག་པ་ཞེས་བྱ་བའི་སྒྲ་མི་དང་རྟ་ལ་སོགས་པའི་སྤྱི་ལ་འཇུག་ཀྱང་ལྡན་པ་ཞེས་བྱ་བའི་ཚིག་དང་འབྲེལ་པ་ན་གཞན་ལ་ལག་པ་དང་ལྡན་ཡང་ལག་ལྡན་གྱི་སྒྲ་མི་འཇུག་པར་གླང་པོ་ཆེ་ཁོ་ན་ལ་འཇུག་པ་བཞིན་དུ། ཕྱོགས་ཞེས་བྱ་བའི་སྤྱི་སྒྲ་དེ་ཡང་ཆོས་ཞེས་བྱ་བའི་ཚིག་དང་འབྲེལ་པ་ན་སྤྱི་ལ་མི་འཇུག་པར་ཤེས་འདོད་ཆོས་ཅན་ཁོ་ནར་འཇུག་གོ ། ཆོས་ཅན་གྱི་སྒྲ་དེ་དང་མི་མཚུངས་ཏེ། མགོ་བོ་ཞེས་པའི་སྤྱི་སྒྲ་དེ་ལྡན་པའི་ཚིག་དང་འབྲེལ་ཡང་བྱེ་བྲག་གླང་པོ་ཆེ་ལྟ་བུ་གཅིག་ལ་མི་འཇུག་པར་མགོ་ཡོད་པ་ཐམས་ཅད་ལ་འཇུག་པ་བཞིན་དུ། ཆོས་ཅན་ཞེས་པའི་སྤྱི་སྒྲ་དེ་ཆོས་ཞེས་པའི་ཚིག་དང་འབྲེལ་ཡང་ཚུལ་དང་པོ་ཁོ་ནར་མི་འཇུག་པར་མཐུན་དཔེ་དང་། མི་མཐུན་དཔེ་གཉི་ག་ལའང་ཆོས་ཅན་གྱི་ཆོས་ཞེས་འཇུག་སྟེ།
རིགས་གཏེར་ལས། ཆོས་དང་འབྲེལ་བའི་ཕྱོགས་ཀྱི་སྒྲ། ། རྩོད་གཞི་ཉིད་ཡིན་ལག་ལྡན་བཞིན། ། ཆོས་དང་འབྲེལ་བའི་ཆོས་ཅན་སྒྲ། ། ངེས་པར་མི་ནུས་མགོ་ལྡན་བཞིན། ། ཞེས་གསུངས་པའི་ཕྱིར། ཆོས་ལ་ཕྱོགས་སམ་བསྒྲུབ་བྱའི་མིང་གིས་བཏགས་པའི་དགོས་པ་ནི། ཁྱབ་པ་གཏན་འབེབས་ཀྱི་སྐབས་སུ། གཏན་ཚིགས་བསྒྲུབ་བྱའི་རྗེས་འགྲོ་བ། ། ཞེས་མ་སྨྲོས་པར།
གཏན་ཚིགས་ཆོས་ཀྱི་རྗེས་འགྲོ་བ། ། ཞེས་སྨྲོས་ན་འགལ་བའི་རྟགས་ཀྱང་དགག་བྱའི་ཆོས་ཀྱི་རྗེས་སུ་འགྲོ་བའི་རྟགས་ཡང་དག་ཡིན་ནམ་སྙམ་པའི་ལོག་རྟོག་སྐྱེ་བས་དགོས་པ་ལོག་རྟོག་དེ་བསལ་བའི་ཕྱིར་དང་། སྡེབ་སྦྱོར་སྦྱར་བདེ་བའི་ཆེད་དུ་ཡིན་ཏེ། རིགས་གཏེར་ལས། ཆོས་ལ་བསྒྲུབ་བྱར་མིང་བཏགས་པས། ། འགལ་བའི་གཏན་ཚིགས་ཡང་དག་ཏུ། ། ལོག་པར་རྟོག་པ་སྤང་ཕྱིར་རམ། ། སྡེབ་སྦྱོར་ངོར་བྱས་བཏགས་པ་ཡིན། ། ཞེས་གསུངས་པའི་ཕྱིར། འགལ་རྟགས་དགག་བྱའི་ཆོས་ཀྱི་རྗེས་སུ་མི་འགྲོ་བ་ཇི་ལྟར་ཞེ་ན།
འཕགས་པ་ཆོས་ཅན། ངན་སོང་དུ་མི་འགྲོ་སྟེ། ཆོས་ཉིད་མཐོང་བའི་ཕྱིར། ཟེར་བ་ལྟ་བུ་ལ། རྟགས་ཆོས་ཉིད་མཐོང་བ་དེ་དགག་པར་བྱ་བའི་ཆོས་ངན་སོང་དུ་མི་འགྲོ་བ་དང་རྗེས་སུ་མ་འབྲེལ་ཏེ། དགག་བྱའི་ཆོས་དངོས་ནི་འགྲོ་བ་ཡིན་པས་སོ། ། ཡང་ན་སྒྲ་ཆོས་ཅན། རྟག་སྟེ། བྱས་པའི་ཕྱིར། ལྟ་བུའོ། །
དེ་དག་མིང་དངོས་ཡིན་པ་ལ་གནོད་བྱེད་ནི། རིགས་གཏེར་ལས། ཆོས་དང་ཆོས་ཅན་བསྒྲུབ་བྱ་ཉིད། ། མ་ཡིན་མཚན་ཉིད་མེད་ཕྱིར་རོ། ། ཞེས་ཕྱོགས་སམ་བསྒྲུབ་བྱའི་མཚན་ཉིད་གྲུབ་བསལ་མེད་ལ་དཔག་གཞིར་བཟུང་བ་ཡིན་ལ། དེ་ཡ་གྱལ་གཉིས་ལ་མེད་པའི་ཕྱིར་རོ། ། གཉིས་པ་རྗེས་སུ་འགྲོ་ལྡོག་གི་ལྟོས་གཞི་མཐུན་ཕྱོགས་དང་། མི་མཐུན་ཕྱོགས་ནི། རྟགས་དང་བསྒྲུབ་བྱའི་འབྲེལ་པ་ཚད་མས་ངེས་ནས་རྟགས་ཀྱི་རྗེས་སུ་བསྒྲུབ་བྱ་འགྲོ་བ་རྗེས་འགྲོ་དང་། བསྒྲུབ་བྱ་ལོག་ན་རྟགས་ལྡོག་པ་ནི་ལྡོག་པའི་ཚུལ་ལོ། །
དེ་དག་ཤེས་འདོད་ཀྱི་སྟེང་དུ་ངེས་མི་ནུས་པས་དཔེའི་སྟེང་དུ་ངེས་པར་བྱེད་དེ། རིགས་གཏེར་ལས། རྟགས་དང་བསྒྲུབ་བྱ་འབྲེལ་སྟོབས་ཀྱིས། ། ཡོད་མེད་ངེས་པ་རྗེས་འགྲོ་ལྡོག ། ཅེས་གསུངས་པའི་ཕྱིར། དེ་ལ་མཐུན་ཕྱོགས་ཀྱི་མཚན་ཉིད་ནི། གང་ལ་རྟགས་སུ་སོང་བའི་རྒོལ་བས་བསྒྲུབ་ཚུལ་ལྟར་བསྒྲུབ་བྱའི་ཆོས་ལྡན་དུ་ངེས་པའི་སྒོ་ནས་བསྒྲུབ་བྱ་མཐའ་གཅིག་ཏུ་འཛིན་པའི་བློ་སྐྱེས་པའི་ཚེ་རྩོད་གཞི་དང་བསྒྲུབ་བྱའི་ཆོས་ཀྱི་སྤྱིས་དོན་མཐུན་པར་གཟུང་དུ་རུང་བའོ། ། མི་མཐུན་ཕྱོགས་ཀྱི་མཚན་ཉིད་ནི། གང་ལ་རྟགས་སུ་སོང་བའི་རྒོལ་བས་བསྒྲུབ་ཚུལ་ལྟར་བསྒྲུབ་བྱའི་ཆོས་ཀྱིས་སྟོང་པར་ངེས་པའི་སྒོ་ནས་བསྒྲུབ་བྱ་མཐའ་གཅིག་ཏུ་འཛིན་པའི་བློ་སྐྱེས་པའི་ཚེ། རྩོད་གཞི་དང་བསྒྲུབ་བྱའི་ཆོས་ཀྱི་སྤྱིས་དོན་མི་མཐུན་པར་གཟུང་དུ་རུང་བའོ། །
དབྱེ་ན། རྟགས་ཡང་དག་གི་མཐུན་ཕྱོགས་མི་མཐུན་ཕྱོགས། རྟགས་ལྟར་སྣང་གི་མཐུན་ཕྱོགས་མི་མཐུན་ཕྱོགས་གཉིས་ཡོད། དེ་དག་ལྟོས་གཞིར་འཇོག་པའི་འཐད་པ་ནི། ཤེས་འདོད་ཆོས་ཅན་དེ་ཕྱོགས་ཆོས་ཀྱི་ལྟོས་གཞི་ཡིན་ཏེ། རྟགས་ཤེས་འདོད་ཆོས་ཅན་ལ་དགོད་བྱ་ལྟར་གྲུབ་པ་དང་མ་གྲུབ་པའི་དབང་གིས་ཕྱོགས་ཆོས་གྲུབ་པ་དང་མ་གྲུབ་པར་འཇོག་པའི་ཕྱིར། མཐུན་ཕྱོགས་དེ་རྗེས་འགྲོའི་ཚུལ་གྱི་ལྟོས་གཞི་ཡིན་ཏེ། རྟགས་མཐུན་ཕྱོགས་ཁོ་ན་ལ་བསྒྲུབ་ཚུལ་ལྟར་མཐུན་པར་གྲུབ་པ་དང་མ་གྲུབ་པའི་དབང་གིས་རྗེས་འགྲོའི་ཚུལ་གྲུབ་པ་དང་མ་གྲུབ་པར་འཇོག་པའི་ཕྱིར། མི་མཐུན་ཕྱོགས་དེ་ལྡོག་ཚུལ་གྱི་ལྟོས་གཞི་ཡིན་ཏེ། རྟགས་མི་མཐུན་ཕྱོགས་ལ་བསྒྲུབ་ཚུལ་ལྟར་ལྡོག་པ་གྲུབ་པ་དང་མ་གྲུབ་པའི་དབང་གིས་ལྡོག་ཚུལ་གྲུབ་པ་དང་མ་གྲུབ་པར་འཇོག་པའི་ཕྱིར་རོ། །
ད་ནི་ཕྱོགས་སྒྲ་ལས་འཕྲོས་ཏེ་ཐལ་བའི་ཕྲེང་བ་ཅུང་ཟད་བཀོད་ན། ཁ་ཅིག་ན་རེ། ཕྱོགས་སྒྲ་འཇུག་པའི་ཡུལ་ཡིན་ན་ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པས་ཁྱབ་པར་འདོད་ཟེར་ན། སྒྲ་མི་རྟག་པ་ཆོས་ཅན། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པར་ཐལ། ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར། རྟགས་མ་གྲུབ་ན། དེ་ཆོས་ཅན། ཕྱོགས་སྒྲ་འཇུག་པའི་ཡུལ་ཡིན་པར་ཐལ། ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པའི་ཕྱིར།
མ་གྲུབ་ན། དེ་ཆོས་ཅན། ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པར་ཐལ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་གནས་སྐབས་སུ་ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པའི་ཕྱིར་ཏེ། ཚོགས་དོན་ཡིན་པའི་ཕྱིར། ཁྱབ་སྟེ། ཕྱོགས་ནི་ཆོས་དང་ཆོས་ཅན་གྱི། ། ཚོགས་པ་བརྗོད་ལ་དངོས་མིང་ཡིན། ། ཞེས་གསུངས་པའི་ཕྱིར། རྩ་བར་འདོད་ན།
བཏགས་མིང་མ་ཡིན་པར་ཐལ། དངོས་མིང་ཡིན་པའི་ཕྱིར་ཏེ། ཚོགས་དོན་ཡིན་པའི་ཕྱིར། གོང་གི་ཁྱབ་ཐལ་དང་པོ་ལ་ཅིའི་ཕྱིར་ཟེར་ན། འོ་ན་མ་ཁྱབ་པར་ཐལ། འདོད་ཟེར་ན། འཇོག་ཏུ་མེད་པའི་ཕྱིར། ཞེས་པ་ལ་སྐྱོན་མེད་བཞག་ན་དོན་གྲུབ་བོ། ། ཡང་། ཕྱོགས་སྒྲ་འཇུག་པའི་ཡུལ་ཡིན་ན།
ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པས་ཁྱབ་པར་འདོད་ཟེར་ན། སྒྲ་ཆོས་ཅན། ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པར་ཐལ། ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཕྱོགས་སྒྲ་འཇུག་པའི་ཡུལ་ཡིན་པར་ཐལ། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པའི་ཕྱིར། མ་གྲུབ་ན། དེ་ཆོས་ཅན།
ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པར་ཐལ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་སྐབས་སུ་ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པའི་ཕྱིར་ཏེ། དེ་སྒྲུབ་ཀྱི་ཤེས་འདོད་ཆོས་ཅན་ཡིན་པའི་ཕྱིར། ཁྱབ་སྟེ། ཡ་གྱལ་གཉིས་ལ་བཏགས་ནས་འཇུག ། ཅེས་པའི་ཡ་གྱལ་གང་རུང་ཡིན་པའི་ཕྱིར། རྩ་བར་འདོད་ན། དངོས་མིང་མ་ཡིན་པར་ཐལ། བཏགས་མིང་ཡིན་པའི་ཕྱིར་ཏེ། ཤེས་འདོད་ཆོས་ཅན་ཁོ་ན་ཡིན་པའི་ཕྱིར།
ཡང་། ཕྱོགས་སྒྲ་འཇུག་པའི་ཡུལ་ཡིན་ན། རྟགས་ཚུལ་དང་པོ་གཏན་ལ་འབེབས་པའི་གནས་སྐབས་ཀྱི་ཕྱོགས་སྒྲ་འཇུག་པའི་ཡུལ་ཡིན་པས་ཁྱབ་པར་འདོད་ཟེར་ན། སྒྲ་མི་རྟག་པ་ཆོས་ཅན། རྟགས་ཚུལ་དང་པོ་གཏན་ལ་འབེབས་པའི་གནས་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པར་ཐལ། ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཕྱོགས་སྒྲ་འཇུག་པའི་ཡུལ་ཡིན་པར་ཐལ། ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པའི་ཕྱིར།
མ་གྲུབ་ན། དེ་ཆོས་ཅན། ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པར་ཐལ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་སྐབས་སུ་ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པའི་ཕྱིར་ཏེ། ཚོགས་དོན་ཡིན་པའི་ཕྱིར། རྩ་བར་འདོད་ན། སྒྲ་མི་རྟག་པ་ཆོས་ཅན། རྟགས་ཚུལ་དང་པོ་གཏན་འབེབས་ཀྱི་སྐབས་སུ་ཕྱོགས་སྒྲ་འཇུག་པའི་ཡུལ་མ་ཡིན་པར་ཐལ། ཤེས་འདོད་ཆོས་ཅན་རྐྱང་པ་མ་ཡིན་པའི་ཕྱིར་དང་། བསྒྲུབ་བྱ་མཚན་ཉིད་པའི་སྐབས་ཀྱི་ཚོགས་དོན་ཡིན་པའི་ཕྱིར།
མ་གྲུབ་ན། ཚོགས་དོན་ཡིན་པར་ཐལ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་སྐབས་ཀྱི་ཚོགས་དོན་ཡིན་པའི་ཕྱིར། ཡང་། ཕྱོགས་སྒྲ་འཇུག་པའི་ཡུལ་ཡིན་ན་རྟགས་ཚུལ་གཉིས་པ་གཏན་ལ་འབེབས་པའི་གནས་སྐབས་ཀྱི་ཕྱོགས་སྒྲ་འཇུག་པའི་ཡུལ་ཡིན་པས་ཁྱབ་ཟེར་ན། སྒྲ་ཆོས་ཅན། རྟགས་ཚུལ་གཉིས་པ་གཏན་འབེབས་ཀྱི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པར་ཐལ། ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར། མ་གྲུབ་ན། དེ་ཆོས་ཅན།
ཕྱོགས་སྒྲ་འཇུག་པའི་ཡུལ་ཡིན་པར་ཐལ། རྟགས་ཚུལ་དང་པོ་གཏན་འབེབས་ཀྱི་སྐབས་སུ་ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པའི་ཕྱིར་ཏེ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་སྐབས་སུ་ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པའི་ཕྱིར། རྩ་བར་འདོད་ན། རྟགས་ཚུལ་གཉིས་པ་གཏན་འབེབས་ཀྱི་སྐབས་སུ་ཕྱོགས་སྒྲ་འཇུག་པའི་ཡུལ་མ་ཡིན་པར་ཐལ། རྟགས་ཚུལ་དང་པོ་གཏན་འབེབས་ཀྱི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར་ཏེ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་སྐབས་ཀྱི་ཤེས་འདོད་ཆོས་ཅན་ཡིན་པའི་ཕྱིར། ཁྱབ་པ་སླ། ཡང་། ཕྱོགས་སྒྲ་འཇུག་པའི་ཡུལ་ཡིན་ན།
རྟགས་ཚུལ་གསུམ་པའི་སྐབས་ཀྱི་ཕྱོགས་སྒྲ་འཇུག་པའི་ཡུལ་ཡིན་པས་ཁྱབ་ཟེར་ན། སྒྲ་ཆོས་ཅན། རྟགས་ཚུལ་གསུམ་པའི་སྐབས་ཀྱི་ཕྱོགས་སྒྲ་འཇུག་པའི་ཡུལ་ཡིན་པར་ཐལ། ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར། དེ་ཡིན་པར་ཐལ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་སྐབས་ཀྱི་ཤེས་འདོད་ཆོས་ཅན་ཡིན་པའི་ཕྱིར། རྩ་བར་འདོད་ན། རྟགས་ཚུལ་གསུམ་པ་གཏན་འབེབས་ཀྱི་སྐབས་སུ་ཕྱོགས་སྒྲ་འཇུག་པའི་ཡུལ་མ་ཡིན་པར་ཐལ། རྟགས་ཚུལ་དང་པོ་གཏན་འབེབས་ཀྱི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར། རྟགས་སླ།
ཡང་། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཁྱབ་པ་གཏན་ལ་འབེབས་པའི་གནས་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་ན། དེ་སྒྲུབ་ཀྱི་རྟགས་ཚུལ་གཉིས་པའི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པས་ཁྱབ་པར་འདོད་ཟེར་ན། བྱས་སྟོང་ཆོས་ཅན། དེ་སྒྲུབ་ཀྱི་རྟགས་ཚུལ་གཉིས་པ་གཏན་འབེབས་ཀྱི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པར་ཐལ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཁྱབ་པ་གཏན་འབེབས་ཀྱི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར། མ་གྲུབ་ན། ཡུལ་ཡིན་པར་ཐལ། དེ་སྒྲུབ་ཀྱི་ལྡོག་ཁྱབ་གཏན་འབེབས་ཀྱི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར་ཏེ། བཏགས་མིང་དུ་འཇུག་པའི་ཡུལ་ཡིན་པའི་ཕྱིར།
རྩ་བར་འདོད་ན། རྟགས་ཚུལ་གཉིས་པའི་སྐབས་སུ་ཕྱོགས་སྒྲ་འཇུག་པའི་ཡུལ་མ་ཡིན་པར་ཐལ། རྟགས་ཚུལ་གསུམ་པའི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར་ཏེ། དེ་སྒྲུབ་ཀྱི་ལྡོག་ཁྱབ་གཏན་ལ་འབེབས་པའི་གནས་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར། ཡང་། ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་ན། ཕྱོགས་ཡང་དག་ཡིན་པས་ཁྱབ་པར་འདོད་ཟེར་ན། སྒྲ་རྟག་པ་ཆོས་ཅན། ཕྱོགས་ཡང་དག་ཡིན་པར་ཐལ། ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པའི་ཕྱིར།
མ་གྲུབ་ན། ཡིན་པར་ཐལ། སྒྲ་ཆོས་ཅན། རྟག་སྟེ། རྩོལ་བྱུང་ཡིན་པའི་ཕྱིར། ཞེས་བཀོད་པའི་སྐབས་ཀྱི་ཚོགས་དོན་ཡིན་པའི་ཕྱིར། རྩ་བར་འདོད་ན། ཕྱོགས་ཡང་དག་མ་ཡིན་པར་ཐལ། ཕྱོགས་ལྟར་སྣང་ཡིན་པའི་ཕྱིར་ཏེ། འབྲས་བུ་འགལ་བའི་གཏན་ཚིགས་ཡིན་པའི་ཕྱིར།
གཞན་ཡང་འདིར་དཔག་ནས་སྤྲོ་ཤེས་པར་བྱའོ། ། འདི་དག་ནི་དོན་ལ་རྟོན་པ་མཁས་པའི་ལུགས་ཀྱི་ཐལ་འགྱུར་རོ། ། ཡང་ཚིག་ཙམ་གྱི་སྦུན་པར་ཞེན་པའི་རྣམ་རྟོག་ཅན་རྣམས་ཀྱིས་ཟེར་ཚུལ་ལྟར་བྱིས་པའི་རྩོད་ངག་ཅུང་ཟད་དཔེར་བརྗོད་ན། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྟགས་ཚུལ་དང་པོ་གཏན་ལ་འབེབས་པའི་གནས་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་ན། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པས་ཁྱབ་པར་ཐལ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྟགས་ཚུལ་དང་པོ་གཏན་ལ་འབེབས་པའི་གནས་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་ན། ཕྱོགས་བཏགས་པ་བ་ཡིན་པས་ཁྱབ་པའི་ཕྱིར་ཏེ། རིགས་གཏེར་ལས། ཡ་གྱལ་གཉིས་ལ་བཏགས་ནས་འཇུག ། ཅེས་པའི་ཡ་གྱལ་གང་རུང་ཡིན་པའི་ཕྱིར།
འདོད་ཟེར་ན། སྒྲ་བྱས་པ་ཆོས་ཅན། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པར་ཐལ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྟགས་ཚུལ་དང་པོ་གཏན་ལ་འབེབས་པའི་གནས་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར། རྟགས་མ་གྲུབ་ན། སྒྲ་བྱས་པ་ཆོས་ཅན། དེའི་གནས་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པར་ཐལ། དེའི་གནས་སྐབས་སུ་ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པའི་ཕྱིར་ཏེ། དེ་སྒྲུབ་ཀྱི་ཕྱོགས་ཆོས་གཏན་ལ་འབེབས་པའི་གནས་སྐབས་སུ་ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པའི་ཕྱིར། ཁྱབ་སྟེ།
དེ་སྒྲུབ་ཀྱི་ཕྱོགས་ཆོས་ཀྱི་ཚུལ་དེ། དེ་སྒྲུབ་ཀྱི་རྟགས་ཚུལ་དང་པོ་ཡིན་པའི་ཕྱིར་ཏེ། རིགས་གཏེར་ལས། ཕྱོགས་ཆོས་གྲུབ་པ་ཚུལ་དང་པོ། ། ཞེས་གསུངས་པའི་ཕྱིར། གོང་དུ་མ་གྲུབ་ན། དེ་དེའི་གནས་སྐབས་སུ་ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པར་ཐལ། སྒྲ་བྱས་པ་ཡིན་པར་གཏན་ལ་འབེབས་པའི་གནས་སྐབས་སུ་ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པའི་ཕྱིར་ཏེ། དེ་སྒྲུབ་ཀྱི་སྐབས་སུ་སྒྲ་བྱས་པ་ཡིན་པར་མ་གྲུབ་པའི་རྒོལ་བའི་ངོར། སྐྱེས་པའི་རྟགས་ཀྱིས་སྒྲུབ་པའི་སྐབས་སུ་ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པའི་ཕྱིར།
རྩ་བར་འདོད་ན། བཏགས་མིང་མ་ཡིན་པར་ཐལ། དངོས་མིང་ཡིན་པའི་ཕྱིར་ཏེ། བསྒྲུབ་བྱ་ཡང་དག་ཡིན་པའི་ཕྱིར། མ་གྲུབ་ན། བསྒྲུབ་བྱ་ཡང་དག་ཡིན་པར་ཐལ། སྐྱེས་པའི་རྟགས་ཀྱིས་སྒྲ་བྱས་པར་སྒྲུབ་པའི་བསྒྲུབ་བྱ་ཡང་དག་ཡིན་པའི་ཕྱིར་ཏེ། ཚོགས་དོན་ཡིན་པའི་ཕྱིར། ཡང་། རྟགས་ཚུལ་གཉིས་པ་གཏན་ལ་འབེབས་པའི་གནས་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་ན།
ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པས་ཁྱབ་པར་འདོད་ཟེར་ན། བུམ་པ་འཇིག་རྒྱུ་དོན་གཞན་ལ་ལྟོས་པ་དང་བཅས་པ་མ་ཡིན་པ་ཆོས་ཅན། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པར་ཐལ། རྟགས་ཚུལ་གཉིས་པ་གཏན་ལ་འབེབས་པའི་གནས་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར། མ་གྲུབ་ན། དེ་ཆོས་ཅན། རྟགས་ཚུལ་གཉིས་པ་གཏན་ལ་འབེབས་པའི་གནས་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པར་ཐལ། དེའི་གནས་སྐབས་སུ་ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པའི་ཕྱིར། མ་གྲུབ་ན། དེ་ཆོས་ཅན།
དེའི་གནས་སྐབས་སུ་ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པར་ཐལ། མཐུན་དཔེའི་ཆོས་ཅན་བུམ་པའི་སྟེང་དུ་ཆོས་འཇིག་རྒྱུ་དོན་གཞན་ལ་ལྟོས་པ་དང་བཅས་པ་མ་ཡིན་པར་སྒྲུབ་པའི་གནས་སྐབས་སུ་ཚོགས་དོན་ཡིན་པའི་ཕྱིར། ཁྱབ་སྟེ། ཕྱོགས་ནི་ཆོས་དང་ཆོས་ཅན་གྱི། ། ཚོགས་པ་བརྗོད་ལ་དངོས་མིང་ཡིན། ། ཞེས་གསུངས་པའི་ཕྱིར། རྩ་བར་འདོད་ན། དེ་ཆོས་ཅན། བཏགས་མིང་དུ་འཇུག་པའི་ཡུལ་མ་ཡིན་པར་ཐལ། དངོས་མིང་དུ་འཇུག་པའི་ཡུལ་ཡིན་པའི་ཕྱིར་ཏེ།
ཚོགས་དོན་ཡིན་པའི་ཕྱིར། གོང་དུ། རྟགས་ཚུལ་གཉིས་པ་གཏན་འབེབས་ཀྱི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་ན། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པས་མ་ཁྱབ་ཟེར་ན། འཇིག་རྒྱུ་དོན་གཞན་ལ་ལྟོས་པ་དང་བཅས་པ་མ་ཡིན་པ་ཆོས་ཅན། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པས་མ་ཁྱབ་པར་ཐལ། རྟགས་ཚུལ་གཉིས་པའི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར། མ་གྲུབ་ན། ཡུལ་ཡིན་པར་ཐལ། དེའི་གནས་སྐབས་སུ་ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པའི་ཕྱིར།
མ་གྲུབ་ན། ཡིན་པར་ཐལ། འཇིག་ངེས་ཀྱི་རྟགས་ཀྱིས་བུམ་པ་འཇིག་རྒྱུ་དོན་གཞན་ལ་ལྟོས་པ་དང་བཅས་པ་མ་ཡིན་པར་སྒྲུབ་པའི་གནས་སྐབས་ཀྱི་བསྒྲུབ་ཆོས་རྐྱང་པ་ཡིན་པའི་ཕྱིར་ཏེ། ཡ་གྱལ་ཡིན་པའི་ཕྱིར། རྟགས་ཁྱབ་ཚད་མས་གྲུབ། རྩ་བར་འདོད་ན། འཇིག་རྒྱུ་དོན་གཞན་ལ་ལྟོས་པ་དང་བཅས་པ་མ་ཡིན་པ་ཆོས་ཅན། ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པར་ཐལ། རྟགས་ཚུལ་གཉིས་པ་གཏན་འབེབས་ཀྱི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པ་གང་ཞིག དེ་ཡིན་ན་བཏགས་མིང་དུ་འཇུག་པའི་ཡུལ་ཡིན་པས་མ་ཁྱབ་པའི་ཕྱིར།
རྟགས་དང་པོ་སླ་ཞིང་གཉིས་པ་ཁས། རྩ་བར་འདོད་ན། དེ་ཆོས་ཅན། ཚོགས་དོན་ཡིན་པར་ཐལ། ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པའི་ཕྱིར། རྟགས་ཁས། འདོད་ན། དེ་མིན་པར་ཐལ། བསྒྲུབ་ཆོས་རྐྱང་པའི་ཚོགས་དོན་མེད་པའི་ཕྱིར། ཡང་།
རྟགས་ཚུལ་གསུམ་པ་གཏན་ལ་འབེབས་པའི་གནས་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་ན། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པས་ཁྱབ་པར་འདོད་ཟེར་ན། ནམ་མཁའ་བྱས་སྟོང་ཆོས་ཅན། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པར་ཐལ། དེ་སྒྲུབ་ཀྱི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེ་སྒྲུབ་ཀྱི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པར་ཐལ། དེའི་གནས་སྐབས་སུ་ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པའི་ཕྱིར། མ་གྲུབ་ན།
དེ་ཆོས་ཅན། དངོས་མིང་དུ་འཇུག་པའི་ཡུལ་ཡིན་པར་ཐལ། མི་མཐུན་དཔེའི་ཆོས་ཅན་ནམ་མཁའི་སྟེང་དུ་ཆོས་བྱས་སྟོང་ཚོགས་པའི་ཚོགས་དོན་ཡིན་པའི་ཕྱིར། རྩ་བར་འདོད་ན། བཏགས་མིང་དུ་འཇུག་པའི་ཡུལ་མ་ཡིན་པར་ཐལ། དངོས་མིང་དུ་འཇུག་པའི་ཡུལ་ཡིན་པའི་ཕྱིར་ཏེ། ཚོགས་དོན་ཡིན་པའི་ཕྱིར། གོང་དུ། རྟགས་ཚུལ་གསུམ་པ་གཏན་འབེབས་ཀྱི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་ན། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པས་མ་ཁྱབ་ཟེར་ན།
བྱས་སྟོང་ཆོས་ཅན། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པས་མ་ཁྱབ་པར་ཐལ། དེ་སྒྲུབ་ཀྱི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར། མ་གྲུབ་ན། དེ་སྒྲུབ་ཀྱི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པར་ཐལ། དེའི་གནས་སྐབས་སུ་བཏགས་མིང་དུ་འཇུག་པའི་ཡུལ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེའི་གནས་སྐབས་སུ་ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པར་ཐལ། ལྡོག་ཁྱབ་གཏན་འབེབས་ཀྱི་སྐབས་ཀྱི་བསྒྲུབ་ཆོས་རྐྱང་པ་ཡིན་པའི་ཕྱིར།
རྟགས་ཁས་ཁྱབ་པ་ཚད་མས་གྲུབ། རྩ་བར་འདོད་ན། བྱས་སྟོང་ཆོས་ཅན། ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པར་ཐལ། རྟགས་ཚུལ་གསུམ་པའི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པ་གང་ཞིག དེ་ཡིན་ན་བཏགས་མིང་དུ་འཇུག་པའི་ཡུལ་ཡིན་པས་མ་ཁྱབ་པའི་ཕྱིར། རྟགས་དང་པོ་སླ་ཞིང་། གཉིས་པ་ཁས། རྩ་བར་འདོད་ན། དེ་ཆོས་ཅན།
ཚོགས་དོན་ཡིན་པར་ཐལ། ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པའི་ཕྱིར། རྟགས་ཁས། འདོད་ན། དེ་མིན་པར་ཐལ། བསྒྲུབ་ཆོས་རྐྱང་པའི་ཚོགས་དོན་མེད་པའི་ཕྱིར། ཡང་། རྟགས་ཚུལ་དང་པོ་གཏན་ལ་འབེབས་པའི་གནས་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་ན། དངོས་བཏགས་གང་རུང་ཡིན་པས་ཁྱབ་པར་ཐལ། འདོད་ཟེར་ན།
སྒྲ་བྱས་པ་ཆོས་ཅན། དངོས་བཏགས་གང་རུང་ཡིན་པར་ཐལ། དེའི་གནས་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར། མ་གྲུབ་ན། དེའི་གནས་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པར་ཐལ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱོགས་ཆོས་གཏན་ལ་འབེབས་པའི་གནས་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར། ཁྱབ་སྟེ། ཕྱོགས་ཆོས་གྲུབ་པ་ཚུལ་དང་པོ། ། ཞེས་གསུངས་པའི་ཕྱིར། རྩ་བར་འདོད་ན།
སྒྲ་བྱས་པ་ཆོས་ཅན། དངོས་བཏགས་གང་རུང་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། དངོས་བཏགས་གང་རུང་མ་ཡིན་པར་ཐལ། དངོས་བཏགས་སོ་སོ་ནས་མ་ཡིན་པའི་ཕྱིར། རྟགས་དང་པོ་གྲུབ་སྟེ། བྱས་རྟགས་ཀྱི་སྐབས་སུ་ཕྱོགས་ཆོས་ཙམ་ལས་ཚོགས་དོན་མ་ཡིན་པའི་ཕྱིར། ཕྱི་མ་གྲུབ་སྟེ།
ཡ་གྱལ་གང་རུང་མ་ཡིན་པའི་ཕྱིར། ཡང་། ཚུལ་དང་པོ་གཏན་ལ་འབེབས་པའི་གནས་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་ན། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པས་ཁྱབ་ཟེར་ན། སྒྲ་བྱས་པ་ཆོས་ཅན། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པས་ཁྱབ་པར་ཐལ། དེའི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར། མ་གྲུབ་ན། དེ་ཡིན་པར་ཐལ། སྒྲ་བྱས་པ་ཆོས་ཅན།
རང་བཞིན་མེད་དེ། གཅིག་དང་དུ་མར་མེད་པའི་ཕྱིར། ། ཞེས་པའི་རྟགས་ཀྱིས་ཚུལ་དང་པོ་གཏན་འབེབས་ཀྱི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར། མ་གྲུབ་ན། དེ་ཡིན་པར་ཐལ། དེའི་གནས་སྐབས་ཀྱི་ཤེས་འདོད་ཆོས་ཅན་ཏེ་ཡ་གྱལ་ཡིན་པའི་ཕྱིར། རྩ་བར་འདོད་ན། སྒྲ་བྱས་པ་ཆོས་ཅན། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པས་མ་ཁྱབ་པར་ཐལ། ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པའི་ཕྱིར།
མ་གྲུབ་ན། དེ་ཡིན་པར་ཐལ། སྒྲ་བྱས་པ་ཡིན་པར་རྒྱུ་ལས་སྐྱེས་པའི་རྟགས་ཀྱིས་སྒྲུབ་པའི་ཚེ་དངོས་མིང་དུ་འཇུག་པའི་ཡུལ་ཡིན་པའི་ཕྱིར་ཏེ། ཚོགས་དོན་ཡིན་པའི་ཕྱིར། གོང་གི་ཁྱབ་ཐལ་དང་པོ་ལ་མ་ཁྱབ་ཟེར་ན། སྒྲ་ཆོས་ཅན། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པས་མ་ཁྱབ་པར་ཐལ། ཚུལ་དང་པོ་གཏན་འབེབས་ཀྱི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར། རྟགས་སླ། རྩ་བར་འདོད་ན།
སྒྲ་ཆོས་ཅན། ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པར་ཐལ། ཚུལ་དང་པོ་གཏན་འབེབས་ཀྱི་སྐབས་སུ་ཕྱོགས་སྒྲ་འཇུག་པའི་ཡུལ་ཡིན་པ་གང་ཞིག དེ་ཡིན་ན་བཏགས་མིང་དུ་འཇུག་པའི་ཡུལ་ཡིན་པས་མ་ཁྱབ་པའི་ཕྱིར། རྟགས་དང་པོ་སླ་ཞིང་། གཉིས་པ་ཁས། འདོད་ན། སྒྲ་ཆོས་ཅན། ཚོགས་དོན་ཡིན་པར་ཐལ། ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པའི་ཕྱིར།
རྟགས་ཁས། ཁྱབ་སྟེ། ཚོགས་པ་བརྗོད་ལ་དངོས་མིང་ཡིན། ། ཞེས་གསུངས་པའི་ཕྱིར། འདོད་ན། དེ་མིན་པར་ཐལ། སྒྲ་ཙམ་ལ་ཚོགས་དོན་མེད་པའི་ཕྱིར། རྟགས་ཚད་མས་གྲུབ། ཡང་། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་ན།
ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པས་ཁྱབ་པར་འདོད་ཟེར་ན། སྒྲ་མི་རྟག་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེ་ཡིན་པར་ཐལ། སྒྲ་མི་རྟག་པ་ཆོས་ཅན། བྱས་པ་ཡིན་ཏེ། རྒྱུ་ལས་སྐྱེས་པའི་ཕྱིར།
ཞེས་པའི་སྐབས་སུ་ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པའི་ཕྱིར། མ་གྲུབ་ན། དེ་ཡིན་པར་ཐལ། དེའི་སྐབས་སུ་སྒྲ་མི་རྟག་པ་ཤེས་འདོད་ཆོས་ཅན་ཏེ་ཡ་གྱལ་ཡིན་པའི་ཕྱིར། རྩ་བར་འདོད་ན། སྒྲ་མི་རྟག་པ་ཆོས་ཅན། བཏགས་མིང་དུ་འཇུག་པའི་ཡུལ་མ་ཡིན་པར་ཐལ། དངོས་མིང་དུ་འཇུག་པའི་ཡུལ་ཡིན་པའི་ཕྱིར། མ་གྲུབ་ན། དེ་ཡིན་པར་ཐལ།
བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་སྐབས་ཀྱི་ཚོགས་དོན་ཡིན་པའི་ཕྱིར། རྟགས་ཚད་མ། ཁྱབ་པ་སླ། ཁྱབ་ཐལ་དང་པོར་མ་ཁྱབ་ཟེར་ན། སྒྲ་ཆོས་ཅན། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པས་མ་ཁྱབ་པར་ཐལ། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པའི་ཕྱིར། མ་གྲུབ་ན། དེ་ཡིན་པར་ཐལ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་སྐབས་སུ་བཏགས་མིང་དུ་འཇུག་པའི་ཡུལ་ཡིན་པའི་ཕྱིར་ཏེ།
དེ་སྒྲུབ་ཀྱི་ཤེས་འདོད་ཆོས་ཅན་ཏེ་ཡ་གྱལ་ཡིན་པའི་ཕྱིར། རྩ་བར་འདོད་ན། སྒྲ་ཆོས་ཅན། དངོས་མིང་དུ་འཇུག་པའི་ཡུལ་ཡིན་པར་ཐལ། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པ་གང་ཞིག དེ་ཡིན་ན་བཏགས་མིང་དུ་འཇུག་པའི་ཡུལ་ཡིན་པས་མ་ཁྱབ་པའི་ཕྱིར། རྟགས་དང་པོ་སླ་ཞིང་། གཉིས་པ་ཁས། འདོད་ན། ཚོགས་དོན་ཡིན་པར་ཐལ།
དངོས་མིང་དུ་འཇུག་པའི་ཡུལ་ཡིན་པའི་ཕྱིར། རྟགས་ཁས། ཁྱབ་པ་སླའོ། ། ཡང་། ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་ན། ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པས་ཁྱབ་པར་འདོད་ཟེར་ན། སྒྲ་རྟག་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན།
དེ་ཡིན་པར་ཐལ། ཚོགས་དོན་ཡིན་པའི་ཕྱིར། དེ་ཡིན་པར་ཐལ། སྒྲ་ཆོས་ཅན། རྟག་སྟེ། རྩོལ་བྱུང་ཡིན་པའི་ཕྱིར་ཞེས་པའི་སྐབས་ཀྱི་ཚོགས་དོན་ཡིན་པའི་ཕྱིར། རྟགས་གྲུབ་སྟེ། ཚོགས་པ་ཙམ་གྱི་མཚན་ཉིད་ཚང་བའི་ཕྱིར། རྩ་བར་འདོད་ན། དེ་ཆོས་ཅན།
ཕྱོགས་ཡང་དག་ཡིན་པར་ཐལ། ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པའི་ཕྱིར། ཁྱབ་སྟེ། བསྒྲུབ་བྱ་ཡང་དག་གི་སྐབས་སུ་ཕྱོགས་སྒྲ་འཇུག་ན་དངོས་མིང་གིས་འཇུག་པའི་ཕྱིར། འདོད་ན། ཕྱོགས་ཡང་དག་མ་ཡིན་པར་ཐལ། ཕྱོགས་ལྟར་སྣང་ཡིན་པའི་ཕྱིར་ཏེ། འགལ་བའི་གཏན་ཚིགས་ཡིན་པའི་ཕྱིར། གོང་དུ་མ་ཁྱབ་ཟེར་ན། བུམ་པ་མི་རྟག་པ་ཆོས་ཅན།
ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པས་མ་ཁྱབ་པར་ཐལ། ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པའི་ཕྱིར། རྟགས་སླ། རྩ་བར་འདོད་ན། སྒྲ་མི་རྟག་པ་ཆོས་ཅན། ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པར་ཐལ། ཕྱོགས་སྒྲ་དངོས་མིང་དུ་འཇུག་པ་ཡུལ་ཡིན་པ་གང་ཞིག དེ་ཡིན་ན་ཕྱོགས་སྒྲ་དངོས་མིང་དུ་འཇུག་པའི་ཡུལ་ཡིན་པས་མ་ཁྱབ་པའི་ཕྱིར། རྟགས་དང་པོ་སླ་ཞིང་། གཉིས་པ་ཁས།
འདོད་ན། སྒྲ་མི་རྟག་པ་ཆོས་ཅན། ཡ་གྱལ་གང་རུང་ཡིན་པར་ཐལ། བཏགས་མིང་དུ་འཇུག་པའི་ཡུལ་ཡིན་པའི་ཕྱིར། འདོད་ན། དེ་མིན་པར་ཐལ། ཚོགས་དོན་ཡིན་པའི་ཕྱིར་ཏེ། བྱས་རྟགས་ཀྱི་སྐབས་ཀྱི་བསྒྲུབ་བྱ་ཡང་དག་ཡིན་པའི་ཕྱིར། ཡང་། ཚོགས་དོན་ཡིན་ན།
དངོས་མིང་དུ་འཇུག་པའི་ཡུལ་ཡིན་པས་ཁྱབ་པར་འདོད་ན། བུམ་པ་མི་རྟག་པ་ཆོས་ཅན། དེར་ཐལ། དེའི་ཕྱིར། དེ་ཡིན་པར་ཐལ། རྒྱུ་ལས་སྐྱེས་པའི་སྐབས་སུ་ཚོགས་དོན་ཡིན་པའི་ཕྱིར། རྩ་བར་འདོད་ན། དངོས་མིང་དུ་འཇུག་པའི་ཡུལ་མ་ཡིན་པར་ཐལ། བཏགས་མིང་དུ་འཇུག་པའི་ཕྱིར། མ་གྲུབ་ན།
དེ་ཡིན་པར་ཐལ། བུམ་པ་མི་རྟག་པ་ཆོས་ཅན། བྱས་པ་ཡིན་ཏེ། རྒྱུ་རྐྱེན་ལས་སྐྱེས་པའི་ཕྱིར། ཞེས་པའི་སྐབས་སུ་བཏགས་མིང་དུ་འཇུག་པའི་ཕྱིར། མ་གྲུབ་ན། དེ་ཡིན་པར་ཐལ། དེ་སྒྲུབ་ཀྱི་ཤེས་འདོད་ཆོས་ཅན་ཏེ་ཡ་གྱལ་ཡིན་པའི་ཕྱིར། ཡང་། ཕྱོགས་མཚན་ཉིད་པ་ཡིན་ན།
ཕྱོགས་ཡང་དག་ཡིན་པས་ཁྱབ་པར་འདོད་ན། སྒྲ་རྟག་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཡིན་པར་ཐལ། ཚོགས་དོན་ཙམ་གྱི་མཚན་ཉིད་ལྡན་པའི་ཕྱིར། རྩ་བར་འདོད་ན། དེ་ཆོས་ཅན། ཕྱོགས་ཡང་དག་མ་ཡིན་པར་ཐལ།
ཕྱོགས་ལྟར་སྣང་ཡིན་པའི་ཕྱིར་ཏེ། སྒྲ་རྟག་པར་མ་ངེས་པའི་གཏན་ཚིགས་ཡིན་པའི་ཕྱིར། གཞན་ཡང་ངེས་ཤེས་གཏིང་མ་ཚུགས་པའི་རྣམ་རྟོག་ལ་མཐར་ཐུག་པ་མེད་པ་བཞིན་དུ། ཚིགས་འཁྲིལའང་གཏུགས་པ་མེད་པས་བློས་སྤྲོ་བར་བྱའོ།། ༈ །།རྩ་བའི་གཉིས་པ་དེ་ལ་ལྟོས་པའི་རྟགས་ཀྱི་རབ་ཏུ་དབྱེ་བ་ལ་གཉིས་ཏེ། རྟགས་ཡང་དག་དང་། རྟགས་ལྟར་སྣང་བཤད་པའོ། ། དང་པོ་ལ་གཉིས་ཏེ། མཚན་ཉིད་དང་། མཚོན་བྱའི་རབ་ཏུ་དབྱེ་བའོ། །
དང་པོ་ལའང་གཉིས་ཏེ། མཚན་ཉིད་དངོས་དང་། ཚུལ་གསུམ་སོ་སོའི་ངོ་བོའོ། ། དང་པོ་ནི། ཚུལ་གསུམ་ཚང་བའི་གཏན་ཚིགས་རྟགས་ཀྱི་མཚན་ཉིད་ཡིན་ཏེ། རྣམ་འགྲེལ་ལས། གཏན་ཚིགས་ཀྱི་ནི་ཚུལ་གསུམ་ལའང་། ། ཞེས་གསུངས་པའི་ཕྱིར། ཕྱོགས་ཆོས་དེ་ཆས་ཁྱབ་པའི་གཏན་ཚིགས་དེ་ཡང་དེའི་མཚན་ཉིད་ཡིན་ཏེ། ཚུལ་དང་པོ་་་་་་ཕྱོགས་ཆོས་དེ་ཆས་ཁྱབ་པ་ཡི། །
གཏན་ཚིགས་དེའི་ཆ་ཤས་ཀྱིས་ཁྱབ་པ་ནི་རྗེས་ལྡོག་གཉིས་སོ། ཞེས་གསུངས་པའི་ཕྱིར། ཕྱོགས་ཆོས་གྲུབ་ཅིང་འབྲེལ་པ་ངེས་པའི་གཏན་ཚིགས་དེ་ཡང་དེའི་མཚན་ཉིད་ཡིན་ཏེ། རིགས་གཏེར་ལས། ཕྱོགས་ཆོས་གྲུབ་ཅིང་འབྲེལ་པ་ངེས། ། ཞེས་གསུངས་པའི་ཕྱིར། ཚུལ་གསུམ་པ་ཅན་གྱི་གཏན་ཚིགས་དེ་ཡང་དེའི་མཚན་ཉིད་ཡིན་ཏེ། རིགས་ཐིགས་ལས། ཚུལ་གསུམ་པ་ཅན་གྱི་གཏན་ཚིགས་ནི་རྗེས་སུ་དཔག་པར་བྱ་བ་ལ་ཡོད་པ་དང་། མཐུན་པའི་ཕྱོགས་ལ་ཡོད་པ་དང་།
མི་མཐུན་པའི་ཕྱོགས་ལ་མེད་པར་ངེས་པའོ། ། ཞེས་གསུངས་པའི་ཕྱིར། རྟགས་ཡང་དག་དང་། རྟགས་ཡོན་ཏན་ཅན་དང་། གཏན་ཚིགས་ཡང་དག་དང་། བསྒྲུབ་བྱ་དངོས་སུ་སྒྲུབ་བྱེད་དང་། རྟགས་ཆོས་ལ་མེད་ན་མི་འབྱུང་གི་འབྲེལ་པ་གྲུབ་པའི་གཏན་ཚིགས་དང་། རང་དོན་རྗེས་དཔག་གི་རྟེན་གཞིར་གྱུར་པའི་གཏན་ཚིགས་རྣམས་ཡིན་ཁྱབ་མཉམ་ཡིན་ནོ། ། རྟགས་ཡང་དག་ཡིན་ན། རྟགས་་་་་་བྱས་པ་ཆོས་་་་་་མི་རྟག་པ་ལ་མེད་ན་མི་འབྱུང་གི་འབྲེལ་པ་གྲུབ་་་་་་མི་རྟག་པ་མེད་ན་བྱས་པ་མི་འབྱུང་བས་འབྲེལ་པ་གྲུབ།
པའི་གཏན་ཚིགས་ཡིན་པས་ཁྱབ་སྟེ། རྣམ་འགྲེལ་ལས། མེད་ན་མི་འབྱུང་ངེས་ཕྱིར་རོ། ། ཞེས་དང་། ངེས་པ་མེད་ན་མི་འབྱུང་ཡིན། ། ངེས་པ་མེད་པ་སྒྲུབ་བྱེད་མིན། ། ཞེས་གསུངས་པའི་ཕྱིར། མཚན་ཉིད་དེ་དག་རྣམ་གྲངས་ཡིན་ཏེ། ཚུལ་གསུམ་ཚང་བའི་རྟགས་ཡང་དག་ཁོ་ནར་སྡུད་དོ། ། ཇི་ལྟར་ན།
དེ་ལ་ཕྱོགས་ཆོས་ཏེ་ཚུལ་དང་པོ་བསྟན། དེ་ཡི་ཆ་ཤས་ཀྱིས་ཁྱབ་པ་ནི་ཚུལ་གཉིས་པ་དང་། གསུམ་པའོ། ། ཡང་། ཕྱོགས་ཆོས་གྲུབ་ཅེས་པས་ཚུལ་དང་པོ་བསྟན། འབྲེལ་པ་ངེས་པས་ཚུལ་གཉིས་པ་དངོས་དང་། གསུམ་པ་ཤུགས་ཀྱིས་བསྟན། ཡང་རྗེས་སུ་དཔག་པར་བྱ་བ་ལ་ཡོད་ཅེས་པས་ཚོགས་དོན་ལ་རྟགས་ཞུགས་པར་བསྟན་པས་ཕྱོགས་ཆོས་བསྟན། མཐུན་ཕྱོགས་ཞེས་པས་རྗེས་འགྲོའི་ཚུལ་བསྟན། མི་མཐུན་ཕྱོགས་ཞེས་པས་ལྡོག་ཚུལ་བསྟན་པས་ན་དོན་དུ་ཚུལ་གསུམ་ཚང་བའི་གཏན་ཚིགས་སོ། །
གཉིས་པ་ལ་ཕྱོགས་ཆོས་ཀྱི་མཚན་ཉིད་ནི། ཤེས་འདོད་ལ་རྟགས་འཛིན་པའི་ཚད་མས་དྲངས་པའི་ངེས་ཤེས་ཀྱིས། རྟགས་ཤེས་འདོད་ཆོས་ཅན་ལ་འགོད་ཚུལ་དང་མཐུན་པར་ཡོད་པ་ཉིད་དུ་ངེས་པའི་སྒོ་ནས་གཙོ་བོར་བསྒྲུབ་དགོས་པའི་རྟགས་ཀྱི་ཚུལ་ལོ། ། རྗེས་འགྲོའི་ཚུལ་གྱི་མཚན་ཉིད་ནི། རྟགས་ཆོས་ཀྱི་འབྲེལ་པ་མཐོང་བའི་ཚད་མས་དྲངས་པའི་ངེས་ཤེས་ཀྱིས་རྟགས་སུ་དགོད་བྱ་མཐུན་ཕྱོགས་ཁོ་ན་ལ་བསྒྲུབ་ཚུལ་དང་མཐུན་པར་ཡོད་པ་ཉིད་དུ་ངེས་པའི་སྒོ་ནས་གཙོ་བོར་བསྒྲུབ་དགོས་པའི་རྟགས་ཀྱི་ཚུལ་ལོ། ། ལྡོག་ཚུལ་གྱི་མཚན་ཉིད་ནི། རྟགས་ཆོས་ཀྱི་འབྲེལ་བ་མཐོང་བས་ཚད་མས་དྲངས་པའི་ངེས་ཤེས་ཀྱིས་རྟགས་སུ་དགོད་བྱ་མི་མཐུན་ཕྱོགས་ལ་བསྒྲུབ་ཚུལ་དང་མཐུན་པར་མེད་པ་ཉིད་དུ་ངེས་པའི་སྒོ་ནས་གཙོ་བོར་བསྒྲུབ་དགོས་པའི་རྟགས་ཀྱི་ཚུལ་ལོ། ། མཚན་གཞི། སྒྲ་ཆོས་ཅན། མི་རྟག་སྟེ།
བྱས་པ་ཡིན་པའི་ཕྱིར། དཔེར་ན་བུམ་པ་བཞིན། ཞེས་བཀོད་ན། བྱས་པ་སྒྲ་ལ་མི་ལྡན་རྣམ་གཅོད་དུ་གྲུབ་པ་ཚུལ་དང་པོ་ཕྱོགས་ཆོས་ཀྱི་ཚུལ། དཔེ་བུམ་པའི་སྟེང་དུ་བྱས་པ་ཡིན་ན་མི་རྟག་པ་ཡིན་པས་ཁྱབ་པ་རྗེས་འགྲོའི་ཚུལ། དཔེ་ནམ་མཁའི་སྟེང་དུ་མི་རྟག་པ་མ་ཡིན་ན། བྱས་པ་མ་ཡིན་པས་ཁྱབ་པ་ལྡོག་ཚུལ་ལོ། ། ཡང་ཁྱབ་པ་དེ་དག་སྒོ་བཞིར་ཕྱེ་ན། བུམ་པ་ཆོས་ཅན། བྱས་པ་ཡིན་པར་ཐལ།
མི་རྟག་པ་ཡིན་པའི་ཕྱིར། ཞེས་པ་ལྟ་བུ་ལ། རྟགས་མི་རྟག་པས་གསལ་བ་བྱས་པ་ལ་ཁྱབ་པ་རྗེས་ཁྱབ། གསལ་བ་བྱས་པས་རྟགས་མི་རྟག་ལ་ཁྱབ་པ་ཐུར་ཁྱབ། གསལ་བ་བྱས་པ་མིན་ན་རྟགས་མི་རྟག་པ་མ་ཡིན་པས་ལྡོག་ཁྱབ། རྟགས་དེ་ཡིན་ན་གསལ་བ་དེ་མ་ཡིན་པས་ཁྱབ་པ་འགལ་ཁྱབ་བོ། ། གཉིས་པ་མཚོན་བྱའི་རབ་ཏུ་དབྱེ་བ་ནི། རིགས་གཏེར་ལས། མཚན་ཉིད་དེ་དང་ལྡན་པ་ཡི། ། གཏན་ཚིགས་དབྱེ་སྒོ་དུ་མར་འགྱུར། །
ཞེས་གསུངས་པ་ལྟར་བཅུ་སྟེ། སྦྱོར་བའི་སྒོ་ནས་དབྱེ་བ། འཇུག་ཚུལ་གྱི་སྒོ་ནས། སྒྲུབ་བྱེད་ཀྱི་སྒོ་ནས། བསྒྲུབ་ཚུལ་གྱི་སྒོ་ནས། བསྒྲུབ་བྱའི་ཆོས་ཀྱི་སྒོ་ནས། འབྲེལ་པའི་སྒོ་ནས། རྟགས་སུ་དགོད་བྱའི་སྒོ་ནས། དགོད་ཚུལ་གྱི་སྒོ་ནས། རྒོལ་བའི་སྒོ་ནས།
བརྗོད་ཚུལ་གྱི་སྒོ་ནས་དབྱེ་བའོ། ། དང་པོ་ལ། འབྲས་བུའི་རྟགས་ཡང་དག་དང་། རང་བཞིན་གྱི་རྟགས་ཡང་དག་དང་། མ་དམིགས་པའི་རྟགས་ཡང་དག་དང་གསུམ་སྟེ། རྣམ་འགྲེལ་ལས། དེ་ནི་རྣམ་གསུམ། ཞེས་དང་། རིགས་གཏེར་ལས། ཆོས་ཀྱི་གྲགས་པས་སྦྱོར་བ་ཡི། །
སྒོ་ནས་གསུམ་དུ་ངེས་པར་མཛད། ། ཅེས་གསུངས་པའི་ཕྱིར། དང་པོ་ལའང་། མཚན་ཉིད་དང་། དབྱེ་བ་གཉིས་ལས། དང་པོ་ནི། སྒྲུབ་རྟགས་ཡང་དག་གང་ཞིག རྩོད་གཞིའི་སྟེང་དུ་ཞེ་འདོད་ཀྱི་སྒྲུབ་ཆོས་རང་ལས་རྫས་གཞན་དུ་སྒྲུབ་པ་ལ་ཚུལ་གསུམ་ཚང་བའི་གཏན་ཚིགས་དེ་འབྲས་རྟགས་ཡང་དག་གི་མཚན་ཉིད་ཡིན་ཏེ། རྣམ་འགྲེལ་ལས། ཡོད་པ་སྒྲུབ་ལ་ཚུལ་གསུམ་ཚང་། །
དེ་བྱུང་བ་ལ་འབྲས་བུའི་རྟགས། ། ཞེས་གསུངས་པའི་ཕྱིར། གཉིས་པ་དབྱེ་བ་ལ་ལྔ་སྟེ། རྒྱུ་དངོས་སྒྲུབ་ཀྱི་འབྲས་རྟགས་ཡང་དག རྒྱུ་སྔོན་སོང་སྒྲུབ་པའི་འབྲས་རྟགས་ཡང་དག རྒྱུ་ཆོས་རྗེས་དཔོག་གི་འབྲས་རྟགས་ཡང་དག རྒྱུ་ཡོད་ཙམ་སྒྲུབ་པའི་འབྲས་རྟགས་ཡང་དག རྒྱུའི་ཁྱད་པར་སྒྲུབ་པའི་འབྲས་རྟགས་ཡང་དག་གོ ། དང་པོ་ནི། དུ་བ་དང་ལྡན་པའི་ལ་ཆོས་ཅན།
མེ་ཡོད་དེ། དུ་བ་ཡོད་པའི་ཕྱིར། ཞེས་པའི་གཏན་ཚིགས་དེ་ཆོས་ཅན། ཁྱོད་གཏན་ཚིགས་ཡང་དག་ཏུ་མིན་པར་ཐལ། ཁྱོད་ལ་དང་པོ་སྒྲུབ་རྟགས་ཡིན་པའི་ཡིན་ཚུལ། གཉིས་པ་རྩོད་གཞིའི་སྟེང་དུ་ཞེ་འདོད་ཀྱི་བསྒྲུབ་ཆོས་རང་ལས་རྫས་གཞན་དུ་ཡིན་པའི་ཚུལ། གསུམ་པ་ཚུལ་གསུམ་ཚང་བའི་ཚང་ཚུལ་རྣམས་བཤད་དུ་མེད་པའི་ཕྱིར། མ་གྲུབ་ན། བཤད་དུ་མེད་པར་ཐལ། དང་པོ་སྒྲུབ་རྟགས་ཡང་དག་དེ་བཤད་དུ་མེད་པའི་ཕྱིར་ཟེར་ན།
རྟགས་མ་གྲུབ་ཅེས་པ་ལ། ཡོད་པར་ཐལ་ཟེར་ན། འདོད་དེ། རྩོད་གཞི་དུ་ལྡན་ལའི་སྟེང་དུ། སྒྲུབ་བྱེད་དུ་བའི་རྟགས་ཀྱིས་བསྒྲུབ་བྱའི་མེ་ཡོད་པར་སྒྲུབ་པའི་གཏན་ཚིགས་ཡིན་པས་ན་སྒྲུབ་རྟགས་ཡང་དག་ཡིན་པའི་ཚུལ་ནི་དེ་ལྟར་དུ་འཇོག གཉིས་པ་ཞོག་དང་ཟེར་ན། རྩོད་གཞི་དུ་ལྡན་ལའི་སྟེང་དུ་ཞེ་འདོད་ཀྱི་བསྒྲུབ་བྱའི་མེ་དང་དུ་བ་རང་ལས་རྫས་གཞན་དུ་ལྡན་པས་ན་དེ་གཉིས་རྫས་ཐ་དད་དུ་སྒྲུབ་པའི་ཚུལ་ཡང་དེ་ལྟར་དུ་འཇོག གསུམ་པ་ཞོག་དང་ཟེར་ན། དེ་ལ་དང་པོ་ཕྱོགས་ཆོས་ཀྱི་ཚུལ་ནི། དུ་བ་དང་ལྡན་པའི་ལ་ཡིན་པས་དུ་བ་ལ་ལ་མི་ལྡན་རྣམ་གཅོད་དུ་གྲུབ་པས་ན།
ཚུལ་དང་པོ་ཕྱོགས་ཆོས་ཀྱི་ཚུལ་ཚང་། གཉིས་པ་མཐུན་དཔེ་རྣམ་དག་གི་སྟེང་དུ་རྗེས་འགྲོའི་ཚུལ་ནི། དཔེ་དུ་ལྡན་ཚང་མང་གི་སྟེང་དུ་དུ་བ་ཡོད་ན་མེ་ཡོད་པས་ཁྱབ་ལ་རྗེས་འགྲོའི་ཚུལ་ཚང་། གསུམ་པ་མི་མཐུན་པའི་དཔེ་ནི། མཚན་དུས་མེ་མེད་ཀྱི་རྒྱ་མཚོའི་སྟེང་དུ་མེ་མེད་ན་དུ་བ་མེད་པས་ཁྱབ་པ་ལྡོག་ཚུལ་ཏེ་ཚུལ་གསུམ་ཚང་བའི་ཚང་ཚུལ་ཀྱང་དེ་ལྟར་དུ་འཇོག ཁོ་ན་རེ། རྒྱུ་དངོས་སྒྲུབ་ཀྱི་འབྲས་རྟགས་ཡང་དག་མ་ཡིན་པར་ཐལ། འབྲས་རྟགས་ཡིན་པའི་ཚུལ་བཤད་དུ་མེད་པའི་ཕྱིར་ཟེར་ན། མ་གྲུབ་སྟེ། མེ་འབྲས་དུ་བ་རྟགས་སུ་བཀོད་པའི་འབྲས་རྟགས་ཡང་དག་ཡིན་པའི་ཕྱིར་ན་འབྲས་རྟགས་ཡིན་པའི་ཚུལ་ཡང་དེ་ལྟར་དུ་འཇོག
ཡང་། མཐུན་ཕྱོགས་ལ་རྣམ་གཉིས་སུ་འཇུག་པའི་རྒྱུ་མཚན་བཤད་དུ་མེད་པར་ཐལ་ཟེར་ན། ཡོད་དེ། དཔེར་ན་ལྕགས་ཕུང་མེ་འབར་མ་ལྟ་བུ་ལ་འཇོག་པའི་ཕྱིར། རྟགས་མ་གྲུབ་ཟེར་ན། གྲུབ་སྟེ། དེ་དང་པོ་ཤེས་འདོད་ཆོས་ཅན་དང་མི་ལྡན་ཏེ། དུ་ལྡན་གྱི་ལ་མ་ཡིན་པའི་ཕྱིར། གཉིས་པ་རྟགས་སུ་གཟུང་བྱ་དང་མི་ལྡན་ཏེ། དུ་བ་མ་ཡིན་པའི་ཕྱིར།
གསུམ་པ་བསྒྲུབ་བྱའི་ཆོས་དང་ལྡན་ཏེ། ལྕགས་ཕུང་མེ་འབར་མ་དེ་མེ་ལས་རྫས་གཞན་མ་ཡིན་པའི་ཕྱིར་དང་། དཔེ་ཅིག་ཤོས་རྗེས་ཁྱབ་ཀྱིས་གྲུབ་པས་ན་མཐུན་ཕྱོགས་ལ་རྣམ་གཉིས་སུ་འཇུག་པའི་རྒྱུ་མཚན་ཀྱང་དེ་ལྟར་དུ་འཇོག ཡང་མེད་ན་མི་འབྱུང་གི་འབྲེལ་པ་གྲུབ་པའི་རྒྱུ་མཚན་དེ་བཤད་དུ་མེད་པར་ཐལ་ཟེར་ན། ཡོད་དེ། མེ་མེད་ན་དུ་བ་མི་འབྱུང་ལ། མེ་ཡོད་ན་དུ་བ་ཡོད་པའི་ཕྱིར་ན་འབྲེལ་པ་གྲུབ་པའི་རྒྱུ་མཚན་ཀྱང་དེ་ལྟར་དུ་འཇོག དེ་ལྟར་ཡིན་པའི་ཤེས་བྱེད་ནི། རྣམ་འགྲེལ་ལས། དེའི་ཚེ་གོ་བྱེད་རྗེས་འགྲོ་བ། །
སྤྱི་ཡི་ངོ་བོ་ཉིད་དུ་རྟོགས། ། དེས་ན་ལྐོག་གྱུར་དོན་ཐམས་ཅད། ། ཁྱད་པར་དུ་ནི་རྟོགས་མི་འགྱུར། ། ཞེས་གསུངས་པའི་ཕྱིར། གཉིས་པ་རྒྱུ་སྔོན་སོང་སྒྲུབ་པའི་འབྲས་རྟགས་ཡང་དག་ནི། བར་སྣང་གི་དུ་བ་སྔོ་ལོང་པོ་དེ་ཆོས་ཅན། རྒྱུ་མེ་སྔོན་སོང་ཅན་ཡིན་ཏེ། དུ་བ་ཡིན་པའི་ཕྱིར། ཞེས་པའི་གཏན་ཚིགས་དེ་ཆོས་ཅན། ཁྱོད་སྒྲུབ་རྟགས་ཡིན་ཏེ།
རྩོད་གཞི་བར་སྣང་གི་དུ་བ་སྔོ་ལོང་མའི་སྟེང་དུ་སྒྲུབ་བྱེད་དུ་བའི་རྟགས་ཀྱིས་བསྒྲུབ་བྱ་མེ་སྔོན་སོང་ཅན་སྒྲུབ་པའི་གཏན་ཚིགས་ཡིན་པའི་ཕྱིར། ཞེ་འདོད་ཀྱི་བསྒྲུབ་ཆོས་རང་ལས་གཞན་ཡིན་ཏེ། རྩོད་གཞི་བར་སྣང་གི་དུ་བ་སྔོ་ལོང་མའི་སྟེང་དུ་མེ་དང་དུ་བ་རྫས་ཐ་དད་པར་གྲུབ་པའི་ཕྱིར། ཚུལ་གསུམ་ཚང་བའང་ཡིན་ཏེ། དང་པོ་བར་སྣང་གི་དུ་བ་སྔོ་ལོང་ཅན་དེ་དུ་བ་ཡིན་པས་ན་ཕྱོགས་ཆོས་ཀྱི་ཚུལ་ཚང་། གཉིས་པ་དཔེ་ཁང་ཐོག་གི་དུ་བའི་སྟེང་དུ་དུ་བ་ཡོད་ན་མེ་སྔོན་སོང་ཅན་ཡིན་པས་ཁྱབ་པ་རྗེས་འགྲོའི་ཚུལ་ཚང་། གསུམ་པ་དཔེ་རྒྱ་མཚོའི་སྟེང་དུ་མེ་མེད་ན་དུ་བ་མེད་པས་ཁྱབ་པའི་ལྡོག་ཚུལ་ཚང་བའི་ཕྱིར། འབྲས་རྟགས་ཡིན་ཏེ། མེ་འབྲས་དུ་བ་རྟགས་སུ་བཀོད་པ་ཡིན་པའི་ཕྱིར། མེད་ན་མི་འབྱུང་གི་འབྲེལ་པའང་གྲུབ་སྟེ།
མེ་མེད་ན་དུ་བ་མི་འབྱུང་ལ། ཡོད་ན་འབྱུང་བའི་ཕྱིར་རོ། ། མཐུན་ཕྱོགས་ལ་རྣམ་གཉིས་སུའང་འཇུག་སྟེ། མེ་འདས་ཀྱི་ཐལ་བ་ལྟ་བུ་ལ་འཇོག་པའི་ཕྱིར། གྲུབ་སྟེ། དེ་ཤེས་འདོད་ཆོས་ཅན་དང་རྟགས་སུ་གཟུང་བྱ་གཉིས་ཀ་དང་མི་ལྡན་པའི་ཕྱིར། བསྒྲུབ་བྱའི་ཆོས་དང་ལྡན་ཏེ། མེ་འདས་ཀྱི་ཐལ་བ་དེ། མེ་སྔོན་སོང་ཅན་ལས་གཞན་མ་ཡིན་པའི་ཕྱིར་དང་། དཔེ་ཅིག་ཤོས་རྗེས་ཁྱབ་ཀྱིས་གྲུབ་པའི་ཕྱིར།
འདིའི་ཤེས་བྱེད་ནི། རྣམ་འགྲེལ་ལས། སྔར་ཡོད་པ་ཡི་ཤེས་པ་ནི། ། རྩལ་མ་ཐག་བྱུང་ངེས་མིན་ཏེ། ། སྒྲིབ་བྱེད་དབང་པོའི་སྒྲ་ལ་དེ། ། རྣམ་ཀུན་ཉིད་སྦྱོར་མིན་ཕྱིར་རོ། ། གསུམ་པ་རྒྱུ་ཆོས་རྗེས་དཔོག་གི་འབྲས་རྟགས་ཡང་དག་ནི། ཁ་ནང་གི་བུ་རམ་གོང་བུའི་སྟེང་དུ་ཆོས་ཅན། བུར་གཟུགས་ད་ལྟ་བ་ཡོད་དེ། བུར་རོ་ད་ལྟ་བ་ཡོད་པའི་ཕྱིར།
ཞེས་པའི་གཏན་ཚིགས་དེ་ཆོས་ཅན། སྒྲུབ་རྟགས་ཡིན་ཏེ། རྩོད་གཞི་ཁ་ནང་གི་བུ་རམ་གོང་བུའི་སྟེང་དུ། སྒྲུབ་བྱེད་བུར་རོ་ད་ལྟ་བས། བསྒྲུབ་ཆོས་བུར་གཟུགས་ད་ལྟ་བར་སྒྲུབ་པའི་སྒྲུབ་རྟགས་ཡང་དག་ཡིན་པའི་ཕྱིར། རང་ལས་རྫས་གཞན་ཡིན་ཏེ། རྩོད་གཞིའི་སྟེང་དུ་བུར་རོ་དང་བུར་གཟུགས་གཉིས་རྫས་གཞན་དུ་ལྡན་པའི་ཕྱིར། ཚུལ་གསུམ་ཚང་སྟེ། ཤེས་འདོད་ཆོས་ཅན་གྱི་སྟེང་དུ་བུར་རོ་ལྡན་པས་ན་ཕྱོགས་ཆོས་ཀྱི་ཚུལ་ཚང་། དཔེ་བུ་རམ་བཏང་རྩེའི་སྟེང་དུ་བུར་རོ་ཡོད་ན་བུར་གཟུགས་ཡོད་པས་ཁྱབ་པ་རྗེས་འགྲོའི་ཚུལ་ཚང་།
དཔེ་ཁྱི་མགོ་རྡོ་རིའི་སྟེང་དུ་བུར་གཟུགས་མེད་ན་བུར་རོ་མེད་པས་ཁྱབ་པས་ལྡོག་ཚུལ་ཚང་བའི་ཕྱིར། འབྲས་རྟགས་ཡིན་ཏེ། བུར་གཟུགས་ཀྱི་འབྲས་བུ་བུར་རོ་རྟགས་སུ་བཀོད་པའི་ཕྱིར་མཐུན་ཕྱོགས་ལ་ཁྱབ་བྱེད་དུ་འཇུག་སྟེ། རོ་དང་བྲལ་བའི་བུར་གཟུགས་ཡོད་པའི་མཐུན་དཔེ་མེད་པའི་ཕྱིར་རོ། ། དེ་བྱུང་འབྲེལ་ཡང་གྲུབ་སྟེ། བུར་གཟུགས་ད་ལྟ་བ་མེད་ན་བུར་རོ་ད་ལྟ་བ་མེད་ཅིང་། ཡོད་ན་ཡོད་པའི་ཕྱིར། ཤེས་བྱེད་ནི། རྣམ་འགྲེལ་ལས། ཚོགས་པ་གཅིག་ལ་རགས་ལུས་པའི། །
གཟུགས་ལ་སོགས་པ་རོས་རྟོགས་པ། ། རྒྱུ་ཆོས་རྗེས་སུ་དཔོག་པ་སྟེ། ། དུ་བའི་བུད་ཤིང་འགྱུར་བ་བཞིན། ། ཞེས་གསུངས་པའི་ཕྱིར། བཞི་པ་རྒྱུ་ཡོད་ཙམ་སྒྲུབ་པའི་འབྲས་རྟགས་ཡང་དག་ནི། སྡུག་བསྔལ་བདེན་པ་ཆོས་ཅན། རྒྱུ་དང་བཅས་པ་ཡིན་ཏེ། རེས་འགའ་སྐྱེ་བ་ཡིན་པའི་ཕྱིར། ཞེས་པའི་གཏན་ཚིགས་དེ་ཆོས་ཅན། སྒྲུབ་རྟགས་ཡིན་ཏེ།
རྩོད་གཞི་སྡུག་བསྔལ་བདེན་པའི་སྟེང་དུ་སྒྲུབ་བྱེད་རེས་འགའ་སྐྱེ་བས། བསྒྲུབ་ཆོས་རྒྱུ་ཡོད་ཙམ་སྒྲུབ་པའི་སྒྲུབ་རྟགས་ཡང་དག་ཡིན་པའི་ཕྱིར། རང་ལས་རྫས་གཞན་ཡིན་ཏེ། རྩོད་གཞིའི་སྟེང་དུ་རེས་འགའ་སྐྱེ་བ་དང་། རྒྱུ་དང་བཅས་པ་གཉིས་རྫས་གཞན་དུ་ལྡན་པའི་ཕྱིར། ཚུལ་གསུམ་ཚང་སྟེ། ཤེས་འདོད་ཆོས་ཅན་གྱི་སྟེང་དུ་རེས་འགའ་སྐྱེ་བ་ལྡན་པས་ན་ཕྱོགས་ཆོས་ཀྱི་ཚུལ་ཚང་། དཔེ་ཀུན་འབྱུང་བདེན་པའི་སྟེང་དུ་རེས་འགའ་སྐྱེ་བ་ཡིན་ན་རྒྱུ་དང་བཅས་པ་ཡིན་པས་ཁྱབ་པ་རྗེས་འགྲོའི་ཚུལ་ཚང་། དཔེ་ནམ་མཁའི་མེ་ཏོག་གི་སྟེང་དུ་རྒྱུ་དང་བཅས་པ་མ་ཡིན་ན་རེས་འགའ་སྐྱེ་བ་མ་ཡིན་པས་ཁྱབ་པའི་ལྡོག་ཚུལ་ཚང་བའི་ཕྱིར། འབྲས་རྟགས་ཡིན་ཏེ།
རྒྱུ་དང་བཅས་པའི་འབྲས་བུ་རེས་འགའ་སྐྱེ་བ་རྟགས་སུ་བཀོད་པའི་ཕྱིར། མཐུན་ཕྱོགས་ལ་རྣམ་གཉིས་སུ་འཇུག་སྟེ། དཔེ་མར་མེ་སྐད་ཅིག་ཐ་མ་ལྟ་བུ་ལ་འཇོག་པའི་ཕྱིར། གྲུབ་སྟེ། དེ་ཤེས་འདོད་ཆོས་ཅན་དང་། རྟགས་སུ་གཟུང་བྱ་གཉིས་ཀ་དང་མི་ལྡན་པའི་ཕྱིར། བསྒྲུབ་བྱའི་ཆོས་དང་ལྡན་ཏེ། སྐད་ཅིག་ཐ་མ་དེ་རྒྱུ་དང་བཅས་པ་ཡིན་པའི་ཕྱིར་ཏེ། སྐད་ཅིག་སྔ་མའི་རྒྱུ་དང་ལྡན་པའི་ཕྱིར་དང་། དཔེ་ཅིག་ཤོས་རྗེས་ཁྱབ་ཀྱིས་གྲུབ་པའི་ཕྱིར།
དེ་བྱུང་འབྲེལ་ཡང་གྲུབ་སྟེ། རྒྱུ་དང་བཅས་པ་མེད་ན་རེས་འགའ་སྐྱེ་བ་མེད་ཅིང་། ཡོད་ན་ཡོད་པའི་ཕྱིར། ཤེས་བྱེད་ནི། རྣམ་འགྲེལ་ལས། རེས་འགའ་བ་ཉིད་ཡིན་པས་ན། ། སྡུག་བསྔལ་འདི་རྒྱུ་བཅས་པ་ཡིན། ། ཞེས་གསུངས་པའི་ཕྱིར། ལྔ་པ་རྒྱུའི་ཁྱད་པར་སྒྲུབ་པའི་འབྲས་རྟགས་ཡང་དག་ནི། དབང་པོའི་མངོན་སུམ་ཆོས་ཅན།
དབང་ཡིད་ལས་གཞན་པའི་རང་གི་དམིགས་རྐྱེན་ཡོད་དེ། དབང་ཡིད་ལས་གཞན་པའི་དམིགས་རྐྱེན་དེ་མེད་ན་མི་སྐྱེ་བ་དང་། རེས་འགའ་སྐྱེ་བའི་གཞི་མཐུན་ཡིན་པའི་ཕྱིར། ཞེས་པའི་གཏན་ཚིགས་དེ་ཆོས་ཅན། སྒྲུབ་རྟགས་ཡིན་ཏེ། རྩོད་གཞི་དབང་པོའི་མངོན་སུམ་སྟེང་དུ་སྒྲུབ་བྱེད་དབང་ཡིད་ལས་གཞན་པའི་དམིགས་རྐྱེན་མེད་ན་མི་སྐྱེ་བ་དང་། རེས་འགའ་སྐྱེ་བའི་གཞི་མཐུན་ཡིན་པས་བསྒྲུབ་ཆོས་དབང་ཡིད་ལས་གཞན་པའི་རང་གི་དམིགས་རྐྱེན་ཡོད་པར་སྒྲུབ་པའི་གཏན་ཚིགས་ཡིན་པའི་ཕྱིར། རང་ལས་རྫས་གཞན་ཡིན་ཏེ། རྩོད་གཞིའི་སྟེང་དུ་དབང་ཡིད་ལས་གཞན་པའི་དམིགས་རྐྱེན་མེད་ན་མི་སྐྱེ་བ་དང་། རེས་འགའ་སྐྱེ་བའི་གཞི་མཐུན་ཡིན་པ་དང་།
དབང་ཡིད་ལས་གཞན་པའི་རང་གི་དམིགས་རྐྱེན་ཡོད་པ་གཉིས་རྫས་གཞན་དུ་ལྡན་པའི་ཕྱིར། ཚུལ་གསུམ་ཚང་སྟེ། ཤེས་འདོད་ཆོས་ཅན་གྱི་སྟེང་དུ་དབང་ཡིད་ལས་གཞན་པའི་དམིགས་ཅན་མེད་ན་མི་སྐྱེ་བ་དང་། རེས་འགའ་སྐྱེ་བའི་གཞི་མཐུན་ཡིན་པ་ལྡན་པས་ན་ཕྱོགས་ཆོས་ཀྱི་ཚུལ་ཚང་། དེ་དག་ཡིད་ཤེས་མངོན་སུམ་གྱི་སྟེང་དུ་དབང་ཡིད་ལས་གཞན་པའི་དམིགས་རྐྱེན་མེད་ན་མི་སྐྱེ་བ་དང་། རེས་འགའ་སྐྱེ་བའི་གཞི་མཐུན་ཡིན་ན་དབང་ཡིད་ལས་གཞན་པའི་དམིགས་རྐྱེན་ཡོད་པས་ཁྱབ་པ་རྗེས་འགྲོའི་ཚུལ་ཚང་། དཔེ་རི་བོང་རྭའི་སྟེང་དུ་དབང་ཡིད་ལས་གཞན་པའི་དམིགས་རྐྱེན་ཡོད་པ་མ་ཡིན་ན། དབང་ཡིད་ལས་གཞན་པའི་དམིགས་རྐྱེན་མེད་ན་མི་སྐྱེ་བ་དང་། རེས་འགའ་སྐྱེ་བའི་གཞི་མཐུན་མ་ཡིན་པས་ཁྱབ་པའི་ལྡོག་ཚུལ་ཚང་བའི་ཕྱིར། འབྲས་རྟགས་ཡིན་ཏེ།
དབང་ཡིད་ལས་གཞན་པའི་རང་གི་དམིགས་རྐྱེན་ཡོད་པའི་འབྲས་བུ་དབང་ཡིད་ལས་གཞན་པའི་དམིགས་རྐྱེན་མེད་ན་མི་སྐྱེ་བ་དང་། རེས་འགའ་སྐྱེ་བའི་གཞི་མཐུན་ཡིན་པ་རྟགས་སུ་བཀོད་པའི་ཕྱིར། མཐུན་ཕྱོགས་ལ་རྣམ་གཉིས་སུ་འཇུག་སྟེ། དཔེ་རྣལ་འབྱོར་མངོན་སུམ་ལྟ་བུ་ལ་འཇོག་པའི་ཕྱིར། གྲུབ་སྟེ་དཔེ་རྣལ་འབྱོར་མངོན་སུམ་དེ། ཤེས་འདོད་ཆོས་ཅན་དང་མི་ལྡན་ཏེ། དབང་པོའི་མངོན་སུམ་མ་ཡིན་པའི་ཕྱིར། རྟགས་སུ་གཟུང་བྱ་དང་མི་ལྡན་ཏེ། དེ་དབང་ཡིད་ལས་གཞན་པའི་དམིགས་རྐྱེན་མེད་ན་མི་སྐྱེ་བ་དང་། རེས་འགའ་སྐྱེ་བའི་གཞི་མཐུན་མ་ཡིན་པའི་ཕྱིར།
གྲུབ་སྟེ། དེ་ཆོས་ཉིད་མངོན་སུམ་རྟོགས་པའི་ཤེས་རབ་ཡིན་པའི་ཕྱིར། བསྒྲུབ་བྱའི་ཆོས་དང་ལྡན་ཏེ། རྣལ་འབྱོར་མངོན་སུམ་དེ་དབང་ཡིད་ལས་གཞན་པའི་དམིགས་རྐྱེན་ཡོད་པའི་ཕྱིར་དང་། དཔེ་ཅིག་ཤོས་རྗེས་ཁྱབ་ཀྱིས་གྲུབ་པའི་ཕྱིར། དེ་བྱུང་འབྲེལ་ཡང་གྲུབ་སྟེ། དབང་ཡིད་ལས་གཞན་པའི་རང་གི་དམིགས་རྐྱེན་མེད་ན་དབང་ཡིད་ལས་གཞན་པའི་དམིགས་རྐྱེན་དེ་མེད་ན་མི་སྐྱེ་བ་དང་རེས་འགའ་སྐྱེ་བའི་གཞི་མཐུན་མེད་ཅིང་། ཡོད་ན་ཡོད་པའི་ཕྱིར་རོ། ། ཤེས་བྱེད་ནི། རྣམ་འགྲེལ་ལས།
རྒྱུ་གཞན་དག་ནི་ཡོད་ན་ཡང་། ། དབང་པོའི་བློ་ནི་མེད་པའི་ཕྱིར། ། ཐ་དད་དུ་ནི་རྗེས་དཔོག་འགྱུར། ། ཞེས་གསུངས་པའི་ཕྱིར། གཉིས་པ་རང་བཞིན་གྱི་སྒྲུབ་རྟགས་ཡང་དག་ལ། མཚན་ཉིད་དང་། དབྱེ་བ་གཉིས་ལས། དང་པོ་ནི། སྒྲུབ་རྟགས་ཡང་དག་གང་ཞིག རྩོད་གཞིའི་སྟེང་དུ་ཞེ་འདོད་ཀྱི་བསྒྲུབ་ཆོས་རང་དང་ངོ་བོ་དབྱེར་མེད་དུ་སྒྲུབ་པ་ལ་ཚུལ་གསུམ་ཚང་བའི་གཏན་ཚིགས་དེ་རང་བཞིན་གྱི་རྟགས་ཡང་དག་གི་མཚན་ཉིད་ཡིན་ཏེ།
རྣམ་འགྲེལ་ལས། རང་གི་ངོ་བོ་ཡོད་ཙམ་དང་། ། འབྲེལ་པ་ཅན་གྱི་ངོ་བོ་ཡང་། ། ཞེས་དང་། རིགས་གཏེར་ལས། ཡིན་པ་སྒྲུབ་ལ་ཚུལ་གསུམ་ཚང་། ། ངོ་བོ་དབྱེར་མེད་རང་བཞིན་རྟགས། ། ཞེས་གསུངས་པའི་ཕྱིར། གཉིས་པ་དབྱེ་བ་ལ། ཁྱད་པར་ལ་ལྟོས་པའི་རང་བཞིན་གྱི་རྟགས་ཡང་དག་དང་།
ཁྱད་པར་ལ་མི་ལྟོས་པའི་རང་བཞིན་གྱི་རྟགས་ཡང་དག་གཉིས་སུ་ཡོད་དེ། རྣམ་འགྲེལ་ལས། རང་བཞིན་ཁྱད་པར་བྱེ་བྲག་ལ། ། ལྟོས་པའམ་འོན་ཏེ་འབའ་ཞིག་པ། ། ཞེས་གསུངས་པའི་ཕྱིར། འདིར་ཁྱད་པར་ལ་ལྟོས་མི་ལྟོས་ཀྱི་དོན་ནི། རང་རྗོད་བྱེད་ཀྱི་སྒྲས། རང་གི་རྒྱུ་རྐྱེན་ལ་ལྟོས་མི་ལྟོས་འཕངས་མ་འཕངས་ཀྱི་ཁྱད་པར་རོ། ། དང་པོ་ལ། རང་གི་ཆོས་ཀྱི་བྱེ་བྲག་ལ་ལྟོས་པ་དང་།
འབྲེལ་པ་གཞན་གྱི་ཆོས་ཀྱི་བྱེ་བྲག་ལ་ལྟོས་པའི་རང་བཞིན་གྱི་རྟགས་ཡང་དག་གཉིས། དང་པོ་ལའང་། ལྟོས་པ་དངོས་སུ་བརྗོད་པ་དང་། ལྟོས་པ་ཁོང་ནས་བརྗོད་པ་གཉིས་ལས། དང་པོ་ནི། དུང་སྒྲ་ཆོས་ཅན། མི་རྟག་སྟེ། སྐྱེས་བུའི་རྩོལ་བྱུང་ཡིན་པའི་ཕྱིར། ཞེས་པའི་གཏན་ཚིགས་དེ་ཆོས་ཅན། སྒྲུབ་རྟགས་ཡིན་ཏེ།
རྩོད་གཞི་དུང་སྒྲའི་སྟེང་དུ་བསྒྲུབ་ཆོས་མི་རྟག་པར་རང་བཞིན་ཅན་སྒྲུབ་པ་ལ། སྒྲུབ་བྱེད་རང་བཞིན་རྩོལ་བྱུང་རྟགས་སུ་བཀོད་པའི་སྒྲུབ་རྟགས་ཡང་དག་ཡིན་པའི་ཕྱིར། རང་གི་ཆོས་ཀྱི་བྱེ་བྲག་ལ་ལྟོས་པའི་རང་བཞིན་གྱི་གཏན་ཚིགས་ཀྱང་ཡིན་ཏེ། རང་དུང་གི་སྒྲའི་བསྒྲུབ་ཆོས་མི་རྟག་པ་དེ། རང་བཞིན་ཅན་ཡིན་ལ། དེའི་བྱེ་བྲག་གམ་རང་བཞིན་ནི་རྩོལ་བྱུང་ཡིན་པས་དུང་སྒྲ་རྩོལ་བྱུང་ལ་ལྟོས་པའི་ཕྱིར། ལྟོས་པ་དངོས་སུ་བརྗོད་པའང་ཡིན་ཏེ། དུང་སྒྲ་མི་རྟག་སྟེ། རྩོལ་བ་ལས་བྱུང་ཞེས་ལྟོས་པ་ཚིག་གིས་ཟིན་པའི་ཕྱིར། རང་དང་ངོ་བོ་དབྱེར་མེད་ཀྱི་གཏན་ཚིགས་ཀྱང་ཡིན་ཏེ།
དུང་སྒྲའི་སྟེང་དུ་མི་རྟག་པ་དང་རྩོལ་བྱུང་གཉིས་ངོ་བོ་དབྱེར་མེད་དུ་ལྡན་པའི་ཕྱིར། གྲུབ་སྟེ། དུང་གི་སྒྲ་མི་རྟག་པ་ཡིན་ལ། དེ་ཡང་རྩོལ་བྱུང་ཡིན་པས་དེ་གསུམ་དོན་གཅིག་ཏུ་ངེས་པའི་ཕྱིར། ཚུལ་གསུམ་ཚང་སྟེ། ཤེས་འདོད་ཆོས་ཅན་གྱི་སྟེང་དུ་རྩོལ་བྱུང་ལྡན་པས་ན་ཕྱོགས་ཆོས་ཀྱི་ཚུལ་ཚང་། དཔེ་རྒྱུད་མངས་ཀྱི་སྟེང་དུ་རྩོལ་བྱུང་ཡིན་ན་མི་རྟག་པ་ཡིན་པས་ཁྱབ་པ་རྗེས་འགྲོའི་ཚུལ་ཚང་། དཔེ་ནམ་མཁའི་སྟེང་དུ་མི་རྟག་པ་མ་ཡིན་ན་རྩོལ་བྱུང་མ་ཡིན་པས་ཁྱབ་པའི་ལྡོག་ཚུལ་ཚང་བའི་ཕྱིར། དེ་བྱུང་འབྲེལ་ཡང་གྲུབ་སྟེ། མི་རྟག་པ་མེད་ན་རྩོལ་བྱུང་མེད་ཅིང་།
ཡོད་ན་ཡོད་པའི་ཕྱིར། མཐུན་ཕྱོགས་ལ་རྣམ་གཉིས་སུ་འཇུག་སྟེ། མར་མེ་སྐད་ཅིག་ཐ་མ་ལྟ་བུ་ལ་འཇོག་པའི་ཕྱིར། གྲུབ་སྟེ། དེ་ཤེས་འདོད་ཆོས་ཅན་དང་། རྟགས་སུ་གཟུང་བྱ་གཉིས་ཀ་དང་མི་ལྡན་པའི་ཕྱིར། བསྒྲུབ་བྱའི་ཆོས་དང་ལྡན་ཏེ། མི་རྟག་པ་ཡིན་པའི་ཕྱིར་དང་། དཔེ་ཅིག་ཤོས་རྗེས་ཁྱབ་ཀྱིས་ཀྱང་གྲུབ་པའི་ཕྱིར། གཉིས་པ་ལྟོས་པ་ཁོང་ན་ཡོད་པ་ནི།
སྒྲ་ཆོས་ཅན། མི་རྟག་སྟེ། བྱས་པ་ཡིན་པའི་ཕྱིར། ཞེས་པའི་གཏན་ཚིགས་དེའི་རྒྱུ་མཚན་བཤད་མ་ཐག་པ་ལྟར་ལ། མི་འདྲ་བའི་ཁྱད་པར་ནི། ལྟོས་པ་ཁོང་ན་ཡོད་པ་ཡིན་ཏེ། བྱས་པའི་ཁོང་ན་རྩོལ་བ་ཤུགས་ཀྱིས་གྲུབ་པའི་ཕྱིར་དང་། འདི་མཐུན་ཕྱོགས་ལ་ཁྱབ་བྱེད་དུ་འཇུག་སྟེ། མཐུན་དཔེ་བུམ་པས་མཚོན་ནས་མཐུན་ཕྱོགས་མཐའ་དག་ལ་བྱས་ན་མི་རྟགས་པའི་ཁྱབ་འབྲེལ་འཇུག་པའི་ཕྱིར། གཉིས་པ་འབྲེལ་པ་གཞན་གྱི་ཆོས་ཀྱི་བྱེ་བྲག་ལ་ལྟོས་པའི་རང་བཞིན་གྱི་རྟགས་ཡང་དག་ནི།
སྒྲ་ཆོས་ཅན། མི་རྟག་སྟེ། སྐྱེ་ལྡན་ཡིན་པའི་ཕྱིར། ཞེས་པའི་གཏན་ཚིགས་དེ་ཆོས་ཅན། སྒྲུབ་རྟགས་ཡིན་ཏེ། རྩོད་གཞི་སྒྲའི་སྟེང་དུ་བསྒྲུབ་ཆོས་མི་རྟག་པ་སྒྲུབ་པ་ལ། སྒྲུབ་བྱེད་སྐྱེ་ལྡན་རྟགས་སུ་བཀོད་པའི་སྒྲུབ་རྟགས་ཡང་དག་ཡིན་པའི་ཕྱིར། འབྲེལ་པ་གཞན་གྱི་ཆོས་ཀྱི་བྱེ་བྲག་ལ་ལྟོས་པ་ཡིན་ཏེ། སྐྱེ་ལྡན་མི་རྟག་པ་དང་འབྲེལ་པས་ན་འབྲེལ་པ། སྐྱེ་ལྡན་དེ་སྒྲ་རང་གི་རྒྱུའི་ཆོས་དང་།
རྐྱེན་གང་ཡང་མ་ཡིན་པས་གཞན་གྱི་ཆོས་ཀྱི་བྱེ་བྲག་ཡིན་ལ། དེ་ལ་སྒྲ་ལྟོས་པས་ན་གཞན་གྱི་ཆོས་ཀྱི་བྱེ་བྲག་ལ་ལྟོས་པ་ཞེས་བྱ་སྟེ། སྐྱེ་ལྡན་ཡོད་པས་སྒྲ་ཡང་ཡོད་ལ། མེད་ན་མེད་པའི་ལྟོས་ཆོས་གྲུབ་པའི་ཕྱིར་དང་། བྱེ་བྲག་གི་དོན་ཀྱང་གཞན་གྱི་ཆོས་སྐྱེ་ལྡན་དེའི་བྱེ་བྲག་ནི་སྐྱེ་ལྡན་གྱི་བྱེ་བྲག་སྟེ། སྒྲ་སྐྱེ་བ་དང་ལྡན་པའི་བྱེ་བྲག་ཞིག་ལ་ལྟོས་པའི་ཕྱིར། ངོ་བོ་དབྱེར་མེད་ཀྱི་གཏན་ཚིགས་ཀྱང་ཡིན་ཏེ། རྩོད་གཞི་སྒྲའི་སྟེང་དུ་རང་བཞིན་ཅན་མི་རྟག་པ་དང་། རང་བཞིན་སྐྱེ་ལྡན་ངོ་བོ་དབྱེར་མེད་དུ་ལྡན་པའི་ཕྱིར། གྲུབ་སྟེ།
སྒྲ་ནི་མི་རྟག་པ་ཡིན་ལ། དེ་ཡང་སྐྱེ་ལྡན་ཡིན་པས་དེ་གསུམ་དོན་གཅིག་ཏུ་ངེས་པའི་ཕྱིར། ཚུལ་གསུམ་ཚང་སྟེ། ཤེས་འདོད་ཆོས་ཅན་གྱི་སྟེང་དུ་སྐྱེ་ལྡན་གྲུབ་པས་ན་ཕྱོགས་ཆོས་ཀྱི་ཚུལ་ཚང་། དཔེ་ལྗོན་ཤིང་སྒྲའི་སྟེང་དུ་སྐྱེ་ལྡན་ཡིན་ན་མི་རྟག་པ་ཡིན་པས་ཁྱབ་པ་རྗེས་འགྲོའི་ཚུལ་ཚང་། དཔེ་མྱུར་འགྲོ་རྐང་པ་འབུམ་ལྡན་གྱི་སྟེང་དུ་མི་རྟག་པ་མ་ཡིན་ན། སྐྱེ་ལྡན་མ་ཡིན་པས་ཁྱབ་པའི་ལྡོག་ཚུལ་ཚང་བའི་ཕྱིར། དེ་བྱུང་འབྲེལ་ཡང་གྲུབ་སྟེ། མི་རྟག་པ་མེད་ན་སྐྱེ་ལྡན་མེད་ཅིང་། ཡོད་ན་ཡོད་པའི་ཕྱིར།
མཐུན་ཕྱོགས་མཐའ་དག་ལ་ཁྱབ་བྱེད་དུ་འཇུག་སྟེ། སྐྱེ་ལྡན་མིན་ལ་མི་རྟག་པ་ཡིན་པའི་ཆོས་འཇོག་རྒྱུ་མེད་པའི་ཕྱིར། ཡང་འབྲེལ་པ་གཞན་གྱི་ཆོས་ཀྱི་བྱེ་བྲག་ལ་མི་ལྟོས་པའི་རང་བཞིན་གྱི་རྟགས་ཡང་དག་ནི། སྒྲ་ཆོས་ཅན། མི་རྟག་སྟེ། དོན་ལ་གྲུབ་པའི་ཕྱིར། ཞེས་པའི་གཏན་ཚིགས་དེ་ཡང་ཕལ་ཆེར་བཤད་མ་ཐག་པ་ལྟར་ལ། དམིགས་བསལ་ནི། དེ་ཆོས་ཅན། འབྲེལ་པ་གཞན་གྱི་ཆོས་ཀྱི་བྱེ་བྲག་ལ་མི་ལྟོས་པའི་གཏན་ཚིགས་ཡིན་ཏེ།
དོན་ལ་གྲུབ་པའི་བྱེ་བྲག་ལྡན་མིན་འདུ་བྱེད་མི་རྟག་པ་དང་འབྲེལ་པས་འབྲེལ་པ། དེ་སྒྲ་རང་གི་རྒྱུའི་ཆོས་དང་། རྐྱེན་གང་ཡང་མ་ཡིན་པས་གཞན་གྱི་ཆོས་ཀྱི་བྱེ་བྲག་ཡིན་ལ། དེ་ལ་སྒྲ་མི་ལྟོས་པའི་ཕྱིར། མཐུན་ཕྱོགས་ལ་ཁྱབ་བྱེད་དུ་འཇུག་སྟེ། དོན་ལ་མ་གྲུབ་པའི་མི་རྟག་པ་མེད་པའི་ཕྱིར་རོ། ། གསུམ་པ་མ་དམིགས་པའི་རྟགས་ཡང་དག་བཤད་པ་ལ། མཚན་ཉིད་དང་། དབྱེ་བ་གཉིས་ལས། དང་པོ་དགག་རྟགས་སྤྱིའི་མཚན་ཉིད་ནི།
དགག་བྱ་འགོག་པ་ལ་ཚུལ་གསུམ་ཚང་བའི་གཏན་ཚིགས་དེ་དགག་རྟགས་ཡང་དག་གི་མཚན་ཉིད་ཡིན་ཏེ། རིགས་གཏེར་ལས། དགག་བྱ་འགོག་ལ་ཚུལ་གསུམ་ཚང་། ། ཞེས་གསུངས་པའི་ཕྱིར། གཉིས་པ་དབྱེ་བ་ལ། མི་སྣང་བ་མ་དམིགས་པའི་རྟགས་ཡང་དག་དང་། སྣང་རུང་མ་དམིགས་པའི་རྟགས་ཡང་དག་གཉིས། དང་པོའི་མཚན་ཉིད་ནི། དགག་རྟགས་ཡང་དག་གང་ཞིག རྩོད་གཞིའི་སྟེང་དུ་དགག་བྱའི་ཆོས་མེད་ངེས་སུ་སྒྲུབ་མི་ནུས་ཤིང་།
ཡོད་ངེས་འགོག་པ་ལ་ཚུལ་གསུམ་ཚང་བའི་གཏན་ཚིགས་དེ་མི་སྣང་བ་མ་དམིགས་པའི་རྟགས་ཡང་དག་གི་མཚན་ཉིད་ཡིན་ཏེ། ཚད་མ་རྣམས་ནི་མི་འཇུག་པ། ། མེད་ལ་མི་འཇུག་འབྲས་བུ་ཅན། ། ཞེས་དང་། རང་བཞིན་ཤེས་བྱེད་མི་ཤེས་ལ། ། རིགས་པ་འདི་ནི་བརྗོད་པ་ཡིན། ། ཞེས་གསུངས་པའི་ཕྱིར། དེ་ལ་དབྱེ་ན། ཡུལ་གྱིས་བསྐལ་པ། དུས་ཀྱིས་བསྐལ་པ།
རང་བཞིན་གྱིས་བསྐལ་པའི་མི་སྣང་མ་དམིགས་པའི་རྟགས་ཡང་དག་དང་གསུམ་ཡོད་དེ། རྣམ་ངེས་ལས། བསྐལ་པའི་གནས་ནི་རྣམ་པ་གསུམ། ། ཞེས་གསུངས་པའི་ཕྱིར། དེའི་དང་པོ་ནི། ལ་ཚུར་སྣང་གི་ཚུར་མཐོང་ཆོས་ཅན། ལ་ཕར་སྣང་གི་ཚུར་མཐོང་ཤིང་གཅོད་པའི་བྱ་བ་བྱེད་བཞིན་པའི་ངེས་ཤེས་དོན་མཐུན་མི་འཇུག་སྟེ། ལ་ཕར་སྣང་གི་ཚུར་མཐོང་ཤིང་གཅོད་པའི་བྱ་བ་བྱེད་བཞིན་པ་ཚད་མའི་སྟོབས་ཀྱིས་མ་དམིགས་པའི་ཕྱིར། ཞེས་པའི་གཏན་ཚིགས་དེ་ཆོས་ཅན། དགག་རྟགས་ཡིན་ཏེ།
རྩོད་གཞི་ལ་ཚུར་སྣང་ན་ཡོད་པའི་སྐྱེ་བོ་ཐ་མལ་པ་དེས། ལ་ཚུར་སྣང་ན་ཚུར་མཐོང་གི་ངོར། ལ་ཕར་སྣང་གི་སྐྱེས་བུས་ཤིང་གཅོད་པའི་བྱ་བ་བྱེད་བཞིན་པ་ལ་ངེས་ཤེས་འཇུག་པ་དགག་བྱའི་ཆོས་སུ་བྱས་ནས། དེ་འགོག་བྱེད་ཀྱི་རྟགས་ལ་ལ་ཚུར་སྣང་ཁོ་ནར་མཐོང་ཞིང་། ཕར་སྣང་ཚད་མས་མ་དམིགས་པ་བཀོད་པའི་ཕྱིར། ཚུར་ཕར་གྱི་ཁྱད་པར་ནི་མིག་ཤེས་འཇུག་མི་འཇུག་གོ ། དགག་བྱའི་ཆོས་མེད་ངེས་སུ་སྒྲུབ་མི་ནུས་ཏེ། ལ་ཕར་སྣང་རང་གིས་མ་མཐོང་བའི་ཕྱིར། ཡོད་ངེས་འགོག་ནུས་ཏེ། ལ་ཕར་སྣང་གི་ཤིང་གཅོད་པའི་བྱ་བ་བྱེད་བཞིན་པ་རང་གིས་ཚད་མས་མ་དམིགས་པའི་ཕྱིར།
ཚུལ་གསུམ་ཚང་སྟེ། ཤེས་འདོད་ཆོས་ཅན་གྱི་སྟེང་དུ་ལ་ཕར་སྣང་གི་ཚུར་མཐོང་ཤིང་གཅོད་པའི་བྱ་བ་བྱེད་བཞིན་པ་ཚད་མའི་སྟོབས་ཀྱིས་མ་དམིགས་པ་ལྡན་པས་ན་ཕྱོགས་ཆོས་ཀྱི་ཚུལ་ཚང་། དཔེ་ཚུར་སྣང་ལྷས་བྱིན་གྱི་སྟེང་དུ་ལ་ཕར་སྣང་གི་ཚུར་མཐོང་ཤིང་གཅོད་པའི་བྱ་བ་བྱེད་བཞིན་པ་ཚད་མའི་སྟོབས་ཀྱིས་མ་དམིགས་པ་ཡིན་ན། ལ་ཕར་སྣང་གི་ཚུར་མཐོང་ཤིང་གཅོད་པའི་བྱ་བ་བྱེད་བཞིན་པའི་ངེས་ཤེས་དོན་མཐུན་མི་འཇུག་པས་ཁྱབ་པ་རྗེས་འགྲོའི་ཚུལ་ཚང་། དཔེ་སྒྲིབ་གཉིས་དང་བྲལ་བའི་མཁྱེན་པའི་སྟེང་དུ་ལ་ཕར་སྣང་གི་ཚུར་མཐོང་ཤིང་གཅོད་པའི་བྱ་བ་བྱེད་བཞིན་པའི་ངེས་ཤེས་དོན་མཐུན་འཇུག་པ་ཡིན་ན། ལ་ཕར་སྣང་གི་ཚུར་མཐོང་ཤིང་གཅོད་པའི་བྱ་བ་བྱེད་པ་ཚད་མའི་སྟོབས་ཀྱིས་དམིགས་པས་ཁྱབ་པའི་ལྡོག་ཚུལ་ཚང་བའི་ཕྱིར། མཐུན་ཕྱོགས་ལ་ཁྱབ་བྱེད་དུ་འཇུག་སྟེ། ཚད་མའི་སྟོབས་ཀྱིས་མ་དམིགས་པ་མིན་ལ། ངེས་ཤེས་དོན་མཐུན་མི་འཇུག་པའི་མཐུན་དཔེ་མེད་པའི་ཕྱིར་རོ། ། དེ་བྱུང་འབྲེལ་ཡང་གྲུབ་སྟེ།
ལ་ཕར་སྣང་གི་ཚུར་མཐོང་ཤིང་གཅོད་པའི་བྱ་བ་བྱེད་བཞིན་པའི་ངེས་ཤེས་དོན་མཐུན་མི་འཇུག་པ་ཡོད་ན། ལ་ཕར་སྣང་གི་ཚུར་མཐོང་ཤིང་གཅོད་པའི་བྱ་བ་བྱེད་བཞིན་པ་ཚད་མའི་སྟོབས་ཀྱིས་མ་དམིགས་པ་ཡོད་ཅིང་། མེད་ན་མེད་པའི་ཕྱིར། ཡུལ་གྱིས་བསྐལ་པ་ཡིན་ཏེ། ལ་ཕར་ཚུར་ཡུལ་གྱིས་བར་དུ་ཆོད་པའི་ཕྱིར་རོ། ། གཉིས་པ་དུས་ཀྱིས་བསྐལ་པའི་དགག་རྟགས་ཡང་དག་ནི། ཚུར་མཐོང་ལྷས་བྱིན་ཆོས་ཅན། སྐྱེ་བ་ཕྱི་མ་ལྷར་སྐྱེ་བའི་ངེས་ཤེས་དོན་མཐུན་མི་འཇུག་སྟེ། སྐྱེ་བ་ཕྱི་མ་ལྷར་སྐྱེས་བ་ཚད་མའི་སྟོབས་ཀྱིས་མ་དམིགས་པའི་ཕྱིར། ཞེས་པའི་གཏན་ཚིགས་དེ་ཆོས་ཅན།
དགག་རྟགས་ཡིན་ཏེ། རྩོད་གཞི་ལྷས་བྱིན་སྟེང་དུ་དགག་བྱ་སྐྱེ་བ་ཕྱི་མ་ལྷར་སྐྱེས་པའི་ངེས་ཤེས་དོན་མཐུན་འཇུག་པ། འགོག་བྱེད་སྐྱེ་བ་ཕྱི་མ་ལྷར་སྐྱེ་བ་ཚད་མའི་སྟོབས་ཀྱིས་མ་དམིགས་པ་བཀོད་པའི་རྟགས་ཡང་དག་ཡིན་པའི་ཕྱིར། དགག་ཆོས་མེད་ངེས་སུ་སྒྲུབ་མི་ནུས་ཤིང་། ཡོད་ངེས་འགོག་ནུས་ཏེ། ཕྱི་མ་གར་སྐྱེ་ཚད་མས་མ་དམིགས་པའི་ཕྱིར། ཚུལ་གསུམ་ཚང་སྟེ། ཤེས་འདོད་ཆོས་ཅན་ལ་རྟགས་ལྡན་པས་ཕྱོགས་ཆོས་གྲུབ། དཔེ་ལམ་མ་ཞུགས་པའི་གང་ཟག་གི་སྟེང་དུ་སྐྱེ་བ་ཕྱི་མ་ལྷར་སྐྱེ་བ་ཚད་མའི་སྟོབས་ཀྱིས་མ་དམིགས་པ་ཡིན་ན། སྐྱེ་བ་ཕྱི་མ་ལྷར་སྐྱེས་པའི་ངེས་ཤེས་དོན་མཐུན་མི་འཇུག་པས་ཁྱབ་པ་རྗེས་འགྲོའི་ཚུལ་ཚང་།
དཔེ་རྣལ་འབྱོར་མངོན་སུམ་གྱི་སྟེང་དུ་བསྒྲུབ་ཆོས་དེ་ཡོད་ན་རྟགས་དེ་ཡོད་པས་ཁྱབ་པའི་ལྡོག་ཚུལ་ཚང་བའི་ཕྱིར། མཐུན་ཕྱོགས་ལ་ཁྱབ་བྱེད་དུ་འཇུག་སྟེ། ཚད་མའི་སྟོབས་ཀྱིས་དམིགས་ལ། ངེས་ཤེས་དོན་མཐུན་མི་འཇུག་པའི་མཐུན་དཔེ་མེད་པའི་ཕྱིར་རོ། ། དེ་བྱུང་འབྲེལ་ཡང་གྲུབ་སྟེ། བསྒྲུབ་ཆོས་ཡོད་ན་རྟགས་ཡོད་ལ། མེད་ན་མེད་པའི་ཕྱིར། དུས་ཀྱིས་བསྐལ་པ་ཡིན་ཏེ། སྐྱེ་བ་སྔ་ཕྱི་དུས་ཀྱིས་བར་དུ་ཆོད་པའི་ཕྱིར་རོ། ། གསུམ་པ་རང་བཞིན་གྱིས་བསྐལ་པའི་དགག་རྟགས་ནི།
ཤ་ཟ་བསྐལ་དོན་དུ་སོང་བའི་གང་ཟག་གི་མདུན་གཞིར་ཆོས་ཅན། ཤ་ཟ་ཡོད་ངེས་ཀྱི་དཔྱད་ཤེས་དོན་མཐུན་མི་འཇུག་སྟེ། ཤ་ཟ་ཡོད་ངེས་ཀྱི་དཔྱད་ཤེས་དོན་མཐུན་ཚད་མའི་སྟོབས་ཀྱིས་མ་དམིགས་པའི་ཕྱིར། ཞེས་པའི་གཏན་ཚིགས་དེ་ཆོས་ཅན། དགག་རྟགས་ཡིན་ཏེ། ཤེས་འདོད་ཆོས་ཅན་གྱི་སྟེང་དུ་དགག་བྱ་ཤ་ཟ་ཡོད་ངེས་ཀྱི་དཔྱད་ཤེས་འཇུག་པ། འགོག་བྱེད་ཤ་ཟ་ཡོད་ངེས་ཀྱི་དཔྱད་ཤེས་དོན་མཐུན་ཚད་མས་མ་དམིགས་པ་བཀོད་པའི་རྟགས་ཡང་དག་ཡིན་པའི་ཕྱིར། དགག་ཆོས་མེད་ངེས་སུ་སྒྲུབ་མི་ནུས་ཤིང་། ཡོད་ངེས་འགོག་ནུས་ཏེ། ཤ་ཟ་ཡོད་ངེས་ཀྱི་དཔྱད་ཤེས་དོན་མཐུན་ཚད་མའི་སྟོབས་ཀྱིས་མ་དམིགས་པའི་ཕྱིར།
ཚུལ་གསུམ་ཚང་སྟེ། ཤེས་འདོད་ཆོས་ཅན་ལ་རྟགས་ལྡན་པས་ཕྱོགས་ཆོས་གྲུབ། དཔེ་མདུན་གཞིར་ཤ་ཟ་ཡོད་ངེས་མ་དམིགས་པའི་གང་ཟག་གི་སྟེང་དུ་རྟགས་དེར་མ་དམིགས་ན། བསྒྲུབ་ཆོས་ཡོད་ངེས་མི་འཇུག་པས་ཁྱབ་པ་རྗེས་འགྲོ། དཔེ་རྣལ་འབྱོར་མངོན་སུམ་གྱི་སྟེང་དུ་བསྒྲུབ་ཆོས་ཡོད་ངེས་འཇུག་ན། རྟགས་དེར་དམིགས་པས་ཁྱབ་པའི་ལྡོག་ཚུལ་ཚང་བའི་ཕྱིར། མཐུན་ཕྱོགས་ལ་ཁྱབ་བྱེད་དུ་འཇུག་སྟེ། དེའི་རྟགས་མེད་ལ་བསྒྲུབ་བྱ་ཁོ་ན་འཇུག་པའི་མཐུན་དཔེ་མེད་པའི་ཕྱིར་རོ། ། དེ་བྱུང་འབྲེལ་ཡང་གྲུབ་བོ། ། རང་བཞིན་གྱིས་བསྐལ་པ་ཡིན་ཏེ།
རང་གི་རང་བཞིན་བསྐལ་པའི་ཕྱིར། ཤེས་བྱེད་ནི། རྣམ་འགྲེལ་ལས། མ་མཐོང་ཕྱིར་ན་མེད་པ་མིན། ། ཞེས་གསུངས་པའི་ཕྱིར། གཉིས་པ་སྣང་རུང་མ་དམིགས་པའི་དགག་རྟགས་ལ་གཉིས་ལས། དང་པོ་སྤྱིའི་མཚན་ཉིད་ནི། དགག་རྟགས་ཡིན་པ་གང་ཞིག་རྩོད་གཞིའི་སྟེང་དུ་དགག་ཆོས་མེད་ངེས་སུ་སྒྲུབ་ནུས་པ་དེ། སྣང་རུང་མ་དམིགས་པའི་རྟགས་ཡང་དག་གི་མཚན་ཉིད་ཡིན་ཏེ། ཇི་སྐད་དུ།
གཏན་ཚིགས་བྱེ་བྲག་ལ་ལྟོས་ནས། ། དགག་གཞི་མེད་ཅེས་འབྲས་བུ་ཅན། ། ཞེས་དང་། དགག་པ་ཉིད་ནི་ཐམས་ཅད་དུ། ། མི་དམིགས་པ་ལས་གྲུབ་པ་ཡིན། ། ཚད་མས་གྲུབ་པར་སྨྲ་རྣམས་ཀྱིས། ། དོན་གྱི་བཟློག་པ་ཉིད་ལས་ཡིན། ། ཞེས་དང་། ངེས་པར་གྲུབ་ཕྱིར་གཏན་ཚིགས་ལས། ། དང་པོའི་དབང་དུ་བྱས་པ་ཡིན། །
ཞེས་གསུངས་པའི་ཕྱིར། གཉིས་པ་དབྱེ་ན། འགལ་ཟླ་དམིགས་པའི་རྟགས་ཡང་དག་དང་། འབྲེལ་ཟླ་མ་དམིགས་པའི་རྟགས་ཡང་དག་གཉིས་སུ་ཡོད་དེ། ཀུན་ལ་འབྱོར་བ་ཐ་དད་ཉིད། ། ཡིན་གྱི་དོན་ལ་ཐ་དད་མེད། ། ཅེས་གསུངས་པའི་ཕྱིར། དེ་ལ་དང་པོའི་མཚན་ཉིད་ནི། སྣང་རུང་མ་དམིགས་པའི་རྟགས་ཡང་དག་གང་ཞིག རྩོད་གཞིའི་སྟེང་དུ་དགག་བྱའི་ཆོས་མེད་ངེས་སུ་སྒྲུབ་ནུས་པའི་སྒྲུབ་པ་རྟགས་སུ་སྦྱར་བ་དེ་འགལ་ཟླ་དམིགས་པའི་རྟགས་ཡང་དག་གི་མཚན་ཉིད་ཡིན།
དེ་ལ་དབྱེ་ན། ལྷན་ཅིག་མི་གནས་འགལ་དང་། ཕན་ཚུན་སྤངས་འགལ་ལ་བརྟེན་པའི་རྟགས་ཡང་དག་གཉིས་སུ་ཡོད་དེ། གལ་ཏེ་ཆོས་ནི་ཐ་དད་དམ། ། ཐ་དད་མེད་ལ་རབ་འབྱོར་ཏེ། ། ཁ་བ་མེད་པར་སྒྲུབ་པ་ལ། མེ་དང་སྐྱེ་བ་ཡོད་གནོད་བཞིན། ། ཞེས་དང་། རིགས་གཏེར་ལས། འགལ་བ་དམིགས་པ་རྣམ་པ་གཉིས། །
ཞེས་དང་། རྣམ་བཤད་ཀུན་བཟང་ལས་ཀྱང་། དམིགས་དང་མ་དམིགས་སྦྱོར་བའི་སྒོ་ནས་དབྱེ། ། ཞེས་གསུངས་པའི་ཕྱིར། དང་པོ་ལྷན་ཅིག་མི་གནས་པའི་རྟགས་ཀྱི་མཚན་ཉིད་ནི། འགལ་ཟླ་དམིགས་པའི་རྟགས་ཡང་དག་གང་ཞིག ལྷན་ཅིག་མི་གནས་འགལ་ལ་བརྟེན་ནས་རང་གི་ཁྱབ་འབྲེལ་ངེས་དགོས་པ་དེ། ལྷན་ཅིག་མི་གནས་འགལ་བ་ལ་བརྟེན་པའི་རྟགས་ཡང་དག་གི་མཚན་ཉིད་ཡིན། དེ་ལ་དབྱེ་ན། འགལ་བའི་རང་བཞིན་དམིགས་པ་བཞི།
འགལ་བའི་འབྲས་བུ་དམིགས་པ་བཞི། འགལ་བའི་ཁྱབ་བྱ་དམིགས་པ་བཞི་དང་བཅུ་གཉིས་སུ་ཡོད་དེ། རིགས་གཏེར་ལས། གཞུང་ལས་རྣམ་གཞག་མང་བཤད་ཀྱང་། ། འགོག་ནུས་སྔ་མ་བཅུ་གཉིས་ཡིན། ། ཞེས་གསུངས་པའི་ཕྱིར། དེ་ལ་དང་པོ་འགལ་བའི་རང་བཞིན་དམིགས་པ་བཞི་ནི། རང་བཞིན་དང་འགལ་བའི་རང་བཞིན་དམིགས་པ། རྒྱུ་དང་འགལ་བའི་རང་བཞིན་དམིགས་པ། འབྲས་བུ་དང་འགལ་བའི་རང་བཞིན་དམིགས་པ།
ཁྱབ་བྱེད་དང་འགལ་བའི་རང་བཞིན་དམིགས་པའི་རྟགས་ཡང་དག་དང་བཞི་ནི། རིམ་བཞིན། མེས་ཁྱབ་པར་ནོན་པའི་ཤར་གཞིར་ཆོས་ཅན། གྲང་རེག་རྒྱུན་ཆགས་པ་དང་། གྲང་རྒྱུ་ནུས་པ་ཐོགས་མེད་དང་། གྲང་འབྲས་སྤུ་ལོང་ཅན་དང་། ཁ་བའི་རེག་པ་རྒྱུན་ཆགས་པ་དང་བཅས་པ་མེད་དེ། མེས་ཁྱབ་པར་ནོན་པའི་དངོས་པོ་ཡིན་པའི་ཕྱིར། ཞེས་པའི་གཏན་ཚིགས་དེ་ཆོས་ཅན། འགལ་ཟླ་དམིགས་པའི་རྟགས་ཡང་དག་ཡིན་ཏེ།
རང་རང་གི་དགག་ཆོས་ཀྱི་འགལ་ཟླ་མེས་ཁྱབ་པར་ནོན་པའི་དངོས་པོ་རྟགས་སུ་སྒྲུབ་པའི་ཚུལ་གྱིས་བཀོད་པའི་ཕྱིར། ལྷན་ཅིག་མི་གནས་འགལ་ཡིན་ཏེ། རྩོད་གཞིའི་སྟེང་དུ་རྟགས་མེས་ཁྱབ་པར་ནོན་པའི་དངོས་པོ་ཡོད་ན་དགག་ཆོས་མེད་ངེས་སུ་གྲུབ་པའི་ཕྱིར་རོ། ། རང་བཞིན་དམིགས་པ་ཡིན་ཏེ། སྒྲུབ་ཆོས་དང་འགལ་བའི་རང་བཞིན་ཚ་བ་མེ་རྟགས་སུ་བཀོད་པའི་ཕྱིར། ཚུལ་གསུམ་ཚང་སྟེ། ཤེས་འདོད་ཆོས་ཅན་ལ་རྟགས་གྲུབ་པས་ཕྱོགས་ཆོས་ཚང་། དཔེ་མེས་ཁྱབ་པར་ནོན་པའི་ནུབ་གཞིའི་སྟེང་དུ་རྟགས་དེ་ཡིན་ན་དགག་ཆོས་རྣམས་མེད་པས་ཁྱབ་པར་རྗེས་འགྲོ། དཔེ་འཁྱག་རོམ་ཐང་གི་སྟེང་དུ་དགག་ཆོས་རྣམས་ཡོད་ན། རྟགས་དེ་མེད་པས་ཁྱབ་པའི་ལྡོག་ཚུལ་ཚང་བའི་ཕྱིར།
མཐུན་ཕྱོགས་ལ་ཁྱབ་བྱེད་དུ་འཇུག་སྟེ་དྲོ་བས་མ་ཁྱབ་པར་གྲང་རེག་མེད་པའི་མཐུན་དཔེ་མེད་པའི་ཕྱིར་རོ། ། གཉིས་པ་འགལ་བའི་འབྲས་བུ་དམིགས་པ་བཞི་ནི། རང་བཞིན་དང་འགལ་བའི་འབྲས་བུ་དམིགས་པ། རྒྱུ་དང་འགལ་བའི་འབྲས་བུ་དམིགས་པ། འབྲས་བུ་དང་འགལ་བའི་འབྲས་བུ་དམིགས་པ། ཁྱབ་བྱེད་དང་འགལ་བའི་འབྲས་བུ་དམིགས་པ་རྣམས་ནི་རིམ་བཞིན། དུ་བ་དྲག་ཕྱུར་བས་ཁྱབ་པར་ནོན་པའི་གཞིར་ཆོས་ཅན། གྲང་རེག་རྒྱུན་ཆགས་པ་དང་། གྲང་རྒྱུ་ནུས་པ་ཐོགས་མེད་དང་། གྲང་འབྲས་སྤུ་ལོང་ཅན་དང་།
ཁ་བའི་རེག་པ་རྒྱུན་ཆགས་པ་དང་བཅས་པ་མེད་དེ། དུ་བ་དྲག་ཕྱུར་བས་ཁྱབ་པར་ནོན་པའི་དངོས་པོ་ཡིན་པའི་ཕྱིར། ཞེས་པའི་གཏན་ཚིགས་དེ་ཆོས་ཅན། འགལ་ཟླ་དམིགས་པའི་རྟགས་ཡང་དག་ཡིན་ཏེ། དགག་ཆོས་རྣམས་ཀྱི་འགལ་ཟླ་དུ་བ་དྲག་ཕྱུར་བ་རྟགས་སུ་བཀོད་པའི་ཕྱིར། ལྷན་ཅིག་མི་གནས་འགལ་ཡིན་ཏེ། རྩོད་གཞིའི་སྟེང་དུ་རྟགས་དེ་ཡོད་ན། དགག་ཆོས་དེ་རྣམས་མེད་ངེས་སུ་གྲུབ་པའི་ཕྱིར་རོ། ། འབྲས་བུ་དམིགས་པ་ཡིན་ཏེ། བསྒྲུབ་ཆོས་དང་འགལ་བའི་མེ་འབྲས་དུ་བ་རྟགས་སུ་བཀོད་པའི་ཕྱིར།
ཚུལ་གསུམ་དང་། དེ་བྱུང་འབྲེལ་གོང་ལྟར་དང་། མཐུན་ཕྱོགས་ལ་རྣམ་གཉིས་སུ་འཇུག་སྟེ། ལྕགས་ཕུང་མེ་འབར་མ་ལྟ་བུ་ལ་འཇོག་པའི་ཕྱིར་དང་། དཔེ་ཅིག་ཤོས་མཐུན་དཔེའི་སྟེང་ནས་གྲུབ་པའི་ཕྱིར། གསུམ་པ་འགལ་བའི་ཁྱབ་བྱ་དམིགས་པ་བཞི་ནི། རིམ་བཞིན་ཙནྡན་གྱི་མེས་ཁྱབ་པར་ནོན་པའི་ཤར་གཞིར་ཆོས་ཅན།

གྲང་རེག་རྒྱུན་ཆགས་པ་དང་། གྲང་རྒྱུ་ནུས་པ་ཐོགས་མེད་དང་། གྲང་འབྲས་སྤུ་ལོང་གཡོ་བ་དང་། ཁ་བའི་རེག་པ་རྒྱུན་ཆགས་པ་དང་བཅས་པ་མེད་དེ། ཙནྡན་གྱི་མེས་ཁྱབ་པར་ནོན་པའི་དངོས་པོ་ཡིན་པའི་ཕྱིར། ཞེས་པའི་གཏན་ཚིགས་དེ་ཆོས་ཅན། འགལ་ཟླ་དམིགས་པའི་རྟགས་ཡང་དག་ཡིན་ཏེ། དགག་ཆོས་རྣམས་ཀྱི་འགལ་ཟླ་ཙནྡན་གྱི་མེས་ཁྱབ་པར་ནོན་པ་རྟགས་སུ་བཀོད་པའི་ཕྱིར། ལྷན་ཅིག་མི་གནས་འགལ་ཡིན་ཏེ། རྩོད་གཞིའི་སྟེང་དུ་རྟགས་དེ་ཡོད་ན་དགག་ཆོས་དེ་རྣམས་མེད་ངེས་སུ་གྲུབ་པའི་ཕྱིར། ཁྱབ་བྱ་དམིགས་པ་ཡིན་ཏེ།
ཁྱབ་བྱེད་མེས་ཁྱབ་བྱ་ཙནྡན་གྱི་མེ་རྟགས་སུ་བཀོད་པའི་ཕྱིར། ཁྱབ་བྱེད་དང་། ཁྱབ་བྱའི་འབྲེལ་ནི་སྤྱི་བྱེ་བྲག་གི་རྟགས་ལྔས་ཤེས་སོ། ། གཉིས་པ་ཕན་ཚུན་སྤངས་འགལ་གྱི་མཚན་ཉིད་ནི། འགལ་ཟླ་དམིགས་པའི་རྟགས་ཡང་དག་གང་ཞིག ཕན་ཚུན་སྤངས་འགལ་ལ་བརྟེན་ནས་རང་གི་ཁྱབ་འབྲེལ་ངེས་དགོས་པ་དེ། ཕན་ཚུན་སྤངས་འགལ་ལ་བརྟེན་པའི་རྟགས་ཡང་དག་གི་མཚན་ཉིད་ཡིན་ཏེ། རིགས་གཏེར་ལས། ཕན་ཚུན་སྤང་བའི་དངོས་ལ་ནི། ། རྟགས་དང་རྟགས་ཅན་ཡོད་མ་ཡིན། །
དེ་ཡི་ཁྱད་པར་བྱས་པ་ནི། ། ཁྱབ་བྱེད་འགལ་བ་དམིགས་པ་ཡིན། ། ཞེས་གསུངས་པའི་ཕྱིར། ཕན་ཚུན་གཅིག་གིས་གཅིག་སྤངས་པས་ན་ཕན་ཚུན་སྤངས་འགལ་ལོ། ། ཕན་ཚུན་སྤངས་འགལ་དེ་ལ་རྟག་པ་དང་། མི་རྟག་པ་ལྟ་བུའི་དངོས་འགལ་དང་། རྟགས་པ་དང་། བྱས་པ་ལྟ་བུའི་བརྒྱུད་འགལ་གཉིས་ལས། དངོས་འགལ་གྱི་འགལ་ཟླ་གཅིག་རྟགས་སུ་བཀོད་ནས་གཞི་གཅིག་གི་སྟེང་དུ་ཅིག་ཤོས་འགོག་པར་བྱེད་པའི་རྟགས་ཡང་དག་དང་། དེ་ལ་བརྟེན་པའི་རྟགས་ཅན་རྗེས་དཔག་རྣམས་མེད་དེ།
ཇི་སྐད་དུ། ཕན་ཚུན་སྤངས་པའི་དངོས་ལ་ནི། ། རྟགས་དང་རྟགས་ཅན་ཡོད་མ་ཡིན། ། ཞེས་གསུངས་པའི་ཕྱིར། དངོས་འགལ་གྱིས་ཁྱད་པར་དུ་བྱས་པའི་བརྒྱུད་འགལ་གྱི་འགལ་ཟླ་གཅིག་རྟགས་སུ་བཀོད་ནས་གཞི་གཅིག་གི་སྟེང་དུ་ཅིག་ཤོས་འགོག་པར་བྱེད་པའི་རྟགས་ཡང་དག་དེ། ཁྱབ་བྱེད་འགལ་དམིགས་ཀྱི་རྟགས་ཡང་དག་གི་མཚན་ཉིན་ཡིན་ཏེ། ཇི་སྐད་དུ། དེ་ཡི་ཁྱད་པར་བྱས་པ་ནི། ། ཁྱབ་བྱེད་དམིགས་པ་འགལ་བ་ཡིན། ། ཞེས་གསུངས་པའི་ཕྱིར།
ཚད་མས་གནོད་འགལ་རྟགས་སུ་བཀོད་པའི་རྟགས་ཡང་དག་ཡིན་ན། ཁྱབ་བྱེད་འགལ་དམིགས་ཀྱི་རྟགས་ཡང་དག་ཡིན་པས་ཁྱབ་སྟེ། དེ་ཉིད་ལས། ཚད་མས་གནོད་པའི་འགལ་བ་ཡང་། ། ཁྱབ་བྱེད་འགལ་བར་དམིགས་པར་འདུས། ། ཞེས་གསུངས་པའི་ཕྱིར། ཕན་ཚུན་སྤངས་འགལ་ལ་བརྟེན་པའི་རྟགས་ཡང་དག་དང་། དངོས་འགལ་གྱིས་ཁྱད་པར་དུ་བྱས་པའི་རྟགས་ཡང་དག་དང་། ཁྱབ་བྱེད་འགལ་དམིགས་ཀྱི་རྟགས་རྣམས་ཡིན་ཁྱབ་མཉམ་ཡིན། དེ་ལ་དབྱེ་ན།
ཚད་མས་གནོད་འགལ་རྟགས་སུ་བཀོད་པའི་དང་། ལྟོས་ངེས་གང་རུང་དུ་མ་འདུས་པའི་རྟགས་ཡང་དག་གཉིས། དང་པོ་ལ་དབྱེ་ན། ངེས་པས་ལྟོས་པ་འགོག་པ་དང་། ལྟོས་པས་ངེས་པ་འགོག་པའི་རྟགས་ཡང་དག་གཉིས། དང་པོ་ནི། བུམ་པ་ཆོས་ཅན། འཇིག་རྒྱུ་དོན་གཞན་ལ་ལྟོས་པ་དང་བཅས་པ་མ་ཡིན་ཏེ། འཇིག་ངེས་ཡིན་པའི་ཕྱིར། ཁྱབ་བྱེད་འགལ་ཟླ་དམིགས་པའི་རྟགས་ཡང་དག་ཡིན་ཏེ།
ཁྱབ་བྱེད་དངོས་འགལ་གྱིས་ཁྱད་པར་དུ་བྱས་པའི་ཁྱབ་བྱ་བརྒྱུད་འགལ་གྱི་འགལ་ཟླ་གཅིག་རྟགས་སུ་བཀོད་ནས་ཅིག་ཤོས་འགོག་པའི་ཕྱིར། ངེས་པས་ལྟོས་པ་འགོག་པ་ཡིན་ཏེ། འཇིག་ངེས་ཀྱི་རྟགས་ཀྱིས་འཇིག་རྒྱུ་དོན་གཞན་ལ་ལྟོས་པ་འགོག་པའི་ཕྱིར། ཚུལ་གསུམ་དང་། དེ་བྱུང་འབྲེལ་ཡང་གྲུབ་བོ། ། གཉིས་པ་ལྟོས་པས་ངེས་པ་འགོག་པ་ནི། སྔོན་པོར་འགྱུར་རུང་གི་གོས་དཀར་ཆོས་ཅན། སྒྲུབ་ཙམ་ནས་ཚོན་ཅན་དུ་མ་ངེས་ཏེ། ཚོན་ཅན་དུ་འགྱུར་བ་ལ་ཚོན་སོགས་ལ་ལྟོས་དགོས་པའི་ཕྱིར། ཞེས་པའི་གཏན་ཚིགས་ནི།
གཞན་གོང་ལྟར་ལ་ཁྱད་པར་ལྟོས་པས་ངེས་པ་འགོག་པ་ཡིན་ཏེ། ཚོན་སོགས་ལ་ལྟོས་དགོས་པའི་རྟགས་ཀྱིས་ཚོན་ཅན་དུ་ངེས་པ་འགོག་པའི་ཕྱིར། གཉིས་པ་ལྟོས་ངེས་གང་རུང་དུ་མ་འདུས་པའི་རྟགས་ཡང་དག་ནི། སྒྲ་ཆོས་ཅན། རྟགས་དངོས་ཀྱིས་སྟོང་སྟེ་ཞེས་དང་། ཡང་། སྒྲ་ཆོས་ཅན། རྟག་པ་མ་ཡིན་ཏེ། བྱས་པའི་ཕྱིར། ཞེས་དང་།
ཡང་། ཉེར་ལེན་གྱི་ཕུང་པོ་ཆོས་ཅན། བདག་མེད་ཡིན་ཏེ། བྱས་པ་ཡིན་པའི་ཕྱིར། ཞེས་པའི་གཏན་ཚིགས་རྣམས་ལ། རྟག་དངོས་གཉིས་དངོས་འགལ་ཡིན་ཀྱང་། རྟགས་དངོས་གཉིས་ཀྱི་ནང་ཚན་རེ་རྟགས་སུ་བཀོད་པ། དཔེར་ན། རྟགས་འདི་སྐོར་གྱི་དང་པོར་དངོས་པོའི་ཁྱད་པར་འཇིག་ངེས་རྟགས་སུ་བཀོད་པ་ལས། དངོས་པོ་ཉིད་མ་བཀོད་པ་ལྟ་བུའོ། །
རྟག་པའི་ཁྱད་པར་འདུས་མ་བྱས་དོན་བྱེད་ནུས་སྟོང་ལ་སོགས་པ་ལྟ་བུའོ། ། གཉིས་པ་འབྲེལ་ཟླ་མ་དམིགས་པའི་རྟགས་ཡང་དག་ལ་གཉིས་ལས། དང་པོ་མཚན་ཉིད་ནི། སྣང་རུང་མ་དམིགས་པའི་རྟགས་ཡང་དག་གང་ཞིག རྩོད་གཞིའི་སྟེང་དུ་དགག་བྱའི་ཆོས་མེད་ངེས་སུ་སྒྲུབ་ནུས་པའི་མེད་དགག་རྟགས་སུ་སྦྱར་བ་དེ། འབྲེལ་ཟླ་མ་དམིགས་པའི་རྟགས་ཡང་དག་གི་མཚན་ཉིད། དེ་ལ་དབྱེ་ན། རྒྱུར་དམིགས་པའི་རྟགས་ཡང་དག ཁྱབ་བྱེད་མ་དམིགས་པའི་རྟགས་ཡང་དག རང་བཞིན་མ་དམིགས་པའི་རྟགས་ཡང་དག
འབྲས་བུ་མ་དམིགས་པའི་རྟགས་ཡང་དག་དང་བཞིར་ཡོད་པ་ཡིན་ཏེ། རིགས་གཏེར་ལས། ངོ་བོ་མི་དམིགས་པ་ལ་བཞི། ཞེས་གསུངས་པའི་ཕྱིར། དང་པོའི་མཚན་གཞི་ནི། མཚན་དུས་ཀྱི་རྒྱ་མཚོ་ཆོས་ཅན། དུ་བ་མེད་དེ། མེ་མེད་པའི་ཕྱིར། ཞེས་པ་སྟེ། རྒྱུ་མི་ཤེས་ན་འབྲས་བུ་ནི། །
མེད་པ་ཉིད་དུ་སྒྲུབ་པར་བྱེད། ། ཅེས་སོ། ། གཉིས་པ་ནི། ཤིང་མེད་ཀྱི་བྲག་རྫོང་ན་ཆོས་ཅན། ཤ་པ་མེད་དེ། ཤིང་མེད་པའི་ཕྱིར། དོན་གྱི་རང་བཞིན་རྟགས་ཅན་ལ། ། རང་བཞིན་མ་དམིགས་པ་ཡང་ཡིན། ཞེས་སོ། ། གསུམ་པ་ནི།
བུམ་པ་ཚད་མས་མ་དམིགས་པའི་ཤར་གཞིར་ཆོས་ཅན། བུམ་པ་མེད་དེ། བུམ་པ་ཚད་མས་མ་དམིགས་པའི་ཕྱིར། དེ་ཡང་། སྣང་རུང་མཐོང་བ་མེད་པའི་རྒྱུ། ། མི་སྲིད་པར་ནི་གྱུར་པ་ན། ། སྣང་རུང་དངོས་པོ་མ་དམིགས་པས། ། དངོས་པོ་མེད་པར་རྟོགས་པར་འགྱུར། ། ཞེས་གསུངས་པའི་ཕྱིར། བཞི་པ་ནི།
དུ་བས་དབེན་པའི་རྩིག་སྐོར་ན་ཆོས་ཅན། དུ་བའི་དངོས་རྒྱུ་མེད་དེ། དངོས་འབྲས་དུ་བ་མེད་པའི་ཕྱིར། ཞེས་པའི་གཏན་ཚིགས་རྣམས་ཆོས་ཅན། འབྲེལ་ཟླ་མ་དམིགས་པའི་རྟགས་ཡང་དག་ཡིན་ཏེ། དགག་ཆོས་རང་རང་གི་རྒྱུ་སོགས་འབྲེལ་ཟླ་མ་དམིགས་པས་འགོག་པའི་གཏན་ཚིགས་ཡིན་པའི་ཕྱིར། ཚུལ་གསུམ་དང་། དེ་བྱུང་འབྲེལ་ཡང་གྲུབ་བོ། ། གཉིས་པ་རྟགས་ཡང་དག་དེ་ལ་འཇུག་པའི་ཚུལ་གྱི་སྒོ་ནས་དབྱེ་ན། མཐུན་ཕྱོགས་ལ་ཁྱབ་བྱེད་དུ་འཇུག་པའི་རྟགས་ཡང་དག་དང་།
རྣམ་གཉིས་སུ་འཇུག་པའི་རྟགས་ཡང་དག་གཉིས། མཚན་ཉིད་རིམ་བཞིན། རྟགས་ཡང་དག་གང་ཞིག རང་གང་ལ་རྟགས་སུ་སོང་བའི་རྒོལ་བས་མཐུན་ཕྱོགས་མཐའ་དག་ལ་འགོད་སྒྲུབ་ཀྱི་ཚུལ་དང་མཐུན་པར་ངེས་པ་དང་། མ་ངེས་པའོ། ། དང་པོ་ལ། རང་བཞིན་དང་། མ་དམིགས་པའི་རྟགས་ཡང་དག་གཉིས། དང་པོ་ནི། སྒྲ་ཆོས་ཅན།
མི་རྟག་སྟེ། བྱས་པའི་ཕྱིར། ཞེས་པའི་སྐབས་སུ་རྟགས་ཆོས་ཀྱི་འབྲེལ་པ་མཐུན་ཕྱོགས་བུམ་པ་ལ་སོགས་པ་མཐའ་དག་གི་སྟེང་དུ་མཐོང་བ་ལྟ་བུའོ། ། གཉིས་པ་ནི། བུམ་པ་ཚད་མས་མ་དམིགས་པའི་ཤར་གཞིར་ཆོས་ཅན། བུམ་པ་མེད་དེ། བུམ་པ་ཚད་མས་མ་དམིགས་པའི་ཕྱིར། ཞེས་པ་ལྟ་བུའོ། ། ཕྱི་མ་ལ་འབྲས་རང་མ་དམིགས་པའི་གཏན་ཚིགས་གསུམ་ལས། དང་པོ་ནི།
དུ་ལྡན་གྱི་ལ་ཆོས་ཅན། མེ་ཡོད་དེ། དུ་བ་ཡོད་པའི་ཕྱིར། ཞེས་པའི་སྐབས་སུ་རྟགས་ཆོས་ཀྱི་འབྲེལ་པ་ཚང་མང་སོགས་ལ་མཐོང་བ་དང་། ལྕགས་ཕུང་མེ་འབར་མ་སོགས་ལ་མ་མཐོང་བ་ལྟ་བུའོ། ། གཉིས་པ་ནི། དུང་སྒྲ་ཆོས་ཅན། མི་རྟག་སྟེ། སྐྱེས་བུའི་རྩོལ་བ་ལས་བྱུང་བའི་ཕྱིར། ཞེས་པ་ལྟ་བུའོ། །
གསུམ་པ་ནི། མེ་མེད་མཚན་དུས་ཀྱི་རྒྱ་མཚོ་ཆོས་ཅན། དུ་བ་མེད་དེ། མེ་མེད་པའི་ཕྱིར། ཞེས་པ་ལྟ་བུའོ། ། གསུམ་པ་རྟགས་ཡང་དག་དེ་ལ་སྒྲུབ་བྱེད་ཀྱི་སྒོ་ནས་དབྱེ་ན། དངོས་སྟོབས་དང་། ཡིད་ཆེས་དང་། གྲགས་པའི་རྟགས་ཡང་དག་གསུམ་ལས། དང་པོ་ནི།
སྔར་བཤད་པའི་འབྲས་རང་མ་དམིགས་པའི་རྟགས་ཡང་དག་རྣམས་སོ། ། གཉིས་པ་ཡིད་ཆེས་ཀྱི་རྟགས་ཡང་དག་ལ་གཉིས་ལས། དང་པོ་མཚན་ཉིད་ནི། རང་ཞེ་འདོད་ཀྱི་བསྒྲུབ་བྱ་ཤིན་ལྐོག་སྒྲུབ་པ་ལ་ཚུལ་གསུམ་ཚང་བའི་འབྲས་རྟགས་གང་ཞིག ལུང་ཚིགས་རྟགས་སུ་སོང་བའོ། ། གཉིས་པ་མཚན་གཞི་ནི། བཀའ་བརྒྱད་སྟོང་པ་ཆོས་ཅན། རང་གི་བསྟན་དོན་རྟོགས་པའི་ཚད་མ་སྔོན་སོང་ཅན་ཡིན་ཏེ། དཔྱད་གསུམ་གྱིས་དག་པའི་ལུང་ཡིན་པའི་ཕྱིར། ཞེས་པ་སྟེ།
བསྟན་དོན་ལ། མངོན་གྱུར། ལྐོག་གྱུར། ཤིན་ཏུ་ལྐོག་གྱུར་གསུམ་ཡོད་པ་ལས། དང་པོ་གཉིས་ལུང་ཚིག་གི་རྟགས་ཀྱིས་མི་སྒྲུབ་པས་འདིར་གཞལ་བྱ་ཤིན་ཏུ་ལྐོག་གྱུར་སྒྲུབ་པའོ། ། དཔྱད་གསུམ་གྱིས་དག་པའི་ལུང་ཡིན་ཏེ། གཞལ་བྱའི་གནས་གསུམ་ཆར་བརྗོད་བྱར་སྟོན་ཅིང་། མངོན་སུམ་སྟོན་པ་ལ་མངོན་སུམ་གྱིས་གནོད་པ་མེད། ལྐོག་གྱུར་གྱི་གཙོ་བོ་འཕགས་པའི་བདེན་བཞི་སྟོན་པ་ལ་དངོས་སྟོབས་རྗེས་དཔག་གིས་གནོད་པ་མེད། ཤིན་ཏུ་ལྐོག་གྱུར་སྟོན་པ་ལ་རང་ཚིག་དངོས་ཤུགས་དང་།
ཁས་བླངས་སྔ་ཕྱི་འགལ་བ་མེད་པའི་ཕྱིར། གསུམ་པ་གྲགས་པའི་རྟགས་ཡང་དག་ལ། ཡུལ་དུ་རུང་བར་སྒྲུབ་པ་དང་། ཡུལ་ཅན་རུང་བར་སྒྲུབ་པའི་གྲགས་པའི་རྟགས་ཡང་དག་གཉིས་ལས། དང་པོ་ནི། རི་བོང་ཅན་ཆོས་ཅན། ཟླ་བ་ཞེས་པའི་སྒྲས་བརྗོད་དུ་རུང་སྟེ། རྟོག་ཡུལ་ན་ཡོད་པའི་ཕྱིར། ཞེས་དང་། གཉིས་པ་ནི།
ཟླ་བ་ཞེས་པའི་སྒྲ་ཆོས་ཅན། དོན་ཐམས་ཅད་ལ་འཇུག་ཏུ་རུང་སྟེ། འདོད་པའི་དབང་གིས་འཇུག་པའི་སྒྲ་ཡིན་པའི་ཕྱིར། ཡུལ་རུང་གི་གྲགས་པ་ཡིན་ན་གྲགས་པ་བཏགས་པ་བ་ཡིན་ཏེ། དོན་ཐམས་ཅད་རྗོད་བྱེད་ཀྱི་སྒྲས་བརྗོད་རུང་ཙམ་ལ་གྲགས་པའི་མིང་གིས་བཏགས་པའི་ཕྱིར། ཡུལ་ཅན་རུང་བའི་གྲགས་པ་ཡིན་ན་གྲགས་པ་མཚན་ཉིད་པ་ཡིན་དགོས་ཏེ། དེ་ཡིན་ན་རྗོད་བྱེད་ཀྱི་སྒྲ་ཡིན་དགོས། དེ་ཡིན་ན་འདོད་པའི་དབང་གིས་དོན་ཐམས་ཅད་ལ་བརྗོད་རུང་ཡིན་དགོས་པའི་ཕྱིར། དང་པོ་ནི་བྱ་བ་ཡུལ་ལ་ཡོད་པ་དང་། ཕྱི་མ་ནི་བྱེད་པ་དོན་ཐམས་ཅད་ལ་འཇུག་པའི་ཁྱད་པར་རོ། །
ཡིད་ཆེས་ཀྱི་རྟགས་ཡང་དག་ཡིན་ན་འབྲས་རྟགས་ཡང་དག་ཡིན་པས་ཁྱབ་ཅིང་། གྲགས་པའི་རྟགས་ཡང་དག་ཡིན་ན་རང་བཞིན་གྱི་རྟགས་ཡང་དག་ཡིན་པས་ཁྱབ་སྟེ། དེ་ལ་ཁས་བླངས་འབྲས་རྟགས་ཏེ། ། འགྲོ་ལ་གྲགས་པ་རང་བཞིན་རྟགས། ། ཞེས་གསུངས་པའི་ཕྱིར། བཞི་པ་རྟགས་ཡང་དག་དེ་ལ་སྒྲུབ་ཚུལ་གྱི་སྒོ་ནས་དབྱེ་ན། དོན་སྒྲུབ་དང་། ཐ་སྙད་སྒྲུབ་གཉིས་ལས། དང་པོའི་མཚན་ཉིད་ནི། སྨྲས་པ་ཙམ་གྱིས་རྟགས་ཆོས་ལ་མཚན་མཚོན་གྱི་འབྲེལ་པ་མ་གྲུབ་པའི་ཚུལ་གསུམ་ཚང་བའི་གཏན་ཚིགས་སོ། །
དེ་དང་དོན་འབའ་ཞིག་སྒྲུབ་ཀྱི་གཏན་ཚིགས་རྣམས་ཡིན་ཁྱབ་མཉམ་ཡིན། མཚན་གཞི་ནི་སྒྲ་ཆོས་ཅན། མི་རྟག་སྟེ། བྱས་པའི་ཕྱིར། ཞེས་སོ། གཉིས་པའི་མཚན་ཉིད་ནི། སྨྲས་ཙམ་གྱིས་རྟགས་ཆོས་ལ་མཚན་མཚོན་གྱི་འབྲེལ་པ་གྲུབ་པའི་ཚུལ་གསུམ་ཚང་བའི་གཏན་ཚིགས་དེ་དང་། ཐ་སྙད་འབའ་ཞིག་སྒྲུབ་ཀྱི་གཏན་ཚིགས་རྣམས་ཡིན་ཁྱབ་མཉམ་ཡིན། མཚན་གཞི་ནི། སྒྲ་ཆོས་ཅན།
མི་རྟག་སྟེ། སྐད་ཅིག་མ་ཡིན་པའི་ཕྱིར། ཞེས་པ་ལྟ་བུའོ། ། སྐབས་འདིའི་ཐ་སྙད་ནི་མིང་ཡིན་ལ། དེ་ཡང་སྒྲུབ་ཚུལ་གྱི་སྒོ་ནས་དབྱེ་སྟེ། མིང་ངམ་ཆོས་སོ། ། མཚན་ཉིད་རྟགས་སུ་བཀོད་ནས་སྒྲུབ་པ་ནི་ཐ་སྙད་ཀྱི་སྒོ་ནས་སྒྲུབ་པ་ཡིན་ལ། སྔ་མ་ནི་དོན་གྱི་སྒོ་ནས་སྒྲུབ་པ་ཡིན་པས་དོན་སྒྲུབ་བོ། ། དོན་དང་ཐ་སྙད་གཉིས་ཀ་སྒྲུབ་པའི་རྟགས་ཡང་དག་ནི་མེད་དེ། མཚན་ཉིད་དང་མཚོན་བྱའི་གཞི་མཐུན་མེད་པའི་ཕྱིར་རོ། །
འོ་ན་རང་འགྲེལ་སྟོང་ཕྲག་ཕྱེད་དང་བཞི་པ་ལས། རྒྱུ་དང་ཁྱབ་བྱེད་མ་དམིགས་པ་དག་ནི་གཉིས་ཀའི་ཡང་གཏན་ཚིགས་ཡིན་ནོ་ཞེས་པ་ལྟར་གྱི་དོན་ཐ་སྙད་གཉིས་ཀ་མ་དམིགས་པ་གཉིས་པོ་གང་རུང་གིས་སྒྲུབ་པར་གསུངས་པ་དང་འགལ་ལོ་སྙམ་ན། སྐྱོན་མེད་དེ། དེའི་དོན་ནི། མེ་མེད་པའི་རྟགས་ལས། མེ་མེད་མཚན་དུས་ཀྱི་རྒྱ་མཚོའི་སྟེང་དུ་དུ་བ་མེད་པ་དང་། དུ་བ་ཚད་མས་མ་དམིགས་པ་གཉིས་ཀ་སྒྲུབ་ནུས་ཞེས་པའི་དོན་ཡིན་ནོ། ། ལྔ་པ་རྟགས་ཡང་དག་དེ་ལ་བསྒྲུབ་བྱའི་ཆོས་ཀྱི་སྒོ་ནས་དབྱེ་ན། དགག་རྟགས་ཡང་དག་དང་། སྒྲུབ་རྟགས་ཡང་དག་གཉིས་ལས།
དང་པོའི་མཚན་ཉིད་ནི། སྔར་མ་དམིགས་པའི་སྐབས་སུ་བཤད་ཟིན་པས་དོན་གྲུབ་སྟེ། དེ་དང་མི་དམིགས་པའི་རྟགས་ཡིན་ཁྱབ་མཉམ་ཡིན་པའི་ཕྱིར། གཉིས་པའི་མཚན་ཉིད་ནི། རང་གི་བསྒྲུབ་བྱ་སྒྲུབ་པ་ལ་ཚུལ་གསུམ་ཚང་བའི་གཏན་ཚིགས་རྣམས་ཡིན་ཏེ། སྒྲུབ་བྱེད་སྔ་མ་དག་གིས་ནི། ། མ་ཡིན་སྒྲུབ་པར་མེད་ཕྱིར་རོ། ། ཞེས་གསུངས་པའི་ཕྱིར། དབྱེ་ན། གོང་གི་འབྲས་རྟགས་དང་།
རང་བཞིན་གྱི་རྟགས་རྣམས་ཡིན་ཏེ། ། དེ་ཕྱིར་དེ་ཙམ་དང་འབྲེལ་བའི། ། ངོ་བོ་ཉིད་ནི་ངོ་བོ་ཉིད། ། ལྡོག་པར་འགྱུར་བའི་རྒྱུ་ཡི་ནི། ། འབྲས་བུ་འཁྲུལ་པ་མེད་པའི་ཕྱིར། ། ཞེས་དང་། དེས་ན་དངོས་པོ་ཡུལ་ཅན་གྱི། ། རྗེས་སུ་དཔོག་གང་རྣམ་གཉིས་ཏེ། ། འབྲས་དང་ངོ་བོ་དེ་དག་ལས། ། རང་བསྒྲུབ་བྱ་ལ་འབྲེལ་ངེས་ཕྱིར། །
ཞེས་གསུངས་པའི་ཕྱིར། དྲུག་པ་རྟགས་ཡང་དག་དེ་ལ་འབྲེལ་བའི་སྒོ་ནས་དབྱེ་ན། བདག་གཅིག་འབྲེལ་ལ་བརྟེན་པ་དང་། དེ་བྱུང་འབྲེལ་ལ་བརྟེན་པའི་རྟགས་ཡང་དག་གཉིས། དང་པོ་ལ། དངོས་འབྲེལ་བདག་གཅིག་གི་འབྲེལ་བ་ལ་བརྟེན་པ་དང་། ལྡོག་འབྲེལ་བདག་གཅིག་གི་འབྲེལ་བ་ལ་བརྟེན་པ་གཉིས། དང་པོ་ནི། སྔར་བསྟན་པའི་རང་བཞིན་གྱི་གཏན་ཚིགས་རྣམས་སོ། ། གཉིས་པ་ནི།
ཁྱབ་བྱེད་མ་དམིགས་པའི་གཏན་ཚིགས་རྣམས་སོ། ། གཉིས་པ་ལ། དངོས་འབྲས་དེ་བྱུང་འབྲེལ་ལ་བརྟེན་པ་དང་། ལྡོག་འབྲེལ་དེ་བྱུང་འབྲེལ་ལ་བརྟེན་པ་གཉིས། དང་པོ་ནི། འབྲས་རྟགས་རྣམས་དང་། གཉིས་པ་ནི། རྒྱུ་མ་དམིགས་པའི་གཏན་ཚིགས་རྣམས་སོ། ། འོ་ན་འགལ་དམིགས་ཀྱི་གཏན་ཚིགས་རྣམས་འབྲེལ་བ་གང་ལ་བརྟེན་ཞེ་ན། མཐར་བདག་གཅིག་གི་འབྲེལ་བ་ལ་བརྟེན་ཏེ།
མཐར་དགག་བྱ་ཚད་མས་མ་དམིགས་པའི་སྒོ་ནས་དགག་བྱ་མེད་ངེས་སུ་སྒྲུབ་པར་མཚུངས་པའི་ཕྱིར་རོ། ། བདུན་པ་རྟགས་ཡང་དག་དེ་ལ་རྟགས་སུ་དགོད་བྱའི་སྒོ་ནས་དབྱེ་ན། མེད་དགག་རྟགས་སུ་བཀོད་པ་དང་། མ་ཡིན་དགག་རྟགས་སུ་བཀོད་པ་གཉིས། དང་པོ་ནི། གོང་གི་འབྲེལ་ཟླ་མ་དམིགས་པའི་གཏན་ཚིགས་རྣམས་སོ། ། གཉིས་པ་ནི། འགལ་ཟླ་དམིགས་པའི་གཏན་ཚིགས་དང་། འབྲས་རང་གི་གཏན་ཚིགས་རྣམས་སོ། ། བརྒྱད་པ་རྟགས་ཡང་དག་དེ་ལ་འགོད་ཚུལ་གྱི་སྒོ་ནས་དབྱེ་ན།
འགོད་ཚུལ་ཡོད་འགོད་རྟགས་སུ་སྦྱར་བ་དང་། ཡིན་འགོད་རྟགས་སུ་སྦྱར་བ་གཉིས། དང་པོ་ལ་སྒྲུབ་ཚུལ་ཡོད་སྒྲུབ་ལ་འགོད་ཚུལ་ཡོད་འགོད་དང་། སྒྲུབ་ཚུལ་ཡིན་སྒྲུབ་ལ་འགོད་ཚུལ་ཡོད་འགོད་གཉིས། དང་པོ་ནི། དུ་ལྡན་གྱི་ལ་ཆོས་ཅན། མེ་ཡོད་དེ། དུ་བ་ཡོད་པའི་ཕྱིར། ཕྱི་མ་ནི། སྒྲ་ཆོས་ཅན།
མི་རྟག་པ་ཡིན་ཏེ། དོན་དུ་ཡོད་པའི་ཕྱིར། གཉིས་པ་ལ། སྒྲུབ་ཚུལ་ཡོད་སྒྲུབ་ལ་འགོད་ཚུལ་ཡིན་འགོད་དང་། སྒྲུབ་ཚུལ་ཡིན་སྒྲུབ་ལ་འགོད་ཚུལ་ཡིན་འགོད་གཉིས། དང་པོ་ནི། སྒྲ་ཆོས་ཅན། དོན་ལ་ཡོད་དེ། ཚད་མས་དམིགས་པ་ཡིན་པའི་ཕྱིར། ཕྱི་མ་ནི།
སྒྲ་ཆོས་ཅན། མི་རྟག་པ་ཡིན་ཏེ། བྱས་པ་ཡིན་པའི་ཕྱིར། དགུ་པ་རྟགས་ཡང་དག་དེའི་རྒོལ་བའི་སྒོ་ནས་དབྱེ་ན། རང་དོན་སྐབས་ཀྱི་རྟགས་ཡང་དག་དང་། གཞན་དོན་སྐབས་ཀྱི་རྟགས་ཡང་དག་གཉིས། དང་པོའི་མཚན་ཉིད་ནི། སྔ་རྒོལ་རྣམ་དག་གིས་ཕྱི་རྒོལ་རྣམ་དག་གི་ངོར་མ་བཀོད་པའི་ཚུལ་གསུམ་ཚང་བའི་གཏན་ཚིགས་སོ། ། དེ་དང་སྦྱོར་བ་ལ་མ་ལྟོས་པའི་དང་། སྒྲུབ་ངག་ཡང་དག་གི་བརྗོད་བྱ་མ་ཡིན་པ་དང་།
ཐལ་འགྱུར་ཡང་དག་གི་འཕང་བྱ་མ་ཡིན་པའི་རྟགས་རྣམས་ཡིན་ཁྱབ་མཉམ་ཡིན། མཚན་གཞི་ནི། སྒྲ་མི་རྟག་པར་སྒྲུབ་པ་ལ་བྱས་པ་རང་དོན་སྐབས་ཀྱི་རྟགས་ཡང་དག་ཏུ་སོང་བའི་ཚེ་བྱས་པ་ལྟ་བུ་དང་། དུ་བ་གློ་བུར་པའི་རྟགས་ལས་དེ་མ་ཐག་ཏུ་མེ་ཡོད་པར་རྟོགས་པའི་རྗེས་དཔག་སྐྱེས་པའི་ཚེ་དུ་བ་ལྟ་བུའོ། ། ཕྱི་མའི་མཚན་ཉིད་ནི། སྔ་རྒོལ་རྣམ་དག་གིས་ཕྱི་རྒོལ་རྣམ་དག་གི་ངོར་བཀོད་པའི་ཚུལ་གསུམ་ཚང་བའི་གཏན་ཚིགས་སོ། ། དེ་དང་། སྦྱོར་བ་ལ་ལྟོས་པའི་དང་། སྒྲུབ་ངག་ཡང་དག་གི་བརྗོད་བྱར་གྱུར་པའི་དང་། ཐལ་འགྱུར་ཡང་དག་གི་འཕང་བྱར་གྱུར་པའི་རྟགས་ཡང་དག་རྣམས་ཡིན་ཁྱབ་མཉམ་ཡིན།
མཚན་གཞི་ནི། སྔ་རྒོལ་རྣམ་དག་གིས་ཕྱི་རྒོལ་རྣམ་དག་གི་ངོར། སྒྲ་ཆོས་ཅན། མི་རྟག་སྟེ། བྱས་པའི་ཕྱིར། ཞེས་བཀོད་པའི་ཚེ་བྱས་པ་ལྟ་བུའོ། ། བཅུ་པ་རྟགས་ཡང་དག་དེ་ལ་བརྗོད་ཚུལ་གྱི་སྒོ་ནས་དབྱེ་ན། ལ་ལ་དངོས་སུ་བརྗོད་པའི་གཏན་ཚིགས་ཡང་དག་དང་། ལ་ལ་བརྗོད་པའི་ཤུགས་ཀྱིས་གཏན་ཚིགས་ཡང་དག་ཏུ་འགྱུར་བ་དང་། ལ་ལ་ཆོས་བརྗོད་པའི་སྒོ་ནས་གཏན་ཚིགས་ཡང་དག་ཏུ་འགྱུར་བ་དང་།
ལ་ལ་ཆོས་ཅན་བརྗོད་པའི་སྒོ་ནས་གཏན་ཚིགས་ཡང་དག་ཏུ་འགྱུར་བ་བཞི་ཡོད་དེ། རིགས་གཏེར་ལས། དངོས་ཤུགས་ཆོས་དང་ཆོས་ཅན་གྱི། ། ཞེས་གསུངས་པའི་ཕྱིར། མཚན་གཞི་ནི། རིམ་པ་བཞིན་དུ། སྒྲ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་དང་། གཉིས་པ་ནི།
བུམ་པ་ཆོས་ཅན། རང་འབྲས་ཅིག་ཅར་དུ་སྐྱེད་བྱེད་མ་ཡིན་ཏེ། རྐྱེན་ལ་ལྟོས་ནས་རང་འབྲས་སྐྱེད་བྱེད་ཡིན་པའི་ཕྱིར། ཞེས་དང་། གསུམ་པ་ནི། བུམ་པ་ཆོས་ཅན། མི་རྟག་ལས་དོན་གཞན་མ་ཡིན་ཏེ། བྱས་པའི་ཕྱིར་ཞེས་དང་། བཞི་པ་ནི། མི་རྟག་པས་ཁྱད་པར་དུ་བྱས་པའི་སྒྲ་ཆོས་ཅན།
ཡོད་དེ། བྱས་པའི་ཕྱིར། ཞེས་པ་ལྟ་བུའོ། ། ཡང་ཐལ་པའི་འཕྲུལ་འཁོར་ཅུང་ཟད་བསྐོར་བར་བྱ་སྟེ། འབྲས་བུའི་གཏན་ཚིགས་ཡིན་ན། འབྲས་བུའི་རྟགས་ཡང་དག་ཡིན་པས་ཁྱབ་པར་འདོད་ཟེར་ན། དུང་སྒྲ་ཆོས་ཅན། རྟག་སྟེ། རྩོལ་བྱུང་ཡིན་པའི་ཕྱིར། ཞེས་རྟགས་སུ་བཀོད་པའི་ཚེ་ན།
རྩོལ་བྱུང་ཆོས་ཅན། འབྲས་བུའི་རྟགས་ཡང་དག་ཡིན་པར་ཐལ། འབྲས་བུའི་གཏན་ཚིགས་ཡིན་པའི་ཕྱིར། རྟགས་མ་གྲུབ་ན། རྩོལ་བྱུང་ཆོས་ཅན། འབྲས་བུའི་གཏན་ཚིགས་ཡིན་པར་ཐལ། འབྲས་བུ་འགལ་བའི་གཏན་ཚིགས་ཡིན་པའི་ཕྱིར། རྩོལ་བྱུང་ཆོས་ཅན། འབྲས་བུ་འགལ་བའི་གཏན་ཚིགས་ཡིན་པར་ཐལ། འགལ་བའི་གཏན་ཚིགས་ལ་རང་བཞིན་དང་།
འབྲས་བུ་འགལ་བའི་གཏན་ཚིགས་གཉིས་སུ་ཡོད་དེ། རིགས་གཏེར་ལས། མ་དམིགས་རང་བཞིན་གཏན་ཚིགས་སུ། ། བསྡུས་པས་འགལ་བ་གཉིས་ཉིད་ཡིན། ། ཞེས་གསུངས་པའི་ཕྱིར། རྩ་བར་འདོད་ན། དེ་སྐོར་གྱི་རྩོལ་བྱུང་ཆོས་ཅན། རྟགས་ཡང་དག་མ་ཡིན་པར་ཐལ། འགལ་བའི་གཏན་ཚིགས་ཡིན་པའི་ཕྱིར་ཏེ། གཏན་ཚིགས་ལྟར་སྣང་ཡིན་པའི་ཕྱིར།
གོང་དུ་མ་ཁྱབ་ཟེར་ན་འཇོག་ཤེས་པས་གྲུབ་བོ། ། རང་བཞིན་གྱི་གཏན་ཚིགས་ཡིན་ན། རང་བཞིན་གྱི་རྟགས་ཡང་དག་ཡིན་པས་ཁྱབ་ཟེར་ན། སྒྲ་ཆོས་ཅན། རྟག་སྟེ། བྱས་པའི་ཕྱིར། ཞེས་པའི་ཚེ། བྱས་པ་ཆོས་ཅན། དེར་ཐལ། དེའི་ཕྱིར།
མ་གྲུབ་ན། ཡིན་པར་ཐལ། འགལ་བའི་གཏན་ཚིགས་ཡིན་པའི་ཕྱིར། རྩ་བར་འདོད་ན། ཡང་དག་མ་ཡིན་པར་ཐལ། གཏན་ཚིགས་ལྟར་སྣང་ཡིན་པའི་ཕྱིར། མ་དམིགས་པའི་གཏན་ཚིགས་ཡིན་ན། མ་དམིགས་པའི་རྟགས་ཡང་དག་ཡིན་པས་ཁྱབ་པར་འདོད་ན། སྒྲ་ཆོས་ཅན། རྟག་སྟེ།
བྱས་པའི་ཕྱིར་ཞེས་པའི་བྱས་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། མ་དམིགས་པའི་གཏན་ཚིགས་ཡིན་པར་ཐལ། དེའི་འགལ་བའི་གཏན་ཚིགས་ཡིན་པའི་ཕྱིར་ཏེ། མ་དམིགས་པའི་གཏན་ཚིགས་ཐམས་ཅད་མཐར་བདག་གཅིག་གི་འབྲེལ་པ་ལ་བརྟེན་པས། དེའི་འགལ་བ་ཡང་འབྲེལ་པའི་སྒོ་ནས་རང་བཞིན་འགལ་བར་འདུས་པའི་ཕྱིར་རོ། ། རྩ་བར་འདོད་ན། མ་ཡིན་པར་ཐལ།
གཏན་ཚིགས་ལྟར་སྣང་ཡིན་པའི་ཕྱིར། ཡང་བསྒྲུབ་བྱ་སྒྲུབ་ནུས་ཀྱི་སྒྲུབ་བྱེད་ཡིན་ན། རྗེས་དཔག་གི་དངོས་རྒྱུ་ཡིན་པས་ཁྱབ་པར་འདོད་ན། གང་བྱས་ན་མི་རྟག་པས་ཁྱབ། དཔེར་ན་བུམ་པ་བཞིན། སྒྲ་ཡང་བྱས་སོ་ཞེས་པའི་སྒྲུབ་ངག་ཡང་དག་དེ་ཆོས་ཅན། རྗེས་དཔག་གི་དངོས་རྒྱུ་ཡིན་པར་ཐལ། བསྒྲུབ་བྱ་སྒྲུབ་ནུས་ཀྱི་སྒྲུབ་བྱེད་ཡིན་པའི་ཕྱིར། མ་གྲུབ་ན། དེ་ཆོས་ཅན།
བསྒྲུབ་བྱ་སྒྲུབ་ནུས་ཀྱི་སྒྲུབ་བྱེད་ཡིན་པར་ཐལ། བསྒྲུབ་བྱ་བརྒྱུད་ནས་སྒྲུབ་བྱེད་ཀྱི་སྒྲུབ་ངག་ཡང་དག་ཡིན་པའི་ཕྱིར། རྩ་བར་འདོད་ན། རྗེས་དཔག་གི་དངོས་རྒྱུ་མ་ཡིན་པར་ཐལ། རྗེས་དཔག་གི་བརྒྱུད་རྒྱུ་ཡིན་པའི་ཕྱིར། མ་གྲུབ་ན། དེ་ཡིན་པར་ཐལ། སྒྲུབ་ངག་ཡང་དག་ལས་ཉན་ཤེས་མངོན་སུམ་སྐྱེ། དེ་ལས་དྲན་ཤེས་སྐྱེ། དེ་ལས་རྗེས་དཔག་སྐྱེ་བའི་ཕྱིར།
རྟགས་ཚད་མས་གྲུབ། ཡང་དེ་སྒྲུབ་ཀྱི་རྟགས་ཡང་དག་ཡིན་ན། རྟགས་ཡང་དག་ལ་བརྟེན་པའི་རྗེས་དཔག་ཡིན་པས་ཁྱབ་པར་ཐལ། ཁྱབ་ཤེས་ནི། རིགས་གཏེར་ལས། རྗེས་དཔག་རྣམ་གཉིས་རང་དོན་ནི། ། ཚུལ་གསུམ་རྟགས་ལས་དོན་མཐོང་ཡིན། ། ཞེས་གསུངས་པའི་ཕྱིར། འདོད་ན། ཀ་བུམ་གཉིས་ཆོས་ཅན།
བདག་མེད་ཡིན་ཏེ། བདག་གི་ཡོན་ཏན་དང་མི་ལྡན་པའི་ཕྱིར། ཞེས་པའི་གཏན་ཚིགས་ལྟར་སྣང་དེ་ཆོས་ཅན། རྟགས་ཡང་དག་ཡིན་པར་ཐལ། ཀ་བུམ་གཉིས་བདག་མེད་དུ་གྲུབ་པར་བྱེད་པའི་ཚུལ་གསུམ་ཚང་བའི་གཏན་ཚིགས་ཡིན་པའི་ཕྱིར། མ་གྲུབ་ན། དེ་ཡིན་པར་ཐལ། ཁྱོད་ཀྱི་རྟགས་ལས་ཀ་བུམ་གཉིས་བདག་མེད་དུ་སྒྲུབ་པར་བྱེད་པའི་ཚུལ་གསུམ་གྲུབ་པའི་ཕྱིར། གོང་དུ་འདོད་ན། གཏན་ཚིགས་ལྟར་སྣང་ཆོས་ཅན།
རྗེས་དཔག་གི་རྟེན་གཞིར་གྱུར་པའི་རྟགས་ཡང་དག་ཡིན་པར་ཐལ། རྟགས་ཡང་དག་ཏུ་འདོད་པའི་ཕྱིར། འདོད་ན། དེ་ཆོས་ཅན། ཁྱོད་ལ་བརྟེན་པས་རྗེས་དཔག་ཡོད་པར་ཐལ། ཁྱོད་རྗེས་དཔག་གི་རྟེན་གཞིར་གྱུར་པའི་རྟགས་ཡང་དག་ཡིན་པའི་ཕྱིར། འདོད་ན། གཏན་ཚིགས་ལྟར་སྣང་ལ་བརྟེན་པའི་རྗེས་དཔག་དེ། གཏན་ཚིགས་ལྟར་སྣང་ལ་བརྟེན་པའི་རྟགས་ཅན་རྗེས་དཔག་ཡིན་པར་ཐལ། དེ་ལ་བརྟེན་པའི་རྗེས་དཔག་ཡོད་པའི་ཕྱིར།
འདོད་ན། གཏན་ཚིགས་ལྟར་སྣང་ལ་བརྟེན་པའི་རྗེས་དཔག་དེ། གཏན་ཚིགས་ལྟར་སྣང་ལ་བརྟེན་པའི་རྗེས་དཔག་ཡིན་པར་ཐལ། འདོད་པའི་ཕྱིར། འདོད་ན། གཏན་ཚིགས་ལྟར་སྣང་ལ་བརྟེན་པའི་རྗེས་དཔག་ཆོས་ཅན། གཏན་ཚིགས་ཡང་དག་ལ་བརྟེན་པའི་རྗེས་དཔག་ཡིན་པར་ཐལ། རྟགས་ཡང་དག་ལ་བརྟེན་པའི་རྗེས་དཔག་ཡིན་པའི་ཕྱིར་ཏེ། རྗེས་དཔག་ཡིན་པའི་ཕྱིར། འཁོར་གསུམ།
དེས་མཚོན་ནས་ཚིག་འཁྲི་རྣམ་རྟོག་གིས་སྤྲོས་པར་རིགས་སོ། ། གཉིས་པ་གཏན་ཚིགས་ལྟར་སྣང་ལ། མཚན་ཉིད་དང་། དབྱེ་བ་གཉིས། དང་པོ་ནི། ཚུལ་གསུམ་མ་ཚང་བའི་གཏན་ཚིགས་ལྟར་སྣང་གི་མཚན་ཉིད་ཡིན་ཏེ། རྣམ་འགྲེལ་ལས། གཏན་ཚིགས་ལྟར་སྣང་དེ་ལས་གཞན། ། ཞེས་དང་། སྒྲ་རྣམས་དངོས་དང་ལྷན་ཅིག་ཏུ། །
མེད་ན་མི་འབྱུང་ཉིད་མེད་ཕྱིར། ། ཞེས་དང་། རིགས་གཏེར་ལས། རྟགས་གང་ཚུལ་གསུམ་མ་གྲུབ་པ། ། ཞེས་གསུངས་པའི་ཕྱིར། དེ་དང་། ཚུལ་གསུམ་གྲུབ་པའི་གཏན་ཚིགས་དང་། རྟགས་ཆོས་ལ་མེད་ན་མི་འབྱུང་གི་འབྲེལ་པ་མ་གྲུབ་པའི་གཏན་ཚིགས་རྣམས་ཡིན་ཁྱབ་མཉམ་ཡིན། གཉིས་པ་ལ། མ་གྲུབ་པ་དང་།
མ་ངེས་པ་དང་། འགལ་བའི་གཏན་ཚིགས་གསུམ་མོ། ། དང་པོ་ལའང་། མཚན་ཉིད་དང་། དབྱེ་བ་གཉིས་ལས། དང་པོ་ནི། ཕྱོགས་ཆོས་མ་གྲུབ་པའི་གཏན་ཚིགས་དེ། མ་གྲུབ་པའི་གཏན་ཚིགས་ཀྱི་མཚན་ཉིད་ཡིན་ཏེ། རིགས་གཏེར་ལས། ཕྱོགས་ལ་རྟགས་མེད་མ་གྲུབ་པའོ། །
ཞེས་གསུངས་པའི་ཕྱིར། གཉིས་པ་ལ། ཆོས་ཅན་མ་གྲུབ་པའི་དང་། བློ་ངོར་མ་གྲུབ་པའི་དང་། རྒོལ་བ་ལ་ལྟོས་ཏེ་མ་གྲུབ་པའི་གཏན་ཚིགས་དང་གསུམ་དུ་ཡོད་དེ། རིགས་གཏེར་ལས། ཕྱོགས་ཆོས་ཆོས་ཅན་བློ་ངོ་ལ། ། མ་ཡིན་མ་གྲུབ་པ་ཉིད་ཡིན། ། ཕྱོགས་རེ་རྒོལ་བ་རྣམ་གཉིས་ལ། ། མ་གྲུབ་རྣམ་པར་ཕྱེ་སྟེ་བཤད། །
ཅེས་གསུངས་པའི་ཕྱིར། དང་པོ་ལའང་གསུམ་སྟེ། ཆོས་ཅན་གྱི་ངོ་བོ་མ་གྲུབ་པའི་དང་། རྟགས་ཀྱི་ངོ་བོ་མ་གྲུབ་པའི་དང་། དེ་གཉིས་ཀའི་ཕྱོགས་རེ་ལ་མ་གྲུབ་པའི་གཏན་ཚིགས་སོ། ། དང་པོ་ལའང་ཆོས་ཅན་གྱི་ངོ་བོ་མི་སྲིད་ནས་མ་གྲུབ་པའི་དང་། སྲིད་ཀྱང་རྩོད་གཞིར་མ་གྲུབ་པའི་གཏན་ཚིགས་གཉིས་ལས། དང་པོའི་མཚན་གཞི་ནི། བདག་ཆོས་ཅན། ཐམས་ཅད་ལ་ཁྱབ་པ་ཡིན་ཏེ།
ཐམས་ཅད་ལ་ལོངས་སྤྱོད་པ་པོ་ཡིན་པའི་ཕྱིར། ཞེས་པ་ལྟ་བུ་དང་། གཉིས་པ་ནི། སྒྲ་ཆོས་ཅན། མཉན་བྱ་མ་ཡིན་ཏེ། མི་རྟག་པའི་ཕྱིར། ཞེས་པ་ལྟ་བུ་དང་། གཉིས་པ་ལ་གཉིས་ཏེ། རྟགས་ཀྱི་ངོ་བོ་མི་སྲིད་ནས་མ་གྲུབ་པ་དང་། སྲིད་ཀྱང་ཤེས་འདོད་དང་མ་འབྲེལ་ནས་མ་གྲུབ་པའོ། །
དང་པོ་ནི། སྐྱེས་བུ་འདི་ཆོས་ཅན། བདག་དང་བཅས་པ་ཡིན་ཏེ། བདག་གི་ཡོན་ཏན་དང་ལྡན་པའི་ཕྱིར། ཞེས་པའམ། རི་བོང་རྭས་ཕུག་པའི་ཕྱིར། ཞེས་པ་ལྟ་བུའོ། ། གཉིས་པ་ལ། རྟགས་ཀྱི་ངོ་བོ་མ་ཡིན་ནས་མ་གྲུབ་པ་དང་། ལྡོག་པ་ཐ་དད་མེད་ནས་མ་གྲུབ་པ་གཉིས།
དང་པོ་ནི། སྒྲ་ཆོས་ཅན། མི་རྟག་སྟེ། མིག་ཤེས་ཀྱི་གཟུང་བྱ་ཡིན་པའི་ཕྱིར། ཞེས་པ་ལྟ་བུའོ། ། གཉིས་པ་ལ་གསུམ་སྟེ། གཞི་རྟགས་ཐ་དད་མེད་ནས་མ་གྲུབ་པ་དང་། ཆོས་རྟགས་ཐ་དད་མེད་ནས་མ་གྲུབ་པ་དང་། གཞི་ཆོས་ཐ་དད་མེད་ནས་མ་གྲུབ་པའོ། ། དང་པོ་ནི།
སྒྲ་ཆོས་ཅན། མི་རྟག་སྟེ། སྒྲ་ཡིན་པའི་ཕྱིར། ཞེས་དང་། གཉིས་པ་ནི། སྒྲ་ཆོས་ཅན། མི་རྟག་སྟེ། མི་རྟག་པ་ཡིན་པའི་ཕྱིར། ཞེས་དང་། གསུམ་པ་ནི།
སྒྲ་ཆོས་ཅན། སྒྲ་ཡིན་ཏེ། མི་རྟག་པའི་ཕྱིར། ཞེས་པ་ལྟ་བུའོ། ། འདི་ནི་སྔར་རྩོད་གཞིར་མ་གྲུབ་པའི་ཁོངས་སུ་བསྡུའོ། ། གསུམ་པ་དེ་དག་གི་ཕྱོགས་རེ་ལ་མ་གྲུབ་པ་ལ་གཉིས་ཏེ། རྟགས་ཆོས་ཅན་གྱི་ཕྱོགས་གཅིག་ལ་མ་གྲུབ་པ་དང་། རྟགས་ཀྱི་ཕྱོགས་གཅིག་ཆོས་ཅན་ལ་མ་གྲུབ་པའོ། ། དང་པོ་ལ་རིགས་སྤྱི་ཆོས་ཅན་དུ་བཞག་པ་དང་། ཚོགས་སྤྱི་ཆོས་ཅན་དུ་བཞག་པ་གཉིས་ལས།
དང་པོ་ནི། ཤིང་ཆོས་ཅན། སེམས་ལྡན་ཡིན་ཏེ། ཉལ་བའི་ཕྱིར། ཞེས་པ་ལྟ་བུ་སྟེ། ཉལ་བའི་དོན་ལོ་མ་འཁུམས་པ་ལ་བྱེད་ན། ཆོས་ཅན་གྱི་ཕྱོགས་གཅིག་ལ་མ་གྲུབ་པའམ། གཉིད་ལོག་པ་ལ་བྱེད་ན་རྟགས་ཀྱི་ངོ་བོ་མ་གྲུབ་པའམ། གྲུབ་མཐའ་ལ་ལྟོས་ནས་ཕྱི་རྒོལ་ལ་མ་གྲུབ་པ་ཉིད་དོ། ། ཡང་།
སྒྲ་ཆོས་ཅན། མི་རྟག་སྟེ། རྩོལ་བྱུང་ཡིན་པའི་ཕྱིར། ཞེས་བཀོད་པ་ན། རྩོལ་བྱུང་དེ་སྒྲའི་བྱེ་བྲག་བྱེད་པ་ལྕེ་རྐན་ལས་བྱུང་བའི་སྒྲ་ལ་གྲུབ་ཀྱང་། ཆུ་སྒྲ་དང་། རླུང་སྒྲ་སོགས་ལ་མ་གྲུབ་པས་རྟགས་ཆོས་ཅན་གྱི་ཕྱོགས་གཅིག་ལ་མ་གྲུབ་པའོ། ། གཉིས་པ་ནི། ཚུལ་གསུམ་ཆོས་ཅན། གཏན་ཚིགས་ཡང་དག་ཡིན་ཏེ།
འདིས་གཏན་ཚིགས་ཡང་དག་ཏུ་མཚོན་ནུས་པའི་ཕྱིར། ཞེས་བཀོད་པ་ན། ཚུལ་གསུམ་རེ་རེ་ལ་མ་གྲུབ་པ་ལྟ་བུའོ། ། གཉིས་པ་ནི། ཟླ་བ་གཉིས་སྣང་གི་དབང་ཤེས་ཆོས་ཅན། མངོན་སུམ་ཡིན་ཏེ། རྟོག་བྲལ་མ་འཁྲུལ་པ་ཡིན་པའི་ཕྱིར། ཞེས་བཀོད་པ་ན། ཡ་གྱལ་རྟོག་བྲལ་གྲུབ་ཀྱང་། མ་འཁྲུལ་བ་མ་གྲུབ་པས་རྟོག་བྲལ་མ་འཁྲུལ་བའི་ཚོགས་པ་མ་གྲུབ་པ་ལྟ་བུའོ། །
གཉིས་པ་བློ་ངོར་མ་གྲུབ་པ་ལ་གསུམ་སྟེ། ཆོས་ཅན་ལ་ཐེ་ཚོམ་ཟ་བ་དང་། རྟགས་ལ་ཐེ་ཚོམ་ཟ་བ་དང་། དེ་གཉིས་ཀྱི་འབྲེལ་པ་ལ་ཐེ་ཚོམ་ཟ་ནས་མ་གྲུབ་པའོ། ། དང་པོ་ལའང་། ངེས་རུང་མེད་ནས་ཐེ་ཚོམ་ཟ་བ་ནི། ཤ་ཟའི་བུམ་པ་ཆོས་ཅན་དུ་བཞག་པ་ལྟ་བུ་དང་། ངེས་རུང་ཡོད་ཀྱང་ཐེ་ཚོམ་ཟ་བ་ནི། ནོར་བུ་དང་སྒྲོན་མེའི་འོད་གང་ཡིན་མ་ངེས་པ་ལ་ནོར་བུ་ཆོས་ཅན་དུ་བཞག་པ་ལྟ་བུའོ། ། རྟགས་ཆོས་གང་བཀོད་ཀྱང་འདྲའོ། །
གཉིས་པ་ལའང་ངེས་རུང་མེད་ནས་ཐེ་ཚོམ་ཟ་བ་ནི། བུམ་པ་ཆོས་ཅན། མི་རྟག་སྟེ། འདོད་ཆགས་དང་བྲལ་བས་བྱས་པའི་ཕྱིར། ཞེས་དང་། ངེས་རུང་ཡོད་ཀྱང་ཐེ་ཚོམ་ཟ་བ་ནི། དུ་བ་དང་རླངས་པ་གང་རུང་དུ་མ་ངེས་པའི་ཚེ། སྐྱ་རྫས་དང་ལྡན་པའི་ལ་ཆོས་ཅན། མེ་ཡོད་དེ། དུ་བ་ཡོད་པའི་ཕྱིར།
ཞེས་པ་ལྟ་བུའོ། ། གསུམ་པ་དེ་གཉིས་ཀྱི་འབྲེལ་པ་ལ་ཐེ་ཚོམ་ཟ་བ་ལའང་། ངེས་རུང་མེད་ན་ཐེ་ཚོམ་ཟ་བ་ནི། སྔོན་གྱི་དགེ་བ་ཆོས་ཅན། ཡོད་དེ། ད་ལྟར་གྱི་དགེ་བའི་རྒྱུ་ཡིན་པའི་ཕྱིར། ཞེས་དང་། ངེས་རུང་ཡོད་ཀྱང་ཐེ་ཚོམ་ཟ་བ་ནི། རི་སུལ་གསུམ་གྱི་དབུས་མ་ན་ཆོས་ཅན། རྨ་བྱ་ཡོད་དེ།
རྨ་བྱའི་སྒྲ་གྲགས་པའི་ཕྱིར། ཞེས་པ་ལྟ་བུའོ། ། གསུམ་པ་རྒོལ་བ་ལ་ལྟོས་ནས་མ་གྲུབ་པ་ལ། སྔ་རྒོལ་དང་། ཕྱི་རྒོལ་ལ་མ་གྲུབ་པ་གཉིས་ལས། དང་པོ་ནི། རྒོལ་བ་རང་ཉིད་ལ་མ་གྲུབ་པ་གྲངས་ཅན་པས། བློ་བདེ་ཆོས་ཅན། སེམས་མེད་ཡིན་ཏེ། སྐྱེ་འཇིག་ཅན་ཡིན་པའི་ཕྱིར།
ཞེས་བཀོད་པ་ནི་རང་ཉིད་མངོན་པར་གསལ་བ་ན་ཉེ་བར་ཞི་བ་ལ་འདོད་ཀྱི་སྐྱེ་འཇིག་ཏུ་མི་འདོད་པར་ལྟ་བས་སྔ་རྒོལ་གྲངས་ཅན་པ་རང་ཉིད་ལ་མ་གྲུབ་པ་ལྟ་བུའོ། ། གཉིས་པ་ནི། གཅེར་བུ་པས་ནང་པའི་ངོར། ཤིང་ཆོས་ཅན། སེམས་ལྡན་ཡིན་ཏེ། ཤུན་པ་བཤུས་ན་འཆི་བའི་ཕྱིར། ཞེས་པའོ། ། འདི་ལ་ཡང་འཆི་བའི་དོན་ཚེ་དང་སྲོག་འདོར་བ་ལ་བྱེད་ན་རྟགས་ཀྱི་ངོ་བོ་མ་གྲུབ་སྟེ། གྲུབ་མཐའ་ལ་ལྟོས་ནས་ཕྱི་རྒོལ་སངས་རྒྱས་པ་ལ་མ་གྲུབ་པའོ། ། གཉིས་པ་མ་ངེས་པའི་གཏན་ཚིགས་ལ།
མཚན་ཉིད་དང་། དབྱེ་བ་གཉིས་ལས། དང་པོ་ནི། གང་ལ་རྟགས་སུ་སོང་བའི་རྒོལ་བས་ཁྱབ་པའི་ཚུལ་རྣལ་མ་དང་ཕྱིན་ཅི་ལོག་གང་རུང་དུ་མ་ངེས་པའི་ཕྱོགས་ཆོས་ཅན་གྱི་གཏན་ཚིགས་ཡིན་ཏེ། གང་གིས་མ་མཐོང་པ་ཙམ་གྱིས། ། ལྡོག་པ་རབ་ཏུ་སྟོན་བྱེད་པ། ། དེ་ནི་ཐེ་ཚོམ་རྒྱུ་ཡིན་ཕྱིར། ། དེ་ལ་ལྷག་མ་ལྡན་ཞེས་བརྗོད། ། ཅེས་དང་། རིགས་གཏེར་ལས།
མ་ངེས་ཐེ་ཚོམ་སྐྱེས་པའི་རྒྱུ། ། ཞེས་སོ། ། མ་ངེས་པ་དང་། ལྷག་ལྡན་ཡིན་ཁྱབ་མཉམ་ཡིན། གཉིས་པ་དབྱེ་ན། ཐུན་མོང་མ་ཡིན་པའི་མ་ངེས་པ་དང་། ཐུན་མོང་བའི་མ་ངེས་པའོ། ། འདི་གཉིས་ཀྱི་ཁྱད་པར་གོ་བདེར་བརྗོད་ན། རྟགས་སུ་གཟུང་བྱ་དེ་ཤེས་འདོད་ལས་གཞན་མཐུན་ཕྱོགས་དང་མི་མཐུན་ཕྱོགས་གང་རུང་ལ་ངེས་པར་མི་ནུས་པ་ལ་ཐུན་མོང་མིན་པ་དང་། དེ་དག་ངེས་པར་ནུས་པ་ལ་ཐུན་མོང་བའོ། །
དང་པོ་ལའང་། མཚན་ཉིད་དང་། དབྱེ་བ་གཉིས་ལས་དང་པོ་ནི། གང་ལ་རྟགས་སུ་སོང་བའི་རྒོལ་བས་མཐུན་ཕྱོགས་མི་མཐུན་ཕྱོགས་གང་རུང་ལ་རྟགས་ཡོད་པར་མ་མཐོང་བ་ཡིན་ཏེ། རིགས་གཏེར་ལས། ཕྱོགས་མིན་གཞན་ལ་མ་གྲུབ་པ། ། ཐུན་མིན། ཞེས་གསུངས་པའི་ཕྱིར། དབྱེ་ན་བཞི་སྟེ། མཐུན་ཕྱོགས་མི་མཐུན་ཕྱོགས་གཉིས་ཀ་ལ་རྟགས་མེད་ནས་མ་མཐོང་བ་དང་།
གཉིས་ཀ་ལ་ཡོད་ཀྱང་མ་མཐོང་བ་དང་། མཐུན་ཕྱོགས་ལ་ཡོད་ཀྱང་མ་མཐོང་བ་དང་། མི་མཐུན་ཕྱོགས་ལ་ཡོད་ཀྱང་མ་མཐོང་བའོ། ། དེ་དག་གི་མཚན་གཞི་རིམ་པ་བཞིན་དུ། སྒྲ་ཆོས་ཅན། མི་རྟག་སྟེ། མཉན་བྱ་ཡིན་པའི་ཕྱིར། ཞེས་བཀོད་པ་ན། བུམ་པ་དང་ནམ་མཁའ་ལ་མཉན་བྱ་མེད་པ་ལྟ་བུའོ། ། སྐྱེས་བུ་འདི་ཆོས་ཅན།
ལྷ་ལས་ཚེ་འཕོས་ཏེ། མིག་དང་ལྡན་པའི་ཕྱིར། ཞེས་དང་། རིག་བྱེད་ཀྱི་སྒྲ་རྟག་པར་འདོད་པའི་རྒོལ་བའི་ངོར། སྒྲ་ཆོས་ཅན། མི་རྟག་སྟེ། བྱས་པའི་ཕྱིར། མཐུན་དཔེ་རིག་བྱེད་ཀྱི་སྒྲ་བཞིན། ཞེས་དང་། ཡང་།
དེའི་ངོར། ནམ་མཁའ་ཆོས་ཅན། རྟག་སྟེ། མ་བྱས་པའི་ཕྱིར། མི་མཐུན་དཔེ་རིག་བྱེད་ཀྱི་སྒྲ་བཞིན། གཉིས་པ་ཐུན་མོང་བ་ལ་མཚན་ཉིད་དང་། དབྱེ་བ་གཉིས་ལས། དང་པོ་ནི། མ་ངེས་པའི་རྟགས་གང་ཞིག གང་ལ་རྟགས་སུ་སོང་བའི་རྒོལ་བས་ཕྱོགས་ཆོས་གྲུབ་ཅིང་།
མཐུན་ཕྱོགས་མི་མཐུན་ཕྱོགས་གང་རུང་ལ་རྟགས་མཐོང་བ་ཡིན་ཏེ། རིགས་གཏེར་ལས། ཕྱོགས་ལས་གཞན་འཇུག་ཐུན་མོང་བ། ། ཞེས་གསུངས་པའི་ཕྱིར། གཉིས་པ་དབྱེ་ན། དངོས་ཀྱི་མ་ངེས་པ་དང་། ལྷག་ལྡན་གྱི་མ་ངེས་པའི་གཏན་ཚིགས་གཉིས། དང་པོའི་མཚན་ཉིད་ནི། ཐུན་མོང་གི་མ་ངེས་པའི་གཏན་ཚིགས་གང་ཞིག གང་ལ་རྟགས་སུ་སོང་བའི་རྒོལ་བས་རྟགས་མཐུན་ཕྱོགས་མི་མཐུན་ཕྱོགས་གཉིས་ཀ་ལ་མཐོང་བའོ། །
དབྱེ་ན་བཞི་སྟེ། རྟགས་ཕྱོགས་གཉིས་ཀ་ལ་ཁྱབ་བྱེད་དུ་མཐོང་བ། མཐུན་ཕྱོགས་ལ་ཁྱབ་བྱེད། མི་མཐུན་ཕྱོགས་ལ་རྣམ་གཉིས་སུ་མཐོང་བ། མི་མཐུན་ཕྱོགས་ལ་ཁྱབ་བྱེད་མཐུན་ཕྱོགས་ལ་རྣམ་གཉིས་སུ་མཐོང་བ། ཕྱོགས་གཉིས་ཀ་ལ་ཆ་གཉིས་སུ་མཐོང་བའོ། ། མཚན་གཞི་ནི། རིམ་པ་བཞིན་དུ། སྒྲ་ཆོས་ཅན། རྟག་སྟེ།
གཞལ་བྱ་ཡིན་པའི་ཕྱིར། དཔེར་ན། ནམ་མཁའ་དང་། བུམ་པ་བཞིན། ཞེས་དང་། སྒྲ་ཆོས་ཅན། རྩོལ་བ་ལས་བྱུང་སྟེ། མི་རྟག་པའི་ཕྱིར། དཔེར་ན་རྔ་སྒྲ་དང་། གློག་དང་ནམ་མཁའ་བཞིན།
ཞེས་དང་། སྒྲ་ཆོས་ཅན། རྩོལ་བ་ལས་མ་བྱུང་སྟེ། མི་རྟག་པའི་ཕྱིར། དཔེར་ན། ནམ་མཁའ་དང་གློག བུམ་པ་བཞིན། ཞེས་དང་། སྒྲ་ཆོས་ཅན། རྟག་སྟེ།
རེག་བྱ་ཅན་མ་ཡིན་པའི་ཕྱིར། དཔེར་ན། གཟུང་བ་རྡུལ་ཕྲན་དང་འཛིན་པའི་ཤེས་པ་སྐད་ཅིག་མ་བདེན་གྲུབ་དང་། ལས་དང་བུམ་པ་བཞིན་ནོ། ། འདི་ནི་བྱེ་སྨྲའི་ལུགས་ལྟར་གཟུང་ཡུལ་རྡུལ་ཕྲན་རྟག་པ་དང་རེག་བྱ་ཅན་གྱི་གཞི་མཐུན་དུ་འདོད་ཅིང་། ཤེས་པ་རེག་བྱ་མིན་པའི་རྟག་པར་ཁས་ལེན་པའི་དབང་དུ་བྱས་པའོ། ། གཉིས་པ་ལྷག་ལྡན་གྱི་མ་ངེས་པའི་གཏན་ཚིགས་ལ། མཚན་ཉིད་དང་། དབྱེ་བ་གཉིས་ལས། དང་པོ་ནི།
གང་ལ་རྟགས་སུ་སོང་བའི་རྒོལ་བས་མཐུན་ཕྱོགས་མི་མཐུན་ཕྱོགས་གང་རུང་ལ་མཐོང་། ཅིག་ཤོས་ལ་མ་མཐོང་བའོ། ། དབྱེ་ན་ཡང་དག་ལྷག་ལྡན་དང་། འགལ་བ་ལྷག་ལྡན་གྱི་མ་ངེས་པའི་གཏན་ཚིགས་གཉིས། དང་པོའི་མཚན་ཉིད་ནི། ལྷག་ལྡན་གྱི་མ་ངེས་པའི་གཏན་ཚིགས་གང་ཞིག གང་ལ་རྟགས་སུ་སོང་བའི་རྒོལ་བས་མཐུན་ཕྱོགས་ལ་མཐོང་། མི་མཐུན་ཕྱོགས་ལ་མ་མཐོང་ཡང་མི་མཐུན་ཕྱོགས་ལ་མེད་པར་མ་ངེས་པའོ། ། དབྱེ་ན་གསུམ་སྟེ། རྟགས་མི་མཐུན་ཕྱོགས་ལ་ཡོད་ཀྱང་མ་མཐོང་བ།
མེད་ཀྱང་མི་འགལ་བ། འགལ་ཡང་མ་ངེས་པའོ། ། མཚན་གཞི་ནི་རིམ་པ་བཞིན་དུ། ངག་སྨྲ་བའི་སྐྱེས་བུ་ཕ་རོལ་པོ་ཆོས་ཅན། ཀུན་མཁྱེན་མ་ཡིན་ཏེ། ངག་སྨྲ་བའི་ཕྱིར། མི་མཐུན་དཔེ་ཀུན་མཁྱེན་ཉིད་དོ། ། ཁ་ཕྱིར་ལྟས་ཀྱི་སྐྱེས་བུ་འདི་ཆོས་ཅན། སྔོ་བསངས་མ་ཡིན་ཏེ། ལྷས་བྱིན་གྱི་བུ་ཡིན་པའི་ཕྱིར།
དཔེ་སྐྱ་བསངས་སོ། ། བྱས་པ་དང་རྟག་པ་འགལ་བར་མ་ངེས་པའི་གློ་བརྟུལ་གྱི་རྒོལ་བའི་ངོར། སྒྲ་ཆོས་ཅན། མི་རྟག་སྟེ། བྱས་པའི་ཕྱིར། ཞེས་པ་ལྟ་བུའོ། ། འདི་འགལ་བར་ངེས་ན་ཡང་དག་ཉིད་དོ། ། གཉིས་པ་ལའང་གཉིས་ཏེ་མཚན་ཉིད་དང་། དབྱེ་བའོ། ། དང་པོ་ནི།
ལྷག་ལྡན་གྱི་མ་ངེས་པའི་གཏན་ཚིགས་གང་ཞིག གང་ལ་རྟགས་སུ་སོང་བའི་རྒོལ་བས་མི་མཐུན་ཕྱོགས་ལ་མཐོང་། མཐུན་ཕྱོགས་ལ་མ་མཐོང་ཡང་མཐུན་ཕྱོགས་ལ་མེད་པར་མ་ངེས་པའོ། ། དབྱེ་ན་གསུམ་སྟེ། རྟགས་མཐུན་ཕྱོགས་ལ་ཡོད་ཀྱང་མ་མཐོང་བ། མེད་ཀྱང་མི་འགལ་བ། འགལ་ཡང་མ་ངེས་པའོ། ། མཚན་གཞི་ནི་རིམ་བཞིན། སྐྱེས་བུ་འདི་ཆོས་ཅན། ཀུན་མཁྱེན་ཡིན་ཏེ།
སྨྲ་བའི་ཕྱིར། ཁ་ཕྱིར་ལྟས་ཀྱི་གང་ཟག་འདི་ཆོས་ཅན། སྔོ་བསངས་ཡིན་ཏེ། ལྷས་བྱིན་གྱི་བུ་ཡིན་པའི་ཕྱིར། བྱས་པ་དང་རྟག་པ་འགལ་བར་མི་ཤེས་པ་ལ། སྒྲ་ཆོས་ཅན། རྟག་སྟེ། བྱས་པའི་ཕྱིར་ཞེས་པ་ལྟ་བུའོ། ། འགལ་བར་ཤེས་ན་འགལ་བ་ཉིད་དོ། ། གསུམ་པ་འགལ་བའི་གཏན་ཚིགས་ལ།
མཚན་ཉིད་དང་། དབྱེ་བ་གཉིས་ལས། དང་པོ་ནི། ཕྱོགས་ཆོས་ཅན་གྱི་གཏན་ཚིགས་གང་ཞིག གང་ལ་རྟགས་སུ་སོང་བའི་རྒོལ་བས་ཁྱབ་པའི་ཚུལ་ཕྱིན་ཅི་ལོག་ཏུ་ངེས་པ་ཡིན་ཏེ། རིགས་གཏེར་ལས། རྟགས་གྲུབ་ལྡོག་པས་ཁྱབ་ན་འགལ། ། ཞེས་གསུངས་པའི་ཕྱིར། གཉིས་པ་ལ། དངོས་པོའི་སྒོ་ནས་དབྱེ་བ་དང་།
བརྗོད་འདོད་ཀྱི་སྒོ་ནས་དབྱེ་བ་གཉིས། དང་པོ་ལའང་གཉིས་ཏེ། འབྲེལ་པའི་དབང་གིས་གཉིས་སུ་དབྱེ་བ་དང་། སྦྱོར་བ་ལ་ལྟོས་ནས་གསུམ་དུ་དབྱེ་བའོ། ། དང་པོ་ནི། རང་བཞིན་འགལ་བ་དང་། འབྲས་བུ་འགལ་བའི་གཏན་ཚིགས་གཉིས་སུ་འདུས་ཏེ། མ་དམིགས་པའི་གཏན་ཚིགས་ཐམས་ཅད་མཐར་བདག་གཅིག་གི་འབྲེལ་པ་ལ་བརྟེན་པས། དེའི་འགལ་བ་ཡང་འབྲེལ་བའི་སྒོ་ནས་རང་བཞིན་འགལ་བར་འདུས་པའི་ཕྱིར་རོ། ། དེ་ལ་རང་བཞིན་འགལ་བ་ནི།
སྒྲ་ཆོས་ཅན། རྟག་སྟེ། བྱས་པའི་ཕྱིར། ཞེས་དང་། དུང་སྒྲ་ཆོས་ཅན། རྟག་སྟེ། རྩོལ་བྱུང་ཡིན་པའི་ཕྱིར། ཞེས་པ་ལྟ་བུའོ། ། གཉིས་པ་སྦྱོར་བའི་སྒོ་ནས་དབྱེ་ན། བཀོད་མ་ཐག་པ་གཉིས་པོའི་སྟེང་དུ།
བུམ་པ་མ་དག་པའི་ས་ཕྱོགས་ཆོས་ཅན། སྣང་རུང་གི་བུམ་པ་ཡོད་དེ། སྣང་རུང་གི་བུམ་པ་ཚད་མས་མ་དམིགས་པའི་ཕྱིར། ཞེས་པ་ལྟ་བུའི་མ་དམིགས་པའི་འགལ་བ་བཀོད་པའོ། ། གཉིས་པ་བརྗོད་འདོད་ཀྱི་སྒོ་ནས་དབྱེ་ན་བཞི་སྟེ། འགལ་བ་དངོས་སུ་བརྗོད་པ། འགལ་བ་ཤུགས་ཀྱིས་བརྗོད་པ། ཆོས་ཀྱི་ཁྱད་པར་གྱི་སྒོ་ནས་འགལ་བ་བརྗོད་པ། ཆོས་ཅན་གྱི་ཁྱད་པར་གྱི་སྒོ་ནས་འགལ་བ་བརྗོད་པའོ། ། མཚན་གཞི་ནི།
རིམ་བཞིན། མི་རྟག་པའི་སྒྲ་ཆོས་ཅན། རྟག་སྟེ། བྱས་པའི་ཕྱིར་ཞེས་དང་། ནམ་མཁའ་ཆོས་ཅན། བྱེད་པ་པོ་ཡིན་ཏེ། རིམ་དང་ཅིག་ཅར་གྱིས་དོན་བྱེད་ནུས་པས་སྟོང་པའི་ཕྱིར། ཞེས་དང་། མིག་ལ་སོགས་པ་ཆོས་ཅན། གཞན་དོན་བྱེད་དེ།
འདུས་བསགས་ཡིན་པའི་ཕྱིར། ཞེས་དང་། གཞན་གྱི་དོན་བྱེད་པའི་མིག་ལ་སོགས་པ་ཆོས་ཅན། ཡོད་དེ། འདུས་བསགས་ཡིན་པའི་ཕྱིར། ཞེས་པ་ལྟ་བུའོ།། ༈ །།རྩ་བའི་ས་བཅད་གཉིས་པ་གཞན་དོན་རྗེས་དཔག་ལ་གསུམ་སྟེ། གཞན་དོན་རྗེས་དཔག་གི་མཚན་ཉིད་ངག་སྨྲ་བ་པོའི་གང་ཟག་གི་རྣམ་གཞག རྩོད་པའི་སྐབས་ཀྱི་ངག་གི་རབ་ཏུ་དབྱེ་བའོ། ། དང་པོ་ནི།
སྔ་རྒོལ་རང་གི་མཐོང་བའི་རྟགས་ཀྱི་ཚུལ་གསུམ། སྐབས་སུ་བབ་པའི་ཕྱི་རྒོལ་ལ་སྒྲ་སྐྱོན་དང་བྲལ་བར་སྟོན་པར་བྱེད་པའི་ངག་གོ ། འདི་དང་སྒྲུབ་ངག་ཡང་དག་གཉིས་མིང་གི་རྣམ་གྲངས་ཡིན་པས། མཚན་ཉིད་སྔ་མ་དེ་གཉིས་ཀྱིས་གཉིས་ཀ་མཚོན་ནུས་ཤིང་། དེ་ལ་རྗེས་དཔག་གི་མིང་གིས་འདོགས་པའི་རྒྱུ་མཚན་ནི། གཞན་ཕྱི་རྒོལ་གྱི་རྒྱུད་ལ་རྗེས་དཔག་བསྐྱེད་པའི་རྒྱུ་ཡིན་པའི་ཕྱིར་ན། འབྲས་བུའི་མིང་གིས་རྒྱུ་ལ་བཏགས་པའོ། ། གཉིས་པ་ལ་གསུམ་སྟེ། སོ་སོའི་མཚན་ཉིད། རྒྱལ་ཕམ་གྱི་རྣམ་གཞག
དེ་ལ་དཔང་པོས་ཇི་ལྟར་སྒྲུབ་པའི་ཚུལ་ལོ། ། དང་པོ་ལའང་། སྔ་རྒོལ་གྱི་མཚན་ཉིད་ནི། སྒྲུབ་བྱེད་བརྗོད་པར་ཁས་ལེན་པའི་གང་ཟག་གོ ། ཕྱི་རྒོལ་གྱི་མཚན་ཉིད་ནི། སུན་འབྱིན་བརྗོད་པར་ཁས་ལེན་པའི་གང་ཟག་གོ ། དཔང་པོའི་མཚན་ཉིད་ནི། དེ་གཉིས་རྒྱལ་ཕམ་བརྗོད་པར་ཁས་ལེན་པའི་གང་ཟག་གོ ། གཉིས་པ་ནི། སྔ་རྒོལ་ཕྱི་རྒོལ་གཉིས་པོ་གང་སྐྱོན་ཅན་བརྗོད་པ་དེ་ཚར་བཅད་པའི་གནས་དང་།
སྐྱོན་མེད་བརྗོད་པ་དེ་རྗེས་སུ་གཟུང་བའི་གནས་ཡིན་ལ། དེ་ཡང་རྒོལ་བས་སྒྲུབ་བྱེད་ཡང་དག་བཀོད་པ་ལ་ཕྱི་རྒོལ་གྱིས་སྐྱོན་མ་བརྗོད་ན་ཕྱི་རྒོལ་ཕམ་ལ། རྒོལ་བས་སྒྲུབ་བྱེད་ལྟར་སྣང་བཀོད་པ་ལ་ཕྱི་རྒོལ་གྱིས་སྐྱོན་ཡང་དག་བརྗོད་ན་རྒོལ་བ་ཕམ་ཞིང་། དེས་སྒྲུབ་བྱེད་ལྟར་སྣང་བཀོད་ཀྱང་ཕྱི་རྒོལ་གྱིས་སྐྱོན་མི་བརྗོད་པའམ་སྐྱོན་ལྟར་སྣང་བརྗོད་ཀྱང་རྒོལ་བས་ཚར་བཅད་འབྱིན་མ་ཤེས་ན། དེ་གཉིས་ཀ་ལ་རྒྱལ་ཕམ་མེད་པས་སྐྱོན་ཅན་ཡིན་ཡང་སྒྲུབ་པ་དང་། སུན་འབྱིན་མ་ཤེས་པའི་ཕྱིར་དང་། རྒྱལ་ཕམ་གྱི་རྣམ་གཞག་རྒོལ་བ་གཉིས་ཀྱི་སྤོབས་པ་འཇོམས་ནུས་མི་ནུས་ལ་རག་ལས་པའི་ཕྱིར་རོ། ། གསུམ་པ་ལ་སྤྱིར་ཚར་བཅད་པ་དང་རྗེས་སུ་གཟུང་བའི་ཚུལ་དང་། བྱེ་བྲག་ཏུ་ཚར་བཅད་ཀྱི་གནད་གཏན་ལ་དབབ་པ་གཉིས་ལས། དང་པོ་ནི།
འཇིག་རྟེན་ན་སྲོག་དང་ནོར་ལ་སོགས་པ་དང་། གདོང་ཐལ་བས་བྱུགས་པ་ལ་སོགས་པས་ཚར་གཅོད་ལ་གོ་འཕང་སྦྱིན་པ་ལ་སོགས་པས་རྗེས་སུ་འཛིན་ཏེ། མཁས་པའི་གྲར་ནོར་བ་འདོར་བ་དང་། བདེན་པ་ལེན་པ་དང་། དེ་ལྟར་སྒྲོགས་པ་ཉིད་དོ། ། ཐམས་ཅད་སྐྱོང་བའི་རྒྱལ་པོ་དག་ཚུལ་གཉིས་ཀ་བྱེད་དོ་ཞེས་གྲག་གོ ། གཉིས་པ་ནི། སྔ་རྒོལ་ཚར་བཅད་ཀྱི་གནས་ལ་སྒྲུབ་པའི་ཡན་ལག་མི་བརྗོད་པ་དང་། ཡན་ལག་མ་ཡིན་པ་བརྗོད་པ་གཉིས་དང་། ཕྱི་རྒོལ་ཚར་བཅད་ཀྱི་གནས་ལ་སྐྱོན་མི་བརྗོད་པ་དང་།
སྐྱོན་མ་ཡིན་པ་བརྗོད་པ་སྟེ། རིགས་གཏེར་ལས། ཚར་བཅད་གཉིས་ལས་ཕྱེ་བའི་བཞི། ། རིགས་པ་མཁྱེན་པའི་དགོངས་པ་ཡིན། ། ཞེས་གསུངས་པའི་ཕྱིར། གསུམ་པ་རྩོད་པའི་སྐབས་ཀྱི་ངག་གི་རབ་ཏུ་དབྱེ་བ་ལ་གསུམ་སྟེ། གང་ཟག་གི་སྒོ་ནས་དབྱེ་བ། དགོས་པའི་སྒོ་ནས་དབྱེ་བ། བརྗོད་ཚུལ་གྱི་སྒོ་ནས་དབྱེ་བའོ། ། དང་པོ་ནི།
རིགས་གཏེར་ལས། གང་ཟག་གསུམ་ལ་བརྗོད་ཚུལ་དྲུག ། ཅེས་པ་ལྟར། སྔ་རྒོལ་ལ་དོན་གྱི་དངོས་པོ་འཇོག་པ་དང་། སྐྱོན་སྤོང་གི་ངག་གཉིས། ཕྱི་རྒོལ་ལ་འདོད་པ་འདྲི་བ་དང་། སྐྱོན་བརྗོད་པའི་ངག་གཉིས། དཔང་པོ་ལ་རྗེས་སུ་བརྗོད་པ་དང་། རྣམ་པར་དབྱེ་བའི་ངག་གཉིས་ཏེ་དྲུག་ལས། དང་པོ་ནི།
སྒྲ་མི་རྟག་པ་ཡིན་ཅེས་པའི་ངག་ལ། བྱས་ན་མི་རྟག་པས་ཁྱབ་ཅེས་པའི་ངག་ལྟ་བུའོ། ། གཉིས་པ་དེ་ལ་གནོད་པ་བརྗོད་པ་རིགས་པ་བརྗོད་པས་སྤངས་པའོ། ། གསུམ་པ་ཕྱིར་རྒོལ་གྱིས་སྔ་རྒོལ་ལ་སྒྲ་རྟག་གམ་མི་རྟག་ཅེས་འདྲི་བའོ། ། བཞི་པ་སྔ་རྒོལ་གྱིས་གང་ཁས་བླངས་པ་དེ་ལ་ཕྱི་རྒོལ་གྱིས་སྐྱོན་བརྗོད་པའོ། ། དང་པོ་ནི་གོ་སླའོ། ། གཉིས་པ་ལ་གཉིས་ཏེ། རང་གི་འདོད་པ་སྒྲུབ་པ་སྒྲུབ་པའི་ངག་དང་། གཞན་གྱི་འདོད་པ་སུན་འབྱིན་པ་སུན་འབྱིན་པའི་ངག་གོ ། དང་པོ་ལ་གཉིས་ཏེ།
སྒྲུབ་ངག་ཡང་དག་དང་། ལྟར་སྣང་ངོ་། ། དང་པོ་ལ། མཚན་ཉིད། ངག་སྦྱོར་བའི་ཚུལ། ངག་གི་བྱེད་པ། དབྱེ་བ་དང་བཞི་ལས། དང་པོ་ནི། སྔར་རྗེས་དཔག་གི་མཚན་ཉིད་དང་དོན་གཅིག གཉིས་པ་ལ་རྒོལ་བ་བླུན་པོ་ལ་སྦྱོར་བའི་ཚུལ་དང་།
མཁས་པ་ལ་སྦྱོར་བའི་ཚུལ་གཉིས་ལས། དང་པོ་ནི། དཔེའི་སྟེང་དུ་ཁྱབ་པ་དྲན་ཡང་སྤྱི་ཁྱབ་དྲན་ཟླར་མ་ནུས་པའི་རྒོལ་བ་བླུན་པོ་ལ་ནི་ཚིག་ཉུང་ཞིང་དོན་རྒྱས་པའི་སྒྲུབ་ངག་ཡན་ལག་གཉིས་ལྡན་སྦྱོར་དགོས་ཏེ། དེས་ཚུལ་གསུམ་ཆར་ལ་དྲན་པ་བསྐྱེད་དགོས་པའི་ཕྱིར་རོ། ། མཚན་གཞི་རྗེས་འགྲོ་དང་ཕྱོགས་ཆོས་བརྗོད་པ་ཆོས་མཐུན་པ་ཅན་གྱི་ངག གང་བྱས་ན་མི་རྟག་པས་ཁྱབ། དཔེར་ན་བུམ་པ་བཞིན། སྒྲ་ཡང་བྱས་སོ་ཞེས་དང་། ཕྱོགས་ཆོས་དང་བཟློག་ཁྱབ་བརྗོད་པ་ཆོས་མི་མཐུན་པ་ཅན་གྱི་ངག གང་མི་རྟག་པ་མ་ཡིན་པ་དེ་བྱས་པ་མ་ཡིན་པས་ཁྱབ།
དཔེར་ན་ནམ་མཁའ་བཞིན། སྒྲ་ནི་བྱས་སོ་ཞེས་པ་ལྟ་བུའོ། ། དེ་ནི་རིགས་གཏེར་ལས། བླུན་པོ་ལ་ནི་ཉུང་རྒྱས་སྦྱར། ། ཞེས་སོ། དེས་ན་སྐབས་འདིའི་བླུན་པོ་ནི་བུམ་པའི་སྟེང་དུ་བྱས་ན་མི་རྟག་པས་ཁྱབ་པ་ཚད་མའི་སྟོབས་ཀྱིས་ངེས་ཀྱང་གང་བྱས་ན་མི་རྟག་པས་ཁྱབ་པ་དྲན་མི་ནུས་པ་ལ་བྱ་བ་ཡིན་གྱི། དཔེའི་སྟེང་དུ་ཁྱབ་འབྲེལ་མི་ཤེས་པ་ནི་མ་ཡིན་ཏེ། དཔེར་ན་བུམ་པ་བཞིན་ཞེས་བརྗོད་པ་ལ་དགོས་པ་མེད་པའི་ཕྱིར་རོ། ། འོ་ན་རྒོལ་བ་གཅིག་ལ་ཆོས་མཐུན་སྦྱོར་དང་། མི་མཐུན་སྦྱོར་གཉིས་ཀ་དགོད་དགོས་སམ་སྙམ་ན་མི་དགོས་ཏེ།
དེ་གཉིས་གང་རུང་གཅིག་དངོས་སུ་བཀོད་ན་གཅིག་ཤོས་ལ་དྲན་པ་སྐྱེ་བར་འགྱུར་བའི་ཕྱིར་ཏེ། རིགས་གཏེར་ལས། དེ་ཉིད་ཀྱི་ཕྱིར་འབྲེལ་ཤེས་ན། ། གཉིས་ལས་གང་ཡང་རུས་སྨྲས་པས། ། དོན་གྱིས་གོ་བས་ཅིག་ཤོས་ལ། ། དྲན་པ་ཡང་དག་སྐྱེ་བར་འགྱུར། ། ཞེས་གསུངས་པའི་ཕྱིར། དེ་ཡང་ཁྱབ་པ་སྔོན་འགྲོ་ཅན་དང་། ཕྱོགས་ཆོས་སྔོན་འགྲོ་ཅན་གང་བཀོད་ཀྱང་ཁྱད་པར་མེད་དེ། དེ་ཐམས་ཅད་ཀྱིས་ཀྱང་རྩོད་གཞིའི་སྟེང་དུ་ཚུལ་གསུམ་གཞི་མཐུན་དུ་དྲན་པའི་དྲན་ཤེས་སྐྱེད་པར་ནུས་པའི་ཕྱིར་རོ། །
འོན་ཀྱང་ཕྱོགས་ཆོས་དང་ཁྱབ་པའི་མཇུག་རྫོགས་པར་སྦྱར་དགོས་ཏེ། གཉིས་པོ་སྔ་ཕྱི་ཁྱད་པར་མེད། ། མཐའ་རྟེན་རྫོགས་པའི་ཚིག་ཏུ་སྦྱར། ། ཞེས་གསུངས་པའི་ཕྱིར། གཉིས་པ་མཁས་པ་ལ་སྦྱོར་བའི་ཚུལ་ནི། གཏན་ཚིགས་བརྗོད་པས་ཁྱབ་པ་དྲན་ནུས་པར་ཤེས་པ་དེ་ལ་གཏན་ཚིགས་ཙམ་གྱིས་གྲུབ་སྟེ། དཔེའི་སྟེང་དུ་ཁྱབ་འབྲེལ་ངེས་ཟིན་ནས་སྤྱི་ཁྱབ་ཁ་ནས་འབྱིན་པ་འདི་ལྟར་གང་བྱས་ན་མི་རྟག་པས་ཁྱབ་པར་སྨྲ་བའི་རྒོལ་བ་དེ་ལ་འོ་ན་སྒྲ་ཡང་བྱས་སོ་ཞེས་ཕྱོགས་ཆོས་རྐྱང་པ་བརྗོད་པས་ཀྱང་འགྲུབ་བོ། ། མཁས་སུ་ཟིན་ཡང་ཚོགས་སུ་ནི་སྒྲུབ་པའི་ངག་རྫོགས་པར་སྦྱར་དགོས་ཏེ། མ་རྫོགས་ན་ཀླན་ཀར་འགྱུར་བའི་ཕྱིར་རོ། ། གསུམ་པ་ངག་གི་བྱེད་པ་ནི།
སྒྲུབ་ངག་ངེས་ཕ་རོལ་ཕྱི་རྒོལ་གྱི་རྒྱུད་ལ་བསྒྲུབ་བྱ་རྟོགས་པའི་རྗེས་དཔག་སྐྱེད་པར་བྱེད་པ་ཡིན་ནོ། ། འོ་ན་ངག་དེ་རྗེས་དཔག་གི་དངོས་རྒྱུ་ཡིན་ནམ་ཞེ་ན་མ་ཡིན་ཏེ། ངག་དེ་ལས་ཉན་ཤེས་མངོན་སུམ་སྐྱེ། དེ་ལས་དྲན་ཤེས་སྐྱེ། དེ་ལས་རྗེས་དཔག་སྐྱེ་བའི་ཕྱིར་རོ། ། སྒྲུབ་ངག་ཐོས་པའི་ཉན་ཤེས་ལས་དྲན་ཤེས་སྐྱེ་བའི་ཚུལ་ལ་ཡང་རིམ་པ་གསུམ་སྟེ། ཕྱོགས་ཆོས་སྔོན་འགྲོ་ཅན་ལ་དང་པོར་ཕྱོགས་ཆོས་དྲན་པའི་དྲན་ཤེས། དེ་ནས་སྤྱི་ཁྱབ་དྲན་པའི་དྲན་ཤེས། དེ་ནས་རྩོད་གཞིའི་སྟེང་དུ་ཁྱབ་པ་དྲན་པའི་དྲན་ཤེས་སྐྱེ་ལ། དེ་ཉིད་ཀྱི་རྩོད་གཞི་ལ་བསྒྲུབ་ཆོས་འཛིན་པའི་བློ་ནི་རྗེས་དཔག་ཉིད་དོ། །
ཁྱབ་པ་སྔོན་འགྲོ་ཅན་ལ་དང་པོ་སྤྱི་ཁྱབ་དྲན་པའི་དྲན་ཤེས། དེ་ནས་ཕྱོགས་ཆོས་དྲན་པའི་དྲན་ཤེས། དེ་ནས་རྩོད་གཞིའི་སྟེང་སོགས་སྔར་ལྟར་རོ། ། བཞི་པ་དབྱེ་བ་ནི། ཕྱི་རྒོལ་དེ་ལ་བློའི་བྱེ་བྲག་གིས་གསུམ་དུ་འགྱུར་ཏེ། ཕྱོགས་ཆོས་དང་ཁྱབ་པ་གཉིས་ཀ་དྲན་རུང་མེད་པ། གཉིས་ཀ་དྲན་ཟིན་པ། དྲན་རུང་ཡོད་ཀྱང་མ་དྲན་པའོ། ། དེ་ལ་སྔ་མ་གཉིས་ནི་སྒྲུབ་ངག་འགོད་པའི་ཡུལ་མ་ཡིན་ཏེ། དང་པོ་ལ་སྒྲུབ་ངག་འགོད་ཀྱང་རྗེས་དཔག་སྐྱེད་མི་ནུས།
གཉིས་པ་ལ། རྗེས་དཔག་གི་དངོས་རྒྱུ་ཚང་བའི་སྒྲུབ་ངག་འགོད་མི་དགོས་པའི་ཕྱིར་རོ། ། གསུམ་པ་ལ། ཕྱོགས་ཆོས་དང་ཁྱབ་པ་གཉིས་ཀ་དྲན་རུང་ཡོད་ཀྱང་མ་དྲན་པ་དང་། ཕྱོགས་ཆོས་དྲན་ལ་ཁྱབ་པ་མ་དྲན་པ་དང་། ཁྱབ་པ་དྲན་ལ་ཕྱོགས་ཆོས་མ་དྲན་པ་གསུམ་ལས། དང་པོ་ལ། ཆོས་མཐུན་སྦྱོར་དང་། ཆོས་མི་མཐུན་སྦྱོར་གྱི་སྒྲུབ་ངག་གཉིས། གཉིས་པ་ལ།
ཕྱོགས་ཆོས་ཁར་འབྱིན་ན། འོ་ན་གང་བྱས་ན་མི་རྟག་པས་ཁྱབ། དཔེར་ན་བུམ་པ་བཞིན། ཞེས་རྗེས་ཁྱབ་རྐྱང་པ་བརྗོད་པ་དང་། ཡང་། འོ་ན་གང་རྟག་ན། མ་བྱས་པས་ཁྱབ། དཔེར་ན་ནམ་མཁའ་བཞིན། ཞེས་ལྡོག་ཁྱབ་རྐྱང་པ་བརྗོད་པ་དང་གཉིས། གསུམ་པ་ལ།
ཁྱབ་པ་ཁར་འབྱིན་ན། འོ་ན་སྒྲ་ཡང་བྱས་སོ། ། ཞེས་ཕྱོགས་ཆོས་རྐྱང་པ་ཅན་གྱི་སྒྲུབ་ངག་སྟེ། བྱས་རྟགས་ཀྱིས་སྒྲ་མི་རྟག་པར་སྒྲུབ་པ་ལྟ་བུའི་ཕྱི་རྒོལ་ལ་ལྟོས་ནས་སྒྲུབ་ངག་ཡང་དག་ལྔར་འགྱུར་བ་འདི་ནི་རིགས་གཏེར་གྱི་དགོངས་པ་བླ་ན་མེད་པའོ། ། གཉིས་པ་སྒྲུབ་ངག་ལྟར་སྣང་ལ། མཚན་ཉིད་དང་། དབྱེ་བ་གཉིས་ལས། དང་པོ་ནི། སྒྲུབ་ངག་བཀོད་པ་གང་ཞིག སྒྲུབ་བྱེད་སྐྱོན་ཅན་བརྗོད་པའོ། །
གཉིས་པ་ལ། དོན་སྐྱོན་ཅན། བློ་སྐྱོན་ཅན། སྒྲ་སྐྱོན་ཅན་གྱི་སྒྲུབ་ངག་ལྟར་སྣང་གསུམ་ལས། དང་པོ་ནི། ཚུལ་གསུམ་མ་ཚང་བའི་གཏན་ཚིགས་བརྗོད་པ་སྟེ། སྒྲ་མིག་ཤེས་ཀྱི་གཟུང་བྱ་ཡིན་ནོ། ། ཞེས་པ་ལྟ་བུ་མ་གྲུབ་པ་བརྗོད་པ་དང་། གཞལ་བྱ་ཡིན་ན་རྟག་པ་ཡིན་པས་ཁྱབ་བོ་ཞེས་པ་ལྟ་བུ་མ་ངེས་པ་བརྗོད་པ་དང་། བྱས་ན་རྟག་པས་ཁྱབ་བོ་ཞེས་པ་ལྟ་བུ་འགལ་བ་བརྗོད་པ་དང་གསུམ་མོ། །
གཉིས་པ་ནི། ཚུལ་གསུམ་ཚང་ཡང་སྔ་རྒོལ་རང་ཉིད་ཀྱིས་མ་གྲུབ་པ་བརྗོད་པ་སྟེ། ཚུལ་གསུམ་ཆར་མ་གྲུབ་པ་བརྗོད་པ། ཁྱབ་པ་མ་གྲུབ་པ་བརྗོད་པ། ཕྱོགས་ཆོས་མ་གྲུབ་པ་བརྗོད་པ་དང་གསུམ་མོ། ། གསུམ་པ་ནི། ཚུལ་གསུམ་ཚང་ཞིང་སྔ་རྒོལ་གྱིས་གྲུབ་ཀྱང་བརྗོད་ཚུལ་ལ་སྐྱོན་ཆགས་པ་སྟེ། དཔེར་ན། སྒྲ་མི་རྟག་སྟེ། དཔེར་ན་བུམ་པ་བཞིན།
བུམ་པ་བྱས་པ་དེ་བཞིན་དུ། སྒྲ་ཡང་བྱས། དེའི་ཕྱིར་ན་སྒྲ་མི་རྟག་གོ ། ཞེས་པ་ལྟ་བུའི་ཡན་ལག་ལྔ་ལྡན་ནི་ལྷག་པའི་སྐྱོན་ཆགས་པ་སྟེ། རིགས་གཏེར་ལས། ཡན་ལག་ལྔ་ལ་དམ་བཅའ་དང་། ། ཉེ་སྦྱོར་མཇུག་སྡུད་གསུམ་པོ་ལྷག ། ཅེས་གསུངས་པའི་ཕྱིར། ཕྱོགས་ཆོས་དང་ཁྱབ་པ་གཉིས་ཀ་དངོས་སུ་བརྗོད་དགོས་པའི་རྒོལ་བའི་ངོར། གང་རུང་གཅིག་བརྗོད་པ་ལྟ་བུ་ཆད་པའི་སྐྱོན་ཆགས་པ་དང་།
ཡན་ལག་གཉིས་ལྡན་བརྗོད་ཀྱང་ཚིག་མཐར་རྣམ་དབྱེ་གསུམ་པ་དང་ལྔ་པ་སྦྱར་བ་ལྟ་བུ་བརྗོད་ཚུལ་ལ་སྐྱོན་ཆགས་པ་དང་གསུམ་མོ། ། གཉིས་པ་སུན་འབྱིན་གྱི་ངག་ལ་སུན་འབྱིན་ཡང་དག་དང་། སུན་འབྱིན་ལྟར་སྣང་གཉིས་སོ། ། དང་པོ་ལ་མཚན་ཉིད་དང་། དབྱེ་བ་གཉིས་ལས། དང་པོ་ནི། སྐྱོན་ལ་སྐྱོན་དུ་བརྗོད་པས་སྐྱོན་ཅན་གོ་འབྱེད་པའི་ངག་གོ ། གཉིས་པ་ལ་དབྱེ་སྒོ་གསུམ་ལས། ཡུལ་གྱི་སྒོ་ནས་དབྱེ་ན། རྟགས་ཀྱི་སྐྱོན་ལ་སྐྱོན་དུ་བརྗོད་པའི་སུན་འབྱིན་དང་།
མཚན་ཉིད་ཀྱི་སྐྱོན་ལ་སྐྱོན་དུ་བརྗོད་པའི་སུན་འབྱིན། དམ་བཅའི་སྐྱོན་ལ་སྐྱོན་དུ་བརྗོད་པའི་སུན་འབྱིན་ཡང་དག་དང་གསུམ་མོ། ། ངོ་བོའི་སྒོ་ནས་དབྱེ་ན། དོན་སྐྱོན་ལ་སྐྱོན་དུ་བརྗོད་པའི་སུན་འབྱིན་དང་། བློ་སྐྱོན་ལ་སྐྱོན་དུ་བརྗོད་པའི་སུན་འབྱིན་དང་། སྒྲ་སྐྱོན་ལ་སྐྱོན་དུ་བརྗོད་པའི་སུན་འབྱིན་ཡང་དག་དང་གསུམ་མོ། ། བརྗོད་ཚུལ་གྱི་སྒོ་ནས་དབྱེ་ན། རྣལ་མ་དང་། ཐལ་འགྱུར་གཉིས་སོ། ། གཉིས་པ་སུན་འབྱིན་ལྟར་སྣང་ལ།
མཚན་ཉིད་དང་། དབྱེ་བ་གཉིས་ལས། དང་པོ་ནི། སྐྱོན་ལ་སྐྱོན་དུ་མ་བརྗོད་པས་སྐྱོན་ཅན་གོ་བར་བྱེད་མི་ནུས་པའི་ངག་གོ ། གཉིས་པ་ལ། སྐྱོན་མི་བརྗོད་པ་དང་། སྐྱོན་མ་ཡིན་པ་བརྗོད་པ་གཉིས་སོ། ། གསུམ་པ་བརྗོད་ཚུལ་གྱི་སྒོ་ནས་དབྱེ་ན་གཉིས་ཏེ། རང་རྒྱུད་ཀྱི་ངག་དང་། ཐལ་འགྱུར་གྱི་ངག་གོ །
དང་པོ་ནི། སྒྲུབ་ངག་དང་དོན་གཅིག་པས་གོང་དུ་བཤད་ཟིན་ཏོ། ། གཉིས་པ་ལ་གཉིས་ཏེ། ཐལ་བའི་རྣམ་གཞག་དང་། ལན་འདེབས་པའི་ཚུལ་ལོ། ། དང་པོ་ལ། ཐལ་འགྱུར་ཡང་དག་དང་། ལྟར་སྣང་ངོ་། ། དང་པོ་ལའང་མཚན་ཉིད་དང་། དབྱེ་བ་གཉིས་ལས།
དང་པོ་ནི། ཕ་རོལ་པོའི་ཁས་བླངས་ཀྱི་གཏན་ཚིགས་རྟགས་སུ་བཀོད་ནས་མི་འདོད་པའི་བསྒྲུབ་བྱ་ཐལ་བར་འཕེན་པའི་སྒོ་ནས་ཕྱི་རྒོལ་གྱི་གྲུབ་མཐའ་སྐྱོན་ཅན་སུན་འབྱིན་ནུས་ཀྱི་ཐལ་ངག་གོ ། གཉིས་པ་ལ། སྒྲུབ་བྱེད་མི་འཕེན་པའི་ཐལ་འགྱུར་ཡང་དག་དང་། སྒྲུབ་བྱེད་འཕེན་པའི་ཐལ་འགྱུར་ཡང་དག་གཉིས། དང་པོ་ལའང་གཉིས་ལས། མཚན་ཉིད་ནི། ཐལ་འགྱུར་ཡང་དག་གང་ཞིག་དངོས་སུ་ཐལ་བ་འཕངས་པ་བཟློག་ན་དོན་གྱི་ཚུལ་གསུམ་ཚང་བའི་གཏན་ཚིགས་མི་འཕེན་པའོ། ། གཉིས་པ་མཚན་གཞི་ནི། རྟགས་ཕ་རོལ་པོའི་ཁས་བླངས་པའི་དབང་དུ་བྱས་ནས།
བུམ་པ་ཡོད་པའི་ས་ཕྱོགས་ཆོས་ཅན། བུམ་པ་མེད་པར་ཐལ། བུམ་པ་ཚད་མས་མ་དམིགས་པའི་ཕྱིར། ཞེས་པ་ལྟ་བུ་རང་བཞིན་མ་དམིགས་པའི་ཐལ་འགྱུར་དང་། དུ་བ་ཡོད་པའི་ས་ཕྱོགས་ཆོས་ཅན། དུ་བའི་དངོས་རྒྱུ་མེད་པར་ཐལ། དུ་བ་མེད་པའི་ཕྱིར། ཞེས་དངོས་འབྲས་མ་དམིགས་པའི་ཐལ་འགྱུར་དང་། གོང་བུ་རྭ་ཅན་འདི་ཆོས་ཅན། བ་ལང་མ་ཡིན་པར་ཐལ།
ནོག་སོགས་འདུས་པ་མ་ཡིན་པའི་ཕྱིར། ཞེས་ཁྱབ་བྱེད་མ་དམིགས་པའི་ནང་ཚན་མཚན་ཉིད་མ་དམིགས་པའོ། ། འདི་གསུམ་གྱིས་སྒྲུབ་བྱེད་མི་འཕེན་ཏེ། བུམ་པ་ཡོད་པ་ལ་སོགས་པ་གསུམ་པོ་དེ་ཚད་མས་གྲུབ་ན། བུམ་པ་ཚད་མས་མ་དམིགས་པ་ལ་སོགས་པ་དེ་དག་ཀྱང་དམིགས་པར་གྲུབ་པས། རང་རྒྱུད་ལ་ཤེས་འདོད་མེད་ཅིང་། དེ་དག་ཚད་མས་མ་གྲུབ་ན་ཐལ་འགྱུར་གྱི་དམ་བཅའ་ལ་ཚད་མས་བསལ་བ་མ་ཞུགས་པས་རང་རྒྱུད་ཀྱི་ཕྱོགས་ཆོས་མི་འགྲུབ་པའི་ཕྱིར་རོ། ། གཉིས་པ་སྒྲུབ་བྱེད་འཕེན་པའི་ཐལ་འགྱུར་ལའང་གཉིས་ལས། དང་པོ་མཚན་ཉིད་ནི། དངོས་སུ་ཐལ་བ་འཕངས་པ་བཟློག་ན་ཚུལ་གསུམ་ཚང་བའི་གཏན་ཚིགས་འཕེན་པའི་ཐལ་ངག་གོ །
གཉིས་པ་དབྱེ་བ་ལ། ལུགས་མཆོག་འདི་ལ་སྤྱིར་གཏན་ཚིགས་ཡང་དག་ལ། འབྲས་བུ་དང་། རང་བཞིན་གྱི་གཏན་ཚིགས་གཉིས། འབྲེལ་ཟླ་མ་དམིགས་པའི་གཏན་ཚིགས་བཞི། ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་ཀྱི་གཏན་ཚིགས་བཅུ་གཉིས། ཕན་ཚུན་སྤངས་འགལ་ལ་བརྟེན་པའི་གཏན་ཚིགས་གཉིས་ཏེ་ཉི་ཤུར་གྲངས་ངེས་ལ། ཐལ་འགྱུར་ལ་ཡང་དེ་དག་གི་མིང་ཅན་གྱི་ཐལ་འགྱུར་ཉི་ཤུར་གྲངས་ངེས་སོ། ། དེ་ལ། རང་བཞིན་མ་དམིགས་པ་དང་།
དངོས་འབྲས་མ་དམིགས་པ་དང་། ཁྱབ་བྱེད་མ་དམིགས་པའི་ནང་ཚན་མཚན་ཉིད་མ་དམིགས་པ་གསུམ་གྱིས་སྔར་ལྟར་སྒྲུབ་བྱེད་མི་འཕེན་ལ། གསུམ་པོ་དེའི་ལྷག་མ་གཏན་ཚིགས་ཡང་དག་བཅུ་བདུན་གྱི་ཐལ་འགྱུར་ཡང་དག་བཅུ་བདུན་ཏེ་བཅོ་བརྒྱད་པོས་ནི་སྒྲུབ་བྱེད་འཕེན་པར་ཤེས་པར་བྱ་སྟེ། རིགས་གཏེར་ལས། རང་བཞིན་འབྲས་བུ་མཚན་ཉིད་དེ། ། མི་དམིགས་གསུམ་གྱིས་སྒྲུབ་མི་འཕེན། ། ཞེས་དང་། ལྷག་མ་ཡང་དག་གཏན་ཚིགས་ཀུན། ། སྒྲུབ་བྱེད་འཕེན་པར་ཤེས་པར་བྱ། ། ཞེས་གསུངས་པའི་ཕྱིར།
དེ་ཡང་བོད་དག་གིས་གཏན་ཚིགས་ཐམས་ཅད་ལ་བསྒྲུབ་བྱའི་ཆོས་ལ་ཐལ་ཞེས་པའི་ཚིག་སྦྱར་བའི་ཚེ་སྒྲུབ་བྱེད་མི་འཕེན་པའི་ཐལ་འགྱུར་དང་། རྟགས་ལོག་ལ་ཐལ་དང་། ཆོས་ལོག་ལ་ཕྱིར་སྦྱར་བའི་ཚེ་སྒྲུབ་བྱེད་འཕེན་པའི་ཐལ་འགྱུར་ཡང་དག་ཏུ་སོང་བས་རེ་རེ་ལ་ཡང་གཉིས་གཉིས་ཡོད་པར་འདོད་པའི་ལུགས་ནི་ལུགས་མཆོག་འདི་ལ་སྦྱར་དུ་མི་རུང་ངོ་། ། དེས་ན་འདི་ལ་ལྡོག་པ་རང་རིག་འཕེན་པའི་ཐལ་འགྱུར་བཞི། གཞན་རིག་འཕེན་པའི་ཐལ་འགྱུར་བཅུ་བཞི་འབྱུང་སྟེ། ཡང་དག་གི་གཏན་ཚིགས་ཉི་ཤུའི་མིང་ཅན་གྱི་ཐལ་འགྱུར་ཡང་དག་ཉི་ཤུ་ཡོད་པ་ལ། ཁྱབ་བྱེད་མ་དམིགས་པ་ལ་གཉིས་སུ་ཕྱེ་ནས་མཚན་ཉིད་མ་དམིགས་པ་ནི་སྒྲུབ་བྱེད་མི་འཕེན་པའི་ཐལ་འགྱུར་གཅིག་གི་གྲངས་འཛིན། གཞན་རྣམས་ཀྱིས་ནི་སྒྲུབ་བྱེད་འཕེན་པའི་ཐལ་འགྱུར་གཅིག་གི་གྲངས་འཛིན་པས་མི་འཕེན་པ་ལ་གསུམ་དང་། འཕེན་པ་ལ་བཅོ་བརྒྱད་འབྱུང་བའི་གནད་ཀྱང་འདི་ཉིད་ཡིན་ནོ། ། མཚན་གཞི་ལ།
ལྡོག་པ་རང་རིག་འཕེན་པ་བཞི་ནི་རིམ་པ་བཞིན། མེ་ཚད་མའི་སྟོབས་ཀྱིས་ངེས་པའི་ཤར་གཞིར་ཆོས་ཅན། མེ་ཚད་མའི་སྟོབས་ཀྱིས་ངེས་པ་མ་ཡིན་པར་ཐལ། གྲང་རེག་ཡོད་པའི་ཕྱིར་ཞེས་རང་བཞིན་དང་འགལ་བའི་རང་བཞིན་དམིགས་པའི་ཐལ་འགྱུར་གྱིས། དེ་ཆོས་ཅན། གྲང་རེག་མེད་དེ། མེ་ཚད་མའི་སྟོབས་ཀྱིས་ངེས་པའི་ཕྱིར་ཞེས་རང་བཞིན་དང་འགལ་བའི་རང་བཞིན་དམིགས་པའི་རང་རྒྱུད་འཕེན་པ་དང་། ཙན་མེ་ཚད་མའི་སྟོབས་ཀྱིས་ངེས་པའི་ཤར་གཞིར་ཆོས་ཅན། ཙན་མེ་ཚད་མའི་སྟོབས་ཀྱིས་ངེས་པ་མ་ཡིན་པར་ཐལ། བ་མོའི་རེག་པ་ཡོད་པའི་ཕྱིར།
ཞེས་ཁྱབ་བྱེད་དང་འགལ་བའི་ཁྱབ་བྱ་དམིགས་པའི་ཐལ་འགྱུར་གྱིས་དེ་ཉིད་ཀྱི་རང་རྒྱུད་འཕེན་པ་དང་། དུ་བ་དྲག་ཕྱུར་བ་ཚད་མའི་སྟོབས་ཀྱིས་ངེས་པའི་ཤར་གཞིར་ཆོས་ཅན། དུ་བ་དྲག་ཕྱུར་བ་ཚད་མའི་སྟོབས་ཀྱིས་ངེས་པ་མ་ཡིན་པར་ཐལ། གྲང་འབྲས་སྤུ་ལོང་བྱེད་ཡོད་པའི་ཕྱིར། ཞེས་རྒྱུ་དང་འགལ་བའི་འབྲས་བུ་དམིགས་པའི་ཐལ་འགྱུར་གྱིས་དེ་ཉིད་ཀྱི་རང་རྒྱུད་འཕེན་པ་དང་། བུམ་པ་ཆོས་ཅན། འཇིག་ངེས་མ་ཡིན་པར་ཐལ། རང་གི་འཇིག་པ་རང་རྒྱུ་ལས་ཕྱིས་འབྱུང་བའི་འཇིག་རྒྱུ་གཞན་ལ་ལྟོས་པའི་ཕྱིར། ཞེས་ཕན་ཚུན་སྤངས་འགལ་ལ་བརྟེན་པའི་འགལ་བའི་ཁྱབ་བྱ་དམིགས་པའི་ཐལ་འགྱུར་གྱིས་དེ་ཉིད་ཀྱི་རང་རྒྱུད་འཕེན་པའོ། ། ལྡོག་པ་གཞན་རིག་འཕེན་པའི་ཐལ་འགྱུར་བཅུ་བཞི་ནི།
རྒྱུ་མ་དམིགས་པ་དང་འབྲས་བུ་དམིགས་པ་ཕན་ཚུན་བཟློག་པ་གཉིས། ལྷན་ཅིག་མི་གནས་འགལ་གྱི་སྐོར་ལ་དགུ། ཕན་ཚུན་སྤངས་འགལ་གྱི་སྐོར་ལ་གཅིག རང་བཞིན་དང་ཁྱབ་བྱེད་མ་དམིགས་པ་ཕན་ཚུན་བཟློག་པ་གཉིས་རྣམས་སོ། ། དང་པོ་གཉིས་ནི། མེ་མེད་མཚན་དུས་ཀྱི་རྒྱ་མཚོ་ན་ཆོས་ཅན། མེ་ཡོད་པར་ཐལ། དུ་བ་ཡོད་པའི་ཕྱིར། ཞེས་འབྲས་བུ་དམིགས་པའི་ཐལ་འགྱུར་གྱིས། དེ་ཆོས་ཅན།
དུ་བ་མེད་དེ། མེ་མེད་པའི་ཕྱིར། ཞེས་རྒྱུ་མ་དམིགས་པའི་རང་རྒྱུད་འཕེན་པ་དང་། དུ་ལྡན་གྱི་ལ་ཆོས་ཅན། དུ་བ་མེད་པར་ཐལ། མེ་མེད་པའི་ཕྱིར། ཞེས་རྒྱུ་མ་དམིགས་པའི་ཐལ་འགྱུར་གྱིས་འབྲས་བུའི་གཏན་ཚིགས་འཕེན་པའོ། ། ལྷན་ཅིག་མི་གནས་འགལ་གྱི་སྐོར་དགུ་ལ། འགལ་བའི་རང་བཞིན་དམིགས་པའི་སྐོར་གསུམ་ནི། མེ་ཚད་མའི་སྟོབས་ཀྱིས་ངེས་པའི་ཤར་གཞིར་ཆོས་ཅན།
མེ་ཚད་མའི་སྟོབས་ཀྱིས་ངེས་པ་མ་ཡིན་པར་ཐལ། བ་མོའི་རེག་པ་ཡོད་པའི་ཕྱིར། ཞེས་རང་བཞིན་དང་འགལ་བའི་ཁྱབ་བྱ་དམིགས་པའི་ཐལ་འགྱུར་གྱིས་ཁྱབ་བྱེད་དང་འགལ་བའི་རང་བཞིན་དམིགས་པའི་རང་རྒྱུད་འཕེན་པ་དང་། ཡང་དེ་ཆོས་ཅན། དེ་མ་ཡིན་པར་ཐལ། གྲང་འབྲས་སྤུ་ལོང་བྱེད་ཡོད་པའི་ཕྱིར། ཞེས་རང་བཞིན་དང་འགལ་བའི་འབྲས་བུ་དམིགས་པའི་ཐལ་འགྱུར་གྱིས་རྒྱུ་དང་འགལ་བའི་རང་བཞིན་དམིགས་པའི་རང་རྒྱུད་འཕེན་པ་དང་། ཡང་དེ་ཆོས་ཅན། དེ་མ་ཡིན་པར་ཐལ། གྲང་རེག་གི་དངོས་རྒྱུ་ཡོད་པའི་ཕྱིར།
ཞེས་རང་བཞིན་དང་འགལ་བའི་རྒྱུ་དམིགས་པའི་ཐལ་འགྱུར་གྱིས་འབྲས་བུ་དང་འགལ་བའི་རང་བཞིན་དམིགས་པའི་རང་རྒྱུད་འཕེན་པ་དང་། འགལ་བའི་འབྲས་བུ་དམིགས་པའི་སྐོར་གསུམ་ནི། དུ་བ་དྲག་ཕྱུར་བ་ཚད་མའི་སྟོབས་ཀྱིས་ངེས་པའི་ཤར་གཞིར་ཆོས་ཅན། དུ་བ་དྲག་ཕྱུར་བ་ཚད་མའི་སྟོབས་ཀྱིས་ངེས་པ་མ་ཡིན་པར་ཐལ། བ་མོའི་རེག་པ་ཡོད་པའི་ཕྱིར། ཞེས་རྒྱུ་དང་འགལ་བའི་ཁྱབ་བྱ་དམིགས་པའི་ཐལ་འགྱུར་གྱིས་ཁྱབ་བྱེད་དང་འགལ་བའི་འབྲས་བུ་དམིགས་པའི་རང་རྒྱུད་འཕེན་པ་དང་། ཡང་དེ་ཆོས་ཅན། དེ་མ་ཡིན་པར་ཐལ། གྲང་རེག་གི་དངོས་རྒྱུ་ཡོད་པའི་ཕྱིར། ཞེས་རྒྱུ་དང་འགལ་བའི་རྒྱུ་དམིགས་པའི་ཐལ་འགྱུར་གྱིས་འབྲས་བུ་དང་འགལ་བའི་འབྲས་བུ་དམིགས་པའི་རང་རྒྱུད་འཕེན་པ་དང་།
ཡང་དེ་ཆོས་ཅན། དེ་མ་ཡིན་པར་ཐལ། གྲང་རེག་ཡོད་པའི་ཕྱིར། ཞེས་རྒྱུ་དང་འགལ་བའི་རང་བཞིན་དམིགས་པའི་ཐལ་འགྱུར་གྱིས་རང་བཞིན་དང་འགལ་བའི་འབྲས་བུ་དམིགས་པའི་རང་རྒྱུད་འཕེན་པའོ། ། འགལ་བའི་ཁྱབ་བྱ་དམིགས་པའི་སྐོར་གསུམ་ནི། ཙན་མེ་ཚད་མའི་སྟོབས་ཀྱིས་ངེས་པའི་ཤར་གཞིར་ཆོས་ཅན། ཙན་མེ་ཚད་མའི་སྟོབས་ཀྱིས་ངེས་པ་མ་ཡིན་པར་ཐལ། གྲང་རེག་ཡོད་པའི་ཕྱིར། ཞེས་ཁྱབ་བྱེད་དང་འགལ་བའི་རང་བཞིན་དམིགས་པའི་ཐལ་འགྱུར་གྱིས་རང་བཞིན་དང་འགལ་བའི་ཁྱབ་བྱ་དམིགས་པའི་རང་རྒྱུད་འཕེན་པ་དང་། ཡང་དེ་ཆོས་ཅན།
དེ་མ་ཡིན་པར་ཐལ། གྲང་འབྲས་སྤུ་ལོང་བྱེད་ཡོད་པའི་ཕྱིར། ཞེས་ཁྱབ་བྱེད་དང་འགལ་བའི་འབྲས་བུ་དམིགས་པའི་ཐལ་འགྱུར་གྱིས་རྒྱུ་དང་འགལ་བའི་ཁྱབ་བྱ་དམིགས་པའི་རང་རྒྱུད་འཕེན་པ་དང་། ཡང་དེ་ཆོས་ཅན། དེ་མ་ཡིན་པར་ཐལ། གྲང་རེག་གི་དངོས་རྒྱུ་ཡོད་པའི་ཕྱིར། ཞེས་ཁྱབ་བྱེད་དང་འགལ་བའི་རྒྱུ་དམིགས་པའི་ཐལ་འགྱུར་གྱིས་འབྲས་བུ་དང་འགལ་བའི་ཁྱབ་བྱ་དམིགས་པའི་རང་རྒྱུད་འཕེན་པ་རྣམས་སོ། ། ཕན་ཚུན་སྤངས་འགལ་གྱི་སྐོར་ནས་གཅིག་ནི། སྒྲ་ཆོས་ཅན། མ་བྱས་པར་ཐལ།
རྟག་དངོས་ཡིན་པའི་ཕྱིར། ཞེས་འགལ་བའི་ཁྱབ་བྱ་དམིགས་པའི་ཐལ་འགྱུར་གྱིས་ཁྱབ་བྱེད་དང་འགལ་བ་དམིགས་པའི་རང་རྒྱུད་འཕེན་པའོ། ། ཁྱབ་བྱེད་མ་དམིགས་པ་དང་། རང་བཞིན་ཕན་ཚུན་བཟློག་པ་གཉིས་ནི། ཤ་པ་དང་ལྡན་པའི་ཤར་གཞིར་ཆོས་ཅན། ཤ་པ་མེད་པར་ཐལ། ཤིང་མེད་པའི་ཕྱིར། ཞེས་ཁྱབ་བྱེད་མ་དམིགས་པའི་ཐལ་འགྱུར་གྱིས་རང་བཞིན་གྱི་གཏན་ཚིགས་འཕེན་པ་དང་། ཤིང་མེད་ཀྱི་བྲག་རྫོང་ན་ཆོས་ཅན། ཤིང་ཡོད་པར་ཐལ།
ཤ་པ་ཡོད་པའི་ཕྱིར། ཞེས་རང་བཞིན་གྱི་ཐལ་འགྱུར་གྱིས་ཁྱབ་བྱེད་མ་དམིགས་པའི་རང་རྒྱུད་འཕེན་པའོ། ། གཉིས་པ་ལྟར་སྣང་ལ་གཉིས་ལས། དང་པོ་མཚན་ཉིད་ནི། ཁས་བླངས་ཀྱི་རྟགས་ལ་མི་འདོད་པའི་བསྒྲུབ་བྱ་འཕེན་པ་མེད་པའོ། ། གཉིས་པ་དབྱེ་ན་བཞི། རྟགས་མ་གྲུབ་པ་དང་། འགལ་ན་ཁྱབ་པ་མེད་པ་དང་། མ་ངེས་ནས་ཁྱབ་པ་མེད་པ་དང་། འདོད་པས་ལན་ཐེབས་པ་བཞིའོ། །
གཉིས་པ་ལན་འདེབས་པའི་ཚུལ་ནི། འགལ་བ་དང་། མ་ངེས་པ་དང་། མ་གྲུབ་པ་དང་། འདོད་པ་གྲུབ་པ་དང་སྒོ་བཞི་ཡིན་ཏེ། རིགས་གཏེར་ལས། དེས་ན་མཁས་པས་ཐལ་འགྱུར་ལན། ། རྣམ་པར་ཐར་པའི་སྒོ་བཞིས་གདབ། ། ཅེས་གསུངས་པའི་ཕྱིར། ཐལ་འགྱུར་ཡང་དག་ལན་གྱིས་ཟློག་པར་མ་ནུས་ན་ཁྲོ་བ་དང་།
འཁོན་དུ་འཛིན་པ་དང་། བདག་ལ་བསྟོད་ཅིང་གཞན་ལ་སྨོད་པ་དང་། གླུ་གར་དང་བཞད་གད་དག་གིས་རིགས་པ་སུབས་པ་ནི་ཐབས་རྡུགས་པ་ཡིན་པས་བདེན་པའི་རྗེས་སུ་འབྲང་བ་དམ་པའི་རྣམ་ཐར་ཡིན་ཏེ། རིགས་གཏེར་ལས། ལན་གྱིས་ཟློག་པར་མི་ནུས་ན། ། དེ་ཡི་རྗེས་འབྲང་དམ་པའི་ལུགས། ། ཞེས་གསུངས་པའི་ཕྱིར། ད་ལྟར་སྒྲུབ་དང་སུན་འབྱིན་གྱི། ། རིགས་པའི་གཞུང་ལུགས་གང་གིས་ཤེས། ། མཁས་པ་དེ་ནི་རྫོགས་པ་ཡི། །
སངས་རྒྱས་རྣམས་ཀྱི་བསྟན་པ་འཛིན། ། ཞེས་པ་ནི་མཇུག་བསྡུ་བའི་ཚིག་ཏུ་གསུངས་སོ།། །། སླར་སྨྲས་པ། སྡེ་བདུན་མདོ་ཡི་གནས་གསང་དེ་ཁོ་ནར། ། མངོན་སུམ་སྟོན་པ་རིགས་གཏེར་གཞུང་གི་བཅུད། ། མ་འདྲེས་གསལ་བར་བཀོད་པའི་ལམ་སྲོལ་འདི། ། འཇམ་དབྱངས་བླ་མའི་དྲིན་གྱིས་དེང་འདིར་བསྒྲུབས། ། ཡང་དག་ལམ་ལ་ངེས་ཤེས་བསྐྱེད་པའི་ཕྱིར། ། བཀའ་དང་བསྟན་བཅོས་རང་སྟོབས་ཀྱིས་རྟོགས་པ། ། རྨད་བྱུང་གཏན་ཚིགས་རིགས་པར་རག་ལས་ཞེས། །
མཁས་མང་དབྱེ་བའི་དབུས་སུ་གཏམ་དུ་བསྔགས། ། སྐྱེས་སྦྱངས་བློ་གྲོས་དམན་པས་རང་སྟོབས་ཀྱིས། ། ཟབ་མོའི་གནས་གསར་ཇི་བཞིན་རྟོགས་དཀའ་མོད། ། གཟུ་ལུམ་རང་དགར་ཞུགས་པ་ཡང་མིན་ཏེ། ། ཆོས་གྲྭར་མཁས་པ་བསྟེན་ནས་ཅུང་ཟད་སྦྱངས། ། རྟགས་རིགས་ཉི་མའི་དཀྱིལ་འཁོར་འཆར་བ་ན། ། བློ་རིགས་པདྨོ་རང་དབང་མེད་པར་གྲོལ། ། དེ་ཕྱིར་དངོས་སྟོབས་རིགས་པར་འཇུག་འདོད་ན། ། ཚད་མའི་གཞུང་གི་ལམ་མཁན་འདི་བླང་རིགས། ། སུ་པྲ་ཏི་དྲ་སྒྱུར་བགོའི་རི་མོ་མ་ཆུབ་པར། །
སྒྲ་མཁན་རྩིས་པ་ཇི་བཞིན་རྟགས་རིགས་ཀྱིས། ། རིང་བཏང་རྟོག་གེར་རློམ་པའི་མཐུན་ཚག་ནི། ། རི་ལྟར་བརྩེགས་ཀྱང་གནད་གསང་ཕིག་པར་དཀའ། ། ཚད་མའི་དགོངས་དོན་རྣམ་པར་འགྲེལ་པའི་གཞུང་། ། ནོར་སྲུང་མཇུག་མར་བཏགས་པའི་གཏམ་རྒྱུད་དང་། ། ལྷ་དབང་བློ་ཡིས་དེ་དོན་བཤད་པ་ཡང་། ། ལན་གཉིས་མི་སྣང་རུམ་དུ་རྒྱས་བཏབ་པའི། ། ལོ་རྒྱུས་ཇི་བཞིན་འཕགས་བོད་མཁས་རྣམས་ཀྱང་། ། གཞུང་འདི་ཆོས་གྲྭར་མཁས་པའི་ཞལ་བཅུད་དང་། ། རྟགས་རིགས་འཁྲུལ་འཁོར་ལ་བརྟེན་འགྲུབ་ཅེས་གྲགས། །
དེ་ཕྱིར་ཆོག་ཤེས་བཏང་སྟེ་འབད་པར་འཚལ། ། རྒྱལ་བས་དཔལ་གྱི་མགུལ་ནས་རིགས་པ་བཞི། ། གསུངས་པའི་ཡ་གྱལ་འཐད་སྒྲུབ་རིགས་ལམ་ལ། ། བརྟོན་པ་རྣམ་བཞི་འཆོལ་བའི་དུས་སྐབས་འདིར། ། མོས་པ་ཙམ་ཡང་སྐལ་བ་བཟང་སྙམ་བགྱིད ། ཚུར་མཐོང་བློ་ཡི་མ་རྟོགས་ལོག་རྟོག་གིས། ། བཤད་པའི་ཉེས་ཚོགས་མཁས་རྣམས་མདུན་སར་བཤགས། ། ལེགས་བཤད་དགེ་འབྲས་བླ་མའི་ཞབས་བརྟན་ཅིང་། ། ལུང་རྟོགས་བསྟན་པ་རྒྱས་པའི་རྒྱུ་རུ་བསྔོ། ། བདག་ཀྱང་ཚེ་རབས་ཀུན་ཏུ་རྒྱལ་བསྟན་ཉིད། །
བསྲུང་ཕྱིར་དཔལ་ལྡན་ཕྱོགས་གླང་ཆོས་གྲགས་དང་། ། ས་སྐྱ་པཎ་ཆེན་གོ་རམ་ཆེན་པོ་ལྟར། ། ལུང་རིགས་སྨྲ་བའི་སྤོབས་པ་ཐོབ་གྱུར་ཅིག ། ངེས་ཤེས་རང་སྟོབས་ཀྱིས་དྲངས་ལམ་གྱི་གནད། ། རྙེད་ནས་སྒྲུབ་པའི་རྒྱལ་མཚན་སྒྲེང་བ་དང་། ། རང་གིས་ཇི་བཞིན་རྟོགས་པའི་དམ་ཆོས་ཀྱིས། ། འགྲོ་ཀུན་ཐེག་མཆོག་ལམ་ལ་འགོད་གྱུར་ཅིག ། ཅེས་ཚད་མའི་རྟགས་རིགས་པའི་སྐོར་གཏན་ལ་འབེབས་པར་བྱེད་པ་སྡེ་བདུན་མདོའི་སྒོ་བརྒྱ་འབྱེད་པའི་འཕྲུལ་གྱི་ལྡེའུ་མིག་ཅེས་བྱ་བ་འདི་ནི། དུས་ཕྱིས་རིགས་པའི་གཏེར་གྱི་དགོངས་པ་ཕིག་དཀའ་བས་རང་ལུགས་ཀྱི་ཚད་མའི་བཤད་རྒྱུན་ཉག་ཕྲ་བར་མཐོང་ནས་གཅིག་ཤེས་ཀུན་གྲོལ་འདི་ལྟ་བུ་ཞིག་འབྲི་འདུན་ཡོད་པའི་ཁར། དམ་པའི་གྲོགས་པོ་བློ་གསལ་དོན་གཉེར་ཅན་འགའ་ཞིག་གིས་ཀྱང་རྟགས་རིགས་ཟུར་བསྐོལ་ནག་འགྲོས་ཤིག་བྱུང་ན་ཞེས་བསྐུལ་བ་དང་།
ལྷག་པར་འཇམ་མགོན་མཆོག་ནས་རྡོ་རྗེའི་གསུང་གི་ཟེགས་མས་གནང་བ་ཞིག་ཐོབ་པར་བརྟེན་ནས། ཆུང་དུས་མཚན་ཉིད་ཀྱི་ཆོས་ར་འགྲིམ་སྐབས་སུ་ཐུབ་བསྟན་རྣམ་པར་རྒྱལ་བའི་མཁན་ཆེན་བོད་གངས་ཅན་ཙམ་ན་འགྲན་ཟླ་དང་བྲལ་བའི་སྡེ་སྣོད་འཛིན་པ་ཆེན་པོ་མི་ཕམ་སེང་གེ་རབ་རྒྱས་ཀྱི་ཞལ་སྔ་ནས་བློ་རིགས་དང་རྟགས་རིགས་པའི་སྐོར་ཕྱིན་ཅི་མ་ལོག་པར་ཐོས་པ་དང་། དུས་ཕྱིས་མ་ཧཱ་བྷོ་ཊའི་ལྗོངས་འདིར་ཡང་མཁས་པའི་དབང་པོ་དུ་མ་དག་གི་ཞབས་པད་ཡུན་རིང་དུ་བསྟེན་ནས་སྡེ་སྣོད་ཀྱི་གཞུང་ལུགས་འགའ་ཞིག་དང་། རིགས་རྣམ་གཉིས་ལ་ཐོས་བསམ་ཅུང་ཟད་བྱས་ཤིང་། ཁྱད་པར་འཛམ་གླིང་བྱང་ཕྱོགས་ཀྱི་ཐུབ་པའི་དབང་པོ་རྫོགས་པའི་སངས་རྒྱས་རྗེ་བླ་མ་འཇམ་དབྱངས་མཁྱེན་བརྩེའི་དབང་པོའི་བྱིན་ཟབ་ཀྱི་བསིལ་ཟེར་ཕྲ་མོས་རེག་པས་བློའི་ཀུནྡ་ཅུང་ཟད་བཞད་པ་འཇམ་དབྱངས་བློ་གཏེར་དབང་པོའམ། བརྡ་སྤྲོད་རིག་པའི་བཏགས་མིང་དུ་འཇམ་དཔལ་གྲུབ་པའི་རྡོ་རྗེ་ཐུབ་བསྟན་གསལ་བའི་ཉིན་བྱེད་འཇིག་མེད་གཙུག་ལག་རྒྱ་མཚོའི་སྡེ་ཞེས་བོད་པས། རིགས་རྣམ་གཉིས་ཀྱི་དགོངས་པ་རོ་མཉམ་པར་རྩ་བའི་སྲོག་ཏུ་བཟུང་། ཀུན་མཁྱེན་བླ་མ་ཆེན་པོའི་ལེགས་བཤད་རིགས་གཏེར་གསལ་བྱེད་ཀྱིས་ཟུར་བརྒྱན། མཚམས་སུ་རིགས་པའི་འཕྲུལ་འཁོར་གྱི་ས་བོན་ཅུང་ཟད་རང་བློས་སྤྲོས་ཏེ། ཚིག་སྦྱོར་སྤངས་ནས་བཀླགས་པས་གྲུབ་པར་མཁས་གྲུབ་དུ་མའི་འབྱུང་གནས་རྫོང་སར་བཀྲ་ཤིས་ལྷ་རྩེར་བྲིས་པ་དགེ་བར་གྱུར་ཅིག། །།
PAGE * MERGEFORMAT 6 འཇམ་དབྱངས་བློ་གཏེར་དབང་པོ། ཚད་མའི་རྟགས་རིགས་པའི་སྐོར་གཏན་ལ་འབེབས་པར་བྱེད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
