སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༡༤
བསྟན་བཅོས་ཆེན་པོ་སྡོམ་གསུམ་གྱི་རབ་ཏུ་དབྱེ་བའི་རྣམ་པར་བཤད་པ་ཐུབ་བསྟན་གསལ་བའི་སྒྲོན་མེ་ཞེས་བྱ་བ།a
༄༅། །བསྟན་བཅོས་ཆེན་པོ་སྡོམ་གསུམ་གྱི་རབ་ཏུ་དབྱེ་བའི་རྣམ་པར་བཤད་པ་ཐུབ་བསྟན་གསལ་བའི་སྒྲོན་མེ་ཞེས་བྱ་བ་ལས་སྐབས་གཉིས་པའི་རྣམ་པར་བཤད་པ་བཞུགས་ལགས་སོ།། གཉིས་པ་བྱང་སེམས་ཀྱི་སྡོམ་པའི་ཉམས་ལེན་བཤད་པ་ལ་གསུམ་སྟེ། སེམས་བསྐྱེད་ཀྱི་དབྱེ་བ་སྤྱིར་བསྟན། ཐེག་ཆེན་སེམས་བསྐྱེད་བྱེ་བྲག་ཏུ་བཤད། བསྟན་པ་རྣམ་པར་དག་པས་མཇུག་བསྡུ་བའོ། ། དང་པོ་ནི། སེམས་བསྐྱེད་ལ་ནི། ཞེས་སོགས་ཚིགས་བཅད་གསུམ་སྟེ། སྤྱིར་བྱང་ཆུབ་ཏུ་སེམས་བསྐྱེད་པ་ཙམ་གྱི་སེམས་བསྐྱེད་ལ་ནི། ཉན་ཐོས་པའི་ལུགས་དང་།
ཐེག་པ་ཆེན་པོའི་ལུགས་རྣམ་པ་གཉིས་ཡོད་དེ། ཉན་ཐོས་སྡེ་གཉིས་ཀྱི་ལུང་ནས་བཤད་པ་དང་། ཐེག་པ་ཆེན་པོ་དབུ་སེམས་ཀྱི་གཞུང་ནས་བཤད་པ་གཉིས་ཡོད་པའི་ཕྱིར་རོ། ། ཉན་ཐོས་རྣམས་ཀྱི་གཞུང་ནས་བཤད་པའི་སེམས་བསྐྱེད་ལ་ཡང་། ཐོབ་བྱ་བྱང་ཆུབ་ཀྱི་སྒོ་ནས་རྣམ་པ་གསུམ་ཡོད་དེ། ཉན་ཐོས་དགྲ་བཅོམ་པ་དང་། རང་རྒྱལ་དགྲ་བཅོམ་པ་དང་། རྫོགས་པའི་སངས་རྒྱས་སུ་སེམས་བསྐྱེད་པ་གསུམ་ཡོད་པའི་ཕྱིར་ཏེ། འདུལ་བ་ལུང་ལས། ཁ་ཅིག་ནི་ཉན་ཐོས་སུ་སེམས་བསྐྱེད་དོ། །
ཁ་ཅིག་ནི་རང་རྒྱལ་དུ་སེམས་བསྐྱེད་དོ། ། ཁ་ཅིག་ནི་སངས་རྒྱས་སུ་སེམས་བསྐྱེད་དོ་ཞེས་བཤད་པས་སོ། ། འོན་ཀྱང་གསུམ་པོ་དེ་ཡི་སེམས་བསྐྱེད་ཀྱི་ཆོ་ག་སྤྱོད་པ་དེང་སང་ཉུང་སྟེ། ཉན་ཐོས་ཀྱི་བསྟན་པ་འབྲས་བུའི་དུས་ལྔ་བརྒྱ་པ་ཕྲག་གསུམ། སྒྲུབ་པའི་དུས་ལྔ་བརྒྱ་པ་ཕྲག་གསུམ་ནུབ་ནས། ད་ལྟ་ལུང་གི་དུས་ཡིན་པས་ནའོ། ། སྤྱིའི་དོན་ནི། ཉན་ཐོས་ཀྱི་སྐད་དོད་ཤྲ་བ་ཀ་ཞེས་པ་ཡིན་ལ། དེ་ཡང་སློབ་དཔོན་ལས་ཐོས་པའི་གདམས་ངག་གཞན་ལ་སྒྲོགས་པར་བྱེད་པས་ན། ཐོས་སྒྲོག་པ་དང་།
གཞན་ལ་གདམས་ངག་ཉན་ཅིང་ཐོས་པར་བྱེད་པས་ན་ཉན་ཐོས་ཞེས་བྱ་སྟེ། ཇི་སྐད་དུ། མགོན་པོ་དེ་རིང་བདག་ཅག་ཉན་ཐོས་གྱུར། ། བྱང་ཆུབ་པ་ཡི་སྒྲ་ཡང་སྒྲགས་པར་བྱ། ། ཞེས་གསུངས་པ་ལྟར་རོ། ། ཉན་ཐོས་དང་ཐེག་ཆེན་གཉིས་ལ་ལམ་དང་སེམས་བསྐྱེད་ཀྱི་སྒོ་ནས་བཞག་པ་དང་། སྡེ་སྣོད་དམ་གྲུབ་མཐའི་སྒོ་ནས་བཞག་པ་གཉིས་ལས། འདིར་ནི་སྡེ་སྣོད་ཀྱི་སྒོ་ནས་བྱེ་མདོ་གཉིས་བཞག་པའོ། ། དེས་ན་ཉན་ཐོས་ལུགས་ཀྱི་སེམས་བསྐྱེད་ཡིན་ན། ཉན་ཐོས་ཀྱི་སེམས་བསྐྱེད་ཡིན་པས་མ་ཁྱབ་པར་གྲུབ་པ་ནི།
ཉན་ཐོས་ལུགས་ལ་ཐེག་པ་གསུམ་གྱི་རིགས་གསུམ་ནས། བྱང་ཆུབ་གསུམ་གྱི་བར་ཡོད་པར། རྒྱུད་སྡེ་སྤྱི་རྣམ་དང་། མངོན་རྟོགས་ལྗོན་ཤིང་སོགས་ལས་གསུང་པས་ཤེས་སོ། ། ཐེག་པ་ཆེན་པོའི་ལུགས་ཀྱི་སེམས་བསྐྱེད་ལ། དབུ་མ་ལུགས་དང་། སེམས་ཙམ་ལུགས་རྣམ་པ་གཉིས་སུ་ཡོད་དེ། ། འདིར་བསྟན་ཐེག་ཆེན་ལུགས་ནི། ཉན་ཐོས་ལུགས་ཀྱི་བཟླས་ཕྱེ་བ་ཡིན་ཞིང་། དེ་ལ་དབུ་སེམས་ཀྱི་ལུགས་གཉིས་སུ་ཡོད་པའི་ཕྱིར་ཏེ།
དབུ་སེམས་གཉིས་པོ་དེ་སྡེ་སྣོད་ཀྱིས་ཕྱེ་བའི་ཐེག་པ་ཆེན་པོ་པ་ཡིན་པའི་ཕྱིར་རོ། ། འདིའི་ཐད། གསུང་རབ་དགོངས་གསལ་ལས། དེ་གཉིས་ཀ་ཡང་བླ་མེད་བྱང་ཆུབ་ཏུ་སེམས་བསྐྱེད་པ་ཁོ་ན་ཡིན་གྱི། བྱང་ཆུབ་གསུམ་དུ་སེམས་བསྐྱེད་པའི་ཚུལ་ནི་མེད་དོ་ཞེས་གསུངས། དེའི་དོན་དབུ་མ་པའི་སེམས་བསྐྱེད་དང་། སེམས་ཙམ་པའི་སེམས་བསྐྱེད་གཉིས་བླ་མེད་བྱང་ཆུབ་ཏུ་སེམས་བསྐྱེད་པ་ཁོ་ན་དང་། ཐེག་པ་ཆེན་པོའི་སེམས་བསྐྱེད་ཁོ་ན་ཡིན་གྱི། དེ་ལ་བྱང་ཆུབ་གསུམ་དུ་སེམས་བསྐྱེད་པའི་ཚུལ་མེད་ཅེས་པའི་དོན་ཡིན་གྱི། སེམས་ཙམ་ལུགས་ལ་བྱང་ཆུབ་གསུམ་དུ་སེམས་བསྐྱེད་པ་འདོད་དགོས་པ་འདྲ་སྟེ།
ཕར་ཕྱིན་དཀའ་འགྲེལ་གྱི་རིགས་ཀྱི་སྐབས་དང་། ངོ་མཚར་གསུམ་ལྡན་སོགས་སུ་བྱེ་མདོ་སེམས་གསུམ་གྱི་ལུགས་ལ་ཐེག་པ་གསུམ་གྱི་རིགས་གསུམ་དང་། ལམ་སྒྲོད་ཚུལ་གསུམ་དང་། མཐར་ཐུག་ཐེག་པ་གསུམ་དུ་གྲུབ་པར་བཤད་ཅིང་། བླ་མེད་བྱང་ཆུབ་ཏུ་སེམས་བསྐྱེད་པ་ཁོ་ནས་མཐར་ཐུག་ཉན་རང་གི་བྱང་ཆུབ་ཐོབ་པ་ཇི་ལྟར་འཐད། སེམས་ཙམ་མན་ཆད་ཀྱི་ལུགས་ལ་མཐར་ཐུག་ཐེག་པ་གསུམ་དང་། དབུ་མ་པའི་ལུགས་ལ་གནས་སྐབས་ཐེག་པ་གསུམ་དང་། མཐར་ཐུག་ཐེག་པ་གཅིག་ཏུ་གྲུབ་པར་གཞུང་ལུགས་ཚད་ལྡན་དུ་མ་ལས་བཤད་པས་སོ། ། སྙམ་པ་ནི་རང་གི་མ་གོ་བའི་དོགས་པའི་གཞི་ཙམ་ལགས་སོ། ། གཞུང་འདི་ལ།
༈ །མཁས་པ་ཁ་ཅིག་་་་་་ཤཱཀྱ་མཆོག་ལྡན་གིས་དྲི་བ། ཐེག་པ་ཆེན་པོའི་སེམས་བསྐྱེད་ལ། ། དབུ་མ་སེམས་ཙམ་ལུགས་གཉིས་སུ། ། ངེས་ཤིང་ལེན་པའི་ཆོ་ག་དང་། ལྟུང་བ་ཕྱིར་བཅོས་ལ་སོགས་པ། ། སོ་སོར་ངེས་ན་རྒྱུད་སྡེ་ལས། ། གསུང་པའི་སེམས་བསྐྱེད་ཆོ་ག་དེ། ། གསུམ་པོ་གང་གིས་ལུགས་དང་མཐུན། ། ཞེས་པའི་ལན། ཀུན་མཁྱེན་གྱིས།
སྤྱིར་འདིའི་སྐབས་གཉིས་པར་ཐེག་པ་ཆེན་པོའི་སེམས་བསྐྱེད་ལ། དབུ་སེམས་ཀྱི་ལུགས་གཉིས་སུ་ངེས་པར་གསུང་པ་དེ་སྐབས་ཐོབ་ཀྱི་ཐེག་པ་ཆེན་པོའི་ཕ་རོལ་ཏུ་ཕྱིན་པའི་ལུགས་ཀྱི་སེམས་བསྐྱེད་ལ་དེ་གཉིས་སུ་ངེས་པའི་དོན་ཡིན་གྱི། མདོ་རྒྱུད་ནས་གསུང་པའི་སེམས་བསྐྱེད་ཀྱི་ལུགས་ཐམས་ཅད་དེ་གཉིས་སུ་ངེས་པར་སྟོན་པ་ག་ལ་ཡིན། དེ་ལྟར་ན། སེམས་བསྐྱེད་པ་ནི་གཞན་དོན་ཕྱིར། ། ཡན་ལག་རྫོགས་པའི་བྱང་ཆུབ་འདོད། ། ཅེས་པ་ལ་ཡང་། སེམས་བསྐྱེད་ཐམས་ཅད་དེར་ངེས་ན། ཐེག་ཆེན་གྱི་སེམས་བསྐྱེད་དེ་ཡང་དེར་ངེས་སམ། ཞེས་དང་།
དེ་ཡང་ས་གསེར་ཟླ་བ་མེ། ། ཞེས་པ་ནས། སྒྲ་གཉན་ཆུ་བོ་སྤྲིན་རྣམས་ཀྱི། ། རྣམ་པ་ཉི་ཤུ་རྩ་གཉིས་སོ། ། ཞེས་པ་ལ་ཡང་། ས་དང་གསེར་ལ་སོགས་པའི་བེམ་པོ་ཉི་ཤུ་རྩ་གཉིས་པོ་ཐེག་ཆེན་སེམས་བསྐྱེད་ཀྱི་དབྱེ་བར་བཤད་དམ། ཞེས་སོགས་གཞུང་ལུགས་ཆེན་པོ་རྣམས་ལ་ཡང་དྲི་བ་མང་ཆེས་པ་འདྲའོ། ། དེས་ན། རྒྱུད་སྡེ་ནས་གསུང་བའི་སེམས་བསྐྱེད་ལ་ལུགས་མང་དུ་ཡོད་དེ། དབང་བསྐུར་གྱི་སྟ་གོན་དང་།
འཇུག་པའི་གནས་སྐབས་སུ་སེམས་བསྐྱེད་ལེན་པའི་ཆོ་ག་དང་། སྒྲུབ་ཐབས་ཐམས་ཅད་ཀྱི་སྔོན་འགྲོ་བསོད་ནམས་ཚོགས་བསགས་ཀྱི་སྐབས་སུ་སེམས་བསྐྱེད་ལེན་པའི་ཆོ་ག་དང་། དབང་གི་སྔོན་འགྲོའི་སེམས་བསྐྱེད་ལེན་པའི་ཆོ་ག་བརྒྱུད་པ་ཁྱད་པར་གཉིས་ལྡན་ལྟ་བུ་སོགས་ཡོད་པ་ལས། དང་པོ་གཉིས་ལ་ཀྱཻ་རྡོར་འགྲེལ་པ་ལུགས་ལྟ་བུ་དབུ་མ་ལུགས་ཀྱི་སེམས་བསྐྱེད་དང་ཚུལ་མཚུངས་པ་ཡང་ཡོད་མོད་ཀྱི་ཕལ་ཆེར་ནི་ལུགས་གཉིས་པོ་གང་དང་ཡང་མཐུན་པའི་ངེས་པ་མེད་དེ། དངོས་གཞིའི་སྐབས་སུ་སེམས་བསྐྱེད་ལེན་པའི་ཆོ་ག་དང་། དབང་གི་སྔོན་འགྲོའི་སེམས་བསྐྱེད་ལེན་པའི་ཆོ་ག་བརྒྱུད་པ་ཁྱད་པར་གཉིས་ལྡན་ལ་སྔགས་སྡོམ་ལེན་པའི་སྔོན་འགྲོའི་གནས་སྐབས་ཀྱི་སེམས་བསྐྱེད་ཀྱི་ཆོ་ག་ཡིན་པས་ཆོ་ག་བསྡུས་པའི་ལུགས་ཡིན་པའི་ཕྱིར་དང་། ལུགས་གཉིས་པོ་ནི་དངོས་གཞི་ལ་བྱང་སེམས་ཀྱི་སྡོམ་པ་ལེན་པའི་སྐབས་ཡིན་པས་ཆོ་ག་རྒྱས་པའི་ལུགས་མ་ཡིན་པར། བརྒྱུད་པ་ཁྱད་པར་གཉིས་ལྡན་གྱི་དབང་གི་སྔོན་འགྲོའི་ཆོ་ག་ནི། སྦྱོར་བའི་སྐབས་སུ། སྡིག་པ་བཤགས་པ་དང་།
རྗེས་སུ་ཡི་རང་བ་དང་། བསྔོ་བ་ཡོད་པས་སེམས་ཙམ་ལུགས་ཀྱང་མ་ཡིན། ཡང་སྦྱོར་བའི་སྐབས་སུ་ཡན་ལག་བདུན་ཚང་བ་མེད་ཅིང་། སྐྱབས་འགྲོ་དངོས་གཞིར་བསྡུས་པ་དང་། བསླབ་པ་བརྗོད་པའི་སྐབས་སུ་སེམས་ཙམ་ལུགས་ཀྱི་རྩ་ལྟུང་བཞི་བརྗོད་པས། དབུ་མ་ལུགས་ཀྱང་མ་ཡིན་པས། རྒྱུད་སྡེ་ནས་གསུང་པའི་སེམས་བསྐྱེད་ཀྱི་ལུགས་དེ། ཕ་རོལ་ཏུ་ཕྱིན་པའི་དབུ་སེམས་གང་གིས་ཀྱང་ལུགས་ཡིན་མི་དགོས་སོ། ། ཞེས་གསུངས། དེས་ན་རྡོ་རྗེ་ཐེག་པ་བ་དབུ་མ་པར་བཞེད་པ་ན།
གསང་སྔགས་རྡོ་རྗེ་ཐེག་པའི་སེམས་བསྐྱེད་ལ་སོགས་པ་དབུ་མ་པའི་སེམས་བསྐྱེད་ཡིན་ཀྱང་། སེམས་ཙམ་ལུགས་ཀྱི་བཟླས་ཕྱེ་བའི་དབུ་མ་ལུགས་ཀྱི་སེམས་བསྐྱེད་མིན་པ་དང་། འདི་ལྟར་ན་ལུགས་གཉིས་གང་རུང་གི་སེམས་བསྐྱེད་དང་། སྔགས་སྡོམ་གྱི་གཞི་མཐུན་ཡོད་ཀྱང་། སྐབས་གཉིས་པའི་སྐབས་ནས་དངོས་བསྟན་གྱི་སྔགས་སྡོམ་མེད་པར་ཡང་གྲུབ་བོ། ། འོ་ན་ལུགས་གཉིས་བྱུང་ཚུལ་ཇི་ལྟ་བུ་ཞེ་ན། དབུ་མ་ལུགས་ནི། སྡོང་པོ་བཀོད་པ་དང་། ནམ་མཁའི་སྙིང་པོ་དང་། དཀོན་བརྩེགས་སོགས་ཀྱི་མདོའི་རྗེས་སུ་འབྲང་ནས།
དང་པོར་འཕགས་པ་འཇམ་དཔལ་གྱིས་གསུང་པ། མགོན་པོ་ཀླུ་སྒྲུབ་ལས་བརྒྱུད་དེ། ཞི་བ་ལྷའི་རྗེས་སུ་འབྲང་ནས། ཛེ་ཏ་རི་དང་། ཇོ་བོ་པུཎྱ་ཤྲཱི་ལ་སོགས་པའི་བཀའ་སྲོལ་དཔལ་ལྡན་ས་སྐྱ་པ་ཡབ་སྲས་རྣམས་ཀྱིས་ཕྱག་ལེན་དུ་མཛད་པ་འདི་ཡིན་ལ། སེམས་ཙམ་ལུགས་ནི་བྱང་ཆུབ་སེམས་དཔའི་སྡེ་སྣོད་འགའ་ཞིག་གི་རྗེས་སུ་འབྲང་ནས། དང་པོར་མགོན་པོ་བྱམས་པས་གསུང་པ། སློབ་དཔོན་ཐོགས་མེད་ལས་བརྒྱུད་དེ་ཙནྡྲ་གོ་མིའི་རྗེས་སུ་འབྲང་ནས་ཇོ་བོ་རྗེ་ལ་སོགས་པའི་བཀའ་སྲོལ་དགེ་བའི་བཤེས་གཉེན་བཀའ་གདམ་པ་རྣམས་ཀྱིས་ཕྱག་སྲོལ་དུ་མཛད་པ་དེ་ཡིན་ནོ། ། ལུགས་དེ་གཉིས་ཀྱི་སྤྱོད་པ་སེམས་བསྐྱེད་ཀྱི་ངོ་བོ་དང་། དེ་འབོགས་པར་བྱེད་པའི་ཆོ་ག་ཡང་ནི་ཐ་དད་ཡིན་པ་དང་།
ཉམས་པར་བྱེད་པའི་ལྟུང་བ་དང་ནི། ཉམས་པ་ཕྱིར་བཅོས་པའི་ཐབས་དང་། དེར་མ་ཟད་བསྲུང་བའི་བསླབ་པར་བྱ་བའང་སོ་སོར་ཏེ་ཐ་དད་དུ་ཡོད་པ་ཡིན་ཏེ། ལུགས་དེ་གཉིས་ལ་ལྟ་བ་མཐོ་དམན་ཐ་དད་དུ་ཡོད་པས་དེ་དང་མཐུན་པར་སེམས་བསྐྱེད་ཀྱི་ལུགས་གཉིས་རྫོགས་པའི་སངས་རྒྱས་ཀྱིས་གསུངས་པའི་ཕྱིར། རྗེས་འཇུག་གི་གདུལ་བྱས་གཉིས་ཀ་ཉམས་སུ་ལེན་པ་ལ་འགལ་བ་མེད་དེ། དཔེར་ན་ཉན་ཐོས་ལ་སོ་ཐར་རིགས་བདུན་དང་། ཐེག་པ་ཆེན་པོ་ལ་སེམས་བསྐྱེད་ཀྱི་སྡོམ་པ་ཐོབ་བྱེད་ཀྱི་ཆོ་ག་སོ་སོར་གསུངས་ཀྱང་། གང་ཟག་གཅིག་གིས་གཉིས་ཀ་ཉམས་སུ་ལེན་པ་ལ་འགལ་བ་མེད་པ་བཞིན་ནོ། ༈ །གཞུང་འདི་ལ་མཁས་པ་ཁ་ཅིག་གིས། ལྟ་བས་ཆོ་ག་འབྱེད་པ་ནི། །
དབུ་མའི་ལྟ་བ་དང་ལྡན་པ། ། དེ་ལ་བྱང་སའི་ཆོ་ག་ཡིས། ། སེམས་བསྐྱེད་སྡོམ་པ་མི་སྐྱེ་འམ། ། ཞེས་པའི་ལན། ཀུན་མཁྱེན་གྱིས། དེ་ཉིད་ལྟ་བ་ཐ་དད་ལས། ། ཆོ་ག་ཡང་ནི་ཐ་དད་ཡིན། ། ཞེས་པའི་དོན། དབུ་སེམས་གཉིས་ལ་ལྟ་བ་ཐ་དད་དུ་ཡོད་པས། དེ་དང་མཐུན་པའི་ཆོ་ག་ཐ་དད་པ་གཉིས་རྫོགས་པའི་སངས་རྒྱས་ཀྱིས་བཅས་ཞེས་པའི་དོན་ཡིན་གྱི་ཆོ་ག་གཉིས་པོ་ལྟ་བ་ཐ་དད་པ་ཁོ་ནས་ལེན་དགོས་ཞེས་པའི་དོན་མ་ཡིན་ནོ། །
གལ་ཏེ་ལྟ་བ་ཐ་དད་ལ། ཆོ་ག་ཐ་དད་དུ་བཅས་པ་ལྟ་བ་ཐ་དད་ཁོ་ནས་ལེན་དགོས་ན། ཐེག་པ་ཆེན་པོའི་ལྟ་བ་དང་ལྡན་པས། ཉན་ཐོས་ཀྱི་སྡེ་སྣོད་ནས་གསུང་པའི་གསོལ་བཞིའི་ལས་ཀྱི་སྡོམ་པ་ལེན་པ་མི་རུང་བར་འགྱུར་རོ། ། ཞེས་གསུང་ངོ་། ། དེ་གཉིས་ཀྱི་ལྟ་བ་ཐ་དད་དུ་ཡོད་དེ། སེམས་ཙམ་པས། ས་བཅུ་པ་ལས། ཀྱཻ་རྒྱལ་བའི་སྲས་དག་ཁམས་གསུམ་པོ་འདི་དག་ནི་སེམས་ཙམ་མོ། ཞེས་དང་།
ལང་གཤེགས་ལས། ཕྱི་རོལ་སྣང་བ་ཡོང་མེད་དེ། ། སེམས་ནི་སྣ་ཚོགས་རྣམས་སུ་སྣང་། ། ཞེས་གསུང་པ་ལྟར། སྣང་བ་ཐམས་ཅད་སེམས་དང་། རྣམ་འགྲེལ་ལས། དེ་ཕྱིར་གཉིས་སྟོང་གང་ཡིན་པ། ། དེ་ནི་དེའི་ཡང་དེ་ཉིད་ཡིན། ། ཞེས་གསུང་པ་ལྟར། གཟུང་འཛིན་བདེན་པས་སྟོང་པའི་སྟོང་ཉིད་དང་།
ཤེས་པ་ཐམས་ཅད་ཀྱི་སྟེང་གི་གཉིས་མེད་ཀྱི་ཤེས་པ་རང་རིག་རང་གསལ་བདེན་གྲུབ་ཏུ་འདོད་ལ། དབུ་མ་པས། དེ་ཕྱིར་བརྟེན་འབྱུང་རིག་པ་འདི་ཡིས་ནི། ། ལྟ་ངན་དྲྭ་བ་མཐའ་དག་གཅོད་པར་བྱེད། ། ཞེས་གསུང་པ་ལྟར། རྟེན་འབྲེལ་གྱི་རྟགས་ལས། སྣང་བ་ཐམས་ཅད་བདེན་པར་མེད་པ་དང་། དབུ་མ་བརྒྱན་ལས། ཡོད་མིན་མེད་མིན་ཡོད་མེད་མིན། ། གཉིས་ཀའི་བདག་ཉིད་ཀྱང་མིན་ལ། །
མཐའ་བཞི་ལས་གྲོལ་དབུ་མ་པ། ། ཅེས་པ་ལྟར། གནས་ལུགས་ཀྱི་ལྟ་བ་ཡོད་མེད་ལ་སོགས་པ་སྤྲོས་པའི་མཐའ་ཐམས་ཅད་དང་བྲལ་བའི་ཆོས་ཉིད་ཟུང་འཇུག་ལ་བཞེད་པའི་ཕྱིར་རོ། ། དེ་གཉིས་སེམས་བསྐྱེད་ཀྱི་ངོ་བོ་ཐ་དད་དུ་འདོད་དེ། སེམས་ཙམ་པས་དེ་བདེན་གྲུབ་དང་། དབུ་མ་པས། དེ་བདེན་པས་སྟོང་པར་འདོད་པའི་ཕྱིར་རོ། ། དེ་གཉིས་ཀྱི་བླང་བའི་ཡུལ་ཐ་དད་དུ་འདོད་དེ། སེམས་ཙམ་པ་ལྟར་ན། མགོན་པོ་བྱམས་པས།
བཤེས་གཉེན་དུལ་བ་ཞི་བ་ཉེར་ཞི་གང་། ། ཡོན་ཏན་ལྷག་པར་བརྩོན་བྱས་ལུང་གིས་ཕྱུག ། དེ་ཉིད་རབ་ཏུ་རྟོགས་པ་སྨྲ་མཁས་ལྡན། ། བརྩེ་བའི་བདག་ཉིད་སྐྱོང་ལ་སྤངས་ལ་བརྟེན། ། ཞེས་གསུང་པའི་ཡོན་ཏན་དང་ལྡན་པའམ། དེ་མ་འབྱོར་ན། སྡོམ་ཉི་ལས། བླ་མ་སྡོམ་ལ་གནས་ཤིང་མཁས། ། ནུས་དང་ལྡན་ལས་བླང་བར་བྱ། ། ཞེས་གསུང་པ་ལྟར་གྱི་བླ་མ་ལས་བླང་བར་བྱའོ། །
དབུ་མ་པ་ལྟར་ན། དབུ་མ་རིན་ཆེན་ཕྲེང་བ་ལས། དགེ་བའི་བཤེས་གཉེན་དེ་དག་གིས། ། མཚན་ཉིད་མདོར་བསྡུས་མཁྱེན་པར་མཛོད། ། ཆོག་ཤེས་སྙིང་རྗེ་ཚུལ་ཁྲིམས་ལྡན། ། ཉོན་མོངས་སྤོང་བའི་ཤེས་རབ་ཅན། ། དེ་དག་གིས་ནི་ཁྱོད་བསྟན་ན། ། ཁྱོད་ཀྱིས་མཁྱེན་གྱི་གྲུབ་པར་མཛོད། ། ཅེས་དང་། སྤྱོད་འཇུག་ལས།
རྟག་པར་དགེ་བའི་བཤེས་གཉེན་ནི། ། ཐེག་ཆེན་དོན་ལ་མཁས་པ་དང་། ། བྱང་ཆུབ་སེམས་དཔའི་བརྟུལ་ཞུགས་མཆོག ། སྲོག་གི་ཕྱིར་ཡང་མི་གཏོང་ངོ་། ། ཞེས་དང་། བསླབ་བཏུས་ལས། སྡོམ་པ་གཟུང་བ་ཡང་བྱང་ཆུབ་སེམས་དཔའི་བསླབ་པའི་གནས་ལ་བསྒོམ་པ་ལྷུར་བྱེད་པ་སྡོམ་པ་དང་ལྡན་པ་ལས་ནོད་དོ། ། ཞེས་གསུང་པ་ལྟར་གྱི་ཡོན་ཏན་དང་ལྡན་པ་ལས་ལེན་ནོ། ། འོ་ན་མཚན་ཉིད་དེ་དག་ལྡན་པའི་བླ་མ་མེད་པའམ། ཡོད་ཀྱང་སྲོག་དང་ཚངས་སྤྱོད་ཀྱི་བར་ཆད་དུ་འགྱུར་ན་ཇི་ལྟར་བྱེད་ཅེ་ན།
རང་ཉིད་ཀྱིས་སངས་རྒྱས་བྱང་ཆུབ་སེམས་དཔའི་སྤྱན་སྔར་སེམས་བསྐྱེད་བླང་པས་ཆོག་པར་དབུ་སེམས་གཉིས་ཀར་མཐུན་ཏེ། བྱང་ས་ལས། བྱང་ཆུབ་སེམས་དཔའི་སྡོམ་པ་ཡང་དག་པར་བླང་བ་དེ་ཡང་། གལ་ཏེ་ཡོན་ཏན་དེ་དག་དང་ལྡན་པའི་དགེ་བའི་བཤེས་གཉེན་གང་ཟག་མེད་པར་གྱུར་ན། བྱང་ཆུབ་སེམས་དཔའ་དེ་བཞིན་གཤེགས་པའི་སྐུ་གཟུགས་ཀྱི་སྤྱན་སྔར་བདག་ཉིད་ཀྱིས་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླང་བར་བྱ་སྟེ། འདི་ལྟར་སྤྱན་སྔར་བླ་གོས་ཕྲག་པ་གཅིག་ཏུ་བཟར་ནས་པུས་མོ་གཡས་པའི་ལྷ་ང་ས་ལ་བཙུགས་པའི་ཙོག་ཙོག་པུར་འདུག་པས་འདི་སྐད་དུ། བདག་མིང་འདི་ཞེས་བགྱི་བ། ཕྱོགས་བཅུའི་དེ་བཞིན་གཤེགས་པ་ཐམས་ཅད་དང་། ས་ཆེན་པོ་ལ་བཞུགས་པའི་བྱང་ཆུབ་སེམས་དཔའ་ཐམས་ཅད་ལ་གསོལ་བར་འཚལ་ཏེ། དེ་དག་གི་སྤྱན་སྔར།
བྱང་ཆུབ་སེམས་དཔའི་བསླབ་པའི་གཞི་ཐམས་ཅད་དང་། བྱང་ཆུབ་སེམས་དཔའི་ཚུལ་ཁྲིམས་ཐམས་ཅད་དང་། སྡོམ་པའི་ཚུལ་ཁྲིམས་དང་། དགེ་བའི་ཆོས་སྡུད་པའི་ཚུལ་ཁྲིམས་དང་། སེམས་ཅན་གྱི་དོན་བྱེད་པའི་ཚུལ་ཁྲིམས་དང་། གང་ཡང་འདས་པའི་བྱང་ཆུབ་སེམས་དཔའ་ཐམས་ཅད་ཀྱིས་བསླབ་པ་དང་། མ་འོངས་པའི་བྱང་ཆུབ་སེམས་དཔའ་ཐམས་ཅད་སློབ་པར་འགྱུར་བ་དང་། ཕྱོགས་བཅུ་ན་ད་ལྟར་བྱུང་བའི་བྱང་ཆུབ་སེམས་དཔའ་ཐམས་ཅད་ད་ལྟར་སློབ་པ་རྣམས་བདག་གིས་ཡང་དག་པར་བླང་ངོ་། ། ཞེས་བརྗོད་པར་བྱ་སྟེ། ལན་གཉིས་ལན་གསུམ་དུ་བརྗོད་ནས་བླང་བར་བྱའོ། །
ལྷག་མ་ཐམས་ཅད་ནི་སྔ་མ་བཞིན་དུ་རིག་པར་བྱའོ། ། ཞེས་གསུང་ཞིང་། བསླབ་པ་ཀུན་ལས་བཏུས་པ་ལས་ཀྱང་། དགེ་བའི་བཤེས་གཉེན་མེད་ན། ཕྱོགས་བཅུ་ན་བཞུགས་པའི་སངས་རྒྱས་དང་། བྱང་ཆུབ་སེམས་དཔའ་རྣམས་མངོན་སུམ་དུ་བསྒོམ་ནས། བདག་ཉིད་ཀྱི་ནུས་པ་དང་ཡང་སྦྱར་ལ། སྡོམ་པ་བཟུང་ཞེས་བྱ་བ་དང་། སྤྱོད་འཇུག་ལས། སངས་རྒྱས་བྱང་ཆུབ་སེམས་དཔའ་རྣམས། །
ཀུན་ཏུ་ཐོགས་མེད་གཟིགས་པར་ལྡན། ། ཞེས་དང་། སློབ་དཔོན་དགྲ་ལས་རྣམ་རྒྱལ་གྱིས། རྣམ་པ་དེ་ལྟ་བུས་དགེ་བའི་བཤེས་གཉེན་མེད་ན། སངས་རྒྱས་དང་བྱང་ཆུབ་སེམས་དཔའི་སྤྱན་སྔར་རོ། ། ཞེས་གསུངས་པའི་ཕྱིར་རོ། ། ལེན་པ་པོའི་གང་ཟག་ནི། སེམས་ཙམ་པ་ལྟར་ན། སོ་ཐར་རིགས་བདུན་གང་རུང་དང་ལྡན་ཞིང་སྨོན་པ་སེམས་བསྐྱེད་ཐོབ་པས་ཚུལ་ཁྲིམས་གསུམ་གྱིས་བསྡུས་པའི་འཇུག་པ་སེམས་བསྐྱེད་ལེན་པར་བྱེད་དེ། བྱང་ས་ལས།
དེ་ལ་བྱང་ཆུབ་སེམས་དཔའ་ཁྱིམ་པ། རབ་ཏུ་བྱུང་བ། བྱང་ཆུབ་སེམས་དཔའི་བསླབ་པ་ཚུལ་ཁྲིམས་ཀྱི་ཕུང་པོ་བསླབ་པ་གསུམ་པོ་འདི་དག་ལ་བསླབ་པར་འདོད་ཅིང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་ལམ་བཏབ་པས། ཞེས་གསུངས་པའི་ཕྱིར། དབུ་མ་པ་ལྟར་ན། དེ་ལས་གཞན་པའི་འགྲོ་བ་ཐམས་ཅད་ཀྱིས་བླང་པས་སྐྱེ་བར་བཞེད་པ་ཡིན་ནོ། ། ཡང་བྱང་སེམས་ཀྱི་སྡོམ་པ་སྐྱེ་བ་དང་། གནས་པའི་བརྟེན་དུ། སོ་ཐར་རིགས་བདུན་གང་རུང་དང་ལྡན་པ་ངེས་པར་དགོས་སམ་མི་དགོས་ཤེ་ན།
དབུ་མ་པའི་ལུགས་ལ། དེའི་རྟེན་དུ་ཉན་ཐོས་དང་ཐུན་མོང་བའི་སོ་ཐར་རིགས་བདུན་གང་རུང་དང་ལྡན་པ་མི་དགོས་ཏེ། རྗེ་བཙུན་གྱིས་རྩ་ལྟུང་འཁྲུལ་སྤོངས་ལས། སོ་སོ་ཐར་པའི་སྡོམ་པ་འདི་ནི། བྱང་ཆུབ་སེམས་དཔའི་སྡོམ་པ་ཐོབ་པའི་རྟེན་དུ་མི་རུང་སྟེ། སོ་སོ་ཐར་པ་ནི། གླིང་གསུམ་གྱི་སྐྱེས་པ་དང་། བུད་མེད་མ་ཡིན་པ་གཞན་ལ་མི་སྐྱེ་ལ། བྱང་ཆུབ་ཀྱི་སེམས་ནི། འགྲོ་བ་མཐའ་དག་ལ་སྐྱེ་བར་གསུངས་པའི་ཕྱིར་རོ། །
ཡང་གནས་པའི་རྟེན་དུ་ཡང་མི་འཐད་དེ། སོ་སོ་ཐར་པ་ནི་ཤི་ནས་གཏོང་ལ། བྱང་ཆུབ་སེམས་དཔའ་ནི་ཇི་སྲིད་སངས་མ་རྒྱས་ཀྱི་བར་དུ་མི་གཏོང་བའི་ཕྱིར་རོ། ། ཞེ་ན་ཞེས་གཞན་གྱི་དོགས་པ་བཀོད་ནས་ཉན་ཐོས་དང་ཐུན་མོང་བའི་སོ་སོ་ཐར་པ་འདི་ནི། སྡོམ་པ་ཐོབ་པ་དང་གནས་པའི་རྟེན་དུ་མི་རུང་བར་ཁྱེད་སྨྲ་བ་བཞིན་དུ་ཁོ་བོ་ཅག་ཀྱང་སྨྲའོ། ། ཞེས་གསུངས་པའི་ཕྱིར་རོ། ། སེམས་ཙམ་པའི་ལུགས་ལ། བྱང་སྡོམ་སྐྱེ་བའི་རྟེན་དུ་སོ་ཐར་རིགས་བདུན་གང་རུང་དང་ལྡན་པ་དགོས་ཏེ། ཇོ་བོས། སོ་སོ་ཐར་པ་རིགས་བདུན་གྱི། །
ཞེས་སོགས་དང་། གཞུང་ལས། དེས་ན་སེམས་ཙམ་པ་ཡི་ལུགས། ། ཞེས་པ་ནས། ཐོག་མར་སོ་སོ་ཐར་པ་ལོང་། ། ཞེས་པའི་བར་གསུངས་པའི་ཕྱིར། གནས་པའི་རྟེན་དུ་མི་དགོས་ཏེ། སོ་ཐར་རིགས་བདུན་ནི། རྟེན་ཤི་འཕོས་ནས་གཏོང་ལ། བྱང་སེམས་ཀྱི་སྡོམ་པ་དེ་ལྟར་མི་གཏོང་བ་ཡིན་པའི་ཕྱིར།
ཆོ་གའི་ཁྱད་པར་ནི། ཆོས་རྗེ་པའི་སེམས་བསྐྱེད་ཀྱི་ཆོ་ག་དང་། བདག་ཉིད་ཆེན་པོའི་གསུང་སྒྲོས། ལྷོ་པ་རིན་ཆེན་དཔལ་གྱིས་བྲིས་པའི་སྤྱོད་འཇུག་གི་ཊཱིཀྐ་ལས་འབྱུང་བ་ལྟར་བཤད་ན། སྦྱོར་བའི་ཆོ་ག་ལ་ཁྱད་པར་ཡོད་དེ། དབུ་མ་པ་རྣམས་ཀྱིས་སྤྱོད་འཇུག་ལས་འབྱུང་བ་ལྟར་མཆོད་པ། སྐྱབས་འགྲོ། སྡིག་བཤགས། རྗེས་སུ་ཡི་རང་བ། ཆོས་འཁོར་བསྐོར་བར་བསྐུལ་བ།
མྱ་ངན་ལས་མི་འདའ་བར་གསོལ་བ་འདེབས་པ། བསྔོ་བ་སྟེ་ཡན་ལག་བདུན་དུ་མཛད་ལ། སེམས་ཙམ་པ་རྣམས་ཀྱིས་ནི། སྡོམ་ཉི་ལས། ཕྱོགས་བཅུའི་སངས་རྒྱས་ཐམས་ཅད་ལ། ། གུས་པས་ཕྱག་འཚལ་ཅི་ནུས་མཆོད། ། ཅེས་གསུངས་པ་ལྟར། ཕྱག་དང་མཆོད་འབུལ་གཉིས་བྱེད་ཀྱི། ལྷག་མ་རྣམས་མི་བྱེད་དོ། ། དེ་ལྟར་ཡན་ལག་བདུན་པ་བྱེད་མི་བྱེད་ཀྱི་ཁྱད་པར།
ཊཱིཀྐ་གསུང་སྒྲོས་མ་ལས། དབུ་མ་ལུགས་ཀྱི་སེམས་བསྐྱེད་ནི། བཤན་པ་སོགས་སོ་ཐར་སྡོམ་པས་མ་བསྡམ་པ་ལ་ཡང་སྐྱེ་བའི་དབང་དུ་བྱས་ནས། དེ་དག་གིས་རང་བཞིན་གྱི་ཁ་ན་མ་ཐོ་བ་ཚབ་ཆེ་བ་སྦྱང་ནས། སྡོམ་པ་སྐྱེ་བའི་ཆེད་དུ་ཡན་ལག་བདུན་པ་མཛད་པ་ཡིན་ལ། སེམས་ཙམ་ལུགས་ཀྱི་སེམས་བསྐྱེད་སྐྱེ་བ་ལ། སོ་ཐར་གྱི་སྡོམ་པས་རྒྱུད་བསྡམ་པ་སྔོན་དུ་སོང་བའི་དབང་དུ་བྱས་ནས། ཚོགས་བསོགས་པའི་ཡན་ལག་ཕྱག་འཚལ་བ་དང་། མཆོད་པ་འབུལ་གཉིས་བྱེད་ཀྱི། སྡིག་པ་བཤགས་པ་སོགས་མི་མཛད་པར་གསུངས་སོ། །
གཞན་ཡང་། དབུ་མ་པ་རྣམས་ཀྱིས་ནི། བར་ཆད་དྲི་བ་མི་མཛད། སེམས་ཙམ་པ་རྣམས་ཀྱིས་ནི། བྱང་ཆུབ་སེམས་དཔའ་ཡིན་ནམ། བྱང་ཆུབ་ཏུ་སྨོན་ལམ་བཏབ་བམ། བྱང་ཆུབ་སེམས་དཔའི་སྡེ་སྣོད་ཀྱི་མ་མོ་ཤེས་སམ། ཞེས་སོགས་བར་ཆད་དྲི་བར་མཛད་པའི་ཕྱིར་རོ། ། དངོས་གཞི་ལ་ཁྱད་པར་ཡོད་དེ། དབུ་མ་པ་རྣམས་ཀྱིས་ནི།
སྨོན་འཇུག་གཉིས་པོ་ཆོ་ག་གཅིག་གིས་སྟབས་གཅིག་ཏུ་ལེན་ལ། སེམས་ཙམ་པ་རྣམས་ཀྱིས་ནི། ཐོག་མར་སྨོན་པ་བླང་ནས། དེའི་རྗེས་སུ་བྱང་ཆུབ་སེམས་དཔའི་སྡེ་སྣོད་བསླབ་ཏེ་བསླབ་བྱ་རྣམས་ཉམས་འོག་ཏུ་ཚུད་པར་བྱས་ནས་བསྒྲུབ་པར་ནུས་ན། འཇུག་སྡོམ་ལེན་པར་བྱེད་པའི་ཕྱིར་རོ། ། འཇུག་ཆོག་ལ་ཁྱད་པར་ཡོད་དེ། དབུ་མ་པ་རྣམས་ཀྱིས་ནི། དེང་དུས་བདག་ཚེ་འབྲས་བུ་ཡོད། ། ཅེས་སོགས་རང་དགའ་བ་བསྒོམ་པ་དང་། བདག་གིས་དེ་རིང་སྐྱོབ་པ་ཐམས་ཅད་ཀྱི། །
ཞེས་སོགས་གཞན་དགའ་བ་བསྒོམ་དུ་འཇུག་པ་མཛད་ལ། སེམས་ཙམ་པ་རྣམས་ཀྱིས་ནི། མཁྱེན་པར་གསོལ་བ་མཛད་དེ། ཇི་སྐད་དུ། འདི་ལྟར་ནོད་པའི་བྱང་ཆུབ་སེམས་དཔའ་དེ་མ་ལང་པར་དེ་བཞིན་གཤེགས་པའི་སྐུ་གཟུགས་དེ་ཉིད་ཀྱི་སྤྱན་སྔར་ཞེས་པ་ནས། ལན་གཉིས་སམ་གསུམ་གྱི་བར་དུ་བརྗོད་པར་བྱའོ། ། ཞེས་པའི་བར་གསུངས་པའི་ཕྱིར། རྩ་བའི་ལྟུང་བ་ཐ་དད་དུ་ཡོད་དེ། དབུ་མ་པས་ནམ་སྙིང་ལས་འབྱུང་བ་ལྟར། རྩ་ལྟུང་བཅུ་བཞི་དང་།
སེམས་ཙམ་པས། སྡོམ་ཉི་ལས་གསུང་པ་ལྟར། རྩ་ལྟུང་བཞིར་འདོད་པའི་ཕྱིར་རོ། ། ཕྱིར་བཅོས་ཀྱི་ཚུལ་སོ་སོར་ཡོད་དེ། དབུ་མ་པས་བསླབ་བཏུས་སུ། རྨི་ལམ་འཕགས་པ་ནམ་སྙིང་པོའི། ། མདུན་དུ་འདུག་ཏེ་བཤགས་པར་བྱ། ། ཞེས་འབྱུང་བ་ལྟར། སྐྱ་རེང་ལ་གསོལ་བ་བཏབ་ནས། ནམ་མཁའི་སྙིང་པོ་རྨི་ལམ་དུ་བྱུང་བ་ལ།
རྩ་བའི་ལྟུང་བ་བཤགས་པ་དང་། སེམས་ཙམ་པས་སྡོམ་ཉིར། སྡོམ་པ་སླར་ཡང་བླང་བར་བྱ། ། ཟག་པ་འབྲིང་ནི་གསུམ་ལ་བཤགས། ། གཅིག་གི་མདུན་དུ་ལྷག་མ་རྣམས། ། ཉོན་མོངས་མི་མོངས་བདག་སེམས་བཞིན། ། ཞེས་བཤད་པ་ལྟར་མཛད་པའི་ཕྱིར་རོ། ། དེའི་དོན་ནི། ཀུན་དཀྲིས་ཆེན་པོས་རྩ་ལྟུང་བཞི་སྤྱད་ན། ཉི་མའི་གསུམ་ཆ་འདས་ནས་སྡོམ་པ་གཏོང་བས།
སླར་སྐྱར་ནས་ལེན་པར་བྱེད། དེ་འབྲིང་གིས་སྤྱད་ན། གང་ཟག་གསུམ་གྱི་དྲུང་དུ་བཤགས་སྡོམ་བྱེད། དེ་ཆུང་ངུས་སྤྱད་པའི་ཉེས་བྱས་རྣམས་གང་ཟག་གཅིག་གི་མདུན་དུ་བཤགས་པར་བྱེད་ཅེས་པའོ། ། བསླབ་པར་བྱ་བ་སོ་སོར་ཡོད་དེ། དབུ་མ་པའི་ལུགས་ལ། དབང་རྣོན་ལ་བཅུ་བཞིར་དབྱེ་བ། དབང་འབྲིང་ལ་བཞིར་བསྟན་པ། དབང་བརྟུལ་ལ་གཅིག་ཏུ་བསྟན་པ་དང་གསུམ་ལས། དང་པོ་ནི།
མདོ་ནམ་སྙིང་ལས་གསུང་པ་བསླབ་བཏུས་ལས་ཚིགས་བཅད་དུ་བྱས་པ་ནི། དཀོན་མཆོག་གསུམ་གྱི་སྐོར་ཕྲོགས་པ། ། ཕས་ཕམ་པ་ཡི་ལྟུང་བར་འདོད། ། དམ་པའི་ཆོས་ནི་སྤོངས་བྱེད་པ། ། གཉིས་པར་ཐུབ་པས་གསུང་པ་ཡིན། ། ཚུལ་ཁྲིམས་འཆལ་བའི་དགེ་སློང་ལ། ། ངུར་སྨྲིག་འཕྲོག་དང་རྡེག་པ་དང་། ། བརྩོན་རར་འཇུག་པར་བྱེད་པ་དང་། ། རབ་ཏུ་བྱུང་བ་འབེབས་པ་དང་། ། སྲོག་དང་འབྲལ་བྱེད་གསུམ་པ་ཡིན། །
མཚམས་མེད་ལྔ་པོ་བྱེད་པ་དང་། ། ལོག་པར་བལྟ་བ་འཛིན་པ་དང་། ། ཞེས་རྒྱལ་པོ་ལ་འབྱུང་བ་ལྔ་དང་། བློན་པོ་ལ་འབྱུང་བ་ནི། སྔར་གྱི་དང་པོ་བཞིའི་སྟེང་དུ། གྲོང་ལ་སོགས་པ་འཇིག་པ་ཡང་། ། རྩ་བའི་ལྟུང་བར་རྒྱལ་བས་གསུང་། ། ཞེས་པ་དང་ལྔ་ཡིན་ལ། ལས་དང་པོ་པ་ལ་འབྱུང་བ་བརྒྱད་ནི། བློ་སྦྱང་མ་བྱས་སེམས་ཅན་ལ། །
སྟོང་པ་ཉིད་ནི་སྟོན་པ་དང་། ། སངས་རྒྱས་ཉིད་ལ་ཞུགས་པ་དག ། རྫོགས་པའི་བྱང་ཆུབ་ལྡོག་པ་དང་། ། སོ་སོ་ཐར་པ་ཡོངས་སྤངས་ཏེ། ། ཐེག་པ་ཆེ་ལ་སྦྱོར་བ་དང་། ། སློབ་པའི་ཐེག་པས་ཆགས་ལ་སོགས། ། སྤོངས་བར་འགྱུར་བ་མིན་ཞེས་འཛིན། ། ཕ་རོལ་དག་ཀྱང་འཛིན་འཇུག་དང་། ། རང་གི་ཡོན་ཏན་བརྗོད་པ་དང་། ། རྙེད་པ་དང་ནི་བསྐུར་བསྟི་དང་། །
ཚིགས་བཅད་རྒྱུ་ཡི་གཞན་སྨོད་དང་། ། བདག་ནི་ཟབ་མོ་བཟོད་པ་འོ། ། ཞེས། ལོག་པ་ཉིད་ནི་སྨྲ་བ་དང་། ། དགེ་སྦྱོང་ཆད་པས་གཅོད་པ་དང་། ། དཀོན་མཆོག་གསུམ་གྱི་སྦྱིན་བྱེད་དང་། ། སྦྱིན་པ་ལེན་པར་བྱེད་པ་དང་། ། ཞི་གནས་འདོར་བར་བྱེད་པ་དང་། ། ཡང་དག་འཇོག་གི་ལོངས་སྤྱོད་རྣམས། ། ཁ་བཏོན་བྱེད་ལ་སྦྱིན་པ་ནི། །
དེ་དག་རྩ་བའི་ལྟུང་བ་སྟེ། ། སེམས་ཅན་དམྱལ་བ་ཆེན་པོའི་རྒྱུ། ། ཞེས་གསུངས་སོ། ། འདི་དག་རྒྱལ་པོ་ལ་འབྱུང་བའི་དང་པོ་བཞི་དང་། བློན་པོ་ལ་འབྱུང་བའི་དང་པོ་བཞི་ནི། ལྟུང་བ་གཅིག་པས་ངོ་བོའི་སྒོ་ནས་བཅུ་བཞི་ཡིན་ལ། བཅོ་བརྒྱད་དུ་ཕྱེ་བ་ནི་རྟེན་གྱི་སྒོ་ནས་ཡིན་ཞིང་། མཚམས་མེད་ལྔ་པོ་སོ་སོར་བྱེད་ན་ཉེར་གཉིས་སུ་བྱས་པ་ཡང་ཡོད་དོ། ། འོ་ན་རྟེན་གྱི་སྒོ་ནས་བཅོ་བརྒྱད་དུ་བྱེད་པ་དེ་དག་རྒྱལ་བློན་ལས་དང་པོ་པ་གསུམ་ཆར་ལ་ལྟུང་བར་འགྱུར་ན་ནི། སོ་སོར་བཅས་པ་ལ་དགོས་པ་མེད་ཅིང་།
གཅིག་ལ་བཅས་པ་གཞན་ལ་མི་འབྱུང་ན་ནི། དེ་ཐམས་ཅད་ཀྱང་བྱང་སེམས་དབང་རྣོན་གྱི་དབང་དུ་བྱས་པ་འགལ་ལོ་ཞེ་ན། གང་ཟག་དེ་དག་རེ་རེས་ཀྱང་ཐམས་ཅད་བསྲུང་དགོས་མོད་ཀྱི། སོ་སོར་བཅས་པ་ནི་གང་ལ་འབྱུང་ཉེ་བ་དེའི་དབང་དུ་བྱས་པ་ཡིན་ཏེ། བསླབ་བཏུས་ལས། གལ་ཏེ་རྒྱལ་རིགས་ལ་སོགས་པ་བྱང་ཆུབ་སེམས་དཔའ་ཡིན་ན། ཇི་ལྟར་དེ་དག་གི་ལྟུང་བར་ངེས་ཤིང་། གཞན་ལ་ནི་མིན། ཞེས་སོགས་ཀྱི་དོགས་པ་བཀོད་ནས། དེའི་འཇུག་ཐོགས་སུ་འདི་ལ་ཉེས་པ་མེད་དོ། །
གང་དུ་གང་ལ་མང་དུ་བྱུང་བ་དེ་ལ་དེར་རང་གི་མིང་ནས་སྨོས་ཏེ་བསྟན་པས་འཇིགས་པ་སྐྱེད་པའི་ཕྱིར་ཏེ། ཐམས་ཅད་ཀྱིས་ཀྱང་ཕན་ཚུན་དུ་ལྟུང་བ་ཐམས་ཅད་སྤང་བར་བྱའོ། ། ཞེས་སོགས་གསུངས་སོ། ། གཉིས་པ་དབང་འབྲིང་གི་བསླབ་བྱ་བཞིར་བསྟན་པ་ནི། ཐབས་ལ་མཁས་པས་མདོའི་དོན། བསླབ་བཏུས་ལས། བྱང་ཆུབ་སེམས་ནི་ཡོངས་དོར་དང་། ། ཆགས་དང་སེར་སྣ་མི་འཐད་པས། ། སློང་ལ་སྦྱིན་པར་མི་བྱེད་དང་། ། སྒྲིམས་ཏེ་དགའ་བར་བྱེད་པ་ན། །
སེམས་དཔའ་ལ་ཡིད་མི་བཟོད་པར། ། ཁྲོས་པས་སེམས་ཅན་བརྡེག་པ་དང་། ། ཉོན་མོངས་པ་དང་གནས་མཐུན་པས། ། ལོག་ལྟར་བཅོས་པ་སྟོན་པ་འོ། ། ཞེས་གསུང་པ་རྣམས་སོ། ། གསུམ་པ་དབང་བརྟུལ་གྱི་བསླབ་བྱ་གཅིག་ཏུ་བསྟན་པ་ནི། སྨོན་པ་བྱང་ཆུབ་ཀྱི་སེམས་ལ་བསླབ་པ་སྟེ། རྒྱལ་པོ་ལ་གདམ་པའི་མདོ་ལས། རྒྱལ་པོ་ཆེན་པོ་ཁྱོད་ནི་འདི་ལྟར། བྱ་བ་མང་བ།
བྱེད་པ་མང་བ་སྟེ། ཐམས་ཅད་ཀྱིས་ཐམས་ཅད་དུ་སྦྱིན་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པའི་བར་ལ་བསླབ་པར་མི་ནུས་ཀྱི། དེ་ལས་གཞན་རྒྱལ་པོ་ཆེན་པོས་ཀྱང་ཡང་དག་པར་རྫོགས་པའི་བྱང་ཆུབ་ལ་འདུན་པ་དང་། དད་པ་དང་། དོན་དུ་གཉེར་བ་དང་། སྨོན་པ་གསུམ་འགྲོ་ཡང་རུང་། འགྲེང་ཡང་རུང་། འདུག་ཀྱང་རུང་། ཉལ་ཡང་རུང་།
བསྡད་ཀྱང་རུང་། ཟ་ཡང་རུང་། འཐུང་ཡང་རུང་། རྟག་པར་རྒྱུན་དུ་དྲན་པ་ཡིད་ལ་བཟུང་སྟེ་སྒོམས་ཤིག གཞན་གྱི་དགེ་བ་ལ་རྗེས་སུ་ཡི་རང་བར་གྱིས་ཤིག རྗེས་སུ་ཡི་རང་ནས་ཀྱང་། སངས་རྒྱས་དང་། བྱང་ཆུབ་སེམས་དཔའ་དང་། ཉན་ཐོས་དང་། རང་སངས་རྒྱས་ཐམས་ཅད་ལ་ཕུལ་ཅིག
ཕུལ་ནས་སེམས་ཅན་ཐམས་ཅད་ཐུན་མོང་དུ་གྱིས་ཤིག དེ་ནས་སེམས་ཅན་ཐམས་ཅད་ཀྱི་ཆོས་ཡོངས་སུ་རྫོགས་པར་འགྱུར་བར་ཉིན་གཅིག་བཞིན་དུ་བླ་ན་མེད་པའི་བྱང་ཆུབ་ཏུ་སྔོས་ཤིག རྒྱལ་པོ་ཆེན་པོ་ཁྱོད་དེ་ལྟར་ན། རྒྱལ་སྲིད་ཀྱང་བྱེད་ལ་རྒྱལ་པོའི་བྱ་བ་ཡང་ཉམས་པར་མི་འགྱུར་ལ་བྱང་ཆུབ་ཀྱི་ཚོགས་ཀྱང་ཡོངས་སུ་རྫོགས་པར་འགྱུར་རོ། ། ཞེས་གསུངས་སོ། ། དེས་ན་སྨོན་པ་བྱང་ཆུབ་ཀྱི་སེམས་སྤོངས་བ་ནི། བྱང་ཆུབ་སེམས་དཔའ་དབང་པོ་རྣོ་འབྲིང་བརྟུལ་གསུམ་ཐམས་ཅད་ལ་རྩ་བའི་ལྟུང་བ་ཤིན་ཏུ་ལྕི་བ་ཡིན་ཏེ། མདོ་བསྡུས་པ་ལས། གལ་ཏེ་བསྐལ་པ་བྱེ་བར་དགེ་བའི་ལས་ལམ་བཅུ། ། སྤྱོད་ཀྱང་རང་རྒྱལ་དགྲ་བཅོམ་ཉིད་དུ་སེམས་བསྐྱེད་ན། །
དེ་ནི་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་སྟེ། ། སེམས་བསྐྱེད་དེ་ནི་ཕས་ཕམ་བས་ཀྱང་ཤིན་ཏུ་ལྕི། ། ཞེས་དང་། སྤྱོད་འཇུག་ལས། དེ་ནི་བྱང་ཆུབ་སེམས་དཔའ་ལ། ། ལྟུང་བའི་ནང་ནས་ལྕི་བ་སྟེ། ། འདི་ལྟར་དེ་ནི་བྱུང་གྱུར་ན། ། སེམས་ཅན་ཀུན་གྱི་དོན་ལ་དམན། ། ཞེས་སོ། ། གཉིས་པ་སེམས་ཙམ་ལུགས་ཀྱི་བསླབ་བྱ་ལ།
ཕམ་འདྲའི་ཉེས་བྱས་བཞི་སྤོང་བ་དང་། ཡན་ལག་གི་ཉེས་བྱས་བཞི་ཅུ་ཞེ་དྲུག་སྤོང་བ་གཉིས་ལས། དང་པོ་ལ་ཕམ་འདྲ་བཞི་ནི། སྡོམ་ཉི་ལས། རྙེད་དང་བསྐུར་བསྟི་ཆགས་པ་ཡིས། ། བདག་བསྟོད་གཞན་ལ་སྨོད་པ་དང་། ། སྡུག་བསྔལ་མགོན་མེད་གྱུར་པ་ལ། ། སེར་སྣས་ཆོས་ནོར་མི་གཏེར་དང་། ། གཞན་གྱིས་བཤགས་ཀྱང་མི་ཉན་པར། ། ཁྲོས་པས་གཞན་ལ་བཙོག་པ་དང་། །
ཐེག་པ་ཆེན་པོ་སྤོངས་བྱེད་ཅིང་། ། དམ་ཆོས་འདྲར་སྣང་སྟོན་པ་འོ། ། ཞེས་གསུངས་སོ། ། ཅིའི་ཕྱིར་དེ་དག་ལ་ཕམ་པ་དང་འདྲ་བ་ཞེས་བརྗོད་ཅེ་ན། འདུལ་བ་ལས། ཡན་ལག་ཚང་བའི་སྲོག་གཅོད་སོགས་ཀྱིས་དགེ་སློང་གི་སྡོམ་པ་ཕམ་པར་བྱེད་པས་ན། ཕམ་པར་བཞག་པ་ལྟར། འདིར་ཡང་བདག་བསྟོད་སོགས་བཞི་པོ་དེས། སེམས་བསྐྱེད་ཕམ་པར་ཏེ་ཉམས་པར་བྱེད་པས་ན། ཕམ་པ་དང་འདྲ་བར་བརྗོད་དོ། །
ཁ་ཅིག་་་་་་རྩོང་འདིའི་ཡ་གྱལ་སོ་སོར་བསྒྲང་ནས་བརྒྱད་དུ་བྱེད་པ་ནི། བྱང་སེམས་ཀྱི་སྡེ་སྣོད་དང་འགལ་ཏེ། བྱང་སར། དེ་ལྟར་བྱང་ཆུབ་སེམས་དཔའ་ཚུལ་ཁྲིམས་ཀྱི་སྡོམ་པ་ལ་གནས་པའི་ཕམ་པའི་གནས་ལྟ་བུའི་ཆོས་བཞི་ཡོད་དེ། བཞི་གང་ཞེ་ན། ཞེས་དང་། སྡོམ་ཉིར། དེའི་ཉེས་པ་བཞི་པོ་ནི་ཞེས་དང་། འགྲེལ་པའི་མཚམས་སྦྱོར་དུ། ཉེས་པ་བཞི་པོ་དེ་དག་ཀྱང་གང་ཡིན་ཞེ་ན།
ཞེས་བཞིར་གསུངས་ཀྱི་བརྒྱད་དུ་མ་གསུངས་པའི་ཕྱིར་རོ། ། གཞན་དུ་ན་དགུར་ཡང་འགྱུར་རོ། ། གཉིས་པ་ཡན་ལག་གི་ཉེས་བྱས་ནི། ཉེས་བྱས་བཞི་ཅུ་ཞེ་དྲུག་ནི། དགེ་བ་ཆོས་བསྡུད་དང་འགལ་བ་སོ་བཞི་དང་། སེམས་ཅན་དོན་བྱེད་དང་འགལ་བ་བཅུ་གཉིས་རྣམས་སུ་ཡོད་པ་ལས། དང་པོ་སྦྱིན་པ་དང་འགལ་བ་བདུན་ནི། དཀོན་མཆོག་གསུམ་ལ་གསུམ་མི་མཆོད། ། ཅེས་སོགས་དང་། ཚུལ་ཁྲིམས་དང་འགལ་བ་དགུ་ནི།
ཚུལ་ཁྲིམས་འཆལ་པ་ཡལ་བར་འདོར། ། ཞེས་སོགས་དང་། བཟོད་པ་དང་འགལ་བ་བཞི་ནི། གཤེ་ལ་ལན་དུ་གཤེ་ལ་སོགས། ། ཞེས་སོགས་དང་། བརྩོན་འགྲུས་དང་འགལ་བ་གསུམ་ནི། ལེ་ལོ་ལ་སོགས་སེལ་མི་བྱེད། ། ཅེས་སོགས་དང་། བསམ་གཏན་དང་འགལ་བ་གསུམ་ནི། ཏིང་ངེ་འཛིན་གྱི་དོན་མི་འཚོལ། །
ཞེས་སོགས་དང་། ཤེས་རབ་དང་འགལ་བ་བརྒྱད་ནི། ཉན་ཐོས་ཐེག་པ་སྤོང་བར་བྱེད། ། ཅེས་སོགས་ཀྱིས་བསྟན་ཏོ། ། གཉིས་པ་སེམས་ཅན་དོན་བྱེད་དང་འགལ་བ་བཅུ་གཉིས་ནི། དགོས་པའི་གྲོགས་སུ་འགྲོ་མི་བྱེད། ། ཅེས་སོགས་ཀྱིས་བསྟན་ཏོ། ། ཉེས་བྱས་ཞེ་དྲུག་པོ་འདི་དག་ནི། བྱང་སར། ཉོན་མོངས་པ་ཅན་གྱི་ཉེས་པ་དང་།
ཉོན་མོངས་པ་ཅན་མིན་པའི་ཉེས་པ་དང་། ཉེས་མེད་གསུམ་དུ་ཕྱེ་ནས་གསུངས་ལ། གསུམ་པོ་དེ་ཡང་འདིའི་འགྲེལ་པར། གལ་ཏེ་མ་གུས་པ་དང་སྙོམས་ལས་དང་། ལེ་ལོའི་ཉེས་པ་བྱུང་ན་ནི། ཉོན་མོངས་པ་ཅན་གྱི་ཉེས་པར་འགྱུར་རོ། ། གལ་ཏེ་བརྗེད་པས་ཉེས་པ་བྱུང་ན་ནི། ཉོན་མོངས་པ་ཅན་མིན་པའི་ཉེས་པར་འགྱུར་རོ། ། སེམས་འཁྲུགས་པ་ལ་ནི་ཉེས་པ་མེད་དོ། ། ཞེས་གསུང་།
འདི་དག་གི་དོན་སྡོམ་ཉིའི་འགྲེལ་པ། རྗེ་བཙུན་ཆེན་པོས་མཛད་པ་ལས་རྒྱས་པར་འབྱུང་ངོ་། ། འོ་ན་ལུགས་གཉིས་ལ། རྩ་ལྟུང་བྱུང་བས་སྡོམ་པ་གཏོང་མི་གཏོང་མཚུངས་སམ་ཞེ་ན། དེའི་ཁྱད་པར་ནི། ཆག་ལོའི་དྲིས་ལན་ལས། སྡོམ་པ་གཏོང་བའི་ཚུལ་ཡང་། སོ་སོ་ཐར་པ་ལའང་ལྟུང་བ་བྱུང་བས། སྡོམ་པ་གཏོང་བ་དང་མི་གཏོང་བའི་ལུགས་གཉིས་གདའ། དེ་བཞིན་དུ་ཐེག་པ་ཆེན་པོ་ལ་ཡང་གཉིས་ཡོད་པའི་སེམས་ཙམ་པ་ལྟུང་བས་སྡོམ་པ་གཏོང་བའི་ལུགས་སུ་གསལ།
དབུ་མ་པ་ལ་ལུགས་གཉིས་ཀ་གདའ། ངེད་ཅག་སྨོན་པའི་སེམས་མ་བཏང་ན་སྡོམ་པའི་རྩ་བ་མི་གཏོང་བའི་ལུགས་དེའི་རྗེས་སུ་འབྲང་བ་ལགས། ཞེས་སོགས་རྒྱས་པར་གསུངས་པས་ཤེས་སོ། ། དེ་ལ་སེམས་ཙམ་པ་ལྟུང་བ་བྱུང་བས་སྡོམ་པ་གཏོང་བའི་ལུགས་སུ་གསལ། ཞེས་པ་ཡང་། ཀུན་དཀྲིས་དྲག་པོས་རྩ་ལྟུང་བྱུང་བའི་དབང་དུ་བྱས་ཀྱི། ཀུན་དཀྲིས་འབྲིང་དང་ཆུང་ངུས་ཕམ་པའི་གནས་ལྟ་བུའི་ཆོས་སྤྱད་ཀྱང་སྡོམ་པ་མི་གཏོང་བར་འདོད་དེ། བྱང་ས་ལས། མདོར་བསྡུས་ན་རྒྱུ་གཉིས་ཁོ་ནས་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་བླང་པ་བཏང་བར་འགྱུར་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་པ་ཡོངས་སུ་བཏང་བ་དང་།
ཕམ་པའི་གནས་ལྟ་བུའི་ཆོས་ཀྱི་ཀུན་ནས་དཀྲིས་པ་ཆེན་པོའི་ཀུན་ནས་སྤྱོད་པའོ། ། བྱང་ཆུབ་སེམས་དཔའ་གང་གི་སྨོན་ལམ་ཡང་མ་བཏང་ལ་ཕམ་པའི་གནས་ལྟ་བུའི་ཆོས་རྣམས་ཀྱིས་ཀུན་ནས་དཀྲིས་པས་ཆེན་པོ་ཡང་། ཀུན་ཏུ་མ་སྤྱད་ན་ཚེ་བརྗེས་སུ་ཟིན་ཀྱང་། འོག་དང་སྟེང་དང་ཐད་ཀ་ཐམས་ཅད་དུ་སྐྱེས་པ་ན། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླང་པ་སྤོང་བར་མི་འགྱུར་རོ། ། བྱང་ཆུབ་སེམས་དཔའ་ཚེ་བརྗེས་ཏེ། བརྗེད་ན་ཡང་དགེ་བའི་བཤེས་གཉེན་བསྟེན་པ་ལ་བརྟེན་ནས་དྲན་པ་བསོ་བའི་ཕྱིར། ཡང་དང་ཡང་ནོད་པར་ཟད་ཀྱི། གསར་དུ་ཡང་དག་པར་ལེན་པ་ནི་མིན་ནོ། ། ཞེས་དང་།
ཕམ་པའི་གནས་ལྟ་བུ་བཞི་པོ་འདི་དག་ནི་ཀུན་ནས་དཀྲིས་པ་ཆུང་ངུ་དང་། འབྲིང་གིས་ནི་ཚུལ་ཁྲིམས་ཀྱི་སྡོམ་པ་ཡང་དག་པར་བླང་པ་དེ་བྱང་ཆུབ་ཀྱི་སེམས་གཏང་བར་མི་འགྱུར་རོ། ། ཀུན་ནས་དཀྲིས་པ་ཆེན་པོས་ནི་གཏང་བར་འགྱུར་ཏེ། ཞེས་གསུངས་སོ། ། འོ་ན་ཀུན་དཀྲིས་ཆུང་ངུ་དང་། འབྲིང་དང་། ཆེན་པོའི་ཁྱད་པར་ཇི་ལྟ་བུ་ཞེ་ན། བྱང་ས་ལས། གང་གི་ཕྱིར་བྱང་ཆུབ་སེམས་དཔས་ཕམ་པའི་གནས་ལྟ་བུའི་ཆོས་བཞི་པོ་འདི་དག་རྒྱུན་མ་ཆད་པ་ཀུན་ཏུ་སྤྱོད་པ་དང་། ངོ་ཚ་ཤེས་པ་དང་།
ཁྲེལ་ཡོད་པ་ཆུང་ངུ་ཡང་མི་སྐྱེད་པ་དང་། དེས་མགུ་བར་བྱེད་ཅིང་། དེ་ལ་དགའ་བར་བྱེད་པ་དང་། དེ་ཉིད་ལ་ཡོན་ཏན་དུ་བལྟ་བ་ཅན་དུ་གྱུར་པ་འདི་ནི་ཀུན་ནས་དཀྲིས་པ་ཆེན་པོ་ཡིན་པར་རིག་པར་བྱའོ། ། ཞེས་གསུང་ལ། ཡན་ལག་གསུམ་ཚང་བ་ཆེན་པོར་བསྟན་པའི་ཤུགས་ལ་ཡན་ལག་གཉིས་ཙམ་ཚང་བ་འབྲིང་དང་། གཅིག་ཙམ་ཚང་བ་ཆུང་ངུར་ཤེས་པར་བྱའོ། ། གནས་བརྟན་བྱང་བཟང་གིས་སྡོམ་ཉིའི་འགྲེལ་པར། གང་གིས་ཚེ་སླར་ངོ་ཚ་དང་། ཁྲེལ་ཅུང་ཟད་ཙམ་སྐྱེ་བ་དང་།
ཕ་རོལ་གྱི་གསོལ་བ་བཏབ་པས་ཟློག་པ་དེ་ནི་འབྲིང་ལ་གནས་པའོ། ། གང་གིས་ཚེ་མྱུར་བ་ཉིད་དུ་ངོ་ཚ་བར་བྱེད་ཅིང་། རང་ཉིད་ཀྱང་རུང་སྟེ། སྐད་ཅིག་ཟློག་པ་དེ་ནི། ཆུང་ངུ་ལ་གནས་པར་རིག་པར་བྱའོ། ། ཞེས་གསུང་པ་ཡིན་ནོ། ། ལུགས་གཉིས་ཀྱི་ཁྱད་པར་མདོར་བསྡུ་ན། དབུ་མ་ལུགས་ཀྱི་སེམས་བསྐྱེད་ལ་ནི། གཞན་དོན་དུ་སངས་རྒྱས་ཐོབ་པར་བྱའོ་སྙམ་པའི་སྨོན་པའི་སེམས་མི་ཉམས་པར་བསྲུངས་ནས། འཇུག་པའི་བསླབ་བྱ་ལ།
རང་གི་བློ་ཚོད་དང་སྦྱར་ནས་ཇི་ཙམ་ནུས་པ་བསྲུང་ཞིང་། དུས་ཀྱང་ཞག་གཅིག་དང་། ཟླ་བ་དང་། ལོ་དང་ཇི་སྲིད་འཚོའི་བར་དང་། བྱང་ཆུབ་ཀྱི་བར་ཇི་ཙམ་བློས་ལེན་པར་ནུས་པ་དེ་ཙམ་བླང་བར་བྱ་སྟེ། བསླབ་བཏུས་ལས། སྡོམ་པ་བདག་ཉིད་ཀྱི་སྟོབས་དང་སྦྱར་ནས་བླང་བར་བྱ་སྟེ། དེ་ལྟ་མིན་ན། སངས་རྒྱས་བྱང་སེམས་ཐམས་ཅད་དང་བཅས་པའི་འཇིག་རྟེན་བསླུས་པར་འགྱུར་རོ། ། ཞེས་གསུང་པ་ཡིན་ནོ། །
སེམས་ཙམ་ལུགས་ཀྱི་སེམས་བསྐྱེད་ལ་ནི། སྨོན་སེམས་བཏང་བ་དང་། ཀུན་དཀྲིས་དྲག་པོས་ཕམ་པ་བྱུང་བས་སྡོམ་པ་བཏང་ཞིང་། བསླབ་བྱ་ཡང་མཐའ་དག་ལ་སློབ་པ་དང་། དུས་ཀྱང་བྱང་ཆུབ་ཀྱི་བར་དུ་ལེན་པ་ཁོ་ན་གསུངས་ཀྱི་བསླབ་བྱ་སོ་སོར་ཕྱེ་བ་དང་། དུས་ཡུན་རིང་ཐུང་གི་རྣམ་གཞག་མ་གསུང་པས་ལུགས་དེ་དག་མ་འདྲེས་པར་སོ་སོར་ཤེས་པར་བྱའོ། ། ཆོ་གའི་ལག་ལེན་ནི། སེམས་བསྐྱེད་ཆེན་མོ་སོགས་ན་བཞུགས། འདི་དག་ནི་གཞུང་གི་ཚིག་དོན་རྒྱས་པར་ཕྱེ་བ་ཡིན་ལ། འབྲུ་གནོན་ཙམ་བྱེད་ན་གསུང་རབ་དགོངས་གསལ་ནས་འབྱུང་བ་བཞིན་དང་།
ཤིན་ཏུ་བསྡུས་པ་ནི། སྔར་གྱི་སྦྱོར་བའི་དོན་ཚང་ངོ་། ། གཞུང་གང་དང་གང་གི་ཚིག་དོན་རྣམ་པར་བཅད་པ་བསྡུས་རྒྱས་ཀྱི་ཚུལ་འདི་ལྟ་བུ་ཡང་དགོངས་པར་བཞུགས་འཚལ། གཉིས་པ་ཐེག་ཆེན་སེམས་བསྐྱེད་བྱེ་བྲག་ཏུ་བཤད་པ་ལ་གསུམ་སྟེ། མ་ཐོབ་པ་ཐོབ་པར་བྱེད་པའི་ཆོ་ག ཐོབ་པ་མི་ཉམས་པར་བསྲུང་བའི་བསླབ་བྱ། དེ་དག་དང་འབྲེལ་བའི་ཐབས་ལམ་རྣམ་དག་ཏུ་བསྒྲུབ་པའོ། ། དང་པོ་ལ་གཉིས་ཏེ། ཀུན་རྫོབ་སེམས་བསྐྱེད་སྐྱེ་བའི་ཆོ་ག་བཤད་པ། དོན་དམ་སེམས་བསྐྱེད་ཆོ་གས་སྐྱེ་བ་དགག་པའོ། །
དང་པོ་ལ་བཞི་སྟེ། ལུགས་གསུམ་རྟེན་གྱི་ཁྱད་པར་ལུང་གི་བསྒྲུབ། དེ་ཉིད་དཔེ་ཡི་སྒོ་ནས་གསལ་བར་བཤད། ལུང་གི་དོན་ལ་ལོག་པར་རྟོག་པ་དགག ལུགས་གཉིས་ཆོ་གའི་ཁྱད་པར་སོ་སོར་བཤད་པའོ། ། དང་པོ་ལ་གཉིས་ཏེ། སེམས་ཙམ་ལུགས་ཀྱི་སེམས་བསྐྱེད་སྐྱེ་བའི་ཡུལ་ངེས་པར་བསྟན། དབུ་མ་ལུགས་ཀྱི་སེམས་བསྐྱེད་ཀུན་ལ་སྐྱེ་བར་བསྟན་པའོ། ། དང་པོ་ལ་གསུམ་སྟེ། དངོས་ཀྱི་དོན་དང་།
དེ་ལ་ལོག་པར་རྟོག་པའི་ཚུལ་བརྗོད་པ། དེ་ཉིད་ལུང་དང་རིགས་པས་དགག་པའོ། ། དང་པོ་ནི། སེམས་ཙམ་པ་ཡི། ཞེས་སོགས་ཚིགས་བཅད་གཅིག་སྟེ། སེམས་ཙམ་པ་ཡི་སེམས་བསྐྱེད་ཀྱི་ཆོ་ག་འདི་བོད་ན་བྱེད་པ་མང་དུ་ཡོད་མོད་ཀྱི། ཆོ་ག་དེ་ནི་སུ་ཡང་རུང་བ་ཡི་གང་ཟག་སོ་ཐར་གྱི་སྡོམ་པ་མེད་པའི་ཁྱིམ་པ་དང་། སྡོམ་པ་ཡོད་ཀྱང་བྱང་ཆུབ་སེམས་དཔའི་སྡེ་སྣོད་མི་ཤེས་པ་དང་། ཤེས་ཀྱང་བསླབ་བྱ་ཉམས་འོག་ཏུ་མ་ཚུད་པའི་འགྲོ་བ་རྣམས་ལ་བྱར་མི་རུང་ངོ་། ། གཉིས་པ་ནི།
ལ་ལ་སྐྱེ་བོ་ཞེས་སོགས་རྐང་པ་གསུམ་སྟེ། བཀའ་གདམ་གདམས་ངག་པ་ལ་ལ། སྐྱེ་བོ་འགའ་ཞིག་སྟེ་སྟོད་ལུང་དུ་དགེ་བཤེས་ཕྱག་སོར་བ་ལ་སོགས་པའི་རྨི་ལམ་དུ་བྱམས་པ་མགོན་པོ་ཁྲི་མཐོན་པོ་ལ་བཞུགས་ནས་ཁྲོམ་ཆེན་པོ་ལ་སེམས་བསྐྱེད་མཛད་པར་རྨིས་པའི་རྨི་ལམ་གྱི་ནི་རྗེས་སུ་འབྲངས་ནས། སོ་ཐར་གྱི་སྡོམ་པ་ཐོབ་པ་དང་མ་ཐོབ་པའི་སེམས་ཅན་ཀུན་ལ་སེམས་ཙམ་ལུགས་ཀྱི་སེམས་བསྐྱེད་འབོགས་པར་བྱེད་དོ། ། གསུམ་པ་ནི། རྨི་ལམ་བདུད་ཀྱི། ཞེས་སོགས་ཚིགས་བཅད་བཞི་སྟེ། དེ་ལྟར་རྨི་ལམ་གྱི་རྗེས་སུ་འབྲང་ནས་སྐྱེ་བོ་ཀུན་ལ་སེམས་ཙམ་ལུགས་ཀྱི་སེམས་བསྐྱེད་བྱེད་པའི་ལུགས་དེ་སངས་རྒྱས་ཀྱི་བསྟན་པ་མིན་ཏེ། དེ་ལྟ་བུའི་རྨི་ལམ་བདུད་ཀྱིས་བྱིན་གྱིས་བརླབས་པ་མིན་ན་དེ་ལྟར་རུང་ཡང་། སངས་རྒྱས་ཀྱི་གསུང་དང་མི་མཐུན་པའི་ཐབས་ལམ་སྟོན་པའི་རྨི་ལམ་བདུད་ཀྱི་བྱིན་རླབས་ཡོད་པའི་ཕྱིར་ཏེ།
མདོ་ལས། བདུད་སྡིག་ཅན་སངས་རྒྱས་ཀྱི་ཆ་བྱད་དུ་བྱས་ནས་ཆོས་ལོག་པ་སྟོན་པར་འགྱུར་རོ། ། ཞེས་གསུངས་པའི་ཕྱིར་དང་། ཐོགས་མེད་ཀྱི་བྱང་ཆུབ་སེམས་དཔའི་ས་དང་ནི། ཇོ་བོ་རྗེ་མར་མེ་མཛད་ཀྱིས་བཀག་པའི་ཕྱིར་དང་། དེའི་ཆོ་ག་ལས་ཀྱང་དེ་ལྟར་མི་རུང་བ་གསལ་བར་གསུངས་པའི་ཕྱིར། དང་པོ་གྲུབ་སྟེ། བྱང་སའི་ཚུལ་ཁྲིམས་ལེའུར། རིགས་ཀྱི་བུ་ཁྱོད་བྱང་ཆུབ་སེམས་དཔའ་ཡིན་ནམ། བྱང་ཆུབ་ཏུ་སྨོན་ལམ་བཏབ་བམ།
ཞེས་གསུངས་པའི་ཕྱིར་དང་། གཉིས་པ་གྲུབ་སྟེ། ཇོ་བོའི་ལམ་སྒྲོན་དུ། སོ་སོ་ཐར་པ་རིགས་བདུན་གྱི། ། རྟག་ཏུ་སྡོམ་གཞན་ལྡན་པ་ལ། ། བྱང་ཆུབ་སེམས་དཔའི་སྡོམ་པ་ཡི། ། སྐལ་བ་ཡོད་ཀྱི་གཞན་དུ་མིན། ། ཞེས་བྱང་ཆུབ་སེམས་དཔའི་སྡེ་སྣོད་མི་ཤེས་པ་དང་། སོ་སོ་ཐར་པའི་སྡོམ་པ་མེད་པ་ལ། སེམས་ཙམ་ལུགས་ཀྱི་སེམས་བསྐྱེད་བཀག་པའི་ཕྱིར།
ལམ་སྒྲོན་རང་འགྲེལ་ལས། སོ་སོ་ཐར་པའི་སྡོམ་པ་ནི། བྱང་ཆུབ་སེམས་དཔའི་སྡོམ་པའི་ཡན་ལག་ཏུ་གྱུར་པ་ཡིན་ཏེ། ཕྱོགས་གཅིག་ཉིད་དུ་ཤེས་པར་བྱའོ། ། དེའི་ཕྱིར་སོ་སོ་ཐར་པའི་སྡོམ་པ་བཞིན་དང་ལྡན་པ་འདིས་བྱང་ཆུབ་སེམས་དཔའི་སྡོམ་པ་ཡང་དག་པར་ལེན་པའི་སྣོད་དུ་གྱུར་པ་ལ་བསླབ་པའི་ཚིགས་འདི་ཡང་སྦྱིན་པར་བྱ། ཞེས་པའི་དོན་ཏོ་ཞེས་དང་། སོ་སོ་ཐར་པའི་སྡོམ་པ་ཡང་དག་མེད་ན་གཅིག་ཤོས་ལྟ་ག་ལ་ཡོད་དུ་རུང་། ཞེས་དང་། དེ་ལྟ་བས་ན་སོ་སོ་ཐར་པའི་སྡོམ་པ་དེ་དང་པོར་དགོས་ཤིང་སྔོན་དུ་འགྲོ་བ་ཉིད་དོ། ། ཞེས་གསུངས་པའི་ཕྱིར་རོ། །
འོན་ཀྱང་སེམས་ཙམ་ལུགས་ཀྱི་སེམས་བསྐྱེད་ལེན་པའི་གང་ཟག་ཡིན་ན། སོ་ཐར་རིགས་བདུན་གང་རུང་དང་ལྡན་པས་མ་ཁྱབ་པའི་དམིགས་གསལ་དགོས་ཏེ། ཐེག་པ་ཆེན་པོར་རིགས་བསད་པ་དང་། སྐྱེ་བ་གཞན་དུ་ཐེག་པ་ཆེན་པོ་ལ་གོམ་པར་བྱས་པ་ལ། རིགས་བདུན་གང་རུང་མེད་ཀྱང་དང་པོ་ཉིད་དུ་སེམས་བསྐྱེད་སྐྱེ་སྟེ། རང་འགྲེལ་ལས། ཡང་ན་རིགས་ལ་གནས་པ་དང་སྐྱེ་བ་གཞན་དུ་ཐེག་པ་ཆེན་པོ་ལ་གོམ་པར་བྱས་པ་ལ་ནི། རང་བཞིན་གྱི་སྡིག་པ་མི་སྤྱོད་པར་བྱང་ཆུབ་སེམས་དཔའི་སྡོམ་པ་དེ་ཉིད་དང་པོ་ཉིད་དུ་བླངས་ཀྱང་ཉེས་པ་མེད་དོ། ། ཞེས་གསུངས་པའི་ཕྱིར་རོ། ། མཁས་པ་ཁ་ཅིག
དེའི་རྟེན་དུ་རིགས་བདུན་གང་རུང་དགོས་པར་གསུང་པ་རྟེན་ཁྱད་པར་ཅན་གྱི་དབང་དུ་བྱས་པ་ཡིན་གྱི། དེ་ངེས་པར་དགོས་པ་མིན་ཏེ། རང་འགྲེལ་ལས། ད་ནི་ཚུལ་ཁྲིམས་ཀྱི་སྡོམ་པའི་རྟེན་ཁྱད་པར་ཅན་བསྟན་པར་འདོད་ནས། སོ་སོ་ཐར་པ་རིགས་བདུན་གྱི། ། ཞེས་སོགས་གསུངས་པའི་ཕྱིར། བཞེད་དེ། ཡང་ཁ་ཅིག སེམས་བསྐྱེད་ཀྱི་རྟེན་དུ་སོ་ཐར་ལྡན་པ་ནི་མ་དག་པའི་རྟེན་དང་། དེ་ལྟར་མི་དགོས་པ་ནི་དག་པའི་རྟེན་དུ་འདོད་དེ།
རང་འགྲེལ་ལས། ཁྱོད་ཀྱིས་དང་པོར་དེ་ནི་སྐྱེས་བུ་མཆོག་ཡིན་ནོ། ། སེམས་ཅན་དམ་པ་བྱང་ཆུབ་མཆོག་འདོད་པར་འགྱུར་པ་དེ་དག་ལ་ཞེས་མ་སྨྲས་ལ། ཡང་འདིར་འདི་སྐད་དུ་བརྗོད་པ་དེ་ཇི་ལྟ་བུ་སྨྲས་པ་བདེན་ཏེ། སྔ་མ་ནི་མ་དག་པའི་རྟེན་དུ་བཞག་ལ། འདི་ནི་དག་པའི་རྟེན་དུ་འདོད་པ་ཡིན་ནོ། ། ཞེས་གསུངས་པའི་ཕྱིར། ཞེས་བཞེད་མོད། སྤྱིར་བཏང་དམིགས་བསལ་ཡིན་པས་འགལ་བ་མེད་དོ། ། སེམས་བསྐྱེད་འབོག་པའི་ཆོ་ག་ལས་ཀྱང་དེ་ལྟར་དུ་གསུང་སྟེ།
བྱང་སར་རིགས་ཀྱི་བུའམ། ཆོས་ཀྱི་ཡུལ་ཅན་མིང་འདི་ཞེས་བྱ་བ་ཁྱོད་བྱང་ཆུབ་སེམས་དཔའ་ཡིན་ནམ། བྱང་ཆུབ་ཏུ་སྨོན་ལམ་བཏབ་བམ། ཞེས་སྨྲོས་ཤིག དེས་ཀྱང་ལེགས་སོ་ཞེས་ཁས་ལོངས་ཤིག ཅེས་གསུང་པའི་ཕྱིར་རོ། ། དེ་ལ་བཀའ་གདམ་པ་ཁ་ཅིག སེམས་ཙམ་ལུགས་ཀྱི་སེམས་བསྐྱེད་བྱེད་པ་ལ། བྱང་ཆུབ་སེམས་དཔའི་སྡེ་སྣོད་ཤེས་པ་དང་། སོ་ཐར་གྱི་སྡོམ་པས་རྒྱུད་གདམ་པ་དགོས་ཀྱང་།
སྐྱེ་བོ་ཀུན་ལ་བྱེད་པ་མི་འགལ་ཏེ། གང་ཟག་བླུན་པོ་སྡིག་པ་ཅན་ཡིན་ཡང་སེམས་བསྐྱེད་ཀྱི་གྲལ་དེར་འཚོགས་པ་ཐམས་ཅད་ནི། སོ་སོ་ཐར་པའི་སྡོམ་པ་དང་ལྡན་པ་ཅན་དང་། བྱང་ཆུབ་སེམས་དཔའི་སྡེ་སྣོད་ཀྱི་མ་མོ་ལ་མཁས་པ་ཤ་སྟག་ཡིན་ནོ་ཟེར་ལོ། ། དེ་ནི་མི་འཐད་དེ། སོ་ཐར་གྱི་སྡོམ་པ་མེད་ཀྱང་ཡོད་ཅེས་ཟེར་བ་དང་། བྱང་སེམས་ཀྱི་སྡེ་སྣོད་ལ་མི་མཁས་ཀྱང་མཁས་པ་ཤ་སྟག་ཡིན་ཟེར་བ་འདི་འདྲའི་རྫུན་གྱི་ཚིག་ལའང་བདེན་པར་འཛིན་པ་ཡོད་པས་སེམས་སོ་ན་ཡོད་པ་དང་། ལུང་རིགས་ལ་མཁས་པ་རྣམས་ཀྱིས་རྫུན་ཚིག་འདི་ལ་ལེགས་པར་དཔྱོད་ཅིག གལ་ཏེ་འདི་འདྲ་བའི་རྫུན་གྱི་ཚིག་བདེན་ན་ཚིག་དེ་ལས་མི་བདེན་པའི་རྫུན་ཚིག་ཅན་ཅི་ཞིག་ཡོད་དེ་མེད་པ་དེས་ན་ཆོས་ཀྱི་རྗེས་སུ་འབྲངས་བའི་མཁས་པ་རྣམས་ཀྱིས་སེམས་ཙམ་ལུགས་ཀྱི་འཇུག་པའི་སེམས་བསྐྱེད་ཁྲོམ་ཆེན་པོ་ལ་བྱེད་པའི་ལུགས་འདི་སྤོངས་ཤིག་ཅེས་གདམས་པའོ། ། གཉིས་པ་ནི།
དབུ་མའི་ལུགས་ཀྱི་སེམས་བསྐྱེད། ཅེས་སོགས་རྐང་པ་བཅུ་གཅིག་སྟེ། འོ་ན་དབུ་མ་ལུགས་ཀྱི་སེམས་བསྐྱེད་ཀྱི་རྟེན་ལ་ཡང་སོ་ཐར་རིགས་བདུན་གང་རུང་བླང་པ་དང་། སྡེ་སྣོད་ཀྱི་མ་མོ་ཤེས་པ་སོགས་དགོས་སམ་ཞེ་ན། མི་དགོས་ཏེ། དབུ་མ་ལུགས་ཀྱི་སེམས་བསྐྱེད་འདི་ནི། ཆོ་གའི་བརྡ་འཕྲོད་ཅིང་ལེན་འདོད་ཡོད་པའི་སེམས་ཅན་ཀུན་གྱིས་ལེགས་པར་ཐོབ་པ་སྟེ། བླང་ན་རྫོགས་པའི་སངས་རྒྱས་ཀྱི་རྒྱུར་འགྱུར་ཞེས་ཐེག་པ་ཆེན་པོའི་མདོ་དང་བསྟན་བཅོས་རྣམས་ལས་གསུངས་པའི་ཕྱིར་ཏེ། དེ་ཡང་མདོ་ལས་གསུང་པ་ནི། སྡོང་པོ་བཀོད་པ་དང་།
མདོ་སྡེ་སྐལ་བཟང་དང་། ནམ་མཁའི་སྙིང་པོའི་མདོ་དང་། དཀོན་མཆོག་བརྩེགས་པ་དང་། རྒྱལ་པོ་ལ་གདམ་པ་ཡི་མདོ་སྡེ་དང་། ཀླུའི་རྒྱལ་པོ་རྒྱ་མཚོའི་ཞུས་པའི་མདོ་ལ་སོགས་པ་རྣམས་སུ་ལྟོས་ཏེ། སྡོང་པོ་བཀོད་པ་ལས། འཕགས་པ་འཇམ་དཔལ་གྱིས་གྲོང་ཁྱོར་སྐྱིད་པའི་འབྱུང་གནས་ཀྱི་ཤར་ཕྱོགས་ནགས་ཚལ་པ་ལ་སྣ་ཚོགས་ཀྱི་རྒྱལ་མཚན་ཞེས་བྱ་བར། ཆོས་ཀྱི་དབྱིངས་ཀྱི་ཚུལ་སྣང་བ་ཞེས་བྱ་བའི་ཆོས་ཀྱི་རྣམ་གྲངས་བསྟན་པས། རྒྱ་མཚོའི་ཀླུ་སྟོང་ཕྲག་བཅུ་བླ་ན་མེད་པའི་བྱང་ཆུབ་ཏུ་ངེས་པར་གྱུར་ཏོ་ཞེས་དང་། སྐལ་བཟང་ལས།
རྒྱལ་བ་ཕན་བཞེད་གྲོང་དཔོན་གྱུར་པའི་ཚེ། ། དེ་བཞིན་གཤེགས་པ་བསོད་ནམས་འོད་དེ་ལ། ། ཉིན་གཅིག་སྲོག་གཅོད་སྡོམ་པ་བླང་ནས་ཀྱང་། ། དང་པོར་བྱང་ཆུབ་མཆོག་ཏུ་སེམས་བསྐྱེད་དོ། ། ཞེས་དང་། ནམ་མཁའི་སྙིང་པོའི་མདོ་ལས། བྱང་སེམས་རྒྱལ་པོ་ལ་ལྔ་དང་། བློན་པོ་ལ་ལྔ། ལས་དང་པོ་པ་ལ་བརྒྱད་དེ། རང་སར་འབྱུང་ཉེ་བས་རྟེན་གྱི་སྒོ་ནས་དབྱེ་བ་བཅོ་བརྒྱད་གསུང་པ་དང་།
དཀོན་བརྩེགས་ཀྱི་གཙུག་ན་རིན་པོ་ཆེས་ཞུས་པའི་མདོ་ལས། ཤེས་རབ་ཀྱི་ཕ་རོལ་ཏུ་ཕྱིན་པའི་སྤྱོད་པ་ཡོངས་སུ་དག་པ་འདི་བསྟན་པ་ན། འཁོར་དེའི་ནང་ནས་ལྷ་དང་། མིའི་སྲོག་ཆགས་ཁྲི་ཉིས་སྟོང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། ། ཞེས་དང་། རྒྱལ་པོ་ལ་གདམ་པའི་མདོ་ལས། རྒྱལ་པོ་ཆེན་པོ་འདི་ལྟར་ཁྱོད་ནི། བྱ་བ་མང་བ། བྱེད་པ་མང་བ། ཞེས་པ་ནས།
བྱང་ཆུབ་ཀྱི་ཚོགས་ཀྱང་ཡོངས་སུ་རྫོགས་པར་འགྱུར་ཏོ། ། ཞེས་དང་། ཀླུའི་རྒྱལ་པོ་རྒྱ་མཚོས་ཞུས་པའི་མདོ་ལས། ཀླུ་ཁྲི་ཉིས་སྟོང་གིས་བྱང་ཆུབ་ཏུ་སེམས་བསྐྱེད། ཅེས་པ་དང་། གཞན་ཡང་འཕགས་པ་སྤྱན་རས་གཟིགས་དབང་ཕྱུག་གིས་ངན་སོང་གི་གནས་རྣམས་སུ་བྱོན་ཏེ། ངན་སོང་པ་དེ་དག་བདེན་པ་མཐོང་བ་ལ་བཀོད་ཅེས་སོགས་ཐེག་ཆེན་གྱི་མདོ་སྡེ་དུ་མ་ལས་གསུངས་པའི་ཕྱིར་རོ། ། བསྟན་བཅོས་ལས་གསུང་སྟེ། འཕགས་པ་ཀླུ་སྒྲུབ་ཀྱིས་མཛད་པའི་རིན་ཆེན་འཕྲེང་བར། སེམས་ཅན་ཐམས་ཅད་བྱང་ཆུབ་ཏུ། །
སེམས་བསྐྱེད་བཅུག་ཅིང་བརྟན་བྱས་ནས། ། རི་དབང་རྒྱལ་པོ་ལྟར་བརྟན་པའི། ། བྱང་ཆུབ་སེམས་དང་རྟག་ལྡན་འགྱུར། ། ཞེས་དང་། རྒྱལ་སྲས་ཞི་བ་ལྷས་མཛད་པའི་བསྟན་བཅོས་བསླབ་བཏུས་སུ། དཔའ་བར་འགྲོ་བའི་མདོ་དྲངས་ཏེ། གཡོ་རྒྱུས་སེམས་བསྐྱེད་པ་ཡང་སངས་རྒྱས་ཀྱི་རྒྱུར་གསུང་ན། དགེ་བ་སྣ་འགའ་བྱས་ཏེ། སེམས་ཅན་སེམས་བསྐྱེད་པ་ལྟ་ཅི་སྨོས་ཞེས་པ་ལ་སོགས་པ་ཐེག་ཆེན་གྱི་བསྟན་བཅོས་རྣམས་ལས་གསུངས་པའི་ཕྱིར་རོ། ། གཉིས་པ་ནི།
ཇི་ལྟར་འབྲས་ཀྱི། ཞེས་སོགས་ཚིགས་བཅད་གཉིས་ཏེ། འོ་ན་སེམས་ཙམ་ལུགས་ཀྱི་སེམས་བསྐྱེད་ཀྱི་ཡུལ་ངེས་པ་དང་། དབུ་མ་ལུགས་ཀྱི་སེམས་བསྐྱེད་སེམས་ཅན་ཀུན་ལ་སྐྱེ་བའི་དཔེ་ཇི་ལྟར་ཡིན་ཞེ་ན། དེའི་དཔེ་ཡོད་དེ། འབྲས་ཀྱི་ས་བོན་ནི། གྲང་བའི་ཡུལ་དུ་མི་སྐྱེ་ལ། དཔེ་དེ་བཞིན་དུ། སེམས་ཙམ་པ་ཡི་ཡང་སེམས་བསྐྱེད་སོ་ཐར་གྱི་སྡོམ་པ་དང་མི་ལྡན་པའི་རང་བཞིན་གྱི་སྡིག་པ་ཅན་ལ་མི་སྐྱེ་བ་དང་། ཇི་ལྟར་ནས་ཀྱི་ས་བོན་ནི།
ཡུལ་གྲང་དྲོ་གང་དུའང་སྐྱེ་བ་ལྟར། དཔེ་དེ་བཞིན་དུ། དབུ་མའི་ལུགས་ཀྱི་སེམས་བསྐྱེད་ཀྱང་། རང་བཞིན་གྱི་སྡིག་པ་ཆེན་པོ་ཡོད་པ་དང་། དེ་མེད་པའི་སེམས་ཅན་ཀུན་ལ་སྐྱེ་བའི་ཕྱིར་རོ། ། གཉིས་པ་ནི། གལ་ཏེ་མདོ་ལས། ཞེས་སོགས་རྐང་པ་བཅུ་གཅིག་སྟེ། གལ་ཏེ་སྔར་དྲངས་པའི་མདོ་སྐལ་བཟང་ལས། སེམས་ཅན་ཐམས་ཅད་ལ་སེམས་བསྐྱེད་སྐྱེ་བར་བཤད་པ་ཡི་རྒྱལ་བ་ཕན་བཞེད་ཞེས་སོགས་ཀྱི་གཞུང་དེ།
དབུ་མ་པར་མ་ཟད་སེམས་ཙམ་པ་ཡི་ཡང་ལུགས་ཀྱི་སེམས་བསྐྱེད་ཀྱི་ལུང་དུ་ཅི་འགལ་ཏེ་མི་འགལ་བར་ཐལ། གཞུང་དེར་སོ་ཐར་རིགས་བདུན་གང་རུང་དང་ལྡན་པའི་རྟེན་ལ་སེམས་བསྐྱེད་མཛད་པར་བསྟན་པའི་ཕྱིར། ཞེས་པ་འཐད་སྙམ་ན། དེ་ལྟར་འདོད་པ་ནི་འཁྲུལ་པ་ཡིན་ཏེ། སེམས་ཙམ་ལུགས་ཀྱི་སེམས་སྐྱེ་བའི་རྟེན་ལ་སོ་ཐར་རིགས་བདུན་གང་རུང་དང་ལྡན་པ་གཅིག་དགོས་ཤིང་། སྐལ་བཟང་ལས། སྔོན་རྒྱལ་བ་ཕན་བཞེད་གྲོང་དཔོན་དུ་གྱུར་པའི་ཚེ་དེ་བཞིན་གཤེགས་པ་བསོད་ནམས་འོད་ཀྱི་དྲུང་དུ། ཉིན་གཅིག་གི་བར་སྲོག་གཅོད་ཙམ་སྤོང་བའི་སྡོམ་པ་བླངས་པ་ལ། བྱང་ཆུབ་སེམས་དཔའི་སེམས་བསྐྱེད་འབོགས་པར་མཛད་ལ། ཉིན་གཅིག་གི་སྲོག་གཅོད་སྤོང་བའི་སྡོམ་པ་དེ་ནི་སོ་སོ་ཐར་པ་རིགས་བདུན་གང་རུང་མ་ཡིན་པའི་ཕྱིར།
དེ་ལ་སོགས་པ་སོ་ཐར་རིགས་བདུན་གང་རུང་གི་རྟེན་དུ་མི་རུང་བའི་ལྷ་དང་ཀླུ་ལ་སོགས་པ་ལ་སེམས་བསྐྱེད་མཛད་པ་གོང་དུ་དྲང་པའི་མདོ་བསྟན་བཅོས་ཀྱི་འཐད་པ་རྣམས་དབུ་མ་པའི་ལུགས་ལ་འཐད་པ་ཡིན་མོད་ཀྱི། སེམས་ཙམ་པ་ཡི་ལུགས་ལ་འཐད་པ་མ་ཡིན་པའི་ཕྱིར་རོ། ། བཞི་པ་ནི། དེས་ན་སེམས་ཙམ། ཞེས་སོགས་རྐང་པ་བཅུ་སྟེ། སེམས་ཙམ་ལུགས་ཀྱི་སེམས་བསྐྱེད་སྐྱེ་བའི་ཡུལ་ངེས་པ་དེས་ན། གལ་ཏེ་སེམས་ཙམ་པ་ཡི་ལུགས་ཀྱི་སེམས་བསྐྱེད་དེ་ལེན་པར་འདོད་ན་ཐོག་མར་སོ་སོ་ཐར་པ་རིགས་བདུན་གང་ཡང་རུང་བ་ལོངས། དེ་ནས་བྱང་ཆུབ་སེམས་དཔའི་སྡེ་སྣོད་བྱང་ས་ལྟ་བུ་ལ་སློབ། དེའི་བསླབ་བྱ་ལ་དད་ཅིང་སྒྲུབ་པར་ནུས་པར་གྱུར་ན་ཕྱིས་ནས་འཇུག་པ་སེམས་བསྐྱེད་ཀྱི་སྡོམ་པ་ལོང་སྟེ། བྱང་སའི་ཚུལ་ཁྲིམས་ལེའུ་དང་།
གནས་བརྟན་བྱང་བཟང་སོགས་ཀྱིས་ལེན་ཚུལ་གྱི་རིམ་པ་དེ་ལྟར་དུ་བཤད་པའི་ཕྱིར་རོ། ། རྒྱུ་མཚན་ཅི་སྟེ་སེམས་ཅན་ཐམས་ཅད་ལ་སངས་རྒྱས་ཀྱི་ས་བོན་ཐེག་ཆེན་སེམས་བསྐྱེད་འཇོག་པར་འདོད་ན། སྦྱོར་དངོས་རྗེས་གསུམ་གྱི་ཆོ་ག་འཁྲུལ་པ་མེད་པའི་སྒོ་ནས་དབུ་མ་པ་ཡི་གཞུང་སྤྱོད་འཇུག་དང་། ཡི་དམ་བླང་པའི་ཆོ་ག་བཞིན་དུ་གྱིས་ཏེ། གཞུང་དེ་དག་ལས། བརྡ་འཕྲོད་ཅིང་ལེན་འདོད་ཡོད་པའི་སེམས་ཅན་ཀུན་ལ་སེམས་བསྐྱེད་སྐྱེ་བར་བཤད་པ་དེ་དབུ་མ་པའི་ལུགས་ལ་སྒྲུབ་བྱེད་ཚད་མ་ཡིན་པའི་ཕྱིར་རོ།། ༈ །།དབུ་མའི་ལུགས་ཀྱི་སེམས་བསྐྱེད་འདི་ཞེས་སོགས་ལ་་་་་་ཡང་མཁས་པ་ཆེན་པོ་ཁ་ཅིག་གིས། དབུ་མའི་ལུགས་ཀྱི་སེམས་བསྐྱེད་ཀྱི། ། རྟེན་དུ་སོ་ཐར་མི་དགོས་ན། ། ཡན་ལག་བདུན་པ་སྔོན་འགྲོ་བར། །
གསུང་པའི་དགོངས་པ་གང་ཞིག་ཡིན། ། ཞེས་པའི་ལན། ཀུན་མཁྱེན་གྱིས། དབུ་མ་ལུགས་དང་། སེམས་ཙམ་ལུགས་ཀྱི་སེམས་བསྐྱེད་ལ་སོ་ཐར་སྔོན་དུ་འགྲོ་མི་དགོས་པ་དང་། དགོས་པའི་ཁྱད་པར་གསུང་པ་ནི། ལུགས་དེའི་སེམས་བསྐྱེད་ཀྱི་སྦྱོར་དངོས་རྗེས་གསུམ་གྱི་ཆོ་གའི་སྔོན་དུ་སོ་ཐར་གྱི་སྡོམ་པ་དང་ལྡན་པ་མི་དགོས་པ་དང་དགོས་པའི་ཁྱད་པར་ཡིན་གྱི། སེམས་བསྐྱེད་ཀྱི་དངོས་གཞི་ལ་སྦྱོར་བའི་སྐབས་སུ་སོ་ཐར་ལེན་པ་མི་དགོས་པ་དང་། དགོས་པའི་ཁྱད་པར་མིན་ཏེ། སྦྱོར་བའི་སྐབས་སུ་གཉིས་ཀ་ལ་ཡང་ཐུན་མོང་མ་ཡིན་པའི་སྐྱབས་འགྲོའི་སྡོམ་པ་ལེན་པར་མ་གསུངས་པའི་ཕྱིར་རོ། །
དཔེར་ན་སྐལ་དམན་རིམ་འཇུག་པ་དང་། སྐལ་ལྡན་ཅིག་ཆར་བ་གཉིས་ལ། དབང་བསྐུར་གྱི་སྔོན་དུ་སྡོམ་པ་འོག་མ་གཉིས་འགྲོ་མི་དགོས་པ་དང་། དགོས་པའི་ཁྱད་པར་ཡང་། དབང་བསྐུར་གྱི་ཆོ་གའི་སྔོན་དུ་ཡིན་གྱི། དབང་གི་དངོས་གཞིའི་སྔོན་དུ་སྟ་གོན་དང་འཇུག་པའི་སྐབས་སུ་སྡོམ་པ་འོག་མ་གཉིས་ལེན་པ་ཡོད་པ་ལ་ཁྱད་པར་མེད་པ་བཞིན་ནོ། ། དེས་ན་རྗེ་བཙུན་ཆེན་པོས། རྒྱུན་བཤགས་ཀྱི་དུས་སུ་ཉེས་སྤྱོད་སྤོང་བའི་ཚུལ་ཁྲིམས་སྐྱེ་ཞིང་དེ་ཉིད་ཀྱང་། སོ་སོ་ཐར་པར་བཤད་དེ་ཅི། ། ཞེས་པའི་ལན་ཡང་སྔ་མ་དེ་ཉིད་ཀྱིས་གསལ་བར་བསྟན་ཅིང་རང་ལ་གནོད་པའི་ཚུལ་སྣང་བ་ནི་འོག་ཏུ་འཆད་དོ། །
སོ་སོ་ཐར་པ་རིགས་བདུན་པོ། ། སེམས་ཙམ་ལུགས་ཀྱི་སེམས་བསྐྱེད་ཀྱི། ། རྟེན་དུ་དགོས་ན་རྗེ་བཙུན་གྱིས། ། དེ་དག་དེ་ཡི་རྟེན་མིན་པར། ། གསུང་པའི་དགོངས་པ་གང་དུ་བསྩལ། ། ཞེས་པའི་ལན་ནི། རྗེ་བཙུན་གྱིས་དེ་ལྟར་གསུང་པ་གཏན་མེད་དེ། སྡོམ་པ་ཉི་ཤུ་པའི་ཊཱིཀྐར། བྱང་ས་ནས་གསུང་པ་ལྟར། འཇུག་པ་སེམས་བསྐྱེད་ཀྱི་སྦྱོར་བའི་སྐབས་སུ།
སོ་སོ་ཐར་པའི་སྡོམ་པས་བསྡམ་མམ་ཞེས་དྲི་བ་མཛད་པར་བཞེད་པའི་ཕྱིར་རོ། ། སྡོམ་པ་ཉི་ཤུ་པའི་ཊཱིཀྐར། སོ་སོ་ཐར་པའི་སྡོམ་པ་བྱང་སེམས་ཀྱི་སྡོམ་པ་སྐྱེ་བ་དང་གནས་པ་གཉིས་ཀའི་རྟེན་དུ་མི་རུང་བར་རྒྱུ་མཚན་དང་བཅས་ཏེ་སྤྱིར་མང་དུ་གསུང་པ་ནི། ཉན་ཐོས་དང་ཐུན་མོང་བའི་སོ་སོ་ཐར་པ་རིགས་བདུན་ལ་དགོངས་ཏེ། རྩ་ལྟུང་འཁྲུལ་སྤོང་དུ་ཡང་དེ་ཉིད་ཀྱི་དོགས་པ་བཀོད་ནས། ཉན་ཐོས་དང་ཐུན་མོང་བའི་སོ་སོ་ཐར་པ་འདི་སྐྱེ་བ་དང་གནས་པ་གཉིས་ཀའི་རྟེན་དུ་མི་རུང་བར་ཁྱེད་སྨྲ་བ་བཞིན་དུ། ཁོ་བོ་ཅག་ཀྱང་སྨྲའོ། ། ཞེས་གསལ་བར་གསུངས་པའི་ཕྱིར་རོ། ། ཞེས་འབྱུང་ངོ་། ། འཁྲུལ་སྤོང་ལ་གསུང་པ་ནི་འདི་ཡིན་ཏེ།
སོ་སོ་ཐར་པའི་སྡོམ་པ་འདི་ནི། བྱང་ཆུབ་སེམས་དཔའི་སྡོམ་པ་ཐོབ་པའི་རྟེན་དུ་མི་རུང་སྟེ། སོ་སོ་ཐར་པ་ནི་གླིང་གསུམ་གྱི་སྐྱེས་པ་དང་བུད་མེད་མིན་པ་གཞན་ལ་མི་སྐྱེ་ལ། བྱང་ཆུབ་ཀྱི་སེམས་ནི་འགྲོ་བ་མཐའ་དག་ལ་སྐྱེ་བར་གསུངས་པའི་ཕྱིར་རོ། ། ཡང་གནས་པའི་རྟེན་དུ་ཡང་མི་འཐད་དེ། སོ་སོ་ཐར་པ་ནི་ཤི་ནས་གཏོང་ལ། བྱང་ཆུབ་སེམས་དཔའ་ནི་ཇི་སྲིད་སངས་མ་རྒྱས་ཀྱི་བར་དུ་མི་གཏོང་བའི་ཕྱིར་རོ། ། ཞེ་ན། ཉན་ཐོས་དང་ཐུན་མོང་བའི་སོ་སོ་ཐར་པ་འདི་ནི་ཐོབ་པ་དང་གནས་པའི་རྟེན་དུ་མི་རུང་བར་ཁྱེད་སྨྲ་བ་བཞིན་དུ་ཁོ་བོ་ཅག་ཀྱང་སྨྲའོ། ། ཞེས་སོ། །
གཉིས་པ་དོན་དམ་སེམས་བསྐྱེད་ཆོ་གས་སྐྱེས་པ་དགག་པ་ལ་གསུམ་སྟེ། མདོར་བསྟན། རྒྱས་པར་བཤད། དོན་བསྡུ་བའོ། ། དང་པོ་ནི། དོན་དམ་སེམས་བསྐྱེད་ཅེས་སོགས་རྐང་པ་གསུམ་སྟེ། ཕག་གྲུ། འབྲི། སྟག བཀའ་གདམ་པ་ཁ་ཅིག
དོན་དམ་སེམས་བསྐྱེད་ཆོ་ག་ལས་ཐོབ་པར་འདོད་པ་མི་འཐད་དེ། ཕ་རོལ་ཏུ་ཕྱིན་པའི་གཞུང་ལས་བཤད་པའི་དོན་དམ་སེམས་བསྐྱེད་ཅེས་བྱ་བ་ནི། ཚོགས་སྦྱོར་གྱི་གནས་སྐབས་སུ་བསོད་ནམས་དང་ཡེ་ཤེས་ཀྱི་ཚོགས་བསྐལ་པ་གྲངས་མེད་གཅིག་ཏུ་བསྒོམ་པའི་སྟོབས་ཀྱིས། ས་དང་པོར་རྣམ་པར་མི་རྟོག་པའི་ཡེ་ཤེས་རང་གི་ངང་གིས་སྐྱེ་བ་ལ་འཇོག་པ་ཡིན་ཏེ། མདོ་སྡེའི་རྒྱན་ལས། རྫོགས་པའི་སངས་རྒྱས་རབ་མཉེས་བྱས། ། བསོད་ནམས་ཡེ་ཤེས་ཚོགས་རབ་བསགས། ། ཆོས་ལ་མི་རྟོག་ཡེ་ཤེས་ནི། ། སྐྱེ་ཕྱིར་དེ་ནི་དམ་པར་འདོད། ། ཅེས་གསུངས་པའི་ཕྱིར་རོ། །
དེ་ལྟ་ཡིན་མོད་ཀྱི། ཆོ་གའི་སྒོ་ནས་དོན་དམ་སེམས་བསྐྱེད་འདི་མི་སྐྱེ་སྟེ། དེ་ལ་འོག་ནས་འཆད་པའི་ལུང་རིགས་རྣམས་ཀྱིས་གནོད་པའི་ཕྱིར་རོ། ། གཉིས་པ་ལ་བཞི་སྟེ། ཆོ་གས་སྐྱེ་བ་ལ་གནོད་བྱེད་བསྟན། ཆོ་གས་སྐྱེ་བའི་སྒྲུབ་བྱེད་མེད། ཆོ་གས་མི་སྐྱེ་བ་དཔེའི་སྒོ་ནས་སྒྲུབ། དེ་ལ་ལུང་དང་འགལ་བ་སྤང་བའོ། ། དང་པོ་ནི། གལ་ཏེ་ཆོ་གས།
ཞེས་སོགས་རྐང་པ་བཞི་སྟེ། གལ་ཏེ་དོན་དམ་སེམས་བསྐྱེད་ཆོ་གའི་སྒོ་ནས་སྐྱེ་ན་སྐྱོན་ནི་ཅི་ཞིག་ཡོད་སྙམ་ན། དོན་དམ་སེམས་བསྐྱེད་འདི་ནི་ཆོས་ཅན། ཁྱོད་རགས་པ་བརྡ་ལས་བྱུང་བའི་སེམས་བསྐྱེད་དུ་འགྱུར་བར་ཐལ། ཁྱོད་ཆོ་ག་ལས་ཐོབ་པའི་སེམས་བསྐྱེད་ཡིན་པའི་ཕྱིར། འདོད་མི་ནུས་ཏེ། ཁྱོད་དོན་དམ་ཆོས་ཉིད་བསྒོམ་པའི་སྟོབས་ཀྱིས་ཐོབ་པ་ཞེས་བྱ་བའི་སེམས་བསྐྱེད་ཡིན་པའི་ཕྱིར་རོ། ། གཉིས་པ་ནི། འདི་ལ་སྦྱོར་དངོས་ཞེས་སོགས་རྐང་པ་དྲུག་ཏེ། དོན་དམ་སེམས་བསྐྱེད་ཆོ་ག་ལས་ཐོབ་པའི་བསྒྲུབ་བྱེད་མེད་དེ།
དོན་དམ་སེམས་བསྐྱེད་འདི་ལ་ཐོབ་བྱེད་སྦྱོར་དངོས་རྗེས་གསུམ་གྱི་ཆོ་ག་རྒྱལ་བས་གསུང་པ་མེད་པའི་ཕྱིར་དང་། ཀླུ་སྒྲུབ་དང་། དབྱིག་གཉེན་ལ་སོགས་མཁས་པ་ཐམས་ཅད་དོན་དམ་སེམས་བསྐྱེད་འདི་ལ་ཐོབ་བྱེད་ཀྱི་ཆོ་ག་མི་མཛད་ཅིང་། རྒྱ་ལ་མཛད་ཀྱང་སངས་རྒྱས་ཀྱིས་མ་གསུང་པས་ཆོ་ག་ཡང་དག་པར་མི་འགྱུར་བའི་ཕྱིར་རོ། ། རྒྱུ་མཚན་དེས་ན་དོན་དམ་སེམས་བསྐྱེད་ལ་ཆོ་ག་བྱེད་པ་འདི་འདྲ་བའི་རིགས་ཅན་ཀུན་སངས་རྒྱས་ཀྱི་བསྟན་པའི་གཟུགས་བརྙན་ཙམ་ཡིན་གྱི། བསྟན་པ་རྣམ་པར་དག་པ་མ་ཡིན་པས་སྤངས་བར་བྱའོ། ། གསུམ་པ་ནི། དཔེར་ན་ཆུ་ལུད། ཅེས་སོགས་ཚིགས་བཅད་གསུམ་སྟེ། དོན་དམ་སེམས་བསྐྱེད་ཆོ་གའི་སྒོ་ནས་མི་སྐྱེ་བ་དང་།
ཀུན་རྫོབ་སེམས་བསྐྱེད་ཆོ་གའི་སྒོ་ནས་སྐྱེ་བའི་དཔེ་ཡོད་དེ། དཔེར་ན་ཞིང་ལ་ཆུ་ལུད་འགྲེམ་པ་དང་། ས་བོན་འདེབས་པ་སོགས་ཀྱི་སོ་ནམ་སྐྱེས་བུ་ཞིང་པས་དངོས་སུ་བྱ་བར་ནུས་ཀྱི། མྱུ་གུ་དང་སྡོང་བུ་སྙེ་མ་ལ་སོགས་པ་ཞིང་ལས་དངོས་སུ་འབྱུང་གི་ཞིང་པའི་མི་ལས་དངོས་སུ་འབྱུང་བ་མ་ཡིན་པ་དེ་བཞིན་དུ། ཀུན་རྫོབ་བྱང་ཆུབ་ཀྱི་སེམས་རང་རྒྱུ་ཆོ་གའི་སྒོ་ནས་དངོས་སུ་བསྐྱེད་ནུས་ཀྱི་ཐེག་པ་ཆེན་པོའི་མཐོང་ལམ་སོགས་དོན་དམ་པའི་བྱང་ཆུབ་ཀྱི་སེམས་དང་ནི་ཟག་པ་མེད་པའི་སྡོམ་པ་དང་། བསམ་གཏན་གྱི་ནི་སྡོམ་པ་ལ་སོགས་་་་་་སོགས་ཞེས་པའི་ཐད་དུ། རང་མཆན་དང་འདྲེས་པའི་མཆན་སྙིང་ཞིག་ལས། ཁོང་ནས་དབང་བཞི་པའི་ཡེ་ཤེས་ཕྱག་རྒྱ་ཆེན་པོ་རྣམས་བསྒོམ་པས་སྐྱེ་ཡི་ཆོ་གས་མི་སྐྱེ་གསུང་། ཞེས་པ་སྣང་། པ་བསྒོམ་པའི་སྟོབས་ཀྱིས་ངང་གིས་སྐྱེ་ཡི།
ཆོ་གའི་སྒོ་ནས་སྐྱེ་བ་མིན་པའི་ཕྱིར་རོ། ། ཚུལ་འདི་དག་འཐད་པ་དང་བཅས་པ། མདོ་རྒྱུད་བསྟན་བཅོས་ཀུན་ལས་འབྱུང་སྟེ། ཀཱ་མ་ལ་ཤཱི་ལའི་བསྒོམ་རིམ་དུ། དགོངས་པ་ངེས་འགྲེལ་གྱི་མདོ་དྲངས་པ་ལས། དོན་དམ་བྱང་ཆུབ་ཀྱི་སེམས་དེ་ནི་འཇིག་རྟེན་ལས་འདས་པ། སྤྲོས་པ་མཐའ་དག་བྲལ་བ་ཤིན་ཏུ་གསལ་བ། དོན་དམ་པའི་སྤྱོད་ཡུལ་དྲི་མ་མེད་པ། མི་གཡོ་བ་རླུང་མེད་པའི་མར་མེའི་རྒྱུན་བཞིན་དུ་མི་གཡོ་བའོ། ། དེ་འགྲུབ་པ་ནི།
རྟག་ཏུ་གུས་པས་ཞི་གནས་དང་། ལྷག་མཐོང་གི་རྣལ་འབྱོར་གོམ་པ་ལས་འགྱུར་རོ། ། ཞེས་དང་། ཀླུ་སྒྲུབ་ཀྱི་བྱང་ཆུབ་སེམས་འགྲེལ་ལས། སངས་རྒྱས་རྣམས་ཀྱི་བྱང་ཆུབ་སེམས། ། བདག་དང་ཕུང་པོ་རྣམ་རིག་གི ། རྟོག་པ་རྣམས་ཀྱིས་མ་སྒྲིབ་པ། ། རྟག་ཏུ་སྟོང་ཉིད་མཚན་ཉིད་འདོད། ། སྙིང་རྗེས་བརླན་པའི་སེམས་ཀྱིས་ནི། ། འབད་དེ་བསྒོམ་པར་བྱ་བ་ཉིད། །
ཅེས་པ་དང་། ཡང་དེ་ཉིད་ལས། དོན་དམ་བྱང་ཆུབ་ཀྱི་སེམས་བསྒོམ་པའི་སྟོབས་ཀྱིས་བསྐྱེད་པར་བྱ་ཞེས་གསུངས་པའི་ཕྱིར་རོ།། ༈ །།འདིར་པཎྜི་ཏ་ཁ་ཅིག དོན་དམ་སེམས་བསྐྱེད་བྱ་བ་ཡི། ། ཆོ་ག་རྒྱལ་བས་མ་གསུང་ན། ། འཕགས་པ་ལ་ཀླུ་སྒྲུབ་སྐྱོབ་ཉིད་ཀྱིས། ། བྱང་ཆུབ་སེམས་འགྲེལ་ཞེས་བྱ་བའི། ། བསྟན་བཅོས་དག་ལས་གསུང་དེ་ཅི། ། ཞེས་པའི་ལན།
ཀུན་མཁྱེན་གྱི། ཀླུ་སྒྲུབ་ཀྱིས་མཛད་པའི་བྱང་ཆུབ་སེམས་འགྲེལ་ལས། ཀུན་རྫོབ་སེམས་བསྐྱེད་ཆོ་གས་བླང་ནས། དོན་དམ་སེམས་བསྐྱེད་བསྒོམ་པའི་སྟོབས་ཀྱིས་སྐྱེ་དགོས་པས་བསྒོམ་ཚུལ་བཤད་པ་ཙམ་ཞིག་སྣང་གི ཆོ་གའི་སྒོ་ནས་བསྐྱེད་པ་མི་སྣང་སྟེ། དེ་ཉིད་ལས། བྱང་ཆུབ་ཀྱི་སེམས་ཆེན་པོ་སངས་རྒྱས་བཅོམ་ལྡན་འདས་རྣམས་དང་། བྱང་ཆུབ་སེམས་དཔའ་ཆེན་པོ་རྣམས་ཀྱིས་ཇི་ལྟར་སེམས་བསྐྱེད་པ་དེ་བཞིན་དུ། བདག་གིས་དུས་འདི་ནས་བཟུང་སྟེ། ཇི་སྲིད་སྙིང་པོ་བྱང་ཆུབ་ལ་མཆིས་ཀྱི་བར་དུ་བྱང་ཆུབ་ཀྱི་སེམས་ཆེན་པོ་བསྐྱེད་པར་བགྱིས་ཏེ།
སེམས་ཅན་མ་བསྒྲལ་བ་རྣམས་སྒྲོལ་བར་བགྱིའོ། ། མ་གྲོལ་བ་རྣམས་གྲོལ་བར་བགྱིའོ། ། དབུགས་མ་ཕྱུང་བ་རྣམས་དབུགས་དབྱུང་བར་བགྱིའོ། ། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའ་བར་བགྱིའོ། ། དེ་ལྟར་བྱང་ཆུབ་ཀྱི་སེམས་བསྐྱེད་པ་ནི་སྨོན་ལམ་གྱི་རང་བཞིན་ཀུན་རྫོབ་ཀྱི་སྣང་བའོ། ། བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་སྤྱད་པ་སྤྱོད་པ་རྣམས་ཀྱིས་དོན་དམ་པ་ཡང་བསྒོམ་པའི་སྟོབས་ཀྱིས་བསྐྱེད་པར་བྱའོ། ། ད་ནི་དེའི་རང་བཞིན་འཆད་པར་བྱེད་དེ། བྱང་ཆུབ་སེམས་ཀྱི་བདག་ཉིད་སྐུ། ། དཔལ་ལྡན་རྡོ་རྗེ་འཆང་རྒྱུད་ནས། ། སྲིད་པ་འཇོམས་པར་བྱེད་པ་ཡི། །
བྱང་ཆུབ་སེམས་བསྒོམ་བདག་གིས་བཤད། ། བྱང་ཆུབ་སེམས་ཀྱི་མཚན་ཉིད་དུ། ། བདག་དང་ཕུང་པོ་རྣམ་རིག་གི ། རྟོག་པ་རྣམས་ཀྱིས་མ་སྒྲིབ་ཅིང་། ། སྟོང་པར་སངས་རྒྱས་རྟག་ཏུ་བཞེད། ། ཅེས་གསུང་ཞིང་། འགོས་འགྱུར་དང་། པ་ཚབ་འགྱུར་ལས། བྱང་ཆུབ་སེམས་དཔའ་ལ་སྔགས་ཀྱི་སྤྱད་པ་སྤྱོད་པ་རྣམས་ཀྱིས་དེ་ལྟར་ཀུན་རྫོབ་ཀྱི་རྣམ་པས་བྱང་ཆུབ་ཀྱི་སེམས་སྨོན་པའི་རང་བཞིན་ཅན་བསྐྱེད་ནས། ཞེས་སོགས་གསུངས་སོ། །
ཀུན་རྫོབ་སེམས་བསྐྱེད་ཆོ་གས་བླང་པའི་རྗེས་སུ། དོན་དམ་སེམས་བསྐྱེད་བསྒོམ་པའི་སྟོབས་ཀྱིས་བསྐྱེད་པར་བྱང་ཆུབ་སེམས་འགྲེལ་ལས་འདི་ལྟར་གསུང་། ཞེས་སོགས་འབྱུང་ངོ་། ། བཞི་པ་ནི། དོན་དམ་སེམས་བསྐྱེད་བྱའོ། ། ཞེས་སོགས་རྐང་པ་བཅུ་གཅིག་སྟེ། ཁ་ཅིག དོན་དམ་སེམས་བསྐྱེད་ལ་ཆོ་ག་མེད་ན། རྣམ་སྣང་མངོན་བྱང་ལས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།
བདག་མིང་འདི་ཞེས་བགྱི་པ། དུས་འདི་ནས་བཟུང་ནས་ནམ་བྱང་ཆུབ་སྙིང་པོ་ལ་མཆིས་ཀྱི་བར་དུ་དངོས་པོ་ཐམས་ཅད་དང་བྲལ་བ་ཕུང་པོ་དང་། ཁམས་དང་། སྐྱེ་མཆེད་དང་། གཟུང་བ་དང་། འཛིན་པ་རྣམ་པར་སྤངས་པ། ཆོས་བདག་མེད་པ་མཉམ་པ་ཉིད་ཀྱི་རང་བཞིན་སེམས་ཐོག་མ་ནས་མ་སྐྱེས་པ། སྟོང་པ་ཉིད་ཀྱི་རང་བཞིན། ཇི་ལྟར་སངས་རྒྱས་བཅོམ་ལྡན་འདས་རྣམས་དང་། བྱང་ཆུབ་སེམས་དཔའ་དེ་རྣམས་ཀྱིས་བྱང་ཆུབ་ཏུ་སེམས་བསྐྱེད་པ་དེ་ལྟར་བདག་གིས་ཀྱང་བྱང་ཆུབ་ཏུ་སེམས་བསྐྱེད་དོ། །
ཞེས་ལན་གསུམ་བརྗོད་པར་གསུང་པ་དང་། དཔའ་བསྐོང་ཕྱག་རྒྱ་པ་ལས། དུས་འདི་ནས་བཟུང་སྟེ། ནམ་བྱང་ཆུབ་སྙིང་པོ་ལ་མཆིས་ཀྱི་བར་དུ། དཀོན་མཆོག་གསུམ་ལ་སྐྱབས་སུ་མཆི་སྟེ། བདག་ཉིད་ལུས་འབུལ་གྱི་ཐུགས་རྗེ་ཆེན་པོ་དང་ལྡན་པ་རྣམས་ཀྱིས། སོ་སོ་ནས་རྟག་ཏུ་བཞེས་ཤིང་ཇི་ལྟར་ན་དུས་གསུམ་གྱི་སངས་རྒྱས་དང་། བྱང་ཆུབ་སེམས་དཔའ་དངོས་པོ་ཐམས་ཅད་དང་བྲལ་བ། ཕུང་པོ་དང་། ཁམས་དང་།
སྐྱེ་མཆེད་ཀྱིས་མ་ཟིན་པ། ཆོས་ཐམས་ཅད་བདག་མེད་པ་དང་མཉམ་པ། ཐོག་མ་མེད་པ་ནས་མ་སྐྱེས་པ། སྟོང་པ་ཉིད་ཀྱི་རང་བཞིན་ཅན་གྱི་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ལྟར། བདག་མིང་འདི་ཞེས་བགྱི་པས་ཀྱང་། དུས་འདི་ནས་བཟུང་སྟེ། ནམ་བྱུང་ཆུབ་སྙིང་པོ་ལ་མཆིས་ཀྱི་བར་དུ། སེམས་བསྐྱེད་པར་བགྱིའོ། ། ཞེས་དང་། ཀླུ་སྒྲུབ་ཀྱི་རིམ་ལྔ་ལས་ཀྱང་།
སློབ་མ་བཟང་པོ་སྐལ་ལྡན་མན་ངག་ཐོབ། ། ཐལ་སྦྱར་ལག་པ་མེ་ཏོག་འཛིན་པ་ཡིས། ། བྱང་ཆུབ་སེམས་ནི་དོན་དམ་ཞེས་བྱ་བ། ། བླ་མ་ལ་ནི་སླར་ཡང་བླང་བར་བྱ། ། ཞེས་གསུངས་པ་དང་འགལ་ལོ་ཞེ་ན། མི་འགལ་ཏེ། གཞུང་དེ་དག་ལས། དོན་དམ་སེམས་བསྐྱེད་བྱའོ་ཞེས་གལ་ཏེ་རྒྱ་ལ་གསུང་སྲིད་ཀྱང་། དོན་དམ་སེམས་བསྐྱེད་བཟུང་བ་དང་། བསྒོམ་པར་དམ་བཅའ་བ་ཡིན་གྱི།
དེ་ཆོ་གའི་སྒོ་ནས་བསྐྱེད་པ་མིན་པའི་ཕྱིར་དང་། དཔའ་བསྐོང་ནི་བོད་དུ་གནམ་བབས་སུ་བྱུང་བ་ཡིན་གྱི་རྒྱ་གར་ནས་མ་ཡིན་པས་པཎྜི་ཏ་རྣམས་རྩིས་སུ་བྱེད་པ་དཀའ་འོ། ། དེ་དག་དམ་པའི་ཚིག་ཡིན་པ་དཔེར་ན། སྦྱིན་པ་གཏང་བར་བྱ། ཚུལ་ཁྲིམས་དམ་པ་བསྲུང་བར་བྱ། སངས་རྒྱས་ཡོན་ཏན་བསྒྲུབ་པར་བྱ། དེ་ལ་སོགས་པ་སོ་ཐར་གྱི་མདོ་ལ། བརྩམ་པར་བྱ་ཞིང་དབྱུང་བར་བྱ། ། སངས་རྒྱས་བསྟན་ལ་འཇུག་པར་བྱ། ། འདམ་བུའི་ཁྱིམ་ལས་གླང་ཆེན་བཞིན། །
འཆི་བདག་སྡེ་ནི་གཞོམ་པར་བྱ། ། ཞེས་གསུང་པ་ཀུན་དམ་བཅའ་བའི་ཚིག་ཙམ་ཉིད་ཡིན་གྱི། དོན་དེ་དག་ཆོ་གའི་སྒོ་ནས་བསྐྱེད་པ་མིན་པ་བཞིན་ནོ། ། དེ་དག་ཀྱང་ཆོ་ག་ཡིན་ན་གནས་ག་གེ་མོ་ཞིག་ཏུ་འགྲོ་བར་བྱའོ། ། ཞེས་སོགས་ཆོ་ག་ཧ་ཅང་ཐལ་བར་འགྱུར་གྱི། ཆོ་ག་ཡང་ནི་ཐུག་མེད་དུ་འགྱུར་ཏེ། དམ་བཅའ་བའི་ཚིག་རྣམས་ཆོ་ག་ཡིན་པའི་ཕྱིར་རོ། ། གསུམ་པ་ནི། སྐྱེ་མ་འཇིག་རྟེན། ཞེས་སོགས་ཚིགས་བཅད་གཅིག་ཏེ།
སྐྱེ་མ་འཇིག་རྟེན་བླུན་པོ་མི་མཁས་པ་འདི་དག་གིས་རྒྱལ་བ་སངས་རྒྱས་ཀྱིས་གསུང་པའི་སྡོམ་གསུམ་གྱི་ཆོ་ག་རྣམ་དག་ཀུན་བོར་ནས། མ་གསུང་པའི་དོན་དམ་སེམས་བསྐྱེད་ལ་ཆོ་ག་ནན་གྱིས་ཚང་བ་འདི་འདྲ་བ་ནི། བདེ་འགྲོ་དང་། ངན་འགྲོ་ཅིར་འགྱུར་བརྟགས་ཏེ་སྤང་བར་བྱ་དགོས་སོ།། ༈ །།དོན་དམ་སེམས་བསྐྱེད་ཆོ་གས་མི་སྐྱེ་བར་གསུང་པ་དང་།་་་་་ མཁས་པ་ཁ་ཅིག་་་་་ཤཱཀ སརྦ་ཡོ་ག་ཙིཏྟ་སོགས། ། སློབ་མས་བཟླས་པས་ཀུན་རྫོབ་དང་། ། དོན་དམ་སེམས་བསྐྱེད་འཛིན་བཅུག་ནས། ། སུ་ར་ཏི་ས་མ་ཞེས་སོགས་ཀྱིས། །
སྐྱེས་ཟིན་བརྟན་པར་མཛད་དེ་ཅི། ། ཞེས་པའི་ལན། ཀུན་མཁྱེན་གྱིས། སྤྱིར་བདག་ཉིད་ཆེན་པོ་འདིས། སེམས་བསྐྱེད་དེ་ཆོ་གའི་སྒོ་ནས་བསྐྱེད་ན། ཆོ་ག་དེ་ལས་སེམས་བསྐྱེད་དེ་སྐྱེ་དགོས་པས་ཕ་རོལ་ཏུ་ཕྱིན་པའི་ལུགས་ལ། ཀུན་རྫོབ་སེམས་བསྐྱེད་ལ་ཆོ་ག་ཡོད་པ་དང་། དོན་དམ་སེམས་བསྐྱེད་ལ་ཆོ་ག་མེད་པར་བཞེད་ལ། རྣམ་སྣང་མངོན་བྱང་ལ་སོགས་པའི་རྒྱུད་སྡེ་འགའ་ཞིག་ལས། རྒྱུན་བཤགས་ཀྱི་སྐབས་སུ་དོན་དམ་བྱང་ཆུབ་ཀྱི་སེམས་བསྐྱེད་པར་བྱའོ། །
ཞེས་སོགས་ཀྱི་ཚིག་ཡོད་པ་རྣམས་ནི། དམ་བཅའ་ཙམ་ཡིན་གྱི་ཆོ་གའི་སྒོ་ནས་བསྐྱེད་པ་མིན་པར། བསྟན་བཅོས་འདིར་སྦྱིན་པ་གཏང་བར་བྱ། ། ཚུལ་ཁྲིམས་བསྲུང་བར་བྱ། ། ཞེས་སོགས་ཀྱི་དཔེ་དང་། ཐུབ་པ་དགོངས་གསལ་ལས། ཕྱག་རྒྱ་ཆེན་པོ་བསྒོམ་པར་བྱའོ། ། ཞེས་སོགས་ཀྱིས། དཔེའི་སྒོ་ནས་གསལ་བར་གསུངས་པ་ངེས་ན། དོགས་པ་འདི་ལྟ་བུའི་གཞི་མེད་དོ། །
གཞན་དུ་ན། སརྦ་ཡོ་ག་སོགས་སློབ་མས་འདས་མ་ཐག་ཏུ་སློབ་མ་དེས་ཐེག་པ་ཆེན་པོའི་མཐོང་ལམ་ཐོབ་པར་འགྱུར་ཏེ། དོན་དམ་སེམས་བསྐྱེད་སྐྱེས་པའི་ཕྱིར་རོ། ། ཞེས་སོགས་གསུང་པ་ནི། གསང་སྔགས་ཀྱི་སྐབས་སུའང་མཁོ་བར་གདའ་འོ། ། གཉིས་པ་ཐོབ་པ་མི་ཉམས་པར་བསྲུང་བའི་བསླབ་བྱ་ལ་གཉིས་ཏེ། ལྟུང་བའི་རྣམ་གཞག་མུ་བཞིར་བསྟན་པ་དང་། བསླབ་བྱའི་གཙོ་བོ་ལ་ལོག་རྟོག་དགག་པའོ། ། དང་པོ་ལ་གཉིས་ཏེ། མུ་བཞིར་དབྱེ་བ་དང་།
བཞིར་འགྱུར་བའི་འཐད་པའོ། ། དང་པོ་ནི། དེ་ལྟར་སེམས་ཙམ་ཞེས་སོགས་རྐང་པ་བཅོ་ལྔ་ཏེ། འོ་ན་ལུགས་གཉིས་ཀྱི་སེམས་བསྐྱེད་ཀྱི་ཆོ་གའི་ཁྱད་པར་དེ་ལྟར་ཡིན་ན། བསླབ་བྱའི་ཁྱད་པར་ཇི་ལྟ་བུ་སྙམ་ན། སྔར་བཤད་པ་དེ་ལྟར། སེམས་ཙམ་པ་དང་། དབུ་མ་པ་གཉིས་སེམས་བསྐྱེད་ལེན་པའི་ཆོ་ག་སོགས་ཀྱི་རྣམ་གཞག་ཐ་དད་དུ་ཡོད་མོད་ཀྱི། འོན་ཀྱང་ཐེག་ཆེན་དབུ་སེམས་ཀུན་མཐུན་པར་ལྟུང་བའི་རྣམ་གཞག་མུ་བཞི་གསུངས་ཏེ། ལྟུང་བ་མེད་པ་དང་།
ལྟུང་བ་དང་། ལྟུང་བ་ཡི་གཟུགས་བརྙན་དང་། ལྟུང་བ་མེད་པ་ཡི་གཟུགས་བརྙན་ཞེས་བྱ་བ་རྣམ་པ་བཞིར་གསུངས་པའི་ཕྱིར་རོ། ། བཞི་པོ་གང་ཞེ་ན། དེ་དག་གི་མཚན་ཉིད་ཡོད་དེ། སེམས་བསྐྱེད་དང་ལྡན་པས་བསམ་པ་དག་པ་དགེ་བའི་ཀུན་ནས་བླང་སྟེ། སྦྱིན་པ་གཏོང་བ། ཚུལ་ཁྲིམས་བསྲུང་བ་སོགས་ནི། རྣམ་པ་ཀུན་ཏུ་ལྟུང་བ་མེད་པ་དང་། བསམ་པ་ངན་པ་ཞེ་སྡང་སོགས་ཀྱིས་ཀུན་ནས་བླངས་ཏེ་གཞན་གྱི་སྲོག་གཅོད་པ་དང་།
མ་བྱིན་པར་ལེན་པ་སོགས། རྣམ་པ་ཀུན་ཏུ་ལྟུང་བར་འགྱུར་བ་དང་། དགེ་བའི་སེམས་ཀྱིས་ཀུན་ནས་བླངས་ཏེ་སེམས་ཅན་སད་པ་དང་། མ་བྱིན་པར་ལེན་པ་སོགས་ལྟུང་བའི་གཟུགས་བརྙན་ཡིན་ཞེས་གསུངས་ཏེ། དེད་དཔོན་སྙིང་རྗེ་ཆེན་པོ། མི་ནག་མདུང་ཐུང་ཅན་བསད་པ་ལྟ་བུའོ། ། གཞན་ལ་གནོད་ན་རྫུན་མ་ཡིན་པར་ཚིག་དྲང་པོར་སྨྲ་ཡང་ལྟུང་བ་མེད་པའི་གཟུགས་བརྙན་ཡིན་ཏེ། དཔེར་ན་དགྲ་ཤ་ལེན་པའི་སྐྱེ་བོས། གསད་ཡུལ་དེ་གར་སོང་འདྲི་ན་འདི་ནའོ་ཞེས་སྨྲ་བ་ལྟ་བུའོ། ། གཉིས་པ་ནི།
མདོར་ན་སེམས་ཀྱི། ཞེས་སོགས་རྐང་པ་དགུ་སྟེ། དེ་དག་གི་འཐད་པ་ཡོད་དེ། ཀུན་སློང་དང་ལུས་ངག་གི་སྦྱོར་བ་གཉིས་ཀ་གནག་པ་ལྟུང་བ་དང་། དེ་གཉིས་ཀ་དཀར་བ་ལྟུང་མེད་དང་། ཀུན་སློང་དཀར་ན་སྦྱོར་བ་གནག་ཀྱང་ལྟུང་བའི་གཟུགས་བརྙན་ཡིན་གྱི་དོན་ལ་ལྟུང་མེད་ཡིན་པ་དང་། ཀུན་སློང་གནག་ན་སྦྱོར་བ་དཀར་ཡང་ལྟུང་བ་མེད་པའི་གཟུགས་བརྙན་ཡིན་གྱི་དོན་ལ་ལྟུང་བ་ཡིན་པའི་རྒྱུ་མཚན་མདོར་བསྡུ་ན། ཀུན་སློང་སེམས་ཀྱིས་འཕེན་པ་ལས་གཞན་པའི་ཐེག་པ་ཆེན་པོའི་དགེ་སྡིག་ཡོད་པ་མ་ཡིན་པའི་ཕྱིར་ཏེ། སློབ་དཔོན་འཕགས་པ་ལྷ་ཡི་བཞི་བརྒྱ་པར། ཀུན་སློང་བསམ་པ་ཡི་སྒོ་ནས་བྱང་ཆུབ་སེམས་དཔའ་ཡི་ལུས་ངག་གི་དགེ་བའམ།
ཡང་ན་མི་དགེ་བར་སྣང་བ་ཐམས་ཅད་དགེ་བ་ཉིད་དུ་འགྱུར་གྱི་གཞན་དུ་མིན་ཏེ། རྒྱུ་མཚན་གང་གི་ཕྱིར་ན་བྱང་ཆུབ་སེམས་དཔའི་ལས་དགེ་སྡིག་ལ་ཀུན་སློང་གི་སེམས་དེ་གཙོ་བོའི་ཕྱིར། ཞེས་གསུངས་པ་དང་། དེར་མ་ཟད། མདོ་རྒྱུད་བསྟན་བཅོས་ཀུན་ལས་ཀྱང་། དགེ་སྡིག་གི་རྣམ་གཞག་སེམས་ལ་རག་ལས་པ་དེ་ལྟར་དུ་གསུངས་ཏེ། དཀོན་མཆོག་སྤྲིན་གྱི་མདོ་ལས། དགེ་བའམ་འོན་ཏེ་མི་དགེ་བའི། ། ལས་ཀྱི་སེམས་ནི་བསགས་པ་ཡིན། ། ཞེས་དང་།
ཆོས་ཡང་དག་པར་བསྡུད་པའི་མདོ་ལས། ཆོས་ཐམས་ཅད་ཀྱང་སེམས་ལ་རག་ལས་པ་ཡིན་ནོ། ། ཞེས་དང་། སློབ་དཔོན་ནག་པོ་པས། དགྲ་ནག་གི་འགྲེལ་པར་རྒྱུད་ཀྱི་ལུང་དྲང་པ་ལས། མཆོག་གསུམ་ཡོན་ཏན་རིག་པར་འགྱུར། ། བདུད་རྩི་ཡིད་འོང་འཁོར་བས་དགའ། ། འབྲས་བུ་ངེས་པར་ལེགས་པར་ཐོབ། ། དེ་ཕྱིར་དམ་པའི་ཞལ་ནས་ནི། ། གསུང་བའི་བྱ་བ་སྡིག་ཀྱང་བྱ། །
དམ་པའི་ཞལ་ནས་མ་གསུང་པའི། ། དགེ་བའང་མཁས་པས་སྤང་བར་བྱ། ། ཞེས་གསུང་པ་དང་། སེམས་ཀྱི་སྒྲིབ་སྦྱོང་ལས། དགེ་སློང་རང་བཞིན་ཕ་རྒན་ལ། ། མྱུར་ལྡོང་ཞེས་ནི་བསྐུལ་གྱུར་ན། ། ཕུལ་བས་དེ་ནི་ཤི་གྱུར་ཀྱང་། ། མཚམས་མེད་སྦྱོར་བ་མ་ཡིན་ནོ། ། བསམ་པ་བཟང་པོས་འཆིལ་ལྷམ་གཉིས། ། ཐུབ་པའི་དབུ་ལ་བཞག་པ་དང་། །
དེ་ནི་གཞན་གྱི་བསལ་བྱས་པ། ། གཉིས་ཀས་རྒྱལ་སྲིད་ཐོབ་པར་འགྱུར། ། དེ་ཕྱིར་བསམ་པའི་རྩ་བ་ལ། ། བསོད་ནམས་སྡིག་པ་རྣམ་པར་གནས། ། ཞེས་དང་། དབྱིག་གཉེན་གྱིས་ཀྱང་ལས་གྲུབ་པར། ལུས་ངག་གི་ལས་རྣམ་པར་རིག་བྱེད་དང་། རིག་བྱེད་མ་ཡིན་པ་གཟུགས་ཅན་ནི། དགེ་བ་དང་མི་དགེ་བ་མཚན་ཉིད་པ་མ་ཡིན་ཏེ། ལུས་བོར་ནས་ཚེ་ཕྱི་མ་ལ་འབྲས་བུ་ཡིད་དུ་འོང་བ་དང་།
མི་འོང་བ་འགྲུབ་པ་དེ་དགེ་བ་དང་མི་དགེ་བ་ཡིན་པར་འཆད་པའི་ཕྱིར་རོ། ། ལས་ནི་སེམས་དཔའི་ཁྱད་པར་རོ། ། ཞེས་སོགས་གསུང་པས་སོ། ། གཉིས་པ་ལ་གསུམ་སྟེ། བསླབ་བྱའི་གཙོ་བོ་ཡིན་པའི་ལོག་རྟོག་བརྗོད། དེ་ཉིད་རིགས་པས་རྣམ་པར་བརྟགས་ནས་དགག བསླབ་བྱའི་གཙོ་བོ་ཡིན་པའི་སྒྲུབ་བྱེད་འགོད་པའོ། ། དང་པོ་ནི། བྱང་ཆུབ་སེམས་ཀྱི་བསླབ་པ་ལ། ། ཞེས་སོགས་ཚིགས་བཅད་གསུམ་སྟེ།
བྱང་ཆུབ་སེམས་ཀྱི་བསླབ་པ་ལ་བདག་གཞན་མཉམ་པ་དང་། བརྗེ་བ་བསྒོམ་པའི་ཚུལ་གཉིས་སུ་གསུངས་ཏེ། སྤྱོད་འཇུག་ལས། བདག་དང་གཞན་དུ་མཉམ་པ་ནི། ། དང་པོ་ཉིད་དུ་འབད་དེ་བསྒོམ། ། བདེ་དང་སྡུག་བསྔལ་མཉམ་པས་ན། ། ཐམས་ཅད་བདག་བཞིན་བསྲུང་བར་བྱ། ། ཞེས་དང་། གང་ཕྱིར་བདག་དང་གཞན་གཉིས་ཀ ། མྱུར་དུ་སྐྱོབ་པར་འདོད་པ་དེས། །
བདག་དང་གཞན་དུ་བརྗེ་བྱ་བ། ། གསང་བའི་དམ་པ་སྤྱད་པར་བྱ། ། ཞེས་གསུངས་སོ། ། དེ་ལ་འབྲི་ཁུང་པ་ཁ་ཅིག དགོངས་གཅིག་ཏུ་རྡོ་རྗེའི་གསུང་། རང་གཞན་བརྗེས་པས་ཉེས་པར་འགྱུར་བའི་སྐབས་ཡོད་བྱ་བ་བཞུགས། དེས་ན་རང་གཞན་བརྗེ་བ་བླ་མ་དམ་པའི་དགོངས་པ་མ་ཡིན་ཏེ། རྗེ་རིན་པོ་ཆེ་རྟག་པར་ཞབས་སྙུང་ངམ། མི་བདེ་བ་ཅི་ལགས། ཞེས་འཇིག་རྟེན་མགོན་པོས་ཞུས་པས།
ཁོ་བོ་སྔོན་དད་པ་ནི་ཆེ། ཤེས་རབ་ནི་ཆུང་བས། རྟག་པར་གཞན་གྱི་སྡུག་བསྔལ་བདག་ལ་སྨིན་པར་གྱུར་ཅིག ཅེས་སྨོན་ལམ་བཏབ་པ་དེ་མཐའ་བཙན་པས་ད་ལྟ་རྟག་པར་ཞབས་སྙུང་བ་དེས་ལན། ཞེས་གསུངས། འོན་ཀྱང་བདག་ཅག་ལས་རྒྱུད་ཚོད་ཅུང་ཟད་མཐོ་བས་བཟོད་དམ་སྙམ་ན། འཕགས་པ་ཤ་རིའི་བུ། ས་དྲུག་པ་བ་གཅིག་ཡིན་པ་ལ་དུས་ལ་མ་བབ་པར། མིག་སྦྱིན་པར་བཏང་བས་ཉན་ཐོས་ཀྱི་སར་ལྟུང་བའི་རྐྱེན་དུ་གྱུར་གྱི། དེས་ན་ས་བརྒྱད་པ་ཡན་ཆད་མ་གཏོགས་པ་དེ་མན་ཆད་བདག་གཞན་བརྗེས་ན་ཉེས་པར་འགྱུར་བས་ན།
བདག་གཞན་བརྗེ་བའི་བྱང་ཆུབ་ཀྱི་སེམས་བསྒོམ་དུ་མི་རུང་ཞེས་སུ་སྨྲའོ། ། དེའི་རྒྱུ་མཚན་དྲིས་པས་འདི་སྐད་ལོ། ། བདག་གི་བདེ་བ་གཞན་ལ་བྱིན་ནས་ནི། གཞན་གྱི་སྡུག་བསྔལ་བདག་གིས་བླང་པར་གྱུར་ན། སྨོན་ལམ་མཐའ་ནི་བཙན་པའི་ཕྱིར། བདག་ནི་དུས་རྟག་ཏུ་སྡུག་བསྔལ་དང་བཅས་པར་འགྱུར། རྒྱུ་མཚན་དེས་ན་བདག་གཞན་བརྗེ་བ་འདི་འདྲའི་བྱང་ཆུབ་ཀྱི་སེམས་བསྒོམ་པའི་གང་ཟག་དེ་དག་ཐབས་ལ་མི་མཁས་པས་ནོར་བ་ཆེན་པོའི་ཆོས་ལུགས་ཡིན་ནོ་ལོ། ཞེས་པ་མ་རང་པའི་ཚིག་ཡིན་ནོ། །

གཉིས་པ་ལ་གཉིས་ཏེ། བསྒྲུབ་བྱ་ལ་བརྟགས་ནས་དགག་པ། སྒྲུབ་བྱེད་ལ་བརྟགས་ནས་དགག་པའོ། ། དང་པོ་ནི། དེ་དོན་འདི་ལྟར། ཞེས་སོགས་རྐང་པ་དགུ་སྟེ། བདག་གཞན་བརྗེ་བའི་བྱང་ཆུབ་ཀྱི་སེམས་བསྒོམ་དུ་མི་རུང་ཟེར་བ་དེའི་དོན་འདི་ལྟར་བསམ་པར་བྱ་སྟེ། བདག་གཞན་བརྗེ་བའི་བྱང་ཆུབ་ཀྱི་སེམས་དེ་དགེ་བ་ཡིན་ནམ། སྡིག་པ་ཡིན་བརྟག གལ་ཏེ་དེ་དགེ་བ་ཡིན་ཟེར་ན་ནི། དེ་བསྒོམ་པ་ལ་སྡུག་བསྔལ་འབྱུང་བ་འགལ་བར་ཐལ།
དེ་འདྲའི་སེམས་དེ་དགེ་བ་ཡིན་པའི་ཕྱིར། སྡིག་པ་ཡིན་ཟེར་ན། དེ་བསྒོམ་པ་དུག་གསུམ་གྱིས་བསྐྱེད་པའི་ལས་སུ་ཐལ་བར་འགྱུར་ཏེ། སེམས་དེ་སྡིག་པ་ཡིན་པའི་ཕྱིར་ནའོ། ། དེ་ལ་མ་ཁྱབ་ན་སེམས་དེ་བསྒོམ་པ་ལ་སྡུག་བསྔལ་ག་ལ་འབྱུང་སྟེ་མི་འབྱུང་བར་ཐལ། དེ་ལྟར་བརྗེས་ན་བསྒོམ་པ་དུག་གསུམ་གྱིས་བསྐྱེད་པའི་ལས་མ་ཡིན་པས་སོ། ། གཉིས་པ་ནི། བྱང་ཆུབ་སེམས་དཔའི་ཞེས་སོགས་རྐང་པ་བཅུ་གསུམ་སྟེ། ཁྱོད་ཀྱི་སྨོན་ལམ་མཐའ་བཙན་པའི་གཏན་ཚིགས་མི་འགྲུབ་སྟེ། བྱང་ཆུབ་སེམས་དཔའི་བློ་སྦྱོང་བའི་སྨོན་ལམ་འགའ་ཞིག་མཐའ་མི་བཙན་པའི་ཕྱིར།
གལ་ཏེ་བཙན་ན། དེད་དཔོན་འཛའ་བོའི་བུ་དུས་རྒྱུན་དུ་ཀླད་ནད་ཆེན་པོ་དང་བཅས་པར་འགྱུར་ཏེ། དེས་སེམས་ཅན་ཐམས་ཅད་ཀྱི་ཀླད་ནད་བདག་ལ་སྨིན་པར་སྨོན་ལམ་བཏབ་པ་གང་ཞིག སྨོན་ལམ་དེ་མཐའ་བཙན་པའི་ཕྱིར། རྟགས་ཕྱི་མ་ཁས་བླངས། འདོད་མི་ནུས་ཏེ། དཔེ་དེ་ལྟར་བཏབ་པས་ཀླད་ནད་ལས་གྲོལ་ཏེ། ལྷར་སྐྱེས་ནས་མཐར་སངས་རྒྱས་པར་མདོ་ལས་གསུང་པའི་ཕྱིར། ཇི་ལྟར་གསུང་ན། མདོ་དྲིན་ལན་བསབ་པ་ལས།
སྔོན་ཝཱ་ར་ན་སིར། དེད་དཔོན་འཛའ་བོ་ཞེས་པའི་བུ་བྱུང་ངོ་ཅོག་ཤི་ནས། ཕྱིས་གཅིག་སྐྱེས་པ་ལ། འཛའ་བོའི་བུ་མོར་མིང་བཏགས་ཏེ། ཕ་རྒྱ་མཚོར་ནོར་བུ་ལེན་དུ་ཕྱིན་པས་ཤི་ནས། ཆེས་སྐྱེས་པ་ན། ཕའི་ལས་གང་ཡིན་དྲིས་པ་ལས། དྲང་པོར་སྨྲས་ན། རྒྱ་མཚོར་ཤིར་དོགས་ནས་འབྲུ་ཚོང་པ་ཡིན་ཞེས་སྨྲས་པས་ཀརྴ་པ་ནི་བཞི་རྙེད། དེ་བཞིན་དུ་སྤོས་འཚོང་པས་བརྒྱད།
གོས་ཀྱིས་བཅུ་དྲུག་དང་། གསེར་དངུལ་ཚོང་པས་སོ་གཉིས་བརྙེད་པ་ཐམས་ཅད་མ་ལ་ཕུལ། དེ་ནས་ཚོང་པ་དེའི་རིགས་ཅན་རྣམས་ཀྱིས། ཁྱོད་ཀྱི་ཕ་རྒྱ་མཚོར་ནོར་བུ་ལེན་པའི་རིགས་ཅན་ཡིན་ནོ་ཞེས་སྨྲས་པས། དྲིལ་བསྒྲགས་ཏེ། ཚོང་པ་ལྔ་བརྒྱ་དང་ལྷན་ཅིག་ཆས་པ་ལ། མས་མ་བཟོད་པར་སྒོ་ལ་འཕྲེད་ལ་བཅད་དེ་ཉལ་བས་མའི་མགོ་ལ་རྡོག་པས་སྣུན་ཏེ་སོང་ངོ་། ། དེ་ནས་རྒྱ་མཚོར་ཞུགས་པས་གྲུ་བོ་ཆེ་ཆུ་སྲིན་ཉ་མིད་ཀྱིས་བཅོམ་ནས་ཞིག འཛའ་བོའི་བུ་མོས་གྲུ་ཤིང་ཚལ་ལ་འཇུས་ནས་མཐར་ཕྱིན་པས། གྲོང་ཁྱེར་མྱོས་བྱེད་དུ་ལྷའི་བུ་མོ་བཞི་དང་།
རྟ་སྤྱོད་དུ་བརྒྱད། དགའ་བྱེད་དུ་བཅུ་དྲུག ཚངས་པའི་བླ་མར་སོ་གཉིས་དང་འཕྲད་དེ། ལོ་གྲངས་དུ་མར་དགའ་བདེ་མྱོང་། ཡང་ལྷོ་ཕྱོགས་སུ་སོང་བ་དང་། ལྕགས་ཀྱི་ཁང་པ་ཆེན་པོ་ཞིག་མཐོང་ཏེ། འགྲོ་འདོད་པར་གྱུར་ནས་ནང་དུ་ཕྱིན་པ་དང་། སྒོ་རང་འགྲིག་ཏུ་སོང་ངོ་། ། ནང་ན་ནམ་ཞིག་ལྕགས་ཀྱི་འཁོར་ལོ་མེ་འབར་བ་མགོ་ལ་འཁོར་བ་ཞིག་མཐོང་ནས་དྲིས་པས། མའི་མགོ་ལ་རྡོག་པ་རྣུན་པའི་རྣམ་སྨིན་ནོ་ཟེར་བ་དང་།
རང་གི་དེ་དྲན་ཏེ། ང་ཡང་ལས་ཀྱི་འདིར་ཁྲིད་དོ་སྙམ་པ་དང་། ནམ་མཁའ་ལས་གང་ལ་བཅིང་པ་དེ་དག་འཆིངས་ཤིག བཅིང་པ་དེ་དག་གྲོལ་ཅིག་ཞེས་པའི་སྒྲ་ཐོས་པས། འཁོར་ལོ་དེ་རང་མགོ་ལ་འཁོར་བར་གྱུར་ཏོ། ། འདིར་གཞན་ཡང་ཡོད་མེད་དྲིས་པས། གང་མའི་མགོ་ལ་རྡོག་པས་བསྣུན་པ་ཐམས་ཅད་འདིར་འོང་ངོ་ཞེས་ཟེར་བ་དང་། གཞན་གཅེས་འཛིན་གྱི་སྙིང་རྗེ་ཚད་མེད་སྐྱེས་ཏེ། འདི་ལྟ་བུའི་མྱོང་ངེས་ཀྱི་ལས་བསགས་པ་ཐམས་ཅད་བདག་ལ་སྨིན་པར་གྱུར་ཅིག གཞན་སུ་ཡང་འདིར་འོང་བར་མ་གྱུར་ཅིག
ཅེས་བརྗོད་མ་ཐག་སྙིང་རྗེའི་སྟོབས་ཀྱིས་འཛའ་བོའི་བུ་མོའི་མགོ་ལ་འཁོར་བའི་འཁོར་ལོ་དེ་ཤིང་རྟ་ལ་བདུན་སྲིད་ཙམ་དུ་འཕགས་ནས་ཚེའི་དུས་བྱས་ཏེ། དགའ་ལྡན་དུ་སྐྱེས་སོ། ། ཞེས་གསུངས་སོ། ། ཁ་ཅིག་འཛའ་བོའི་བུ་མོའི་བུ་ཟེར་བ་ནི་མདོ་དང་མི་མཐུན་པས་མི་འཐད་དོ། ། དེར་མ་ཟད་དུས་གསུམ་གྱི་རྫོགས་པའི་སངས་རྒྱས་ཐམས་ཅད་ཀྱང་། དུས་རྒྱུན་དུ་སྡུག་བསྔལ་ཐོབ་པར་འགྱུར་བ་དང་། དེ་ལྟར་བརྗེས་པའི་ཡུལ་གྱི་སེམས་ཅན་དེ་དག་ཀུན་ལ་སྡུག་བསྔལ་འབྱུང་བ་སྲིད་པར་མི་འགྱུར་བར་ཐལ། དེ་དག་སངས་རྒྱས་བྱང་སེམས་ཀྱི་བདེ་བ་ལ་ལོངས་སྤྱོད་པའི་ཕྱིར་ཏེ། དུས་གསུམ་སངས་རྒྱས་ཐམས་ཅད་ཀྱི་སྔོན་སློབ་པའི་གནས་སྐབས་སུ་བདག་གཞན་བརྗེ་བའི་སེམས་བསྒོམ་པ་ནི་གང་ཞིག དེ་ལྟར་བསྒོམ་པའི་སྨོན་ལམ་མཐའ་བཙན་པའི་ཕྱིར་རོ། །
བདག་གཞན་བརྗེ་བའི་བྱང་སེམས་བསྒོམ་དུ་མི་རུང་བར་འདོད་པ་ལ། ལུང་རིགས་ཀྱི་གནོད་བྱེད་བརྗོད་ཟིན་པ་དེས་ན། བརྗེ་བའི་བྱང་སེམས་བསྒོམ་པ་ནོར་པ་ཆེན་པོའི་ཆོས་ལུགས་ཡིན་ཟེར་བ། འདི་འདྲའི་གསང་ཚིག་ནི་བདུད་ཀྱི་བྱིན་རླབས་ཡིན་པ་བླུན་པོ་ཕལ་ཆེར་གྱིས་མི་ཤེས་སོ་སྟེ་ཤེས་ནས་སྤང་བར་བྱའོ། ། ཐབས་ཕྱིན་ཅི་ལོག་ཏུ་སྟོན་པ་ཐབས་ལ་བསླུ་བའི་བདུད་ཡོད་ཅེས་རྒྱལ་བས་གསུང་པའང་དྲན་པར་བྱ་སྟེ། མདོ་སྡེ་རྒྱན་ལས། ཐབས་དང་སྐྱབས་དང་དག་པ་དང་། ། ཐེག་ཆེན་ངེས་པར་འབྱུང་བ་ལ། ། སེམས་ཅན་རྣམས་ནི་རབ་བསླུ་བའི། ། བདུད་འཇོམས་ཁྱོད་ལ་ཕྱག་འཚལ་ལོ། །
ཞེས་གསུངས་པ་ལྟར་རོ། ། གསུམ་པ་བསླབ་བྱའི་གཙོ་བོ་ཡིན་པའི་སྒྲུབ་བྱེད་འགོད་པ་ནི། ཡིད་ཆེས་པའི་ལུང་གིས་བསྒྲུབས། བསྒོམ་པའི་ཕན་ཡོན་གྱིས་བསྒྲུབས། མ་བསྒོམ་པའི་ཉེས་དམིགས་ཀྱིས་བསྒྲུབས། དེས་གྲུབ་པའི་དོན་བསྟན་པའོ། ། དང་པོ་ལ་གསུམ་སྟེ། ཀླུ་སྒྲུབ་ཀྱིས་ལུང་གིས་བསྒྲུབས། ཞི་བ་ལྷའི་ལུང་གིས་བསྒྲུབས། མདོ་དང་བསྟན་བཅོས་གཞན་གྱིས་ལུང་གིས་བསྒྲུབས་པའོ། །
དང་པོ་ནི། བདག་གཞན་བརྗེ་བ། ཞེས་སོགས་བཅུ་བདུན་ཏེ། བརྗེ་བའི་བྱང་སེམས་བསྒོམ་པ་འཐད་པ་ཡིན་ཏེ། བདག་གཞན་བརྗེ་བའི་བྱང་སེམས་བསྒོམ་པ་ནི། རྫོགས་པའི་སངས་རྒྱས་ཀྱི་ཐེག་པ་ཆེན་པོའི་བསྟན་པའི་སྙིང་པོ་ཡིན་པར་གསུང་པའི་ཕྱིར། སུས་གསུང་ན། འཕགས་པ་ཀླུ་སྒྲུབ་གཞན་སྡུག་བསྔལ་ལས་སྐྱོབ་པར་མཛད་པ་ཉིད་ཀྱིས་རྒྱལ་པོ་ལ་གཏམ་བྱ་བ་རིན་པོ་ཆེའི་ཕྲེང་བར་འདི་སྐད་དུ་གསུངས་ཏེ། བདག་ལ་སེམས་ཅན་དེ་དག་གི་སྡིག་པ་དང་འབྲས་བུ་སྡུག་བསྔལ་སྨིན་ཅིང་། བདག་གི་དུས་གསུམ་དུ་བསགས་ཤིང་སྒོ་གསུམ་དང་འབྲེལ་བའི་དགེ་བ་དང་།
འབྲས་བུ་བདེ་བ་མ་ལུས་པ་སེམས་ཅན་དེ་དང་དེར་སྨིན་པར་ཤོག དུས་ཇི་སྲིད་འཁོར་བ་ལས་སེམས་ཅན་འགའ་ཞིག་ཀྱང་། བླ་ན་མེད་པའི་བྱང་ཆུབ་གང་དུ་མ་གྲོལ་བ་དེ་སྲིད་དུ། སེམས་ཅན་དེ་བྱང་ཆུབ་ཀྱི་བདེ་བ་མཆོག་ལ་འགོད་པ་དེའི་ཕྱིར་བདག་གི་བླ་ན་མེད་པ་ཡི་བྱང་ཆུབ་ཐོབ་ཀྱང་སྲིད་པར་གནས་པར་གྱུར་ཅིག་ཅེས་དེ་སྐད་བརྗོད་པ་ལས་བྱུང་བའི་བསོད་ནམས་འདི། རྒྱལ་གལ་ཏེ་དེ་ནི་གཟུགས་ཅན་དུ་གྱུར་པ་ཡིན་ན། ཆུ་བོ་གངྒཱའི་བྱེ་མའི་རྡུལ་གྱི་གྲངས་རྙེད་ཀྱི་ནི་འཇིག་རྟེན་གྱི་ཁམས་སུ་བཤོང་བར་མི་འགྱུར་རོ། ། འདི་ཀླུ་སྒྲུབ་ཀྱི་རང་བཟོ་ཡིན་ནམ་སྙམ་ན་མ་ཡིན་ཏེ། དེ་ལྟ་བུའི་བསོད་ནམས་ཀྱི་ཚད་གཞལ་དུ་མེད་པ་འདི་ནི། བཅོམ་ལྡན་འདས་ཀྱིས་གསུངས་ཏེ། དཔལ་སྦྱིན་གྱིས་ཞུས་པའི་མདོ་ལས།
བྱང་ཆུབ་སེམས་ཀྱི་བསོད་ནམས་གང་། ། གལ་ཏེ་དེ་ལ་གཟུགས་མཆིས་ན། ། ནམ་མཁའི་ཁམས་ནི་ཀུན་བསྐང་ནས། ། དེ་ནི་དེ་ལས་ལྷག་པར་འགྱུར། ། ཞེས་གསུང་པས་སོ། ། དེ་ལྟར་གསུངས་པ་དྲང་དོན་ཡིན་ནོ་སྙམ་ན། ངེས་དོན་ཡིན་པའི་གཏན་ཚིགས་ཀྱང་ནི་དོན་འདི་ལ་སྣང་སྟེ། རིན་ཆེན་ཕྲེང་བར། ཕྱོགས་རྣམས་ཀུན་ཏུ་ནམ་མཁའ་དང་། ། ས་དང་ཆུ་དང་མེ་དང་རླུང་། །
ཇི་ལྟར་མཐའ་ཡས་དེ་བཞིན་དུ། ། སྡུག་བསྔལ་སེམས་ཅན་མཐའ་ཡས་འདོད། ། སེམས་ཅན་མཐའ་ཡས་དེ་དག་ནི། ། བྱང་ཆུབ་སེམས་དཔའ་སྙིང་རྗེ་བས། ། སྡུག་བསྔལ་དག་ལས་དྲང་བྱས་ཏེ། ། སངས་རྒྱས་ཉིད་ལ་འགོད་པར་ངེས། ། དེ་ལྟར་བརྟན་པར་གནས་དེ་ནི། ། མི་ཉལ་བ་འམ་ཉལ་ཡང་རུང་། ། ཡང་དག་བླངས་པ་ནས་བཟུང་སྟེ། ། ཟག་མེད་གྱུར་ཀྱང་སེམས་ཅན་རྣམས། །
མཐའ་ཡས་ཕྱིར་ན་སེམས་ཅན་བཞིན། ། བསོད་ནམས་མཐའ་ཡས་རྟག་སོགས་འགྱུར། ། མཐའ་ཡས་དེས་ན་སངས་རྒྱས་ཉིད། ། མཐའ་ཡས་ཐོབ་མི་དཀའ་ཞེས་བྱ། ། ཞེས་པ་དེ་ལ་སོགས་པ་ལེགས་པར་གསུངས་པའི་ཕྱིར་རོ། ། གཉིས་པ་ནི། སྤྱོད་འཇུག་ལས་ཀྱང་ཞེས་སོགས་རྐང་པ་དྲུག་སྟེ། ཨཱ་ཙརྻ་ནཱ་ག་ཛུ་ན་་་་་སློབ་དཔོན་ཀླུ་སྒྲུབ་ཀྱིས་གསུང་པར་མ་ཟད། ཨཱ་ཙརྻ་ཤཱནྟི་དེ་ཝ་་་་་སློབ་དཔོན་ཞི་བ་ལྷས་སྤྱོད་པ་ལ་འཇུག་པ་ལས་ཀྱང་འདི་སྐད་དུ། བདག་གི་བདེ་བ་དང་གཞན་གྱི་སྡུག་བསྔལ་དག
ཡང་དག་པར་བརྗེ་བ་མ་བྱས་ན། འབྲས་བུ་སངས་རྒྱས་ཉིད་དུ་མི་འགྲུབ་ཅིང་། འཁོར་བ་ན་ཡང་སྡུག་བསྔལ་མེད་པའི་བདེ་བའི་སྐབས་མེད་ཅེས་དེ་སྐད་གསུངས་པ་དང་། གཞན་ཡང་། འགྲོ་བའི་སྡུག་བསྔལ་གང་སྤྱིའང་རུང་། ། དེ་ཀུན་བདག་ལ་སྨིན་གྱུར་ཅིག ། བྱང་ཆུབ་སེམས་དཔའི་དགེ་བ་ཡིས། ། འགྲོ་བ་བདེ་ལ་སྤྱོད་པར་ཤོག ། ཅེས་གསུང་པ་ལེགས་པར་གཟུང་ལ་བདག་གཞན་བརྗེ་བའི་བྱང་ཆུབ་ཀྱི་སེམས་བསྒོམ་པ་ལ་འབད་པར་བྱའོ། ། གསུམ་པ་ནི།
མདོ་དང་བསྟན་བཅོས་ཞེས་སོགས་རྐང་པ་གཉིས་ཏེ། སྤྱོད་འཇུག་སོགས་ལས་གསུང་པར་མ་ཟད། ཐེག་པ་ཆེན་པོའི་མདོ་དང་བསྟན་བཅོས་གཞན་དུ་མ་ལས་ཀྱང་། དམ་པའི་ཆོས་ཀྱི་སྙིང་པོར་བདག་གཞན་བརྗེ་བའི་བྱང་སེམས་བསྒོམ་པ་འདི་གསུངས་པ་ཡིན་ཏེ། གསང་ཆེན་ཐབས་ལ་མཁས་པའི་མདོ་ལས། གཞན་ཡང་། བྱང་ཆུབ་སེམས་དཔའ་སེམས་དཔའ་ཆེན་པོའི་ཐབས་ལ་མཁས་པ་ནི། ཞེས་པ་ནས། འདི་ལྟར་སེམས་ཅན་དེ་དག་གི་སྡུག་བསྔལ་གྱི་ཚོར་བ་གང་ཡིན་པ་དེ་དག་ཐམས་ཅད་བདག་གི་ལུས་ལ་འབབ་པར་གྱུར་ཅིག སེམས་ཅན་དེ་དག་བདེ་བར་གྱུར་ཅིག་ཅེས་པ་དང་།
རྡོ་རྗེ་རྩེ་མོ་ལས། འཁོར་བ་མཐར་ཐུག་བར་དུ་ནི།་་་་་ སེམས་ཅན་སངས་རྒྱས་མ་ཐོབ་བར། ། ཞེས་པའང་སྣང་། ། བདག་འཚང་རྒྱ་བར་མ་གྱུར་ཅིག ། དེ་ཀུན་བདག་ལ་སྨིན་གྱུར་ཅིག ། བྱང་ཆུབ་སེམས་དཔའི་དགེ་བ་ཡིས། ། འགྲོ་བ་བདེ་ལ་སྤྱོད་པར་ཤོག ། ཅེས་དང་། མདོ་སྡེ་སེམས་དཔའ་མཆོག་ལས།
སེམས་ཅན་དམྱལ་རྣམས་གཤིན་རྗེའི་འཇིག་རྟེན་དང་། དུད་འགྲོ་ལྷ་དང་མི་ཡི་སྡུག་བསྔལ་དང་། ། འགྲོ་བའི་སྡུག་བསྔལ་ཕུང་པོ་མཐའ་ཡས་པ། ། བདག་ལ་བབ་གྱུར་འགྲོ་བ་བདེ་བར་ཤོག ། ཅེས་དང་། བ་ཚའི་ཆུ་རླུང་ཞེས་བྱ་བའི་མདོ་ལས། སེམས་ཅན་ཕན་པའི་དབང་དུ་བྱས་པ་ངས་ནི་བསྒྲུབ་པ་སྟེ། ། སྐུ་འདི་སེམས་ཅན་དོན་ཉིད་ཁོ་ནར་བསྐྱེད་པ་ལ། ། བདག་གི་ཡིད་ཀྱིས་ཀྱང་ནི་སེམས་ཅན་དག་ལ་གནོད་བྱེད་ན། ། དེ་ནི་ང་ལ་ཇི་ལྟར་འདྲེན་ཏེ་བལྟོས་པར་ཡིན། །
ཞེས་དང་། གང་ཞིག་དེ་ལ་འཚེ་ན་དེས་ནི་ང་ལ་རྩེས་པ་ཡིན། ། སེམས་ཅན་རྣམས་ལ་མཆོག་ཏུ་ཕན་དེ་ང་ལ་མཆོད་མཆོག་ཡིན། ། སེམས་ཅན་རྣམས་ལ་གནོད་པའི་མཆོག་ནི་ང་ལ་གནོད་མཆོག་ཡིན། ། ང་དང་སེམས་ཅན་དག་ནི་བདེ་དང་སྡུག་བསྔལ་མཚུངས་འདོད་པས། ། གང་ཞིག་སེམས་ཅན་གནོད་བྱེད་དེ་ནི་ང་ལ་ཇི་ལྟར་སྨོས། ། སེམས་ཅན་སེམས་ཅན་ང་ཡིས་སྐྱོབ་པ་སྙམ་དང་དགེ་བ་བྱས། ། སེམས་ཅན་དག་ལ་བརྟེན་ནས་དོན་བསྒྲུབ་ཕ་རོལ་ཕྱིན་པའང་ཐོབ། ། ཅེས་དང་། བྱང་ཆུབ་སེམས་འགྲེལ་ལས།
བསམ་གཏན་བདེ་བ་དོར་ནས་ཀྱང་། ། མནར་མེད་པར་ཡང་འཇུག་པར་བྱེད། ། འདི་ནི་ངོ་འཚར་བསྔགས་འོས་སོ། ། འདི་ནི་དམ་པའི་ཚུལ་ལུགས་མཆོག ། ཅེས་དང་། སློབ་དཔོན་བྷཱུ་རི་པས། སེམས་ཅན་ཀུན་གྱི་སྡུག་བསྔལ་བདག་ལ་སྨིན། ། བདག་གི་དགེ་བས་དེ་ཀུན་བདེ་ཐོབ་ཤོག ། ཅེས་དང་། རྗེ་བཙུན་རིན་པོ་ཆེ་གྲགས་པའི་ཞལ་ནས་ཀྱང་། །
ཁམས་གསུམ་གྱི་སྡུག་བསྔལ་བདག་ལ་སྨིན། ། བདག་གི་བསོད་ནམས་སེམས་ཅན་ཁྱེར། ། ཞེས་གསུངས་པས་སོ། ། གཉིས་པ་ནི། དེས་ན་བདག་གཞན། ཞེས་སོགས་ཚིགས་བཅད་གཅིག་སྟེ། བརྗེ་བའི་བྱང་སེམས་ཆོས་ཀྱི་སྙིང་པོར་གསུང་པ་དེས་ན། བདག་གཞན་བརྗེ་བའི་བྱང་ཆུབ་ཀྱི་སེམས་བསྒོམ་ཚུལ་ལེགས་པར་ཤེས་པའི་སྐྱེས་བུ་དེ་ནི་མྱུར་དུ་མངོན་པར་རྫོགས་པར་འཚང་རྒྱ་བ་དང་། སངས་མ་རྒྱས་པ་དེ་ཡི་བར་དུ་འཇིག་རྟེན་གྱི་དགེ་ལེགས་ཕུན་སུམ་ཚོགས་པ་ཐམས་ཅད་འབྱུང་བའི་ཕན་ཡོན་ལྡན་པར་གསུངས་ཏེ། མདོ་ལས།
བྱང་ཆུབ་ཀྱི་སེམས་དེ་ནི་དབུལ་བ་ཐམས་ཅད་ཡང་དག་པར་གཅོད་པར་བྱེད་པས་རྣམ་ཐོས་ཀྱི་བུ་ལྟ་བུའོ། ། དོན་ཐམས་ཅད་ཡང་དག་པར་བསྒྲུབས་པས་ཡིད་བཞིན་གྱི་ནོར་བུའི་རྒྱལ་པོ་ལྟ་བུའོ། ། བསམ་པ་ཐམས་ཅད་ཡོངས་སུ་རྫོགས་པར་བྱེད་པས་བུམ་པ་བཟང་པོ་ལྟ་བུའོ། ། ཉོན་མོངས་པའི་དགྲ་ཐམས་ཅད་ཕམ་པར་བྱེད་པས་མདུང་ཐུང་ལྟ་བུའོ། ། ཚུལ་བཞིན་མིན་པ་ཡིད་ལ་བྱེད་པ་ཐམས་ཅད་འགེམས་པས་གོ་ཆ་ལྟ་བུའོ། ། ཉོན་མོངས་པའི་མགོ་ལྟུང་བར་བྱེད་པས་རལ་གྲི་ལྟ་བུའོ། ། འཚེ་བ་ཐམས་ཅད་ལས་སྐྱོབ་པར་བྱེད་པས་མཚོན་ཆ་ལྟ་བུའོ། ། ཞེས་དང་། སྤྱོད་འཇུག་ལས། མང་དུ་བཤད་ལྟ་ཅི་ཞིག་དགོས། །
བྱིས་པ་རང་གི་དོན་བྱེད་དང་། ། ཐུབ་པ་གཞན་གྱི་དོན་མཛད་པ། ། འདི་གཉིས་ཀྱི་ནི་ཁྱད་པར་བལྟོས། ། ཞེས་གསུངས་པའི་ཕྱིར་རོ། ། གསུམ་པ་ནི། བྱང་ཆུབ་སེམས་ཀྱི། ཞེས་སོགས་རྐང་པ་བཅོ་བརྒྱད་དེ། བདག་གཞན་བརྗེ་བའི་བྱང་ཆུབ་སེམས་ཀྱི་གནད་འཆུགས་ན་དེ་ལས་ཆོས་གཞན་སྟོང་ཉིད་བསྒོམ་པ་དང་། དགེ་བ་སངས་རྒྱས་སུ་བསྔོ་བ་རྣམས་ཀྱིས་ནི་འཚང་མི་རྒྱ་སྟེ། ཐབས་མཁས་བྱང་ཆུབ་སེམས་དང་བྲལ་བའི་སྟོང་ཉིད་ཉན་ཐོས་རྣམས་ཀྱིས་བསྒོམས་ཀྱང་།
དེ་ཡི་འབྲས་བུ་དམན་པའི་འགོག་པ་ཙམ་ཐོབ་པའི་ཕྱིར་དང་། སོ་སོ་ཐར་པའི་མདོ་ལས། སོ་སོ་ཐར་པ་སྟོན་པ་ཡི། ། བསོད་ནམས་གྲུབ་པ་གང་ཡོད་པ། ། དེ་ཡིས་འཇིག་རྟེན་མ་ལུས་དང་། ། ཐུབ་དབང་གོ་འཕང་ཐོབ་པར་ཤོག ། ཅེས་གསུང་པ་བཞིན་དུ། བསྔོ་བ་ཉན་ཐོས་རྣམས་བྱེད་ཀྱང་འབྲས་བུ་རྫོགས་པའི་བྱང་ཆུབ་བསྒྲུབ་པར་མི་ནུས་པའི་ཕྱིར་རོ། ། སྟོང་ཉིད་ཉན་ཐོས་རྣམས་བསྒོམ་པའི་སྒྲུབ་བྱེད་ཡོད་དེ། འདུལ་བ་ལུང་གི་ཀ་ཏ་ཡ་ན་ལ་གདམ་པའི་གདམས་ངག་དང་།
ལ་སོགས་པ་མདོ་སྡེ་ལས་བརྒྱ་དང་། གང་པོའི་རྟོགས་བརྗོད་རྣམས་སུ། ཉན་ཐོས་ཀྱི་དགྲ་བཅོམ་པ་ཐོབ་པའི་ཚེ། སྟོང་པ་ཉིད་དང་སྐྱེ་བ་མེད་པ་དང་ནམ་མཁའ་དང་ལག་མཐིལ་དུ་མཉམ་པ་དང་། གསེར་དང་བོང་བ་མཉམ་པ་ལ་སོགས་འཁོར་འདས་ཀྱི་ཆོས་ཀུན་མཉམ་པ་ཉིད་དུ་རྟོགས་པའང་གསུངས་པའི་ཕྱིར་རོ། ། འོ་ན་ཆོས་ཀུན་མཉམ་ཉིད་དུ་རྟོགས་པ་རྫོགས་པའི་སངས་རྒྱས་ཀྱི་ཐུན་མོང་མིན་པའི་ལམ་མ་ཡིན་ནམ་སྙམ་ན། འདི་ལ་གང་ཟག་གི་བདག་དང་། གཟུང་བ་ཆོས་ཀྱི་བདག་དང་། འཛིན་པ་ཆོས་ཀྱི་བདག་གིས་སྟོང་པའི་མཉམ་པ་ཉིད་གསུམ་ལས། དང་པོ་གཉིས་ཉན་ཐོས་དང་།
རང་སངས་རྒྱས་ཀྱིས་རིམ་པ་བཞིན་རྟོགས་པའི་དབང་དུ་བྱས་པ་མངོན་རྟོགས་རྒྱན་ལས་བཤད་དེ། གཟུང་དོན་རྟོག་པ་སྤོངས་ཕྱིར་དང་། ། ཞེས་སོགས་གསུངས་པའི་ཕྱིར། རྒྱན་ལས་གསུངས་པའི་ཆོས་ཀྱི་བདག་འཛིན་ནི། འཁོར་འདས་ལ་བླང་དོར་གྱི་མཚན་མར་འཛིན་པ་དང་། ཕུང་པོ་སྟོང་པ་ཉིད་དུ་འཛིན་པ་དང་། དུས་གསུམ་གྱི་ཆོས་ལ་དེར་འཛིན་པ་དང་། བྱང་ཕྱོགས་སོ་བདུན་ལ་ཐར་ལམ་དུ་འཛིན་པ་དང་། རྫོགས་པའི་སངས་རྒྱས་ལ་སྐྱབས་གནས་སུ་འཛིན་པ་སོགས་བླང་དོར་ཐ་དད་དུ་འཛིན་པའི་ཆགས་པ་ཕྲ་མོ་ཡིན་ཏེ། དེ་ཉིད་ལས།
གཟུགས་སོགས་ཕུང་པོ་སྟོང་ཉིད་དང་། ། དུས་གསུམ་རྟོགས་པའི་ཆོས་རྣམས་དང་། ། སྦྱིན་སོགས་བྱང་ཆུབ་ཕྱོགས་རྣམས་ལ། ། སྤྱོད་པའི་དུས་དེ་མི་མཐུན་རྟོགས། ། རྒྱལ་ལ་སོགས་ལ་ཆགས་པ་སྨྲ། ། ཞེས་གསུངས་པའི་ཕྱིར། མཚན་འཛིན་དེ་དག་ནི། ཉན་རང་གི་ལམ་དུ་ཅུང་ཟད་ཙམ་ཡང་སྤོང་བར་མི་ནུས་ཏེ། ཉན་རང་གི་རིགས་ཅན་དེ་དག་ནི། འཁོར་བ་ལ་སྤངས་བྱ་དང་།
མྱང་འདས་ལ་བླང་བྱར་བྱས་ནས་ལམ་བསྒྲུབ་པའི་ཕྱིར་རོ། ། སོ་སོ་ཐར་པའི་མདོ་བཞིན་དུ་བསྔོ་བ་ཉན་ཐོས་རྣམས་ཀྱང་བྱེད་པའི་སྒྲུབ་བྱེད་ཡོད་དེ། འདུལ་བ་ལུང་གི་ཐམས་ཅད་སྒྲོལ་གྱི་སྐྱེས་རབས་ལས། བདག་གིས་བྲམ་ཟེ་འདོད་པ་ལ། ། དགའ་བས་ཤིང་རྟ་འདི་བཏང་པས། ། དངོས་པོ་ཐམས་ཅད་བཏང་ནས་ནི། ། རྫོགས་པའི་བྱང་ཆུབ་ཐོབ་པར་ཤོག ། ཅེས་པ་དང་། དཔལ་གྱི་སྡེའི་རྟོགས་བརྗོད་ལས། བྲམ་ཟེ་དམ་པ་གཟུགས་བཟང་བ་དང་། །
སྡུག་པའི་ཕྱུག་མ་འདི་ལོང་ཤིག ། སྦྱིན་པ་འདི་ཡིས་མྱུར་དུ་ནི། ། བྱང་ཆུབ་དམ་པ་ཐོབ་པར་འགྱུར། ། ཞེས་དེ་དག་ལ་སོགས་པའི་དགེ་བ་སངས་རྒྱས་སུ་བསྔོ་བའང་མང་དུ་གསུངས་པའི་ཕྱིར་རོ། ། དེ་ལྟར་གསུང་པ་འོན་ཀྱང་བདག་གཞན་བརྗེ་བའི་བྱང་སེམས་སོགས་ཐབས་ལ་མཁས་པ་ཡི་ཁྱད་པར་འགའ་ཞིག་ལ་མ་གསུངས་པས། སྟོང་རྐྱང་བསྒོམ་པ་སོགས་ཀྱིས་རྫོགས་པའི་སངས་རྒྱས་བསྒྲུབ་པར་མི་ནུས་ཏེ། མདོ་བསྡུད་པ་ལས། ཐབས་མེད་ཤེས་རབ་བྲལ་བས་ཉན་ཐོས་ཉིད་དུ་ལྟུང་། ། ཞེས་དང་། རིན་ཆེན་ཕྲེང་བ་ལས།
ཉན་ཐོས་ཐེག་པ་དེ་ལས་ནི། ། བྱང་ཆུབ་སེམས་དཔའི་སྨོན་ལམ་དང་། ། སྤྱོད་པ་ཡོངས་བསྔོ་མ་བཤད་དེས། ། བྱང་ཆུབ་སེམས་དཔར་ག་ལ་འགྱུར། ། ཞེས་གསུངས་པའི་ཕྱིར་རོ།། ༈ །།བསྔོ་བ་ཉན་ཐོས་རྣམ་ཀྱང་བྱེད། ། ཅེས་པ་ལ།་་་་་ སྐབས་འདིར་མ་ཧཱ་་་་་་ཆེན་པོ་པཎྜི་ཏ་་་་་་མཁས་པ་ཤཱཀྱ་མཆོག་ལྡན་པའི་ཞལ་སྔ་ནས། ཉན་ཐོས་རྣམས་ཀྱི་རྫོགས་བྱང་དུ། ། བསྔོ་བ་བྱེད་ན་འཕགས་པ་ཡིས། །
ཉན་ཐོས་ཐེག་པ་དེ་ལས་ནི། ། སྤྱོད་པ་ཡོངས་བསྔོ་མ་བཤད་དེ། ། ཞེས་གསུང་པ་དེ་གང་ལ་དགོངས། ཐམས་ཅད་སྒྲོལ་གྱི་སྐྱེས་རབས་ལས། ། བསྔོ་བ་བཤད་དེ་ཉན་ཐོས་ཀྱི། ། བསྔོ་བ་ཡིན་པར་བཞེད་དམ་ཅི། ། ཞེས་དྲི་བ་མཛད་པའི་ལན་ནི། ཀུན་མཁྱེན་པུཎྱེ་སིདྷེ་་་་་བསོད་ནམས་སེང་གེའི་ཞལ་སྔ་ནས། དྲི་བ་པོའི་བསམ་པ་བླང་པ་དང་། གསུང་རབ་སྤྱིའི་དགོངས་པ་བླང་སྟེ་དཔྱད་པ།
དེ་བདག་ཉིད་ཆེན་པོའི་བཞེད་པར་བསྒྲུབས་པ་དང་། དེ་ལན་རྣམ་དག་ཏུ་འགྱུར་པའི་ཚུལ་དང་། བཞི་ལས། དང་པོ་ནི། འདིར། སོ་སོ་ཐར་པའི་མདོ་བཞིན་དུ། ། བསྔོ་བ་ཉན་ཐོས་རྣམས་ཀྱང་བྱེད། ། ཅེས་དང་། ཐམས་ཅད་སྒྲོལ་གྱི་སྐྱེས་རབས་ལས། ། བདག་གིས་བྲམ་ཟེ་འདོད་པ་ལ། །
དགའ་བས་ཤིང་རྟ་འདི་བཏང་བས། ། དངོས་པོ་ཐམས་ཅད་བཏང་ནས་ནི། ། རྫོགས་པའི་བྱང་ཆུབ་ཐོབ་པར་ཤོག ། ཅེས་གསུང་པ་དེ་ཉན་ཐོས་ཀྱི་སྡེ་སྣོད་ནས་བཤད་པའི་བསྔོ་བར་གསུངས་པ་དང་། ཀླུ་སྒྲུབ་ཀྱི་རིན་ཆེན་ཕྲེང་བར། ཉན་ཐོས་ཐེག་པ་དེ་ལས་ནི། ། བྱང་ཆུབ་སེམས་དཔའི་སྨོན་ལམ་དང་། ། སྤྱོད་པ་ཡོངས་བསྔོ་མ་བཤད་དེས། ། བྱང་ཆུབ་སེམས་དཔར་ག་ལ་འགྱུར། ། ཞེས་གསུངས་པ་དང་།
འགལ་ལོ་སྙམ་ནས་དྲི་བར་སྣང་སྟེ། འདི་ནི་བསྟན་བཅོས་འདི་ཉིད་དུ་མ་ཟད། ཉན་ཐོས་ཀྱི་སྡེ་སྣོད་ནས་བྱང་ཆུབ་སེམས་དཔའི་བསྔོ་བ་བཤད་པ་དང་། ཀླུ་སྒྲུབ་ཀྱི་དེ་མ་བཤད་པར་གསུངས་པ་གཉིས་ལ་འགལ་སྤོང་གསུང་རབ་འཆད་པ་པོ་ཐམས་ཅད་ཀྱིས་དགོངས་པ་རྣམ་དཔྱོད་དང་ལྡན་པའི་དྲི་བར་སྣང་ཞིང་། འདི་བཞིན་དྲིས་པ་ལ། ཀླུ་སྒྲུབ་ལ་རྒོལ་ལོ། ། ས་པཎ་ལ་རྒོལ་ལོ། ། ཞེས་སོགས་སྐྱོན་འདོགས་པ་དག་ནི། བླུན་པོའི་རྣམ་ཐར་སྐྱོང་བ་ཡིན་ནོ། ། སོ་ཐར་ཀྱི་སྐབས་སུ།
སྔར་རྣམ་དཔྱོད་དང་ལྡན་པའི་དྲི་བ་ཡིན་ཞེས་སྨྲས་པ་དེ་དང་། བྱང་སེམས་ཀྱི་སྐབས་སུ། འདི་དང་གཉིས་ནི་དོགས་པ་སྐྱེས་ནས་དྲི་བ་ཡང་དཀོན་ན། དེའི་ལན་ཚུལ་བཞིན་དུ་སྨྲ་བ་ཡང་དཀོན་པ་ལྟ་སྨོས་པ་ཅི་དགོས། གཉིས་པ་ནི། སྤྱིར་སྡེ་སྣོད་དང་། གྲུབ་འཐས་ཕྱེ་བའི་ཐེག་པ་ཆེ་ཆུང་དང་། ལམ་དང་འབྲས་བུའི་ཕྱེ་བའི་ཐེག་པ་ཆེ་ཆུང་གཉིས་ལས། དང་པོ་ནི། ལང་ཀར་གཤེགས་པར།
ཆོས་ལྔ་དང་ནི་རང་བཞིན་གསུམ། ། རྣམ་པར་ཤེས་པ་བརྒྱད་ཉིད་དང་། ། བདག་མེད་གཉིས་ཀྱི་ནང་དུ་ནི། ། ཐེག་ཆེན་མཐའ་དག་འདུས་པར་ཟད། ། ཅེས་གསུངས་པའི་བརྗོད་བྱ་འདི་དག་ཁས་མི་ལེན་པའི་རང་སྡེ་རྣམས་ནི་ཉན་ཐོས་པ་ཞེས་བྱ་སྟེ། མཚན་གཞི་ནི། ཉན་ཐོས་རྩ་བའི་སྡེ་པ་བཞིའམ། དེ་ལས་གྱེས་པ་བཅོ་བརྒྱད་དོ། ། བརྗོད་བྱ་དེ་དག་ཁས་ལེན་པ་ནི། ཐེག་པ་ཆེན་པོ་པ་སྟེ།
མཚན་གཞི་ནི། དབུ་སེམས་རྣམ་པ་གཉིས་སོ། ། གཉིས་པ་ནི། བློ་ཆེན་པོ་བདུན་དང་། མི་ལྡན་པའི་ལམ་ཞུགས་རྣམས་ནི་ཐེག་པ་ཆུང་ངུ་པ་སྟེ། མཚན་གཞི་ནི་ཉན་རང་རྣམས་སོ། ། དེ་དང་ལྡན་པ་ནི། ཐེག་པ་ཆེན་པོ་པ་སྟེ། མཚན་གཞི་ནི། ཐེག་ཆེན་སློབ་པ་དང་།
མི་སློབ་པ་རྣམས་སོ། ། དེས་ན་སྡེ་སྣོད་དང་། གྲུབ་མཐས་ཕྱེ་བའི་ཐེག་པ་ཆེ་ཆུང་གཉིས་རེ་རེས་ཀྱང་། རང་གི་སྡེ་སྣོད་དང་། གྲུབ་མཐའ་དེའི་ནང་དུ་ལམ་དང་འབྲས་བུས་ཕྱེ་བའི་ཐེག་པ་གསུམ་གྱི་རྣམ་གཞག་བྱེད་ཅིང་། ཐེག་པ་གསུམ་གྱི་བྱང་ཆུབ་ཀྱང་། རང་རང་གི་གྲུབ་མཐའ་དེ་ཁོ་ན་ལ་གནས་པས་ཐོབ་པར་འདོད་པས་ཉན་ཐོས་ཀྱི་སྡེ་སྣོད་འདུལ་བ་ལུང་ལྟ་བུ་ནས་ཀྱང་། ཐེག་པ་གསུམ་གྱི་གང་ཟག་དང་། ཐེག་པ་གསུམ་གྱི་སེམས་བསྐྱེད་དང་། ཐེག་པ་གསུམ་གྱི་བསྔོ་བ་དང་སྨོན་ལམ།
ཐེག་པ་གསུམ་གྱི་ལམ་དང་འབྲས་བུ་རྣམས་བཤད་ཅིང་། དེ་ཉིད་ཐེག་ཆེན་བཀར་མ་འདོད་པའི་ཉན་ཐོས་པ་དག་གིས་ཀྱང་ཁས་ལེན་ནོ། ། དེའི་དགོངས་པ་མདོ་ལས་ཀྱང་ཐེག་པ་གསུམ་གྱི་ལམ་བསྒྲོད་ཚུལ་གསུམ་དང་། འབྲས་བུ་འགྲུབ་པའི་དུས་གསུམ་དང་། ཁྱད་པར་དུ་བྱང་ཆུབ་སེམས་དཔའ་ཡིས་དང་པོ་སེམས་བསྐྱེད་པའི་ཚུལ་དང་། གྲངས་མེད་གསུམ་གནས་སྐབས་གང་དུ་རྫོགས་པའི་ཚུལ་དང་། ཕར་ཕྱིན་དྲུག་གནས་སྐབས་གང་དུ་རྫོགས་པའི་ཚུལ་གསལ་བར་གསུང་པས་ཉན་ཐོས་ཀྱི་སྡེ་སྣོད་ལས། ཉན་ཐོས་རང་ལུགས་ཀྱི་ཐེག་པ་ཆེན་པོའི་སེམས་བསྐྱེད་དང་། བསྔོ་བ་དང་། སྨོན་ལམ་སོགས་གསུང་པར་ཤེས་པར་བྱའོ། །
འོ་ན་ཀླུ་སྒྲུབ་ཀྱིས་དེ་དག་མ་བཤད་པར་གསུངས་པའི་དགོངས་པ་ཅི་སྙམ་ན། གཞུང་འདི་རིན་ཆེན་ཕྲེང་བར་ཐེག་ཆེན་བཀའ་བསྒྲུབ་ཀྱི་སྐབས་སུ་གསུང་པས། ཉན་ཐོས་པ་དག་ཐེག་པ་ཆེན་པོ་བཀའ་མ་ཡིན་པས། དེ་ལ་མ་བསླབ་ཀྱང་ཉན་ཐོས་ཀྱི་སྡེ་སྣོད་ཉིད་ལ་བསླབ་པས་རྫོགས་པའི་བྱང་ཆུབ་བསྒྲུབ་པར་འདོད་པ་ལ་དེ་ནི་མ་ཡིན་ཏེ། རྫོགས་པའི་བྱང་ཆུབ་བསྒྲུབ་ནུས་ཀྱི་བྱང་ཆུབ་སེམས་དཔའི་སྨོན་ལམ་དང་། སྦྱིན་སོགས་ཕ་རོལ་ཏུ་ཕྱིན་པ་དྲུག་གི་སྤྱོད་པ་དང་། འཁོར་གསུམ་མི་དམིགས་པའི་ཡོངས་སུ་བསྔོ་བ་དང་། ཆོས་ཀྱི་བདག་མེད་རྒྱས་པ་སོགས་ཉན་ཐོས་ཀྱི་སྡེ་སྣོད་ལ་མ་བཤད་པའི་ཕྱིར། ཞེས་པའི་དོན་ཡིན་གྱི་གྲུབ་མཐའ་ཁས་ལེན་གྱི་ཉན་ཐོས་པ་དག ཁོ་རང་གི་གཞུང་ནས་བཤད་པའི་ཐེག་པ་ཆེན་པོའི་ལམ་གྱིས་རྫོགས་པའི་བྱང་ཆུབ་བསྒྲུབ་པར་འདོད་ཀྱང་།
དབུ་མ་པས་ནི་དབུ་མའི་གཞུང་ལས་བཤད་པའི་ལྟ་སྤྱོད་ལ་མ་བརྟེན་པར་རྫོགས་པའི་བྱང་ཆུབ་བསྒྲུབ་མི་ནུས་པར་བཞེད་པའི་གནད་ཀྱང་འདི་ཉིད་ཡིན་ནོ། ། གསུམ་པ་བདག་ཉིད་ཆེན་པོ་ས་སྐྱ་པཎྜི་ཏའི་བཞེད་པའང་འདི་ཉིད་ཡིན་ཏེ། སོ་སོ་ཐར་པའི་མདོ་དང་། ཐམས་ཅད་སྒྲོལ་གྱི་སྐྱེས་རབས་ལས་གསུང་པའི་བསྔོ་བ་དེ་དག་ཉན་ཐོས་པ་རང་ལ་ཐེག་པ་གསུམ་ཡོད་པའི་ཐེག་ཆེན་གྱི་བསྔོ་བ་ཡིན་པར་འདོད་ཀྱང་། དེས་རྫོགས་པའི་བྱང་ཆུབ་བསྒྲུབ་པར་མི་ནུས་པའི་ཕྱིར་དང་། དེས་ན་ཐབས་མཁས་ཤེས་རབ་ཉིད། ། སངས་རྒྱས་རྒྱུ་ཡི་གཙོ་བོ་ཡིན། ། ཞེས་གསུངས་པའི་ཐབས་ཤེས་རབ་གཉིས་ཀྱང་ཐེག་ཆེན་གྱི་སྡེ་སྣོད་ཁོ་ནས་བཤད་པར་བཞེད་པའི་ཕྱིར་རོ། ། བཞི་པ་ནི། མདོར་ན་ཉན་ཐོས་ཀྱི་སྡེ་སྣོད་ནས་ཉན་ཐོས་རང་ལུགས་ཀྱི་ཐེག་པ་གསུམ་ཀར་གསུང་པས།
ཐེག་ཆེན་གྱི་ལམ་བགྲོད་ཚུལ་གྱི་བསམ་པ་སེམས་བསྐྱེད་དང་། སྦྱོར་བ་ཕར་ཕྱིན་དྲུག་དང་། ཡོངས་སུ་བསྔོ་བ་སོགས་གསུང་ཀྱང་། ཐེག་པ་ཆེན་པོའི་སྡེ་སྣོད་ནས་བཤད་པ་ཐབས་མཁས་ཁྱད་པར་ཅན་དང་ལྡན་པའི་སེམས་བསྐྱེད་སོགས་མ་གསུངས་པས། རྫོགས་པའི་བྱང་ཆུབ་བསྒྲུབ་པར་མི་ནུས་ཞེས་པ་སྟེ། འདི་ཐམས་ཅད་ལ་ཡང་ཐེག་པ་ཆེ་ཆུང་གི་དབྱེ་མཚམས་གཉིས་པོ་དེ་སོ་སོར་ཕྱེད་པ་གལ་ཆེའོ། ། དེ་ཕྱེ་ནས་ཐམས་ཅད་སྒྲོལ་གྱི་སྐྱེས་རབས་ལས་གསུང་པ་ནི་བསྔོ་བ་སྔར་བཤད་པ་དེ་སོ་སོ་ཐར་པའི་མདོ་ལས། སོ་སོ་ཐར་པ་འདོན་པ་ཡིས། ། བསོད་ནམས་གྲུབ་པ་གང་ཡོད་པ། ། དེས་ནི་འཇིག་རྟེན་ལ་ལུས་པ། །
ཐུབ་དབང་གོ་འཕངས་མྱུར་ཐོབ་ཤོག ། ཅེས་གསུང་པ་གཉིས་ཀར་ཡང་ཉན་ཐོས་པའི་ལུགས་ཀྱི་ཐེག་ཆེན་གྱི་བསྔོ་བ་ཡིན་པར་འབད་མེད་དུ་ཤེས་པས། ཉན་ཐོས་བསྔོ་བར་བཞེད་དེ་ཅི། ། ཞེས་པའི་དྲི་བ་མི་དགོས་པའམ། དྲིས་པའི་ལན་ཐོགས་མེད་དུ་ཤེས་པར་འགྱུར་རོ། ། ཞེས་གསུངས་སོ། ། བཞི་པ་ནི། དེ་ཕྱིར་ཐབས་མཁས། ཞེས་སོགས་རྐང་པ་གཉིས་ཏེ། འོ་ན་སངས་རྒྱས་བསྒྲུབ་ནུས་ཀྱི་ལམ་གྱི་གཙོ་བོ་ཇི་ལྟ་བུ་ཞེ་ན།
བྱང་ཆུབ་སེམས་ཀྱི་གནད་འཆུགས་ན། ཆོས་གཞན་གྱི་འཚང་མི་རྒྱ་བ་དེའི་ཕྱིར། ཀུན་རྫོབ་བྱང་ཆུབ་སེམས་ཀྱི་ཐབས་མཁས་པ་དང་། སྤྲོས་བྲལ་རྟོགས་པའི་ཤེས་རབ་ཉིད་འབྲས་བུ་སངས་རྒྱས་ཀྱི་རྒྱུ་ཡི་གཙོ་བོ་ཡིན་ཏེ། ལི་ཙ་བྱིས་ཞུས་པའི་མདོ་ལས། བྱང་ཆུབ་སེམས་དཔའ་རྣམ་དག་གི ། ཡབ་ནི་ཐབས་ལ་མཁས་པ་སྟེ། ། ཡུམ་ནི་ཤེས་རབ་ཕ་རོལ་ཕྱིན། ། འདྲེན་པ་རྣམས་ནི་དེ་ལས་སྐྱེས། ། ཞེས་གསུངས་པའི་ཕྱིར་རོ། །
གསུམ་པ་དེ་དག་དང་འབྲེལ་བའི་ཐབས་ལམ་རྣམ་དག་ཏུ་བསྒྲུབ་པ་ལ་གཉིས་ཏེ། སྤངས་བྱ་མ་དག་པའི་ལྟ་སྤྱོད་ངོས་བཟུང་བ་དང་། དེ་ཤེས་ནས་སྤོང་བར་གདམ་པའོ། ། དང་པོ་ལ་བསྟན་བཤད་གཉིས་ལས། དང་པོ་ནི། སངས་རྒྱས་དགོངས་པ། ཞེས་སོགས་ཚིགས་བཅད་གཅིག་སྟེ། རྫོགས་པའི་སངས་རྒྱས་ཀྱིས་གསུངས་པའི་དགོངས་པ་སངས་རྒྱས་ཀྱི་རྒྱུའི་གཙོ་བོ་ཐབས་བྱང་ཆུབ་ཀྱི་སེམས་དང་། སྤྲོས་བྲལ་རྟོགས་པའི་ཤེས་རབ་ཡིན་པ་མི་ཤེས་པར། དམ་པའི་ཆོས་ལྟར་བཅོས་པས།
བླུན་པོ་འགའ་ཞིག་ངོ་མཚར་སྐྱེད་ཀྱི། ཆོས་ལྟར་སྤྱོད་པའི་མཁས་པ་རྣམས་ཁྲེལ་བར་འགྱུར་བའི་ཚིག་འདི་འདྲ་ཡོད་ཅེས་མདོར་བསྟན་པའོ། ། གཉིས་པ་ལ་བཅུ་གཅིག་ཡོད་པ་ལས། དང་པོ་མ་དག་པའི་སྦྱིན་པ་ནི། ཆང་དང་དུག་དང་ཞེས་སོགས་རྐང་པ་དྲུག་སྟེ། རྫས་མ་དག་པ་ཆང་དང་། དུག་དང་། མཚོན་ཆ་དང་། རང་མི་དབང་པའི་གཞན་གྱི་ལོངས་སྤྱོད་སྟེར་བ་དང་། སེམས་ཅན་གསོད་པའི་སར་ཕྱུགས་མ་སྟེར་བ་དང་།
ཡུལ་མ་དག་པ་སྤོང་བ་པའི་རྫས་ཀློག་པ་ལ་དང་། མཁན་སློབ་ལ་སོགས་པ་མཆོག་གི་ནོར་ནི་ཡུལ་མཆོག་མིན་པ་ཁྱིམ་པ་ལྟ་བུ་ལ་སྟེར་བ་དང་། བསམ་པ་མ་དག་པ་བདག་ཉིད་ཀྱི་ལོངས་སྤྱོད་བརྙེད་པ་དང་། བཀུར་བསྟི་དང་། གྲགས་པའི་ཕྱིར་སྟེར་བ་སོགས་ནི་མ་དག་པ་ཡི་སྦྱིན་པ་ཡིན་ཏེ། དེ་སྟེར་བ་མདོ་ལས་བཀག་པས་ནའོ། ། ཇི་ལྟར་བཀག་ན། སོགས་ཀྱི་སྒྲས་བསྡུས་པའི་སྦྱིན་པ་རྣམས་དྲང་སྲོང་རྒྱས་པས་ཞུས་པའི་མདོ་དང་། བྱང་ཆུབ་སེམས་དཔའི་སོ་སོ་ཐར་པ་ཆོས་བཞི་བསྒྲུབ་པའི་མདོ་ལས་བཀག་གོ ། མདོ་དང་པོ་ལས།
གསུམ་བཅུ་རྩ་གཉིས་གསུང་པ། ཐུབ་པ་དགོངས་གསལ་ལས། སྡོམ་གྱི་ཚིགས་སུ་བཅད་པ་ནི། ལོག་ལྟ་མ་དད་ཕན་འདགས་ལན། ། མེ་ཆུ་རྒྱགས་སྟེར་འཕགས་ཕྱིར་སྟེར། ། དུག་མཚོན་བསད་ཤ་བག་མེད་ཆང་། ། བསྡུ་ཕྱིར་བསྟོད་ཕྱིར་རོལ་མོ་མཁན། ། སྐར་མཁན་གཞན་ནོར་མཛའ་ལ་སྟེར། ། གཞན་གྱི་འབྲུ་སྙོད་བཟོ་བོ་དང་། ། ནོར་ཕྱིར་སྨན་པ་བཅོས་ནས་གཏེར། །
རྣམ་སྨིན་ཐོབ་སེམས་བྱིན་རྗེས་འགྱོད། ། འདི་ཡི་ཕྱིན་མར་བདག་ལ་སྦྱིན། ། རྣམ་སྨིན་རང་ཉིད་ལང་འཚོ་རྒས། ། ན་དང་འཆི་འཚེ་བསྐུལ་ནས་མཆོད། ། ཡུལ་གཞན་གྲགས་ཕྱིར་གོ་བརྟན་ཕྱིར། ། བུད་མེད་ཕྱིར་སྟེར་བུ་དེའི་ཕྱིར། ། ཕྱི་མ་རྙེད་ཕྱིར་དམན་པ་རྣམས། ། བོར་ནས་ཕྱུག་པོ་རྣམས་ལ་སྟེར། ། མ་དག་སྦྱིན་པ་སུམ་ཅུ་གཉིས། ། རྒྱས་པའི་མདོ་ལས་གསུང་ཕྱིར་སྤངས། །
ཞེས་སོགས་སོ། ། ཚུལ་ཇི་ལྟར་མ་དག་ཞེ་ན། དང་པོ་དྲུག་དང་བཅུ་གསུམ་པ། ། བཅུ་བཞི་པ་དང་བཅོ་ལྔ་པ། ། བཅུ་བདུན་པ་དང་བཅོ་བརྒྱད་པ། ། ཐ་མ་གཅིག་སྟེ་བཅུ་གཉིས་སོ། ། ཞིང་ནི་མ་དག་པ་ཡིན་ནོ། ། བདུན་པ་བརྒྱད་པ་དགུ་པ་དང་། ། བཅུ་པ་དང་ནི་བཅུ་དྲུག་པ། ། ལྔ་ནི་དངོས་པོ་མ་དག་པའོ། །
བསམ་པ་མ་དག་ལྟག་བཅོ་ལྔ། ། ཞེས་པ་ལྟར་ཤེས་པར་བྱའོ། ། ཞེས་གསུང་རབ་དགོངས་གསལ་ལས་གསུངས་པ་དང་། ཐུབ་དགོངས་ཀྱི་དཔེ་ཁ་ཅིག་དང་། ཊཱིཀྐ་ཁ་ཅིག་ཏུ། མདོ་དྲངས་པ་རྣམས་ལ་མི་མཐུན་པའི་དཔྱད་གཞི་ཆེ་བར་སྣང་ངོ་། ། མདོ་གཉིས་པ་ལས། ཤཱ་རིའི་བུ་གང་ཡང་བྱང་ཆུབ་སེམས་དཔའ་མཁས་པས་སྨད་པའི་སྦྱིན་པ་འདི་རྣམས་ལས་རབ་ཏུ་ཟློག་པ་ཡིན་ཏེ། འདི་ལྟ་སྟེ། དུས་སུ་ལེན་པའི་སྦྱིན་པ་དང་།
ཆང་གི་སྦྱིན་པ་དང་། དུག་གི་སྦྱིན་པ་དང་། གནོད་པའི་སྦྱིན་པ་དང་། འགྱོད་པའི་སྦྱིན་པ་དང་། མཚོན་ཆའི་སྦྱིན་པ་དང་། ཞེས་པ་ནས། འཇིགས་པའི་སྦྱིན་པ་དག་ལས་བཟློག་པར་འགྱུར་རོ། ། ཞེས་པའི་བར་གསུངས་སོ། ། འོ་ན་མ་དག་པའི་སྦྱིན་པ་ལ་རྣམ་སྨིན་ཇི་ལྟར་འབྱུང་ན། ཚྭ་སྒོ་ཅན་གྱི་ཞིང་ལ་ས་བོན་བཏབ་པས་ལོ་མ་དང་སྡོང་བུ་འབྱུང་ཡང་།
མེ་ཏོག་དང་འབྲས་བུ་མི་འབྱུང་བ་བཞིན་དུ། གནས་སྐབས་ཚེ་རིང་བ་དང་། ལོངས་སྤྱོད་ཆེ་བ་སོགས་འབྱུང་ཡང་། མཐར་ཐུག་སངས་རྒྱས་ཀྱི་རྒྱུར་མི་འགྱུར་ཏེ། མདོ་དང་པོ་ལས་དྲང་སྲོང་ཆེན་པོ་དེ་དག་གི་རྣམ་པར་སྨིན་པ་ནི། ཚྭ་སྒོ་ཅན་གྱི་ཞིང་ལ་ས་བོན་ངན་པ་བཏབ་པ་བཞིན། མྱུ་གུ་མི་སྐྱེ་བ་ལྟ་བུ་སྟེ། སྦྱིན་པ་དེའི་རྣམ་པར་སྨིན་པ་ནི། མེད་པ་མིན་མོད་ཀྱི་འོན་ཀྱང་། ཞིང་དང་ས་བོན་གྱི་ཉེས་པས།
མེ་ཏོག་དང་འབྲས་བུར་མི་འགྱུར་རོ། ། ཞེས་པ་ནས། སྦྱིན་པ་དེའི་རྣམ་པར་དབྱེ་བ་དེ་ཡང་བསམ་པ་དང་། སྦྱོར་བ་ཀུན་ནས་ཉོན་མོངས་པ་ཅན་དུ་གྱུར་པས་འབྲས་བུ་རྣམ་པར་སྨིན་པ་གྲུང་པོར་མི་འགྱུར་རོ། ། ཞེས་གསུངས་པའི་ཕྱིར། སྦྱིན་པ་རྣམ་པར་དག་པ་ནི་ཉེ་བ་འཁོར་གྱིས་ཞུས་པའི་མདོ་ལས། བྱང་ཆུབ་སེམས་དཔའ་ཁྱིམ་པ་དང་། རབ་ཏུ་བྱུང་བ་དང་། མི་སྐྱེ་བའི་ཆོས་ལ་བཟོད་པ་ཐོབ་པའི་སྦྱིན་པ་གསུམ་ལས། དང་པོ་ལ་ཆོས་དང་ཟང་ཟིང་གི་སྦྱིན་པ་གཉིས་དང་།
གཉིས་པ་སྨྱུག་གུ་དང་། སྣག་ཚ་དང་གླེགས་བམ་དང་། ཆོས་སྦྱིན་པ་བཞི་དང་། གསུམ་པ་ལ་རྒྱལ་སྲིད་ཡོངས་སུ་གཏོང་བ་དང་། ཆུང་མ་དང་བུ་དང་བུ་མོ་ཡོངས་སུ་གཏོང་བ་གཏོང་བ་ཆེན་པོ། མགོ་དང་རྐང་ལག་ལ་སོགས་པ་ཡོངས་སུ་གཏོང་བ་ཤིན་ཏུ་གཏོང་བ་སྟེ་གསུམ་གསུངས་སོ། ། གཉིས་པ་མ་དག་པའི་ཚུལ་ཁྲིམས་ནི། ཉན་ཐོས་ཀྱི་ནི། ཞེས་སོགས་ཚིགས་བཅད་གཉིས་ཏེ། ཉན་ཐོས་ཀྱིས་ནི་སོ་ཐར་སྡོམ་པ་རིགས་བདུན་ཇི་སྲིད་འཚོའི་བར་དུ་ལེན་པ་ཡིན་པ་ལ་དེ་ཐེག་པ་ཆེན་པོར་འཆོས་པ་སེམས་ཇི་སྲིད་འཚོའི་བར་དུ་ལེན་དགོས་ཟེར་བ་དང་།
དེ་བཞིན་དུ་ཐེག་པ་ཆེན་པོའི་ཚུལ་ཁྲིམས་བསྲུངས་ནས་ཉན་ཐོས་དང་རང་སངས་རྒྱས་ལ་དམིགས་པ་ཐེག་ཆེན་ཉན་ཐོས་སུ་འཆོས་པ་ཞེས་སམ། ཡང་ན་དེ་བཞིན་དུ་ཐེག་ཆེན་གྱི་སྡོམ་པ་སེམས་ལས་སྐྱེ་བ་ལ་ཉན་ཐོས་སུ་འཆོས་པ་རྣམ་པར་རིག་བྱེད་མིན་པའི་གཟུགས་ཡིན་ཟེར་བ་ཚུལ་ཁྲིམས་མ་དག་པ་ཡིན་ཏེ། བསྡུད་པ་ལས། གལ་ཏེ་དགྲ་བཅོམ་རང་རྒྱལ་བྱང་ཆུབ་རེག་འདོད་ན། ། ཚུལ་ཁྲིམས་འཆལ་ཞིང་མི་མཁས་དེ་བཞིན་སྤྱོད་པ་ཉམས་ཞེས་གསུངས་པས་སོ། ། རང་ཉིད་ཚུལ་ཁྲིམས་གཙང་མར་བསྲུང་ན་ཡང་རང་རྒྱུད་ཀྱི་ཚུལ་ཁྲིམས་ལ་ནི་མཆོག་ཏུ་འཛིན་ཅིང་། གཞན་ཚུལ་ཁྲིམས་མཆོག་ལ་ཕྲག་དོག་དང་། མཉམ་པ་ལ་འགྲན་སེམས་དང་། འཆལ་པ་ལ་ཁྱད་སོད་བྱེད་པ་ནི་མ་དག་པའི་ཚུལ་ཁྲིམས་ཡིན་ཏེ། བསྡུད་པ་ལས།
སེམས་ཅན་འདི་དག་ཁྲིམས་ལྡན་འདི་དག་ཁྲིམས་འཆལ་ཞེས། ། སྣ་ཚོགས་འདུ་ཤེས་ཞུགས་པ་ཤིན་ཏུ་ཚུལ་ཁྲིམས་འཆལ། ། ཞེས་གསུངས་པའི་ཕྱིར་རོ། ། གསུམ་པ་མ་དག་པའི་བཟོད་པ་ནི། དཀོན་མཆོག་གསུམ་དང་། ཞེས་སོགས་ཚིགས་བཅད་གཅིག་སྟེ། དཀོན་མཆོག་གསུམ་གྱི་རྟེན་དང་མཁན་པོ་དང་། སློབ་དཔོན་ལ་སོགས་པའི་བླ་མ་ལ་གནོད་པ་བྱེད་ཅིང་སངས་རྒྱས་ཀྱི་བསྟན་པ་འཇིག་པ་དང་། སེམས་ཅན་ཡོངས་ལ་གནོད་པར་བྱེད་པ་ལ། ཕན་སེམས་ཀྱི་ཀུན་ནས་བླངས་ཏེ་ལུས་ངག་གི་སྤྱོད་པ་ཁྲོས་ན།
བཟློག་པར་ནུས་བཞིན་དུ་བཟོད་པ་བསྒོམ་ན་མ་དག་པ་ཡིན་ཏེ། སྤྱོད་རྒྱུད་ལས། དཀོན་མཆོག་གསུམ་ལ་གནོད་བྱེད་ལ། ། བཟོད་པ་བསྒོམ་པར་མི་བྱ་སྟེ། ། བླ་མ་སྨོད་བརྩོན་མ་རུང་དང་། ། དམ་ཚིག་ལ་ནི་འདའ་བ་དང་། ། དེ་སོགས་བྱེད་པ་ཚར་བཅད་ནས། ། འགྲུབ་འགྱུར་ཞེས་ནི་ཀུན་རིགས་གསུང་། ། ཞེས་གསུངས་པའི་ཕྱིར་རོ། ། བཞི་པ་མ་དག་པའི་བརྩོན་འགྲུས་ནི།
ལོག་པའི་ཆོས་ལ། ཞེས་སོགས་ཚིགས་བཅད་གཉིས་ཏེ། ལོག་པའི་ཆོས་མུ་སྟེགས་བྱེད་ཀྱི་ཆོས་ལ་དགའ་བ་དང་། ཐར་པའི་རྒྱུར་མི་འགྲོ་བའི་ཆོས་ལ་ཐོས་བསམ་སྒོམ་གསུམ་ནོར་བ་ལ་བརྩོན་འགྲུས་ཆེན་པོ་བྱེད་པ་ལ་སོགས་པ་མ་དག་པ་ཡི་བརྩོན་འགྲུས་ཡིན་ཏེ། བྱ་བ་ངན་ཞེན་གྱི་ལེ་ལོ་ཡིན་པའི་ཕྱིར་ཏེ། ཇི་སྐད་དུ། ཐོགས་མེད་ཀྱིས་ཆོས་འདི་པ་དག་ལས་གཞན་པའི་མུ་སྟེགས་བྱེད་ཀྱི་བརྩོན་འགྲུས་ནི་ལེ་ལོ་ཉིད་དོ། ། ཞེས་དང་། སྤྱོད་འཇུག་ལས། ལེ་ལོ་ངན་ལ་ཞེན་པ་དང་། །
ཞེས་གསུངས་པའི་ཕྱིར་རོ། ། ལྔ་པ་མ་དག་པའི་བསྒོམ་པ་ནི། མི་མཁས་སྟོང་ཉིད། ཅེས་སོགས་རྐང་པ་བདུན་ཏེ། སྟོང་པ་ཉིད་ཀྱི་ཐབས་ལ་མི་མཁས་པས་སྟོང་པ་ཉིད་དད་པ་ཆེན་པོས་བསྒོམ་པ་ཡིན་ན་ཡང་། མ་དག་པ་ཡི་བསྒོམ་པ་ཡིན་ཏེ། དེ་ལས་ཡང་དག་པའི་དོན་རྟོགས་པའི་ཡེ་ཤེས་མི་སྐྱེ་བས་སོ། ། དེ་ལྟར་ཡང་། རིན་ཆེན་ཕྲེང་བར། ཆོས་འདི་ལོག་པར་ཤེས་གྱུར་ན། །
མི་མཁས་དེ་ནི་ཚུད་ཀྱང་འཛའ། ། འདི་ལྟར་མེད་པར་ལྟ་བ་ཡིས། ། མི་གཙང་དེར་ནི་བྱིང་བར་གྱུར། ། ཞེས་གསུངས་པས་སོ། ། གཞན་ཡང་རྩ་རླུང་ཐིག་ལེའི་གནད་འཆུགས་པ་ཡི་ཐབས་ལམ་སོགས་རྣམ་རྟོག་རགས་པ་འགའ་ཞིག་འཇིལ་བ་སྟེ་ཞི་བ་དང་། སེམས་ལ་ཏིང་ངེ་འཛིན་ཕྲ་མོ་སྐྱེད་པའི་ཐབས་སུ་གྱུར་པ་རྣམས། དད་པ་ཆེན་པོས་བསྒོམ་ན་ཡང་རྟགས་ཆོས་འདྲེའོ། ། དྲུག་པ་མ་དག་པའི་ཤེས་རབ་ནི། སངས་རྒྱས་གསུངས་དང་། ཞེས་སོགས་ཚིགས་བཅད་གཅིག་སྟེ།
རྫོགས་པའི་སངས་རྒྱས་ཀྱི་གསུངས་དང་མི་མཐུན་པའི་ཆོས་འཆད་པ་དང་། རྩོམ་པ་དང་། རྩོད་པ་ལ་མཁས་པར་གྱུར་ཅིང་འཇིག་རྟེན་གྱི་བྱ་བ་ཐམས་ཅད་ཤེས་པར་གྱུར་ཀྱང་། མ་དག་པ་ཡི་ཤེས་རབ་ཡིན་ཏེ། འོད་ཟེར་བགྱེ་བའི་མདོ་ལས། ཡང་དག་ཆོས་ནི་སྤོང་བྱེད་ཅིང་། ། ཆོས་མ་ཡིན་པ་སྤྱོད་པར་བྱེད། ། དེ་ལྟ་བས་ན་རྨོངས་པ་ཡི། ། སྐྱེས་བུ་དམན་པ་སྤོང་བར་བྱེད། ། ཅེས་གསུངས་པའི་ཕྱིར་རོ། །
གཞན་དོན་དུ་གྱུར་ན་བྱ་བ་ཐམས་ཅད་ལ་མཁས་པར་བྱ་དགོས་ཏེ། སྤྱོད་འཇུག་ལས། རྒྱལ་སྲས་རྣམས་ཀྱིས་མི་བསླབ་པའི། ། དངོས་དེ་གང་ཡང་ཡོད་མ་ཡིན། ། ཞེས་གསུངས་པའི་ཕྱིར་རོ། ། བདུན་པ་མ་དག་པའི་དད་པ་ནི། བླ་མ་ཞེས་སོགས་ཚིགས་བཅད་གཅིག་སྟེ། སྙིང་རྗེ་མེད་ཅིང་བསྔོ་བ་འབོགས་པ་སོགས་ཀྱི་ཆོ་ག་ལ་མི་མཁས་པའི་བླ་མ་ངན་པ་ལ་དད་པ་དང་ཐར་པའི་ལམ་དུ་མི་འགྱུར་བའི་ཆོས་ངན་པ་ལ་མོས་པ་དང་། སྟོང་རྐྱང་ལ་སོགས་པ་བསྒོམ་ངན་པ་ལ་དགའ་བ་ནི་མ་དག་པ་ཡི་དད་པ་ཡིན་ཏེ། སློབ་དཔོན་ཤཱནྟི་པས།
དད་པ་མེད་པ་གཙོ་བོའི་དགྲ། ། ལྷག་དང་ཤིན་ཏུ་གོལ་བའི་གནས། ། ཞེས་གསུངས་པ་ལྟར་རོ། ། བརྒྱད་པ་མ་དག་པའི་སྙིང་རྗེ་ནི། ནད་པ་དགའ་བའི། ཞེས་སོགས་ཚིགས་བཅད་གཉིས་ཏེ། འདིར་མ་དག་པའི་སྙིང་རྗེ་ལ་བཞི་ལས། དང་པོ་ནད་པ་དགའ་བའི་ཁ་ཟས་སྟེར་བ་ནི། ཚད་ནད་ཅན་ལ་སྙིང་རྗེ་ཟེར་ནས་ཆང་ལུད་པ་ལྟ་བུ་སྟེ། འདུལ་བ་ལུང་ལས།
དྲན་མོ་སྐྱོང་མས། ཁྱིམ་བདག་ནད་པའི་མགོ་ལ་སྡོང་དུམ་བཞག་པ་ལྟ་བུ་དང་། གཉིས་པ་ནི། ངན་པར་སྤྱོད་པ་ལ་སྙིང་རྗེ་ཟེར་ནས་ཚར་མི་གཅོད་པ་སྟེ། རྡོ་རྗེ་གུར་ལས། སྡུག་ལ་བྱམས་པར་མི་བྱ་ཞིང་། ། ཞེས་པ་ལྟ་བུ་དང་། གསུམ་པ་ནི། ཆོས་ཟབ་མོ་མ་ཐོས་པར་སྙིང་རྗེ་ཟེར་ནས་སྨིན་བྱེད་ཀྱི་དབང་བསྐུར་ཐོབ་པ་མེད་པ་གསང་སྔགས་ཟབ་མོའི་ཆོས་སྟོན་པ་ལྟ་བུ་སྟེ། འཁྲུལ་སྤོང་ལས།
ཡོངས་སུ་མ་སྨིན་སེམས་ཅན་ལ། ། གསང་བ་སྒྲོགས་པ་བདུན་པ་ཡིན། ། ཞེས་གསུངས་པ་དང་། བཞི་པ་ནི། བློ་སྦྱང་མ་བྱས་པ་ལ་སྟོང་ཉིད་སྟོན་པ་དང་། ཟབ་པ་དང་རྒྱ་ཆེ་བའི་ཆོས་ཀྱིས་སྣོད་མིན་པ་ལ་དེ་ལྟ་བུའི་ཆོས་འཆད་པ་ལ་སོགས་པ་ལྟ་བུ་སྟེ། བསླབ་བཏུས་ལས། བློ་སྦྱང་མ་བྱས་སེམས་ཅན་ལ། ། སྟོང་པ་ཉིད་ནི་སྟོན་པ་དང་། ། ཞེས་པ་ལྟ་བུ་སྟེ།
སྤྱིར་སྣོད་མ་ཡིན་པ་ནི། རྣམ་བཤད་རིགས་པ་ལས། ང་རྒྱལ་དང་ནི་མ་དད་དང་། ། དོན་དུ་གཉེར་བ་མེད་ཉིད་དང་། ། ཕྱི་རོལ་རྣམ་གཡེང་ཡིད་འདྲད་དང་། ། སྐྱོ་བ་ཉན་པའི་དྲི་མ་ཡིན། ། ཞེས་གསུངས་པ་ལྟར་རོ། ། གོང་དུ་བཤད་པ་དེ་དག་ཡུལ་ཆེ་གེ་མོ་ལ་སྙིང་རྗེའི་དབང་གིས་བྱེད་ན་ཡང་མ་དག་པ་ཡི་སྙིང་རྗེ་ཡིན་ཏེ། ཡུལ་དེ་ལ་འཕྲལ་ལ་ཕན་པ་ལྟར་དུ་སྣང་ན་ཡང་ཕྱི་ནས་སྡུག་བསྔལ་གྱི་གནོད་པ་ཆེར་འབྱུང་བར་འགྱུར་བ་ཡིན་པའི་ཕྱིར་རོ། ། དགུ་པ་མ་དག་པའི་བྱམས་པ་ནི།
སྡུག་པ་ཅན་ལ། ཞེས་སོགས་རྐང་པ་དྲུག་སྟེ། འདིར་བྱམས་པ་ལ་བཞི་ལས། དང་པོ་ནི། བསྟན་པ་དང་སེམས་ཅན་ལ་གནོད་པའི་སྡུག་པ་ཅན་ལ་ལུས་ངག་གི་བྱམས་པ་ལྟ་བུ་སྟེ། རྩ་ལྟུང་བཅུ་བཞི་པ་ལས། སྡུག་ལ་རྟག་ཏུ་བྱམས་ལྡན་པ། ། བྱེད་པ་དེ་ནི་བཅུ་པར་འདོད། ། ཞེས་པ་ལྟ་བུ། གཉིས་པ་ནི།
བུ་དང་སློབ་མ་སྤྱོད་པ་ཕྱིན་ཅི་ལོག་བྱེད་པ་ཐབས་ཀྱིས་མི་འཆོས་པ་ལྟ་བུ་སྟེ། རྡོ་རྗེ་གུར་ལས། རྟག་ཏུ་སློབ་མ་བསྡུ་བྱ་ཞིང་། ། ཞེས་དང་། འདུལ་བ་ལས། མཁན་པོས། མཁན་བུ་ལ་བུའི་འདུ་ཤེས་བསྐྱེད་པར་གསུངས་པ་དང་། གསུམ་པ་ནི། བཀའ་གདམ་པ་ལ་ལ། བསྲུང་བའི་འཁོར་ལོ་བསྒོམ་ན་བདུད་ལ་གནོད་ཟེར་ནས་མི་བསྒོམ་པ་ནི།
བརྟག་གཉིས་ལས། རྡོ་རྗེ་དེ་ཉིད་ཀྱིས་ནི་རྭ་བ་དང་། ། གུར་བཅིང་བ་ཡང་རྣམ་པར་བསྒོམ་པ་ཉིད། ། ཅེས་དང་། ཞིང་ནི་ཕན་ཚུན་བསྡུད་པའི་ཚིག་གོ ། བཞི་པ་ནི། ཁྲོ་བོའི་བཟླས་པ་མཱ་ར་ཡ་སོགས་གཞན་ལ་གནོད་པས་འགོག་པ་ལྟ་བུ་སྟེ། རྡོ་རྗེ་རྣམ་འཇོམས་ལས། རྡོ་རྗེ་ཁྲོ་བོ་ལས་བྱུང་བ། ། ཞེས་དང་།
གདོན་ཐམས་ཅད་ཀླག་པར་བྱེད་པ། ཞེས་པ་ལྟ་བུ་སྟེ། ལུང་དོན་དེ་དག་ལ་སོགས་པ་འགོག་པ་ནི། རྒྱུད་སྡེ་ཀུན་དང་འགལ་བས་ན་མ་དག་པ་ཡི་བྱམས་པ་ཡིན་ཏེ། རྒྱུད་སྡེ་ལས། ཁྲོ་བོ་བཅུའི་བསྒོམ་བཟླས་གསུང་པ་དང་། སངས་རྒྱས་བདུད་འདུལ་བ་ཐམས་ཅད་ལ་བྱམས་པ་མེད་པར་ཐལ་བའི་ཕྱིར་རོ། ། བཅུ་པ་མ་དག་པའི་ཐབས་ལམ་ནི། མདོ་རྒྱུད། ཞེས་སོགས་ཚིགས་བཅད་གཉིས་ཏེ།
ཐབས་ལམ་ཟབ་མོ་སྟོན་པའི་མདོ་རྒྱུད་ཀུན་ལས་མ་གསུང་ཞིང་། དངོས་པོ་སྟོབས་ཞུགས་ཀྱི་རིགས་པས་བསྒྲུབ་པར་མི་ནུས་པ། ལྟོ་བའི་ནང་དུ་མེ་མཐེ་བོང་ཙམ་བསྒོམ་པས་ལུས་ལ་དྲོད་དང་བདེ་བ་སྐྱེ་བ་དང་མི་རྟོག་པ་ལྟར་སྣང་སྐྱེ་བ་སོགས་ནི། མ་དག་པ་ཡི་ཐབས་ལམ་ཡིན་ཏེ། ནད་གདོན་ཅུང་ཟད་སེལ་བ་དག་གི་སྒོ་ནས་བླུན་པོ་རྣམས་དགའ་བ་བསྐྱེད་ན་ཡང་། ཐབས་ལམ་དེ་ལྟ་བུ་ནི་ཕྱི་རོལ་མུ་སྟེགས་བྱེད་ལའང་ཡོད་པའི་ཕྱིར་རོ། ། བཅུ་གཅིག་པ་མ་དག་པའི་སྨོན་ལམ་ནི། བདག་ལྟའི་རྩ་བ། ཞེས་སོགས་རྐང་པ་དྲུག་སྟེ། འཁོར་བའི་རྒྱུ་བདག་ཏུ་ལྟ་བའི་རྩ་བ་ངར་འཛིན་མ་ཆོད་ཅིང་།
འཁོར་འདས་གཉིས་ཀྱི་བདེ་བ་ལ་སྨོན་པ་ཅན་གྱིས་སྒོ་གསུམ་གྱི་དགེ་བ་ལ་ནི་ངོ་མཚར་དུ་བལྟ་བ་སྟེ། དམིགས་པའི་སྒོ་ནས་དགེ་བ་སངས་རྒྱས་ཉིད་དུ་བསྔོ་ན་ཡང་མ་དག་པ་ཡི་སྨོན་ལམ་ཡིན་ཏེ། ཆོས་ཀུན་སྤྲོས་བྲལ་དུ་མ་ཤེས་པའི་བསྔོ་བ་ཡིན་པས་སོ། ། གཉིས་པ་དེ་ཤེས་ནས་སྤོང་བར་གདམ་པ་ནི། དེ་ལ་སོགས་པ་ཞེས་སོགས་ཚིགས་བཅད་གཅིག་སྟེ། གོང་དུ་བཤད་པའི་བཅུ་གཅིག་པོ་དེ་དག་ལ་སོགས་པའི་ནོར་བའི་ཆོས་མཐའ་ཡས་པ་ཐེག་པ་ཆེན་པོ་ཕ་རོལ་ཏུ་ཕྱིན་པ་དང་རྡོ་རྗེ་ཐེག་པའི་སངས་རྒྱས་ཀྱི་གསུང་གི་གནད་འཆུགས་པ་ཡིན་པས། ཐེག་པ་ཆེན་པོའི་དགེ་བ་བྱེད་པར་སྣང་ན་ཡང་མ་དག་པ་རུ་ཤེས་པར་བྱས་ནས་སྤོང་བ་བར་གྱིས་ཏེ། ཐུབ་པ་དགོངས་གསལ་ལས། དགེ་བའི་རྩ་བ་འགའ་ཞིག་མཐོ་རིས་ལྷ་དང་མིའི་ཕུན་སུམ་ཚོགས་པར་འགྲོ། འགའ་ཞིག་ཉན་ཐོས་དང་རང་སངས་རྒྱས་ཀྱི་རྒྱུར་འགྲོ་བས་དེ་བཟློག་པའི་དོན་དུ་ཐབས་ཀྱིས་མྱ་ངན་ལས་འདས་པའི་མཐའ་མནན།
ཤེས་རབ་ཀྱིས་འཁོར་བའི་མཐའ་མནན། བརྩོན་འགྲུས་ཀྱི་སྟོབས་ཀྱིས་དེ་གཉིས་མྱུར་དུ་མཐར་ཕྱིན་པར་བྱས་ནས་སྦྱིན་པས་མཚོན་པའི་དགེ་བ་ཅུང་ཟད་བྱས་པ་ཐམས་ཅད་མྱུར་དུ་མངོན་པར་རྫོགས་པར་འཚང་རྒྱ་བའི་རྒྱུར་འགྱུར་བ་ལ་བསླབས་ཏེ། མདོ་ལས། གང་ཟག་རྒྱལ་བ་རྣམས་འདྲེན་ལ། ། བྱེད་པ་ཆུང་ངུའང་བྱེད་འགྱུར་བ། ། དེ་དག་མཐོ་རིས་སྣ་ཚོགས་པར། ། བསྒྲོད་ནས་འཆི་མེད་གནས་ཐོབ་བོ། ། ཞེས་གསུངས་སོ། ། གསུམ་པ་བསྟན་པ་རྣམ་པར་དག་པས་མཇུག་བསྡུ་བ་ནི། མདོར་ན་ཞེས་སོགས་ཚིགས་བཅད་གཅིག་སྟེ།
དེ་ལྟར་མ་དག་པའི་ལྟ་སྤྱོད་རྣམས་བཀག་ནས། བསྟན་པ་རྣམ་པར་དག་པ་ལ་བསླབ་ཚུལ་མདོར་ན་རྫོགས་པའི་སངས་རྒྱས་ཀྱི་གསུང་རབ་དང་མཐུན་པའི་ཐོས་པ་དང་། བསམ་པ་དང་། བསྒོམ་པ་གསུམ། བསམ་པ་རྣམ་པར་དག་པས་བསྒྲུབ་པར་བྱེད་ན། སངས་རྒྱས་ཀྱི་བསྟན་པ་ཡིན་པར་བཤད་པར་བྱའོ། ། དེ་ལྟར་བྱས་པའི་ཚུལ་ནི། མདོ་ལས། ཚུལ་གནས་ཐོས་དང་བསམ་ལྡན་པ། ། བསྒོམ་པ་ལ་ནི་རབ་ཏུ་སྦྱོར། །
ཞེས་གསུང་པ་ལྟར་གཞི་ཚུལ་ཁྲིམས་རྣམ་པར་དག་ལ་གནས་ནས་ཐོས་བསམ་གྱི་སྒྲོ་འདོགས་ལེགས་པར་བཅད་པའི་དོན་རྩེ་གཅིག་ཏུ་བསྒོམ་པ་ལས་ཐར་པ་དང་ཐམས་ཅད་མཁྱེན་པའི་གོ་འཕང་ཐོབ་པར་འགྱུར་བ་ནི། སངས་རྒྱས་ཀྱི་བསྟན་པའི་དངོས་གཞི་ཡིན་ཞིང་ཐོས་བསམ་སྒོམ་གསུམ་དེ་སངས་རྒྱས་ཀྱི་གསུང་རབ་དང་མཐུན་པ་ཇི་ལྟར་བསྒྲུབ་པའི་ཚུལ་གོང་སོ་ཐར་གྱི་སྐབས་སུ་བཤད་པ་ལྟར་འདིར་ཡང་སྦྱར་རུང་བ་གསུངས་སོ། ། བྱང་ཆུབ་སེམས་དཔའི་སྡོམ་པའི་སྐབས་ཏེ་གཉིས་པའི་རྣམ་པར་བཤད་པའོ།། །། PAGE * MERGEFORMAT 28 ཀུན་དགའ་བཀྲ་ཤིས། སྡོམ་གསུམ་རབ་དབྱེའི་སྐབས་གཉིས་པའི་རྣམ་བཤད། PAGE * MERGEFORMAT 31
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
