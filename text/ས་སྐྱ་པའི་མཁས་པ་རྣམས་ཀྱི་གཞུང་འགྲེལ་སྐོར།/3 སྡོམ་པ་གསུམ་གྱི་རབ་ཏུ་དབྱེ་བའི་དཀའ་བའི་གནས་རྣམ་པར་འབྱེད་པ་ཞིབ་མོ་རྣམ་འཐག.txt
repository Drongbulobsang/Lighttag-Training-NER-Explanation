སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༣
སྡོམ་པ་གསུམ་གྱི་རབ་ཏུ་དབྱེ་བའི་དཀའ་བའི་གནས་རྣམ་པར་འབྱེད་པ་ཞིབ་མོ་རྣམ་འཐག
༄༅། །སྡོམ་པ་གསུམ་གྱི་རབ་ཏུ་དབྱེ་བའི་དཀའ་བའི་གནས་རྣམ་པར་འབྱེད་པ་ཞིབ་མོ་རྣམ་འཐག་བཞུགས་སོ།། འདིར་མ་དཔེ་དག་པ་རག་ཚེ་ཞུ་དག་ཡང་སྐྱར་དགོས། ༈ ན་མོ་བི་ཛ་ཡ། སྡོམ་པ་གསུམ་གྱི་རབ་ཏུ་དབྱེ་བའི་དཀའ་བའི་གནས་རྣམ་པར་འབྱེད་པ་ཞིབ་མོ་རྣམ་འཐག་ཅེས་བྱ་བ། རྗེ་བཙུན་ས་སྐྱ་པཎྜི་ཏ་ཆེན་པོའི་ཞབས་ཀྱི་པདྨོ་དྲི་མ་མེད་པ་ལ་ཕྱག་འཚལ་ཞིང་སྐབས་སུ་མཆིའོ། ། བྱིན་གྱིས་བརླབས་དུ་གསོལ། སྟོབས་ལྡན་བདུད་རྩི་གསུང་གི་འོད་དཀར་གྱིས། ། སྲེག་བྱེད་མཆེ་བའི་རྩེ་ལས་ཕྱུང་བའི་དུག ། གཡོ་ལྡན་སྙིང་ལ་ཞེན་པ་ཀུན་ཕྲོགས་ནས། ། ཟབ་དོན་བཅུད་ཀྱི་འཚོ་བ་གང་དེ་དང་། །
རྟོག་མེད་མཚོ་ཆེན་སྙིང་པོ་མེད་པའི་གཟིངས། ། རྟ་བའི་རྦ་ཀློང་འཁྲུགས་པ་རྣམས་སྤངས་ནས། ། རྩོད་མེད་འཆི་བའི་གོ་འཕང་སར་བཞུགས་པའི། ། གྲུབ་པའི་དབང་པོ་ཀུན་ལའང་ཕྱག་འཚལ་ལོ། ། གངས་རིའི་ཁྲོད་འདིར་འགྲན་ཟླས་དབེན་པ་ཡི། ། རྣལ་འབྱོར་བྱང་ཆུབ་བརྒྱུད་པར་བཅས་རྣམས་ཀྱི། ། གསུང་ལ་ནོར་བའི་གླགས་ལྟ་ག་ལ་ཡོད། ། འོན་ཀྱང་སྙིགས་དུས་རྣམ་པར་བསླད་པའི་བློས། ། རང་དགར་སྨྲས་འདི་རྗེས་སུ་འབྲང་ངོ་ཞེས། ། བློ་ཆུང་དོགས་པར་བྱེད་དང་གཞན་དག་ལའང་། །
སོམ་ཉི་བསྐྱེད་པར་མཐོང་ནས་ཚུལ་འདི་བཤད། ། ཡང་དག་མཆོག་དོན་གཉེར་བའི་སྐྱེས་བོ་རྣམས། ། གཟུ་བོས་ཚུལ་འདི་ལྟོས་ལ་རིག་པས་ལོང་། ། སྣང་བའི་གྱ་གྱུ་རང་གཞན་འཇོམས་བྱེད་དག ། དཔལ་ལྡན་དུས་དགྲའི་ཞབས་ནི་དྲན་པར་གྱིས། ། འདིར་སྡོམ་པ་གསུམ་གྱི་རབ་ཏུ་དབྱེ་བའི་བསྟན་ཆོས་ཆེན་པོ་འདི་ཉིད་ལ། ཆོས་ཀྱི་རྗེ་ས་སྐྱ་པཎྜི་ཏ་ཆེན་པོས་ལེགས་པར་བཤད་ནས། བླ་མ་ཆོས་ཀྱི་རྗེ་ཀུན་དགའི་མཚན་ཅན་གྱིས་ཕྲིན་ལས་ཤིན་ཏུ་དར་བའི་དུས་ཡན་ཆད་ནི། རྩོད་པ་དང་ངན་པར་དོགས་པ་ཅི་ཡང་མེད་དོ། ། དུས་ཕྱིས་གཞུང་ལུགས་དུ་མ་ལ་མཁས་པ་ཆེན་པོ་དག་གིས་ཀྱང་།
ཆོས་འདི་པའི་ལྟ་གྲུབ་ཀྱི་གནད་དང་ལུགས་གཞན་དག་གིས་འདོད་ལུགས་མཐུན་བསྡེབས་ནས་དྲི་བ་དང་དྲི་ལན་མང་དུ་མཛད་པ་རྣམས་ལ། འགའ་ཞིག་གིས་དེ་ཀ་བཞིན་དུ་འཐད་དོ་ཞེས་ཟེར་བ་དང་། ལ་ལ་དག་བླ་མ་གོང་མའི་ལུགས་དང་ཅུང་ཟད་མི་མཐུན་ཡང་། ལུགས་གཞན་དེ་ཉིད་ཁྱད་པར་དུ་འཕགས་སོ་སྙམ་པ་དང་། གཞན་དག་ཐེ་ཚོམ་གྱི་ཕྱོགས་ལ་འཕྱང་ཞིང་། ཕལ་ཆེར་འདི་ལྟ་བུའི་དགག་སྒྲུབ་རྣམས་དགོས་མེད་དོ་སྙམ་པ་དག་སྣང་བས། དེ་རྣམས་ལ་ཐེལ་ཕབ་ནས་དྲང་པོའི་གཏམ་འདི་ཕུལ་གྱི། ཕྲག་དོག་དང་ཁེངས་པའི་སྐྱོན་གྱིས་མ་སྒྲིབ་པར་གཟིགས་ཤིག དེ་ལ་གཉིས་ཏེ། ལུགས་གཉིས་མི་མཐུན་པ་སྤྱིར་བསྟན་པ་དང་།
བྱེ་བྲག་ཏུ་ལུགས་འདི་ཉིད་དང་འགལ་བར་བསྟན་པའོ། ། དང་པོ་ནི། ཤིང་རྟའི་སྲོལ་འབྱེད་ཆེན་པོ་གཉིས་ལུགས་འཐད་པར་ཁྱེད་རང་གིས་ཁས་བླངས་ཤིང་གཞན་རྣམས་ཀྱང་འདོད་པ། གཉིས་ཀ་དངོས་པོའི་གནས་ལུགས་ལ་མི་མཐུན་པའི་དབང་གི་གཉིས་སུ་མ་ཕྱེད་བར་གནས་ལུགས་འདོད་ཚུལ་གཉིས་ཀ་སྐྱོན་མེད་པ་གཉིས་སུ་དབྱེ་བ་ཉིད་ཤིན་ཏུ་མི་རིགས་པའི་འགལ་བ་མི་འཁྲུལ་བའི་ཚད་མ་ལེན་དགོས་ཤིང་འདི་ལྟ་བུ་སྨྲ་བའི་གང་ཟག་ཁྱེད་རང་ཉིད་ཕྱོགས་གང་དུ་ཡང་མ་རྟོགས་པར་ཁས་ལེན་དགོས་ཏེ། ཕྱོགས་གཉིས་ནི་རང་རང་གི་གནས་ལུགས་ཁོ་ན་ཁས་ལེན་ལ། ཁྱེད་ཀྱིས་གཉིས་ཀ་ཁས་བླངས་པའོ། ། འདོད་ན། གྲུབ་མཐའ་སྨྲ་བ་བཞི་ལས་ལོགས་སུ་ཐོན་ནོ། ། ཡང་སློབ་དཔོན་ཆེན་པོ་རཏྣ་ཨ་ཀ་ར་ཤནྟི་པ་ཉིད་ཀྱིས་བཞེད་པ་ཡང་། གཞན་སྟོང་གི་ཕྱོགས་སུ་བདག་ཉིད་ཆེན་པོ་ཀླུ་སྒྲུབ་ཀྱི་ཕུགས་ཀྱི་དགོང་པ་རྣམས་གྲངས་ནས་འཆད་པ་ཡིན་གྱི་མི་མཐུན་པ་གཉིས་ཕྱོགས་གཅིག་ཏུ་འཆད་པ་གཏན་ནས་མིན་ཏེ།
དེ་ཉིད་ཀྱིས་ཤེར་ཕྱིན་སྒོམ་པའི་མན་ངག་ལས། ཀླུ་སྒྲུབ་ཀྱི་ནི་ཞལ་སྔ་ནས་ཀྱང་། འབྱུང་བ་ཆེ་ལ་སོགས་བཤད་པ། ། རྣམ་པར་ཤེས་སུ་ཡང་དག་ལུས། ། ཡེ་ཤེས་ཀྱི་ནི་དེ་བྲལ་ན། ། ལོག་པར་རྣམ་བཏགས་ཅིས་མིན་ནམ། ། ཞེས་གསུངས་སོ། ། འདི་ལྟར། རྣལ་འབྱོར་སྤྱོད་པ་ནི་ཆོས་རྣམས་ཀྱི་རང་བཞིན་གཉུག་མ་གསལ་བ་ཙམ་ནི་རྫས་སུ་ཡོད་པར་འདོད་པ་ཡིན་ལ། དབུ་མ་པ་ནི་རྫས་དེ་ཡང་མི་འདོད་དེ།
ཁྱད་པར་འདི་ཡང་མིང་ཙམ་དུ་རྟོགས་སོ། ། དེས་ན་རྩ་བ་མེད་པར་རྣལ་འབྱོར་དཔྱོད་པ་རྣམས་དང་། དབུ་མ་པ་རྣམས་ལྷན་ཅིག་ཏུ་རྩོད་པ་ནི། སྐྱེ་བོ་ཤིན་ཏུ་གནས་ངན་པ་ཉིད་དོ། ། ཞེས་བཤད་ལ། དེ་སྐད་འཆད་པའི་ཚེ། འཕགས་པ་གཉིས་ཀ་བཞེད་དོན་མི་མཐུན་པ་ཞིག་ཡིན་པ་ལ། ཕྱིས་རྣལ་འབྱོར་སྤྱོད་པ་དང་། དབུ་མ་ཞེས་གཉིས་སུ་ཕྱེ་ནས་རྩོད་པ་ལ། སློབ་དཔོན་འདིས་སྐྱོན་བརྗོད་པའི་ཕྱིར་རོ། །
ཅི་སྟེ་ལུགས་གཉིས་རང་སར་གནས་ཚུལ་ལ་ཞུགས་པའི་སྐྱོན་མེད་ཡིན་ནོ་ཞེས་སྨྲས་ཀྱི། གཉིས་པོ་མཐུན་ནོ་ཞེས་ཁོ་བོས་ཀྱང་མ་སྨྲས་སོ་ཞེ་ན། དེ་ལ་འདི་འདྲི་སྟེ། ལུགས་གཉིས་རང་སར་སྐྱོན་མེད་དོ་ཞེས་པ་དེ། གཅིག་གི་རིགས་པས་གཅིག་གི་བཞེད་དོན་འགོག་མི་ནུས་པ་ལ་བྱའམ། ནུས་ཀྱང་རང་སར་གནོད་མེད་དུ་ཁས་ལེན་པ་ལ་བྱེད། དང་པོ་ལྟར་ན། སྔར་ལྟར་གནས་ལུགས་གཉིས་ཁས་ལེན་དགོས་པའོ། ། རང་སྟོང་གི་རིག་པས་གཞན་སྟོང་ལ་མི་གནོད་ན། གཞན་སྟོང་ཁོ་ན་སྐྱོན་མེད་དང་།
གཞན་སྟོང་གིས་རིག་པས་རང་སྟོང་མི་གནོད་ན། རང་སྟོང་ཁོ་ན་སྐྱོན་མེད་དུ་འགྱུར་རོ། ། གཉིས་པ་ལྟར་ན་གྲུབ་མཐའ་སྨྲ་བ་ཐམས་ཅད་གནས་ལུགས་ལ་ཞུགས་པར་ཐལ་ཞིང་། ཐེག་པ་རང་ས་ན་བདེ་ཞེས་པའི་ཕྱོགས་སྔ་མ་དང་ཁྱད་མེད་དུ་འགྱུར་རོ། ། ཡང་རང་གཞུང་ལས། རིག་པའི་ཚོགས་ཀྱི་འཁོར་ལོ་གཉིས་པའི་བར་རོ། ། ཇི་བཞིན་སྒྲའི་བཤད་དང་བསྟོད་ཚོགས་སུ། འཁོར་ཐ་མའི་ངེས་དོན་འཆད་ཚུལ་གྱིས་རྣམ་པར་ཕྱེ། ། ཞེས་བཤད་པ་འདི། ལུགས་གཉིས་ཀ་སྐྱོན་མེད་དུ་འདོད་པ་ལ་མི་རུང་ཞིང་།
རྒྱུད་བླ་མ་དང་དབུས་མཐའི་ངེས་དོན་འཆད་ཚུལ་ཁྱད་པར་མེད་ལ། རྒྱུད་བླ་མ་ལ་ནི་དབུ་མ་ཆེན་པོ་ཀུན་མཐུན་པའི་ཕྱིར་རོ། ། གཉིས་མེད་ཀྱི་ཡེ་ཤེས་བདེན་གྲུབ་ཏུ་འདོད་པའི་རྣལ་འབྱོར་སྤྱོད་པའི་གཞུང་འདི་ཐེག་པ་ཀུན་གྱི་ཡང་རྩེར་གྲུབ་བོ། ཞེས་རང་གཞུང་གི་ཆ་དག་ཏུ་བཀོད་པ་དང་། གཉིས་ཀ་སྐྱོན་མེད་པར་འདོད་ན་ཤིན་ཏུ་འགལ་ཚབས་ཆེའོ། ། ཅི་སྟེ་གཉིས་ཀ་ཡང་སྐྱོན་མེད་ཅེས་པ་ནི་བརྗོད་ལུགས་ཙམ་ཡིན་གྱི། ཞེ་འདོད་ལ་གཞན་སྟོང་གི་ངེས་དོན་འཆད་ཚུལ་ཁོ་ན་རྒྱུད་སྡེ་རྣམས་ཀྱིས་ནང་ནས་ཀྱང་འབྱུང་བས། འདི་ཁོ་ན་མཐར་ཐུག་ཏུ་ཁས་ལེན་ལ། རང་སྟོང་རྣམས་ཀྱིས་ཚད་མར་བྱེད་པའི་བྱང་ཆུབ་སེམས་འགྲེལ་དང་། དབུ་མ་བསྟོད་ཚོགས་རྣམས་སུ་ཡང་གཞན་སྟོང་ཉིད་བཤད་ལ།
དེའི་ཚེ་སློབ་དཔོན་ཆེན་པོ་རཏྣ་ཨ་ཀ་རའི་དགོངས་པ་དང་ཡང་མཐུན་ནོ་སྙམ་ན་འདི་ཡང་རིགས་པ་མིན་ཏེ། སློབ་དཔོན་ཤནྟི་པ་ནི་རིགས་ཚོགས་ཀྱི་དགོངས་པ་ཡང་གཉིས་མེད་ཀྱི་ཡེ་ཤེས་བདེན་གྲུབ་མི་འགོག་པ་ཉིད་བཞེད་དེ། གོང་དུ་རིག་པ་དྲུག་ཅུ་པའི་ལུང་དྲངས་པས་ཀྱང་ཤེས་ལ། དབུ་མ་རྩ་བའི་རིག་པ་རྣམས་ཀྱིས་འདིར་མི་གནོད་པའི་ཚུལ་གསལ་བ་ཉིད་དུ་གསུངས་པའི་ཕྱིར་རོ། ། རྒྱུད་སྡེ་རྣམ་དང་བསྟོད་ཚོགས་ཀྱི་དགོངས་པ་གང་དུ་གནས་པ་ནི་འོག་ཏུ་འཆད་དོ། ། དེ་དག་ནི་བགྲོས་མ་ངེས་པར་སྣ་ཚོགས་སུ་སྨྲ་བ་དག་གིས་མཐའ་འགགས་པ་ཡིན་ལ། འདིར་ཕྱོགས་སྔ་མ་ཉིད་ཀྱི་བཞེད་དོན་མཐར་ཐུག་པ་ནི་ཤིང་རྟའི་སྲོལ་གཉིས་སུ་ཕྱེ་བ་ནི་འཁོར་ལོ་བར་པའི་དགོངས་པ་འགྲེལ་ཚུལ་ལས་ཕྱེ་བ་ཡིན་གྱི། དེའི་ཚེ་འཕགས་མཆོག་གཉིས་ལུགས་མི་མཐུན་ཡང་། འཁོར་ལོ་ཐ་མའི་ངེས་དོན་གཏན་ལ་འབེབས་པ་ན། གཉིས་ཀ་མཐུན་པར་བཞེད་པ་ཡིན་ལ།
ལུགས་གཉིས་མཐུན་ཞེས་པ་ཡང་འདི་ཙམ་མ་འཁྲུལ་བ་ནི་བྱས་པ་ཡིན་ཞིང་། དེ་ལྟ་ཡིན་པ་དེའི་ཚེ། མདོ་རྒྱུད་ཀུན་གྱིས་ངེས་དོན་མཐའ་ཐུག་གཞན་དོན་གྱིས་ཁས་ལེན་ལུགས་དང་མཐུན་ནོ་ཞེས་བཞེད་དོ། ། ཇི་སྐད་དུ། འཕགས་མཆོག་གཉིས་ཀྱི་ཤེར་ཕྱིན་མདོ་ཡི་ལུགས། ། རང་གཞན་སྟོང་པའི་འཆད་ཚུལ་མི་མཐུན་ཡང་། ། འཁོར་ལོ་ཐ་མའི་ངེས་དོན་ཡིན་ཞེས་ལ། ། སྟོན་པ་ཁྱད་པར་མེད་དེ་འདིར་འཆད་དོ། ། ཞེས་བཤད་པས་སོ། ། ད་ནི་འདི་ཉིད་ལ་དཔྱད་པར་བྱ་སྟེ།
དེ་ལ་གསུམ། སྔོན་གྱི་དུས་སུ་འཕགས་པའི་ཡུལ་དུ་ཕྱོགས་ཞེན་གྱི་དབང་གིས་འཕགས་པ་གཉིས་ཀྱི་དགོངས་པ་རང་རང་གི་ཕྱོགས་སུ་འཐེན་པའི་བྱུང་ལུགས་སྨོས་པ་དང་། གངས་རིའི་ཁྲོད་འདིར་དེ་ལྟར་འདོད་པའི་ལུགས་བྱུང་ཚུལ་བསྟན་པ། དེ་ཡང་གྲགས་པའི་སེམས་ཙམ་རྣམ་མེད་ཀྱི་སྒོམ་ལ་ཕྱག་རྒྱ་ཆེན་པོ་དབུ་མའི་ཡང་རྩེར་འདོད་གསལ་དགག་པའོ། ། དང་པོ་ལ་གཉིས་ལས། སློབ་དཔོན་ཤནྟི་པ་ན་རེ། ཁམས་གསུམ་གྱི་ཆོས་གཉིས་གང་ཡིན་པ་མེད་ཀྱང་གཉིས་སུ་སྣང་བ་འདི་ནི་ཡང་དག་པ་མིན་པའི་ཀུན་ཏུ་རྟོག་པ་ཡིན་ལ། ཇི་ལྟ་བ་བཞིན་དེ་ལ་ཡིད་ཀྱིས་བརྗོད་པས་གཟུང་བ་དང་འཛིན་པ་གཉིས་སུ་བཏགས་པའི་རང་བཞིན་ནོ། ། ངོ་བོ་ཉིད་དོ། ། གཉིས་པོ་དེ་ཉིད་ཀྱིས་དེ་སྟོང་པ་ནི་ཡོངས་སུ་གྲུབ་པའི་ངོ་བོ་ཉིད་དོ། །
དེ་ཡང་དངོས་པོ་སྟོང་པའི་དངོས་པོ་མིན་ལ། གཉིས་སུ་མེད་པའི་མཚན་ཉིད་ཡིན་པས། དངོས་པོ་མེད་པ་ཡང་མིན་ནོ། ། གང་གི་ཕྱིར་འདི་གཉིས་པོ་མེད་ཅིང་གཉིས་ཀྱི་སྟོང་པའི་རྣམ་པར་རིག་པ་ཙམ་ཡིན་པ་ཉིད་ཀྱིས་ན་མིན་པར་དགག་པ་ཡིན་ནོ། ། ཅི་སྟེ་མེད་པར་དགག་པ་ཡིན་ན་ནི། གཅིག་ཁོ་ནར་མེད་པ་ཡིན་ཏེ། དེ་ལྟར་ན་ཀུན་བཏགས་པར་འགྱུར་ལ། གཞན་དུ་མ་ཡིན་དགག་པར་འགྱུར་རོ། ། དེ་བས་ན་དོན་དམ་པ་ནི་ཇི་ལྟར་བསྟན་པ་བཞིན་དུ་མ་ཡིན་པར་དགག་པ་ཉིད་དོ། ། ཞེས་དོན་དམ་མ་ཡིན་དགག་གསལ་རིག་ཙམ་དུ་གྲུབ་པ་དང་།
གཞན་སྟོང་དུ་བཤད་ཅིང་འདི་བདེན་པར་གྲུབ་པ་ནི། གཅིག་དུ་བྲལ་ལ་སོགས་ཀྱིས་ཀྱང་མི་ཁེགས་ཏེ། དེ་དག་ནི་གཅིག་དུ་མ་སོགས་སུ་སྒྲོ་བཏགས་པའི་རྟོག་པ་འགོག་པ་ཡིན་གྱི། དངོས་པོའི་རང་བཞིན་འགོག་པ་མ་ཡིན་པའི་ཕྱིར་རོ། ། ཇི་སྐད་དུ་ཤནྟི་པ་ཉིད་ཀྱིས། དེ་བས་ན་གཅིག་དང་དུ་མ་དང་བྲལ་བ་འདི་ནི་སྒྲོ་བཏགས་པ་ལ་འཇུག་པར་འགྱུར་རོ། ། དེ་ནི་ཇི་ལྟར་གྲགས་པ་བཞིན་དུ་རྣམ་པར་བཞག་པའི་ཕྱིར་རོ། ། སྒྲོ་མ་བཏགས་པ་མ་ཡིན་ཏེ། དེ་ནི་དེ་ཁོ་ན་ཉིད་ཇི་ལྟ་བ་བཞིན་དུ་བཞག་པའི་ཕྱིར་རོ། ། ཞེས་བཤད་པ་ལྟར་རོ། །
ཡང་འདིའི་ལུགས་ཀྱི་གཉིས་མེད་ཀྱི་ཡེ་ཤེས་དེ་ཉིད་སྐད་ཅིག་གིས་སྐྱེ་འགགས་བྱེད་ཅིང་། རྒྱུན་མི་འཆད་པ། འབྲས་བུ་སྐྱེ་བའི་ནུས་པ་དང་འབྲེལ་བ་ཚད་མས་གནོད་མེད་དུའང་བཞེད་དོ། ། དེ་སྐད་དུ་ཡང་། སེམས་ལས་བྱུང་བའི་རྒྱུན་གྱི་མཚན་ཉིད་ཟག་པ་མེད་པ་དེ་ཉིད་ནི་གནས་ཞེས་བྱ་བ་ལ་ཟག་པ་དང་བཅས་པའི་ཆོས་ཐམས་ཅད་ཀྱི་ས་བོན་མ་ཟད་པ་དེ་སྲིད་དུ་ནི་ཀུན་གཞི་ཞེས་བརྗོད་དོ། ། ཞེས་དང་། རྒྱུ་དང་འབྲས་བུའི་དངོས་པོ་སོ་སོ་མ་གྲུབ་ན་ཕན་པ་དང་གནོད་པ་ཐོབ་པ་དང་སྤོང་བའི་དོན་དུ་ཡུལ་ངེས་པ་ཅན་འཇོག་པ་དང་ལྡོག་པའི་འབད་པ་དོན་མེད་པར་ཡང་འགྱུར་རོ། ། ཡང་རྒྱུ་དང་འབྲས་བུའི་དངོས་བོ་གྲུབ་མོད་ཀྱི་འོན་ཀྱང་གྲུབ་རྫོགས་ཡིན་གྱི་དོན་དམ་པ་ནི་མིན་ཏེ། ཆོས་རྣམས་ཀྱི་རང་བཞིན་བརྟག་མི་བཟོད་པའི་ཕྱིར་རོ་ཞེ་ན། ཚད་མས་གྲུབ་པའི་ནུས་པ་ཇི་ལྟར་བརྟག་མི་བཟོད་པ་ཡིན་ཞེས་དང་།
སྔོན་པོ་ལ་སོགས་པར་སྣང་བའི་རྣམ་པར་ཤེས་པའི་གསལ་བའི་ལུས་ནི་གནོད་པ་དང་བྲལ་བའི་ཕྱིར་དང་། ཚད་མས་གྲུབ་པའི་ནུས་པ་ཅན་ཡིན་པས་དོན་དམ་པར་ཡོད་པ་ཡིན་ནོ། ། ཞེས་བཤད་པས་སོ། ། བདག་ཉིད་ཆེན་པོ་ཀླུ་སྒྲུབ་ཀྱང་དོན་འདི་ཁོ་ན་ཐུགས་ཀྱི་བཞེད་པར་མཛད་ཅེས་བཞེད་དེ། ཇི་སྐད་དུ། ཀླུ་སྒྲུབ་ཀྱི་ཞལ་སྔ་ནས་ཀྱང་། དངོས་རྣམས་སྐྱེ་བ་ཡོད་མིན་ཞིང་། ། འགགས་པའང་གང་ན་ཡོད་མིན་ན། ། ཞེས་པ་འདི་ཉིད་ཁོ་ན་ཡིན། ། སྐྱེ་ཞིང་འགག་པར་འགྱུར་བ་ཡིན། །
འབྱུང་བ་ཆེ་ལ་སོགས་བཤད་པ། ། རྣམ་པར་ཤེས་པ་ཡང་དག་འདུ། ། ཡེ་ཤེས་ཀྱི་ནི་དེ་བྲལ་ནས། ། ལེགས་པར་རྣམ་བཏགས་ཅིས་མ་ཡིན། ། ཞེས་བྱ་བ་འདིས་ཐམས་ཅད་གསུངས་ཏེ། ཞེས་སོགས་རྒྱ་ཆེར་གསུངས་སོ། ། དེས་ན་སློབ་དཔོན་འདིས་དོན་དེ་རྣམས་ཐུགས་ལ་བཞེས་ནས། ཀླུ་སྒྲུབ་དང་ནི་ཐོག་མེད་གཉིས། ། གྲུབ་པའི་མཐའ་ཡང་མཚུངས་སོ་ཞེས། ། རིན་ཆེན་འབྱུང་གནས་ཞི་བ་སྨྲ། །
ཞེས་བཤད་དོ། ། འདི་ཡང་རྒྱ་གར་གྱི་མཁས་གྲུབ་རྙིང་པ་རྣམས་ལ་མ་གྲགས་པའི་ཐེག་ཆེན་ལུགས་གཅིག་ཡིན་ནོ། ། གཉིས་པ་ནི། རྒྱལ་བའི་སྲས་པོ་ཨ་ཏི་ཤའི་ཞལ་སྔ་ནས། རང་ཉིད་ཟླ་བ་གྲགས་པས་བཀྲལ་བའི་ཀླུ་སྒྲུབ་ཀྱི་ལུགས་ལ་གནས་ནས་ཐོག་མེད་ཀྱི་དགོངས་པ་ཡང་དེ་ཁོ་ན་བཞིན་དུ་འགྲེལ་བར་མཛད་དེ། ཇི་སྐད་དུ། དབུ་མ་རིན་པོ་ཆེའི་ཟ་མ་ཏོག་ཁ་ཕྱེ་བ་ཞེས་བྱ་བ་ཉིད་ཀྱིས་མཛད་པའི་བསྟན་བཅོས་ལས། སློབ་དཔོན་འཕགས་པ་ཐོགས་མེད་ཀྱི་ཞལ་སྔ་ནས་ཀྱང་། ཇི་ལྟར་སེམས་ཅན་ཐམས་ཅད་མངོན་པར་རྫོགས་པར་སངས་རྒྱས་ནས་ཆོས་ཀྱི་སྐུར་གྱུར་པ་དེའི་ཚེ་སངས་རྒྱས་མུས་པ་ཐམས་ཅད་ཆོས་ཀྱི་དབྱིངས་རྣམ་པར་དག་པ་ཉིད་དུ་གྱུར་ནས་དེའི་ངང་ཉིད་དུ་བཞུགས་སོ། ། ཞེས་བསྡུ་བ་རྣམ་པར་གཏན་ལ་འབབ་པར་གསུངས་པས།
སློབ་དཔོན་འདི་ཡང་དག་པར་ན་གཉིས་སུ་མེད་པའི་ཡེ་ཤེས་ཀྱང་མི་བཞེད་ལ། རྣམ་པར་མི་རྟོག་པའི་ཡེ་ཤེས་ཀྱི་རྗེས་ལ་ཐོབ་པ་ཡང་མི་བཞེད་དེ། ས་གསུམ་པའི་དབང་ཕྱུག་བརྙེས་པའི་ཆོས་ཐམས་ཅད་སྐྱེ་བ་མེད་པར་ཐུགས་སུ་ཚུད་པའི་ཕྱིར་རོ་ཞེས་བཤད་དེ། འདི་ཡང་སློབ་དཔོན་སྔ་མ་རྣམས་ལ་མ་གྲགས་པའི་ལུགས་གཅིག་ཡིན་ཏེ། དེ་ལྟར་ན་ཧ་ཅང་ཐལ་བའི་གྲུབ་མཐའ་འཐེན་ལུགས་གཉིས་སོ། ། དེ་དག་ལ་ཤནྟི་པའི་ལུགས་ནི་འོག་ནས་འགོག་ལ། དི་པཾ་ཀ་རའི་ལུགས་དེ་ཡང་རང་གི་བཞེད་པ་གཙོ་བོར་བྱས་པ་ཡིན་གྱི། གོང་དུ་གྲགས་པའི་ལུང་དེས་གཉིས་མེད་ཀྱི་ཡེ་ཤེས་བདེན་པར་གྲུབ་པ་ལ་ཅི་ཡང་མི་གནོད་ཅིང་། ཐོག་མེད་ཀྱིས་ས་གསུམ་པ་བརྙེས་པ་ནི་རྟོགས་པའི་ལྟ་བ་མཐུན་པའི་སྒྲུབ་བྱེད་དུ་འགྲོ་ཡི། གཞུང་དུ་བསྟན་པའི་ལྟ་བ་མཐུན་པའི་སྒྲུབ་བྱེད་དུ་མ་འབྲེལ་ལོ། །
གལ་ཏེ་ཁོ་ན་རེ། ཐོག་མེད་ཀྱིས་ས་རང་གིས་གཟིགས་པའི་ལྟ་བ་དེ་ཉིད་རང་གི་གཟུང་དུ་ཅིའི་ཕྱིར་མི་སྟོན་ཞེ་ན། འོ་ན་ཁྱེད་ལས་དཔལ་ལྡན་ཀླུ་སྒྲུབ་ཀྱིས་རང་གིས་གཟིགས་པའི་ལྟ་བ་གཞན་སྟོང་དེ་ཉིད་རང་གི་གཞུང་དུ་ཅིའི་ཕྱིར་མི་སྟོན། ཞེས་འདྲིའོ། ། སྟོན་ཚོགས་སུ་བསྟན་ཞེ་ན། འོ་ན་ཐོག་མེད་ཀྱིས་ཀྱང་། ཐེག་བསྡུས་སུ་རང་སྟོང་བསྟན་ནོ་ཞེས་མཚུངས་སོ། ། ཐེག་བསྡུས་ཀྱི་གཞུང་གང་གིས་དེ་ལྟར་བསྟན་ཞེ་ན། འོ་ན་སྔ་མའི་ཡང་ལུང་གང་གིས་བསྟན། བསྟོད་ཚོགས་ཀྱི་གཞུང་རྣམས་ལ་གཞན་སྟོང་གི་འཁྱོག་བཤད་ཐུབ་ན།
ཐེག་བསྡུས་ཀྱི་ལུང་ལ་རང་སྟོང་གི་འཁྱོག་བཤད་ཅིའི་ཕྱིར་མི་ཐུབ། ལེགས་པར་སོམས་ཤིག དེས་ན་གྲུབ་པའི་སློབ་དཔོན་རྣམས་ཀྱི་ཇི་ལྟར་དགོངས་པའི་དོན་གཞུང་རྣམས་སུ་འབྱུང་བའི་ངེས་པ་མེད་དེ། བསྟན་བཅོས་རྣམས་ནི་སེམས་ཅན་གྱི་བསམ་པ་ཅན་ཡིན་པའི་ཕྱིར་རོ། ། དཔེར་ན་བདེ་བར་གཤེགས་པའི་ལུང་བཞིན་ནོ། ། དང་པོ་ནི། ཀུན་མཁྱེན་ཤེས་རབ་རྒྱལ་མཚན་རྗེས་འབྲང་དང་བཅས་པ་རྣམས་ན་རེ། སངས་རྒྱས་པའི་གྲུབ་མཐའ་ནི། དོན་སྨྲ་བ་དང་། སེམས་ཙམ་པ་དང་།
སྣང་མེད་དབུ་མ་དང་། ཡང་དག་སྣང་བའི་དབུ་མ་སྟེ་བཞི་ཡིན་ལ། དང་པོ་ནི་བྱེ་མདོ་གཉིས་དང་། གཉིས་པ་ལ། ཀུན་རྫོབ་སེམས་ཙམ་སྨྲ་བ་དང་། དོན་དམ་སེམས་ཙམ་སྨྲ་བ་གཉིས་སོ། ། འདིའི་ཕྱི་མ་ནི། ལང་ཀར་གཤེགས་པ་ལས། ལྟ་བ་ཐམས་ཅད་རྣམ་བཟློག་པ། ། བརྟག་པར་བྱ་དང་བརྟགས་པ་ཡང་། །
དམིགས་པ་མེད་ཅིང་སྐྱེ་མེད་ལ། ། སེམས་ཙམ་དུ་ནི་ངས་བཤད་དོ། ། ཞེས་དང་། དཔལ་དུས་ཀྱི་འཁོར་ལོར། སེམས་ཙམ་སྔགས་ཀྱི་ངོ་བོ་ལྷ་ཡིས་ཡོངས་སུ་བསྐོར་བ་རྣམས་སྡུག་བསྔལ་དང་ནི་བདེ་བའི་རང་བཞིན་ཏེ། ཞེས་དང་། སེམས་ཀྱི་སྣང་བ་ཙམ་སྟེ་རང་གི་ཡིད་ལ་སྐྱེས་པ་མེ་ལོང་ནང་གི་གཟུགས་བརྙན་ལྟ་བུ་ཉིད། ། ཅེས་པ་ལ་སོགས་པ་དོན་དམ་པའི་སེམས་ཙམ་སྟོན་པའི་མདོ་རྒྱུད་ཀྱི་གཞུང་མང་དུ་བཞུགས་པས། དེ་དག་ཁས་ལེན་པ་སྟེ་འདི་ནི་མིང་ཙམ་མ་གཏོགས་པ་ཡང་དག་སྣང་བའི་དབུ་མ་ཉིད་ཡིན་པས། གྲུབ་མཐའ་བཞིར་ཕྱེ་བའི་སེམས་ཙམ་དང་འདི་གཉིས་འཁྲུལ་བར་མི་བྱའོ། །
གསུམ་པ་ནི་རང་རང་ངོ་བོས་སྟོང་བར་འདོད་པའི་དབུ་མ་རྣམས་སོ། ། བཞི་པ་ནི། གསེར་འོད་དམ་པ་ལས། བཙུན་པ་བཅོམ་ལྡན་ཆོས་ཐམས་ཅད་ཡེ་ཤེས་ཀྱི་སྣང་བ་བསམ་གྱིས་མི་ཁྱབ་བོ། ། ཞེས་སོགས་མདོ་སྡེ་རྣམ་པ་མང་པོ་དག་ལས་ཡང་དག་པའི་ཡེ་ཤེས་ཀྱི་སྣང་བ་གསལ་བར་གསུངས་ཤིང་། སྒྱུ་འཕྲུལ་དྲྭ་བ་ལས་ཀྱང་། སྣང་བ་ཆེན་པོ་གསལ་བ་ཆེ། ། ཡེ་ཤེས་སྣང་བ་ལམ་མེ་བ། ། ཞེས་དང་། སམྦུ་ཏྲི་ལས།
དྲི་མེད་ཤེལ་དང་མཚུངས་པའི་འོད། ། བྱང་ཆུབ་སེམས་ནི་འོད་གསལ་བ། ། ཞེས་སོགས་དུ་མ་གསུངས་པ་རྣམས་ལ་བརྟེན་པ་སྟེ། འདི་དང་དོན་དམ་སེམས་ཙམ་གྱི་འདོད་ལུགས་གཉིས་ཤིན་ཏུ་མཐུན་པས་གཉིས་ཀ་ཡང་དབུ་མ་ཆེན་པོའི་མཐར་ཐུག་པ་སྟེ། ཇི་སྐད་དུ། སྤྱི་འགྲེལ་ལས། གྲུབ་པ་མཐར་ཐུག་དབུ་མ་ཆེན་པོ་དང་། ། དབུ་མའི་མཐར་ཐུག་སྐྱེ་མེད་མཐའ་བྲལ་དང་། ། མཐའ་བྲལ་མཐར་ཐུག་རང་བཞིན་འོད་གསལ་དང་། ། འོད་གསལ་མཐར་ཐུག་བདེ་ཆེན་སྟོན་ལ་འདུད། །
ཅེས་བཤད་པ་ལྟར་རོ། ། ད་ནི་འདིའི་ལུགས་ཀྱི་ངེས་དོན་གྱི་འཆད་ཚུལ་བསྟན་པར་བྱ་སྟེ། བདེན་པ་གང་ཡིན་ལ་དབྱེ་ན། དོན་དམ་བདེན་པ་དང་། ཀུན་རྫོབས་བདེན་པ་གཉིས་ལས་མི་འདའ་ཞིང་། དེ་ཡང་དོན་དམ་དུ་མི་བསླུ་བ་དང་། ཀུན་རྫོབ་ཏུ་བསླུ་བ་གཉིས་ཡིན་ནོ། ། དེ་ལ་སྣང་ལུགས་གཉིས་ཏེ། དོན་དམ་བདེན་པ་ནི། མི་རྟོག་པའི་ཡེ་ཤེས་ལ་སྣང་གི
ཀུན་རྟོག་དང་རྣམ་ཤེས་ལ་སྣང་མི་སྲིད་དོ། ། ཀུན་རྫོབ་ནི་རྣམ་པར་ཤེས་པ་ལ་སྣང་བའོ། ། ཡང་སྟོང་ལུགས་གཉིས་ཏེ། དོན་དམ་གཤིས་ལུགས་ལ་རང་གིས་མི་སྟོང་ཞིང་། ཀུན་རྫོབ་ཀྱི་ཆོས་ཐམས་ཅད་ཀྱིས་སྟོང་པའི་གཞི་ཡིན་པའི་ཕྱིར། གཞན་སྟོང་ཟབ་མོ་ཆོས་ཉིད་ཀྱི་སྟོང་ལུགས་ཏེ། མེད་དགག་མིན་པའི་སྟོང་པ་ཉིད་དང་། མི་སྟོང་པའི་སྟོང་པ་ཉིད་དང་། མ་སྐྱེས་པའི་སྟོང་པ་ཉིད་དང་། དངོས་པོ་མེད་པའི་སྟོང་པ་ཉིད་དང་།
ཕུང་པོ་རྣམ་པར་དཔྱད་པའི་སྟོང་པ་ཆད་པའི་སྟོང་པ་ཉིད་ལས་རིང་དུ་གྱུར་པའི་སྟོང་པ་ཉིད་དོ། ། ཀུན་རྫོབ་ནི་གཤིས་ལུགས་ལ་རང་སྟོང་ངོ་བོས་སྟོང་པའི་ཕྱིར། རི་བོང་གི་རྭ་དང་མོ་གཤམ་གྱི་བུ་དང་ནམ་མཁའི་མེ་ཏོག་ལ་སོགས་པ་ལྟར་སྤྱིར་ཡང་མ་གྲུབ་ཅིང་། གང་དུ་ཡང་མ་རེག་པས་མེད་དགག་དང་། སྟོང་པའི་སྟོང་པ་དང་། སྐྱེས་པའི་སྟོང་པ་དང་། དངོས་པོ་མེད་པའི་སྟོང་པ་ཉིད་དང་། ཕུང་པོ་རྣམ་པར་དཔྱད་པའི་སྟོང་པ་ཆད་པའི་སྟོང་པ་ཉིད་དོ། ། ད་ལྟ་བས་ན་བདེན་པ་གཉིས་ཀྱི་བདེན་ལུགས་མི་གཅིག་ཅིང་། སྣང་ལུགས་ཀྱང་མི་གཅིག་ལ་སྟོང་ལུགས་ཀྱང་མི་གཅིག་པའི་ཕྱིར་རོ། །
སོ་སོ་རྒྱལ་ཁམས་གཉིས་གཉིས་སུ་གནས་པ་ལེགས་པར་རྟོགས་ན་དོན་དང་མཐུན་པར་རྟོགས་པ་ལགས་ཤིང་། དེ་ཡང་རྫོགས་ལྡན་གྱི་ཆོས་མཆོག་ཟབ་མོ་ཁྱད་པར་འཕགས་པ་རྣམས་དང་། ཁྱད་པར་ཤམྦྷ་ལའི་ཆོས་མཆོག་ཟབ་མོ་རྣམས་ལས་རབ་ཏུ་གསལ་བར་གསུངས་གདའ་བས་དེ་རྣམས་ལེགས་པར་གཟིགས་སུ་གསོལ། ཞེས་བཀའ་བསྡུ་བ་བཞི་ལས་བཤད་ཅིང་། ཡང་འདི་སྨྲ་བ་པོ་ན་རེ། དོན་དམ་གཉིས་མེད་ཀྱི་ཡེ་ཤེས་དེ་འདུས་མ་བྱས་པ་དང་། སྐད་ཅིག་གི་སྐྱེ་འགག་དང་བྲལ་བའི་རྟག་པར་འདོད་ཅིང་དེ་བཞིན་དུ་བརྟན་པ་དང་། མི་འཇིགས་པ་དང་། གཡུང་དྲུང་དུ་ཡང་གཤིས་ལུགས་ལ་ཡོད་པར་འཆད་ཅིང་། སེམས་ཙམ་པ་འདོད་པ་ལྟར་གཉིས་མེད་ཀྱི་ཡེ་ཤེས་རྒྱུན་གྱི་རྟག་ཀྱང་སྐད་ཅིག་གིས་མི་རྟག་པར་འདིའི་ལུགས་ཀྱིས་གཏན་མི་བཞེད་དེ།
ཇི་སྐད་དུ། བཀའ་བསྡུ་བ་བཞི་པའི་རང་འགྲེལ་ལས། འགྱུར་མེད་ཡོངས་གྲུབ་དང་སེམས་ཙམ་གྱི་གྲུབ་མཐའ་འགལ་བའི་ཕྱིར་རོ། ། ཇི་ལྟར་འགལ་ཞེ་ན། སེམས་ཙམ་པ་ནི་རྣམ་ཤེས་སྐད་ཅིག་མ་དོན་དམ་དུ་བདེན་པར་འདོད་པའི་ཕྱིར་དང་། འགྱུར་མེད་ཡོངས་གྲུབ་ནི་རྣམ་ཤེས་སྐད་ཅིག་ལས་འདས་པ་དོན་དམ་འདུས་མ་བྱས་ཀྱི་དབྱིངས་རིག་དབྱེར་མེད་ཡིན་པའི་ཕྱིར་དང་། རྣམ་ཤེས་སྐད་ཅིག་མ་ནི་འདུས་བྱས་མི་རྟག་པ་བཅོས་མ་གློ་བུར་མཐའི་ཆོས་ཡིན་པའི་ཕྱིར་དང་། འགྱུར་མེད་ཡོངས་གྲུབ་ནི་འདུས་མ་བྱས་རྟག་པ་རང་བཞིན་གཉུག་མ་མཐའ་བྲལ་བའི་དབུ་མ་ཡིན་པའི་ཕྱིར་རོ། ། དེས་ན་རྣམ་ཤེས་སྐད་ཅིག་མ་ནི་འགྱུར་མེད་ཡོངས་གྲུབ་ཏུ་འདོད་པར་མི་ནུས་ཏེ། འགྱུར་བའི་ཆོས་ཅན་ཡིན་པའི་ཕྱིར་རོ། །
དེའི་སྟོང་ཆ་ལ་འགྱུར་མེད་ཡོངས་གྲུབ་ཏུ་བཞེད་དོ་ཞེ་ན། བྱེད་ལས་ལ་དྲག་མོད། གནོད་བྱེད་ནི་མགོར་བོར་ཐོག་ལྷུང་བ་ལྟ་བུ་ཡོང་ངོ་། ། གང་ཞེ་ན། འགྱུར་མེད་ཡོངས་གྲུབ་ཡིན་པའི་སྟོང་ཆ་དེ་རང་སྟོང་ཡིན་ནམ། གཞན་སྟོང་ཡིན། རང་སྟོང་ཡིན་ན་དེ་མེད་དགག་ཡིན་པས་ཡོངས་སུ་གྲུབ་པ་ཡིན་པར་འགལ་ཏེ། ཡོངས་སུ་གྲུབ་པའི་གྲུབ་ཆོས་སྟོང་པའི་ཆོས་ཡིན་པའི་ཕྱིར་རོ། ། གཞན་སྟོང་ཡིན་ན། དེའི་སྟོང་གཞི་གང་ཡིན།
ཆོས་ཀྱི་དབྱིངས་སོ་ཞེ་ན། ཁོ་བོ་ཅག་གི་འདོད་པ་གྲུབ་ཏེ། རྣམ་ཤེས་སྐད་ཅིག་མས་སྟོང་པའི་གཞི་ཆོས་ཀྱི་དབྱིངས་གང་ཡིན་པ་དེ་ཉིད་དབུ་མ་ཆེན་པོ་ཡིན་ཞིང་དེ་ཉིད་འགྱུར་མེད་ཡོངས་གྲུབ་ཀྱང་ཡིན་པའི་ཕྱིར་རོ། ། དེས་ན་ཇི་སྲིད་དུ་རྣམ་ཤེས་ཀྱི་ཆོས་ལས་མ་འདས་པ་དེ་སྲིད་དུ་གཉིས་མེད་ཀྱི་ཡེ་ཤེས་ཚུལ་འཆང་བ་མིན་པས། དབུ་མ་ཆེན་པོ་མིན་པ་ལྟར་འགྱུར་མེད་ཡོངས་གྲུབ་ཀྱང་མིན་ནོ། ། རྣམ་ཤེས་ཀྱི་ཆོས་ལས་འདས་པ་དེའི་ཚེ་འགྱུར་མེད་ཡོངས་གྲུབ་ཐོབ་ཀྱང་སེམས་ཙམ་ལས་འདས་པ་ཡིན་ནོ། ། དེའི་ཕྱིར་འགྱུར་མེད་ཡོངས་གྲུབ་ནི་དབུ་མ་ཡིན་གྱི་སེམས་ཙམ་མིན་ནོ། ། སེམས་ཙམ་ནི་འདུས་བྱས་ཀྱི་དངོས་པོ་ཡིན་པས་དབུས་མིན་གྱི་མཐའ་ཡིན་ནོ། ། བཅོས་མ་གློ་བུར་བ་འདུས་བྱས་ཀྱི་ཆོས་ཡིན་གྱི་རང་བཞིན་གཉུག་མ་འདུས་མ་བྱས་ཆོས་ཉིད་ནི་མིན་ནོ། ། འདིར་སེམས་ཙམ་ལ་ཡང་བདེན་གཉིས་རྣམ་དབྱེ་ཤེས་དགོས་ཤིང་།
དོན་དམ་གྱི་སེམས་ཙམ་དབུ་མ་དང་གཅིག་སྟེ། དོན་དམ་གྱི་སེམས་ལས་གཞན་པའི་ཆོས་འགའ་ཡང་གཤིས་ལ་མེད་པའི་ཕྱིར་དང་། དོན་དམ་གྱི་སེམས་ནི་གང་གིས་ཀྱང་གཞོམ་དུ་མེད་པར་རྟག་དུ་དེ་བཞིན་ཉིད་དུ་མཁའ་ཁྱབ་ཏུ་བཞུགས་པའི་ཕྱིར་རོ། ། ཀུན་རྫོབ་ཡིན་པའི་སེམས་ཙམ་ནི་དེ་ཡང་ཡོངས་སུ་གྲགས་པའི་སེམས་ཙམ་འདི་དང་གཅིག་ཏེ། འདི་ལ་ནི་རྣམ་པར་ཤེས་པ་སྨྲ་བ་ཞེས་གསུང་ངོ་། ། དེ་ལྟ་བུ་དེ་ལ་མཁའ་ཁྱབ་རྡོ་རྗེ་ཅན་ལ་སོགས་པ། དོན་དམ་པའི་མཚན་གྱི་རྣམ་གྲངས་ཇི་རྙེད་གཅིག་གིས་བསྟན་པར་བཞེད་མོད། ། འདི་ཡང་བོད་ཀྱི་འདོད་ལུགས་ཕྱིས་གྲགས་པ་ཞིག་ཡིན་ནོ། ། ལུགས་གཉིས་པ་ལ་གཉིས་ཏེ། སྔ་མ་རྣམས་གང་དང་མཐུན་པར་དཔྱད་པ།
རང་གི་ངོ་བོ་སེམས་ཙམ་དུ་བསྟན་པ། གནས་ལུགས་བདེན་གྲུབ་ཏུ་འདོད་པ་ཐུན་མོང་དུ་དགག་པའོ། ། དང་པོ་ནི། སློབ་དཔོན་ཤནྟི་པས་འཁོར་ལོ་གཉིས་ཀྱི་ལུགས་སོ་སོར་མ་ཕྱེ་བར་ཀླུ་སྒྲུབ་ཀྱི་གཞུང་མཐའ་དག་རྣལ་འབྱོར་སྤྱོད་པ་བར་འཆད་ལ། ཁྱེད་ཅག་དེར་མི་འཆད་པ་དང་། སློབ་དཔོན་དེ་ནི་རང་གི་ལུགས་དེ་ཉིད་ལ་སེམས་ཙམ་དུ་བཞེད་དེ། ཇི་སྐད་དུ། ཕྱི་རོལ་གྱི་དོན་ཡོད་པར་སྨྲ་བ་དང་། ཤེས་པ་རྣམ་པ་དང་བཅས་པར་སྨྲ་བའི་དབུ་མ་དག་ནི་ལུང་དང་། བསྟན་བཅོས་དང་།
ཚད་མ་དག་ལས་ཕྱི་རོལ་དུ་གྱུར་པའི་ཕྱིར་སྔར་བཟློག་ཟིན་ཏོ། ། རྣམ་པ་མེད་པར་སྨྲ་བའི་སེམས་ཙམ་པ་འབའ་ཞིག་ལུས་པར་གྱུར་ཏོ། ། ཞེས་བཤད་ལ། ཁྱེད་ཀྱི་ལུགས་ལ་དེ་ཉིད་ལ་སེམས་ཙམ་གྱི་མིང་མི་ཐོབ་པའི་ཕྱིར་རོ། ། ཡང་དེ་རྣལ་འབྱོར་སྤྱོད་པ་བ་རྣམས་ནི་བྱིས་པ་གཟུང་བའི་ཆོས་རྣམས་རྫུན་པའི་ཕྱིར་ཡོད་པ་མིན་ལ། རྒྱུ་དང་འབྲས་བུ་ངེས་པ་དང་གཉུག་མའི་རང་བཞིན་རང་རིག་པ་འཁྲུལ་པ་དང་བྲལ་བས། གསལ་བའི་ལུས་ན་བདེན་པ་ཁོ་ནར་འདོད་དོ། ། དབུ་མ་པ་རྣམས་ནི་རྒྱུ་དང་འབྲས་བུར་སྣང་བའི་རང་བཞིན་དང་། སོ་སོ་རང་གི་རིག་པ་འཁྲུལ་བའི་མཚན་མ་རྣམས་སྒྲོ་བཏགས་པ་མིན་པ་རྣལ་མ་གསལ་བའི་ལུས་ཀྱི་ཆོས་རྣམས་ཀྱང་ཤིན་ཏུ་ཕྲ་བ་བརྟག་མི་བཟོད་པ་ཡོད་པ་ཡང་མིན་ལ་མེད་པ་ཡང་མིན་པར་འདོད་དོ། ། ཞེས་གསུངས་པས།
རྣལ་འབྱོར་པ་སྤྱོད་པ་དང་དབུ་མ་ཐ་དད་དུ་མཛད་ལ། ཁྱེད་ནི་རང་གི་བཞེད་པའི་རྣལ་འབྱོར་སྤྱོད་པའི་ལུགས་དེ་དབུ་མ་ཆེན་པོར་བཞེད་དོ། ། འདི་ཙམ་ཞིག་ལ་མ་གཏོགས་གཞན་རྣམས་ནི་ཤནྟི་པའི་གཞུང་རྣམས་དང་མཐུན་པར་སྣང་ངོ་། ། ཇོ་ནང་གི་ལུགས་དང་ནི་བདེན་གྲུབ་འདོད་པའི་ཆ་ནས་མཚུངས་ཀྱང་གནས་ལུགས་ངོས་འཛིན་གཏན་ནས་མི་གཅིག་ཏེ། ཁོང་རྣམས་ནི་དོན་དེ་སྐད་ཅིག་གིས་སྐྱེ་འགག་དང་བྲལ་བ་གོང་དུ་བཤད་པ་ལྟར་ཁས་ལེན་ལ། ཁྱོད་ནི་དོན་དམ་མི་རྟག་པ་དང་། སྐད་ཅིག་མ་དང་། འགྱུར་བ་དང་། རྐྱེན་གྱིས་འདུས་བྱས་པ་དང་། རྒྱུ་འབྲས་ཀྱི་ཆོས་སུ་ཁས་ལེན་པའི་ཕྱིར་རོ། །
དོན་དམ་པར་འདུས་བྱས་དང་དམིགས་པ་ཁས་ལེན་པ་འདི་ཤིན་ཏུ་ངེས་དོན་གྱི་གཞུང་རྣམས་དང་འགལ་ཏེ། རྒྱས་པར་འོག་ཏུ་འཆད་དོ། ། གཞན་ཡང་དེ་དག་དང་མི་མཐུན་པ་མང་དུ་ཡོད་དེ་རྟོག་དཔྱོད་ཞུགས་ན་གོ་བ་སླའོ། ། ཡང་དིང་སང་གི་དུས་ཀྱི་བཤེས་གཉེན་འགའ་ཞིག་གི་བསམ་པ་ལ། ཇོ་མོ་ནང་བའི་ལྟ་བ་འདི་ངེས་དོན་གྱི་མདོའི་དོན་ཁྱད་པར་དུ་འཕགས་པ་ཞིག་ལ། དེ་དང་དྲིས་ལན་ཆེན་མོའི་དགོངས་པ་ཡང་ཆོས་ཉིད་རྟག་བརྟན་བདེན་གྲུབ་ཏུ་འདོད་པ་དང་། དོན་དམ་པའི་ལྷ་དང་སྔགས་སོགས་ངོས་འཛིན་ལུགས་མཚུངས་པ་ཞིག་ཡིན་པས་ད་ལྟ་ཆགས་སྡང་གི་དབང་གིས་དགག་སྒྲུབ་སྣ་ཚོགས་སྨྲ་བ་མ་གཏོགས་པ་འདི་ལྟ་བུ་ནི་དོན་ལ་ཞུགས་པའི་གྲུབ་མཐའ་འོ་སྙམ་པ་དག་སྣང་སྟེ། དེ་ཡང་ལུགས་མ་ངེས་པ་དང་འཁྲུལ་གཞི་ཁོ་ནས་བློ་བསླད་པ་ཡིན་ཏེ། དེ་ལྟར་ཇོ་མོ་ནང་པའི་ལུགས་ཀྱི་རྟག་པ་དེ་འདྲ་ནི་སངས་རྒྱས་པའི་གྲུབ་མཐའ་སྨྲ་བ་སུ་ཡང་མི་འདོད་ལ། དྲིས་ལན་ཆེན་མོའི་ལུགས་ཀྱི་རྟག་བརྟན་དང་།
དོན་དམ་པའི་ལྷ་དང་སྔགས་སོགས་ནི་གཉིས་མེད་ཀྱི་ཡེ་ཤེས་སྐད་ཅིག་གི་སྐྱེ་འཇིག་ཅན་དེ་ལ་འདོད་པའི་ཕྱིར་རོ། ། ལུགས་སྔ་མ་ལ་ནི་རྟག་བརྟན་གྱི་སྒྲ་སྐྱེ་འཇིག་དང་བྲལ་བ་ལ་སྦྱོར་བའི་ཆ་ནས་ཤིན་ཏུ་ལེགས་ཀྱང་རྟག་བརྟན་དུ་གྲུབ་པ་ལ་མིང་དེ་དག་འདོགས་པའི་ཆ་ནས་འཁྲུལ་པ་ཡིན་ནོ། ། ལུགས་ཕྱི་མ་ལ་ནི་རྟག་བརྟན་སོགས་མིང་ཡང་སྐབས་དོན་ལ་མི་སྙོགས་ཏེ། དངོས་པོའི་དེ་ཁོ་ན་ཉིད་སེམས་དཔའི་སྐབས་སུ་རྟག་བརྟན་སོགས་ཀྱི་མིང་རྣམས་ནི་སྟོང་པ་ཉིད་ཀྱི་ཚུལ་དགོངས་ནས་གསུངས་པ་འབའ་ཞིག་ཡིན་ལ། དེ་ནི་སྐྱེ་འགག་སོགས་གང་དུ་ཡང་བརྟག་པར་མི་ནུས་པས་སོ། ། ཅི་སྟེ་ཡེ་ཤེས་སྣང་གཅིག་མ་དེ་ཉིད་སྟོང་པ་ཉིད་དོ་ཞེ་ན། འདུས་བྱས་དེ་ཁོ་ན་ཉིད་དུ་སྨྲ་བ་འདི་འགོག་པར་འགྱུར་རོ། ། དེས་ན་དོན་དམ་པའི་མཚན་ཉིད་ཀྱི་རྣམ་གྲངས། བཅོས་མིན་དང་། འགྱུར་མེད་དང་།
རྟག་པ་དང་། ཐོག་མཐའ་མེད་པའི་སེམས་དཔའ་དང་། སེམས་ཀྱི་རྡོ་རྗེ་ལ་སོགས་པའི་བཅོས་མ་དང་། སྐད་ཅིག་རེ་ལ་འགྱུར་བ་དང་། མི་རྟག་པ་དང་། ཐོག་མ་ཐུག་མེད་དང་། གང་གིས་ཀྱང་གཞིག་པར་མི་ནུས་པ་མིན་པའི་རྡོ་རྗེ་སོགས་ལ་འཆད་པ་ནི། རྟག་བརྟན་སོགས་ཀྱི་མིང་ཙམ་གྱིས་ངོམས་ཤིང་འགྲངས་པར་བྱས་ནས་དོན་གྱི་བཅུད་ཅུང་ཟད་ཙམ་ཡང་མ་མྱངས་པ་ཡིན་ནོ། ། འོ་ན་ཡུལ་ཅན་ཡེ་ཤེས་ལ་མིང་དེ་དག་མི་འདོགས་སམ་སྙམ་ན། འདོགས་མོད་ཡུལ་གྱི་དབང་གིས་བཏགས་པར་འདོད་ཀྱི།
ཡུལ་ཅན་གནས་ལུགས་དེ་དག་གི་ལྡོག་པ་ཡིན་པའི་རྒྱུ་མཚན་གྱིས་བཏགས་པ་ནི་གཏན་མིན་ནོ། ། དེ་བས་ན་ལུགས་སྔ་མ་ལ་གྲགས་པ་ནི་མིང་གི་རྣམ་གྲངས་དེ་དང་དོན་ལྡོག་གོ་བ་ཤིན་ཏུ་ཆེའོ། ། འདིར་སྨྲས་པ། སྐྱེ་བ་མེད་པ་ཆོས་ཀྱི་དབྱིངས། ། ཤིན་ཏུ་སྐྱེ་བའི་མཐར་ཐུག་དང་། ། འགག་པ་མེད་པ་དམ་པའི་དོན། ། ཤིན་ཏུ་འཇིག་ཅིང་མི་རྟག་པ། ། སྨྲ་བའི་དངོས་པོ་གནས་ལུགས་ལ། ། མ་བཅོས་འགྱུར་མེད་འོད་གསལ་གྱི། ། ལྷ་དང་སྔགས་སོགས་ཡིན་ནོ་ཞེས། །
དེ་ཉིད་སེམས་དཔའ་སུ་ཡི་ལུགས། ། ཞེས་སོ། ། གཉིས་པ་ནི། ལུགས་འདི་ལ་དབུ་མ་ཆེན་པོ་སོགས་མིང་གང་གི་འདོགས་ཀྱང་རུང་རང་གི་ངོ་བོ་སེམས་ཙམ་ཁོ་ན་ཡིན་ནོ། ། དབུ་མའི་སློབ་དཔོན་ཆེན་པོ་དག་གིས་ཕྱོགས་སྔར་བཀོད་པའི་སེམས་ཙམ་གྱི་ལུགས་དང་འདིའི་འདོད་ལུགས་ལ་ཁྱད་པར་མེད་པའི་ཕྱིར་དང་། གྲུབ་མཐའ་བཞིའི་ནང་ཚན་གྱི་རྣལ་འབྱོར་སྤྱོད་པ་དེ་སེམས་ཙམ་པ་ཡིན་ན་འདི་ཡང་དེར་འགྱུར་ལ། རྣལ་འབྱོར་སྤྱོད་པ་ལ། དབུ་སེམས་གཉིས་སུ་ཕྱེ་ན་གྲུབ་མཐའ་སྨྲ་བ་གསུམ་དུ་ཅིའི་ཕྱིར་མི་བསྡུ། དབུ་མ་ལ་གཉིས་སུ་འབྱེད་ན་ཡང་དེ་མཚུངས་སོ། ། ཡང་ཁྱོད་ཀྱི་ལུགས་འདི་གྲུབ་མཐའ་བཞིའི་ཡ་གྱལ་གྱི་རྣལ་འབྱོར་སྤྱོད་པ་བ་ཡིན་ཡང་བཞིའི་ནང་ཚན་གྱི་དབུ་མ་ལས་ལྷག་པར་འདོད་ན་གྲུབ་མཐའ་སྨྲ་བ་འོག་ལས་གོང་མ་ལ་གནོད་པ་ཤིན་ཏུ་ཡ་མཚན་པ་ཞིག་བྱོན་ནོ། །
ཡང་གྲུབ་མཐའ་སྨྲ་བ་བཞི་རུ་མ་འདུས་ན་ནི་སངས་རྒྱས་པའི་ལུགས་མིན་ནོ། ཡང་ཁོ་ན་རེ། སེམས་ཙམ་པ་ནི་འཛིན་པ་བདེན་གྲུབ་དུ་འདོད་ལ། ཁོ་བོ་ཅག་ནི་འཛིན་པ་བདེན་གྲུབ་དེ་ཁས་མི་ལེན་པའི་ཕྱིར་ཏེ། ཇི་སྐད་དུ། རང་གཞུང་ལས། ལ་ལ་རྒྱུད་གསུམ་དགོངས་པ་ཡང་། ། སེམས་ཙམ་ཉིད་དུ་གནས་ཞེས་ཟེར། ། འཛིན་པ་བདེན་མེད་ཁས་ལེན་པའི། ། སེམས་ཙམ་པ་དེ་གང་དུ་བཙལ། །
ཞེས་བཤད་པ་ལྟར་རོ། ། དེ་ལྟར། ཨརྻ་དེ་བས། གྲུབ་མཐའ་བཞིའི་རྣལ་འབྱོར་སྤྱོད་པ་བའི་ལུགས་འཆད་པ་ན། གཟུང་དང་འཛིན་པ་ལས་གྲོལ་བའི། ། རྣམ་ཤེས་དམ་པའི་དོན་དུ་འབོད། ། རྣལ་འབྱོར་སྤྱོད་གཞུང་རྒྱ་མཚོ་ཡི། ། ཕ་རོལ་ཕྱིན་རྣམས་དེ་སྐད་སྒྲོག ། ཅེས་པ་འདི་བཞིའི་ནང་ཚན་གྱི་རྣལ་འབྱོར་སྤྱོད་པ་བ་མིན་ན་གཞུང་རང་དང་འགལ། ཡིན་ན་ནི་དེ་ཉིད་ལས་སེམས་ཙམ་གྱི་མིང་།
སྔོན་གྱི་པཎྜི་ཏ་རྣམས་ཀྱིས་བཏགས་ཏེ། ཇི་སྐད་དུ། སློབ་དཔོན་ཞི་བ་འཚོས། རང་གི་སྡེ་པ་སེམས་ཙམ་གྱི་ཚུལ་ལ་བརྟེན་པ་བློ་གྲོས་དཀར་བ་གང་དག་རྣམ་པར་ཤེས་པ་དང་མཐུན་པའི་བག་ཆགས་ཡོངས་སུ་སྨིན་པ་ལ་རག་ལས་ནས་བྱུང་སྟེ། ཞེས་དང་། སློབ་དཔོན་ཤེས་རབ་ཐར་པས། སྒྱུ་མ་ལྟ་བུའི་དབུ་མ་དག་འགོག་པ་ན། བདག་རྟག་པ་ཉིད་དུ་ཤེས་པ་དང་། ཉན་ཐོས་ཀྱིས་ཀྱང་དངོས་པོ་ལ་དངོས་པོ་ཉིད་དུ་ཤེས་པ་དང་། སེམས་ཙམ་དུ་སྨྲ་བས་ཀྱང་རང་རིག་ལ་དོན་དམ་དུ་ཤེས་པ་ཉིད་མ་འཁྲུལ་བ་ཡིན་ནོ་ཞེས་བརྗོད་ན་ཇི་སྐད་དུ་སྨྲ་བར་བྱ།
ཞེས་རྣལ་འབྱོར་སྤྱོད་པ་བ་ལ་སེམས་ཙམ་པའི་མིང་བཏགས་པ་སོགས་རབ་ཏུ་མང་པོ་དང་འགལ་ལོ། ། དེ་སེམས་ཙམ་པ་ཡིན་ན་ནི་འཛིན་པ་བདེན་མེད་དུ་ཁས་ལེན་པའི་སེམས་ཙམ་པ་གནས་གང་ནས་ཀྱང་བཙལ་མི་དགོས་སོ། ཅི་སྟེ་རྣམ་ཤེས་དམ་པའི་དོན་དུ་ཡོད་པ་ཞེས་བཤད་པ་རྣམ་ཤེས་དོན་དམ་དུ་འདོད་པ་ནི་སེམས་ཙམ་པ་ཡིན་ལ། ཁོ་བོ་ཅག་ནི་དེ་མི་འདོད་ཀྱི་ཡེ་ཤེས་དོན་དམ་དུ་འདོད་དོ་སྙམ་ན། ཡེ་ཤེས་དེ་དོན་དམ་དུ་ཅི། སེམས་དང་ཡིད་དང་རྣམ་པར་ཤེས་པ་དོན་གཅིག ཞེས་རྣམ་གྲངས་སུ་བཤད་པ་དེའང་མིན་ནམ། འོན་ཏེ་གཉིས་སྣང་གི་རྣམ་པར་ཤེས་པ་མིན་པ་ལ་འདོད། དང་པོ་ནི་ལུས་དང་འགལ་ལ། གཉིས་པ་ཡང་མིན་ཏེ།
དེ་ལྟར་སེམས་ཙམ་པས་ཀྱང་མི་འདོད་པའི་ཕྱིར་རོ། ། འདོད་ན་ནི་རིག་པའི་གཞུང་ལས། དངོས་རྣམས་ཐ་དད་གནས་པ་ནི། ། དེ་ཐ་དད་ལ་བརྟེན་པ་ཡིན། ། དེ་ནི་སླད་པ་ཉིད་ཡིན་ན། དེ་དག་ཐམས་ཅད་བསླད་པར་འགྱུར། ། ཞེས་བཤད་པ་དང་འགལ་ལོ། ། ཡང་གལ་ཏེ། འཛིན་པ་བདེན་གྲུབ་ཏུ་འདོད་པའི་སེམས་ཙམ་པ་མང་ཡང་། ཐོག་མེད་སྐུ་མཆེད་ཀྱི་བཞེད་དོན་དེ་ལྟ་མིན་ནོ་སྙམ་ན་ཡང་མི་རིགས་ཏེ།
སེམས་ཙམ་པས་འཛིན་པ་བདེན་གྲུབ་འདོད་ཅེས་པའི་འཛིན་པ་དེ་བློ་ཙམ་ལ་ཟེར་ན། དེ་ལྟར་ཁོ་བོ་མི་འདོད་ཅིང་། སྐུ་མཆེད་གཉིས་ཀྱིས་ཀྱང་དེ་ལྟར་མི་བཞེད་པའི་ཕྱིར་རོ། ། རྟོག་གེ་འབར་བ་ལས། ཐེག་པ་ཆེན་པོ་ཉིད་ཀྱི་སློབ་དཔོན་ཐོག་མེད་དང་། དབྱིག་གཉེན་ལ་སོགས་པ་གཞན་དག་ནི། དེ་བཞིན་གཤེགས་པའི་ལུང་བསྟན་ཅིང་རབ་ཏུ་སྙེམས་པའི་འཕགས་པ་ཀླུ་སྒྲུབ་ཀྱིས་ཡང་དག་པར་རྟོགས་པའི་ཐེག་པ་ཆེན་པོའི་དོན་གྱི་ལུགས་གཞན་དུ་འདྲེན་པར་མཛད་ཅིང་ངོ་ཚ་ཁྲེལ་མེད་པ་དོན་རྣམ་པར་མི་ཤེས་བཞིན་དུ་རྣམ་པར་ཤེས་ཤིང་མཁས་པར་ང་རྒྱལ་བྱེད་པ་དག་གིས་འདི་སྐད་སྨྲ་སྟེ། ཞེས་ཐོག་མེད་སྐུ་མཆེད་ཀྱིས་འཕགས་པའི་དགོངས་པ་ལས་གཞན་དུ་བཤད་གསུངས་ལ། གལ་ཏེ་དེ་ཡང་སེམས་ཙམ་པ་མིན་པར་རྣལ་འབྱོར་སྤྱོད་པ་ཙམ་ཡིན་ན་གཞན་དུ་མ་སོང་སྟེ། ཀླུ་སྒྲུབ་ཀྱང་ཞལ་གྱིས་བཞེས་པས་སོ། །
གལ་ཏེ་ལུང་དེ་ནི་ཕྱོགས་འཛིན་གྱི་གཏམ་ཡིན་ནོ་ཞེ་ན། འོ་ན་ཁྱེད་ཀྱིས་སྨྲས་པ་དེ་ཕྱོགས་འཛིན་པ་གང་གིས་ཤེས། འདི་ནི་རྒྱལ་པོའི་བཀའ་དང་འདྲའོ། ། གལ་ཏེ་གྲུབ་མཐའ་བཞིའི་ནང་ཚན་གྱི་སེམས་ཙམ་པ་མཐའ་དག་རྣམས་བདེན་པ་ཡིན་ལ། རྣམ་རྫུན་པ་ནི་སེམས་ཙམ་གྱི་མིང་མེད་དོ་ཞེ་ན། འདི་ཡང་དོན་གྱིས་ཐོབ་པའི་ཐ་སྙད་དང་འགལ་ཏེ། ཇི་སྐད་དུ། ཙནྡྲ་ཧ་རིས་རིན་ཆེན་ཕྲེང་བ་ལས། སངས་རྒྱས་པ་ནི་རྣམ་བདུན་ཏེ། ། བྱེ་བྲག་སྨྲ་དང་མདོ་སྡེ་པ། །
རང་རྒྱལ་རྣམ་བཅས་རྣམ་མེད་དང་། ། སྒྱུ་མ་རབ་ཏུ་མི་གནས་པ། ། ཞེས་གསུངས་པའི་རྣམ་བཅས་དང་རྣམ་མེད་གཉིས་པོ་དེ་སེམས་ཙམ་གྱི་དབྱེ་བ་ཡིན་ཞིང་། སེམས་ཙམ་ལ་ཡང་ཚུལ་འདི་མཚུངས། ། ཞེས་པ་འདི་ཡང་རྣམ་མེད་ལ་སེམས་ཙམ་གྱི་མིང་བཏགས་པར་གྲུབ་བོ། ། སྤྱིར་རྣམ་རྫུན་ལ་དབུ་མའི་མིང་འདོགས་འདོད་ནས་དེ་སྐད་སྨྲ་བར་སྣང་སྟེ། རང་རང་གི་གཞུང་དུ་ནི་དབུ་མའི་མིང་ཀུན་ལའང་ཡོད་ལ། ངོ་བོ་ཉིད་མེད་པར་སྨྲ་བའི་གཞུང་དུ་ནི་རྣམ་བདེན་རྫུན་གང་ཡིན་རུང་དབུ་མའི་མིང་གི་ཐོབ་ཐང་མེད་པའི་ཕྱིར་ཐ་སྙད་དེ་ལྟ་བུ་མཛད་པ་མེད་དོ། ། ཡང་ཆོས་ཀྱི་རྗེ་ས་སྐྱ་པ་རྣམས་ཀྱི་གཞུང་དང་འགལ་བ་རང་གིས་ཁས་བླངས་ནས། དེ་དག་གི་དགོས་དོན་ཡང་རྣམ་རྫུན་དབུ་མ་ཡིན་ནོ་གསུངས་པ་འདི་གང་ཟག་བློ་གྲོས་དང་བསོད་ནམས་དམན་པ་རྣམས་ཆུད་འཛའ་བའི་ཕྱིར་མི་གསུང་དུ་གསོལ།
རྗེ་བཙུན་ས་སྐྱ་པའི་ལུགས་དང་འགལ་བ་ཁས་མ་བླངས་སོ་ཞེ་ན་ཁས་བླངས་ཏེ། དྲིས་ལན་ཆེན་མོ་ཉིད་ལས། བསྟན་བཅོས་མཛད་པ་པོ་འདིས་ནི་རྣམ་རྫུན་གྱི་ལྟ་བ་ཡང་སེམས་ཙམ་པའི་ལྟ་བར་བཞེད་པས་བྱང་ཆུབ་སེམས་དཔའ་ཞེས་བྱ་བའི་བསྟན་བཅོས་ནི་སེམས་ཙམ་རྣམ་རྫུན་གྱི་ལྟ་བ་གང་ཡིན་པ་དེ་ཉིད་མཐར་ཐུག་གི་ལྟ་བར་བརྟེན་པའི་རང་བཞིན་ཙམ་གྱི་བསྟན་བཅོས་ཡིན་ལ། དེ་ནས་བཤད་པ་སེམས་བསྐྱེད་ཀྱི་ཆོ་ག་དེ་ལ་ནི་སེམས་ཙམ་ལུགས་ཞེས་བྱ་སྟེ། ཞེས་སྤར་དུ་བཀོད་པས་སོ། ། འདི་ལྟར་འཆད་པའི་ཚེ་ན་ལུགས་འདི་ཚད་ལྡན་དུ་ཇི་ལྟར་ཁས་ལེན་ཏེ། གོ་སླ་བར་དྲིལ་ན། འདི་སྐད་སྨྲ་བ་དེ་ཆོས་ཀྱི་རྗེ་ས་སྐྱ་པཎ་ཆེན་གྱི་དགོངས་པ་ཡིན་ཏེ། དེ་མིན་པར་ཁྱེད་རང་གིས་ཀྱང་ཁས་བླངས་པའི་ཕྱིར་རོ། ། ཁོ་ན་རེ།
ས་སྐྱ་པཎ་ཆེན་གྱི་དགོངས་པ་ཡིན་མོད་ཁོ་བོ་ཅག་རང་དང་ཆེན་པོ་གཞན་གྱི་ལུགས་ཡིན་ནོ་སྙམ་ན་དེ་སྐད་སྨྲ་བ་རིགས་མོད། ལུགས་འདི་དང་འགལ་བའི་ཐུགས་ཁྲལ་མ་མཛད་པར་གསོང་པོར་སྨྲ་བ་ཉིད་སྐབས་སུ་བབས་སོ། ། ཡང་གོང་དུ་རྣམ་རྫུན་པ་སེམས་ཙམ་མ་ཡིན་ནོ་ཞེས་པའི་དགོངས་པ་གཅིག་ནི་གཞན་གྱིས་ཁྱེད་ཀྱི་ལུགས་འདི་རྒྱུད་གསུམ་གྱི་མཐར་ཐུག་གི་དགོངས་པ་སེམས་ཙམ་དུ་གནས་སོ་ཞེས་སྨྲ་བ་རྣམས་དང་མཚུངས་སོ། ། ཞེས་སྨྲས་པ་ལ། དེ་སྐད་མ་སྨྲས་སོ་ཞེས་འཁྲུལ་གཞི་བསྐྱེད་པའི་ཕྱིར་དུ་བྱས་པ་ཡང་ཡིན་མོད། བློ་གསལ་བ་དག་ནི་དེས་འཁྲུལ་མི་ནུས་ཏེ། རྒྱུད་གསུམ་གྱི་དགོངས་པ་གསལ་རིག་ཏུ་འདོད་པ་ལ། སེམས་ཙམ་དུ་དབུ་མའི་མིང་གང་བཏགས་ཀྱང་གསུམ་གནོད་འཇོམས་ཀྱི་དགག་བྱ་ཡིན་པར་ཤེས་པའི་ཕྱིར་རོ། ། གསུམ་པ་ཐུན་མོང་དུ་བདེན་གྲུབ་ཏུ་དགག་པ་བརྗོད་པ་ལ་གཉིས་ཏེ། ཕྱོགས་སྔ་བརྗོད་པ་དང་།
དེ་དགག་པའོ། ། དང་པོ་ལ། ཤནྟི་པ་དང་། ཇོ་ནང་བའི་ལུགས་ནི་སྔར་བརྗོད་ཟིན་ལ། འདིར་དྲིས་ལན་ཆེན་མོའི་ལུགས་བརྗོད་པར་བྱའོ། ། དེ་ལ་འདིར། མདོ་སྡེའི་རྒྱན་དང་། དབུས་མཐའ་དང་། རྒྱུད་བླ་སོགས་ཀྱི་དགོངས་པ་འཆད་པ་ན། འདི་ལྟར་བཤད་དེ།
དེ་ཉིད་ལས། ཇི་སྐད་དུ། ཆོས་ཀྱི་དབྱིངས་ལས་མ་གཏོགས་པའི། ། གང་ཕྱིར་ཆོས་མེད་དེ་ཡི་ཕྱིར། ། ཞེས་དང་། ཆོས་ཀྱི་དབྱིངས་ལས་མ་གཏོགས་པ། ། ཞེས་པའི་དོན། ཀུན་བྱང་དང་འཁོར་འདས་ཀྱི་བསྡུས་པའི་ཆོས་ཐམས་ཅད་ཆོས་སུ་ཁས་ལེན་པ་མིན་ཏེ། དེ་ལྟར་ཁས་ལེན་པ་ནི་དཀའ་བ་དང་། མི་ནུས་པ་དང་།
འབྲས་བུ་མེད་པ་ཉིད་ཀྱི་ཕྱིར་རོ། ། དེའི་ཚུལ་ཡང་། དེ་ལྟར་ན་ཀུན་བཏགས་དང་གཞན་དབང་གཉིས་ཀ་ཡོངས་གྲུབ་ཏུ་ཐལ་བ་དང་། རྣམ་དག་གི་དམིགས་པ་དང་། དོན་དམ་པའི་བདེན་པ་ཉིད་དུ་འགྱུར་ཏེ། ཆོས་ཀྱི་དབྱིངས་ཀྱི་ངོ་བོ་ཉིད་ཡིན་པའི་ཕྱིར་རོ། ། འོ་ན་ཅི་ཞེ་ན། བྱམས་ཆོས་བར་པ་གསུམ་གྱི་ལྟ་བའི་འཇོག་མཚམས་མཐར་ཐུག་ཏུ་སླེབ་པ་ན། ཆོས་ཀྱི་དབྱིངས་ལས་མ་གཏོགས་པའི་གཞན་ཡོད་པ་མིན་ཏེ། ཆོས་ཀྱི་དབྱིངས་ཁོ་ན་ཡོད་ལ།
གཞན་མེད་པའི་ཕྱིར་རོ། ། དེའི་ཤེས་བྱེད་ཀྱང་ལུགས་འདིར་ཡོད་ན་ཆོས་ཀྱི་དབྱིངས་ཀྱི་ངོ་བོ་ཉིད་ཡིན་དགོས་ཏེ། ཡོད་ན་ཡོངས་གྲུབ་ཡིན་དགོས་པའི་ཕྱིར་རོ། ། དེ་དག་གི་ཤེས་བྱེད་ཀྱང་། གཟུང་འཛིན་གཉིས་ནི་མེད་ལ་གཉིས་མེད་ཀྱི་ཡེ་ཤེས་འབའ་ཞིག་ཡོད་པའི་རྒྱུ་མཚན་ལ་ཐུག་ཅིང་། དེ་དག་གི་ཤེས་བྱེད་ཀྱང་མདོ་སྡེ་རྒྱན་ལས། བློ་དང་ལྡན་པས་གཉིས་པོ་མེད་རིག་ནས། ། དེ་མི་ལྡན་པའི་ཆོས་ཀྱི་དབྱིངས་ལ་གནས། ། ཞེས་དང་། དབུས་མཐའ་ལས།
དམིགས་པ་ལ་ནི་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། དེ་ལྟ་བས་ན་དམིགས་པ་དང་། ། མི་དམིགས་མཉམ་པར་ཤེས་པར་བྱ། ། ཞེས་གསུངས་སོ། ། དེ་ལྟ་མོད་ཀྱི་ལུགས་འདིར་སྡིག་པ་དང་ལུང་མ་བསྟན་ཆོས་ཀྱི་དབྱིངས་ཡིན་པ་ལྟ་ཞོག ཡོད་པར་ཡང་ཁས་མི་ལེན་ནོ། ། གཟུང་འཛིན་གང་རུང་གྱིས་བསྡུས་པའི་ཕྱིར་རོ། ། ཞེས་བཤད་དོ། ། ཡང་འདིས་གཉིས་མེད་ཀྱི་ཡེ་ཤེས་མི་རྟག་པ་དང་།
དངོས་པོར་ཡང་ཞལ་གྱིས་བཞེས་ཏེ། ཇི་སྐད་དུ་དྲིས་ལན་ཆེན་མོ་ལས། དེའི་ཕྱིར་མི་རྟག་པར་ཁས་ལེན་དགོས་ཏེ། དངོས་ཡིན་པས་སྐད་ཅིག་གིས་འཇིག་པ་ཁས་ལེན་དགོས་པའི་ཕྱིར་རོ། ། ཞེས་བཤད་པ་ལྟར་རོ། ། ཡང་དེ་བདེན་གྲུབ་ཏུ་ཞལ་གྱིས་བཞེས་ཏེ། ལུགས་གཉིས་རྣམ་འབྱེད་དུ། རང་རིག་རང་གསལ་བདེན་པར་ཁས་ལེན་པའི། ། དབུ་མའི་ལུགས་འདི་གསང་བ་འདུས་པ་དང་། ། ཀྱཻ་རྡོར་རྒྱུད་གསུམ་བྱང་ཆུབ་སེམས་དཔའི་མིང་། །
གཞུང་འགྲེལ་སྐོར་གསུམ་དག་ན་གསལ་བར་བཞུགས། ། དེ་ཕྱིར་ཐོག་མེད་བཞེད་པའི་དབུ་མ་འདིར། ། གཉིས་མེད་ཡེ་ཤེས་བདེན་མེད་བསྒྲུབ་པ་ཡི། ། ཤེས་བྱེད་དཔེ་དང་གཏི་མུག་མ་གསུངས་ཀྱང་། ། རང་རིག་རང་གསལ་ཉིད་དུ་གྲུབ་པ་ན། ། དེ་ལ་དམིགས་པའི་སྤྲོས་པའི་ཚོགས་རྣམས་དང་། ། རྟག་དང་ཚད་པའི་མཐའ་རྣམས་ཀུན་ལས་གྲོལ། ། ཞེས་བཤད་དོ། ། དེ་ཉིད་ལ་དོན་དམ་པའི་ལྷ་དང་སྔགས་སོགས་ཀྱི་མིང་གིས་ཀྱང་བསྟོད་ཅིང་། ཚུལ་འདི་ནི་ངེས་དོན་སྟོན་པའི་མདོ་རྒྱུད་དང་།
ཀླུ་སྒྲུབ་སོགས་རྒྱ་གར་དང་། རྗེ་བཙུན་ས་སྐྱ་པ་སོགས་ཀྱི་བཞེད་དོན་ཡིན་ནོ། ། ཞེས་གསུངས་སོ། ། གཉིས་པ་དེ་དགག་པ་ལ་གསུམ་སྟེ། དངོས་པོ་བདེན་གྲུབ་དགག་པ། དོན་དམ་རྟག་ལྟར་སོང་བས་དགག་པ། ཀུན་རྫོབ་ཆད་ལྟར་སོང་བས་དགག་པའོ། ། དང་པོ་ལ་བཞི་སྟེ། གཅིག་དུ་བྲལ་སོགས་ཀྱི་བདེན་གྲུབ་འདོད་པ་མི་ཁེགས་པས་དགག་པ། རིག་པ་དེ་དག་གཞན་སྟོང་དུ་འདོད་པའི་ལུགས་ལས་ཀྱང་གསུངས་པར་བསྟན་པ།
གནོད་བྱེད་གཞན་ལུང་རིག་དང་སྤེལ་ཏེ་བརྗོད་པ། ཁས་བླངས་ནང་འགལ་བས་ཀྱང་དགག་པའོ། ། དང་པོ་ནི། གཉིས་མེད་ཀྱི་ཡེ་ཤེས་བདེན་པར་གྲུབ་པ་ཡོད་པ་གཅིག་དུ་བྲལ་སོགས་ཀྱི་འགོག་པ་ནི་ངོ་བོ་ཉིད་མེད་པར་སྨྲ་བ་རྣམས་ཀྱང་མི་འདོད་དེ། དེ་འདྲ་ཡོད་ན་འགོག་མི་ནུས་པ་དང་། དགག་བྱ་དེ་འདྲ་བ་ཡོད་པ་ཡང་མིན་པའི་ཕྱིར་རོ། ། དེ་བཞིན་དུ་སོ་སོའི་གནས་ལུགས་ལ་ཟད་འཕེལ་མེད་པས། དེ་ལ་ལྟོས་ནས་གཟུང་འཛིན་སོགས་ཉམས་པར་བྱས་པ་ཡང་མེད་དེ། ཇི་སྐད་དུ། སྟོང་པ་ཉིད་ནི་སྟོན་པའི་མདོ། །
རྒྱལ་བས་ཇི་སྙེད་གསུངས་པ་སྟེ། ། དེ་དག་ཀུན་གྱིས་ཉོན་མོངས་བཟློག ། ཁམས་དེ་ཉམས་པར་བྱས་པ་མིན། ། ཞེས་ཆོས་དབྱིངས་བསྟོད་པ་ལས་བཤད་པས་སོ། ། ཅི་སྟེ་གཉིས་མེད་ཀྱི་ཡེ་ཤེས་ལ་བདེན་པར་སྒྲོ་འདོགས་པ་འགོག་གོ་ཞེས་ཁོ་བོ་སྨྲ་ལ། དེ་ལྟར་ན་གཞུང་དེ་ཉིད་ལས། ཡེ་ཤེས་མེ་ཡིས་དེ་ཉིད་བསྲེག ། དེ་ཉིད་འོད་གསལ་མ་ཡིན་ནོ། ། ཞེས་པ་དང་ལེགས་པར་མཐུན་ནོ་སྙམ་ན། འོ་ན་འདི་འདྲི་སྟེ།
གཅིག་དུ་བྲལ་སོགས་ཀྱིས་གཉིས་མེད་ཀྱི་ཡེ་ཤེས་བདེན་པ་མེད་པ་ལ་ངེས་ཤེས་འདྲེན་ནུས་སམ་མི་ནུས། ནུས་ན་ནི་བདེན་པར་མེད་པར་ཐལ། དེ་ལ་དེས་བདེན་པར་མེད་པའི་ངེས་པ་དྲངས་པའི་ཕྱིར་རོ། ། གཉིས་པ་ལྟར་ན། སྒྲོ་འདོགས་ཇི་ལྟར་འགོག་ནུས་ཏེ། གཏན་ཚིག་རྣམས་ཀྱིས་སྒྲོ་འདོགས་འགོག་པ་ནི་ངེས་པ་འདྲེན་པའི་ཆེད་འབའ་ཞིག་ཡིན་པའི་ཕྱིར་རོ། ། ཇི་སྐད་དུ། ཀླུ་སྒྲུབ་ཀྱི་བྱང་ཆུབ་སེམས་འགྲེལ་ལས། རང་ལ་ངེས་ཞིང་གཞན་དག་ལའང་། ངེས་པར་བསྐྱེད་པར་འདོད་པའི་ཕྱིར། །
རྟག་ཏུ་འཁྲུལ་པ་མེད་པ་ནི། ། མཁས་རྣམས་རབ་ཏུ་འཇུག་པ་ཡིན། ། ཞེས་བཤད་པ་ལྟར་རོ། ། གལ་ཏེ་སྒྲོ་བཏགས་པ་ལྟར་བདེན་པར་མེད་པ་ལ་ངེས་པ་འདྲེན་གྱི། སྤྱིར་བདེན་པ་མེད་པ་ལ་ངེས་པ་མི་འདྲེན་ནོ་ཞེ་ན། འོ་ན་རྟགས་འགོད་པ་ན་སྒྲོ་བཏགས་པ་ལྟར་བདེན་པར་མེད་དོ་ཞེས་འགོད་དགོས་པར་འགྱུར་ལ། དེ་ལྟར་ན་རིགས་པ་མིན་ཏེ། ཕྱི་རྒོལ་ཡང་སྒྲོ་བཏགས་པ་ལྟར་བདེན་པར་འདོད་པ་སུ་ཡང་མེད་པའི་ཕྱིར་རོ། ། བདེན་པར་གྲུབ་པ་ཁས་བླངས་པ་ཉིད་སྒྲོ་འདོགས་པ་ཡིན་ན་རྒྱན་ནི་ཁྱེད་རང་གིས་ཀྱང་དེ་ལྟར་སྨྲས་པའི་ཕྱིར། ། རང་ཉིད་ལ་སྐྱོན་འདོགས་པར་ཟད་དོ། །
ཡང་གཞན་སྟོང་གི་གཞུང་རྣམས་སུ། གཉིས་མེད་ཀྱི་ཡེ་ཤེས་བདེན་པར་མ་གྲུབ་པའི་སྒྲུབ་བྱེད་མ་གསུངས་སོ་ཞེས་པའི་ཚིག་ལ་ནུས་པ་ཅི་ཡང་མེད་པར་འགྱུར་ཏེ། གཞན་སྟོང་གི་གཞུང་དུ་དེ་འདྲ་མ་གསུངས་སུ་ཆུག་ཀྱང་། ཁྱེད་རང་གི་ལུགས་ལ་གནོད་མི་ནུས་ཏེ། དེ་དག་གི་སྒྲོ་འདོགས་པ་ཡིན་ནོ་ཞེས་བཤད་པས་ཆོག་པའི་ཕྱིར་རོ། ། གཞན་སྟོང་གི་གཞུང་དུ་བདེན་གྲུབ་འགོག་པའི་རིགས་པ་བཤད་པ་དེ་གཉིས་མེད་ཀྱི་ཡེ་ཤེས་བདེན་པར་འདོད་པ་ལ་གནོད་པ་དང་། རང་སྟོང་གི་གཞུང་དུ་རིགས་པ་དེ་ལྟ་བུ་བཤད་ཀྱང་གཉིས་མེད་ཀྱི་ཡེ་ཤེས་བདེན་གྲུབ་ཏུ་འདོད་པ་ལ་མི་གནོད་པའི་ཤེས་བྱེད་ནི་ཅི་ཡང་མེད་དེ། ཡོད་ན་ནི་སྟོན་པའི་དུས་ལ་བབ་པོ། ། ཡང་གཞན་སྟོང་གི་གཞུང་དུ་གཉིས་མེད་ཡེ་ཤེས་བདེན་མེད་དུ་མ་གསུངས་པས་རྟག་པ་མཐའ་བཟུང་བའམ། དེར་དེ་ལྟ་བུ་མ་གསུངས་པ་ཉིད་ཀྱིས་ཕུགས་སུ་བདེན་གྲུབ་ཞལ་གྱིས་བཞེས་སོ་སྙམ་ན།
དེ་དག་ལས་ཀྱང་གསུངས་པའི་ཚུལ་འོག་ཏུ་འཆད་པ་ལས། རྒྱུད་བླ་སོགས་སུ་བདེན་གྲུབ་འགོག་བྱེད་ཀྱི་རིགས་པ་རྒྱས་པར་མ་གསུངས་ཙམ་གྱིས་བདེན་གྲུབ་ཞིག་ཕུགས་སུ་ཁས་བླངས་པ་ཡིན་ན། འོག་ཏུ་ཀླུ་སྒྲུབ་ཀྱིས་དབུ་མ་རིགས་ཚོགས་སུ་ཡང་། གཉིས་མེད་ཀྱི་ཡེ་ཤེས་བདེན་གྲུབ་ཞལ་གྱིས་བཞེས་པར་འགྱུར་ཏེ། དེར་ཡང་དེ་བདེན་གྲུབ་འགོག་བྱེད་ཀྱི་རིགས་པ་མ་གསུངས་པའི་ཕྱིར་རོ། ། རྟགས་སོགས་ཏེ། དེར་གསུངས་པའི་རིགས་པ་རྣམས་ནི་བདེན་པའི་སྒྲོ་འདོགས་ཙམ་འགོག་བྱེད་དུ་ཁྱེད་ཀྱིས་ཁས་བླངས་པའི་ཕྱིར་རོ། ཡང་རང་སྟོང་དང་གཞན་སྟོང་སྟོན་པའི་གཞུང་གཉིས་ཀ་མཐུན་པར་འགྱུར་ཏེ། བདེན་གྲུབ་འགོག་བྱེད་ཀྱི་རིགས་པ་རྣམས་གཉིས་ཀས་ཀྱང་སྒྲོ་འདོགས་ཙམ་འགོག་བྱེད་ལ་སྦྱོར་ལ། ཁྱེད་ལྟར་ན་གཉིས་མེད་ཀྱི་ཡེ་ཤེས་བདེན་མེད་དུ་གཏན་ལ་འབེབས་པའི་མྱོང་བ་ཚད་མ་རང་སྟོང་པ་རྣམས་ལ་མེད་པའི་ཕྱིར་རོ། །
ཡང་གཉིས་མེད་ཀྱི་ཡེ་ཤེས་བདེན་པའི་དོན་མི་བསླུ་ཙམ་ལ་འདོད་པ་ནི་མི་བསླུ་བའི་དོན་ཉིད་གང་ལ་བྱེད། དངོས་པོ་རང་དབང་ཅན་དུ་གནས་པའི་དོན་བྱེད་ནུས་པར་གནས་པ་ཙམ་ཡིན་ན་ནི། སྐྱེ་འཇིག་ཅན་དང་། རྟེན་ཅིང་འབྲེལ་པར་འབྱུང་བ་ཡིན་པར་འགལ་ཏེ། རང་དབང་དུ་མ་གྲུབ་པའི་ཕྱིར་རོ། ། ཇི་སྐད་དུ། ཆོས་དབྱིངས་བསྟོད་པ་ལས། བརྟེན་ནས་འབྱུང་བར་འགྱུར་བ་དང་། ། བརྟེན་ནས་འགག་པར་འགྱུར་བས་ན། ། གཅིག་ཀྱང་ཡོད་པ་མ་ཡིན་ན། །
བྱིས་པ་ཇི་ལྟར་རྟོགས་པར་བྱེད། ། ཅེས་དང་། ཆོས་ཀྱི་དབྱིངས་ནི་སྐྱེས་མ་ཡིན། ། ནམ་ཡང་འགག་པར་འགྱུར་བ་མེད། ། དུས་རྣམས་ཀུན་ཏུ་ཉོན་མོངས་མེད། ། ཐོག་མ་བར་མཐའ་དྲི་མ་བྲལ། ། ཞེས་གསུངས་པ་དང་ཇི་ལྟར་མི་འགལ། གལ་ཏེ་དེ་ནི་རྟེན་འབྲེལ་ཙམ་ལས་གཞན་པའི་སྐྱེ་བ་འགོག་པ་དང་། ཆོས་དབྱིངས་གསར་དུ་སྐྱེ་འགག་བྱེད་པ་འགོག་པ་ཡིན་ནོ་ཞེ་ན། མིན་ཏེ།
རྟེན་འབྲེལ་ཙམ་གྱིས་སྐྱེ་བ་ནི་ཀུན་རྫོབ་ཏུ་ཡིན་གྱི་དོན་དམ་པར་ནི་མིན་ཏེ། འཕགས་པ་ཉིད་ཀྱིས་མདོ་དྲངས་པ་ལས། བདག་ནི་ཆོས་རྣམས་བརྟེན་ཏེ་མི་འབྱུང་བར་མོས་པ་ལ་གནས་པ་སྟེ། གཞན་དག་ཀྱང་ཆོས་རྣམས་བརྟེན་ཏེ་མི་འབྱུང་བར་མོས་པ་ལ་དགོད་པར་བྱའོ་སྙམ་ནས་དབུགས་འབྱིན་པ་རབ་ཏུ་བརྙེད་དེ། དེ་ལ་རྐྱེན་རྣམས་སྐྱེ་བ་མེད་པའི་རང་བཞིན་ཡིན་པས་ཆོས་རྣམས་བརྟེན་ཏེ་མི་འབྱུང་། ཞེས་བྱའོ། ། ཞེས་རྐྱེན་ལས་སྐྱེ་བ་བཀག་པའི་ཕྱིར་རོ། ། གལ་ཏེ་རྐྱེན་ལས་སྐྱེ་བ་དོན་དམ་དུ་ཡོད་ན་དེ་རྣམ་པར་མི་རྟོག་པའི་ཡེ་ཤེས་ལ་སྣང་བར་འགྱུར་ལ། དེ་ལ་སྐྱེ་འགག་སྣང་བ་གཉིས་སྣང་ཡོད་པར་ཅིའི་ཕྱིར་མི་འགྱུར། ཡང་མདོ་ཀུན་ལས་བཏུས་ལས།
གང་དངོས་པོ་མེད་པ་དེ་དངོས་པོ་མེད་པ་དང་། གང་དངོས་པོ་མེད་པ་དེ་བྱང་ཆུབ་ཡིན་པས་རྣམ་པར་མི་འཇིགས་པའོ། ། ཞེས་མདོ་དྲངས་པ་དང་ཡང་འགལ་ཏེ། ཁྱོད་ཀྱི་དོན་དམ་པའི་དབྱིངས་དེ་ནི་སྐད་ཅིག་རེ་རེ་ལ་འཇིག་པའི་ཕྱིར་རོ། ། མདོ་དེ་དག་ནི་དགོངས་པ་ཅན་ཡིན་ནོ་ཞེ་ན། དེ་ལྟར་ན་དངོས་པོ་རང་བཞིན་གྱིས་གྲུབ་པ་ཉིད་ལ་རང་བཞིན་མེད་པ་དང་། སྟོང་པ་ཉིད་ཀྱི་མིང་བཏགས་པ་ཡིན་པར་ཁས་ལེན་དགོས་ལ། དེ་འདོད་ན། སེམས་འགྲེལ་ལས། དངོས་པོ་རང་བཞིན་གྱིས་གྲུབ་པ། །
རང་བཞིན་མེད་ཉིད་བརྗོད་པ་ཡིན། ། ཞེས་བཤད་པ་འགལ་ལོ། ཡང་རང་དབང་དུ་གྲུབ་པ་བདེན་པའི་དོན་ཡིན་ན། རང་གི་མཚན་ཉིད་ཀྱིས་གྲུབ་པར་ཐལ། འདོད་པ་དེའི་ཕྱིར། དེ་ཡང་འདོད་ན། སེམས་འགྲེལ་ལས། མཚན་ཉིད་མེད་ཅིང་སྐྱེ་བ་མེད། ། ཡོངས་གྱུར་མ་ཡིན་ངག་ལམ་བྲལ། ། ཞེས་པ་དང་འགལ་ལོ། །
ཡང་རྟགས་ཀྱི་དགག་བྱར་གྱུར་པའི་བདེན་པ་ཁས་བླངས་པར་འགྱུར་རོ། ། འོན་ཏེ་མི་བསླུ་བ་དང་བདེན་པར་གྲུབ་པའི་དོན་གནོད་མེད་དུ་གནས་པ་ཡིན་ལ། ད་ཡང་མྱོང་ཚོད་དུ་གསལ་རིག་མ་འགག་པ་ཙམ་ཡིན་ནོ་ཞེ་ན། འདི་ཡང་བརྟགས་ཏེ། གསལ་བ་འགག་མེད་དུ་སྣང་བ་ཙམ་ནི་བདེན་གྲུབ་ཀྱི་སྒྲུབ་བྱེད་མིན་ཏེ། འཕགས་པ་དེ་ཁོ་ན་ཉིད་གཟིགས་པ་རྣམས་ཀྱིས་དེའི་རང་བཞིན་ལ་སྒྲོ་འདོགས་ཆོད་པས་གཉིས་སུ་མེད་པའི་ཡེ་ཤེས་མ་འགགས་པར་སྣང་བའི་དུས་ཉིད་ན་དེའི་རང་བཞིན་འགའ་ཡང་མཐོང་བ་མེད་པའི་ཕྱིར་རོ། ། དེའི་ཚེ་དེའི་སྐྱེ་འགག་སོགས་མ་མཐོང་ཡང་སྣང་ཆ་དེའི་རང་ལྡོག་སྐྱེ་བ་མེད་པ་ནི་མིན་ཏེ། སྣང་བ་ཡིན་པའི་ཕྱིར་རོ། ། རང་བཞིན་སྣང་བ་ལས་འདས་པའི་ཕྱིར་བརྗོད་པར་མི་ནུས་སོ། ། གནད་འདི་ནི་དངོས་སྨྲ་བྱེད་དུ་མ་ཟད་དབུ་མ་པར་རློམ་པ་མང་པོས་ཀྱང་དོན་དམ་པ་དང་།
ཀུན་རྫོབ་འཁྲུལ་པའམ། དོན་དམ་པ་ཀུན་རྫོབ་ལས་ལོགས་སུ་མེད་དགག་ཞིག་ལ་མང་ངོ་། ། དེ་དག་ཐམས་ཅད་ཀྱི་འཁྲུལ་གཞི་ནི། ཀུན་རྫོབ་ལས་ནི་ཐ་དད་དུ། ། དེ་དག་དམིགས་པ་མ་ཡིན་ཏེ། ། ཀུན་རྫོབ་སྟོང་པ་ཉིད་དུ་བཤད། ། སྟོང་ཉིད་ཁོ་ན་ཀུན་རྫོབ་ཡིན། ། ཞེས་པ་འདིས་བྱས་པར་འདུག་སྟེ། ། དེ་དག་གིས་ཀུན་རྫོབ་ཀྱི་ལྡོག་པ་དང་། ཀུན་རྫོབ་ཀྱི་རང་བཞིན་མ་ཕྱེད་པར་སྣང་ངོ་། །
འདི་འདྲ་བ་ལ་དགོངས་ནས། ས་སྐྱ་པཎྜི་ཏས། བདེན་གཉིས་ཀྱི་རྣམ་དབྱེ་ཤེས་པ་ལ་གཞན་སེལ་ཤེས་དགོས་པར་གསུངས་སོ། ། ཡང་རང་རིག་དང་བདེན་པར་གྲུབ་ན། སེམས་འགྲེལ་དང་དངོས་སུ་འགལ་ཏེ། དེ་ཉིད་ལས། རྣལ་འབྱོར་སྤྱོད་པ་པ་རྣམས་ཀྱིས། ། རང་གིས་སེམས་ཀྱི་དབང་བྱས་ཏེ། ། གནས་ཡོངས་གྱུར་ནས་དག་པའི་སེམས། ། སོ་སོ་རང་རིག་སྤྱོད་ཡུལ་བརྗོད། །
ཅེས་ཕྱོགས་སྔ་བརྗོད་ནས། དེ་འགོག་པ་ལ། འདས་པ་གང་ཡིན་དེ་ནི་མེད། ། མ་འོངས་པ་ནི་ཐོབ་པ་མིན། ། གནས་ཕྱིར་གནས་ནི་ཡོངས་གྱུར་པ། ། ད་ལྟ་བ་ལའང་ག་ལ་ཡོད། ། ཅེས་དང་། སོ་སོ་རང་རིག་ཉིད་བརྗོད་པས། ། དེ་ནི་དངོས་པོ་ཉིད་དུ་འདོད། ། འདི་ཉིད་ཡིན་ཞེས་བརྗོད་པར་ནི། །
ནུས་མིན་ཞེས་ཀྱང་བརྗོད་པ་ཡིན། ། ཞེས་བཤད་པ་ལ། ཁྱེད་ལྟར་ན་རང་རིག་ཏུ་བརྗོད་དུ་ཡོད་པ་དང་། དེར་གཟུང་ཡང་སྐྱོན་མེད་དུ་འགྱུར་ཏེ། ཡུལ་གྱི་གནས་ལུགས་དེ་ལྟར་གྲུབ་པའི་ཕྱིར་རོ། ། ཁོ་ན་རེ། ཁྱོད་ལ་ཡང་སྤྲོས་བྲལ་དུ་འཛིན་པ་མི་འགོག་པར་འགྱུར་ཏེ། ཡུལ་གྱི་གནས་ལུགས་སྤྲོས་བྲལ་དུ་གྲུབ་པའི་ཕྱིར་ཞེ་ན། ཨེ་མ་ཧོ། དངོས་པོར་སྨྲ་བའི་སྒྱུ་མའི་ཞགས་པས་ཀུན་ཏུ་རྟོག་པའི་ཁྱིམ་ན་གནས་པའི་བྱིས་པ་གཞོན་ནུ་རྣམས་འཆི་བར་བྱེད་པ་ཐབས་ལམ་མཁན་དེ་འདིར་འོངས་སོ། །
ཡུལ་གྱི་གནས་ལུགས་སྤྲོས་པ་དང་བྲལ་བ་ཞེས་བྱ་བ་གནས་ལུགས་སེམས་དཔའ་དེའི་ངོས་ནས་སུ་ཞིག་གིས་ཁས་བླངས་སྐབས་འདི་ལྟ་བར་གྱུར་པ་ཐམས་ཅད་བྲལ་བ་ཡིན་ཞེས་ཁྱེད་རང་གིས་ཀྱང་ཡང་ཡང་དུ་མ་སྨྲས་སམ། ལེགས་པར་སོམ་ཞིག ། གཞན་ཡང་གནས་ལུགས་བདེན་པར་འདོད་པ་དང་། དེ་ཡང་སྐྱེ་ཞིང་འཇིག་པའི་ཆོས་སུ་འདོད་པ་འདི་ལ་ཟབ་མོའི་དོན་དང་འགལ་བའི་གནོད་བྱེད་མང་སྟེ། འདི་ལྟར། དང་པོའི་རྡོ་རྗེ་བཞག་ཏུ་མི་རུང་བ་དང་། དངོས་པོ་ཀུན་གྱི་བདག་ཉིད་དུ་མི་རིགས་པ་དང་། དོན་དམ་པ་དང་ཀུན་རྫོབ་ཀྱི་རང་བཞིན་གཅིག་པར་ཐལ་བ་དང་། པྲ་ཕབ་བརྒྱད་པ་མཚུངས་ཀྱི་སྟོང་ཉིད་མི་རུང་བར་ཐལ་བའོ། ། དང་པོ་ནི །
རྒྱུད་ལས། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་བདེ་བའི་མཆོག ། ཅེས་དང་། དོན་དམ་པའི་མཚན་བརྗོད་ལས། མཆོག་གི་དང་པོ་མི་གཡོ་བས། ། ཞེས་སོགས་གསུངས་པའི་དོན་ནི། དེ་ཁོ་ན་ཉིད་ཐོག་མ་ནས་ཡོད་མ་མྱོང་བ་དངོས་པོའི་མིང་དང་། ཐོག་མ་མེད་པའི་མིང་གིས་གསུངས་པ་ཡིན་ལ། ཁྱེད་ལྟ་ན་སྐད་ཅིག་གིས་རྒྱུ་ཐུག་མེད་དུ་ཡོད་པ་དེ་མི་རུང་ལ།
རྡོ་རྗེའི་དོན་ཡང་འདུས་བྱས་ཀྱི་རྐྱེན་གང་གིས་ཀྱང་འཇིགས་མེད་ལ་བྱེད་དགོས་པ་ལ། ཁྱེད་ལྟར་ན་དེ་མི་རུང་སྟེ། རང་གི་རྒྱུ་སྔ་མ་ཉིད་ཀྱི་རྗེས་སུ་སྐྱེས་ཤིང་འཇིག་པའི་ཕྱིར་རོ། ། ཇི་སྐད་དུ། མཆོག་གི་དང་པོ་མི་གཡོ་བ། ། ཞེས་པའི་འགྲེལ་ཆེན་དུ། དེ་ཉིད་ནི་ཐམས་ཅད་ཀྱི་དང་པོ་སྟེ། དེ་ཐོབ་ནས་དེ་བཞིན་གཤེགས་པ་རྣམས་དང་། བྱང་ཆུབ་སེམས་དཔའ་རྣམས་དང་། ཉན་ཐོས་དང་།
རང་སངས་རྒྱས་རྣམས་འབྱུང་བར་འགྱུར་པས་ན། མཆོག་གི་དང་པོ་ཞེས་བཤད་དོ། ། མཉམ་སྦྱོར་ལས། ཨེ་མ་ངོ་མཚར་སྨད་ཀྱི་ཆོས། ། རྫོགས་པའི་སངས་རྒྱས་སྐྱེ་བ་མེད། ། སྐྱེ་བ་མེད་ལས་ཐམས་ཅད་སྐྱེ། ། ཞེས་དང་། སློབ་དཔོན་འཕགས་པ་འཇམ་དབྱངས་ཀྱི་དོན་དམ་པའི་བསྟོད་པ་ལས། ངོ་བོ་ཉིད་ཀྱིས་མ་སྐྱེས་ཏེ། ། ཁྱེད་ལ་སྐྱེ་བ་ཡོངས་མི་མངའ། །
མགོན་པོ་གཤེགས་བྱོན་མི་མངའ་བ། ། དངོས་མེད་ཁྱེད་ལ་ཕྱག་འཚལ་བསྟོད། ། ཅེས་དང་། ཡང་དེ་ཉིད་ཀྱི་ཤེར་ཕྱིན་གྱི་བསྟོད་པར། གང་སླད་སངས་རྒྱས་འཇིག་རྟེན་གཙོ། ། ཐུགས་རྗེ་ཅན་གྱི་ཁྱོད་ཀྱི་སྲས། ། དེ་ཡི་སླད་དུ་དགེ་མ་ཁྱོད། ། སེམས་ཅན་ཀུན་གྱི་ཕྱི་མོ་ལགས། ། ཞེས་བཤད་པ་རྣམས་དང་ཤིན་ཏུ་འགལ་ལོ། ། གལ་ཏེ་དང་པོ་སྐྱེ་བའི་གནས་ཞིག་ཡོད་ན་དེ་ཅིའི་ཕྱིར་མི་གཟིགས་ཏེ་གཟིགས་དགོས་པ་ལ།
དེ་ལྟ་བུ་འགའ་ཡང་མི་གཟིགས་པའི་ཕྱིར་རོ། ། ཇི་སྐད་དུ། དེ་ཉིད་ལས། ཁྱོད་ནི་གང་ནས་མ་བྱོན་ཞིང་། ། གང་དུ་ཡང་ནི་མི་གཤེགས་པས། ། གནས་ནི་ཐམས་ཅད་གང་དུ་ཡང་། ། མཁས་པ་རྣམས་ཀྱི་དམིགས་མ་ལགས། ། ཞེས་བཤད་པ་ལྟར་རོ། ། ཁོ་ན་རེ། དེ་ཁོ་ན་ཉིད་དེ་ལྟ་བུ་སྐྱེ་འགག་ཏུ་མི་སྣང་མེད།
རང་གི་ངོ་བོ་ནི་འཇིག་གོ་ཞེ་ན། ཤིན་ཏུ་མི་རིགས་ཏེ་མཚན་བརྗོད་ཀྱི་མི་གཡོ་བ་ཞེས་པའི་འགྲེལ་ཆེན་དུ། མཆོག་གི་དང་པོའི་ངོ་བོ་ཉིད་དུ་གྱུར་ཀྱང་ལགས་ཏེ་རང་གི་ངོ་བོ་ཉིད་ལས་ཉམས་པར་འགྱུར་རོ། ། ཞེས་རྟོགས་པ་ལ། མི་གཡོ་ཞེས་གསུངས་ཏེ། རང་གི་ངོ་བོ་ཉིད་གཞན་དུ་གྱུར་པའི་མཚན་ཉིད་ཅན་གྱིས་གཡོ་བ་མེད་པས་ན་མི་གཡོ་བ་ཞེས་བྱའོ། ། རི་བྲག་ལྟར་གནས་ནས་རྟག་པ་ཉིད་དུ་མི་གཡོ་བ་ནི་མིན་ནོ། ། ཞེས་ངོ་བོ་གཞན་དུ་འགྱུར་བ་དང་། ཇོ་ནང་པ་ལྟར་རྟག་བརྟན་བདེན་གྲུབ་ཏུ་འདོད་པ་གཉིས་ཀ་ལྷན་ཅིག་ཏུ་བཀག་པའི་ཕྱིར་རོ། ། ཡང་མཚན་བརྗོད་ལས།
ཐོག་མ་མེད་པ་སྤྲོས་མེད་བདག ། དེ་བཞིན་ཉིད་བདག་དག་པའི་བདག ། ཅེས་པ་འདིས་ཁྱོད་ཀྱི་ལུགས་ཀྱི་ཆོས་དབྱིངས་ལ་ཐོག་མའི་རྒྱུ་ཡོད་པར་འདོད་པ་དང་། ཇོ་ནང་པས་བདག་གཉིས་མ་གཏོགས་པའི་བདག་ཆེན་པོ་ཡོད་པར་འདོད་པ་གཉིས་ཀ་བཀག་སྟེ། དེ་ཉིད་ཀྱི་འགྲེལ་ཆེན་ལས། འདི་ལ་ཐོག་མ་ཡོད་པ་མིན་སེམས་ནི་ཐོག་མ་མེད་པའོ། ། ཐོག་མ་དེ་སྔོན་གྱི་རྒྱུ་ཡོད་པ་ཡིན་པ་དེ་ནི་ཐོག་མ་མེད་པ་ཞེས་བྱ་བ་མི་རིགས་ཏེ། རྒྱུ་ལས་གཞན་པ་ལས་གང་ཡང་མི་འབྱུང་བའི་ཕྱིར་རོ། ། ཞེས་ཐོག་མའི་སྐྱེ་བ་བཀག་པ་དང་། ཡང་དེ་ཉིད་ལས།
ཐོག་མ་མེད་པས་ན་སྤྲོས་པ་མེད་པའོ། ། སྤྲོས་པ་མེད་པས་ན་དེ་ནི་དེ་བཞིན་ཉིད་དོ། ། དེ་བཞིན་ཉིད་པས་ན་དག་པའི་བདག་ཉིད་དོ། ། ཞེས་སྔ་མ་སྔ་མ་རྣམས་ཕྱི་མ་ཕྱི་མ་རྣམས་འདོགས་པའི་རྒྱུ་མཚན་དུ་བཤད་ཀྱི། མིང་གིས་བཏགས་པ་ལྟར་དོན་དེ་ལྟར་དུ་གྲུབ་པ་མ་བསྟན་པའི་ཕྱིར་རོ། ། གལ་ཏེ་གཟུང་འཛིན་གྱི་དྲི་མ་སེམས་ལ་དང་པོ་མེད་པར་ཕྱིས་ཡོད་པ་མིན་པས། དེ་ཉིད་ཐོག་མ་མེད་པའི་དོན་ནོ་སྙམ་ན། དེ་ནི་གཟུང་འཛིན་ཉིད་ཀྱི་ཐོག་མ་མེད་པའི་སྒྲུབ་བྱེད་དུ་ཁྱེད་རང་ལྟར་ན་འཆད་དུ་རུང་མོད། དོན་དམ་པའི་ཐོག་མ་མེད་པའི་སྒྲུབ་བྱེད་དུ་མ་འབྲེལ་ལོ། ། དེས་ན་འདི་ལྟ་བུ་ནི།
ཨརྻཱ་དེ་ཝས། ཇི་ལྟར་རྒྱུན་ལ་ལྟ་ཉེས་ན། ། རྟག་པ་ཡོད་ཅེས་བྱ་བར་འགྱུར། ། ཞེས་ལུང་བསྟན་པ་འདིའི་ཐོག་ཏུ་སླེབ་འདུག་གོ ། ཡང་མཚན་བརྗོད་ལས། སངས་རྒྱས་ཐོག་མ་ཐ་མ་མེད། ། དང་པོའི་སངས་རྒྱས་རྒྱུ་མེད་པ། ། ཞེས་པའི་འགྲེལ་ཆེན་དུ། ཐོག་མ་དང་ཐ་མ་ནི་ཐོག་མ་དང་ཐ་མ་མེད་པའོ། ། གང་ལ་ཐོག་མ་དང་ཐ་མ་མེད་པ་དེ་ནི་ཐོག་མ་དང་ཐ་མ་མེད་པ་སྟེ།
ཆོས་ཀྱི་སྐུའོ། ། དེ་ཉིད་ནི་དོན་དམ་པའི་སངས་རྒྱས་ཏེ། གང་དག་ང་ལ་གཟུགས་སུ་བལྟ། ། གང་དག་ང་ལ་སྒྲར་ཤེས་པ། ། ལོག་པ་སྤོང་བས་ཞུགས་པ་སྟེ། ། སྐྱེ་བོ་དེ་དག་ང་མི་མཐོང་། ། སངས་རྒྱས་རྣམས་ནི་ཆོས་ཉིད་བལྟ། ། འདྲེན་པ་རྣམས་ཀྱི་ཉིད་ཀྱི་སྐུ། ། ཞེས་ཇི་སྐད་གསུངས་པ་ལྟ་བུ། ཐོག་མ་ཉིད་ཆོས་ཀྱི་སྐུའི་བདག་ཉིད་ཅན་ཡིན་པས་ན་དང་པོའི་སངས་རྒྱས་སོ། །
གང་ལས་ཀྱང་སྐྱེ་བ་མེད་པས་ན་རྒྱུ་མེད་པ་སྟེ། རྒྱུ་ནི་རྗེས་སུ་འགྲོ་བའི་རྒྱུ་དང་། སོ་སོར་འབྲེལ་པ་དང་། གཅིག་ནས་གཅིག་དུ་བརྒྱུད་པའོ། ། ཞེས་བྱ་བའི་བར་དུའོ། ། ཞེས་གསུངས་པ་དང་འགལ་ལོ། ། འོ་ན། མཚན་ཅན་བརྗོད་ཉིད་ལས། སེམས་ཀྱི་སྐད་ཅིག་དོན་ཀུན་རིག ། ཅེས་དང་།
སྐད་ཅིག་གཅིག་གིས་རྫོགས་སངས་རྒྱས། ། ཞེས་སོགས་ཀྱི་དོན་ཇི་ལྟ་བུ་ཞེ་ན། དེ་དག་གི་དོན་ནི་ཁོ་བོ་ལྟར་ན་སྐྱེ་བ་མེད་པའི་དབྱིངས་ཐུགས་སུ་ཆུད་པ་ལ་དེ་ལྟར་གསུངས་པ་ཡིན་ཏེ། དེ་དག་གིས་འགྲེལ་པར། སེམས་ཅན་ཐམས་ཀྱི་སྐད་གཅིག་གི་དོན་ནི་སྐྱེ་བ་མེད་པ་དང་། དངོས་པོ་མེད་པའོ། ཇི་ལྟར་བ་བཞིན་དུ་ཐུགས་སུ་ཆུད་པས་ན། སེམས་ཀྱི་སྐད་གཅིག་དོན་ཀུན་རིག་ཅེས་བྱའོ། ཞེས་དང་། ལུང་ཕྱི་མའི་འགྲེལ་པར།
ཆ་ཤས་མེད་ཅིང་དུམ་བུ་མེད་པར་དེ་ཁོ་ན་ཉིད་ཐུགས་སུ་ཆུད་པ་ནི་རིམ་པ་ཡོད་པ་མིན། ཞེས་བཤད་པའི་ཕྱིར་རོ། ། ཡང་ཁོ་ན་རེ། དོན་དམ་གྱི་གཞུང་འདིར་བདག་དང་བདེན་པ་སོགས་པ་མང་དུ་གསུངས་པས་དེ་རྣམས་ངོ་བོ་ཉིད་མེད་པའི་མེད་དགག་ནི་མིན་ལ། དེའི་ཚེ་གཉིས་མེད་ཀྱི་ཡེ་ཤེས་མ་འདས་སོ་སྙམ་ན་དེ་ཡང་མི་འཐད་དེ། གཅིག་པུ་སྲ་མཁྲེགས་རྡོ་རྗེའི་བདག ། ཅེས་པའི་འགྲེལ་པར། བདག་ཅེས་བྱ་བའི་སྒྲ་ནི་རང་བཞིན་གྱི་རྣམ་གྲངས་སོ། ། ཞེས་བདག་གི་དོན་རང་བཞིན་ལ་བཤད་པའི་ཕྱིར་རོ། ། གཉིས་མེད་ཀྱི་ཡེ་ཤེས་ཁྱོད་འདོད་པ་དེ་ནི་རང་བཞིན་མིན་ཏེ།
བཅོས་མ་ཡིན་པའི་ཕྱིར་རོ། ། གལ་ཏེ་ལུང་དེ་རྣམས་ལ་མི་རྩིའོ་ཞེ་ན། འོ་ན་གཞན་དག་གིས་ཀྱང་ཁྱོད་ཀྱིས་གསུངས་པ་ལ་ཇི་ལྟར་རྩི་ཞེས་སྨྲ་ཞེས་སོ། ། གཉིས་པ་དངོས་པོ་ཀུན་གྱི་བདག་ཉིད་དུ་མི་རིག་པ་ནི། གནས་ལུགས་ལྷན་ཅིག་སྐྱེས་པས་ཆོས་ཐམས་ཅད་ལ་ཁྱབ་བོ་ཞེས་ངེས་དོན་གྱི་གཞུང་ཀུན་ལས་བཤད་ཅིང་། དེ་ཡང་དེའི་རང་བཞིན་ཡིན་པའི་ཚུལ་གྱིས་ཁྱབ་པ་ལ་གསུངས་པ་ཤས་དག་ཡིན་པ་ལ། ཁྱེད་ལྟར་ན་ཀུན་རྫོབ་ལ་དོན་དམ་པའི་རང་བཞིན་གྱིས་ཁྱབ་པ་མི་རིགས་ཏེ། ཀུན་རྫོབ་ནི་གཏན་ནས་མེད་པ་ཁྱེད་རང་གིས་ཁས་བླངས་ཤིང་། དོན་དམ་དེའི་རང་བཞིན་ཡིན་ན་དེ་མི་རུང་བའི་ཕྱིར་དང་། རང་བཞིན་མེད་པ་ལ་རང་བཞིན་གྱི་མིང་འདོགས་པ་ནི་ངོ་བོ་ཉིད་མེད་པར་སྨྲ་བ་རྣམས་ཀྱི་ལུགས་ཡིན་པའི་ཕྱིར་རོ། །
གལ་ཏེ་ཀུན་རྫོབ་རང་བཞིན་མེད་པ་ཡིན་གྱི། དེའི་རང་བཞིན་ནི་མེད་ཅེས་མི་སྨྲ་བའོ་ཞེ་ན། དེ་ལྟ་ན་ཀུན་རྫོབ་ཉིད་ཀྱང་མེད་པ་ལ། དེའི་རང་བཞིན་འདོད་པ་བཞད་གད་ཀྱི་གནས་སོ། ། ཡང་དེ་ལས་བྱུང་བའི་ཚུལ་གྱིས་ཁྱབ་པར་བཤད་པ་ཡང་མི་འཐད་པར་འགྱུར་ཏེ། ཀུན་བྱང་གི་ཆོས་ཀྱི་དེ་ཉིད་ཀྱི་ཁྱད་པར་རྣམས་བསྐྱེད་ཀྱི། དེའི་དབང་གི་འཁོར་བའི་ཆོས་འགའ་ཡང་འབྱུང་བ་མེད་པ་ཁྱེད་རང་གིས་ཁས་བླངས་པའི་ཕྱིར་རོ། ། ཇི་སྐད་དུ་རིགས་འཛིན་བློ་གྲོས་བཟང་པོའི་དྲིལ་ལན་ལས། དེ་ལྟར་སྐུ་དང་ཡེ་ཤེས་ཀྱི་བག་ཆགས་གང་དུ་འཇོག་པའི་གཞི་ནི་སེམས་ཀྱི་ཆོས་ཉིད་ཡིན་ལ། དེ་ཡང་དབུ་མ་ངོ་བོ་ཉིད་མེད་པར་སྨྲ་བ་དག་གི་བཞེད་པ་ལྟར།
སྤྲོས་པའི་ཚོགས་བཀག་ཙམ་གྱི་མེད་པར་དགག་པ་ལ་ནི་བྱ་བ་མིན་གྱི། མྱོང་བ་གསལ་རིག་གི་ཆ་ལ་འཆད་དགོས་པ་ཡིན་ཏེ། བཀའ་འཁོར་ལོ་ཐ་མའི་མདོ་དང་སྔགས་ཀྱི་ཐེག་པར་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཅེས་བྱ་བ་དེ་ལ་འཆད་པས་སོ་ཞེས་བྲིས་པའི་ཕྱིར་རོ། ། ཀུན་རྫོབ་རྣམས་དེ་ཁོ་ན་ཉིད་ཀྱི་དབང་གིས་མ་བྱུང་པ་ཡང་མིན་ཏེ། ཇི་སྐད་དུ། ང་ལས་འགྲོ་བ་ཐམས་ཅད་བྱུང་། ། ང་ལས་གནས་གསུམ་པོ་ཡང་བྱུང་། ། ང་ཡིས་འདི་ཀུན་ཁྱབ་པ་སྟེ། ། འགྲོ་བའི་རང་བཞིན་གཞན་མ་མཐོང་། ། ཞེས་བཤད་པའི་ཕྱིར་རོ། །
འདིས་ནི་ཆོས་རྣམས་ཀྱི་ཀུན་རྫོབ་ཀྱི་རང་བཞིན་རང་རིག་པའི་དག་པ་ཞེས་བྱ་བ་སེམས་ཉིད་ལྷན་ཅིག་སྐྱེས་པའི་ཡེ་ཤེས་སུ་ཡང་བསྟན་ལ། དོན་དམ་པའི་རང་བཞིན་ཆོས་ཀྱི་དབྱིངས་སྤྲོས་པའི་མཐའ་དང་བྲལ་བ་ལས་ཀྱང་སྣང་བའི་དངོས་པོ་རྣམས་བྱུང་བར་བསྟན་ནོ། ། གསུམ་པ་ནི། ཀུན་རྫོབ་དང་དོན་དམ་པའི་རང་བཞིན་དུ་ཁས་ལེན་དགོས་པ་གང་ཞིག དེ་གཉིས་པོ་གང་ཡིན་ཡང་རུང་སྟེ། ཀུན་རྫོབ་ཀྱི་བདེན་པ་ཡིན་གྱི་དོན་དམ་པའི་བདེན་པ་ནི་མིན་ཏེ། ཇི་སྐད་དུ། དངོས་པོ་ཀུན་གྱི་རང་བཞིན་འདི། ། སྒྱུ་མའི་གཟུགས་ཀྱི་རྣམ་པར་གནས། ། ཞེས་པ་སེམས་ཉིད་ལྷན་ཅིག་སྐྱེས་པའི་ཡེ་ཤེས་ཏེ།
རང་སྣང་གི་ཆོས་རྣམས་ཀྱི་ཀུན་རྫོབ་ཀྱི་རང་བཞིན་དུ་བསྟན་ནས། འགྲོ་བ་ཀུན་གྱི་གནས་པ་ནི། ། གང་ལའང་རྙེད་པར་མི་འགྱུར་ཏེ། ། ཞེས་པས་དོད་དམ་པའི་རང་བཞིན་དབྱིངས་ཀྱི་ལྡོག་པ་བསྟན་པ་ལ། ཁྱེད་ལྟར་ན་གསལ་རིག་རྐྱང་པ་ཉིད་དབྱིངས་ཡིན་པས། དོན་དམ་བདེན་པར་འགྱུར་ཞིང་ལྷན་ཅིག་སྐྱེས་པའི་ཐ་སྙད་དང་འགལ་ཏེ། དབྱིངས་དང་ལྷན་ཅིག་ཏུ་གནས་པའི་གསལ་རིག་མེད་པའི་ཕྱིར་རོ། ། སྔོན་གྱི་གྲུབ་ཆེན་རྣམས་ཀྱིས་ནི་རང་བྱུང་གི་ཡེ་ཤེས་ཀྱི་འཁོར་འདས་ཀྱི་ཆོས་ཐམས་ཅད་ལ་ཁྱབ་པའི་དོན་ཐམས་ཅད་ཀྱི་བདག་ཉིད་ཡིན་པ་དང་། དེ་གཅིག་པུས་ཁྱབ་པའི་དོན་གཉིས་སུ་མེད་པའི་ཚུལ་གྱིས་བཞུགས་པ་དང་། རང་བྱུང་གི་དོན།
དོན་དམ་པ་རྒྱུད་དང་བྲལ་བ་ལ་བཤད་དེ། ཇི་སྐད་དུ། རྡོ་རྗེ་གུར་ལས། འདི་ནི་རང་བྱུང་བཅོམ་ལྡན་འདས། ། ལྷ་ཡི་བདག་པོ་གཅིག་པུ་ཉིད། ། ཐམས་ཅད་བདག་ཉིད་རྟག་ཏུ་བཞུགས། ། ཞེས་དང་། དེའི་འགྲེལ་པར། རང་བྱུང་ཞེས་བྱ་བ་ནི་དོན་དམ་པ་རྒྱུ་ལ་སོགས་པ་མེད་པའི་ཕྱིར་རོ་ཞེས་དང་། གཅིག་པུ་ཞེས་བྱ་བ་ནི་གཉིས་སུ་མེད་པ་སྟེ་ཆོས་ཀྱི་སྐུའི་ཚུལ་གྱིས་སོ། །
ཅེས་བཤད་པ་ལྟར་རོ། ། འོ་ན་ཁྱེད་ཀྱང་ཀུན་རྫོབ་ཀྱི་རང་བཞིན་དོད་དམ་པར་འདོད་དམ་ཞེ་ན། དེ་སྐད་དུ་འདོད་དེ། དོན་དམ་པའི་མཚན་བརྗོད་ལས། སྐྱེ་མེད་དོན་དེ་སྣ་ཚོགས་དོན། ། ཆོས་ཀུན་ངོ་བོ་ཉིད་འཆང་བ། ། ཞེས་གསུངས་པའི་ཕྱིར་རོ། ། ཀུན་རྫོབ་ཀྱི་རང་བཞིན་དོན་དམ་ཡིན་པའི་གནད་དང་། ཐམས་ཅད་རང་བཞིན་གྱིས་ཡོད་པ་མིན་པའི་དབང་གིས་སྣ་ཚོགས་ཀྱིས་སྣང་བ་ལ་བྱ་བྱེད་རུང་གི་གནད་འདི་བཤིག་པའི་སྟོབས་ཀྱིས་ཕུང་ཁམས་སྐྱེ་མཆེད་སོགས་ལྷར་བསྒྱུར་དུ་མི་རུང་ཞིང་། རྟེན་དང་བརྟེན་པར་བཅས་པའི་དཀྱིལ་ཡང་ཆོས་ཉིད་འགའ་ཞིག་ཡིན་ལ།
དེ་ཡང་སྐད་ཅིག་རེ་རེ་ལ་འཇིག་པའི་ངང་ཚུལ་ཅན་ཡིན་ནོ་ཞེས་པའི་གྲུབ་མཐའ་རྣམས་འབྱུང་བར་འགྱུར་རོ། ། བཞི་པ་ནི། དྲི་མེད་འོད་ལས། ཕྱག་རྒྱ་ཆེན་པོ་འགྱུར་མེད་བདེ། ། གཟུང་དང་འཛིན་པ་དབྱིབས་དག་དང་། ། རྟག་དང་བརྗོད་པ་རྣམ་པར་སྤངས། ། དྲི་ཟའི་གྲོང་ཁྱེར་རྣམ་པ་དང་། ། པྲ་ཕབ་པ་ཡི་རང་བཞིན་ཅན། ། ཤེས་རབ་ཐབས་དང་སྦྱོར་བ་ཡི། ། ཨེ་ཝཾ་རྣམ་པ་དེ་ལ་འདུད། །
ཞེས་སོགས་དཔེ་དུ་མས་མཚོན་ཏེ་བསྟན་པ་རྣམས་ཁྱེད་ལ་མི་རུང་སྟེ། རང་བཞིན་ཐེར་ཟུག་ཏུ་གནས་པ་ལ་པྲ་ཕབ་པའི་དཔེ་སོགས་མི་འཐད་པའི་ཕྱིར་རོ། ། དེ་བཞིན་དུ་གསུམ་པའི་ཡེ་ཤེས། གསང་བའི་སྙོམ་འཇུག ལོངས་སྤྱོད་ཀྱི་རླབས། དཀྱིལ་འཁོར་གྱི་འཁོར་ལོའི་མྱོང་བ་རྣམས་ཀྱང་མཚོན་བྱེད་དུ་བཞག་ཏུ་མི་རུང་སྟེ། དེ་རྣམས་དང་འདྲ་བར་གནས་ལུགས་ཀྱི་རང་བཞིན་བརྗོད་པ་དང་བྲལ་བ་ལ་ངེས་པ་འདྲེན་དུ་མི་རུང་བའི་ཕྱིར་རོ། ། འོ་ན་དཔེ་དེ་རྣམས་དང་འདྲ་བའི་གནས་ལུགས་ཞིག་ཡོད་དམ་སྙམ་ན། དེ་དག་ནི་རྗེས་ཀྱི་ངེས་ཤེས་འདྲེན་པའི་དཔེ་ཡིན་གྱི། དེ་ཁོ་ན་ཉིད་ཀྱི་ངོ་བོ་ཉིད་ནི་དཔེ་མཚོན་དུ་ཡོད་པ་མིན་ནོ། །
ཇི་སྐད་དུ། གང་ཕྱིར་བཅོམ་ལྡན་མི་རེག་པ། ། ཞེས་བཤད་པས་སོ། ། འོ་ན་ཅི། གནས་ལུགས་ཀྱི་དོན་ཅི་ཡང་མེད་པར་འདོད་དམ་ཞེ་ན། བཤད་པར་བྱ་སྟེ། ཁྱེད་ཀྱི་སྔར་ཡང་རང་སྟོང་གི་གཞུང་རྣམས་སུ་སྟོང་པ་ཉིད་ཀྱི་མེད་དགག་ལ་བཤད་དོ། ། ཞེས་ལན་མང་དུ་སྨྲའོ། ། དེ་རྣམས་ཀྱི་རྒྱུ་མཚན་ཁུངས་ཇི་ལྟ་བུ་གཅིག་ཡིན། སློབ་དཔོན་འཕགས་པས།
མཐའ་བཞིའི་སྤྲོས་བྲལ་གསུངས་པ་དང་། དེའི་རྗེས་འབྲང་ཐལ་རང་གཉིས་ཀ་ཡང་མཐའ་བཞིའི་སྤྲོས་པ་འགེགས་པར་ཀུན་མཐུན་ལ། མེད་དགག་ཏུ་ཁས་ལེན་དངོས་པོ་མེད་པར་འགྱུར་བའི་ཕྱིར་རོ། ། མེད་ཅེས་དང་། མིན་ཞེས་པའི་དགག་ཚིག་རྣམས་ནི་ཡོད་པ་དང་། ཡིན་པའི་སྤྲོས་པ་འགོག་པའི་དབང་གིས་གསུངས་ལ། དེ་ཙམ་གྱིས་ནི་མེད་པ་དང་ཆད་ལྟར་མི་འགྱུར་ཏེ། ཇི་སྐད་དུ། སྟོང་ཉིད་ཚིག་ཏུ་སྨྲ་བ་ལ། ། ཆད་པའི་རྩོད་པ་ཡོད་མིན་ཏེ། །
མྱ་ངན་འདས་དང་འཁོར་བ་རུ། ། བདག་ཉིད་ཆེན་པོ་དེ་མི་གནས། ། ཞེས་གསུངས་པ་ལྟར་རོ། ། གཞན་ཡང་རང་སྟོང་གི་ལྟ་བ་མཐར་ཐུག་སྟོན་པ་ན། གང་ཚེ་དངོས་དང་དངོས་མེད་པ། ། བློ་ཡི་བདུན་ན་མི་གནས་པ། ། ཞེས་འཆད་པ་མིན་ནམ། དངོས་མེད་མཐར་ཐུག་ཁས་ལེན་ན་བློའི་མདུན་ན་ཅི་ཕྱིར་མི་གནས། སློབ་དཔོན་ལེགས་ལྡན་འབྱེད་ཀྱིས་ཀྱང་། རྣམ་གྲངས་མིན་པའི་དོན་དམ་ལ་སྒྲུབ་བྱེད་མི་གསུང་བའི་རྒྱུ་མཚན་ཡང་གང་ཡིན།
ཨཱརྻ་དེ་ཝས། ཐ་མར་ལྟ་ཞིང་ཀུན་ཟློག་པ། ། ཞེས་པ་འདི། རང་སྟོང་གི་ལྟ་བ་མཐར་ཐུག་ཁྱེད་རང་གིས་ཀྱང་ཞལ་གྱིས་བཞེས་པ་དྲན་པར་བྱ་དགོས་ཏེ། ཁས་ལེན་དང་བྲལ་བ་བྱས་ནས་མེད་དགག་ཏུ་ཁས་ལེན་པ་ནི། བསྡུས་པ་སྨྲ་བས་ཀྱང་འགལ་བར་ཤེས་པའི་ཕྱིར་རོ། ། དེས་ན་རང་སྟོང་པ་རྣམས་ཀྱི་གནས་ལུགས་མཐར་ཐུག་མེད་དགག་ཏུ་བཞེད་དོ་ཞེས་དྲིལ་ཆེན་སྒྲོག་པ་ནི། དབུ་མ་ངོ་བོ་ཉིད་མེད་པར་སྨྲ་བའི་ལྟ་བས་ཡོད་མེད་ཀྱི་མཐའ་ཁེགས་ན་དེ་ལས་ལྷག་པའི་གཞན་སྟོང་གི་ལྟ་བ་མ་གྲུབ་ཀྱིས་དོགས་ནས་དེ་སྐད་གསུངས་པ་ཡིན་མོད། ། འདི་འདྲའི་རིགས་ཅན་གྱིས་བློ་གྲོས་ཆུང་བ་མང་པོ་ལ་གནོད་ནུས་སོ། ། དེའི་རྒྱུ་མཚན་ཡང་སློབ་དཔོན་འཕགས་པས།
གང་ཡང་རུང་བའི་གནས་རྙེད་ནས་ཉོན་མོངས་སྦྲུལ་གདུག་གཡོན་ཅན་གྱིས་ཟིན་པར་འགྱུར་རོ། ། ཞེས་བཤད་པ་ལྟར་རོ། ། ངེས་པའི་དོན་རྣམས་ལ་ནི་ཡོད་མེད་སོགས་གཉིས་ཆོས་མཐའ་དག་ལས་འདས་ཏེ། དེ་ཕྱིར་སངས་རྒྱས་རྣམས་ཀྱི་ནི། ། བསྟན་པ་འཆི་མེད་ཡོད་མེད་ལས། ། བཟླས་པ་ཟབ་མོ་ཞེས་བཤད་པ། ། ཆོས་ཀྱི་ཁུད་པ་ལེགས་མཁྱེན་མཛོད། ། ཅེས་བཤད་པ་ལྟར་རོ། ། ཀླུ་དབང་གཙུག་གི་ནོར་བུས་ཁྱབ་པ་ཡི། ། ཕྱོགས་དེར་དངོས་སྨྲའི་འདབ་བཟང་རིང་དུ་བྱེད། །
གྲུབ་རིགས་རྒྱལ་མཚན་མཆོག་གིས་བསྟན་པ་ཡི། ། གནས་དེར་ཤ་ཟའི་འཇིག་པ་ག་ལ་རྒྱུ། ། ཡོད་མེད་ཕྱོགས་སུ་ཞེན་པའི་ལྟ་བ་དང་། ། དོན་དམ་ཐེར་ཟུག་འདོད་པའི་སྒོམ་པ་དང་། ། ཀུན་རྫོབ་འཆད་པར་སྨྲ་བའི་སྤྱོད་པ་རྣམས། ། རྣམ་གྲོལ་དོན་གཉེར་རྣམས་ཀྱི་སྤང་བར་རིགས། ། བར་སྐབས་ཀྱི་ཚིགས་སུ་བཅད་པའོ། ། གཉིས་པ་གཅིག་དུ་བྲལ་སོགས་ཀྱི་རིགས་པ་དེ་གཞན་སྟོང་དུ་འདོད་པའི་ལུགས་ལས་ཀྱང་གསུངས་པར་བསྟན་པ་ནི། སློབ་དཔོན་ཀླུ་སྒྲུབ་ཀྱི་ཆོས་དབྱིངས་བསྟོད་པ་ལས། བརྟེན་ནས་འབྱུང་བར་འགྱུར་བ་དང་། །
ཞེས་སོགས་རྟེན་འབྲེལ་གྱི་རྟགས་གསུངས་ཤིང་། འཇིག་རྟེན་ལས་འདས་པར་བསྟོད་པ་ལས་ཀྱང་། བྱེད་པ་ཡོད་མིན་སྤྱོད་པའང་མེད། ། བསོད་ནམས་དེ་མིན་རྟེན་འབྲེལ་སྐྱེས། ། བརྟེན་ནས་སྐྱེས་ཀྱང་མ་སྐྱེས་ཞེས། ། ཚིག་གི་བདག་པོ་ཁྱོད་ཀྱིས་གསུངས། ། ཞེས་པས་ཀྱང་དེ་ཉིད་གསུངས་ལ། དངོས་པོ་ཡོད་པ་ཉིད་མ་སྐྱེས། ། མེད་པ་ཡང་མིན་ཡོད་མེད་མིན། ། བདག་ལས་མ་ཡིན་གཞན་ལས་མིན། །
གཉིས་མིན་སྐྱེ་བ་ཇི་ལྟ་བུ། ། ཞེས་ཡོད་མེད་སྐྱེ་འགོག་དང་། མུ་བཞི་སྐྱེ་འགོག་གསུངས། ཞེས་པས་ཀྱང་དེ་ཉིད་གསུངས་ལ། དངོས་གང་རང་ལ་མ་མཆིས་ན། ། དེ་ཚེ་ཐམས་ཅད་ཅི་ཞིག་མཆིས། ། གཞན་ཞེས་བརྗོད་པ་གང་ལགས་དེས། ། རང་གི་རང་བཞིན་མེད་ན་མིན། ། ཞེས་དང་། དེ་ཉིད་ལས།
ཡོད་ཅེས་པ་ནི་རྟག་པར་ལྟ། ། མེད་ཅེས་པ་ནི་ཆད་པར་ལྟ། ། དེས་ན་མཐའ་གཉིས་བྲལ་བ་ཡི། ། ཆོས་དེ་ཁྱོད་ཀྱིས་བསྟན་པར་མཛོད། ། དེས་ན་ཆོས་རྣམས་མུ་བཞི་དང་། ། བྲལ་བ་ཁྱེད་ཀྱིས་བཀའ་བསྩལ་ལགས། ། ཞེས་དང་། གང་ཡང་གཅིག་མིན་དུ་མའང་མིན། ། གཉིས་ཀ་མ་ཡིན་ཅི་ཡང་མེད། ། གཞི་མེད་པ་དང་མི་གསལ་དང་།
བསམ་མི་ཁྱབ་དང་དཔེ་མེད་དང་། ། གང་ཡང་མ་སྐྱེས་མི་འགག་དང་། ཆད་པ་མེད་ཅིང་རྟག་མེད་པ། ། དེ་ནི་ནམ་མཁའ་འདྲ་བ་ལགས། ། ཞེས་གཅིག་དུ་བྲལ་གྱི་བརྟགས་ཏེ། རིགས་པ་བཞི་ཀའི་རིགས་ཚོགས་ལས། ཇི་ལྟར་བཤད་པ་བཞིན་བསྟན་ནོ། ། འདིར་གཅིག་དུ་བྲལ་སོགས་ཀྱི་རིགས་པའི་སྐབས་སུ། ཡི་གེ་ཡེ་ཤེས་སྤྱོད་ཡུལ་མིན། ། ཞེས་པ་འདི་ལ་རྟོགས་དཔྱོད་ཞུགས་ནས་བསྟོད་ཚོགས་ལས།
དོན་དམ་པའི་བདེན་པ་རང་རིག་པའི་སྤྱོད་ཡུལ་དུ་གྲུབ་ཅེས་ཟེར་བའི་གཞི་མེད་དོ། ། ལུང་འདི་དང་། ཤེར་ཕྱིན་ལ་བསྟོད་པར། ཁྱེད་ཉིད་མཐོང་ན་གྲོལ་འགྱུར་ཞིང་། ། མ་མཐོང་ན་ཡང་གྲོལ་བར་འགྱུར། ། ཞེས་པའི་ཚིག་རྐང་ཕྱི་མ་གཉིས་ཀ་འཕགས་པའི་མཉམ་བཞག་གི་གཟིགས་ཚུལ་འཆད་པའི་སྐབས་ཡིན་པས། རང་སྟོང་གི་ལུགས་ལ་ཡང་སྤྲོས་པ་སྤྱོད་པ་ན། ཡོད་མིན་མེད་མིན་དུ་སྟོན་གྱི། ཉམས་སུ་ལེན་པ་ན་གཞན་སྟོང་པ་ལྟར་དངོས་པོ་ཡོད་པ་ཞིག་གི་ཐོག་ཏུ་འཇོག་དགོས་སོ་ཞེས་སྨྲ་བ་ནི། བསྟོད་ཚོགས་ལུང་ལས་ཁ་ཕྱིར་ཕྱོགས་པའོ། །
ཡང་སེམས་འགྲེལ་སྐོར་གསུམ་ལས་རིགས་པ་དེ་འདྲ་མ་གསུངས་སོ་སྙམ་ན་གསུངས་ཏེ། དགྱེས་པ་རྡོ་རྗེའི་བསྟོད་འགྲེལ་ལས། གཟུང་བ་དང་འཛིན་པའི་དྲི་མ་དང་བྲལ་བ་ཤེལ་སྒོང་དག་པ་ལྟ་བུའི་རྣམ་པར་ཤེས་པ་རང་རིག་པ་དོན་དམ་པར་ཡོད་པ་རྣལ་འབྱོར་སྤྱོད་པ་པ་རྣམས་སྨྲའོ། ། ཞེས་བསྟན་པར་བྱའོ། ། རྣམ་པར་ཤེས་པ་དོན་དམ་པར་ཡོད་དོ་ཞེས་མཁས་པ་རྣམས་མི་འདོད་དེ། གཅིག་དང་དུ་མའི་རང་བཞིན་གྱི་གཏན་ཚིག་དང་བྲལ་བའི་ཕྱིར། ནམ་མཁའི་མེ་ཏོག་དང་མཚུངས་ཏེ། འདི་ལྟར་བློ་དང་སྒྲ་འདི་དག་ནི་ཡོད་པ་མ་ཡིན་ཏེ། ཡོད་མེད་གཉིས་ལས་འདས་པ་ལ་སོགས་མུ་བཞི་ལས་རྣམ་པར་གྲོལ་བའི་དེ་ཁོ་ཉིད་རྣལ་འབྱོར་ཆེན་པོ་དབུ་མར་སྨྲ་བ་རྣམས་བཞེད་པ་ཡིན་ནོ། ། ཞེས་དང་།
འགྲེལ་ཆེན་དྲི་མེད་འོད་ལས། འདིར་སྐད་ཅིག་སྔ་མ་སྔ་མ་འགགས་པ་ལས་སྐད་ཅིག་གཞན་མི་འབྱུང་ཞིང་། དེ་བཞིན་དུ་འགགས་པ་ལས་ཀྱང་མི་འབྱུང་ངོ་། ། དཔེར་ན་ས་བོན་མ་ཉམས་པ་ལས་མྱུ་གུ་འབྱུང་ཞིང་། ཉམས་པ་ལས་མི་འབྱུང་བ་བཞིན་ནོ། ། དེ་ལྟར་ན་དོན་དམ་པར་ཡོད་པའི་དངོས་པོ་མེད་པའི་ཕྱིར་རོ། ། སྐད་ཅིག་མེད་དེ་གཅིག་དང་དུ་མ་འགལ་བའི་ཕྱིར་རོ། ། ཞེས་དང་། གང་གི་ཚེ། སེམས་སྐད་ཅིག་གི་ཆོས་དང་བྲལ་བ་དེའི་ཚེ་རང་བཞིན་མེད་པ་ཞེས་བརྗོད་དོ། །
དེའི་ཕྱིར་རང་བཞིན་མེད་པའི་ཕྱོགས་ནི་བཅོམ་ལྡན་འདས་ཀྱི་ཕྱོགས་མེད་པར་གསུངས་སོ། ། ཞེས་དང་། ཡང་དེ་ཉིད་ལས། ཕྱོགས་འདི་དང་བྲལ་བ་ནི་སངས་རྒྱས་རྣམས་ཀྱི་མི་གནས་པའི་མྱ་ངན་ལས་འདས་པ་རང་བཞིན་མེད་པ་སྟེ། སྐད་ཅིག་གཅིག་དང་དུ་མ་དང་བྲལ་བའི་ཡེ་ཤེས་ནི་རྒྱལ་བ་རྣམས་ཀྱི་དེ་ཁོ་ན་ཉིད་ཅེས་གསུངས་སོ། ། ཅེས་བཤད་དོ། ། དེའི་ཕྱིར་ཕྱོགས་དེ་དག་ལས་མ་བཤད་དོ་ཞེས་པའི་འུ་ཡ་ཆེན་པོ་སྒྲོག་པ་དག་ལེགས་པར་གཟོབ་ལ་སྨྲོས་ཤིག ད་དུང་སངས་རྒྱས་ཀྱི་བསྟན་པའི་ལྷག་མ་ཙམ་ཡོད་པས་སྡེ་སྣོད་སྤྱི་དང་བྱེ་བྲག་རྣམ་པར་འཇོག་པའི་གཙུག་ཕུད་ཀྱི་སྡེ་སྨྲ་བ་དག་ཀྱང་སྣང་ངོ་། ། གསུམ་པ་ལུང་གཞན་དང་སྤེལ་ཏེ་དགག་པ་ལ་གསུམ་སྟེ། ལམ་འབྲས་སོགས་ལམ་སྐོར་དགུ་དང་འགལ་བ།
གྲུབ་པ་སྡེ་བདུན་དང་འགལ་བ། རྭ་ཧ་སྐོར་གསུམ་དང་འགལ་བ། གསང་བ་འདུས་པ་ལུགས་གཉིས་དང་འགལ་བར་བསྟན་པའོ། ། དང་པོ་ནི། རྩ་བ་རྡོ་རྗེའི་ཚིག་རྐང་གི་མན་ངག་རྣམས་དང་ཤིན་ཏུ་མི་མཐུན་ཏེ། འོག་ཏུ་འཆད་དོ། ། གཞུང་གཞན་རྣམས་དང་མི་མཚོན་པའི་ཚུལ་བརྗོད་ན། སློབ་དཔོན་ཆེན་པོ་ཏོག་ཙེ་པའི་བསམ་གྱིས་མི་ཁྱབ་པའི་མན་ངག་དང་འགལ་ཏེ། དེ་ཉིད་ལས། གང་ཞིག་བསམ་ཡས་རང་བཞིན་ཕྱིར། །
སངས་རྒྱས་བློ་ཡི་སྤྱོད་ཡུལ་མིན། ། དེ་ཡི་རང་བཞིན་ཐམས་ཅད་ཉིད། ། རང་བྱུང་བསམ་པ་རྣམས་ལས་འདས། ། ཞེས་དང་། མཚན་གཞི་མཚན་ཉིད་རྣམ་པར་གྲོལ། ། རིག་པ་པོ་དང་རིག་བྱ་སྤངས། ། བདེ་མེད་སོ་སོར་རྟོགས་པ་ཡིས། ། རིན་ཆེན་སེམས་ནི་རབ་རྟོགས་བྱ། ། དངོས་པོའི་རང་བཞིན་མེད་པའི་ཕྱིར། ། དངོས་མེད་ཉིད་ཀྱང་མཐོང་མི་འགྱུར། །
ཞེས་ཡུལ་གྱི་ངོས་ནས་རང་བཞིན་གྲུབ་པ་དང་། ཡུལ་ཅན་གྱི་ངོས་ནས་རང་བཞིན་གྲུབ་པ་གཉིས་ཀ་བཀག་གོ ། འོ་ན་དེ་ཉིད་ལས། བདེ་བའི་རྣམ་པའི་རང་བཞིན་གྱི། ། རང་བཞིན་གཉིས་སུ་མེད་པ་མཆོག ། ཞེས་གཉིས་སུ་མེད་པའི་ཡེ་ཤེས་ཉིད་རང་བཞིན་གསུངས་པ་མིན་ནམ་ཞེ་ན། སྤྱིར་གཟུང་འཛིན་གཉིས་སུ་མེད་པའི་ཡེ་ཤེས་བྱ་བ་ཁས་ལེན་ལ། དེ་ཡང་སྐབས་ཁ་ཅིག་ཏུ་ཡུལ་དངོས་པོའི་གནས་ལུགས་ཀྱི་ངོས་ནས་གསུངས། སྐབས་ཁ་ཅིག་ཏུ་ཡུལ་ཅན་རང་རིག་པའི་ངོས་ནས་གསུངས་པ་ཡོད་ཅིང་། རང་བཞིན་ཞེས་པ་ཡང་ཀུན་རྫོབ་ཀྱི་རང་བཞིན་གསལ་བ་དགག་ཏུ་མེད་པ་དང་།
དོན་དམ་པའི་རང་བཞིན་བརྗོད་པ་དང་བྲལ་བ་གཅིག་ལ་འཇུག་ཏུ་ཡོད་པ་ལས། ལུང་འདིའི་སྐབས་ཀྱི་རང་བཞིན་ནི་གནས་ལུགས་གཉིས་མེད་ཟུང་འཇུག་ལ་རྗེ་བཙུན་ཆེན་པོས་བཤད་དོ། ། ཡང་གནས་ལུགས་འདི་གཉིས་ལ་བརྟེན་པའི་སྟོབས་ཀྱིས་གནས་ལུགས་དེ་དང་གཅིག་ཏུ་གྱུར་པའི་ཡེ་ཤེས་ལ་ཡང་དོན་དམ་དང་གཉིས་སུ་མེད་པའི་མིང་གི་བཏགས་པ་ནི།

ཇི་སྐད་དུ། གཉིས་མེད་དོན་ནི་དམ་པ་ལས། ། མ་སྐྱེས་པ་དང་མ་འགགས་པ། ། མི་འགྱུར་བ་དང་མི་གནས་པ། ། མངོན་པར་གཉིས་མེད་ཡེ་ཤེས་མཆོག ། འདི་ནི་ཕྱག་རྒྱ་ཆེན་པོ་ཉིད། ། ཅེས་བཤད་པ་ལྟར་རོ། ། འོ་ན་ཡེ་ཤེས་དེ་སྐྱེ་འགག་བྲལ་བར་འདོད་དམ་ཞེ་ན། ཡེ་ཤེས་དེ་ལ་སྐྱེ་འགག་སོགས་གཉིས་ཆོས་ཀྱི་རྣམ་པ་མི་མངའ་བས། དེ་སྐད་བརྗོད་པ་མིན་ལ། གཉིས་སུ་མེད་པ་དངོས་ནི་ཡེ་ཤེས་དེ་ཉིད་དེ།
དེ་ལས་གཞན་དུ་ཡང་ངོས་བཟུང་དུ་ཡོད་པ་མིན་ཏེ། ཇི་སྐད་དུ། གཉིས་མེད་ཅེས་བྱར་བཟུང་བ་ནི། ། བདག་ལ་རྣལ་འབྱོར་པས་བཟོད་མཛོད། ། ཅེས་དང་། བསྟན་པའི་ཚིག་གིས་སྦྱོར་བས་ནི། ། སངས་རྒྱས་གཉིས་སུ་མེད་པར་བཏགས། ། དོན་དམ་ཐ་དད་མེད་ཚུལ་གྱིས། ། སངས་རྒྱས་མེད་ཅིང་གཉིས་མེད་མེད། ། ཅེས་བཤད་པས་སོ། །
བརྗོད་པ་དང་བྲལ་བ་དེ་ལ་ཆོས་རྣམས་ཀྱི་རང་བཞིན་དང་། རང་བཞིན་མེད་པའི་མིང་གིས་ཀྱང་བཤད་དེ། རང་བཞིན་མེད་པའི་རང་བཞིན་གྱིས། ། ཤེས་རབ་ཆར་ཡང་ཡང་དག་གནས། ། ཞེས་བཤད་དོ། ། དེས་ན་སློབ་དཔོན་འདིའི་དགོངས་དོན་གྱི་བསམ་གྱིས་མི་ཁྱབ་པའི་ཡེ་ཤེས་སྒྱུ་མ་ལྟ་བུ་དེ་ཡང་དོན་དམ་པའི་བསམ་གྱིས་མི་ཁྱབ་པའི་དབྱིངས་སུ་བརྟག་པར་མི་བྱའོ། ། མདོར་ན་དངོས་པོར་སྨྲ་བ་ཁྱེད་རྣམས་ལ་དོན་དམ་པའི་ངོ་བོ་ཞིག་ངོས་བཟུང་དགོས་པར་འདུག་པ་འདི་ཁོ་ནས་ཕུང་བ་བསྐྱེད་པ་ཡིན་ནོ། ། ཡང་སློབ་དཔོན་ཆེན་པོ་ངག་གི་དབང་ཕྱུག་གྲགས་པའི་ཡན་ལག་བདུན་པ་ཞེས་བྱ་བའི་བསྟན་བཅོས་དང་འགལ་ཏེ། དེ་ཉིད་ལས། དོན་དམ་བདེན་པ་ལ་བརྟེན་ནས། །
སྟོང་པ་མ་ཡིན་མི་སྟོང་མིན། ། སྟོང་དང་མི་སྟོང་གཉིས་ཀའང་མིན། ། སྟོང་དང་མི་སྟོང་གྲོལ་མིན་པར། ། རྒྱལ་བ་རྣམས་ནི་སྟོན་པར་མཛད། ། ཅེས་གསུངས་སོ། ། འོན་ཀྱང་བདེན་པ་གཉིས་སྟོན་པ་ཡང་འཇིག་རྟེན་ལ་ཐུགས་བརྩེ་བས། ཀུན་རྫོབ་ཉིད་དུ་བཅོམ་ལྡན་འདས་ཀྱི་ཀུན་རྫོབ་ལས་མ་གཏོགས་པའི་དོན་དམ་པ་ཞེས་བྱ་བ་འགའ་ཞིག་ཀྱང་ཡོད་པ་མིན་ཏེ། ཀུན་རྫོབ་བརྟགས་ཤིང་དཔྱད་མི་བཟོད་པ་ཁོ་ནའི་ངོ་བོ་ཉིད་དུ་དོན་དམ་ཡིན་ལ། དེ་ཡང་ཀུན་རྫོབ་ལས་ཐ་མི་དད་དོ། ། དབྱེ་བ་ནི་རྣམ་པར་ཕྱེ་ན་གདུལ་བྱ་རྣམས་ཀྱི་བདེན་པ་ཁོང་དུ་ཆུད་པར་བྱ་བའི་ཕྱིར་རྣམ་པར་བཏགས་པ་ཡིན་ནོ། །
འདིས་དངོས་པོ་རྣམས་ལ་ཐ་མི་དད་པའི་སྟོང་པ་ཉིད་ཡིན་པ་མིན་ནོ་ཞེས་རབ་ཏུ་བསྟན་ནོ། ། ཞེས་བཤད་ལ། ཡན་ལག་བཞི་པ་འཆད་པའི་སྐབས་སུ་ཕྱག་རྒྱ་ཆེན་པོའི་རང་བཞིན་སངས་རྒྱས་ཉིད་ཀྱང་རང་བཞིན་མེད་པ་ཁོ་ནར་སྒྲུབ་པར་བྱ་བ་ཡིན་པས། ཡན་ལག་བཞི་པ་སྨོས་ཏེ། རང་བཞིན་མེད་པ་ཞེས་བྱ་ནི། ། རང་བཞིན་གང་ལ་མེད་ཅིང་རང་བཞིན་སྤངས་པ་དེ་ནི་རང་བཞིན་མེད་པ་སྟེ། གཅིག་དང་དུ་མ་ལ་སོགས་པའི་རང་བཞིན་གྱིས་སྟོང་ཞིང་རྫུན་པ་ཡིན་ཏེ། དྲི་ཟའི་གྲོང་ཁྱེར་དང་། ཆུ་ཟླ་ལྟ་བུའོ། ། ཞེས་བཤད་པའི་ཕྱིར་རོ། །
ཡང་སློབ་དཔོན་འདི་ངོ་བོ་ཉིད་མེད་པའི་དབུ་མ་འཆད་ཀྱང་། དེ་ཁོ་ན་ཉིད་ཀྱི་དོན་མེད་དགག་ཏུ་གཏན་ནས་མི་བཞེད་ལ། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཅེས་བྱ་བ་ཡང་གྲུབ་པར་མི་བཞེད་དེ། གཞུང་དེ་ཉིད་ལས། ངེས་པའི་ཚིག་ནི་ཐམས་ཅད་ཀྱང་ཡིན་ལ། སྣམ་བུ་དང་། བུམ་པ་དང་། ཤིང་རྟ་ལ་སོགས་པ་གསུམ་དུ་རྟོགས་པའི་རྣམ་པ་ཡང་ཡིན་པས་རྣམ་པ་ཐམས་ཅད་དེ་དག་གི་ནང་ནས་གང་ཁྱད་པར་དུ་འཕགས་པ་ལོངས་སྤྱོད་རྫོགས་པའི་སྐུ་ལ་སོགས་པའི་ངོ་བོ་དང་། སྦྱིན་པའི་ཕ་རོལ་ཏུ་ཕྱིན་པ་ལ་སོགས་པ་ནི་མཆོག་ཏེ། དེ་དང་ལྡན་ཞིང་དེའི་འབྱོར་པ་དེའི་བདག་ཉིད་ཀྱི་གནས་པའི་སྟོང་པ་ཉིད་གང་ཡིན་པ་དེ་ནི་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཡིན་གྱི།
ནམ་མཁའི་མེ་ཏོག་གམ། རི་བོང་གིས་རྭ་ལ་སོགས་པའི་སྟོང་པ་ཉིད་ནི་མིན་ཏེ། དེ་ནི་མེད་པའི་ངོ་བོ་ཉིད་ཡིན་པའི་ཕྱིར་རོ། ། བཅོམ་ལྡན་འདས་ཀྱི་མངོན་སུམ་དུ་བྱ་བར་མི་ནུས་པས་སུན་འབྱུང་བའི་ཕྱིར་རོ། ། འོན་ཀྱང་གལ་ཏེ་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ལ་ཡང་། འདི་ཉིད་དེ་ཁོ་ན་ཉིད་དང་སྙིང་པོ་ཉིད་ལ་སོགས་པའི་རྣམ་པར་མངོན་པར་ཞེན་པར་གྱུར་ན། དེའི་དེ་ཡང་ལྟ་བ་དམན་པ་ཡིན་པས་དམྱལ་བར་སྐྱེ་བའི་རྒྱུར་འགྱུར་རོ། ། ཞེས་གསུངས་པ་ཡིན་ནོ། ། ཡང་སློབ་དཔོན་ཆེན་པོ། མཚོ་སྐྱེས་གཞུང་དང་ཡང་འགལ་ཏེ།
དེ་ཉིད་ཀྱིས། ཐམས་ཅད་དངོས་པོའི་རང་བཞིན་མཆོག ། གདོད་ནས་ཐམས་ཅད་བདག་ཉིད་གནས། ། ཐབས་དང་ཤེས་རབ་གཉིས་མེད་པའི། ། ཀྱཻ་རྡོ་རྗེའི་བདག་ཕྱག་འཚལ། ། ཞེས་པས་དོན་དམ་པའི་བཅོམ་ལྡན་འདས་ཆོས་ཀྱི་སྐུ་ལ་བསྟོད་པ་ཡིན་ཅིང་། དེ་ཡང་། ཐབས་དང་ཤེས་རབ་གཉིས་མེད་པ། ། ཞེས་པའི་དོན། གཉིས་ཀ་སྤངས་པ་ནི་མིན་གྱི་གཉིས་སུ་བྱར་མེད་པ་ལ་དེ་ལྟ་བུའི་ཐ་སྙད་བཏགས་པ་ཡིན་ལ།
དེའི་ཚེ་དངོས་པོ་མེད་པ་རྐྱང་པ་དང་། དངོས་པོའི་ངོ་བོ་གཉིས་ལས་འདས་པའི་ཕྱིར་རོ། ། དངོས་པོ་ཐམས་ཅད་ཀྱི་དེ་ཁོ་ཉིད་ནི་དེ་ལྟ་བུའོ། ། ཞེས་སྟོན་པར་འགྱུར་བས་མཐའ་གཉིས་ཀ་བཀག་པར་གྲུབ་བོ། ། གལ་ཏེ་བསྟོད་པ་འདི་ཉིད་ཀྱི་རྣམ་བཤད་ལས། ཆོས་ཀྱི་སྐུ་མེད་དགག་ལ་བཤད་པ་མིན་ནམ་ཞེ་ན། དེ་ཉིད་སྒྲ་ཇི་བཞིན་པར་འཆད་ན་ནི། ཡུ་འུ་ཅག་གཉིས་ཀ་ལ་གནོད་པར་འགྱུར་ཏེ། དོན་དམ་པ་མེད་དགག་ཏུ་འདོད་པ་ཁྱེད་རང་གི་ལུགས་ལ་ཡང་མི་རུང་བའི་ཕྱིར་རོ། ། དེ་ལྟ་མོད་ཀྱི་ཁོ་བོ་ནི་སྣང་བའི་ཟླས་ཕྱེ་བའི་སྟོང་པའམ་རྣམ་གྲངས་ཀྱི་དོན་དམ་པ་ལ་དགོངས་པར་འཆད་དེ།
དེ་ལྟར་མིན་ན། ཤེས་རབ་ཆགས་པ་བདུད་རྩིའི་རོ་ཉིད་ཀྱིས། ། གནས་སུ་ཞི་བ་ཞེས་བཤད་པ་དེ་མི་རིགས་པར་འགྱུར་ཏེ། གནས་ལུགས་གཉིས་སུ་མེད་པ་ལྟར་ཏིང་ངེ་འཛིན་གྱི་རོ་གཉིས་སུ་མེད་པར་ཤེས་དགོས་པ་ལས། དངོས་མེད་དང་ཐབས་དངོས་ཡིན་པ་ཐ་དད་དུ་གྲུབ་པའི་ཕྱིར་རོ། ། ཡང་སློབ་དཔོན་ཆེན་པོ་ཌོཾ་བྷི་ཧེ་རུ་ཀའི་གཞུང་དང་ཡང་འགལ་ཏེ། ལྷན་ཅིག་སྐྱེས་ལ་གྲུབ་པ་ལས། ། གང་ཕྱིར་ཡིད་ཀྱིས་མི་སྒོམ་པར། ། འགྲོ་བ་ཐམས་ཅད་བསྒོམ་པར་བྱ། ། བསྒོམ་དུ་མེད་པའི་སྒོམ་པ་ཡིས། །
ཆོས་རྣམས་ཐམས་ཅད་ཡོངས་ཤེས་འགྱུར། ། ཞེས་ལྷན་སྐྱེས་ཀྱི་རང་བཞིན་བསྒོམ་ཆེན་དུ་བཤད་པའི་ཕྱིར། གཞན་རྣམས་ཤེས་བྱ་དབང་པོ་དྲུག ། དེ་ཀུན་ཡོད་མིན་བདག་ཉིད་མིན། ། ཞེས་བདག་གཞན་གཉིས་ཀའི་རང་བཞིན་དུ་མ་གྲུབ་པར་བཤད་པ་ལ་ཁྱེད་ལྟར་རང་གི་བདག་ཉིད་དུ་གྲུབ་པའི་ཕྱིར་རོ། ། ཡང་སློབ་དཔོན་ཆེན་པོ་ཨིནྡྲ་བྷུ་ཏིའི་གཞུང་དང་ཡང་འགལ་ཏེ། གསང་བ་འདུས་པ་ལས། ཐོག་མ་ཐ་མ་མེད་ཞི་བ། ། དངོས་དང་དངོས་མེད་ཟད་པའི་གཙོ། ། སྟོང་དང་སྙིང་རྗེ་མི་ཕྱེད་པ། །
བྱང་ཆུབ་སེམས་ཞེས་བཤད་པ་ཡིན། ། ཞེས་པའི་འགྲེལ་པར་ཐོག་མ་ཐ་མ་མེད་ཅེས་པ་ནི་སྐྱེ་བ་དང་འཇིག་པ་མེད་པ་སྟེ། འདི་ནི་ཁྱབ་པ་ཉིད་དང་གཟུགས་ཅན་མིན་པ་ཉིད་དུ་མི་འགྱུར་བ་ཉིད་དང་དུས་ཐམས་ཅད་པ་ཉིད་དུ་ཡང་སྟོན་ཏེ། གཞན་དུ་ན་ཕྱོགས་ན་གནས་པ་དང་། གཟུགས་ཅན་དང་། འགྱུར་བ་དང་། དུས་ཐམས་ཅད་པ་མིན་པ་ནི་རྣམ་པར་འཇིག་པ་མིན་པའི་ཕྱིར། གལ་ཏེ་གཟུགས་ཅན་མིན་པ་རྣམས་ཀྱང་ཡུལ་ན་གནས་པར་འགྱུར་ན། འཇིག་པ་ཉིད་དུ་འགྱུར་ཏེ། དཔེར་ན་གླ་རྩི་ལ་སོགས་པ་དྲི་ཞིམ་པོ་རྣམས་ནི་གཟུགས་ཅན་མ་ཡིན་པ་ཡང་ཡུལ་ལ་གནས་པས་གླ་རྩི་ལ་སོགས་པ་དང་།
དེས་དགོས་པའི་རྫས་རྣམས་མེད་ན་རྣམ་པར་འགྱུར་བ་ཡང་འཇིག་པར་འགྱུར་རོ། ། ཞི་བ་ཞེས་བྱ་བ་ནི་ཉོན་མོངས་པ་ཐམས་ཅད་གློ་བུར་བ་ཡིན་པའི་ཕྱིར་དང་། རབ་ཏུ་ཞི་བའོ། ། སྔར་བཤད་པའི་ཡོན་ཏན་དང་ལྡན་པས་ན། དེ་ཉིད་ནི་དངོས་པོ་དང་དངོས་མེད་ཟད་པའི་གཙོ་བོའོ། ། འཇིག་རྟེན་དང་འཇིག་རྟེན་ལས་འདས་པ་ཐམས་ཅད་ཀྱི་དོན་རྣམས་རྫོགས་པར་མཛད་པའི་ཕྱིར། གཙོ་བོའམ་བདག་པོའོ། ། སྙིང་དང་སྙིང་རྗེ་མི་ཕྱེད་པ་ཞེས་བྱ་བའི་ཆོས་ཐམས་ཅད་ཀྱི་ངོ་བོ་ཉིད་མེད་པ་ཉིད་ཀྱིས་དེ་བཞིན་གཤེགས་པ་ཐམས་ཅད་ཉིད་ཀྱི་ཡེ་ཤེས་ཡོངས་སུ་རྫོགས་པའི་སྟོང་པ་ཉིད་དང་ཐུགས་རྗེ་ཆེན་པོའི་མི་ཕྱེད་ཅིང་གཅིག་ཏུ་གྱུར་པའི་སེམས་གང་ཡིན་པ་དེ་ནི་སྙིང་རྗེ་ཞེས་བྱ་སྟེ། ཞེས་ཐབས་ཤེས་གཉིས་མེད་རང་གི་ངོ་བོ་སྐྱེ་འཇིག་དང་བྲལ་བ་ལ་དེ་ཁོ་ན་ཉིད་དུ་བཤད་པའི་ཕྱིར་རོ། ། ཡང་སློབ་དཔོན་ཆེན་པོ་ཀླུ་སྒྲུབ་ཀྱི་བྱང་ཆུབ་སེམས་འགྲེལ་གྱི་ལུང་ནི་གོང་དུ་བརྗོད་ཟིན་ཏོ། །
ཡང་སློབ་དཔོན་ཆེན་པོ་ནག་པོ་ཞབས་ཀྱི་གཞུང་དང་ཡང་མི་འགྲིག་སྟེ། ཇི་སྐད་དུ། རྣམ་མི་རྟོག་ལས་སངས་རྒྱས་མིན། ། རྣམ་རྟོག་བཅས་ལ་མིན་དེ་བཞིན། ། ཤིན་ཏུ་རྣམ་དག་ཡོངས་ཤེས་པས། ། མཁས་པ་རྣམས་ནི་འགྱུར་བ་ཉིད། ། ཞེས་སེམས་རྟོག་མེད་དུ་གནས་པ་ཙམ་དང་རྟོགས་དཔྱོད་ཀྱི་ཤེས་རབ་རྐྱང་པས་གནས་ལུགས་མི་རྟོགས་པར་གསུངས་པ་ལ། ཁྱེད་ལྟར་ན་ཡུལ་གྱི་གནས་ལུགས་རང་བཞིན་བདེན་མེད་དུ་སྒྲོ་འདོགས་མ་ཆོད་པར་བློ་རྟོག་མེད་དུ་གནས་པ་ཉིད་དུ་གནས་ལུགས་ཡིན་པའི་ཕྱིར་རོ། ། འདི་ལྟ་བུའི་སྒོམ་ལུགས་ནི་རྒྱ་ནག་མཁན་པོ་ཧ་ཤང་མ་ཧཱ་མ་ཡ་ནའི་རིང་ལུགས་འཛིན་པ་ཡང་ཡིན་ཏེ། སོ་སོར་རྟོགས་པའི་ཤེས་རབ་སྤངས་པའི་སྟོབས་ཀྱིས་ལྷག་མཐོང་གི་གསལ་སྣང་བསྐྱེད་མི་ནུས་པའི་ཕྱིར། །
ཡང་གཞུང་འདི་ལས། དབྱེ་བ་ཀུན་གྱི་རང་བཞིན་ཉིད། ། ཨཱཿཡིག་ཡང་དག་རྣམ་པར་གནས། ། ཐོག་མཐའ་མེད་པའི་དངོས་པོ་ཡི། ། རིན་ཆེན་རྣམས་ནི་རྒྱ་མཚོ་བཞིན། ། ཞེས་ཡི་གེ་མེད་པའི་དོན་གྱིས་ཆོས་ཐམས་ཅད་སྣང་ལུགས་ཐ་དད་པ་ཐམས་ཅད་བྱུང་བར་བཤད་ལ། ཁྱེད་ལྟར་ན་དངོས་པོའི་གནས་ལུགས་ཨཱུཿཞེས་བྱ་བའི་སྒྲ་དེ་ཁོ་ན་ཉིད་ཀྱི་དོན་བསྟན་དུ་མེད་པར་འགྱུར་ཏེ། དེ་ཁོ་ན་ཉིད་ཀྱི་རང་གི་ངོ་བོ་སྐྱེ་འཇིག་ཅན་ཡིན་པའི་ཕྱིར་རོ། ། དེ་ལྟར་ན་ལམ་སྐོར་རྣམས་ཀྱི་སྒོམ་རིམ་དང་ཤིན་ཏུ་མི་འགྲིག་པར་སྣང་ངོ་། ། ཤིན་ཏུ་རྣམ་དག་དེ་ཁོ་ནས། །
རྣལ་འབྱོར་དབང་ཕྱུག་བིརྺ་བཤད། ། རིགས་ལྔའི་མཐར་ཐུག་ཟུང་འཇུག་ཅེས། ། ཀླུ་སྒྲུབ་གཞུང་དུ་གསལ་བར་བཀོད། ། མཐའ་དེ་ཉིད་ནི་ཟབ་གསལ་ཞེས། ། ཛྙ་ན་ས་ཏིའི་ལུགས་ལས་འབྱུང་། ། མ་ལོག་པ་ཡི་དེ་ཉིད་གཅེས། ། སྒྲུབ་ཐབས་མཚོ་སྐྱེས་ཉིད་ལས་གསུངས། ། གསང་སྔགས་རྙིང་མའི་གཞུང་རྣམས་སུ། ། ཤིན་ཏུ་རྣལ་འབྱོར་ཞེས་པར་བཤད། ། རྡོ་རྗེ་ཐེག་པ་ཀུན་མཐུན་པར། །
ཕྱག་རྒྱ་ཆེན་པོའི་མིང་གིས་གསུངས། ། བྲལ་ཕྱིར་རང་བཞིན་གྲུབ་པ་མེད། ། ཡེ་ཤེས་གསལ་སྣང་ལམ་མེ་བ། ། མ་འགགས་ཕྱིར་ན་ཆད་པའང་མིན། ། དེ་ཡང་རང་བཞིན་མིན་ཕྱིར་དང་། ། རང་བཞིན་གཞན་དུ་མེད་པའི་ཕྱིར། ། བརྗོད་མི་ནུས་ཞེས་བཤད་པ་ཡིན། ། བསྡུ་བའི་ཚིགས་སུ་བཅད་པའོ། ། གཉིས་པ་གྲུབ་པ་སྡེ་བདུན་དང་འགལ་བའི་ཚུལ་ནི། སློབ་དཔོན་ཡན་ལག་མེད་པའི་རྡོ་རྗེས།
ཐབས་དང་ཤེས་རབ་གཏན་ལ་དབབ་པ་ཞེས་བྱ་བའི་གཞུང་དང་ཡང་འགལ་ཏེ། གཞུང་དེར་ཡོད་མེད་ཀྱི་མཐའ་སྤངས་ཏེ་གང་ལ་ཡང་མི་གནས་པའི་ཚུལ་དང་། དེའི་ངང་དུ་མཉམ་པར་འཇོག་པའི་སྒོམ་པ་གཉིས་ཀ་གསལ་བར་བཤད་པའི་ཕྱིར་རོ། ། ཇི་སྐད་དུ། དེ་ལྟར་དངོས་པོ་ཡོངས་སུ་བཏང་། ། སངས་རྒྱས་འབྲས་བུ་འདོད་པ་ཡིས། ། དེ་ཕྱིར་དངོས་མེད་དེ་བཞིན་ནི། ། འདི་གཉིས་ཇི་ལྟར་ཡོངས་བཏང་ཡང་། ། བཏང་ནས་གང་དུ་གནས་པ་ནི། ། འཁོར་མིན་མྱ་ངན་འདས་པ་མིན། །
དེ་ནི་མཁས་པས་མཉམ་པར་གྱིས། ། ཞེས་ལྟ་བ་བསྟན། དེ་ཉིད་བསྒོམ་པ་ན། ཆུ་དང་འོ་མ་འདྲེས་པ་བཞིན། ། གཉིས་མེད་རྣམ་པའི་སྦྱོར་བ་ཡིས། ། གཉིས་པོ་འདུས་པ་གང་ཡིན་པ། ། ཤེས་རབ་ཐབས་ཞེས་བྱ་བར་གྲགས། ། དེ་ལྟར་གང་ལ་བཞག་པ་དང་། ། གསལ་བར་ནུས་པ་མ་ཡིན་ཞིང་། ། བཞག་དང་གསལ་བ་སྤངས་པ་ནི། །
ཆོས་རྣམས་དེ་བཞིན་ཉིད་ཅེས་བརྗོད། ། ཞེས་བཤད་པ་ལྟར། འདི་ཡང་ཡེ་ཤེས་ཀྱི་སྣང་བ་དང་ལྡན་པའི་སྒོམ་པ་དེའི་གཟིགས་ངོས་ན་ཐབས་ཤེས་གཉིས་ཀྱི་སྣང་བ་ནུབ་པས་འདྲེས་པ་དང་འདུས་པ་ཞེས་གསུངས་ཀྱི་ཐབས་དང་ཤེས་རབ་གཉིས་སུ་ཡོད་པ་ཞིག་འདྲེས་པ་དང་འདུས་པ་ནི་མིན་ཏེ་ཡུལ་གྱི་གྲུབ་ལུགས་དེ་འདྲ་བ་གཉིས་མ་གྲུབ་པའི་ཕྱིར་དང་། གྲུབ་ན་ནི་འདྲེས་མི་ནུས་པའི་ཕྱིར། འོ་ན་གཉིས་སུ་མེད་པ་སྣང་བའི་ཡེ་ཤེས་དེ་ཉིད་དེ་ཁོ་ན་ཉིད་མ་ཡིན་ནམ་ཞེ་ན། མིན་ཏེ། མྱོང་བ་ཡིན་པའི་ཕྱིར་རོ། ། ཇི་སྐད་དུ། ཇི་ཙམ་རྟོག་མེད་ཟབ་མོ་ཞིག ། བློ་ཡི་ཡུལ་དུ་བསྒོམ་ཞེ་ན། །
མི་རྟོག་ཟབ་མོའི་ཉམས་མྱོང་བ། ། མྱོང་བ་ཡིན་ཕྱིར་དེ་ཉིད་མིན། ། ཞེས་བཤད་པས་སོ། ། འོ་ན་ཅི་ལྷན་ཅིག་སྐྱེས་པའི་ཡེ་ཤེས་ཀྱིས་ཀྱང་དེ་ཁོ་ན་ཉིད་མ་གཟིགས་སམ་ཞེ་ན། ཡུལ་དུ་བྱས་པའི་ཚུལ་གྱིས་གཟིགས་པ་ནི་འགའ་ཡང་མེད་མོད་ཀྱི། གཉིས་མེད་རྣམ་པའི་སྦྱོར་བ་ཡིས། ། ཞེས་ཡེ་ཤེས་ངང་ཉིད་དེའི་རྣམ་པ་ཅན་དུ་སྐྱེས་པ་ལ་དེ་ཁོ་ན་ཉིད་མཐོང་བ་དང་། ། གནས་ལུགས་སྒོམ་དུ་མེད་པའི་ཚུལ་གྱི་སྒོམ་ཞེས་བཏགས་སོ། ། ཇི་སྐད་དུ། ཨཱརྻ་དེ་ཝས།
ཡ་མཚན་ཆེ་བ་ནམ་མཁའི་དཀྱིལ་དུ་ཤར། ། ལྷན་སྐྱེས་རང་བཞིན་ལྟོས་ཤིག་བྷུ་སུ་ཀུ། ། ཞེས་གསུངས་སོ། ། ཡང་སློབ་དཔོན་ཆེན་པོ་པདྨ་བཛྲ་གྱི་གསང་བ་གྲུབ་པ་ཞེས་བྱ་བའི་གཞུང་ལས་ཀྱང་། དངོས་པོར་སྨྲ་བ་ཁྱེད་ཀྱི་ལུགས་དང་མི་མཐུན་པ་ཉིད་དུ་བསྟན་ཏེ། གཞུང་དེར་དགའ་བ་བཞིའི་ཡེ་ཤེས་འཆད་པ་ན། བདག་མེད་རྡོ་རྗེ་ཤིན་ཏུ་དྲི་མ་མེད། ། དེ་ནི་དགའ་བྲལ་བདེ་བ་རྣམ་པར་སྤངས། ། མར་ལ་མར་བཞག་བཞིན་དུ་སྐད་ཅིག་གིས། ། བྱང་ཆུབ་གནས་དང་ལྷན་ཅིག་གཅིག་ཏུ་བྱས། །
ཞེས་དེ་ཁོ་ན་ཉིད་དབྱེར་མེད་པའི་ལྷན་སྐྱེས་མངོན་དུ་བྱེད་ཚུལ་བསྟན་ལ། དེ་ཉིད་གནས་ལུགས་དངོས་ཡིན་ནོ་སྙམ་ན། མིན་ཏེ། གཞུང་དེར། རྣམ་པ་ཀུན་གྱི་མཆོག་ལྡན་ཞིང་། ། གཟུང་དང་འཛིན་པ་རྣམ་པར་སྤངས། ། གསལ་ཞིང་རང་བཞིན་དྲི་མ་མེད། ། ཞེས་སྒྱུ་མ་ལྟ་བུ་བཤད་པའི་ཕྱིར། དེ་ལྟ་བུ་ཡེ་ཤེས་དག་ལ་མི་བསླུ་བའི་དོན་དམ་དང་། བདེན་པར་བཤད་པ་ཡོད་ཀྱང་གནས་ལུགས་སུ་འཁྲུལ་བར་མི་བྱའོ། །
དབུ་མ་སྒྱུ་མ་ཙམ་དུ་སྨྲ་བ་དག་ནི། ཡེ་ཤེས་དེ་ལྟ་བུ་དོན་དམ་པར་གྲུབ་པར་མི་འདོད་ཀྱང་དངོས་པོའི་གནས་ལུགས་སུ་འདོད་པ་དག་སྣང་ངོ་། ། ཨེ་མ་ངོ་མཚར་སྒྱུ་མ་ཡི། ། རང་བཞིན་དག་པ་ཐོག་མ་མེད། ། དེ་ཕྱིར་སྒྱུ་མའི་རང་བཞིན་ནི། ། སྒྱུ་བཞིན་འདི་ཞེས་བརྗོད་དུ་མེད། ། ཅེས་བྱའོ། ། རྣམ་པར་སྤྲོས་པ་མང་དུ་ཡོད་དེ་རེ་ཞིག་ལ་དེ་ཙམ་གྱིས་ཆོག་གོ ། ཡང་རྒྱལ་ཆེན་ཨིནྡྲ་བྷུ་ཏིའི་ཡེ་ཤེས་གྲུབ་པ་དང་ཁྱོད་ཀྱི་འདོད་ལུགས་མི་མཐུན་པར་སྣང་སྟེ། དེ་ཡང་འདི་ལྟར་ཡེ་ཤེས་སྒྱུ་མ་ལས།
བརྟེན་ཅིང་འབྲེལ་འབྱུང་ལས་སྐྱེས་པས། ། གང་དུའང་དེ་ཉིད་ཞེས་མི་འགྲུབ། ། གང་ཕྱིར་དེ་དེ་ཐམས་ཅད་དུ། ། ངོ་བོ་ཉིད་ཀྱི་ཡིད་མ་ཡིན། ། ཞེས་རྟེན་འབྲེལ་ཡིན། དེ་ཁོ་ན་ཉིད་མིན་པས་ཁྱབ་པར་བཤད་པ་གང་ཞིག ཁྱོད་འདོད་པའི་དེ་ཁོ་ན་ཉིད་ན་རྟེན་འབྲེལ་སྐད་ཅིག་གིས་སྐྱེ་འཇིག་ཅན་ཡིན་པའི་ཕྱིར། ཡང་གཞུང་དེར། བདེ་ཆེན་མི་རྟག་མིན་ཏེ་བཞི། ། བདེ་བ་ཆེན་པོ་རྟག་ཏུ་རྟག །
ཞེས་པས་ཀྱང་དོན་དམ་པའི་དབྱིངས་མི་རྟག་པ་དང་དངོས་པོར་འདོད་པ་ལེགས་པར་བཀག་གོ ། ཡང་ན་རྒྱུན་གྱི་བརྟག་པའོ། ། ཅི་སྟེ་དེ་ཉིད་ལས། བྱས་པ་ཉིད་དང་རྣམ་འཇིག་ཉིད། ། སངས་རྒྱས་ཡེ་ཤེས་ཇི་ལྟར་འགྱུར། ། ཐོག་མཐའ་མེད་ཅིང་ཞི་བ་ཞེས། ། དེ་བཞིན་གཤེགས་པ་རྣམས་གསུངས་པ། ། དེ་སྲས་བསྐལ་པ་ཆེན་པོ་ཡང་། ། ཡེ་ཤེས་འདུས་བྱས་མིན་ཞེས་གསུངས། ། ཞེས་བཤད་པས།
ཇོ་ནང་པ་ལྟར་ན་ཡེ་ཤེས་རྟག་པ་ཡིན་པའམ། འདུས་བྱས་སུ་གསུངས་པ་མིན་ནམ་ཞེ་ན་མིན་ཏེ། དེ་ནི་སངས་རྒྱས་ཀྱིས་ཡེ་ཤེས་ཀྱི་རང་བཞིན་རིག་པས་བརྟགས་ནས་རྣམ་བཅས་རྣམ་མེད་གང་དུ་ཡང་མ་གྲུབ་བོ་ཞེས་སྟོན་པ་ཡིན་པའི་ཕྱིར་རོ། ། ཇི་སྐད་དུ། གཞུང་དེ་ཉིད་ལས། ཇི་ལྟར་རིག་པས་རྣམ་བཏགས་པ། ། རྣམ་པ་དང་བཅས་རབ་བཀག་པ། ། རྣམ་མེད་ཉིད་ཀྱང་མི་གྲུབ་པ། ། དེ་ལྟ་ད་ནི་བརྗོད་པར་བྱ། ། ཞེས་བཤད་པའི་ཕྱིར་རོ། །
མདོར་ན་གཞུང་འདིར་ཡེ་ཤེས་ཀྱི་རང་བཞིན་རྣམ་བཅས་ཏེ་དངོས་པོ་དང་རྣམ་མེད་དེ་དངོས་མེད་དུ་འདོད་པ་གཉིས་ཀ་བཀག་པ་ཡིན་གྱི། ཡེ་ཤེས་བརྟག་པ་དེའི་རང་བཞིན་དངོས་པོ་མེད་པ་དེ་ཞིག་ཏུ་ཁས་ལེན་པ་བསྟན་པ་མིན་ཏེ། དེ་ཉིད་ལས། དེ་བས་དངོས་པོ་ཐམས་ཅད་ནི། ། ངོ་བོ་ཉིད་ཀྱི་ཐམས་ཅད་མིན། ། ལུང་དང་རིག་པའི་རྗེས་འབྲངས་ཏེ། ། སྐྱེས་བུ་མཆོག་གིས་རྟོགས་པར་བྱ། ། ཞེས་དང་། གལ་ཏེ་གཟུགས་སོགས་དངོས་པོ་རྣམས། ། རྣམ་པ་ཀུན་ཏུ་ཡོད་མིན་ན། །
སངས་རྒྱས་ཐུགས་རྗེ་བདག་ཉིད་ཀྱིས། ། ལྷ་ཡི་སྤྱན་གྱིས་ཇི་ལྟར་འགྲུབ། ། ལྷ་ཡི་སྙན་སོགས་ཐམས་ཅད་ཀྱང་། ། དེ་བཞིན་དུ་ནི་ཡོད་མིན་པས། ། མངོན་པར་ཤེས་པ་མེད་པའི་ཕྱིར། ། དེ་བས་ཀུན་མཁྱེན་མེད་པར་འགྱུར། ། ཞེས་སོགས་མང་དུ་གསུངས་པ་རྣམས་ཀྱི་ཡེ་ཤེས་ཀྱི་རང་བཞིན་ཡོད་མེད་ཀྱི་ཕྱོགས་གཉིས་ཀ་ལེགས་པར་བཀག་པའི་ཕྱིར་རོ། ། རིམ་ལྔ་ལས་ཀྱང་། དངོས་པོར་བརྟག་པ་རྣམ་བཅས་དང་། ། དངོས་མེད་རྟོག་པ་རྣམ་མེད་དག །
རྣལ་འབྱོར་པས་ནི་ཅི་བྱར་བརྗོད། ། དེ་ནི་ཟུང་འཇུག་ཅེས་པ་འོ། ། ཞེས་གསུངས་པ་དང་མཐུན་ནོ། ། སྤྲོས་པ་དེ་ཙམ་གྱིས་ཆོག་གོ ། ཡང་རྣལ་འབྱོར་མ་ཙིནྟོས་མཛད་པའི་དངོས་པོ་གསལ་བའི་དེ་ཁོ་ན་ཉིད་གྲུབ་པ་ཞེས་བྱ་བའི་གཞུང་དང་འགལ་ཏེ། གཞུང་དེ་ལས། ལྷན་ཅིག་སྐྱེས་པའི་རིམ་པ་འཆད་པའི་སྐབས་སུ། འདི་ལྟར་མ་ལུས་པ་འདི་དག་རྟགས་པས་སྟོང་པའི་སེམས་ཉིད་སྐྱེ་བ་དང་འགག་པ་དང་བྲལ་ཞིང་རང་བཞིན་གྱི་དག་པ། གཉིས་སུ་མེད་པའི་ཡེ་ཤེས་ཀྱི་རྣམ་པ་ཡོངས་སུ་གསལ་བ་ཡིན་ནོ། ། ཞེས་རང་བཞིན་གྱིས་སྐྱེ་འགག་དང་བྲལ་བས།
རང་གཞན་གྱི་དག་པ་དང་། གློ་བུར་གྱི་གཟུང་འཛིན་གྱིས་དག་པའི་ལྷན་སྐྱེས་རང་རིག་པ་ཞིག་བསྟན་ལ། ཁྱེད་ལྟར་ན་སྐྱེ་འགག་དང་བྲལ་བ་རང་བཞིན་གྱི་དག་པའི་དོན་དུ་མི་རུང་བའི་ཕྱིར་རོ། ། ཅི་སྟེ་ལུང་འདིས་ཆོས་ཐམས་ཅད་གཉིས་སུ་མེད་པའི་ཡེ་ཤེས་སུ་བསྟན་ཏོ་སྙམ་ན། དེ་ཡང་མིན་ཏེ། དོན་དམ་པའི་གཟིགས་མོ་དེ་ལྟ་བུ་མཛད་པའི་དུས་སུ་གཟིགས་ངོ་དེར་ཡེ་ཤེས་སྒྱུ་མ་ལྟ་བུ་གཞན་ལས་གནས་པ་མ་མཐོང་ངོ་ཞེས་བསྟན་པ་ཡིན་པའི་ཕྱིར་རོ། ། ཇི་སྐད་དུ། རང་རིག་ཡེ་ཤེས་འབྲི་བར་བྱེད། ། ཞེས་བཤད་པ་ལྟར་རོ། ། དེ་བཞིན་དུ།
ལྷ་མོ་དཔལ་ཆེན་མོ་བདག་མེད་དེ་ཁོ་ན་ཉིད་གྲུབ་པ་ལས། མཉམ་པའི་སེམས་ཀྱི་སྦྱོར་བ་ཡིས། ། སྲིད་པའི་རྒྱ་མཚོ་བསྒོམ་པར་བྱ། ། སྐྱེ་དང་གནས་དང་འགགས་པ་ལ། ། སོ་སོ་སྐྱེ་བོ་འཇུག་བྱེད་པ། ། དེ་མེད་ན་ནི་འཁོར་བ་རུ། ། གཞན་དག་ཏུ་ནི་འཇུག་མི་འགྱུར། ། ཞེས་གསུངས་པ་དང་ཡང་འགལ་ཏེ། གཞུང་འདིས་སྲིད་པ་ཉིད་ཀྱི་རང་བཞིན་མཉམ་པའི་སེམས་ཀྱི་རྒྱས་བཏབ་ནས་ཉམས་སུ་བླངས་པའི་ཚེ། བྱིས་པ་རྣམས་ལ་སྐྱེ་འགག་ཏུ་སྣང་བའི་དངོས་པོས་ཡོངས་སུ་འདོར་བར་བཤད་ལ།
ཁྱེད་ཀྱི་ལུགས་འདི་ནི་རང་བཞིན་ཡང་སྐྱེ་འགག་བྱེད་པ་ཉིད་ཡིན་པའི་ཕྱིར་རོ། ། ཡང་སློབ་དཔོན་ཆེན་པོ་ཀེ་རང་རི་པའི་དེ་ཁོ་ན་ཉིད་གྲུབ་པ་ཞེས་བྱ་བའི་བསྟན་བཅོས་དང་ཡང་འགལ་ཏེ། དེ་ཉིད་ལས། ཡེ་ཤེས་བཞི་པ་འཆད་པའི་སྐབས་སུ། དེ་ཕྱིར་དེ་ཉིད་ཡེ་ཤེས་ནི། ། གཉིས་མེད་ཡེ་ཤེས་རབ་ཏུ་གསལ། ། ཞེས་ཡེ་ཤེས་དེའི་རྣམ་བཤད་ལས། དེ་ཡི་རང་བཞིན་འཆད་པ་ན། ། དེ་ལ་ཆགས་དང་ཆགས་བྲལ་མེད། ། གཉིས་ཀ་མ་ཡིན་སྟོང་ཉིད་མིན། །
ཀུན་མིན་ཐམས་ཅད་མིན་པའང་མིན། ། ཡང་ན་ཐམས་ཅད་རྣམ་པར་ཐིམ། ། ཞེས་གསུངས་ཤིང་དེ་ཁོ་ན་ཉིད་མཐའ་དང་བྲལ་བ་དང་། ཡེ་ཤེས་ཀྱི་གསལ་སྣང་དབྱེར་མི་ཕྱེད་པའི་ཚུལ་གྱིས་ཉམས་སུ་མྱོང་བ་ཡང་། དེ་ཉིད་ལས། དེ་བཞིན་ཡེ་ཤེས་བདེ་ཆེན་པོ། ། རྣམ་པ་ངོ་བོ་ཉིད་ཀྱིས་གསལ། ། གཉིས་མེད་རྣམ་པའི་རྣལ་འབྱོར་གྱིས། ། ཆོས་ཀུན་རྣམ་པར་བཅོམ་པས་ན། ། ཡེ་ཤེས་རྒྱུན་འབབ་སྟོང་པའི་བློ། །
མཁས་པས་དེ་ལྟ་བུ་ཉིད་མཚོན། ། ཞེས་གསུངས་པའི་ཕྱིར། འདིས་ནི་དེ་ཁོ་ན་ཉིད་རྟོགས་པའི་ཡེ་ཤེས་དང་། སེམས་ཀྱི་རང་བཞིན་འོད་གསལ་གཉིས་ཀ་ཡང་རྣམ་པ་གསལ་ཞིང་མ་འགགས་ལ་ངོ་བོ་མཐའ་ཐམས་ཅད་དང་བྲལ་བ་ཞིག་ཏུ་གསལ་བར་བསྟན་ནོ། ། སྐབས་འདིའི་སེམས་ཀྱི་རང་བཞིན་འོད་གསལ་ཞེས་པ་ཡང་བཤད་ཚུལ་གཉིས་ཡོད་པ་ལས། འོད་གསལ་རྟོགས་པ་ལས་ནི་རྣམ་གྲོལ་བ། ། ཞེས་བཤད་པ་ལྟར་གློ་བུར་གྱི་རྟོག་པ་ནུས་པའི་གསལ་རིག་ཙམ་ལ་བྱའོ། ། ཡང་ལྷན་ཅིག་སྐྱེས་པ་གྲུབ་པའི་གཞུང་འགྲེལ་ལེགས་མི་ཀ་རས་མཛད་པ་དང་། ཁྱེད་ཀྱི་འདོད་པའི་ལུགས་འདི་འགལ་བར་སྣང་སྟེ། དེ་ཉིད་ལས།
ལྷན་སྐྱེས་ཀྱི་བཞུགས་ཚུལ་འཆད་པའི་སྐབས་སུ། ཟུང་འཇུག་ཚིག་གི་དོན་དུ་ནི། ། རྒྱུ་དང་མི་རྒྱུའི་གནས་པ་ལ། ། དུས་ཀུན་དུ་ནི་ཡང་དག་གནས། ། ཞེས་དང་། དེའི་འགྲེལ་པར། ལྷན་ཅིག་སྐྱེས་པ་ཞེས་བྱ་བ་ཡོད་པའམ་མེད་པའམ། གཉིས་ཀ་ལས་འདས་པ་ཞེས་སམ། རྟག་པའམ་མི་རྟག་པའམ། བདེ་བའམ་སྡུག་བསྔལ་བའམ།
བདག་གམ་བདག་མེད་པའམ། ཉིན་མོ་ཞེས་སམ་མཚན་མོ་ཞེས་སམ། འཁོར་ཞེས་སམ་མྱ་ངན་ལས་འདས་པ་ཞེས་བྱ། གང་གིས་ཀྱང་བརྗོད་པ་དང་བྲལ་བའི་ཚད་དེ། དེ་ཡང་རྒྱུ་བ་དང་མི་རྒྱུ་བ་ཐམས་ཅད་དུས་ཆད་པ་མེད་པར་གནས་ཞེས་དགོངས་པའོ། ། ཞེས་གསུངས་ལ། དེ་ལྟ་བུའི་ལྷན་སྐྱེས་དེ་ལ་ཡང་གཉིས་ཏེ། དེ་ཁོ་ན་ཉིད་དངོས་དང་། དེ་རྟོགས་པའི་ཡེ་ཤེས་ལ་ལྷན་སྐྱེས་སུ་བཤད་པའོ། ། དང་པོ་ནི།
རང་གི་ངོ་བོ་ལྷན་ཅིག་སྐྱེས་པར་མ་གྲུབ་ཀྱང་རྒྱུ་མེད་རྒྱུའི་དངོས་པོ་ཐམས་ཅད་ལྷན་ཅིག་ཏུ་གནས་པས་ན་ལྷན་ཅིག་སྐྱེས་པ་ཞེས་བྱ་སྟེ། གཞུང་དེ་ཉིད་ལས། གང་དང་མཚུངས་པར་སྐྱེས་པ་ཡིས། ། དེས་ན་ལྷན་ཅིག་སྐྱེས་པར་བརྗོད། ། ཞེས་དང་། དེའི་འགྲེལ་པར། ལྷན་ཅིག་སྐྱེས་པའི་དེ་ཁོ་ན་ཉིད་རྒྱུ་བ་དང་མི་རྒྱུ་བའི་དངོས་པོ་རྣམས་དང་ལྷན་ཅིག་ཏུ་གནས་པ་དེ་བས་ན་དེ་སྐད་ཅེས་བྱའོ། ། ཞེས་བཤད་པ་ལྟར་རོ། ། འདིའི་སྐྱེས་ཞེས་པའི་སྒྲ་ནི་གནས་པ་ལ་འཇུག་པས། ངེས་དོན་གྱི་གཞུང་རྣམས་སུ་འདི་འདྲའི་རྣམ་དབྱེ་ཤེས་པ་གལ་ཆེའོ། །
གཉིས་པ་ནི། གཟུང་འཛིན་གྱི་རྟོག་པ་མཐའ་དག་དབེན་པའི་ཏིང་ངེ་འཛིན་ཏེ། ཇི་སྐད་དུ། ལྷན་ཅིག་སྐྱེས་པ་རྟོག་མེད་པ། ། ཞེས་དང་། རྟོག་པ་བྲལ་ཞིང་མངོན་སུམ་པ། ། རྒྱལ་བས་ཡིད་ཀྱི་ནང་ནས་གསུངས། ། ཞེས་དང་། དེའི་འགྲེལ་པར། ལྷན་ཅིག་སྐྱེས་པ་ལ་བཅོས་པ་མ་ཡིན་པ་དེ་རྣལ་འབྱོར་པའི་མངོན་སུམ་རྟོག་པ་དང་བྲལ་བ་ཡིན་ནོ། །
ཞེས་བཤད་པ་ལྟར་རོ། ། ཏིང་ངེ་འཛིན་འདི་ལྟ་བུ་ལ་ཡང་བཅོས་མིན་དང་། དོན་དམ་པ་དང་། བདེན་པ་དང་། ཡང་དག་པ་ལ་སོགས་པའི་མིང་དང་། རྟག་པ་དང་བརྟན་པ་ལ་སོགས་མི་དམིགས་གསུངས་ཏེ། གཞུང་འགྲེལ་ཉིད་ལས། ཏིང་ངེ་འཛིན་གང་ཞིག་མི་རྟོག་པ་དང་། མ་བཅོས་པ་དང་། རྩོལ་བ་ཐམས་ཅད་བྲལ་བ་དེ་ནི།
བདེན་པ་དང་། རྟག་པ་དང་། བརྟན་པ་དང་། གཞིག་ཏུ་མེད་པ་ཞེས་བྱ་བའི་དོན་ཏོ། ། ཞེས་བཤད་པ་ལྟར་རོ། ། འདི་ལྟ་བུའི་ཚིག་ཙམ་གྱིས་དེ་ཁོ་ན་ཉིད་དངོས་དང་། ཏིང་ངེ་འཛིན་གཉིས་འཁྲུལ་བར་མི་བྱ་སྟེ། གཞུང་དེ་ཉིད་ལས། མཐོང་བ་མེད་པའི་ཚུལ་དུ་གང་མཐོང་བ་དེ་ནི། མཐོང་བ་ཞེས་སུ་ཐ་སྙད་དུ་གདགས་སོ། །
དེ་ལས་གཞན་དུ་དངོས་པོར་རྟོགས་པ་སྟེ། བདག་དང་བདག་གི་ཞེས་བྱ་བ་ལ་སོགས་པར་གང་རྟོག་ན་དེ་ནི་དེ་ཁོ་ན་ཉིད་ལྟ་བུའི་སྐབས་ལ་དམུས་ལོང་ཆེན་པོ་ཞེས་བྱ་བའི་དོན་ཏོ། ། ཞེས་བཤད་པའི་ཕྱིར་རོ། ། དེས་ན། ཡུལ་ཡུལ་ཅན་གྱི་ལྷན་སྐྱེས་གང་ཡིན་ཡང་རུང་བདེན་པར་གྲུབ་པའི་དངོས་པོར་མི་རུང་སྟེ། གཞུང་འདིར་ཀྱེ་རྡོ་རྗེ་འབུམ་ཕྲག་ལྔ་པའི་ལུང་དྲངས་པ་ལས། ལུས་ཅན་འདི་དག་ཐམས་ཅད་ནི། ། འདི་ཉིད་ཀྱིས་ནི་དབུགས་འབྱིན་ཞིང་། ། དངོས་མེད་བཞི་ལས་བསྐྱེད་པར་བྱེད། ། དེ་འདི་ལྷན་ཅིག་སྐྱེས་པ་ཡིན། །
ཡང་། འགྲོ་ཀུན་གཟོད་མ་ཉིད་ནས་སྟོང་། ། རྒྱུ་རྐྱེན་གང་གིས་སྟོང་མ་བྱས། ། འདི་ལ་སྐྱེ་རྒ་ཡོད་མ་ཡིན། ། ལྷན་ཅིག་སྐྱེས་པར་དེ་ལྟར་བརྗོད། ། ཞེས་བཤད་པའི་ཕྱིར་རོ། ། བརྗོད་པར་བྱ་བ་མང་དུ་ཡོད་མོད་ཀྱི་རེ་ཞིག་དེ་ཙམ་གྱིས་ཆོག་གོ ། རང་བཞིན་འོད་གསལ་རྟོག་ལས་རྣམ་གྲོལ་ཞིང་། ། དོན་དམ་འོད་གསལ་སྒྱུ་མའི་དྲི་མས་དབེན། ། མཐའ་ལས་འདས་ཀྱང་སྣ་ཚོགས་སྣང་བ་ཡི། །
ཟུང་འཇུག་དོན་དེ་གྲུབ་ཆེན་རྣམས་ཀྱི་གཞུང་། ། བསྡུ་བའི་ཚིགས་སུ་བཅད་པའོ། ། གསུམ་པ་ནི། སློབ་དཔོན་ཆེན་པོ་ར་ཧའི་དྭ་ཧའི་གཞུང་རྣམས་དང་ཡང་འགལ་ཏེ། དྭ་ཧ་ལས། བླ་མས་བསྟན་པར་མི་ཤེས་ན། ། སློབ་མས་གོ་བར་ཡོད་མ་ཡིན། ། ལྷན་ཅིག་སྐྱེས་པ་བདུད་རྩིའི་རོ། ། གང་གིས་ཇི་ལྟར་བསྟན་པར་བྱ། ། ཞེས་དང་།
དེའི་འགྲེལ་པར། སྲས་ཝ་དྷུ་ཏི་པས། བླ་མ་དམ་པས་བསྟན་པའི་ཐབས་ནི་ཐ་མལ་གྱི་ཤེས་པ་སྟེ། མི་ཤེས་བསྟན་པས་ན་མཆོག་གོ ། སློབ་མས་རྟོགས་པའི་བདག་ཉིད་ཀྱང་གོ་བར་བྱ་བ་ཡོད་པ་མ་ཡིན་ཏེ། མིན་པ་ནི་ཡོངས་སུ་དག་པའོ། ། དེ་ཉིད་ཡིན་ནམ་ཞེ་ན། ཡིན་དུ་མེད་པ་ཉིད་ཡིན་ཏེ། ལྷན་ཅིག་སྐྱེས་པའི་བདུད་རྩིའི་རོ་ནི་སེམས་ཉིད་མ་བཅོས་པ་རྣལ་མ་སྟེ་གང་ཞིག་ཡིན་ཏེ་མིན་ནོ། ། མིན་པའི་དོན་དེ་ཉིད་ཇི་ལྟར་བསྟན་པར་བྱ་སྟེ་བསྟན་དུ་མེད་པའོ། །
ཞེས་གནས་ལུགས་ཀྱི་དེ་ཁོ་ན་ཉིད་བསྟན་དུ་མེད་པ་ལ། མཆོག་དང་རྟོགས་པའི་བདག་ཉིད་དུ་ཡང་ངོ་བོ་ཉིད་ཀྱིས་མ་གྲུབ་པ་ལ་ཡོངས་སུ་དག་པའི་མིང་གིས་བསྟན་ལ། ཁྱེད་ཀྱི་ལུགས་ཀྱི་གསལ་བའི་རང་བཞིན་བདེན་པར་གྲུབ་པའི་ཕྱིར་རོ། ། འདིར་སེམས་མ་བཅོས་པ་རྣལ་མ་ཞེས་པ་ནི་གཟུང་འཛིན་གྱི་སླད་པ་མ་ཞུགས་པའི་འོད་གསལ་བའི་གནས་སྐབས་དེ་ཉིད་ཡིན་ལ་མ་བཅོས་པའི་དོན་ཡང་མཐར་འཛིན་པའི་རྟོག་པས་ཁ་མ་བསྒྱུར་བར་འཇོག་པའི་དོན་ཡིན་གྱི། གཞན་དག་གིས་འདོད་པ་ལྟར་རྣམ་རྟོག་ཁ་ཁྱིལ་པ་ཙམ་ལ་རྣལ་མ་དང་བཅོས་མིན་དུ་མི་བཟུང་ངོ་། ། ཇི་སྐད་དུ། གཉིས་མེད་རྡོ་རྗེས་དེ་བས་ན་སེམས་ཉིད་ཀྱི་ངོ་བོ་ཅིར་ཡང་མ་ཡིན་པའི་དོན་ལ་ཅིར་ཡང་སྣང་བ་དེ། སྣང་བ་ལ་རྟོགས་ན་སྐྱོན་དུ་འགྱུར་བ་དང་། དེ་ཉིད་མ་བཅོས་པར་བཞག་ན་སངས་རྒྱས་ཀྱི་ཡོན་ཏན་རྣམས་རྟོགས་པར་བྱེད་པ་སྟེ། དེ་དང་ལྡན་པའི་སེམས་འདི་ནི་མགོན་པོ་སངས་རྒྱས་བཅོམ་ལྡན་འདས་ལ་སོགས་པ་སུས་ཀྱང་མཚོན་པར་མི་ནུས་ཤིང་།
མཚོན་པར་ཡང་མི་འགྱུར་རོ་ཞེས་བཤད་པ་ལྟར་རོ། ། ལུང་འདིས་དེ་ཁོ་ན་ཉིད་ངོས་བཟུང་བ་ཡོད་པ་དང་། སྟོང་པ་ཉིད་ཀྱི་དོན་མེད་པ་ལ་འདོད་པ་གཉིས་ཀ་བཀག་གོ ། དེས་ན་སློབ་དཔོན་འདི་དག་གིས་བཞེད་དོན་མཐར་ཐུག་པ་ནི། རྡུལ་མེད་རྡུལ་བྲལ་མ་ཡིན་སེམས་ཀྱང་མིན། ། དངོས་པོ་དེ་དག་གདོད་ནས་ཞེན་པ་མེད། ། ཅེས་དང་། དེའི་འགྲེལ་པར། ཨ་ཝ་དྷུ་ཏི་པས། དེས་ནི་ཅི་ཡང་མིན་པའི་དོན་ཉམས་སུ་མྱོང་བར་ནུས་སོ། །
ཞེས་གསུངས་པ་འདི་ཙམ་གྱིས་ཀྱང་སེམས་རྣལ་དུ་ཕབ་ན་རྟོགས་ནུས་སོ། ། ཡང་སློབ་དཔོན་འཕགས་པའི་གསང་བ་འདུས་པའི་སྒོམ་རིམ་དང་ཡང་འགལ་ཏེ། དེ་ཉིད་ཀྱི་འོད་གསལ་གྱི་རིམ་པ་འཆད་པ་ན། གང་དུ་འགྲོ་བ་དང་ནི་འོང་མེད་ཅིང་། ། ཟད་དང་འཕེལ་མེད་དངོས་དང་དངོས་མེད་མིན། ། ཞེས་འོད་གསལ་གྱི་རང་བཞིན་མཐའ་དང་བྲལ་བར་བཤད་པ་ལ། ཁྱེད་ཀྱི་ལུགས་ཀྱི་འོད་གསལ་བ་དེ་ཉིད་དང་དངོས་པོའི་ངོ་བོར་གྲུབ་པའི་ཕྱིར་དང་། ཟུང་དུ་འཇུག་པའི་རིམ་པ་ཡང་བསྟན་མི་ནུས་པར་འགྱུར་ཏེ། འོད་གསལ་ནི་ཁྱེད་ཀྱི་ལུགས་ལ་ཀུན་རྫོབ་གཏན་མེད་ཀྱི་དོན་དམ་ཡིན་ལ། དེ་ལས་མ་རྟོགས་པའི་ལྷའི་སྐུར་ལྡང་རྒྱུ་མེད་པའི་ཕྱིར་རོ། །
གལ་ཏེ་འོད་གསལ་བ་དེ་ཉིད་ལྷའི་སྐུའི་རྣམ་པར་བསྒོམ་ཞིང་འཆར་རོ་ཞེ་ན། འོ་ན་ལྷའི་སྐུའི་རྣམ་པར་ཤར་བ་དེ་ཉིད་ཀུན་རྫོབ་མིན་ན་ནི་ཟུང་འཇུག་མི་སྲིད་ལ། ཡིན་ན་ནི་དེ་ལྟ་བུ་ཉིད་གྲུབ་བམ་མ་གྲུབ། ཕྱི་མ་ལྟར་ན་ཟུང་འཇུག་གི་སྐུར་ལྡང་བ་ཉིད་མི་སྲིད་པར་འགྱུར་ལ། སྔ་མ་ལྟར་ན། དེ་ཆོས་ཅན། དོན་དམ་འོད་གསལ་དུ་ཐལ། གཞི་གྲུབ་པའི་ཕྱིར་རོ། ། འདོད་ན་ནི་དོན་དམ་འོད་གསལ་རྣམ་མེད་དུ་འདོད་པ་དང་འགལ་ལོ། ། གཞན་ཡང་ཟུང་དུ་འཇུག་པའི་དོན་ལ་མང་དུ་བཤད་པ་ལས་ཁྱེད་ལྟར་ན་རྣལ་འབྱོར་གཅིག་ལ་ཐབས་ཤེས་རབ་དང་།
དངོས་པོ་དངོས་མེད་དང་། སྟོང་ཉིད་སྙིང་རྗེ་དང་། ཡོད་མེད་ལ་སོགས་པ་ཚང་རྩིར་མེད་པར་འགྱུར་ཏེ། ཟུང་དུ་འཇུག་པའི་དོན་གཅིག་ཁོ་ན་ཡོད་ཅིང་གཞན་མེད་པའི་དངོས་ཞིག་ལ་འདོད་པའི་ཕྱིར་རོ། ། འོ་ན་ཁྱེད་ཀྱི་ལུགས་ཀྱི་ཟུང་དུ་འཇུག་པའི་དོན་གཉིས་འདུས་པ་ཞིག་ལ་འདོད་དམ་ཞེ་ན། ཁོ་བོ་ཅག་ནི་ཟུང་དུ་འཇུག་པའི་རྣལ་འབྱོར་བློ་གཞན་གྱིས་ཐབས་དང་ཤེས་རབ་འདུས་པ་དང་། དངོས་དང་དངོས་མེད་བདག་ཉིད་མཆོག ། ཞེས་སོགས་ཐ་སྙད་དུ་བྱེད་པ་ཡོད་ཀྱི། དོན་དམ་པའི་རྣལ་འབྱོར་ལ་ནི་གཉིས་དང་གཉིས་མིན་གྱི་རྟོག་པ་མངའ་བར་མི་འདོད་ལ་ཟུང་དུ་འཇུག་པའི་དོན་ནི་མང་དུ་ཡོད་མོད་ཀྱི་འོག་ཏུ་འཆད་དོ། ། ཡང་མ་ནོར་གྲུབ་པའི་རིམ་པར་སློབ་དཔོན་ཨརྻ་དེ་ཝས་མཛད་པ་དང་འགལ་ཏེ།
གཞུང་དེར་ནི་འོད་གསལ་འཆད་པའི་སྐབས་སུ། རང་གི་ངོ་བོ་གང་དུ་ཡང་མ་གྲུབ་ཅིང་ཀུན་རྫོབ་ཀྱི་སྣང་བ་གང་ཡང་མི་མངའ་བའི་ཚུལ་གསལ་བར་བཤད་ལ། ཁྱེད་ཀྱི་འོད་གསལ་ཉིད་ཀྱང་རང་རིག་པའི་ངོ་བོར་འདོད་པའི་ཕྱིར་རོ། ། འོ་ན་རང་རིག་པ་ཙམ་ཡང་དམིགས་སུ་མེད་པའི་ཕྱིར། འོད་གསལ་གྱི་ཚེ་ཆད་པར་ལྟ་བར་འགྱུར་རོ་ཞེ་ན། དེའི་ལན་ནི་གཞུང་དེ་ཉིད་ལས་བཤད་དེ། ཇི་སྐད་དུ། སྣང་བ་གསལ་ཏེ་མི་དམིགས་པ། ། ཆད་པར་ལྟ་བ་འགྱུར་ཞེ་ན། སྣང་དང་མི་སྣང་ཡོད་མེད་སོགས། །
དེ་ཀུན་ལྟོས་པའི་རིགས་པ་ཡིས། ། སྣང་ཡོད་ལ་སོགས་སྒྲུབ་གྱུར་ན། ། མི་སྣང་མེད་སོགས་འགྲུབ་པར་འགྱུར། ། སྣང་ཡོད་ལ་སོགས་མ་གྲུབ་ན། ། མི་སྣང་མེད་སོགས་ག་ལ་འགྲུབ། ། མཐའ་བྲལ་དབུས་ཀྱང་མི་དམིགས་ཏེ། ། ཐམས་ཅད་སྟོང་པ་འོད་གསལ་བ། ། སྤྲོས་པ་ཀུན་བྲལ་གང་ཡང་མིན། ཆད་པར་ལྟ་བ་ག་ལ་ཡིན། ། དེ་ཡི་ཚད་ནི་ཡོད་མེད་དང་། །
སྣང་དང་མི་སྣང་རྟག་ཆད་སོགས། ། ཕོ་མོ་ལ་ནི་ཁ་དོག་དབྱིབས། ། བསྐྱེད་དང་སྔགས་དང་སེམས་ལ་དམིགས། ། བདེན་གཉིས་འཁོར་འདས་ལ་སོགས་དང་། ། བསོད་ནམས་གཟུགས་དང་སྡིག་གཟུགས་མིན། ། སྐུ་དང་ཡོན་ཏན་གང་ཡང་མིན། ། བརྗོད་པའི་ཐ་སྙད་ཀུན་དང་བྲལ། ། ཞེས་བཤད་པའི་ཕྱིར་རོ། ། འོ་ན་འོད་གསལ་གྱི་དུས་དེར་སེམས་རང་རིག་པ་ཙམ་ཡང་མི་དམིགས་པར་བཤད་པ་དང་འགལ། མེད་ན་ནི་དེ་ལས་ཟུང་འཇུག་གི་སྐུར་ལྡང་བ་འགལ་ལོ་ཞེ་ན།
འོད་གསལ་གྱི་མིང་ནི་གཉིས་ཏེ། གནས་ལུགས་དངོས་དང་། དེ་མངོན་དུ་བྱ་བའི་ཡེ་ཤེས་ལ་བཤད་པ་གཉིས་སོ། ། དང་པོ་ཕོད་མེད་སོགས་གང་ཡང་མིན་པས་རང་རིག་ཡིན་པ་ལྟ་སྨོས་ཀྱང་ཅི་དགོས། དེ་ལྟ་མོད་ཀྱི་དེ་ཉིད་ཀྱང་ཐམས་ཅད་སྟོང་པའི་ཡེ་ཤེས་ལས་ལོགས་སུ་ཡོད་པ་མིན་ནོ། ། གཉིས་པ་ནི། ཡེ་ཤེས་བཞི་པ་ཉིད་ཡིན་ལ། དེའི་ངོ་བོ་ཉིད་ནི་གནས་ལུགས་དངོས་དང་དབྱེ་བ་མེད་པའི་ཕྱིར་རོ། ། ངོ་བོ་ཉིད་མཐོང་ཚུལ་ལ་ལྟོས་ན་རང་རིག་པ་ཙམ་ཡང་དམིགས་སུ་མེད་ཅེས་བཤད་པ་ཡིན་གྱི། ཡེ་ཤེས་དེ་ཉིད་ནི་རང་རིག་པ་ཡིན་ཏེ།
དེ་ལྟ་བུའི་ཡེ་ཤེས་ཐོབ་པའི་རྣལ་འབྱོར་པ་ནི་དུས་ཐམས་ཅད་དུ་ཡང་ཏིང་ངེ་འཛིན་དེས་ཆོས་ཐམས་ཅད་ལ་རྒྱས་འདེབས་པའི་ཕྱིར་རོ། ། ཇི་སྐད་དུ། རིམ་ལྔ་ལས། གལ་ཏེ་གསང་སྔགས་ཟློས་པའམ། ། གང་གཞན་ཐམས་ཅད་བྱེད་པས་ན། ། ཐམས་ཅད་སྟོང་པའི་གཞི་ལ་གནས། ། ཞེས་བཤད་པ་ལྟར་རོ། ། དེ་ལྟ་བུའི་འོད་གསལ་དེ་ལ་ཡང་རང་བཞིན་གསལ་བའི་ཆ་ཙམ་དང་། ཡེ་ཤེས་བཞི་པར་གནས་གྱུར་པ་གཉིས་ལས་ཕྱི་མ་འདི་ནི། རིམ་ལྔ་ལས་བཤད་པའི་ཡེ་ཤེས་དེ་ཉིད་ཡིན་ལ།
སྔ་མ་ལ་ནི། རྣལ་འབྱོར་དབང་ཕྱུག་གི་ལུགས་ཀྱི་རང་བཞིན་གསལ་བ་ཞེས་བྱ་བའི་མིང་གིས་ཀྱང་གསུངས་སོ། ། འདི་ཙམ་གྱི་ངང་དུ་སེམས་གནས་པའམ། ཏིང་ངེ་འཛིན་ལས་འདི་ཙམ་ཞིག་ཐོབ་ཀྱང་མཆོག་ཏུ་བཟུང་བར་མི་བྱ་སྟེ། དང་པོ་ནི་འཆི་བའི་འོད་གསལ་འགའ་ཞིག་ལའང་ཡོད་པའི་ཕྱིར་དང་། གཉིས་པ་ནི་སྣང་ཕྱོགས་ཀྱི་ཏིང་ངེ་འཛིན་ལའང་ཡོད་པའི་ཕྱིར་རོ། ། དེས་ན་འོད་གསལ་གྱི་ཏིང་ངེ་འཛིན་ཉིད་ཀྱང་ཟུང་འཇུག་གི་ཚུལ་གྱིས་ཉམས་སུ་ལེན་པ་གནད་ཀྱི་དོན་ནོ། ། ཡང་སློབ་དཔོན་སངས་རྒྱས་ཡེ་ཤེས་ཞབས་ཀྱི་ཞལ་གྱི་ལུང་དང་ཁྱེད་ཀྱི་ལུགས་འདི་ཤིན་ཏུ་འགལ་བར་མཐོང་སྟེ། དེ་ཉིད་ཀྱིས། ཀུན་མཁྱེན་བར་གྱི་རང་བཞིན་རྣམས། །
ནམ་མཁའི་དཀྱིལ་ལྟར་རྣམ་དག་པའི། ། ཟབ་གསལ་གཉིས་མེད་ཡེ་ཤེས་ཏེ། ། དེ་ནི་དངོས་མེད་བསྒོམ་དུ་མེད། ། དངོས་པོ་ཐམས་ཅད་དང་བྲལ་བ། ། ཁམས་དང་སྐྱེ་མཆེད་ཀྱིས་མ་ཟིན། ། རང་བཞིན་གྱིས་ནི་འོད་གསལ་བ། ། མདོ་ནས་དག་པ་ནམ་མཁའི་བཞིན། ། མེད་པས་ཆོས་རྣམས་མཚན་ཉིད་སྤངས། ། ཆོས་དང་ཆོས་ཉིད་ཡང་དག་མེད། ། དངོས་པོ་མེད་པས་མཁའ་དང་མཚུངས། །
ཞེས་ཟབ་གསལ་གཉིས་མེད་ཀྱི་ཡེ་ཤེས་ཀྱི་རང་བཞིན་མཐའ་དང་བྲལ་བ་དང་། དེ་ཉིད་དང་མ་བྲལ་བར་ཉམས་སུ་ལེན་ཚུལ་གཉིས་ཀ་བསྟན་ལ། ཁྱེད་ལྟར་ན་ཡེ་ཤེས་དེ་ལ་ཟབ་མོའི་དོན་མ་ཚང་བ་སྟེ་དངོས་པོའི་རང་བཞིན་དུ་གྲུབ་པའི་ཕྱིར་རོ། ། ཁྱབ་འབྲེལ་གནས་ཏེ། སློབ་དཔོན་སྨན་པའི་ཞབས་ཀྱིས། དེ་ཉིད་ཟབ་མོ་ཇི་ལྟ་བུ་ཞིག་ཅེ་ན། རྣམ་པར་རྟོག་པ་ལ་སོགས་པའོ། ། ཕྱིན་ཅི་ལོག་གི་རྣམ་པ་ཀུན་དང་བྲལ་བ་བསམ་པ་དང་བརྗོད་པ་ཐམས་ཅད་ལས་ཡང་དག་པར་གདོད་མ་ནས་འདས་པ་ནམ་མཁའ་བཞིན་དུ་དངོས་པོ་ཀུན་སྤངས་པས་དྲི་མ་མེད་པ་དེ་ལས་གསལ་བའི་ཡེ་ཤེས་འབྱུང་སྟེ་ཞེས་པ་སོ་སོའི་སྐྱེ་བོ་ལ་སོགས་པ་ཀུན་ཏུ་བརྟགས་པ་བྲལ་བ་དེ་ལ་གཏིང་མི་དཔོག་པའི་ཟབ་མོ་ཞེས་བྱའོ། ། ཞེས་དངོས་པོ་ཐམས་ཅད་ཀྱི་རང་བཞིན་དང་གདོད་མ་ནས་བྲལ་བར་བཤད་པའི་ཕྱིར་རོ། ། དེ་ལྟ་ན་ཡང་གསལ་བ་མི་འགོག་ཏེ་ཞེས་ལུང་ལས་ཡེ་ཤེས་དེ་ཉིད་རོང་མྱང་བརྒྱད་ལྡན་དུ་བཤད་པའི་ཕྱིར་རོ། །
ཇི་སྐད་དུ། རྟག་པ་དང་ནི་མི་གདུང་དང་། ། གསལ་བ་དང་ནི་དྲི་མེད་དང་། ། དགའ་བ་དང་ནི་ཡིད་དྭངས་བ། ། འདི་ནི་བདེ་ཆེན་རོང་མྱང་བརྒྱད། ། ཞེས་གསུངས་པ་ལྟར་རོ། ། དེ་བཞིན་དུ་བདག་པོ་ལ་སོགས་པ་མིང་གི་རྣམ་གྲངས་ཉི་ཤུ་རྩ་ལྔ་བཤད་པ་ཡང་། ཡེ་ཤེས་དེ་ཉིད་ལ་བཤད་པ་ཡིན་ཏེ། མན་ཞབས་ཀྱི་འགྲེལ་པ་ལས། དེ་ལྟར་དེ་ལ་སོགས་པ་རབ་ཏུ་གྲགས་པའི་མིང་གི་རྣམ་པ་མཐའ་ཡས་པ་ཀུན་ཀྱང་གཉིས་སུ་མེད་པའི་ཡེ་ཤེས་འབའ་ཞིག་མཚོན་པ་སྟེ་མདོ་དང་རྒྱུད་སྡེ་དང་རྒྱུད་རྣམས་སུ་བློ་དང་ལྡན་པ་རྣམས་ཀྱིས་རྡོ་རྗེ་འཆང་ཆེན་པོའི་མིང་གི་རྣམ་གྲངས་ཡིན་པར་རྟོགས་པར་བྱའོ། །
ཞེས་བཤད་པ་ལྟར་རོ། ། འདིར་ཡེ་ཤེས་དེ་ཉིད་ལས་ཀུན་རྫོབ་དང་དོན་དམ་དང་གཉིས་མེད་གཉིས་ཀའི་མིང་གསུངས་ལ། དེའི་དོན་ཡང་འགྲེལ་པ་ལས། ཡེ་ཤེས་དེ་བཞིན་གཤེགས་པའི་ཡུལ་ཡིན་པས་དོན་དམ་དང་སྣང་བ་མི་འགོག་པས་ཀུན་རྫོབ་དང་ཟུང་དུ་འཇུག་པས་ན་གཉིས་མེད། ཅེས་གསུངས་ཏེ། དང་པོ་གཉིས་ནི། ཏིང་ངེ་འཛིན་གྱི་ངོས་ནས་མིང་བཏགས་པ་ཡིན་ལ། ཕྱི་མ་ནི་ངོ་བོ་ཉིད་ཀྱི་རྣམ་པས་མིང་བཏགས་པར་ཁོ་བོས་རྟོགས་སོ། ། འདི་ལྟ་བུའི་ཡེ་ཤེས་དེ་ཉིད་རྟོགས་པ་དང་མ་རྟོགས་པའི་དབང་གིས་འཁོར་བ་དང་མྱ་ངན་འདས་པའི་འཁྲུལ་བྱེད་དུ་སྣང་ཡང་། དེ་ཁོ་ན་ཉིད་དངོས་སུ་འཆོལ་བར་མི་བྱ་སྟེ།
རང་གི་ངོ་བོ་མཁའ་མཉམ་རྡུལ་བྲལ་སྟོང་པ་ཉིད་དུ་གོ་བར་བྱའོ། ། སྣང་གསུམ་མཐའ་ལས་རབ་གྲོལ་འོད་གསལ་གྱིས། ། རྒྱན་གྱིས་རབ་མཛེས་ཟུང་འཇུག་རྡོ་རྗེའི་སྐུ། ། རྟག་བརྟན་མི་ཕྱེད་རང་བཞིན་ཉམས་དགའ་བའི། ། འཁོར་ལོའི་བདག་པོ་ཉིད་དང་མཚུངས་པར་ཤོག ། བསྡུ་བའི་ཚིགས་སུ་བཅད་པོ། ། གཉིས་པ་དོན་དམ་རྟག་ལྟར་འགྱུར་བ་ནི་ཁྱེད་ཀྱི་ལུགས་ཀྱི་དོན་དམ་པའི་བསྒོམ་ལུགས་འདི་ནི་རྟག་ལྟ་ལས་མ་འདས་ཏེ། ཨཱརྻ་དེ་ཝས་བདག་བྱིན་གྱིས་བརླབས་པའི་རིམ་པ་ལས། ཡོད་ཅེས་རྟོག་པ་ཇི་སྙེད་པ། ། དེ་སྙེད་རྟག་པའི་ལྟ་བ་སྟེ། །
རྟག་པར་མངོན་པར་ཞེན་པ་ན། ། དེ་ཡང་སྒྱུ་མའི་མཚན་ཉིད་མིན། ། མེད་ཅེས་རྟོག་པ་ཇི་སྙེད་པ། ། དེ་སྙེད་ཆད་པའི་ལྟ་བ་སྟེ། ། མེད་པར་མངོན་པར་ཞེན་པས་ན། ། དེ་ཡང་སྒྱུ་མའི་མཚན་ཉིན་མིན། ། ཞེས་ཡོད་པར་ལྟ་བའི་བསྒོམ་ལུགས་མཐའ་དག་ཐམས་ཅད་རྟག་ལྟར་བཤད་པའི་ཕྱིར་རོ། ། ཁོ་ན་རེ། ཡོད་པར་རྟོག་པ་དང་ཞེན་ན་དེར་འགྱུར་བ་བདེན་ཡང་ཁོ་བོ་ཅག་དེ་ལྟར་མི་འདོད་དོ་ཞེ་ན། འོ་ན་གནས་ལུགས་ལ་ཡོད་པའི་སྒྲོ་འདོགས་ཆོད་ན་དེར་མི་ཞེན་ནམ།
མ་ཆོད་ཀྱང་ཞེན་པ་ཙམ་འགོག ། དང་པོ་ལྟར་ན་གནས་ལུགས་ཡོད་པའི་ངོ་བོར་མ་གྲུབ་པ་ལའང་དེ་ལྟ་བུའི་སྒྲོ་འདོགས་ཡང་དག་པའི་བློས་ཆོད་ཟིན་པའི་ཕྱིར་རོ། ། སྒྲོ་འདོགས་ཆོད་ཀྱང་བློ་རང་ཉིད་གསལ་བ་ལ་མ་འགགས་པས་རང་རིག་པའི་ངོ་བོར་གྲུབ་པ་དེ་ཉིད་ཡིན་ནོ་ཞེ་ན། འོ་ན་ཕྱི་རོལ་གྱི་དོན་ཡང་གྲུབ་པར་དགག་ཏུ་མེད་དེ། འཕགས་པའི་རྗེས་ཐོབ་ལ་ཡང་དེའི་སྣང་བ་མི་འགགས་པའི་ཕྱིར་རོ། ། དེ་ནི་ཡུལ་གྱི་གནས་ཚུལ་ལ་མ་ཞུགས་པའི་བློ་ཡིན་ནོ་ཞེ་ན། ཡུལ་གྱི་གནས་ཚུལ་བློའི་སྣང་ཚུལ་དེ་ལྟ་བུར་མ་གྲུབ་པས་བློ་དེ་གནས་ཚུལ་ལ་མ་ཞུགས་པ་ཡིན་ནམ། བློ་རང་ཉིད་ཕྱིན་ཅི་ལོག་གི་ངོ་བོར་སྐྱེས་པ་ལ་བྱ། ཕྱི་མ་ནི་འཕགས་པའི་རྗེས་ཐོབ་ལ་མི་སྲིད་ལ། སྔ་མ་ལྟར་ན་གསལ་ཙམ་མ་འགགས་པར་སྣང་བའི་མཉམ་གཞག་གི་གནས་ལུགས་ལ་མ་ཞུགས་པར་འགྱུར་ཏེ།
ཡུལ་གྱི་གནས་ལུགས་དང་། བློའི་གནས་ཚུལ་མི་མཐུན་པའི་ཕྱིར་རོ། ། ཁོ་ན་རེ། རྟགས་མ་གྲུབ་ཏེ། དེའི་ཚེ་བློ་རང་རིག་པ་ཉིད་ཡུལ་གྱི་གནས་ལུགས་ཡིན་པའི་ཕྱིར་རོ་ཞེ་ན། འོ་ན་འཕགས་པའི་རྗེས་ཐོབ་ཀྱང་ཡུལ་གྱི་གནས་ཚུལ་ལ་ཞུགས་པར་འགྱུར་ཏེ། བློ་གཞན་རིག་པར་སྣང་བ་དེ་ཉིད་ཡུལ་གྱི་གནས་ལུགས་ཡིན་པའི་ཕྱིར་རོ། ། ཁོ་ན་རེ། མ་གྲུབ་ཏེ། དེ་ནི་གཞན་དབང་ཡིན་པས་སོ་ཞེ་ན།
འོ་ན་སྔ་མ་ཡང་མ་གྲུབ་ཏེ། རང་རིག་ཙམ་གཞན་དབང་ཡིན་པའི་ཕྱིར་རོ། ། ཁོ་ན་རེ། སྔ་མ་ནི་གཟུང་འཛིན་གཉིས་སུ་སྣང་བ་ཡིན་པའི་ཕྱིར་གཞན་དབང་ཡིན་ལ། འདི་ལ་ནི་གཉིས་སུ་སྣང་བ་མེད་པའི་ཕྱིར་དེ་ཁོ་ན་ཉིད་དངོས་ཡིན་ནོ་ཞེ་ན། འོ་ན་འདི་ཡང་སྐྱེ་འཇིག་ཅན་ཡིན་པས། གཞན་དབང་ཡིན་གྱི་དེ་ཁོ་ན་ཉིད་མིན་ནོ་ཞེས་མཚུངས་སོ། ། མྱོང་བས་གྲུབ་པ་བཀག་ཏུ་མེད་པའི་ཕྱིར། འདི་དོན་དམ་པའོ་ཞེ་ན། སྔ་མ་ལ་ཡང་མཚུངས་ཏེ།
མྱོང་བས་གྲུབ་པ་དགག་ཏུ་མེད་པའི་ཕྱིར་རོ། ། དེས་ན་དེ་ཙམ་གྱི་བདེན་གྲུབ་ཏུ་མི་འགྱུར་རོ། ། ཡུལ་བདེན་པ་སུན་མ་ཕྱུང་བར་བདེན་པར་འཛིན་པ་སོང་ནུས་པ་ནི་གཏན་མི་སྲིད་དེ། ཨཱརྻ་དེ་ཝས། ཇི་ལྟར་ཉ་ཕྱིས་ལ་དངུལ་བློ། ། ཉ་ཕྱིས་མཐོང་བས་བཟློག་པར་འགྱུར། ། བདག་མེད་མཐོང་བས་དེ་ཡང་ནི། ། རྩ་བ་ཉིད་ནས་མེད་པར་འགྱུར། ། ཇི་ལྟར་ཐག་པ་སྦྲུལ་གྱི་བློ། ། ཐག་པ་མཐོང་བས་བཟློག་པར་འགྱུར། །
དེ་ལ་སྦྲུལ་གྱི་བློ་འབྱུང་བར། ། སྐྱེ་བ་དེ་ལ་ཡང་མི་འགྱུར། ། དེ་བཞིན་འདི་ལ་བདེན་པའི་བློ། ། ཡེ་ཤེས་རྡོ་རྗེས་བཟློག་པར་འགྱུར། ། དེ་ནི་ཕྱིས་འབྱུང་སར་མི་འགྱུར། ། ཞེས་བཤད་པ་ལྟར་རོ། ། མདོར་ན་བདེན་གྲུབ་ཞིག་ཏུ་ལྟ་བས་ཐག་བཅད་ནས་བདེན་མེད་ཀྱི་ངང་དུ་མཉམ་པར་འཇོག་པ་གཞན་སྟོང་གི་ལུགས་དང་། བདེན་མེད་དུ་ལྟ་བས་ཐག་བཅད་ནས་བདེན་གྲུབ་ཞིག་གི་ངང་དུ་བསྒོམ་པས་ཉམས་སུ་ལེན་པ་རང་སྟོང་གི་ལུགས་ཡིན་ཞེས་གསུངས་པ་དག་ལ་བློ་གཟུ་བོར་གནས་པ་དག་གིས་རིགས་པ་དང་མི་རིགས་པའི་ཚུལ་ལེགས་པར་ཕྱེད་དེ་སྨྲ་བར་རིགས་སོ། ། གཞན་ཡང་ལྟ་བ་འདི་ལྟ་བུ་རྟག་ལྟར་སོང་སྟེ། དབྱིངས་དངོས་པོར་གྲུབ་པ་ཞིག་ལ་བསྒོམ་དུ་བྱས་པའི་ཕྱིར་རོ། །
ཁྱབ་ཏེ། པདྨ་བཛྲ་ཀྱིས། བློ་ལྡན་དངོས་པོ་མི་བསྒོམ་ཞིང་། ། དངོས་པོ་མེད་པའང་རིང་དུ་སྤང་། ། གཅིག་གིས་རྟག་པར་འཛིན་འགྱུར་ཞིང་། ། གཞན་དག་གིས་ནི་སྟོང་ཉིད་དུ། ། རྟག་དང་ཆད་པའི་སྦྱོར་བ་ལས། ། མཆོག་ཏུ་འཛིན་པ་ཟད་པ་གང་། ། ཡེ་ཤེས་ཇི་ཞིག་འབྱུང་འགྱུར་བ། ། ཞེས་བཤད་པའི་ཕྱིར་དང་།
བསྒོམ་པོ་བསྒོམ་བྱ་བ་སྒོམ་པ་དག ། དོན་དམ་པར་ནི་ཡོད་མ་ཡིན། ། དཔེ་ལས་འདས་ཞིང་བརྗོད་དུ་མེད། ། ཞེས་སོགས་ངེས་དོན་གྱི་རྒྱུད་འགྲེལ་མཐའ་དག་ལས་འདི་ལྟ་བུའི་དབུ་མ་ཆེན་པོ་བཀག་པའི་ཕྱིར་རོ། ། རྒྱས་པར་འོག་ཏུ་འཆད་པ་ལས་ཤེས་སོ། ། གསུམ་པ་ཀུན་རྫོབ་འདོད་ཚུལ་ཆད་ལྟར་སོང་བ་དགག་པ་ལ་གསུམ་སྟེ། གྲུབ་མཐའ་སྨྲ་བ་སྤྱི་དང་འགལ་བ། བྱེ་བྲག་དབུ་མའི་གཞུང་དང་འགལ་བ། ཁྱད་པར་དུ་ཁྱབ་དང་ཁས་ལེན་པའི་གཞུང་རྣམས་དང་འགལ་བར་བསྟན་པའོ། ། དང་པོ་ནི།
ཀུན་རྫོབ་མཐའ་དག་གཏན་ནས་མེད་ཅེས་ཟེར་བ་དེ་བརྟགས་ཏེ། དོན་དམ་སེམས་པའི་བློའི་ངོས་ནས་མེད་པས་མེད་ཅེས་ཟེར་བའམ། བློ་གཉིས་ཀའི་ངོ་བོ་ནས་མེད་པ་གང་ཡིན། དང་པོ་ལྟར་ན་གཞི་ལམ་འབྲས་གསུམ་དང་། དཀོན་མཆོག་གསུམ་དང་། ལས་འབྲས་ལ་སོགས་པ་མེད་པར་ཐལ། གནས་ལུགས་སེམས་པའི་བློ་ངོར་དེ་ལྟ་བུ་མ་གྲུབ་པའི་ཕྱིར། རྟགས་གྲུབ་སྟེ། ཉན་ཐོས་སྡེ་གཉིས་ཀྱི་ལུགས་ལ་ཡང་གང་ཟག་གི་བདག་མེད་པའི་དོན་ལ་མཉམ་པར་བཞག་པ་ན། དེ་ལྟ་བུའི་སྣང་བ་མི་མངའ་བའི་ཕྱིར་དང་།
ཐེག་པ་ཆེན་པོའི་ལུགས་ལ་ཡང་ཆོས་ཀྱི་བདག་མེད་པ་ལ་མཉམ་པར་བཞག་པའི་ཚེ་དེ་ལྟ་བུ་མི་དམིགས་པའི་ཕྱིར་རོ། ། ཇི་སྐད་དུ། སློབ་དཔོན་མ་ཏི་ཙི་ཏྲས་དོན་དམ་པའི་བྱང་ཆུབ་སེམས་བསྒོམ་པའི་སྐབས་ལས། འདི་ལ་སངས་རྒྱས་སེམས་ཅན་མེད། ། བདག་གཞན་སྣང་ཞིང་སྲིད་པའི་ཆོས། ། རྣམ་གྲོལ་རྣམ་པར་བཅིངས་པ་ཡང་། ། མིང་ཙམ་མིང་ཡང་ཡོད་མ་ཡིན། ། ཞེས་བཤད་པ་ལྟར་རོ། ། འོ་ན་ཐེག་བསྡུས་ལས། མི་རྟོག་ཡེ་ཤེས་རྒྱུ་བ་ལ། །
དོན་ཀུན་སྣང་བ་མེད་པའི་ཕྱིར། ། དོན་མེད་ཁོང་དུ་ཆུད་པར་བྱ། ། ཞེས་གསུངས་པ་མ་ཡིན་ནམ་ཞེ་ན། དེ་ནི་ཕྱི་རོལ་གྱི་དོན་དམ་པར་གྲུབ་པ་འགོག་པ་སྟེ། དེ་ཉིད་ལས། དོན་ནི་དོན་དུ་གྲུབ་གྱུར་ནས། ། ཞེས་བཤད་པས་སོ། ། ཡང་མངོན་པ་ལས། ཀུན་རྫོབ་ཏུ་ཡོད་དེ། དོན་དམ་ཡོད་གཞན་ནོ། །
ཞེས་ཡོད་པ་ལ་གཉིས་གསུངས་པ་དང་། རྣམ་འགྲེལ་ལས་ཀྱང་། དེ་འདིར་དོན་དམ་ཡོད་པ་སྟེ། ། གཞན་གྱི་ཀུན་རྫོབ་ཡོད་པ་ཡིན། ། ཞེས་པ་ལ་སོགས་པའི་རྣམ་བཞག་ཐམས་ཅད་མི་རིགས་པར་ཐལ། མི་རྟོག་པའི་ཡེ་ཤེས་ཀྱི་ངོ་བོར་མ་དམིགས་པའི་ཕྱིར་རོ། ། གཉིས་པ་ལྟར་ན་ངོ་བོ་ཉིད་མེད་པར་སྨྲ་བ་དང་། རྣལ་འབྱོར་སྤྱོད་པ་པ་གཉིས་ཀའི་ལུགས་ལས་འདས་སོ། ། གཉིས་པ་དབུ་མའི་ལུགས་དང་ཡང་འགལ་ཏེ། བདེན་པ་གཉིས་པ་མཚན་ཉིད་གསུམ་ལ་སོགས་པའི་རྣམ་གཞག་ཐམས་ཅད་ཀུན་རྫོབ་ལ་གནས་ནས་འཆད་དགོས་པ་ལས།
དེ་གཏན་མེད་པའི་ཕྱིར་རོ། ། གང་ཞིག་གྲུབ་ཏེ། དབུ་མ་ལས། ཀུན་རྫོབ་ཁས་ནི་མི་བླངས་པར། ། ངེད་ཅག་འཆད་པར་མི་བྱེད་དོ། ། ཞེས་བཤད་པའི་ཕྱིར་རོ། ། ཡང་མི་རྟོག་པའི་ཡེ་ཤེས་ཀྱི་གཟིགས་ཚུལ་དེ་ཉིད་དོན་དང་མཐུན་པས་དེའི་གཟིགས་པ་དང་མི་མཐུན་པ་ཐམས་ཅད་མེད་དགོས་ན། སངས་རྒྱས་ཀྱི་ཡེ་ཤེས་ལ་མི་སྣང་བའི་ཕྱིར་སེམས་ཅན་མེད་པར་འགྱུར་རོ། ། ཡང་སངས་རྒྱས་ཀྱི་ཡེ་ཤེས་ལ་ཆོས་ཐམས་ཅད་ཡེ་ཤེས་དེ་ཉིད་དུ་སྣང་བའི་ཕྱིར། ཆོས་ཐམས་ཅད་ཀྱང་སངས་རྒྱས་ཉིད་དུ་འགྱུར་རོ། །
གལ་ཏེ་སྙིང་ཕོད་བསྐྱེད་ནས་དེ་ཡང་འདོད་དོ་ཞེ་ན། འདོད་ན་ནི། སྡོམ་གསུམ་ལས། མུ་སྟེགས་བདག་དང་མཚུངས་ཕྱིར་དང་། ། ཞེས་པའི་འབྲུ་གནོན་འཆད་པ་ན། ཁྱེད་རང་གི་རང་བཞིན་ཆོས་སྐུའི་ཡེ་ཤེས་ཞེས་བྱ་བ་ཆོས་སྐུ་གོ་ཆོད་པ་གཅིག་སེམས་ཅན་ཐམས་ཅད་ལ་ཡོད་ན་མུ་སྟེགས་ཀྱི་བཏགས་པའི་བདག་དང་མཚུངས་པ་ཡིན་ཏེ། ཞེས་པར་དུ་བཏབ་པ་ཡང་འགལ་ཏེ། ཐམས་ཅད་སངས་རྒྱས་ཀྱི་ཡེ་ཤེས་ཡིན་པའི་ཕྱིར་རོ། ། གལ་ཏེ་སེམས་ཅན་ལ་ཆོས་སྐུ་གོ་ཆོད་པོ་ཡོད་པ་བཀག་གི སེམས་ཅན་ཡོད་ཅེས་མ་སྨྲས་ཤིང་ཐམས་ཅད་སངས་རྒྱས་ཀྱི་ཡེ་ཤེས་ཡིན་པ་ལ་ཡང་ངེད་རང་གི་གཞུང་དེས་མི་གནོད་དོ་ཞེ་ན།
ཤིན་ཏུ་གནོད་དེ། ཆོས་ཐམས་ཅད་སངས་རྒྱས་ཀྱི་ཡེ་ཤེས་གོ་ཆོད་པོ་ཡིན་ན་ནི་མུ་སྟེགས་ཀྱི་བདག་ཁས་བླངས་པ་ལས་ཀྱང་ཧ་ཅང་ཐལ་ཏེ། སེམས་ཅན་ཐམས་ཅད་སངས་མི་རྒྱ་བར་འདོད་དགོས་པའི་ཕྱིར་ཏེ། སེམས་ཅན་མེད་པའི་ཕྱིར་དང་། ཡོད་ཀྱང་སངས་རྒྱས་ཀྱི་ཡེ་ཤེས་གོ་ཆོད་ཉིད་ཡིན་པའི་ཕྱིར་རོ། ། གོ་མི་ཆོད་ཀྱི་སངས་རྒྱས་ཀྱི་ཡེ་ཤེས་ཡིན་ན་ནི་དེའི་མིང་གིས་ཅི་བྱ་སྟེ། རང་གི་མིང་ནི་ཁས་ལོང་ཞིག གཞན་གྱི་དབང་གི་མཚན་ཉིད་ཇི་ལྟར་ཀུན་བཏགས་པ་དེ་ལྟར་མེད་ཀྱི་ཡེད་ཡེད་པ་ནི་མིན་ཏེ། དེ་མིན་པས་དེ་སྟོང་པ་ཉིད་དོ། ། ཞེས་བཤད་པའི་ཕྱིར་རོ། །
འོ་ན་བསྡུ་བ་ལས། བརྟགས་པ་ནི་ཤེས་པ་གང་གིས་ཀྱང་དམིགས་པ་མིན་ནོ། ། ཞེས་བཤད་པ་དང་འགལ་ལོ་ཞེ་ན། མི་འགལ་ཏེ། དེ་ནི་ཀུན་བཏགས་ཀྱི་ཡང་། དབང་གི་ཤེས་པ་གཞན་གྱི་རྟེན་མི་བྱེད་པ་ལ་དོན་བཟང་མཁན་པོས་བཤད་པའི་ཕྱིར་དང་། བསྡུ་བ་ལས། སོ་སོ་སྐྱེ་བོའི་ཤེས་པའི་དམིགས་པའོ། ། ཞེས་གསུངས་པའི་ཕྱིར་རོ། ། ཡང་འཕགས་པའི་རྗེས་ཐོབ་ལ་ཡང་ཀུན་བཏགས་ཀྱི་སྣང་བ་མངའ་བར་བཤད་དེ།
དོན་གསང་རྣམ་འབྱེད་ལས། རྣམ་པ་གཅིག་ཏུ་མོས་པས་སྤྱོད་པའི་ཡུལ་ཡིན་པའི་ཕྱིར་དང་། ཟག་པ་མེད་པའི་ཡེ་ཤེས་ལས་ལངས་པའི་སེམས་དང་ལྡན་པ་རྣམས་ཀྱིས་ཡང་དེ་བཞིན་གཤེགས་པའི་ཆོས་ཉན་པ་ལ་སོགས་པ་ནི་ཡུལ་ཉིད་དུ་ཉེ་བར་འགྲོ་བའི་ཕྱིར་སྐབས་སུ་བབ་ཏེ་འགལ་བ་མེད་དོ། ། ཞེས་བཤད་པའི་ཕྱིར་རོ། ། དེས་ན་ཀུན་རྫོབ་ཀྱི་བདེན་པ་གཏན་མེད་པར་སྨྲ་བ་འདི་ནི་དོན་དམ་པའི་སྒོ་ནས་ཀུན་རྫོབ་སུན་འབྱིན་པའི་ཀླན་ཀ་དངོས་སུ་སྣང་བས་བརྗོད་པར་བྱ་བ་མང་དུ་ཡོད་མོད་ཀྱི་ཤེས་པར་སླའོ། ། བཞི་པ་ཁས་བླངས་ནང་འགལ་བས་དགག་པ་ནི། འཁོར་ལོ་ཐ་མའི་ངེས་དོན་འཆད་པ་ན། ཀུན་རྫོབ་ཀྱི་ཆོས་ཚད་མས་མ་གྲུབ་པར་ཁས་ལེན་ཞིང་། གཞི་གྲུབ་ན་གཉིས་མེད་ཀྱི་ཡེ་ཤེས་ཡིན་པས་ཁྱབ་ཟེར་བ་དང་། རྒྱུད་བླ་མའི་དགོངས་པ་བདེ་གཤེགས་སྙིང་པོ་ཆོས་སྐུ་མཚན་ཉིད་པ་ལ་འཆད་པ་གཉིས་ཀྱང་འགལ་བ་ཡིན་ཏེ།
འབྲས་དུས་ཀྱི་ཡེ་ཤེས་དེ་ཆོས་ཅན། རང་བཞིན། ཆོས་སྐུ་ཡིན་པར་ཐལ། གཞི་གྲུབ་པའི་ཕྱིར། ཁྱབ་པ་ཁས་བླངས་ཏེ། ཇི་སྐད་དུ། རིག་འཛིན་བློ་གྲོས་བཟང་པོའི་དྲིས་ལན་ལས། དེས་ན་སྔགས་སུ་ནི་རང་བཞིན་ཆོས་སྐུ་ལས་མ་གཏོགས་པའི་ཆོས་གཞན་གང་ཡང་མེད་དེ། དེ་ཉིད་ཡོད་པར་འདོད་དོ་ཞེ་ན། དེ་ཉིད་དོན་དམ་པའི་བདེན་པར་འཆད་ལ།
གཅིག་དང་དུ་མའི་རིགས་པས་དཔྱད་པ་ནི་ཡོད་པ་མིན་པའི་ཚུལ་ནི་མ་གསུངས་ཏེ། ཞེས་གསལ་བར་བཤད་པའི་ཕྱིར་རོ། ། ཡང་ཁྱབ་བ་ཁས་བླངས་སོ། ། སྔ་མ་ལ་འདོད་ན། བདེ་གཤེགས་སྙིང་པོ་མཚན་ཉིད་པ་སངས་རྒྱས་ཁོ་ན་ལ་ཡོད་པའི་དམ་བཅའ་ཉམས་སོ། ། ཡང་གཉིས་མེད་ཀྱི་ཡེ་ཤེས་འདུས་བྱས་སུ་ཁས་བླངས་པ་ཡང་། གཞི་མི་སྤོང་བའི་དོན་རྒྱུད་ལམ་འབྲས་བུའི་གནས་སྐབས་ཀུན་ལ་འཇུག་པའི་ཆོས་ཉིད་ལ་འཆད་པ་ཡང་འགལ་ཏེ། ཆོས་དབྱིངས་ཆ་ཤས་མེད་པའི་དབྱིངས་ཡིན་ན། གཞི་ལམ་འབྲས་བུ་གསུམ་ཀུན་ལ་དབྱེར་མེད་པའི་ཚུལ་གྱིས་ཁྱབ་ཏུ་རུང་གི འདུས་བྱས་སྐད་ཅིག་མ་ནི་སྐྱེ་འཇིག་གི་ཆ་དང་བཅས་པས་དུས་གསུམ་ཀ་ལ་ཁྱབ་ཏུ་མི་རུང་བའི་ཕྱིར་རོ། །
སངས་རྒྱས་ཐམས་ཅད་ཆོས་ཀྱི་སྐུ་གཅིག་ཏུ་གྱུར་པ་ཞེས་བྱ་བ་མི་རུང་སྟེ། འདུས་བྱས་ཀྱི་ཡེ་ཤེས་ངོ་བོ་ཐ་དད་པ་སོ་སོར་གྲུབ་པའི་ཕྱིར་རོ། ། ཡང་རང་གི་རྣམ་གཞག་མཛད་པའི་གཞུང་དང་ཡང་འགལ་ཏེ། དབུ་མའི་ལྟ་ཁྲིད་ལས། གཅིག་དུ་བྲལ་སོགས་ཀྱི་རིགས་པས་དཔྱད་ན་རྣམ་ཀུན་མཆོག་ལྡན་གྱི་སྟོང་པ་ཉིད་ཅེས་བྱ་བ་ཡང་ལྷག་མ་ཅུང་ཟད་ཀྱང་མི་ལུས་པ་དང་། ཆོས་དབྱིངས་བསྟོད་པ་ལ་སོགས་ལས་ཀྱང་དོན་དེ་ཉིད་བཤད་པའི་ཚུལ་དང་། གཞན་སྟོང་གི་ལྟ་བ་འདི་རྟག་ལྟར་ལྟུང་བའི་ཚུལ་འདི་བཤད་པའི་ཕྱིར་རོ། ། ཇི་སྐད་དུ། ཁྱེད་རང་གི་གཞུང་དེ་ཉིད་ལས། གཞན་སྟོང་ཁས་ལེན་པ་དག་ན་རེ།
སྔར་བཤད་པའི་ཕུང་པོ་རྣམས་དཔྱད་ཀྱི་སྟོང་པ་ཉིད་དམ། རང་སྟོང་དེ་ནི་ཆུ་ཤིང་བཞིན་དུ་སྙིང་པོ་མེད་པའི་ཕྱིར་རོ། ། རྫུན་པ་དང་བསླུ་བ་ཡིན་ལ། རྣམ་ཀུན་མཆོག་ལྡན་གྱི་སྟོང་པ་ཉིད་གཞན་སྟོང་དེ་ནི་བདེན་པར་གྲུབ་པ་དང་། རིགས་པས་དཔྱད་བཟོད་གྲུབ་པ་ཡིན་ཏེ། དོན་དམ་པའི་བདེན་པ་ཡིན་པའི་ཕྱིར། ཇི་སྐད་དུ། འཇམ་དཔལ་གྱི་ལྟ་འདོད་ལས། ཕུང་པོ་རྣམས་དཔྱད་སྟོང་པ་ཉིད། ། ཆུ་ཤིང་བཞིན་དུ་སྙིང་པོ་མེད། །
རྣམ་པ་ཀུན་གྱི་མཆོག་ལྡན་པའི། ། སྟོང་ཉིད་དེ་ལྟར་འགྱུར་བ་མིན། ། ཞེས་གསུངས་སོ། ། ཞེས་ཟེར་བ་དེ་ནི་རིགས་པ་མིན་ཏེ། ཀླུ་སྒྲུབ་ཞབས་ཀྱི་རིགས་པས་རྣམ་པར་དཔྱད་པ་ན། དཔྱད་བཟོད་པའི་ཆོས་དེ་ནི་ཅུང་ཟད་ཙམ་ཡང་ཡོད་པ་མིན་པའི་ཕྱིར་དང་། ཐོག་མ་དབུས་མཐའ་ཐ་མ་ཡང་། ། སྐད་ཅིག་བཞིན་དུ་བསམ་བྱས་ན། ། ཞེས་པའི་རིག་པས་བརྟགས་ཤིང་དཔྱད་ན་རྣམ་ཀུན་མཆོག་ལྡན་གྱི་སྟོང་པ་ཉིད་ཀྱང་ལྷག་མ་ཅུང་ཟད་ཀྱང་མ་ལུས་པའི་ཕྱིར་དང་། ཁྱེད་རང་གི་དཔེའི་དོན་དུ་འདོད་པའི་བྱང་ཆུབ་སེམས་འགྲེལ་དང་།
ཆོས་ཀྱི་དབྱིངས་སུ་བསྟོད་པ་ལས། སེམས་གསལ་རིག་དེ་རིག་པས་དཔྱད་མི་བཟོད་པ་ཁོ་ནར་གསུངས་པའི་ཕྱིར་ཏེ། ཇི་སྐད་དུ། སེམས་ཅན་མིང་ཙམ་ཡིན་པས་སྟེ། ། མིང་ལས་གཞན་དུ་འགལ་ཡང་མེད། ། རྣམ་རིག་མིང་དུ་ལྟ་བྱ་སྟེ། ། མིང་ཡང་རང་བཞིན་མེད་པ་ཡིན། ། ནང་དང་དེ་བཞིན་ཕྱི་རོལ་དང་། ། ཡང་ན་གཉིས་ཀའི་བར་དག་ཏུ། ། རྒྱལ་བ་རྣམས་ཀྱིས་སྒྱུ་མ་ཡི། །
རང་བཞིན་སེམས་ནི་མ་གཟིགས་སོ། ། ཞེས་དང་། མདོར་ན་སངས་རྒྱས་རྣམས་ཀྱི་སེམས། ། མི་རྟག་ཉིད་དུ་ཞེན་གྱུར་ན། ། དེ་དག་སེམས་དེ་སྟོང་ཉིད་དུ། ། ཅི་ཡི་ཕྱིར་ན་བཞེད་མ་གྱུར། ། ཞེས་དང་། སློབ་དཔོན་དཔའ་བོའི་ཞབས་ཀྱིས་ཀྱང་། བདེན་པའི་དེ་ཉིད་སེམས་དེ་ལ། ། འདིར་ནི་ཅུང་ཟད་རྣམ་བརྟགས་ན། །
བདག་ལས་མ་ཡིན་གཞན་ལས་མིན། ། ཞེས་སོགས་རྒྱས་པར་གསུངས་པའི་ཕྱིར་དང་། ཁྱོད་ཀྱི་འདོད་པ་འདི་ནི་རྣམ་རྫུན་པའི་ལྟ་བ་ལས་གོང་དུ་ཅུང་ཟད་ཀྱང་མ་འཕགས་པ་ཡིན་ཏེ། ཇི་སྐད་དུ། འཕགས་པ་ལྷས། གཟུང་དང་འཛིན་པ་ལས་གྲོལ་བའི། ། རྣམ་པར་ཤེས་པ་དོན་དམ་ཡོད། ། རྣལ་འབྱོར་སྤྱོད་གཞུང་རྒྱ་མཚོ་ཡི། ། ཕ་རོལ་ཕྱིན་རྣམས་དེ་སྐད་སྒྲོག ། ཅེས་གསུངས་ནས་དོན་དེ་ཉིད་ལ་དགག་པ་རྒྱ་ཆེར་མཛད་པའི་ཕྱིར།
མདོར་ན་གངས་ཅན་གྱི་ལྗོངས་འདིར་སེམས་ཙམ་རྣམ་རྫུན་གྱི་ལྟ་བ་ལ་དབུ་མར་འདོད་པ་གཞན་སྟོང་པར་གྲགས་པ་དང་། གྲུབ་མཐའ་བཞི་ཀ་དང་མི་མཐུན་པ་སྟོང་ཉིད་ལ་ལ་མ་ཚང་བར་འཛིན་པའི་བློ་དབུ་མར་འདོད་པ་རང་སྟོང་གི་ལུགས་སུ་རློམ་པ་གཉིས་སོ། ། དང་པོ་གཞན་སྟོང་བདེན་གྲུབ་དབུ་མར་སྨྲ་བའི་རྟོག་པ་དག་ནི་རྟག་པའི་མཐར་ལྟུང་ཞིང་། གཉིས་པ་རིག་ཤེས་ཀྱི་སྤྲོས་པ་ཐམས་ཅད་བཀག་ཤུལ་དུ། རང་སྟོང་བསྒྲུབ་བྱར་ཞེན་པ་དབུ་མར་འདོད་པའི་རྟོག་གེ་པ་དག་ཀྱང་དེ་འདྲ་སྟེ་ཞེས་གསལ་བར་བྲིས་པའི་ཕྱིར་རོ། ། གལ་ཏེ་དེ་དག་ནི་རང་སྟོང་གི་ལུགས་ལ་གནས་ནས་སྨྲས་པ་ཡིན་ནོ་ཞེ་ན། འོ་ན་ནི་གཞན་སྟོང་གི་གཞུང་དུ་འདོད་པའི་བསྟོད་ཚོགས་དག་གིས་དགོངས་པ་ཡང་རང་སྟོང་དུ་སྨྲས་དགོས་ལ། དེ་ལྟར་བསྟོད་ཚོགས་སུ་འཁོར་ལོ་ཐ་མའི་ངེས་དོན་འཆད་ཚུལ་གྱིས་རྣམ་པར་ཕྱེ་བ་ཡིན་པར་ཐལ། དེས་ཀྱང་རིགས་ཚོགས་ཇི་ལྟ་བ་བཞིན་དུ་བཤད་པའི་ཕྱིར་རོ། ། གལ་ཏེ་རང་སྟོང་པ་དག་དེ་ལྟར་འདོད་མོད།
དེ་ཉིད་རིགས་པ་མིན་ནོ་ཞེ་ན། ། འོ་ན་རིགས་པ་དེ་དག་གི་ལན་མྱུར་དུ་ཐོབ་ཅིག ཡང་སྐབས་འདིར་རང་སྟོང་གི་ལུགས་ན་གནས་ནས་དེ་སྐད་སྨྲ་བ་ཡིན་ནོ་ཞེ་ན། འོ་ན་རང་སྟོང་གི་ལུགས་ལས་ཀྱང་ཉམས་པར་འགྱུར་ཏེ། རང་སྟོང་གི་ལྟ་བ་མཐར་ཐུག་ནི་མེད་དགག་ཏུ་ཁས་བླངས་ལ། ཁྱེད་རང་གི་གཞུང་འདིར་ནི་འདི་ཁས་མི་ལེན་པར་གསུངས་པའི་ཕྱིར། རྟགས་སྔ་མ་གྲུབ་སྟེ། དྲི་ལན་སྔ་མ་དེ་ཉིད་ལས། དབྱིངས་དེ་ཡང་འདོད་ཚུལ་གཉིས་ཏེ། ངོ་བོ་ཉིད་མེད་པར་སྨྲ་བ་དག་མེད་དགག་ཏུ་འཆད་པ་དང་།
བཀའ་འཁོར་ཐ་མར་སེམས་ཀྱི་རང་བཞིན་འོད་གསལ་ལ་འཆད་པའོ། ། ཞེས་བཤད་པས་སོ། ། ཕྱི་མ་ཡང་ཁས་བླངས་ཏེ། ལྟ་ཁྲིད་ལས། ཡོད་པ་བཀག་ཤུལ་དུ་མེད་པ་འཕངས་སོ་ཞེས་ཟེར་བ་དེ་ནི། ཀུན་རྫོབ་ཏུ་གནས་པ་དང་། དངོས་པོར་སྨྲ་བའི་ཕྱོགས་ལ་ཡིན་གྱི་ངོ་བོ་ཉིད་མེད་པར་སྨྲ་བའི་ཕྱོགས་ལ་མ་ཡིན་པའི་ཕྱིར་རོ་ཞེས་དང་། བདེན་སྟོང་ཁྱད་གཞིར་བཟུང་ནས་གང་དུ་གྲུབ་སྤྱོད་པའི་རིག་ངོ་ཆོས་ཅན། བདེན་གྲུབ་བཀག་ཤུལ་དུ་འཕངས་པའི་བདེན་སྟོང་ཡོད་པ་མིན་ཏེ། དགག་བྱ་བདེན་གྲུབ་ཡོད་པ་མིན་པའི་ཕྱིར།
ཞེས་སོགས་དགེ་ལྡན་པའི་འདོད་ལུགས་བཀག་ནས་རང་ལུགས་འཇོག་པ་ན། ཡུལ་ཅན་དབུ་མའི་ལྟ་བ་འདི་ལ་གཉིས་ཏེ། མཚན་ཉིད་པ་མངོན་སུམ་གྱི་ངོ་བོར་སྐྱེས་པ་དང་། རྗེས་མཐུན་པ་རྟོག་པའི་ངོ་བོར་སྐྱེས་པའོ། ། དང་པོ་ལ་སྣང་མེད་མཉམ་བཞག་གི་རྣལ་འབྱོར་མངོན་སུམ་དང་། སྣང་བཅས་རྗེས་ཐོབ་ཀྱི་རྣལ་འབྱོར་མངོན་སུམ་གཉིས་སོ། ། ཞེས་ངོ་བོ་ཉིད་མེད་པའི་ལྟ་བ་མཚན་ཉིད་པ་རྣལ་འབྱོར་མངོན་སུམ་དུ་བཤད་པའི་ཕྱིར་རོ། ། རྣལ་འབྱོར་མངོན་སུམ་མེད་དགག་ཏུ་ཁས་ལེན་པ་ནི་གྲུབ་མཐའ་སྨྲ་བ་སུའི་ལུགས་ལ་ཡང་མེད་དོ། ། དེ་ལྟར་བཤད་པ་དེ་དག་ཐམས་ཅད་ནི་རྒྱ་གར་གྱི་སློབ་དཔོན་གྲུབ་པ་ཐོབ་པ་རྣམས་ཀྱི་ལུང་ཚད་ལྡན་རྣམས་དང་བསྟུན་ནས་མི་མཐུན་པའི་ཚུལ་སྨོས་པ་ཡིན་ལ། ལུང་དོན་ལ་བརྟགས་ཤིང་དཔྱད་པ་ཞིབ་ཏུ་མི་བྱ་བའམ།
རང་གི་བློས་ལོག་པར་བཏགས་པའམ། ངེས་དོན་ལ་བློ་ཁ་མ་ཕྱོགས་པར་རྣ་གཏམ་བརྒྱུད་པའི་གླེང་འགྲོས་ཙམ་གྱིས་གསུང་རབ་ཀྱི་དོན་ལ་དགག་སྒྲུབ་མཛད་པའི་ཐུགས་ཁུར་བཞེས་པ་དག་གིས་དོན་འདི་རྣམས་ཡེ་མི་དགོངས་པར་ཡོད་ཅིང་། གཟུ་བོར་གནས་པའི་མཁས་པ་བསྟན་པའི་སྙིང་པོ་ལ་སྲོག་ལྟར་གཅེས་པར་འཛིན་པ། གཞན་གྱི་ངོ་སྲུང་གི་དབང་དུ་ལྟ་སྒྲུབ་ཀྱི་གནད་མི་བསྒྱུར་བ་རྣམ་མཁྱེན་གྱིས་གཟིགས་ནས་མཁྱེན་པའི་སྤྱན་གྱིས་འཐད་པ་དང་མི་འཐད་པའི་དབྱེ་བ་རྣམ་པར་མཛད་པར་གསོལ། འོ་ན་འདིར་རྗེ་བཙུན་བླ་མ་ས་སྐྱ་པ་རྣམས་ཀྱི་ལུང་ཅི་ཕྱིར་མི་སྨོས་སྙམ་ན། དྲིས་ལན་མཛད་པ་འདིས་ནི། ཐུགས་ཀྱི་བཞེད་དོན་མཐར་ཐུག་པ་ལ་བླ་མ་གོང་མ་དེ་དག་ལ་ཁུངས་སུ་མི་མཛད་པའི་ཕྱིར་མ་སྨོས་ལ། ཁོ་བོས་སྔར་བཤད་པའི་ལུང་རྣམས་ནི་ཕྱོགས་གཉིས་ཀ་ལ་ཁུངས་སུ་བྱེད་པ་རྣམས་བཤད་པའོ། ། གང་ཞིག་ཟླ་བའི་འོད་ཉམས་ནི། ། འབྱུང་པོའི་བྱ་ཚོགས་མི་འདོད་ཀྱང་། །
མུན་སེལ་པད་ཚལ་རྒྱས་བྱེད་དུ། ། འོད་སྟོང་ལྡན་འདི་ཤར་བར་གྱུར། ། འོན་ཀྱང་མུན་པའི་རྗེས་འགྱུར་ལ། ། ཉེར་བརྟེན་ཉི་མའི་འོད་མི་འཇུག ། ཕྱོགས་ཞེན་སོར་མོས་བཀབ་པ་ཡིས། ། ཐོས་པའི་ལམ་དུ་འགྱུར་བ་མིན། ། དེ་ལྟ་ན་ཡང་གཟུར་གནས་ཤིང་། ། དད་བརྩོན་ཨུཏྤལ་ཕྲེང་བ་ཅན། ། བློ་གསལ་རི་དྭགས་མིག་ཅན་གྱི། ། རྣ་བ་ཡི་ནི་རྒྱན་དུ་འགྱུར། །
རྣམ་གཡེང་བྱ་བའི་ཁང་བུ་ཡི། ། རྩེ་མོའི་ལས་ལ་མ་ཆགས་ཤིང་། ། ཐོས་བསམ་བདུད་རྩིའི་རོ་མྱོང་བའི། ། མཁས་པའི་མདུན་སར་ལེགས་བཤད་ཀྱི། འགྲེལ་པའི་གཏམ་རྣམས་སྨྲ་བ་ལ། ། གོ་འཕངས་མཐོན་པོར་འགྱུར་པ་ཉིད། ། བར་སྐབས་ཀྱི་ཚིགས་སུ་བཅད་པའོ། ། གཉིས་པ་ལུས་འདི་ཉིད་འགལ་བ་བྱེ་བྲག་ཏུ་དགག་བཤད་པ་ལ་གསུམ་སྟེ། ལྟ་བའི་གནད་མི་མཐུན་པར་བསྟན་པ། བསྒོམ་པའི་གནད་མི་མཐུན་པར་བསྟན་པ།
ཉམས་ལེན་གྱི་གནད་གཞན་མི་མཐུན་པར་བསྟན་པའོ། ། དང་པོ་ལ་གཉིས་ཏེ། ཕྱོགས་སྔ་དགོད་པ་དང་། དེ་ཉིད་བླ་མ་གོང་མའི་གསུང་རབ་དང་ཇི་ལྟར་མི་མཐུན་པའི་ཚུལ་རྣམ་པར་ཕྱེ་སྟེ་བཤད་པའོ། ། དང་པོ་ནི། དྲིས་ལན་མཛད་པ་འདིས་རྗེ་བཙུན་ས་སྐྱ་པ་གོང་མ་རྣམས་ཀྱི་མཐར་ཐུག་གི་ལྟ་བའི་བཞེད་ལུགས་ཀྱང་གནས་ལུགས་བདེན་གྲུབ་དུ་འདོད་པའི་གཞན་སྟོང་གི་ཕྱོགས་འདི་ཉིད་ཡིན་ནོ་ཞེས་ཡུལ་དང་བསྟུན་པའི་བཤད་པ་བྲིས་སྣང་བ་འདི་དག་རང་གི་ཐུགས་བཞེད་མཐར་ཐུག་མིན་བཞིན་དུ་ཁས་བླངས་པ་ན་འགལ་བའི་ཚོགས་མང་དུ་འབྱུང་ཞིང་བླ་མ་གོང་མ་དེ་དག་གི་གསུང་རབ་ལ་ཤིན་ཏུ་གནོད་པར་མཐོང་བ་དང་། གཞན་གྱི་ཁ་ཟེར་ཙམ་གྱིས་ཆོས་གཏམ་སྨྲ་བ་དག་ཆུད་ཟ་བར་མཐོང་ནས་རྣམ་དབྱེ་གསལ་བར་བྲི་བར་བྱའོ། ། དེ་ཡང་རྗེ་བཙུན་གོང་མའི་བཞེད་དོན་གྱི་གནས་ལུགས་མཐར་ཐུག་པ་འདི་ལྟར་འཆད་དེ། རང་གཞུང་ལས། སྟོང་པ་ཉིད་ཀྱི་ཆོས་ཚུལ།
ས་སྐྱའི་རྗེ་བཙུན་མཆེད་གཉིས་ཀྱིས་བཞེད་པའི་མཐར་ཐུག་འདིར་བཤད་བྱ། རིག་པས་དཔྱད་པའི་སྟོང་ཉིད་དང་། ། རང་བཞིན་གྱིས་ནི་སྟོང་པ་ཉིད། ། དང་པོར་ཐོས་བསམ་ཤེས་རབ་ཀྱིས། ། སྒྲོ་འདོགས་བཅད་པའི་གྲུབ་དོན་ཏེ། ། གཉིས་པ་སྒོམ་བྱུང་ཡེ་ཤེས་ཀྱིས། ། ཉམས་སུ་མྱོང་བྱ་དེ་ཁོ་ན། ། དང་པོ་བསྒོམ་པས་མྱོང་བྱ་དང་། ། ཕྱི་མ་རིགས་པས་དཔྱད་པ་ཡི། ། གནས་ལུགས་ཡིན་པའི་ཤེས་བྱེད་ནི། །
མདོ་ལུང་ཇི་བཞིན་འདིར་བཤད་བྱ། ། སྟོང་ཉིད་མེད་པར་དགག་པའི་ཆ། ། རྣལ་འབྱོར་མངོན་སུམ་གྱིས་མྱོང་ན། ། མེད་དགག་དངོས་པོར་འགྱུར་བ་དང་། ། ཡུལ་ཅན་རྟོག་པ་ཐལ་ཕྱིར་རོ། ། དེས་ན་རིམ་གཉིས་རྣལ་འབྱོར་པས། ། ཉམས་སུ་མྱོང་བའི་སྟོང་ཉིད་ནི། ། རང་བཞིན་སྟོང་པ་ཉིད་ཡིན་ཏེ། ། ལྷ་དང་སྔགས་ཀྱི་རྒྱུད་ཉིད་དོ། ། དེ་ཡང་རིགས་པས་དཔྱད་པ་ཡི། །
སྟོང་པ་ཉིད་དུ་མི་འདོད་དེ། ། སྟོང་ཉིད་འཕགས་པའི་ཤེས་མཐོང་གི ། མཛད་པ་ཉི་ཤུ་ཐལ་ཕྱིར་རོ། ། རྒྱུད་དུ་རང་བཞིན་སྟོང་ཉིད་ལ། ། རང་བཞིན་ལྷན་ཅིག་སྐྱེས་པ་དང་། ། ཞུ་བདེ་ལྷན་ཅིག་སྐྱེས་པ་གཉིས། ། དང་པོ་ཕར་ཕྱིན་ཐེག་པ་དང་། ། བརྗོད་བྱའི་གཙོ་བོ་ཐུན་མོང་བ། ། གཉིས་པ་བླ་མེད་ཐེག་པ་ཡི། ། ཁྱད་ཆོས་ཉིད་ཕྱིར་དེ་རྟོགས་པའི། །
ཐབས་ཀྱང་གཞན་དུ་མ་གྲགས་པ། ། ཉིད་ཕྱིར་ཐུན་མོང་མིན་པར་འཆད། ། རང་བཞིན་ལྷན་སྐྱེས་རྟོགས་པའི་ཐབས། ཕར་ཕྱིན་ཐེག་པར་གང་བཤད་པ། ། མི་ཕམ་བྱམས་པས་འབྱེད་གཉིས་སུ། ། གསལ་བར་གསུངས་པ་དེ་ཡིན་ནོ། ། བླ་མེད་ཐེག་པར་གསུངས་པ་ནི། ། ཐོས་བསམ་བློ་དང་བརྟགས་དཔེ་ལ། ། མ་ལྟོས་པ་ལས་བུམ་དབང་ལས། ། འཁོར་འདས་དབྱེར་མེད་རྟོགས་པར་གསུངས། །
འོ་ན་རང་བྱིན་བརླབས་པ་ལ། ། ལྟོས་པ་མེད་པར་རྨི་ལམ་དང་། ། སྒྱུ་འདྲ་རྟོགས་པ་མེད་དོ་ཞེས། ། གསལ་བར་གསུངས་པ་ཅི་ཞེ་ན། ། དེ་ནི་ཞུ་བདེ་ལྷན་སྐྱེས་ལ། ། ངེས་པར་དགོངས་པ་ཉིད་ཡིན་ཏེ། ། དེ་ཉིད་རྡོ་རྗེ་ཐེག་པ་ཡི། ། ངེས་དོན་མཐར་ཐུག་ཡིན་ཕྱིར་རོ། ། དེ་ཡི་ཤེས་བྱེད་ཅི་ཞེ་ན། ། ཐོག་མར་དཔྱོད་པས་གོམས་བྱས་པའི། །
ཞུ་བདེ་ཡེ་ཤེས་དེ་ཁོ་ན། ། རྡོ་རྗེ་འཛིན་པའི་ཉེ་རྒྱུའི་ཕྱིར། ། ངོ་བོ་ཉིད་མེད་སྨྲ་བ་ཡིས། ། གཏན་ལ་ཕབ་པའི་སྟོང་ཉིད་ནི། ། གཞུང་དེ་ཉིད་དུའང་མཐར་ཐུག་གི ། དོན་དམ་བདེན་པར་མི་འཆད་ན། ། ཐེག་པ་མཆོག་ཏུ་སྨོས་ཅི་དགོས། ། འོན་ཀྱང་དེ་ཡི་རིག་པ་ནི། ། མཉམ་གཞག་སྤྲོས་པའི་མཐའ་བྲལ་དུ། ། འཆད་ཚེ་དགོས་པ་ཁྱད་པར་འཕགས། །
དེ་ལྟར་བཤད་པས་གྲུབ་པ་ནི། ། རྗེ་བཙུན་མཆེད་ཀྱི་གཞུང་ལུགས་སུ། ། མཐའ་བྲལ་འཆད་ཚེ་དོན་དམ་གྱི། ། ངོས་བཟུང་ཅི་ཡང་མེད་པ་དང་། ། ཉམས་ལེན་ཚེ་ན་ཟུང་འཇུག་གི ། དོན་དམ་བདེན་པ་ངོས་བཟུང་ནས། ། དེ་ལ་དགྱེས་པ་རྡོ་རྗེ་སོགས། ། མིང་གི་རྣམ་གྲངས་གཅིག་པར་བཤད། ། ཅེས་རྗེ་བཙུན་སྐུ་མཆེད་ཀྱི་ལུགས་ལ་དོན་དམ་པའི་བདེན་པ་མཚན་ཉིད་པ་ནི་ཉམས་སུ་མྱོང་བྱའི་ཤེས་པ་ཞིག་ཡིན་པ་བཞེད་དོ། ། དེའི་རྒྱུ་མཚན་ཡང་གཞུང་དེ་ཉིད་ལས།
ངོ་བོ་ཉིད་མེད་སྨྲ་བ་ཡིས། ། སྟོང་ཉིད་ཤེས་པར་མི་འདོད་ཅིང་། ། ཐེག་པ་མཆོག་གི་རྩེ་མོ་པས། ། ཤེས་པར་འདོད་པའི་ཁྱད་པར་ནི། ། གནས་སྐབས་སེམས་ལས་མ་གཏོགས་པའི། ། ཤེས་བྱ་འདོད་དང་མི་འདོད་པའི། ། ཁྱད་པར་ཉིད་ཡིན་ཐེག་མཆོག་ཏུ། ། ཀུན་ཀྱང་ཆོས་དབྱིངས་ཡེ་ཤེས་སོ། ། ཞེས་བྲིའོ། ། རྗེ་བཙུན་ས་སྐྱ་པ་རྣམས་ལྟ་བ་གཏན་ལ་འབེབས་པའི་ཚེ་རང་སྟོང་གི་ལུགས་དང་།
བསྒོམ་པས་ཉམས་སུ་ལེན་པའི་ཚེ་གཞན་སྟོང་གི་ལུགས་ལྟར་བཞེད་ཅེས་ཀྱང་གསུངས་ལ། དེའི་ཤེས་བྱེད་ཀྱང་། ལྗོན་ཤིང་ལས། མཐའ་བྲལ་དུ་གཏན་ལ་ཕབ་ནས་ཟུང་འཇུག་ཏུ་ཉམས་སུ་ལེན་ཞེས་བཤད་པས་སོ་གསུང་ངོ་། ། དེ་སྐད་དུ། རིག་འཛིན་བློ་གྲོས་བཟང་པོའི་དྲིས་ལན་ལས། རྗེ་བཙུན་ས་སྐྱ་པ་ནི། ལྟ་བ་གཏན་ལ་འབེབས་པའི་ཚེ་རང་སྟོང་གི་ལུགས་ལྟར་བཞེད་པ་མིན་ཏེ། དེའི་ཚེ་དབུ་མ་ཐལ་རང་དུ་གྲགས་པའི་གཞུང་ནས་ཇི་སྐད་བཤད་པ་དེ་བཞིན་ཞལ་གྱིས་བཞེས་པའི་ཕྱིར་དང་། བསྒོམ་པ་ཉམས་སུ་ལེན་པའི་དུས་སུ་ལུགས་གཉིས་པ་ལྟར་བཞེད་པ་ཡིན་ཏེ།
དགག་བྱ་གཟུང་འཛིན་གཉིས་པོ་བཀག་པའི་ཤུལ་དུ་གཉིས་སྟོང་གི་ཡེ་ཤེས་ལྷག་པར་བཞག་པ་དེ་ཉིད་ལས་ལམ་རིམ་པ་གཉིས་བསྒྲུབ་པར་མཛད་པའི་ཕྱིར་རོ། ། དེ་ལ་དགོངས་ནས་ཇི་སྐད་དུ། མཐའ་བྲལ་དུ་གཏན་ལ་ཕབ་ནས་ཟུང་འཇུག་ཏུ་ཉམས་སུ་ལེན་པ་ཞེས་གསུངས་སོ། ། འདི་ལྟར་འཆད་ཤེས་པ་དེའི་ཚེ་གང་ཡོད་པ་ཐམས་ཅད་རང་བཞིན་དགྱེས་པ་རྡོ་རྗེའི་ཁྱབ་པ་ཞེས་བྱ་བ་དེ་འོང་བ་ཡིན་གྱི། གཟུང་འཛིན་གྱི་བསྡུས་པའི་ཤེས་བྱ་དང་། གང་ཀུན་རྫོབ་ཀྱི་བདེན་པ་དེ་ཐམས་ཅད་ཡོད་པར་ཁས་བླངས་ན་དེ་ལྟར་འཆད་པའི་ཐབས་རྙེད་པ་མིན་ཏེ། ཇི་སྐད་དུ། ཀྱཻ་རྡོ་རྗེ་དེ་གཉིས་མེད། ། ཡེ་ཤེས་དེ་ནི་དེ་བཞིན་གཤེགས། ། སྒྲུབ་བྱེད་དེ་དོན་སྦྱོར་བ་ཡིན། །
ཞེས་གཞུང་ལམ་གཉིས་ཀྱང་རང་བཞིན་དགྱེས་པ་རྡོ་རྗེ་དངོས་མིན་པར་བཤད་པའི་ཕྱིར་རོ། ། ཞེས་བྱ་བ་བྲིས་སོ། ། ད་ནི་འདི་དག་ལ་དཔྱད་པར་བྱ་སྟེ། འཁྲུལ་གཞི་བསྐྱེད་པའི་ཚིག་གི་སྐུར་བཅར་བ་དང་། འགལ་བ་དངོས་བསྟན་པའོ། ། དང་པོ་ནི། བླ་མ་གོང་མ་རྣམས་བསྒོམ་པས་ཉམས་སུ་ལེན་པའི་ཚེ་ལུགས་གཉིས་པ་ལྟར་བཞེད་ཅེས་པ་དེ། གཟུང་འཛིན་གྱིས་སྟོང་པའི་ཡེ་ཤེས་ཞལ་གྱིས་བཞེས་པ་ཙམ་ལ་ཟེར་ན་ནི། རང་སྟོང་པ་རྣམས་ཀྱང་དེ་ལྟར་སྨྲ་བའི་ཕྱིར། ཁྱེད་ཀྱི་ལུགས་བཞེད་མི་འགྲུབ་ལ།
གཞན་སྟོང་པ་རྣམས་འདོད་པ་ལྟར་གྱི་གཉིས་མེད་ཀྱི་ཡེ་ཤེས་ནི་བསྒོམ་པས་ཉམས་སུ་ལེན་པའི་ཚེ་ཡང་རྗེ་བཙུན་ས་སྐྱ་པ་རྣམས་མི་བཞེད་མོད། འོན་ཀྱང་བསྒོམས་པས་ཉམས་སུ་ལེན་པའི་ཚེ་གཟུང་འཛིན་གཞན་གྱིས་སྟོང་པའི་ཡེ་ཤེས་ལ་མཉམ་པར་འཇོག་པའི་ཚུལ་བླ་མ་གོང་མའི་གསུང་རབ་ན་ཡོད་པས་འདི་ནི་གཞན་སྟོང་གི་ལུགས་སོ་སྙམ་དུ་མགོ་རྨོངས་པར་བྱ་བའི་ཕྱིར། ཁྱེད་ཀྱི་ཚིག་དེ་རྣམས་བཤད་པ་ཡིན་ནོ། ། ཁྱེད་རང་གི་ཞེ་འདོད་དངོས་ནི་ཚིག་དེ་ཙམ་གྱིས་མི་འགྲུབ་སྟེ། བསྒོམ་པས་ཉམས་སུ་ལེན་པ་ནི་རྗེ་བཙུན་ས་སྐྱ་པ་རྣམས་ཀུན་རྫོབ་ཏུ་བཞེད་ཀྱི་དོན་དམ་པར་མི་བཞེད་པའི་ཕྱིར་ཏེ། ཆོས་ཀྱི་རྗེས། བསྒོམ་པའི་དམིགས་པ་ཇི་སྙེད་དང་། ། རྫོགས་པའི་སངས་རྒྱས་ཐོབ་པ་ཡང་། ། ཀུན་རྫོབ་ཡིན་གྱི་དོན་དམ་མིན། ། ཞེས་བཤད་པའི་ཕྱིར་རོ། །
གལ་ཏེ་གཞན་སྟོང་པ་འདོད་པ་ལྟར་གྱི་གཉིས་མེད་ཀྱི་ཡེ་ཤེས་བདེན་པར་གྲུབ་པ་དེ་ཉིད་གནས་ལུགས་མཚན་ཉིད་པར་བླ་མ་གོང་མ་རྣམས་ཀྱི་ཞལ་གྱིས་བཞེས་སོ་ཞེ་ན། དེ་ལྟར་ཁྱེད་རང་གི་ལུགས་ལ་སྨྲ་རྒྱུ་ཡིན་མོད། གོང་དུ་བཤད་པའི་དྲིས་ལན་གྱི་ཚིག་དེ་འདྲ་བས་གཞན་གྱི་མགོ་བསྐོར་བ་ལ་ནི་དགོས་པ་ཅི་ཡང་ཡོད་མ་མཆིས་སོ། ། གཉིས་པ་འགལ་བ་དངོས་བསྟན་པ་ནི། ཁྱེད་རང་གི་རྗེ་བཙུན་སྐུ་མཆེད་ཀྱི་དགོངས་པ་ཡིན་པར་མཛད་པའི་གོང་དུ་སྨོས་པའི་གཞུང་ཚིགས་བཅད་མ་དེ་ཉིད་གཞིར་བྱས་ཏེ་བསྟན་པར་བྱའོ། ། དེ་ལ་གནས་ལུགས་སྟོང་པ་ཉིད་བསྒོམ་བྱུང་གིས་ཉམས་སུ་མྱོང་བྱ་དང་། དེ་བདེན་པར་གྲུབ་པ་ནི། རྗེ་བཙུན་ས་སྐྱ་པའི་བཞེད་པ་གཏན་མིན་ཏེ། དེ་ལ་བཞི། ས་ཆེན་གྱི་ལུང་དང་འགལ་བ།
རྩེ་མོའི་ལུང་དང་འགལ་བ། རྗེ་བཙུན་གྱི་ལུང་དང་འགལ་བ། ས་པཎ་གྱི་ལུང་དང་འགལ་བའོ། ། དང་པོ་ནི། རྗེ་བཙུན་བརྩེ་བ་ཆེན་པོས་རྣམ་བཤད་མན་ངག་དོན་གསལ་ལས། ཇི་ལྟར་རང་བཞིན་གྱི་མེད་པ་ཡིན་ཞེ་ན། གློ་བུར་གྱི་རྐྱེན་ལ་རག་ལས་པའི་ཕྱིར་དང་། འགགས་པ་མི་སྐྱེ་བའི་ཕྱིར་དང་། སྐད་ཅིག་མ་ཉིད་ཡིན་པའི་ཕྱིར། ཞེས་རང་བཞིན་གྱིས་མ་གྲུབ་པའི་དོན་སྐད་ཅིག་གིས་སྐྱེ་འགག་བྱེད་པའི་རྟེན་འབྲེལ་ལ་བཤད་པ་གང་ཞིག
ཁྱེད་འདོད་པའི་གནས་ལུགས་དེ་ཡང་རྟེན་འབྲེལ་ཙམ་ཡིན་པའི་ཕྱིར་རང་བཞིན་གྱིས་གྲུབ་པ་མེད་དོ། ། ཡང་སེམས་ཀྱི་རང་བཞིན་གསལ་རིག་ཙམ་དེ་ནི་ཀུན་རྫོབ་ཡིན་ཏེ། ཇི་སྐད་དུ། སེམས་ཀྱི་མཚན་ཉིད་གསལ་རིག་ཏེ། ། གསལ་རིག་རང་བཞིན་སྟོང་པ་ཡིན། ། ཞེས་དང་། དེའི་འབྲུ་སྣོན་ལ། བླ་མ་ཆོས་ཀྱི་རྗེས། ཀུན་རྫོབ་སེམས་ཀྱི་མཚན་ཉིད་ནི་གསལ་རིག་ཡིན། བུམ་པའི་མཚན་ཉིད་ལྟོ་ལྡིར་ཞབས་ཞུམ་ཆུ་སྐྱོར་གྱི་དོན་བྱེད་ནུས་པ་ཡིན་པ་ལྟར།
གསལ་རིག་དེའི་ངོ་བོའི་རང་བཞིན་སྟོང་པ་ཉིད་ཡིན་ཏེ། བུམ་པའི་རང་བཞིན་སྟོང་པ་ཡིན་པ་ལྟར་རོ་ཞེས་པའི་དོན་ཏོ། ཞེས་བཤད་པའི་ཕྱིར་རོ། ། ཅི་སྟེ་གསལ་རིག་དེ་ཉིད་དོན་དམ་ཡིན་ན་སྣང་ཆ་ཐམས་ཅད་ཀུན་རྫོབ་ཏུ་འདོད་པ་དབུ་མའི་ལུགས་མིན་པར་ཐལ། སེམས་ཀྱི་དོན་དམ་པའི་གནས་ལུགས་གསལ་རིག་ཙམ་དུ་གནས་པའི་ཕྱིར་རོ། ། འདོད་ན་མན་ངག་དོན་གསལ་ལས། ཇི་ལྟར་སྣང་བ་ཐམས་ཅད་ཀུན་རྫོབ་ཙམ་སྟེ། རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར། མཐའ་ཐམས་ཅད་ལས་གྲོལ་བས་དབུ་མའོ། ། ཞེས་བཤད་པ་དང་འགལ་ལོ། །
ཡང་དག་པ་གསུམ་གྱི་དབྱེ་བསྡུ་མི་རུང་བར་འགྱུར་ཏེ། རང་རིག་པའི་དག་པ་ཡེ་ཤེས་དང་། དེ་བཞིན་ཉིད་ཀྱི་དག་པ་དབྱིངས་ཀྱི་ཆ་ནས་བཞག་ཏུ་མེད་པའི་ཕྱིར་རོ། ། རྟགས་ཁས་བླངས་ཏེ། རང་རིག་པའི་ཡེ་ཤེས་ཆོས་དབྱིངས་སུ་ཁས་བླངས་པའི་ཕྱིར། འདོད་པར་མི་ནུས་ཏེ། མན་ངག་དོན་གསལ་ལས། ཡང་ན་དེ་བཞིན་ཉིད་ནི་དབྱིངས་ལ་རང་རིག་པ་ནི་ཡེ་ཤེས་ཡིན་པས། དེ་གཉིས་ལས་ལྷ་སོ་སོ་ལ་གཟུགས་ཀྱི་སྐུ་འབྱུང་ངོ་། ། ཞེས་བཤད་པའི་ཕྱིར་རོ། །
ཡང་སེམས་རང་རིག་པ་དེ་ཉིད་དེ་བཞིན་ཉིད་ཀྱི་དག་པ་ཡིན་ན། བླ་མ་ཆེན་པོས། ཐམས་ཅད་དེ་ཉིད་འདུས་པས་དག་པ་གཅིག་ཏུ་འགྱུར་ལ། ཀུན་རྫོབ་ཏུ་གཟུགས་ལ་སོགས་པ་མྱོང་བས་ན་དག་པ་གཉིས་ཀྱང་མི་འགལ་ལོ། ། ཀུན་རྫོབ་ཏུ་དེ་བཞིན་ཐམས་ཅད་ལས་ལོགས་སུ་སེམས་མྱོང་བས་གསུམ་དུ་ཡང་མི་འགལ་ལོ་ཞེས་བཤད་པ་དང་ཡང་འགལ་ཏེ། ཀུན་རྫོབ་ཏུ་ཡང་སེམས་གསལ་རིག་ཉིད་དེ་བཞིན་ཉིད་ཀྱི་ལྡོག་པར་ཁྱེད་ཀྱིས་ཁས་བླངས་པའི་ཕྱིར་རོ། ། གལ་ཏེ་གནས་ལུགས་སྤྲོས་བྲལ་དུ་བཤད་པ་ཐམས་ཅད་ལྟ་བའི་སྐབས་ཡིན་ལ། བསྒོམ་པའི་ཚེ་དེ་ལྟ་མིན་ནོ་ཞེས་གོང་དུ་བཤད་ཟིན་པ་མིན་ནམ་ཞེ་ན། བསྒོམ་པའི་ཚེ་ཡང་སྤྲོས་པ་དང་བྲལ་བ་མཐའ་གང་ལ་ཡང་མ་རེག་པའི་ཚུལ་གྱིས་ཉམས་སུ་ལེན་པ་ཁོ་ནར་བཤད་དེ། བརྩེ་བ་ཆེན་པོས།
སྟོང་པར་བསྒོམ་པར་མི་བྱ་ཞིང་། སྟོང་པ་མ་ཡིན་བསྒོམ་མི་བྱ། ། སྟོང་པ་མི་སྤང་རྣལ་འབྱོར་པས། ། སྟོང་མིན་ཡོངས་སུ་མི་སྤང་ངོ་། ། ཞེས་སོ། ། དེས་མཐའ་གསུམ་ལ་མི་རེག་པ་ནི། དེ་ཁོ་ཉིད་བསྒོམ་པར། བཅོམ་ལྡན་འདས་ཀྱི་གསུངས་པས། ཇི་ལྟར། གང་ལ་སྒོམ་པ་པོ་གང་མེད། །
བསྒོམ་བྱ་ཉིད་ཀྱང་ཡོད་མ་ཡིན། དེ་ནི་དེ་ཉིད་བསྒོམ་པར་བརྗོད། ། ཅེས་སོ། ། ཞེས་མཐའ་གསུམ་ལ་མ་རེག་པའི་བསྒོམ་ལུགས་བཤད་པའི་ཕྱིར་དང་། དེ་ལྟ་བུའི་བསྒོམ་དེ་ལ་དེ་ཁོ་ན་ཉིད་སྒོམ་པ་ཞེས་མིང་དུ་བཏགས་ཀྱང་བསྒོམ་བྱ་དེ་ཁོ་ན་ཉིད་ཡོད་པ་ཞིག་ཉམས་སུ་མྱོང་ནས་མིང་དེ་ལྟར་བཏགས་པ་མིན་པའི་ཕྱིར་དང་། སྒོམ་པ་དེ་ཉིད་ཀྱང་དེ་ཁོ་ན་ཉིད་ཡིན་པར་ཞལ་གྱིས་མི་བཞེས་པའི་ཕྱིར་རོ། ། གཉིས་མེད་ཀྱི་ཡེ་ཤེས་ཉམས་སུ་མྱོང་བའི་བསྒོམ་པ་དེ་ནི། དེ་ཁོ་ན་ཉིད་དངོས་མིན་པར་དཔལ་བརྩེ་བ་ཆེན་པོ་ཉིད་ཀྱིས་ཀྱང་བཞེད་དེ། དེ་ཉིད་ཀྱི་ཡང་དག་པར་སྦྱོར་བའི་རྒྱུད་ཀྱི་རྣམ་བཤད་ལས། དོན་རང་བྱུང་གི་ཡེ་ཤེས་ནི་རང་བྱུང་གི་ངོ་བོ་གང་དུ་ཡང་མ་གྲུབ་པའི་ཕྱིར།
ཕར་ལ་ཡང་མཚན་མ་དང་རྣམ་པར་རྟོག་པ་གང་ལ་ཡང་མ་རེག་ལ། ཚུར་ཡང་གང་གིས་ཀྱང་རེག་པར་མི་ནུས་པས་ཤེས་པ་དང་བརྗོད་པའི་ཡུལ་ཐམས་ཅད་ལས་འདས་པའི་ཕྱིར། མིག་གི་རྣམ་པར་ཤེས་པ་ལ་སོགས་པའི་ཡུལ་དུ་བྱར་མི་ནུས་པ་དེ་བས་འགལ་བ་མེད་དོ། ། ཞེས་རང་བྱུང་ལ་གཉིས་སུ་ཡོད་པའི་དོན་གྱིས་རང་བྱུང་གི་ངོ་བོ་ཅིར་ཡང་མ་གྲུབ་པར་བཤད་པའི་ཕྱིར་དང་། དེ་ལྟར་གནས་ལུགས་རྟོགས་པའི་བློའི་མཐར་ཐུག་ནི། དེ་ངོ་བོ་ཅིར་ཡང་མ་གྲུབ་པའི་ཚུལ་གསལ་བར་བཤད་པའི་ཕྱིར་ཏེ། བརྩེ་བ་ཆེན་པོས་ཁ་སྦྱོར་གྱི་འགྲེལ་བ་ཉིད་ལས། དེ་ལ་དངོས་པོའི་དོན་ནི་ཆོས་ཀྱི་སྐུ་ས་བཅུ་གསུམ་པ་རྡོ་རྗེ་འཛིན་པའི་སེམས་དེ་ཉིད་རང་གི་ངོ་བོ་ཅིར་ཡང་མ་གྲུབ་པས། རྣལ་འབྱོར་པས་ལམ་གྱི་དུས་སུ་གང་ལྟར་ཡང་མ་གྲུབ་པའི་ཚུལ་གྱིས་མཉམ་རྗེས་མེད་པར་སྒོམ་པ་ནི། དབང་པོ་གང་དང་གང་ལ་ལམ། །
ཞེས་བྱ་བས་བསྟན་ནོ། ། ཞེས་བཤད་པའི་ཕྱིར་རོ། ། འདིས་ནི་སྟོང་པ་ཉིད་ཀྱི་ངོ་བོ་སོ་སོར་འདོད་པ་བླ་མ་གོང་མའི་ལུགས་ཡིན་ནོ། ། ཞེས་སྨྲ་བ་དག་གི་སྙིང་ལ་གོ་སྐབས་མེད་པའི་འགྱོད་པ་བསྐྱེད་པར་བྱའོ། ། གཞན་ཡང་བླ་ཆེན་འདིའི་བཞེད་པས་རང་བྱུང་གི་ཡེ་ཤེས་ལ་རང་བྱུང་དང་། གཉིས་མེད་ལ་སོགས་པ་མིང་དུ་བཏགས་པ་དང་། རང་བྱུང་དོན་དམ་པའི་བདེན་པ་དངོས་ལ་གཉིས་མེད་ཀྱི་མིང་བཏགས་པ་གཉིས་ལས། ཕྱི་མ་འདི་དོན་དམ་མཚན་ཉིད་པར་བཞེད་དེ། ། ཁ་སྦྱོར་གྱི་འགྲེལ་པ་ལས། ཐམས་ཅད་འགྲོ་བའི་ཡེ་ཤེས་ཞེས་པ་ནི་ཆོས་ཐམས་ཅད་ཀྱི་སྟོང་པ་ཉིད་དེ་བརྟན་གཡོ་ཐམས་ཅད་ཀྱི་ཁྱབ་བྱེད་ཡིན་པས་སོ། །
ཞེས་དེ་ཁོ་ན་ཉིད་དངོས་ལ་ཡེ་ཤེས་ཀྱི་མིང་དང་། ཡང་དེ་ཉིད་ལས། ཡེ་ཤེས་ཇི་ལྟ་བུར་གྲགས་པ་ནི་ཐབས་གང་གིས་སྟོང་པ་ཉིད་ལ་དམིགས་པའི་དེ་རྟོགས་པའི་ཡེ་ཤེས་ཏེ། གང་ལ་བརྟེན་ནས་འབྱུང་ཞེས་པའོ། ། ཞེས་རྟོགས་པའི་ཡེ་ཤེས་ལ་གཉིས་མེད་ཀྱི་ཡེ་ཤེས་ཀྱི་མིང་བཏགས་པ་ཡིན་པ་ལ། ཕྱི་མ་འདི་རྟེན་འབྲེལ་སྐད་ཅིག་མ་ཙམ་ཡིན་པའི་ཕྱིར་རོ། ། རང་རིག་རང་གསལ་བདེན་གྲུབ་ཏུ་འདོད་པའི་ལྟ་བ་ནི་སེམས་ཙམ་གྱི་ལྟ་བ་ཡིན་པར་བརྩེ་བ་ཆེན་པོ་བཞེད་དེ། ཉིད་ཀྱི་མཛད་པའི་རྣམ་འགྲེལ་ལས། རྒྱུད་ལས་ཀྱང་། རང་རིག་ཡེ་ཤེས་ཉིད་དུ་འགྱུར། །
ཞེས་པས་སེམས་ཙམ་དུ་ཤེས། བདེན་མིན་རྫུན་མིན་ཞེས་པས་སྒྱུ་མར་ཤེས། ། སྟོང་པ་བསྒོམ་པར་མི་བྱ་སྟེ། ། ཞེས་པས་རང་བཞིན་མེད་པར་ཤེས་པའོ། ། དེ་ཉིད་ལ་སོ་སོའི་གཞུང་ལུགས་ལ་ཞེ་འདོད་ཀྱི་ལྟ་བ་ཞེས་ཀྱང་བྱ་སྟེ། ཞེས་བཤད་པའི་ཕྱིར་རོ། ། དེས་ན་བླ་ཆེན་ས་སྐྱ་པ་ཆེན་པོ་འདིའི་བཞེད་དོན་ནི། དེ་ཁོ་ན་ཉིད་བརྗོད་པའི་ཡུལ་ལས་འདས་ཤིང་། མཐའ་གང་དུ་ཡང་བརྟག་པར་མི་ནུས་པ་ཁོ་ནར་གནས་སོ། ། དེ་ཡང་རྒྱུད་ལས།
ཡང་ན་དེ་ཉིད་ཐམས་ཅད་བདག ། ཡང་ན་ཀུན་གྱི་རྣམ་པར་སྤངས། ། ཞེས་པའི་འབྲུ་གནོན་ལ། བླ་ཆེན་གྱིས། སྣང་ལུགས་ཀྱི་དབང་དུ་བྱས་ན་ཐམས་ཅད་དུ་སྣང་བས། ཞེས་དང་། གྲུབ་ལུགས་ཀྱི་དབང་དུ་བྱས་ན་གང་དུ་ཡང་མ་གྲུབ་པས། ཞེས་གསལ་བར་བཤད་པའི་ཕྱིར་རོ། ། འདི་ནི་རྗེ་བཙུན་སྐུ་མཆེད་ཀྱིས་ཀྱང་རྣམ་བཤད་གཉིས་ཀ་ལས་འདི་ཇི་ལྟ་བ་བཞིན་དུ་ལེགས་པར་བཤད་དོ། ། གཉིས་པ་རྗེ་བཙུན་རྩེ་མོའི་གཞུང་དང་འགལ་བར་བསྟན་པ་ནི།
རྗེ་བཙུན་འདི་ཉིད་དངོས་པོ་གཤིས་ཀྱི་གནས་ལུགས་དོན་དམ་བདེན་པ་བློའི་ཉམས་སུ་མྱོང་བྱར་བཞེད་པ་ནི་གཏན་མིན་ཏེ། འདིའི་ལུགས་ཀྱི་ཡུལ་དངོས་པོའི་གནས་ལུགས་ཞེས་བྱ་བ་དོན་ལ་ཡེ་མི་བཞེད་པའི་ཕྱིར། ཇི་སྐད་དུ། གནད་ཀྱི་གསལ་བྱེད་ལས། སྤྱིར་ཡུལ་ཤེས་བྱ་དང་། ཡུལ་ཅན་གྱི་ཤེས་པ་གཉིས་པ་ལས། ཡུལ་དོན་དམ་པའི་གནས་ལུགས་གྲུབ་པ་མེད་པར་བསྟན་པ་དང་། དེས་ནི་ཡུལ་ཅན་གྱི་འཛིན་པའི་བསྒོམ་པ་མི་རིགས་པ་དང་། དེ་ལ་རྩོད་པ་སྤང་བའོ། ། དང་པོ་ལ་བཞི་སྟེ།
གནས་ལུགས་ངེས་པ་འདོད་ན་གནོད་པ་ཡོད་པ་དང་། ངེས་པ་བློ་ཡུལ་དུ་མི་རུང་བ་དང་། བློ་ལ་མ་ལྟོས་པ་མི་རིགས་པ་དང་། མཐར་བཟུང་ན་སྲིད་པའི་རྩ་བར་འགྱུར་བའོ། ། དང་པོ་ནི། སྟོང་པའམ་མི་སྟོང་པ་དངོས་པོའི་གནས་ལུགས་མིན་ལ། མ་ཡིན་པར་བསྒོམ་ན་མ་རིག་པར་འགྱུར་བའི་ཕྱིར་རོ། ། ཇི་ལྟར་གནས་ལུགས་མིན་ཞེ་ན། འདི་ལྟར་མི་སྟོང་པ་གནས་ལུགས་སུ་མི་རུང་སྟེ། གཅིག་དང་དུ་བྲལ་ལ་སོགས་པའི་རིག་པས་བཤིག་པ་ནི་དེ་མི་འཐད་པའི་ཕྱིར་རོ། །
ཡང་སྟོང་པ་ཉིད་གནས་ལུགས་ཡིན་ནམ་སྙམ་ན། དེ་ཡང་མི་བཏུབ་སྟེ། སྐྱེ་བ་རྒྱུ་དང་བཅས་མཐོང་བས། །

འགག་པ་ཡང་ནི་འཐད་པ་ཡིན། ། ཞེས་དང་། གང་ཕྱིར་རྟེན་འབྲེལ་མ་ཡིན་པའི། ། ཆོས་འགའ་ཡོད་པ་མ་ཡིན་ནོ། ། དེ་ཕྱིར་སྟོང་པ་མ་ཡིན་པའི། ། ཆོས་འགའ་ཡོད་པ་མ་ཡིན་ནོ། ། ཞེས་འབྱུང་བས། སྐྱེ་བ་ཡོད་ན་སྟོང་པ་ཡོད་ལ། སྟོང་པ་ཡོད་ན་སྐྱེ་བ་ཡོད་དོ། ། གཉིས་པ་ཡུལ་དུ་དབྱེར་མི་བཏུབ་པ་ནི། སྟོང་པ་མི་སྤངས་རྣལ་འབྱོར་པས། །
སྟོང་མིན་ཡོངས་སུ་མི་སྤང་ངོ་། ། སྟོང་པ་ཉིད་ཅེས་བྱ་བ་དེ་མི་སྟོང་པ་ལ་མ་ལྟོས་པར་ཡུལ་དུ་བྱར་མི་བཏུབ་བོ། ། དེས་ན་སྟོང་པ་གནས་ལུགས་ཡིན་ན་མི་སྟོང་པའང་གནས་ལུགས་སུ་འགྱུར་ཞེས་སྟོན་པ་ནི། རྣལ་འབྱོར་པ་ཡི་སྟོང་པ་མི་སྤང་ན་མི་སྟོང་པའང་མི་སྤོང་བར་འགྱུར་ཞེས་བྱའོ། ། དེ་ལྟར་དབུ་མ་ལས་ཀྱང་། གལ་ཏེ་མི་སྟོང་ཅུང་ཟད་ཡོད། ། སྟོང་པའང་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་མེད་པས་ན། ། སྟོང་པའང་ཡོད་པར་ག་ལ་འགྱུར། ། ཞེས་བཤད་པ་ལྟ་བུའོ། །
ཡང་སྟོང་པ་ཉིད་དུ་ལྟ་བ་དེ་ལྟ་བའི་ཐ་ཆད་ཀྱང་ཡིན་ཏེ། ལྟ་བ་སྤངས་པའི་ཕྱིར་སྟོང་པ་ཉིད་དུ་འཛིན་པ་སྨན་མ་ཞུ་བ་དུག་ཏུ་སོང་བའམ། མེད་པ་ལ་བྱ་བར་བཟུང་བ་ལྟ་བུའོ། ། དེས་ན། གང་དག་སྟོང་པ་ཉིད་ལྟ་བ། ། དེ་དག་སྒྲུབ་ཏུ་མེད་པར་གསུངས། ། ཞེས་བཤད་པ་ལྟ་བུའོ། ། དེས་ན་སྟོང་པར་འདོད་པ་འདི་དོར་ཅིག གསུམ་པ་བློ་ལ་མི་ལྟོས་པའི་དོན་དགག་པ་ནི། གལ་ཏེ་བློས་ཡུལ་དུ་བྱས་ནི་བློ་ལ་ལྟོས་པར་འགྱུར་ཡང་།
སྟོང་ཉིད་ཅེས་པ་ནི་བློ་ལ་མ་ལྟོས་པར་ཡོད་དོ། ། དཔེར་ན་རི་བོང་གི་མགོ་ལ་རྭ་མེད་པ་ཞེས་བློས་ཤེས་པར་བྱེད་པ་དེ་བློ་ལ་ལྟོས་ཀྱང་། རི་བོང་གི་རྭ་མེད་པ་ཉིད་དངོས་པོ་ལ་གནས་སོ་སྙམ་ན་མིན་ཏེ། བློའི་ཡུལ་དུ་མྱངས་པའི་ཕྱིར། ། རི་བོང་གི་རྭ་མེད་པའོ། ། ཞེས་བྱ་བར་སུས་ཀྱང་ཡང་དག་པར་མཐོང་བའི་དམིགས་པ་མེད་པའི་ཕྱིར་ཏེ། ཡུལ་དུས་གང་དུའང་བློས་ཡུལ་དུ་མ་བྱས་པའི་ཤེས་བྱ་ཡོད་དོ། ། ཞེས་བྱ་བ་ནི་མ་སྨྲ་ཞིག བློའི་ཡུལ་མིན་པའི་སྟོང་པ་ཞེས་བྱ་བ་འདོད་པ་ཡིན་ན། བསམ་མི་ཁྱབ་ཀྱི་བདག་ཀྱང་དགག་པར་མི་ནུས་སོ། །
དེས་ན་མ་ལྟོས་པའི་ཆོས་གང་ཡང་མེད་དོ། ། ལྟོས་པའི་ཕྱིར་གནས་ལུགས་འདིའོ་ཞེས་གྲུབ་པར་ག་ལ་འགྱུར། ། ཞེས་གསལ་བར་བཤད་ལ། དེ་ལྟར་ན་ཁྱེད་ཀྱི་འདོད་ལུགས་དེ་འདིའི་དགག་བྱར་གྱུར་པའི་སྒོམ་དུ་ཐལ། སྟོང་པ་ཉིད་དངོས་པོའི་གནས་ལུགས་སུ་བྱས་ནས་སྒོམ་པ་གང་ཞིག སྟོང་པ་ཞེས་བྱ་བ་དངོས་པོའི་གནས་ལུགས་མིན་པའི་ཕྱིར་རོ། ། འདོད་ན། མ་རིག་པར་ཐལ་ལོ། ། ཡང་བསམ་གྱིས་མི་ཁྱབ་པའི་བདག་དགག་པར་མི་ནུས་ཏེ། བློའི་ཡུལ་དུ་མ་བྱས་པའི་གནས་ལུགས་ཡོད་པའི་ཕྱིར་རོ། །
གལ་ཏེ་བཤད་པ་དེ་ཐམས་ཅད་སྤྲོས་བྲལ་འཆད་པའི་སྐབས་ཡིན་ལ། དེའི་ཚེ་གནས་ལུགས་ཀྱི་ངོས་བཟུང་ཅི་ཡང་མེད་པར་ཁོ་བོས་ཀྱང་སྨྲས་ལ། བསྒོམ་པའི་ཚེ་གཉིས་མེད་ཀྱི་ཡེ་ཤེས་རང་རིག་པ་ཞིག་ཁས་ལེན་དགོས་སོ་ཞེ་ན། དགོས་མོད། དེ་ལྟ་བུའི་བསྒོམ་དེ་གནས་ལུགས་དངོས་མིན་ཏེ། གནད་ཀྱི་གསལ་བྱེད་ལས། གལ་ཏེ་ཁྱོད་ཀྱི་སྒོམ་པ་དེ་ཡང་སེམས་དམིགས་པ་མེད་པ་ཉིད་དུ་ཉམས་སུ་མྱོང་ལ། དེའི་ཚེའང་ལྟ་བའམ་འཛིན་པར་མི་འགྱུར་རམ། དེར་གྱུར་ན་དེ་ཁོ་ན་ཉིད་ཀྱི་སྒོམ་པར་མི་འགྱུར་སྙམ་ན། བདེན་ཏེ་འདིའང་ཉམས་སུ་མྱོང་སྟེ་ཡིན་པས་དེ་ཉིད་མིན་ཏེ།
ཇི་ཙམ་རྟོག་མེད་ཟབ་མོ་ཞིག ། བློ་ཡི་ཡུལ་དུ་མི་བསྒོམ་ཞེས། ། མི་རྟོག་ཟབ་མོའི་ཉམས་མྱོང་བ། ། མྱོང་བ་ཡིན་ཕྱིར་དེ་ཉིད་མིན། ། ཞེས་པ་ལྟ་བུའོ། ། ཞེས་གསུངས་པའི་ཕྱིར་རོ། ། ཡང་ལྟ་བས་ཐག་གཅོད་ལུགས་དང་། སྒོམ་པས་ཉམས་སུ་ལེན་ལུགས་མི་མཐུན་པར་འགྱུར་ཏེ། ལྟ་བས་གནས་ལུགས་གང་དུ་ཡང་མ་གྲུབ་པར་ཐག་བཅད་ལ། སྒོམ་པས་ནི་གནས་ལུགས་རང་རིག་པ་ཞིག་ཏུ་མྱོང་བའི་ཕྱིར་རོ། །
འདོད་ན་ནི། གནད་ཀྱི་གསལ་བྱེད་ལས། ཤེས་བྱའི་གཤིས་ཅིར་ཡང་མ་གྲུབ་པ་ཐམས་ཅད་ཀྱི་རྒྱུ་ཡིན་པར་བསྟན་པ་དང་། དེས་ན་བློ་དེ་དང་མཐུན་པར་བསྒོམས་པས་ཐམས་ཅད་འགྲུབ་པའི་ཐབས་སུ་བསྟན་པའོ། ། ཅེས་གསུངས་པའི་ཚིག་ཙམ་ཡང་མ་མཐོང་བར་འགྱུར་རོ། ། གལ་ཏེ་ཁྱེད་རང་ལ་བསྒོམས་པའི་སོ་སོའི་གནས་ལུགས་རང་རིག་པ་ཞིག་ཉམས་སུ་མྱོང་བ་མིན་པར་འགྱུར་རོ་ཞེ་ན། དེ་ནི་ཤིན་ཏུ་ཡང་འདོད་པར་འགྱུར་རོ། ། འོ་ན་དེ་ཁོ་ན་ཉིད་རྟོགས་པ་དང་། དེ་ཁོ་ན་ཉིད་བསྒོམ་པ་དང་། གནས་ལུགས་རྟོགས་པ་ཞེས་བྱ་བའི་ཐ་སྙད་དང་།
བཅོམ་ལྡན་འདས་ཀྱིས་ཀྱང་། སྟོང་པ་ཉིད་ཟབ་མོ་བཤད་པ་རྣམས་མི་རིགས་པར་འགྱུར་རོ་ཞེ་ན། འདི་ནི་བླ་མ་རྗེ་བཙུན་ཉིད་ལ་ཀླན་ཀ་སྨྲས་པ་ཡིན་པས། དེའི་གསུང་ཉིད་ཀྱིས་ལན་གདབ་པར་བྱའོ། ། དེ་ཡང་གནས་ལུགས་ཞིག་ཡོད་ནས་དེ་རྟོགས་པའི་ཡེ་ཤེས་དང་། བདེན་པ་མཐོང་བ་སོགས་འདོད་པ་མིན་གྱི་དེ་ཁོ་ན་ཉིད་མཐོང་མེད་ཀྱི་ཚུལ་གྱིས་མཐོང་བའི་ཡེ་ཤེས་སྐྱེས་པ་ལ་དེ་ཁོ་ན་ཉིད་མཐོང་ཞེས་ཐ་སྙད་གདགས་པ་སྟེ། ཇི་སྐད་དུ། གནད་ཀྱི་གསལ་བྱེད་ལས། དང་པོ་ནི་གལ་ཏེ་དེ་ལྟར་ལྟ་བ་མེད་ཅིང་དངོས་པོའི་གནས་ལུགས་མེད་ན་ཁྱོད་གནས་ལུགས་རྟོགས་པ་ཞེས་བྱ་བའོ། ། མ་རིག་པ་སྤངས་ཏེ་རིག་པ་སྐྱེས་ཞེས་ཁྱོད་ཀྱིས་འདོད་པ་མིན་ནམ་ཞེ་ན།
གནས་ལུགས་མེད་པ་ལ་མེད་པ་ཉིད་དུ་སྒྲོ་འདོགས་པ་བཅད་པ་དེ་ཙམ་ལ་རྟོགས་ཞེས་ཐ་སྙད་ཙམ་དུ་བྱའོ། ། དེ་ཉིད་གནས་ལུགས་མིན་ནམ་ཞེ་ན་མིན་ཏེ། བདག་ལ་ནོར་མེད་པ་ཡིན་པ་ན། མེད་པ་དེ་ནོར་ཡིན་ཞེས་ཇི་ལྟར་བྱ། དེ་བཞིན་དུ་དངོས་པོ་ལ་གནས་ལུགས་སུ་ཞིག་འཛིན་ཏེ་སྟོང་པ་ཉིད་སུན་ཕྱུང་བ་དེ་དང་འདྲའོ། ། ཞེས་བཤད་པའི་ཕྱིར། ཡང་འདིའི་བཞེད་པས། གནས་ལུགས་མེད་དགག་ཏུ་འཇོག་པ་ནི་གཏན་མིན་ཏེ། དེ་ཉིད་ལས། སློབ་དཔོན་རྣམས་ཀྱིས་རྣམ་པ་གཉིས་སུ་གསུངས་པ་དེའང་བདེན་པའི་དངོས་པོ་བཀག་པ་དེ་ཙམ་ཞིག་དམིགས་པའི་ཡུལ་དུ་བྱས་པ་ན།
དགག་བྱ་མི་དམིགས་པས་བཀག་པའང་མི་དམིགས་པ་སྐྱེ་བར་འགྱུར་བས། དེ་ཙམ་གྱི་ཆ་འདྲ་བ་ལ་བརྟེན་ཏེ་རྣམ་གྲངས་ཀྱི་དོན་དམ་ཞེས་བྱ་བའམ། ཕྱིན་ཅི་མ་ལོག་པའི་ཡོངས་སུ་གྲུབ་ཅེས་གདགས་ཀྱི་དོན་དོན་དུ་ན། དེ་ཉིད་ཀུན་རྫོབ་ཡིན་པ་སློབ་དཔོན་ཁ་ཅིག་རྣལ་འབྱོར་པའི་ཀུན་རྫོབ་ཅེས་གསུངས་སོ། ། དེ་བས་ན་བློ་སྣང་གི་བྲལ་བའི་ཆ་དེ་དོན་དམ་པར་མ་རྟོག་ཅིག ཅེས་བཤད་པས་སོ། ། ཡང་ཞུ་བདེའི་ཡེ་ཤེས་མྱོང་བྱའི་དེ་ཁོ་ན་ཉིད་དངོས་ཡིན་པ་ནི། རྗེ་བཙུན་འདིའི་དགག་བྱ་ཉིད་ཡིན་ཏེ། དཔེའི་ཡེ་ཤེས་ཀྱང་དེ་ཁོ་ན་ཉིད་དངོས་ཡིན་པ་བཀག་པའི་ཕྱིར་རོ། ། ཇི་སྐད་དུ།
ཁ་སྦྱོར་ཐིག་ལེ་གཉིས་པའི་བཤད་སྦྱར་ལས། དེ་ཁོ་ན་ཉིད་ཀྱི་བསྒོམ་པ་འཆད་པའི་སྐབས་སུ། འདི་ལྟར་མྱོང་བ་ནི་གཉིས་ཏེ། ཡོད་པ་དང་མེད་པའོ། ། དེ་ལྟར་གང་དུ་མྱོང་ཡང་མི་རུང་སྟེ། སྟོང་པ་དམིགས་པར་སྨྲ་བ་ཡི། ། རྫུན་དུ་སྨྲ་བས་བསླུས་པ་རྣམས། ། བདེ་བ་དམ་པ་ཉིད་མི་རྟོགས། ། ཞེས་སློབ་དཔོན་ཏོག་ཙེ་པས་གསུངས་སོ། ། གལ་ཏེ་གཉིས་ཀ་མིན་པར་ཉམས་སུ་མྱོང་ངོ་སྙམ་ན།
དེ་དག་མི་རྙེད་དེ། མྱོང་བ་ཡོད་པ་དེ་སྲིད་དུ་རྟོགས་པ་ཡིན་པས་ན། དེ་ལྟར་དོར་བར་བྱའོ། ། དཔེར་ན་བཟའ་བ་མེད་པ་དེ་ནི་དོན་དམ་པའི་བསྒོམ་པར་མིང་དུ་བཏགས་ཏེ། ཇི་ལྟར་འགའ་ཡང་མཐོང་བ་མེད་པ་ནི་དེ་ཁོ་ན་མཐོང་བའོ། ། ཞེས་པ་ལྟ་བུའོ། ། ཞེས་གསུངས་པས་དཔེའི་ཡེ་ཤེས་ཀྱིས་ཀྱང་དེ་ཁོ་ན་ཉིད་ཉམས་སུ་མྱོང་བ་བཀག་པའི་ཕྱིར་རོ། ། དེས་ན་དཔེའི་ཡེ་ཤེས་ཀྱི་འཛིན་སྟངས་མྱོང་བའི་རྣམ་པ་ཅན་དུ་བཤད་པས་མྱོང་བ་ཡོད་པ་དེ་སྲིད་དུ་རྣམ་པར་རྟོག་པ་ཡོད་པ་སྟེ་ཞེས་གསུངས་པ་ཡིན་གྱི། སྤྱིར་མྱོང་བ་ཙམ་ལ་རྟོག་པས་ཁྱབ་པར་སྟོན་པ་ནི་མིན་ཏེ། རང་རིག་པ་ཞེས་པ་དང་།
མྱོང་བ་ཞེས་པ་ནི་ཡུལ་རིག་མྱོང་ལ་བཤད་པ་དང་། རང་གི་རང་བཞིན་རྟོགས་ཤིང་སྣང་བ་མ་འགགས་པ་ལ་བཤད་པ་གཉིས་ལས། ཕྱི་མ་ནི་དོན་གྱི་ཡེ་ཤེས་ལའང་ཡོད་པའི་ཕྱིར་ཏེ། ཇི་སྐད་དུ། ཆད་པར་མི་འགྱུར་ཉམས་སུ་མྱོང་བར་རང་གིས་རིག ། ཅེས་གསུངས་པ་ལྟར་རོ། ། ཡང་གཞུང་དེ་ཉིད་ལས། ཇི་སྐད་དམིགས་པ་དང་བཅས་པ་ཡིན་ཞེ་ན། གཟུགས་ལ་སོགས་པ་ལ་བློ་འཇུག་པའི་ཕྱིར་རོ། ། ཞེས་བཤད་པ་ལྟར་དཔེའི་ཡེ་ཤེས་ལ་ཡང་རང་ཉིད་མྱོང་བར་སྣང་བའི་བློ་འཇུག་པ་ཡོད་པ་ཡིན་ལ།
དོན་གྱི་ཡེ་ཤེས་ནི་རང་ཉིད་ལའང་བློའི་འཇུག་པའམ། རྟོག་པ་གང་ཡང་མེད་པའི་ཕྱིར་རོ། ། ཇི་སྐད་དུ། ཉི་མའི་འོད་ཟེར་ལས། དགའ་བ་བཅུ་པ་འཆད་པ་ན་མྱོང་རྟོག་གི་བྱ་བ་མི་བྱེད་པར་བཤད་པའི་ཕྱིར་རོ། ། ཡང་ལྷན་ཅིག་སྐྱེས་པ་ལ་དཔེའི་ལྷན་ཅིག་སྐྱེས་པ་དང་། དོན་རང་བཞིན་ལྷན་སྐྱེས་གཉིས་བཤད་པའི་དང་པོ་ནི་དོན་དམ་པའི་བདེན་པ་དངོས་མིན་པ་དང་། དོན་དམ་པའི་ལྷན་སྐྱེས་ནི་ཕྱི་མ་འདི་ཡིན་པར་རྗེ་བཙུན་འདིས་བཤད་དེ། བརྟག་པ་གཉིས་པའི་ལེའུ་བཅུ་པའི་རྣམ་བཤད་ཉི་མའི་འོད་ཟེར་ལས། ཡེ་ཤེས་གྲུབ་པ་ལས།
དབང་པོ་གཉིས་བྱུང་བདེ་བ་ནི། ། དེ་ཉིད་ཡིན་ཞེས་སྐྱེ་ངན་སྨྲའི། ། དེ་ནི་བདེ་ཆེན་དེ་ཉིད་དུ། ། རྒྱལ་བ་མཆོག་གིས་མ་གསུངས་སོ། ། ཞེས་བྱ་བ་ལ་སོགས་པ་རྒྱས་པར་གསུངས་སོ། ། འོ་ན་ལྷན་ཅིག་སྐྱེས་ཤེས་ཅིའི་ཕྱིར་ན། ལྷན་ཅིག་སྐྱེས་པ་དེ་ཞུ་བ་དང་བདེ་བའོ། ། དེ་ནི་བདེ་ཆེན་ཡེ་ཤེས་མིན་ཞེས་བྱའོ། ། འོ་ན་སྔར་ལན་གྲངས་དུ་མར་བསྔགས་པ་དང་། ཡང་དག་ཡེ་ཤེས་སྣང་བ་པོ། །
ཞེས་བྱ་བ་ལ་སོགས་པ་གསུངས་པ་རྣམས་དོན་མེད་པར་མ་གྱུར་ཏམ་སྙམ་ན། དོན་མེད་པ་མིན་ཏེ། དཔེ་མཚོན་ནས་དོན་གྱི་ཡེ་ཤེས་རྟོགས་པའི་ཕྱིར་རོ། ། དེ་བས་ན་དོན་དང་འདྲ་བས་རྣལ་འབྱོར་པ་ལ་དོན་དུ་ངེས་པ་སྐྱེ་བས་དོན་དང་ཐུན་མོང་དུ་བསྔགས་སོ། ། འདིས་ནི་རློམ་སེམས་པའི་ལོག་པར་རྟོག་པ་རྩོད་པ་ཀློད་པ་ལས་བྱུང་བའི་རྣམ་པར་མི་རྟོག་པར་གྱུར་པ་དང་། ཙཎྜ་ལི་ལས་བྱུང་བའི་གསལ་སྟོང་གི་ཏིང་ངེ་འཛིན་ལ་ཡིད་ཆེས་པར་གྱུར་པ་དང་། ལྷའི་རྣམ་པ་ལས་བྱུང་བ་ལ་སོགས་པ་སྟེ། མདོར་ན་ཏིང་ངེ་འཛིན་ལ་མྱོང་བའི་རྣམ་པ་ལ་དེ་ཁོ་ན་ཉིད་རྟོགས་པ་ལ་སོགས་པ་མ་ལུས་པ་གསལ་བ་རིག་པར་བྱའོ། ། ཞེས་བཤད་པ་ལྟར་རོ། ། འདི་ཉིད་དོན་དང་མཐུན་ཏེ།
ལྷན་ཅིག་སྐྱེས་གྲུབ་ཀྱི་གཞུང་འགྲེལ་ལས། ཀྱཻ་རྡོ་རྗེ་འབུམ་ཕྲག་ལྔ་པའི་ལུང་དྲངས་པ་ལས། འགྲོ་ཀུན་གཟོད་མ་ཉིད་ནས་སྟོང་། ། རྒྱུ་རྐྱེན་གང་གིས་སྟོང་མ་བྱས། ། འདི་ལ་སྐྱེ་རྒ་ཡོད་མ་ཡིན། ། ལྷན་ཅིག་སྐྱེས་པར་དེ་ལྟར་བརྗོད། ། ཅེས་དང་། ཌོམྦྷི་བས། ལྷན་ཅིག་སྐྱེས་པ་དངོས་རང་བཞིན། ། བརྟག་ཉིད་གྲུབ་པར་བརྗོད་པ་ཡིན། །
ལྷན་ཅིག་སྐྱེས་གྱུར་དེ་ཡི་ཕྱིར། ། བརྗོད་བྲལ་ལྷན་ཅིག་སྐྱེས་པར་བརྗོད། ། ཅེས་བཤད་པའི་ཕྱིར་རོ། ། ཡང་དེ་ལྟ་བུའི་ངོ་བོའི་གནས་ལུགས་རྟོགས་པའི་ཡེ་ཤེས་ལའང་། ལྷན་སྐྱེས་ཀྱི་མིང་གིས་བཏགས་ཤིང་། འདི་ལྟ་བུའི་བསྒོམ་པ་ལ་ཡང་དོན་དམ་པའི་བསྒོམ་པ་དང་། གཉིས་མེད་དང་། ཟུང་འཇུག་སོགས་མིང་གི་རྣམ་གྲངས་བཅུ་བཞི་སམྦུ་ཊི་ལས་བཤད་ལ། དེ་དག་ཐམས་ཅད་ཀྱང་ལྷན་ཅིག་སྐྱེས་པ་འདི་ཡེ་ཤེས་དེ་ཉིད་ལ་བཏགས་པ་ཡིན་གྱི། སྐབས་དེར་ཡུལ་དངོས་པོའི་གནས་ལུགས་ལ་མིང་དེ་དག་བཏགས་པ་ནི་གཏན་མིན་ཏེ།
གནད་ཀྱི་གསལ་བྱེད་ལས། ཀྱཻ་རྡོ་རྗེ་དང་། དུས་ཀྱི་འཁོར་ལོ་དང་། སྒྱུ་མ་བདེ་མཆོག་དང་། གསང་བ་འདུས་པ་དང་། ཐམས་ཅད་མཁྱེན་པ་ཞེས་བྱ་བ་ལ་སོགས་པ་མིང་གི་རྣམ་གྲངས་མཐའ་ཡས་པའི་བདག་ཉིད་ཅན་ནོ། ། ཐབས་དང་ཤེས་རབ་ཀྱི་བསྒོམ་པ་འདི་ཡིན་པས་སྒོམས་ཤིག་ཅེས་གདམས་པའི་དོན་ཏོ། ། ཞེས་བཤད་པའི་ཕྱིར་རོ། ། འདི་ནི་རྗེ་བཙུན་སྐུ་མཆེད་ཀྱི་གཞུང་ལུགས་སུ། སྤྲོས་བྲལ་འཆད་ཚེ་དོན་དམ་གྱི། །
ངོས་བཟུང་ཅི་ཡང་མེད་པ་དང་། ། ཉམས་ལེན་ཚེ་ན་ཟུང་འཇུག་གམ། ། དོན་དམ་བདེན་པ་ངོས་བཟུང་ནས། ། དེ་ལ་དགྱེས་པ་རྡོ་རྗེ་སོགས། ། མིང་གི་རྣམ་གྲངས་བཅུ་བཞིར་བཤད། ། ཅེས་ཟེར་བ་དག་ཀྱང་གསལ་བར་བཀག་སྟེ། དེ་རྣམས་དོན་དམ་བདེན་པར་མ་གསུངས་པའི་ཕྱིར། ཡང་དགྱེས་པ་རྡོ་རྗེ་དང་། དུས་ཀྱི་འཁོར་ལོ་ལ་སོགས་ཀྱི་མིང་ནི། སམྦུ་ཊི་ལས་བཤད་པའི་མིང་གི་རྣམ་གྲངས་བཅུ་བཞིའི་ནང་ན་ཡང་བགྲང་བ་མེད་པས་ཚིག་དེ་དག་ཀྱང་ནོར་བ་ཡིན་པར་ཤེས་པར་བྱའོ། །
མདོར་ན་དོན་དམ་པའི་མིང་གི་བཏགས་པ་དང་དོན་དམ་བདེན་པ་གཉིས་ནོར་བར་མི་བྱའོ། ། གཟུང་འཛིན་དང་བྲལ་བའི་རང་རིག་པའི་ཡེ་ཤེས་ནི་ཀུན་རྫོབ་བདེན་པ་ཡིན་པར་མཚན་བརྗོད་ལས་ཀྱང་བཤད་དེ། ཡེ་ཤེས་ལྡན་པ་ཡོད་མེད་ཤེས། ། ཞེས་པའི་འགྲེལ་པར། དེ་ཡང་དེ་བཞིན་ཉིད་ཀྱི་བདག་ཉིད་ཅན་གྱི་ཡེ་ཤེས་ནི་ཡོད་པའོ། ། དེ་མ་རྟོགས་པར་གྱུར་པའི་གཟུང་བ་དང་འཛིན་པ་ཐམས་ཅད་ནི་མེད་པ་སྟེ། རང་གི་ངོ་བོ་ཤེས་པ་ལས་གཞན་མི་ཤེས་སོ། ། ཞེས་བྱ་བའི་ཚུལ་གྱིས་ན་དེ་སྐད་ཅེས་བྱ་སྟེ། དེ་དབང་ནི་ཀུན་རྫོབ་མིན་པར་བཤད་དོ་ཞེས་གཟུང་འཛིན་མེད་པའི་གཉིས་མེད་ཀྱི་ཤེས་པ་ཡོད་པར་མཐོང་བ་དེ་ཀུན་རྫོབ་ཀྱི་མཐོང་ཚུལ་དུ་བཤད་པའི་ཕྱིར་རོ། ། དོན་དམ་པའི་མཐོང་ཚུལ་ནི་དེ་ལྟ་བུ་མིན་ཏེ་ལུང་དེ་ཁོ་ནའི་མཇུག་ཏུ།
དོན་དམ་པར་ནི་སྤོང་བ་དང་མེད་པའམ་ངོ་བོ་ཉིད་གཉིས་ཀ་བྲལ་བ་གཉིས་སུ་མེད་པའི་མཉམ་པ་ཉིད་ཀྱི་ཡེ་ཤེས་ནི་ཡོད་མེད་ཤེས་པའོ། ། ཞེས་བཤད་པ་ལྟར་རོ། ། དེས་ན་རྗེ་བཙུན་འདིས་གཉིས་སུ་བྱར་མ་འདོད་པ་ཙམ་ལ་གཉིས་མེད་དང་ཟུང་འཇུག་ཅེས་བྱ་སྟེ། ཤེས་བརྗོད་ཐམས་ཅད་ཀྱི་ཡུལ་ལས་འདས་པའོ། ། ཞེས་གསུངས་པ་འདི་མཐོང་ན་ལོག་རྟོག་མང་པོའི་གནས་མེད་དོ། ། འདིར་སྨྲས་པ། ། དོན་དམ་ལ་ནི་ཡུལ་དང་ཡུལ་ཅན་གཉིས། ། ཟུང་འཇུག་ལ་ཡང་དབྱིངས་དང་ཡེ་ཤེས་གཉིས། ། ལྷན་སྐྱེས་ལ་ཡང་གཉིས་སུ་གསུངས་པར་ཤེས། ། དོན་དམ་ཀུན་རྫོབ་མིང་འདོགས་གང་དང་གང་། །
ཕྱོགས་རེ་ཁོ་ནར་གསུངས་པའི་ངེས་པ་མེད། ། དོན་སྨྲ་ཇི་བཞིན་རྟོག་པར་བྱེད་ན་ནི། ། བློ་གྲོས་འཁྲུལ་ཞེས་བྱམས་པ་མགོན་པོས་གསུངས། ། བསྡུ་བའི་ཚིགས་སུ་བཅད་པའོ། ། ཡང་རྗེ་བཙུན་འདིས་ལྷན་ཅིག་སྐྱེས་པའི་ཡེ་ཤེས་ཀྱི་འཆར་ཚུལ་འཆད་པ་ན། སྣང་བ་མི་དམིགས་པའི་ཚུལ་གསལ་བར་བཤད་པ་ཡང་མི་འཐད་པར་ཐལ། རང་རིག་པའི་བདག་ཉིད་དུ་གྲུབ་པའི་ཕྱིར་རོ། ། འདོད་པར་མི་ནུས་ཏེ། གསང་བ་གྲུབ་པ་ལས། ཡེ་ཤེས་ཕྱག་རྒྱ་དེ་བཞིན་ཏེ། །
རྣམ་རྟོག་མང་བས་སྤང་བར་བྱ། ། ཞེས་གསུངས་པའི་ཕྱིར་དང་། རྗེ་བཙུན་འདིས་རྫོགས་པའི་རིམ་པའི་ཡེ་ཤེས་བསྒོམ་པའི་སྐབས་སུ་ཡང་། ན་དའང་མི་དམིགས་པར་བྱ་སྟེ། མི་དམིགས་ཙམ་དུའང་མི་འཛིན་པས། ། ཆོས་ཉིད་སྤྲོས་དང་བྲལ་བ་ལ། ། ཤེས་པ་སྤྲོས་དང་བྲལ་བར་བཞག ། ཅེས་གསུངས་པའི་ཕྱིར་རོ། ། འདི་ལྟ་བུ་ཡེ་མ་མཐོང་བར་འཆད་པའི་ཚེ་སྤྲོས་བྲལ་དང་། བསྒོམ་པའི་ཚེ་ཟུང་འཇུག་ཅེས་བྱ་བ་སྤྲོས་བྲལ་ལས་གཞན་པའི་བདེན་གྲུབ་ཅིག་གི་ཐོག་ཏུ་མཉམ་པར་འཇོག་པ་རྗེ་བཙུན་མཆེད་ཀྱི་བཞེད་པའོ། །
ཞེས་སྨྲ་བ་ནི། བླ་མ་དག་གི་གཞུང་ཕྱིན་ཅི་ལོག་ཏུ་གལ་གྱི་འཆུ་བའོ། ། མཁས་པའི་མཁས་མཆོག་རྗེ་བཙུན་བསོད་ནམས་རྩེ། ། ཁྱོད་གསུང་ལོག་པར་བསྒྲུབ་པའི་འགལ་བའི་ཁུར། ། རི་བོའི་སྤོ་ལ་ལྷག་པ་འདེབས་མཐོང་ནས། ། བདག་གིས་ཁྱོད་གཞུང་ཇི་བཞིན་རྣམ་པར་ཕྱེད། ། ལེགས་བྱས་རྩེ་མོར་སོན་པའི་ཉི་འོད་ཀྱིས། ། སྙིང་གི་མུན་སྟུག་ཚང་ཚིང་ཀུན་བསལ་ཏེ། ། འཇམ་དབྱངས་བླ་མ་ཁྱོད་ཀྱི་དགོངས་དོན་གྱི། ། ཕྱི་ནང་དངོས་ཀུན་མཐོང་བའི་བཀའ་དྲིན་སྩོལ། །
བར་སྐབས་ཀྱི་ཚིགས་སུ་བཅད་པའོ། ། གསུམ་པ་རྗེ་བཙུན་ཆེན་པོའི་དགོངས་པ་དང་མི་མཐུན་པར་བསྟན་པ་ལ་གསུམ་སྟེ། འགལ་བ་དངོས་སུ་བསྟན་པ། འགལ་བ་གཞན་ཤུགས་ལ་བསྟན་པ། དེ་དག་ལ་དགོངས་པའི་མཐའ་དཔྱད་པའོ། ། དང་པོ་ལ་གསུམ་སྟེ། དང་པོ་སྨྲ་བའི་འདོད་པ་མི་ཁེགས་པ། ཡེ་ཤེས་ཀྱི་ངོ་བོ་ལ་ལོག་རྟོག་ཏུ་འགྱུར་བ། ཟུང་འཇུག་གི་བསྒོམ་ལུགས་བསྙོན་མེད་དུ་འགལ་བར་བསྟན་པའོ། ། དང་པོ་ནི།
རྗེ་བཙུན་གྱིས་སེམས་ཙམ་པའི་འདོད་པ་འགོག་པ་ན་ཡང་ཁྱེད་རང་གནས་གྱུར་པ་ཞེས་བྱ་བ་འདོད་ན། དོན་དམ་གནས་འགྱུར་རམ། ཀུན་རྫོབ་ཏུ་གནས་འགྱུར། དོན་དམ་པར་འགྱུར་ན་འགྱུར་བའི་ཕྱིར། དོན་དམ་པ་མིན་པར་འགྱུར་ལ་དོན་དམ་ཡིན་པའི་ཕྱིར། འགྱུར་བ་མི་འཐད་པར་ཐལ་ཏེ། གལ་ཏེ་ངོ་བོ་ཉིད་ཡོད་ན། ཇི་ལྟ་བུར་ན་གཞན་དུ་འགྱུར་ཞེས་གསུངས་སོ། ། གལ་ཏེ་ཀུན་རྫོབ་ཏུ་འགྱུར་རོ་ཞེ་ན། འོ་ན་བདག་དང་རི་བོང་གི་རྭ་ལ་སོགས་པ་གནས་འགྱུར་བར་ཐལ་ལོ། །
དེ་ནི་འཇིག་རྟེན་ནའང་མེད་དོ་སྙམ་ན། འོ་ན་ཁྱེད་ལོ་ཀ་ན་ཡོངས་སུ་གྲགས་པ་རྣམས་ལ་གནོད་པ་མ་སྐྱེལ་ཅིག ཞེས་གསུངས་པའི་རིགས་པ་འདིས་ཕྱོགས་སྔ་མའི་འདོད་པ་མི་ཁེགས་པར་འགྱུར་ཏེ། རྗེ་བཙུན་རང་ཉིད་ཀྱང་དོན་དམ་པར་འགྱུར་བའི་ཆོས་ཅན་དུ་བཞེད་པས། གལ་ཏེ་ངོ་བོ་ཉིད་ཡོད་ན། ཇི་ལྟར་ན་གཞན་དུ་འགྱུར། ཞེས་པའི་རིག་པ་ཚུར་བཟློག་ནས་དོན་དམ་པ་ཆོས་ཅན། གཞན་དུ་འགྱུར་བ་མི་འཐད་པར་ཐལ། ངོ་བོ་ཉིད་ཡོད་པ་ཡིན་པའི་ཕྱིར་ཞེས་བརྗོད་ན་འཁོར་གསུམ་ཆར་དུ་འགྱུར་བའི་ཕྱིར་རོ། ། རྟགས་ནི་རྗེ་བཙུན་འདིས་དོན་དམ་པ་དངོས་པོའི་ངོ་བོར་བཞེད་དོ་ཞེས་ཁྱེད་རང་གི་རྩ་བའི་དམ་བཅའ་ཡིན་ནོ། །
ཡང་ཀུན་རྫོབ་དུ་མ་ཡོད་པར་ཁས་མི་ལེན་ཀྱང་། དེ་ལ་གནས་གྱུར་རྩི་ན། འོ་ན་བདག་དང་རི་བོང་གི་རྭ་ལ་སོགས་པའང་གནས་འགྱུར་བར་ཐལ་ལོ། ། དེ་དག་ནི་འཇིག་རྟེན་ནའང་མེད་དོ་སྙམ་ན། འོ་ན་འཇིག་རྟེན་ན་གང་ཡོད་པ་དེ་ཐམས་ཅད་ཀྱི་ཡོད་པའི་གོ་མི་ཆོད་དོ་སྙམ་ན། འཇིག་རྟེན་ན་ཡོངས་སུ་གྲགས་པ་ལ་གནོད་པ་མ་སྐྱེལ་ཅིག ཅེས་ཚུར་བཟློག་ན་མི་སྨྲ་བ་ཐོབ་བོ། ། གཉིས་པ་ནི། རྗེ་བཙུན་ཆེན་པོའི་ལྗོན་ཤིང་ལས། དབྱེར་མེད་ཀྱི་ཡེ་ཤེས་ཉིད་ཇི་ལྟ་བུ་ཞིག་ཡིན་ཞིང་།
དེ་རྣལ་འབྱོར་པས་ཇི་ལྟར་མྱོང་ཞིང་རྟོགས་སྙམ་ན། ཧེ་བཛྲ་ཀྱི་ལེའུ་བཅུ་པ་ལས། རང་རིག་ཡེ་ཤེས་ཉིད་དུ་འགྱུར། ། རང་གཞན་ཡང་དག་རིག་པ་སྤངས། ། མཁའ་མཉམ་རྡུལ་བྲལ་སྟོང་པ་ཉིད། ། དངོས་དང་དངོས་མེད་བདག་ཉིད་མཆོག ། ཐབས་དང་ཤེས་རབ་ཤིན་ཏུ་འདྲེས། ། ཞེས་གསུངས་སོ། ། དེ་ལ་རང་རིག་ཡེ་ཤེས་ཞེས་བྱ་བ་ནི། དྲན་པ་མེད་པ་ཡེ་ཤེས་སུ་འདོད་པ་དགག་པའི་ཕྱིར་དང་།
སོ་སོ་རང་གི་རིག་པའི་ཆོས་ཉིད་ཡིན་ཞིང་། གཞན་གྱིས་རྟོགས་པ་བྱ་བ་མིན་པའི་ཕྱིར་རོ། ། འོན་ཏེ་རང་རིག་པའི་ཡེ་ཤེས་ཞེས་བྱ་བ་གཅིག་ཏུ་གྲུབ་བམ་ཞེ་ན། དེ་སྤྲོས་པ་དང་བྲལ་བར་བསྟན་པའི་ཕྱིར། རང་གཞན་ཡང་དག་རིག་པ་སྤངས་ཏེ། དེ་གཉིས་ཕན་ཚུན་ལྟོས་པའི་ཕྱིར་དང་། དམིགས་པར་བྱ་བའི་ཡུལ་འགའ་མ་གྲུབ་པའི་ཕྱིར་རོ། ། དེ་ཉིད་ཀྱི་དཔེ་ནི། མཁའ་མཉམ་ཞེས་སྨོས་ཏེ། སློབ་དཔོན་ཀླུ་སྒྲུབ་ཀྱི།
དམིགས་པ་མེད་པའི་སེམས་སུ་ནི། ། གནས་པ་ནམ་མཁའི་མཚན་ཉིད་ཡིན། ། ནམ་མཁའ་སྒོམ་པ་དེ་ཉིད་ནི། ། སྟོང་ཉིད་སྒོམ་པར་བཞེད་པ་ཡིན། ། ཞེས་གསུངས་པ་ལྟ་བུའོ། ། དེ་བས་ན་རྡུལ་བྲལ་སྟོང་པ་ཉིད་དོ། ། གལ་ཏེ་ཡང་ན་སེམས་རང་རིག་པར་འགྱུར་ལ། ཡང་ན་དྲན་པ་མེད་པའམ་རྣམ་པ་མེད་པའི་ཡེ་ཤེས་སུ་འགྱུར་བ་ཡིན་ནམ་ཞེ་ན། དངོས་དང་དངོས་མེད་བདག་ཉིད་མཆོག ། ཐབས་དང་ཤེས་རབ་ཤིན་ཏུ་འདྲེས། །
ཟུང་དུ་འཇུག་པ་ཡིན་ཞེས་བྱའོ། ། ཞེས་གསུངས་པ་དང་འགལ་ཏེ། ཡེ་ཤེས་དེ་རང་རིག་པ་ཞེས་པའི་ངོ་བོ་ཉིད་དུ་གྲུབ་པའི་ཕྱིར་རོ། ། རིག་བྱ་རིག་བྱེད་ཕན་ཚུན་ལྟོས་པའི་རིག་པས་རང་རིགས་པའི་ངོ་བོ་གྲུབ་པ་མི་ཁེགས་པར་འགྱུར་ཏེ། རིགས་པ་དེ་དག་ནི་སྒྲོ་འདོགས་ཙམ་འགོག་པ་ཡིན་པའི་ཕྱིར་རོ། ། ཡང་ཟུང་འཇུག་གི་ཡེ་ཤེས་ཉིད་དུ་ཡང་མི་འགྱུར་ཏེ། ཀུན་རྫོབ་གཏན་མེད་ཀྱི་ཆོས་ཉིད་ཡིན་པའི་ཕྱིར་རོ། ། ཁྱབ་ཏེ་ཡེ་ཤེས་དེ་ནི་ཐབས་དང་ཤེས་རབ་འདྲེས་པའི་ཉམས་ཅན་གྱི་རྣལ་འབྱོར་ཡིན་པའི་ཕྱིར་རོ། ། འོ་ན་དེའི་ཚེ་ཐབས་དང་ཤེས་རབ་གཉིས་ཀྱི་སྣང་བ་མངའ་འམ་ཞེ་ན། འདྲེས་པ་ཞེས་གསུངས་པ་དེ་ཉིད་ཀྱི་ཕྱིར།
གཉིས་ཀྱི་སྣང་བ་ག་ལ་མངའ་སྟེ། གཉིས་མེད་ཀྱི་ཡེ་ཤེས་ཞེས་མིང་ཐོབ་བོ། ། དོན་དམ་པའི་བདེན་པ་ནི། རང་རིག་པར་འགལ་ཏེ། བློའི་ཡུལ་མཐའ་དག་ལས་འདས་པའི་ཕྱིར། དེ་སྐད་དུ་ཡང་། ལྗོན་ཤིང་ལས། འོ་ན་གལ་ཏེ་དོན་དམ་པའི་བདེན་པ་བློའི་ཡུལ་མིན་ན། མདོ་ལས། དགེ་སློང་འདི་ལྟ་སྟེ།
མི་བསླུ་བའི་ཆོས་ཅན་མྱ་ངན་ལས་འདས་པ་འདི་ནི་བདེན་པའི་མཆོག་གཅིག་པུའོ། ། ཞེས་གསུངས་པ་ཇི་ལྟར་དྲངས་ཞེ་ན། དེ་རྣམ་པར་མི་རྟོག་པ་བརྙེས་པ་ན། དེ་ལ་འཁོར་བ་མེད་པའི་བདེན་པ་གཅིག་པུ་ཞེས་བྱ་ལ། འཁོར་བ་མེད་པའི་མྱ་ངན་ལས་འདས་པ་ཉིད་ཀྱང་མ་གྲུབ་པ་ན། འཕགས་པ་ཀླུ་སྒྲུབ་ཀྱིས་ཀྱང་། འཁོར་བ་སྤངས་པར་གྱུར་པ་ཡི། ། མྱ་ངན་འདས་ཁྱོད་མི་བཞེད་ཀྱི། ། འཁོར་བ་མི་དམིགས་པ་ཡིས་ནི། ། ཞི་ཉིད་མགོན་པོ་ཁྱོད་ཀྱིས་བསྟན། །
ཞེས་པ་དང་། རིགས་པ་དྲུག་ཅུ་པ་ལས་ཀྱང་། ཡང་དག་མཐོང་བ་འཇིག་རྟེན་དང་། ། མྱ་ངན་འདས་པ་རློམ་སེམས་མེད། ། ཞེས་གསུངས་སོ། ། ཞེས་སྐྱོན་སྤོང་དང་བཅས་ཏེ་བཤད་པས་སོ། ། གཉིས་པ་ནི། བླ་མ་རྗེ་བཙུན་གྱིས་ཟུང་འཇུག་ཉམས་ལེན་གྱི་སྐབས་སུ། ཟུང་འཇུག་དོན་དམ་བདེན་པར་བཞེད་དོ། ། ཞེས་ཁྱེད་ཀྱིས་ཁས་བླངས་པ་དེ་ལྗོན་ཤིང་ལས་དངོས་སུ་བཀག་སྟེ།
དེ་ཉིད་ལས། སྐབས་དེར། ཤེས་རབ་ཀྱི་སྟོབས་ཀྱིས་གང་ལྟར་ཡང་མ་གྲུབ་པར་ཤེས་ཀྱང་ཐབས་ཀྱི་སྣང་བ་མ་འགགས་པའི་ཡེ་ཤེས་དེ་ཟུང་འཇུག་གི་སྒོམ་དངོས་གཞིར་གསུངས་ལ། དེ་ནི་ཀུན་རྫོབ་ཏུ་བསྒོམ་པར་བྱ་བ་ཡིན་གྱི། དོན་དམ་པར་བསམ་པ་ལས་འདས་པར་འཆད་པའི་ཕྱིར་རོ། ། ཇི་སྐད་དུ། ལྗོན་ཤིང་ལས། སྤྱི་དོན་གསུམ་པ་དེ་ལྟར་མཐའ་བྲལ་ཡང་ཟུང་འཇུག་གི་ཚུལ་གྱིས་ཉམས་སུ་བླང་བ་ལ་གསུམ། ཟུང་འཇུག་གི་རང་བཞིན་དང་། དོན་དམ་དུ་བསམ་དུ་མེད་པར་བསྟན་པ་དང་།
ཀུན་རྫོབ་ཏུ་སྒོམ་པའི་ཚུལ་བསྟན་པའོ། ། དང་པོ་ནི། བརྟག་པ་གཉིས་པའི་གཉིས་པ་དེ་ཉིད་ལས། ཤེས་རབ་ཕ་རོལ་ཕྱིན་སྦྱོར་བ། ། ཐབས་ནི་སྙིང་རྗེའི་བདག་ཉིད་དེ། ། དེས་ན་མཛེས་པའི་སྙིང་རྗེ་ཐབས། ། ཤེས་རབ་ཕ་རོལ་ཕྱིན་གསལ་བ། ། ཞེས་གསུངས་ཏེ། དེའི་དོན་ཡང་འདི་ཡིན་ཏེ། ཤེས་རབ་ཀྱི་རྣམ་པར་ཤེས་པ་གང་ལྟར་ཡང་མ་གྲུབ་པར་ཤེས་ཀྱང་།
ཐབས་སྙིང་རྗེ་ཆེན་པོས་སྣང་བ་མི་འགག་པར་འགྱུར་རོ། ། དེ་ནི་སྤྲོས་པ་དང་བྲལ་ཞིང་དམིགས་པ་མེད་བཞིན་དུ་སྙིང་རྗེ་ཆེན་པོས་གཞན་དོན་མཛད་པ་འདི་ནི་མཛེས་པ་སྟེ། དེ་ལྟར་ཡང་། གཞན་གྱི་སྡུག་བསྔལ་གྱིས་བྲེད་རྣམས། བསམ་གཏན་བདེ་བ་བོར་ནས་ནི། ། མནར་མེད་པར་ཡང་འཇུག་པར་བྱེད། ། འདི་ནི་ངོ་མཚར་འདི་བསྔགས་འོས། ། ཞེས་གསུངས་པ་དང་། རྡོ་རྗེ་གུར་ལས་ཀྱང་། སྟོང་ཉིད་སྙིང་རྗེ་ཐ་དད་མེད། །
གང་དུ་སེམས་ནི་རྣམ་སྒོམ་པ། ། དེ་ནི་སངས་རྒྱས་ཆོས་དང་ནི། ། དགེ་འདུན་གྱི་དང་བསྟན་པའོ། ། ཞེས་གསུངས་སོ། ། དེས་ན་ཧེ་བཛྲ་ཞེས་བྱ་བའང་འདི་ཉིད་ཡིན་ཏེ། རྩ་བའི་རྒྱུད་ལས་ཀྱང་། ཧེ་ནི་སྙིང་རྗེ་ཆེན་པོ་ཉིད། ། བཛྲ་ཤེས་རབ་བརྗོད་པར་བྱ། ། ཞེས་བྱ་བ་དང་། རྒྱུད་ཐམས་ཅད་ཀྱི་བརྗོད་བྱའང་འདི་ཉིད་ཡིན་པས་ན།
ཐབས་དང་ཤེས་རབ་བདག་ཉིད་རྒྱུད། ། དེ་ནི་ང་ཡིས་བཤད་ཀྱིས་ཉོན། ། ཞེས་གསུངས་ལ། དེ་ལ་སོགས་པ་ཟུང་འཇུག་གི་ལུང་མང་པོ་གསུངས་ཏེ། རང་ཉིད་ཀྱིས་སྤྲོས་པ་བྱའོ། ། གཉིས་པ་དེ་ལྟ་བུ་བསམ་མམ་སྙམ་ན་དོན་དམ་དུ་བསམ་པར་བབ་ལས་འདས་ཏེ། རྣམ་རྟོག་མེད་པའི་ཆོས་རྣམས་ལ། ། དངོས་པོ་མེད་ཅིང་སྒོམ་པའང་མེད། ། ཅེས་གསུངས་ཏེ། རང་གི་ངོ་བོ་འདི་ལྟར་གྲུབ་བོ་ཞེས་བྱ་བའི་ཚུལ་གྱིས་བསྒོམ་ན་རྟོག་པར་འགྱུར་ལ།
རྟོག་པས་བསམ་པ་ནི། དེ་ཁོ་ན་ཉིད་མིན་པས་བསམ་དུ་མེད་དོ་ཞེས་བྱ་བའི་དོན་དུའོ། ། གསུམ་པ་ཀུན་རྫོབ་ཏུ་བསྒོམ་པའི་ཚུལ་ནི། དེ་ལྟར་གནས་ལུགས་ནི་བསྒོམ་དུ་མེད་པ་ལ་གནས་ལུགས་མི་བསྒོམ་ན་མི་གྲོལ་བར་ཇི་ལྟར་བསམ་སྙམ་ན། ཀུན་རྫོབ་ཙམ་དུ་ཡོད་པར་བསྟན་པ་ནི། ཞེས་གསལ་བར་བཤད་པ་ལྟར་རོ། ། དེ་ལྟ་བུའི་རྣལ་འབྱོར་ཟུང་འཇུག་དེ་ནི། དབུ་མ་སྒྱུ་མ་ཙམ་དུ་སྨྲ་བས་བདེན་པར་མི་འདོད་ཀྱང་། དོན་དམ་བདེན་པ་དངོས་ཡིན་པར་འདོད་ལ་འདིར་ནི་དེ་ལས་ཁྱད་པར་དུ་ཟུང་འཇུག་པའི་ཡེ་ཤེས་དེ་ཡང་དེ་ཁོ་ན་ཉིད་དངོས་མིན་ལ། དེ་ལས་གཞན་དུ་ཡང་དེ་ཁོ་ན་ཉིད་མི་འདོད་མོད་ཀྱི།
ཡེ་ཤེས་དེས་རང་གི་ངོ་བོ་མཐོང་མེད་ཀྱི་ཚུལ་གྱིས་མཐོང་བ་ཉིད་དེ་ཁོ་ན་ཉིད་མཐོང་བར་ཐ་སྙད་བྱས་པ་སྟེ། ཀླུ་སྒྲུབ་ཀྱིས། གང་ཞིག་ཁྱོད་ཀྱི་ཅུང་ཞིག་ཀྱང་། ། སངས་རྒྱས་སྤྱན་གྱིས་མ་གཟིགས་པ། ། ཁྱོད་ཀྱིས་གཟིགས་པ་བླ་མེད་དེ། ། དེ་ཉིད་དོན་ནི་རིག་པ་ལགས། ། ཞེས་དང་། སློབ་དཔོན་མ་ཏི་ཙི་ཏྲས། དེ་ལྟར་ཆོས་ཀུན་མཐོང་མེད་ན། ། མི་མངོན་མི་སྣང་འཇམ་དཔལ་མཐོང་། །
ཞེས་རབ་ཏུ་མི་གནས་པའི་ལུགས་མཆོག་ཏུ་གྱུར་པ་བསྟན་ལ། རྗེ་བཙུན་ཆེན་པོ་འདིས་ཀྱང་། གནས་ལུགས་སྒོམ་ཚུལ་ཚིག་ཉུང་ངུས་སྟོན་པ་ན། བརྗོད་མིན་བརྗོད་པས་འདི་ལ་དོན་མེད་ཅིང་། ། བསམ་མིན་བསམ་པར་བྱ་བའི་ཡུལ་མིན་ལ། ། བསྒོམ་དུ་མེད་པ་འདི་ལ་ཅི་ཞིག་བསྒོམ། ། དེ་ལྟར་ཤེས་ན་འཛིན་པ་མེད་པར་འགྱུར། ། ཞེས་པ་འདི་ཡང་ཡུལ་དངོས་པོའི་གནས་ལུགས་མ་གྲུབ་པས་དེ་མཐོང་ཚུལ་ལ་ལྟོས་ནས་བསྒོམ་མེད་དུ་བསྟན་པ་མིན་ན། ཅི་ཞིག་ལ་དགོངས་པ་ཡིན། ། ཁྱེད་ཀྱི་བསྟན་དགོས་ཏེ།
སྟོན་པར་ནུས་པའི་སྐབས་ཡོད་པ་མིན་ནོ། ། འདི་ཙམ་གྱི་གསལ་ཁ་ཡོད་པའི་གཞུང་ལ་ཡང་འདི་ལྟ་བུའི་ཆོས་ལུགས་དང་འདིའི་རྗེས་སུ་གཞན་མང་དུ་འཇུག་པ་འདི་འདྲ་ཅིར་འགྱུར་བརྟག་དགོས་སོ། ། གཉིས་པ་འགལ་བ་གཞན་ཤུགས་ལ་བསྟན་པ་ནི། ཁྱེད་ལྟར་ན་དཔེའི་ཡེ་ཤེས་ཀྱིས་ཀྱང་། དེ་ཁོ་ན་ཉིད་མངོན་སུམ་དུ་མཐོང་བར་འགྱུར་ཏེ། རང་གི་ངོ་བོ་རང་རིག་པ་ནི་མངོན་སུམ་དུ་རྟོགས་ལ། དེའི་རང་བཞིན་སྐྱེ་བ་མེད་པར་རྟོགས་པ་ནི་དོན་གྱི་ཡེ་ཤེས་ལ་ཡང་མེད་པའི་ཕྱིར་རོ། ། སྒྲོ་མ་བཏགས་པའི་ནང་གི་རྟེན་འབྲེལ་ཙམ་ལ་དམིགས་པ་དང་། ། རྟེན་འབྲེལ་དེའི་རང་བཞིན་ཁོང་དུ་ཆུད་པའི་ཚུལ་གྱིས་རྟེན་འབྲེལ་ཙམ་དུ་ཡང་མི་དམིགས་པ་ནི། དཔེ་དང་དོན་གྱི་ཡེ་ཤེས་ཀྱི་ཁྱད་པར་མིན་གྱི།
དེ་ལས་གཞན་དུ་ནི་བརྟག་པར་དཀའོ། ། གལ་ཏེ་དཔེའི་ཡེ་ཤེས་ཀྱིས་ཀྱང་དེ་ཁོ་ན་ཉིད་མཐོང་ན་སྐྱོན་ཅིར་འགྱུར་ཞེ་ན། འདི་ལ་ནི་གནོད་བྱེད་རབ་ཏུ་མང་སྟེ། རྗེ་བཙུན་སྐུ་མཆེད་ཀྱིས་ལྷན་ཅིག་ཏུ་དགག་པ་རྒྱས་པར་མཛད་པའི་ཕྱིར་རོ། ། སྐྱོན་གཞན་ཡང་ཨ་ཏི་ཤས་རྡོ་རྗེ་གདན་གྱི་གླུ་ལས། གང་ལ་ཡིད་ཀྱི་བྱ་རྒོད་བརྟེན་པའི་e། ། དེ་ལ་བསྐྱེད་བའི་མེ་ཏོག་ལོ་མ་སྐྱེ་བ་མེད། ། ཅེས་དང་། དེའི་འགྲེལ་པར། རྣལ་འབྱོར་པས་སེམས་རླུང་འདྲེས་པས་སེམས་བདེ་བའི་རྣམ་པར་སྐྱེས་པ་ལ།
དེར་ཞེན་ན་མེ་ཏོག་དང་འདྲ་བའི་འོད་གསལ་མི་མཐོང་། ལོ་མ་དང་འདྲ་བའི་ཟུང་འཇུག་གི་སྐུ་མི་མཐོང་ངོ་། ། ཞེས་ཞུ་བདེ་ལྷན་སྐྱེས་ཡེ་ཤེས་ཙམ་དེ་ལ་དེ་ཁོ་ན་ཉིད་དུ་འདོད་པ་ནི་འཆི་བའི་རྒྱུར་གསུངས་པའི་ཕྱིར་རོ། ། མཚོན་བྱེད་དཔེའི་ཡེ་ཤེས་ཀྱིས་འཇིག་རྟེན་པའི་གཉིས་འཛིན་བྲལ་ཡང་རླུང་སེམས་རང་བཞིན་དུ་མ་བཅུག་པས་དབྱིངས་རིག་གཉིས་མེད་མ་མཐོང་བར་བཤད་པའི་ཕྱིར་ཏེ། དེ་ཉིད་ཀྱིས་མཚོན་བྱེད་ཀྱི་བདེ་བ་དེ་ལ་སེམས་ངེས་པར་སྦྱངས་པས། འཇིག་རྟེན་པའི་སེམས་རྣམས་རྒྱུ་བའམ་བག་ཆགས་དང་བྲལ་ཡང་རྣལ་འབྱོར་ཏེ། དབྱིངས་དང་རིག་པ་གཉིས་མེད་མ་མཐོང་བ་ནི། རྒྱུ་དང་སེམས་རང་བཞིན་ལ་མ་བཅུག་པར་ཚོར་བ་བདེ་བ་ཀུན་ནས་དཀྲིས་པ་དང་བཅས་པ་ལ་ཞེན་པ་ནི། ནམ་མཁའི་མེ་ཏོག་ལ་བུང་བ་འཇིགས་པ་མཐོང་བ་དང་འདྲ་བའི་ཕྱིར་རོ། ། འོ་ན་མཚོན་བྱེད་དུ་བཤད་པ་ཅི་ཞེ་ན།
དེ་ནི་ངེས་པ་མེད་དེ་མཛུབ་མོས་ཟླ་བ་མཚོན་པ་དང་འདྲ་བར་རླུང་སེམས་བདེ་བའི་རྣམ་པར་བྱིན་གྱིས་བརླབས་ནས་བསྟན་པ་དང་། རླུང་སེམས་རང་བཞིན་ལ་བཞུགས་དགོས་པའི་ཕྱིར་རོ། ། ཞེས་བཤད་པ་ལྟར་རོ། ། དེས་ན་དཔེའི་ཡེ་ཤེས་ནི་ཨ་ཝ་དྷུ་ཏི་ལས་བྱུང་བ་མིན་པའི་ཕྱིར། འཇིག་རྟེན་པའི་ཡེ་ཤེས་ཡིན་ལ། དེ་ལྟ་བུའི་ཡེ་ཤེས་དེ་ཡང་ས་ཧ་ཛ་མཚན་ཉིད་པ་སྐྱེས་པ་ན་འཇོམས་པའི་ཕྱིར་རོ། ། ཇི་སྐད་དུ། འཇིག་རྟེན་སྤྲོས་ལ་རྡོ་རྗེ་ཕབ་ནས་ནི། ། འཇིགས་ཚོགས་ངོ་ཚ་ལ་ཨ་ཝ་དྷུ་ཏིས་སྤོང་། ། ཞེས་བཤད་པའི་ཕྱིར་རོ། །
ཡང་མགོན་པོ་ཀླུ་སྒྲུབ་ཀྱིས་ཀྱང་། དོན་འདི་ཉིད་བཞེད་དེ། ཕྱག་རྒྱ་བཞི་པ་ལས། ལྷན་ཅིག་སྐྱེས་པ་ནི་ཐམས་ཅད་དུ་ལྷན་ཅིག་སྐྱེས་པའི་གྲིབ་མའི་རྗེས་སུ་བྱེད་པའི་ཕྱིར། ལྷན་ཅིག་སྐྱེས་པ་ཞེས་བརྗོད་དོ། ། ལྷན་ཅིག་སྐྱེས་པའི་གྲིབ་མ་ནི་ལྷན་ཅིག་སྐྱེས་པ་དང་འདྲ་བའི་ཡེ་ཤེས་ཁོང་དུ་ཆུད་པར་བྱ་བའི་ཕྱིར། ལྷན་ཅིག་སྐྱེས་པ་ནི་ཤེས་རབ་ཡེ་ཤེས་སོ། ། དེའི་ཕྱིར་ཤེས་རབ་ཡེ་ཤེས་ལ་ལྷན་ཅིག་སྐྱེས་པ་སྐྱེ་བ་མེད་དེ། གང་གི་ཕྱིར་ལྷན་ཅིག་སྐྱེས་པའི་རང་བཞིན་ནི། ཆོས་ཐམས་ཅད་ཀྱི་མ་བཅོས་པའི་རང་གི་མཚན་ཉིད་ཞེས་པའི་དོན་ཏོ། །
ཞེས་ལས་ཀྱི་ཕྱག་རྒྱ་ལས་བྱུང་བའི་སྐད་ཅིག་བཞི་པའི་ཡེ་ཤེས་དེ་ཁོ་ན་ཉིད་མཐོང་བ་མིན་པར་བཤད་ཅིང་། དེ་བཞིན་ཉིད་ཀྱི་རྣམ་པ་ཉེ་བའི་རྒྱུར་གྱུར་པ་དེ་ནི་ལམ་དུ་ཤེས་པར་བྱའོ། ། ལམ་དུ་ཤེས་པས་གུས་པ་དང་བཅས་པས་རྟག་ཏུ་རྒྱུན་མི་འཆད་པར་ལམ་གོམས་པར་བྱས་ལ། འགོག་པ་ལྷན་ཅིག་སྐྱེས་པའི་རང་བཞིན་སྐྱེ་བ་མེད་པ་མངོན་དུ་བྱས་པར་འགྱུར་རོ། ། དེ་བཞིན་དུ། འདི་ལ་འགལ་བ་ཅི་ཡང་མེད། ། བསྣན་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། ། ཡང་དག་མཐོང་ནས་རྣམ་པར་གྲོལ། ། ཞེས་བསྟན་ཏེ།
ཞེས་དཔེའི་ཡེ་ཤེས་ཀྱང་འགོག་པ་ལྷན་སྐྱེས་མངོན་དུ་བྱེད་པའི་ཐབས་ཙམ་དུ་བཤད་པའི་ཕྱིར་རོ། ། ཡང་ལྷན་ཅིག་སྐྱེས་གྲུབ་ཀྱི་གཞུང་འགྲེལ་ལས་ཀྱང་། བླ་མ་རྗེ་བཙུན་གྱིས་ཇི་ལྟར་བཤད་པ་བཞིན། ཤིན་ཏུ་གསལ་བར་བསྟན་ཏེ། དེ་ཉིད་ལས། རྟེན་འབྲེལ་ལས་སྐྱེས་སྐད་ཅིག་མ། ། ཞེས་བྱ་བ་ནི། བྱིས་པ་གང་དག་སྐྱེས་པ་དང་། མི་མོ་ལས་བྱུང་བ་ཉིད་དུ་དངོས་གྲུབ་ཏུ་འདོད་དེ། དེ་ནི།
ཁ་ཅིག་དངོས་གྲུབ་དབང་གཉིས་སྐྱེས། ། ཞེས་བྱ་བ་ཡིན་ནམ། ཐུགས་རྗེ་ཆེན་པོ་མངའ་བའི་སངས་རྒྱས་ཀྱིས་མ་འོངས་པའི་དུས་ཀྱི་སྐྱེ་བོ་གདུལ་བར་དཀའ་བས། འདོད་ཆགས་ཀྱི་དབང་དུ་གྱུར་པ་རྣམས་ལ་དཔེའི་ཡེ་ཤེས་དང་། མཚོན་པར་བྱེད་པ་དང་། བྲི་བར་གསུངས་པ་ཁོ་ནས་མཆོག་དང་། དམ་པ་དང་། གཙོ་བོ་དང་། ཁྱད་པར་དུ་འཕགས་པར་འཛིན་པར་བྱེད་དེ། དེ་ནི་གནས་ཕྱི་མ་ཕྱི་མའི་དབང་གིས་སྤང་བར་གསུངས་སོ། །
གང་ཡང་དཔེའི་ཡེ་ཤེས་དེ་ཡང་གསང་སྔགས་ཀྱི་སྒོ་ནས་དཔྱད་པ་དཔྱོད་པ་ན། ལས་དང་པོར་གཏོགས་པ་རྣམས་ཀྱི་ཡེ་ཤེས་བརྟན་པར་མ་གྱུར་པའི་བར་དུ་བླ་མ་དམ་པ་དག་གིས་ཞལ་ལས་རྟོགས་པར་བྱའོ། ། སྤང་བར་ཡང་མི་བྱ་ལ། གང་ཞིག་ཡོངས་སུ་ཤེས་པའི་རྗེས་ལ་སྤང་བར་བྱ་ཞེས་གསུངས་སོ། ། ཞེས་བཤད་པ་ལྟར་རོ། ། གསུམ་པ་དེ་དག་ལ་དགོངས་པའི་མཐའ་དཔྱད་པ་ནི། དོན་དམ་བདེན་པ་ཞེས་པ་ལྗོན་ཤིང་ལས། བློ་དོན་དམ་པའི་ཡུལ་དུ་བདེན་པ་ལ་བཤད་པ། དེ་ལྟར་ན་འཕགས་པ་རྣམས་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་ཡུལ་དུ་བདེན་པར་གྲུབ་པ་ཞིག དོན་དམ་བདེན་པར་ཁས་ལེན་དགོས་སོ་ཞེ་ན།
འདིའི་ལན་ནི། ལྗོན་ཤིང་ཉིད་ལས། བདེན་གཉིས་ཀྱི་སྐབས་སུ་རྒྱས་པར་བཤད་མོད། དེའི་དོན་དྲིལ་ཏེ་བཤད་ན། དེ་ལ་འཕགས་པ་རྣམས་ཀྱི་ཐུགས་ནི་དོན་དམ་པ་ཡིན་ལ། དེའི་ཡུལ་སྐྱེ་བ་དང་འགོག་པ་མེད་པ་སྤྲོས་དང་བྲལ་བ་ནི། དོན་དམ་པའི་བདེན་པའོ། ། དེ་ཡེ་ཤེས་རང་གི་ངོ་བོ་སྐྱེ་བ་མེད་པར་ཐུགས་སུ་ཆུད་པ་དེ་ཉིད་ལས་ལོགས་སུ་ཡོད་པ་མིན་པས། ཡུལ་ཡུལ་ཅན་གྱི་ཚུལ་གྱིས་ཤེས་པ་མིན། སློབ་དཔོན་ཟླ་གྲགས་ཀྱིས།
གང་ཚེ་ཆོས་ཉིད་སྐྱེ་མེད་ཡིན་ཞིང་བློ་ཡང་སྐྱེ་བ་དང་བྲལ་བ། ། དེ་ཚེ་དེ་རྣམས་བསྟན་ལས་དེ་ཡི་དེ་ཉིད་རྟོགས་པ་ལྟ་བུ་སྟེ། ། ཇི་ལྟར་སེམས་ནི་གང་གི་རྣམ་པ་ཅན་དུ་གྱུར་པ་དེ་ཡི་ཡུལ། ། དེ་ཡོངས་ཤེས་པ་དེ་ནི་ཐ་སྙད་བརྟེན་ནས་ཤེས་པ་ཡིན། ། ཞེས་གསུངས་པ་ལྟར་རོ། ། མདོར་ན་ཡེ་ཤེས་རང་ཉིད་དང་དབྱེ་བ་མེད་པའི་དེ་ཁོ་ན་ཉིད་གང་དུ་ཡང་མ་གྲུབ་པའི་ཚུལ་གྱིས་རྟོགས་པ་ལ་བདེན་པ་གཉིས་ཀྱི་རྣམ་དབྱེ་བྱེད་པའི་ཚེ། ། དོན་དམ་བདེན་པ་ནི་འཕགས་པའི་ཡེ་ཤེས་ཀྱི་ཡུལ་ལོ། ། ཞེས་ཐ་སྙད་བྱས་པའོ། ། དེ་ལྟར་མིན་པར་དོན་དམ་པའི་བདེན་པ་ཞེས་བྱ་བ་བློའི་མྱོང་བྱ་ཞིག་གྲུབ་པར་འདོད་ན། ལྟ་བུ་ཞེས་པའི་ཚིག་གི་དོན་ཁོང་དུ་མ་ཆུད་པར་འགྱུར་ཏེ།
དེའི་དོན་ནི་དོན་ལ་དེ་ཁོ་ན་ཉིད་རྟོགས་སོ་ཞེས་མིང་འདོགས་པ་ལ་བཤད་པའི་ཕྱིར་ཏེ། གཞུང་དེ་ཉིད་ཀྱི་འགྲེལ་པ་ལས། དེའི་ཕྱིར་བརྟགས་པ་ལས་དེ་ཁོ་ན་ཉིད་རྟོགས་སོ་ཞེས་རྣམ་པར་བཞག་གི དངོས་སུ་ནི་འགའ་ཞིག་གིས་ནི་ཤེས་པ་མིན་ཞེས་པ་དང་ཤེས་བྱ་གཉིས་ཀའང་མ་སྐྱེས་པ་ཉིད་ཀྱི་ཕྱིར་རོ། ། ཞེས་བཤད་པས་སོ། ། དེ་བཞིན་དུ་རྗེ་བཙུན་ཉིད་ཀྱིས་ཀྱང་བཞེད་དེ། ལྗོན་ཤིང་ལས། དེ་ཉིད་ལས་འཕགས་པ་ཉན་ཐོས་དག་མྱ་ངན་ལས་འདས་པ་ཞེས་བྱ་བ་ཞིག་གྲུབ་པར་འདོད། དེ་ལྟར་དུ་ད་ལྟ་བོད་ཀྱི་དབུ་མ་པ་ཕལ་ཆེར་ཡང་འདོད་དོ། ། དེ་ཡང་དག་པ་མ་ཡིན་ཏེ།
སྔར་ཡང་སུན་ཕྱུང་ལ། སྟོང་མིན་སྟོང་པ་མིན་པའང་མིན། ། ཞེས་བྱ་བའི་སྐབས་སུ་དགག་པར་བྱའོ། ། ཞེས་བཤད་པའི་ཕྱིར་རོ། ། འོ་ན་འཕགས་པའི་ཡེ་ཤེས་ཀྱི་ཡུལ་དུ་གྱུར་པའི་དོན་དམ་པའི་བདེན་པ་དེ་ལ་མི་བསླུ་བས་ན་བདེན་པ་ཞེས་པའི་ཐ་སྙད་མི་འཐད་པར་འགྱུར་རོ་ཞེ་ན། སྐྱོན་མེད་དེ། འཕགས་པའི་མཉམ་བཞག་གི་ཡུལ་ན་གནོད་པ་མེད་པས་བདེན་པ་ཞེས་བྱ་ལ། ཡེ་ཤེས་རང་ཉིད་ལ་ནི་མི་བསླུ་བའམ་ཕྱིན་ཅི་མ་ལོག་པས་ན། དོན་དམ་པ་ཟེར། དོན་དམ་བདེན་པར་ཐ་སྙད་མི་དགོས་སོ། །
གང་ལྟར་ཡང་རུང་སྟེ། འཕགས་པའི་ཡེ་ཤེས་ཀྱི་ཡུལ་དོན་དམ་བདེན་པར་བཞུགས་པ་དེ་ཡང་ཀུན་རྫོབ་ཀྱི་བདེན་པ་ལ་ལྟོས་ཏེ་བཞག་པས་སྒྱུ་མ་ལྟ་བུ་ཀུན་རྫོབ་དེ་ཉིད་ཡིན་པར་བླ་མ་རྗེ་བཙུན་ཆེན་པོས་བཞེད་དོ། ། འཕགས་པའི་མཉམ་བཞག་གི་གཟིགས་བྱའི་དེ་ཁོ་ན་ཉིད་ཅེས་བྱ་བ། དངོས་སུ་མེད་ཀྱང་ཡེ་ཤེས་དེ་ཁོ་ན་ཉིད་ཀྱི་རྣམ་པ་ཅན་དུ་སྐྱེས་པ་ལ་དེ་ཁོ་ན་ཉིད་མཐོང་བར་འཇོག་པའི་དཔེ་ནི། མདོ་སྡེ་པ་རྣམས་ཀྱིས། ཕྱི་རོལ་དོན་ནི་དངོས་སུ་མིན། ། རང་བདག་རིག་བྱེད་འདི་དག་ནི། ། དོན་ལ་སྐྱེས་པ་ཙམ་དུ་ཟད། ། ཅེས་དང་། དོན་དང་འདྲ་བ་མྱོང་བ་ལ། །
དོན་མྱོང་ཞེས་ནི་འཇིག་རྟེན་ཟེར། ། ཞེས་བཤད་པས་སོ། ། འདིར་མང་དུ་སྨོས་མི་དགོས་ཀྱི། དོན་ཤེས་པར་འདོད་ན་བླ་མ་གོང་མ་སངས་རྒྱས་དང་འདྲ་བ་དག་གི་གསུང་རབ་ལ་གུས་པས་ལྟ་བར་བྱ་བ་ཉིད་དོ། ། གནས་ལུགས་དོན་དམ་བློ་ཡི་སྤྱོད་ཡུལ་མིན། ། ཡེ་ཤེས་དམ་པའི་གཟིགས་པ་གསལ་པོར་སྣང་། ། གཉིས་མེད་དོན་དམ་འཕགས་བློའི་མདུན་ན་མེད། ། གཉིས་མེད་ཡེ་ཤེས་འཕགས་པའི་ཉམས་མྱོང་དངོས། ། བདེན་གཉིས་མིང་འདོགས་ཕྱོགས་རེར་འཁྲུལ་བ་དང་། ། ཐ་སྙད་བདེན་པ་གཏན་མེད་སྨྲ་བ་ཡི། །
ཟུང་འཇུག་སྤངས་པའི་དབུ་མ་དེ་དག་ལ། ། ཕྱོགས་འདིར་རྟོགས་པའི་མིང་ཡང་ཐོབ་རེ་རྐན། ། བསྡུ་བའི་ཚིགས་སུ་བཅད་པའོ། ། བཞི་པ་ཆོས་ཀྱི་རྗེ་ས་སྐྱ་པཎྜི་ཏའི་གཞུང་དུ་ཡང་འགལ་བར་བསྟན་པ་ལ་བཞི་སྟེ། སྡོམ་གསུམ་རབ་དབྱེ་དང་འགལ་བ། རྒྱལ་སྲས་ལམ་བཟང་དང་འགལ་བ། མཁས་པ་འཇུག་པའི་སྒོ་དང་འགལ་བ། གཞུང་གཞན་དང་འགལ་བའོ། ། དང་པོ་ནི། ཁྱེད་ལྟར་ན་སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་ཀྱི་སེམས་དེ།
དེ་བཞིན་གཤེགས་པའི་སྙིང་པོར་འགྱུར་ཏེ། སྔགས་ལུགས་ཀྱི་སེམས་བསྐྱེད་ནི། རྡོ་རྗེ་གུར་ལས། སྟོང་ཉིད་སྙིང་རྗེ་ཐ་དད་མེད། ། གང་དུ་སེམས་ཉིད་རྣམ་བསྒོམ་པ། ། དེ་ནི་སངས་རྒྱས་ཆོས་དང་ནི། ། དགེ་འདུན་གྱི་ཡང་བསྟན་པ་ཡིན། ། ཞེས་གསུངས་པ་དེ་ལ་བཤད་པ་གང་ཞིག དེ་ནི་ཐབས་ཤེས་གཉིས་མེད་ཀྱི་ཡེ་ཤེས་ཡིན་པའི་ཕྱིར་རོ། ། གལ་ཏེ་སངས་རྒྱས་ཀྱི་སའི་ཡེ་ཤེས་དེ་ལྟ་བུ་བདེ་གཤེགས་སྙིང་པོ་ཡིན་གྱི།
སློབ་པའི་རྒྱུད་ལ་ཡོད་པ་ནི་བདེ་སྙིང་མིན་ནོ་ཞེ་ན། འོ་ན་ནི་གཞི་གྲུབ་ན་རང་བཞིན་ཆོས་སྐུ་ཡིན་པས་ཁྱབ་པའི་དམ་བཅའ་ཉམས་སོ། ། རྩ་བར་འདོད་མི་ནུས་ཏེ། སྡོམ་གསུམ་རབ་དབྱེ་ལས། འདི་ནི་བདེ་གཤེགས་སྙིང་པོའི་ཁམས། ། སྦྱོང་བྱེད་ཡིན་གྱི་ཁམས་དངོས་མིན། ། ཞེས་བཤད་པས་སོ། ། འདིས་ནི་དཔེའི་ལྷན་སྐྱེས་དང་། དོན་གྱི་ལྷན་སྐྱེས་ལ་སོགས་པ་ཡུལ་ཅན་ལྷན་ཅིག་སྐྱེས་པའི་ཡེ་ཤེས་རྣམས་དངོས་པོའི་གནས་ལུགས་དོན་དམ་བདེན་པ་དང་། བདེ་སྙིང་དུ་འདོད་པ་མཐའ་དག་ཀྱང་བཀག་པར་ཤེས་པར་བྱ་སྟེ།
སློབ་པའི་རྒྱུད་ཀྱི་ཡེ་ཤེས་དག་ནི་བདེ་སྙིང་དང་དངོས་པོའི་གནས་ལུགས་ཀྱི་སྦྱོང་བྱེད་ཡིན་གྱི་དེ་དག་དངོས་མིན་པའི་ཕྱིར། ཡང་སྡོམ་གསུམ་ལས། རྒྱུ་དང་ལམ་དང་འབྲས་བུ་ཡི། ། དབྱེ་བ་ཐམས་ཅད་ཀུན་རྫོབ་ཡིན། ། ཞེས་དང་། སྒོམ་པའི་དམིགས་པ་ཇི་སྙེད་དང་། ། རྟེན་འབྲེལ་ཟབ་མོ་ཐམས་ཅད་དང་། ། ས་དང་ལམ་གྱི་དབྱེ་བ་དང་། ། རྫོགས་པའི་སངས་རྒྱས་ཐོབ་པ་ཡང་། ། ཀུན་རྫོབ་ཡིན་གྱི་དོན་དམ་མིན། །
ཞེས་ལམ་ཕྱག་རྒྱ་ཆེན་པོའི་ཡེ་ཤེས་དང་། འབྲས་བུ་སངས་རྒྱས་ཀྱང་ཀུན་རྫོབ་ཏུ་བཤད་པ་དང་། ཁྱེད་ཀྱི་ལུགས་ཤིན་ཏུ་འགལ་ཏེ། ཁྱེད་ཀྱི་ལུགས་དེ་དག་ཀྱང་དོན་དམ་པའི་བདེན་པ་ཡིན་པའི་ཕྱིར་རོ། ། དོན་དམ་ལྟ་བ་གཏན་ལ་འབེབས་ལུགས་ལ་ལྟོས་ནས་སྒོམ་པ་ཡང་ཁས་མི་ལེན་ཏེ། ཇི་སྐད་དུ། བསམ་གཏན་ཀློག་པ་འདིར་མི་དགོས། ། དགེ་དང་སྡིག་པ་གཉིས་ཀ་མེད། ། སངས་རྒྱས་སེམས་ཅན་ཡོད་མིན་སོགས། ། འདི་འདྲ་གསུངས་པའི་ལུང་རྣམས་ཀུན། །
ལྟ་བ་ཡིན་གྱི་སྒོམ་པ་དང་། ། སྤྱོད་པ་གཉིས་ཀྱི་ལུང་མ་ཡིན། ། ཞེས་བཤད་པ་ལྟར་རོ། ། ཁོ་ན་རེ། འོ་ན་ནི། རྗེ་བཙུན་མཆེད་ཀྱི་གཞུང་ལུགས་སུ། ། ཞེས་པ་ནས། བཅུ་བཞིར་བཤད་ཅེས་བྲིས་པ་དང་མཐུན་པ་མིན་ནམ་ཞེ་ན། ཤིན་ཏུ་མི་མཐུན་ཏེ། དོན་དམ་སེམས་དཔའི་ངོར་བསྒོམ་བྱ་མེད་ཀྱང་ཟུང་འཇུག་གི་དོན་བསྒོམ་པ་ནི་ངེད་ཀྱི་ལུགས་ལ་ཡང་འདོད་པའི་ཕྱིར་དང་།
ཟུང་འཇུག་བསྒོམ་པ་དེ་ཡང་དོན་དམ་བདེན་པ་མིན་པར་ཀུན་རྫོབ་ཏུ་འདོད་པའི་ཕྱིར་རོ། ། གོང་དུ་ཟུང་འཇུག་ཏུ་སྒོམ་པའི་ཚེ་སྤྲོས་བྲལ་དུ་ཁས་ལེན་ནམ་ཞེ་ན། མཉམ་གཞག་གི་ངོ་ན་སྤྲོས་བྲལ་ཁས་བླངས་བྱས་པ་མ་ཡིན་ཡང་། སྤྱིར་ཟུང་འཇུག་སྒོམ་པ་དང་དངོས་པོའི་རང་བཞིན་སྤྲོས་བྲལ་དུ་འཆད་པ་འགལ་བ་མིན་ཏེ། ཇི་སྐད་དུ། དངོས་པོ་མེད་ལ་སྒོམ་པ་མེད། ། བསྒོམ་པར་བྱ་བ་སྒོམ་པ་མིན། ། དེ་ཕྱིར་དངོས་པོ་སྒོམ་མེད་ལས། ། སྒོམ་པ་དམིགས་སུ་མེད་པའོ། ། ཞེས་བསྒོམ་བྱའི་རང་བཞིན་སྤྲོས་བྲལ་དུ་ཤེས་པའི་ངང་ནས་རང་གི་ཡེ་ཤེས་ལ་མཉམ་པར་འཇོག་པར་བཤད་པའི་ཕྱིར་རོ། །
དེ་ལྟ་མིན་ན་གང་ཟག་གཅིག་གིས་ལྟ་སྒོམ་སྤྱོད་གསུམ་ཅིག་ཅར་དུ་ཁས་ལེན་དུ་མི་རུང་བར་འགྱུར་ཏེ། ལྟ་བ་འཆད་པའི་ཚེ་བསྒོམ་བྱའི་དོན་དམ་བདེན་པ་ཁས་བླང་རྒྱུ་མེད། སྒོམ་སྤྱོད་ཀྱི་ཚེ་ཟུང་འཇུག་དོན་དམ་བདེན་པ་ཁས་བླངས་པས་སྤྲོས་བྲལ་དུ་འཆད་རྒྱུ་མི་འདུག་པའི་ཕྱིར་རོ། ། དེ་ལྟ་མིན་ན་ནི་ལྟ་ངོ་དེར་བསྒོམ་བྱ་མེད་པ་དང་། ལྟ་བ་ལ་གནས་ནས་སྒོམ་པ་གཉིས་ཀྱི་ཤན་ཕྱེད་པ་མཛོད་ཅེས་གསོལ་བ་འདེབས་སོ། ། དེས་ན་མཁྱེན་རབ་ཀྱི་དབང་ཕྱུག་འདི་ནི་ལྟ་བས་ཀྱང་སྤྲོས་བྲལ་དུ་གཏན་ལ་འབེབས་ལ། སྒོམ་པའི་ཚེ་ནའང་ཡོད་མེད་ལས་འདས་པར་སྒོམ་ཞེས་པ་བཞེད་པ་ཡིན་ཏེ། ཇི་སྐད་དུ། ཞུ་འཕྲིན་ལས། ཁྱེད་ཀྱིས་ཆོས་རྣམས་དབུ་མུར་གསུངས། །
ཡོད་དང་མེད་སོགས་མཐར་འཛིན་བཀག ། ཁྱེད་ཀྱི་གསུང་བཞིན་བདག་གིས་ཀྱང་། ། འཆད་པའི་ཚེ་ནའང་ཡོད་མེད་བཀག ། གནས་ལུགས་བསྒོམ་ནའང་ཡོད་མེད་གྲོལ། ། བསྔོ་བའི་ཚེ་ནའང་ཡོད་མེད་འདས། ། ཞེས་བཤད་པ་ལྟར་རོ། ། དེས་ན་འདི་ལྟ་བུའི་གསལ་ཁ་ཆེ་བ་ཡོད་བཞིན་དུ། རྗེ་བཙུན་འདི་དག་གི་དགོངས་པ་དང་འགལ་བ་ཞིག་གཞན་གྱི་གོ་ལ་རེ་བྱས་པ་ལ་རྒྱུ་མཚན་རང་ཅི་ཞིག་ཡོད་ལེགས་པར་སོམ་ཞིག གཉིས་པ་རྒྱལ་སྲས་ལམ་བཟང་དང་འགལ་བར་བསྟན་པ་ནི། ཁྱེད་འདོད་པའི་ལྟ་བའི་མཐར་ཐུག་ནི་དབུ་མའི་ཡང་རྩེ་འདོད་ཀྱི་སེམས་ཙམ་ལས་མ་འདས་ཏེ།
ཇི་སྐད་དུ། ལམ་བཟང་ལས། གསུམ་པ་དེང་སང་གྲགས་པ་སེམས་ཙམ་རྣམ་མེད་པའི་སྒོམ་ལ་ཕྱག་རྒྱ་ཆེན་པོར་འདོད་པ་དགག་པ་ནི། སློབ་དཔོན་ཤནྟི་པའི་སེམས་ཙམ་རྒྱན་དང་། མན་ངག་ཅེས་པའི་བསྟན་བཅོས་ལས། རྩེ་གཅིག སྤྲོས་བྲལ་རོ་གཅིག སྒོམ་མེད། ཅེས་རྣལ་འབྱོར་གསུམ་པ་ནི་སེམས་ཙམ་རྣམ་མེད་པའི་སྒོམ་ཡིན་གྱི། དབུ་མ་ཡན་ཆད་ལ་འདི་མ་གྲགས་སོ། །
གལ་ཏེ་འདི་ལ་མོས་ན་ཤནྟི་པའི་གཞུང་ཉིད་དུ་བལྟ་བར་བྱའོ། ། ཞེས་ཁྱེད་ཀྱི་ལྟ་བ་འདི་ལུང་བསྟན་པའི་ཕྱིར་དང་། དེ་ཉིད་དངོས་པོའི་གནས་ཚུལ་ལ་ཞུགས་པ་ཡང་མིན་ཏེ། གཞུང་དེ་ཉིད་ལས། གཉིས་མེད་ཀྱི་ཤེས་པ་མཐར་དངོས་པོ་ལ་ཐུག་པའི་ཕྱིར་དོན་དམ་པར་མི་རུང་ངོ་། ། ཞེས་གསུངས་པའི་ཕྱིར་རོ། ། ཡང་བསྟན་བཅོས་མཛད་པ་འདིས། གང་ཟག་གང་ལ་ལྟོས་ཀྱང་བླ་སྟེ། སྣང་བའི་ཆ་ཀུན་རྫོབ། སྟོང་པའི་ཆ་དོན་དམ།
དབྱེར་མི་ཕྱེད་པའི་ཆ་ཟུང་འཇུག་སྟེ། ཞེས་བཤད་པ་འདི་སུན་འབྱིན་པའི་ཕྱིར་དུ་ཁྱེད་ཀྱི་གཞུང་ལས། ཡེ་ཤེས་ཀྱི་གསལ་ཆ་མཐའ་དག་དོན་དམ་བདེན་པར་ཁས་བླངས་པར་སྣང་བས་ལུགས་འདིའི་རྗེས་སུ་འབྲང་བའི་རེ་བ་བཅད་ན་ལེགས་སོ། ། ཡང་བདེན་པ་གཉིས་གཅིག་པ་བཀག་པའི་ཐ་དད་དུ་ཁས་ལེན་དགོས་པར་ཡང་འགྱུར་ཏེ། ཀུན་རྫོབ་ཀྱི་བདེན་པ་མཐའ་དག་དངོས་མེད། དོན་དམ་བདེན་པ་མཐའ་དག་དངོས་པོར་གྲུབ་པའི་ཕྱིར་རོ། ། ཁོ་ན་རེ། ཁྱེད་རང་ཡང་དོན་དམ་དངོས་མེད་དང་། ། ཀུན་རྫོབ་དངོས་པོར་འདོད་པའི་ཕྱིར་སྐྱོན་དེར་འགྱུར་རོ་ཞེ་ན། ཁོ་བོ་ཅག་ནི་མྱ་ངན་ལས་འདས་པ་དངོས་མེད་པའང་མིན་ན།
དེ་དངོས་ག་ལ་ཡིན། ། ཞེས་པའི་ཚུལ་དུ་འདོད་པས་སྐྱོན་ཡོད་པ་མིན་ནོ། ། གནས་ལུགས་ཀྱི་སྟེང་དུ་གཅིག་བཀག་ཤུལ་དུ་ཅིག་ཁས་ལེན་པ་ནི་མཐར་འཛིན་པ་དོན་དུ་གཉེར་བ་འབའ་ཞིག་ཏུ་ཟད་དོ། ། ཡང་གཞུང་དེ་ཉིད་ལས་བསམ་གཏན་གྱི་ཕར་ཕྱིན་འཆད་པ་ན། ཐེག་པ་ཆེན་པོ་བསྡུས་པ་ལ་སོགས་པ་སེམས་ཙམ་ལུགས་ཀྱི་སྒོམ་རིམ་དུ་འཆད་པ་ཡང་། ལུགས་འདི་ཁས་ལེན་ན་བྱར་མི་རུང་ངོ་། ། གསུམ་པ་མཁས་པ་འཇུག་པའི་སྒོ་དང་འགལ་བར་བསྟན་པ་ནི་གཞུང་དེ་ལས། གནས་ལུགས་དོན་དམ་པའི་བདེན་པ་དངོས་ནི་ཤེས་བརྗོད་ལས་འདས་པའི་ཕྱིར། ཤེས་བྱ་མིན་པར་བཤད་ཅིང་འཇིག་རྟེན་ཐ་སྙད་པའི་ཤེས་བྱ་ལ་རང་སྤྱི་གཉིས་སུ་དབྱེ་བ་མི་རུང་སྟེ། དོན་དམ་བདེན་པ་རང་ངོས་ནས་ཤེས་བྱ་ཡིན་པའི་ཕྱིར་རོ། །
འདོད་པར་མི་ནུས་ཏེ། གཞུང་དེ་ཉིད་ལས། དམ་པའི་དོན་དུ་དགག་སྒྲུབ་མེད། ། ཐ་སྙད་པ་ལ་རང་སྤྱི་གཉིས། ། དོན་དམ་སྤྲོས་པ་བྲལ་བའི་ཕྱིར། ། ཡོད་པ་དང་། མེད་པ་དང་། དགག་པ་དང་། སྒྲུབ་པ་ལ་སོགས་པ་ཐ་སྙད་ཀྱི་ཡུལ་མིན་ཏེ་ཤེས་བྱ་མིན་པའི་ཕྱིར། འཇིག་རྟེན་ཐ་སྙད་པའི་ཤེས་བྱ་ལ་དོན་རང་མཚན་དང་།
སྤྱི་མཚན་གཉིས་སོ། ། ཞེས་བཤད་པ་དང་འགལ་བས་སོ། གཞུང་དེ་ཉིད་ལས། གལ་ཏེ་ཁས་བླངས་གཏན་མི་འདོད། ། དེ་ལ་བརྟགས་ན་གཉིས་སུ་འགྱུར། ། སྤྲོས་བྲལ་ཡིན་ཕྱིར་མི་འདོད་པས། ། ཤེས་ན་དབུ་མའི་ལྟ་བར་འགྱུར། ། ཡོད་ཀྱང་ཁས་ལེན་མི་ནུས་ན། ། དེ་ནི་ངན་གཡོའི་ལྟ་བར་བཤད། ། ཅེས་གསུངས་པའི་ཕྱིར་ངན་གཡོའི་ལྟ་བ་དེ་ཁྱེད་ཀྱི་ཁས་བླངས་ཏེ།
ཁས་ལེན་རྒྱུའི་གནས་ལུགས་བདེན་གྲུབ་ཞིག་ཡོད་པ་གང་ཞིག སྤྲོས་བྲལ་འཆད་པའི་ཚེ་དེ་ཁས་ལེན་མི་ནུས་པའི་ཕྱིར་རོ། ། ཁོ་ན་རེ། དེའི་ཚེ་དེ་ལྟ་བུ་ཡོད་ཀྱང་ཁས་ལེན་མ་ནུས་པ་མིན་གྱི་སྤྲོས་བྲལ་འཆད་པའི་ཚེ་དེ་ལྟ་བུ་མེད་དོ་ཞེ་ན། འོ་ན་སྤྱིར་གནས་ལུགས་བདེན་པར་འགྲུབ་པ་ཡོད་པ་ཅིག་སྤྲོས་བྲལ་འཆད་པའི་སྐབས་སུ་མེད་པའི་རྒྱུ་མཚན་ཅི་ཡིན། དེའི་ཚེ་སྤྲོས་བྲལ་གྱི་རིག་པས་གློ་བུར་དུ་མེད་པར་བཏང་བ་ཡིན་ནམ། སྤྲོས་བྲལ་གྱི་རིག་པའི་སྐབས་དེར་ཁོ་རང་གཏན་མེད་ལ་སོང་བ་ཡིན་ནམ། ཁོ་དོན་ལ་ཡོད་ཀྱང་སྤྲོས་བྲལ་འཆད་པའི་ཚེ་ཡོད་མེད་ཀྱི་མཐར་ལྟུང་གི་དོགས་ནས་ཡོད་ཅེས་མ་སྨྲས་པ་ཡིན། དང་པོ་ལྟར་ན་སྟོང་ཉིད་དངོས་པོར་འཛིན་པའི་རྒྱུ་ཁས་བླངས་པའི་ཉེས་པ་དང་། སྤྲོས་བྲལ་གྱི་རིག་པས་གཉིས་མེད་ཀྱི་ཡེ་ཤེས་བདེན་པར་གྲུབ་པ་མི་ཁེགས་སོ་ཟེར་བའི་ཁས་བླངས་དང་འགལ་ཞིང་དེ་འདྲ་དོན་ལ་སྲིད་པ་ཡང་མིན་ནོ། །
གཉིས་པ་ལྟར་ན་ནི། ཆད་པའི་ལྟ་བར་སོང་སྟེ། སྔར་བདེན་པ་ཡོད་པ་ཞིག་ཕྱིས་གཏན་མེད་ལ་སོང་འདུག་པའི་ཕྱིར། ཁྱབ་པ་གྲུབ་སྟེ། སློབ་དཔོན་འཕགས་པས། སྔོན་བྱུང་ད་ལྟར་མེད་ཅེས་པ། ། དེས་ན་ཆད་པར་ཐལ་བར་འགྱུར། ། ཞེས་བཤད་པ་ལྟར་རོ། ། གསུམ་པ་ལྟར་ན་ནི་ཡོད་ཀྱང་ཁས་ལེན་མ་ནུས་པ་ཉིད་ཡིན་ཏེ་སྤྱིར་གཉིས་མེད་ཀྱི་ཡེ་ཤེས་བདེན་པར་གྲུབ་པ་ཞིག་ཡོད་ཀྱང་སྤྲོས་བྲལ་འཆད་པའི་ཚེ་དེ་ཡོད་དོ་ཞེས་ཟེར་མ་ནུས་པའི་ཕྱིར་རོ། ། དེ་བས་ན་ལེགས་པར་བརྟགས་ནས་འཆད་དགོས་ཀྱི།
གང་ཟག་བློ་དམན་པ་འགའ་ཞིག་ལ་ལོག་པའི་ཤེས་པ་བསྐྱེད་ནུས་པ་ཙམ་ལ་སྙིང་པོ་མེད་དོ། ། ཡང་གཞུང་དེ་ཉིད་ལས། རྣམ་འགྲེལ་ལས་བཤད་པའི་གཅིག་དུ་བྲལ་གྱི་རིགས་པ་དེ་སེམས་ཙམ་ལ་སྦྱར་ནས་དབུ་མར་མ་གསུངས་པ་ཡང་མི་རིགས་པར་འགྱུར་ཏེ། ཁྱེད་ལྟར་ན་ནི་རིགས་པ་དེས་གཟུང་འཛིན་གཉིས་ཀ་ཁེགས་པའི་ཕྱིར་རོ། ། ཡང་གཞུང་དེ་ཉིད་ལས། ཕྱི་རོལ་དཔྱོད་ན་མདོ་སྡེ་པའི། ། གྲུབ་མཐའ་དངོས་པོ་སྟོབས་ཞུགས་ཡིན། ། དེས་ན་མཁས་པ་ཐམས་ཅད་ཀྱི། ། གཞུང་ལུགས་ཐམས་ཅད་དེ་ལྟར་ཡོད། ། ཕ་རོལ་དོན་རྣམས་འགོག་པ་ནི།
རྣམ་རིག་དངོས་པོ་སྟོབས་ཞུགས་ཡིན། ། ཆོས་ཉིད་གཏན་ལ་འབེབས་པ་ནི། ། དབུ་མའི་གཏན་ཚིགས་དངོས་སྟོབས་ཡིན། ། ཞེས་གྲུབ་མཐའ་སྨྲ་བ་བཞི་ལས་གོང་མ་གསུམ་པོ་གནས་སྐབས་གསུམ་དུ་དངོས་པོ་སྟོབས་ཞུགས་སུ་བཤད་པ་ལ། ཁྱེད་ལྟར་ན་ཆོས་ཉིད་གཏན་ལ་འབེབས་པའི་ཚེ་དབུ་མ་ཐལ་རང་གི་གཏན་ཚིག་རྣམས་དངོས་པོ་སྟོབས་ཞུགས་སུ་མི་རུང་སྟེ། དེའི་ཚེ་དངོས་པོའི་གནས་ལུགས་སྤྲོས་པ་དང་བྲལ་བ་དོན་ལ་མ་ཞུགས་པའི་ཕྱིར་རོ། ། དངོས་པོ་སྟོབས་ཞུགས་ཀྱི་རིགས་པ་ཞེས་པ་ནི། ཡུལ་གྱི་གཤིས་ལུགས་དང་མཐུན་པའི་དབང་གི་རིགས་པ་དེ་དོན་མཐུན་དུ་སོང་བ་ལ་ཟེར་རམ། དོན་དང་མི་མཐུན་ཡང་བློའི་འཇུག་པ་ཙམ་འགོག་པ་ལ་ཟེར་བ་ཡིན་ལེགས་པར་དཔྱོད་ཅིག ། བཞི་པ་གཞུང་གཞན་དང་འགལ་བར་བསྟན་པ་ནི།
ཕྱག་རྒྱ་ཆེན་པོ་ཡན་ལག་བདུན་ལྡན་གྱི་གཞུང་ལས་རིམ་གཉིས་ཀྱི་ཡེ་ཤེས་ཉམས་སུ་ལེན་པའི་ཚེ་དངོས་པོའི་གནས་ལུགས་བསྒོམ་བྱ་སྒོམ་བྱེད་དང་བྲལ་བ་ལ་ཅིར་ཡང་མི་སྒོམ་པའི་ཚུལ་གྱིས་སྒོམ་པ་ལ་དེ་ཁོ་ན་ཉིད་སྒོམ་པར་བཤད་པ་དེ་མི་རིགས་པར་འགྱུར་ཏེ། དངོས་པོའི་གནས་ལུགས་བདེན་པར་གྲུབ་པ་ཞིག་བསྒོམ་རྒྱུ་ཡོད་པའི་ཕྱིར་རོ། ། འདོད་ན་གཞུང་དེ་ཉིད་ལས། དབང་བཞི་ལེགས་པར་ཐོབ་པ་དང་། ། ཚོགས་གཉིས་མྱུར་དུ་རྫོགས་པའི་རྒྱུ། ། སྐུ་གཉིས་མངོན་དུ་བྱེད་པའི་ཐབས། ། རིམ་པ་གཉིས་ཀྱི་ཏིང་འཛིན་བསྒོམས། ། དེ་ནས་དེ་ཡི་ཡེ་ཤེས་ནི། ། ཕྱག་རྒྱ་ཆེན་པོ་གོམས་པར་བྱ། ། ཡོད་དང་མེད་པ་ལ་སོགས་པ། །
དངོས་པོའི་གནས་ལུགས་དེ་ལ་མེད། ། བསྒོམ་བྱ་སྒོམ་བྱེད་ལ་སོགས་པ། ། བསྒོམ་པར་བྱ་བ་ཡོད་མ་ཡིན། ། སེམས་ལ་ངོ་བོ་མ་གྲུབ་པས། ། སེམས་ཀྱི་ངོ་སྤྲོད་ག་ལ་ཡོད། ། ཚིག་གི་ཡུལ་ལས་འདས་པའི་ཕྱིར། ། བརྗོད་པར་བྱ་བ་ཅི་ཡང་མེད། ། རྣམ་རྟོག་མེད་པའི་ཆོས་རྣམས་ལ། ། སེམས་ཀྱི་རྣམ་གཡེང་གང་ཡང་མེད། ། དམ་པའི་དོན་དུ་དེ་ལྟར་ཡིན། །
ཞེས་བཤད་པའི་ཕྱིར་རོ། ། ཡང་ཚིགས་སུ་བཅད་པ་བརྒྱད་པ་ལས་ཀྱང་། ཁྱོད་ལ་བདེན་པར་གང་རྟོག་པ། ། དེ་ལ་སྡུག་བསྔལ་བདེན་པ་འབྱུང་། ། སེམས་ཁྱོད་རྫུན་པར་གང་གིས་ཤེས། ། དེ་ལ་སྡུག་བསྔལ་རྫུན་པར་ཟད། ། ཅེས་སེམས་ཀྱི་རང་བཞིན་བདེན་གྲུབ་བཀག་པ་ཡང་འགལ་ཞིང་། སྐྱེས་བུ་དམ་པ་རྣམས་ལ་སྤྲིངས་ཡིག་ལས། དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པའི་མདོ་རྒྱུད་ཐམས་ཅད་དང་། བསྟན་བཅོས་ཆེན་པོ་ཐམས་ཅད་ལས་ཡོད་མེད་དུ་འཛིན་པ་ཐམས་ཅད་བཀག་པར་མཐོང་ངོ་། །
དེས་ན་ངེད་ཀྱིས་ཀྱང་འཆད་པའི་ཚེ་ན་ཡང་ཡོད་མེད་ལས་འདས་པར་བཤད། སྒོམ་པའི་ཚེ་ན་ཡང་ཡོད་མེད་ལས་འདས་པར་བསྒོམ། བསྔོ་བའི་ཚེ་ན་ཡང་ཡོད་མེད་ལས་འདས་པའི་བསྔོ་བ་བགྱིས། ལུགས་འདི་སྡེ་སྣོད་དང་མཐུན་མི་མཐུན་དཔྱད་པར་ཞུ། ཞེས་གནས་སྐབས་གང་དུ་ཡང་། གནས་ལུགས་ཀྱི་དོན་ཡོད་མེད་ལས་འདས་པར་བཤད་ཀྱི། སྤྲོས་བྲལ་དུ་གཏན་ལ་འབེབས་པའི་ཚེ། གནས་ལུགས་ཡོད་པ་མིན་པ་དང་། སྒོམ་པའི་ཚེ་གནས་ལུགས་བདེན་གྲུབ་ཀྱི་ཐོག་ཏུ་འཇོག་གོ་ཟེར་བ་ནི་གནད་བཅོས་པའི་ཚིག་ཏུ་མངོན་ནོ། ། ཡང་བླ་མ་ཆོས་ཀྱི་རྒྱལ་པོ་འཕགས་པའི་ཞལ་ནས་ཀྱང་།
གཟུང་བ་ངོ་བོ་ཉིད་དུ་མ་གྲུབ་པས། ། འཛིན་པ་ཡང་ནི་ངོ་བོ་ཉིད་དུ་མེད། ། ཅེས་གཟུང་འཛིན་ཀུན་བཏགས་གཉིས་བཀག་ནས་དེ་ལས་གཞན་པའི་གཉིས་མེད་ཀྱི་ཡེ་ཤེས་བདེན་པར་གྲུབ་བོ་ཞེས་ཟེར་བ་རྣམས་འགོག་པའི་ཕྱིར། ། དེ་དག་ལས་གཞན་གསལ་རིག་བདེན་སྨྲ་བ། ། རྣམ་འགྱུར་ལས་གཞན་བདག་བཞིན་དུ་རྫུན་པ། ། ཞེས་མུ་སྟེགས་གྲངས་ཅན་གྱི་རྣམ་འགྱུར་ལས་གཞན་པའི་བདག་ཁས་བླངས་པ་དང་འདྲ་བར་བརྫུན་པ་ཡིན་པར་བཤད་པས་ཀྱང་ཁྱེད་ཀྱི་ལུགས་དེ་ལ་ཤིན་ཏུ་གནོད་དོ། ། དེའི་ཕྱིར་གནས་ལུགས་དོན་དམ་པའི་རང་བཞིན་བདེན་པར་གྲུབ་ཀྱང་ཀུན་རྫོབ་ཀྱི་ཆོས་གཞན་གྱི་ངོ་བོས་སྟོང་པས་ན། གཞན་ཞེས་གྲགས་པའི་ལུགས་འདི་སྤྱིར་དབུ་མ་དང་། ཁྱད་པར་རྗེ་བཙུན་ས་སྐྱ་པ་ཡབ་སྲས་གསུམ། ཁུ་དབོན་གཉིས།
བླ་མ་ཆོས་ཀྱི་རྗེ་ཀུན་དགའ་བཟང་པོ་བརྒྱུད་པ་དང་བཅས་པ་རྣམས་ཀྱི་བཞེད་དོན་གཏན་མིན་ཏེ། གོང་དུ་བཤད་པའི་སྟོང་པ་ཉིད་དེ་ནི་ཉི་ཚེ་བའི་སྟོང་པ་ཙམ་ཡིན་པའི་ཕྱིར་རོ། ། ཇི་སྐད་དུ། འཕགས་པས། རིན་ཆེན་ཕྲེང་བ་ལས། དེ་ལྟར་བདག་དང་བདག་མེད་པར། ། ཡང་དག་ཇི་བཞིན་དམིགས་སུ་མེད། ། དེ་ཉིད་ཕྱིར་ན་ཡང་དག་དུ། ། ཡོད་ཅེས་མེད་ཅེས་ཞལ་མི་བཞེས། ། ཞེས་དང་།
ལང་ཀར་གཤེགས་པའི་མདོ་ལས། བློ་གྲོས་ཆེན་པོ་གཅིག་ལ་གཅིག་མེད་པའི་སྟོང་པ་ཉིད་ནི་སྟོང་པ་ཉིད་ཐམས་ཅད་ཀྱི་ཐ་ཤལ་ཡིན་ནོ། ། ཞེས་ལུང་བསྟན་པ་ལྟར་རོ། ། ངག་གི་དབང་ཕྱུག་སྐལ་བཟང་དགའ་བའི་གཉེན། ། མི་ཟད་ཚིག་གི་གཏེར་གྱིས་འགྲོ་བ་ཡི། ། ཀུན་ནས་གདུང་བ་སེལ་བ་ཁྱོད་ཀྱི་གཞུང་། ། རང་དགར་སྨྲ་བའི་དྲི་མས་སྦགས་མཐོང་ནས། ། འཇིག་རྟེན་དབང་པོ་ཉིད་དང་དེ་ཡི་བཀའ། ། ཚད་ལྡན་གཞུང་གི་འགྲེལ་བྱེད་མཁས་རྣམས་དང་། ། གྲུབ་པའི་དབང་པོ་དཔལ་ལྡན་ས་སྐྱ་པ། །
རྗེ་བཙུན་མཆོག་གི་ལུགས་བཟང་ངས་འདིར་བཤད། ། དྲིས་ལན་མཛད་དང་དེ་གཞུང་རྗེས་འབྲངས་རྣམས། ། རྣམ་འཕྲུལ་གཞན་གྱི་ལུགས་འདིར་ཆུད་མིན་གྱིས། ། གཟུ་བོའི་ཐུགས་ཀྱི་རིག་པ་མཁྱེན་པའི་གཞུང་། ། དྲང་པོར་ཕྱེ་ན་ཕྱོགས་འདིར་བསྒྲུབ་མི་དགོས། ། གཞན་དག་དུག་གི་ལོ་མས་འཚོ་བ་ཡིས། ། གཙུག་ཕུད་ལྡན་པའི་རི་མོ་འདིར་མི་ངོམས། ། ཕྱོགས་ཞེན་དྲི་ལ་ཆགས་པའི་ཤ་སྦྲང་གིས། ། གནས་དོན་པདྨའི་ཚལ་དུ་མ་ཕྱིན་པས། ། ངེས་པར་ཁུངས་སུ་འགྲེལ་བའི་གྲུབ་ཆེན་དང་། །
འཇམ་དབྱངས་བླ་མ་ཆོས་ཀྱི་སྤྱན་ལྡན་པ། ། བརྒྱུད་པར་བཅས་པའི་གསུང་རྣམས་བདག་གི་བློས། ། ཇི་བཞིན་བསྡེབས་འདི་གོང་མའི་གསུང་རབ་ཡིན། ། སོ་སོ་སྐྱེ་བོ་ཉེས་མང་ལྡན་པའི་ཡིད། ། འཁྲུལ་པའི་རྣམ་རྟོག་ཤིན་ཏུ་མང་མོད་ཀྱི། ། གཞུང་འདི་ངེས་ཤེས་འཁྲུལ་མེད་གདེང་ཐོབ་ཕྱིར། ། ལེགས་བཤད་འདི་ལ་བཟོད་གསོལ་བྱ་མི་དགོས། དེ་ཕྱིར་བཤད་པའི་བསོད་ནམས་ཕུང་པོ་ནི། ། ཟླ་བའི་འོད་ལྟར་དཀར་དང་ཙནྡན་གྱི། ། རབ་བསིལ་འདྲ་བ་ཐོབ་པ་གང་ཡིན་དེས། །
ཀུན་གྱི་མི་ཤེས་མུན་པ་སངས་གྱུར་ཅིག ། ལྟ་བའི་གནད་ལ་འཁྲུལ་པ་གསལ་བའི་སྐབས་ཏེ་དང་པོའོ། ། སྤྱི་དོན་གཉིས་པ་སྒོམ་པའི་གནད་མི་མཐུན་པར་བསྟན་པ་ལ་གཉིས་ཏེ། རྒྱུ་རྒྱུད་ཀྱི་གནད་མི་མཐུན་པར་བསྟན་པ་དང་། ཐབས་རྒྱུད་ཀྱི་གནད་མི་མཐུན་པར་བསྟན་པའོ། ། དང་པོ་ལ་གཉིས་ཏེ། ཕྱོགས་སྔ་བཀོད་པ་དང་། དེའི་རྒྱུ་མཚན་དང་བཅས་ཏེ་མི་འཐད་པའི་ཚུལ་བཤད་པའོ། ། དང་པོ་ནི། དྲིས་ལན་མཛད་པ་འདིའི་བཞེད་པས།
ཀུན་གཞི་ལ་གཉིས་སུ་ཕྱེ་བའི་ཡེ་ཤེས་ཀྱི་ཆ་མྱོང་བ་གསལ་རིག་གི་ངོ་བོ་དེ་ཉིད་དོན་དམ་པ་བདེན་པ་ཡིན་ཞིང་། རྒྱུ་རྒྱུད་ཀྱང་དེ་ཉིད་ཡིན་ལ། དེ་ནི་མྱ་ངན་ལས་འདས་པའི་ཡོན་ཏན་རྣམས་བསྐྱེད་ཀྱི། འཁོར་བའི་ཆོས་ཀྱི་ས་བོན་ནི་གཏན་མི་འཛིན་པ་ཡིན་ནོ་ཞེས་བཤད་དོ། ། ཇི་སྐད་དུ། རིག་འཛིན་བློ་གྲོས་བཟང་པོའི་དྲིས་ལན་ལས། རྟེན་འབྲེལ་སྒྲིག་པའི་ཚུལ་ཞེས་པ་ནི། སྣང་བ་དེ་དང་དེར་འཆར་བའི་རྒྱུ་ནུས་པ་མཐུ་ཅན་དུ་བྱས་པ་ལ་འཆད་དགོས་ཏེ། ནུས་པ་ཙམ་གྱིས་ནི་འཁོར་བ་ཐོག་མ་མེད་པ་ནས་ས་བོན་མ་ཁྱབ་པས་སོ། ། དེའི་ཚེ་ནུས་པ་ས་བོན་དང་འདྲ་བ་དེ་གང་དུ་འཇོག་པའི་གཞི་ཞིང་ས་གཤིན་པ་དང་འདྲ་བ།
གང་དུ་འཇོག་བྱེད་ཀྱི་ཐབས་སྐྱེས་བུའི་རྩོལ་བ་འདྲ་བ། གང་གིས་འཇོག་པའི་ཚུལ་སོ་ནམ་གྱི་བྱ་ཐབས་ལས་སུ་རུང་བ་ལྟ་བུ་གཅིག་དགོས་པ་ལས། དང་པོ་ས་བོན་ལྟ་བུའི་ནུས་པ་དེ་ལ་གཉིས་ཏེ། འཁོར་བ་དང་། མྱ་ངན་ལས་འདས་པའི་བག་ཆགས་སོ། ། དེ་གཉིས་ཀ་ཡང་གང་དུ་འདེབས་པའི་གཞི་ནི་ཐེག་པ་ཆེན་པོ་དག་ལ་གྲགས་པའི་ཀུན་གཞི་ཞེས་བྱ་བ་དེ་ཉིད་ཡིན་ལ། དེ་ལའང་རྣམ་ཤེས་དང་ཡེ་ཤེས་ཀྱི་ཆ་གཉིས་ལས། དང་པོ་ནི། འཁོར་བའི་བག་ཆགས་འཇོག་པའི་གཞི་དང་། ཕྱི་མ་ནི་མྱ་ངན་ལས་འདས་པའི་བག་ཆགས་འཇོག་པའི་གཞི་ཡིན་ཞིང་།
འདི་ཉིད་ལ་རང་བཞིན་དུ་གནས་པའི་རིགས་དང་། ཁམས་བདེ་བར་གཤེགས་པའི་སྙིང་པོ་དང་། རྒྱུ་རྒྱུད་ཅེས་ཀྱང་བཤད་དེ། དོན་དེ་ལ་དགོངས་ནས་འཁོར་ལོ་ཕྱི་མའི་མདོར། ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང་། ། མྱ་ངན་འདས་པ་ཐོབ་པར་འགྱུར། ། ཅེས་དང་། རྣལ་འབྱོར་དབང་ཕྱུག་གིས།
ཀུན་གཞི་རྒྱུ་རྒྱུད་ལ་འཁོར་འདས་ཚང་བས་རྩ་རྒྱུད་དང་། ཞེས་གསུངས་སོ། ། དེ་ལ་འཁོར་བའི་བག་ཆགས་འཇོག་པའི་གཞི་ནི་ཆོས་ཉིད་མིན་ཏེ། སེམས་ཀྱི་ཆོས་ཉིད་ནི་རང་བཞིན་གྱི་རྣམ་པར་དག་པ་དང་། འཁོར་བའི་བག་ཆགས་ནི་གློ་བུར་བ་ཡིན་པས་གཉིས་པོའི་ནུས་པ་དབྱེར་མེད་དུ་འདྲེས་པ་མི་སྲིད་པའི་དོན་གྱིས་སོ། ། ཅིག་ཤོས་ཀྱི་བག་ཆགས་ནི་ཆོས་ཉིད་ལ་འཇོག་པ་ཡིན་ཏེ། རྣམ་བྱང་གི་ཆོས་རྣམས་དེར་བཞག་པ་ན། གཉིས་པོ་དབྱེར་མེད་དུ་གྱུར་པའི་དོན་གྱིས་སོ། ། དེ་ལ་དགོངས་ནས་རིག་པ་མཁྱེན་པས། དེ་གོམས་པས་ལས་དག་འགྱུར་བས།
ཞེས་དང་། བློ་ནི་དེ་ཕྱོགས་འཛིན་ཕྱིར་རོ། ། ཞེས་དང་། ཀྱཻ་རྡོ་རྗེ་ལས། སྤྲོས་པ་མེད་པའི་རང་བཞིན་ལས། ། སྔགས་དང་ལྷ་ནི་ཡང་དག་གནས། ། ཞེས་གསུངས་སོ། ། དེ་ལྟར་སྐུ་དང་ཡེ་ཤེས་ཀྱི་བག་ཆགས་གང་དུ་འཇོག་པའི་གཞི་ནི་སེམས་ཀྱི་ཆོས་ཉིད་ཡིན་ལ། དེ་ཡང་དབུ་མ་ངོ་བོ་ཉིད་མེད་པར་སྨྲ་བ་དག་གི་བཞེད་པ་ལྟར། སྤྲོས་པའི་ཚོགས་བཀག་ཙམ་གྱི་མེད་པར་དགག་པ་ལ་བྱ་བ་མིན་གྱི།
མྱོང་བ་གསལ་རིག་གི་ཆ་ལ་འཆད་དགོས་པ་ཡིན་ཏེ། བཀའ་འཁོར་ལོ་ཐ་མ་མདོ་དང་སྔགས་ཀྱི་ཐེག་པར་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཅེས་བྱ་བ་དེ་འཆད་པའོ། ། དེ་ཉིད་ལ་ཆོས་ཀྱི་དབྱིངས་ཀྱི་ཡེ་ཤེས་ཀྱང་བྱ་ཞིང་། རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་ཉེར་ལེན་གྱི་རྒྱུ་གང་ལས་བསྒྲུབ་པའི་བསྒྲུབ་གཞི་ཡང་དེ་ཉིད་ཡིན་ཏེ། དེ་ཐམས་ཅད་ཐོག་མར་སྭ་བྷ་ཝ་ལྟ་བུའི་སྔགས་དོན་བསམ་སྟེ། སྟོང་པ་ཁོ་ནའི་ངང་ལས་བསྒྲུབ་པ་ཡིན་གྱི་སླར་གཟུང་འཛིན་གྱི་སྣང་བ་ཡིད་ལ་བྱས་ནས་བསྒྲུབ་པ་མིན་པའི་ཕྱིར་ཏེ། ཞེས་བཤད་པ་ལྟར་རོ། ། གཉིས་པ་དེ་མི་འཐད་པའི་ཚུལ་ལ། རིགས་པས་བརྟགས་ན་མི་འཐད་པར་བསྟན་པ་དང་། ལུང་དང་མི་མཐུན་པས་མི་འཐད་པར་བསྟན་པའོ། །
དང་པོ་ལ་གསུམ་སྟེ། བདེན་གཉིས་ཀྱི་དབྱེ་གཞི་མི་རིགས་པ། ཀུན་གཞིའི་སྒྲ་དོན་དང་འགལ་བ་དང་། མཚུངས་པའི་སྒོ་ནས་འགལ་བ་གཞན་བསྟན་པའོ། ། དང་པོ་ནི། འདི་ཉིད་འཁོར་བ་ཞེས་བྱ་སྟེ། ། འདི་ཉིད་མྱ་ངན་ལས་འདས་པ་ཡིན། ། ཞེས་པ་འདིས་འཇིག་རྟེན་པའི་བློ་ཙམ་ལ་རྟོགས་པ་དང་མ་རྟོགས་པའི་དབང་གིས་བདེན་པ་གཉིས་སུ་འབྱེད་ཚུལ་བསྟན་པ་ལ། ཁྱེད་ལྟར་ན་གནས་ལུགས་ཤེས་པའི་བློ་དོན་དམ་བདེན་པའི་དབྱེ་བའི་གཞི་དང་། ཀུན་རྫོབ་ཞེས་པའི་བློ་ཀུན་རྫོབ་བདེན་པའི་དབྱེ་གཞིར་བྱེད་དགོས་པར་འགྱུར་ཏེ།
ཡུལ་གྱི་གནས་ལུགས་ཤེས་པ་ལས་ཀུན་རྫོབ་ཀྱི་སྣང་བ་འབྱུང་བ་མི་སྲིད་པའི་ཕྱིར་རོ། ། གལ་ཏེ་འཇིག་རྟེན་པའི་བློ་ནི་ཀུན་རྫོབ་ཀྱི་ཐ་སྙད་བྱེད་པའི་བློ་ཡིན་ལ། དཔེ་བདེན་པ་གཉིས་ཀྱི་རྣམ་པར་དབྱེ་བ་བྱས་པས་དབྱེ་གཞིར་གཞག་གི བདེན་པ་གཉིས་ཐུན་མོང་བའི་སྤྱི་ཡོད་པར་མི་འདོད་དོ་ཞེ་ན། དེ་ལྟ་ཡིན་མོད། དངོས་པོའི་རང་བཞིན་ལ་གཉིས་སུ་མེད་པ་བཞིན་དུ་གཉིས་སྣང་གི་རྟོག་པའི་དབང་གིས་གཉིས་སུ་ཕྱེ་བ་དེ་ཉིད་ཀུན་གཞི་གཅིག་གི་རང་བཞིན་རྟོགས་མ་རྟོགས་དབང་གིས་བྱུང་བ་མིན་ནམ། ཡིན་ན་ནི་རང་བཞིན་ནམ་ཀུན་གཞི་ཐར་པ་གཉིས་སུ་ཇི་ལྟར་རུང་ལེགས་པར་སོམས་ཤིག བདེན་པ་གཉིས་སུ་མེད་བཞིན་དུ་གཉིས་སུ་འཁྲུལ་བའི་སྣང་བ་འདི་གང་ལས་བྱུང་། དཔྱད་པ་ན་གཉིས་སྣང་གི་བག་ཆགས་ཀྱི་དབང་གིས་བྱུང་བར་གདོན་མི་ཟ་ལ། དེའི་ཚེ་ན་ཡང་།
གཉིས་སུ་སྣང་བ་ཙམ་ཞིག་བདེན་གཉིས་ཀྱི་དབྱེ་གཞིར་གཞག་དགོས་པ་ལ། དེ་ཡང་ཁྱེད་ལ་མི་རུང་བར་འགྱུར་ཏེ། གཉིས་སྣང་གི་བློ་དེ་ནི་འཁོར་བའི་བག་ཆགས་ཀྱིས་བཞག་པའི་བློ་ཡིན་ལ། དེས་དོན་དམ་པའི་རྣམ་གཞག་འཇུག་པར་བྱེད་ན་འཁོར་བ་དང་མྱང་འདས་ཀྱི་ནུས་པ་གཅིག་ཏུ་འདྲེས་པར་ཐལ་བའི་སྐྱོན་ཁྱེད་རང་ལ་བཟློག་པར་འགྱུར་བའི་ཕྱིར། ཁོ་བོ་ཅག་ནི་བདེན་པ་གཉིས་དང་དོན་དམ་པའི་བདེན་པའི་རྣམ་གཞག་ཐམས་ཅད་ཀྱང་འཇིག་རྟེན་པའི་བློས་བྱེད་ཀྱང་། དམིགས་པ་ལ་ནི་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། ཞེས་པའི་ཚུལ་གྱིས་ཀུན་རྫོབ་དོན་དམ་ལ་འདྲེས་ནས་ཞུས་པའི་སྐྱོན་སྤོང་བར་མི་འདོད་དོ། ། གཉིས་པ་ནི། ཀུན་གཞི་ཞེས་པ་ཡང་གཅིག་ལས་མང་པོའི་འབྱུང་བ་ལ་འཇུག་གི་ཕྱོགས་གཅིག་གི་རྒྱུ་བྱེད་ལ་ཕྱོགས་གཅིག་གི་རྒྱུ་མི་བྱེད་པ་ལ།
ཀུན་གཞིའི་སྒྲ་ཇི་ལྟར་འཇུག གལ་ཏེ་འཁོར་འདས་ཀུན་གྱི་གཞི་ཞེས་པ་ཞིག་ཡོད་ན་བདེན་མོད། དེ་ལྟ་བུ་མི་འདོད་དོ་ཞེ་ན། འོ་ན་ས་ར་ཧས། སེམས་ཉིད་གཅིག་པུ་ཀུན་གྱི་ས་བོན་ཏེ། ། ཞེས་དང་། མདོ་ལས། འགྲོ་བ་ཀུན་དང་མྱ་ངན་འདས་པའང་ཐོབ་པར་འགྱུར། ། ཞེས་བཤད་པ་དང་འགལ་ལོ། ། གལ་ཏེ་མྱང་འདས་ཀྱི་ཀུན་གཞི་ལ་འཁོར་བའི་བག་ཆགས་མི་གནས་ཀྱང་།
དེ་མ་རྟོགས་པའི་དབང་གིས་འཁོར་བའི་སྣང་བ་འབྱུང་བས། འགྲོ་ཀུན་ཞེས་སོགས་གསུངས་སོ་ཞེ་ན། དེའི་རང་བཞིན་མ་རྟོགས་པའི་དབང་གིས་འཁོར་བའི་སྣང་བ་མཐའ་དག་འཆར་དུ་རུང་བ་ལ། འཁོར་བའི་བག་ཆགས་འཛིན་པ་ཞེས་ཟེར་གྱི། བག་ཆགས་ཞེས་བྱ་བའི་ཆོས་གཞན་ནི་ཁས་མི་ལེན་ནོ། ། ཡང་ཀུན་གཞི་ཕྱི་མ་འདིས་རྣམ་སྣང་གི་ཆོས་ཀྱི་བག་ཆགས་འཛིན་ནོ་ཞེས་བྱ་བ་འདི་བརྟགས་ཏེ། རྣམ་སྣང་གི་ཆོས་ཞེས་བྱ་བ་ལམ་གྱི་སྣང་ཆ་ཙམ་དུ་ཟེར་རམ། ཡེ་ཤེས་ལས་བྱུང་བའི་ཆོས་ཉིད་ཀྱི་སྣང་བ་ལ་ཟེར། དང་པོ་ལྟར་ན། ཀུན་རྫོབ་ཀྱི་སྣང་ཆ་ཡང་ཡོད་པས་དེ་ཀུན་གཞིའི་ཡེ་ཤེས་དབྱེར་མེད་དུ་འདྲེས་མར་ཐལ་བ་བཟློག་ཏུ་མེད་ལ།
གཉིས་པ་ལྟར་ན། ཀུན་གཞིའི་ཡེ་ཤེས་ཆོས་ཅན། ཡེ་ཤེས་ལས་འབྱུང་བའི་ཆོས་ཉིད་ཀྱི་སྣང་བ་རྣམས་ཀྱི་བག་ཆགས་འཇོག་པའི་གཞི་མིན་པར་ཐལ། ཁྱོད་མིན་པའི་ཆོས་ཉིད་ཀྱི་སྣང་བ་ཡེ་མེད་པའི་ཕྱིར། རྟགས་ཁས་བླངས་ཏེ། གཞི་གྲུབ་ན་རང་བཞིན་ཆོས་སྐུ་ཡིན་པས་ཁྱབ་པ་ཁས་བླངས་པའོ། ། ཡང་ཀུན་རྫོབ་བག་ཆགས་འཇོག་གཞི་དང་། བག་ཆགས་གཉིས་ཐ་མི་དད་དུ་ཁས་ལེན་པ་ནི། རྣམ་དབྱེ་མཐའ་དག་འཁྲུལ་པར་འགྱུར་རོ། ། གསུམ་པ་ནི།
ཆོས་ཉིད་ཀྱི་སྣང་བ་ཐམས་ཅད་ཀུན་གཞིའི་ཡེ་ཤེས་ཡིན་པར་གོང་བཞིན་ཁས་ལེན་དགོས་ལ། དེ་ལྟར་ཁས་ལེན་པ་དེའི་ཚེ་ཀུན་རྫོབ་ཀྱི་སྣང་བ་ཐམས་ཅད་ཀུན་གཞིའི་རྣམ་ཤེས་སུ་ངེས་པར་ཁས་ལེན་དགོས་ཏེ། སྔ་མ་ལ་རྒྱུན་གང་འགོད་པ་དེ་ཉིད་ཕྱི་མ་ལ་ཡང་འགོད་ནུས་པའི་ཕྱིར་རོ། ། གཉིས་པ་ལུང་གཞན་དང་འགལ་བ་ལ་གཉིས་ཏེ། རྗེ་བཙུན་གོང་མའི་གཞུང་དང་འགལ་བ། མངོན་པའི་གཞུང་དང་འགལ་བར་བའོ། ། དང་པོ་ལ་གཉིས་ཏེ། གོང་མའི་ལུགས་ངོས་བཟུང་བ། དེ་དང་འགལ་ཚུལ་བསྟན་པའོ། ། དང་པོ་རྗེ་བཙུན་འདི་པའི་ལུགས་ཀྱི།
གཞི་དུས་ཀྱི་ཕུང་ཁམས་སྐྱེ་མཆེད་ཀྱི་ཆོས་རྣམས་དང་། དེའི་ཆོས་ཉིད་ཀྱང་རྒྱུའི་རྒྱུད་ཅེས་སྤྱི་རྣམ་དུ་གསལ་བར་བཤད་པ་དང་། སྤྱིར་གཞི་དུས་ཀྱི་དེ་ཐམས་ཅད་ཀྱང་རྒྱུའི་རྒྱུད་དུ་ཁས་ལེན་པ་ལ། བྱེ་བྲག་ཏུ་ཀུན་གཞི་རྒྱུ་རྒྱུད་ཅེས་པ་ནི། འདི་པའི་ལུགས་ཀྱི་རང་བཞིན་གསུམ་གྱི་ཟླས་ཕྱེ་བའི་བཅོས་མིན་ནམ། ཟུང་འཇུག་སེམས་ཀྱི་ངོ་བོ་ཞེས་གྲགས་པ་དེ་ཁོ་ན་ལ་བཞེད་ཀྱི། རང་བཞིན་གཞན་གཉིས་པོ་ཡང་ཀུན་གཞི་རྒྱུ་རྒྱུད་དུ་མི་བཞེད་དེ། གསལ་བ་དང་སྟོང་པ་གཉིས་ཀྱི་ངོ་བོ་རྟོགས་པ་ཙམ་གྱིས་སངས་རྒྱས་ཀྱི་ཡོན་ཏན་བསྒྲུབ་མི་ནུས་པའི་ཕྱིར་དང་། ཟུང་འཇུག་གི་ངོ་བོ་ཕྱིན་ཅི་མ་ལོག་པར་འཕྲོད་པ་ལས་སངས་རྒྱས་ཀྱི་ཡོན་ཏན་འབྱུང་དུ་རུང་བའི་ཕྱིར་རོ། ། ཇི་སྐད་དུ།
ཆོས་ཀྱི་རྗེ་ས་སྐྱ་པཎྜི་ཏའི་རྟོགས་ལྡན་ཀྱི་དྲིས་ལན་ལས། སེམས་སྟོང་པར་རྟོགས་པ་དང་། སྣང་སྟོང་ཟུང་འཇུག་ཏུ་རྟོགས་པ་གཉིས་ཡོད། སྟོང་པར་རྟོགས་པ་ལ་སྡེ་སྣོད་གསུམ་དང་། རྒྱུད་སྡེ་བཞི་རྩིར་མི་བཏུབ། གལ་ཏེ་བཏུབ་ན་ཉན་ཐོས་ཀྱི་འགོག་པ་ལ་ཡང་རྩིར་བཏུབ་པར་འགྱུར་བ་ལས། འགོག་པ་དེ་སྟོང་པ་རྐྱང་པའི་མཐར་ལྷུང་བས་ཐེག་པ་ཆེན་པོའི་བརྗོད་བྱའི་དོན་མི་བཏུབ་པར་ཐེག་པ་ཆེན་པོའི་མདོ་རྒྱུད་ཐམས་ཅད་ལས་འབྱུང་བ་ཡིན། སྣང་སྟོང་ཟུང་འཇུག་ཏུ་རྟོགས་པ་ལ་རྩི་ན། ཉེས་བྱས་ཕྲ་བའི་ཕྲ་བས་མ་གོས་པས་ཚུལ་ཁྲིམས་ཀྱི་འདུལ་བའི་སྡེ་སྣོད། དཔའ་བར་འགྲོ་བ་ལ་སོགས་པའི་ཏིང་ངེ་འཛིན་ཐམས་ཅད་དེ་ལས་འབྱུང་བས་མདོ་སྡེའི་སྡེ་སྣོད།
གཟུགས་ནས་རྣམ་མཁྱེན་གྱི་བར་གྱི་ཇི་སྙེད་པའི་ཤེས་བྱ་ཐམས་ཅད་དེས་ཤེས་པས་མངོན་པའི་སྡེ་སྣོད། ཕྱི་ནང་གི་རྟེན་འབྲེལ་ཁྱད་པར་ཅན་རྟོགས་པའི་སྒོ་ནས་རྒྱུད་སྡེ་བཞི་ཚང་བ་ཡིན། བཅུ་གཅིག་པ་རང་སེམས་ཀྱི་སྟེང་དུ་དཀོན་མཆོག་གསུམ་ཚང་ངམ་ཟེར་བ་ལ། སེམས་སྟོང་པའི་ཆ་རྐྱང་པ་དང་། སྟོང་པར་ངོ་འཕྲོད་པའི་ཆ་ལ་དཀོན་མཆོག་གསུམ་ཚང་དུ་མི་བཏུབ། སེམས་རིག་སྟོང་ཟུང་འཇུག་ལ་དཀོན་མཆོག་གསུམ་གྱི་ས་བོན་ཚང་ཞིང་ཟུང་འཇུག་གི་དོན་ལེགས་པར་རྟོགས་པ་ལ་མངོན་གྱུར་ཉིད་དུ་ཚང་བ་ཡིན། ཞེས་གསུངས་e། རྒྱལ་སྲས་ལམ་བཟང་ལས་ཀྱང་། ཚུལ་གསུམ་པོ་འདི་ཡང་དང་པོ་ཇི་ལྟར་ཡིན་པར་རྟོགས་པ་ཤེས་བྱའི་གནས་སོ། ། ཞེས་བཤད་པའི་ཕྱིར་རོ། །
དེ་ལ་ཤེས་བྱའི་གནས་ནི་གཞི་ལམ་འབྲས་གསུམ་གྱི་ཟླས་ཕྱེ་བའི་གཞི་ལ་འདོད་དགོས་ཏེ། ལུང་དེའི་དེ་མ་ཐག་ཏུ། དེ་ཐབས་ཤེས་ཟུང་དུ་འཇུག་པའི་སྒོ་ནས་ཉམས་སུ་ལེན་པ་བསྒོམ་པར་བྱ་བའི་ལམ། དེ་རྟོགས་ནས་གནས་སྐབས་ས་དང་ལམ་བགྲོད། མཐར་ཐུག་སྐུ་གསུམ་ཐོབ་པ་འབྲས་བུའོ། ། ཞེས་བཤད་པས་སོ། ། ཞལ་ལུང་ལས་ཀྱང་། དེ་འདྲ་དངོས་པོ་ཐམས་ཅད་ཀྱི། ། མཐའ་ཡི་དེ་ཉིད་ཟབ་གསལ་བ། ། ཐོག་མེད་དུས་ནས་སོ་སོ་ཡི། །
སྐྱེ་བོ་ང་དང་ང་འཛིན་པས། ། མ་བརྟགས་པར་ནི་བདག་ཏུ་བཟུང་། ། ཞེས་གསུངས་པའང་དེ་ལ་དགོངས་སོ། ། གལ་ཏེ་གསལ་སྟོང་གཉིས་ཀྱི་ངོ་བོ་ཇི་ལྟ་བར་རྟོགས་ན་ཡང་སངས་རྒྱས་ཀྱི་ཡོན་ཏན་ཐམས་ཅད་འབྱུང་དུ་རུང་བས། དེ་དག་ཀྱང་ཀུན་གཞིར་འགྱུར་རོ་ཞེ་ན། དེ་དག་གི་ངོ་བོ་ཙམ་མམ། རང་བཞིན་ཙམ་རྟོགས་པ་ནི་ཉན་ཐོས་ཀྱི་སྒོམ་དང་སེམས་ཙམ་གྱི་སྒོམ་ལ་ཡང་ཡོད་པས་གོང་དུ་བཤད་པ་ལྟར་སངས་རྒྱས་ཀྱི་ཡོན་ཏན་རྩི་མི་བཏུབ་ལ། དེ་རྣམས་ཀྱི་ངོ་བོའམ་རང་བཞིན་ཇི་ལྟ་བ་ནི་རང་བཞིན་ཟུང་འཇུག་ཉིད་ཡིན་པས་བཅོས་མིན་སེམས་ཀྱི་ངོ་བོ་ཁོ་ན་ཀུན་གཞི་རྒྱུ་རྒྱུད་དུ་གྲུབ་བོ། ། འདིར་ངོ་བོ་དང་རང་བཞིན་ཞེས་པ་ཡང་གཤིས་དང་མཐུན་པའི་གནས་ལུགས་ལ་ཟེར་གྱི། དོན་དམ་པའི་རང་བཞིན་དང་གནས་ལུགས་ལ་འཁྲུལ་བར་མི་བྱའོ། །
འདི་ཉིད་ལ་བརྗོད་བྱ་དོན་གྱི་རྒྱུ་དང་། སེམས་ཉིད་ལྷན་ཅིག་སྐྱེས་པའི་ཡེ་ཤེས་དང་། བརྗོད་བྱ་དོན་གྱི་ཀྱཻ་རྡོ་རྗེ་ཞེས་ཀྱང་བཤད་དོ། ། རང་བཞིན་དང་པོ་གཉིས་ནི། ཐབས་དང་ཤེས་རབ་ཀྱི་རྒྱུད་ཙམ་མོ། འདི་ཆོས་རྗེ་ས་པཎ་གྱི་ལུང་དྲངས་པ་ལྟར་གོང་མས་ཀྱང་འདི་ཁོ་ན་ལྟར་བཤད་དོ། ། འོ་ན་དེ་ལྟ་བུའི་རང་བཞིན་ཟུང་འཇུག་དོན་དམ་བདེན་པ་ཡིན་ནམ་ཞེ་ན། འདི་ཡང་དོན་དམ་པའི་བདེན་པ་མིན་ཏེ། བདེན་གཉིས་དབྱེར་མེད་ཅེས་གྲགས་པ་དེ་ནི་སེམས་རྒྱུད་གཅིག་གི་ཐོག་ཏུ་བརྩིས་པའི་རང་བཞིན་ཟུང་འཇུག་འདི་ཉིད་ཁོ་ན་ལ་ཟེར་བ་མིན་པར་བཤད་པའི་ཕྱིར་ཏེ། ཇི་སྐད་དུ།
རྒྱལ་སྲས་ལམ་བཟང་ལས། གཉིས་པ་ཐ་སྙད་པའི་རྣམ་གཞག་ནི། གཞན་གྱི་ངོ་བོར་ངོ་བོ་དབྱེར་མེད་ལྡོག་པ་ཐ་དད་ཅེས་པ་དེ་ཉིད་དང་གཞན་དུ་བརྗོད་དུ་མེད་པ་ཞེས་བྱ་བ་ལ་སོགས་པ་དེ་ཁོ་ན་ཁས་བླངས་སོ། ། ཞེས་བཤད་པའི་ཕྱིར། གལ་ཏེ་དེ་ནི་སེལ་ངོའི་བདེན་གཉིས་དབྱེར་མེད་ཡིན་ལ། འདི་ནི་རྟོགས་མེད་ཀྱི་རང་བཞིན་ཡིན་ནོ་ཞེ་ན། སེལ་ངོར་བདེན་གཉིས་དེ་ཉིད་དང་གཞན་དུ་དབྱེར་མེད་དེ་ཞེས་བརྗོད་ཀྱི། དབྱེར་མེད་པ་དངོས་ནི་སེལ་ངོ་ན་ཡོད་ཅེས་མི་སྨྲ་ལ། ངོ་བོ་ཟུང་འཇུག་རྟོགས་མེད་ཀྱི་བློས་བདེན་གཉིས་དབྱེར་མེད་ཀྱི་ཚུལ་གྱིས་ཉམས་སུ་མྱོང་བ་དེ་ནི། བདེན་གཉིས་དབྱེར་མེད་ཀྱི་དབྱིངས་སམ།
གནས་ལུགས་དངོས་མིན་ཏེ། མྱོང་བ་ཡིན་པའི་ཕྱིར་དང་། གནས་ལུགས་ངེས་པར་འདོད་པ་ལ་སྐྱོན་བཞི་གསུངས་པའི་ཕྱིར་དང་། སྒྱུ་མ་ལྟ་བུ་ཡིན་པའི་ཕྱིར་དང་། ཆུ་ཟླའི་དཔེའི་བསྟན་པར་བྱ་བ་ཡིན་པའི་ཕྱིར་རོ། ། ཇི་སྐད་དུ། དངོས་པོ་ཀུན་གྱི་རང་བཞིན་འདི། ། སྒྱུ་མའི་གཟུགས་ཀྱི་རྣམ་པར་གནས། ། ཞེས་བཤད་པ་ལྟར་རོ། ། གནས་ལུགས་བརྗོད་བྲལ་ཡིན་པ་མ་གོ་བར། །
བརྗོད་བྱ་དོན་གྱི་རྒྱུད་ལ་ཟུང་འཇུག་ཅེས། ། མིང་གིས་བཏགས་པ་ཙམ་གྱིས་མགོ་རྨོངས་ནས། ། སྤྲོས་བྲལ་བརྗོད་བྱར་འདོད་པ་ཤིན་ཏུ་མཚར། ། བར་སྐབས་ཀྱི་ཚིགས་སུ་བཅད་པའོ། ། གཉིས་པ་དང་འགལ་ཚུལ་བསྟན་པ་ནི། ཀུན་གཞི་རྒྱུ་རྒྱུད་གཅིག་ཉིད་ཀྱིས་འཁོར་འདས་གཉིས་ཀྱི་རྒྱུ་བྱེད་པའི་དོན་གྱིས་ན་ཀུན་གཞི་དེ་ལ་ངོ་བོ་ཉིད་ཀྱིས་འཆིང་གྲོལ་གྱི་ནུས་པ་ཡོད་པ་མིན་ཡང་དེ་ལ་བརྟེན་པའི་ཕྱིན་ཅི་ལོག་གི་རྣམ་པར་རྟོག་པས་འཆིང་ལ། རང་བཞིན་ཤེས་པའི་ཐབས་དང་ལྡན་ན་གྲོལ་བའི་རྒྱུ་བྱེད་པ་ལ་འཆད་དགོས་པ་ལ་ཁྱེད་ལྟར་ན། ཚུལ་དེ་མི་རུང་སྟེ། འཁོར་བའི་ཀུན་གཞི་ནི་འཁོར་བའི་ཕྱོགས་འབའ་ཞིག་ཏུ་ལྷུང་བས་འཁོར་བའི་སྣང་བ་བསྐྱེད། ཀུན་གཞིའི་ཡེ་ཤེས་ནི།
མྱང་འདས་འབའ་ཞིག་གི་རྒྱུ་ཡིན་པས་དེའི་ཕྱོགས་སུ་ལྷུང་བའི་ཕྱིར་རོ། ། དེ་ལྟར་ན། རྗེ་བཙུན་གྱི་འཁོར་འདས་དབྱེར་མེད་ཀྱི་འགྲེལ་པ་ལས། དང་པོ་ནི། སེམས་ཉིད་འཁོར་བ་དང་མྱ་ངན་ལས་འདས་པ་གཉིས་ཀའི་རྒྱུར་གྱུར་པའི་རིགས་དང་ཕྱོགས་སུ་མ་ལྷུང་བས་ན་གནས་སྐབས་ཀྱི་དུ་མར་སྣང་བ་ཙམ་ཡིན་ནོ། ། ཞེས་བཤད་པ་དང་འགལ་ལོ། ། ཡང་འཁོར་འདས་ཀྱི་གཞི་ཐུན་མོང་བ་མེད་ན། དེའི་རྒྱུ་མཚན་བཤད་པར་བྱ་སྟེ། འཁོར་བའི་རྒྱུ་བྱེད་ན་རང་གི་ངོ་བོ་འཁོར་བར་འགྱུར་དགོས་པ་དང་། མྱང་འདས་ཀྱི་རྒྱུ་བྱེད་ན་རང་གི་ངོ་བོ་མྱང་འདས་སུ་འགྱུར་དགོས་པ་ཞིག་ལ་བྱའམ།
གཞི་གཅིག་གི་སྟེང་དུ་རྐྱེན་དབང་གིས་འཁོར་འདས་ཀྱི་སྣང་བ་གཉིས་ཀ་འཆར་དུ་རུང་བ་ལ་བྱ། དང་པོ་ལྟར་ན་ནི། སོ་སོ་སྐྱེ་བོས་རིམ་པ་གཉིས་བསྒོམ་པ་དོན་མེད་པར་འགྱུར་ཏེ། འཁོར་བ་འབའ་ཞིག་གི་རྒྱུ་ཡིན་པའི་ཕྱིར་རོ། ། རྟགས་ཁས་བླངས་ཏེ། གཟུང་འཛིན་གྱི་བློས་ནི་འཁོར་བ་འབའ་ཞིག་གི་རྒྱུ་བྱེད་པའི་ཕྱིར་རོ། ། ཡེ་ཤེས་ཀྱི་སྣང་བར་བསམ་པ་ཙམ་གྱིས་ཀྱང་མི་ཕན་ཏེ། དེར་བསམ་པ་ཡང་ལས་དང་པོ་པ་ལ་རྟོགས་པ་ཉིད་ཡིན་པའི་ཕྱིར་རོ། ། གཉིས་པ་ལྟར་ན་ནི། ཀུན་གཞི་ཐུན་མོང་བ་ཉིད་གྲུབ་པ་ཡིན་ཏེ།
སེམས་ཉིད་ལྷན་སྐྱེས་ཀྱི་རང་བཞིན་རྟོགས་མ་རྟོགས་ཀྱི་དབང་གིས་འཁོར་འདས་ཀྱི་སྣང་བ་འཆར་བའི་ཕྱིར་རོ། ། དེ་ཙམ་ལ་རྒྱུ་ཐུན་མོང་བའམ། གཞི་ཐུན་མོང་བར་མི་འདོད་ན་ནི། རྗེ་བཙུན་རྩེ་མོས། རྟག་པ་གཉིས་པའི་ལེའུ་བཞི་པའི་རྣམ་བཤད་ཉི་མའི་འོད་ཟེར་ལས། དེ་ཅི་ཀ་ཀྐོ་ལ་བརྟེན་པའི་བདེ་བ་དེ་ནི་འཁོར་བ་ཡིན། བདག་གིས་གྲོལ་བ་དོན་དུ་གཉེར་བ་ལ་དེས་ཅི་བྱ་སྙམ་ན། བདེན་མོད། འདི་ཉིད་འཁོར་བ་སྟེ་མ་རྟོགས་ན་མངོན་པར་ཞེན་པ་དང་ཉོན་མོངས་པ་དང་ལོག་པར་འགྱུར། དེ་ལྟར་ཡིན་ཡང་འདི་ཉིད་མྱ་ངན་ལས་འདས་པ་སྟེ་ཐབས་ཀྱི་ཟིན་པར་བྱས་ནའོ། །
དེས་ན་གཅིག་ཉིད་ལའང་གཟུང་དང་འཛིན་པ་རྣམ་པར་སྤང་། ། ཞེས་བྱ་བ་དང་། དངོས་པོའི་མཚན་ཉིད་དུ་མི་རྟག ། ཅེས་ལེའུ་དང་པོ་ལས་བསྟན་ཏེ། གལ་ཏེ་འཁོར་འདས་ཐུན་མོང་དུ་གྱུར་པ་མི་འཐད་དོ་སྙམ་ན། ཐུན་མོང་ཉིད་ཡིན་ཏེ། འཁོར་བ་སྤངས་ནས་གཞན་དུ་ཞེས་སྨོས་སོ། ། དེའི་གཏན་ཚིགས་ནི་འཁོར་བ་གཟུགས་དང་ཞེས་བྱ་བ་ལ་སོགས་པ་སྟེ། ཐབས་འདིར་མ་ཟད་ནམ་དུའང་འཁོར་འདས་ཐ་དད་མི་མཐོང་ངོ་། ། ཞེས་བྱ་བའི་དོན་ཏོ།
དེས་ན་སློབ་དཔོན་ཀླུ་སྒྲུབ་ཀྱིས་ཀྱང་། འཁོར་བ་སྤངས་པར་གྱུར་པ་ཡི། ། མྱ་ངན་འདས་ཁྱོད་མི་བཞེད་ཀྱི། ། འཁོར་བ་མི་དམིགས་པ་ཡིས་ནི། ། ཞི་ཉིད་མགོན་པོ་ཁྱོད་ཀྱིས་བསྟན། ། ཞེས་གསུངས་པ་ལྟ་བུའོ། ། དེས་ན་ཀུན་རྫོབ་དོན་དམ་ཚུལ་ཅན་ནོ། ། ཞེས་བྱ་བ་སྟེ། བདེན་པ་གཉིས་ཀྱི་མཚན་ཉིད་བླ་མས་ཞིབ་ཏུ་གསུངས་པར་འགྱུར་རོ། ། ཞེས་བཤད་པ་དང་ཡང་འགལ་ལོ། །
ཡང་རྗེ་བཙུན་གྱིས། འཁོར་འདས་དབྱེར་མེད་ཀྱི་འགྲེལ་པ་ལས། རྟེན་དང་བརྟེན་པའི་འགྲེལ་ཚུལ་རྩི་བ་ན། ། ལུས་སེམས་གཉིས་ཀ་ལ་འཁོར་འདས་ཀྱི་ཆོས་ཐམས་ཅད་ཚང་། རྩི་བར་བཤད་པ་དང་ཡང་འགལ་ཏེ། འཁོར་འདས་གཉིས་ཀའི་གཞི་ཐུན་མོང་བ་མི་སྲིད་པའི་ཕྱིར་རོ། ། འདོད་ན་ནི་གཞུང་དེ་ཉིད་ལས། དེ་ལ་རྟེན་དང་བརྟེན་པའི་འགྲེལ་ཚུལ་རྩི་ན། སེམས་ཀུན་གཞི་ལ་འཁོར་འདས་ཀྱི་ཆོས་ཐམས་ཅད་ཀྱི་བག་ཆགས་གནས་པས། དེ་ལུས་རགས་པ་དང་།
རྩ་ཡིག་གེ་ཐམས་ཅད་ཀྱི་ཚུལ་དེ་བག་ཆགས་སྨིན་ནས་གནས་སོ། ། ཞེས་བཤད་པ་དང་འགལ་ལོ། ། ཡང་ཁྱེད་ལྟར་ན་སེམས་ཀུན་གཞི་ལ་གཉིས་སུ་འབྱེད་པ་ལྟར། ལུས་རྩ་རྒྱུད་ལའང་རྣམ་ཤེས་ཀྱི་ལུས་རྩ་རྒྱུད་དང་། ཡེ་ཤེས་ཀྱི་ལུས་རྩ་རྒྱུད་གཉིས་སུ་ངེས་པར་ཁས་ལེན་དགོས་ལ། དེ་ལྟར་ཁས་ལེན་པ་དབུགས་སུ་འཚངས་པའི་རྒྱུ་མཚན་གྱིས་མ་དག་པའི་ཕུང་ཁམས་སྐྱེ་མཆེད་སོགས་སྦྱང་གཞི་མིན་ནོ་ཞེས་ཟེར་བའི་གནད་ཀྱང་འདི་ལ་ཐུག་གོ ། འོ་ན་དེ་ལྟར་ཁས་བླངས་པ་ལ་སྐྱོན་ཅི་ཡོད་ཅེ་ན། རབ་ཏུ་མང་སྟེ། འདི་ལྟར། ཡེ་ཤེས་ཀྱི་ལུས་རྩ་རྒྱུད་དེ་གཉིས་མེད་ཀྱི་ཡེ་ཤེས་སུ་གྱུར་པའི་ལུས་ཞིག་ལ་ཟེར་རམ།
དེ་མིན་པ་གཞན་ཞིག་ཡོད། དང་པོ་ལྟར་ན་རྟེན་དང་བརྟེན་པ་གཅིག་དུ་ཐལ་བ་དང་། རྩ་རྒྱུད་དུ་མི་རིགས་པར་ཐལ་བ་དང་། གོང་མའི་གཞུང་དང་འགལ་བར་ཐལ་བས་ཏེ། སྐྱོན་གསུམ་ཡོད་དོ། ། དང་པོ་ནི། ཡེ་ཤེས་ཀྱི་ལུས་རྩ་རྒྱུད་དེ་གཉིས་མེད་ཀྱི་ཡེ་ཤེས་ཉིད་ཡིན་ན། སེམས་ཀྱི་ཀུན་གཞིའི་ཡེ་ཤེས་ཀྱང་དེ་ཉིད་ཡིན་པས། རྟེན་དང་བརྟེན་པར་འཇོག་པ་མི་རིགས་སོ། ། གལ་ཏེ་རང་གི་ངོ་བོ་ཉིད་ཀྱི་ཡེ་ཤེས་ཡིན་ཡང་།
རྣམ་པ་ལུས་སུ་སྣང་བ་ལ་ཡེ་ཤེས་ཀྱི་ལུས་རྩ་རྒྱུད་ཟེར་རོ་ཞེ་ན། འོ་ན་ནི་སྐྱོན་ཤིན་ཏུ་ཆེ་སྟེ། རྣམ་པ་དེ་ལྟར་སྣང་བ་དེ་ཆོས་ཉིད་ཀྱི་ལུས་ཡིན་ནམ་མིན། ཡིན་ན། དེ་ཆོས་ཅན།

དོན་དམ་པའི་བདེན་པ་ཡིན་པར་ཐལ། ཆོས་ཉིད་ཀྱི་ལུས་ཡིན་པའི་ཕྱིར། ཁྱབ་རྟགས་ཁས་བླངས་སོ། ། འདོད་ན། དེ་ལྟ་བུའི་ཆོས་ཉིད་ཀྱི་ལུས་ཆོས་ཅན། དོན་དམ་པའི་བདེན་པ་དངོས་མིན་པར་ཐལ། དོན་དམ་པའི་རྣམ་པ་ཙམ་ཡིན་པའི་ཕྱིར་རོ། ། གལ་ཏེ་གཟུང་རྣམ་དེ་ཆོས་ཉིད་ཀྱི་ལུས་མིན་གྱི། དེའི་རང་བཞིན་གཉིས་མེད་ཀྱི་ཡེ་ཤེས་ཉིད་ཆོས་ཉིད་ཀྱི་ལུས་ཡིན་ནོ་ཞེ་ན། འོ་ན་ནི་གོང་གི་སྐྱོན་སོ་ན་གནས་སོ། ། གལ་ཏེ་ཡེ་ཤེས་ཀྱི་སྣང་བ་ལ་ཤར་བའི་གཟུགས་སོགས་ཐམས་ཅད་ཀྱང་གཉིས་མེད་ཀྱི་ཡེ་ཤེས་ཉིད་ཡིན་པས་རྣམ་པ་དང་ཆོས་ཉིད་མི་འགལ་ལོ་ཞེ་ན།
འོ་ན་ལས་དང་པོ་ལ་རྣམས་ལ་ཡེ་ཤེས་ཀྱི་རྣམ་པ་ལས་གྲུབ་པའི་གཟུགས་སུ་མི་སྣང་བའི་ཕྱིར། ལས་དང་པོ་པོའི་རྣལ་འབྱོར་པ་རྣམས་ལ་ལུས་རྩ་རྒྱུད་གཏན་མེད་པར་འགྱུར་ཏེ། དེའི་ངོ་བོ་ཡེ་ཤེས་ཀྱི་སྣང་བ་ལ་ཤར་བའི་ལུས་སུ་མི་སྣང་བའི་ཕྱིར་རོ། ། མདོར་ན་གཉིས་མེད་ཀྱི་ཡེ་ཤེས་ཀྱི་སྣང་བ་ལ་ཤར་བའི་ལུས་ཁོ་ན་ལྷར་བསྐྱེད་པ་དང་། ལས་དང་པོ་པ་རྣམས་ཀྱི་སྣང་བ་ལ་ཤར་བའི་ལུས་སོགས་ལྷར་བསྒོམ་པ་གཉིས་ཤིན་ཏུ་འགལ་ཏེ། གཉིས་མེད་ཀྱི་ཡེ་ཤེས་ཀྱི་སྣང་བ་ལས་གྲུབ་པའི་ལུས་སོགས་ཀྱི་སྣང་བ་འཆར་བ་ལ་གཉིས་མེད་ཀྱི་ཡེ་ཤེས་ཉིད་ལམ་གྱི་ཐབས་ཀྱི་རྒྱུད་ལ་བསྐྱེད་དགོས་པའི་ཕྱིར་རོ། ། གལ་ཏེ་གཉིས་མེད་ཀྱི་ཡེ་ཤེས་ནི་ཀུན་ལ་རང་བཞིན་གྱི་མི་གནས་སམ་ཞེ་ན། གནས་མོད། ལམ་མ་བསྒོམས་པ་རྣམས་ལ་གཟུགས་ལ་སོགས་པ་བག་ཆགས་ཀྱི་རྣམ་པ་དང་འབྲེལ་བར་སྣང་གི་ཡེ་ཤེས་ཀྱི་རྣམ་པ་དང་འབྲེལ་བར་ཇི་ལྟར་སྣང་། གལ་ཏེ་ཁྱེད་ལ་ནི་དེ་ལྟར་ཡིན་མོད་ཁོ་བོ་ཅག་ལ་གཉིས་མེད་ཀྱི་ཡེ་ཤེས་ལས་མ་རྟོགས་པའི་ཆོས་གཞན་མི་སྣང་ངོ་ཞེ་ན་བདག་ཉིད་ལ་རྫུན་དུ་མི་སྨྲ་ན་ལེགས་སོ། །
མངོན་པའི་ང་རྒྱལ་དུ་མ་གྱུར་ཅིག གཉིས་པ་ནི། ཆོས་ཉིད་ཀྱི་ལུས་དེ་ལ་འཁོར་བའི་ཆོས་རྣམས་ཚང་ན་ནི། འཁོར་བ་བསྐྱེད་པའི་རྩ་དང་། དུག་ལྔ་བསྐྱེད་པའི་རྩ་ལྔ་དང་། རིགས་དྲུག་གི་རྩ་ལ་སོགས་པ་ཚང་དགོས་ལ། དེ་དག་མ་ཚང་ན་རྩ་ལ་འཁོར་བའི་ཆོས་མ་ཚང་བས་ལུང་རྩ་རྒྱུད་དུ་ཇི་ལྟར་འགྱུར། གལ་ཏེ་ལུས་ལ་གཉིས་སུ་ཕྱེ་བའི་འཁོར་བའི་ལུས་ལ་དེ་བསྐྱེད་པའི་རྩ་རྣམས་ཆོས་ཉིད་ཀྱི་ལུས་ལའང་མྱང་འདས་བསྐྱེད་གཞི་རྩ་རྣམས་ཚང་བར་འདོད་དོ་ཞེ་ན། འོ་ན་ཡང་ཆོས་ཉིད་ཀྱི་རྩ་ཞེས་བྱ་བ་གཉིས་མེད་ཀྱི་ཡེ་ཤེས་ཀྱི་སྣང་བ་ལ་ཤར་བའི་རྩ་ལ་ཟེར་ན། ལས་དང་པོ་པ་ཐམས་ཅད་ལ་མྱང་འདས་བསྐྱེད་པའི་རྩ་མ་ཚང་བར་འགྱུར་ཞིང་རྣམ་སྨིན་གྱི་ལུས་རགས་པར་སྣང་བ་འདི་ལ་རྩ་དབུ་མ་ཚང་ངམ་མ་ཚང་།
ཚང་ན་མྱང་འདས་བསྐྱེད་པའི་རྩ་ཡང་ཚང་བར་གྲུབ་པ་ལ། མ་ཚང་ན་སེམས་ཅན་རྣམས་སྐྱེ་བ་ལེན་པ་མི་སྲིད་པར་ཐལ། དང་པོ་མའི་མངལ་དུ་ཆགས་པའི་ཚེ་རྩ་དབུ་མ་ཡེ་མ་ཆགས་པའི་ཕྱིར་རོ། ། གལ་ཏེ་ཡེ་ཤེས་ཀྱི་སྣང་བ་ལས་ཤར་བའི་རྩ་དབུ་མས་མྱང་འདས་སྐྱེད་བྱེད་ཀྱི་གཟུང་འཛིན་ལ་བསྐྱེད་པའི་རྩ་དབུ་མ་འདི་ནི་འཁོར་བའི་རྒྱུ་ཉིད་ཡིན་ནོ་ཞེ་ན། འོ་ན་མི་ཐམས་ཅད་ལ་ཡེ་ཤེས་ཀྱི་སྣང་བ་མ་ཤར་བའི་རྩ་དབུ་མ་རང་ཆས་སུ་ཡོད་དམ་མེད། ཡོད་ན་འབད་མེད་དུ་འགྲོ་བར་ཐལ་ལོ། ། མེད་ན་ཆོས་ཉིད་ཀྱི་རྩ་དབུ་མ་མ་ཚང་བས་མྱང་འདས་ཀྱི་རྩ་སོགས་མ་ཚང་བར་འགྱུར་རོ། ། ཡང་སེམས་ཅན་རྣམས་སྐྱེ་བ་ལེན་པ་མི་སྲིད་པར་ཐལ། འོད་གསལ་ལས་སྣང་བ་གསུམ་འབྱུང་བ་མི་སྲིད་པའི་ཕྱིར། སྲིད་ན་ནི་འོད་གསལ་ལས་སྣང་བ་གསུམ་ལངས་པ་ཉིད་སེམས་ཅན་རྣམས་ལ་འཁོར་བ་གྲུབ་པ་མིན་ནམ།
ལེགས་པར་སྨྲོས་ཤིག དེས་ན་ནང་གི་རྟེན་འབྲེལ་སྒྱུ་མ་ལྟ་བུའི་བྱེད་པས་སྣང་བ་སྣ་ཚོགས་འཆར་ཞིང་། དེ་ཡང་སྒྱུ་མ་ལྟ་བུར་སྣང་བ་དང་། ངར་གི་ངོ་བོ་མཁའ་མཉམ་རྡུལ་བྲལ་སྟོང་པ་ཉིད་དུ་མ་གོ་བར་གཉིས་མེད་ཀྱི་ཡེ་ཤེས་རང་བཞིན་གྱིས་གྲུབ་པ་སྐད་ཅིག་མ་གཅིག་གིས་ཐམས་ཅད་ཁྱབ་པ་ལྟ་བུའི་འདོད་ལུགས་འདི་དག་བྱུང་བ་ཡིན་ནོ། ། གསུམ་པ་ནི། རྗེ་བཙུན་ས་སྐྱ་པ་ཆེན་པོས། རྣམ་འགྲེལ་མཛད་པ་ལས། གོང་དུ་ཇི་སྐད་བསྟན་པའི་རྟེན་དང་བརྟེན་པའི་ཀུན་གཞི་ཉིད་གསུངས་པས་ཁྱེད་དང་འགལ་བར་གྲུབ་སྟེ། ཀུན་གཞི་རྒྱུ་རྒྱུད་ལས་འཁོར་འདས་ཚང་བས་རྩ་རྒྱུད་ཅེས་པས་དང་པོ་བསྟན་ཏེ། ཀུན་གཞི་ནི་ཐབས་ཀྱི་ཟིན་ན་མྱང་འདས་བསྐྱེད་པའི་གཞི་ཡིན་ཞིང་།
མ་ཟིན་ན་འཁོར་བ་བསྐྱེད་པའི་གཞིར་གྱུར་པའོ། ། རྒྱུ་ནི་ཐབས་ཀྱི་ཟིན་ན་འབྲས་བུ་བསྐྱེད་རུང་གི་ནུས་མཐུ་ཡོད་པ་ལ་བྱས་ལ། རྒྱུ་ནི་སེམས་ཅན་ནས་སངས་རྒྱས་རྡོ་རྗེ་འཛིན་པའི་བར་དུ་སེམས་ཉིད་རང་རིག་པའི་ཕྲེང་བ་རྒྱུན་མི་འཆད་པའོ། ། འཁོར་འདས་ཚང་ཞེས་པ་ལ་དྲུག་སྟེ། དེ་ཡང་རྟེན་གང་ཡིན་པ། དེ་གཉིས་ཚུལ་ཇི་ལྟར་གནས་པ། དེ་རྒྱུ་རུ་ཇི་ལྟར་འགྲོ་བ། དེ་ལ་འཁོར་འདས་ཇི་ལྟར་ཚང་བའོ། ། རྟེན་ནི་རྩ་ལུས། ཡི་གེ་ངག
བདུད་རྩི་ཡིད། དེ་གསུམ་ལ་དབང་བྱེད་པའི་སྙིང་པོ་རླུང་སྟེ་བཞི་པའོ། ། དེ་ཉིད་ལས་རིམ་པར། དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེ། གསུང་རྡོ་རྗེ། ཐུགས་རྡོ་རྗེ། སྙིང་པོ་རྡོ་རྗེ་ཞེས་བྱའོ་ཞེས་གསལ་བར་བཤད་པས་སོ། ། འདིར་རྟེན་ལུས་ཀྱི་རྩ་དང་། ངག་དང་། ཡི་གེ་གསུམ་ལ་རྡོ་རྗེ་གསུམ་དང་།
རླུང་ལ་སོགས་སུ་ཕྱེ་ན་རྡོ་རྗེ་བཞིར་བཤད་པས། རྟེན་རྩ་ཡི་གེ་ཁམས་གསུམ་གང་ཡིན་ཐམས་ཅད་རྡོ་རྗེ་གསུམ་དུ་ཤེས་དགོས་ཀྱི་རྡོ་རྗེ་ཞེས་པ་སྟོང་པ་ཉིད་ཁོ་ན་ལ་འདོད་པ་རྣམས་ནི་མདོ་ཙམ་མ་གཏོགས་སྙིང་པོ་མེད་དོ། ། འདིར་སྨྲས་པ། ཆོས་ཅན་སྒྱུ་མ་ལྟ་བུར་འཆར་བ་ལ། ། གཉིས་མེད་ལྷན་སྐྱེས་ཡེ་ཤེས་བསྐྱེད་པ་དགོས། ། ལྷན་སྐྱེས་ཡེ་ཤེས་རྒྱུད་ལ་འཆར་བ་ལ། ། དྷུ་ཏིའི་ཕྱོགས་སུ་རླུང་སེམས་གནས་པ་དགོས། ། དེ་འདྲའི་ཡེ་ཤེས་རྒྱ་དང་མ་བྲལ་བའི། ། ལྷ་སྐུ་སྒྱུ་མ་ལྟ་བུ་མི་སྣང་བ། ། དེ་སྲིད་སྔགས་ལས་བྱུང་བའི་ཆོས་ཉིད་ཀྱིས། །
རྟེན་དང་བརྟེན་པའི་ལྷ་ཚོགས་མིང་མི་ཐོབ། ། དེ་ལྟར་ཡེ་ཤེས་སྣང་བ་ལས་འཁྲུངས་པའི། ། སྒྱུ་མ་ལྟ་བུའི་ལྷར་སྣང་ཇི་སྙེད་ཀྱང་། ། སྒྱུ་མ་བཞིན་དུ་རང་བཞིན་མེད་པའི་ཕྱིར། ། ཆོས་ཀྱི་དབྱིངས་སུ་ལྡོག་པ་ག་ལ་ཡིན། ། གསལ་ཚེ་ཟབ་མོའི་དབྱིངས་དང་མ་བྲལ་ཞིང་། ། ཟབ་མོ་གསལ་བའི་ཕྱག་རྒྱའི་ཟིན་པ་ཡི། ། ཡེ་ཤེས་རྣལ་འབྱོར་ལམ་གྱི་རིམ་པ་ལ། ། མཉམ་རྗེས་ཀུན་ཏུ་འཇུག་པའི་ཆོས་སུ་གསུངས། ། བསྡུ་བའི་ཚིགས་སུ་བཅད་པའོ། །
གཉིས་པ་མངོན་པའི་ལུང་དང་འགལ་བ་བསྟན་པ་ནི། རྣལ་འབྱོར་དཔྱོད་པ་སེམས་ཙམ་པ་ཀུན་གཞིའི་འདོད་ཚུལ་འདིར་བཤད་པ་དང་མཐུན་པ་ཁས་ལེན་ཀྱང་སེམས་ཀྱི་ངོ་བོ་རང་རིག་པ་ཙམ་འཁོར་བའི་གནས་སྐབས་སུ། ཟག་བཅས་ཀྱི་ཆོས་རྣམས་ཀྱི་རྟེན་བྱེད་པ་ལ་ཀུན་གཞིའི་མིང་གིས་འདོགས་e། ཟག་པ་ཟད་ནས་ཟག་པ་མེད་པའི་དབྱིངས་ཀྱི་མིང་གིས་འདོགས་པ་ཡིན་ལ། དེའི་ཚེ་ཆོས་ཀྱི་སྐུ་གནས་གྱུར་པ་ཡིན་ནོ། ། ཞེས་འདོད་དོ། ། དེ་སྐད་སྨྲ་བ་རྣམས་ཀྱི་ཀུན་གཞི་གཅིག་ཉིད་ཀྱི་འཁོར་འདས་ཀྱི་རྒྱུ་བྱེད་པ་ཁས་ལེན་གྱི་ངོ་བོ་སོ་སོ་བ་མི་འདོད་དེ། དོན་བསང་མཁན་པོས། ཀུན་གང་གི་གནས་ཡིན་པའི་ཀུན་དེ་བརྟག་པའི་ཕྱིར། དེ་ཡོད་པས་ན་འགྲོ་ཀུན་དང་། །
མྱ་ངན་འདས་པའང་ཐོབ་པར་འགྱུར། ། ཞེས་བྱ་བ་སྨྲས་ཏེ། འགྲོ་ཀུན་ཞེས་བྱ་བ་ནི་ཀུན་ནས་ཉོན་མོངས་པའི་གནས་ཉིད་ཡིན་པའོ། ། མྱ་ངན་ལས་འདས་པའང་ཐོབ་པར་འགྱུར། ། ཞེས་བྱ་བ་ནི་ཐོས་པ་དང་བསམ་པ་ལ་སོགས་པའི་རིམ་གྱི་རྣམ་པར་བྱང་བའི་གནས་ཡིན་པར་བསྟན་ཏེ། ཞེས་བཤད་པས་སོ། ། འདི་ནི་ཀུན་གཞི་ཙམ་དུ་འདོད་ཀྱི། ཀུན་གཞིའི་རྣམ་ཤེས་ནི་མིན་ཏེ། ཀུན་གཞིའི་རྣམ་ཤེས་ནི་རྒྱུད་ཆད་པ་སྲིད་ལ། འདི་ནི་རྒྱུན་ཆད་པ་མི་སྲིད་པའི་ཕྱིར།
ཇི་སྐད་དུ། སློབ་དཔོན་ཤིནྟི་པས། སེམས་ཀྱི་རྒྱུན་ནི་ཟད་པ་མེད། ། ཟག་བཅས་ཆོས་ཀྱི་ས་བོན་ནི། ། མ་ཟད་ཀུན་གཞི་སྔོན་གནས་སྐབས། ། ཟད་ནས་ཟག་པ་མེད་པའི་དབྱིངས། ། རྣམ་པར་གྲོལ་བའི་སྐུ་དང་ནི། ། རྟག་ཏུ་ཉི་ཟེར་ཉི་མ་ནི། ། ཞེས་དང་། དཔལ་ལྡན་ས་སྐྱ་པཎྜི་ཏས།
སེམས་གསལ་བ་ཙམ་གྱི་སྐད་ཅིག་གཉིས་པ་ལ། སེམས་ལས་གཞན་གློ་བུར་གྱི་དྲི་མར་གྱུར་པའི་རྒྱུ་གཞན་མི་དགོས་པས། ཤེས་པ་གསལ་བ་ཙམ་ཐུག་མེད་དུ་སོང་བ་དང་། ཀུན་གཞི་རྣམས་ཀྱི་གསལ་བྱ་འཁོར་བ་ལས་གྲོལ་ཡང་རྒྱུད་མ་ཆད་པར་གསུངས་པས་སོ། ། ཀུན་གཞི་རྣམ་ཤེས་ཀྱི་གསལ་བྱ་འདི་ཡང་། ཀུན་གཞི་དང་ཟག་པ་མེད་པའི་སེམས་རྒྱུད་ཡིན་གྱི། ། ཀུན་གཞི་རྣམ་ཤེས་ནི་མིན་ནོ། ། དེ་ནི་གཉིས་སུ་སྣང་བའི་ལྡོག་པ་ནས་འཇོག་པའི་ཕྱིར། ཀུན་གཞི་རྣམ་ཤེས་ཀྱི་གསལ་བྱེད་རང་ལྡོག་ནས་ཀུན་གཞིའི་རྣམ་ཤེས་མ་ཡིན་ཡང་། ཀུན་གཞིའི་རྣམ་ཤེས་ཀྱི་རང་བཞིན་ཡིན་པས་དེའི་ཁོངས་སུ་མ་འདུས་པར་ཡང་མི་འདོད་དོ། །
འདིས་ནི། དྲིས་ལན་ཆེན་མོ་ནས། ཀུན་གཞིའི་གསལ་བྱ་ཀུན་གཞི་ཉིད། ། ཡིན་ན་ཟག་མེད་སེམས་སུ་གསལ། ། མིན་ན་མ་བསྒྲིབས་ལུང་མ་བསྟན། ། ཡིན་པའི་ཤེས་བྱེད་གང་ནས་བཙལ། ། ཞེས་བྲིས་པ་དག་ཀྱང་དོན་དང་ལྡན་པར་བསྟན་ཏེ། སེམས་ཙམ་པས་ནི། ཀུན་གཞི་རྣམས་ཀྱི་གསལ་བྱ་དོན་དམ་པའི་དགེ་བར་འདོད་པས་མ་བསྒྲིབས་ལུང་མ་བསྟན་དུ་ཁས་མི་ལེན། དབུ་མ་པས་ནི་མ་བསྒྲིབས་ལུང་མ་བསྟན་དུ་འདོད།
དོན་དམ་པའི་དགེ་བས་དགེ་བ་མཚན་ཉིད་པའི་གོ་མི་ཆོད་པར་མི་འདོད་པའི་ཕྱིར་རོ། ། ཡང་དབུ་མ་པ་ནི་སེམས་ཀྱི་རང་བཞིན་ཟུང་འཇུག་དེ་ཡང་རྣམ་ཤེས་ཚོགས་བརྒྱད་ལས་གཞན་དུ་མི་འདོད་དེ། ཚོགས་བརྒྱད་གང་རུང་གི་རང་བཞིན་ནི་མིན་པའི་རང་བཞིན་ཟུང་འཇུག་མེད་པའི་ཕྱིར་རོ། ། འདི་ལ་དགོངས་ནས། དཔལ་ལྡན་པ་སྐྱ་པཎྜི་ཏས། རིག་པ་ཡིན་ན་རྣམ་ཤེས་ཀྱི། ། ཚོགས་བརྒྱད་ཉིད་ལས་འདའ་བ་མེད། ། ཅེས་གསུངས་པ་ཡིན་གྱི། རིག་པ་ཡིན་ན། རྣམ་ཤེས་ཚོགས་བརྒྱད་གང་རུང་མིན་པ་བུད་ཟེར་བར་འཁྲུལ་ན་ནི།
སེམས་བྱུང་རྣམས་ཀྱང་སྐྱོན་དུ་འཕངས་པས་ཆོག་པར་འདུག་གོ ། འདིར་དངོས་པོ་ཐམས་ཅད་ལ་ཀུན་རྫོབ་ཀྱི་རང་བཞིན་ཟུང་དུ་འཇུག་པས་ཁྱབ་ཅེས་པ་ཡང་མུ་སྟེགས་བྱེད་ཀྱི་སྤྱི་ཆེན་པོ་ལྟ་བུ་གཅིག་གིས་ཀུན་ལ་ཁྱབ་པ་མིན་གྱི། བླ་མ་རྗེ་བཙུན་ཆེན་པོས། སྣང་བ་དེ་དང་དེའི་ངོ་བོར་སྣང་ཡང་། རང་གི་ངོ་བོ་གོ་ཡུལ་དུ་སེམས་ཉིད་ལྷན་ཅིག་སྐྱེས་པའི་ཡེ་ཤེས་སུ་ཤེས་པར་བྱ་བའི་ཕྱིར་རོ། ། ཐོག་མར་རྟོགས་པའི་ལྟ་བ་བསྟན་ཏོ། ། ཞེས་གསུངས་པ་ལྟར་གོ་དགོས་སོ། ། སྐབས་འདིར་རྟོགས་པའི་ལྟ་བ་ཞེས་གསུངས་པ་ནི། དབང་དུས་སུ་སྐྱེས་པའི་ཡེ་ཤེས་ལ་ཟེར་རོ། ། ཡེ་ཤེས་འདི་དང་ལམ་དུས་ཀྱི་ལྟ་བ་དང་།
རྫོགས་རིམ་གྱི་ཉམས་མྱོང་དང་། སངས་རྒྱས་ཀྱི་ཡེ་ཤེས་ཀྱི་བར་ཐམས་ཅད་ཀྱང་། ཀུན་རྫོབ་ཀྱི་ངོ་བོ་ཟུང་འཇུག་ཙམ་དུ་གཅིག་པས་རང་བཞིན་ལྷུན་གྲུབ་ཅེས་ཀྱང་བཤད་དོ། ཡང་འདི་ཡང་དཔྱད་པར་བྱ་སྟེ། སེམས་ཙམ་པ་འདོད་པའི་ཟག་པ་མེད་པའི་སེམས་རྒྱུད་དང་། དེའི་ལུགས་ཀྱི་རང་བཞིན་གནས་རིགས་གཉིས་ལ་ཁྱད་པར་ཅི་ཡོད་ཅེ་ན། འདི་ལ་ཁ་ཅིག་དེ་གཉིས་ཁྱད་པར་མེད་པར་བྱས་ནས་སེམས་ཙམ་པས་ཀྱང་གཏན་རིགས་ཆད་པར་མི་འདོད་ཅེས་ཟེར་བ་ནི་མི་འཐད་དེ། བྱང་ས་ལས། རང་བཞིན་གནས་རིགས་ཟག་པ་མེད་པའི་སེམས་ཀྱི་ས་བོན་དུ་བཤད་ཀྱི། ཟག་མེད་སེམས་རྒྱུད་ཀྱི་དག་པ་ནས་མ་བཤད་པའི་ཕྱིར་དང་།
ས་བོན་གྱི་དོན་ནི་རྐྱེན་དང་ཕྲད་ནས་འབྲས་བུ་འབྱུང་རུང་གི་ནུས་པ་ལ་འདོད་དགོས་པའི་ཕྱིར་དང་། ནུས་པ་དེ་ཡང་ཐོག་མ་མེད་པ་ནས་གནས་པའི་ཕྱིར་རོ། དེས་ན་སེམས་ཙམ་པ་རང་བཞིན་གནས་རིགས་དེ་ལ་དེ་བཞིན་གཤེགས་པའི་སྙིང་པོ་དང་། ཆོས་སྐུའི་ས་བོན་གྱི་མིང་མི་འདོགས་ཀྱི། ཟག་པ་མེད་པའི་དབྱིངས་ལ་དེ་དག་གི་མིང་གིས་འདོགས་སོ། ། དབུ་མ་པ་ནི། དབྱིངས་སྤྲོས་པ་དང་བྲལ་བ་རང་གི་ངོ་བོ་ཤེས་བརྗོད་ལས་འདས་པས། ཤེས་བྱར་མ་གྱུར་པ་གསལ་བ་ལས་གཞན་མིན་པས་ཟུང་དུ་འཇུག་པ་དེ་ཉིད་ལ་ཐ་སྙད་དུ་དེ་བཞིན་གཤེགས་པའི་སྙིང་པོ་ཞེས་འཆད་ལ། དེ་ཉིད་གཞན་སེལ་གྱི་སྒོ་ནས་ཆོས་ཉིད་ལ་ཁྱབ་པ་དང་། སེམས་ཅན་ལ་ཡོད་པར་གསུངས་ཀྱང་གྲུབ་ལུགས་ཀྱི་དབང་དུ་བྱས་ནས་གང་དུའང་མ་གྲུབ་པའི་ཕྱིར།
གནས་ལུགས་ཀྱི་དབྱིངས་ལེགས་པར་བཤད་པ་ནི། དྲང་དོན་འབའ་ཞིག་ཡིན་ཏེ། ཇི་སྐད་དུ། ལྟ་བ་རྣམས་ལས་ལྡོག་པ་དང་། ། བདག་དུ་ལྟ་བ་ཚོལ་ཉམས་ན། ། བདག་གཞན་བསམ་པ་བཟློག་པའི་ཕྱིར། ། སྟོང་པ་རྒྱལ་བ་རྣམས་ཀྱིས་བསྟན། ། ཞེས་དང་། དཔལ་ལྡན་ས་སྐྱ་པཎྜི་ཏས། དེ་བཞིན་གཤེགས་པའི་སྙིང་པོ་སོགས། །
བདག་འཛིན་ཅན་རྣམས་དྲང་ཕྱིར་ཡིན། ། ཞེས་བཤད་པ་ལྟར་རོ། ། བདག་འཛིན་བཟློག་པའི་ཕྱིར་བདག་མེད་ཙམ་དང་། རང་བཞིན་མེད་ཙམ་ལ་བདེ་སྙིང་དུ་གསུངས་པ་དེའི་དགོངས་གཞི་ནི། རང་བཞིན་མེད་པའམ། བདག་ཡོད་མེད་གཉིས་སུ་ཕྱེ་བའི་བདག་མེད་པ་ལ་དགོངས་ཏེ། དེ་དག་སེལ་ངོར་ཡོད་ཀྱང་གཉིས་ཀ་དངོས་པོའི་གནས་ལུགས་སམ། བདེ་གཤེགས་སྙིང་པོ་ཡིན་པ་འགོག་པའི་ཕྱིར་རོ། ། འདིས་ནི་དགོངས་གཞི་དང་། དངོས་ལ་གནོད་བྱེད་གཉིས་ཀ་གྲུབ་ལ།
དགོས་པ་ནི་གོང་དུ་བསྟན་ཟིན་ཏོ། ། དེས་ན་ཆོས་ཀྱི་རྗེས། དོན་དམ་ཤེས་བྱ་མ་ཡིན་ཏེ། ། གཞན་སེལ་ཤེས་བྱར་འགྲོ་བའང་སྲིད། ། ཅེས་དང་། དོན་དམ་མཐའ་བཞིའི་སྤྲོས་པ་བྲལ། ། ཀུན་རྫོབ་ཡོད་མེད་ལ་སོགས་པའི། ། གཞན་སེལ་ཕན་ཚུན་དངོས་ལ་དཔྱད། ། ཡོད་པ་མིན་ལ་ཡོད་པར་དཔྱད། ། ཅེས་པའི་དོན་ཡང་ལེགས་པར་བཤད། །
འོ་ན་དངོས་པོའི་གནས་ལུགས་ཤེས་བྱ་མིན་ན། ཆོས་ཐམས་ཅད་བདེན་པ་གཉིས་སུ་བསྡུས་པ་དང་འགལ་ལོ་ཞེ་ན། འཇིག་རྟེན་པའི་བློ་ལ་ལྟོས་ནས་དོན་མི་གནས་པའི་ཕྱིར་དང་། དབུ་མ་པའི་གཞུང་རྣམས་ལས་ཀྱང་ཚུལ་དེ་ཉིད་གསལ་བར་བཤད་པའི་ཕྱིར་དང་། ལྗོན་ཤིང་ལས་ཀྱང་། རྣམ་གྲངས་ཀྱི་དོན་དམ་པ་ནི། དོན་དམ་བདེན་པར་རྟོགས་པ་དང་། ། རྣམ་གྲངས་མིན་པ་ཞེས་བྱ་བ་བློའི་ཡུལ་ལས་འདས་པ་གཞན་ཞིག་ན་ཡོད་པར་མ་བཤད་པའི་ཕྱིར་དང་། ཡུལ་དུས་གང་དུ་ཡང་བློའི་ཡུལ་མིན་པའི་ཤེས་བྱ་ནི་མི་སྲིད་པའི་ཕྱིར་རོ། ། དེས་ན་འདིའི་སྒྲུབ་བྱེད་རྒྱས་པར་གནད་ཀྱི་གསལ་བྱེད་དང་།
ལྗོན་ཤིང་གོང་མའི་གསུང་རབ་ལ་ཞིབ་ཏུ་དཔྱད་ན་ཤེས་པར་ནུས་ཀྱི། གཞན་གྱི་སྦྱར་བ་ལ་ནི་སྙིང་པོ་མེད་དོ། ། རྒྱས་པར་གོང་དུ་བཤད་པའི་ལྟ་བའི་སྐབས་ལས་ཀྱང་ཤེས་པར་ནུས་སོ། ། བདེ་གཤེགས་སྙིང་པོ་སངས་རྒྱས་ཁོ་ནའི་རྒྱུད་ལ་ཡོད་པར་བཞེད་པ་ནི། སྡོམ་གསུམ་ལས། དེས་ན་བདེ་གཤེགས་སྙིང་པོ་ཡི། ། སྙིང་པོ་སྤྲོས་བྲལ་ཡིན་པའི་ཕྱིར། ། སེམས་ཅན་རྣམས་ལ་སངས་རྒྱས་དང་། ། འཁོར་བ་གཉིས་ཀ་འབྱུང་བར་འཐད། ། ཅེས་པའི་དོན་ལ་ཞིབ་ཏུ་མ་དཔྱད་པའི་ཕྱིར་རོ། །
དཔྱད་གསུམ་ཀྱང་ནན་གྱིས་ལོག་པར་བཀྲལ་བ་ཡིན་ཏེ། འབྲས་བུ་ཆོས་སྐུ་སྤྲོས་བྲལ་ཡིན་པས། སེམས་ལ་འཁོར་འདས་གཉིས་ཀ་འབྱུང་རུང་ཞེས་པ་ནི་མ་འབྲེལ་ཞིང་། རང་བཞིན་ཆོས་སྐུ་སྤྲོས་བྲལ་ཡིན་པས་ཞེས་འཆད་ན། དེས་ཆོས་ཐམས་ཅད་ལ་ཁྱབ་པ་ཐ་སྙད་དུ་ཁེག་དགོས་པའི་ཕྱིར་རོ། ། ཡང་ཐེག་པ་ཆེན་པོ་རྒྱུད་བླ་མར། སྡུག་ལ་སྐྱོབ་སོགས་སྙིང་པོ་ཡི། ། བྱེད་ལས་ཡིན་པར་བཤད་མོད་ཀྱི། ། སྒྲུབ་བྱེད་ཡིན་པ་གང་ལས་ཤེས། ། སྙིང་པོ་དངོས་ཀྱི་སྒྲུབ་བྱེད་དུ། །
བཤད་ན་ཁྱབ་པ་འགལ་བར་འགྱུར། ། ཞེས་དྲི་བ་བཀོད་ནས། ཁམས་དེ་སངས་རྒྱས་སྙིང་པོ་ཡི། ། དགོངས་གཞིར་འཆད་པའི་སྒྲུབ་བྱེད་དུ། ། མྱ་ངན་འདས་པ་དོན་གཉེར་བ། ། ཁམས་ཀྱི་བྱེད་ལས་ཡིན་པར་བཤད། ། ཅེས་ལན་འདེབས་པའི་ཚུལ་སྟོན་པ་དག་ཀྱང་སྣང་མོད། དེ་ལ་འདི་སྐད་ཅེས་བརྗོད་པར་བྱ་སྟེ། གང་ལ་སྟོང་པ་ཉིད་རུང་བ། ། དེ་ལ་སྡུག་བསྔལ་རུང་གྱུར་ན། །
ཁྱབ་པ་འགལ་ཞེས་ཅིས་མི་ཟེར། ། དེ་ལྟར་མིན་ན་སྤྲོས་བྲལ་གྱི། ། ཁམས་ཡོད་པས་ན་འཁོར་འདས་ཀྱི། ། འདིར་འདོད་འབྱུང་བ་ཇི་ལྟར་ལ། ། མྱ་ངན་འདས་པ་དོན་གཉེར་བའང་། ། རང་བཞིན་ཆོས་སྐུའི་དབང་ལས་ཡིན། ། སྤྲོས་བྲལ་ཡིན་ཕྱིར་འཁོར་འདས་ཀྱི། ། སྣང་བ་འབྱུང་བ་འགག་པ་ལ། ། དྲིན་ལན་ཚུལ་དེ་སྨྲས་མོད་ཀྱི། ། སྟོང་པ་ཁོ་ནས་སྟོང་པ་ཡི། །
སྣང་བ་རྐྱང་བ་སྟོང་པ་ཡི། ། སྲིད་དང་མྱ་འདས་འཕྲོ་བའི་གཞི། ། ཐུན་མོང་མེད་པར་མི་བཞེད་དེ། ། དེ་ཙམ་གྱིས་ནི་ལན་ཐེབས་སོ། ། གཉིས་པ་ཐབས་རྒྱུད་ཀྱི་གནད་མི་མཐུན་པར་བསྟན་པ་ནི། ཁས་བླངས་བརྗོད་པ་དང་། དེ་ལ་བརྟགས་ཏེ་མི་འཐད་པར་བསྟན་པའོ། ། དང་པོ་ལའང་གཉིས་ཏེ། དྲིས་ལན་དུ་བཀོད་པའི་ཚུལ་དང་། གཞུང་གཞན་དུ་བཀོད་པའི་ཚུལ་ལོ། །
དང་པོ་ནི། དྲི་བ་ཞེ་གསུམ་པའི་དངོས་ལན་གྱི་སྐབས་ལས་དེ་ཡང་དབང་པོ་རྟུལ་འབྲིང་གི་དབང་དུ་བྱས་ཏེ། སྭ་བྷ་ཝ་ལ་སོགས་པའི་སྔགས་དོན་བསམ་ནས། མ་དག་པའི་ཕུང་ཁམས་སྐྱེ་མཆེད་སྦྱངས་པ་ལས་ཡེ་ཤེས་ཀྱི་སྒྲུབ་པའི་བསྐྱེད་རིམ་སྒོམ་པ་དང་། དེ་མ་སྦྱངས་པར་མ་དག་པའི་ལུས་ཉིད་གཞལ་ཡས་ཁང་དང་། རྩ་དང་ཁམས་རྣམས་དཔའ་བོ་དང་རྣལ་འབྱོར་མ་རྣམས་སུ་གསལ་བཏབ་ནས་སྒོམ་པར་བྱེད་པའི་ཚེ་ན། སྦྱོང་བྱེད་ལྷ་དང་དཀྱིལ་འཁོར་གཉིས་ཀ་ཡང་དག་མ་དག་གི་དབྱེ་བ་ཡོད་པ་ཡིན་ཏེ། གཉིས་ཀ་ཡང་ཡེ་ཤེས་ཀྱི་ངོ་བོར་ཁས་ལེན་པའི་ཕྱིར། གཞན་དུ་ན། མ་དག་པའི་ལུས་ཀྱི་དེ་ཉིད་སྦྱོང་ནུས་པར་ཐལ་བ་དང་།
དཔའ་བོ་དང་རྣལ་འབྱོར་མ་རྣམས་རྡུལ་ཕྲ་རབ་ཀྱི་ཆོས་ཉིད་ལས་མ་འདས་པར་ཐལ་བས་སོ། ། དེ་ཡང་དཔེར་ན། སྤྱིར་སྣ་ཚོགས་རྡོ་རྗེ་ཞེས་འཆད་པའི་ཚེ་ན། ཐ་མལ་པའི་ལུས་ཀྱི་སྤྱི་བོ་ནི་གསུམ་སྟེ། ཀུན་བཏགས་པ་དང་། རྣམ་པར་བརྟགས་པ་དང་། ཆོས་ཉིད་ཀྱིའོ། ། དེ་ལས་དང་པོ་གཉིས་ནི། སྣ་ཚོགས་རྡོ་རྗེར་མི་རུང་སྟེ། ཡེ་གདོད་མ་ནས་མ་གྲུབ་པའི་ཕྱིར་དང་།
གཟུང་འཛིན་གཉིས་ཀྱི་བསྡུས་པས་གནས་འགྱུར་མཐར་ཐུག་པའི་ཚེ་ན་འདོད་དགོས་པའི་ཕྱིར་དང་། སངས་རྒྱས་ཀྱི་ཡེ་ཤེས་ལ་མི་སྣང་བས་ཡོད་པ་མིན་པའི་ཕྱིར། དེས་ན་ཆོས་ཉིད་ཀྱི་སྤྱི་བོ་ཞེས་པ་ནི། ཡང་དག་པའི་ལུས་ཀྱི་སྤྱི་བོའི་དབང་དུ་བྱས་པའི་གཟུང་འཛིན་གཉིས་མེད་ཀྱི་ཡེ་ཤེས་སོ། ། དེ་བཞིན་དུ་གཞན་ལ་ཡང་སྦྱར་ཏེ་ཤེས་པར་བྱ་སྟེ། ལུས་ཀྱི་དཀྱིལ་འཁོར་གོམས་པ་མཐར་ཕྱིན་པ་ན། ཡེ་གདོད་མ་ནས་ཡེ་ཤེས་ཀྱི་ངོ་བོར་གྲུབ་པའི་བདེ་བ་སོགས་འཁོར་ལོའི་རྟེན་དང་བརྟེན་པར་བཅས་པའི་དཀྱིལ་འཁོར་མངོན་དུ་གྱུར་པ་ཡིན་ནོ། ། ཞེས་བྱ་བ་བྲིས་སོ། ། གཉིས་པ་ནི་རིག་འཛིན་བློ་གྲོས་བཟང་པོའི་དྲིས་ལན་ལས། གཉིས་པ་ལ་གཉིས་ཏེ།
གནས་སྐབས་ཀྱི་སྦྱང་གཞི་ལ་གཉིས་སུ་དབྱེ་བ་དང་། མཐར་ཐུག་གི་སྦྱང་གཞི་དྲི་བཅས་དེ་བཞིན་ཉིད་གཅིག་པུར་ངེས་པའོ། ། དང་པོ་ནི། སྦྱོང་བྱེད་རིམ་པ་གཉིས་ཀྱི་སྦྱང་གཞི་ནི་བདེན་པ་གཉིས་སུ་དབྱེ་དགོས་པ་ཡིན་ཏེ། སྐྱེ་བ་ཀུན་རྫོབ་ཀྱི་བདེན་པ་དང་། འཆི་བ་དོན་དམ་པའི་བདེན་པ་ཞེས་བྱ་བ་གཉིས་སུ་བྱེད་པའོ། ། འཆི་བ་ཞེས་པ་ཡང་། མངོན་པ་ལས་འབྱུང་བ་ལྟར་འཆི་བའི་སྲིད་པ་ལས་བྱུང་བ་ནི་མིན་ཏེ། དེ་ནི་དོན་དམ་པར་མི་རུང་བས་སོ། ། དེའི་ཕྱིར་འཆི་བ་འོད་གསལ་ཞེས་བྱ་བའི་མིང་ཅན་དེའོ། །
དེའི་སྦྱོང་བྱེད་ལ་རྣམ་གྲངས་དུ་མར་བཤད་པ་ལས། བསྐྱེད་རིམ་གྱི་ཐོག་མར་སྟོང་པའི་བྱང་ཆུབ་བསྒོམ་པ་ཞེས་བྱ་བ་དེ་ཉིད་ཀྱིས་ཀྱང་སྦྱོང་བར་བྱེད་དོ། ། འོད་གསལ་འདི་ནི་གོང་དུ་བཤད་མ་ཐག་གི་ཆོས་དབྱིངས་ཡེ་ཤེས་གཉིས་མེད་ཀྱི་ཡེ་ཤེས་དེ་དང་དོན་གཅིག་ལ། དེ་ཡང་འཆི་བའི་དུས་ཀྱི་སྲོག་ཆགས་ཐམས་ཅད་ལ་སྐད་ཅིག་མ་གཅིག་མངོན་དུ་འགྱུར་བར་བཤད་དོ། ། སྐྱེ་བའི་རིམ་པ་ལ་གཉིས་ཏེ། སྣོད་ཀྱི་འཇིག་རྟེན་གྱི་དང་། བཅུད་ཀྱི་སེམས་ཅན་གྱི་འོ། ། དང་པོའི་སྦྱོང་བྱེད་ནི། ཆོས་འབྱུང་གི་ནང་དུ་འབྱུང་བ་རིམ་བརྩེགས་ལ་སོགས་པ་བསྐྱེད་པ་དེའི་ཚེ། སྦྱང་གཞི་ནི་ལས་དང་ཉོན་མོངས་པའི་བདག་འབྲས་སུ་གྱུར་པའི་ས་ལ་སོགས་པར་སྣང་བ་དེ་ཡིན་ལ།
སྦྱོང་བྱེད་ནི་ཡེ་ཤེས་གྲུབ་པའི་དཀྱིལ་འཁོར་ལ་སོགས་པ་རྣམས་སོ། ། གཉིས་པོའི་ཁྱད་པར་ཅི་ཞེ་ན། སྦྱང་གཞི་ནི་སའི་དཀྱིལ་འཁོར་གྱི་དབང་དུ་བྱས་པའི་གཟུང་འཛིན་དང་བཅས་པའི་ཆ་ནས་ཡིན་ལ། སྦྱོང་བྱེད་ནི་སའི་དཀྱིལ་འཁོར་གཟུང་འཛིན་གཉིས་ཀྱིས་སྟོང་པའི་ཡེ་ཤེས་དེ་ཉིད་ཡིན་ལ། དེ་ལ་མིང་གི་རྣམ་གྲངས་ཆོས་ཉིད་ཀྱི་ས་ཞེས་དང་། དོན་དམ་པའི་ས་ཞེས་བྱ་ལ། ངོ་བོ་ཡེ་ཤེས་ཡིན་ཡང་། རྣམ་པ་སར་སྣང་བས་སྦྱང་གཞི་དང་ཆོས་མཐུན་པའོ། ། དེ་ལྟ་ཡིན་པ་དེའི་ཕྱིར། སྦྱང་གཞི་སའི་དེ་ཉིད།
སྦྱོང་བྱེད་དག་པའི་སྣང་བར་བསྒོམས་པས། སྦྱང་གཞི་དེའི་སྟེང་གི་མ་དག་པའི་ཆ་བྱང་ཞིང་དག་པར་འགྱུར་བ་ཡིན་ཏེ། དཔེར་ན་ཞེ་སྡང་གི་ངོ་བོ་ལྷ་མི་བསྐྱོད་པ་ཉིད་དུ་བསྐྱེད་ནས་གོམས་པས། སྦྱང་བྱ་ཞེ་སྡང་གི་ཚོགས་པ་ན་ཡོད་པའི་དྲི་མའི་ཆ་དག་པར་བྱེད་པ་དང་འདྲའོ། ། ཞེས་བྱ་བ་བཀོད་དོ། ། གཉིས་པ་དེ་ལ་བརྟགས་ཏེ་དགག་པ་ལ་གཉིས་ཏེ། སྦྱང་གཞི་ངོས་འཛིན་ལ་བརྟགས་ཏེ་དགག་པ་དང་། སྦྱོང་བྱེད་ཀྱི་བསྒོམ་ཚུལ་ལ་བརྟགས་ཏེ་དགག་པའོ། ། དང་པོ་ནི། གཉིས་མེད་ཀྱི་ཡེ་ཤེས་ཀྱི་ངོ་བོར་གྱུར་པའི་སྣ་ཚོགས་རྡོ་རྗེ་ལ་སོགས་པ་དེ་དག་སྦྱང་གཞི་ཡིན་ནམ།
སྦྱོང་བྱེད་དུ་ཁས་ལེན། དང་པོ་ལྟར་ན་དེ་ལས་ལོགས་སུ་གྱུར་པའི་སྦྱོང་བྱེད་རྣལ་འབྱོར་གྱི་ངོ་བོར་གྱུར་པའི་ཡེ་ཤེས་ཀྱི་སྣ་ཚོགས་རྡོ་རྗེ་གང་ཡིན་སྨྲ་དགོས་སོ། ། གཉིས་པ་ལྟར་ན་ནི། སྦྱོང་བྱེད་ཀྱི་ཐབས་ལམ་མཐའ་དག་ཀྱང་གཉིས་མེད་ཀྱི་ཡེ་ཤེས་ཡིན་པའི་ཕྱིར། ཡེ་གདོད་མ་ནས་གྲུབ་པར་ཐལ་ལོ། ། འདོད་ན་སེམས་ཅན་ཐམས་ཅད་འབད་མེད་དུ་གྲོལ་བར་ཐལ། ཐབས་ལམ་ཐམས་ཅད་འབད་རྩོལ་གྱི་རྐྱེན་ལ་མི་ལྟོས་པར་རང་ཆས་སུ་གྲུབ་ཟིན་པའི་ཕྱིར། ཡང་ཁྱེད་རང་ལྟར་ན་སྤྱི་བོ་སྣ་ཚོགས་རྡོ་རྗེ་ལྟ་བུ་གཅིག་གི་སྟེང་དུ་སྦྱང་གཞི་དང་། སྦྱང་བྱ་དང་། སྦྱོང་བྱེད་གསུམ་གྱིས་ངོས་འཛིན་སོ་སོར་གཞག་ཏུ་མེད་པར་འགྱུར་ཏེ།
སྤྱི་བོའི་དབང་དུ་བྱས་པའི་གཟུང་འཛིན་གཉིས་མེད་ཀྱི་ཡེ་ཤེས་ནི་སྦྱོང་བྱེད་ཡིན་ལ། དེ་ལས་གཞན་པའི་སྤྱི་བོ་ལ་ལྟོས་པའི་སྦྱང་གཞིའི་ཆོས་ཉིད་གཞན་ཁས་མི་ལེན་པའི་ཕྱིར། གལ་ཏེ་སྦྱང་གཞི་དང་སྦྱོང་བྱེད་གཅིག་ཡིན་ཡང་། ཁྱེད་ནི་སྦྱང་བྱ་གཟུང་འཛིན་གྱི་དྲི་མ་ལ་སོགས་པ་མ་དག་པའི་ཆོས་རྣམས་སྦྱང་གཞིར་ཁས་བླངས་པས། དེ་ལ་སྐྱོན་བརྗོད་པ་ཡིན་ནོ་ཞེ་ན། འདི་ཡང་རྣམ་པར་བརྟག་སྟེ། སྤྱིར་གཞི་ཞེས་པའི་སྒྲ། དོན་ལྔ་ལ་འཇུག་པ་ལས། སྦྱང་གཞི་སྦྱོང་བྱེད་སྦྱར་ནས་ཉམས་སུ་ལེན་པའི་སྐབས་འདིར་ནི་སྦྱང་རྒྱུ་ལ་སྦྱང་གཞི་བཤད་པ་ཤས་ཆེ་ལ། དེ་ལྟར་བཤད་པའི་ཚེ།
མ་དག་པའི་ཕུང་ཁམས་སོགས་ཐམས་ཅད་ཀྱང་སྦྱང་གཞིར་གྲུབ་བོ། ། དེ་ཡང་ཕུང་པོ་ལ་སོགས་པ་ཐ་མལ་དུ་སྣང་བའི་ཤེས་པ་ལས་ལོགས་སུ་ཡོད་པ་མིན་གྱི། སེམས་ཉིད་བག་ཆགས་ཀྱི་དབང་གིས་ཐ་མལ་དུ་སྣང་བ་ལ། ཐ་མལ་པ་ཞེས་པའི་ཐ་སྙད་འདོད་པ་ཡིན་ནོ། ། ཁྱེད་ལྟར་ན་ཐ་མལ་པའི་ཕུང་པོ་སོགས་གཏན་ནས་མེད་པའི་རྒྱུ་མཚན་གྱི་སྦྱང་གཞི་མི་འདོད་པ་ཡིན་ནམ། ཡོད་ཀྱང་སྦྱང་བྱའི་དྲི་མ་ཡིན་པའི་ཕྱིར། སྦྱང་གཞིར་མི་འདོད། དང་པོ་ལྟར་ན། དེ་དག་སྣང་བ་ལྟར་དོན་དམ་དུ་མེད་པས་དེ་ལ་བསམས་ནས། མེད་ཅེས་ཟེར་རམ།
སྣང་ཚོད་དུ་ཡང་མེད་པས་མེད་ཅེས་སྨྲ། དང་པོ་ལྟར་ན་ནི། ཁྱེད་རང་ཡོད་པར་འདོད་པའི་གཉིས་མེད་ཡེ་ཤེས་ཀྱང་དོན་ལ་མེད་པའི་ཕྱིར། མེད་པར་ཐལ་ལོ། ། གཉིས་པ་ལྟར་ན་ནི། སྨྲ་བ་པོ་ཁྱེད་རང་ལ་མ་དག་པའི་སྣང་བ་མི་མངའ་ཞེས་ཟེར་བ་ཡིན་ནམ། ཐུན་མོང་དུ་ཡང་སྣང་བ་དེ་ལྟ་བུ་མེད་ཅེས་ཟེར་བ་ཡིན། དང་པོ་ལྟར་རང་ཉིད་ཡིད་ཆེས་པར་གྱིས་ཤིག ཁོ་བོས་ཀྱང་རྗེས་སུ་ཡི་རང་བར་བྱེད་དོ། ། གཉིས་པ་ལྟར་ན་སེམས་ཅན་ལ།
ཉོན་མོངས་པ་ལ་མ་དག་པའི་སྣང་བ་ཞེས་པའི་ཚིག་དང་། འཁོར་འདས་རྣམས་ལ་མངོན་སུམ་དུ་བསྙོན་པའི་ཚིག་སྨྲས་པར་འགྱུར་རོ། ། གཉིས་པ་སྦྱང་བྱའི་དྲི་མ་ཡིན་པའི་ཕྱིར། སྦྱང་གཞིར་མི་རུང་ངོ་ཞེ་ན། འདིར་ཡང་བརྟགས་ཏེ། གཟུང་འཛིན་གྱི་སྣང་བ་རྣམས་ཡེ་ཤེས་སུ་བསྒྱུར་དུ་མི་རུང་བའི་རྒྱུ་མཚན་ཅི་ཡིན། སེམས་ཀྱི་སྣང་བ་ལས་མ་གཏོགས་པའི་ཕྱི་རོལ་གྱི་གཟུང་འཛིན་ནི་ཁོ་བོ་ཅག་ཀྱང་མི་འདོད་ལ། སེམས་ལ་མ་དག་པའི་སྣང་བ་རྣམ་པར་དག་པའི་ཡེ་ཤེས་སུ་བསྒྱུར་དུ་མི་འདོད་ན། སྐྱོན་ཤིན་ཏུ་མང་སྟེ། དེ་ལ་དྲུག
རང་བཞིན་གྱིས་དག་པའི་དོན་དང་འགལ་བ། གཟུང་འཛིན་གྱི་དྲི་མ་རྣམས་བདེན་དངོས་སུ་ཐལ་བ། སྣང་བ་གསུམ་གྱི་ཐ་སྙད་བཀག་པར་ཐལ་བ་ལམ་བསྒོམས་པ་དོན་མེད་དུ་ཐལ་བ། ཐེག་པ་ཆེན་པོ་སྤྱི་དང་འགལ་བར་ཐལ་བ། གསང་སྔགས་ཀྱི་གཞུང་རྣམས་དང་ཁྱད་པར་དུ་འགལ་བར་བསྟན་པའོ། ། དང་པོ་ནི། སྣང་བ་རྣམས་ཀྱི་རང་བཞིན་སྤྱིར་ཡང་མ་གྲུབ་པ་ནི་རང་བཞིན་དག་པ་སྟེ། རང་བཞིན་ལ་མ་དག་པ་ཡོད་མ་མྱོང་བའོ། ། འདིའི་གནད་མ་གོ་བར་རང་བཞིན་གྱི་དག་པ་ཞེས་བྱ་བའི་ཆོས་བདེན་གྲུབ་ཅིག་ཁས་ལེན་པ་ནི་བཞད་གད་ཀྱི་གནས་སོ། ། རང་བཞིན་དེའི་དབང་གི་སྣང་བ་ཡང་སྣ་ཚོགས་པ་འཆར་དུ་རུང་སྟེ།
ཇི་སྐད་དུ། སྐྱེ་བ་མེད་ལས་ཐམས་ཅད་སྐྱེས། ། དེས་ན་དེ་བཞིན་གཤེགས་པ་ཡི། ། སྙིང་པོ་སྤྲོས་བྲལ་ཡིན་པའི་ཕྱིར། ། སེམས་ཅན་རྣམས་ལ་སངས་རྒྱས་དང་། ། འཁོར་བ་གཉིས་ཀ་འབྱུང་བར་འཆད། ། ཅེས་བཤད་པ་ལྟར་རོ། ། དེའི་ཕྱིར་གཟུང་འཛིན་ལ་སོགས་པ་ཡང་དག་པའི་སྣང་བ་ཆོས་ཅན། རྐྱེན་ལ་ལྟོས་ནས་དག་པའི་སྣང་བར་བསྒྱུར་དུ་རུང་སྟེ། རང་བཞིན་གྱིས་སྣང་བ་ལྟར་གྲུབ་མ་མྱོང་བའི་སྣང་བ་ཡིན་པའི་ཕྱིར་རོ། །
འོ་ན་དེ་དག་པའི་སྣང་བར་བསྒྱུར་བའི་ཚེ་མ་དག་པ་ཡོད་དམ་ཞེ་ན། སྤྱིར་བསྒྱུར་ཞེས་པ་སྣང་བ་ན་འཕོས་པ་ལ་ཟེར་བ་དང་། རིགས་རྒྱུད་གོང་འཕེལ་དུ་སོང་བ་ལ་ཟེར་བ་ཡོད་མོད་གྱི་འདིར་ནི་འཕོས་པ་ཡིན་པས་དག་སྣང་ཤར་བའི་ཚེ། མ་དག་པའི་སྣང་བ་གཞན་དུ་འགྲོ་རྒྱུ་མེད་པར་རང་སར་ཡལ་ཞིང་དག་པ་ལ་མ་དག་པ་དག་པར་བསྒྱུར་ཞེས་བརྗོད་དེ། ཇི་སྐད་དུ། དེ་ཀུན་དེ་ནས་ཉམས་དགའ་བ། ། ཞེས་བཤད་པ་ལྟར་རོ། ། སྤང་བྱ་གཉེན་པོའི་ཆོས་སུ་བསྒྱུར་དུ་མི་འདོད་པ་དག་གིས་དེ་གནས་འཕོས་པ་དང་། རང་སར་དག་པའི་ཚིག་ལ་གོ་བ་མ་སྐྱེས་པའོ། ། བསྒྱུར་ལུགས་འདི་འདྲ་ལ་དགོངས་ནས།
དཔལ་ལྡན་ས་སྐྱ་པཎྜི་ཏས། ཁྱེད་ཀྱིས་ཟག་བཅས་འགྲོ་བའི་རྒྱུ། ། གང་ལག་ལམ་གྱི་བདེན་པར་བསྒྱུར། ། འགྲོ་བ་ཀུན་འཇུག་ཡེ་ཤེས་སུ། ། མཁྱེན་པ་ཁྱེད་ལ་ཕྱག་འཚལ་ལོ། ། ཞེས་བཤད་པའོ། ། གཉིས་པ་ནི། གཟུང་འཛིན་གྱི་དྲི་མ་རྣམས་རང་གི་རང་བཞིན་དུ་གྲུབ་པར་འགྱུར་ཏེ། རྐྱེན་དབང་གི་གཞན་དུ་བསྒྱུར་བར་མི་ནུས་པའི་སྣང་བ་ཡིན་པའི་ཕྱིར། ཁྱབ་ཏེ།
ཇི་སྐད་དུ། རང་བཞིན་དང་ནི་བཅོས་མིན་དག ། གཞན་ལ་ལྟོས་པ་མེད་པ་ཡིན། ། རང་བཞིན་གཞན་དུ་འགྱུར་བ་ནི། ། ནམ་ཡང་འཐད་པ་མ་ཡིན་ནོ། ། ཞེས་བཤད་པ་ལྟར་རོ། ། ཁྱེད་རང་འདོད་པའི་གཉིས་མེད་ཡེ་ཤེས་དེ་ཡང་གོམས་པ་མཐར་ཕྱིན་པ་ན། ལྷའི་རྣམ་པར་འགྱུར་བ་སོགས་ཁས་ལེན་ན་ནི། གཞན་གྱིས་ཀྱང་མ་དག་པ་གནས་བསྒྱུར་བའི་དག་པའི་ཡེ་ཤེས་ཁས་ལེན་ནུས་པ། དེ་ལྟ་མིན་ན་བསྐྱེད་རིམ་བསྒོམ་པའི་མཐར་ཐུག་གི་འབྲས་བུ་ངོས་བཟུང་རྒྱུ་མེད་པར་འགྱུར་རོ། །
གསུམ་པ་ནི་སྣང་བ་གསུམ་གྱི་ཐ་སྙད་བིརྺ་པ་རྗེས་འབྲང་རྣམས་ལ་གྲགས་པའི་ལུགས་ཐམས་ཅད་དོར་དགོས་པར་འགྱུར་རོ། ། རྗེས་བཙུན་ས་སྐྱ་པ་ཆེན་པོས་རྣམ་འགྲེལ་མཛད་པ་ལས། རྒྱུ་ནི་ལས་དང་ཉོན་མོངས་པའི་བག་ཆགས་ཀྱི་དབང་གིས་ཀུན་ནས་བླངས་ནས་ཀུན་ནས་ཉོན་མོངས་པའི་དུག་གསུམ་ལ་སོགས་པ་བསྐྱེད་པས། སྣང་བ་ཅིར་འཆར་ན་མ་དག་པ་སྟེ། མི་རྟག་པ་ལ་རྟག་པར་འཛིན། མི་བདེན་པ་ལ་བདེན་པར་འཛིན་པ། མ་དག་པ་ལ་དག་པར་འཛིན་པ། མི་གཙང་བ་ལ་གཙང་བར་འཛིན་པ་ལ་སོགས་པ་རྣམས་སོ། ། དེ་ཡང་གཉིས། འཁྲུལ་པའི་སྣང་བ་དང་ལས་ཀྱི་སྣང་བའོ། །
ཞེས་རིགས་དྲུག་གི་ལས་སྣང་ཐམས་ཅད་མ་དག་པའི་སྣང་བར་བཤད་པ་གང་ཞིག ཁྱེད་ཀྱི་ལུགས་ཀྱི་མ་དག་པར་སྣང་བ་ཙམ་ཁས་མི་ལེན་ན་ནི་ཐ་སྙད་དེ་དག་རྒྱུན་ཆད་ལ། སྣང་བ་ཙམ་ཞིག་ཁས་ལེན་ན་ནི། དེ་ལས་ཉམས་ཀྱི་སྣང་བ་དང་། དག་པའི་སྣང་བ་ལ་སོགས་ན་འཕོས་པའི་མ་དག་པ་དག་པར་གནས་གྱུར་པ་ཇི་ལྟར་མིན་སོམ་ཞིག གལ་ཏེ་མ་དག་པའི་སྣང་བ་ཡོད་ཀྱང་མ་དག་ཅེས་བྱ་བ་ཁས་མི་ལེན་ནོ། ། ཞེ་ན། འོ་ན་དག་པའི་སྣང་བ་ཡོད་ཀྱང་དག་པ་ཞེས་བྱ་བའི་ཆོས་ཁས་མི་ལེན་ཏོ་ཞེས་སྨྲ་ན་ཅི་སྨྲ། ། དེས་ན་སྣང་བ་རང་བཞིན་ཚུགས་ཐུབ་པ་ནི་གང་ཡང་མེད་ལ་རྐྱེན་དབང་གིས་སྣ་ཚོགས་སུ་འཆར་ཞིང་འགྱུར་བ་ལ་ནི་སྨྱོན་པར་མི་ནུས་པའི་ཕྱིར་རོ། ། ཚིག་དེ་ཙམ་གྱི་ཟོལ་སྦྱོར་གྱི་རྣམ་པར་གཡེང་བ་མང་དུ་སྤེལ་བ་ལ་དགོས་པ་མེད་དོ། །
བཞི་པ་ནི། སོ་སོ་སྐྱེ་བོ་རྣམས་ལམ་བསྒོམས་པ་དོན་མེད་པར་འགྱུར་ཏེ། གཟུང་འཛིན་གྱི་སྣང་བ་རྣམས་ཡེ་ཤེས་ཀྱི་སྣང་བར་འགྱུར་བ་མེད་པའི་ཕྱིར། གྲོལ་བ་ཐོབ་པ་ལ་ནི་མ་དག་པའི་སྣང་བ་རྣམས་དག་སྣང་དུ་གནས་འགྱུར་དགོས་ཏེ། ཇི་སྐད་དུ། རྣམ་པར་རྟོག་པ་ཡེ་ཤེས་ཀྱི། ། དབང་དུ་གྱུར་ན་འཁོར་བ་མེད། ། ཅེས་བཤད་པ་ལྟར་རོ། ། ལྔ་པ་དེ་ཐེག་ཆེན་སྤྱི་དང་འགལ་བ་ནི། དབུ་སེམས་གཉིས་ཆར་གྱི་གཞུང་ལས།
ཐབས་ཆེན་དང་ནི་ལྡན་པ་ལས། ། ཉོན་མོངས་བྱང་ཆུབ་ཡན་ལག་འགྱུར། ། ཞེས་དང་། བསམ་པས་བྱང་ཆུབ་སེམས་དཔའ་ལ། ། དགེ་བའམ་ཡང་ན་མི་དགེ་བ། ། ཐམས་ཅད་དགེ་བ་ཉིད་གྱུར་ཏེ། གང་ཕྱིར་སེམས་དེ་གཙོ་བོའི་ཕྱིར། ། ཞེས་ཀུན་ནས་ཉོན་མོངས་ཀྱི་ཆོས་མཐའ་དག་དགེ་བར་འགྱུར་བར་བཤད་པ་དང་འགལ་ཏེ། ། ཀུན་ནས་ཉོན་མོངས་ཀྱི་ཆོས་དེ་དག་ཐམས་ཅད་ཀྱང་རང་བཞིན་ནི་བཅོས་སུ་མེད་པའི་ཕྱིར། གནས་འགྱུར་བ་མེད་ལ།
གནས་སྐབས་ཉོན་མོངས་པར་སྣང་བའི་ཆ་རྣམས་ནི་ཁྱེད་ཀྱི་ལུགས་ལ་ཇི་ལྟར་འབད་ཀྱང་དགེ་བར་བསྒྱུར་དུ་མི་རུང་བའི་ཕྱིར་ཏེ། དེ་དག་ནི་གཟུང་འཛིན་གྱི་བསྡུས་པས་གནས་གྱུར་མཐར་ཐུག་པའི་ཚེ་འདོར་དགོས་པའི་ཕྱིར་དང་། སངས་རྒྱས་ཀྱི་ཡེ་ཤེས་ལ་མི་སྣང་བས་ཡོད་པའང་མིན་པའི་ཕྱིར་རོ། ། གལ་ཏེ་དེ་རྣམས་ཀྱི་རང་བཞིན་སྐྱེ་འཇིག་དང་བྲལ་བ་ཞིག་ཡིན་ན་ཁྱེད་བདེན་མོད། གཉིས་མེད་ཀྱི་ཡེ་ཤེས་སྐད་ཅིག་མ་ཉིད་དེ་དག་གི་རང་བཞིན་ཡིན་པས་དེ་ལ་ལྟོས་ནས་གནས་གྱུར་པ་འདོད་དོ་ཞེ་ན། དེ་ལྟར་འདོར་དུ་ཆུག་མོད། རང་བཞིན་ལ་ལྟོས་ནས་ཁས་ལེན་པ་ཉིད་ཤིན་ཏུ་མི་རིགས་ཏེ། གཉིས་སུ་མེད་པའི་གསལ་རིག་གི་ངོ་བོ་ཙམ་ནི་གནས་སྐབས་སུ་མི་འདྲ་བའི་དབྱེ་བ་མེད་ལ། དེ་ལ་ཡོན་ཏན་ཁྱད་པར་གོང་འཕེལ་དུ་ལྡན་པར་འགྱུར་བ་རྣམས་ནི། དེའི་རང་བཞིན་ལ་གནས་གྱུར་རྩི་བའི་དོན་དུ་མ་སོང་བའི་ཕྱིར་དང་།
རྗེ་བཙུན་ཆེན་པོས་རང་བཞིན་ལ་ལྟོས་ནས་ལྷུན་གྲུབ་ཡིན་པའི་དོན་རྒྱུ་ལ་བསམས་ཏེ་བཞག་པ་ཡིན་པར་བཤད་པ་དང་ཡང་དངོས་སུ་འགལ་བའི་ཕྱིར་ཏེ། སངས་རྒྱས་སའི་ཆོས་སྐུ་ཡང་འབྲས་བུའི་ལྡོག་པ་ནས་འཇོག་པས་རང་བཞིན་རྣམ་དག་གི་ཆོས་ཉིད་དུ་ཁས་ལེན་དུ་མི་འདོད་པའི་ཕྱིར་རོ། ། སངས་རྒྱས་དང་འཁོར་བའི་རང་བཞིན་གཅིག་པར་བཤད་པ་ཡང་གནས་ལུགས་ལ་བསམ་པའི་ཀུན་རྫོབ་ཀྱི་ངོ་བོ་གང་ཡིན་ཡང་རུང་སྟེ། ལྡོག་པ་གཅིག་ལ་འཁྲུལ་པར་མི་བྱའོ། ། ཡང་གནས་གྱུར་པ་ཞེས་བྱ་བའི་མིང་སྦྱང་གཞི་རྐྱང་པ་ལས་འདོགས་སམ། སྦྱང་བྱའི་དྲི་མ་སྦྱང་གཞི་ལ་མེད་པར་བྱས་པ་ལ་ཟེར། དང་པོ་ལྟར་ན། རང་བཞིན་ལ་གནས་གྱུར་ཁས་བླངས་པའི་ཕྱིར་འབད་མེད་དུ་གྲོལ་བར་ཐལ་ལོ། ། གཉིས་པ་ལྟར་ན། གནས་གྱུར་དོན་ལ་གྲུབ་པར་ཐལ།
སྦྱང་གཞི་ལ་སྦྱང་བྱའི་དྲི་མ་མེད་པ་དོན་དམ་པར་གྲུབ་པའི་ཕྱིར། འདོད་ན། གནས་ཕྱིར་གནས་ནི་ཡོངས་གྱུར་པ། ། ད་ལྟར་བ་ལ་ག་ལ་ཡོད། ། ཅེས་བཤད་པ་དང་འགལ་ཏེ། གནས་གྱུར་དེ་ལྟ་བའི་ངོ་བོར་གྲུབ་པའི་ཕྱིར། དྲུག་པ་ལ་གཉིས་ཏེ། སྤྱིར་སྔགས་གཞུང་རྣམས་དང་འགལ་བར་གྱུར་པ་དང་། བྱེ་བྲག་ཏུ་རྗེ་བཙུན་ས་སྐྱ་པའི་གསུང་རབ་རྣམས་དང་འགལ་བར་འགྱུར་བའོ། ། དང་པོ་བྱ་བའི་རྒྱུད་རྣམས་ལས་བདག་ཉིད་ལ་སངས་རྒྱས་བསྒོམ་པའི་ཚུལ་མ་བཤད་པས།
རང་ལུས་ཀུན་རྫོབ་ཏུ་བསྡུས་པ་འདི་ཉིད་ལྷར་བསྒོམ་པའི་ཚུལ་མི་འབྱུང་མོད། ལུས་འདི་ཉིད་ལྷར་བསྒྱུར་ཚུལ་གསལ་བར་གསུངས་ཏེ། དཔལ་དམ་ཚིག་གསུམ་བཀོད་པའི་སྒྲུབ་ཐབས་པཎྜི་ཏ་ཀུ་མུ་ཏ་ཨ་ཀ་རས་མཛད་པ་ལས། རིག་པ་འཛིན་པའི་རིགས་ཐམས་ཅད་ཀྱང་ཉེ་བར་ལྷགས་ནས་དེ་ལ་དབང་བསྐུར་བས་འཇིག་རྟེན་གྱི་ཁམས་ཐམས་ཅད་དུ་སངས་རྒྱས་དང་བྱང་ཆུབ་སེམས་དཔའི་སྤྱད་པ་སྤྱོད་པའི་རིག་པ་འཛིན་པའི་རྒྱལ་སར་གྱུར་ནས་རིག་འཛིན་གྱི་བུ་མོ་མཐའ་ཡས་པའི་འཁོར་རྣམས་ཀྱིས་བསྐོར་ཏེ་བདེ་བ་རྗེས་སུ་ཉམས་སུ་མྱོང་ཞིང་ལུས་འདི་ཉིད་མཐར་གྱིས་ཚོགས་བསགས་ནས་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ས་རྣམས་ནོན་པར་བྱས་ནས་མངོན་པར་རྫོགས་པར་སངས་རྒྱས་པའི་བར་དུ་འགྱུར་རོ་ཞེས་བཤད་པས་སོ། ། རྒྱུད་གོང་མ་གསུམ་ཆར་དུ་ནི། ཐ་མལ་གྱི་ལུས་སམ་རྣམ་སྨིན་གྱི་ལུས་འདི་ཉིད་ལྷར་བསྒོམ་ཚུལ་གསལ་བར་བཤད་དེ། ཇི་སྐད་དུ། འཇམ་དཔལ་རྩ་རྒྱུད་ལས། ཀྱེ་རྒྱལ་བའི་སྲས་འདི་ལ་རང་གི་ལུས། ཤ་དང་ཁྲག་དང་རུས་པ་དང་རྒྱུས་པ་དང་ནང་ཁྲོལ་དང་བུ་ག་དང་མི་གཙང་བ་དང་སྤུའི་ཚོགས་ཆེན་པོ་འདུས་པ་ཙམ་ལ་འཇིག་རྟེན་དག་བདག་ཏུ་ང་རྒྱལ་བྱེད་པ་འདི་ཙམ་ཁོ་ན་ནི་བདག་གིས་བརྗོད་བྱ་བར་བྱ་སྟེ།
དེ་ཁོ་ན་ནི་མཐུའི་བྱེད་པ་གཞན་གྱིས་བྱིན་གྱིས་བརླབས་པས། ཚུལ་དེ་ཉིད་ལྷའི་གཟུགས་བྱར་རུང་བའི་རྟེན་ཁྱད་པར་དུ་གནས་པའོ། ། འདི་ལྟ་སྟེ། ཆོས་ཀྱི་དབྱིངས་ལ་སྦྱོར་བའི་དག་པའི་སྔགས་དང་ཕྱག་རྒྱས་དག་པར་བྱེད་ལ། སྤྱན་དང་གཙུག་ཏོར་ལ་སོགས་དང་སྙན་དང་ལྗགས་ལ་སོགས་པའི་ཕྱག་རྒྱས་བཏབ་ལ། སྔགས་བརྗོད་པ་དང་། ལྷའི་རྒྱན་གྱི་ཁྱད་པར་དང་འདུག་སྟངས་དང་མཐུན་པར་མོས་པ་དག་གིས་རིམ་གྱིས་མཐུའི་བྱེད་པའི་ཚོགས་པ་སྨིན་པ་དང་། མངོན་སུམ་ཁོ་ནར་རྣམ་པ་ཐམས་ཅད་ཀྱི་མཆོག་དང་ལྡན་པའི་ལུས་སུ་འགྱུར་རོ། ། ཞེས་བཤད་ལ་དེའི་དོན་ཡང་རྗེ་བཙུན་ཨཱ་ནནྡ་བྷ་དྲས། རང་གི་ལུས་ཐ་མལ་པ་འདི་ཉིད་ལྷའི་གཟུགས་ཀྱི་སྒྲུབ་གཞིའམ།
རྟེན་དུ་བྱེད་པ་ལ་བཤད་པའི་ཕྱིར་རོ། ། ཇི་སྐད་དུ། སྤྱོད་པའི་རྒྱུད་སྤྱིའི་རྣམ་པར་གཞག་པ་ལས་ཀྱང་གལ་ཏེ་བདག་ཉིད་སངས་རྒྱས་སུ་བསྒོམ་པ་ལ་ལྷའི་གཟུགས་བྱར་རུང་གི་རྟེན་ཁྱད་པར་ཅན་ཞིག་དགོས་པ་ལས། འདིར་དེ་མི་འཐད་དེ། རང་གི་ལུས་ཤ་ཁྲག་ལ་སོགས་པ་མི་གཙང་བའི་རང་བཞིན་ཡིན་པའི་ཕྱིར་ཞེ་ན། དེའང་མི་འཐད་དེ། ལུས་མི་གཙང་བའི་རང་བཞིན་ཉིད་ཀྱང་ཆོས་ཀྱི་དབྱིངས་ལ་སྦྱོར་བ་ཡི། དག་པའི་སྔགས་དང་ཕྱག་རྒྱས་སྟོང་པ་ཉིད་དུ་དག་པར་བྱས་ནས་དེ་ལས་སངས་རྒྱས་ཀྱི་སྐུར་བསྐྱེད་པ་འགལ་བ་ཡོད་པ་མིན་ཏེ། གང་ལ་སྟོང་པ་ཉིད་རུང་བ། ། དེ་ལ་ཐམས་ཅད་རུང་བ་ཉིད། །
ཅེས་དབུ་མའི་གཞུང་ལུགས་ལས་བཤད་པའི་ཕྱིར། སྟོང་ཉིད་ཀྱི་ངང་ནས་ལྷའི་སྐུར་བསྒོམ་ཞིང་དེའི་རྒྱུན་གོམས་པར་བྱས་པ་ལས། མཐར་སངས་རྒྱུས་གྱི་སྐུར་གྱུར་པ་ཡིན་པ་དེ་ཞེས་གསལ་བར་གསུངས་པའི་ཕྱིར་རོ། ། གལ་ཏེ་ཆོས་ཀྱི་དབྱིངས་ལ་སྦྱོར་བའི་དག་པའི་སྔགས་དང་ཕྱག་རྒྱ་དག་པར་བྱས་ནས་ལྷར་བསྒོམ་པར་བཤད་པས། སྟོང་པ་ཉིད་ཁོ་ན་ལྷར་བསྒོམས་པའོ་སྙམ་ན། དེ་ཡང་མི་རིགས་ཏེ། སྟོང་པའི་ངང་ལས་ལྷའི་སྐུའི་སྣང་བ་བསྐྱེད་པ་ཙམ་གྱིས་སྟོང་ཉིད་ཀྱི་ལྡོག་པ་ལྷར་བསྒོམ་པར་མ་སོང་བའི་ཕྱིར། སྤྱོད་རྒྱུད་སྤྱི་རྣམ་ཀྱི་ཕྱོགས་སྔ་ཡང་ཁྱེད་ཀྱི་ལུགས་དེ་ཉིད་ཡིན་པའི་ཕྱིར་ཏེ། ཇི་སྐད་དུ། གལ་ཏེ་དེ་ལྟར་སྟོང་ཉིད་ལྷར་བསྒོམ་པར་སོང་གི
རང་ལུས་ལྷར་བསྒོམ་པར་མ་སོང་སྙམ་ན། འོ་ན་སྟོང་ཉིད་ལྷར་སུ་ཞིག་གིས་བསྒོམ་སྨྲ་དགོས་ལ། དེའི་ལན་དུ་རྣལ་འབྱོར་པའི་སེམས་ཀྱིས་སྒོམ་མོ་སྨྲ་ན། དེའང་མི་འཐད་དེ། སྒོམ་མཁན་གྱི་སེམས་ཉིད་ཀྱང་སྐྱེ་མེད་དུ་གཏན་ལ་ཕབ་ཚར་བའི་ཕྱིར་རོ། ། ཞེས་ཆེད་དུ་གཏད་ནས་བཀག་ཟིན་པའི་ཕྱིར་རོ། ། དེ་ལྟར་འོད་གསལ་སྟོང་པ་ཉིད་ཀྱིས་ཏིང་ངེ་འཛིན་གྱིས་སྦྱང་གཞི་གར་བྱས་པའི་ལྷའི་སྐུ་སྒྱུ་མ་ལྟ་བུ་དེ་ཡང་རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར། རང་བཞིན་གྱིས་གྲུབ་པའོ། ། བདེན་པར་གྲུབ་པ་ནི་ཡེ་མེད་དེ། འཇམ་དཔལ་རྩ་བའི་རྒྱུད་ལས།
ཇི་ལྟར་སྔགས་ཆོས་ཀྱི་དབྱིངས་ཐུགས་སུ་ཆུད་ཅིང་ནམ་མཁའི་ངོ་བོ་ཉིད་བརྙེད་པ་དག་སྔོན་གྱི་སྨོན་ལམ་གྱི་ཚོགས་འབད་པ་མེད་པར་ལྷའི་སྐུ་ཡུལ་དང་དུས་དེ་དང་ཇི་ལྟར་སྣང་བ་བཞིན་དུ། སྔགས་རིགས་པ་དེའི་དུས་ཁོ་ནར་ཆོས་ཀྱི་དབྱིངས་ལས་ལྷའི་ལུས་སུ་ཡུད་ཙམ་གྱིས་འཐོན་པ་སྟེ། ཀྱེ་རྒྱལ་བའི་སྲས་དཔེར་ན་ཡོངས་སུ་དག་པའི་སྟོན་ཁའི་ནམ་མཁའ་ལས་རྒྱ་མཚོ་ཆེན་པོའི་ཀླུའི་བསོད་ནམས་ཀྱིས་སྤྲིན་ཁ་དོག་དང་དབྱིབས་སྣ་ཚོགས་པ་འབྱུང་བ་བཞིན་དུ། ཆོས་ཀྱི་དབྱིངས་ཀྱི་རང་བཞིན་དུ་བདག་ཉིད་བྱས་པའི་སྔགས་པ་ཡང་ཆོས་ཀྱི་དབྱིངས་ལས་ལྷའི་ལུས་སུ་སྣང་བ་འབྱུང་བ་འདི་ཉིད་ལ་སྤྱད་དུ་ཅི་ཞིག་ཡོད། ཀྱེ་རྒྱལ་བའི་སྲས་དེ་དེ་ལྟར་ན་སེམས་ཅན་གྱི་རིགས་སྣ་ཚོགས་པའི་མོས་པའི་སྒོ་ནས་འཇུག་པ་འདོད་པ་དག་གིས་དེ་ཁོ་ན་དང་། དེའི་རྗེས་སུ་ལྷའི་ལུས་སུ་བྱ་བ་དག་ལ་རིམ་པར་ཕྱེ་བ་འདི་དག་ཁོ་ནས་ངེས་པར་བྱས་སོ། ། ཀྱེ་རྒྱལ་བའི་སྲས་དེ་བཞིན་གཤེགས་པ་རྣམས་ཀྱི་ཐུགས་རྗེ་ཆེན་པོ་དང་ཐབས་མཁས་པའི་རྣམ་པར་འཕྲུལ་པ་སེམས་ཅན་ཐམས་ཅད་རྗེས་སུ་འཛིན་པ་ལ་ལྟོས། ཀྱེ་རྒྱལ་བའི་སྲས་དེ་ལྟར་དངོས་པོ་འཛིན་པ་མ་སྤངས་པ་དང་། སྤངས་པའི་དང་བས་རང་ལྷའི་ལུས་སུ་བྱས་པའི་འོག་ཏུ་ལུས་སམ་སེམས་སམ་འབྱིན་པ་པོའམ། ལྷའི་ལུས་སུ་ཤིན་ཏུ་རྣམ་པར་སྤྱད་ན་ངོ་བོ་ཉིད་འགའ་ཡང་རྙེད་པར་མི་ནུས་པ་སྟེ།
དངོས་པོའི་བློ་ལོག་པར་བྱེད་པ་འདི་ནི་རྣམ་པར་ཐར་པའི་སྒོ་སྟོང་པ་ཉིད་དོ། ཀྱེ་རྒྱལ་བའི་སྲས་དེ་བཞིན་དུ་ལུས་སམ་སེམས་སམ་འབྱིན་པ་པོའམ་ལྷའི་ལུས་དེ་དག་གི་རྒྱུ་ཅི་ཞིག་ཡིན་ལེགས་པར་དཔྱད་ན། རྒྱུའི་ངོ་བོ་ཉིད་མི་བསླུ་བས་ན་སུ་ལ་ཉམས་དགའ་བར་བྱེད་པ་འགའ་ཡང་མེད་པར་འགྱུར་ཏེ་འདི་ནི་རྣམ་པར་ཐར་བའི་སྒོ་མཚན་མ་མེད་པའོ། ། ཀྱེ་རྒྱལ་བའི་སྲས་དེ་བཞིན་དུ་གཞན་ཡང་ལེགས་པར་རྟོགས་པའི་ངོ་བོ་ཉིད་རྒྱུ་དང་བཅས་པར་རིག་པའི་སྔགས་རིག་པ་དེ་གང་ལ་སྨོན་ཅིང་འདོད་པ་དོན་དུ་གཉེར་བ་དེ་ཉིད་ལ་ལེགས་པར་བརྟགས་པས་འཇལ་བས་ན་གང་གི་ངོ་བོ་ཉིད་ཀྱང་མ་མཐོང་བ་དང་། དེའི་བློ་དངོས་པོའི་སྲེད་པ་ལས་ངེས་པར་གྲོལ་ཏེ། སེམས་ཅན་རྣམས་རྗེས་སུ་གཟུང་བའི་ཆེད་མིན་པར་ལྷ་ཡི་ལས་འདས་པའི་ལུས་དང་གནས་དང་ལོངས་སྤྱོད་ལ། ཡང་འདོད་པ་མེད་པ་དང་སྲེད་པ་ཆད་པ་སྟེ་འདི་ནི་རྣམ་པར་ཐར་པའི་སྒོ་སྨོན་པ་མེད་པའོ། ། ཞེས་གསལ་བར་གསུངས་པའི་ཕྱིར་རོ། ། གཉིས་པ་ནི། རྣལ་འབྱོར་གྱི་རྒྱུད་ལས།
བདག་ཉིད་སངས་རྒྱས་བསྐྱེད་པ་ལྷའི་རྣལ་འབྱོར་ལ། ཀུན་རྫོབ་དང་དོན་དམ་པའི་རྣལ་འབྱོར་གཉིས་དང་། དང་པོ་ལ་ཡང་བསྒོམ་ཚུལ་གྱི་རིམ་པ་གཉིས་གསུངས་པ་ལས། ཕྱི་མ་ནི་རང་གི་ལུས་ཐ་མལ་པའི་རྣམ་པ་ཅན་འདི་ཉིད་རྣམ་པར་བསྒོམ་པ་ལ་བཤད་དེ། སློབ་དཔོན་སངས་རྒྱས་གསང་བས་རྣམ་སྣང་མངོན་བྱང་གི་དོན་བསྡུས་པ་ལས། རང་གི་ལྷའི་རྣལ་འབྱོར་ཀུན་རྫོབ་པའི་གོ་རིམ་ཡང་འདི་ལས་རྣམ་པ་གཉིས་སུ་བསྟན། དེ་ལ་གཅིག་ནི་རང་གི་སེམས་རྣམ་པར་སྣང་བ་ཐམས་ཅད་ཀྱིས་དབེན་པ། ཟླ་བའི་དཀྱིལ་འཁོར་ལ་སོགས་པའི་རྣམ་པར་བསྒྱུར་བས་བདག་ཉིད་རང་གི་ལྷར་སྣང་བ་བསྒྲུབས་པ་ཡིན་ནོ། ། དེ་ལས་གཞན་གྱི་སྣང་བས་དབེན་པའི་སེམས་ལས་ལངས་ཏེ་བདག་དང་རང་གི་ལྷ་སྒྱུ་མ་ལྟ་བུ་མཉམ་པ་ཉིད་དུ་མོས་པ་མངོན་དུ་འགྲོ་བས་ཆོས་ཉིད་ཀྱི་རྣམ་པར་གཅིག་ཏུ་མོས་པས་བདག་ཉིད་ལྷའི་གཟུགས་སུ་མོས་པར་བྱས་ཏེ། བདག་གི་རྣམ་པར་སྨིན་པའི་གཟུགས་ཀྱི་རྣམ་པ་ཁོ་ན་རང་ལྷ་ཉིད་དུ་ང་རྒྱས་བྱས་པ་འདི་ནི་རང་གི་ལྷའི་རྣལ་འབྱོར་གཉིས་པ་ཀུན་རྫོབ་པ་ཡིན་ནོ། །
ཞེས་བཤད་པ་ལྟར་རོ། ། གསུམ་པ་ནི། རྣལ་འབྱོར་བླ་ན་མེད་པའི་ཁུངས་ཐུབ་པའི་གཞུང་འགྲེལ་པ་མཐའ་དག་ལས་ཀྱང་གོང་དུ་བསྟན་པ་ལྟར། རང་ལུས་ཀུན་རྫོབ་ཀྱིས་བསྡུས་པ་ཉིད་ལྷར་བསྒོམ་པའི་ཚུལ་ནས་གསུངས་ཏེ། དེ་ལ་གསུམ། དུས་ཀྱི་འཁོར་ལོ་ལས་གསུངས་པའི་ཚུལ། གསང་བ་འདུས་པར་བཤད་པའི་ཚུལ། ཀྱཻ་རྡོ་རྗེས་བསྟན་པའི་ཚུལ་ལོ། ། དང་པོ་ནི། བཅོམ་ལྡན་འདས་ཀྱི་འཁོར་ལོ་ཉིད་ལས།
རང་གི་ལུས་ཁམས་དང་བསྐྱེད་བྱེད་ཀྱི་བསྡུས་པ་འདི་ཁོ་ན་སངས་རྒྱས་སུ་འགྱུར་ཞིང་བསྒོམ་པའི་ཚུལ་བསྟན་ཏེ། དེ་ཡང་སྦྱང་གཞི་ཐབས་ཀྱི་ཁྱད་པར་གོམས་པའི་སྟོབས་ཀྱིས་རྣལ་འབྱོར་པ་རྣམས་ལ་མ་དག་པའི་རྫས་མཐའ་དག་ཀྱང་དག་པའི་རང་བཞིན་དུ་མངོན་སུམ་དུ་འགྱུར་བར་བཤད་པའི་ཕྱིར་ཏེ། དྲི་མ་མེད་པའི་འོད་ལས། གང་དག་གིས་སྔགས་ཀྱིས་སྟོབས་དང་བསམ་གཏན་གྱི་སྟོབས་ཀྱིས་སྦྱངས་པ་དང་། རྟོག་པ་སྦྱར་བས་བདུད་རྩིར་བྱས་པ་རྣམས་ནི་དུག་མེད་པར་འགྱུར་རོ། ། ཆང་དག་ནི་འོ་མར་འགྱུར་རོ། ། དུག་གི་ཆུ་ལ་སོགས་པ་གདུག་པའི་སེམས་ཅན་རྣམས་ལ་འཆི་བ་ལ་སོགས་པ་སྟེར་བར་བྱེད་པ་རྣམས་བཅུད་ཀྱི་ལེན་དུ་འགྱུར་རོ། ། སྒྲུབ་པ་རྣམས་ནི་མེ་ཏོག་རྣམས་སུ་འགྱུར་རོ། ། སྭ་རྣམས་ནི་མུ་ཏིག་གི་འབྲས་བུ་རྣམས་སུ་འགྱུར་རོ། ། ཐོད་པ་ནི་པདྨར་འགྱུར་རོ། །
ཤ་ནི་པུ་ཊ་ཀེ་ཤར་འགྱུར་རོ། ། ཁྲག་ནི་སིཧླར་འགྱུར་རོ། ། དྲི་ཆུ་ནི་གླ་རྩིར་འགྱུར་རོ། ། ཁུ་བ་ནི་ག་བུར་དུ་འགྱུར་རོ། ། བཤང་བ་ནི་བཞི་མཉམ་དུ་འགྱུར་རོ། ། བ་སྤུ་རྣམས་ནི་གུར་གུམ་གྱི་གེ་སར་དུ་འགྱུར་རོ། ། ཞེས་གསུངས་པའི་ཕྱིར་དང་། དེ་ལྟར་སྦྱངས་པས་འགྱུར་དུ་རུང་བའི་རྒྱུ་མཚན་ཡང་། རང་བཞིན་གྱི་དག་པ་ཡིན་པར་བཤད་ལ། རང་བཞིན་གྱི་དག་པའི་ཆོས་ཉིད་ཀྱིས་ལྡོག་པ་ལ་ནི་གནས་འགྱུར་རྒྱུ་མེད་པའི་ཕྱིར་དང་།
གོང་གི་རྫས་དེ་དག་གཏན་མེད་ན་ནི། སྦྱངས་རྟོགས་སྦར་གསུམ་བྱེད་པའི་གཞི་མེད་པར་འགྱུར་བའི་ཕྱིར་རོ། ། ཡང་དེ་ཉིད་ལས། ཁམས་བྱང་ཆུབ་ཀྱི་སེམས་ལུས་ལ་ཐབས་ཀྱི་ཁྱད་པར་གྱིས་བཅིངས་པའི་སྟོབས་ཀྱིས་དྲི་མ་རྣམས་ཁམས་ཀྱིས་ཕུག་ནས་ཤ་རུས་ཆུ་རྒྱུས་ལ་སོགས་པ་ལུས་ཀྱི་ཆ་ཐམས་ཅད་ལ་ཁམས་ཀྱི་དང་མས་ཁྱབ་པ་ན། པྲ་སེ་ན་ལྟར་དྭངས་ཤིང་ཐོགས་པ་མེད་པའི་ལུས་སུ་འགྱུར་བར་བཤད་པ་མི་འཐད་པར་ཐལ། རང་གི་ལུས་དྲི་མ་དང་བཅས་པའི་ཆ་རྣམས་ཇི་ལྟར་འབད་ཀྱང་དག་པའི་ལུས་སུ་བསྒྱུར་མི་ཐུབ་པའི་ཕྱིར་རོ། ། འདོད་ན། འགྲེལ་པ་ཉིད་ལས། ཇི་ལྟར་མེས་དངུལ་ཆུ་བཅིངས་པས་ལྕགས་ཐམས་ཅད་གསེར་དུ་བྱེད་དོ། ། དེ་བཞིན་དུ་ཆོས་འབྱུང་གི་སྦྱོར་བར་བྱང་ཆུབ་ཀྱི་སེམས་བཅིངས་པས་ཕུང་པོ་དང་ཁམས་དང་སྐྱེ་མཆེད་ལ་སོགས་པ་སྒྲིབ་པ་མེད་པར་བྱེད་དོ། །
དེའི་ཕྱིར་དངུལ་ཆུ་དང་བྱང་ཆུབ་ཀྱི་སེམས་དག་གི་མཐུ་ནི་བརྟག་པར་བྱ་བ་ཡིན་ཏེ་རྨོངས་པ་རྣམས་ཀྱིས་རྣམ་པར་ཕྱེད་པར་མི་ནུས་སོ། ། དེའི་བྱང་ཆུབ་ཀྱི་སེམས་བསྟན་པར་བྱ་བའི་དོན་དུ་ལས་ཀྱི་ཕྱག་རྒྱའི་སྦྱོར་བ་ལ་ཡང་ལྷའི་དམིགས་པ་རབ་ཏུ་གསུངས་པ་ནི། དངུལ་ཆུའི་གདུག་པ་དང་། སྐོལ་བ་ལ་སོགས་པ་ལྟ་བུ་སྟེ་ཕྱུགས་ཀྱི་ལས། པདྨར་རབ་ཏུ་ཞུགས་པའི་བྱང་ཆུབ་ཀྱི་སེམས་བཟའ་བ་ནི། དེ་བཞིན་གཤེགས་པས་གསུངས་པ་མིན་ནོ་ཞེས་བཤད་པ་དང་འགལ་ལོ། ། དེས་ན་དུས་ཀྱི་འཁོར་ལོའི་ལུགས་དང་ཤིན་ཏུ་མི་མཐུན་པར་སྣང་ངོ་། ། གཉིས་པ་གསང་བ་འདུས་པའི་ལུགས་དང་མི་མཐུན་པའི་ཚུལ་ནི། རྣམ་གཞག་རིམ་པ་ལས། བསྐྱེད་པའི་རིམ་པས་སྦྱང་གཞི་སྦྱོང་ཚུལ་འཆད་པ་ན།
ཐ་མལ་གྱི་ལུས་ཉིད་ལ་ལྷ་འགོད་པའི་ཚུལ་དང་། དེ་ལ་དོགས་པའི་གནས་སྤངས་ཏེ་ཐ་མལ་གྱི་ལུས་ཉིད་ལྷར་གྱུར་པའི་ཚུལ་གསལ་བར་བཤད་པ་མི་རིགས་པར་ཐལ། ཐ་མལ་པའི་ལུས་དེ་དག་ཀུན་བཏགས་དང་རྣམ་བརྟགས་གང་རུང་གི་བསྡུས་པས་ཡེ་གདོད་མ་ནས་གྲུབ་བ་མིན་པའི་ཕྱིར་དང་། གཟུང་འཛིན་གཉིས་ཀྱི་བསྡུས་པས་གནས་གྱུར་བ་མཐར་ཐུག་པའི་ཚེ་ན་འདོར་དགོས་པའི་ཕྱིར་དང་། སངས་རྒྱས་ཀྱི་ཡེ་ཤེས་ལ་མི་སྣང་བས་ཡོད་པའང་མིན་པའི་ཕྱིར། ཞེས་སྤར་ཆེན་མོ་ལ་ཁྱེད་རང་གི་བཏབ་ཟིན་པའི་ཕྱིར། འདོད་ན། རྣམ་པར་བཞག་པའི་རིམ་པ་ལས། འདིར་སྨྲས་པ། ཉོན་མོངས་པ་ཐམས་ཅད་པའི་སྤངས་པའི་སངས་རྒྱས་དང་།
བྱང་ཆུབ་སེམས་དཔའི་སྟོབས་བཅུ་དང་། མི་འཇིག་པ་ལ་སོགས་པའི་སངས་རྒྱས་ཀྱི་ཡོན་ཏན་བརྙེས་པ་རྣམས་འདིར་ཐ་མལ་པའི་ལུས་ལ་འགོད་པ་འགལ་ལོ་ཞེ་ན། འདིར་སྨྲས་པ། ཇི་ལྟར་ཆོལ་ཟངས་ཀྱི་གནས་སྐབས་ཏེ་མཆིལ་མ་འདོར་ལ། དེའི་གནད་ཀྱི་གནས་སྐབས་སུ་འཇིག་རྟེན་པ་རྣམས་ཟས་ཟའོ། ། གཟུགས་བརྙན་གྱི་གནས་སྐབས་ན་མཆོད་བྱེད་དོ། ། དེ་བཞིན་དུ་ཐ་མལ་ལུས་འདོད་ཆགས་དང་། ཞེ་སྡང་དང་། གཏི་མུག་ལ་སོགས་བསླངས་པ་ནི་སྔོན་གྱི་གནས་སྐབས་སུ་འཁོར་བའི་རྒྱུ་ཡིན་ལ། ཕྱིས་རང་བཞིན་ཡོངས་སུ་ཤེས་ཤིང་ཡོངས་སུ་དག་པས་ཐམས་ཅད་མཁྱེན་པའི་ཡེ་ཤེས་ཡོངས་སུ་གྲུབ་པའི་རྒྱུར་འགྱུར་བ་ལ་སྐྱོན་མེད་དོ། །
དེ་ཡང་གསུངས་པ། མི་གཙང་གཟུགས་ནི་བཟུང་གྱུར་པ། ། རྒྱལ་བའི་རིན་ཆེན་གཟུགས་བྱས་རིན་ཐང་མེད། ། གསེར་འགྱུར་རྩི་ཡི་རྣམ་པ་མཆོག་ལྟ་བུ། ། མི་གཙང་ལུས་འདི་བླངས་ནས་རྒྱལ་སྐུ། ། རིན་ཆེན་རིན་ཐང་མེད་པར་བསྒྱུར་བས་ན། ། རིན་ཆེན་བྱང་ཆུབ་སེམས་ལེགས་བརྟན་པར་གཟུང་། ། བྱང་ཆུབ་སེམས་ཞེས་བྱ་བ་རབ་བརྟན་གཟུང་། ། རྩི་ཡི་སྦྱངས་པ་ལྟ་བུར་བསྐྱེད་པ་འདིའི། ། བྱང་ཆུབ་སེམས་རིན་རབ་ཏུ་བསྟན་པ་གཟུང་། །
ཞེས་བཤད་པ་དང་དངོས་སུ་འགལ་ལོ། ། གལ་ཏེ་རིག་འཛིན་བློ་གྲོས་བཟང་པོའི་དྲིས་ལན་ལས། གནས་སྐབས་ཀྱི་སྦྱང་གཞི་ལ་གཉིས་སུ་དབྱེ་བ་དང་། མཐར་ཐུག་གི་སྦྱང་གཞི་དྲི་བཅས་དེ་བཞིན་ཉིད་གཅིག་པུར་ངེས་པའོ། ། ཞེས་གོང་དུ་དྲིས་ཟིན་ལ། གནས་སྐབས་རིམ་པ་གཉིས་སུ་འབྱེད་པའི་ཚེ། ། ཀུན་རྫོབ་ཀྱི་བདེན་པ་ལ་མཐའ་དག་སྦྱང་གཞིར་ཡང་ཁས་ལེན་ལ། དེ་ལྟར་ཁས་བླངས་པའི་ཚེ། སྦྱང་གཞི་ས་ལྟ་བུའི་ངོ་བོ་ཉིད་སྦྱོར་བྱེད་དག་པའི་སྣང་བར་བསྒོམ་པ་ཡང་སྦྱང་གཞི་དེའི་སྟེང་གི་མ་དག་པའི་ཆ་བྱང་ཞིང་དག་པར་འགྱུར་བ་ཡིན་ཏེ། དཔེར་ན་ཞེ་སྡང་གི་ངོ་བོ་ལྷ་མི་བསྐྱོད་པ་ཉིད་དུ་བསྐྱེད་ནས་བསྒོམས་པས།
སྦྱང་གཞི་ཞེ་སྡང་གི་ཚོགས་པ་ན་ཡོད་པའི་དྲི་མའི་ཆ་དག་པར་བྱེད་པ་དང་འདྲའོ། ། ཞེས་དྲིས་ལན་སྔ་མ་ཉིད་དུ་བཤད་པ་དང་ཡང་མཐུན་ཞིང་། དེ་ལྟར་ན་ཐ་མལ་པའི་ལུས་འདི་ལྟར་བསྒོམ་དུ་རུང་བ་ཡང་ཁས་ལེན་པས་མཐུན་པ་མིན་ནམ་ཞེ་ན། འདི་ནི་གཞན་འགའ་ཞིག་ལ་འཁྲུལ་གཞི་བསྐྱེད་པའི་ཐབས་སུ་བྱས་པ་ཡིན་གྱི། མཐུན་པར་ནི་གཏན་མི་འགྱུར་ཏེ། གལ་ཏེ་རིག་འཛིན་བློ་གྲོས་བཟང་པོའི་དྲིས་ལན་དུ་བཤད་པ་ལྟར་ཁས་ལེན་ན། སྡོམ་པ་གསུམ་གྱི་དྲིས་ལན་ཆེན་མོར་སྤར་དུ་བཀོད་པ་དང་ནང་འགལ་ཞིང་རང་གི་གྲུབ་མཐའི་ཁུང་ཐམས་ཅད་ཐོན་འགྲོ་བའི་ཕྱིར། དེ་ཡང་འདི་ལྟར་དྲིས་ལན་ཆེན་མོའི་དམ་པ་རིགས་བརྒྱའི་རང་ལུགས་འཆད་པའི་སྐབས་ཀྱི་སྤར་ཆེན་མོའི་ཤོག་བུ་བཞི་བཅུ་ཞེ་གཉིས་པའི་ནང་ལོགས་ཀྱི་ཡིག་ཕྲེང་དྲུག་པའི་ཐད་ཙམ་དུ། འདི་དག་གི་དོན་ལ་བརྟགས་པ་ན། མ་དག་པའི་ཕུང་ཁམས་ལྔ་པོ་ཉིད་ལྷག་པའི་ལྷར་བསྒོམ་པ་མིན་ཏེ།
དེ་དག་ནི་མ་རིག་པའི་དབང་གིས་བྱུང་བས་ཀུན་རྫོབ་བདེན་པ་ཡིན་ལ། ལྷ་ནི་ཆོས་ཀྱི་དབྱིངས་ཀྱི་ཡེ་ཤེས་ལས་གྲུབ་པས། གནས་ཚུལ་ལ་དོན་དམ་པའི་བདེན་པར་བཞག་དགོས་པའི་ཕྱིར་རོ། ། དེས་ན་གཟུང་བ་ཀུན་བཏགས་ནི་སེམས་ཙམ་པས་ཀྱང་ཐ་སྙད་དུ་མི་འདོད་ལ། འཛིན་པ་ཀུན་བཏགས་ནི་རྣམ་རྫུན་པས་ཐ་སྙད་དུ་ཡོད་པར་མི་འདོད་ན། ངོ་བོ་ཉིད་མེད་པར་སྨྲ་བས་ལྟ་ཅི་སྨོས། དེ་ལྟར་ཡིན་པ་དེའི་ཕྱིར། ཀུན་རྫོབ་ཀྱི་སྣང་བ་མ་དག་པ་འདི་ཡི་སྣང་ཆ་དེ་ནི་ཡོད་པར་འདོད་ལ། དེའི་ངོ་བོ་ནི་ལྷག་པའི་ལྷ་ཉིད་དུ་གནས་པ་མིན་ནོ་ཞེས་བྱ་བ་ནི་རྣལ་འབྱོར་བླ་མེད་ཀྱི་ཐེག་པ་དག་གི་གནས་སྐབས་ཀྱི་གྲུབ་པའི་མཐའོ། ། ཞེས་བཤད་པའི་སྐབས་ཀྱི་ལྷ་དེ་བསྐྱེད་རིམ་གྱི་ལྷ་ཡིན་ནམ་རྫོགས་རིམ་གྱི་ལྷ་ཡིན།
དང་པོ་ལྟར་ན། དེ་ཆོས་ཅན། ཡང་གཞི་ཀུན་རྫོབ་ལ་ལྟོས་པའི་སྦྱོང་བྱེད་དུ་ཐལ། བསྐྱེད་རིམ་སྒོམ་པའི་སྐབས་ཀྱི་ལྷ་སྐུ་ཡིན་པའི་ཕྱིར། འདོད་ན། དེ་ཆོས་ཅན། སྦྱོང་བྱེད་ཀྱི་ཀུན་རྫོབ་ཡིན་པར་ཐལ། ཡང་གཞི་ཀུན་རྫོབ་ལ་ལྟོས་པའི་བསྐྱེད་རིམ་གྱི་ལྷ་སྐུ་ཡིན་པའི་ཕྱིར་རོ། ། འདོད་ན། ཆོས་དབྱིངས་ཡེ་ཤེས་མིན་པར་ཐལ།
ཀུན་རྫོབ་ཡིན་པའི་ཕྱིར། གསུམ་ཆར་ཁས་བླངས་སོ། ། ཡང་དེ་ཆོས་ཅན། སྦྱང་གཞི་དོན་དམ་ལ་ལྟོས་པའི་སྦྱོང་བྱེད་དུ་ཐལ། གཟུང་འཛིན་གཉིས་མེད་ཀྱི་ཡེ་ཤེས་ཡིན་པའི་ཕྱིར། ཁྱབ་རྟགས་ཁས་བླངས། འདོད་ན། སྦྱོང་བྱེད་བསྐྱེད་རྫོགས་གཉིས་ལ་ཐ་སྙད་དུའང་དབྱེ་བ་མེད་པར་འགྱུར་རོ། ། གཉིས་པ་ལྟར་ན། ཀུན་རྫོབ་ཀྱི་ངོ་བོ་ལྷག་པའི་ལྷ་ཉིད་དུ་ཁས་ལེན་པ་སྟེ།
རྣལ་འབྱོར་བླ་མེད་པ་རྣམས་ཀྱི་གནས་སྐབས་ཀྱི་གྲུབ་མཐའ་ཙམ་ཡིན་པར་ཐལ། ཀུན་རྫོབ་ཀྱི་ངོ་བོ་རྫོགས་རིམ་གྱི་ཡེ་ཤེས་སུ་གྱུར་པའི་ལྷ་ཡིན་པའི་ཕྱིར་རོ། ། མདོར་ན་ཀུན་རྫོབ་ཀྱི་བདེན་པ་སྦྱང་གཞིར་འཇོག་ཚུལ་ཁྱེད་རང་གི་ཡིག་ཆ་གང་དུ་བཤད་ཀྱང་མི་འཐད་པར་ཐལ། ཀུན་རྫོབ་ཀྱི་བདེན་པ་ཐ་སྙད་ཙམ་དུ་ཡང་མེད་པར་ཡང་ཡང་དུ་ཁས་བླངས་ཟིན་པའི་ཕྱིར་དང་། དེ་སྦྱང་གཞི་ཡིན་ན་གོམས་པའི་སྟོབས་ཀྱི་ལྷར་འགྱུར་རུང་དུ་ཁས་ལེན་དགོས་པ་ལས། དེ་ནི་མ་རིག་པ་ལས་བྱུང་བས་ཀུན་རྫོབ་ཀྱི་བདེན་པ་ཡིན་ལ། ལྷ་ནི་དོན་དམ་པའི་བདེན་པ་ཡིན་པའི་ཕྱིར་རོ། ། དེས་ན་རིགས་འཛིན་བློ་གྲོས་བཟང་པོའི་དྲིས་ལན་ལས། དེ་ལྟར་ཐ་མལ་གྱི་ཕུང་ཁམས་སྐྱེ་མཆེད་སྦྱང་གཞིར་འཇོག་པ་ནི་སློབ་དཔོན་ཀླུའི་བྱང་ཆུབ་ཀྱི་སྦྱང་གཞི་རྣམ་པར་བཞག་པའི་རིམ་པ་ཉིད་དུ་གསུངས་པ་ཡིན་ལ། དེ་ཡང་ཀུན་རྫོབ་བདེན་པའི་དབང་དུ་བྱས་པར་འཕགས་པ་ཡབ་སྲས་ཐམས་ཅད་ཀྱི་འཆད་པ་ཡིན་ཏེ།
འཕགས་པ་ལྷས། གང་ཞིག་སྐྱེ་བ་ཀུན་རྫོབ་བདེན་པ་སྟེ། ། འཆི་བའི་མིང་ཡང་དོན་དམ་བདེན་པ་སྟེ། ། རིམ་གཉིས་འདི་དག་བླ་མའི་བཀའ་དྲིན་གྱིས། ། རྙེད་པ་འདི་ནི་མ་འོངས་སངས་རྒྱས་ཏེ། ། ཞེས་སྦྱང་གཞི་སྐྱེ་བའི་རིམ་པ་དེ་ཀུན་རྫོབ་ཀྱི་བདེན་པར་བཤད་པའི་ཕྱིར། ཞེས་དྲིས་པ་དང་། དྲིས་ལན་ཆེན་མོའི་ལུགས་གོང་དུ་བཤད་པ་གཉིས་དངོས་སུ་འགལ་ལོ། ། འགལ་བ་ཙམ་དུ་མ་ཟད་ལུགས་ཕྱི་མ་ལྟར་ཁས་ལེན་ན། གཞི་གྲུབ་ན་དོན་དམ་བདེན་པ་ཡིན་པས་ཁྱབ་བོ་ཞེས་རྩ་བའི་གྲུབ་མཐར་བཅས་པ་ཉིད་འཇིག་པར་འགྱུར་ཏེ།
འདིར་ནི་བདེན་པ་གཉིས་ཀ་ཁས་བླངས་པའི་ཕྱིར་རོ། ། མ་བླང་ནས་ནི་སྦྱང་གཞི་ཀུན་རྫོབ་བདེན་པ་ཇི་ལྟར་ཁས་ལེན་གསལ་བར་སྨྲོས་ཤིག གལ་ཏེ་སྡོམ་གསུམ་གྱི་དྲིས་ལན་དུ་བཤད་པ་ནི་དོན་དམ་པའི་སྦྱང་གཞི་ཡིན་ལ། དྲིས་ལན་ཕྱི་མ་འདིར་སྦྱང་གཞི་ཀུན་རྫོབ་དང་དོན་དམ་གཉིས་སྦྱོང་བྱེད་བསྐྱེད་རྫོགས་གཉིས་རྣམ་པ་སོ་སོར་ཕྱེ་ནས་བཤད་པ་ཡིན་པས་མི་འགལ་ལོ་ཞེ་ན། ཡུལ་ཀུན་རྫོབ་དང་དོན་དམ་གཉིས་སུ་ཁས་ལེན་ན་ནི། ཀུན་རྫོབ་ཀྱི་བདེན་པ་གཏན་མེད་པའི་གྲུབ་མཐའ་ཉམས་པར་འགྱུར་ལ། གཉིས་སུ་ཁས་མི་ལེན་ན་ནི་སོ་སོར་ཕྱེ་ནས་འཆད་པ་ཉིད་ཇི་ལྟར་རིགས་བློ་གཟུ་བོར་བྱས་ནས་སེམས་པར་བྱོས་ཤིག ཡང་དྲིས་ལན་ཕྱི་མ་འདིར་སྐྱེ་འཆི་གཉིས་ལ་ཀུན་རྫོབ་དང་དོན་དམ་དུ་གསུངས་པ་ཙམ་གྱིས་འཁྲུལ་གཞི་བྱས་ནས། དོན་དམ་བདེན་པ་སྦྱང་གཞིར་བྱེད་པ་ནི་ཤིན་ཏུ་མི་རིགས་ཏེ། སྐྱེ་འཆི་ལ་བདེན་གཉིས་ཀྱི་མིང་བཏགས་པ་གཉིས་ཀ་ཡང་།
ཀུན་རྫོབ་བདེན་པ་འབའ་ཞིག་ཡིན་པའི་ཕྱིར་དང་། དོན་དམ་པའི་བདེན་པ་དངོས་ནི་གང་དུ་ཡང་མ་གྲུབ་པས་གཞི་ལམ་འབྲས་གསུམ་གང་གི་ལྡོག་པར་ཡང་ཁས་མི་ལེན་པའི་ཕྱིར་རོ། ། རྟགས་སྔ་མ་གྲུབ་སྟེ། སྦྱོང་གཞི་འཆི་བའི་རིམ་པ་ནི། སེམས་ཅན་རྣམས་འཆི་བའི་ཚེ་འབྱུང་བ་རིམ་གྱིས་འཛད་པ་ལ་བཤད་པའི་ཕྱིར་རོ། ། ཇི་སྐད་དུ། རྗེ་བཙུན་ཆེན་པོས་ལྗོན་ཤིང་ལས། སློབ་དཔོན་འཕགས་པ་ཀླུ་སྒྲུབ་ཡབ་སྲས་ཀྱི་བཞེད་པས། སྦྱང་གཞི་དང་སྦྱོང་བྱེད་ཀྱི་རིམ་པ་གཉིས་ཏེ། དེ་ལ་སྦྱང་གཞི་བསྐྱེད་པའི་རིམ་པ་ལ་བསྐྱེད་པ་ཞེས་བྱ་བ་ནི་ཐ་མལ་གྱི་ལུས་གྲུབ་པ་ཡིན་ལ།
རིམ་པ་ཞེས་བྱ་བ་ནི་དེ་སྐྱེ་བའི་རིམ་པ་སྐྱེ་གནས་བཞི་དང་། བྱེ་བྲག་ཏུ་མངལ་སྐྱེས་ཀྱི་དབང་དུ་བྱས་ནས་མངལ་གྱི་གནས་སྐབས་ལྔའོ། ། དེ་སྦྱོང་བར་བྱེད་པའི་ཐབས་ལྷའི་རྣམ་པ་ནི། སྦྱོང་བྱེད་བསྐྱེད་རིམ་མོ། ། སྦྱང་གཞི་རྫོགས་པ་ནི་ཐ་མལ་གྱི་སེམས་ཅན་འཆི་བ་ཡིན་ལ། རིམ་པ་ནི་ས་ཆུ་ལ་ཐིམ་པ་ལ་སོགས་པ་འཆི་བའི་རིམ་པའོ། ། དེ་སྦྱོང་བར་བྱེད་པའི་ཐབས་རྡོ་རྗེའི་བཟླས་པ་དང་། འོད་གསལ་བ་ལ་སོགས་པ་ནི་སྦྱོང་བར་བྱེད་པའི་རྫོགས་པའི་རིམ་པའོ། ། ཞེས་བཤད་པ་ལྟར་རོ། ། དེ་ནས་ཡང་གཞི་བསྐྱེད་པ་དང་དེའི་རིམ་པ་གཉིས་སོ། །
སྦྱང་གཞི་རྫོགས་པ་དང་དེའི་རིམ་པ་ཞེས་པ་ལས་ཤན་ལེགས་པར་ཕྱེད་པར་མཛད་དུ་གསོལ། ཞེས་གསོལ་བ་འདེབས་སོ། ། ཡང་དྲིས་ལན་ཆེན་མོ་ལས། མཐར་ནི་ཆོས་ཉིད་ཀྱི་ངོ་བོ་ལྷག་པའི་ལྷ་ཉིད་དུ་གནས་པར་ཁས་བླངས་ན། གྱ་ནོམ་ལྷར་ཞེན་གྱི་རྟོག་པ་ལས་མ་འདས་པའི་ཕྱིར། རང་གི་ངོ་བོས་སྟོང་ངོ་ཞེས་དང་། ཀླུ་སྒྲུབ་གཞུང་ལུགས་ཐལ་རང་སྲོལ་གཉིས་ཀྱི། ། རིག་པར་བཀྲལ་ཏེ་ཇི་བཞིན་མ་བཀླགས་ན། ། རྫོགས་རིམ་ཡེ་ཤེས་སྤྲོས་པའི་མཚན་མ་ལས། ། རྣམ་གྲོལ་ཆོས་སྐུའི་རང་བཞིན་སུ་ཡིས་ཤེས། །
ཞེས་བཤད་པ་དང་། དྲིས་ལན་ཕྱི་མ་ལས། ཡེ་ཤེས་ཚོགས་བསགས་ཀྱི་སྐབས་སུ། གང་གིས་སྟོང་པ་དང་དག་ན་གཟུང་བ་དང་འཛིན་པ་གཉིས་ཀྱིས་སོ། ། དེའི་ཚེ་ཅི་ཡང་མེད་པ་མིན་ནམ་ཞེ་ན། ཅི་ཡང་མེད་པ་མིན་ཏེ། སྟོང་པ་ཉིད་ཀྱི་ཡེ་ཤེས་ཀྱི་རྡོ་རྗེ་ང་ཡིན་ཞེས་རང་བཞིན་ཆོས་སྐུ་ལ་ང་རྒྱལ་འཇོག་པའི་ཕྱིར། དེ་ལྟར་བཞག་པའི་ངང་ཉིད་ནས་སྔགས་ཀྱི་ཀུན་སྤྱོད་ཉམས་སུ་ལེན་པ་ལ་འཇུག་པའི་ཚེ་རྟེན་དང་བརྟེན་པ་མཆོད་བྱ་མཆོད་བྱེད་མཆོད་རྫས་ཇི་སྙེད་པ་ཆོས་དབྱིངས་ཡེ་ཤེས་ཀྱི་ངོ་བོར་གྲུབ་པ་ཡིན་ཏེ། དེ་ཐམས་ཅད་སྟོང་པའི་ངང་ལས་བསྒྲུབས་པའི་ཕྱིར། ཞེས་བཤད་པ་གཉིས་ཀྱང་དངོས་སུ་འགལ་བར་སྣང་སྟེ་དེའི་ཚེ་ཡང་ཆོས་ཉིད་ཀྱི་ངོ་བོ་ལྷག་པའི་ལྷར་ཁས་བླངས་པའི་ཕྱིར་རོ། །
ཐལ་རང་གི་དབུ་མའི་ལྟ་བས་རང་སྟོང་དུ་གཏན་ལ་ཕབ་ནས་རྫོགས་རིམ་གྱི་ཡེ་ཤེས་ལ་མཚན་མའི་སྤྲོས་པ་འགོག་དགོས་ན། རྫོགས་རིམ་གྱི་ཡེ་ཤེས་དེ་ཐོས་བསམ་གྱིས་གཏན་ལ་ཕབ་པའི་ཆོས་ཉིད་དུ་ཁྱེད་རང་གི་ལུགས་ལ་ཁས་ལེན་དགོས་ལ། དེ་ལྟར་རང་གི་གཞུང་ལས། དེས་ན་རིམ་གཉིས་རྣལ་འབྱོར་པས། ། ཉམས་སུ་མྱོང་བྱའི་སྟོང་ཉིད་ནི། ། རང་བཞིན་སྟོང་པ་ཉིད་ཡིན་ཏེ། ། ལྷ་དང་སྔགས་ཀྱི་རྒྱུ་ཉིད་དོ། ། དེ་ཡང་རིག་པས་སྤྱད་པ་ཡི། ། སྟོང་པ་ཉིད་དུ་མི་འདོད་དེ། ། སྟོང་ཉིད་འཕགས་པའི་ཤེས་མཐོང་གི །
མཛད་པ་ཉིད་དུ་ཐལ་ཕྱིར་རོ། ། ཞེས་བཤད་པ་དང་འགལ་ལོ། ། མདོར་ན་སྐབས་ཁ་ཅིག་ཏུ་བདེན་པ་གཉིས་ཀ་ཁས་ལེན། ཁ་ཅིག་ཏུ་དོན་བདེན་པ་ཁོ་ན་ཡོད་པར་འཆད། འགའ་ཞིག་ཏུ་རྫོགས་རིམ་གྱི་ཡེ་ཤེས་ཀྱང་རང་སྟོང་དུ་ཐལ་རང་གི་རིག་པས་ཤེས་དགོས་སོ་ཞེས་བཤད། ལ་ལར་རྫོགས་རིམ་གྱི་ཡེ་ཤེས་དེ་རང་བཞིན་གྱི་སྟོང་ཉིད་ཡིན་པས་རིགས་པས་གཏན་ལ་ཕབ་པའི་སྟོང་ཉིད་མིན་ནོ་ཞེས་དྲིས་པ་རྣམས་ཡིད་བརྟན་ཐུབ་པའི་ལུགས་གང་ཡིན་སྨྲ་དགོས་པས། མཁས་པའི་མདུན་སར་ལེགས་པར་དཔྱོད་ཅིག འདིར་སྨྲས་པ། བསྐྱེད་རྫོགས་རིམ་གཉིས་ཏིང་འཛིན་ཁས་ལེན་པ། ། དེ་སྲིད་སྦྱང་གཞིའི་རིམ་གཉིས་ཁས་ལེན་དགོས། །
ཀུན་རྫོབ་བདེན་པ་གཏན་མེད་སྨྲ་བ་རྣམས། ། རྣམ་གཞག་རིམ་པའི་རིམ་པ་དངོས་པོ་བཀག ། རིམ་པ་གཉིས་པར་གསུངས་པའི་སྦྱང་གཞི་ནི། ། འཆི་ཚེ་འབྱུང་བཞི་རྫོགས་པའི་རིམ་པ་དང་། ། གཟུང་འཛིན་རྟོག་པ་འགགས་པའི་འོད་གསལ་ཏེ། ། མཐའ་བྲལ་དབྱིངས་ཀྱི་གནས་ལུགས་ག་ལ་ཡིན། ། འཆི་བའི་མིང་ལ་དོན་དམ་བདེན་པ་ཞེས། ། ཆོས་ཀྱི་བརྡ་ཡི་གསུངས་ཀྱང་དོན་དམ་མིན། ། ཇི་ལྟར་སྐྱེ་བ་ཀུན་རྫོབ་བདེན་པ་ཞེས། ། ལུང་ལས་གསུངས་ཤིང་སྐྱེ་ལ་དེས་མ་ཁྱབ། །
དེ་ཕྱིར་མིང་ཙམ་གྱིས་ཀྱང་དོགས་པའི་གཞི། ། བྱིས་པ་ལ་བཞིན་མཁས་པ་འདི་མི་རིགས། ། དངོས་པོའི་དེ་ཉིད་ཁས་ལེན་བྲལ་བའི་ཕྱིར། ། སྦྱང་གཞི་འདོད་པ་གད་མོའི་རྒྱུ་རུ་ཟད། ། ཆོས་ཅན་ཆོས་ཉིད་སྦྱང་གཞི་ཡིན་ནོ་ཞེས། ། བཤད་པ་ཡོད་ཀྱང་བདེན་གཉིས་དབྱེ་བ་ཡི། ། རྣམ་གྲངས་ཡིན་གྱི་དོན་དམ་ཆོས་ཉིད་མིན། ། བསྡུ་བའི་ཚིགས་སུ་བཅད་པའོ། ། ད་ནི་དཀྱུས་མ་ཉིད་བཤད་པར་བྱ་སྟེ། དེ་ཡང་ཐ་མལ་གྱི་རྣམ་རྟོག་གི་དབང་གིས་ཐ་མལ་དུ་སྣང་བ་མ་གཏོགས་པ་ཕུང་ཁམས་སྐྱེ་མཆེད་སོགས་སེམས་ལས་ལོགས་སུ་གྱུར་པའི་ཐ་མལ་པ་ནི་ཁོ་བོ་ཅག་ཀྱང་མི་འདོད་ལ།
འོན་ཀྱང་བག་ཆགས་ཐ་མལ་དུ་སྣང་བའི་གཟུགས་སོགས་ནི་བསྐྱེད་རྫོགས་གང་གི་ཐབས་ཀྱིས་ཀྱང་ལྷའམ་ཡེ་ཤེས་སུ་བསྒྱུར་རུང་སྟེ། དེ་ལ་གཉིས་ཀྱི་དང་པོ་ལྷར་འགྱུར་བའི་ཚུལ་ནི། དགོངས་པ་ལུང་སྟོན་ལས། གསང་སྔགས་སྐྱེས་བུའི་སྦྱོར་བ་ཡི། ། དེ་ན་མི་མཆོག་དག་ཏུ་འགྱུར། ། གསེར་འགྱུར་རྩི་ཡི་རྣམ་པ་ཡི། ། ལྕགས་ནི་གསེར་དུ་བྱེད་པ་ཡིན། ། དེ་བཞིན་སྔགས་ཀྱི་དེ་ཉིད་ཀྱིས། ། མི་ཉིད་བདེ་གཤེགས་བྱེད་པ་ཡིན། ། ཞེས་གསུངས་སོ། །
འདིའི་དོན་ནི་ལྕགས་ལ་གསེར་འགྱུར་བཏབ་པའི་ཚེ་ལྕགས་ལས་གཞན་པའི་རྫས་ཞིག་གསེར་དུ་འགྲོ་རྒྱུ་མེད་པས་ལྕགས་མི་སྤངས་པར་གསེར་དུ་འགྱུར་ཞེས་བརྗོད་པ་ལྟར། ཐ་མལ་གྱི་གཟུགས་སོགས་ལ་བསྐྱེད་རྫོགས་ཀྱི་རྩིས་བཏབ་པ་ན། ཐ་མལ་གྱི་གཟུགས་སོགས་ལས་གཞན་པའི་རྫས་ཞིག་ལྷའམ་ཡེ་ཤེས་སུ་འགྲོ་རྒྱུ་མེད་པས་ཐ་མལ་གྱི་ལུས་ཉིད་མ་སྤངས་པར་ལྷར་འགྱུར་རོ་ཞེས་བརྗོད་པ་ཡིན་གྱི། གནས་གྱུར་ཟིན་པའི་ཚེ་མ་དག་པའི་ལུས་མ་དོར་བ་ལྟ་བུ་དག་པའི་ལུས་འདི་ཉིད་དམ་པ་ངེས་པར་སངས་རྒྱས་པའི་དོན་དུ་འདོད་པ་ནི་ཚིག་ཙམ་གྱིས་རྨོངས་པ་ངོ་མཚར་བསྐྱེད་པའི་གཏམ་ཡིན་པས་རྣ་བ་ཙམ་ཡང་གཏད་པར་མི་བྱ། ། དེས་ན་སྤྱོད་བསྡུས་ལས། ཇི་ལྟར་རྒྱལ་པོ་ཨིནྡྲ་བྷུ་ཏི་དང་འདྲ་བར་ཕུང་པོའི་ཁོག་པ་བརྗེས་ཏེ་རྡོ་རྗེའི་ལུས་སུ་བསྒྱུར་ནས་ཞེས་གསུངས་པ་ཡང་། ལུས་གཉིས་ཡོད་པའི་གཅིག་མེད་པར་བྱས་ནས་ཅིག་ཤོས་རྡོ་རྗེའི་ལུས་སུ་སོང་ཞེས་པའི་དོན་མ་ཡིན་གྱི། རང་སྣང་གི་ཕུང་པོའི་ཁོག་མ་ལུས་པ་རྡོ་རྗེའི་ལུས་ཀྱི་གནང་བར་ཤར་ཞེས་པའི་དོན་ཡིན་ནོ། ། འདིར་རྡོ་རྗེའི་ལུས་ཞེས་པ་ཡང་ཡེ་ཤེས་སྒྱུ་མ་ལྟ་བུའི་ལུས་ཅན་དུ་གྲུབ་པ་བྱའི། དོན་དམ་བདེན་པའི་ངོ་བོར་གྱུར་པའི་ལུས་སུ་འདོད་པ་ནི་བཞད་གད་ཀྱི་གནས་སོ། །
འདིའི་དོན་ཤེས་པར་འདོད་ན། བླ་མ་ཆོས་ཀྱི་རྗེས་མཛད་པའི་ཟུང་འཇུག་རྡོ་རྗེ་ཆེན་པོའི་ས་མཚམས་རྣམ་པར་བཞག་པར་བལྟ་བར་བྱའོ། ། གཞན་ཡང་སློབ་དཔོན་རྡོ་རྗེ་གསང་བས། རང་བཞིན་དགའ་སྒྲོན་གྱི་དཀའ་འགྲེལ་ལས་ཀྱང་དོན་འདི་ཉིད་གསུངས་ཏེ། ཇི་སྐད་དུ། ཚེ་འདི་ཉིད་ལས་སངས་རྒྱས་སོ། ། ཞེས་པ་ནི་འདི་ལས་ཚེ་གཞན་མི་འཕོ་བར་ཕུང་པོ་ལྷག་མ་མེད་པའི་བདེ་བ་ཆེན་པོའི་སྐུའོ། ། དཔེར་ན་རྒྱལ་པོ་ཆེན་པོ་རྣལ་འབྱོར་གྱི་དབང་ཕྱུག་ཆེན་པོ་ཨིནྡྲ་བྷུ་ཏི་མགོན་པོ་ལྟ་བུའོ་ཞེས་བཤད་པ་ལྟར་རོ། ། འདིར་ཕུང་པོ་ལྷག་མེད་ཅེས་དང་། སྤྱོད་བསྡུས་སུ་ཕུང་པོའི་ཁོག་པ་བརྗེས་ཞེས་པ་གཉིས་ཀ་མ་དག་པའི་སྣང་བ་ནུབ་ནས་ཡེ་ཤེས་ཀྱི་སྐུ་གྲུབ་པ་ཉིད་ལ་ཟེར་རོ། །
གཞན་དག་རང་ཉིད་ཀྱི་ལུས་ཀྱི་ཡེ་ཤེས་ལ་དོན་དམ་བདེན་པས་ཁྱབ་པར་བྱས་ནས་ཡེ་ཤེས་ཀྱི་སྐུ་ཞེས་པའི་མིང་བྱུང་བ་ཙམ་གྱིས་རང་གི་འདོད་པ་གྲུབ་བོ་སྙམ་དུ་སེམས་པ་ནི། རི་དྭགས་གཞོན་ནུ་སྨིག་རྒྱུའི་རྗེས་སུ་འགྲོ་བ་དང་མཚུངས་སོ། ། ཡང་ཁྱེད་རང་གི་ལུགས་དང་མཐུན་པའི་སློབ་དཔོན་ཤནྟི་པའི་དགོངས་པ་ཡང་ཐ་མལ་གྱི་ལུས་ལྷར་བསྒྱུར་དུ་རུང་བ་ཉིད་ཡིན་ཏེ། འདི་ཉིད་ཀྱིས་མཛད་པའི་ཐམས་ཅད་གསང་བའི་རྒྱུད་ཀྱི་བཤད་སྦྱར་ལས། འབྱུང་བ་ཞེས་བྱ་བ་ནི། ཉོན་མོངས་པ་དང་ལས་ཀྱི་བསྐྱོད་པ་དུ་ཁཿསྣ་ཚོགས་ཀྱི་རྒྱུར་གྱུར་པ། ས་དང་། ཆུ་དང་། མེ་དང་། རླུང་དང་།
ནམ་མཁའི་ཁམས་ཏེ་ལྔ་པོ་ཉིད་ཀྱིས་སོ། ། ངེས་པ་ནི་བརྟག་མི་དགོས་པའོ། ། མཐོང་བ་དག་ཅེས་གསུངས་པ་ནི་པདྨར་གྲུབ་པའོ། ། མི་རྣམས་ཀྱི་ལུས་དེ་ལྟ་བུ་ཡིན་དུ་ཟིན་ཀྱང་སངས་རྒྱས་སུ་འགྱུར་རོ་ཞེས་བྱ་བར་སྦྱར་རོ། ། ཅི་ཞིག་བྱས་པས་ཞེ་ན། རང་སེམས་རབ་ཏུ་བསྒོམས་པ་སྟེ། ། རབ་ཀྱི་མཐར་ཐུག་བསྒོམ་པས་སོ། ། ཞེས་གསལ་བར་བཤད་པའི་ཕྱིར། ཡང་སློབ་དཔོན་ཨཱརྻ་དེ་ཝའི་སེམས་ཀྱི་སྒྲིབ་སྦྱོང་ཞེས་བྱ་བའི་གཞུང་ལས། ཐ་མལ་གྱི་ལུས་ལྷར་བསྒྱུར་བའི་ཚུལ་གསལ་བར་བཤད་དེ།
ཇི་སྐད་དུ། དེ་ཉིད་ལས། སྔགས་ཀྱི་སྦྱངས་ན་ཤིང་ལ་སོགས། ། བེམ་པོ་རྨོངས་བཅས་རབ་དཀའ་བ་དང་། ། ལྷ་ཉིད་དུ་ནི་འགྱུར་བ་འོ། ། ཤེས་དང་ལྡན་པའི་ལུས་ཅི་སྨོས། ། ཐ་མལ་པ་ཡི་ང་རྒྱལ་ཉིད། ། མཉམ་པར་བཞག་པ་ཡོངས་སུ་བཏང་། ། ཤེས་རབ་ཐབས་ཀྱི་ཆོ་ག་ཡིས། ། ཐམས་ཅད་མཉམ་པར་སྤྱད་པར་བྱ། །
ཇི་ལྟར་པདྨ་འདམ་སྐྱེས་ཀྱང་། ། འདམ་གྱི་སྐྱོན་གྱིས་གོས་པ་མེད། ། དེ་བཞིན་བག་ཆགས་སྣ་ཚོགས་ཀྱི། ། སྐྱོན་གྱིས་རྣལ་འབྱོར་པ་མི་གོས། ། ཞེས་བཤད་པ་ལྟར་རོ། ། གཉིས་པ་ཡེ་ཤེས་སུ་བསྒྱུར་དུ་རུང་བའི་ཚུལ་ནི། ཡུལ་སྣ་ཚོགས་པ་རྣམས་སྣང་བ་དེ་དང་དེའི་ངོ་བོར་སྣང་ཡང་རང་གི་ངོ་བོ་ནི་སེམས་ལྷན་ཅིག་སྐྱེས་པའི་ཡེ་ཤེས་སྒྱུ་མ་ལྟ་བུ་ཉིད་ཡིན་ཏེ། ། སེམས་ཀྱི་སྒྲིབ་སྦྱོང་ལས། ཆོས་དང་གང་ཟག་བདག་དོར་བ། ། ཡེ་ཤེས་ཙམ་དུ་ཐུབ་པས་གསུངས། །
ཞེས་བཤད་པས་སོ། ། དེའི་ཕྱིར་ཡེ་ཤེས་དེ་ལྟ་བུ་ཐོབ་པའི་རྣལ་འབྱོར་པས་ཡུལ་ཐམས་ཅད་ཀྱི་ངོ་བོ་དེ་ལྟར་ཡིན་པ་ལ་ཡིན་པར་ཤེས་པའི་ཚུལ་གྱིས་ཚུལ་ཐམས་ཅད་ཀྱི་ཁ་དོག་བསྒྱུར་བར་བྱེད་ལ། དེ་ལྟར་བྱས་པ་ན་ཐམས་ཅད་ངོ་བོ་གཉིས་སུ་མེད་པའི་ཡེ་ཤེས་སུ་སྣང་བ་ལ་དེར་འགྱུར་བ་ཞེས་བྱ་སྟེ། ཇི་སྐད་དུ། སེམས་ཀྱི་སྒྲིབ་སྦྱོང་ལས། ཇི་ལྟར་ངང་པས་འོ་མ་ནི། ། ཆུ་ལས་འཐུང་བར་བྱེད་པ་ལྟར། ། དེ་བཞིན་མཁས་པས་དུག་བཅས་ཡུལ། ། སྦྱངས་ནས་སྤྱད་པས་གྲོལ་བར་འགྱུར། ། ཇི་ལྟར་ཆོ་ག་བཞིན་སྤྱད་ན། །
དུག་ཀྱང་བདུད་རྩིར་འགྱུར་བ་ཡིན། ། བྱིས་པ་རྣམས་ནི་མར་ལ་སོགས། ། བཟའ་འམ་ལེགས་པས་དུག་དུ་འགྱུར། ། དེ་བཞིན་སེམས་ནི་འདི་ཉིད་ཀྱང་། ། གཏན་ཚིག་བཟང་པོས་སྦྱངས་བྱས་ན། ། རྣམ་པར་མི་རྟོག་མི་དམིགས་པ། ། རང་བཞིན་དྲི་མེད་རབ་ཏུ་སྣང་། ། ཇི་ལྟར་མེ་ནི་ཆུང་ངུ་ཡང་། ། མར་དང་སྙིང་སོགས་འདུས་བྱས་པས། ། སྣང་བ་དྲི་མེད་མི་གཡོ་བ། །
བརྟན་པའི་མུན་པ་རྣམས་འཇིག་འགྱུར། ། ཤིང་ཆེན་ས་བོན་ཕྲ་བ་ལས། ། ཇི་ལྟར་ལོ་མ་རྩ་བ་ཡིས། ། བརྒྱན་པའི་ཤིང་ཆེན་འབྱུང་བར་འགྱུར། ། ཡུང་དང་རྡོ་ཐལ་སྦྱར་བ་ལས། ། ཁ་དོག་གཞན་ཞིག་འབྱུང་བར་འགྱུར། ། ཤེས་རབ་ཐབས་ཀྱི་སྦྱོར་བ་ལས། ། ཆོས་དབྱིངས་མཁས་པ་དེ་ལྟར་ཤེས། ། མར་དང་སྦྲང་རྩི་མཉམ་སྦྱར་ན། ། དུག་ཉིད་དུ་ནི་འབྱུང་བ་ཡི། །
དེ་ཉིད་ཆོ་ག་བཞིན་དཔྱད་ན། ། བཅུད་ཀྱི་ལེན་གྱི་མཆོག་ཏུ་འགྱུར། ། དངུལ་ཆུས་རེག་པའི་ཟངས་མ་ནི། ། ཇི་ལྟར་སྐྱོན་མེད་གསེར་དུ་འགྱུར། ། དེ་བཞིན་ཡང་དག་ཡེ་ཤེས་ཀྱིས། ། སྦྱངས་པས་ཉོན་མོངས་བཟང་པོ་བྱེད། ། ཞེས་གསུངས་པ་ལྟར་རོ། ། གསུམ་པ་ཀྱཻ་རྡོ་རྗེའི་གཞུང་འགྲེལ་རྣམས་དང་འགལ་བའི་ཚུལ་བསྟན་པ་ནི། དགྱེས་པ་རྡོ་རྗེའི་རྒྱུད་འགྲེལ་མཐའ་དག་ལས་རང་གི་ལུས་ཀུན་རྫོབ་ཀྱིས་བསྡུས་པ་འདི་ཁོ་ན་དག་བྱའི་སྦྱང་གཞིར་བཤད་དེ། ཇི་སྐད་དུ།
རྡོ་རྗེ་སྙིང་འགྲེལ་ལས། དེ་བས་ན་རྡོ་རྗེའི་རིགས་ནི་མངོན་པར་དབང་བསྐུར་བ་བདུན་ཉིད་ཀྱི་མིང་འཐོབ་བོ། ། དེ་ནས་བདག་ཅག་ཉིད་ཀྱི་ཕུང་པོ་དང་ཁམས་དང་སྐྱེ་མཆེད་དང་དབང་པོ་དང་འབྱུང་བ་དང་འབྱུང་བ་ལས་གྱུར་པའི་ཇི་སྙེད་པ་དང་། དེ་བཞིན་དུ་ལས། ལས་ཀྱི་དབང་པོའི་བྱ་བ་རྣམས་ལྷ་ཉིད་དུ་བརྟགས་ཤིང་དེ་ལས་གཞན་གྱི་ཚུལ་དུ་མི་བརྟགས་ཏེ། དེ་ལྟར་ན་དངོས་པོའི་ལས་ཅན་གྱི་རྣལ་འབྱོར་པ་རྣམས་ཀྱིས། གཟུགས་ཕུང་རྡོ་རྗེ་མ་ཡིན་ཏེ། ། ཚོར་བ་ལའང་དཀར་མོར་བརྗོད། ། འདུ་ཤེས་ཆུ་ཡི་རྣལ་འབྱོར་མ། ། འདུ་བྱེད་རྡོ་རྗེ་མཁའ་འགྲོ་མ། །
རྣམ་ཤེས་ཕུང་པོའི་ཚུལ་གྱིས་ནི། ། བདག་མེད་རྣལ་འབྱོར་མ་གནས་སོ། ། རྟག་ཏུ་འདི་དག་རྣམ་དག་པ། ། དེ་ཉིད་རྣལ་འབྱོར་པས་འགྲུབ་བོ། ། ཞེས་གསུངས་ཏེ། འདི་ལྟར་ཤེལ་གྱི་ནོར་བུའི་ཉེ་སྐོར་ན། ཁ་དོག་གང་དང་གང་བཞག་པ་དེ་དང་དེའི་ཁ་དོག་ཏུ་འགྱུར་བ་བཞིན་ནོ། ། རྡོ་རྗེ་འཆང་ཆེན་པོས་ཀྱང་། བྱང་ཆུབ་སེམས་དཔའ་རྡོ་རྗེ་དབྱིངས་ཞེས་བྱ་བ་ལས། རིགས་ཀྱི་བུ་སེམས་དེ་ནི་ཇི་ལྟར་སྦྱངས་པ་དེ་ལྟར་འགྱུར་རོ་ཞེས་གསུངས་སོ། །
ཞེས་གསལ་བར་བཤད་པ་ལྟར་རོ། ། གལ་ཏེ་དེ་ནི་ལས་དང་པོ་པའི་རྣལ་འབྱོར་པ་རྣམས་ལ་དགོངས་པ་མིན་ནམ་ཞེ་ན་མིན་ཏེ། བརྟན་པ་ཐོབ་པ་རྣམས་ཀྱིས་ཀྱང་། འབད་རྩོལ་ཆུང་ངུས་ཡུལ་རྣམས་ལྷའི་ངོ་བོར་བསྒྱུར་བར་བྱེད་པའི་ཕྱིར། ཡང་གཞུང་དེ་ཉིད་ལས། ལུགས་ཀྱི་དངོས་མེད་གང་ལས་བདེ། ། ཞེས་པའི་སྔ་འགྲེལ་དུ། ཀུན་རྫོབ་ཀྱི་ལུས་ཀྱི་དངོས་པོ་ཉིད་མེད་ན་བདེ་བ་ཆེན་པོ་ཞེས་བྱ་བརྟན་པའི་ནུས་པ་མེད་པའི་ཕྱིར། ཞེས་བཤད་པ་དང་། ཡང་དག་པར་སངས་རྒྱས་ནི་རྡོ་རྗེ་ལྟ་བུའི་སྐུ་དང་།
གླང་པོ་ལྟར་མི་གཡོ་བ་ཡིན་པས་ཤེས་པར་བྱའོ། ། དེ་ལྟར་ན་ཡང་རང་གི་ལུས་པོ་ལས་སངས་རྒྱས་འབྱུང་བར་བསྟན་ཏེ། མཚན་དང་དཔེ་བྱད་ལྡན་པའི་རྡོ་རྗེའི་ལྟ་བུའི་སྐུ་ཁུ་བ་ལ་བརྟེན་ཏེ་འཁྲུངས་པའི་ཕྱིར་ཏེ། ཞེས་གསུངས་པ་རྣམས་མི་རིགས་པར་ཐལ། ལྷན་ཅིག་སྐྱེས་པའི་ཡེ་ཤེས་ཡིན་ན་རང་གི་ལུས་ཀུན་རྫོབ་པ་དང་ཀུན་རྫོབ་ཀྱི་ཁུ་བ་ལས་མ་བྱུང་བས་ཁྱབ་པའི་ཕྱིར། རྟགས་ནི་དྲུང་ནས་རང་གི་ཞལ་ལན་གྱི་ཐོག་ཏུ་སོང་ངོ་། ། ཡང་སློབ་དཔོན་ཆེན་པོ་དུརྻ་ཙནྟྲའི་ཀུ་མུ་ཏིའི་གཞུང་དང་ཡང་འགལ་ཏེ། གཞུང་དེ་ཉིད་ལས། བསྒྱུར་བྱ་གཟུགས་ལ་སོགས་པ་ཉིད། སྒྱུར་བྱེད་ཡེ་ཤེས་ཀྱི་རང་བཞིན་ཡིན་པའི་ཕྱིར།
ལྷར་བསྒྱུར་དུ་རུང་བ་ཡིན་པར་བཤད་པ་ལ། ཁྱེད་ཉིད་ཀྱིས་གཟུགས་སོགས་མ་དག་པ་རྣམས་དག་པའི་རང་བཞིན་དུ་བསྒྱུར་དུ་མི་རུང་བར་འདོད་པའི་ཕྱིར། རྒྱུ་མཚན་གྲུབ་སྟེ། འགྲེལ་པ་ཉིད་ལས། གལ་ཏེ་དེ་ལྟ་ན་ནི་དེའི་ཚེ་མ་དག་པ་ནི་གང་། དག་པ་ནི་གང་གིས་དོན་དུ་ཞེས་དགོངས་པ་ལ། གཟུགས་ལ་སོགས་པའོ། ། ཞེས་བྱ་བ་ལ་སོགས་པ་གསུངས་ཏེ། གཟུང་བ་ཉིད་ཀྱི་དྲི་མས་གོས་པའི་མ་དག་པའི་ཕྱིར་ཏེ། ཅི་གཟུགས་ལ་སོགས་པ་འདི་རྣམས་སྤང་བར་བྱ་བའམ།
སྤང་བར་མི་བྱ་ཞེས་སྙམ་པ་ལ། བརྟེན་བྱ་འདི་དག་བརྟེན་པ་ཉིད། ། ཅེས་པ་ལ་སོགས་པ་གསུངས་ཏེ། བརྟེན་བྱ་ནི་ཉེ་བར་ལོངས་སྤྱོད་པར་བྱའོ། ། ཞེས་བཤད་པ་ལྟར་རོ། ། ཡང་དེ་ཉིད་ལས། ཉོན་མོངས་པ་རྣམས་ཆོས་ཉིད་ཀྱི་འཁོར་འདས་གང་གི་ཡང་རྒྱུ་དང་ཁྱད་པར་མི་འཛིན་ལ་ཐབས་ཀྱི་ཁྱད་པར་གྱིས་འཁོར་འདས་གཉིས་ཀའི་ཡང་རྒྱུར་འགྱུར་བར་གསུངས་པ་མི་རིགས་པར་ཐལ། འཁོར་བའི་ཆོས་རྣམས་ནི་ཇི་ལྟར་ཡང་མྱང་འདས་སུ་འགྱུར་བ་མི་རུང་བའི་ཕྱིར། འདོད་ན་དེ་ཉིད་ལས། འཁོར་བ་སྤངས་ནས་གཞན་དུ་ནི། །
མྱ་ངན་འདས་པ་རྟོགས་མི་འགྱུར། ། ཞེས་བྱ་བ་ལ་སོགས་པ་གསུངས་སོ། ། འཁོར་བར་འགྱུར་བས་ན་འཁོར་བའོ། ། དེ་དག་འགལ་བ་ནི་མྱ་ངན་འདས་པ་སྟེ། འཁོར་བ་མིན་པའི་མཚན་ཉིད་དོ། ། དེའི་ཕྱིར་འཁོར་བ་དང་མྱ་ངན་ལས་འདས་པ་གཅིག་གིས་མཚན་ཉིད་ཡིན་ཞེས་དགོངས་པ་ལ། འདི་རྣམས་ཆོས་ནི་མྱ་ངན་འདས། ། ཞེས་བྱ་བ་ལ་སོགས་པར་གསུངས་ཏེ། ཆོས་གང་འཁོར་བ་ན་མྱ་ངན་ལས་འདས་པར་འགྱུར་བའི་ཆོས་དེ་ཉིད་གཏི་མུག་ལ་འཁོར་བར་འགྱུར་རོ། ། དེས་ན་ཆོས་ཉིད་ཀྱི་སྲིད་པ་དང་མྱ་ངན་ལས་འདས་པའི་ཁྱད་པར་ཕྲ་མོ་ཡང་ཡོད་པ་མིན་ཏེ།
དེ་བས་ན་ཐར་པ་འདོད་པ་རྣམས་ཀྱིས་ཀྱང་དངོས་པོ་ཡོངས་སུ་སྤང་བར་མི་བྱ་ཞིང་། གཏི་མུག་ཀྱང་རབ་ཏུ་སྤང་བར་མི་བྱ་བ་ཉིད་རྟོགས་པར་བྱ་བའི་ཕྱིར། རྨོངས་མེད་འཁོར་བ་དག་པས་ནི། ། ཞེས་བྱ་བ་ལ་སོགས་པ་གསུངས་སོ། ། ཞེས་བཤད་པ་དང་འགལ་ལོ། ། གཞན་ཡང་། ཧེ་རུ་ཀ་ནི་བསྐྱེད་པའི་རྒྱུ། ། དང་པོ་རེ་ཞིག་གཅིག་ཡིན་ནོ། ། ཞེས་ལྷ་སྐུའི་རྒྱུ་དམིགས་བཅས་ཀུན་རྫོབ་ཀྱི་བསྡུས་པ་མ་བསྟན་པར་ཐལ། ལྷ་སྐུའི་རྒྱུར་འགྲོ་བའི་ཀུན་རྫོབ་མི་སྲིད་པའི་ཕྱིར་ཏེ།
རྟགས་ཁྱེད་རང་གིས་ཁས་བླངས། འདོད་ན། ཀུ་མུ་ཏི་ལས། དེ་ལ་ཧེ་རུ་ཀ་ནི་བསྐྱེད་པའི་རྒྱུ། ། དོར་ཞིག་གཅིག་ཡིན་ཏེ། ཞེས་བྱ་བ་ལ་སོགས་པས་རེ་ཞིག་དམིགས་པ་དང་བཅས་པའི་ཐབས་སུ་གསུངས་ཏེ། ཧེ་རུ་ཀ་བསྐྱེད་པའི་རྒྱུ་ནི་ཧེ་རུ་འབྱུང་བའི་ཕུན་སུམ་ཚོགས་པའི་རྒྱུ་རྩའི་འཁོར་ཏེ། དེ་དེ་ལྟར་འགྱུར་རོ། ། ཕྱིས་ནི་འབྲས་བུ་ཀྱཻ་རྡོ་རྗེ་ཞེས་བྱ་བ་འབྱུང་བར་འགྱུར་རོ། ། གྲོལ་བ་འདོད་པ་སྲིད་པ་ལ་སྣང་བ་རྣམས་ཀྱི་ཧེ་རུ་ཀ་བསྐྱེད་པའི་རྒྱུ་དང་།
ཧེ་རུ་ཀས་ཀྱང་ཅི་ཞིག་བྱ་ཞེས་དགོངས་པ་ལ། དངོས་པོ་ཉིད་ཀྱི་རྣམ་གྲོལ་ཞིང་། ། ཞེས་བྱ་བ་ལ་སོགས་པ་སྨོས་ཏེ། འབྱུང་བའི་ཕྱིར་དངོས་པོ་དང་ཁམས་དང་སྐྱེ་མཆེད་ལ་སོགས་པའོ། ། དེ་ཉིད་ཀྱི་ཕྱིར་དངོས་པོ་ཉིད་ཀྱི་རྣམ་པར་གྲོལ་བར་འགྱུར་གྱི། ཡང་ཕུང་པོ་ལ་སོགས་པ་དངོས་པོ་མེད་པས་ནི་མིན་ནོ། ། ཞེས་གསུངས་པ་དང་འགལ་ལོ། ། ཡང་སློབ་དཔོན་མཚོ་སྐྱེས་རྡོ་རྗེའི་གཞུང་དང་ཡང་འགལ་ཏེ། གཞུང་དེར་སེམས་ཅན་གྱི་གཟུགས་དང་ལྷའི་སྐུ་གཉིས་ཀ་སེམས་ཀྱི་སྣང་བ་ལས་གྲུབ་པའི་སྒྱུ་མ་ལྟ་བུ་དང་། གཉིས་ཀ་ལ་ཡང་ཕུང་པོ་སོགས་ཐ་སྙད་དུ་མེད་པར་བཤད་པ།
ཁྱེད་ཀྱིས་སེམས་ཀྱི་གཟུགས་སོགས་དག་པའི་སྐུར་འགྱུར་རུང་གི་སྒྱུ་མ་ལྟ་བུར་ཁས་མི་ལེན་པའི་ཕྱིར། རྟགས་སྔ་མ་གྲུབ་སྟེ། རྣམ་འགྲེལ་པདྨོ་ཅན་ལས། ལྷའི་རྣམ་པའི་གཟུགས་དང་ལྡན། ། ཞེས་པ་གང་ལས་སངས་རྒྱས་དང་མིའི་ལུས་དག་དབྱེ་བ་ནི། ཕྱག་དང་ཞལ་གྱི་རྣམ་པ་ཡི། ། རེ་ཞིག་བྱེ་བྲག་མེད་དེ། ཕུང་པོ་ལྔ་ཉིད་དུ་ཡང་བྱེ་བྲག་མེད་དོ། ། ཤ་ལ་སོགས་པ་པུ་ཀ་སི་ལ་སོགས་པའི་ཚུལ་གྱིས་རྣམ་པར་བཞག་པའོ། ། གལ་ཏེ་སངས་རྒྱས་ཀྱི་སྐུ་དག་རྣམ་པར་ཤེས་པའི་རང་བཞིན་དང་།
འདི་དག་ས་ལ་སོགས་པའི་རང་བཞིན་སྙམ་ན། ཨེ་མ་ཧོ་མ་ཤེས་པ་ཡིན་ཏེ། དེ་ལྟར་ཉིད་དུ་ཆོས་ཐམས་ཅད་རྣམ་པར་ཤེས་པའི་རང་བཞིན་དུ་མཐོང་སྟེ། བྱེ་བྲག་ཏུ་ཅུང་ཟད་ཀྱང་མེད་དོ། ། ཞེས་བཤད་པས་སོ། ། དེ་བཞིན་དུ་སློབ་དཔོན་ཏོག་ཙེ་པས། བསམ་གྱིས་མི་ཁྱབ་པའི་མན་ངག་ལས་ཀྱང་། ཡེ་ཤེས་གཅིག་གིས་རང་སྣང་གི་ཆོས་ཐམས་ཅད་ཀྱི་ཁ་དོག་བསྒྱུར་ནུས་པ་དང་། རོ་གཅིག་ཏུ་ནུས་པར་བཤད་དེ། ཇི་སྐད་དུ།
གཉིས་མེད་བཅུད་ཀྱི་ཕིགས་པ་ཡི། ། རྡོ་ཤིང་འཇིམ་པའི་འགྱུར་བ་རྣམས། ། ལྷ་ཡི་རྣམ་པར་འགྱུར་བ་ནི། ། བཟང་པོའི་ཞལ་སྔ་ནས་ཀྱིས་བསྟན། ། ཐབས་དང་ཤེས་རབ་སྙིང་རྗེ་ཆེ། ། གཅིག་ཏུ་རོ་གཅིག་རྣམ་པ་གཅིག ། ཅེས་བཤད་པ་ལྟར་རོ། ། གཉིས་པ་བྱེ་བྲག་ཏུ་རྗེ་བཙུན་ས་སྐྱ་པའི་ལུང་དང་འགལ་བར་བསྟན་པ་ནི། དཔལ་བརྩེ་བ་ཆེན་པོས། དབང་བཞི་ངོ་སྤྲོད་ཀྱི་འགྲེལ་པ་ལས།
དེ་ལྟར་རྟེན་འབྲེལ་འགྲིག་པས་ཚེ་འདི་ཉིད་ལ་ལུས་མ་སྤངས་པར་སངས་རྒྱས་ཀྱང་ཐོབ་ན་གཞན་ལྟ་སྨོས་ཀྱང་ཅི་དགོས། ཞེས་བཤད་པ་དེ་མི་འཐད་པར་ཐལ། ཐ་མལ་གྱི་ལུས་ཉིད་སངས་རྒྱས་ཀྱི་སྐུར་བསྒྱུར་མི་བཏུབ་པའི་ཕྱིར། གལ་ཏེ་ལུས་མ་སྤངས་ཞེས་པ་ཆོས་ཉིད་ཀྱི་ལུས་ལ་དགོངས་སོ་ཞེ་ན། ཆོས་ཉིད་ཀྱི་ལུས་དེ་ལ་རྟེན་ཅིང་འབྲེལ་པར་འབྱུང་བའི་སྐུ་ལ་ཟེར་ན་ནི་ཆོས་ཉིད་དངོས་མིན་ལ། ཆོས་ཉིད་དངོས་ཡིན་ན་ནི་སྐད་ཅིག་གིས་སྐྱེ་འགག་བྱེད་པར་འགལ་ཞིང་། རྟེན་འབྲེལ་སྒྲིག་པ་ཉིད་འགལ་ལོ། ། ཡང་བརྩེ་བ་ཆེན་པོས་རྣམ་འགྲེལ་ལམ་འབྲས་བུ་དང་བཅས་པའི་མཚན་དོན་གྱི་གོ་བ་འཆད་པ་ན།

དེ་བས་ན་ལམ་འབྲས་བུ་དང་བཅས་པའི་གདམ་ངག་ཅེས་བྱ་སྟེ། གསང་སྔགས་འབྲས་བུ་ལམ་དུ་བྱེད་པ་ལ་དགོངས་ནས། ལམ་གྱི་དུས་སུ་འབྲས་བུ་ཡང་མི་འབྲལ་བར་ལྷུན་གྲུབ་ཏུ་གནས་ཏེ། དེ་ཡང་ལུང་ལས། ལུས་ལ་རྩ་གནས། རྩ་དེ་ལ་སྤྲུལ་སྐུ་རང་བཞིན་གྱིས་ལྷུན་གྲུབ་ཅེས་བྱ་སྟེ། རྩ་མེད་ན་སྤྲུལ་སྐུ་འབྱུང་བའི་རྒྱུ་མེད་པ་དང་། རྩ་དེ་ཉིད་ལམ་གྱི་རྟེན་འབྲེལ་གྱིས་གནས་གྱུར་པས་ལན་གཅིག་སྤྲུལ་སྐུར་འཆར་བའི་ཕྱིར་རོ། ། དེ་བས་ན་རང་བཞིན་ལྷུན་གྲུབ་དང་། འགྱུར་དུ་རུང་གཉིས་ལ་དགོངས་ནས་རྒྱུ་རྩ་དེ་ལ་སྤྲུལ་སྐུ་ལྷུན་གྲུབ་ཏུ་བཞག་པས། རྒྱུ་ལམ་གྱི་དུས་ན་འབྲས་བུ་ཡང་མ་དོར་བར་གནས་པས།
གསང་སྔགས་ལམ་ཉེ་བའི་གནད་ཀྱང་དེ་ཡིན་ནོ། ། དེས་ན་དབང་། བུམ་པའི་དབང་དེ་ལ་སྤྲུལ་སྐུའི་དབང་ཞེས་བྱ་བ་དང་། ལམ་ལྟ་བ་དང་། སྤྲུལ་སྐུའི་གྲུབ་མཐའ་ཞེས་བྱ་བར་འགྱུར་གསུང་། དེས་རྒྱུ་ལ་ལྷུན་གྲུབ་ཏུ་རྩི་བའོ། ། དེ་ཉིད་ཀྱང་ལམ་འབྲས་གསུང་མདོ་ཞེས་བྱ་འབྱུང་བས་བསྟན་ཏོ། ། དེས་གཞན་གསུམ་ལ་ཡང་འདྲེ་སྟེ་ཤེས་པར་བྱའོ། ། ཡང་འབྲས་བུ་ལམ་དང་བཅས་པའི་གདམ་ངག་ཅེས་བྱ་སྟེ། མཐར་ཐུག་འབྲས་བུའི་གནས་སྐབས་ན།
རྒྱུ་ལམ་གྱི་ཆོས་རྟེན་རྩ་དང་ཡི་གེ་ལ་སོགས་པ་ཐམས་ཅད་མ་སྤངས་ཏེ། གནས་གྱུར་གྱི་ཚུལ་དུ་ཟག་པ་མེད་པའི་ཡེ་ཤེས་གཅིག་གི་སྣང་བས་བསྡུས་ནས་ཡོད་པར་བཞེད་དེ། དཔེར་ན་ལྕགས་སྲང་སྟོང་གསེར་འགྱུར་རྩིས་བསྒྱུར་བའི་ལྕགས་ཀྱི་ངོ་བོ་མ་བརླག་པ་དང་མཚུངས་སོ། ། དེས་ན་མཐར་ཐུགས་སྤྲུལ་པའི་སྐུ་སྟེ། ལྷུན་གྲུབ་ཀྱི་སྤྲུལ་སྐུ་རྩ་གནས་གྱུར་ལས་བྱུང་བ། ལམ་དབྱིབས། ལྟ་བ་ངོ་བོ་ཉིད། གྲུབ་མཐའ་འཁོར་འདས་དབྱེར་མེད་ལས་བྱུང་བ་བྱས་ན་གནས་གྱུར་ལ་ཡེ་ཤེས་རྩི་བས་དེ་གསུམ་པོ་ཡང་དེས་འདྲེའོ། ། ཞེས་གསུངས་པ་འདི་ཐམས་ཅད་མི་རིགས་པ་ཐལ། དེ་ལྟའི་རྟེན་ལ་བཞི་པོ་འདི་སངས་རྒྱས་ཀྱི་སྐུར་བསྒྱུར་དུ་མི་རུང་བའི་ཕྱིར་རོ། །
གལ་ཏེ་ཆོས་ཉིད་ཀྱི་རྟེན་འབྲེལ་བཞི་གནས་བསྒྱུར་བ་ཡིན་པས་མི་འགལ་ལོ་སྙམ་ན། མིན་ཏེ། གཟུང་འཛིན་གཉིས་མེད་ཀྱི་ཡེ་ཤེས་ལ་ཤར་བའི་དཀྱིལ་འཁོར་བཞི་ནི་གང་ཟག་ཀུན་ལ་ཐུན་མོང་དུ་ཡོད་ལ། དེ་ལྟ་བུ་མིན་པའི་ཆོས་ཉིད་ཀྱི་དཀྱིལ་འཁོར་བཞི་ཁྱེད་ལ་མེད་པས་གཉིས་མེད་ཀྱི་ཡེ་ཤེས་རྒྱུད་ལ་མ་སྐྱེས་པ་ཐམས་ཅད་ལ་རྟེན་དཀྱིལ་འཁོར་བཞི་མ་ཚང་བར་འགྱུར་རོ། ། དབུ་མ་པ་ཐམས་ཅད་ནི་གནས་འགྱུར་ཞེས་བརྗོད་པ་ཙམ་གྱིས་གནས་འགྱུར་བྱའི་ཆོས་དེ་དོན་དམ་བདེན་པ་མིན་པར་ཁོང་དུ་ཆུད་པར་མཛད་དོ། ། དེས་ན་རྣམ་འགྲེལ་གྱི་དོན་ནི་གཞི་དུས་ན་ལམ་གྱི་ཆོས་རྣམས་ཡོན་ཏན་གྱི་ཚུལ་དུ་ཚང་བས། ལམ་གཞི་ལས་ལོགས་སུ་དབྱེར་མེད། འབྲས་བུ་ནི་དེ་གཉིས་ལས་འབྱུང་རྒྱུ་ཡིན་པས། ད་ལྟ་དེ་གཉིས་ལས་ལོགས་སུ་དབྱེར་མེད་དེ། དེས་ན་ཆོས་ཀྱི་རྗེས།
གཞི་ལམ་འབྲས་གསུམ་དབྱེར་མེད་དུ་སྨྲ་བ། འཁོན་གྱི་རིགས་ཀྱི་ཤཱཀྱའི་སྲས་པོ་མཆོག ། རྡོ་རྗེའི་རིགས་གཅིག་ཀུན་དགའི་རྒྱལ་མཚན་དཔལ། ། བཟང་པོ་ལས་གཞན་དོན་མཐུན་སྨྲ་བ་སུ། ། ཞེས་བཤད་པ་ལྟ་བུ་ཡིན་ཏེ། རྗེ་བཙུན་གོང་མས་གཞི་ལམ་འབྲས་གསུམ་དབྱེར་མེད་དུ་བཤད་པའི་གོ་རྒྱུ་གཞི་ལམ་འབྲས་གསུམ་ཡིན་ཁྱབ་མཉམ་ལ་མི་འཛིན་པར་གསོལ་བ་འདེབས་སོ། ། ཡང་རྟེན་འབྲེལ་ལྔའི་ཡི་གེ་ལས། ད་ལྟའི་ལུས་ངག་ཡིད་སྙིང་པོ། དེ་ལ་བརྟེན་པའི་ཀུན་གཞི་དང་ལྔ་སྟེ། ད་ལྟའི་དོན་བྱེད་ནུས་པའི་ལུས་འདི་སྐུ་རྡོ་རྗེ།
དོན་བྱེད་ནུས་པའི་ངག་འདི་གསུང་རྡོ་རྗེ། དོན་བྱེད་ནུས་པའི་ཁམས་དྭངས་མ་ནི་ཐུགས་རྡོ་རྗེ། དོན་བྱེད་ནུས་པའི་རླུང་འདི་སྙིང་པོ་རྡོ་རྗེ། དེ་བཞི་ལ་བརྟེན་པའི་དོན་བྱེད་ནུས་པའི་ཀུན་གཞི་དག་པ་འདི་བྱང་ཆུབ་ཆེན་པོའོ། ། ཞེས་གསལ་བར་བཤད་པ་འདི་གཏན་ནས་མི་འཐད་པར་ཐལ། ད་ལྟར་གྱི་དོན་བྱེད་ནུས་པའི་རྟེན་འབྲེལ་ལྔ་བོ་དེ་ཀུན་རྫོབ་ཏུ་འདོད་ན་ནི་གཏན་མེད་དུ་ཁས་ལེན་དགོས་པས་རྟེན་འབྲེལ་ལྔས་ལམ་ཡོངས་སུ་རྫོགས་པ་ཁས་ལེན་དུ་མི་རུང་། དོན་དམ་ཡིན་ན། རྟེན་འབྲེལ་ལྔ་པོ་དེ་ཆོས་ཅན། དོན་དམ་བདེན་པ་མིན་པར་ཐལ། དོན་བྱེད་ནུས་པའི་དངོས་པོ་ཡིན་པའི་ཕྱིར་དང་།
གཞན་ལ་རག་ལས་པའི་ཆོས་ཡིན་པའི་ཕྱིར་རོ། ། རྟགས་གྲུབ་སྟེ། གཞུང་དེ་ཉིད་ལས། གསུམ་པ་རྟེན་འབྲེལ་དེ་རང་ཉིད་ངོ་བོའམ། གོ་བ་ཇི་ལྟ་བུ་ཡིན་པ་ནི་གཞན་དབང་རྟེན་འབྲེལ་ཏེ། དེའི་ཏིང་ངེ་འཛིན་དེའི་རྒྱུ་རྐྱེན་གཞན་ལ་རག་ལས་པས། གཞན་དབང་རྟེན་འབྲེལ་ཞེས་བྱ་སྟེ། དེ་ཡང་རྟེན་ནི་དེ་སྐྱེ་བ་སྟེ་ལུས་ཀྱི་འདུག་ལུགས་ལ་རག་ལས། རླུང་དང་ཟས་དང་ཡུལ་གྱི་བདུད་རྩི་མུ་ཏྲ་བརྟེན་པས། གཉིད་ལ་སོགས་པ་ལ་རག་ལུས་པའོ། །
ཞེས་བཤད་པས་སོ། ། ཁྱབ་པ་གྲུབ་ཏེ། ཕྱ་པས། རང་བཞིན་དང་ནི་བཅོས་མིན་དང་། ། གཞན་ལ་ལྟོས་པ་མེད་པ་ཡིན། ། རང་བཞིན་གཞན་དུ་འགྱུར་བ་ནི། ། ནམ་ཡང་འཐད་པ་མ་ཡིན་ནོ། ། ཞེས་གསུངས་པས་ཤེས་སོ། འདིར་རྟེན་འབྲེལ་ལྔ་པོ་ཐམས་ཅད་དོན་བྱེད་ནུས་པའི་དངོས་པོར་བཤད་པ་ལ། རྟོག་དཔྱོད་ཕྲ་མོ་ཙམ་ཡང་མ་ཞུགས་པར་ལམ་འབྲས་སུ་བཤད་པའི་ཀུན་གཞི་དང་བདེ་གཤེགས་སྙིང་པོ་གཅིག་གོ་ཟེར་བ་ནི་རྟེན་འབྲེལ་ལྔའི་ཡི་གེར།
ཀུན་གཞི་དོན་བྱེད་ནུས་པའི་དངོས་པོ་དང་། རྟེན་འབྲེལ་ཉིད་ཡིན་པར་གསུངས་པ་མ་གོ་ཞིང་། སྡོམ་གསུམ་རབ་དབྱེའི་ཕྱོགས་སུ་ཁས་བླངས་པ་ཡིན་ཏེ། བདེ་གཤེགས་སྙིང་པོ་ནི་ཆོས་དབྱིངས་འགྱུར་མེད་ལ་བཤད་ཅིང་། ཆོས་དབྱིངས་ནི་ཡེ་ཤེས་ཀྱི་མཐའ་དང་བྲལ་བར་གསུངས་པའི་ཕྱིར་རོ། ། ཇི་སྐད་དུ། ཆོས་དབྱིངས་ཡོད་པའང་མིན་ཏེ་ཞེས་པ་ནས། གསུངས་ཞེས་པའི་བར་དང་། དེས་ན་སངས་རྒྱས་བསྟན་པ་ལ། ། ཞེས་ནས།
མ་འཛིན་ཅིག་ཅེས་པའི་བར་གསུངས་པ་ལྟར་རོ། ། སྒྱུ་མ་ལྟ་བུའི་ཀུན་གཞི་དག་པ་ལ། ། སྒྱུ་མ་ལྟ་བུའི་རྟེན་འབྲེལ་ལམ་བསྒྲུབས་ནས། ། སྒྱུ་མའི་གར་གྱི་འགྲོ་བ་འདྲེན་པ་ཡི། ། གཞི་ལམ་འབྲས་གསུམ་ཚུལ་འདི་ཁོ་བོས་རིག ། སྟོང་ཉིད་དངོས་པོར་སྨྲ་བའི་རྟོག་གེ་པ། དབུ་མ་ཆེན་པོའི་ལམ་དུ་ཇི་ལྟར་འགྲོ། ། རྗེ་བཙུན་གོང་མའི་གཏམ་གྱིས་འཇིགས་པ་དག ། གཞུང་འདིར་མཐོང་ན་ཕྲག་དོག་ལག་པ་ཡི། ། རྣ་བ་བཀག་ཀྱང་ཡིད་ལ་ཟུག་རྔུ་ཡི། །
ཚེར་མ་དམ་དུ་བྱས་པ་མ་ཡིན་ནམ། ། བར་སྐབས་ཀྱི་ཚིགས་སུ་བཅད་པའོ། ། ཡང་སློབ་དཔོན་ཆེན་པོ་ཐམས་ཅད་མཁྱེན་པ་བསོད་ནམས་རྩེ་མོའི་གཞུང་ལས་ཀྱང་། རང་གི་ལུས་ཀུན་རྫོབ་ཀྱིས་བསྡུས་པ་འདི་ཉིད་ལྷའི་སྐུར་གནས་འགྱུར་བའི་ཚུལ་གསུངས་ཏེ། ཇི་སྐད་དུ། གནད་ཀྱི་གསལ་བྱེད་ལས་ཀྱང་། དེའང་འདི་ལྟར་བྱང་ཆུབ་ཀྱི་ཕྱོགས་ཀྱང་ད་ལྟར་དང་། ས་ལ་གནས་པ་དང་འབྲས་བུའི་གནས་སྐབས་སུ་འཕོ་བ་ལྟར་ལུས་ཀྱང་འཕོ་སྟེ། ད་ལྟར་རྩ་ལུས་ཟག་པ་དང་བཅས་པ་ཉིད་དུ་སྐྱེ་བར་བྱེད་ལ། ཡང་རྩ་དེ་དག་ལམ་དུ་འབར་འཛག་དང་སྙོམས་འཇུག་ལ་སོགས་པ་བྱས་པས་རྣལ་འབྱོར་པ་ལམ་གྱི་ལུས་སུ་འགྲུབ་པ།
ཡང་རླུང་སེམས་ཐམས་ཅད་དབུ་མར་ཐིམ་པའི་ཚེ་ཕུང་པོ་ལ་སོགས་པ་ཐམས་ཅད་སངས་རྒྱས་དང་བྱང་ཆུབ་སེམས་དཔའི་སྐུ་ཡོངས་སུ་གནས་གྱུར་པ་ན། སོ་དང་སེན་མོ་ལ་སོགས་པ་པྲ་སེ་ན་ལྟ་བུ་དྭངས་ཤིང་ཐོག་པ་མེད་པར་འགྱུར་ལ། སེམས་ཀྱང་རྟོག་པ་མེད་པར་རྣལ་མར་གནས་གྱུར་པར་བྱེད་དོ། ། དེས་ན་རང་གི་ལུས་འདི་ཉིད་གནས་གྱུར་པ་ལས་སངས་རྒྱས་ཉིད་འབྱུང་གི སངས་རྒྱས་ཀྱི་སྐུ་གཞན་གང་ན་ཡང་མི་གནས་ཏེ་མི་རྙེད་དོ། ། དེའི་ཕྱིར་སངས་རྒྱས་ལུས་ལས་གཞན་དུ་ཚོ་བ་དེ་ནི་མི་ཤེས་པའི་སྒྲིབ་པས་བསྒྲིབས་ཞེས་བརྗོད། ལུས་སངས་རྒྱས་ཡིན་པ་བཞིན་སེམས་ཀྱང་སངས་རྒྱས་སུ་ད་ལྟ་ནས་ལུས་ལ་གནས་པར་བསྟན་པའི་ཕྱིར་ཡེ་ཤེས་ཆེན་པོ་ཞེས་སྨྲས་སོ། ། ཞེས་བཤད་ལ། དེའི་དོན་ཡང་གཞི་དུས་ཀྱི་ལུས་ལམ་དུས་ཀྱི་ལུས་སུ་ན་འཕོ་བ་དང་ལམ་གྱི་ལུས་འབྲས་བུའི་ལུས་སུ་ན་འཕོ་བ་ལ་འདོད་དགོས་པའི་ཕྱིར། ཡང་དེ་ཉིད་ལས།
གང་ཚེ་ལས་ཀྱི་ལུས་བཅོས་པ། ། དེ་ཚེ་ལྷ་རུ་འགྱུར་བ་ཡིན། ། ཞེས་པའི་དོན་འཆད་པ་ན། རྣལ་འབྱོར་འབྲིང་གི་ལུས་ཞིག་ནས་བར་དོར་སངས་རྒྱས་པ་ལ་ལས་ཀྱི་ལུས་བཅོམ་པའི་དོན་དུ་བཤད་ལ། རྣལ་འབྱོར་པ་མཆོག་གི་ད་ལྟར་ལུས་ཉིད་བསྒྱུར་བ་ལ་བཅོམ་པའི་དོན་དུ་བཤད་པའི་ཕྱིར་ཏེ། ཇི་སྐད་དུ། གནད་ཀྱི་གསལ་བྱེད་ལས། དེ་ལ་གང་ཚེ་ཞེས་བྱ་བ་ནི་གཉིས་མེད་ཡེ་ཤེས་ཀྱི་རྟོགས་པ་མཆོག་ཏུ་གྱུར་པ་གང་གི་ཚེའོ། ། ལས་ཀྱི་ལུས་བཅོམ་པ་ནི་ཟས་ཀྱི་ལུས་འདི་འཇིག་པ་སྟེ། རྣལ་འབྱོར་པ་འབྲིང་གི་ནི་ལུས་འདི་བོར་ཏེ་འཆི་བའི་དུས་སུ་བླ་མའི་གདམ་ངག་གིས་བཟུང་སྟེ་བར་མ་དོའི་ཚེ་འབྲས་བུ་འགྲུབ་ཅེས་བྱ་བ་ཡིན་ལ།
རྣལ་འབྱོར་མཆོག་གིས་ནི་ཟས་ཀྱི་ལུས་ཉིད་བསྒྱུར་བ་ལ་བཅོམ་ཞེས་བྱ་སྟེ། རྒྱལ་པོ་ཨིནྡྲ་བྷུ་ཏི་ལྟར་ལུས་དེ་ཉིད་ཀྱི་དབང་ཕྱུག་བརྒྱ་དང་ལྡན་པའི་ལུས་སུ་གྱུར་ཏོ། ། ཞེས་སྤྱོད་པ་བསྡུས་པ་ལས་གསུངས་པ་ལྟ་བུའོ། ། དེ་ཉིད་ལྷ་དེ་ལོངས་སྤྱོད་རྫོགས་པའི་སྐུའོ། ། ཞེས་ཤིན་ཏུ་གསལ་པོར་བཤད་པའི་ཕྱིར་རོ། ། དེ་བཞིན་དུ་རྗེ་བཙུན་ཆེན་པོས་ལྗོན་ཤིང་དུ། འཕགས་པ་ཡབ་སྲས་ཀྱི་དགོངས་པ་འཆད་པ་ན། ཐ་མལ་གྱི་ལུས་སྦྱང་གཞི་བསྐྱེད་རིམ་དང་། ཐ་མལ་གྱི་སེམས་ཅན་འཆི་བ་སྦྱང་གཞི་རྫོགས་རིམ་བཤད་པ་ཡང་མི་རིགས་པ། ཁྱེད་ཀྱི་ལུགས་ལ་དེ་དག་སྦྱང་བྱའི་དྲི་མ་ཡིན་གྱི་སྦྱང་གཞི་མིན་པའི་ཕྱིར་དང་།
ཡིན་ན་ནི། སྦྱོང་བྱེད་ལམ་གྱི་བསྒྱུར་ནུས་པར་ཁས་ལེན་དགོས་པའི་ཕྱིར་རོ། ། གལ་ཏེ་ལུང་འདི་ཉིད་བསྟན་དགོས་སོ་ཞེ་ན། ཤིན་ཏུ་སྟོན་ཏེ། ལྗོན་ཤིང་ལས། དེ་ལ་སྦྱང་གཞི་བསྐྱེད་པའི་རིམ་པ་ལ་བསྐྱེད་པ་ཞེས་བྱ་བ་ནི་ཐ་མལ་གྱི་ལས་གྲུབ་པ་ཡིན་ལ། རིམ་པ་ཞེས་བྱ་བ་ནི་དེ་སྐྱེ་བའི་རིམ་པ་སྐྱེ་གནས་བཞི་དང་། བྱེ་བྲག་ཏུ་མངལ་སྐྱེས་ཀྱི་དབང་དུ་བྱས་ནས་མངལ་ཀྱི་གནས་སྐབས་ལྔའོ། ། དེ་སྦྱོང་བར་བྱེད་པའི་ཐབས་ལྷའི་རྣམ་པ་ནི་སྦྱོང་བྱེད་བསྐྱེད་རིམ་མོ། ། སྦྱང་གཞི་རྫོགས་པ་ནི་ཐ་མལ་གྱི་སེམས་ཅན་འཆི་བ་ཡིན་ལ།
རིམ་པ་ནི་ས་ཆུ་ལ་ཐིམ་པ་ལ་སོགས་པ་འཆི་བའི་རིམ་པའོ། ། ཞེས་གསུངས་པ་མིག་གིས་ལེགས་པར་ལྟོས་ཤིག ཡང་ཉེ་རྒྱུ་དང་མཚམས་སྦྱར་ནས་འབྲས་བུ་མངོན་དུ་བྱེད་པར་དེའི་སྐད་ཅིག་གཅིག་རླུང་སེམས་ཐམས་ཅད་འཇའ་ལུས་རྡོ་རྗེའི་སྐུར་གྱུར་པ་མི་རིགས་པར་ཐལ། ལུས་ཟག་པ་དང་བཅས་པ་ལྷའི་སྐུར་འགྱུར་མི་སྲིད་པའི་ཕྱིར་རོ། ། འདོད་ན། རྡོ་རྗེ་གུར་ལས། ཕྱག་རྒྱའི་དངོས་གྲུབ་དངོས་གྲུབ་ཆེ། ། དངོས་གྲུབ་ཀུན་གྱི་སྤྱོད་ཡུལ་མིན། ། དེ་དུས་དེ་ཡི་ལུས་ཐོབ་ཅིང་། ། སྐད་ཅིག་ལ་ནི་བདེ་ཆེན་ཚུལ། །
ཞེས་གསུངས་པ་དང་འགལ་ཡང་རྗེ་བཙུན་ཆེན་པོས། སྤྱིར་ཕུང་ཁམས་སྐྱེ་མཆེད་ལྷར་བསྒོམ་ཚུལ་བཤད་ཀྱང་མ་དག་པའི་ལུས་ལྷར་བསྒོམ་ཞེས་གསལ་བར་མ་གསུངས་སོ་སྙམ་ན། གསུངས་ཏེ། ལུ་ཧི་པའི་གསལ་བྱེད་ལས། ཕུང་ཁམས་སྐྱེ་མཆེད་ཀྱི་གཞིར་གྱུར་པའི་སྐབས་སུ་སའི་ཁམས་ནི་ལྟུང་བར་བྱེད་མའོ། ། ཆུའི་ཁམས་ནི་གསོད་པར་བྱེད་མའོ། ། མེའི་ཁམས་ནི་འགུགས་པར་བྱེད་མའོ། ། རླུང་གི་ཁམས་ནི་གར་གྱི་དབང་ཕྱུག་མའོ། ། ནམ་མཁའི་ཁམས་ནི་པདྨའི་དྲྭ་བ་སྟེ། ། ཞེས་བྱ་བའི་བར་དུ་བརྗོད་ཅིང་།
སེམས་ཀྱིས་མ་དག་པའི་ཕུང་པོ་ལ་སོགས་པ་བཅུ་བདུན་དག་པའི་ལྷ་བཅུ་བདུན་གྱི་རང་བཞིན་དུ་མོས་པ་བྱའོ། ། དེ་དག་གིས་ནི་རིགས་ངན་གྱི་ཁང་པ་མེས་བསྲེགས་པ་བཞིན། ཚོགས་སོགས་པའི་རྟེན་ཁྱད་པར་ཅན་དུ་བྱས་པ་ཡིན་ནོ། ། ཞེས་གསལ་བར་བཤད་པའི་ཕྱིར་རོ། ། རིག་ཅན་གྱི་ཁང་པ་མེས་བསྲེགས་པ་དང་འདྲ་བར་གསུངས་པའི་དོན་ཡང་ཕུང་པོ་ལ་སོགས་པ་ཐ་མལ་དུ་ཞེན་པའི་རྟོག་པ་ལྷའི་རྣམ་པར་བསྒྱུར་བ་ལ་བྱའི། ཕུང་པོ་སོགས་གཏན་མེད་དུ་བཏང་བ་ལ་ནི་མི་འདོད་དོ། ། གལ་ཏེ་བློ་གྲོས་ཆུང་ངུ་དག་གི་དགོས་པ་ལ། གཟུགས་སོགས་ལ་ལྷ་དང་ཐ་མལ་པའི་དུས་གཉིས་ཀ་ལྷན་ཅིག་ཏུ་བསྒོམ་སྙམ་ན། མིན་ཏེ། སྔར་མི་སྒོམ་པའི་སྐབས་སུ།
ཐ་མལ་པའི་དུས་ཡོད་པ་དེ་མི་སྒོམ་པའི་སྐབས་སུ་ཐ་མལ་པ་ཡིན་པའི་ལྷའི་རྣམ་པར་བསྒྱུར་ནས་ཉམས་སུ་ལེན་པ་ལ་ཐ་མལ་པ་ཉིད་ལྷར་བསྒོམ་ཞེས་བརྗོད་ཀྱི་ཐ་མལ་པར་བསྒོམ་ཞེས་བྱ་བ་ནི་རྣལ་འབྱོར་ཆེན་པོ་བླ་ན་མེད་པའི་སྐབས་སུ་ནམ་ཡང་ཁས་མི་ལེན་ནོ། ། འོ་ན་ཐ་མལ་གྱི་ཕུང་ཁམས་སྐྱེ་མཆེད་སོགས་ཁྱོད་ཀྱི་ཁས་བླངས་པ་དང་འགལ་ལོ་ཞེ་ན། མི་འགལ་ཏེ། ཐ་མལ་རྣམ་རྟོག་གི་ངོར་ཐ་མལ་དུ་སྣང་བ་ཉིད་ལས་ལོགས་སུ་གྱུར་པའི་ཐ་མལ་པ་ནི་ཁས་བླངས་པ་མེད་ལ། ཐ་མལ་རྣམ་རྟོག་གི་ངོ་བོར་ཐ་མལ་དུ་སྣང་བ་དེ་ནི་བསྐྱེད་རིམ་སྒོམ་པའི་ངོ་བོར་ཁས་ལེན་པ་མིན་གྱི་བློ་རང་ངོ་ལ་ལྟོས་ནས་བཞག་པ་ཡིན་པས་སྐྱོན་ཅི་ཡང་ཡོད་པ་མིན་ནོ། ། དོན་འདི་འདྲ་བ་ལ་དགོངས་ནས་དཔལ་ལྡན་ས་སྐྱ་པཎྜི་ཏས་སྙིང་པོ་དོན་གསལ་ལས། ཀ་པཱ་ལ་ཞེས་པའི་སྒྲ་དོན་ཐ་མལ་གྱི་ལུས་ལྷ་དང་བདེ་བ་ཆེན་པོར་སྐྱོང་བ་ལ་བཤད་ཅིང་། སྒོམ་ཆེན་གྱིས་དྲིས་ལན་ལས་ཀྱང་། ཚེ་གཅིག་གིས་སངས་རྒྱས་པའི་དོན་ལུས་འདི་ཉིད་རྒ་ཤི་ལས་གྲོལ་ཏེ་སྐུའི་བཞིའི་ངོ་བོར་གྲུབ་པ་ཡིན་ནོ་ཞེས་པར་གསུངས་སོ། ། གཉིས་པ་སྦྱོང་བྱེད་ཀྱི་སྒོམ་ཚུལ་བརྟགས་ཏེ་དགག་པ་ལ་གཉིས་ཏེ།
སྤྱིར་ཡིན་སྒོམ་དང་མིན་སྒོམ་གྱི་དོན་དཔྱད་པ་དང་། བྱེ་བྲག་ཏུ་ལུས་དཀྱིལ་སྒོམ་ཚུལ་དཔྱད་པའོ། ། དང་པོ་ལ་གཉིས་ཏེ། ཕྱོགས་སྔ་མ་བརྗོད་པ་དང་། དེ་ལ་བཏགས་ཏེ་དགག་པའོ། ། དང་པོ་ནི། རིག་འཛིན་བློ་གྲོས་བཟང་པོའི་དྲིས་ལན་ལས། ཞིབ་མོར་ན་སེམས་ཅན་ལ་ཀུན་རྫོབ་དོན་དམ་པ་གཉིས་སུ་བཤད་པ་ཡིན་ཏེ། དོན་དམ་པའི་བདག་གམ། བདག་དམ་པ་ཞེས་བྱ་བ་གཅིག་དང་།
ཀུན་རྫོབ་པའི་བདག་གམ། སྐྱེས་བུ་བཏགས་པར་ཡོད་པ་ཞེས་བྱ་བ་གཉིས་བཤད་པས་སོ། ། དེ་སྐད་དུ་ཡང་། དེ་བཞིན་ཉིད་བདག་དག་པའི་བདག ། ཅེས་དང་། ཉེ་བར་ཞི་བ་དམ་པའི་བདག ། ཅེས་དང་། ཆེན་པོ་གནད་ཀྱིས་མདོ་དྲངས་པ་ལས། ཇི་ལྟར་ཡན་ལག་ཚོགས་རྣམས་ལ། ། བརྟེན་ནས་ཤིང་ལྟར་བརྗོད་པ་ལྟར། །
དེ་བཞིན་ཕུང་པོ་རྣམས་བརྟེན་ནས། ། ཀུན་རྫོབ་སེམས་ཅན་ཞེས་བྱ་འོ། ། དེ་ལྟར་གཉིས་ཀྱི་ནང་ནས་ལྷག་པའི་ལྷར་སྒྲུབ་པའི་གཞི་ནི་དོན་དམ་པའི་བདག་ཏུ་ངེས་ཏེ། བསྐྱེད་རིམ་གྱི་ཐོག་མར་སྟོང་པ་ཉིད་ཀྱི་ཡེ་ཤེས་ཀྱི་རྡོ་རྗེ་འཆང་ཡིན་ནོ་ཞེས་བཟུང་ནས། དེ་ཉིད་ལྷར་བསྒྲུབ་པའི་ཚེ་ན་སྟོང་ཉིད་ཡེ་ཤེས་དེ་ས་བོན་དང་ཕྱག་མཚན་གྱི་རྣམ་པར་བྱས་ནས་སྐུ་ཡོངས་སུ་རྫོགས་པར་བསྐྱེད་པ་ཡིན་པས། དེ་ལྟར་ན་བསྐྱེད་རིམ་གྱི་རྣལ་འབྱོར་པ་རང་ཉིད་གནས་ཚུལ་ལ་ཆོས་དབྱིངས་ཡེ་ཤེས་ཀྱི་ངོ་བོར་གནས་པ་སྣང་ཚུལ་ཀྱཻ་རྡོ་རྗེའི་གཟུགས་ཀྱི་རྣམ་པ་ཤར་བ་དེའི་ཚེ་རང་ཉིད་ལྷག་པའི་ལྷ་ཡིན་ནམ་མིན་ཞེས་དཔྱོད་པ་ན། རྗེ་བཙུན་གྱི་ཆོས་ཉིད་རྣམ་པའི་ཆ་ནས་ཡིན་པ་དང་། འབྲས་བུ་དངོས་མིན་པར་བཤད་ལ། དེའི་གོ་བོ་རྣལ་འབྱོར་པ་རང་ཉིད་ཀྱི་ངོ་བོ་རང་བཞིན་ཆོས་སྐུར་གནས་པའི་ཆ་ནས་རང་བཞིན་དགྱེས་པ་རྡོ་རྗེ་དངོས་ཡིན། བསྐྱེད་པའི་རིམ་པའི་རྟོག་པ་ལ་ལྷ་ཞལ་ཕྱག་གི་རྣམ་པ་ཅན་དུ་སྣང་བ་དེ།
རྟོག་པ་དེའི་ངོ་བོར་ལྷ་ཉིད་དུ་ཞེན་པའི་ཆ་ནས་རྣམ་པ་ལྷ་ཡིན་པ་ཞེས་བྱ་སྟེ། ཞེས་པར་བྲིས་སོ། ། གཉིས་པ་དེ་དགག་པ་ལ་གཉིས་ཏེ། རྣམ་སྨིན་གྱི་ཕུང་པོ་ལས་ལོགས་སུ་གྱུར་པའི་གཉིས་མེད་ཀྱི་ཡེ་ཤེས་ལྷའི་སྒྲུབ་གཞིར་འདོད་པ་དགག་པ། ཡིན་སྒོམ་གྱི་དོན་ངོས་མ་ཟིན་པའི་རྒྱུ་མཚན་གྱིས་དགག་པའོ། ། དང་པོ་ནི། ཡེ་ཤེས་མ་སྐྱེས་པ་རྣམས་ལ་ནི་རང་གི་ལུས་ཀྱི་ངོ་བོ་ཡེ་ཤེས་སུ་འཆར་བ་མེད་པས། རྣམ་སྨིན་གྱི་ལུས་ལས་ལོགས་སུ་གྱུར་པའི་ཡེ་ཤེས་ལྷའི་ངོ་བོར་བསྒྲུབ་པ་མེད་ལ། ཡེ་ཤེས་སྐྱེས་པའི་རྣལ་འབྱོར་པས་ནི་སྣང་བ་གང་དུ་སྣང་ཡང་རང་གི་ངོ་བོ་གོ་ཡུལ་དུ་སེམས་ཉིད་ལྷན་ཅིག་སྐྱེས་པའི་ཡེ་ཤེས་ཀྱི་རྣམ་རོལ་དུ་ཤེས་པའི་ཕྱིར། ཐ་མལ་དུ་སྣང་བ་ཉིད་ཀྱང་ཡེ་ཤེས་ཀྱི་ངོ་བོར་བསྒྱུར་ཞིང་ཡེ་ཤེས་དེ་ཉིད་བསྐྱེད་པའི་རིམ་པའི་ལྷའི་རྣམ་པར་ཡང་བསྒྱུར་ནུས་པའི་ཕྱིར།
ཐ་མལ་རྣམ་རྟོག་དག་སྣང་དུ་བསྒྱུར་བས་ཆོག་པའི་གོ་རྒྱུ་མ་ཆགས་པ་འདི་འདྲ་བ་ལ་དགོངས་ནས། མཁྱེན་རབས་དབང་ཕྱུག་ས་སྐྱ་པཎྜི་ཏ་ཆེན་པོས། ཐ་མལ་རྣམ་རྟོག་གིས་འཇིགས་ན་བསྐྱེད་རིམ་མ་གོ་ཞེས་གསུངས་སོ། ། རྒྱས་པར་གོང་དུ་ཡང་ཡང་བསྟན་ཟིན་ཏོ། ། གཉིས་པ་ནི། རྗེ་བཙུན་ཆེན་པོའི་དག་ལྡན་ལས། གཉིས་པ་ཇི་ལྟར་བསྒོམ་པའི་ཚུལ་ནི། ཁ་ཅིག་འདི་སྐད་དུ་གལ་ཏེ་ཟླ་བ་ལ་སོགས་པ་དེ་དག་མེ་ལོང་ལྟ་བུ་ལ་སོགས་པའི་ཡེ་ཤེས་ཡིན་ན་སྒོམ་མམ་མིན་ཡང་སྒོམ། དང་པོ་ལྟར་ན་གྲུབ་ཟིན་པ་སྒྲུབ་པར་འགྱུར་ལ། གཉིས་པ་ལྟར་ན་སྤྲང་པོ་རྒྱལ་པོར་རློམ་པ་ལྷར་བསྒོམས་ཀྱང་མི་འགྲུབ་བོ་སྙམ་པ་ལ།
ཡིན་ནས་སྒོམ་པ་འདི་ལའང་འབྲས་བུ་དངོས་ཡིན་པ་དང་། ཆོས་ཉིད་མ་སྤངས་ཡིན་པ་གཉིས་ལས། འདི་ཉིད་ཆོས་ཉིད་དམ་པ་ཡིན་ལ། དེའང་ཚུལ་འདི་ལྟར་བསྒོམ་སྟེ་རྣམ་པ་ཟླ་བར་བསྒོམས་པས་སྒོམ་སླ་བས་རྣམ་པ་ལམ་དུ་བྱེད་པ་ཞེས་བྱ། རྣམ་པ་དེ་ཉིད་ལ་དོན་ལ་མེ་ལོང་ལྟ་བུའི་ཡེ་ཤེས་ལ་སོགས་པར་མོས་པ་བྱས་པས་ལན་ཅིག་དེ་ཐོབ་པར་འགྱུར་བས་མོས་པ་ལམ་དུ་བྱེད་པ་སྟེ། ཟླ་བ་ཡེ་ཤེས་མེ་ལོང་ལྡན། ། ཞེས་བྱ་བ་འབྱུང་ངོ་། ། དེའང་སངས་རྒྱས་ལ་མངའ་བའི་མེ་ལོང་ལྟ་བུའི་ཡེ་ཤེས་ནི། འདི་ཉིད་ཡིན་ནམ་སྙམ་ནས་འབྲས་བུ་ད་ལྟ་ཉིད་ནས་བསྒོམས་པས་འབྲས་བུ་ལམ་དུ་བྱེད་པའོ། ། དེས་བདག་གི་རྒྱུད་ལ་ཚོགས་གསོག་ཅིང་སྒྲིབ་པ་འདག་པའི་རྟེན་འབྲེལ་དུ་འགྱུར་བས་ན་བྱིན་རླབས་ལམ་དུ་བྱེད་པའོ། །
དེ་བས་ན་རྣམ་པ་དེ་ལ་ངོ་བོར་ཞེན་པས་འཇུག་པའི་ལམ། ཐབས་དེས་དེ་བཞིན་གཤེགས་པའི་ཐུགས་རྗེ་མི་བསླུ་བས་ན་འབྲེལ་པས་མི་བསླུ་བའི་ལམ་ཞེས་བྱའོ། ། ཞེས་བཤད་ལ། དེའི་སྐབས་ཀྱི་ཆོས་ཉིད་ཡིན་པའི་ཚུལ་གྱིས་བསྒོམ་པའི་དོན་ནི་རང་དང་ལྷའི་དེ་བཞིན་ཉིད་ཁྱད་པར་མེད་པ་ལྟར་ཉམས་སུ་ལེན་པའི་མི་རྟོག་པའི་ཡེ་ཤེས་ཀྱི་ངང་དུ་ཡང་མཉམ་པ་ཉིད་ཀྱི་དོན་སྒོམ་པ་དེ་ཉིད་ལ་ཟེར་གྱི། རང་གི་ཀུན་རྫོབ་ཀྱི་རང་བཞིན་ལྷན་སྐྱེས་ཀྱི་སེམས་ཉིད་ཡིན་པ་ཙམ་ལ་མི་ཟེར་ཏེ། སེམས་ལྷན་སྐྱེས་དེ་ནི་ཆོས་ཅན་ནམ་ཀུན་རྫོབ་འབའ་ཞིག་ཡིན་པའི་ཕྱིར་དང་། བླ་མ་ཆོས་ཀྱི་རྗེས་ལེགས་པར་བཤད་པའི་སྒྲོན་མེ་ལས། བདག་གི་དེ་བཞིན་ཉིད་དང་ལྷའི་དེ་བཞིན་ཉིད་གཉིས་རྣམ་པར་མི་རྟོག་པར་སྣང་བའི་སྒོར་གཅིག་པའི་དེའི་ཕྱིར། བདག་དང་སངས་རྒྱས་རང་བཞིན་རྣམ་དག་གི་སྒོ་ནས་ཁྱད་པར་མེད་དོ་ཞེས་ང་རྒྱལ་བསྒོམ་པ་སྟེ། འདི་ནི་ཁྱེད་བྱ་རྒྱུད་པ་དག་ཀྱང་འདོད་ལ།
སྤྱོད་པའི་རྒྱུད་དུའང་འདི་ཁོ་ན་ལྟར་ཁས་ལེན་པ་ཡིན་ནོ། ། ཞེས་གསུངས་e། འདིར་ཆོས་ཉིད་ཡིན་པའི་ཚུལ་གྱི་སྒོམ་ཚུལ་དངོས་སུ་སྦྱར་བ་མེད་ཀྱང་སྦྱོར་ན་ལེགས་པར་བཤད་པའི་སྒྲོན་མེ་ལས་གསུངས་པ་དེ་ཁོ་ན་ལྟར་ཁས་ལེན་དགོས་པའི་ཕྱིར། རྣམ་པ་ཡིན་པའི་ཚུལ་གྱིས་བསྒོམ་པའི་དོན་ཡང་ཁྱེད་འདོད་པ་ལྟར། བསྐྱེད་རིམ་སྒོམ་པའི་རྟོག་པའི་ངོ་བོར་ལྷ་ཉིད་དུ་ཞེན་པའི་ཆ་ནས་འཇོག་པ་ཤིན་ཏུ་མི་རིགས། ས་ཐོབ་པའི་བསྐྱེད་རིམ་ཐམས་ཅད་ལ་ལྷར་ཞེན་གྱི་རྟོག་པ་མེད་པ་རྣམ་པ་ཡིན་པའི་ཚུལ་གྱིས་བསྒོམ་པ་མེད་པར་འགྱུར་བའི་ཕྱིར་དང་། ཞེན་པའི་ཆ་དེ་ནི་ཞེན་པས་འཇུག་པའི་ལམ་གྱི་གོ་རྒྱུ་ཡིན་གྱི་རྣམ་པ་ཡིན་པའི་ཚུལ་གྱིས་བསྒོམ་པའི་གོ་རྒྱུ་མིན་པའི་ཕྱིར་རོ། ། ཇི་སྐད་དུ། བླ་མ་ཆོས་ཀྱི་རྗེས་ལེགས་པར་བཤད་པའི་སྒྲོན་མེ་ལས། དེ་བཞིན་དུ་རྣམ་པ་འདྲ་བའི་སྒོ་ནས་ཀྱང་སངས་རྒྱས་སུ་སྒོམ་པ་འདི་ནི་སྤྱོད་རྒྱུད་ཡན་ཆད་ཀྱི་རྒྱུད་གོང་མ་རྣམས་ཀྱི་གྲུབ་པའི་མཐའ་སྟེ།
འབྲས་བུ་ཐོབ་འགྱུར་གྱི་སངས་རྒྱས་ཀྱི་གཟུགས་ཀྱི་སྐུ་མཚན་དཔེས་སྤྲས་པའི་རྣམ་པ་ཅན་དེ་དང་རྣམ་པར་རང་གིས་སྒོམ་པའི་སྐུ་གཉིས། ཞལ་ཕྱག་གི་རྣམ་པའི་སྒོ་ནས་ཁྱད་པར་ཅུང་མེད་པ་དེའི་ཆ་ནས་འབྲས་བུའི་སངས་རྒྱས་དང་གཉིས་སུ་མེད་དོ་ཞེས་ང་རྒྱལ་དང་། མོས་པ་ལམ་དུ་བྱ་བའི་ཚུལ་གྱིས་བསྒོམ་པ་ཡིན། ཞེས་རང་གིས་བསྒོམས་པའི་ལྷ་དང་འབྲས་དུས་ཀྱི་ལྷ་གཉིས་ཀ་ཞལ་ཕྱག་གི་རྣམ་པ་ཅན་ཁྱད་པར་མེད་པས། རྣམ་པ་ཡིན་པའི་ཚུལ་གྱིས་བསྒོམ་པའི་གོ་རྒྱུ་དེ་ལ་གསུངས་པས་ཤེས་པར་ནུས་སོ། ། འདིར་འདི་ཡང་དཔྱད་པར་བྱ་སྟེ། ཡིན་པས་བསྒོམ་པའི་དོན་རང་ཉིད་སངས་རྒྱས་ཡིན་པ་དང་། ཕུང་ཁམས་སྐྱེ་མཆེད་སོགས་སངས་རྒྱས་ཡིན་པ་མ་ཡིན་པ་ལྟར་བསྒོམ་པ་ལ་འདོད་པ་མིན་ནམ་སྙམ་ན། དེ་ལ་སྤྱིར་དམ་ཚིག་གི་སྐད་དང་ཆོས་ཀྱི་བརྡ་གཙོ་བོར་བྱས་པ་དང་། ཡོངས་སུ་གྲགས་པའི་བརྡ་གཙོ་བོར་བྱས་པའི་སྐབས་གཉིས་ལས།
དེ་དང་པོ་ལྟར་ན་ཕུང་པོ་ལྔ་ལ་སོགས་པ་སངས་རྒྱས་རིགས་ལྔའི་བདག་ཉིད་དུ་བཤད་པ་ཡིན་ལ། དེ་ཡང་འབྲས་བུའི་དུས་ཀྱི་རིགས་ལྔ་ནི་རྒྱུ་ཕུང་པོ་ལྔ་སྦྱང་པ་ལས་བྱུང་ཞིང་ཕུང་པོ་ལྔ་པོ་དེ་སངས་རྒྱས་ལྔའི་རང་བཞིན་ཡིན་ནམ། བདག་ཉིད་དམ། ངོ་བོའམ། རིགས་ཞེས་ཟེར་ལ། དེ་བཞིན་དུ་འབྲས་བུ་རིགས་ལྔ་ལ་ཡང་ཕུང་པོ་ལྔའི་རིགས་དང་། ངོ་བོར་བཤད་པ་ཤིན་ཏུ་མང་སྟེ། རྒྱས་པར་རྒྱུད་ཉིད་ཀྱི་སྟེང་ཏུ་ཤེས་སོ། ། ཕུང་པོ་ལྔ་པོ་སངས་རྒྱས་ཀྱི་རྒྱུ་ཡིན་པ་དང་། སེམས་ཅན་སངས་རྒྱས་ཀྱི་རྒྱུ་ཡིན་པ་ལ་སངས་རྒྱས་ཀྱི་རང་བཞིན་ཡིན་ཞེས་བརྗོད་དེ།
མདོ་སྡེ་མྱ་ངན་འདས་པ་ཆེན་པོ་ལས། དེ་ལ་བདེན་ལ་མ་འོངས་པའི་དུས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡོད་པའི་ཕྱིར། སངས་རྒྱས་ཀྱི་རང་བཞིན་ཞེས་བྱའོ། ། ཞེས་དང་། རིགས་ཀྱི་བུ་ངས་འོ་མའི་ནང་ན་ཞོ་ཡོད་དོ་ཞེས་མ་གསུངས་ཀྱི། འོ་མ་ལས་ཞོ་འབྱུང་བའི་ཕྱིར་ཞོ་ཞེས་བྱའོ། ། རིགས་ཀྱི་བུ་འོ་མའི་ཚེ་ན་ཞོ་མེད། མར་དང་ཞུན་མར་དང་། ཉིང་ཁུ་ཡང་མེད་དེ། དྲོད་དང་དྲི་མ་ལ་སོགས་པའི་རྐྱེན་གྱིས་འོ་མ་ལས་ཞོ་འབྱུང་བའི་ཕྱིར།
འོ་མ་ལ་ཞོའི་རང་བཞིན་ཡོད་ཅེས་སྨྲས་སོ། ། ཞེས་རྒྱུ་ལ་རང་བཞིན་དུ་བཤད་པ་ལྟར་རོ། ། འདི་འདྲ་བའི་རང་བཞིན་མ་གོ་བར་ཕུང་པོ་ལྔའི་རང་བཞིན་ཞེས་པ་དེའི་གནས་ལུགས་ཀྱི་དབྱིངས་ལ་ངོས་འཛིན་ཅིང་། གནས་ལུགས་ཀྱི་དབྱིངས་དེ་སངས་རྒྱས་ཀྱི་ངོ་བོ་ཡིན་ནོ་ཞེས་འདོད་པ་ནི་ཕྱོགས་རེ་ཙམ་གྱི་མིང་ལ་འཁྲུལ་པའོ། ། མདོར་ན་ཕུང་པོ་ལྔ་ལ་སངས་རྒྱས་སུ་གསུང་པ་ནི་སངས་རྒྱས་ལྔའི་ངོ་བོའོ། ། རང་བཞིན་ཡིན་པ་ལ་དགོངས་ཀྱི་འབྲས་བུ་རིགས་ལྔ་ནི་མིན་ཏེ། ཡེ་ཤེས་གྲུབ་པ་ལས། སངས་རྒྱས་ལྔ་ཡི་ངོ་བོ་ལས། ། ཕུང་པོ་ལྔ་ནི་རྒྱལ་བར་བཤད། ། ཁམས་རྣམས་སྤྱན་ལ་སོགས་པ་ཡིན། །
དེ་བས་སངས་རྒྱས་སྐུར་འདོད་དོ། ། ཞེས་དང་། རྫོགས་སངས་རྒྱས་ཀྱིས་རྒྱུད་རྒྱལ་དུ། ། ཕུང་པོ་སྐྱེ་མཆེད་ལ་སོགས་པ། ། དེ་ཉིད་དམ་ཚིག་སྐལ་བཟང་བས། ། དེ་དང་དེ་མིན་གྱིས་བསྟན་པ། ། དྲི་ཆེན་རྣམ་སྣང་ཞེས་བཤད་དོ། ། གཅི་བ་དེ་བཞིན་རྡོ་རྗེའི་ཆུ། ། ཇི་ལྟར་མོ་དབང་པདྨ་སྟེ། ། ཇི་ལྟར་ཕོ་དབང་རྡོ་རྗེ་ཡིན། །
ཞེས་སོགས་དམ་ཚིག་གི་སྐད་ཀྱིས་གསུངས་པར་བཤད་པའི་ཕྱིར་དང་། སངས་རྒྱས་དངོས་ཡིན་ན་ཡེ་ཤེས་གྲུབ་པ་ཉིད་ལས། དེ་ལྟར་ཡིན་ན་སྲོག་ཆགས་ཀུན། ། སྲིད་གསུམ་རྟག་ཏུ་རྫོགས་སངས་རྒྱས། ། སངས་རྒྱས་ཉིད་ཕྱིར་བྱ་ཀུན་དང་། ། ཐོས་དང་སྒོམ་པ་དོན་མེད་དོ། ། འཇིག་རྟེན་ཐམས་ཅད་སངས་རྒྱས་ན། ། འཕོངས་པ་ཀུན་གྱི་མི་འབྱུང་ལ། ། བདེ་དང་སྡུག་བསྔལ་སྒོམ་ལ་སོགས། ། གནོད་པ་དེ་ལ་ཡོད་མ་ཡིན། །
གལ་ཏེ་སངས་རྒྱས་སྐུར་གྱུར་ན། ། མངོན་ཤེས་དྲུག་ལ་སོགས་པ་ཡི། ། སངས་རྒྱས་ཡོན་ཏན་འབྱོར་པ་ཡང་། ། ཅི་ཕྱིར་དེ་དག་མེད་པར་འགྱུར། ། གང་ཡང་དེ་ལྟར་མི་ཤེས་པ། ། དེ་ནི་རྫོགས་སངས་ཇི་ལྟར་འགྱུར། ། ཞེས་གནོད་བྱེད་མང་དུ་གསུངས་སོ། ། གལ་ཏེ་གཟུགས་རྣམ་པར་སྣང་མཛད་སོགས་གསུངས་པས་དེར་ཁས་ལེན་དགོས་ན། ཕོ་དབང་རྡོ་རྗེ། མོ་དབང་པདྨ།
ཁྲག་ཙནྡན། ཁུ་བ་ག་བུར། ཤང་བ་ཨུ་རུ་ར། གཅི་བ་གླ་རྩི་སོགས་ཡིན་པར་ཐལ། དེ་དང་དེའི་མིང་གིས་གསུངས་པའི་ཕྱིར་རོ། ། དེ་བཞིན་དུ། དུས་ཀྱི་འཁོར་ལོའི་འགྲེལ་ཆེན་དྲི་མེད་འོད་ལས་ཀྱང་། དངོས་པོ་སོ་སོ་ལ་རྣམ་པར་སྣང་མཛད་སོགས་གསུངས་པ་ནི། དམ་ཚིག་གི་སྐད་ཡིན་གྱི། ཡང་བུམ་པ་དང་སྣམ་བུའི་སྒྲ་ཇི་བཞིན་དུ་བརྗོད་བྱ་དང་རྗོད་བྱེད་ཀྱི་རང་བཞིན་གྱིས་ནི་མིན་ནོ། །
བུད་མེད་ཀྱི་དབང་པོ་ནི་པདྨའོ། ། སྐྱེས་པའི་དབང་པོ་ནི་རྡོ་རྗེའོ། ། དྲི་ཆེན་ནི་རྣམ་པར་སྣང་མཛད། དྲི་ཆུ་ནི་མི་བསྐྱོད་པའོ། ། ཁྲག་གི་རིན་ཆེན་འབྱུང་ལྡན་ནོ། ། ཁུ་བ་ནི་འོད་དཔག་མེད་དོ། ། ཤ་ནི་དོན་ཡོད་གྲུབ་པའོ། ། ཞེས་གསུངས་མོད་ཀྱི་དེ་བཞིན་གཤེགས་པ་རྣམས་ཀྱི་མིང་གི་བདུད་རྩི་ལྔ་པོ་འདི་རྣམས་ཀྱི་མིང་དུ་གསུངས་ཀྱང་རིག་པས་ནི་དོན་དམ་པར་ལྷ་མིན་ནོ། ། ཞེས་བཤད་པ་དང་འདྲའོ། ། མདོར་ན་ལྷ་སོ་སོའི་དག་པ་འཆད་པའི་སྐབས་སུ།
གཞི་ལམ་གྱི་དངོས་པོ་ཐམས་ཅད་ལྷའི་སྐུར་གསུངས་པ་ནི་རང་བཞིན་རྒྱུ་ལ་དགོངས་ལ། རང་རིག་པའི་དག་པ་འཆད་པ་ན་ནི། ཆོས་ཐམས་ཅད་ཀྱི་རང་བཞིན་སྣང་ཚོད་དུ་ཟུང་དུ་འཇུག་པའི་ཡེ་ཤེས་ཡིན་པ་ལ་ལྷར་བཤད་པ་ཡིན་ཞིང་། དེ་བཞིན་ཉིད་ཀྱི་དག་པའི་སྐབས་སུ་ནི། དབྱིངས་སྤྲོས་དང་བྲལ་བ་སྣང་བ་ལས། དེ་ཉིད་དང་གཞན་དུ་བརྗོད་དུ་མི་འདོད་པ་ལ་དོན་དམ་པའི་ལྷར་བཤད་པ་ཡང་ཡོད་པས། སྐབས་ཕྱེད་པ་གལ་ཆེའོ། ། འོ་ན་གཞི་གྲུབ་ན་རང་བཞིན་དགྱེས་པ་ཀྱཻ་རྡོ་རྗེ་ཡིན་པས་ཁྱབ་ཅེས་པ་དེ་ཡང་དམ་ཚིག་གི་སྐད་མིན་ནམ་ཞེ་ན་མིན་ཏེ། དེ་ནི་ཐབས་དང་ཤེས་རབ་ལ་བརྗོད་མེད་ཀྱི་ཚུལ་དུ་ཀྱཻ་རྡོ་རྗེ་ཞེས་བྱ་བ་ཡིན་པར་རྒྱུད་ཉིད་ལས་བཤད་ཅིང་། དེ་གཉིས་ཟུང་དུ་འཇུག་པ་མིན་པའི་ཆོས་ནི་གང་ཡང་མེད་པས་ཀྱཻ་རྡོ་རྗེ་མིན་པའི་མཚན་གཞི་ཡེ་མི་སྲིད་པའི་ཕྱིར།
ཚུལ་འདི་སློབ་དཔོན་ཆེན་པོ་བསོད་ནམས་རྩེ་མོས་རྒྱུད་ཀྱི་མཚན་དོན་བརྗོད་པའི་སྐབས་སུ་ཡང་གསལ་བར་བཤད་དེ། ཇི་སྐད་དུ། དེ་བས་ན་སངས་རྒྱས་རྣམས་ཀྱི་དམིགས་པ་མེད་པའི་ཐུགས་རྗེ་ཆེན་པོ་དང་། ཤེས་རབ་ཆེན་པོ་ཟུང་དུ་ཆུད་པ་ལས་ཀྱཻ་རྡོ་རྗེ་འབྲས་བུའི་རྒྱུད་དོ། ། དེ་ལྟ་བུ་ཐོབ་པར་བྱེད་པའི་ལམ་ཀྱཻ་རྡོ་རྗེའོ། ། རྒྱུ་ཡང་ཀྱཻ་རྡོ་རྗེ་ཡིན་དགོས་པས། རྒྱུད་གསུམ་ག་ཀྱཻ་རྡོ་རྗེ་སྟེ། ཞེས་བཤད་པས་སོ། ། དེས་ན་ཀྱཻ་རྡོ་རྗེ་ཞེས་པ་ནི་རྒྱུད་གསུམ་ཀའི་སྤྱི་མིང་ཡིན་ཞིང་། རྒྱུད་གསུམ་ཀ་ལ་དེའི་སྒྲ་བཤད་དུ་ཡོད་ལ།
ཕུང་པོ་ལྔ་ལ་སངས་རྒྱས་དང་རྩ་སྤྲུལ་སྐུར་གསུངས་པ་དང་། སེམས་ཅན་སངས་རྒྱས་སུ་གསུངས་པ་ལྟ་བུ་ནི་རྒྱུ་ལ་འབྲས་བུའི་ཕྱག་རྒྱ་མཚོན་པའི་མིང་ཡིན་པས། ཀྱཻ་རྡོ་རྗེའི་མིང་དང་མི་འདྲའོ། ། ཡང་སྐབས་ཁ་ཅིག་ཏུ། དངོས་ཀུན་གང་དང་གང་སྣང་བ། ། གཙོ་དེ་རང་གི་ལྷག་པའི་ལྷ། ། ཞེས་གསུངས་པ་ལྟ་བུའི་སྐབས་སུ་སྣང་བའི་དངོས་པོ་ཐམས་ཅད་རང་གི་ལྷག་པའི་ལྷར་གསུངས་པས་ཀྱང་། རྒྱུ་ལ་འབྲས་བུ་ལྷག་པའི་ལྷའི་རྒྱས་འདེབས་པའི་ཐབས་ལ་གོ་བར་བྱའོ། ། གལ་ཏེ་ཁོ་ན་རེ། ལུས་ཀྱི་རྩ་ཉིད་ཀྱི་རང་ལྡོག་ནས་སྤྲུལ་སྐུར་ཁས་ལེན་པ་ལ།
རྩེ་དེ་རང་བཞིན་ལྷུན་གྲུབ་ཀྱི་སྤྲུལ་པའི་སྐུ་ཡིན་པའི་དོན་དུ་འཆད་དགོས་ཀྱི། རྩ་དེས་སྤྲུལ་སྐུའི་དོན་བྱེད་ལ་སྤྲུལ་སྐུ་ལྷུན་གྲུབ་ཏུ་འཇོག་པ་དེ་རྟོག་བཏགས་ཙམ་ཡིན་ནོ་ཞེ་ན། འདི་ནི་རྟོག་བཏགས་མིན་ཏེ། ས་སྐྱ་པ་ཆེན་པོས་གཞུང་བཤད་ལས། ལུས་ལ་རྩ་གནས། རྩ་དེ་ལ་སྤྲུལ་སྐུ་རང་བཞིན་གྱི་ལྷུན་གྲུབ་ཅེས་བྱ་སྟེ། རྩ་མེད་ན་སྤྲུལ་སྐུ་འབྱུང་བའི་རྒྱུ་མེད་པ་དང་། རྩ་དེ་ཉིད་ལམ་གྱི་རྟེན་འབྲེལ་གྱི་གནས་གྱུར་པས་ལན་གཅིག་སྤྲུལ་སྐུར་འཆར་བའི་ཕྱིར་རོ། ། དེ་བས་ན། རང་བཞིན་ལྷུན་གྲུབ་དང་འགྱུར་དུ་རུང་བ་གཉིས་ལ་དགོངས་ནས་རྒྱུ་རྩ་དེ་ལ་སྤྲུལ་སྐུ་ལྷུན་གྲུབ་ཏུ་བཞག་པས།
རྒྱུ་ལམ་གྱི་དུས་ན་འབྲས་བུ་ཡང་མ་དོར་བར་གནས་པས། སྔགས་ལམ་ཉེ་བའི་རྒྱུ་མཚན་ཡང་དེ་ཡིན་ནོ། ། ཞེས་བསྙོན་མེད་པར་གསུངས་པའི་ཕྱིར་རོ། ། གསུང་འདི་ནི་རྟོག་བཏགས་སུ་སུས་ཀྱང་ཁས་ལེན་པར་མི་ནུས་པ་འདྲའོ། ། གཉིས་པ་བྱེ་བྲག་ཏུ་ལུས་དཀྱིལ་གྱི་བསྒོམ་ཚུལ་ལ་དཔྱད་པ་ལ་གཉིས་ཏེ། ཕྱོགས་སྔ་མ་བརྗོད་པ་དང་། དེ་ལ་བརྟག་སྟེ་དགག་པའོ། ། དང་པོ་ནི། རིག་འཛིན་བློ་གྲོས་བཟང་པོའི་དྲིས་ལན་ལས། ལ་ལ་དག་ན་རེ།
ཆོས་ཀྱི་དབྱིངས་ཁོ་ན་རྟེན་དང་བརྟེན་པར་བསྐྱེད་དགོས་པ་མིན་ཏེ། ལུས་དཀྱིལ་གྱི་རྣམ་གཞག་དང་འགལ་བས། མ་དག་པའི་ལུས་ཀྱི་ཆ་ཤས་དེ་དང་དེ་ཁོ་ན་རྟེན་དང་བརྟེན་པར་བཅས་པའི་དཀྱིལ་འཁོར་དུ་བསྐྱེད་དགོས་པ་ཡིན་ནོ། ། ཞེས་ཟེར། དེ་ལྟ་ན་ལམ་གྱི་གནས་སྐབས་ན་རྒྱུ་འབྲས་རྡོ་རྗེ་འཛིན་པའི་ལུས་ལ་ལུས་ཀྱི་དཀྱིལ་འཁོར་དགོད་པ་མིན་པར་ཐལ་བ་དང་། འབྲས་དུས་ཀྱི་ཀྱཻ་རྡོ་རྗེའི་ལུས་ཀྱི་དཀྱིལ་འཁོར་མ་ཚང་བར་འགྱུར་ཏེ། དེ་དག་ནི་ཆོས་དབྱིངས་ཡེ་ཤེས་ཀྱི་ངོ་བོར་ངེས་པའི་ཕྱིར། གཞན་ཡང་། ལམ་ཟབ་ཀྱི་ཞེན་པ་སྤོང་བའི་ཐད་དུ། ཕུང་པོ་སངས་རྒྱས་ལྔའི་བདག་ཉིད་དང་བརྙས་པར་འགྱུར་བ་དང་།
དེར་མི་འགྱུར་བའི་ཆེད་དུ། བླ་མའི་གསུང་གིས། ཡེ་ཤེས་ལས་གྲུབ་པའི་ལྷག་པའི་ལྷ་སྤྱི་བོ་ནས་ཐོན་པར་བསམ་ནས་ཞེན་པ་སྤོང་བ་ཡིན་ཞེས་དང་། ཁ་ཅིག་གི་གསུང་ནས། རླུང་སེམས་ལས་གྲུབ་པའི་ཀྱཻ་རྡོ་རྗེའི་རྣམ་པ་ཅན་ཞིག་ཟུར་དུ་ཐོན་ནས་ཞེས་སོགས་ཀྱི་སྤྲོས་པ་མཛད་མི་དགོས་པར་འགྱུར་ཏེ། ཇི་ལྟར་བྱས་ཀྱང་ལུས་ཀྱི་དཀྱིལ་འཁོར་ཆུད་གསན་པའི་ཕྱིར་དང་། ལྷག་པའི་ལྷ་ཟུར་དུ་དབེན་པ་དེ་དག་ལ་ལུས་ཀྱི་དཀྱིལ་འཁོར་མ་ཚང་བའི་ཕྱིར། གསང་བ་འདུས་པར། དེ་བཞིན་གཤེགས་པ་ཚོགས་བསགས་ན། ། དངོས་གྲུབ་རབ་མཆོག་ཐོབ་པར་འགྱུར། །
ཞེས་པའི་དོན། ལྷ་མོ་འོད་གསལ་དུ་བསྡུ་བའི་རིམ་པ་ལ་འཆད་པ་ཡིན་ལ། དེའི་དོན་ཡང་། ལུས་ཀྱི་དཀྱིལ་འཁོར་དང་བཅས་པའི་ལྷ་འོད་གསལ་དུ་ཐིམ་པ་ལ་འཆད་དགོས་པ་ཡིན་ཏེ། རྣམ་གཞག་རིམ་པར། མི་བསྐྱོད་ལ་སོགས་དྲང་བཞིན་དུ། ། བཞུགས་པ་དག་ནི་ཞིང་ཞེས་བྱ། ། དེ་དག་དངོས་པོ་མེད་འགྱུར་བའི། ། དེ་བཞིན་ཉིད་ནི་ཞིང་ཞེས་བྱ། ། དེ་བཞིན་ཉིད་ཀྱི་དཀྱིལ་འཁོར་དུ། །
རྣལ་འབྱོར་པས་ནི་སངས་རྒྱས་བཞུགས། ། ཞེས་རྒྱུད་ཀྱི་ལུང་དྲངས་པའི་འོག་ཏུ། གཟུགས་ཕུང་རྟོགས་དང་མེ་ལོང་དང་། ། ས་ཁམས་མིག་གི་དབང་པོ་དང་། ། གཟུགས་དང་རྣམ་ལྔར་གྱུར་པ་སྟེ། ། ཁྲོ་བོ་གཉིས་དང་ཡང་དག་ལྡན། ། ཞེས་པ་དང་། གཟུགས་ཀྱི་ཕུང་པོ་འོད་གསལ་དུ་འཇུག་པའི་མཚན་མ་མཁས་པས་ཤེས་པར་བྱ་སྟེ། ཞེས་སོགས་རྒྱས་པར་གསུངས་པ་རྣམས་ཀྱི་དོན། ལམ་གྱི་འོད་གསལ་དང་འཆི་བའི་འོད་གསལ་དུ་ལུས་དཀྱིལ་ཐིམ་པར་གྱུར་པ་ལ།
དེའི་ཚེ་ལུས་ཀྱི་དཀྱིལ་འཁོར་ཆོས་དབྱིངས་ཀྱི་ངོ་བོར་མ་སོང་ན་ཐིམ་པའི་དོན་ཅི་ལ་བྱ། གཞན་ཡང་། ཚེ་འདི་ལ་འཚང་མི་རྒྱ་བའི་རྣལ་འབྱོར་པ་ཤི་བའི་ཚེ་ལུས་ཀྱི་དཀྱིལ་འཁོར་འོད་གསལ་དུ་མ་ཐིམ་ན་ནི། ཕུང་པོ་སྲེག་པ་ལ་སོགས་པའི་ཚེ། རྟེན་དང་བརྟེན་པར་བཅས་པའི་ལུས་ཀྱི་དཀྱིལ་འཁོར་ཐ་མལ་གྱི་མེས་ཚིགས་པ་ལ་སོགས་པའི་ཉེས་པར་འགྱུར་ལ། ཐིམ་ན་ནི་ཆོས་དབྱིངས་ཀྱི་ངོ་བོ་ཉིད་དུ་གནས་པས་སོ། ། རྣལ་འབྱོར་པ་ཚེ་གཅིག་ནས་གཅིག་ཏུ་འཕོས་པའི་ཚེ། ལུས་ཀྱི་དཀྱིལ་འཁོར་སྔ་མ་དོར་ནས་སྟིང་མ་བླངས་པ་ཉིད་དུ་ཁས་ལེན་དགོས་པས་རང་བཞིན་གྱི་གྲུབ་པའི་དཀྱིལ་འཁོར་དུ་ཇི་ལྟར་རུང་། དེ་བས་བརྟེན་པ་ལྷའི་སྐབས་སུ། ཐ་མལ་གྱི་ཕུང་པོ་ལྔ་དག་པ་སངས་རྒྱས་རིགས་ལྔ་དང་།
ཁམས་ལྔ་རྣམ་པར་དག་པ་ཡུམ་ལྔ་ཞེས་སྨྲ་བ་པོ་འདི་དག་ཀུན་གྱི་བློ་ལ་བྱ་བར་ཡོད་པ་དེའི་ཚེ་རྣམ་པར་དག་པ་དེ་ཅི་ལ་ཟེར། དེ་བས་ན་བརྟེན་པ་ལྷ་གསལ་འདེབས་པའི་ཚེ་རྣམ་པར་དག་པ་ཞེས་ཚིག་ཕྱེད་ཀྱང་མེད་པར་གསུངས་པའི་སྟོབས་ཀྱིས། བརྟེན་ལུས་དཀྱིལ་གྱི་ཚེ་ཡང་མིག་དང་རྣ་བ་རྣམ་པར་དག་པ་ཞེས་ཚིག་དུ་མི་བརྗོད་ཀྱང་། དོན་དེ་ཉིད་ལས་མ་འདས་ཏེ། དཀྱིལ་དང་བསྒྲགས་ནས་གསལ་འདེབས་པའི་ཚེ་ན། འབྲས་བུ་རྡོ་རྗེ་འཛིན་པའི་ལུས་ཉིད་ལ་རྟེན་དང་བརྟེན་པ་མཐའ་དག་གསལ་འདེབས་པ་ཡིན་ལ། དྲིལ་བུ་ལུས་དཀྱིལ་ལྟ་བུ་ལུས་དཀྱིལ་རྐྱང་པར་གསལ་འདེབས་པ་ནི། ཤྲཱི་ནི་གཉིས་མེད་ཡེ་ཤེས་ཏེ། ། ཞེས་པ་ནས། དོན་དེ་དང་ལྡན་བདག་ཉིད་དོ། །
ཞེས་སྔོན་དུ་བཏང་ནས། ངེས་དོན་གྱི་ཧེ་རུ་ཀ་ཞེས་པ་གཉིས་མེད་ཀྱི་ཡེ་ཤེས་དེ་ཉིད། དྲང་དོན་གྱི་ཧེ་རུ་ཀ་ཞལ་ཕྱག་གི་རྣམ་པ་ཅན་དུ་ཤར་བ་དེའི་སྐུ་ལ་ལུས་ཀྱི་དཀྱིལ་འཁོར་གསལ་འདེབས་པ་ཡིན་པའི་ཕྱིར་དང་། གསལ་བཏབ་ཟིན་མ་ཐག་ཏུ་གཉིས་སུ་མེད་པའི་རྡོ་རྗེའི་བདག་ཉིད་དང་ཡིན་ཞེས་ལན་གསུམ་དུ་དྲན་དགོས་པར་བཤད་པའི་ཕྱིར། ཞེས་བྲིས་སོ། ། གཉིས་པ་དེ་དག་གི་དོན་ལ་བརྟགས་ཏེ་མི་འཐད་པར་བསྟན་པ་ལ་གསུམ་སྟེ། ཕྱོགས་སྔ་མའི་འདོད་ལུགས་ངོས་འཛིན་ཚུལ་དཔྱད་པ་དང་། ལུས་དཀྱིལ་གྱི་སྒྲུབ་གཞི་གཏན་ནས་མི་རིགས་པ་དང་། རང་གི་ཁས་བླངས་དང་འགལ་བར་བསྟན་པའོ། ། དང་པོ་ནི།
མ་དག་པའི་ལུས་ཀྱི་ཆ་ཤས་ཁོ་ན་ལྷར་བསྒོམ། ཞེས་པའི་དོན་དག་པའི་ཡེ་ཤེས་ཤར་བའི་ལུས་དཀྱིལ་སྣང་བའི་ཚེ་ན་ཡང་། མ་དག་པའི་ལུས་ཀྱི་སྣང་བ་ཞིག་ཡོད་པར་བྱས་ན། དེ་ལ་ལུས་དཀྱིལ་འགོད་པར་ནི་གཞན་གྱིས་ཀྱང་ཁས་བླངས་པ་མེད་ལ། ཡེ་ཤེས་ལ་སྣང་བའི་ལྷ་སྐུའི་སྒྲུབ་གཞི་མ་དག་པའི་ལུས་ཀྱི་བྱེད་པ་ལ་སྐྱོན་བརྗོད་པ་ཡིན་ན་ནི་སྐྱོན་དེ་དོན་ལ་མི་གནས་ཏེ། ལམ་གྱི་སྐབས་སུ་འབྲས་བུ་རྡོ་རྗེ་འཛིན་གྱི་ལུས་ལ་ལུས་དཀྱིལ་འགོད་པའི་ཚེ་ཡང་རང་གི་ལུས་ཐ་མལ་དུ་སྣང་བ་ཉིད་འབྲས་བུ་རྡོར་འཛིན་གྱི་ལུས་སུ་གྱུར་ནས་དེ་ལ་ལུས་དཀྱིལ་འགོད་པ་ཡིན་ལ། ཐ་མལ་གྱི་ལུས་ཇི་ལྟར་རྒྱུ་རུ་མི་འགྲོ་ཡང་འབྲས་བུ་རྡོ་རྗེ་འཛིན་པའི་ལུས་དེ་རང་གི་ལུས་ཐ་མལ་པ་ཉིད་བསྒྱུར་བ་ལས་བྱུང་བའི་སྣང་བ་ཡིན་ནམ། ཐ་མལ་གྱི་སྣང་བ་འདི་བསྒྱུར་མ་དགོས་པར་ལོགས་སུ་གྲུབ་པའི་སྣང་བ་ཞིག་ཡིན། དང་པོ་ལྟར་ན། འབྲས་བུ་རྡོར་འཛིན་གྱི་ལུས་དེ་ཆོས་ཅན།
ཆོས་དབྱིངས་ཡེ་ཤེས་ཀྱི་ངོ་བོ་ཡིན་པར་ཐལ། ཐ་མལ་གྱི་སྣང་བ་ཉིད་བསྒྱུར་བ་ལས་བྱུང་བའི་སྣང་བ་ཡིན་པའི་ཕྱིར། ཁྱབ་པ་ཁས་བླངས་ཏེ། མ་དག་པའི་སྣང་བ་དག་སྣང་དུ་བསྒྱུར་མི་ནུས་པར་ཁས་ཡང་ཡང་དུ་བླངས་ཟིན་པའི་ཕྱིར་དང་། མ་དག་པ་ནི་གཟུང་འཛིན་གྱི་སྣང་བ་ཡིན་ལ། ལྷ་ནི་ཡེ་ཤེས་ཡིན་པས་གཟུང་འཛིན་བསྒྱུར་བྱས་པའི་ལྷ་ཞིག་ཁས་ལེན་དགོས་པར་འགྱུར་བའི་ཕྱིར་རོ། ། གཉིས་པ་ལྟར་ན་སེམས་ཅན་ཐམས་ཅད་འབད་མེད་དུ་གྲོལ་བར་ཐལ། འབྲས་བུ་རྡོར་འཛིན་གྱི་སྐུ་དེ་ཐ་མལ་གྱི་སྣང་བ་འདི་བསྒྱུར་མ་དགོས་པར་ལོགས་སུ་སེམས་ཅན་ལ་རང་འཁྲུངས་སུ་ཡོད་པའི་ཕྱིར། གཉིས་པ་ནི། འབྲས་བུ་རྡོ་རྗེ་འཛིན་པའི་ལུས་ལ་བཀོད་པའི་ལུས་དཀྱིལ་ཐམས་ཅད་ཆོས་དབྱིངས་ཡེ་ཤེས་ཀྱི་ངོ་བོ་ཡིན་པར་ཁས་ལེན་པ་དེས།
ལུས་དཀྱིལ་དེ་དག་ཀུན་རྫོབ་ཀྱི་བདེན་པ་ཉིད་ཡིན་པར་གྲུབ་ཏེ། ངོ་བོ་ཆོས་ཀྱི་དབྱིངས་ལས་དབྱེར་མེད་པའི་ཡེ་ཤེས་ནི་ཆོས་དབྱིངས་ཡེ་ཤེས་ཡིན་ལ། དེ་ཆོས་ཉིད་ཀྱི་རང་ལྡོག་མིན་པའི་ཕྱིར། ཡང་ལམ་གྱི་གནས་སྐབས་ཀྱི་ཡེ་ཤེས་ཀྱི་སྣང་བ་ཐམས་ཅད་གོང་འཕེལ་དུ་འགྱུར་དུ་མེད་པར་ཐལ། ཆོས་ཉིད་འགྱུར་མེད་ཀྱི་ལྡོག་པ་ཡིན་པའི་ཕྱིར། ཡང་ལས་དང་པོ་པའི་ལུས་དཀྱིལ་བསྒོམ་མཁན་ཡེ་ཤེས་ཀྱི་སྣང་བ་མ་ཤར་བ་རྣམས་ལ་ལུས་དཀྱིལ་ཡེ་བསྒོམ་རྒྱུ་མེད་པར་ཐལ། རྣམ་སྨིན་གྱི་ལུས་འདི་ནི་ལུས་དཀྱིལ་འགོད་པའི་གཞི་མིན། ཡེ་ཤེས་ཀྱི་སྣང་བ་ལ་ཤར་བའི་ལུས་ནི་དེ་དག་ལ་ཡེ་མེད་པའི་ཕྱིར། གལ་ཏེ་དེ་དག་ལ་ཡེ་ཤེས་ཀྱི་སྣང་བ་མ་ཤར་ཀྱང་ཡེ་ཤེས་ཀྱི་ལུས་ཞིག་ལོགས་སུ་མོས་པར་བྱས་ནས། དེ་ལ་ལུས་དཀྱིལ་འགོད་དོ་སྙམ་ན།
དེ་ནི་རྟོག་པ་ལ་ལས་སྣང་བའི་དོན་སྤྱི་ཙམ་ཡིན་པས་ཆོས་ཉིད་ལྟ་ཞོག དོན་རང་མཚན་ཙམ་དུ་ཡང་མི་རུང་ངོ་། ། དེས་ན་ལམ་གྱི་སྐབས་སུ་རང་ཉིད་ཀྱི་ལུས་ལ་ལྷ་གང་གི་སྣང་བ་ཤར་ཡང་ཐ་མལ་གྱི་ལུས་འདི་ཉིད་སྒྱུར་བའི་ལྷའི་སྣང་བ་ཡིན་པས་ཐ་མལ་གྱི་ལུས་ཀྱི་ཕུང་པོ་ལོགས་སུ་དོར་རྒྱུ་མེད་པར་སངས་རྒྱས་པའི་གནད་ཀྱང་འདི་ཡིན་ནོ། ། ཡང་ལམ་ཟབ་ཀྱི་ཞེན་པ་སྤོང་བའི་ཐད་དུ། ཕུང་པོ་སངས་རྒྱས་ལྔའི་བདག་ཉིད་ལ་བརྙས་པར་འགྱུར་ཏེ། དེའི་སྐབས་ཀྱི་ཕུང་པོ་དེ་ལ་ལུས་དཀྱིལ་གྱི་ལྷ་ཡོད་བཞིན་དུ་གྲིས་གཏུབ་པ་ལ་སོགས་པ་བྱས་པའི་ཕྱིར་རོ། ། ཞེས་བྱ་བ་འདི་ནི་ཟབ་མོའི་ལམ་གྱིས་གནད་ཐམས་ཅད་རྟོག་གེ་པའི་ཚིག་ཅུང་ཟད་ཙམ་གྱིས་རྒྱུ་ལ་རེ་བ་ཡིན་མོད། འདི་ལྟ་བུའི་ཀླན་ཀའི་གནས་མེད་དེ། ལམ་ཟབ་གྱི་སྐབས་སུ་ནི་རང་གི་བདག་ཏུ་བཟུང་བའི་ཕུང་པོ་འདི་ལ་མངོན་ཞེན་སྤངས་པའི་ཕྱིར། ། ལུས་ཀྱི་ཆ་ཤས་རྣམས་སོ་སོར་བྱས་པ་ཡིན་གྱི།
རྣམ་སྨིན་གྱི་ལུས་འདི་ལ་ནི་ངན་པར་གཏས་ཐུབ་པ་ག་ལ་ཡིན། གཞན་དུ་ན་ལུས་ཀྱི་ཆ་ཤས་དུམ་བུར་བྱས་པ་དེ་རྣམས་ཡེ་ཤེས་ཀྱི་བདུད་རྩིར་བསྒྱུར་མི་རུང་བར་ཐལ། ཡེ་ཤེས་ཀྱི་བདུད་རྩི་ནི་ཆོས་དབྱིངས་ཡེ་ཤེས་ཡིན་པས། མ་དག་པའི་ཕུང་པོའི་རྒྱུ་ལས་བྱུང་བར་འགལ་བའི་ཕྱིར་རོ། ། གལ་ཏེ་ཕུང་པོ་ལ་བརྙས་པའི་འདུ་ཤེས་མེད་ཀྱང་ཕུང་པོ་ལྔ་པོ་ལྷའི་རང་བཞིན་དུ་རིལ་འཛིན་བཤིག་པ་ཙམ་གྱིས་བརྙས་སོང་ངོ་སྙམ་ན། འོ་ན་ནི་ལྷ་མོས་འོད་གསལ་དུ་བསྡུས་པའི་ཚེ་ཡང་ཕུང་པོ་སངས་རྒྱས་ལྔའི་བདག་ཉིད་ལ་སྨད་པར་ཐལ། ཡེ་ཤེས་ཀྱི་སྣང་བ་ལས་གྲུབ་པའི་ལྷ་ཐམས་ཅད་ཀྱང་སྣང་མེད་དུ་བྱས་པའི་ཕྱིར་རོ། ། རྒྱུད་ལས། སྤྲོས་པ་ཉིད་ནི་སྤྲོས་མེད་བྱེད། ། ཞེས་པའི་སྐབས་དེར་ཡང་རྩ་ལྟུང་འབྱུང་བར་ཐལ།
མངོན་པར་ཞེན་པ་བཀག་པའི་ཕྱིར་རོ། ། གཞན་ཡང་དཀྱིལ་འཁོར་བསྡུ་བ་དང་རང་བཞིན་ལྷན་སྐྱེས་གྱི་ངང་དུ་ཉལ་བ་ལ་སོགས་པའི་སྐབས་ཐམས་ཅད་དུ་ཡང་ཕུང་པོ་ལ་སྨོད་པའི་ལྟུང་བ་འབྱུང་བར་ཐལ། ཕུང་པོ་ལ་སོགས་པ་ལྷའི་རང་བཞིན་ཡིན་བཞིན་དུ་དེའི་སྣང་བ་བཀག་པའི་ཕྱིར་རོ། ། ཡང་ཁྱེད་རང་ལྟར་ན་ཆོས་ཉིད་ཀྱི་ངོ་བོར་གྱུར་པའི་ཕུང་པོ་སོགས་ལ་སྨད་ན་རྩ་ལྟུང་ཡིན་གྱི་རྣམ་སྨིན་གྱི་ཕུང་པོ་ལ་སྨད་ཀྱང་རྩ་ལྟུང་དུ་མི་འགྱུར་རོ་ཞེས་འདོད་པར་སྣང་མོད། དེ་ལྟར་ན་ཕུང་པོ་ལ་སྨོད་པའི་རྩ་ལྟུང་འབྱུང་བ་ཉིད་མི་སྲིད་པར་ཐལ། ཆོས་ཉིད་ཀྱི་ཕུང་པོ་ནི་ཁྱོད་རང་ལྟར་ན་ཆོས་དབྱིངས་ཡེ་ཤེས་ཡིན་ལ། དེ་ལ་ནི། མི་གཙང་བ་དང་། ངན་པའི་འདུ་ཤེས་འཇུག་པ་མི་སྲིད་དོ། ། སྤྱིར་ཕུང་པོ་ལྔ་སངས་རྒྱས་ཀྱི་རང་བཞིན་ཡིན་ཞེས་པ་ནི་གཟིགས།
རང་བཞིན་གྱི་དོན་རྒྱུ་ལ་བྱས་པ་དང་། ངོ་བོ་ལ་བྱས་པ་དང་། ངོ་བོ་ལ་ཡང་ཀུན་རྫོབ་དང་། དོན་དམ་པའི་ངོ་བོ་གཉིས་སུ་བྱས་ནས་སྐབས་སོ་སོར་འཇུག་པའི་ཤན་མ་ཕྱེད་པར། ཀུན་རྫོབ་ཁོ་ནའི་རང་བཞིན་ལ་རང་བཞིན་དུ་འཁྲུལ་ཞིང་། དེ་ཡང་ཡེ་ཤེས་བདེན་པར་གྲུབ་པ་ཞིག་ལ་ངོས་བཟུང་བའི་སྟོབས་ཀྱིས་འཆུགས་ཆེན་པོ་འདི་ཐམས་ཅད་འབྱུང་བ་ཡིན་ཏེ། རྣམ་པར་དག་པའི་དོན་ཡང་མ་དགོངས་ཏེ། སྤྱིར་དག་པའི་དོན་ནི་མ་དག་པ་མེད་པ་ཡིན་ལ། དེ་ལ་ཡང་གཉིས་ཏེ། རང་བཞིན་དང་།
རྒྱུའོ། ། དང་པོ་ལའང་གཉིས་ཏེ། དབྱིངས་དང་། ཡེ་ཤེས་སོ། ། དང་པོ་ནི། དེ་བཞིན་ཉིད་ཀྱི་དག་པ་སྟེ། དེ་ལ་ལྟོས་ནས་མ་དག་པ་གྲུབ་མ་མྱོང་ངོ་། ། གཉིས་པ་ནི། བཅོས་མིན་སེམས་ཀྱི་རང་བཞིན་ལྷན་ཅིག་སྐྱེས་པའི་ཡེ་ཤེས་ཡིན་ལ། དེ་ནི་རང་རིག་པའི་དག་པ་སྟེ།
དེ་ལ་གཟུང་འཛིན་གྱི་མ་དག་པའི་དྲི་མས་མ་གོས་པའི་ཕྱིར་རོ། ། གཉིས་པ་རྒྱུ་ནི། དངོས་པོ་སྣ་ཚོགས་སུ་སྣང་བ་ཉིད་ལྷ་སོ་སོའི་བདག་ཉིད་ཡིན་པ་བསྐྱེད་རིམ་གྱི་ལམ་དུ་བྱེད་པ་ལ་ལྷ་སོ་སོའི་དག་པ་ཞེས་ཟེར་ལ། དེའི་ཚེ་ཡང་ལྷའི་རྣམ་པར་བསྒྱུར་མི་ཐུབ་པའི་མ་དག་པའི་རྣམ་པ་གང་ཡང་མེད་པའི་ཕྱིར་དང་། ལྷའི་བདག་ཉིད་མིན་པའི་ཕྱིར། སངས་རྒྱས་ཀྱི་བདག་ཉིད་དག་པ་འབའ་ཞིག་གོ ། འདི་གསུམ་ཡང་དང་པོ་གཉིས་ནི་ཀུན་ལ་འཇུག་ལ། ཕྱི་མ་འདི་ནི་ལམ་དང་འབྲས་བུ་གཙོ་ཆེའོ། ། གཞན་ཡང་རྣལ་འབྱོར་པ་གཅིག་གིས་ད་ལྟར་གྱི་རྣམ་སྨིན་གྱི་ལུས་འདི་ལ་ལུས་དཀྱིལ་དགོད་པ་ལ་ལུས་ཀྱི་དཀྱིལ་འཁོར་མེས་ཚིག་པ་ལ་སོགས་པའི་སྐྱོན་འཕངས་པ་ནི་རབ་ཏུ་ནོར་ཏེ། རྣམ་སྨིན་གྱི་ལུས་རང་ལ་སྣང་བ་འདི་ནི་རང་ཉིད་ཤི་བའི་ཚེ་མ་ཟད་ད་ལྟ་ཡང་གཞན་ལ་མི་སྣང་བས་རང་ཉིད་ཤི་བའི་ཚེ་རང་ལ་སྣང་བའི་ལུས་གཞན་གྱི་མེས་ཇི་ལྟར་སྲེག
ལེགས་པར་སྨྲོས་ཤིག སྣང་བ་སེམས་སུ་མ་གོ་བ་བྱ་བ་འདི་འདྲ་ལ་ཟེར་བ་ལགས་སོ། ། གསུམ་པ་རང་གི་ཁས་བླངས་དང་འགལ་བ་ནི། གཉིས་མེད་ཀྱི་ཡེ་ཤེས་དེ་ཉིད། དྲང་དོན་གྱི་ཧེ་རུ་ཀ་ཞལ་ཕྱག་གི་རྣམ་པ་ཅན་དུ་ཤར་བ་དེའི་སྐུ་ལ་ལུས་དཀྱིལ་གསལ་འདེབས་པ་ཡིན་པའི་ཕྱིར་རོ། ། ཞེས་དྲིས་པ་དེ་ཆོས་ཉིད་ཀྱི་ལུས་དཀྱིལ་ཁས་ལེན་དང་འགལ་ཏེ། དེ་ལྟ་བུའི་ཞལ་ཕྱག་གི་རྣམ་པ་ཅན་གྱི་སྐུ་དེ་ཆོས་ཅན། དྲང་དོན་གྱི་སྐུ་མིན་པར་ཐལ། ངེས་དོན་ཆོས་ཉིད་ཀྱི་ལུས་དཀྱིལ་འགོད་པའི་གཞི་ཡིན་པའི་ཕྱིར་རོ། ། འཁྲུལ་པར་འཆར་རོ། །
ཡང་རྣལ་འབྱོར་པ་ཚེ་གཅིག་ནས་གཅིག་ཏུ་འཕོས་པའི་ཚེ་ལུས་དཀྱིལ་སྔ་མ་དོར་ནས་རྟིང་མ་བླངས་པ་ཉིད་དུ་ཁས་ལེན་དགོས་པས། རང་བཞིན་གྱི་གྲུབ་པའི་དཀྱིལ་འཁོར་དུ་མི་རུང་། ཞེས་པ་ཡང་ཤིན་ཏུ་མི་འཐད་དེ། རྒྱུན་ལ་བསམ་ན་ནི་སྔ་མའི་ཕུང་པོའི་ཡོད་པ་མ་དོར་བ་མེད་ལ། རྟེན་འཕོས་པ་ཙམ་གྱིས་ཀྱང་ལུས་དཀྱིལ་དོར་བ་མིན་ཏེ། ལུས་ཉིད་རང་བཞིན་གྱི་གཟུགས་ཀྱི་སྐུ་ལྷུན་གྲུབ་ཡིན་པར་ཁས་ལེན་པས། ལུས་གྲུབ་པ་ཙམ་གྱིས་ལུས་དཀྱིལ་ཡང་གྲུབ་པར་ཁས་ལེན་པའི་ཕྱིར། རང་བཞིན་གྱི་གྲུབ་པའི་དཀྱིལ་འཁོར་ཅེས་པའི་དོན་ཡང་ལུས་གྲུབ་ཙམ་ནས་རྟེན་དང་བརྟེན་པར་བཅས་པའི་ལྷའི་རྒྱུ་གྲུབ་པ་ལ་ཟེར་གྱི། འགྱུར་མེད་ཀྱི་བདེན་པར་འདོད་པ་ལ་ནི་གཏན་མིན་ནོ། ། གཞན་དུ་ན།
རྡོ་རྗེ་དྲིལ་བུ་པས། འགྲོ་བ་འདི་དག་རང་བཞིན་གྱིས། ། གྲུབ་པའི་དཀྱིལ་འཁོར་གཉིས་མེད་པའོ། ། ཞེས་བཤད་པའི་འགྲོ་བ་ཞེས་པའི་ཚིག་སྨོས་པ་དོན་མེད་དུ་འགྱུར་ལ། ཁྱེད་རང་འདོད་པའི་ལམ་དུས་ཀྱི་ལུས་དཀྱིལ་དེ། འབྲས་དུས་ཀྱི་ལུས་དཀྱིལ་དུ་འགྱུར་རམ་མི་འགྱུར། འགྱུར་ན་ནི། དོན་རང་བཞིན་གྱི་དཀྱིལ་འཁོར་མིན་པར་ཐལ། སྔ་མ་དོར་ནས་ཕྱི་མ་བླངས་པ་ཡིན་པའི་ཕྱིར། ཁྱབ་རྟགས་དངོས་འགལ།
གསལ་བ་ཡང་ནི་དངོས་འགལ་དྲོན་མོ་ཡིན་པས་མི་སྨྲ་བ་ཐོབ་བོ། ། མི་འགྱུར་ན་ནི་འབྲས་དུས་ཀྱི་ལུས་དཀྱིལ་དེ་རྒྱུ་མེད་དུ་འགྱུར་ཞིང་ལམ་བསྒོམ་པ་ཐམས་ཅད་དོན་མེད་དུ་འགྱུར་རོ། ། གཞན་ཡང་། གནོད་བྱེད་ཀྱི་ཚོགས་རབ་ཏུ་མང་པོ་ཡོད་མོད་ཀྱི་ཡི་གེར་འབྲིར་མ་ལང་བས་རེ་ཞིག་བཞག་གོ ། རྒྱལ་དང་དེ་སྲས་ཀུན་གྱི་བགྲོད་གཅིག་ལམ། ། རྣམ་མང་རྒྱུད་སྡེའི་ཟབ་དོན་མཐར་ཐུག་པ། ། ལུས་ཀྱི་དཀྱིལ་འཁོར་རང་བཞིན་ལྷུན་གྲུབ་ལ། ། སྔོན་དུས་སྐལ་ངན་རྣམས་ཀྱིས་གཞན་དུ་བཅོས། ། དེང་དུས་རྟོག་གེའི་ཉེས་པས་དཀྲུགས་ཡིད་ཀྱིས། ། གོང་མའི་གསུང་དོན་ཕྱིན་ཅི་མ་ལོག་པར། །
རང་དགའི་རླུང་གི་ཉེར་འཚེ་བསྐྱེད་པས་ན། ། རྣམ་དཔྱོད་རིག་སྔགས་ཟབ་མོས་རྣམ་པར་བཅིལ། ། བར་སྐབས་ཀྱི་ཚིགས་སུ་བཅད་པའོ། ། སྡོམ་པ་གསུམ་གྱི་རབ་ཏུ་དབྱེ་བའི་དཀའ་བའི་གནས་རྣམ་པར་འབྱེད་པ་ཞིབ་མོ་རྣམ་འཐག་ལས་སྒོམ་པའི་གནད་མི་མཐུན་པར་བསྟན་པ་སྟེ་གཉིས་པའོ།། ༈ །།གསུམ་པ་ཉམས་ལེན་གྱི་གནད་མི་མཐུན་པར་བསྟན་པ་ལ་གསུམ་སྟེ། སྡོམ་པ་དང་པོའི་སྐབས་དང་། གཉིས་པའི་སྐབས་དང་། གསུམ་པའི་སྐབས་སོ། ། དང་པོ་ནི་སྐབས་དེར་བསྙེན་གནས་ཀྱི་སྡོམ་པ་བླངས་པས་སོ་སོ་ཐར་པའི་སྡོམ་པ་རིགས་བདུན་མཐའ་དག་འཇིགས་པར་འདོད་པ་ཉམས་སུ་ལེན་པའི་རྒྱུ་མཚན་ལ་གནོད་ཅིང་ཁྱད་པར་ས་སྐྱ་པའི་ལུང་དང་འགལ་ཏེ། རྗེ་བཙུན་ཆེན་པོས་དོན་ཡོད་ཞགས་པའི་ཆོ་གའི་རིམ་པ་ལས།
དེ་ལྟར་མཆོད་པའམ། གཏོར་མའི་རྗེས་ལ། འཕགས་པའི་རྗེས་སུ་བཟླས་པ་བྱེད་པར་བསམ་ཞིང་། རང་གིས་གསོ་སྦྱོང་གི་ཚིག་ལན་གསུམ་བརྗོད་ལ། བདག་སྡོམ་པ་དང་ལྡན་པར་བྱའོ། ། འདི་ནི་རབ་ཏུ་བྱུང་བའི་ཕྱོགས་ལའང་བླང་དགོས་ཏེ། སེམས་ཅན་ཐམས་ཅད་ལ་ཕན་པར་བྱ་བའི་ཕྱིར་དང་། ཞེས་བྱ་བ་ལ་སོགས་པ་ཐེག་པ་ཆེན་པོའི་ལུགས་ཡིན་པའི་ཕྱིར། དེ་ནས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པའི་གཟུངས་ཉི་ཤུ་རྩ་གཅིག་བཟླས་སོ། ། ཞེས་བཤད་པའི་ཕྱིར།
ཡང་རང་གི་བྱས་པའི་དགེ་རྩ་རྫོགས་པའི་བྱང་ཆུབ་དུ་བསྔོ་བ་ཡིན་གྱི། གཞན་གྱིས་བགྱིས་པའི་དགེ་རྩ་རང་གིས་བསྔོ་བ་མི་རིགས་ཞེས་བཤད་པ་ཡང་ལམ་གྱི་གནད་དང་འགལ་ཏེ། ཇི་སྐད་དུ། གསང་ཆེན་ཐབས་ལ་མཁས་པའི་མདོ་ལས། རིགས་ཀྱི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཐབས་ལ་མཁས་པ་ནི་གཞན་གྱི་དགེ་བའི་རྩ་བ་མངོན་པར་འདུས་བྱས་པ་ལ་རྗེས་སུ་ཡི་རང་བར་བྱེད་ཅིང་། རྗེས་སུ་ཡི་རང་བར་བྱས་ནས་ཀྱང་སེམས་ཅན་ཐམས་ཅད་ལ་ཡོངས་སུ་བསྔོ་ཞིང་བཏང་སྟེ་ཡོངས་སུ་བསྔོ་བར་ཡང་བྱེད་དོ། ། དེ་ཐམས་ཅད་མཁྱེན་པ་ཉིད་དུ་ཡོངས་སུ་བསྔོ་བའི་དགེ་བའི་རྩ་བ་དེས་བྱང་ཆུབ་སེམས་དང་ལྡན་པའི་སྦྱིན་པ་པོ་དང་། སྦྱིན་བདག་གང་ཡིན་པ་དེ་དག་ཀྱང་ཟིལ་གྱིས་གནོན་པར་བྱེད་ལ། ལེན་པ་པོ་གང་ཡིན་པ་དེ་དག་ཀྱང་ཟིལ་གྱིས་གནོན་པར་བྱེད་དེ། རིགས་ཀྱི་བུ།
དེ་ཡང་བྱང་ཆུབ་སེམས་སེམས་དཔའ་ཆེན་པོའི་ཐབས་ལ་མཁས་པ་ཡིན་ནོ། ། ཞེས་གསུངས་པ་ཡིན་པས་དངོས་སུ་གནོད་པའི་ཕྱིར་རོ། ། ཡང་སྡོམ་གསུམ་རབ་དབྱེར་ཆོས་དབྱིངས་དགེ་བར་འདོད་པ་འགོག་པ་དེ་རང་སྟོང་གི་ལུགས་སུ་བྱས་ནས་དེ་སྒྲ་ཇི་བཞིན་དུ་ཁས་ལེན་པ་ལ། སྐྱོན་འདི་ལྟར་བརྗོད་དེ། འོ་ན་ཆོས་དབྱིངས་ཡེ་ཤེས་ཀྱང་། ། ཡོད་པ་མིན་ནམ་རྟག་པར་འདོད། ། གང་དུ་འདོད་ཀྱང་ཡེ་ཤེས་ཉམས། ། ཡོད་ན་མི་རྟག་པར་ཐལ་ལོ། ། ལ་ལ་ཆོས་དབྱིངས་ཡེ་ཤེས་ནི། ། མཚན་ཉིད་ཐེག་པར་མ་བཤད་ཟེར། །
འཕགས་པ་སངས་རྒྱས་པ་དང་ནི། ། རྗེ་བཙུན་ཆེན་པོའི་གཞུང་དང་འགལ། ། ཞེས་སྤར་དུ་བཏབ་པ་ཡང་། ། གོང་མའི་གསུང་རབ་རྣམས་ཀྱི་གནད་བཅོས་པ་ཡིན་ཏེ། སྡོམ་གསུམ་ལས། དེས་ན་སངས་རྒྱས་བསྟན་པ་ལ། ། གུས་པར་བྱེད་ན་ཆོས་ཀྱི་དབྱིངས། ། ཡོད་མེད་གཉིས་ཀར་མ་བཟུང་ཤིག ། ཅེས་དང་། དེས་ན་ལྟ་བའི་ལུང་སྦྱོར་ཀུན། །
ཕ་རོལ་ཕྱིན་བཞིན་ཐམས་ཅད་མཛད། ། ཅེས་མདོ་སྔགས་གཉིས་ཀའི་ལུགས་ལ་ཆོས་དབྱིངས་ཡོད་མེད་ཀྱི་མཐའ་བྲལ་དུ་བཤད་ཅིང་། གོང་མའི་གསུང་རབ་རྣམས་ལས་ཀྱང་དེ་ལྟར་དུ་བཤད་པ་ཡིན་ལ། སྐབས་འགའ་ཞིག་ཏུ་དབང་དང་རིམ་གཉིས་ལས་བྱུང་བའི་ཡེ་ཤེས་ལ་སྤྲོས་མེད་དང་། སྟོང་པ་ཉིད་ཀྱི་ཡེ་ཤེས་ཞེས་མིང་བཏགས་པ་ཙམ་གྱིས་འཁྲུལ་ནས། དེ་ཡང་ཡོད་པ་མིན་པར་ཐལ་ཞེས་སྐྱོན་འཕེན་པར་སོང་བ་དང་། དེ་ལྟར་འཕེན་ན་ཆོས་ཉིད་ཡོད་པར་མི་འདོད་པས། ཆོས་ཅན་ཡང་ཡོད་པ་མིན་པར་ཐལ། ཞེས་ཟེར་བ་དང་ཁྱད་པར་མེད་པར་འགྱུར་རོ། ། དེས་ན་ཆོས་དབྱིངས་ཡེ་ཤེས་དང་།
ཆོས་དབྱིངས་ཀྱི་ཁྱད་པར་མ་ཕྱེད་པར་ཟད་དོ། ། རྗེ་བཙུན་ཆེན་པོའི་གཞུང་དང་། མདོ་སྡེ་སངས་རྒྱས་ཀྱི་ས་ལས་ནི་ཕ་རོལ་ཏུ་ཕྱིན་པའི་ལུགས་ལ་ཆོས་དབྱིངས་ཡེ་ཤེས་པའི་ཐ་སྙད་བཤད་པ་མེད་ལ། མ་བཤད་པ་ཙམ་དུ་མ་ཟད་ཕ་རོལ་ཏུ་ཕྱིན་པ་རང་རྐང་ལ་ཡེ་ཤེས་ལྔ་མ་གྲགས་པ་ཉིད་བཤད་དེ། ཇི་སྐད་དུ། དག་ལྡན་ལས། ཡང་ཕ་རོལ་ཏུ་ཕྱིན་པའི་ཐེག་པར་ཡེ་ཤེས་ལྔ་དང་། རིགས་ལྔ་ལ་སོགས་པ་མེད་པ་དེ་ཡང་། དེ་ལྟ་བུའི་ལམ་མེད་པར་ཤེས་པར་བྱའོ། ། ཞེས་གསུངས་པའི་ཕྱིར།
ལྗོན་ཤིང་ལས་འབྲས་བུའི་སྐབས་སུ་སངས་རྒྱས་ཀྱི་སའི་ལུང་དང་བསྟུན་ནས་བཤད་པ་ནི་ཡེ་ཤེས་དང་པོ་བཞི་དང་ཆ་འདྲ་བ་ཡིན་གྱི། མདོ་སྡེ་ལས། ཡེ་ཤེས་ལྔ་པ་བསྟན་ཅེས་པ་བཤད་པ་མི་སྣང་ངོ་། ། ཡང་ཕ་རོལ་ཏུ་ཕྱིན་པའི་ཐེག་པར་ཆོས་དབྱིངས་ཡེ་ཤེས་མ་བཤད་ཅེས་ཟེར་མཁན་གྱིས་ཁྱེད་ཀྱི་ཕྱོགས་སྔ་སྨྲ་བོ་པོ་དེ་ནི་སློབ་དཔོན་ཆེན་པོ་བསོད་ནམས་རྩེ་མོ་ཉིད་ཡིན་ཏེ། དེ་ཉིད་ཀྱི་བཤད་རྒྱུད་ཐབས་ཀྱི་མན་ངག་ལས། ཡོན་ཏན་བསྐྱེད་དུ་ཡོད་ན་སྤྱི་དོན་ལ་མཐར་ཐུག་མི་རིགས་སོ་ཞེ་ན། ཡོན་ཏན་བསྐྱེད་དུ་ཡོད་དེ། ཕ་རོལ་ཏུ་ཕྱིན་པ་ལས་ཆོས་ཀྱི་དབྱིངས་ཡེ་ཤེས་ཞེས་བྱ་བ་ཡང་མ་བཤད་ལ། གསང་སྔགས་པ་ལས་བཤད་པ་དང་། ཞེས་དངོས་སུ་བྲིས་པའི་ཕྱིར་རོ། །
རྗེ་བཙུན་སྐུ་མཆེད་འགལ་བ་ལྟག་སྤྲོད་དུ་ཁས་ལེན་པ་ཤིན་ཏུ་ངོ་མཚར་རོ། ། གཞན་ཡང་སྐབས་འདིར་གསུང་རབ་སྤྱིའི་དགོངས་པ་དང་མི་མཐུན་ཅིང་བླ་མ་གོང་བའི་གསུང་རབ་དང་ཤིན་ཏུ་མི་འགྲིག་པ་མང་དུ་སྣང་ངོ་། ། འབྲིར་མ་ལང་ངོ་། ། གཉིས་པའི་སྐབས་སུ། གསང་སྔགས་ཀྱི་སྐབས་སུ་དོན་དམ་སྐྱེ་མེད་ལ་ཆོ་ག་བཤད་པ་མང་དུ་ཡོད་ལ། སེམས་སྐྱེ་མེད་དེ་ཉིད་ཆོ་གའི་སྟོབས་ཀྱི་བསྐྱེད་པ་མིན་ནོ། ། ཞེས་གསུངས་ཤིང་། དེ་བཞིན་རྒྱལ་སྲས་ལམ་བཟང་ཀྱི་དགོངས་པ་ཡང་ཡིན་ནོ་ཞེས་གསུངས་པ་ནི་གཞུང་དེ་ཉིད་ལས། དོན་དམ་སེམས་བསྐྱེད་ཀྱི་ཆོ་ག་མདོ་རྒྱུད་བསྟན་བཅོས་ཐམས་ཅད་ནས་གསུངས་པ་མེད་ཅེས་ཚིགས་སུན་འབྱིན་པར་སོང་ཞིང་། ཆོ་ག་ཐུག་མེད་དུ་ཐལ་བ་སོགས་རིག་པའི་གནོད་བྱེད་དང་།
ལུང་གི་ཁུངས་མེད་ལ་གོགས་པ་རབ་ཏུ་མང་མོད་ཀྱིས་ཤེས་པར་སླའོ། ། བསླབ་བྱའི་གྲངས་འཆད་པའི་སྐབས་སུ། བསླབ་བསྡུས་ནས་གསུངས་པའི་རྩ་ལྟུང་དུ་བྱང་ས་ནས་གསུངས་པའི་རྩ་ལྟུང་བཞི་པོ་འདུས་པར་བསླབ་བསྡུས་ཉིད་ལས་གསུངས་ཞེས་པ་ཡང་། བསླབ་བསྡུས་ཀྱི་གཞུང་ལས། རྩ་བའི་ལྟུང་བ་འདི་དག་བདེ་བླག་ཏུ་རྟོགས་པར་བྱ་བའི་ཕྱིར་དང་། འགའ་ཞིག་གིས་ལུགས་གནས་པར་བྱ་བའི་ཕྱིར། ཞེས་བཤད་པ་དང་། བོད་འགྲེལ་འགའ་ཞིག་ཏུ་འཕགས་པ་ཐོགས་མེད་ལ་སོགས་པ་འགའ་ཞིག་གི་ལུགས་གནས་པར་བྱ་བའི་ཕྱིར་དུ། ཞེས་བཤད་པ་ཙམ་ལ་བརྟེན་པར་སྣང་ཡང་། བསླབ་བསྡུས་ཀྱི་ལུང་དེ་ནི་ཐབས་མཁས་ཀྱི་མདོ་དང་།
དྲག་ཤུལ་ཅན་གྱི་མདོ་ལ་སོགས་པ་འགའ་ཞིག་གི་ལུགས་གནས་པར་བྱ་བའི་ཕྱིར། ཞེས་བཤད་དགོས་ཀྱི། ཐོགས་མེད་ཀྱི་ལུགས་སྐབས་དོན་མིན་པར་འགའ་ཞིག་གི་ཞེས་པའི་གཉིས་ཚིག་གིས་ཤེས་ལ། ཅེས་ཀྱང་གང་ཟག་གཞན་གྱི་ལུགས་བརྗོད་པར་ངོས་འཛིན་དགོས་ན། བྱང་ཆུབ་སེམས་འདི་ཡོངས་འདོར་དང་། ། ཞེས་པ་དེ་དབུ་མ་པ་ལས་གཞན་སུའི་ལུགས་ཀྱི་རྩ་ལྟུང་བརྗོད་པ་ཡིན་སྨྲས་དགོས་སོ། ། སྤྱིར་བསླབ་བསྡུས་ནས་གསུངས་པའི་ལྟུང་བ་ཕྱི་མ་བཞི་པོ་དབུ་མ་པའི་ལུགས་ཀྱི་རྩ་ལྟུང་དུ་འཇོག་པའི་ཤེས་བྱེད་ཀྱང་མི་སྣང་ངོ་། ། གཞན་ཡང་སྐབས་འདི་ན་མི་མཐུན་པའི་ཕྱོགས་མང་དུ་སྣང་ཡང་ཕལ་ཆེར་གནད་ཆུང་བར་འདུག་པ་དང་། གོ་སླ་བའི་ཕྱིར་མ་སྨྲོས་སོ། ། གསུམ་པ་སྔགས་ཀྱི་སྡོམ་པའི་སྐབས་ཀྱི་གཞན་ཡང་མི་མཐུན་པར་བསྟན་པ་ནི།
དབང་བསྐུར་གྱི་ཆོ་ག་ལས་སྡོམ་པ་གསུམ་གྱི་ཟླས་ཕྱེ་བའི་སོ་སོ་ཐར་པའི་སྡོམ་པ་མི་སྐྱེ་བར་འདོད་པ་དང་། ལུས་ཀྱི་དཀྱིལ་འཁོར་དུ་དབང་བསྐུར་ཙམ་གྱིས་ལས་དང་པོ་པ་ལ་སྨིན་བྱེད་མཚན་ཉིད་པར་ཡོད་པར་བཞེད་པ་དང་། འཆི་བའི་འོད་གསལ་ལ་བར་དོ་ངོས་འཛིན་པ་དང་། ཟུང་འཇུག་གི་སྐུ་ས་བཅུ་གཅིག་པ་ལས་གོང་དུ་བཞག་ཏུ་མེད་པ་ལ་སོགས་པ་མང་དུ་ཡོད་ཀྱང་། བསྟན་བཅོས་ཆེན་པོ་སྡོམ་པ་གསུམ་གྱི་རབ་ཏུ་དབྱེ་བ་འདི་དང་། འདིའི་བླ་མ་བརྒྱུད་པ་སངས་རྒྱས་དང་འདྲ་བ་རྣམས་ཀྱི་གསུང་རབ་ལ་ངེས་པ་ཐོབ་པའི་དབུས་གཙང་གི་མཁས་པ་ཆེན་པོ་རྣམས་ཀྱིས་ཡང་ཡང་དུ་གཏན་ལ་ཕབ་ཟིན་པའི་ཕྱིར། ། འདིར་མ་བྲིས་སོ། ། གཞན་ཡང་སྣང་ཆུང་བའི་དྲིས་ལན་ཕྲན་ཚེགས་པ་འགའ་ཞིག་འདིར་གནད་ལ་དཔྱད་པའི་སྐབས་སུ། ཚིག་མང་དུ་དོགས་པས་ཁོ་བོས་ཡི་གེ་ལོགས་སུ་བྱའོ། ། འདིར་ལྟ་སྒོམ་གནད་ཤིན་ཏུ་ནོར་ཚབས་ཆེ་ཞིང་།
དེ་ལ་རྟོག་དཔྱོད་དང་མི་ལྡན་པར་དད་པའི་རྗེས་སུ་འབྲང་བ་མང་དུ་བཀའ་འགྲེལ་ནས་ཕྱིར་དབུ་མ་ཆེན་པོའི་ལྟ་སྒོམ་གྱི་གནད་འཁྲུལ་པ་མེད་པར་རྣམས་དང་། ཁྱད་པར་རྗེ་བཙུན་ས་སྐྱ་པ་གོང་མ་རྣམས་ཀྱི་ལུགས་དང་། སེམས་ཙམ་པའི་ལྟ་སྒོམ་བསྲེས་ཏེ་ཆོས་དང་གང་ཟག་གཉིས་ཀ་ལ་རྨོངས་ཤིང་བཟུང་བའི་ཉེས་པ་བསྐྱེད་ལ། རྣམ་པར་དག་པའི་ལུགས་དྲི་མ་ཅན་དུ་བྱེད་པ་མཐོང་ནས་ཡང་དག་པའི་ལམ་གྱི་སྲོལ་ལ་ཞུགས་ནས་སྐྱོན་མེད་པའི་ཐོས་བསམ་བསྒོམ་གསུམ་ལ་བརྩོན་པར་གྱུར་ན་ཅི་མ་རུང་བསམ་ནས་གཞུང་འདི་ཙམ་གྱི། རང་གི་ལུགས་ལ་ཞེན་པ་ཁོ་ནས་ཞུགས་པ་དང་། གཞན་གྱི་ལུགས་ལ་ཕྲག་དོག་གི་དབང་གིས་བརྩམས་པ་ནི་མིན་ཏེ། གཡོ་རྒྱུ་ཙམ་གྱིས་བསྟན་པ་འཛིན་དགོས་ན་བསྟན་པ་དེ་ཉིད་མ་དག་པར་འགྱུར་བའི་ཕྱིར་དང་། རང་གི་ལུགས་སྐྱོན་མེད་པ་ལ་དྲང་པོའི་ཚུལ་གྱིས་གཞན་ལེན་དུ་འཇུག་པ་དང་། ཕ་རོལ་སུན་འབྱིན་པའི་ཚུལ་ནི་སྔོན་གྱི་དམ་པ་རྣམས་ཀྱི་རྣམ་ཐར་ཡིན་ཞིང་། དེ་ལྟ་བུའི་སྤོབས་པ་ཐོབ་པའི་རྣམ་དཔྱོད་ཀྱི་འོད་ཟེར་གྱི་ཤུགས་ནི་སྲིན་བུ་མེ་ཁྱེར་དང་འདྲ་བའི་རྨོངས་པ་རྣམས་ཀྱིས་བཟོད་མི་ནུས་ཀྱང་ཁེགས་པ་མིན་ཏེ།
ཉི་མའི་འོད་ཟེར་ཤར་བ་དང་འདྲའོ། ། ཇི་སྐད་དུ། གཞུང་ལུགས་ཉིན་བྱེད་ཡོན་ཏན་བརྒྱད་ལྡན་བློ་ངན་ཉིན་སྤོངས་འཇིག་པ་སྤངས། ། དེ་ལྟ་མོད་ཀྱི་བློ་མིག་རྣམ་དག་མཁས་པའི་པདྨ་རྒྱས་བྱེད་ཡིན། ། ཞེས་གསུངས་པ་ལྟར་རོ། ། སྡོམ་པ་གསུམ་གྱི་རབ་ཏུ་དབྱེ་བའི་དཀའ་བའི་གནས་རྣམ་པར་འབྱེད་པ་ཞིབ་མོ་རྣམ་འཐག་ལས་ཉམས་ལེན་གྱི་གནད་མི་མཐུན་པར་བསྟན་པ་སྟེ་གསུམ་པའོ། ། དེ་ལྟར་འདིར་བཤད་དོན་རྣམས་རབ་ཕྱེ་ནས། བགྲང་ཡས་ཚིག་གི་སྤྲོས་པ་དཔག་མེད་ཀྱང་། ། རེ་ཞིག་ཡིད་ལ་བཟུང་སླ་གོ་བདེ་བའི། ། ངག་དོན་འཇུག་པར་བདེ་བ་འདི་ལྟར་ཡིན། །
ཟབ་མོ་ལྟ་བའི་ངེས་དོན་མཐར་ཐུག་པ། ། ཕ་རོལ་ཕྱིན་གཞུང་དག་ལས་འབྱུང་བ་བཞིན། ། རྒྱུད་སྡེའི་གཞུང་ལུགས་ཀུན་ལས་བཤད་པའི་ཕྱིར། ། རྟོགས་བྱའི་ལྟ་བ་དོན་གཅིག་ཅེས་བྱར་གསུངས། ། འཁོར་ལོ་ཐ་མར་གསུངས་པའི་རྣམ་རིག་གི ། ངེས་དོན་འཕགས་པ་རྣམས་ཀྱི་བཞེད་མཐུ་ལ། ། རྣལ་འབྱོར་སྤྱོད་པའི་ལྟ་བ་དེ་རྗེས་སུ། ། དབུ་མ་ཆེན་པོ་བསྟན་པ་ཇི་ལྟར་ཡིན། ། དབུ་མ་ཉིད་ཀྱང་རྣལ་འབྱོར་སྤྱོད་གཞུང་དུ། ། འདུས་ཕྱིར་འགལ་བ་མེད་མཉམ་སེམས་དཔའ་ན། །
གསུམ་དུ་འདུས་ཕྱིར་དབུ་མ་བཞི་པ་རུ། ། བསྟན་པས་སྟོན་གསུང་ཉིད་དང་འགལ་བར་འགྱུར། ། རྣལ་འབྱོར་སྤྱོད་གཞུང་སྐབས་དེར་བསྟན་པ་ནི། ། རྣམ་བདེན་ཁོ་ན་ཡིན་ཞེས་བྱར་མི་རུང་། ། ཡང་ན་གཞུང་ཚིག་བསྒྱུར་ནས་འཆད་དགོས་མོད། ། གཞན་གྱི་དེ་ལས་བཟློག་དོན་ཅིས་མི་ཤེས། ། འཐད་པ་དང་བྲལ་ཐུབ་པའི་གཙུག་ལག་ནི། ། རང་དགའ་དོད་པ་ཙམ་གྱི་དོན་ལྡན་མིན། ། བྱང་ཆུབ་སེམས་འགྲེལ་གསུམ་དང་རྒྱུད་གསུམ་དང་། ། དཔལ་ལྡན་འདུས་པ་འཁོར་ལོ་སྡོམ་པ་སོགས། །
བཀའ་དང་དེ་འགྲེལ་འཕགས་པས་མཛད་རྣམས་ལ། ། རང་རིག་བདེན་གྲུབ་ཚུལ་དེ་གཅིག་ཀྱང་མེད། ། བདེན་དངོས་ལྡོག་པའི་རིམ་པ་དབུ་མ་བཞིན། ། པད་དཀར་དང་ནི་རྡོ་རྗེ་སྙིང་པོར་བཤད། ། བསྟོད་ཚོགས་མཛད་དང་འདུས་པའི་སེམས་འགྲེལ་ལས། ། རྣམ་རིག་བདེན་གྲུབ་འགོག་ཚུལ་རྒྱས་པར་བཤད། ། གྲུབ་པ་སྡེ་བདུན་མཁས་པའི་ལམ་སྐོར་དགུ། ། དྭ་ཧ་སྐོར་གསུམ་འདུས་པ་ལུགས་གཉིས་པོ། ། བླ་ན་མེད་པའི་རྒྱུད་འགྲེལ་ཁུངས་ཐུབ་པ། ། ཀུན་འདས་ཀྱང་ནི་བདེན་གྲུབ་བཀག་ཏེ་འཆི། །
རིན་ཆེན་འབྱུང་གནས་སེམས་ཙམ་ལྟ་བ་དང་། ། དབུ་མ་མཐུན་ཅེས་སྨྲ་བ་རྒྱ་བོད་ཀྱི། ། གྲུབ་ཆེན་རྣམས་ཀྱིས་བཀག་པའི་རོ་ལ་ཡིན། ། ཇོ་མོ་ནང་པ་གསལ་རིག་བདེན་གྲུབ་དང་། ། ཆོས་དབྱིངས་ཡེ་ཤེས་དོན་དམ་བདེན་པ་ཞེས། ། ཁས་ལེན་མཛད་ཀྱང་སྐྱེ་འཇིག་བྲལ་བ་ཡི། ། གནས་ལུགས་འདོད་ཀྱི་འཇིག་དངོས་ཁས་མི་ལེན། ། གནས་ལུགས་བདེན་ཞིང་འཇིག་པར་འདོད་པ་འདི། ། ཇོ་ནང་པས་ཀྱང་སྨན་སྙམ་བདག་སེམས་སོ། ། ས་སྐྱའི་རྗེ་བཙུན་མཆོག་རྣམས་བཞེད་དོན་ནི། །
ཆོས་དབྱིངས་ཡོད་པའང་མིན་ཏེ་ཡོད་ཙམ་ལ། ། མི་རྟག་ཡིན་པས་ཁྱབ་པར་འདོད་ཕྱིར་དང་། ། མེད་པ་དེ་ཤུགས་ལས་ནི་བཀག་པའི་ཕྱིར། ། གཤིས་སུ་ལྟ་ཡང་གནས་ལུགས་གང་པ་ཡིན། ། དེ་ལྟར་འཆད་པས་གཞུང་བརྒྱའི་ཁུར་མེད་ཀྱང་། ། དག་ལྗོན་སྐོར་གསུམ་ལན་གཅིག་བཀླགས་པས་ཀྱང་། ། གཞན་དབང་རྣམས་འཕྲུལ་མེད་ན་རྟོགས་པར་ནུས། ། འདི་དག་འཐད་པ་དང་བཅས་ཁོ་བོ་ཡིས། ། ཇི་བཞིན་སྨྲས་ལ་གཟུ་བོའི་ཡིད་ལྡན་པའི། ། དཔྱོད་འདོད་སྐྱེ་བོ་ཀུན་གྱི་ཞིབ་མོ་རུ། །
རྣམ་པར་ཕྱེ་སྟེ་ལན་ཡང་གདབ་པར་བྱོས། ། ལྟ་ཚེ་བདེན་པའི་ལྷག་མ་མ་ལུས་པར། ། བསྒོམ་ཚེ་བདེན་པའི་དོན་ལ་མཉམ་འཇོག་པ། ། ཡོད་ཅེས་སྨྲ་བ་འདི་འདྲ་གོང་མའི་ལུགས། ། ཆ་ཤས་ཙམ་ཡང་འཛིན་པར་འགྱུར་རེ་ཀན། ། བདེན་དོན་ཕྲ་རགས་རྡུལ་གྱིས་མ་གོས་ཀྱང་། ། ཡེ་ཤེས་གསལ་སྣང་གདོད་ནས་ཡོད་མ་མྱོང་། ། ཡོད་མ་མྱོང་གི་དབྱིངས་དང་མ་བྲལ་བ། ། འདི་འདྲའི་ངང་ལ་མཉམ་འཇོག་སུ་ཡིས་ཁེགས། ། སྟོང་དོན་མེད་པར་སྨྲ་བའི་མཐའ་གཅིག་དང་། །
གནས་ལུགས་ཡོད་པར་སྨྲ་བའི་ཐབས་གཉིས་ཏེ། ། དབུ་མ་ཆེན་པོའི་གཡང་ས་གཉིས་བཟུང་ནས། ། གཉིས་དང་གཉིས་མིན་སྨྲ་བའི་ཕུང་གསུམ་ལ། ། འཇིག་པར་ལྟ་བ་གད་མོའི་རྒྱུ་རུ་བཟུང་། ། གཟུང་འཛིན་རྒྱུ་བ་དྷུ་ཏིར་དངས་པ་ཡི། ། སྟོང་གཟུགས་སྒྱུ་མ་ལྟ་བུའི་ལྷ་སྐུ་དང་། ། གཟུང་འཛིན་ཀུན་བཏགས་ཙམ་གྱིས་དབེན་པའི་དོན། ། སེམས་ཙམ་གཞུང་ལས་ཆོས་ཉིད་གཟུགས་སོ་ཞེས། ། བཤད་པ་འདི་གཉིས་ཁྱད་པར་མི་ཕྱེད་པར། ། ཡེ་ཤེས་སྣང་བ་ལས་འཁྲུངས་ལྷ་སྐུ་ཡང་། །
གནས་ལུགས་དོན་དམ་བདེན་པར་འཆད་པའམ། ། དེ་ཡང་ཀུན་རྫོབ་ཡིན་ཕྱིར་གཟུགས་སྐུ་ནི། ། གཏན་མེད་ཅེས་སྨྲ་གྱི་ན་ཁོ་ནར་བས། ། ཡོངས་གྲུབ་ཡིན་ན་རྣམ་པ་དང་འབྲེལ་འགལ། ། གཟུགས་ནི་རྣམ་པ་དག་དང་འབྲེལ་ལོ་ཞེས། ། ཕྱོགས་ཀྱི་གླང་པོའི་གཞུང་དུ་མ་བཤད་དམ། ། དེ་ལྟར་འདོད་ན་རྫོགས་རིམ་ལྷ་སྐུ་ཡང་། ། ཞལ་ཕྱག་རྣམ་པ་དག་དང་མང་འབྲེལ་ལམ། ། ཡོངས་གྲུབ་རྣམ་པ་ཡིན་པར་ཇི་ལྟར་རུང་། ། ཆོས་ཉིད་རྣམ་པར་ཤར་བའི་བློ་སྣང་གི །
གཟུགས་ལ་ཆོས་ཉིད་གཟུགས་དང་སྟོང་གཟུགས་ཞེས། ། མིང་གིས་འདོགས་པ་དེས་ཀྱང་ཁས་ལེན་མོད། ། དེ་དག་སྤྲོས་བྲལ་ལྡོག་པར་འདོད་པ་ནི། ། ལྟ་བསྒོམ་ཤན་མ་ཕྱེད་པའི་གཏམ་དུ་གྱུར། ། ཀུན་གཞི་རིགས་མི་མཐུན་གཉིས་ཁས་ལེན་དང་། ། ཀུན་རྫོབ་སྦྱང་གཞིར་འདོད་པ་འགོག་པ་རྣམས། ། སྔོན་གྱི་ལོག་རྟོག་རྗེས་འབྲང་ཡིན་པའི་ཕྱིར། ། སུན་འབྱིན་བཟླས་ཏེ་བརྗོད་ཚུལ་གོང་དུ་སྨོས། ། བརྙས་དང་གཞན་ཟེར་བཟླས་པའི་སྐྱོན་བརྗོད་དང་། ། འདི་རྗེས་འབྲང་བ་རྣམས་ལ་བརྙས་ཚིག་གི །
ཟོལ་གྱིས་འཆོལ་བར་སྒྲོག་པའི་ཚིག་ཕྲེང་རྣམས། ། ལན་གྱིས་བརྗོད་འོས་མིན་ཕྱིར་འདིར་མ་བྲིས། ། ལུང་གཞན་ཁུངས་དང་ཚིག་བཅད་འཆོལ་བ་སོགས། ། ཡི་གེས་འཇིགས་ཕྱིར་ཁོ་བོས་ལོགས་སུ་བཀོད། ། ཡང་སྨྲས་པ། ཁ་རྒོད་གླང་པོའི་དྲེགས་པ་སུན་འབྱིན་ཅིང་། ། རྣམ་དཔྱོད་ལུས་སྟོབས་ཀུན་གྱིས་མ་ཕམ་པ། ། སྲིད་གསུམ་འདར་བྱེད་སྨྲ་བའི་སེང་གེ་ཞེས། ། འཇམ་དབྱངས་བླ་མ་བརྒྱུད་པར་བཅས་རྣམས་རྒྱལ། ། དེ་གསུངས་སྲིད་ནས་རིང་པོར་གོམས་ཡིད་ཀྱིས། །
རང་གར་སྨྲ་བའི་གཞུང་རྗེས་མི་འཇུག་ཅིང་། ། རྟོག་བརྗོད་གོམས་པས་ལམ་དྲང་འགྲོ་ཤེས་པ། ། རྣམ་གྲོལ་སྐྱེས་བུའི་གཟུགས་སྙིང་ཁོ་བོས་བཟུང་། ། དུག་ཅན་མཚོ་ལ་ཤར་བའི་གཟུགས་བརྙན་ལྟར། ། མཐོང་བས་རྨོངས་པས་གྱ་གྱུའི་རིང་ལུགས་ལ། ། དགའ་བས་འཇུག་པའི་བྱིས་པ་གཞོན་ནུ་རྣམས། ། ལུང་དང་རིག་པའི་མཚན་རྣོན་མེད་བཞིན་དུ། ། རྣམ་དཔྱོད་བརྒྱད་ཀྱིས་སྤུངས་པའི་གཞུང་ཕྲན་རྣམས། ། ཐལ་བར་བརླག་བྱེད་རལ་གྲིས་འཕྲུལ་འཁོར་གྱིས། ། རང་འདོད་སྙིང་པོ་འདོད་པ་ཇི་ལྟར་བཟོད། །
ཚིག་རྩུབ་ལམ་ལས་དྲངས་པའི་མོད་པའི་མདའ། ། རང་ཡིད་དགེ་བ་བསྲེག་པའི་རྒྱུར་འགྱུར་ཞིང་། ། གཞན་གྱི་ལེགས་བཤད་རྣམ་དག་མི་བཟོད་པར། ། ཁྱིམ་པ་རྣམས་དང་ཕེབ་པར་སྨྲ་བའི་གཏམ། ། འཁྱོག་པོ་ཡིས་ཀྱང་བསྟན་པ་གང་ལ་ཟིན། ། དགེ་སློང་དགེ་ཚུལ་བླ་མ་མཆོག་རྣམས་དང་། ། སོ་སོར་འབྱེད་པའི་ཚིག་གི་ངོ་བོ་ཡིས། ། རང་གི་འཚོ་བ་ཙམ་ཞིག་དོན་གཉེར་བ། ། ཀྱེ་མ་འདི་དག་གིས་ཀྱང་བསྟན་པ་སྙིགས། ། འདོད་ལ་མངོན་ཞེན་ཚུལ་ལྟར་འཆོས་པ་ཡིས། །
མི་སྨྲའི་བརྟུལ་ཞུགས་བཟུང་ནས་རིག་པའི་ལམ། ། གཞན་དུ་བོར་ན་བདག་ཀྱང་མཁས་འགྱུར་མོད། ། དེ་འདྲ་ཆོས་དང་འགལ་ཕྱིར་བདག་མི་འདོད། ། འདིར་བཤད་རྣམས་ལ་དོན་དང་མི་ལྡན་ཞིང་། ། ས་སྐྱའི་རྗེ་བཙུན་རྣམས་དང་འགལ་བའི་ཚོགས། ། ཡོད་ན་སུ་ཡི་རིགས་ཀྱང་ལུང་རིགས་ཀྱིས། ། གསལ་བར་མཛོད་ཅིག་བདག་ལ་མི་འདོད་མེད། ། གལ་ཏེ་འདི་ལ་ལེགས་ཚོགས་ཅི་མཆིས་པ། ། བླ་མ་རྣམས་དང་ཡི་དམ་ཆོས་སྐྱོང་དང་། ། ལུང་འདིའི་ཆོས་ལ་དད་པ་ཐོབ་པ་རྣམས། །
བདག་ལ་དགྱེས་པའི་ཐུགས་རྗེས་ལེགས་པོ་བྱིན། ། གལ་ཏེ་འདི་ལ་བདག་ནི་བདེན་བཞིན་དུ། ། རྨོངས་པ་ཐམས་ཅད་འཚོགས་ཤིང་འདུས་བྱས་ནས། ། བདག་ལ་སྐུར་བ་འདེབས་ཤིང་སྨོད་པ་ནི། ། ཇི་ལྟར་འོས་ཞེས་གཟི་བོའི་བློ་ཡིས་དཔྱོད། ། འོན་ཀྱང་བསྟན་དང་འགལ་བའི་ལྟ་སྤྱོད་དག ། རང་ལ་མེད་བཞིན་འཇིག་རྟེན་སྨོད་ན་ཡང་། ། དེ་ལ་དམིགས་ན་སྙིང་རྗེ་བསྐྱེད་པའི་ཕྱིར། ། འཇིགས་པར་ལྟ་བ་ང་ལ་རྡུལ་ཙམ་མེད། ། འདིར་བཤད་རྣམ་དཀར་གཙང་མ་གངས་རྡུལ་དང་། །
ཟླ་འོད་ཀུན་ད་ག་བུར་བརྩེགས་འདྲ་བ། ། བདག་གི་རྒྱུད་ལ་ཐོབ་པ་གང་ཡིན་པས། ། འགྲོ་ཀུན་ཐར་པའི་བདེ་ལ་འགོད་གྱུར་ཅིག ། ཁྱད་པར་མཁྱེན་རབ་དབང་ཕྱུག་ས་སྐྱ་པའི། ། བསྟན་པ་དྲི་མེད་མེ་ཤེལ་འབར་བའི་འོད། ། ཕྱོགས་དང་ཕྱོགས་མཚམས་ཀུན་ཏུ་ཉེར་སོན་ཞིང་། ། མཁས་རྣམས་དགའ་བའི་པདྨ་རྒྱས་བྱེད་ཤོག ། ཅེས་སྡོམ་པ་གསུམ་གྱི་རབ་ཏུ་དབྱེ་བའི་དཀའ་བའི་གནས་རྣམ་པར་འབྱེད་པ་ཞིབ་མོ་རྣམ་འཐག་ཅེས་བྱ་བ་འདི་ནི། དང་པོར་མཁས་པའི་དབང་པོ་ཡོན་ཏན་དཔལ་བཟང་པོ་ལ་སོགས་པས་སྨིན་པར་བྱས་ཤིང་། དུས་གསུམ་སངས་རྒྱས་ཐམས་ཅད་ཀྱི་ངོ་བོ་རྡོ་རྗེ་འཆང་ཆེན་པོ་ཀུན་དགའ་དབང་ཕྱུག་གི་ཞལ་སྔ་ནས་དང་།
པཎྜི་ཏ་ཆེན་པོ་གྲགས་པ་རྒྱལ་མཚན་དཔལ་བཟང་པོ་ལ་སོགས་པ་ས་སྐྱ་པའི་བླ་མ་བརྒྱུད་པ་དང་བཅས་པ་རྣམས་ལས་ལུང་རིགས་མན་ངག་གི་ཚོགས་མང་དུ་ཐོས་ཤིང་། གསུང་རབ་སྤྱི་དང་། བྱེ་བྲག་ཏུ་རྗེ་བཙུན་ས་སྐྱ་པ་རྣམས་ཀྱི་གསུང་རབ་ལ་ཤེས་ནས་དད་པ་ཐོབ་པ། བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོས་བྱ་ལོ་ཟླ་བ་གཉིས་པའི་ཚེས་བཅུ་བཞི་ལ། བླ་མ་རྡོ་རྗེ་འཆང་གི་བྱིན་གྱིས་བརླབས་པའི་རི་བོ་ཆེ་འཁོར་ལོ་སྡོམ་པའི་ཕོ་བྲང་དུ་ལེགས་པར་སྦྱར་བའི་ཡི་གེ་པ་ནི་རིག་པ་འཛིན་པའི་བརྟུལ་ཞུགས་ལ་གནས་པ་དཔལ་ལྡན་གྲགས་པས་བགྱིས་ཏེ་ལེགས་པར་སྤེལ་ལོ།། །། མངྒལཾ།། །། PAGE * MERGEFORMAT 4 གློ་བོ་མཁན་ཆེན། སྡོམ་གསུམ་དཀའ་འགྲེལ་ཞིབ་མོ་རྣམ་འཐག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
