སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༥
རྒྱལ་ཡུམ་སྙིང་པོའི་རྣམ་བཤད་ཉིན་བྱེད་དབང་པོ།
༄༅། །རྒྱལ་ཡུམ་སྙིང་པོའི་རྣམ་བཤད་ཉིན་བྱེད་དབང་པོ་བཞུགས་སོ།། སྲས་བཅས་རྒྱལ་བའི་བགྲོད་པ་གཅིག་པའི་ལམ། ། འཁོར་འདས་འཆིང་གྲོལ་ཀུན་གྱི་གཞིར་གྱུར་པ། ། གསལ་སྟོང་ཟུང་དུ་འཇུག་པ་ཆོས་ཀྱི་དབྱིངས། ། དུས་གསུམ་རྒྱལ་བའི་ཡུམ་ལ་ཕྱག་འཚལ་ནས། ། འབུམ་སྡེ་ལྔ་ལས་ཟབ་མོ་སྟོང་པ་ཉིད། ། བརྗོད་བྱར་སྟོན་པ་ཤེར་ཕྱིན་ཐུགས་ཀྱི་འབུམ། ། དེ་དོན་བསྡུས་པ་རྒྱལ་ཡུམ་སྙིང་པོའི་མདོ། ། ཐེག་མཆོག་བསྟན་པའི་པད་ཚལ་རྒྱས་ཕྱིར་བཤད། ། དག་པའི་འདོན་ཐབས་ཐེམ་ཡིག་བརྒྱ་ཡིས་བཏབ། །
གོ་བདེའི་འཆད་ཚུལ་ཚིག་དོན་ལྷུག་པར་བཀྲལ། ། ཟབ་མོའི་ཉམས་ལེན་གནད་ཀྱི་བསྡུས་དོན་བསྟན། ། དེ་ལྟར་གསུམ་ལས་དང་པོ་ནི། ལྷག་ཆད་བྲལ་བའི་མདོ་འདི་ལ་ཤླཽ་ཀ་ཉི་ཤུ་རྩ་བདུན་ཡོད། མེད་པ་སུམ་ཅུ་རྩ་བདུན་ཏེ། ། དེ་ནི་ཉི་ཤུ་རྩ་ལྔའོ། ། ཏེ་ནི་བཅུ་གཅིག་མཐའ་རྟེན་གྱི། ། དེ་ཏེ་གཉིས་ཀྱི་ཁྱད་པར་ནི། ། ད་རྟེན་དེ་ཞེས་བརྗོད་བྱ་སྟེ། ། མེད་དེ་ཡོད་དེ་བཤད་དེའོ། །
ན་ས་ར་ལ་ཏེ་བྱུང་སྟེ། ། ཡིན་ཏེ་གཉིས་ཏེ་མ་ནོར་ཏེ། ། གལ་ཏེ་ཞེས་པ་ལྟ་བུའོ། ། རིགས་བུ་ཟུང་སྦྱར་གཉིས་དང་ནི། ། ཡ་གྱལ་རིགས་བུ་གཅིག་ཏུ་ཡོད། ། ཤཱ་རིའི་བུ་ནི་བརྒྱད་པོ་ལ། ། དྭ་བ་ཏི་ནི་གཉིས་སུ་ཡོད། ། དེ་ཡང་གཉིས་པ་ཐ་མ་འོ། ། རྒྱལ་བའི་བཀའ་ནི་གསུམ་ཀ་ཚང་། ། གཉིས་པ་འཆད་ཚུལ་ལ།
ལོ་ཙཱ་བས་བཀོད་པའི་རྒྱ་བོད་ཀྱི་མཚན་བཤད་དེ་ཡུམ་ལ་ཕྱག་འཚལ་བ་དང་། ཡུམ་ཤེར་ཕྱིན་གྱི་ཚིག་དོན་ཞིབ་ཏུ་བཤད་པ་གཉིས། དང་པོ་ལ། མཚན་བཤད་པ་དང་ཕྱག་འཚལ་བ་གཉིས། དང་པོ་ནི། རྒྱ་གར་སྐད་དུ་བྷ་ག་ཝ་ཏི་པྲཛྙཱ་པ་ར་མི་ཏ་ཧྲི་ད་ཡ། བོད་སྐད་དུ་བཅོམ་ལྡན་མ་ཤེས་རབ་ཀྱི་ཕ་རོལ་ཏུ་ཕྱིན་པའི་སྙིང་པོ་ཞེས་སོ། ། དེ་ཡང་ཅུང་ཟད་བཤད་ན། རྒྱ་གར་འཕགས་པའི་ཡུལ་ན་སྐད་རིགས་མི་འདྲ་བ་བཞི་ཡོད་པའི་ནང་ནས། ལེགས་པར་སྦྱར་བ་སཾསྐྲྀ་ཏ་ལྷ་ཡི་སྐད་དུ་ཟབ་མོའི་མདོ་འདིའི་མཚན་ལ།
བྷ་ག་ཝ་ཏི་པྲཛྙཱ་པ་ར་མི་ཏ་ཧྲི་ད་ཡ་ཞེས་འབྱུང་། དེ་བོད་སྐད་དུ་བསྒྱུར་ན། བྷ་ག་ཝ་ཏི་ནི་བཅོམ་ལྡན་འདས་མ། པྲཛྙཱ་ནི་ཤེས་རབ། པ་ར་ནི་ཕ་རོལ། མི་ཏ་ནི་ཕྱིན་པ། ཧྲི་ད་ཡ་སྙིང་པོ་ཞེས་པ་གཅིག་འབྱུང་། མཚན་དེའི་དོན་བཤད་ན། དེ་ཡང་བཅོམ་ལྡན་ནི་བདུད་བཞི་བཅོམ་ཞིང་དབང་ཕྱུག་གི་ཡོན་ཏན་དྲུག་དང་ལྡན་པ་ལ་སྔ་རབས་པ་དག་འཆད་ཅིང་། འཇམ་དབྱངས་ས་པཎ་གྱིས་བཞི་བཅོམ་དྲུག་ལྡན་ལ་འཆད་པ་བཀག་མོད།
གང་ལྟར་ཡང་སྤང་བྱ་མི་མཐུན་པའི་ཚོགས་ཐམས་ཅད་བཅོམ་ཞིང་། ཐོབ་བྱ་ཡོན་ཏན་གྱི་ཚོགས་མཐའ་དག་དང་ལྡན་པས་ན་བཅོམ་ལྡན་ནོ། ། འདས་ནི་རྒྱུ་མཚན་དེ་ཉིད་ཀྱི་ཕྱིར་ན་སོ་སོའི་སྐྱེ་བོ་དང་ཉན་ཐོས་དང་རང་རྒྱལ་དང་རྒྱལ་སྲས་འཕགས་པའི་མཆོག་རྣམས་ཀྱི་ཡང་སྤྱོད་ཡུལ་ལས་འདས་སོ་ཞེས་པ་ནི། རྒྱ་དཔེ་ལ་མེད་པ་ལོ་ཙཱ་བས་བཀོད་པའི་ཚིག་གོ ། མ་ནི། དུས་གསུམ་གྱི་རྒྱལ་བ་མ་ལུས་པ་བསྐྱེད་པར་བྱེད་པའི་ཡུམ་ཡིན་པའི་དོན་གྱིས་ན་མའོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ནི། གཞུང་ལམ་འབྲས་བུའི་ཤེར་ཕྱིན་གསུམ་ལ་སྐབས་གཞན་དུ་བཤད་ཅིང་། འདིར་རྣམ་གྲངས་གསུམ་གྱི་སྒོ་ནས་བཤད་ན། ཤེས་པ་ནི།
སྐྱེ་འགྲོ་མཐའ་དག་གི་རྒྱུད་ལ་ཡོད་པའི་གསལ་རིག་ཙམ་མོ། ། རབ་ནི། དེ་ལས་རབ་དང་མཆོག་ཏུ་གྱུར་པ་ཐོས་བསམ་ལས་བྱུང་བའི་ཤེས་རབ་བོ། ། ཕ་རོལ་ཏུ་ཕྱིན་པ་ནི། སྔ་མ་དེ་གཉིས་ལས་ཕ་རོལ་མཆོག་ཏུ་ཕྱིན་པས་ན་ཕ་རོལ་ཏུ་ཕྱིན་པའོ། ། སྙིང་པོ་ནི། ཚིག་ཉུང་ངུས་ཤེར་ཕྱིན་གྱི་མདོ་མཐའ་དག་གི་བརྗོད་དོན་སྟོན་པར་བྱེད་པས་ན་སྙིང་པོའོ། ། གཉིས་པ་ཕྱག་འཚལ་བ་ནི། བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་མ་ལ་ཕྱག་འཚལ་ལོ་ཞེས་པ་སྟེ། ཟབ་མོའི་མདོ་འདི་བསྒྱུར་བའི་བར་ཆད་ཞི་བའི་ཆེད་དུ་ལོ་ཙཱ་བས་བཀོད་དོ། །
གཉིས་པ་ཡུམ་ཤེར་ཕྱིན་གྱི་ཚིག་དོན་ཞིབ་ཏུ་བཤད་པ་ལ། ཕུན་སུམ་ཚོགས་པ་བཞི་སྤྱིར་བསྟན་པ་དང་། ཆོས་ཕུན་སུམ་ཚོགས་པ་བྱེ་བྲག་ཏུ་བཤད་པ་གཉིས། དང་པོ་ལ། དུས། སྟོན་པ། གནས། འཁོར་ཕུན་སུམ་ཚོགས་པ་དང་བཞི། དང་པོ་ནི། འདི་སྐད་བདག་གིས་ཐོས་པའི་དུས་གཅིག་ན་ཞེས་པས་བསྟན།
འདི་ཡང་དོན་གསུམ་གྱིས་བཤད་པར་བྱས་ཏེ། འདི་སྐད་ཐོས། བདག་གིས་ཐོས། དུས་གཅིག་ན་ཐོས་ཞེས་པས་ཏེ། དང་པོ་ནི། ཆོས་འདིའི་སྐད་ཙམ་ཐོས་ཀྱི་དོན་ཟབ་མོ་ནི་མ་རྟོགས་ཞེས་ཆོས་འདི་རྟོགས་དཀའ་བར་བསྟན། གཉིས་པ་ནི། བཀའ་བསྡུ་བ་པོ་དག་གིས་སྟོན་པ་ལས་དངོས་སུ་ཐོས་ཀྱི་གཞན་ལས་བརྒྱུད་པ་ནི་མ་ཡིན་ནོ་ཞེས་ཆོས་འདི་སྒྲོ་བསྐུར་དང་བྲལ་བར་བསྟན། གསུམ་པ་ནི། དུས་གཅིག་ན་ཆོས་འདི་ཐོས།
དུས་གཞན་དུ་ཆོས་གཞན་དང་གཞན་ཐོས་ཞེས་བཀའ་བསྡུ་བ་པོ་མང་དུ་ཐོས་པའི་ཡོན་ཏན་ཆེ་བར་བསྟན་ཏོ། ། གཉིས་པ་སྟོན་པ་ཕུན་སུམ་ཚོགས་པ་ནི་བཅོམ་ལྡན་འདས་ཞེས་པས་བསྟན། གསུམ་པ་གནས་ཕུན་སུམ་ཚོགས་པ་ནི་རྒྱལ་པོའི་ཁབ་བྱ་རྒོད་ཕུང་པོའི་རི་ལ་ཞེས་པས་བསྟན་ཅིང་། རྒྱལ་པོའི་ཁབ་ནི་རྒྱལ་པོའི་ཁང་བཟངས། བྱ་རྒོད་ཕུང་པོའི་རི་ནི་བྱ་རྒོད་སྤུངས་པ་དང་འདྲ་བའི་རི་སྟེ། ཁྱིམ་པ་དང་རབ་ཏུ་བྱུང་བ་གཉིས་ཀྱི་གནས་ཀྱི་དབྱེ་བ་ཡིན་ནོ། ། བཞི་པ་འཁོར་ཕུན་སུམ་ཚོགས་པ་ནི། དགེ་སློང་གི་དགེ་འདུན་ཆེན་པོ་དང་བྱང་ཆུབ་སེམས་དཔའི་དགེ་འདུན་ཆེན་པོ་དང་ཐབས་གཅིག་ཏུ་བཞུགས་ཏེ་ཞེས་པས་བསྟན། དེ་ཡང་དགེ་སློང་གི་དགེ་འདུན་ནི་བསྙེན་པར་རྫོགས་པ་ཤ་སྟག་གོ ། ཆེན་པོ་ལ་གཉིས་ཏེ།
གྲངས་ཀྱི་ཆེ་བ་ནི་ལྔ་སྟོང་ཙམ་མོ། ། ཡོན་ཏན་གྱི་ཆེ་བ་ནི་ཐམས་ཅད་ཀྱང་དགྲ་བཅོམ་པ། ཟག་པ་ཟད་པ་ཞེས་སོགས་སོ། ། བྱང་ཆུབ་སེམས་དཔའི་དགེ་འདུན་ཆེན་པོ་ནི་བྱང་བ་རང་དོན་སྤངས་པ་ཕུན་སུམ་ཚོགས། ཆུབ་པ་གཞན་དོན་རྟོགས་པ་ཕུན་ཚོགས་ཏེ་མཐར་ཐུག་གི་སྤངས་རྟོགས་དབྱེར་མེད་ཀྱི་བྱང་ཆུབ་ཡང་དང་ཡང་དུ་སེམས་པར་བྱེད་པའོ། ། ཆེན་པོ་ལ་གཉིས་ཏེ། གྲངས་ཀྱི་ཆེ་བ་ནི་བཟང་སྐྱོང་ལ་སོགས་པ་ཚད་མེད་པ་བྱེ་བ་ཕྲག་ཁྲིག་ཅེས་སོ། ། ཡོན་ཏན་ཀྱི་ཆེ་བ་ནི་ས་ཐོབ་པ་ཤ་སྟག་སྟེ་རྒྱལ་བའི་ཡུམ་ལས་གསུངས་པ་ལྟར་རོ། ། ཐབས་གཅིག་ཏུ་བཞུགས་པ་ནི་སྟོན་འཁོར་དུས་མཚུངས་པ་ལ་བྱའོ། ། གཉིས་པ་ཆོས་ཕུན་སུམ་ཚོགས་པ་ལ།
བྱིན་གྱིས་བརླབས་པའི་བཀའ། ཞལ་ནས་གསུངས་པའི་བཀའ། རྗེས་སུ་གནང་བའི་བཀའ་དང་གསུམ། དང་པོ་ལ་ཇི་ལྟར་བྱིན་གྱིས་བརླབས་པའི་ཚུལ་དངོས། ཡུམ་ཤེར་ཕྱིན་གྱི་རང་བཞིན་གཏན་ལ་ཕབ་པ། ཤེར་ཕྱིན་དུས་གསུམ་རྒྱལ་བའི་ཡུམ་དུ་བསྟན་པ། ཡུམ་ཤེར་ཕྱིན་སྔགས་དང་གཉིས་སུ་མེད་པའི་ཚུལ་ལོ། ། དང་པོ་ལ་ཏིང་ངེ་འཛིན་གང་གིས་བྱིན་གྱིས་བརླབས་པ། གང་ཟག་གང་བྱིན་གྱིས་བརླབས་པ། ཚུལ་ཇི་ལྟར་བྱིན་གྱིས་བརླབས་པའོ། །
དང་པོ་ནི། དེའི་ཚེ་བཅོམ་ལྡན་འདས་ཟབ་མོ་སྣང་བ་ཞེས་བྱ་བའི་ཆོས་ཀྱི་རྣམ་གྲངས་ཀྱི་ཏིང་ངེ་འཛིན་ལ་སྙོམས་པར་ཞུགས་སོ་ཞེས་པས་བསྟན། དེའི་དོན་སྟོན་འཁོར་ལྷན་ཅིག་ཏུ་འཚོགས་པ་དེའི་ཚེ། བཅོམ་ལྡན་འདས་རྟོགས་པར་དཀའ་བ། ཟབ་མོ་སྟོང་པ་ཉིད་ཡུལ་སྣང་གི་རྣམ་པར་ཤར་བ། སྣང་སྟོང་ཟུང་འཇུག་ཅེས་བྱ་བའི་ཆོས་ཀྱི་རྣམ་གྲངས་ཀྱི་ཏིང་ངེ་འཛིན་ལ་རྩེ་གཅིག་ཏུ་སྙོམས་པར་ཞུགས་སོ་ཞེས་པའོ། ། འདི་ནི་འོག་ནས་འབྱུང་བའི་མདོ་མཐའ་དག་གི་བརྗོད་དོན་གྱི་ལུས་མདོར་བསྟན་པ་ཡིན་ནོ། ། གཞན་དག་གིས་ཟབ་མོའི་ཏིང་ངེ་འཛིན་གདུལ་བྱའི་རྒྱུད་ལ་སྣང་བར་བྱེད་པ་ཞེས་འབྲུ་སྣོན་པས་ནི་མདོའི་དོན་མ་རྟོགས་སོ། ། གཉིས་པ་གང་ཟག་གང་བྱིན་གྱིས་བརླབས་པ་ནི། སྤྱན་རས་གཟིགས་དང་ཤཱ་རིའི་བུ་གཉིས་བྱིན་གྱིས་བརླབས།
གསུམ་པ་ཚུལ་ཇི་ལྟར་བྱིན་གྱིས་བརླབས་པ་ལ། སྤྱན་རས་གཟིགས་ལན་འདེབས་པ་པོར་བྱིན་གྱིས་བརླབས་པ། ཤཱ་རིའི་བུ་དྲི་བ་བྱེད་པ་པོར་བྱིན་གྱིས་བརླབས་པ། དྲིས་པའི་ལན་གྱིས་ཤེར་ཕྱིན་ལ་ལྟ་ཚུལ་མདོར་བསྟན་པ་དང་གསུམ། དང་པོ་ནི། ཡང་དེའི་ཚེ་ཞེས་སོགས་ཀྱིས་བསྟན། དེའི་དོན་སྟོན་པ་ཏིང་ངེ་འཛིན་ལ་མཉམ་པར་བཞག་པར་མ་ཟད། ཡང་དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་སོ་སོ་སྐྱེ་བོའི་ས་ལས་རིང་དུ་འཕགས་པ་ཐུགས་རྗེའི་སྤྱན་རས་ཀྱིས་སེམས་ཅན་ཀྱི་དོན་ལ་ཉིན་མཚན་དུས་དྲུག་དུ་གཟིགས་ཤིང་ཡོན་ཏན་དུ་མ་ལ་མངའ་བརྙེས་པའི་དབང་ཕྱུག་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་པ་ཉིད་རྟོགས་པའི་ཟབ་མོའི་སྤྱོད་པ་ཉིད་ལ་རྣམ་པར་བལྟ་ཞིང་ཕུང་པོ་ལྔ་པོ་དེ་དག་ལ་ཡང་ཡེ་གདོད་མ་ནས་རང་བཞིན་གྱིས་སྟོང་པར་རྣམ་པར་བལྟའོ། ། གཉིས་པ་ཤཱ་རིའི་བུ་བྱིན་གྱིས་བརླབས་པ་ནི།
དེ་ནས་སངས་རྒྱས་ཀྱི་མཐུས་ཚེ་དང་ལྡན་པ་ཤཱ་རིའི་བུས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ལ་དྲི་བ་འདི་སྐད་ཅེས་སྨྲས་སོ། ། ཇི་ལྟར་སྨྲས་ན། ཤཱ་རིའི་བུ་རང་གི་སྟན་ལས་ལངས་ནས་བླ་གོས་ཕྲག་པ་གཡོན་ལ་བཟར། པུས་མོ་གཡས་པའི་ལྷ་ང་ས་ལ་བཙུགས་ཏེ་དྲིས་པ་ནི། རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོའི་སྤྱོད་པ་སྤྱད་པར་འདོད་པ་དེས་ཇི་ལྟར་བསླབ་པར་བྱ། དེ་སྐད་ཅེས་སྨྲས་པ་དང་ཞེས་སོ། ། དེ་ཡང་ཤཱ་རིའི་བུ་ནི་ཡབ་ཤཱ་རི་ཀས་ཏེའི་བུ་ཡིན་པའི་དོན་གྱིས་ན་དེ་སྐད་ཅེས་བྱའོ། ། རིགས་ཀྱི་བུ་ནི་རིགས་ཅན་གསུམ་ཅི་རིགས་པས་བསྡུས་པའི་རྟེན་སྐྱེས་པ། རིགས་ཀྱི་བུ་མོ་ནི་རིགས་ཅན་གསུམ་ཅི་རིགས་པས་བསྡུས་པའི་རྟེན་བུད་མེད་དོ། ། ཟབ་མོའི་སྤྱོད་པ་སྤྱད་པར་འདོད་པ་ནི་སྟོང་ཉིད་ཟབ་མོ་རྟོགས་པའི་སྤྱོད་པ་དང་སྤྱད་ཅིང་ཉམས་སུ་ལེན་པར་འདོད་པ་དེས་ཞེས་པའོ། །
གསུམ་པ་དྲིས་པའི་ལན་གྱིས་ཤེར་ཕྱིན་ལ་ལྟ་ཚུལ་མདོར་བསྟན་པ་ནི། བྱང་ཆུབ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་གིས་ཚེ་དང་ལྡན་པ་ཤཱ་ར་དྭ་ཏིའི་བུ་ལ་འདི་སྐད་ཅེས་སྨྲས་སོ། ། ཤཱ་རིའི་བུ་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོའི་སྤྱོད་པ་སྤྱད་པར་འདོད་པ་དེས་འདི་ལྟར་རྣམ་པར་ལྟ་བར་བྱ་སྟེ་ཕུང་པོ་ལྔ་པོ་དེ་དག་ཀྱང་རང་བཞིན་གྱིས་སྟོང་པར་ཡང་དག་པར་རྗེས་སུ་བལྟའོ། ། གཉིས་པ་ཡུམ་ཤེར་ཕྱིན་གྱི་རང་བཞིན་གཏན་ལ་ཕབ་པ་ལ་མྱོང་བ་མཚན་ཉིད་བཞི་ལྡན་དུ་ཤར་ཚུལ། རྟོགས་པ་ཟབ་མོ་བརྒྱད་ལྡན་དུ་ཐོབ་ཚུལ། འཁོར་འདས་ཡུལ་གྱི་འཛིན་པ་ལས་གྲོལ་ཚུལ། དེས་ན་ཤེར་ཕྱིན་ཉམས་སུ་བླང་བར་གདམས་པ། ཉམས་སུ་བླངས་པའི་ཤེར་ཕྱིན་གྱི་ཕན་ཡོན་དང་ལྔའོ། ། འདི་དག་ལ་འཆད་ཚུལ་གཉིས་ཏེ།
དངོས་བསྟན་སྟོང་པ་ཉིད་ཀྱི་ལྡོག་པ་ནས་བཤད་ཚུལ་དང་། སྦས་དོན་གསལ་རིག་སེམས་ཀྱི་ལྡོག་པ་ནས་བཤད་ཚུལ་གཉིས། དང་པོ་ནི། དེ་ལྟར་སྟོན་པའི་ཐུགས་རྗེས་འཁོར་ཐུན་མོང་བ་རྣམས་ཀྱིས་ཀྱང་ཡུམ་གྱི་དོན་རྟོགས་པའི་ཚེ། འཁོར་འདས་ཡུལ་སྣང་གི་ཆོས་ཐམས་ཅད་མྱོང་བ་མཚན་ཉིད་བཞི་ལྡན་དུ་ཤར་ཚུལ་ནི། གཟུགས་ལ་དངོས་འཛིན་དང་བྲལ་བས་སྟོང་པ་ཉིད་དུ་ཉམས་སུ་མྱོང་བ་ནི། གཟུགས་སྟོང་པའོ་ཞེས་པས་བསྟན། ཉམས་མྱོང་སྟོང་པ་ཉིད་ཡུལ་སྣང་གཟུགས་ཀྱི་རྣམ་པར་ཤར་བ་ནི། སྟོང་པ་ཉིད་གཟུགས་སོ་ཞེས་པས་བསྟན། དེ་ལྟར་སྣང་སྟོང་གཉིས་གཅིག་སྤངས་ནས་ཅིག་ཤོས་གྲུབ་པ་མེད་པས།
གཟུགས་ལས་སྟོང་པ་ཉིད་གཞན་མ་ཡིན། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ་ཞེས་པས་བསྟན། མདོར་ན་གཟུགས་སྟོང་པའོ་ཞེས་པས་སྣང་མེད་ཀྱི་རྣལ་འབྱོར་བསྟན། སྟོང་པ་ཉིད་གཟུགས་སོ་ཞེས་པས་སྣང་བཅས་ཀྱི་རྣལ་འབྱོར་བསྟན། གཟུགས་ལས་སྟོང་པ་ཉིད་གཞན་མ་ཡིན། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ་ཞེས་པས་ཟུང་འཇུག་བགྲོད་པ་གཅིག་པའི་ཉམས་ལེན་བསྟན་པ་ནི་གནད་ཀྱི་དོན་ཏེ་འོག་ནས་རྒྱས་པར་འཆད་དོ། ། གཟུགས་མྱོང་བ་མཚན་ཉིད་བཞི་ལྡན་དུ་ཤར་བ་དེ་བཞིན་དུ་ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་རྣམས་སྟོང་པའོ་ཞེས་པས་ཏེ།
ཕུང་པོ་ལྷག་མ་རྣམས་ཀྱང་མཚན་ཉིད་བཞི་ལྡན་དུ་ཤེས་པར་བྱའོ། ། སྣང་སྟོང་དབྱེར་མེད་མཚན་ཉིད་བཞི་ལྡན་དུ་འཆར་བའི་དཔེ་ནི། ཆུ་ནང་དུ་ཤར་བའི་ཟླ་བའི་གཟུགས་བརྙན་ཟླ་བར་སྣང་ཡང་ཟླ་བས་སྟོང་པ་དང་། རྨི་ལམ་གྱི་རྟ་གླང་སད་པའི་ཚེ་རྟ་གླང་དུ་སྣང་ཡང་རྟ་གླང་གིས་སྟོང་ཚུལ། དབང་ཡིད་ཀྱི་ཤེས་པ་གཉིས་ལ་སྦྱར་བའི་དཔེས་ཐུན་མོང་མ་ཡིན་པའི་ཉམས་མྱོང་བསྐྱེད་པར་བྱའོ། ། གཉིས་པ་ཟབ་མོ་རྟོགས་པ་བརྒྱད་ལྡན་དུ་ཐོབ་ཚུལ་ནི། ཤཱ་རིའི་བུ་དེ་ལྟར་ཆོས་ཐམས་ཅད་སྟོང་པ་ཉིད་དེ། མཚན་ཉིད་མེད་པ། མ་སྐྱེས་པ། མ་འགགས་པ།
དྲི་མ་མེད་པ། དྲི་མ་དང་བྲལ་བ་མེད་པ། བྲི་བ་མེད་པ། གང་བ་མེད་པའོ་ཞེས་པས་བསྟན། དེའི་དོན། ཤཱ་རིའི་བུ་ཞེས་བསྣན་པའི་ཚུལ་གྱི་བོས་ནས། གཟུགས་སོགས་འཁོར་འདས་ཐམས་ཅད་མཚན་ཉིད་བཞི་ལྡན་དུ་འདུག་པ་དེ་ལྟར་ན་ཆོས་ཐམས་ཅད་ཟབ་མོ་སྟོང་པ་ཉིད་དེ་ཡུམ་གྱི་དོན་ནོ། ། འདིར་སྟོང་ཉིད་ཀྱི་དོན་ཅུང་ཟད་བརྗོད་ན། སེམས་གསལ་རིག་གི་ངོ་བོ་ལ་བལྟས་པས། དང་པོ་སྐྱེ་ས་མ་རྙེད།
བར་དུ་གནས་ས་མ་རྙེད། ཐ་མར་འགག་ས་མ་རྙེད་པ་སྐྱེ་འགག་གནས་གསུམ་དང་བྲལ་བ་དེ་ལ། འདི་དང་འདིའོ་ཞེས་ཡིད་ཀྱིས་བསམ་མ་ཤེས། མ་ཤེས་པས་ངག་གིས་སྨྲ་མ་ཤེས། རྒྱུ་མཚན་དེས་ན་སྒྲས་བརྗོད་པ་དང་རྟོག་པའི་ཡུལ་ལས་འདས་པས་སྟོང་ཉིད་ནམ་མཁའ་ལྟ་བུའི་རྣལ་འབྱོར་ཡུམ་ཤེས་རབ་གྱི་ཕ་རོལ་ཏུ་ཕྱིན་པ་ཞིག་ལ་འདོད་དེ། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། མ་སྐྱེས་མི་འགག་ནམ་མཁའི་ངོ་བོ་ཉིད། ། སོ་སོ་རང་རིག་ཡེ་ཤེས་སྤྱོད་ཡུལ་བ། ། དུས་གསུམ་རྒྱལ་བའི་ཡུམ་ལ་ཕྱག་འཚལ་ལོ། ། ཞེས་གསུངས་པ་ལྟར་རོ། །
དེ་ལྟ་བུའི་སྟོང་ཉིད་ཟབ་མོ་དེ་མཚོན་བྱེད་གང་གིས་ཀྱང་མཚོན་དུ་མེད་པས་ན་མཚན་ཉིད་མེད་པ། སྟོང་ཉིད་རྒྱུ་རྐྱེན་གྱིས་འཕྲལ་དུ་མ་བསྐྱེད་པའི་ཡེ་ནས་སྟོང་པས་ན་མ་སྐྱེས་པ། སྟོང་ཉིད་རང་གི་ངོ་བོ་མ་སྐྱེས་ཀྱང་རྩལ་ཅིར་ཡང་མི་འགག་པས་ན་མ་འགགས་པ། སྟོང་ཉིད་ཟབ་མོའི་གཤིས་ལ་འཁྲུལ་པའི་དྲི་མ་གདོད་མ་ནས་མེད་པས་ན་དྲི་མ་མེད་པ། དྲི་མ་དེ་ཡང་འཕྲལ་ལ་བསལ་བ་མ་ཡིན་གྱི་ཡེ་ནས་དག་པ་ཡིན་པས་ན་དྲི་མ་དང་བྲལ་བ་མེད་པ། སྟོང་ཉིད་ཟབ་མོའི་གཤིས་ལུགས་རང་བཞིན་ལྷུན་གྲུབ་ཀྱིས་སངས་རྒྱས་ལ་སྐྱོན་ཡོན་བསལ་བཞག་དང་བྲལ་ཞིང་། གང་སྟོང་དང་འཕེལ་འགྲིབ་མེད་པས་ན་བྲི་བ་མེད་པ། གང་བ་མེད་པའོ། ། གསུམ་པ་འཁོར་འདས་ཡུལ་གྱི་འཛིན་པ་ལས་གྲོལ་ཚུལ་ལ། ཕུང་པོ་ལྔའི་གྲོལ་ཚུལ།
དབང་པོ་དྲུག ཡུལ་དྲུག ཁམས་བཅོ་བརྒྱད། རྟེན་འབྲེལ་བཅུ་གཉིས། བདེན་པ་བཞི། སྐུ་དང་ཡེ་ཤེས་ཀྱི་གྲོལ་ཚུལ་དང་བདུན་ནོ། ། དང་པོ་ནི་ཤཱ་རིའི་བུ་ཞེས་སོགས་ཀྱིས་བསྟན། དེའི་དོན་ཤཱ་རིའི་བུ་ཞེས་བོས་ནས། རྟོགས་པ་ཟབ་མོ་བརྒྱད་ལྡན་དུ་གྲོལ་བ་དེ་ལྟ་བས་ན་ཟབ་མོ་སྟོང་པ་ཉིད་ཀྱི་གཤིས་ལུགས་ལ། གཟུགས་མེད།
ཚོར་བ་མེད། འདུ་ཤེས་མེད། འདུ་བྱེད་མེད། རྣམ་པར་ཤེས་པ་མེད་ཞེས་སྟོང་པ་ཉིད་ཀྱི་གཤིས་ལུགས་ལ་གཟུགས་སོགས་མེད་པ་སྣང་མེད་ཀྱི་རྣལ་འབྱོར་དངོས་བསྟན་དང་། སྟོང་པ་ཉིད་ཀྱི་འཆར་སྒོ་ལ་གཟུགས་སོགས་འཁོར་འདས་ཀྱི་ཆོས་ཅིར་ཡང་འཆར་བ་སྣང་བཅས་ཀྱི་རྣལ་འབྱོར་ནི། སྟོང་པ་ཉིད་ལ་གཟུགས་ཡོད། ཚོར་བ་ཡོད། འདུ་ཤེས་ཡོད། འདུ་བྱེད་ཡོད། རྣམ་པར་ཤེས་པ་ཡོད་ཅེས་པ་དང་།
སྟོང་པ་ཉིད་གཟུགས་སོགས་སུ་སྣང་ཡང་སྟོང་ཉིད་ཁོ་རང་ལས་གཞན་པའི་གཟུགས་མེད། ཚོར་བ་མེད། འདུ་ཤེས་མེད། འདུ་བྱེད་མེད། རྣམ་པར་ཤེས་པ་མེད་ཅེས་ཟུང་འཇུག་བགྲོད་པ་གཅིག་པའི་ཉམས་ལེན་སྦས་དོན་དུ་གནས་པས་ཏེ། དངོས་བསྟན་དང་སྦས་དོན་གཉིས་ཀྱི་སྒོ་ནས་སྣང་བཅས་སྣང་མེད་ཟུང་འཇུག་གསུམ་གྱི་འཆད་ཚུལ་འདི་ནི། ཐལ་རང་ཤིང་རྟའི་སྲོལ་འབྱེད་དག་གིས་ཤེར་ཕྱིན་ཟབ་མོའི་མདོ་འཆད་པའི་དགོངས་པ་ཁོ་བོའི་རྣམ་དཔྱོད་ཀྱི་རྩལ་ལས་རྙེད་པ་ཡིན་པས་བློ་གྲོས་དང་ལྡན་པ་དག་དགའ་བར་གྱིས་ཤིག སྟོང་ཉིད་གཟུགས་སོགས་སུ་ཤར་ཡང་ཁོ་རང་ལས་གཞན་པའི་གཟུགས་སོགས་སུ་མེད་པ་སྦས་དོན་ཡིན་པའི་རྒྱུ་མཚན་ནི། སྟོང་པ་ཉིད་གཟུགས་སོ། ། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ་ཞེས་པའི་མདོ་དོན་ཕྱིན་ཅི་མ་ལོག་པ་སྟེ་གནད་ཀྱི་དོན་ནོ། །
འཆད་ཚུལ་འདི་ནི་དོན་ཚན་འོག་མ་རྣམས་ལ་ཡང་སྦྱར་བར་བྱའོ། ། ཁ་ཅིག་མདོའི་དོན་གཟུགས་སོགས་གཏན་མེད་ཞེས་འཆད་པ་ནི་ཆད་པའི་མཐར་ལྷུང་ཞིང་། གཞན་དག་གཟུགས་སོགས་བདེན་པར་མེད་ཅེས་འཆད་པ་ནི་ཁྱད་གཞི་དང་ཁྱད་ཆོས་གོ་ལོག་སྟེ་སྟོང་ཉིད་ཟབ་མོའི་དོན་ལ་བློ་ཁ་མ་ཕྱོགས་སོ། ། གཉིས་པ་དབང་པོ་དྲུག་གི་གྲོལ་ཚུལ་ནི། སྟོང་ཉིད་རང་ངོ་འཕྲོད་པས་སྟོང་པ་ཉིད་ཀྱི་གཤིས་ལ། མིག་མེད། རྣ་བ་མེད། སྣ་མེད། ལྕེ་མེད། ལུས་མེད།
ཡིད་མེད་ཅེས་པའོ། ། གསུམ་པ་ཡུལ་དྲུག་གི་གྲོལ་ཚུལ་ནི། དེ་ལྟར་ཡུལ་ཅན་གྱི་དབང་པོ་དྲུག་ཡུལ་ལ་མ་རྒྱུས་པས་ཡུལ་གཟུགས་སྒྲ་སོགས་དྲུག་ཏུ་འཛིན་པ་མེད་དེ། གཟུགས་མེད། སྒྲ་མེད། དྲི་མེད། རོ་མེད། རེག་བྱ་མེད། ཆོས་མེད་དོ་ཞེས་པའོ། ། བཞི་པ་ཁམས་བཅོ་བརྒྱད་ཀྱི་གྲོལ་ཚུལ་ནི།
དབང་པོ་དྲུག་རྟོག་མེད་དུ་ཤར། ཡུལ་དྲུག་རང་སྣང་དུ་ཤེས། རྣམ་ཤེས་ཚོགས་དྲུག་གི་འཛིན་པ་ཆོད་པས་ཏེ། མིག་གི་ཁམས་མེད་པ་ནས་ཡིད་ཀྱི་ཁམས་མེད། ཡིད་ཀྱི་རྣམ་པར་ཤེས་པའི་ཁམས་ཀྱི་བར་དུ་ཡང་མེད་དོ་ཞེས་སོ། ། ལྔ་པ་བརྟེན་འབྲེལ་བཅུ་གཉིས་ཀྱི་གྲོལ་ཚུལ་ནི། མ་རིག་པ་མེད། མ་རིག་པ་ཟད་པ་མེད་པ་ནས་རྒ་ཤི་མེད། རྒ་ཤི་ཟད་པའི་བར་དུ་ཡང་མེད་དོ་ཞེས་པས་བསྟན། འདིའི་དོན་མདོར་བསྡུ་ན།
དངོས་བསྟན་སྟོང་ཉིད་ཟབ་མོའི་གཤིས་ལ་ཀུན་བྱང་གི་རྟེན་འབྲེལ་ཡན་ལག་བཅུ་གཉིས་གྲུབ་པ་མེད་ཀྱང་། སྦས་དོན་སྟོང་ཉིད་ཀྱི་འཆར་སྒོ་ལ་ཀུན་ནས་ཉོན་མོངས་ཀྱི་རྟེན་འབྲེལ་ཡན་ལག་བཅུ་གཉིས། ལུགས་འབྱུང་དུ་ཤར་བ་ལས་འཁོར་བར་འཁྱམས་ཚུལ་དང་། རྣམ་བྱང་གི་རྟེན་འབྲེལ་ཡན་ལག་བཅུ་གཉིས་ལུགས་ལྡོག་ཏུ་ཤར་བ་ལས་གྲོལ་བ་མྱ་ངན་ལས་འདས་པ་ཐོབ་ཚུལ་གཉིས་སུ་འདུས་མོད། དེ་ཡང་ཅུང་ཟད་བཤད་ན། ཀུན་ནས་ཉོན་མོངས་ཀྱི་རྟེན་འབྲེལ་ལས་འཁོར་བ་འབྱུང་ཚུལ་དང་། རྣམ་བྱང་གི་རྟེན་འབྲེལ་ལས་མྱ་འདས་ཐོབ་ཚུལ་གཉིས། དང་པོ་ནི། སེམས་ཉིད་བདེ་བར་གཤེགས་པའི་སྙིང་པོ་རང་བཞིན་རྣམ་དག་གི་སངས་རྒྱས་སུ་ཡེ་ནས་གནས་ཀྱང་ལྷན་ཅིག་སྐྱེས་པའི་མ་རིག་པས་རང་ངོ་མ་ཤེས་ཤིང་མ་རིག མ་རིག་པའི་རྐྱེན་གྱིས་འདུ་བྱེད་ཀྱི་ལས་བསགས་ཏེ།
རྣམ་པར་ཤེས་པ་རིག་རིག་པོར་ཤར། རྣམ་པར་ཤེས་པས་ཡུལ་སྤུ་རིས་སུ་བཅད་དེ་འདི་ནི་འདིའོ། ། ཕ་གི་ནི་ཕ་གིའོ་ཞེས་ཤེས་པར་བྱེད། གང་དུ་ཤེས་ན་མིང་དང་གཟུགས་སུ་ཤེས། གང་གིས་ཤེས་ན་སྐྱེ་མཆེད་དྲུག་གིས་ཤེས། མིང་གཟུགས་ལས་སྐྱེ་མཆེད་མཆེད་པས། ཡུལ་དབང་ཕྲད་པའི་རེག་པ་བྱུང་། རེག་པས་ཚོར་བ་ཉམས་སུ་མྱོང་། མྱོང་བས་སྲེད་པ་སྐྱེས། སྲེད་པས་མངལ་དུ་ཞུགས།
ཞུགས་པས་སྲིད་པ་འཁོར་བར་ལུས་ལེན། ལུས་བླངས་པས་སྐྱེ་བ་དང་། རྒ་བ་དང་། ན་བ་དང་། འཆི་བ་ལ་སོགས་པ་འཁོར་བ་སྡུག་བསྔལ་གྱི་ཕུང་པོ་འབའ་ཞིག་པ་འདི་བྱུང་ངོ་། ། གཉིས་པ་རྣམ་བྱང་གི་རྟེན་འབྲེལ་ལས་མྱང་འདས་ཐོབ་ཚུལ་ནི། བླ་མ་དམ་པའི་མན་ངག་གིས་གནས་ལུགས་ཟབ་མོ་ངོ་སྤྲད་པ་ལས། མ་རིག་པ་ཡུལ་མེད་དུ་དག འདུ་བྱེད་རྩ་བ་དང་བྲལ། རྣམ་པར་ཤེས་པ་རང་སྟོང་དུ་ཡལ་ཏེ།
མིང་དང་གཟུགས་སུ་མ་བཟུང་། མ་བཟུང་བས་སྐྱེ་མཆེད་དྲུག་རང་སྣང་དུ་དག དག་པས་ཡུལ་ལ་རང་རྒྱུད་དུ་མ་རེག མ་རེག་པས་ཚོར་བ་ཉམས་སུ་མ་མྱོང་། མ་མྱོང་བས་མྱོང་བ་ལ་སྲེད་པ་མ་སྐྱེས། མ་སྲེད་པས་མངལ་དུ་མ་ཞུགས་ཏེ་སྲིད་པ་འཁོར་བར་ལུས་མི་ལེན། ལུས་མ་བླངས་པས་སྐྱེ་རྒ་ན་འཆིའི་སྡུག་བསྔལ་ལས་གྲོལ་བའི་མྱ་ངན་ལས་འདས་པ་ཐོབ་པར་འགྱུར་རོ། ། འོ་ན་འདིར་སྲིད་པའི་འོག་ཏུ་ལེན་པ་བཤད་པ་དང་། མདོ་བསྟན་བཅོས་ཕལ་མོ་ཆེ་ལས་ལེན་པའི་འོག་ཏུ་སྲིད་པ་བཤད་པ་གཉིས་གོ་རིམ་འགལ་ལོ་ཞེ་ན། མི་འགལ་ཏེ།
སྲིད་པའི་སྒྲ་འཇུག་པའི་ཡུལ་ལ། འཁོར་བ་འགྲུབ་བྱེད་ཀྱི་ལས་ལ་སྲིད་པར་བཤད་པ་དང་། སྲིད་པ་འཁོར་བ་ཞེས་འཁོར་བ་སྤྱི་ལ་སྲིད་པར་བཤད་པ་གཉིས་ལས། མདོ་བསྟན་བཅོས་ལས་བཤད་པ་ནི་གོ་རིམ་དང་པོའི་དབང་དུ་བྱས་པ་ཡིན་ལ། འདིར་ནི་ཕྱི་མའི་དབང་དུ་བྱས་པ་ཡིན་པས་སྐྱོན་མེད་དོ། ། དྲུག་པ་བདེན་པ་བཞིའི་གྲོལ་ཚུལ་ནི། དེ་བཞིན་དུ་སྡུག་བསྔལ་བ་དང་། ཀུན་འབྱུང་བ་དང་། འགོག་པ་དང་། ལམ་མེད་ཞེས་པས་བསྟན།
དེ་ཡང་ཟབ་མོ་སྟོང་པ་ཉིད་ཀྱི་གཤིས་ལ་སྡུག་བསྔལ་གསུམ་ཅི་རིགས་པས་བསྡུས་པའི་སྡུག་བསྔལ་བ་དང་། ཟག་བཅས་ཀྱི་ལས་ཉོན་གང་རུང་གིས་བསྡུས་པའི་ཀུན་འབྱུང་བ་དང་། སྡུག་ཀུན་འགགས་པའི་འགོག་པ་དང་། འགོག་པ་ཐོབ་ཕྱིར་དུ་བརྩོན་པའི་ལམ་མེད་ཀྱང་། སྟོང་པ་ཉིད་ཀྱི་འཆར་སྒོ་ལ་སྡུག་ཀུན་རྒྱུ་འབྲས་ཀྱིས་བསྡུས་པའི་འཁོར་བ་དང་། འགོག་ལམ་རྒྱུ་འབྲས་ཀྱིས་བསྡུས་པའི་མྱང་འདས་འཆར་ཞེས་པའོ། ། བདུན་པ་སྐུ་དང་ཡེ་ཤེས་ཀྱི་གྲོལ་ཚུལ་ནི། ཡེ་ཤེས་མེད། ཐོབ་པ་མེད། མ་ཐོབ་པ་ཡང་མེད་དོ་ཞེས་པས་བསྟན།
དེའི་དོན་དབྱིངས་རང་བཞིན་གྱིས་རྣམ་པར་དག་པའི་ངང་དུ་རིག་པ་ཡེ་ཤེས་ཐིམ་ནས་ཤེས་བྱ་ཤེས་བྱེད་ཀྱི་རྟོག་པ་ལས་འདས་ཏེ་མཁྱེན་པའི་ཡེ་ཤེས་རང་རྒྱུད་པ་མེད་པས་ཡེ་ཤེས་མེད་ཅེས་དང་། དེ་ལྟར་རང་སྣང་འཁྲུལ་པ་གྲོལ་བ་ཙམ་ལས་ལོགས་སུ་སངས་རྒྱས་ཞེས་བྱ་བ་ཁ་མིག་རྣ་བ་ཅན་འཐོབ་རྒྱུ་མེད་པས་ཐོབ་པ་མེད་ཅེས་དང་། དེ་ལྟ་ན་ཡང་སྨོན་ལམ་གྱི་དབང་གིས་གཞན་སྣང་ལ་གཟུགས་ཀྱི་སྐུ་མཁྱེན་པའི་ཡེ་ཤེས་དང་ལྡན་པ། གདུལ་བྱ་ལ་མི་འགག་པར་སྣང་བས་ན་མ་ཐོབ་པ་ཡང་མེད་དོ་ཞེས་པའོ། ། གཉིས་པ་སྦས་དོན་གསལ་རིག་སེམས་ཀྱི་ལྡོག་པ་ནས་བཤད་ཚུལ་ནི། སྔར་བཤད་པའི་དོན་ཚན་དེ་དག་འདི་ལྟར་ཡང་སྦྱར་ཏེ། གཟུགས་སེམས་སོ། ། སེམས་ཉིད་གཟུགས་སོ། ། གཟུགས་ལས་སེམས་གཞན་མ་ཡིན་ནོ། ། དེ་བཞིན་དུ་ཚོར་བ་དང་།
འདུ་ཤེས་དང་། འདུ་བྱེད་དང་། རྣམ་པར་ཤེས་པ་རྣམས་སོ། ། ཤཱ་རིའི་བུ་དེ་ལྟར་ཆོས་ཐམས་ཅད་སེམས་ཉིད་དེ། མཚན་ཉིད་མེད་པ། ཞེས་སོགས་སུ་སྦྱོར་ཚུལ་སྦས་དོན་ནོ། ། འདིར་སྨྲས་པ། དེ་ལྟར་སྟོང་ཉིད་ཟབ་མོ་ལ། ། སྣང་མེད་སྣང་བཅས་ཟུང་འཇུག་གསུམ། ། སྦྱར་བའི་དངོས་བསྟན་འཆད་ཚུལ་དང་། །
སྦས་དོན་གསལ་རིག་སེམས་ལ་ཡང་། ། ཚུལ་དེ་ལེགས་པར་སྦྱར་བ་ཡི། ། ཐུན་མོང་མ་ཡིན་འཆད་ཚུལ་དྲུག ། རྒྱས་པར་མཁས་པའི་ངག་ལས་དྲིས། ། དཔང་དུ་རྒྱལ་བའི་མདོ་ཉིད་ཟུངས། ། དཔང་པོ་གཞན་གྱི་སྤྱོད་ཡུལ་མིན། ། ཞེས་སོ། ། འོ་ན་སྣང་སྲིད་འཁོར་འདས་ཀྱི་ཆོས་ཐམས་ཅད་རང་གི་སེམས་སུ་འདུས། གསལ་རིག་སེམས་ཀྱི་ངོ་བོ་ལ་ངོས་བཟུང་མེད་པས་སྟོང་པ་ཉིད་དུ་རོ་གཅིག སྟོང་གསལ་སེམས་ཀྱི་འཆར་སྒོ་ལ་འཁོར་འདས་ཐམས་ཅད་འབྱུང་བར་གང་ལས་ཤེས་ཞེ་ན།
རྣམ་དཔྱོད་དང་ལྡན་པ་དག་རྣ་བ་བླགས་ཏེ་ཉོན་ཅིག དོན་འདི་ལ་ཁོ་བོའི་བློ་གྲོས་དབྱར་མཚོའི་ཆུ་ལྟར་རྒྱས་ཡོད་པས་གོ་བདེའི་ངག་གིས་བརྗོད་པར་བྱའོ། ། དེ་ཡང་སྣང་སྲིད་འཁོར་འདས་ཀྱི་ཆོས་ཐམས་ཅད་རང་གི་སེམས་སུ་འདུས་ཏེ། རྒྱལ་བའི་སྲས་པོ་ཞི་བ་ལྷས། ལྕགས་སྲེག་ས་གཞི་སུ་ཡིས་བྱས། ། མེ་ཚོགས་དེ་དག་ཅི་ལས་བྱུང་། ། དེ་འདྲ་དེ་དག་ཐམས་ཅད་ནི། ། སྡིག་སེམས་ཡིན་པར་ཐུབ་པས་གསུངས། ། ཞེས་དང་། དེའི་ཤུགས་ལ།
གྲངས་མེད་གསུམ་དུ་ཚོགས་བསགས་པས། ། མཚན་དང་དཔེ་བྱད་ཀྱིས་བརྒྱན་པའི། ། རྫོགས་པའི་སངས་རྒྱས་ཐོབ་པ་ཡང་། ། དགེ་སེམས་ཡིན་པར་ཐུབ་པས་གསུངས། ། ཞེས་པ་ཞིག་ཐོབ་པ་དང་། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་སེམས་ཅན་མེད། ། ཅེས་སོགས་རྒྱ་ཆེར་གསུངས་པ་ལས་ཤེས་སོ། ། གཉིས་པ་སེམས་གསལ་རིག་གི་ངོ་བོ་ལ་ངོས་བཟུང་མེད་པས་ཆོས་ཐམས་ཅད་སྟོང་པ་ཉིད་དུ་རོ་གཅིག་སྟེ། འཕགས་མཆོག་ཀླུ་སྒྲུབ་ཀྱིས།
རྟེན་ཅིང་འབྲེལ་འབྱུང་མ་གཏོགས་པའི། ། ཆོས་འགའ་ཡོད་པ་མ་ཡིན་ནོ། ། དེ་ཕྱིར་སྟོང་ཉིད་མ་གཏོགས་པའི། ། ཆོས་འགའ་ཡོད་པ་མ་ཡིན་ནོ། ། ཞེས་དང་། བརྒྱད་ཁྲི་བཞི་སྟོང་ཆོས་རྣམས་ཀུན། ། སྟོང་ཉིད་འདི་ལ་གཞོལ་ཞིང་འབབ། ། ཅེས་སོགས་གསུངས་སོ། ། གསུམ་པ་སྟོང་གསལ་སེམས་ཀྱི་འཆར་སྒོ་ལ་འཁོར་འདས་ཐམས་ཅད་འབྱུང་བ་ཡང་འཐད་དེ། ཆོས་མངོན་པའི་མདོ་ལས།
ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང་། ། མྱ་ངན་འདས་པ་ཐོབ་པར་འགྱུར། ། ཞེས་དང་། བྲམ་ཟེ་ཆེན་པོ་ས་ར་ཧས། སེམས་ཉིད་གཅིག་པུ་ཀུན་གྱི་ས་བོན་ཏེ། ། གང་ལ་སྲིད་དང་མྱ་ངན་འདས་འཕྲོ་བ། ། འདོད་པའི་འབྲས་བུ་སྟེར་བར་བྱེད་པ་ཡི། ། ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །
ཞེས་གསུངས་ཤིང་། དེའི་ཤུགས་ལ། སེམས་ཉིད་གཅིག་པུ་ཀུན་གྱི་ས་བོན་ཏེ། ། གང་ལ་སྲིད་དང་མྱ་ངན་འདས་འཕྲོ་བ། ། མི་འདོད་ངན་འགྲོའི་གནས་སུ་སྐྱུར་བྱེད་པའི། ། ཕུང་བྱེད་སེམས་ལ་ཡིད་འབྱུང་ཐེ་ལེ་ལེ། ། ཞེས་པ་ཡང་ཤུགས་ལ་ཐོབ་བོ། ། དེ་སོགས་ཤེས་བྱེད་ཀྱི་ལུང་འགའ་ཡོད་ཀྱང་ཡི་གེ་མང་བའི་འཇིགས་པས་འདིར་མ་བྲིས་སོ། ། མདོར་ན་ཐར་པ་དོན་གཉེར་གྱི་བཟོ་བོ་མཁས་པ་དག་རང་སེམས་རིན་པོ་ཆེ་གསེར་གྱི་རྒྱུ་ཆ་འདི་ལ་གཟུགས་བརྙན་ཇི་ལྟར་བཟོས་ཀྱང་རྒྱུ་ཆ་ལས་གཡོ་མ་ཤེས་པ་དང་། གང་བཟོ་རང་གིས་ཤེས་ཤིང་རང་དབང་ཡོད་པ་དང་།
རྒྱུ་ཆ་ལོགས་ནས་འཚོལ་མི་དགོས་པའི་དོན་སོམས་དང་། དེ་ལྟ་བུའི་གནས་ལུགས་ཟབ་མོ་ཞིག་རང་ངོ་འཕྲོད་པས་ཕྱི་ན་འདྲེ་མེད། ནང་ན་ལྷ་མེད། འཁོར་འདས་ལ་མགོ་སྙོམས་བྱུང་། སྤང་གཉེན་གྱི་རྫུན་ཕུགས་རྡིབ། གང་ཤར་ཆོས་སྐུའི་རོལ་པ་ལས་གཡོ་མི་ཤེས་པའི་དགའ་བ་ལ་ཨང་། ཁོ་བོས་ནི་མཚན་ལྡན་གྱི་བླ་མའི་ཟབ་དོན་གྱི་བདུད་རྩི་མོས་གུས་ཀྱི་སྙེམས་པས་ངོམས་པར་འཐུངས་པ་ལས་བློ་གྲོས་ཀྱི་ལུས་སྟོབས་ཆེ་ཆེར་རྒྱས་པ་ཡིན་ནོ། ། ཤེར་ཕྱིན་ཐེག་པ་མཆོག་གི་རྣལ་འབྱོར་པ་དངོས་གྲུབ་དཔལ་འབར་གནས་ལུགས་ཟབ་མོའི་དོན་ལ་ངེས་པ་གཏིང་ནས་བརྙེས་པས་སྤྲོས་དགའ་ཁོང་ནས་རྒྱས་པའི་བྲོ་ཞིག་སྐབས་འདིར་ཁྲོབ་དང་ཧེ་ཧེ། འདིར་སྨྲས་པ། ཆོས་ཀུན་རང་གི་སེམས་སུ་འདུས། །
རང་སེམས་སྟོང་པའི་གཤིས་ལུགས་འདི། ། འཁོར་འདས་གང་དུའང་མ་གྲུབ་ཀྱང་། ། སྟོང་གསལ་སེམས་ཀྱི་འཆར་སྒོ་ལ། ། དགེ་སྡིག་བླང་དོར་བྱས་པའི་མཐུས། ། འཁོར་འདས་གཉིས་ཀྱི་ཤོར་ཐོབ་བྱུང་། ། དེ་ཕྱིར་ཟབ་མོའི་ལྟ་བ་ལ། ། རང་ངོ་འཕྲོད་པའི་རྣལ་འབྱོར་པ། ། སྡིག་སྤོང་དགེ་ལ་བརྩོན་པ་ཞིག ། ཡིད་བཞིན་ནོར་འདྲ་སེམས་ཉིད་ཀྱི། ། གནས་ལུགས་ཤེས་པའི་མཐུ་ལས་འབྱུང་། །
དེ་ལྟ་བས་ན་ཐར་འདོད་རྣམས། ། གཅིག་ཤེས་ཀུན་ལ་མཁས་པ་ཡི། ། ཆིག་ཆོག་རྒྱལ་པོ་ཆོས་ཀྱི་མཆོག ། གནས་ལུགས་དོན་ལ་གཞོལ་བར་གྱིས། ། ཞེས་འདི་སྙིང་གཏམ་གཅེས་པའི་ཚིག ། ཅེས་སོ།། །། བཞི་པ་ཤེར་ཕྱིན་ཉམས་སུ་བླང་བར་གདམས་པ་ནི། ཤཱ་རིའི་བུ་དེ་ལྟ་བས་ན། བྱང་ཆུབ་སེམས་དཔའ་རྣམས་ལ་ཐོབ་པ་མེད་པའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ལ་བརྟེན་ཅིང་གནས་ཏེ་ཞེས་པས་བསྟན། དེའི་དོན་ཤཱ་རིའི་བུ་ཞེས་བོས་ཏེ།
ཡུམ་དོན་རྟོགས་པ་ཙམ་གྱིས་གྲོལ་བར་བཤད་པ་དེ་ལྟ་བས་ན། བྱང་ཆུབ་སེམས་དཔའ་རྣམས་ལ་འབྲས་བུ་ལོགས་ནས་ཐོབ་པར་བྱར་མེད་པའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་སྟོན་པའི་བླ་མ་ལ་བརྟེན་ཅིང་དེས་བསྟན་པའི་དོན་ཉམས་སུ་ལེན་པ་ལ་གནས་དགོས་ཏེ། གནས་ན་འོག་ནས་འཆད་པའི་ཕན་ཡོན་རྣམས་འབྱུང་བའི་ཕྱིར་རོ། ། ལྔ་པ་ཤེར་ཕྱིན་ཉམས་སུ་བླངས་པའི་ཕན་ཡོན་ནི། སེམས་ལ་སྒྲིབ་པ་མེད་པས་སྐྲག་པ་མེད་དེ་ཕྱིན་ཅི་ལོག་ལས་ཤིན་ཏུ་འདས་ནས་ཡོངས་སུ་མྱ་ངན་འདས་པའི་མཐར་ཕྱིན་ཏོ་ཞེས་པས་བསྟན། དེའི་དོན། ཡུམ་དོན་རྟོགས་ན་སེམས་ལ་སྒྲིབ་པ་གསུམ་གྱིས་སྒྲིབ་པ་མེད་པས། སྒྲིབ་པ་ལས་བྱུང་བའི་སྡུག་བསྔལ་གྱིས་སེམས་རྒྱུད་སྐྲག་པ་མེད་དེ། ཕྱིན་ཅི་ལོག་འཁོར་བའི་གནས་ལས་ཤིན་ཏུ་འདས་ནས། ཡོངས་སུ་མི་ཉམས་པའི་མྱ་ངན་ལས་འདས་པའི་མཐར་ཕྱིན་ཏོ་ཞེས་སོ། །
གསུམ་པ་ཤེར་ཕྱིན་དུས་གསུམ་རྒྱལ་བའི་ཡུམ་དུ་བསྟན་པ་ནི། དུས་གསུམ་དུ་རྣམ་པར་བཞུགས་པའི་སངས་རྒྱས་ཐམས་ཅད་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ལ་བརྟེན་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ། ། ཞེས་པས་བསྟན། དེའི་དོན། དུས་གསུམ་དུ་རྣམ་པར་བཞུགས་པའི་སངས་རྒྱས་ནི། འདས་མ་འོངས་ད་ལྟར་གྱི་སངས་རྒྱས་བྱུང་ངོ་ཅོག་ཐམས་ཅད་ཡིན། དེ་དག་གང་ལ་བརྟེན་ནས་སངས་རྒྱས་ན། ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོའི་དོན་འདི་ཉམས་སུ་བླངས་པ་ལ་བརྟེན་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ། ། རྒྱུ་མཚན་དེ་ལྟ་བས་ན་རྗེས་འཇུག་སངས་རྒྱས་ཐོབ་པར་འདོད་པ་རྣམས་ཀྱིས་ཀྱང་ཤེར་ཕྱིན་ཟབ་མོའི་དོན་ཉམས་སུ་བླང་བ་ལ་བརྩོན་པར་བྱ་དགོས་སོ་ཞེས་པའོ། ། དེ་སྐད་དུ་ཤེས་རབ་ཀྱི་ཕ་རོལ་ཏུ་ཕྱིན་པ་སྡུད་པ་ཚིགས་སུ་བཅད་པ་ལས།
རྒྱལ་བ་འདས་དང་མ་བྱོན་ད་ལྟར་གང་བཞུགས་པ། ། ཀུན་ལམ་ཕ་རོལ་ཕྱིན་པ་འདི་ཡིན་གཞན་མ་ཡིན། ། ཞེས་གསུངས། ཤེར་ཕྱིན་དུས་གསུམ་རྒྱལ་བ་མཐའ་དག་གི་ཡུམ་ཡིན་ཚུལ་གྱི་དོན་ཅུང་ཟད་བརྗོད་ན། ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་པ་ནི། ཐོག་མ་མེད་པའི་དུས་ནས་ཡོད་པའི་ཆོས། གསལ་སྟོང་ཟུང་དུ་འཇུག་པའི་དབྱིངས། འཁོར་འདས་འཆིང་གྲོལ་ཀུན་གྱི་གཞི། སྐྱོན་ཡོན་བསལ་གཞག་དང་བྲལ་བའི་སྤྲོས་བྲལ་སྐྱེ་འགྲོ་མཐའ་དག་གི་རྒྱུད་ཀྱིས་མ་བསྡུས་པའི་རིག་སྟོང་གཉིས་སུ་མེད་པའི་ཟག་མེད་ཀྱི་ཡེ་ཤེས་རྒྱུད་གཅིག་ཉིད་ལ་འཇོག་གི སྐྱེ་འགྲོ་སོ་སོའི་རྒྱུད་ཀྱིས་བསྡུས་པའི་ཆོས་ཉིད་ཙམ་ལ་ནི་མི་འཇོག་སྟེ།
དེ་ནི་ཕྱོགས་རིས་སུ་ཆད་པ་དང་། བརྟན་གཡོ་ཀུན་ལ་མ་ཁྱབ་པ་དང་། འདས་མ་འོངས་ཀྱི་རྒྱལ་བ་ཐམས་ཅད་ཀྱི་ཡུམ་དུ་བཞག་ཏུ་མི་རུང་བའི་ཕྱིར་རོ། ། ཡུམ་ཤེར་ཕྱིན་དེ་ཉིད་དུས་གསུམ་གྱི་རྒྱལ་བ་ཐམས་ཅད་ཀྱི་ཡུམ་ཡིན་པ་དང་། ཡུམ་དེ་ཉིད་རྟེན་གྱི་གང་ཟག་ཀུན་ལ་ཁྱབ་ཀྱང་། སོ་སོའི་རྒྱུད་ཀྱིས་མ་བསྡུས་པའི་ཕྱོགས་རིས་དང་བྲལ་ཞིང་གཅིག་ཏུ་གྲུབ་པ་དང་། ནམ་མཁས་ཕྱོགས་བཅུ་ཀུན་ལ་ཁྱབ་ཀྱང་ནམ་མཁའ་ལ་དབྱེ་བ་མེད་པ་བཞིན་དུ། གསལ་སྟོང་ཟུང་འཇུག་གི་ཡུམ་གྱིས་བརྟན་གཡོ་ཀུན་ལ་ཁྱབ་ཀྱང་གསལ་སྟོང་གི་ཆོས་དབྱིངས་ལ་དབྱེ་བ་མེད་པ་དང་ཙནྡན་དང་ཤུག་པ་ལ་སོགས་པའི་ལྗོན་པ་སྣ་ཚོགས་པ་དང་ལྡན་པའི་ནགས་ཚལ་ལ་ཤར་རི་ནས་ཉི་མ་ཤར་བའི་ཚེ་རང་རང་གི་ངོ་སྐལ་གྱི་གྲིབ་མ་མི་འདྲ་བར་སྣང་ཡང་། ནུབ་རིར་ཉི་མ་ནུབ་པའི་ཚེ་གྲིབ་མ་ཞེས་པར་རོ་གཅིག་པ་བཞིན་དུ་སྐྱེ་འགྲོ་མཐའ་དག་གི་རྒྱུད་ལ་ཡུམ་གྱི་དོན་ཆ་འདྲ་ཚང་བའི་གསལ་སྟོང་གི་ཆོས་ཉིད་ཉི་ཚེ་བ་རེ་ཡོད་པ་ཡུམ་དོན་ལ་ངོ་འཕྲོད་པའི་ཚེ། ཀུན་ཁྱབ་ཆོས་ཀྱི་དབྱིངས་གཅིག་ཉིད་དུ་རོ་གཅིག་པ་དང་།
དེའི་རྒྱུན་གོམས་ཤིང་ཉམས་སུ་བླངས་པ་ལས་གློ་བུར་གྱི་དྲི་མ་མ་ལུས་པ་དང་བྲལ་བའི་ཚེ་སྤངས་རྟོགས་མཐར་ཐུག་གི་འདྲེས་པ་ཆེན་པོའི་སངས་རྒྱས་ཐོབ་ཞེས་པའི་ཐ་སྙད་འདོགས་ཤིང་། དེ་ལྟ་ན་ཡང་རྗེ་བཙུན་གྱིས། ཇི་ལྟར་སྔར་བཞིན་ཕྱིས་དེ་བཞིན། ། འགྱུར་བ་མེད་པའི་ཆོས་ཉིད་དོ། ། ཞེས་གསུངས་པ་ལྟར་སྔར་སློབ་པའི་གནས་སྐབས་ཀྱི་ཀུན་ཁྱབ་ཆོས་དབྱིངས་ཀྱི་ཡུམ་དང་། ཕྱིས་མི་སློབ་པའི་གནས་སྐབས་ཀྱི་ཀུན་ཁྱབ་ཆོས་དབྱིངས་ཀྱི་ཡུམ་གཉིས་བཟང་ངན་དུ་འགྱུར་བ་ཅི་སྐད་ཅིག་ཀྱང་མེད་དོ། ། དོན་དེ་དག་ཀྱང་ཤེར་ཕྱིན་སྡུད་པ་ལས། གང་དག་འདས་དང་ཕྱོགས་བཅུའི་འཇིག་རྟེན་མགོན་གང་དང་། ། མ་འོངས་དུས་ན་འབྱུང་འགྱུར་དེ་དག་འདི་ལས་བྱུང་། ། འཇིག་རྟེན་སྟོན་པ་རྒྱལ་བ་རྣམས་ཀྱི་སྐྱེད་བྱེད་ཡུམ། །
སེམས་ཅན་གཞན་གྱི་སེམས་ཀྱི་སྤྱོད་པ་སྟོན་པར་བྱེད། ། འཇིག་རྟེན་དེ་བཞིན་ཉིད་དང་དགྲ་བཅོམ་དེ་བཞིན་ཉིད། ། རང་རྒྱལ་དེ་བཞིན་ཉིད་དང་རྒྱལ་སྲས་དེ་བཞིན་ཉིད། ། གཅིག་པ་ཉིད་དེ་དངོས་བྲལ་གཞན་མིན་དེ་བཞིན་ཉིད། ། ཤེས་རབ་ཕ་རོལ་ཕྱིན་པ་དེ་བཞིན་གཤེགས་པས་མཁྱེན། ། ཞེས་དང་། ནམ་མཁའི་ཁམས་ནི་ཤར་གྱི་ཕྱོགས་དང་ལྷོ་ཕྱོགས་དང་། ། དེ་བཞིན་ནུབ་ཀྱི་ཕྱོགས་དང་བྱང་ཕྱོགས་པ་མཐའ་ཡས། ། སྟེང་དང་འོག་དང་ཕྱོགས་བཅུ་ཇི་སྙེད་རྣམས་ནའང་ཡོད། ། ཐ་དད་གྱུར་པ་མེད་ཅིང་བྱེ་བྲག་གྱུར་པ་མེད། །
འདས་པའི་དེ་བཞིན་ཉིད་གང་མ་བྱོན་དེ་བཞིན་ཉིད། ། ད་ལྟར་དེ་བཞིན་ཉིད་གང་དགྲ་བཅོམ་དེ་བཞིན་ཉིད། ། ཆོས་ཀུན་དེ་བཞིན་ཉིད་གང་རྒྱལ་བའི་དེ་བཞིན་ཉིད། ། ཆོས་ཀྱི་དེ་བཞིན་ཉིད་འདི་ཐམས་ཅད་བྱེ་བྲག་མེད། ། ཅེས་དང་། དཔེར་ན་འཛམ་བུའི་གླིང་ན་ཤིང་རྣམས་བྱེ་བ་སྟོང་། ། རྣམ་པ་སྣ་ཚོགས་རྣམ་པ་དུ་མ་གཟུགས་མང་བ། ། གྲིབ་མར་གྱུར་པའི་གྲངས་སུ་བརྗོད་པ་མ་གཏོགས་པའི། ། གྲིབ་མ་སྣ་ཚོགས་མེད་ཅིང་བྱེ་བྲག་ཡོད་མ་ཡིན། ། དེ་བཞིན་རྒྱལ་བའི་ཕ་རོལ་ཕྱིན་ལྔ་འདི་དག་ཀྱང་། །
ཤེས་རབ་ཕ་རོལ་ཕྱིན་པ་མིང་ཉིད་ཐོབ་པར་འགྱུར། ། ཐམས་ཅད་མཁྱེན་པ་ཉིད་ཕྱིར་ཡོངས་སུ་བསྔོ་བྱས་ན། ། བྱང་ཆུབ་ཅེས་བྱར་དྲུག་པོ་འདི་ཀུན་རོ་གཅིག་འགྱུར། ། ཞེས་གསུངས་སོ། ། ཚུལ་འདི་ལྟ་བུའི་འཆད་ཚུལ་ནི། དིང་སང་གི་མདོ་དོན་སྨྲ་བ་དག་གི་བློ་ཡུལ་དུ་ཤོང་བ་དཀའ་མོད། དེ་ལྟ་ན་ཡང་ཤེར་ཕྱིན་ཟབ་མོའི་བརྗོད་དོན་ཉམས་སུ་ལེན་པ་ལ་མེད་དུ་མི་རུང་བའི་ཆོས་ཞིག་ཡིན་པས་བློ་གྲོས་དང་ལྡན་པ་དག་གིས་གཅེས་སྤྲས་སུ་བྱོས་ཤིགས། བཞི་པ་ཡུམ་ཤེར་ཕྱིན་སྔགས་དང་གཉིས་སུ་མེད་པར་བསྟན་པ་ལ། ཤེར་ཕྱིན་གྱི་ཆེ་བ། དེའི་སྔགས་དངོས།
དེ་ལ་སློབས་ཤིག་པར་གདམས་པ་དང་གསུམ། དང་པོ་ནི། དེ་ལྟ་བས་ན་ཤེས་རབ་ཀྱི་ཕ་རོལ་ཏུ་ཕྱིན་པའི་སྔགས། རིག་པ་ཆེན་པོའི་སྔགས། བླ་ན་མེད་པའི་སྔགས། མི་མཉམ་པ་དང་མཉམ་པ་བྱེད་པའི་སྔགས། སྡུག་བསྔལ་ཐམས་ཅད་རབ་ཏུ་ཞི་བར་བྱེད་པའི་སྔགས། མི་རྫུན་པས་ན་བདེན་པར་ཤེས་པར་བྱ་སྟེ་ཞེས་པས་བསྟན། དེའི་དོན་དུས་གསུམ་གྱི་སངས་རྒྱས་ཐམས་ཅད་ཤེར་ཕྱིན་ལ་བརྟེན་ནས་སངས་རྒྱས་དགོས་ན། སངས་རྒྱ་བ་ལ་གསང་སྔགས་ཟབ་མོའི་ལམ་མི་དགོས་སམ་ཞེ་ན།
དགོས་མོད། ཡུམ་དོན་རྟོགས་ན་གྲོལ་བར་བཤད་པ་དེ་ལྟ་བས་ན་ཤེར་ཕྱིན་ལ་སྔགས་ཀྱི་དོན་ཚང་སྟེ། སྔགས་ཀྱི་སྐད་དོད་དུ་མན་ཏྲ་ཞེས་འབྱུང་ལ། དེའི་དོན་མཚན་རྟོག་ལས་ཡིད་སྐྱོབ་པ་ལ་འཇུག་ཅིང་། ཤེར་ཕྱིན་ཟབ་མོའི་རྟོགས་པ་སྐྱེས་པའི་ཚེ་མཚན་འཛིན་གྱི་རྣམ་རྟོག་མཐའ་དག་ལས་གྲོལ་བས་ཤེས་རབ་ཀྱི་ཕ་རོལ་ཏུ་ཕྱིན་པའི་སྔགས། གཉིས་སྣང་གི་མ་རིག་པ་ཡུལ་མེད་དུ་དག་པས་རིག་པ་ཆེན་པོའི་སྔགས། ཤེར་ཕྱིན་ལས་མཆོག་ཏུ་གྱུར་པའི་ལམ་གཞན་མེད་པས་བླ་ན་མེད་པའི་སྔགས། ཡུམ་དོན་རྟོགས་ན་སྔར་མ་མཉམ་པ་སྤངས་རྟོགས་མཐར་ཐུག་གི་སངས་རྒྱས་དང་མཉམ་པར་བྱེད་པས་ན་མི་མཉམ་པ་དང་མཉམ་པར་བྱེད་པའི་སྔགས། རྒྱུ་ལས་དང་འབྲས་བུ་སྡུག་བསྔལ་ཐམས་ཅད་ཉེ་བར་ཞི་བར་བྱེད་པས་ན་སྡུག་བསྔལ་ཐམས་ཅད་རབ་ཏུ་ཞི་བར་བྱེད་པའི་སྔགས་སོ། ། ཡུམ་དོན་རྟོགས་ན་ཡོན་ཏན་དེ་ལྟ་བུ་འབྱུང་བ་མི་བསླུ་བར་ངེས་པས་མི་རྫུན་པས་ན་བདེན་པར་ཤེས་པར་བྱ་སྟེ་ཞེས་སོ། །
གཉིས་པ་སྔགས་དངོས་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་སྔགས་སྨྲས་པ། ཞེས་སྨྲ་བར་ཞལ་གྱིས་བཞེས་ནས། ཏདྱ་ཐཱ། ཨོཾ་ག་ཏེ་ག་ཏེ། པཱ་ར་ག་ཏེ། པཱ་ར་སཾ་ག་ཏེ་བྷོ་དྷི་ཡེ་སྭཱཧཱ། ཞེས་སོ། ། དེའི་དོན། ཏདྱ་ཐཱ་ནི་འདི་ལྟ་སྟེ།
ཨོཾ་ནི། དོན་བརྒྱད་ལ་འཇུག་ཀྱང་འདིར་བཀྲ་ཤིས་པའི་དོན་ནོ། ། ག་ཏེ་ག་ཏེ་ནི་སོང་སོང་སྟེ་ལམ་མ་ཞུགས་ནས་ཚོགས་ལམ་དུ་སོང་། ཚོགས་ལམ་ནས་སྦྱོར་ལམ་དུ་སོང་། པཱ་ར་ག་ཏེ་ནི་མཆོག་ཏུ་སོང་ཞེས་པས་སྦྱོར་ལམ་ནས་མཐོང་ལམ་དུ་སོང་། པཱ་ར་སཾ་ག་ཏེ་ནི་མཆོག་ཏུ་ཡང་དག་པར་སོང་ཞེས་པ་མཐོང་ལམ་ནས་བསྒོམ་ལམ་དུ་སོང་། བྷོ་དྷི་སྭཱཧཱ་ནི། བྱང་ཆུབ་ཀྱི་གཞི་ཚུགས་ཞེས་པ་བསྒོམ་ལམ་ནས་བྱང་ཆུབ་ཆེན་པོའི་གཞི་ཚུགས་པ་མི་སློབ་ལམ་དུ་སོང་བའོ། ། གསུམ་པ་དེ་ལ་སློབས་ཤིག་པར་གདམས་པ་ནི། ཤཱ་རིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོས་དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་ལ་བསླབ་པར་བྱའོ། །
ཞེས་པས་བསྟན། དེའི་དོན། ཤཱ་རིའི་བུ་ཞེས་བོས་ནས། བྱང་ཆུབ་སེམས་དཔའ་སེམས་དཔའ་ཆེན་པོས་སྔགས་དང་ཤེར་ཕྱིན་གྱི་དོན་གཉིས་སུ་མེད་པ་དེ་ལྟར་ཤེས་པར་བྱས་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོའི་དོན་ཉམས་སུ་ལེན་པ་ལ་བསླབ་པར་བྱ་དགོས་ཏེ། སངས་རྒྱ་བ་ལ་ཐབས་ཤེས་གཉིས་དགོས་ཤིང་། ཤེར་ཕྱིན་ནི་ཤེས་རབ་གཙོ་ཆེ། གསང་སྔགས་ཐབས་གཙོ་ཆེ་བའི་ཕྱིར་རོ།། །། གཉིས་པ་ཞལ་ནས་གསུངས་པའི་བཀའ་ནི། དེ་ནས་བཅོམ་ལྡན་འདས་ཏིང་ངེ་འཛིན་དེ་ལས་བཞེངས་ཏེ། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ལ་ལེགས་སོ་ཞེས་བྱ་བ་བྱིན་ནས།
ལེགས་སོ་ལེགས་སོ། ། རིགས་ཀྱི་བུ་དེ་དེ་བཞིན་ནོ། ། དེ་དེ་བཞིན་ཏེ། ཇི་ལྟར་ཁྱོད་ཀྱིས་བསྟན་པ་དེ་བཞིན་དུ་ཤེས་རབ་ཀྱི་ཕ་རོལ་ཕྱིན་པ་ཟབ་མོ་ལ་སྤྱད་པར་བྱ་སྟེ། དེ་བཞིན་གཤེགས་པ་རྣམས་ཀྱང་རྗེས་སུ་ཡི་རང་ངོ་། ། ཞེས་པས་བསྟན། དེའི་དོན་ལ། ཏིང་ངེ་འཛིན་ལས་བཞེངས་པ་དང་ལེགས་སོ་བྱིན་པ་གཉིས། དང་པོ་ནི། དྲི་བ་དྲིས་ལན་རྫོགས་པའི་རྗེས་དེ་ནས་བཅོམ་ལྡན་འདས་ཟབ་མོ་སྣང་བའི་ཏིང་ངེ་འཛིན་དེ་ལས་བཞེངས་ཏེ།
ཞེས་པའོ། ། གཉིས་པ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ལ་སྟོན་པས་ལེགས་སོ་ཞེས་བྱ་བ་བྱིན་ཏེ། རྗོད་བྱེད་ཀྱི་ཚིག་ཀྱང་ཁྱོད་ཀྱིས་བསྟན་པ་དེ་བཞིན་དུ་ལེགས་སོ། ། བརྗོད་བྱའི་དོན་ཡང་ཁྱོད་ཀྱིས་བསྟན་པ་དེ་དེ་བཞིན་དུ་ལེགས་སོ། ། ཞེས་དང་། རིགས་ཀྱི་བུ་ཞེས་འཁོར་རྣམ་བཞི་བོས་ནས། སྤྱན་རས་གཟིགས་ཀྱིས་བསྟན་པ་དེ་ཇི་ལྟ་བ་བཞིན་དུ་ཡུམ་གྱི་དོན་ཡིན་ནོ། ། དེ་དེ་བཞིན་ཏེ། ཞེས་པ་ནི།
ཡིན་པ་ཙམ་གྱིས་མི་ཆོག་དེ་ལ་སློབ་དགོས་ཞེས་པའོ། ། དེས་ན་ཇི་ལྟར་སྤྱན་རས་གཟིགས་ཁྱོད་ཀྱི་བསྟན་པ་དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་ལ་སྤྱད་པར་བྱ་སྟེ། སྤྱན་རས་གཟིགས་ཁྱོད་ཀྱིས་ཐུབ་པའི་དགོངས་པ་ཕྱིན་ཅི་མ་ལོག་པར་ལོན་པའི་ཕྱིར་རོ། ། དེ་ལྟར་འཁོར་རྣམ་བཞིས་ཡུམ་དོན་ཉམས་སུ་བླངས་ན་དུས་གསུམ་གྱི་དེ་བཞིན་གཤེགས་པ་རྣམས་ཀྱང་རྗེས་སུ་ཡི་རང་ངོ་ཞེས་ཡི་རང་བར་བྱེད་དེ། ཡུམ་དེ་དུས་གསུམ་གྱི་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ་ཡིན་པའི་ཕྱིར། གསུམ་པ་རྗེས་སུ་གནང་བའི་བཀའ་ནི། བཅོམ་ལྡན་འདས་ཀྱིས་དེ་སྐད་ཅེས་བཀའ་བསྩལ་ནས། ཚེ་དང་ལྡན་པ་ཤཱ་ར་དྭ་ཏིའི་བུ་དང་། བྱང་ཆུབ་སེམས་དཔའ་འཕགས་པ་སྤྱན་རས་གཟིགས་དབང་ཕྱུག་དང་། ཐམས་ཅད་དང་ལྡན་པའི་འཁོར་དེ་དག་དང་།
ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རང་སྟེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། ། ཞེས་པས་བསྟན། དེའི་དོན། བཅོམ་ལྡན་འདས་ཀྱི་གོང་དུ་བཤད་པ་དེ་སྐད་ཅེས་ལེགས་སོ་བྱིན་པ་བཀའ་བསྩལ་ནས། དེའི་རྗེས་སུ་འཁོར་རྣམས་ཀྱིས་བཅོམ་ལྡན་ལ་རྗེས་སུ་ཡི་རང་བྱས་སོ། ། འཁོར་གང་གིས་ཞེ་ན།
ཚེ་དང་ལྡན་པ་ཤཱ་ར་དྭ་ཏིའི་བུ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་དང་། འཁོར་རྣམ་བཞི་ཐམས་ཅད་དང་ལྡན་པའི་འཁོར་དེ་དག་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་རྣམས་བཅོམ་ལྡན་འདས་ལ་རྗེས་སུ་ཡི་རང་སྟེ་སྤྲོ་ཞིང་དད་ནས་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །། གསུམ་པ་ཟབ་མོའི་ཉམས་ལེན་གནད་ཀྱི་བསྡུས་དོན་བསྟན་པ་ལ། མཉམ་བཞག་ཏིང་ངེ་འཛིན་གསུམ་ལྡན་དུ་བསྒོམ་པ་དང་། རྗེས་ཐོབ་བགྲོད་པ་གཅིག་པའི་འཁྱེར་སོ་གཉིས།
དང་པོ་ལ་སྟོང་པ་ཉིད་ཀྱི་ཏིང་ངེ་འཛིན། མཚན་མ་མེད་པའི་ཏིང་ངེ་འཛིན། སྨོན་པ་མེད་པའི་ཏིང་ངེ་འཛིན་དང་གསུམ། དང་པོ་ནི། སེམས་ཀྱིས་སེམས་ལ་བལྟས་པས་སེམས་དེ་ཅིར་ཡང་མ་གྲུབ་པ་ནམ་མཁའ་ལྟ་བུ་ཡིན་ཏེ། དེ་ལྟར་ཡང་ནམ་མཁའ་ལྟ་བུ་ཡིན་ཏེ། ཉེ་བར་ཞི་སྤྱོད་པ་ཞེས་སོ། ། ཇི་ལྟར་ནམ་མཁའ་དང་འདྲ་ཞེ་ན། དང་པོར་སྐྱེ་བས་སྟོང་སྟེ་བྱུང་ས་མེད། ཐ་མ་འགག་པས་སྟོང་སྟེ་འགྲོ་ས་མེད།
བར་དུ་གནས་པས་སྟོང་སྟེ་ངོས་གཟུང་མེད་པ་ནམ་མཁའ་ལྟ་བུའོ། ། དེ་ལྟར་ཡང་། སྐྱེ་བ་མེད་དང་སྐྱེ་བ་གཉིས་ཆར་མི་རྟོག་པ། ། འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། ། ཞེས་སོ། ། མཚན་མ་མེད་པའི་ཏིང་ངེ་འཛིན་ནི། དེ་ལྟར་སེམས་ཀྱི་རང་བཞིན་སྟོང་པ་ཉིད་དུ་འདུག་པས་བསྒོམ་པའི་ཚེ་ན་དམིགས་པ་ཅན་ནམ་མཚན་མ་ཅན་དུ་སྒོམ་དུ་མེད་དེ། གཤིས་སྤྲོས་བྲལ་གྱི་སྟེང་དུ་བློ་བྱ་བྲལ་དུ་འཇོག་པ་ཡིན་ནོ། ། དེ་ལྟར་ཡང་། མཚན་མ་མེད་པར་གནས་ཞིང་ཞི་ལ་རབ་ཞིར་སྤྱོད། །
ཅེས་སོ། ། མཚན་མ་མེད་པར་ཇི་ལྟར་བསྒོམ་སྙམ་ན། བསྒོམ་བྱའི་བློ་དང་བྲལ། བསྒོམ་བྱེད་ཀྱི་མཁན་པོ་མེད། བསྒོམ་པ་དང་མི་བསྒོམ་པའི་རྩིས་བཏབ་དང་བྲལ་ནས་སེམས་མ་བཅོས་པར་རྗེན་ནེ་གཞག་པར་བྱའོ། ། དེ་ལྟར་ཡང་། དེ་ཆོས་ཀུན་ལ་མི་གནས་གནས་པ་མེད་པར་སྤྱོད། ། ཅེས་སོ། ། སྨོན་པ་མེད་པའི་ཏིང་ངེ་འཛིན་ནི། དེ་ལྟར་སེམས་ཀྱི་ངོ་བོ་སྐྱེ་འགག་གནས་གསུམ་དང་བྲལ་བ།
སྨྲ་བསམ་བརྗོད་མེད་ཀྱི་དོན་དེ་ཁོ་ན་ལ། ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ། རྫོགས་པའི་བྱང་ཆུབ་བྱ་བ་ཡང་དེ་ལ་ཟེར་བ་ཡིན་གྱི། དེ་བས་གཞན་པའི་ཡར་ལ་འབྲས་བུ་ཐོབ་བྱ་སྨོན་པ་གཞན་མེད། ཅེས་སོ། ། དོན་དེ་རྟོགས་ན་འཁོར་བར་ལྟུང་མཁན་མེད་དེ། ཀུན་འབྱུང་བ་མེད། སྡུག་བསྔལ་མེད་ཅེས་སོ། ། དོན་དེ་ལྟ་བུ་རྟོགས་ན། ས་ལམ་ཅིག་ཅར་དུ་ཆོད་ཅིང་རིམ་པར་བགྲོད་མི་དགོས་ཏེ།
ལམ་མེད་ཅེས་སོ། ། མདོར་ན་ཆོས་ཐམས་ཅད་སེམས་ཀྱི་རང་སྣང་དུ་རྟོགས་པས་ཕྱིའི་སྒྲོ་འདོགས་ཆོད། སེམས་ཀྱི་རང་བཞིན་ཅིར་ཡང་མ་གྲུབ་པ་སྟོང་པ་ཉིད་དུ་རྟོགས་པས་ནང་གི་སྒྲོ་འདོགས་ཆོད། སྟོང་པ་ཉིད་ལ་ལྟ་རྒྱུ་དང་ཉམས་སུ་ལེན་རྒྱུ་ཅི་ཡང་མ་རྙེད་པས་རིག་པ་རང་བབས་སུ་ཁྲོལ་ལེ་བཞག་པས་གསང་བའི་སྒྲོ་འདོགས་ཆོད། དོན་དེ་ཉིད་ལས་མ་རྟོགས་པའི་བསྒྲུབ་བྱ་གཞན་ན་མེད་པས་མཐར་ཐུག་གི་སྒྲོ་འདོགས་ཆོད། སྒྲོ་འདོགས་ཐམས་ཅད་དང་བྲལ་བའི་སེམས་དེ་མཐའ་བྲལ་དུ་གནས་པ་ཉམས་ལེན་གྱི་མཆོག་ཡིན་ནོ། ། དེ་ལྟར་ཡང་། གནས་མེད་གནས་ཡིན་འདི་ནི་རྒྱལ་བས་གནས་པར་གསུངས། ། དཔེར་ན་བར་སྣང་སྤྲིན་བཞིན་གནས་པ་མེད་པར་གནས། ། ཞེས་སོ། །
དེ་ལྟ་བུའི་ངང་ལ་མ་ཡེངས་པར་གནས་པ་ནི། མཉམ་བཞག་ཞེས་བྱ་ཞིང་། མཉམ་པར་གཞག་རྒྱུ་མེད་པའི་ངང་ལ་མཉམ་པར་བཞག་སྟེ། དེ་ལྟར་ཡང་བདག་ནི་མཉམ་པར་བཞག་ཅེའམ་ལངས་ཞེས་རློམས་སེམས་མེད། ཅིའི་ཕྱིར་ཞེ་ན། ཆོས་ཀྱི་རང་བཞིན་ཡོངས་ཤེས་ཕྱིར། ། ཞེས་སོ། ། གཉིས་པ་རྗེས་ཐོབ་བགྲོད་པ་གཅིག་པའི་འཁྱེར་སོ་ལ། མདོ་རང་རྐང་གི་ཉམས་ལེན་དཀྱུས་སུ་བཤད། ཐབས་ལྡན་མཆོག་གི་ཉམས་ལེན་ཟུར་ནས་བཀང་།
སྤྲོས་བྱས་དམིགས་པའི་ལྡོག་པ་སྤྲོས་མེད་དུ་ཤར་ཚུལ་ལོ། ། དང་པོ་ནི། དེ་ལྟར་མཉམ་བཞག་ལས་རྗེས་ཐོབ་ཏུ་ལངས་པ་དེའི་ཚེ་གཟུགས་སོགས་སྣང་བ་ཐམས་ཅད་སྣང་སྟོང་ཞེན་པ་དང་བྲལ་བ་སྒྱུ་མ་ལྟ་བུར་ལམ་དུ་འཁྱེར། སྒྲ་བྲག་ཆ་ཐམས་ཅད་གྲག་སྟོང་ཞེན་པ་དང་བྲལ་བ་བྲག་ཆ་ལྟ་བུར་ལམ་དུ་འཁྱེར། དྲན་སྣང་རྟོག་པའི་རི་མོ་ཐམས་ཅད་རིག་སྟོང་དབྱེར་མེད་རྨི་ལམ་ལྟ་བུར་ལམ་དུ་འཁྱེར་རོ། ། དེ་ལྟར་ཡང་། གང་ཞིག་ཆོས་འདི་སྤྲུལ་དང་སྒྱུ་མ་འདྲར་ཤེས་ཤིང་། ། སོམ་ཉི་མེད་ཅིང་སློབ་ལ་ཕྱིར་ཞིང་སྦྱོར་བྱེད་པ། ། ཞེས་སོ། ། གཉིས་པ་ཐབས་ལྡན་མཆོག་གི་ཉམས་ལེན་ཟུར་ནས་བཀང་བ་ནི།
རང་ཉིད་གསང་སྔགས་ཟབ་མོའི་ཉམས་ལེན་གཙོ་བོར་བྱེད་པ་ཞིག་ཡིན་ན། རང་གསལ་སྟོང་དབྱེར་མེད་ཀྱི་བསྐྱེད་རིམ་ལ་གནས་ནས་སྣང་བ་ཐམས་ཅད་དེ་ལྟར་དུ་ལམ་དུ་འཁྱེར་བར་བྱེད་དགོས་ལ། འདི་ལ་ཡང་ཡི་དམ་གྱི་ལྷ་གཅིག་ཉིད་ཀྱི་བསྐྱེད་རིམ་ལ་ཆིག་སྒྲིལ་བྱས། ལྟ་བ་ཟབ་མོའི་རྩིས་ཟིན་ན་ལམ་ཆོད་ཆེ་ཞིང་། མང་པོའི་ཉམས་ལེན་གྱིས་དགོས་ཁར་ཕན་ཆུང་བའི་དཔེ་ནི། རྨི་ལམ་དང་བར་དོའི་སྣང་བ་འཚུབ་བོ་ཞིག་ཤར་བའི་ཚེ་ཆིག་སྒྲིལ་བྱས་པའི་སྐྱེས་བུ་དེ། བསྐྱེད་རྫོགས་གཅིག་པུ་དེ་ཉམས་སུ་ལེན་པ་ལ་བརྩོན་ཞིང་དེས་ཕན་ཐོགས་ལ། མང་པོའི་ཉམས་ལེན་བྱེད་པའི་གང་ཟག་དེ་ལ་སྔར་གྱི་སྣང་བ་དེ་ལྟ་བུ་ཤར་བའི་ཚེ། བསྐྱེད་རྫོགས་གཅིག་ལ་རྣམ་རྟོག་གཏིང་ཚུགས་པའི་ཡིད་བརྟན་ཐུབ་པ་མེད་པས་བླང་བྱའི་ཉམས་ལེན་རྩབ་རྩོབ་ཏུ་འགྱུར་རོ། ། གསུམ་པ་སྤྲོས་བཅས་དམིགས་པའི་ལྡོག་པ་མང་དུ་ཤར་ཚུལ་ནི།
མདོ་རང་རྐང་གི་ཉམས་ལེན་ལྟར་ན། སྣང་སྟོང་དབྱེར་མེད་ཀྱི་ངང་ངམ། སྔགས་ཀྱི་ཉམས་ལེན་ལྟར་ན་བསྐྱེད་རིམ་ཟབ་མོའི་ངང་ནས། མདོ་དག་པར་སྟོན་པའི་རྗེས་སུ་བཟློག་པ་བྱེད་པའི་ཚེ། ལག་པ་གཡས་པ་ཉི་མ། གཡོན་པ་ཟླ་བར་བསམས་ཏེ། བསྟན་པ་སྤྱི་དང་སེམས་ཅན་ཡོངས་ལ་འཚེ་བ་དང་། བླ་མ་དང་རྣལ་འབྱོར་པ་རང་གི་ཕྲིན་ལས་དང་། ས་ལམ་བསྒྲུབ་པའི་བར་དུ་གཅོད་པའི་གནོད་བྱེད་རྣམས་ལ་ཚད་མེད་པའི་སྙིང་རྗེ་དྲག་པོས་ཀུན་ནས་བསླངས་ཏེ། ཐལ་མོ་བརྡབ་པའི་ཚེ་ཉི་ཟླའི་བར་དུ་ལུས་ངག་ཐལ་བ་རྡུལ་དུ་བརླག་ཅིང་རྣམ་ཤེས་ཆོས་ཀྱི་དབྱིངས་སུ་བསྒྲལ་བར་བསམ།
རྗེས་གོང་དུ་བཤད་པའི་ལྟ་བ་ཟབ་མོ་ལ་མཉམ་པར་བཞག་གོ ། འདིར་སྨྲས་པ། མཉམ་བཞག་སྲིད་ཞི་གཉིས་ཀྱི་རྟོག་དཔྱོད་བྲལ། ། རྗེས་ཐོབ་ཡུལ་སྣང་སྒྱུ་མར་ཉམས་སུ་མྱོང་། ། མཉམ་རྗེས་བགྲོད་པ་གཅིག་པའི་ཉམས་ལེན་ལ། ། ངེས་པ་གཏིང་ནས་རྙེད་པ་བླ་མའི་དྲིན། ། གདོན་འདྲེར་འཛིན་པའི་རྣམ་རྟོག་དབྱིངས་སུ་ཡལ། ། བགེགས་བར་ཆད་ཀྱི་འཚུམ་མ་རང་སར་ཞི། ། སེམས་མ་བཅོས་སྟོང་པའི་ངང་དུ་གྲོལ། ། གདོན་རིགས་ཆོས་སྐྱོང་དུ་འགྱུར་བ་བླ་མའི་དྲིན། །
བར་ཆད་དངོས་གྲུབ་དུ་ལོངས་པ་བླ་མའི་དྲིན། ། རང་སེམས་སངས་རྒྱས་སུ་ཤེས་པ་བླ་མའི་དྲིན། ། ཞེས་སོ། ། ཟབ་མོའི་ཉམས་ལེན་མཐའ་དག་གི་དོན་ཉུང་ངུའི་ཚིག་གི་སྒོ་ནས་བསྡུ་ན། འདི་ལྟར་དུ་ཉམས་སུ་བླང་སྟེ། ཕྱི་ཚོགས་དྲུག་ཡུལ་སྣང་སྣ་ཚོགས་ལ། ། ནང་འགྱུ་བ་སེམས་ཀྱི་འཛིན་པ་བྲལ། ། བར་སྣང་སྟོང་སྒྱུ་མའི་རོལ་རྩེད་ཀྱིས། ། ཉམས་གང་སྐྱེས་བདེ་བའི་རོལ་པར་ཤར། ། བློ་ཅིག་སྒྲིལ་ཐུབ་པ་བླ་མའི་དྲིན། །
དེ་ལྟར་དུ་ཉམས་སུ་བླང་བར་བྱའོ། ། དེ་ལྟར་དངོས་བསྟན་སྦས་སྟོན་གྱི། ། འཆད་ཚུལ་ཉིན་བྱེད་དབང་པོ་ལས། ། ལེགས་བཤད་ཚ་ཟེར་འཕྲོས་པ་ཡིས། ། ཤེར་ཕྱིན་བརྗོད་དོན་པདྨོའི་ཚལ། ། ལེགས་བཤད་གེ་སར་ཕྱེ་བ་ལས། ། བྱུང་བའི་ཟབ་དོན་སྦྲང་རྩིའི་བཅུད། ། དོན་གཉེར་རྐང་དྲུག་ལྡན་རྣམས་ཀྱི། ། བློ་གྲོས་ལུས་སྟོབས་རྒྱས་ཕྱིར་སྦྱིན། ། དགེ་བས་མཁའ་མཉམ་འགྲོ་བ་ཀུན། །
ཟབ་མོའི་གནས་ལ་གཞོལ་བྱས་ཏེ། ། རྣམ་གྲོལ་བྱང་ཆུབ་མྱུར་ཐོབ་ཤོག ། ཅེས་པ་འདི་ཉིད་ཆུ་ཕོ་སྤྲེའུའི་ལོ། ཉིན་མོའི་དབང་ཕྱུག་བུ་མོའི་ཁྱིམ་དུ་རྩེད་དགས་རོལ་པའི་དཀར་པོའི་ཕྱོགས་བཟང་པོ་གསུམ་པའི་ཚེས་ཟླ་བས་གྲོ་ཞུན་ཁྱིམ་དུ་བསུ་བའི་འགྲུབ་སྦྱོར་ལ། འཁོར་ལོ་སྡོམ་པའི་ཕོ་བྲང་བྱང་ཕྱོགས་དཔལ་གྱི་རི་ལས་སྟོང་རྒྱལ་གྱི་ཤྲཱི་རིའི་བསམ་གཏན་གླིང་གི་གནས་ཆེན་དུ་ཤེར་ཕྱིན་ཐེག་པ་མཆོག་གི་རྣལ་འབྱོར་པ་དངོས་གྲུབ་དཔལ་འབར་གྱིས་སྡེ་སྣོད་འཛིན་པ་འགའ་དང་འགའ་ཡིས་བསྐུལ་བའི་ངོར་གཞན་ཕན་གྱི་བློ་ཁོ་ནས་བཀོད་པ་འདིས། སྙིང་པོ་དོན་གྱི་བསྟན་པ་ཕྱོགས་བཅུར་རྒྱས་པར་གྱུར་ཅིག། །། འཕྲུལ་ཡིག་མཁན་པོ་བཀྲ་ཤིས་དཔལ་བཟང་གིས། ། བརྡ་དག་དང་བཅས་གུས་པས་ལེགས་པར་བྲིས། ། རྐོས་ལ་མཁས་པ་བསྐལ་བཟང་རྡོ་རྗེ་དང་། ། མཁའ་སྤྱོད་རྡོ་རྗེ་སྐུ་མཆེད་གཉིས་ཀྱིས་བརྐོས། །
སྤར་འདིའི་མཐུན་རྐྱེན་མཐའ་དག་སྒྲུབ་བྱེད་ནི། ། གཞན་སྡེ་དཔུང་ཚོགས་བཞི་ཡིས་ཟིལ་གྱིས་གནོན། ། རང་བདེ་བྱམས་པའི་རྭ་བར་སྐྱོང་མཁས་ཤིང་། ། བསྟན་པ་སྟོབས་ཀྱིས་འཛིན་པའི་བརྒྱ་བྱིན་ཆེ། ། སྨན་ཁབ་སྟོད་ཀྱི་ས་སྐྱོང་སྐུ་མཆེད་ཡིན། ། དེ་ལྟར་བསྐྲུན་པའི་རབ་དཀར་དགེ་ཚོགས་ཀྱིས། ། མི་དབང་སྐུ་ཚེ་བསྐལ་འབངས་དཔལ་འབྱོར་སོགས། ། ཕུན་ཚོགས་དབྱར་མཚོའི་ཆུ་ལྟར་རྒྱས་པ་དང་། ། གནས་སྐབས་འགལ་རྐྱེན་ཉེར་འཚེ་ཀུན་ཞི་ནས། ། མཐར་ཐུག་རྫོགས་པའི་བྱང་ཆུབ་མྱུར་ཐོབ་ཤོག། །།
མངྒ་ལཾ་བྷ་ཝནྟུ། ཤུ་བྷཾ།། །། PAGE * MERGEFORMAT 2 དངོས་གྲུབ་དཔལ་འབར། རྒྱལ་ཡུམ་སྙིང་པོའི་རྣམ་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
