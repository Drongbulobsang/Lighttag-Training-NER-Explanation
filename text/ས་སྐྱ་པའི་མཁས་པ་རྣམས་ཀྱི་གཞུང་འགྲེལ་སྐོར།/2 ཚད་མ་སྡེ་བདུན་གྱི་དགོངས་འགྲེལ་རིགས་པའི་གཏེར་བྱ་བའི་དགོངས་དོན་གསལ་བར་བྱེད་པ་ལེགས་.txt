སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༢
ཚད་མ་སྡེ་བདུན་གྱི་དགོངས་འགྲེལ་རིགས་པའི་གཏེར་བྱ་བའི་དགོངས་དོན་གསལ་བར་བྱེད་པ་ལེགས་བཤད་ཉི་མའི་འོད་ཟེར།
༄༅། །ཚད་མ་སྡེ་བདུན་གྱི་དགོངས་འགྲེལ་རིགས་པའི་གཏེར་ཞེས་བྱ་བའི་དགོངས་དོན་གསལ་བར་བྱེད་པ་ལེགས་བཤད་ཉི་མའི་འོད་ཟེར་ཞེས་བྱ་བ་བཞུགས་སོ། ། མཛད་པ་པོ་འཇམ་དབྱངས་ཤེས་རབ་རྒྱ་མཚོ། འཇམ་དབྱངས་བློ་གྲོས་ཀྱི་ཉམས་ལེན། ༈ ཚད་མ་སྡེ་བདུན་གྱི་དགོངས་འགྲེལ་རིགས་པའི་གཏེར་ཞེས་བྱ་བའི་དགོངས་དོན་གསལ་བར་བྱེད་པ་ལེགས་བཤད་ཉི་མའི་འོད་ཟེར་ཞེས་བྱ་བ། བསམ་སྦྱོར་ཕུན་ཚོགས་སེམས་གཉིས་ལེགས་སྦྱངས་པས། ། རང་དོན་ཕུན་ཚོགས་སྤངས་རྟོགས་བདེ་གཤེགས་དང་། ། གཞན་དོན་ཕུན་ཚོགས་བདེན་བཞིའི་ཆོས་འཁོར་གྱིས། ། འགྲོ་ཀུན་སྲིད་ཞིའི་འཇིགས་ལས་སྐྱོབ་ལ་འདུད། ། མཁྱེན་པའི་སྟོབས་རྒྱས་རིགས་པའི་རྡོ་རྗེ་ཡིས། ། ལོག་པའི་ལྟ་ངན་བྲག་རི་ཀུན་བཤིག་ནས། །
ཡང་དག་རིགས་པའི་དེ་ཉིད་གསལ་མཛད་པ། ། རིགས་པའི་དབང་ཕྱུག་རྣམ་པ་གཉིས་ལ་འདུད། ། ཤེས་བྱའི་མཁའ་ལ་མཁྱེན་པའི་ཆུ་འཛིན་འཁྲིགས། ། འགྲོ་བའི་གདུང་སེལ་ལེགས་བཤད་ཆར་རྒྱུན་གྱིས། ། བློ་གསལ་བློ་ཡི་མེ་ཏོག་རྒྱས་མཛད་པ། ། འཇམ་དབྱངས་བླ་མ་གང་དེ་རྒྱལ་གྱུར་ཅིག ། གང་སྐུ་རྩ་བ་རབ་ཏུ་བརྟན་ལྡན་གང་ཐུགས་མཁྱེན་པའི་ཡལ་འདབ་རྒྱས། ། གང་གི་གསུང་དབྱངས་གྲིབ་བསིལ་དག་གིས་གདུལ་བྱའི་ཉོན་མོངས་ཚ་གདུང་སེལ། ། གང་གིས་བསྟེན་ན་སྲིད་དང་ཞི་བའི་འཇིགས་ལས་སྐྱོབ་པའི་འབྲས་བུ་ཅན། ། གྲུབ་པ་ཤེས་རབ་དཔག་བསམ་ལྗོན་ཤིང་འགྲོ་བའི་དཔལ་དུ་གནས་གྱུར་ཅིག །
མཁྱེན་པའི་དཀྱིལ་འཁོར་ལོག་ལྟའི་སྤྲིན་གྱིས་མ་བསྒྲིབས་པར། ། ལེགས་བཤད་ཟེར་གྱིས་རྒྱལ་བའི་བསྟན་པ་གསལ་མཛད་པ། ། ཀུན་མཁྱེན་གཉིས་པ་རོང་སྟོན་སྨྲ་བའི་སེང་གེ་དང་། ། བློ་གྲོས་འཕེལ་ཞེས་ཡོངས་གྲགས་བླ་མ་རྒྱལ་གྱུར་ཅིག ། དལ་འབྱོར་ལུས་བཟང་བསླབ་གསུམ་རྒྱན་གྱིས་སྤྲས། ། ཐུགས་རྗེའི་སྟོབས་ཀྱིས་མཁྱེན་པའི་རལ་གྲི་ཡིས། ། འགྲོ་བའི་སྡུག་བསྔལ་མྱུ་གུ་གཅོད་མཛད་པ། ། དཀོན་མཆོག་རིན་ཆེན་ཞབས་ཀྱི་པད་ལ་འདུད། ། སྡེ་བདུན་རྒྱ་མཚོ་ཆེ་ལས་འཁྲུངས་པ་ཡི། ། མཁས་པའི་ལེགས་བཤད་གེ་སར་སྙིང་པོ་དེ། །
བདག་བློ་རྟ་བདུན་ཟེར་གྱིས་རབ་ཕྱེ་ཡིས། ། ཤེས་ལྡན་རྐང་དྲུག་ལྡན་རྣམས་དགའ་བས་ཉོན། ། དེ་ལྟར་མཆོད་པར་བརྗོད་ཅིང་བཤད་པར་དམ་བཅས་ནས་བཤད་བྱའི་བསྟན་བཅོས་དངོས་ནི་བློ་གྲོས་དང་ལྡན་པས་བརྩོན་པའི་སྟོབས་བསྐྱེད་དེ་བླངས་ནས། རིགས་པ་མི་ཟད་པའི་འབྱུང་གནས་སུ་གྱུར་པས་ན་རིགས་པའི་གཏེར་ཞེས་བྱ་བ་འདི་ཉིད་ཡིན་ནོ། ། འདི་ལ་ཤེས་བྱའི་ཡུལ། ཤེས་བྱེད་ཀྱི་བློ། བློ་དེས་ཡུལ་རྟོགས་པའི་ཚུལ་དང་གསུམ་ལས། དང་པོ་ལ། མཚན་ཉིད་དང་། དབྱེ་བ་གཉིས་ལས།
མཚན་ཉིད། བློས་རིག་པར་བྱ་བ། གཉིས་པ་ལ་གཞན་ཕྱོགས་དགག རང་ལུགས་བཞག རྩོད་པ་སྤང་བ་དང་གསུམ་ལས། དང་པོ་ནི། བོད་ཁ་ཅིག ཡུལ་ལ་སྣང་བའི་ཡུལ་དང་། མི་སྣང་བའི་ཡུལ་གཉིས། དང་པོ་ལའང་གཉིས་ལས།
ཤེས་པ་མ་འཁྲུལ་བའི་གཟུང་ཡུལ་རྣམས་དོན་བྱེད་ནུས་པའི་སྣང་ཡུལ། ཤེས་པ་འཁྲུལ་པའི་གཟུང་ཡུལ་རྣམས་དོན་བྱེད་མི་ནུས་པའི་སྣང་ཡུལ་ཡིན་ཅིང་། འདི་ལའང་གཉིས་ལས། ཟླ་གཉིས་དང་། རྨི་ལམ་གྱི་ཡུལ་ལ་སོགས་པ་གསལ་བར་སྣང་བའི་ཡུལ་ཡིན་ནོ། ། དོན་སྤྱི་མི་གསལ་བར་སྣང་བའི་ཡུལ་ཡིན་ནོ། ། མི་སྣང་བའི་ཡུལ་ལ། མངོན་སུམ་ལ་མི་སྣང་བ་དག་འཛིན་མངོན་སུམ་ལ་བུམ་མེད་མི་སྣང་ཡང་ཡུལ་ཡིན་པ་ལྟ་བུའོ། ། རྗེས་དཔག་ལ་མི་སྣང་བ་སྒྲ་མི་རྟག་རྟོགས་ཀྱི་རྗེས་དཔག་ལ་སྒྲ་མི་རྟག་པ་རང་མཚན་མི་སྣང་ཡང་ཡུལ་ཡིན་པ་ལྟ་བུའོ། ། དེ་ལྟ་མིན་པར་རྟོག་པ་དང་།
རྟོག་མེད་འཁྲུལ་པའི་གཟུང་ཡུལ་དུ་དོན་སྤྱི་དང་མེད་པ་གསལ་བ་ཟླ་གཉིས་ལ་སོགས་པ་མ་གྲུབ་ན་དེ་གཉིས་འཁྲུལ་པ་གཞི་མེད་དུ་འགྱུར་རོ་ཟེར་བ་དང་། ཉན་ཐོས་སྡེ་པ་མང་པོས་བཀུར་བ་སོགས་ཁ་ཅིག་སྒྲ་སྤྱི་དང་དོན་སྤྱི་གཉིས་མིང་དང་མཚན་མའི་རྣམ་པ་ཅན་ལྡན་མིན་འདུ་བྱེད་རྫས་སུ་གྲུབ་པར་འདོད་དོ། ། དེ་གཉིས་ཀ་མི་འཐད་དེ། དོན་སྤྱི་དང་ཟླ་གཉིས་སོགས་འཛིན་པའི་བློ་ཆོས་ཅན། མ་འཁྲུལ་བར་ཐལ། ཁྱོད་ཀྱི་གཟུང་ཡུལ་ཡོད་པའི་ཕྱིར། མ་ཁྱབ་སྟེ། ཐག་ཁྲ་སྦྲུལ་དུ་འཛིན་པའི་ཤེས་པ་ཆོས་ཅན། དེར་ཐལ། དེའི་ཕྱིར།
ཅེས་ཟེར་ན། འདི་ལ་དཔྱད་པར་བྱ་སྟེ། ཐག་ཁྲ་འཛིན་པའི་མིག་ཤེས་ནི་གཟུང་ཡུལ་ཡོད་པར་འཛིན་པའི་མངོན་སུམ་ཡིན་པའི་ཕྱིར་སྐབས་དེར་ཡང་མ་འཁྲུལ་བར་ཐལ་བ་འདོད་ལ་ཐག་ཁྲ་སྦྲུལ་དུ་འཛིན་པའི་ཤེས་པ་ནི་གཟུང་ཡུལ་མེད་པ་འཛིན་པའི་རྟོག་པ་ཡིན་པའི་ཕྱིར་རྟགས་མ་གྲུབ་བོ། ། བུམ་མེད་དག་འཛིན་མངོན་སུམ་གྱི་ཡུལ་ཡིན་པ་ཡང་མི་འཐད་དེ། དངོས་མེད་སོ་སོ་སྐྱེ་བོའི་དབང་མངོན་གྱི་ཡུལ་དུ་མི་འཐད་པའི་ཕྱིར། དེ་སྐད་དུ། མེད་ལ་དབང་སྐྱེས་བློ་མིན་ཏེ། སོགས་གསུངས་སོ། ། གཉིས་པ་ནི། དོན་ལ་མེད་ན་གཟུང་ཡུལ་དུ་མི་འཐད་ཅིང་།
དོན་ལ་ཡོད་པའི་ཡུལ་ནི་རང་མཚན་གཅིག་པུ་ཁོ་ན་ཡིན་ཏེ། བླང་དོར་བྱེད་པ་རྣམས་རང་གི་མཚན་ཉིད་ཡོད་པ་དེ་ལ་འཇུག་གི་དོན་བྱེད་མི་ནུས་པ་ལ་དགོས་ནུས་མེད་པས་མི་འཇུག་པའི་ཕྱིར། དེ་སྐད་དུ་ཡང་། རང་གི་མཚན་ཉིད་གཅིག་གཞལ་བྱ་སོགས་གསུངས་སོ། ། དེས་ན་རང་མཚན་དེ་ཉིད་ཁོ་རང་མངོན་སུམ་དུ་འཇལ་བའི་བློའི་གཟུང་ཡུལ་ཡིན་ལ། ཁོ་རང་ལྐོག་འགྱུར་དུ་འཇལ་བའི་བློའི་ཞེན་ཡུལ་ཡིན་ཞིང་། གཉིས་ཀའི་སྒོ་ནས་ཁོ་ལ་སྐྱེས་བུ་འཇུག་པ་ན་མི་བསླུ་བས་འཇུག་ཡུལ་ཡིན་ནོ། ། དེས་ན་ཡུལ་ལ་དབྱེ་ན་གསུམ། གཟུང་ཡུལ་གྱི་མཚན་ཉིད། རང་འཛིན་ཤེས་པ་མ་འཁྲུལ་བ་ལ་རང་འདྲའི་རྣམ་པ་དངོས་སུ་གཏོད་བྱེད་ཀྱི་རང་མཚན།
ཞེན་ཡུལ་གྱི་མཚན་ཉིད། རང་འཛིན་རྟོག་པས་ཞེན་ནས་རིག་པར་བྱ་བའི་རང་མཚན། འཇུག་ཡུལ་གྱི་མཚན་ཉིད། རང་དོན་གཉེར་གྱི་སྐྱེས་བུའི་དགོས་དོན་སྒྲུབ་ནུས་ཀྱི་རང་མཚན། དེ་ཡང་དོན་ལ་ཡོད་པའི་ཡུལ་གྱི་དབང་དུ་བྱས་པ་ཡིན་གྱི། སེལ་ངོར་ནི་དངོས་ཡུལ་དང་བཞིར་དབྱེར་རུང་ངོ་། ། གསུམ་པ་རྩོད་པ་སྤང་བ་ལ། འཁྲུལ་ཤེས་ཡུལ་མེད་ལ་རྩོད་པ་སྤང་བ། གཟུང་ཡུལ་རང་མཚན་ལ་རྩོད་པ་སྤང་བ་དང་གཉིས། དང་པོ་ལ་བཞི་ལས།
དང་པོ་གཞལ་བྱ་གཉིས་སུ་གསུངས་པ་དང་འགལ་བ་སྤང་བ་ནི། དོན་སྤྱི་དོན་ལ་ཡོད་པའི་ཡུལ་མིན་ན་སློབ་དཔོན་གྱིས་གཞལ་བྱ་རང་སྤྱི་གཉིས་སུ་གསུངས་པ་དང་འགལ་ལོ་ཞེ་ན། སྐྱོན་མེད་དེ། རང་སྤྱི་གཉིས་སུ་དོན་ལ་ཡོད་ནས་རང་སྤྱི་གཉིས་སུ་གསུངས་པ་མིན་གྱི་བློའི་འཇུག་ཚུལ་གྱི་སྒོ་ནས་མངོན་སུམ་གྱིས་རང་ལ་རང་མཚན་གྱི་རྣམ་པ་མངོན་སུམ་དུ་སྣང་བའི་སྒོ་ནས་རང་མཚན་འཇལ་བ་དང་། རྗེས་དཔག་གིས་རང་མཚན་ལས་གཞན་གྱི་རྣམ་པ་སྣང་བའི་སྒོ་ནས་རང་མཚན་མཇལ་བ་ལ་དགོངས་ནས་རང་སྤྱི་གཉིས་སུ་གསུངས་པ་ཡིན་པའི་ཕྱིར། དེ་ནི་རང་གཞན་ངོ་བོ་ཡི་སོགས་གསུངས་པ་ལྟར་རོ། ། གཉིས་པ་དོན་སྤྱི་དང་མེད་པ་གསལ་སྣང་ཡུལ་དུ་མཚུངས་པའི་རྩོད་པ་སྤང་བ་ནི་དོན་སྤྱི་དང་ཟླ་གཉིས་སོགས་དོན་ལ་ཡོད་པའི་ཡུལ་མིན་པར་མཚུངས་པ་ལ། བློའི་འཇུག་ཚུལ་གྱི་སྒོ་ནས་དོན་སྤྱི་ཡུལ་གཉིས་ཆར་འཇོག་པ་ལྟར་མེད་པ་གསལ་བའང་ཡུལ་གསུམ་པར་མཚུངས་སོ་ཞེས་ཟེར་ན། མི་མཚུངས་ཏེ། ཟླ་གཉིས་སོགས་ཕྱི་རོལ་ན་དོན་ལའང་མེད།
ཡུལ་དུ་ཞེན་པའང་མེད། ཞེན་པ་བྱས་ཀྱང་དོན་དང་ཕྲད་པའང་མེད་པས་འཇུག་ཚུལ་གྱི་སྒོ་ནས་ཡུལ་དུ་མི་འཐད་ལ། དོན་སྤྱི་དོན་ལ་ཡོད་པའི་ཡུལ་མིན་ཡང་ཁོ་ལ་དོན་དུ་འཁྲུལ་ནས་ཞུགས་པ་ན་འཇུག་ཡུལ་ཐོབ་པར་ནུས་པས་འཇུག་ཚུལ་གྱི་སྒོ་ནས་ཡུལ་དུ་འཇོག་པའི་ཕྱིར། དེ་སྐད་དུ་ཡང་། སྐྲ་ཤད་ལ་སོགས་དོན་མིན་ཏེ། ། ཞེས་སོགས་གསུངས་སོ། ། གསུམ་པ་དགག་པ་ཚད་མས་མི་རྟོགས་པར་ཐལ་བ་སྤང་བ་ནི། རང་མཚན་ལས་གཞན་པའི་དོན་ལ་ཡོད་པའི་ཡུལ་མེད་ན། དངོས་མེད་འཇལ་བའི་ཚད་མ་མི་སྲིད་པར་འགྱུར་རོ་ཞེ་ན། དགག་སྒྲུབ་བྱེད་པ་ན་སྒྲུབ་པའི་དུས་སུ་མེ་རང་མཚན་ལྟ་བུ་གཅིག་རང་མཚན་དུ་ཡོད་ཅེས་སྒྲུབ་ལ་འགོག་པའི་དུས་སུ་ནམ་མཁའ་ལྟ་བུ་རང་མཚན་དུ་མེད་ཅེས་འགོག་པས་སྐྱོན་མེད་དོ། །
བཞི་པ་ཀུན་མཁྱེན་ཡེ་ཤེས་ཀུན་མཁྱེན་མིན་པར་ཐལ་བ་སྤང་བ་ནི། དངོས་མེད་ཀུན་མཁྱེན་ཡེ་ཤེས་ཀྱིས་ཀྱང་མི་རྟོགས་པར་ཐལ། དངོས་མེད་ཡུལ་མིན་པའི་ཕྱིར། འདོད་ན། ཀུན་མཁྱེན་ཡེ་ཤེས་མིན་པར་འགྱུར་རོ་ཞེས་ཟེར་ན། འདི་ལ་མ་དཔྱད་པ་ན་རྟགས་མ་གྲུབ་ལ་རིགས་པས་དཔྱད་པ་ན། འདོད་ན་ཀུན་མཁྱེན་མིན་པར་མི་འགྱུར་ཏེ། རི་རྭ་མ་རྟོགས་ཀྱང་ཀུན་མཁྱེན་མིན་མི་དགོས་པའི་ཕྱིར། གཉིས་པ་ལ་གཟུང་ཡུལ་རང་མཚན་ལ་རྩོད་པ་སྤང་བ་ནི། གཟུང་ཡུལ་རང་མཚན་ཉིད་ཀྱང་མི་འཐད་པར་ཐལ།
ཕྱི་དོན་རང་མཚན་སློབ་དཔོན་གྱིས་བཀག་ལ་ཤེས་པ་རང་རིག་པ་གཟུང་ཡུལ་དུ་འགལ་བའི་ཕྱིར་ཞེས་ཟེར་ན། འདི་ཡི་ལན་ལ་གཉིས་ལས་དང་པོ་གྲུབ་མཐའི་རྣམ་གཞག་སྤྱིར་དཔྱད་པ་ལ་གཉིས་ལས། དང་པོ་གྲུབ་མཐའི་སྒྲ་དོན་ནི། རང་རང་གི་ལུང་རིགས་ཀྱིས་གྲུབ་པའི་དོན་ལས། ཕར་འགོས་མེད་པའི་དོན་ཡིན་ནོ། ། གཉིས་པ་དབྱེ་བ་ལ་ཕྱི་ནང་གཉིས་ལས། ཕྱི་པ་ལའང་བསམ་གཏན་པ་དང་། རྟོག་གེ་བ་གཉིས། རྟོག་གེ་བ་ལའང་རྟག་པར་སྨྲ་བ་གྲངས་ཅན་སོགས་དང་། ཆད་པར་སྨྲ་བ་རྒྱང་འཕེན་པའོ། །
ནང་པ་ལའང་། བྱེ་བྲག་སྨྲ་བ་སོགས་བཞིའོ། ། གཉིས་པ་བདེ་བར་གཤེགས་པའི་ལུགས་སྒྲུབ་པ་ལ་གཉིས་ལས། དང་པོ་དགོངས་པ་ངོས་བཟུང་བ་ནི། བཅོམ་ལྡན་འདས་ཀྱིས་ཕྱི་རོལ་དཔྱོད་པ་ན་རྡུལ་ཕྲན་ཞལ་གྱིས་བཞེས་ལ། ཐ་སྙད་ཀྱི་དེ་ཁོ་ན་ཉིད་དཔྱོད་པ་ན་སེམས་ཙམ་ཞལ་གྱིས་བཞེས་ཤིང་། དོན་དམ་པའི་དེ་ཁོ་ན་ཉིད་ལ་འཇུག་པ་ན་སྤྲོས་པ་དང་བྲལ་བ་ལ་འཇུག་པར་མཛད་དོ། གཉིས་པ་ལ་དེ་སློབ་དཔོན་གྱིས་ཇི་ལྟར་གཏན་ལ་ཕབ་པའི་ཚུལ་ལ། དོན་རིག་རང་རིག་གཉིས་ལས། དང་པོ་ལའང་གསུམ་ལས།
དང་པོ་གཞན་ཕྱོགས་དགག་པ་ནི། བྱེ་བྲག་སྨྲ་བ་ན་རེ། རྣམ་ཤེས་ཀྱིས་ཡུལ་འཛིན་ན་ཆོད་པའི་གཟུགས་ཀྱང་མཐོང་བར་ཐལ་བ་ལས་མི་མཐོང་བའི་ཕྱིར། རྣམ་ཤེས་ཀྱིས་ཡུལ་མཐོང་བ་མིན་ནོ། ། དེས་ན་དབང་པོ་ལ་མི་སྐྱེ་བའི་ཆོས་ཅན་གྱི་མིག་དབང་ལྟ་བུ་དེ་མཚུངས་དང་མིག་ཤེས་དང་བཅས་པའི་མིག་དབང་ལྟ་བུ་རྟེན་བཅས་ཀྱི་དབང་པོ་གཉིས་ལས་ཕྱི་མས་དོན་མཐོང་བ་ཡིན་ནོ་ཞེས་ཟེར་རོ། ། དེ་མི་འཐད་དེ། རྟེན་བཅས་ཀྱི་དབང་པོ་ཆོས་ཅན། དོན་མཐོང་བྱེད་མིན་པར་ཐལ། བེམ་པོ་ཡིན་པའི་ཕྱིར། ཡང་བོད་ཕྱ་ཁ་ཅིག
དབང་པོ་ཡུལ་མཐོང་བྱེད་མ་ཡིན་ཡང་དུས་མི་མཉམ་ན་ཡུལ་དུ་མི་འཐད་པས་དུས་མཉམ་པའི་ཡུལ་དང་རྣམ་ཤེས་གཟུང་འཛིན་ཡིན་ནོ་ཞེས་ཟེར་རོ། ། དེ་ཡང་མི་འཐད་དེ། དོན་རིག་གི་རྣམ་ཤེས་ཀྱི་གཟུང་དོན་ཆོས་ཅན། ཁྱོད་རང་དང་དུས་མཉམ་པའི་རྣམ་ཤེས་ཀྱི་གཟུང་ཡུལ་དུ་མེད་པར་ཐལ། དེའི་རྒྱུ་མིན་པའི་ཕྱིར་ཏེ། དེ་དང་དུས་མཉམ་པའི་ཕྱིར། གཞན་ཡང་དོན་རིག་གི་རྣམ་ཤེས་ཆོས་ཅན། ཁྱོད་དམིགས་པའི་རྐྱེན་མེད་པར་སྐྱེ་བར་ཐལ། ཁྱོད་རྣམ་ཤེས་གང་ཞིག ཁྱོད་ཀྱི་གཟུང་ཡུལ་དེ་རྒྱུ་མིན་ཞིང་དེ་ལས་གཞན་པའི་ཁྱོད་ཀྱི་དམིགས་རྐྱེན་མེད་པའི་ཕྱིར།
དེ་སྐད་དུ། རྒྱུ་ཡི་དངོས་པོ་མ་གཏོགས་པ། ། ཞེས་སོགས་གསུངས་སོ། ། གཉིས་པ་རང་གི་འདོད་པ་ནི་ཕྱི་རོལ་གྱི་དོན་ཁས་ལེན་པ་ན་མདོ་སྡེ་པའི་ལུགས་གཟུང་བར་བྱའོ། ། དེ་ལ་གཉིས་ལས། དང་པོ་བདེན་པ་གཉིས་གཏན་ལ་དབབ་པ་ནི། དོན་དམ་པར་དོན་བྱེད་ནུས་པ་གང་ཡིན་དོན་དམ་བདེན་པ་དང་། དོན་དམ་པར་དོན་བྱེད་མི་ནུས་པའི་ཀུན་རྫོབ་པ་ནི་ཀུན་རྫོབ་བདེན་པ་ཡིན་ནོ། ། འདི་ལ་ཁ་ཅིག ཀ་བུམ་ལ་སོགས་པའི་བྱེ་བྲག་གྲུབ་པ་རྣམས་རིགས་པས་དཔྱད་པ་ན་རྫས་སུ་གྲུབ་པར་འདོད་པ་ནི་མི་འཐད་དེ།
བུམ་པ་རིགས་པས་དཔྱད་པ་ན་རྫས་སུ་གྲུབ་ན། དོན་དམ་པར་གསེར་བུམ་དང་རྫས་གཅིག་གམ་ཐ་དད། དང་པོ་ལྟར་ན། དངུལ་བུམ་དང་ཡང་དོན་དམ་པར་རྫས་གཅིག་ཏུ་འགྱུར་རོ། ། རིགས་པ་མཚུངས་པའི་ཕྱིར་འདོད་ན། དོན་དམ་པར་གསེར་བུམ་དང་དངུལ་བུམ་རྫས་གཅིག་ཏུ་འགྱུར་ཏེ། བུམ་པ་དེ་དོན་དམ་པར་དེ་གཉིས་ཀ་དང་རྫས་གཅིག་པའི་ཕྱིར། གཞན་ཡང་། བུམ་པ་དང་གསེར་བུམ་སྐྱེ་འཇིག་ཅིག་ཅར་བྱེད་པར་ཐལ། དེ་གཉིས་དོན་དམ་པར་རྫས་གཅིག་ཡིན་པའི་ཕྱིར།
མ་ཁྱབ་ན། གྲངས་ཅན་གྱིས་སྤྱི་གཙོ་བོ་དང་གསལ་བ་རྣམས་དོན་དམ་པར་རྫས་གཅིག་ཏུ་ཁས་བླངས་པ་ལ་སྤྱི་གསལ་གཉིས་སྐྱེ་འཇིག་ཅིག་ཅར་བྱེད་པར་ཐལ། དེ་གཉིས་དོན་དམ་པར་རྫས་གཅིག་པའི་ཕྱིར་ཞེས་པའི་ཐལ་འགྱུར་གྱི་ཁྱབ་པ་མ་གྲུབ་པར་འགྱུར་རོ། ། གལ་ཏེ་དོན་དམ་པར་ཆ་མེད་རྫས་གཅིག་ཡིན་པའི་ཕྱིར་ཞེས་འགོད་དོ་ཞེ་ན། ཆ་མེད་ཀྱི་དོན་སྤྱི་རྫས་ཆ་མེད་ལ་བྱེད་དམ། ལྡོག་པ་ཆ་མེད་ལ་བྱེད། དང་པོ་ལྟར་ན། སྔར་གྱི་སྐྱོན་གནས་ཏེ། དོན་དམ་པར་རྫས་གཅིག་ལ་རྫས་ཀྱི་ཆ་དུ་མ་མི་རུང་བའི་ཕྱིར། གཉིས་པ་ལྟར་ན།
རྟགས་ཁས་ལེན་ལ་མི་འགྲོ་བར་འགྱུར་ཏེ་གྲངས་ཅན་སྤྱི་གསལ་གཉིས་ལྡོག་པ་ཆ་མེད་དུ་མི་འདོད་པའི་ཕྱིར་ཏེ། གནས་སྐབས་ཐ་དད་དུ་འདོད་པའི་ཕྱིར། དེས་ན་དེ་ལྟ་བུའི་སྐྱོན་སྤོང་ནི། བླུན་པོ་རྣམས་དགའ་བ་སྐྱེད་ཀྱང་མཁས་པའི་གནས་སུ་བཞད་གད་ཀྱི་གནས་ཡིན་ནོ། ། རྫས་ཐ་དད་དོ་ཞེ་ན། དོན་དམ་པར་ཡན་ལག་ལས་རྫས་ཐ་དད་པའི་ཡན་ལག་ཅན་རྫས་སུ་གྲུབ་པར་འདོད་པ་གང་གིས་འགོག གལ་ཏེ་དེ་ལྟ་བུ་སྣང་རུང་མ་དམིགས་པས་འགོག་གོ་ཞེ་ན། འོ་ན་བུམ་གསལ་རྣམས་ལས་རྫས་ཐ་དད་པའི་བུམ་པ་དོན་དམ་པར་མ་གྲུབ་པར་ཐལ། དེ་འདྲ་དོན་དམ་པར་སྣང་རུང་མ་དམིགས་པའི་ཕྱིར། ཡང་ཁ་ཅིག་བུམ་པ་ལ་སོགས་པའི་རིགས་སྤྱི་རྣམས་དོན་དམ་པར་རྫས་སུ་མ་གྲུབ་ཀྱང་ཆུ་སྐྱོར་བཞིན་པའི་བུམ་པ་ལྟ་བུ་ཚོགས་སྤྱི་རྣམས་དོན་དམ་པར་རྫས་སུ་གྲུབ་བོ་ཞེ་ན།
དེ་ལ་ཡང་སྔར་གྱི་སྐྱོན་མཚུངས་ཏེ། ཚོགས་སྤྱི་དོན་དམ་པར་རང་གི་ཡན་ལག་གཟུགས་དང་རྫས་གཅིག་གམ་ཐ་དད། དང་པོ་ལྟར་ན་དྲི་དང་ཡང་དོན་དམ་པར་རྫས་གཅིག་ཏུ་འགྱུར་ཏེ་མཚུངས་པའི་ཕྱིར། འདོད་ན། ཀ་བའི་གཟུགས་མཐོང་བའི་མངོན་སུམ་གྱིས་ཀ་བའི་དྲི་ཡང་མངོན་སུམ་དུ་མཐོང་བར་འགྱུར་ཏེ། ཀ་གཟུགས་དེ་དོན་དམ་པར་རང་གི་ཡན་ལག་ཅན་གྱི་ཀ་བ་དང་རྫས་གཅིག ཡན་ལག་ཅན་ཀ་བ་དེ་རང་གི་ཡན་ལག་དྲི་དང་དོན་དམ་པར་རྫས་གཅིག་ཡིན་པ་གང་ཞིག ཀ་འཛིན་མངོན་སུམ་གྱི་ཀ་བ་དང་དོན་དམ་པར་རྫས་གཅིག་པའི་ཆོས་ཐམས་ཅད་མངོན་སུམ་དུ་མཐོང་དགོས་པའི་ཕྱིར། རྟགས་གཉིས་ཀ་ཁས། གཉིས་པ་ལྟར་ན།
དོན་དམ་པར་ཡན་ལག་ལས་རྫས་ཐ་དད་པའི་ཡན་ལག་ཅན་རྫས་སུ་གྲུབ་པར་འདོད་པ་དང་མཚུངས་ཏེ། འཇིམ་རིལ་བཅུ་ཚན་གཅིག་བསྲེས་ནས་སྡོམ་པ་ན། འཇིམ་རིལ་རྣམས་ལས་རྫས་ཐ་དད་པའི་དེ་རྣམས་ཀྱི་ཚོགས་སྤྱི་འཇིམ་རིལ་རྫས་སུ་གྲུབ་པ་གཅིག་དོན་དམ་པར་གྲུབ་པར་ཐལ། ཀ་བའི་ཡན་ལག་གཟུགས་སོགས་ལས་རྫས་ཐ་དད་པའི་ཚོགས་སྤྱི་ཀ་བ་རྫས་གྲུབ་པ་གཅིག་དོན་དམ་པར་སྲིད་པའི་ཕྱིར། འདོད་ན། དེ་དང་མ་བསྲེས་པའི་འཇིམ་རིལ་བཅུ་ཚན་གཅིག་སྲང་ལ་བཅལ་བ་ན། བསྲེས་པའི་འཇིམ་རིལ་བཅུ་ཚན་གཅིག་པོ་དེ་སྲང་མགོ་ཐུར་དུ་དམའ་བར་ཐལ། བསྲེས་པའི་འཇིམ་རིལ་བཅུ་ཚན་གཅིག་པོ་དེ་ལ། མ་བསྲེས་པའི་འཇིམ་རིལ་བཅུ་ཚན་གཅིག་པོ་དེ་ལ་མེད་པའི་ཚོགས་སྤྱི་འཇིམ་རིལ་རྫས་གྲུབ་པའི་ལྗིད་ལྷག་པོ་དོན་དམ་པར་ཡོད་པའི་ཕྱིར། དེ་སྐད་དུ་ཡང་།
དེ་ཡི་གཅིག་ཅར་ལྡན་པ་དང་། ། སོགས་གསུངས་སོ། ། འོ་ན་ཁྱེད་ཀ་བ་སོགས་ཀུན་རྫོབ་ཏུ་རྫས་སུ་གྲུབ་པར་འདོད་པ་ལའང་ཀུན་རྫོབ་ཏུ་རང་གི་གསལ་བ་དང་། ཡན་ལག་གཟུགས་སོགས་དང་རྫས་གཅིག་གམ་ཐ་དད་ཀྱི་སྐྱོན་མཚུངས་སོ་ཞེ་ན། མི་མཚུངས་ཏེ། ཀུན་རྫོབ་རིགས་པས་ཤིན་ཏུ་དཔྱད་མི་བཟོད་ཅིང་། དོན་དམ་ཡིན་ན་རིགས་པས་ཤིན་ཏུ་དཔྱད་བཟོད་ཡིན་པས་ཁྱབ་པའི་ཕྱིར་དང་དོན་དམ་བློ་ལ་མ་ལྟོས་པར་ཡུལ་རང་ངོས་ནས་གྲུབ་པ་ཡིན་ལ་ཀུན་རྫོབ་དེ་ལས་ཟློག་པའི་ཕྱིར། གལ་ཏེ་མཚུངས་ན་ཀུན་རྫོབ་རིགས་པས་ཤིན་ཏུ་དཔྱད་མི་བཟོད་པ་བཞིན་དུ་དོན་དམ་ཡང་དེ་ལྟར་འགྱུར་བའམ་དོན་དམ་རིགས་པས་ཤིན་ཏུ་དཔྱད་བཟོད་པ་བཞིན་དུ་ཀུན་རྫོབ་ཀྱང་དེ་ལྟར་འགྱུར་བར་མཚུངས་པ་དང་། སྒྲ་འཛིན་མངོན་སུམ་ལ་སྒྲའི་སྟེང་ན་དོན་ལ་ཡོད་པའི་རྫས་ཐམས་ཅད་ཆ་མེད་དུ་སྣང་བ་བཞིན་དུ། སྒྲ་འཛིན་རྟོག་པ་ལ་སྒྲའི་སྟེང་ན་ཀུན་རྫོབ་དུ་ཡོད་པའི་ལྡོག་པ་ཐམས་ཅད་ཆ་མེད་དུ་སྣང་བར་མཚུངས་པར་འགྱུར་རོ། །
མཁས་པའི་གྲུབ་མཐའ་མཁས་པའི་བློ་གྲོས་ཀྱིས། ། རིགས་པའི་སྒྲུབ་བྱེད་རིགས་པ་བཀོད་པའི་ཚེ། ། ལོག་པའི་ཕྱོགས་འཛིན་ལོག་པའི་བློ་ཅན་འགའ། ། སྨྲ་བ་རྩོམ་ཡང་སྨྲ་བའི་ནུས་པ་མེད། ། ཅེས་བྱ་བ་བར་སྐབས་ཀྱི་ཚིགས་སུ་བཅད་པའོ། ། ཡང་མཁས་པ་ཁ་ཅིག རགས་པ་དོན་དམ་པར་རྫས་སུ་གྲུབ་པ་མེད་པ་ལ་དགོངས་ནས། ཀ་བ་དང་བུམ་པ་ལ་སོགས་པ་ཡིན་ན་དོན་དམ་པར་རྫས་སུ་མ་གྲུབ་པས་ཁྱབ་སྟེ། ཀ་བ་དང་བུམ་པ་ལ་སོགས་པ་ཡིན་ན་རྡུལ་དུ་མ་འདུས་པའི་རགས་པ་ཡིན་པས་ཁྱབ་པའི་ཕྱིར། དེས་ན་དོན་དམ་པར་རྫས་སུ་གྲུབ་པའི་ཀ་བ་དང་བུམ་པ་ལ་སོགས་པ་ཡོད་ན།
སྔར་བཀོད་པའི་རང་གི་ཡན་ལག་གཟུགས་སོགས་དང་རྫས་གཅིག་གམ། ཐ་དད་བརྟགས་ནས་བཀོད་པའི་སྐྱོན་རྣམས་འབྱུང་ངོ་ཞེས་གསུངས་པ་མི་འཐད་དེ། ཀ་བ་ཡིན་ན་རྡུལ་དུ་མ་ཚོགས་པའི་རགས་པ་ཡིན་པས་མ་ཁྱབ་པའི་ཕྱིར། ཀ་བ་རགས་པ་རྩོམ་བྱེད་ཀྱི་ཀ་བའི་རྡུལ་ཕྲན་རབ་རྣམས་ཀ་བ་ཡིན་པའི་ཕྱིར་ཏེ། གདུང་འདེགས་པ་དེ་ཀ་བའི་རྡུལ་རྫས་བརྒྱད་ཀྱི་ཐུན་མོང་གི་ནུས་པ་ཡིན་པའི་ཕྱིར། དེ་སྐད་དུ་ཡང་། གཟུགས་སོགས་ནུས་པའི་ཕྲ་རགས་ཁྱད་པར་ནི་སོགས་གསུངས་སོ། ། མ་ཁྱབ་ན་མིག་ཤེས་ཀྱི་དམིགས་རྐྱེན་མིག་ཤེས་ཀྱི་རྒྱུ་ཡིན་པ་ལ་སྒྲུབ་བྱེད་མེད་པར་འགྱུར་ཏེ། མིག་ཤེས་ཀྱི་རྐྱེན་གསུམ་ཀ་ཚོགས་པ་ལས་མིག་ཤེས་སྐྱེ་བའི་སྒོ་ནས་མིག་ཤེས་ཀྱི་དམིགས་རྐྱེན་མིག་ཤེས་ཀྱི་རྒྱུར་འཇོག་གི གཞན་འཇོག་བྱེད་མེད་པའི་ཕྱིར།
འོ་ན་མངོན་སུམ་གྱི་གཟུང་ཡུལ་ཡིན་ན་རང་མཚན་ཡིན་པས་ཁྱབ་པར་ཐལ། ལུགས་འདིར་རྡུལ་དུ་མ་འདུས་པའི་རགས་པ་ཡིན་ན་རང་མཚན་མིན་པས་ཁྱབ་པར་བཤད་པས། རྡུལ་ཕྲ་རབ་དབང་པོའི་མངོན་སུམ་གྱི་གཟུང་ཡུལ་དུ་འགྱུར་རོ་ཞེ་ན། འདོད་པ་ཡིན་ནོ། ། འོ་ན་སློབ་དཔོན་གྱིས་རྣམ་པར་ཤེས་པ་ལྔ་ནི་བསགས་པ་ལ་དམིགས་པ་ཡིན་ནོ་ཞེས་དང་། དོན་གཞན་དང་ནི་མངོན་འབྲེལ་ཕྱིར། །་ སོགས་དང་། དབང་ཡུལ་དེ་ཕྱིར་རྡུལ་ཕྲན་མིན་ཞེས་སོགས་དང་འགལ་ལོ་ཞེ་ན། མི་འགལ་ཏེ། ལུང་སྔ་མ་གཉིས་ཀྱིས་ནི།
འདབ་འབྱར་བ་བསགས་པའི་རྡུལ་ཕྲ་རབ་དབང་པོའི་མངོན་སུམ་གྱི་གཟུང་ཡུལ་དུ་བྱེད་པར་བཤད་པ་ཡིན་ལ། ལུང་ཕྱི་མས་ནི་མ་འབྱར་བའི་རྡུལ་ཕྲ་རབ་ཡན་གར་བ་དབང་པོའི་མངོན་སུམ་གྱི་གཟུང་ཡུལ་དུ་མི་བྱེད་པར་བཤད་པ་ཡིན་ནོ། ། དེས་ན་ཀ་བ་སོགས་རིགས་སྤྱི་དང་། རྡུལ་དུ་མ་འདུས་པའི་རགས་པའི་ཚོགས་སྤྱི་རྣམས་ཀུན་རྫོབ་ཡིན་ལ། རིགས་པས་དཔྱད་ཀྱང་རྫས་སུ་གྲུབ་པའི་རྡུལ་ཕྲ་རབ་དང་ཤེས་པ་སྐད་ཅིག་རྣམས་དོན་དམ་བདེན་པ་ཡིན་ནོ། ། འོ་ན་དོན་དམ་བདེན་པ་ཡིན་ན་རྫས་སུ་གྲུབ་དགོས་ན། སྟོང་ཉིད་དང་བདག་མེད་དོན་དམ་བདེན་པ་མིན་པར་ཐལ་ལོ། ། འདོད་ན། དེ་གཉིས་རྣལ་འབྱོར་མངོན་སུམ་གྱི་དངོས་ཡུལ་མིན་པར་ཐལ་ལོ། ། འདོད་ན།
སྟོང་ཉིད་དང་བདག་མེད་མངོན་སུམ་དུ་རྟོགས་པའི་རྣལ་འབྱོར་མངོན་སུམ་མི་སྲིད་པར་ཐལ་ལོ་ཞེ་ན། སྟོང་ཉིད་སྤྱི་ཙམ་པ་དང་། བདག་མེད་སྤྱི་ཙམ་པ་མངོན་སུམ་དུ་རྟོགས་པའི་རྣལ་འབྱོར་མངོན་སུམ་མི་སྲིད་པར་ཐལ་བ་འདོད་ལ། རིགས་པས་དཔྱད་ཀྱང་རྫས་སུ་གྲུབ་པའི་རྡུལ་ཕྲ་རབ་དང་ཤེས་པ་སྐད་ཅིག་དང་རྫས་གཅིག་ཏུ་གྱུར་པའི་དེ་གཉིས་ཀྱི་སྟེང་གི་སྟོང་ཉིད་དང་། བདག་མེད་མངོན་སུམ་དུ་རྟོགས་པའི་རྣལ་འབྱོར་མངོན་སུམ་སྲིད་པས་སྐྱོན་མེད་དོ། ། གཉིས་པ་ཕྱི་རོལ་གྱི་དོན་སྒྲུབ་པ་ནི། དབང་ཤེས་ཆོས་ཅན། ཁྱོད་ལ་དབང་ཡིད་ལས་གཞན་པའི་རྒྱུ་ཡོད་དེ། དབང་ཡིད་ལས་གཞན་པའི་རྒྱུ་ཡོད་ན་སྐྱེ་མེད་ན་མི་སྐྱེ་བའི་ཤེས་པ་ཡིན་པའི་ཕྱིར། དཔེར་ན།
འབྲས་བུ་གཞན་བཞིན་ཞེས་པས་འགྲུབ་བོ། ། དེ་སྐད་དུ་ཡང་། རྣམ་ངེས་ལས་ཕྱི་རོལ་བཟློག་པ་ལས་གྲུབ་འགྱུར་ཞེས་པ་དང་། རྒྱུ་གཞན་དག་ནི་ཡོད་ན་ཡང་། ། ཞེས་སོགས་གསུངས་སོ། ། དེས་ན་རྐྱེན་གསུམ་ཚོགས་པའི་སྐད་ཅིག་དང་པོ་དེ་ཉིད་ཕྱི་རོལ་གྱི་དོན་དང་འདྲ་བའི་དབང་ཤེས་སྐྱེད་བྱེད་ཡིན་ལ། སྐད་ཅིག་གཉིས་པར་དབང་ཤེས་ཕྱི་དོན་དང་འདྲ་བར་སྐྱེས་པ་དེ། སྐྱེས་ལ་འདྲ་བའི་ཤེས་པ་ཡིན་ནོ། ། འོ་ན་རྐྱེན་གསུམ་ཀ་དབང་ཤེས་ཀྱི་རྒྱུར་མཚུངས་པ་ལ་དབང་ཤེས་དམིགས་རྐྱེན་དང་འདྲ་བར་སྐྱེ་ལ། རྐྱེན་གཞན་གཉིས་དང་འདྲ་བར་མི་སྐྱེ་བ་ཅི་ཞེ་ན།
དེ་ནི་དངོས་པོའི་ཆོས་ཉིད་ཡིན་ཏེ། དཔེར་ན་ཟན་དང་ཚོད་མ་སོགས་བུའི་རྒྱུ་ཡིན་ཡང་། ཕ་མའི་གཟུགས་སོགས་འདྲ་བར་སྐྱེ་ཡི་ཟན་སོགས་དང་འདྲ་བར་མི་སྐྱེ་བ་བཞིན་ནོ། ། དེ་སྐད་དུ་ཡང་དཔེར་ན་ཟས་དང་དུས་ལ་སོགས། ཞེས་སོགས་གསུངས་སོ། ། དེས་ན་རྡུལ་དུ་མ་འདབ་འབྱར་བའི་ཕྲ་རབ་ཀྱིས་རང་གི་སྐད་ཅིག་ཕྱི་མ་བེམ་པོར་སྐྱེད་ལ། རང་འཛིན་པའི་དབང་ཤེས་ཡུལ་དང་འདྲ་བར་སྐྱེད་པ་ཡིན་ནོ། ། དེ་འདྲའི་རྡུལ་ཕྲ་རབ་འཛིན་པའི་དབང་ཤེས་ཀྱང་ཚུལ་གཉིས་པ་ཡིན་ཏེ། དབང་ཤེས་རང་ཉིད་དང་། ཡུལ་གཉིས་ཤེས་པའི་ཕྱིར་རོ། །
གསུམ་པ་རྩོད་པ་སྤང་བ་ནི། ཁ་ཅིག་ན་རེ། ཕྱི་དོན་རྗེན་ཆར་དུ་མཐོང་བ་མི་སྲིད་ཀྱང་། དབང་ཤེས་ལ་ཕྱི་དོན་གྱིས་རྣམ་པ་བཞག་པར་འདོད་ན། འོ་ན་དབང་ཤེས་ལ་ཕྱི་དོན་གྱི་རྣམ་པ་གཞན་ཤ་ཟས་རྣམ་པ་བཞག་གོ་ཞེས་མགོ་འགྲེའོ་ཞེ་ན། མི་མཚུངས་ཏེ། དབང་ཤེས་ཕྱི་དོན་དང་འདྲ་བར་སྐྱེ་ཡི། ཤ་ཟ་དང་འདྲ་བར་མི་སྐྱེ་བའི་ཕྱིར་དེས་ན་སྡེ་བདུན་མཛད་པས་གལ་ཏེ་ཕྱི་རོལ་དཔྱོད་ལ་འཇུག་པ་ན། ། ཁོ་བོ་མདོ་སྡེའི་སྐས་ལ་རྣམ་པར་བརྟེན། ། ཞེས་གསུངས་པ་ལྟར་ཕྱི་རོལ་གྱི་དོན་ཁས་ལེན་པ་ན་མདོ་སྡེ་པའི་གྲུབ་མཐའ་གཟུང་བར་བྱའོ། །
ཡང་ཁ་ཅིག མདོ་སྡེ་པའི་གྲུབ་མཐའ་ཁས་ལེན་བཞིན་དུ། རྡུལ་ཕྲ་རབ་ཀྱང་ཕྱོགས་ཆ་ཕྱེ་སྟེ། རྫས་གཅིག་གམ་ཐ་དད་བརྟགས་ནས་རགས་པ་དང་མགོ་འགྲེའོ་ཟེར་བ་ནི་མདོ་སྡེ་པའི་གྲུབ་མཐའ་མི་ཤེས་པའི་མུན་སྤྲུལ་ཡིན་ནོ། ། གསུམ་པ་རྣམ་རིག་ལ་གསུམ་ལས་ཕྱི་རོལ་གྱི་དོན་གྲུབ་པ་དགག་པ་ནི། མུ་སྟེགས་པ་དང་ཉན་ཐོས་པས། རྡུལ་ཕྲ་རབ་ཆ་མེད་ཀྱི་བདེན་པ་འདོད་པ་མི་འཐད་དེ། རྡུལ་ཕྲ་རབ་ཆོས་ཅན། ཆ་མེད་ཀྱི་བདེན་པར་མེད་དེ། ཆ་དྲུག་དང་འབྲེལ་བའི་ཕྱིར།
དཔེར་ན་ཁང་པ་བཞིན་ཞེས་པས་ཁེགས་ལ་དེ་ཡང་རྒྱས་པར་བཤད་ན། རགས་པ་རྩོམ་བྱེད་ཀྱི་རྡུལ་ཕྲ་རབ་རྣམས་ཀྱི་དབུས་ན་གནས་པའི་རྡུལ་ཕྲ་རབ་ཀྱི་ཤར་ཕྱོགས་ལ་ལྟ་བའི་ཆ་དེས་ཕྱོགས་གཞན་གྱི་རྡུལ་རྣམས་ལ་ལྟའམ་མི་ལྟ། ལྟ་ན་བརྩམས་པའི་རགས་པའང་རྡུལ་ཕྲ་རབ་ཙམ་དུ་ཐལ། དབུས་ཀྱི་རྡུལ་ཕྲ་རབ་ཀྱིས་ཤར་རྡུལ་ལ་ལྟ་བའི་གོ་ས་དང་ཕྱོགས་གཞན་གྱི་རྡུལ་རྣམས་ལ་ལྟ་བའི་གོ་ས་རྣམས་གཅིག་ཡིན་པའི་ཕྱིར། མི་ལྟ་ན་དབུས་ཀྱི་རྡུལ་ཕྲ་རབ་ཆོས་ཅན། ཆ་དྲུག་ཏུ་ཐལ། ཕྱོགས་དྲུག་གི་རྡུལ་དྲུག་ལ་ལྟ་བའི་ཆ་དྲུག་ཡོད་པའི་ཕྱིར་དེ་སྐད་དུ་ཡང་། ཉི་ཤུ་པ་ལས། དྲུག་གི་ཅིག་ཅར་སྦྱར་བ་ན། ། སོགས་གསུངས་པ་ལྟར་རོ། །
གཉིས་པ་རྣམ་རིག་སྒྲུབ་པ་ལ་གཉིས་ལས། དང་པོ་གསལ་བས་སྒྲུབ་པ་ནི། དངོས་པོ་རྣམས་ཆོས་ཅན། ཤེས་པ་ཡིན་ཏེ། གསལ་ཞིང་རིག་པ་ཡིན་པའི་ཕྱིར། ལྐོག་ཤལ་གྱིས་བ་ལང་སྒྲུབ་པ་བཞིན་ནོ། ། གཉིས་པ་ལྷན་ཅིག་དམིགས་པའི་རྟགས་ཀྱིས་སྒྲུབ་པ་ལ་གསུམ་ལས། དང་པོ་གཞན་ལུགས་དགག་པ་ནི། ཁ་ཅིག་ན་རེ། ལྷན་ཅིག་དམིགས་ངེས་ཀྱི་རྟགས་བྱེ་བྲག་སྨྲ་བ་དང་མདོ་སྡེ་པ་གཉིས་ཀའི་ངོར་འགོད་པ་ཡིན་ལ།
རྟགས་དངོས་ནི། སྔོན་པོར་སྣང་བ་ཆོས་ཅན། སྔོ་སྣང་དབང་ཤེས་ལས་རྫས་གཞན་མིན་ཏེ། སྔོར་སྣང་དབང་ཤེས་དང་ལྷན་ཅིག་དམིགས་ངེས་ཡིན་པའི་ཕྱིར། དཔེར་ན་ཟླ་བ་གཉིས་སྣང་བཞིན་ཞེས་པ་ཡིན་ནོ་ཟེར་བ་མི་འཐད་དེ། དེ་ལྟ་བུ་དེ་མདོ་སྡེ་པའི་ངོར་རྟགས་ཡང་དག་མ་ཡིན་པའི་ཕྱིར་ཏེ། མདོ་སྡེ་པས་སྔོན་པོར་སྣང་བ་དེ། སྔོན་སྣང་དབང་ཤེས་ལས་རྫས་གཞན་མིན་པར་གྲུབ་ཟིན་པའི་ཕྱིར་ཏེ། མདོ་སྡེ་པས་དོན་གྱི་རྣམ་པ་ཐམས་ཅད་འཛིན་བྱེད་ཀྱི་ཤེས་པ་རང་ཉིད་ཀྱི་བདག་ཉིད་དུ་འདོད་པའི་ཕྱིར། གཉིས་པ་རང་ལུགས་བཞག་པ་ནི།
ལྷན་ཅིག་དམིགས་ངེས་ཀྱི་རྟགས་ཀྱིས་བྱེ་བྲག་ཏུ་སྨྲ་བའི་ངོར། སྔོར་སྣང་དབང་ཤེས་ལ་སྔོན་པོར་སྣང་བ་དང་སྔོར་སྣང་དབང་ཤེས་གཉིས་རྫས་གཞན་མིན་པར་སྒྲུབ་པ་ཡིན་ལ། དེ་ལ་གཉིས་ལས། དང་པོ་རྟགས་འགོད་པ་ནི་སྔོར་སྣང་དབང་ཤེས་ལ་སྔོན་པོར་སྣང་བ་ཆོས་ཅན། སྔོར་སྣང་དབང་ཤེས་ལས་རྫས་གཞན་མིན་ཏེ། དེ་དང་ལྷན་ཅིག་དམིགས་ངེས་ཡིན་པའི་ཕྱིར་དཔེར་ན་ཟླ་བ་གཉིས་སྣང་བཞིན་ཞེས་པ་ཡིན་ལ། ལྷན་ཅིག་དམིགས་ངེས་ཀྱི་དོན་ནི། སྔོར་སྣང་དམིགས་བྱེད་ཀྱི་ཚད་མས་སྔོར་སྣང་དབང་ཤེས་དམིགས་པ་ན། སྔོར་སྣང་དབང་ཤེས་ལ་སྔོན་པོར་སྣང་བ་དམིགས་པས་ཁྱབ། སྔོར་སྣང་དབང་ཤེས་ལ་སྔོན་པོར་སྣང་བ་དམིགས་བྱེད་ཀྱི་ཚད་མས་སྔོར་སྣང་དབང་ཤེས་ལ་སྔོན་པོར་སྣང་བ་ནམ་དམིགས་པ་ན།
སྔོར་སྣང་དབང་ཤེས་དམིགས་པས་ཁྱབ་པ་ཡིན་ནོ། ། ཁ་ཅིག་དེའི་དོན་ཡུལ་ཅན་གྱི་ཚད་མས་ཡུལ་ནམ་དམིགས་པ་ན། ཡུལ་ཅན་གྱི་ཚད་མ་དམིགས་བྱེད་ཀྱི་ཚད་མས་ཡུལ་ཅན་གྱི་ཚད་མ་དམིགས་པས་ཁྱབ། ཡུལ་གྱི་ཚད་མ་དམིགས་བྱེད་ཀྱི་ཚད་མས། དེ་ནམ་དམིགས་པ་ན། ཡུལ་ཅན་གྱི་ཚད་མས་ཡུལ་དམིགས་པས་ཁྱབ་པ་ཡིན་ནོ་ཞེས་ཟེར་བ་མི་འཐད་དེ། ཀུན་མཁྱེན་ཡེ་ཤེས་དང་རྒྱུན་མཐའི་ཡེ་ཤེས་ལྷན་ཅིག་དམིགས་ངེས་སུ་ཐལ་བའི་ཕྱིར། འདོད་ན། དེ་གཉིས་རྫས་གཞན་མིན་པར་ཐལ་ལོ། ། གཉིས་པ་རྟགས་དེའི་ཚུལ་སྒྲུབ་པ་ནི།
ཕྱོགས་ཆོས་རང་རིག་གིས་གྲུབ་ཅིང་། རྗེས་ཁྱབ་དཔེ་ཟླ་བ་གཉིས་སྣང་གི་སྟེང་དུ་གྲུབ་ལ། མི་མཐུན་ཕྱོགས་ལས་ཟློག་པ་ནི། མི་མཐུན་ཕྱོགས་རྫས་ཐ་དད་དུས་མི་མཉམ་པ་ལ་དུས་མི་མཉམ་པ་ཉིད་ཀྱིས་དུས་གཅིག་ཏུ་དམིགས་པ་ཁེགས་ལ། རྫས་ཐ་དད་དུས་མཉམ་ལ་འབྲེལ་བ་མེད་པའི་ཕྱིར། ལྷན་ཅིག་དམིགས་ངེས་ཁེགས་ཏེ། སྔོ་སེར་བཞིན་ནོ། ། གསུམ་པ་རྩོད་པ་སྤང་བ་ནི། སློབ་དཔོན་དགེ་སྲུང་ན་རེ། གང་ཟག་དུ་མས་ཡུལ་གཅིག་ལ་ལྟ་བའི་དུས་སུ་གཟུང་བ་དམིགས་ཀྱང་འཛིན་པ་རྣམས་མ་དམིགས་པས།
ལྷན་ཅིག་དམིགས་ངེས་སུ་མ་གྲུབ་བོ་ཞེ་ན། གཅིག་གི་གཟུང་བ་གཅིག་ལ་དམིགས་པ་མིན་གྱི་ཐམས་ཅད་ལ་ཡུལ་དེར་སྣང་བའི་བག་ཆགས་མཐུན་པར་སད་པ་ཡིན་པས་སྐྱོན་མེད་དོ། ། ཡང་སྔོར་སྣང་དང་དེ་ལྷན་ཅིག་ཡིན་པ་མི་འཐད་དེ། ལྷན་ཅིག་ལ་གཉིས་དགོས་པ་ལས་དེ་གཉིས་རྫས་གཅིག་ཡིན་པའི་ཕྱིར་ཟེར་ན་ལྡོག་པ་ཐ་དད་ཡིན་པས་སྐྱོན་མེད་དོ། ། ཡང་གཟུགས་དང་སྣང་བ་དང་། སེམས་དང་སེམས་བྱུང་དང་། སངས་རྒྱས་ཡེ་ཤེས་ཀྱིས་སེམས་ཅན་གྱི་སེམས་མཁྱེན་པ་ལ་རྟགས་ཞུགས་ཀྱང་རྫས་ཐ་དད་པས་ཁྱབ་པ་མ་ངེས་སོ་ཞེ་ན། གཟུགས་དམིགས་པ་སྣང་བ་ལ་ལྟོས་པའི་སྲོག་ཆགས་ལ་གཟུགས་དང་སྣང་བ་ལྷན་ཅིག་དམིགས་པ་ན་དེ་གཉིས་རྫས་གཞན་མིན་ལ། བྱི་ལ་སོགས་ལ་ལྷན་ཅིག་དམིགས་ངེས་མ་ཡིན་ཏེ། སྣང་བ་མེད་ཀྱང་བྱི་ལས་གཟུགས་དམིགས་པའི་ཕྱིར་རོ། །
སེམས་སེམས་བྱུང་རྫས་གཅིག་ཡིན་པས་སྐྱོན་མེད་དོ། ། དེ་ལྟ་མིན་པར་རྫས་ཐ་དད་ན། སྐྱེས་བུ་གཅིག་གི་རྒྱུད་ལ་རྟོག་པ་རྫས་ཐ་དད་ཅིག་ཅར་སྐྱེ་བར་ཐལ། གཙོ་བོ་ཡིད་རྟོག་དང་། དེའི་འཁོར་གྱི་སེམས་བྱུང་རྟོག་པ་གཉིས་རྫས་ཐ་དད་ཡིན་པའི་ཕྱིར། འདོད་ན། རྟོག་གཉིས་ཅིག་ཆར་འཇུག་པ་མེད། ། ཅེས་པས་གནོད་དོ། ། གཞན་ཡང་དབང་ཤེས་འཁོར་གྱི་བདེ་སོགས་ཆོས་ཅན། དབང་ཤེས་དང་རྫས་ཐ་དད་མིན་པར་ཐལ།
དབང་ཤེས་ཀྱི་རྒྱུ་ལས་གཞན་མིན་པར་རྒྱུ་གཅིག་ལས་སྐྱེས་པའི་ཕྱིར། ཁྱབ་པ། རྒྱུ་མཚུངས་པ་ལས་སྐྱེད་པ་དེ། ། སོགས་ཀྱིས་འགྲུབ་ལ། རྟགས་དེ་དང་དེ་ཡིན་རང་བཞིན་ཅན། ། ཞེས་སོགས་ཀྱིས་འགྲུབ་བོ། ། འོ་ན་གཅིག་ཚེ་གསལ་བས་སྒྲིབ་ན་ཡང་། ། སོགས་ཀྱིས་དེ་གཉིས་རྫས་ཐ་དད་དུ་བསྟན་པ་མིན་ནམ་ཞེ་ན། མིན་ཏེ་འདི་ལྟར། བར་དུ་གཞན་ནི་མ་མཐོང་ངོ་། །
ཞེས་པར་ཡུལ་ཤེས་གཉིས་ཀྱི་བར་ན་བློ་བེམ་དངོས་མེད་པར་ཐལ། དེ་འདྲར་བློ་མ་འཁྲུལ་བས་སྣང་རུང་མ་མཐོང་བའི་ཕྱིར་བྱས་པ་ལ། འོ་ན་ཁྱོད་རང་གི་ལུགས་ལའང་སེམས་གཅིག་གི་འཁོར་དུ་ཚོར་བ་ལྟ་བུ་གཅིག་གསལ་པོར་སྐྱེས་པའི་ཚེ་སེམས་བྱུང་དུ་མ་མེད་པར་ཐལ། མ་མཐོང་བའི་ཕྱིར་ཟེར་བ་ལ། ངེད་ཀྱི་ལུགས་ལ་སེམས་གཅིག་གི་འཁོར་དུ་སེམས་བྱུང་དུ་མ་བཞག་ཏུ་རུང་སྟེ། སེམས་ཀྱི་རྒྱུན་དེ་ཉིད་ལ་དུས་འགའ་ཞིག་གི་ཚེ་སེམས་བྱུང་དུ་མ་དམིགས་པའི་ཕྱིར། ཁྱེད་ཀྱི་བློ་བེམ་དངོས་དེ་འདྲ་རྣམ་པ་ཐམས་ཅད་དུ་མ་དམིགས་པའི་ཕྱིར། མ་གྲུབ་པས་མི་མཚུངས་སོ་ཞེས་ལན་བཏབ་བོ། ། དེས་ན་ཐ་དད་ནི་དུ་མའི་དོན་ནོ། ། གཞུང་འདི་གཞན་དུ་སྨྲ་བའི་མཁས་རློམ་དེ། །
མཁས་ཞེས་སྨྲས་ཀྱང་བརྗོད་བྱ་སྟོང་པར་ཟད། ། བདག་བློས་འཇམ་དབྱངས་བླ་མའི་བཀའ་དྲིན་ལས། ། ཇི་བཞིན་རྟོགས་པ་འདི་ནི་སྤྱི་བོས་ལོངས། ། ཞེས་བྱ་བ་བར་སྐབས་ཀྱི་ཚིགས་སུ་བཅད་པའོ། ། སངས་རྒྱས་ཡེ་ཤེས་དང་སེམས་ཅན་ཤེས་རྒྱུད་ལ་རྟགས་ཞུགས་སོ་ཞེས་པ་ལ། མཁས་རྣམས་ཀྱི་གཙུག་གི་ནོར་བུས་སངས་རྒྱས་ཡེ་ཤེས་ཀྱིས་སེམས་ཅན་གྱི་སེམས་མཁྱེན་པ་སོ་སོ་སྐྱེ་བོའི་མངོན་སུམ་གྱི་དཔེར་མི་རུང་སྟེ། སངས་རྒྱས་ཡེ་ཤེས་བསམ་གྱིས་མི་ཁྱབ་པར་རྒྱུད་གཞན་སྒྲུབ་པ་སོགས་ལས་བཤད་པའི་ཕྱིར། ཅེས་གསུངས་པའང་ལན་དུ་འཐད་མོད། གཞན་ཡང་འདི་ལ་བརྟག་པར་བྱ་སྟེ། སངས་རྒྱས་ཡེ་ཤེས་དང་སེམས་ཅན་ཤེས་རྒྱུད་དུ་སྣང་བ་རྫས་གཞན་མིན་པར་ཐལ་ཟེར་ན་འདོད་ལ།
སངས་རྒྱས་ཡེ་ཤེས་དང་སེམས་ཅན་ཤེས་རྒྱུད་རྫས་གཞན་མིན་པར་ཐལ། དེ་གཉིས་ལྷན་ཅིག་དམིགས་ངེས་ཡིན་པའི་ཕྱིར་ཟེར་ན་རྟགས་མ་གྲུབ་བོ། ། སེམས་ཅན་ཤེས་རྒྱུད་དམིགས་པའི་རང་རིག་མངོན་སུམ་གྱིས་སེམས་ཅན་ཤེས་རྒྱུད་དམིགས་ཀྱང་སངས་རྒྱས་ཡེ་ཤེས་མ་དམིགས་པའི་ཕྱིར། འོ་ན་ཡུལ་ཡུལ་ཅན་ཐམས་ཅད་ལྷན་ཅིག་དམིགས་ངེས་མིན་ནམ་ཞེ་ན། མིན་ནོ། ། གལ་ཏེ་ཡིན་ན། གཞན་སེམས་ཤེས་པའི་མངོན་ཤེས་དང་གཞན་སེམས་གཉིས་ལྷན་ཅིག་དམིགས་ངེས་སུ་འགྱུར་རོ། ། འདོད་ན་དེ་གཉིས་རྫས་གཞན་མིན་པར་འགྱུར་རོ། ། གསུམ་པ་རྣམ་རིག་ལ་རྩོད་པ་སྤང་བ་ནི། གསལ་ཞིང་རིག་པའི་རྟགས་ཀྱིས།
དངོས་པོ་རྣམས་སེམས་སུ་མི་འགྲུབ་སྟེ། རིག་བྱ་རྟགས་སུ་བཀོད་ན་མ་ངེས། རིག་བྱེད་རྟགས་སུ་བཀོད་ན་མ་གྲུབ། དེ་གཉིས་ལས་གཞན་པའི་རིག་ཙམ་མི་རྙེད་པའི་ཕྱིར་ཞེ་ན། དེ་གཉིས་ཀྱི་ཁྱད་པར་དུ་མ་བྱས་པའི་རིག་ཙམ་འགོད་པས་སྐྱོན་མེད་དོ། ། ཡང་བོད་ཁ་ཅིག ཤེས་པ་སྐད་ཅིག་ཆ་མེད་མི་སྲིད་དེ། སྐད་ཅིག་ཡིན་ན་སྐད་ཅིག་གསུམ་གྱི་བདག་ཉིད་ཡིན་པས་ཁྱབ་པའི་ཕྱིར་ཞེས་ཟེར་བ་མི་འཐད་དེ། སྐད་ཅིག་གཅིག་མི་སྲིད་པར་ཐལ། སྐད་ཅིག་ཡིན་ན་སྐད་ཅིག་གསུམ་གྱི་བདག་ཉིད་ཡིན་པས་ཁྱབ་པའི་ཕྱིར།
འདོད་ན་སྐད་ཅིག་གསུམ་མི་སྲིད་པར་ཐལ། གསུམ་རྩོམ་བྱེད་ཀྱི་སྐད་ཅིག་མ་མི་སྲིད་པའི་ཕྱིར། ཡང་ཁ་ཅིག་ན་རེ། དུང་དཀར་འཛིན་གྱི་མིག་ཤེས་འཇིག་རྟེན་ན་ཚད་མར་འདོད་ལ། དུང་སེར་འཛིན་གྱི་མིག་ཤེས་འཇིག་རྟེན་ན་ཚད་མར་མི་འཇོག་པའི་རྣམ་གཞག་མི་འཐད་པར་ཐལ། དེ་གཉིས་ཀ་འཁྲུལ་བའི་ཕྱིར་ཟེར་ན། སྐྱོན་མེད་དེ། དཀར་འཛིན་གྱི་མིག་ཤེས་དུང་དཀར་པོར་སྣང་བའི་བག་ཆགས་བརྟན་པ་ཡིན་ལ། སེར་འཛིན་གྱི་མིག་ཤེས་དུང་སེར་པོར་སྣང་བའི་བག་ཆགས་མི་བརྟན་པ་ཡིན་པའི་ཕྱིར། ཚད་མ་རིགས་པའི་གཏེར་ལས་ཡུལ་བརྟག་པའི་རབ་ཏུ་བྱེད་པའི་དགོངས་དོན་གསལ་བར་བཤད་ཟིན་ཏོ། །
གཉིས་པ་ཤེས་བྱེད་ཀྱི་བློ་ལ་གསུམ་ལས། དང་པོ་མཚན་ཉིད་ནི་གསལ་ཤིང་རིག་པའོ། ། འགའ་ཞིག་ཡུལ་རིག་པར་འདོད་པ་མི་འཐད་དེ། སྔོར་སྣང་དབང་ཤེས་མྱོང་བའི་རང་རིག་ཆོས་ཅན། སྔོར་སྣང་དབང་ཤེས་དེ་ཁྱོད་ཀྱི་ཡུལ་དུ་ཐལ། ཁྱོད་སྔོར་སྣང་དབང་ཤེས་རིག་པའི་བློ་ཡིན་པའི་ཕྱིར། མ་ཁྱབ་ན་དེ་དེའི་མཚན་ཉིད་ཡིན་པ་བུད། འདོད་ན། ཁྱོད་སྔོར་སྣང་དབང་ཤེས་དང་ཐ་དད་དུ་ཐལ་ལོ། ། གཉིས་པ་དབྱེ་བསྡུ་ལ་དབྱེ་བ་ནི།
ལས་ཏེ་ཡུལ་གྱི་སྒོ་ནས་དབྱེ་ན། རྟོག་པ་དང་རྟོག་མེད་གཉིས། བྱེད་པ་པོ་སྟེ་ཤེས་པའི་ངོ་བོའི་སྒོ་ནས་དབྱེ་ན། འཁྲུལ་མ་འཁྲུལ་གཉིས། བྱ་བ་སྟེ་འཇུག་ཚུལ་གྱི་སྒོ་ནས་དབྱེ་ན། ཡུལ་ལ་མ་ཞུགས་པའི་དང་། འཇུག་བཞིན་པའི་དང་། ཞུགས་ཟིན་པའི་བློ་གསུམ་མོ། ། བསྡུ་བ་ནི། ཡུལ་ཅན་ཤེས་པའི་སྒོ་ནས་བསྡུ་ན་བློ་ཐམས་ཅད་རང་རིག་ཏུ་འདུའོ། །
དེ་སྐད་དུ་ཡང་རང་གི་ངོ་བོ་སྒྲ་དོན་མིན་སོགས་གསུངས་སོ། ། དོན་ལ་ཡོད་པའི་དོན་ཐམས་ཅད་ཀྱང་རང་མཚན་དུ་འདུ་སྟེ། གཅིག་ཉིད་ཅེ་ན་ཁོ་བོའང་འདོད། ། ཅེས་གསུངས་པ་འོ། ། གསུམ་པ་དེ་དག་གི་དོན་གཏན་ལ་དབབ་པ་ལ་གཉིས་ལས། དང་པོ་ཚད་མའི་མཚན་ཉིད་འོག་ཏུ་འཆད་ལ།། ༈ །།གཉིས་པ་ཚད་མིན་གྱི་བློ་ལ་གསུམ་ལས། དང་པོ་གཞན་ལུགས་དགག་པ་ལ་གཉིས་ལས། དང་པོ་དགག་པའི་ཡུལ་སྤྱིར་བསྟན་པ་ནི། བོད་ཕལ་ཆེར།
ཡིད་དཔྱོད། སྣང་ལ་མ་ངེས་པ། བཅད་ཤེས། ལོག་ཤེས། ཐེ་ཚོམ་ཏེ་ཚད་མིན་གྱི་བློ་ལྔ་ཡིན་ནོ་ཞེས་ཟེར་རོ། ། གཉིས་པ་མི་འཐད་པའི་ཆ་དགག་པ་ལ་གསུམ་ལས། དང་པོ་ཡིད་དཔྱོད་དགག་པ་ལ་གཉིས་ལས། དང་པོ་ཕྱོགས་སྔ་མ་བརྗོད་པ་ལ་གཉིས་ལས། དང་པོ་མཚན་ཉིད། རྟགས་ལ་མ་ལྟོས་པར་སྔར་མ་རྟོགས་པའི་ལྐོག་གྱུར་དོན་དང་མཐུན་པར་ངེས་པའོ། །
དེ་ལ་རྟགས་ལ་མ་ལྟོས་ཞེས་པས་རྗེས་དཔག སྔར་རྟོགས་པས་བཅད་ཤེས། དོན་དང་མཐུན་པས་ལོག་ཤེས། ངེས་པས་མངོན་སུམ་ཚད་མ་སྣང་ལ་མ་ངེས། ཐེ་ཚོམ་རྣམ་བསལ་ལོ། ། གཉིས་པ་དབྱེ་བ་ལ། རྒྱུ་མཚན་མེད་པའི་ཡིད་དཔྱོད། ཁྲོན་པ་རྙིང་པ་ན་ཆུ་ཡོད་པར་རྟགས་ལ་མ་ལྟོས་པར་ངེས་པ་ལྟ་བུ། རྒྱུ་མཚན་ཕྱིན་ཅི་ལོག་གི་ཡིད་དཔྱོད། ཤ་བསྲེག་པའི་བསུར་ལ་འདུས་པའི་སྦྲང་བུའི་ཚོགས་ལ་དུ་བར་འཁྲུལ་ནས་དེ་ལས་མེ་དཔོག་པ་ན་མེ་ངེས་པ་ལྟ་བུ།
རྒྱུ་མཚན་མ་ངེས་པའི་ཡིད་དཔྱོད། བྱས་པས་སྒྲ་མི་རྟག་པར་སྒྲུབ་པའི་ཚུལ་གསུམ་མ་ངེས་ཀྱང་བྱས་པའི་རྟགས་ལས་སྒྲ་མི་རྟག་པར་ངེས་པ་ལྟ་བུའོ་ཞེས་ཟེར་རོ། ། གཉིས་པ་དེ་དགག་པ་ལ་གསུམ་ལས། དང་པོ་རྒྱུ་མཚན་མེད་པའི་ཡིད་དཔྱོད་དགག་པ་ནི། རྒྱུ་མཚན་མེད་ཀྱང་རྟོག་པས་དོན་བདེན་པ་གསར་དུ་རྟོགས་པ་ཡོད་ན། ཚོད་དཔག་ཐམས་ཅད་དོན་བདེན་པར་རྟོགས་པར་འགྱུར། ། གཉིས་པ་ལོག་པའི་རྒྱུ་མཚན་ཅན་གྱི་ཡིད་དཔྱོད་དགག་པ་ནི། ཁྱེད་ལྟར་ན། མ་གྲུབ་པའི་རྟགས་ལས་བསྒྲུབ་བྱ་བདེན་པར་འཛིན་པའི་བློ་ཐམས་ཅད་ཡིད་དཔྱོད་དུ་ཐལ། རྟགས་དེའི་ཕྱོགས་ཆོས་བློས་མ་ངེས་པར་རྟགས་དེ་ལས་དོན་བདེན་པ་གསར་དུ་ངེས་པའི་བློ་ཡིད་དཔྱོད་ཡིན་པའི་ཕྱིར།
འདོད་ན། སློབ་དཔོན་གྱིས་ཕྱོགས་ལ་མཐུ་མེད་སོམ་ཉི་དང་། ། ཞེས་དང་། ཡོད་ཀྱང་དངོས་དང་འབྲེལ་མེད་པའི། ། རྟོགས་པ་རྟོགས་པ་མེད་པ་མཚུངས། ། ཞེས་མ་གྲུབ་པའི་རྟགས་ལས་བསྒྲུབ་བྱ་འཛིན་པའི་བློ་ཐམས་ཅད་ཀྱིས་བསྒྲུབ་བྱ་མ་རྟོགས་པར་གསུངས་པ་ཐམས་ཅད་དང་འགལ་ལོ། ། གསུམ་པ་རྒྱུ་མཚན་མ་ངེས་པའི་ཡིད་དཔྱོད་དགག་པ་ནི། ཁྱེད་ལྟར་ན་མ་ངེས་པའི་རྟགས་ལས་བསྒྲུབ་བྱ་བདེན་པ་འཛིན་པའི་བློ་ཐམས་ཅད་ཡིད་དཔྱོད་དུ་ཐལ། རྟགས་དེའི་ཚུལ་གསུམ་བློས་མ་ངེས་ཀྱང་། རྟགས་དེ་ལས་དོན་བདེན་པ་གསར་དུ་ངེས་པའི་བློ་ཡིད་དཔྱོད་ཡིན་པའི་ཕྱིར།
འདོད་ན། སློབ་དཔོན་གྱིས། སོམ་ཉི་དང་། ཞེས་མ་ངེས་པའི་རྟགས་ལ་བརྟེན་ནས་བསྒྲུབ་བྱ་འཛིན་པའི་བློ་ཐམས་ཅད་ཐེ་ཚོམ་དུ་གསུངས་པ་དང་འགལ་ལོ། ། དེས་ན་རྟགས་དེའི་ཚུལ་གསུམ་བློས་མ་ངེས་ན། རྟགས་དེ་ཉིད་ཡང་དག་ཏུ་མི་འགྱུར་ལ། རྟགས་ཡང་དག་མིན་པ་ལ་བརྟེན་ནས་བསྒྲུབ་བྱ་རྟོགས་པའི་བློ་ཐམས་ཅད་བསྒྲུབ་བྱ་མ་རྟོགས་པ་དང་ཁྱད་པར་མེད་པའི་ཕྱིར། ཁྱོད་འདོད་པའི་ཡིད་དཔྱོད་ཐམས་ཅད་དཔྱད་ན་ཐེ་ཚོམ་ལས་མ་འདས་པ་ཡིན་ནོ། ། གལ་ཏེ་རྒྱུ་མཚན་མེད་པའམ་རྒྱུ་མཚན་ཡང་དག་ཡིན་ཀྱང་། དེ་ལ་བརྟེན་ནས་བློས་དེ་ལྟར་དུ་བཟུང་ནས་ཞུགས་པ་ན།
བློས་བཟུང་བ་ལྟར་དོན་ལ་ཡང་དེ་ལྟར་གནས་པའི་ཕྱིར་དོན་བདེན་པ་གསར་དུ་རྟོགས་པའི་བློ་ཡིན་ནོ་ཞེ་ན། འོ་ན་དཔྱོད་པ་བས་སྔར་སྒྲ་རྟག་སྟོན་གྱི་བསྟན་བཅོས་ཁས་བླངས། ཕྱིས་སྒྲ་མི་རྟག་པར་ཚད་མའི་སྟོབས་ཀྱིས་མ་ངེས་བཞིན་དུ་སྒྲ་མི་རྟག་པར་དམ་བཅས་པ་དེ་དམ་བཅའ་ཡང་དག་ཡིན་པར་ཐལ། དེ་ལྟར་དམ་བཅས་པ་བཞིན་དུ་དོན་ལ་ཡང་སྒྲ་མི་རྟག་པར་གནས་པ་ཡིན་པའི་ཕྱིར། འདོད་ན། དེ་རྒྱབ་རྟེན་ཚད་མ་ཅན་གྱི་དམ་བཅས་པར་ཐལ་ལོ། ། འདོད་ན་ཚད་མའི་སྟོབས་ཀྱིས་ངེས་པའི་སྒོ་ནས་དམ་བཅས་པའི་དམ་བཅར་ཐལ་ལོ། ། འདོད་ན། དམ་བཅའ་དེ་དང་། སྒྲ་རྟག་སྟོན་གྱི་བསྟན་བཅོས་གཉིས་ནུས་མཚུངས་མིན་པར་ཐལ་ལོ། །
གཉིས་པ་སྣང་ལ་མ་ངེས་པ་དགག་པ་ལ་གཉིས་ལས། དང་པོ་ཕྱོགས་སྔ་མ་བརྗོད་པ་ལ་གཉིས་ལས། དང་པོ་མཚན་ཉིད། སྒྲོ་འདོགས་དང་མི་འགལ་ཞིང་དོན་རང་གི་མཚན་ཉིད་སྣང་བའོ། ། དེ་ལ་སྒྲོ་འདོགས་དང་མི་འགལ་ཞེས་པས་མངོན་སུམ་ཚད་མ་དང་མངོན་སུམ་བཅད་ཤེས་བསལ་ལ། དོན་རང་གི་མཚན་ཉིད་སྣང་ཞེས་པས་རྟོག་པ་བཅད་ཤེས་དང་། རྗེས་དཔག་དང་། ཡིད་དཔྱོད་དང་། ལོག་ཤེས་དང་། ཐེ་ཚོམ་རྣམས་བསལ་བ་ཡིན་ནོ། །
གཉིས་པ་དབྱེ་བ་ལ་གསུམ་ལས། ཡུལ་གྱི་རྣམ་པ་མི་གསལ་བའི་སྣང་ལ་མ་ངེས་པ། སྒྲ་འཛིན་ཉན་ཤེས་ལ་སྒྲའི་སྐད་ཅིག་མ་སྣང་ཡང་མི་གསལ་བ་ལྟ་བུ། ཡིད་ཉེ་བར་མ་གཏད་པའི་སྣང་ལ་མ་ངེས་པ་ཡིད་ཤེས་སྒྲ་ལ་ལྷག་པར་ཆགས་པ་ན་མིག་ཤེས་ལ་གཟུགས་སྣང་ཡང་མ་ངེས་པ་ལྟ་བུ། འཁྲུལ་པའི་རྒྱུ་མཚན་གྱིས་ཟིན་པའི་སྣང་ལ་མ་ངེས་པ། ཉ་ཕྱིས་ལ་དངུལ་དུ་འཁྲུལ་པ་ན་མིག་ཤེས་ལ་ཉ་ཕྱིས་སྣང་ཡང་མ་ངེས་པ་ལྟ་བུའོ་ཞེས་ཟེར་རོ། ། གཉིས་པ་དེ་དགག་པ་ལ་གཉིས་ལས། དང་པོ་སྤྱིར་དགག་པ་ནི། མངོན་སུམ་ཚད་མ་ཐམས་ཅད་ཚད་མིན་གྱི་བློ་ཡིན་པར་ཐལ། མངོན་སུམ་ཚད་མ་ཐམས་ཅད་སྣང་ལ་མ་ངེས་པ་ཡིན་པའི་ཕྱིར།
རྟགས་གྲུབ་སྟེ། རྣམ་འགྲེལ་གྱི་རང་འགྲེལ་སྟོང་ཕྲག་ཕྱེད་དང་བཞི་པ་ལས། ད་ནི་ཇི་ལྟར་མ་ངེས་པ་མངོན་སུམ་གྱིས་ཀྱང་བཟུང་བ་ཡིན་ཞེ་ན། མངོན་སུམ་ནི་གང་གིས་ཡང་ངེས་པར་བྱེད་པ་མིན་ནོ། ། དེས་གང་ཞིག་འཛིན་པ་དེ་ཡང་ངེས་པས་ནི་མིན་ནོ། འོ་ན་ཅི་ཞེ་ན། དེར་སྣང་བས་སོ། ། དེས་ན་ངེས་པ་དང་མ་ངེས་པའི་དབང་གིས་མངོན་སུམ་གྱིས་འཛིན་པ་དང་མི་འཛིན་པ་དག་མ་ཡིན་ནོ། ། ངེས་པ་རྣམས་ཀྱིས་ནི་དེ་ལྟ་མིན་ཏེ། འགའ་ཞིག་ངེས་ཀྱང་གཞན་མ་ངེས་པས་འཇུག་པ་ཐ་དད་པའི་ཕྱིར།
འཛིན་པ་དང་མི་འཛིན་པ་ཡིན་ནོ་ཞེས་པ་ལྟར་རོ། ། བྱེ་བྲག་ཏུ་ཡུལ་རྣམ་པ་མི་གསལ་བའི་སྣང་ལ་མ་ངེས་པ་མི་འཐད་དེ། དོན་དམ་པར་རྫས་གཅིག་ཡིན་པ་རྣམས་བློ་མངོན་སུམ་གཅིག་ལ། ལ་ལ་གསལ་བར་སྣང་ལ་ལ་ལ་མི་གསལ་བར་སྣང་བ་མི་འཐད་པའི་ཕྱིར་རོ། ། འོ་ན་རྣམ་ངེས་ལས། མཐོང་ཡང་གསལ་བ་མེད་པའི་ཕྱིར། ། ཞེས་བཤད་པ་མ་ཡིན་ནམ་ཞེ་ན། དེ་ནི་མངོན་སུམ་ལ་གསལ་བར་སྣང་ཡང་བློ་རྟོག་པས་ངེས་མ་ནུས་པ་ལ་དགོངས་པ་ཡིན་པས་སྐྱོན་མེད་དོ། ། དེ་ལྟ་མིན་ན། རྟོག་པའི་དྲ་བ་རྣམ་བསལ་བས། །
གསལ་བ་ཉིད་དུ་སྣང་བ་ཡིན། ། ཞེས་དང་། གཉིད་ལོག་པའམ་སད་པ་ན། ། གསལ་བར་སྣང་བ་ཅན་བློ་གང་། ། དེ་ནི་རྟོག་མེད་གཉིས་ཀར་ཡང་། ། དེ་ལྟ་མིན་ན་རྟོག་པ་ཡིན། ། ཞེས་སློབ་དཔོན་གྱིས་གཞུང་དུ་མ་ནས་རྟོག་མེད་ཐམས་ཅད་ལ་རང་ཡུལ་གསལ་བར་སྣང་བར་གསུངས་པ་དང་འགལ་ལོ། ། བསྟན་ལ་མི་དད་མུ་སྟེགས་པས། ། བསྟན་བཅོས་ཚད་མར་མི་བྱེད་པར། ། དེ་ཡི་དགོངས་པ་འགོག་བྱེད་པ། །
དེ་ལ་མཚར་དུ་མི་བརྩི་ཡིས། ། གངས་ཅན་འདི་ན་མཁས་རློམ་འགའ། ། སྡེ་བདུན་ཚད་མར་བྱེད་བཞིན་དུ། ། དེ་ཡི་དགོངས་པ་འགོག་བྱེད་པ། ། དེ་ལ་ཁོ་བོ་ངོ་མཚར་སྐྱེས། ། ཞེས་བྱ་བ་བར་སྐབས་ཀྱི་ཚིགས་སུ་བཅད་པའོ། ། གསུམ་པ་བཅད་ཤེས་ལ་གཉིས་ལས། དང་པོ་ཕྱོགས་སྔ་མ་བརྗོད་པ་ལ་གཉིས་ལས། དང་པོ་མཚན་ཉིད། སྔར་རྟོགས་ཟིན་གྱི་བྱེད་པ་མ་ཉམས་པ་ལ་ལྡོག་ཕྱོགས་ཀྱི་སྒྲོ་འདོགས་དང་འགལ་བར་འཇུག་པའོ། །
དེ་ལ་སྔར་རྟོགས་ཟིན་གྱི་བྱེད་པ་མ་ཉམས་པ་ལ་འཇུག་ཅེས་པས་མངོན་སུམ་ཚད་མ་དང་། རྗེས་དཔག་ཚད་མ་དང་། ཡིད་དཔྱོད་དང་། ། ལོག་ཤེས་རྣམས་སེལ་ལ། ལྡོག་ཕྱོགས་ཀྱི་སྒྲོ་འདོགས་དང་འགལ་བར་འཇུག་ཅེས་པས་ཐེ་ཚོམ་དང་སྣང་ལ་མ་ངེས་པ་སེལ་བ་ཡིན་ནོ། ། གཉིས་པ་དབྱེ་བ་ལ། མངོན་སུམ་བཅད་ཤེས་ཞེས་བྱ་བ་སྔོ་འཛིན་མངོན་སུམ་སྐད་ཅིག་ལྔ་སྐྱེ་བའི་ཚེ། སྐད་ཅིག་དང་པོ་མ་གཏོགས་པ་ཕྱི་མ་བཞི་བཅད་ཤེས་ཡིན་པ་ལྟ་བུ་དང་། རྟོག་པ་བཅད་ཤེས་ལ་གཉིས་སྟེ། མངོན་སུམ་ཚད་མའི་རྗེས་སུ་སྐྱེས་པའི་ངེས་ཤེས་དང་།
རྗེས་དཔག་ཚད་མའི་རྗེས་སུ་སྐྱེས་པའི་དྲན་ཤེས་ལྟ་བུའོ་ཞེས་ཟེར་རོ། ། གཉིས་པ་དེ་དགག་པ་ལ་གཉིས་ལས། དང་པོ་སྤྱིར་དགག་པ་ནི། བཅད་ཤེས་ཀྱིས་ཡུལ་རྟོགས་པ་མི་འཐད་དེ། གཅད་ཤེས་ལ་ཡུལ་རྟོགས་པར་བྱ་རྒྱུ་མེད་པའི་ཕྱིར་ཏེ། བཅད་ཤེས་ཀྱི་ཡུལ་རང་གི་ཤེས་པ་སྔ་མའི་དུས་སུ་འགགས་པའི་ཕྱིར་ཏེ། བཅད་ཤེས་ཚད་མ་སྔ་མས་རྟོགས་ཟིན་ལ་འཇུག་པ་གང་ཞིག ཚད་མའི་ཡུལ་སྐད་ཅིག་མ་ཡིན་པའི་ཕྱིར། གཞན་ཡང་བཅད་ཤེས་ལ་ཡུལ་རྟོགས་པར་བྱ་རྒྱུ་མེད་དེ། བཅད་ཤེས་ཐམས་ཅད་བློ་སྔ་མས་རྟོགས་ཟིན་ལ་འཇུག་པའི་ཕྱིར།
དཔེར་ན། སྟ་རེ་སྔ་མས་ཤིང་བཅད་ཟིན་པའི་རྗེས་ལ་སྟ་རེ་ཕྱི་མས་བསྣུན་ཀྱང་ཕྱི་མ་ལ་གཅད་རྒྱུ་མེད་པ་བཞིན་ནོ། ། གལ་ཏེ་ཡུལ་དེ་རྟོགས་ཟིན་ལ་འཇུག་པའི་བློ་ཡིན་ན་ཡུལ་དེ་མ་རྟོགས་པར་འགལ་ལོ་ཞེ་ན། འོ་ན་གྲུབ་ཟིན་སྒྲུབ་པའི་རྟགས་ཡིན་ན་མ་གྲུབ་པའི་རྟགས་སུ་འགལ་བར་ཐལ་ལོ། ། འདོད་མི་ནུས་ཏེ། གྲུབ་ཟིན་སྒྲུབ་པའི་རྟགས་ཡིན་ན་ཕྱོགས་ཆོས་མ་གྲུབ་པས་ཁྱབ་པའི་ཕྱིར་རོ། ། གཉིས་པ་བྱེ་བྲག་ཏུ་མངོན་སུམ་བཅད་ཤེས་དགག་པ་ལ་གཉིས་ལས། དང་པོ་དགག་པ་དངོས་ལ་གཉིས་ལས། ། དང་པོ་འགལ་བ་ལ་གཞི་མཐུན་དགག་པ་ནི། ཆོས་དེ་ལ་བཅད་ཤེས་ཡིན་ན།
ཆོས་དེ་ལ་མངོན་སུམ་མིན་པས་ཁྱབ་པར་ཐལ། ཆོས་དེ་ལ་བཅད་ཤེས་ཡིན་ན། དེ་ལ་རྟོག་པ་ཡིན་པས་ཁྱབ་པ་གང་ཞིག ཆོས་དེ་ལ་མངོན་སུམ་ཡིན་ན་ཆོས་དེ་ལ་རྟོག་མེད་ཡིན་པས་ཁྱབ་པའི་ཕྱིར་དང་། དེ་ལ་བཅད་ཤེས་ཡིན་ན། དེ་སྒྲ་དོན་དངོས་ཡུལ་དུ་བྱེད་པ་དང་། དེ་འདས་པ་འཛིན་པ་དང་། དེ་མི་གསལ་ལ་འདྲེས་པའི་སྒོ་ནས་འཛིན་པས་ཁྱབ་ཅིང་། དེ་ལ་མངོན་སུམ་ཡིན་ན། དེ་རང་མཚན་དངོས་ཡུལ་དུ་བྱེད་པ་དང་།
དེ་ད་ལྟར་འཛིན་པ་དང་། དེ་གསལ་ལ་མ་འདྲེས་པ་འཛིན་པས་ཁྱབ་པའི་ཕྱིར་རོ། ། གཉིས་པ་དབང་ཤེས་རིགས་ལ་ཚད་མར་འདོད་པ་དགག་པ་ནི། གལ་ཏེ་སྔོན་འཛིན་མངོན་སུམ་སྐད་ཅིག་ཕྱི་མ་རྣམས་སྔོན་པོའི་རིགས་རྒྱུན་ལ་བཅད་ཤེས་སུ་ཐལ། དེ་སྐད་ཅིག་དང་པོ་དེ་སྔོན་པོའི་རིགས་རྒྱུན་ལ་ཚད་མ་ཡིན་པའི་ཕྱིར་ཟེར་ན། རྟགས་མ་གྲུབ་ཏེ། སྔོན་པོའི་རིགས་རྒྱུན་དོན་དམ་པར་རྫས་སུ་མ་གྲུབ་པའི་ཕྱིར་ཏེ་སྒྲོ་བཏགས་པའི་ཕྱིར། གལ་ཏེ་སྐད་ཅིག་ཕྲེང་བ་འཁྲིགས་པའི་རྒྱུ་མཚན་མེད་ཀྱང་། ཕྱི་མ་སྔ་མ་དང་འདྲ་བར་སྐྱེས་པ་རྒྱུན་ཡིན་པས་འདྲ་བ་དེ་དོན་དམ་པར་རྫས་སུ་གྲུབ་བོ་ཞེ་ན། འོ་ན་སྔ་མ་མཐོང་བའི་བློ་མ་སྐྱེས་པར་ཡང་ཕྱི་མ་སྔ་མ་དང་འདྲ་བར་འཛིན་པའི་བློ་སྐྱེས་པར་ཐལ།
ཕྱི་མ་སྔ་མ་དང་འདྲ་བའི་འདྲ་བ་དེ་བློ་ལ་མ་ལྟོས་པར་དོན་ལ་རྫས་སུ་གྲུབ་པའི་ཕྱིར། གཞན་ཡང་། སྔོན་པོའི་རིགས་རྒྱུན་དེ་སྐད་ཅིག་གིས་སྐྱེ་འགག་བྱེད་དམ་མི་བྱེད། བྱེད་ན། སྔོན་འཛིན་མངོན་སུམ་སྐད་ཅིག་སྔ་ཕྱི་ཐམས་ཅད་དེ་ལ་མངོན་སུམ་ཡིན་པར་འགལ་ཞིང་། མི་བྱེད་ན་དོན་ལ་རྫས་སུ་གྲུབ་པ་འགལ་བ་ཡིན་ནོ། ། དེ་སྐད་དུ་ཡང་། སྐད་ཅིག་ཉིད་ཕྱིར་འདས་པ་ཡི། ། དོན་མཐོང་ཡོད་པ་མ་ཡིན་ཞིང་། ། སྐད་ཅིག་མིན་ན་མཚན་ཉིད་ཀྱི། །
ཁྱད་པར་བཅས་པ་བརྗོད་བྱར་འགྱུར། ། ཞེས་གསུངས་སོ། ། གཞན་ཡང་། གལ་ཏེ་མངོན་སུམ་སྔ་མ་དང་། ཕྱི་མ་ཐམས་ཅད་དུ་འགའ་ཞིག་ལ་ཉེ་བར་སྦྱོར་བ་ཐ་མི་དད་པའི་ཕྱིར་ཚད་མ་ཉིད་མ་ཡིན་པར་འགྱུར་རོ་ཞེ་ན། སྐད་ཅིག་མའི་བྱེ་བྲག་གིས་བསྒྲུབ་བྱ་སྒྲུབ་པར་བྱ་བའི་དོན་དུ་འདོད་པ་ལ་གྲུབ་པ་དང་བདེ་བ་ཐ་དད་པའི་ཕྱིར། འབྲས་བུ་ཐུན་མོང་བ་ལ་ནི་དེ་དག་གི་མཐུ་ཐ་དད་པ་མེད་དོ་ཞེས་གཏན་ཚིགས་ཐིག་པ་ལས་གསུངས་པས་ཁྱོད་ཀྱི་ལུགས་ལ་ཚད་མ་ཉིད་མ་ཡིན་པར་འགྱུར་རོ་ཞེ་ན། ཞེས་པ་རང་ལུགས་སུ་འགྱུར་རོ། ། གཞན་ཡང་། ཡུལ་ཅན་ལ་སྐད་ཅིག་དུ་མར་འབྱེད་ན།
ཡུལ་ལའང་འབྱེད་པར་མཚུངས་ལ། ཡུལ་ལ་མི་འབྱེད་ན། ཡུལ་ཅན་ལའང་མི་འབྱེད་པར་མཚུངས་པ་བཞིན་དུ། ཡུལ་ཅན་ལ་སྐད་ཅིག་ལ་ལ་ཚད་མ་དང་། ལ་ལ་བཅད་ཤེས་སུ་འབྱེད་ལ། ཡུལ་ལ་སྐད་ཅིག་ལ་ལ་ཚད་མའི་གཞལ་བྱ་ལ་ལ་ཚད་མའི་གཞལ་བྱ་མིན་པར་མི་འབྱེད་པ་ནི། རིགས་པ་དང་བྲལ་བཞིན་དུ་ཞེན་པས་འདོད་པ་ཙམ་དུ་ཟད་དོ། ། གཞན་ཡང་ཁྱོད་ལྟར་ན་ཡུལ་གཅིག་ཏུ་སྔོན་པོ་རྟོགས་པའི་བྱེད་པ་མ་ཉམས་པར་དེ་ལས་གཞན་དུ་སྔོན་པོ་རྟོགས་པའི་ཚེ། ཡུལ་གཞན་དུ་སྔོན་པོ་རྟོགས་པའི་བློ་ཐམས་ཅད་བཅད་ཤེས་སུ་ཐལ། མཚན་ཉིད་དེའི་ཕྱིར།
འདོད་ན། ཡུལ་གཅིག་ཏུ་ཨུཏྤ་ལ་སྔོན་པོ་རྟོགས་པའི་བྱེད་པ་མ་ཉམས་པ་ན། ཡུལ་གཞན་དུ་མྱུ་གུ་སྔོན་པོ་རྟོགས་པ་ལ་སོགས་པའི་བློ་ཐམས་ཅད་བཅད་ཤེས་སུ་འགྱུར་བས་ཧ་ཅང་ཐལ་ལོ། ། སྔ་མའི་རྟགས་ཁྱབ་ཁས་བླངས། གལ་ཏེ་ཡུལ་གཞན་གྱི་སྔོན་པོ་དེ་སྔར་གྱི་ཡུལ་དེའི་སྔོན་པོ་ལས་གཞན་པའི་ཕྱིར་བཅད་ཤེས་སུ་མི་གྱུར་རོ་ཞེ་ན། འོ་ན་འདིར་ཡང་སྔོན་འཛིན་མངོན་སུམ་སྐད་ཅིག་ཕྱི་མའི་ཡུལ་རྣམས་སྐད་ཅིག་དང་པོའི་ཡུལ་ལས་གཞན་པའི་ཕྱིར་བཅད་ཤེས་སུ་ག་ལ་འགྱུར། ཡང་ཁ་ཅིག གཞན་གྱིས་ཚད་མ་སྔ་མས་རྟོགས་པའི་བྱེད་པ་མ་ཉམས་པའི་དོན་ལ་འཇུག་པ་བཅད་ཤེས་ཀྱི་མཚན་ཉིད་དུ་བཞག་པ་ལ། དུ་བས་རྩ་ཕག་ཏུ་མེ་རྟོགས་པའི་འདུ་བྱེད་མ་ཉམས་པར་མངོན་སུམ་གྱིས་མེ་ལྟས་ན་བཅད་ཤེས་སུ་འགྱུར་རོ་ཞེས་སྐྱོན་བརྗོད་ནས། རང་ལུགས་ལ་ཚད་མས་སྒྲོ་འདོགས་ཆོད་ཟིན་ལ་འཇུག་པའི་བློ་མ་འཁྲུལ་བ་བཅད་ཤེས་ཀྱི་མཚན་ཉིད་ཡིན་ནོ། །
སྔར་བརྗོད་པའི་སྐྱོན་མེད་དེ། རྗེས་དཔག་རང་ལ་སྒྲོ་འདོགས་མ་ཆོད་པའི་ཕྱིར་རོ་ཞེས་སྨྲ་བ་མི་འཐད་དེ། དེའི་ལུགས་ལ་ཚུར་མཐོང་གི་ཚད་མའི་སྟོབས་ཀྱིས་སྒྲ་རང་མཚན་རྟག་པར་འཛིན་པའི་སྒྲོ་འདོགས་གཅོད་མི་ནུས་པར་ཐལ། རྗེས་དཔག་གིས་མི་ནུས་ཤིང་མངོན་སུམ་གྱི་སྟོབས་ཀྱིས་གཅོད་པ་མི་སྲིད་པའི་ཕྱིར། རྟགས་དང་པོ་ཁས་བླངས། གཉིས་པ་མ་གྲུབ་ན། ཚུར་མཐོང་གི་རྒྱུད་ལ་སྒྲའི་སྐད་ཅིག་རྟོགས་པའི་མངོན་སུམ་མི་སྲིད་པའི་དམ་བཅའ་བུད། ། འདོད་མི་ནུས་ཏེ། དེའི་རྒྱུད་ལ་སྒྲ་རང་མཚན་མི་རྟག་པར་རྟོགས་པའི་ཚད་མ་ཡོད་པའི་ཕྱིར། གཉིས་པ་དགག་པ་ལ་མི་འཐད་པ་སྤངས་པ་ནི།
མངོན་སུམ་ཐམས་ཅད་རྫས་སྐད་ཅིག་ལ་ཚད་མར་འགྱུར་དགོས་ན། སོ་སོ་སྐྱེ་བོའི་རྒྱུད་ལ་མངོན་སུམ་ཚད་མ་མི་སྲིད་པར་ཐལ། དེའི་རྒྱུད་ལ་རྫས་སྐད་ཅིག་ལ་ཚད་མ་ཡིན་པ་མི་སྲིད་པའི་ཕྱིར་ཏེ། རྫས་སྐད་ཅིག་ལ་ཚད་མ་ཡིན་ན། རྣལ་འབྱོར་མངོན་སུམ་ཡིན་དགོས་པའི་ཕྱིར་རོ་ཞེ་ན། འདབས་འབྱར་བའི་རྡུལ་ཕྲན་དུ་མས་དམིགས་རྐྱེན་བྱས། དབང་པོས་བདག་རྐྱེན་བྱས། ཤེས་པ་སྔ་མས་དེ་མ་ཐག་རྐྱེན་བྱས་ནས་འབྲས་བུ་དབང་པོའི་མངོན་སུམ་སྐྱེས་པ་ལ་མངོན་སུམ་ཚད་མར་འཇོག་པའི་ཕྱིར། སོ་སོ་སྐྱེ་བོའི་རྒྱུད་ལ་མངོན་སུམ་ཚད་མ་གྲུབ་པ་ཡིན་ནོ། ། ཁྱོད་ཀྱི་ལུགས་ལ་སོ་སོ་སྐྱེ་བོའི་རྒྱུད་ལ་མི་རྟག་པ་རྟོགས་པའི་མངོན་སུམ་ཚད་མ་མི་སྲིད་པར་ཐལ།
དེའི་རྒྱུད་ལ་སྐད་ཅིག་མ་རྟོགས་པའི་མངོན་སུམ་ཚད་མ་མི་སྲིད་པའི་ཕྱིར། འདོད་ན། དངོས་ལས་མི་རྟག་གཞན་དུ་མེད། ། དེ་ཡང་དབང་པོ་ལས་སྔར་གྲུབ། ཅེས་པ་དང་འགལ་ལོ། ། གཉིས་པ་རང་ལུགས་བཞག་པ་ལ་གསུམ་ལས། དང་པོ་མཚན་ཉིད། ཆོས་དེ་ལ་གསར་དུ་མི་བསླུ་བ་མ་གྲུབ་པའི་ཤེས་པ། གཉིས་པ་དབྱེ་བསྡུ་ནི། ཚད་མིན་གྱི་བློ་ལ་འཇུག་ཚུལ་གྱི་སྒོ་ནས་ཕྱེ་ན་གསུམ་དུ་འགྱུར་ལ།
ངོ་བོ་སྒོ་ནས་བསྡུས་ན། ཚད་མིན་གྱི་བློ་ཐམས་ཅད་མ་རྟོགས་པའི་བློར་བསྡུ་བ་ཡིན་ནོ། ། གསུམ་པ་སོ་སོའི་རྣམ་བཞག་ལ་གསུམ་ལས། དང་པོ་མ་རྟོགས་པའི་བློའི་མཚན་ཉིད། ཆོས་དེ་ལ་དེ་དང་དེ་མིན་དུ་འཛིན་པའི་ནུས་པས་སྟོང་པའི་བློ། དབྱེ་ན་གསུམ་ལས། ཡུལ་དེ་ལ་མ་ཞུགས་ནས་མ་རྟོགས་པ། ཚུལ་གསུམ་གྱི་རྣམ་བཞག་མི་ཤེས་པས་ཚུལ་གསུམ་མ་རྟོགས་པ་ལྟ་བུ། ཞུགས་ཀྱང་ཚོལ་བའི་བྱ་བ་མ་རྫོགས་ནས་མ་རྟོགས་པ། སྒྲ་རྟག་མི་རྟག་དཔྱོད་བཞིན་པའི་བློ་ལྟ་བུ།
ཚོལ་བའི་བྱ་བ་རྫོགས་ཀྱང་མ་རྙེད་ནས་མ་རྟོགས་པ། དཔྱད་ཀྱང་བློ་ཡུལ་དུ་མ་བྱུང་བ་སྟེ། འདི་ལ་གསུམ་ལས། རྟོགས་བྱའི་ཡུལ་མེད་ནས་མ་རྟོགས་པ་བཅད་ཤེས་ལྟ་བུ། ཁ་ཅིག་ཆོས་དེ་ངེས་པའི་བློ་ཡིན་ན་ཆོས་དེ་རྟོགས་པས་ཁྱབ་པར་འདོད་པ་དེ་དག་གིས་ནི། བཅད་ཤེས་མ་རྟོགས་པའི་བློར་འགྱུར་བའི་གནད་ཟབ་མོ་མ་ཤེས་པར་ཟད་དོ། ། རྟོགས་བྱེད་ཀྱི་བློ་བསླད་ནས་མ་རྟོགས་པ། རྟོག་པས་སྐད་ཅིག་མ་མ་རྟོགས་པ་ལྟ་བུ། ཤེས་བྱའི་ཡུལ་མིན་ནས་མ་རྟོགས་པ། ཡུལ་དུས་རང་བཞིན་གྱིས་བསྐལ་བའི་དངོས་པོ་མ་རྟོགས་པ་ལྟ་བུའོ། །
གཉིས་པ་ལོག་རྟོག་ཀྱི་མཚན་ཉིད། དེར་མཐའ་གཅིག་ཏུ་འཛིན་པའི་བློ་གང་ཞིག ཁྱོད་ཀྱིས་དེར་མཐའ་གཅིག་ཏུ་འཛིན་པ་ལ་དེ་མིན་དུ་མཐའ་གཅིག་ཏུ་འཛིན་པའི་བློའི་སྟོབས་ཀྱིས་གནོད་པ། དབྱེ་ན། ཟླ་བ་གཉིས་སྣང་གི་དབང་ཤེས་ལྟ་བུ་དང་རྨི་ལམ་གྱི་ཡིད་ཤེས་ལྟ་བུ་རྟོག་མེད་གཉིས་དང་། ཐག་ཁྲ་ལ་སྦྲུལ་དུ་འཛིན་པ་ལྟ་བུ་རྣམ་པ་ལ་ལོག་ཤེས་དང་། ད་ལྟར་གྱི་སྔོན་པོ་ལ་འདས་པའི་སྔོན་པོའོ་སྙམ་དུ་འཛིན་པ་དུས་ལ་ལོག་ཤེས་དང་། ཤ་བ་འདི་ཙནྡན་དང་གཅིག་ཡིན་ནོ་སྙམ་པ་ལྟ་བུ་ཡུལ་ལ་ལོག་ཤེས་ཏེ་རྟོག་པ་ལོག་ཤེས་གསུམ་དང་ལྔའོ། ། གསུམ་པ་ཐེ་ཚོམ་གྱི་མཚན་ཉིད། དེར་འཛིན་ནའང་དེ་མིན་དུ་འཛིན་སྲིད་པའི་བློ།
དབྱེ་ན། བོད་རྣམས་ཡི་དཔྱོད་དུ་འདོད་པ་ཁྲོན་པ་རྙིང་པ་ན་ཆུ་ཡོད་ངེས་སྙམ་པ་ལྟ་བུ་ཐེ་ཚོམ་ལ་བག་ཉལ་དང་། ཐེ་ཚོམ་མངོན་འགྱུར་གཉིས། ཕྱི་མ་ལ་དབྱེ་ན། སྒྲ་རྟག་གམ་མི་རྟག་གམ་སྙམ་དུ་ཆ་མཉམ་དུ་ཐེ་ཚོམ་ཟ་བ་ཆ་མཉམ་པ་དང་། ཤས་ཆེར་འཛིན་པའི་ཐེ་ཚོམ་གཉིས། ཕྱི་མ་ལ་སྒྲ་རྟག་གམ་མི་རྟག ཕལ་ཆེར་མི་རྟག་སྙམ་པ་དོན་འགྱུར་དང་། ཕལ་ཆེར་རྟག་སྙམ་པ་དོན་མི་འགྱུར་གྱི་ཐེ་ཚོམ་དང་གཉིས་སོ། ། གསུམ་པ་རྩོད་པ་སྤང་པ་ནི།
ལོག་ཤེས་ཆོས་ཅན། དེ་དང་དེ་མིན་དུ་འཛིན་པས་སྟོང་པར་ཐལ། མ་རྟོགས་པའི་བློ་ཡིན་པའི་ཕྱིར། མ་གྲུབ་ན། ཚད་མིན་གྱི་བློ་ཐམས་ཅད་མ་རྟོགས་པའི་བློར་འདུས་པའི་དམ་བཅའ་འབུད། འདོད་ན། དེར་མཐའ་གཅིག་ཏུ་འཛིན་པ་ཡིན་པ་བུད། མ་ཁྱབ་ན་དེ་དེའི་མཚན་ཉིད་ཡིན་པའི་དམ་བཅའ་བུད་ཅེས་སྨྲ་བ་མི་འཐད་དེ། དེ་དང་དེ་མིན་དུ་འཛིན་པས་སྟོང་པ་དེའི་མཚན་ཉིད་དུ་མི་འདོད་པའི་ཕྱིར་རོ། ། དེ་དང་དེ་མིན་དུ་འཛིན་པའི་ནུས་པས་སྟོང་པར་ཐལ་བ་འདོད་ཀྱང་སྐྱོན་མེད་དེ།
ལོག་ཤེས་ཀྱང་དེར་མཐའ་གཅིག་ཏུ་འཛིན་པའི་ནུས་པས་སྟོང་པ་ཡིན་པའི་ཕྱིར། དཔེར་ན། འགའ་ཞིག་དགྲ་འདུལ་བ་ལ་འཇུག་ཀྱང་སྒྲ་འདུལ་བའི་ནུས་པ་མེད་པ་བཞིན་ནོ། ། དེ་སྐད་དུ་ཡང་། འགྲེལ་པར་འཇུག་ཚུལ་གྱི་སྒོ་ནས་ཡུལ་གཅིག་ཉིད་ལ། འཛིན་པའི་ནུས་པ་སྟོང་བ་དང་། དེར་འཛིན་ཡང་དེ་མིན་དུ་སྲིད་པ་དང་དེར་འཛིན་ལ་དེ་མིན་གྱིས་གནོད་པས་ལྡོག་པ་ཐ་དད་དོ་ཞེས་གསུངས་སོ། ། དེས་ན་འཛིན་པས་སྟོང་བ་དང་། འཛིན་པའི་ནུས་པས་སྟོང་པའི་ཁྱད་པར་མ་ཕྱེད་པར། མཁས་པའི་གཙུག་རྒྱན་གྱིས་གསུངས་པའི་ཚད་མིན་གྱི་བློ་ལ་ནང་འགལ་ཞུགས་སོ་ཞེས་སྨྲ་བ་དེ་དག་གིས་ནི།
རང་གི་བློ་གྲོས་ཀྱིས་གཞུང་གི་དགོངས་པ་མ་ལོངས་པར། ས་བཅུ་པའི་བྱང་ཆུབ་སེམས་དཔའ་ལ་སྐུར་བ་བཏབ་པས་སྡིག་པའི་ཁུར་ཆེན་པོ་ཁྱེར་བ་ཡིན་ནོ། ། ཚད་མ་རིགས་པའི་གཏེར་ལས་བློ་བརྟག་པའི་རབ་ཏུ་བྱེད་པའི་དགོངས་དོན་གསལ་བར་བཤད་ཟིན་ཏོ།། ༈ །།གསུམ་པ་བློ་དེས་ཡུལ་རྟོགས་པའི་ཚུལ་ལ་བཞི་ལས། དང་པོ་སྤྱི་དང་བྱེ་བྲག་རྟོགས་པའི་ཚུལ་ལ་གསུམ་ལས། དང་པོ་ཡུལ་ཡུལ་ཅན་གྱི་རྣམ་གཞག་སྤྱིར་བསྟན་པ་ནི། རང་མཚན་དངོས་ཡུལ་དུ་བྱེད་པའི་བློ་ཐམས་ཅད་རྟོག་མེད་དང་། སྤྱི་མཚན་དངོས་ཡུལ་དུ་བྱེད་པའི་བློ་ཐམས་ཅད་རྟོག་པ་ཡིན་ལ། དེ་ལ་རྟོག་མེད་ཀྱི་དངོས་ཡུལ་རང་མཚན་ནི། དོན་ལ་གྲུབ་པའི་དངོས་པོ་ཡིན་ལ།
རྟོག་པའི་དངོས་ཡུལ་སྤྱི་ནི། དོན་ལ་དངོས་པོར་གྲུབ་པ་མེད་དོ། གཉིས་པ་རྫས་དང་ལྡོག་པ་དཔྱད་པ་ལ་གཉིས་ལས། དང་པོ་གཞན་ལུགས་དགག་པ་ནི། ཁ་ཅིག་ན་རེ། ལྡོག་པ་འདུས་ནས་རྫས་བརྩམས་པ་ཡིན་ཏེ། དེ་ལ་རྫས་དང་། ལྡོག་པའི་མཚན་ཉིད་རིམ་པ་ལྟར་ལྡོག་པ་དུ་མ་འབྲལ་མི་ཤེས་པ་དང་། འདུས་པ་དང་། འདུས་པ་ཅན་གྱི་ཆོས་ཁ་ཡར་བ་ཡིན་ནོ། །
དཔེར་ན། ཁྲབ་དང་ཁྲབ་གྱི་བྱང་བུ་བཞིན་ནོ་ཞེས་ཟེར་རོ། ། འདི་མི་འཐད་དེ། ལྡོག་པ་དུ་མས་བརྩམས་པའི་རགས་པ་ཡིན་པས་རྫས་དོན་དམ་པར་མ་གྲུབ་པར་ཐལ་བའི་ཕྱིར་དང་། ལྡོག་པ་དོན་ལ་དངོས་པོར་མེད་པས། དོན་ལ་ལྡོག་པ་དུ་མ་འདུ་རྒྱུ་མེད་པའི་ཕྱིར་རོ། ། ཡང་ཁ་ཅིག་ན་རེ། ལྡོག་པ་དུ་མ་འདུས་པ་རྫས་སུ་མི་རུང་སྟེ། རྫས་གཅིག་ལ་ལྡོག་པ་ཐ་དད་མི་རུང་ལ། དེ་མི་རུང་ན།
ལྡོག་པ་དུ་མ་མི་རུང་བའི་ཕྱིར། རང་ལུགས་ལ། རྫས་ནི་དངོས་པོ་རང་མཚན་ཡིན་ལ། དེ་ཉིད་རང་མ་ཡིན་ལས་ལོག་པའི་ཆ་ནི་ལྡོག་པ་ཡིན་པས་རྫས་ལྡོག་གཉིས་དོན་ལ་གཅིག་ཡིན་ནོ་ཞེས་སྨྲ་བ་མི་འཐད་དེ། བྱས་མི་རྟག་ཆོས་ཅན། ལྡོག་པ་ཐ་དད་མ་ཡིན་པར་ཐལ། རྫས་གཅིག་ཡིན་པའི་ཕྱིར། འདོད་ན། བྱས་པས་སྒྲ་མི་རྟག་པར་སྒྲུབ་པའི་རྟགས་ཆོས་ཐ་དད་མེད་པར་ཐལ་ལོ། ། གཞན་ཡང་།
དངོས་པོ་རང་མཚན་རྣམས་ཆོས་ཅན། ལྡོག་པ་དུ་མ་ཅན་དུ་ཐལ། རང་གི་ངོ་བོ་གཞན་དང་མ་འདྲེས་པར་གནས་པའི་དངོས་པོ་ཡིན་པའི་ཕྱིར་དང་། ལྡོག་པ་དུ་མ་ལས་ལོག་པའི་ཕྱིར། དེ་སྐད་དུ་ཡང་། གང་ཕྱིར་དངོས་ཀུན་རང་བཞིན་གྱི། ། རང་རང་ངོ་བོ་ལ་གནས་ཕྱིར། ། མཐུན་དངོས་གཞན་གྱི་དངོས་དག་ལ། ། ལྡོག་པ་ལ་ནི་རྟེན་པ་ཅན། ། དེ་ཕྱིར་གང་དང་གང་ལས་དོན། །
ལྡོག་པ་དེ་ཡི་རྒྱུ་ཅན་གྱིས། ། རིགས་དབྱེ་ཞེས་གསུངས་སོ། ། གཞན་ཡང་དངོས་པོ་ཀུན་ལ་ཆོས་རྣམས་ནི། ། ཆོས་ཅན་རྣམ་དབྱེར་མེད་པའི་ཕྱིར། ། ཀུན་ལ་ཉེས་མཚུངས་ཞེ་ན་མིན། ། ལྡོག་པ་ཁྱད་པར་ཡོད་ཕྱིར་རོ། ། ཞེས་པར། བྱས་པ་སྒྲ་མི་རྟག་སྒྲུབ་ཀྱི་ཕྱོགས་ཆོས་མ་གྲུབ་པར་ཐལ། བྱས་མི་རྟག་རང་བཞིན་གཅིག་ཡིན་པའི་ཕྱིར། སྐྱོན་མེད་དེ།
དེ་གཉིས་ལྡོག་པ་ཐ་དད་ཡིན་པའི་ཕྱིར་ཞེས་གསུངས་པ་ཡང་མི་འཐད་པར་འགྱུར་རོ། ། གཉིས་པ་རང་ལུགས་ནི། རྫས་ནི་རང་མཚན་ཡིན་ལ། ལྡོག་པ་ནི་རྟོག་པ་ལ་དེ་ཉིད་རང་མ་ཡིན་ལས་ལྡོག་པར་སྣང་བའི་ཆ་ཡིན་པས། རྫས་དོན་ལ་དངོས་པོར་གྲུབ་ལ། ལྡོག་པ་དེ་ལས་ལྡོག་པ་ཡིན་ནོ། ། དེས་ན་རྟོག་མེད་ལ་རྫས་ཆ་མེད་གཅིག་ཏུ་སྣང་ཡང་། རྟོག་པ་ལ་ལྡོག་པ་ཐ་དད་དུ་སྣང་བའི་ཕྱིར་རྟགས་སྦྱོར་གྱི་རྣམ་གཞག་ཐམས་ཅད་རྟོག་ངོར་རུང་གི དོན་དམ་པར་མི་རུང་བའི་རྒྱུ་མཚན་དེ་ཡིན་ནོ། ། འདིས་ནི་ཁ་ཅིག་རང་མཚན་རྣམས་ཁོ་རང་གི་རང་ལྡོག་དུ་འདོད་པ་ཡང་བསལ་བ་ཡིན་ནོ། །
གསུམ་པ་སྤྱི་དང་བྱེ་བྲག་ཁྱད་པར་དུ་དཔྱད་པ་ལ་གཉིས་ལས། དང་པོ་མཚན་ཉིད་ལ། སྤྱིའི་མཚན་ཉིད། རང་དང་རིགས་མི་མཐུན་ལས་ལྡོག་པར་སྣང་བའི་ལྡོག་པ། བྱེ་བྲག་གི་མཚན་ཉིད། རང་དང་རིགས་མི་མཐུན་དང་རིགས་མཐུན་གང་ལས་ཀྱང་ལྡོག་པར་སྣང་བའི་ལྡོག་པ་གཉིས་ཚོགས། གཉིས་པ་དེའི་དོན་གཏན་ལ་དབབ་པ་ལ་གསུམ་ལས། དང་པོ་གཞན་ལུགས་དགག་པ་ལ་གསུམ་ལས། དང་པོ་རྫས་ཐ་དད་དགག་པ་ནི། བྱེ་བྲག་པ་ན་རེ།
ཤེས་བྱ་ཐམས་ཅད་ཚིག་གི་དོན་དྲུག་ཏུ་འདུས་ཏེ། དྲུག་ནི། རྫས་དང་ཡོན་ཏན་ལས་དང་སྤྱི། ། བྱེ་བྲག་འདུ་བ་རྣམ་པ་དྲུག ། ཅེས་སོགས་སོ། ། དེ་ལ་རྫས་ནི། བདག དུས། ཕྱོགས། ནམ་མཁའ།
ཡིད། འབྱུང་བ་བཞི་སྟེ་དགུའོ། ། དེ་ལས་དང་པོ་བཞི་ནི་ཐམས་ཅད་དུ་སོང་བའི་རྫས་ཡིན་ལ། ཕྱི་མ་ལྔ་ནི་ཐམས་ཅད་དུ་ཁྱབ་པ་མེད་པས་ཡོངས་སུ་ཆད་པ་དང་ཐམས་ཅད་དུ་སོང་བ་མ་ཡིན་པའི་རྫས་ཡིན་ནོ། ། ཡོན་ཏན་རྣམས་ལས་མིག་ལ་སོགས་པའི་དབང་པོ་དང་བློ་ལྔ་དང་། བདེ་སྡུག་དང་། ཆགས་སྡང་དང་། འབར་བ་དང་། འགྲོ་བ་ལ་སོགས་པ་བྱེད་པ་ཆོས་དང་ཆོས་མ་ཡིན་པ་དང་། རྣམ་ཤེས་ཡུལ་ལ་སྤྲོ་བར་བྱེད་པ་འདུས་བྱས་པ་དང་།
བྱ་བ་ལ་སེམས་གཞོལ་བ་འབད་པའི་ཤུགས་ཏེ། དེ་དག་རྣམས་ནི་བདག་གི་ཡོན་ཏན་ནོ། ། གཅིག་གཉིས་ལ་སོགས་པའི་གྲངས་དང་། ཆེ་ཆུང་ལ་སོགས་པའི་ཚད་དང་། སོ་སོ་བ་དང་། ཕྲད་པ་དང་། བྱེ་བ་དང་། གཞན་དང་། གཞན་མ་ཡིན་པ་བདུན་ནི། དུས་དང་ཕྱོགས་ཀྱི་ཡོན་ཏན་ནོ། །
སྒྲ་ནམ་མཁའི་ཡོན་ཏན་ནོ། ། དྲི་རོ་རེག་བྱ་ཁ་དོག་བཞི་ནི། ། རིམ་པ་ལྟར་ས་ཆུ་མེ་རླུང་སྟེ། ། འབྱུང་བ་བཞིའི་ཡོན་ཏན་ནོ། ། ལས་ནི། འདོད་ཆགས། འཇོག རྐྱང་བསྐུམ་འགྲོ་བ་ལྔའོ། ། སྤྱི་ལ་གཉིས་ལས། ཡོད་པ་ཉིད་ལྟ་བུ་སྤྱི་ཆེན་པོ་དང་།
བ་ལང་ཉིད་ལྟ་བུ་ཉི་ཚེ་བའི་སྤྱིའོ། ། དེ་གཉིས་ཀའང་ཐམས་ཅད་དུ་ཁྱབ་པ། རྟག་པ། མི་སྣང་། གསལ་བ། དཀར་ཟལ་ལ་སོགས་པ་དང་འདུ་བའི་འབྲེལ་པས་སྦྲེལ་བའོ། ། བྱེ་བྲག་ནི། སྤྱི་བློའི་ཡུལ་དུ་གསལ་བར་བྱེད་པས་གསལ་བ་སྟེ་ནག་སྒུར་ལ་སོགས་པའོ། ། འདུ་བ་ནི། གཞན་དང་གཞན་སྦྲེལ་བར་བྱེད་པ་སྟེ།
སྤྱི་གསལ་གཉིས་སྦྲེལ་བར་བྱེད་པའི་འདུ་བའི་འབྲེལ་པ་ལྟ་བུའོ། ། དེ་ལྟར་དྲུག་པོ་དེ་དག་རྫས་མ་ཡིན་ན། སྒྲ་རྟོག་ཐ་དད་འཇུག་པ་འགལ་བས་སྤྱི་གསལ་གཉིས་ཀྱང་སྒྲ་རྟོག་ཐ་དད་འཇུག་པའི་ཕྱིར་རྫས་ཐ་དད་ཡིན་ནོ་ཞེས་ཟེར་རོ། ། དེ་མི་འཐད་དེ། སྤྱི་ཆོས་ཅན་དོན་དམ་པར་གསལ་བ་ལས་རྫས་ཐ་དད་དུ་གྲུབ་པ་མེད་དེ། དེ་ལྟར་ཡོད་ན་སྣང་དགོས་པ་ལས་མི་སྣང་བའི་ཕྱིར། གཉིས་པ་རྫས་གཅིག་ཏུ་འདོད་པ་དགག་པ་ནི། གྲངས་ཅན་པ་དག ཤེས་བྱ་ཐམས་ཅད་ཉི་ཤུ་རྩ་ལྔར་འདུས་པར་འདོད་ལ། དེ་ལ་བདག་ནི་ཤེས་རིག་ཡིན་ལ་གཞན་རྣམས་ནི་བེམ་པོ་ཡིན་ནོ། །
དེ་ལའང་བདེ་སྡུག་བཏང་སྙོམས་གསུམ་མམ། ཆགས་སྡང་རྨོངས་གསུམ། རྡུལ་མུན་སྙིང་སྟོབས་གསུམ་ཆ་མཉམ་པ་ནི་གཙོ་བོ་ཡིན་ལ། མིང་གི་རྣམ་གྲངས་ནི། རང་བཞིན་ནམ། སྤྱི། མི་གསལ་བ། རྒྱུ་ཞེས་པའོ། ། དེ་གསུམ་ཆ་མི་མཉམ་པ་ལས། རྣམ་འགྱུར་རམ།
བྱེ་བྲག་གམ། གསལ་བའམ། གནས་སྐབས་སམ། འབྲས་བུ་འབྱུང་སྟེ་དེ་རྣམས་རྣམ་གྲངས་སོ། ། དེ་སྐད་དུ་ཡང་། སྤྱོད་འཇུག་ལས། སྙིང་སྟོབས་རྡུལ་དང་མུན་པ་ཞེས། ། བྱ་བའི་ཡོན་ཏན་མཉམ་པ་ལས། ། གཙོ་བོ་ཞེས་བྱར་རབ་བརྗོད་དེ། ། མི་མཉམ་འགྲོ་བ་ཡིན་པར་འདོད། །
ཅེས་གསུངས་སོ། ། དེ་ཡང་ཤེས་རིག་གི་སྐྱེས་བུ་ཡུལ་ལ་ལོངས་སྤྱོད་པར་འདོད་པ་ན། གཙོ་བོའི་ཁུག་མ་ནས་རྣམ་འགྱུར་རྣམས་འདོན་པར་བྱེད་དོ། ། དེ་ཡང་ཡོན་ཏན་གསུམ་ཆ་མི་མཉམ་པར་གང་རུང་གཅིག་ཤས་ཆེ་བ་ལས་ཐོག་མ་བློའམ་ཆེན་པོ་ཞེས་བྱ་བ་ཤིན་ཏུ་དྭངས་བ་གཟུགས་བརྙན་འཆར་དུ་རུང་བ་འབྱུང་ངོ་། ། དེ་ལས་བདག་ལྟ་ན་སྡུག་པའོ་ཞེས་བདག་ཏུ་རློམ་པའི་ང་རྒྱལ་འབྱུང་ངོ་། ། དེ་ནི་གསུམ་སྟེ། དང་པོ་མུན་པ་ཤས་ཆེ་བ། མུན་པ་ལས་གྱུར་པའི་ང་རྒྱལ་ལས་གཟུགས་ལ་སོགས་པའི་དེ་ཙམ་ལྔ་སྐྱེའོ། ། གཉིས་པ་སྙིང་སྟོབས་ཤས་ཆེ་བ་སྙིང་སྟོབས་ལས་གྱུར་པའི་ང་རྒྱལ་ལས། མིག་ལ་སོགས་པ་བློའི་དབང་པོ་ལྔ་དང་།
ལག་པ། རྐང་པ། འཕོངས། འདོམས། ངག་སྟེ་ལས་ཀྱི་དབང་པོ་ལྔ་དང་། གཉིས་ཀའི་བདག་ཉིད་ཡིད་ཀྱི་དབང་པོ་སྟེ་བཅུ་གཅིག་སྐྱེའོ། ། གསུམ་པ་རྡུལ་ཤས་ཆེ་བ། རྡུལ་འགྱུར་གྱི་ང་རྒྱལ་ནི་བཅུ་དྲུག་པོ་ཐམས་ཅད་ལ་ཕན་འདོགས་པ་ང་རྒྱལ་སྔ་མ་གཉིས་ཀའི་བདག་ཉིད་དོ། ། དེ་ཙམ་ལྔས་གཟུགས་སོགས་ཆུ་མེ་རླུང་ནམ་མཁའ་སྟེ། རིམ་པ་ལྟར།
དྲི་རོ་གཟུགས་རེག་སྒྲ་དེ་ཙམ་ལས་སྐྱེའོ། ། དེ་སྐད་དུ་ཡང་། དབང་ཕྱུག་ནག་པོས། རང་བཞིན་ལས་ཆེན་དེ་ལས་ང་རྒྱལ་སྟེ། དེ་ལས་ཚོགས་ནི་རྣམ་པ་བཅུ་དྲུག་སྟེ། བཅུ་དྲུག་པོ་ནི་དེ་དག་རྣམས་ལས་ཀྱང་། ལྔ་པོ་རྣམས་ལས་འབྱུང་བ་ཆེན་པོ་ལྔ་ཞེས་བཤད་དོ། ། དེ་ལྟར་གཙོ་བོས་རྣམ་འགྱུར་རྣམས་ཁུག་མ་ནས་ཕྱུང་བ་ན་གཟུགས་ལ་སོགས་པ་ཡུལ་རྣམས་ཀྱི་གཟུགས་བརྙན་ཡང་བློའམ་ཆེན་པོ་ལ་ཤར། བདག་ཤེས་རིག་གི་གཟུགས་བརྙན་ཡང་དེ་ལ་ཤར་ནས། གཟུགས་བརྙན་གཉིས་པོ་འདྲེས་པ་ན་སྐྱེས་བུ་ཡུལ་ལ་ལོངས་སྤྱོད་པའི་ཐ་སྙད་བྱེད་དོ། །
སྐྱེས་བུའི་གཟུགས་རྙན་ཤར་བའི་དོན་ནི། ཤེས་རིག་གི་ཤེས་པར་བྱ་བ་ལ་འདོད་དོ། ། དེ་ལྟར་གྱུར་པ་ན་འཁོར་བར་འཁྱམ་པ་ཡིན་ལ། ཉི་ཤུ་རྩ་ལྔ་པོ་གང་ཟག་གཅིག་གིས་དབེན་པའི་གནས་སུ། འབྱུང་བ་ལྔ་དེ་ཙམ་ལྔ་ལ་བསྡུས་པ་ན་བློའམ་ཆེན་པོ་གཙོ་བོ་ལ་བསྡུས་ཏེ། གཙོ་བོ་བྱེད་པ་དང་བཅས་པ་དང་། བདག་བྱེད་པ་མེད་པ་ཐ་དད་དུ་ཤེས་ཏེ། བདག་གཅིག་པུ་སྒོམ་པ་ནི་གྲོལ་བ་ཡིན་ནོ། ། དེ་སྐད་དུ་ཡང་། དེ་ཙམ་ཉི་ཤུ་ལྔ་ཤེས་ན། །
རལ་པའམ་བྱིའོ་འམ་ཅོད་པན་གྱི། ། ཆ་ལུགས་ཇི་ལྟར་གནས་ཀྱང་རུང་། ། གྲོལ་འགྱུར་འདི་ལ་ཐེ་ཚོམ་མེད། ། ཅེས་བཤད་དོ། ། དེ་ལྟར་བཤད་པའི་རྣམ་འགྱུར་རམ་གསལ་བ་རྣམས་གནས་སྐབས་ཐམས་ཅད་ཀྱང་སྤྱི་གཙོ་བོའི་རང་བཞིན་དུ་གཅིག་པའི་ཕྱིར་སྤྱི་གསལ་གཉིས་དོན་དམ་པར་རྫས་སུ་གཅིག་ཡིན་ནོ་ཞེས་ཟེར་རོ། ། ཡང་བོད་ཁ་ཅིག ཤིང་གསལ་དུ་མ་ལ་རྗེས་སུ་འགྲོ་བའི་སྤྱི་ཤིང་ཙམ་དང་། ཤ་པ་ལ་སོགས་པའི་ཤིང་གསལ་རྣམས་དོན་དམ་པར་རྫས་གཅིག་ཏུ་འདོད་དོ། ། འདི་གཉིས་དོན་མཐུན་པས། སྔར་ཡུལ་བརྟག་པའི་རབ་ཏུ་བྱེད་པར་ཕྱོགས་གཅིག་ཏུ་རྒྱས་པར་བཀག་ཟིན་མོད།
འོན་ཀྱང་ངན་རྟོག་རྣམས་ཀྱི་ལོག་རྟོག་མང་བས། འདིར་ཡང་རིགས་པའི་རྣམ་འགྱུར་གཞན་གྱིས་དགག་པར་བྱ་སྟེ། ཀ་བ་གོས་ཀྱིས་སྒྲིབ། བུམ་པ་གོས་ཀྱིས་མ་སྒྲིབ་པ་ན། དངོས་པོ་གོས་ཀྱིས་སྒྲིབ་པར་ཐལ། ཀ་བ་དེས་སྒྲིབ་པའི་ཕྱིར། ཁྱབ་པ་ཁས་བླངས། འདོད་ན། མ་སྒྲིབ་པར་ཐལ། བུམ་པ་དེས་མ་སྒྲིབ་པའི་ཕྱིར།
འཁོར་གསུམ། དེ་སྐད་དུ་ཡང་། གཅིག་སྒྲིབ་པ་ན་ཐམས་ཅད་དག་སྒྲིབ་པར་འགྱུར་བའམ་མ་སྒྲིབ་ན་མཐོང་འགྱུར་ཞེས་གསུངས་སོ། ། སྔོན་འཛིན་མངོན་སུམ་ཆོས་ཅན། གསལ་བ་དུ་མ་ལ་རྗེས་སུ་འགྲོ་བའི་སྤྱི་དངོས་པོ་དེ་ཁྱོད་ཀྱིས་དངོས་ཡུལ་དུ་བྱེད་པར་ཐལ། ཁྱོད་སྔོན་པོ་ལ་སྣང་འཇུག་གང་ཞིག དེ་དང་སྔོན་པོ་གཉིས་དོན་དམ་པར་རྫས་གཅིག་ཡིན་པའི་ཕྱིར། རྟགས་གཉིས་ཀ་ཁས་བླངས། འདོད་ན། ཁྱོད་རྟོག་པར་ཐལ་ལོ་གལ་ཏེ་དོན་སྤྱི་དངོས་ཡུལ་དུ་བྱེད་ན་རྟོག་པར་འགྱུར་གྱི།
རིགས་སྤྱི་དངོས་ཡུལ་དུ་བྱེད་པ་ལ་རྟོག་པ་ཡིན་པས་མ་ཁྱབ་བོ་ཞེས་ཟེར་ན། དོན་སྤྱིར་མ་འདུས་པའི་རིགས་སྤྱི་མི་འཐད་པར་ཐལ། དངོས་རྣམས་ངོ་བོ་འགའ་ཞིག་གིས། ཐ་དད་མིན་པ་ལྟ་བུར་སྣང་། དེ་ལ་བསམ་པའི་དབང་གིས་ནི། ། སྤྱི་ཡོད་པར་ནི་རབ་ཏུ་བསྒྲགས། ། ཞེས་དང་། དོན་རྣམས་ཀྱི་ནི་སྤྱི་གང་ཡིན། ། གཞན་ལས་ལྡོག་པའི་མཚན་ཉིད་ཅན། ། ཞེས་རྟོག་པ་ལ་གསལ་བ་རྣམས་དེ་མིན་ལས་ལྡོག་པར་རིགས་གཅིག་ཏུ་སྣང་བའི་ཆ་ཉིད་ལ་རིགས་ཀྱི་སྤྱིར་བཤད་པའི་ཕྱིར།
དེས་ན་རིགས་ཀྱི་སྤྱི་དོན་གྱི་སྤྱིར་མ་འདུས་པར་འདོད་པ་ནི། སློབ་དཔོན་ངན་པའི་དུག་ཆུས་ཉོས་པའི་རླབས་ཅོལ་ཡིན་པས་དོར་བར་བྱའོ། བློ་ལྡན་འགའ་ཞིག་བཤེས་གཉེན་ངན་པས་ཟིན། ། བློ་ལྡན་འགའ་ཞིག་ཕྲག་དོག་དུག་ཆུས་མྱོས། ། བློ་དམན་སྐྱེ་བོ་ཤེས་རབ་མིག་དང་བྲལ། ། མཁས་པའི་རྗེས་སུ་འཇུག་པ་ཁོ་བོ་ཙམ། ། ཞེས་བྱ་བ་བར་སྐབས་ཀྱི་ཚིགས་སུ་བཅད་པའོ། ། ཡང་ཁ་ཅིག་ན་རེ། གསལ་བ་དུ་མ་ལ་རྗེས་སུ་འགྲོ་བའི་སྤྱི་གཅིག་མི་འཐད་དེ། གཅིག་གི་རྒྱུ་མཚན་མེད་པའི་ཕྱིར།
གལ་ཏེ་དེ་མ་ཡིན་ལས་ལོག་པ་ཙམ་གྱིས་གཅིག་ཏུ་འཇོག་ན། གཟུགས་ཅན་ཐམས་ཅད་གཅིག་ཏུ་འགྱུར་ཏེ། གཟུགས་མེད་ལས་ལོག་པའི་ཕྱིར་ཞེས་བཀག་ནས། རང་ལུགས་ལ། སྤྱིའི་དོན་ནི་ཐུན་མོང་བ་མིན་གྱི་འདྲ་བ་ཡིན་ལ། དེ་གསལ་བ་ཐམས་ཅད་ལ་སོ་སོར་གནས་ཀྱང་། ཐམས་ཅད་ལ་མཚུངས་པར་ཡོད་པས་སྤྱི་ཞེས་བརྗོད་དོ། འདྲ་བའི་སྤྱི་དེ་ལ་གསུམ་སྟེ། ཀ་བ་ལ་བུམ་པ་ལྡོག་པ་ལྟ་བུ་གཞན་ལྡོག་པའི་སྤྱི་དང་། ཀ་བ་བུམ་པ་ལས་ལྡོག་པ་ལྟ་བུ་གཞན་ལས་ལྡོག་པའི་སྤྱི་དང་།
རྟོག་པ་ལ་ལྡོག་པར་སྣང་བའི་དོན་སྤྱི་གསུམ་མོ། ། དེ་དང་པོའི་དབང་དུ་བྱས་ནས། ལྡོག་པ་ངོ་བོ་ཉིད་མེད་ཕྱིར་ཞེས་དང་། དེའི་ཕྱིར་མཚུངས་ཉིད་སྤྱི་འདི་ལ། ། དངོས་པོ་མེད་པའི་མཚན་ཉིད་ཡིན། ། ཞེས་གསུངས་པ་ཡིན་གྱི། གཉིས་པའི་དབང་དུ་བྱས་པ་ནི་མ་ཡིན་ཏེ། གལ་ཏེ་ཡིན་ན། གཞན་ལས་ལྡོག་པ་ནི་གཞན་ལས་ཐ་དད་ཡིན་ལ། དེ་མེད་ན་དངོས་པོ་རྣམས་གཞན་ལས་ཐ་མི་དད་པར་འགྱུར་རོ། །
དེས་ན་དང་པོ་མེད་དགག་ཡིན་པས་དོན་ལ་ཡོད་ཀྱང་དོན་དུ་མེད་ལ། གཉིས་པ་ནི་དོན་དང་གཅིག་ཡིན་ནོ། ། དེས་ན་འདྲ་བའི་སྤྱི་ནི་དོན་ཐམས་ཅད་ལ་ཡོད་དེ། གང་ལ་མེད་པ་དེ་གཞན་ལས་མ་ལོག་པར་ཐལ་བའི་ཕྱིར། དེས་ན་སྤྱི་དུ་མ་བྱེ་བྲག་དུ་མ་དང་དོན་དམ་པར་རྫས་གཅིག་ཡིན་ནོ། ། འདྲ་བའི་སྤྱི་དེ་རྟོག་པས་བཏགས་པ་ཡང་མིན་ཏེ། དོན་འཛིན་པའི་མངོན་སུམ་གྱིས་བཟུང་བ་ཡིན་པའི་ཕྱིར་ཏེ། གཞན་ལས་ལྡོག་པའི་དོན་འཛིན་མངོན་སུམ་གྱིས་བཟུང་ཞིང་། དེ་འདྲ་བ་ཡིན་པའི་ཕྱིར་རོ་ཞེས་ཟེར་རོ། ། དེ་མི་འཐད་དེ།
མགོ་མཚུངས་ཀྱི་དགག་ན། འདྲ་བའི་སྤྱི་མི་འཐད་དེ། འདྲ་བའི་རྒྱུ་མཚན་མེད་པའི་ཕྱིར། གལ་ཏེ་དེ་མིན་ལས་ལོག་པས་འདྲ་བར་འཇོག་ན། སངས་རྒྱས་དང་སེམས་ཅན། མཐོ་རིས་དང་། ངན་སོང་། གསེར་དང་། ཁྱི་ལུད་ལ་སོགས་པ་ཐམས་ཅད་འདྲ་བར་ཐལ། ཤེས་བྱ་མིན་པ་ལས་ལོག་པའི་ཕྱིར་ཞེས་མཚུངས་སོ། །
གཞན་ཡང་། གཞན་ལས་ལྡོག་པ་མེད་པས་ན་གཞན་་་་་་དུ་མ་འགྱུར་ན། གཞན་ལྡོག་པ་མེད་ནའང་གཞན་མ་ལོག་པར་འགྱུར་རོ། ། གཞན་ལས་ལོག་པ་དོན་དང་གཅིག་ཡིན་ན། གཞན་ལྡོག་པའང་གཞན་དང་གཅིག་ཏུ་འགྱུར་ཞིང་། གཞན་ལྡོག་པ་མེད་དགག་ཡིན་ན། གཞན་ལས་ལྡོག་པའང་མེད་དགག་ཡིན་པར་མཚུངས་སོ། ། རིགས་པ་གཞན་གྱིས་དགག་ན། སྒྲ་མི་རྟག་སྒྲུབ་ཀྱི་བསྒྲུབ་བྱའི་ཆོས། དཔེ་བུམ་པ་དང་།
ཆོས་ཅན་སྒྲ་གཉིས་ཀ་ལ་རྗེས་སུ་འགྲོ་བ་མ་ཡིན་པར་འགྱུར་ཏེ། གཉིས་ཀའི་ཐུན་མོང་དུ་མི་རྟག་པ་གཅིག་མེད་ཅིང་། ཕན་ཚུན་གྱི་མི་རྟག་པ་ཕན་ཚུན་རྗེས་སུ་འགྲོ་ལྡོག་མི་བྱེད་པའི་ཕྱིར། དེས་ན་དཔེ་དང་ཆོས་ཅན་ལ་ཐུན་མོང་བའི་ཆོས་གཅིག་མེད་པར་སྨྲ་བ་འདིས་ནི། དེ་ཡི་ཁྱད་པར་བཟུང་མེད་པར། དངོས་པོ་ཙམ་ནི་སྒྲུབ་པ་ན། དེ་ཙམ་ཁྱབ་བྱེད་བསྒྲུབ་བྱ་ཡི། ། རྗེས་སུ་འགྲོ་བ་ཉམས་པ་མེད། ། ཅེས་སོགས་ཀྱི་གཞུང་གི་དོན་ལས་ཕྱིར་ཕྱོགས་པ་ཡིན་ནོ། ། གཞན་ཡང་།
ཁྱེད་རང་གི་ལུགས་ལ། དཔྱད་དོན་ལ་མི་བསླུ་བ་ཆོས་ཅན། ཚད་མའི་མཚན་ཉིད་མ་ཡིན་པར་ཐལ། མངོན་རྗེས་གཉིས་ལ་ཐུན་མོང་དུ་རྗེས་སུ་འགྲོ་བའི་ཚད་མ་གཅིག་མེད་ཅིང་། དེ་གཉིས་གང་གི་ཡང་མཚན་ཉིད་མིན་པའི་ཕྱིར་ཞེས་མཐའ་ཡས་སོ། ། གཞན་ཡང་སྤྱི་ཤིང་སྤྱི་བཀག་པས་ཤིང་གསལ་ཐམས་ཅད་མི་ཁེགས་པར་འགྱུར་ཏེ། ཤིང་གསལ་ཐམས་ཅད་ལ་ཐུན་མོང་དུ་སྤྱི་མེད་ཅིང་། ཤ་པའི་སྤྱི་ཁེགས་ཀྱང་། ཤ་པ་སོགས་མི་ཁེགས་པའི་ཕྱིར། གཞན་ཡང་།
སྔོན་མ་མཐོང་བའི་པད་མ་ར་ག་ལྟ་བུ་གཅིག་མཐོང་ན། པད་མ་ར་ག་གཞན་དང་འདྲ་བའི་བློ་སྐྱེ་བར་ཐལ། འདྲ་བ་རྟོག་པ་ལ་ལྟོས་མེད་དུ་དོན་ལ་ཡོད་པའི་ཕྱིར། གཉིས་པ་རང་ལུགས་ནི། འོ་ན། སྤྱི་དོན་ལ་ཡོད་པ་འགོག་ན། ཁྱོད་ཀྱི་ལུགས་ལ་སྤྱི་དེ་གང་། དེ་ལ་དགག་སྒྲུབ་ཇི་ལྟར་བྱེད་ཅེ་ན། རྟོག་པས་དེ་མིན་ལས་ལྡོག་པར་རིགས་གཅིག་ཏུ་བཏགས་པའི་ཆ་དེ་ཉིད་སྤྱི་ཡིན་ཞིང་། དེ་ནི་གསལ་བ་ཐམས་ཅད་ལ་ཐུན་མོང་དུ་ཡོད་ལ།
དེ་ཉིད་རྟོག་པས་དོན་དུ་འཁྲུལ་པ་ལ་དགག་སྒྲུབ་བྱེད་པ་ཡིན་ནོ། ། གསུམ་པ་རྩོད་པ་སྤང་བ་ནི། དོན་ལ་སྤྱི་མེད་ཅིང་། གཞན་སེལ་གྱི་སྤྱི་སྒྲོ་བཏགས་དངོས་མེད་ཡིན་པས་དོན་དང་མ་འབྲེལ་བས། དེ་ལ་དགག་སྒྲུབ་བྱས་པས་དོན་རང་མཚན་མི་འཐོབ་པར་འགྱུར་རོ་ཞེ་ན། རྟོག་པས་གཞན་སེལ་གྱི་སྤྱི་ལ་དོན་དུ་འཁྲུལ་ནས་ཞུགས་པ་ན་དོན་ཐོབ་པ་དེ་ཙམ་གྱིས་ཚད་མའི་བྱ་བ་གྲུབ་པའི་ཕྱིར་སྐྱོན་མེད་དོ། ཡང་དུ་མ་ལ་རྗེས་སུ་འགྲོ་བའི་སྤྱི་གཅིག་ཡོད་ན། དུ་མར་ཐལ། གསལ་བ་དུ་མ་དང་འབྲེལ་བའི་ཕྱིར། ཞེས་བྱེ་བྲག་པ་ལ་བརྗོད་པའི་སྐྱོན་མཚུངས་པ་མིན་ནམ་ཞེ་ན།
མི་མཚུངས་ཏེ། དོན་དམ་པར་གསལ་བ་དུ་མ་དང་འབྲེལ་བའི་སྤྱི་མི་འདོད་པའི་ཕྱིར་རོ། ། ཚད་མ་རིག་པའི་གཏེར་ལས། སྤྱི་དང་བྱེ་བྲག་བརྟག་པའི་རབ་ཏུ་བྱེད་པའི་དགོངས་དོན་གསལ་བར་བཤད་ཟིན་ཏོ།། ༈ །།གཉིས་པ་སྣང་བ་དང་སེལ་བའི་རྟོགས་པའི་ཚུལ་ལ་གཉིས་ལས། དང་པོ་འཇུག་ཚུལ་སྤྱིར་བསྟན་པ་ནི། རྟོག་མེད་ཐམས་ཅད་སྣང་བའི་སྒོ་ནས་འཇུག་ལ། སྒྲ་རྟོག་ཐམས་ཅད་སེལ་བའི་སྒོ་ནས་འཇུག་པ་ཡིན་ནོ། ། དེས་ན་སྣང་འཇུག་གི་མཚན་ཉིད། དེ་ལ་ཆ་ཤས་སུ་མ་ཕྱེ་བའི་སྒོ་ནས་འཇུག་པའི་བློ།
དབྱེ་ན། སྔོན་འཛིན་མངོན་སུམ་ལྟ་བུ་སྣང་འཇུག་མ་འཁྲུལ་བ་དང་། ཟླ་བ་གཉིས་སྣང་གི་དབང་ཤེས་ལྟ་བུ་སྣང་འཇུག་འཁྲུལ་པ་གཉིས་སོ། ། སེལ་འཇུག་གི་མཚན་ཉིད། དེ་ལ་དེ་མིན་སེལ་བའི་སྒོ་ནས་འཇུག་པ། དབྱེ་ན་སེལ་འཇུག་ཕྱིན་ཅི་མ་ལོག་པ་སྒྲ་མི་རྟག་རྟོགས་ཀྱི་རྗེས་དཔག་ལྟ་བུ་དང་། ཕྱིན་ཅི་ལོག་པ་སྒྲ་རྟག་འཛིན་གྱི་སྒྲོ་འདོགས་ལྟ་བུའོ། ། གཉིས་པ་སྣང་སེལ་གྱི་རང་བཞིན་ངེས་པར་བྱ་བ་ལ་གཉིས་ལས། དང་པོ་སྣང་བ་ལ་གཉིས་ལས་དང་པོ་མཚན་ཉིད། ཁྱོད་དངོས་ཡུལ་དུ་བྱེད་པའི་བློ་དེ་ཁྱེད་ལ་ཆ་ཤས་སུ་མ་ཕྱེ་བའི་སྒོ་ནས་འཇུག་པ།
གཉིས་པ་ཡུལ་གྱི་གནས་ལུགས་དཔྱད་པ་ནི། རང་མཚན་ཐམས་ཅད་དོན་དམ་པར་གཅིག་ཐ་དད་དུ་མར་གནས་པ་མི་སྲིད་ཅིང་། ཐ་དད་དུ་མ་གཅིག་ཏུ་འདྲེས་པ་མི་སྲིད་པ་ཡིན་ནོ། ། དེ་སྐད་དུ་ཡང་དམ་པའི་དོན་གྱི་དོན་རྣམས་ནི། ། རང་གི་འདྲེ་དང་ཐ་དད་མེད། ། ཅེས་གསུངས་སོ། ། གཉིས་པ་སེལ་བ་ལ་གསུམ་ལས། དང་པོ་གཞན་ལུགས་དགག་པ་ནི། ཁ་ཅིག་ན་རེ། གཞན་སེལ་ལ་གསུམ་ལས།
བུམ་མིན་ལས་ལོག་ཙམ་ལྟ་བུ་ལྡོག་པ་མེད་དགག་དང་། བུམ་འཛིན་རྟོག་པས་བུམ་པའི་དོན་སྤྱི་བུམ་པར་བཏགས་པའི་ཆ་ལྟ་བུ་བློའི་གཞན་སེལ་དང་། བུམ་པས་དག་པའི་ས་ཕྱོགས་ལྟ་བུ། དོན་གྱི་གཞན་སེལ་ཡིན་གྱི། ས་ཕྱོགས་རང་མཚན་མིན་ཏེ། དགག་པ་ཡིན་པའི་ཕྱིར་རོ། ། དེས་ན་གཞན་སེལ་གསུམ་ཀ་ཡང་། གཞན་སེལ་མཚན་ཉིད་པ་ཡིན་ནོ་ཞེས་ཟེར་རོ། ། འདི་མི་འཐད་དེ། བུམ་པས་དག་པའི་ས་ཕྱོགས་རང་མཚན་འཛིན་པའི་མངོན་སུམ་ཆོས་ཅན།
ཁྱོད་དེས་དག་པའི་ས་ཕྱོགས་རང་མཚན་ལ་སེལ་འཇུག་གི་བློར་ཐལ། དེ་ཁྱོད་ཀྱི་དངོས་ཡུལ་དུ་གྱུར་པའི་གཞན་སེལ་ཡིན་པའི་ཕྱིར། འདོད་ན། དེ་ལ་རྟོག་པར་ཐལ་ལོ། ། གཞན་ཡང་། དེས་དག་པའི་ས་ཕྱོགས་རང་མཚན་ཆོས་ཅན། ཁྱོད་སྣང་ཡུལ་རང་མཚན་མིན་པར་ཐལ། ཁྱོད་གཞན་སེལ་ཡིན་པའི་ཕྱིར། གཞན་ཡང་ཤེས་བྱ་ཆོས་ཅན། གཞན་སེལ་བློ་རྟོག་པ་ལ་མི་ལྟོས་པར་དོན་ལ་ཡོད་པར་ཐལ།
མངོན་སུམ་གྱི་སྣང་ཡུལ་དུ་གྱུར་པའི་གཞན་སེལ་ཡོད་པའི་ཕྱིར། འདོད་ན། སྣང་བའང་བློ་རྟོག་མེད་ལ་མི་ལྟོས་པར་དོན་ལ་ཡོད་པར་ཐལ་ལོ། ། འདོད་ན། ལོང་བ་རྒྱུན་ཆད་པར་ཐལ། དོན་རང་མཚན་ཐམས་ཅད་བློ་ལ་མི་ལྟོས་པར་སྣང་བ་ཡིན་པའི་ཕྱིར་རོ། ། ཁ་ཅིག སྣང་བའང་དོན་ལ་ཡོད་ལ། ཞེས་པའི་གཞུང་འདི་སྒྲ་དྲང་ཐད་དུ་ཁས་བླངས་ནས། རང་མཚན་ཐམས་ཅད་སྣང་བར་འདོད་པ་ནི་འགལ་བ་ཡིན་ནོ། །
མཁས་པའི་དགོངས་དོན་ལྟ་བའི་མུན་མེད་པར། ། བདག་བློའི་ཟེར་གྱིས་གསལ་བར་བྱེད་ནུས་ཀྱི ། མཁས་རློམ་དུ་མའི་བློ་གྲོས་མེ་འོད་རྣམས། །

ཕྱོགས་གཅིག་བསྡུས་ཀྱང་གསལ་བར་ནུས་མ་ཡིན། ། ཞེས་བྱ་བ་བར་སྐབས་ཀྱི་ཚིགས་སུ་བཅད་པའོ། ། གཞན་ཡང་། རང་མཚན་ཡིན་ན། དོན་གྱི་གཞན་སེལ་ཡིན་པས་ཁྱབ་པར་ཐལ། རང་མཚན་ཡིན་ན་རང་མ་ཡིན་ལས་ལོག་པའི་རང་མཚན་ཡིན་པའི་ཁྱབ་པའི་ཕྱིར། གསུམ་པ་རང་ལུགས་ལ་གཉིས་ལས། དང་པོ་མཚན་ཉིད། ཁྱོད་དངོས་ཡུལ་དུ་བྱེད་པའི་བློ་དེས་ཁྱོད་ཀྱི་སྟེང་དུ་དེ་མ་ཡིན་སེལ་བའི་སྒོ་ནས་ཁྱོད་དངོས་ཡུལ་དུ་བྱེད་པ། གཉིས་པ་དེའི་རང་བཞིན་ངེས་པར་བྱ་བ་ལ་གཉིས་ལས། དང་པོ་སེལ་བའི་རྣམ་གཞག་ལ་གཉིས་ལས།
དང་པོ་ཡུལ་གྱི་གནས་ལུགས་ནི། རྟོག་པ་རང་ལ་ཤར་བའི་དོན་གྱི་སྤྱི་དེ་མ་ཡིན་ལས་ལོག་ཙམ་དང་། དེ་མ་ཡིན་ལས་ལོག་ནས་དེར་སྣང་བ་ཡིན་ནོ། ། དེས་ན་ལྡོག་པ་མེད་དགག་གི་གཞན་སེལ་གྱི་མཚན་ཉིད། རང་དངོས་ཡུལ་དུ་བྱེད་པའི་རྟོག་པ་ལ་དེ་མ་ཡིན་ལས་ལོག་ཙམ་དུ་སྣང་བ། དཔེར་ན་བུམ་འཛིན་རྟོག་པ་རང་ལ་ཤར་བའི་བུམ་པའི་དོན་སྤྱི་དེ་མ་ཡིན་ལས་ལོག་ཙམ་དུ་སྣང་བའི་ཆ་ལྟ་བུ། བློའི་གཞན་སེལ་གྱི་མཚན་ཉིད། རང་དངོས་ཡུལ་དུ་བྱེད་པའི་རྟོག་པ་ལ་དེ་མ་ཡིན་ལས་ལོག་ནས་དེར་སྣང་བའོ། ། དཔེར་ན། དེ་བུམ་མ་ཡིན་ལས་ལོག་ནས་བུམ་པར་སྣང་བའི་ཆ་ལྟ་བུ།
དོན་གྱི་གཞན་སེལ་གྱི་མཚན་ཉིད། རང་མ་ཡིན་ལས་ལོག་པའི་རང་མཚན། དཔེར་ན། མེ་རང་མཚན་ལྟ་བུ། དེ་སྐད་དུ་ཡང་། གང་ཕྱིར་དངོས་ཀུན་རང་བཞིན་གྱིས། ། རང་རང་ངོ་བོ་ལ་གནས་ཕྱིར། ། མཐུན་དངོས་གཞན་གྱི་དངོས་དག་ལས། ། ལྡོག་པ་ལ་ནི་བརྟེན་པ་ཅན། ། དེའི་ཕྱིར་གང་དང་གང་ལས་དོན། །
ལྡོག་པ་དེ་ཡི་རྒྱུ་ཅན་གྱིས། ། རིགས་དབྱེ། ཞེས་གསུངས་སོ། ། དེ་ལ་ཕྱི་མ་ནི་རང་མཚན་ཡིན་པའི་ཕྱིར་གཞན་སེལ་བཏགས་པ་བ་ཡིན་ལ། དང་པོ་གཉིས་གཞན་སེལ་ཡིན་པའི་ཕྱིར་དོན་ལ་མ་གྲུབ་པས། ཡུལ་ཅན་རྟོག་པའི་དངོས་ཡུལ་དོན་ལ་མ་གྲུབ་པ་ཡིན་ནོ། ། གཉིས་པ་བློའི་འཛིན་སྟངས་བཤད་པ་ནི། དོན་ལ་ཡོད་པའི་རང་མཚན་རྣམས་སོ་སོར་མ་འདྲེས་པར་གནས་པ་ལ། རྟོག་པ་འཁྲུལ་བས་ཐ་དད་ལ་གཅིག་དང་། གཅིག་ལ་ཐ་དད་དུ་སྒྲོ་བཏགས་པ་དང་།
གཅིག་ལ་གཅིག་དང་། ཐ་དད་ལ་ཐ་དད་དུ་འཛིན་པར་བྱེད་དོ། ། དེ་ལ་ཕྱི་མ་གཉིས་སུ་འཛིན་ཚུལ་གོ་སླ་ལ། དང་པོ་གཉིས་བཤད་ན། ཐ་དད་ལ་གཅིག་སྒྲོ་འདོགས་ཚུལ་ལ་གསུམ་ལས། དང་པོ་སྒྲོ་འདོགས་པའི་རྒྱུ་མཚན་ནི། ཤིང་གསལ་རྣམས་ཆོས་ཅན། ཁྱོད་ལ་ཤིང་འཛིན་རྟོག་པས་རིགས་གཅིག་ཏུ་སྒྲོ་འདོགས་པའི་རྒྱུ་མཚན་ཡོད་དེ། ཁྱོད་ཡལ་ག་ལོ་འདབ་དང་ལྡན་པར་གཅིག་པའི་ཕྱིར། དེ་སྐད་དུ་ཡང་།
དེ་ལ་དུ་མའང་འབྲས་གཅིག་ཅན། ། དེ་འབྲས་ཅན་མིན་གཞན་རྟེན་ཅན། ། བརྗོད་དང་ཤེས་པ་གཅིག་ཉིད་དུ། ། ཐ་སྙད་རབ་ཏུ་འཇུག་པར་བྱེད། ། ཅེས་གསུངས་སོ། ། གཉིས་པ་སྒྲོ་འདོགས་པའི་བློའི་རྣམ་པ་ནི། ཤིང་འཛིན་རྟོག་པ་དེས། ཐོག་མ་མེད་པ་ནས་ཀྱི་བག་ཆགས་ཀྱི་སྟོབས་ཀྱིས་འཁྲུལ་ནས་ཤིང་གསལ་རྣམས་ལ་གཅིག་ཏུ་འཛིན་པར་བྱེད་དོ། ། གསུམ་པ་སྒྲོ་བཏགས་པའི་དགོས་པ་ནི། ཤིང་འཛིན་རྟོག་པས་ཤིང་གསལ་རྣམས་རིགས་གཅིག་ཏུ་སྒྲོ་བཏགས་པ་ལ་བརྟེན་ནས་ཤིང་གསལ་གཅིག་ཤིང་མ་ཡིན་ཡིན་པ་བཀག་པས།
ཤིང་གསལ་ཐམས་ཅད་ཤིང་མ་ཡིན་ཡིན་པ་ཁེགས་པར་འགྱུར་བ་དང་། དེ་ཤིང་དུ་སྒྲུབ་པས་ཐམས་ཅད་ཤིང་དུ་འགྲུབ་པར་འགྱུར་བའི་ཕྱིར། དགག་སྒྲུབ་ཀྱི་བྱ་བ་ཕྱོགས་གཅིག་ཏུ་རྟོགས་པར་འགྱུར་རོ། ། གཉིས་པ་གཅིག་ལ་ཐ་དད་དུ་སྒྲོ་འདོགས་པའི་ཚུལ་ལ་ཡང་གསུམ་ལས། དང་པོ་སྒྲོ་འདོགས་པའི་རྒྱུ་མཚན་ནི། སྒྲ་རང་མཚན་ཆོས་ཅན། ཁྱོད་ལ་རྟོག་པས་སྒྲ་བྱས་མི་རྟག་ལ་སོགས་པ་ལྡོག་པ་ཐ་དད་དུ་མར་སྒྲོ་འདོགས་པའི་རྒྱུ་མཚན་ཡོད་དེ། ཁྱོད་སྒྲ་མ་ཡིན་རྟག་པ། མ་བྱས་པ་སོགས་ལོག་པ་དུ་མ་ལས་ལོག་པའི་ཕྱིར། དེ་སྐད་དུ་ཡང་།
དེའི་ཕྱིར་གང་དང་གང་ལས་དོན། ། ལྡོག་པ་དེ་ཡི་རྒྱུ་ཅན་གྱིས། ། རིགས་དབྱེ་ཞེས་གསུངས་སོ། ། གཉིས་པ་སྒྲོ་འདོགས་པའི་བློའི་རྣམ་པ་ནི། རྟོག་པ་ལ་སྒྲ་བྱས་མི་རྟག་སོགས་ཐ་དད་དུ་སྣང་བ་ལྟར་དོན་ལ་ཡང་དེ་གསུམ་ཐ་དད་དུ་ཞེན་པར་བྱའོ། ། གསུམ་པ་སྒྲོ་འདོགས་པའི་དགོས་པ་ནི། རྟོག་པས་སྒྲ་བྱས་མི་རྟག་སོགས་ལྡོག་པ་ཐ་དད་པ་དུ་མར་བཏགས་པ་ལ་བརྟེན་ནས། སྒྲ་དང་མི་རྟག་པ་རང་བཞིན་གཅིག་ཏུ་མ་ངེས་པ་རྣམས་ཀྱིས་དེ་གཉིས་རང་བཞིན་གཅིག་ཏུ་ངེས་པར་འགྱུར་རོ། ། དེའི་རྒྱུ་མཚན་ཡང་འདི་ལྟར་ཡིན་ཏེ། སྒྲ་དང་མི་རྟག་པ་རང་བཞིན་གཅིག་ཏུ་མ་ངེས་པ་རྣམས་ཀྱི་ངོར།
དེ་གཉིས་རང་བཞིན་གཅིག་ཏུ་རྟགས་ཡང་དག་ལ་བརྟེན་ནས་སྒྲུབ་དགོས་ཤིང་། དེ་ལྟར་དགོས་པ་ལ་དོན་དམ་པར་རྟགས་ཡང་དག་མི་རུང་སྟེ། སྒྲ་རང་མཚན་དང་། དོན་དམ་པར་རྫས་གཅིག་ཏུ་གྱུར་བའི་སྒྲ་རང་མཚན་གྱི་སྒྲ་བྱས་མི་རྟག་པ་གསུམ་པོ་དོན་དམ་པར་རྫས་གཅིག་ཡིན་པའི་ཕྱིར། དེས་ན་རྟོག་པ་ལ་སྣང་བ་ལ་བརྟེན་ནས་རྟགས་ཡང་དག་བྱེད་པ་ཡིན་ནོ། ། རྟོག་པ་ལ་སྣང་བའི་སྒྲའི་ལྡོག་པ་ཤེས་འདོད་ཆོས་ཅན་དང་། མི་རྟག་པའི་ལྡོག་པ་བསྒྲུབ་བྱའི་ཆོས་དང་། བྱས་པའི་ལྡོག་པ་གཏན་ཚིགས་ཡིན་པའི་ཕྱིར། འོ་ན་ལྡོག་པ་སྒྲོ་བཏགས་ཡིན་པའི་ཕྱིར་དེ་ལ་དགག་སྒྲུབ་བྱས་པས་རང་མཚན་གྱི་སྒྲ་དང་མི་རྟག་པ་རང་བཞིན་གཅིག་ཏུ་རྟོགས་པར་ཅི་ལྟར་འགྱུར་ཞེ་ན། དེ་ལྟར་འགྱུར་ཏེ།
རྟོག་པ་ལ་སྣང་བའི་སྒྲ་བྱས་མི་རྟག་པའི་ལྡོག་པ། དོན་གྱི་སྒྲ་བྱས་མི་རྟག་པར་ཞེན་པར་བྱེད་པའི་ཕྱིར། དེ་སྐད་དུ་ཡང་། ཆོས་དང་ཆོས་ཅན་རྣམ་བཞག་དང་། ། ཐ་དད་ཐ་དད་མིན་ཅི་འདྲ། ། དེ་ཉིད་དོན་ནི་མ་བརྟགས་པར། ། འཇིག་རྟེན་ཇི་ལྟར་གྲགས་དེ་ལ། ། དེ་བཞིན་ཁོ་ནར་བརྟེན་ནས་ནི། ། བསྒྲུབ་བྱ་སྒྲུབ་པར་ཀུན་བཞག་པ། ། དམ་པའི་དོན་ལ་འཇུག་བྱའི་ཕྱིར། །
མཁས་པ་རྣམས་ཀྱིས་བྱས་པ་ཡིན། ། ཞེས་གསུངས་སོ། ། གང་དག་སྒྲ་བྱས་མི་རྟག་པ་གསུམ་དོན་ལ་ཐ་དད་པར་སྨྲ་བ་དེ་དག་གི་ལྟར་ན་དོན་དམ་པར་རྟགས་ཡང་དག་རུང་བར་འགྱུར་ལ། འདོད་ན། དཔག་བྱ་དཔོག་པར་བྱེད་པ་ཡི། ། དོན་གྱི་ཐ་སྙད་གནས་པ་འདི། ། ཤེས་པ་ལ་གྲུབ་ཐ་སྙད་ལ། ། བརྟེན་ནས་རྣམ་པར་བརྟགས་པ་ཡིན། ། ཞེས་དང་། དོན་དམ་པར་ནི་རྣམ་བཅད་ན། །
དེ་ལྟ་བུར་གྱུར་མ་གྲུབ་ཕྱིར། ། ཞེས་གསུངས་པ་དང་འགལ་བར་འགྱུར་རོ། ། འོ་ན། དོན་སྨོས་དེ་ནི་སྒྲ་དག་དང་། ། རྟོག་པས་སྒྲོ་བཏགས་བདག་ཉིད་ཅན། ། རྟགས་ཉིད་མིན་པར་སྒྲུབ་དོན་དེ། ། དོན་ལས་དོན་ནི་གྲུབ་ཕྱིར་རོ། ། ཞེས་གསུངས་པ་མ་ཡིན་ནམ་ཞེ་ན། དེ་ནི་དེ་སྒྲུབ་ཀྱི་ཚུལ་གསུམ་ཚད་མའི་སྟོབས་ཀྱིས་མ་ངེས་པར། རྟོག་པས་དེ་སྒྲུབ་ཀྱི་རྟགས་སུ་བཏགས་པ་ཙམ་གྱིས་དེ་སྒྲུབ་ཀྱི་རྟགས་སུ་མི་འགྱུར་གྱི།
དེ་སྒྲུབ་ཀྱི་རྟགས་ཡང་དག་ཏུ་འགྱུར་བ་ལ། དེ་སྒྲུབ་ཀྱི་ཚུལ་གསུམ་ཚད་མའི་སྟོབས་ཀྱིས་ངེས་པ་གཅིག་དགོས་སོ་ཞེས་བསྟན་པ་ཡིན་པས་སྐྱོན་མེད་དོ། ། གཉིས་པ་གཞན་སེལ་གྱི་དབྱེ་བ་ལ་གཉིས་ལས། དང་པོ་ཡོད་པ་གཞན་སེལ་གྱི་མཚན་ཉིད། ཁྱོད་དངོས་ཡུལ་དུ་བྱེད་པའི་བློ་དེས། ཁྱོད་ཀྱི་སྟེང་དུ་དངོས་མེད་བཅད་པའི་སྒོ་ནས་ཁྱོད་དངོས་ཡུལ་དུ་བྱེད་པ། དབྱེ་ན་གཉིས་ལས། དང་པོ་སྒྲའི་ཡུལ་དུ་གྱུར་པའི་ཡོད་པ་གཞན་སེལ་གྱི་མཚན་ཉིད། ཡོད་པ་གཞན་སེལ་གང་ཞིག ཁྱོད་དངོས་ཀྱི་བརྗོད་བྱར་བྱེད་པའི་སྒྲ་དེས་ཁྱོད་ཀྱི་སྟེང་དུ་དེ་མ་ཡིན་བཅད་པའི་སྒོ་ནས་ཁྱོད་དངོས་ཀྱི་བརྗོད་བྱར་བྱེད་པ།
དབྱེ་ན་གཉིས། དང་པོ་མངོན་གྱུར་བརྗོད་པའི་སྒྲའི་ཡུལ་དུ་གྱུར་པའི་ཡོད་པ་གཞན་སེལ་ནི། སྔོན་པོ་ཞེས་པའི་སྒྲའི་དངོས་ཀྱི་བརྗོད་བྱར་གྱུར་པ། སྔོན་པོའི་དོན་སྤྱི་སྔོན་པོར་བཏགས་པའི་ཆ་ལྟ་བུ། གཉིས་པ་ལྐོག་གྱུར་བརྗོད་པའི་སྒྲའི་ཡུལ་དུ་གྱུར་པའི་ཡོད་པ་གཞན་སེལ་ནི། སྒྲ་མི་རྟག་ཅེས་པའི་སྒྲའི་དངོས་ཀྱི་བརྗོད་བྱར་གྱུར་པའི་དོན་སྤྱི་སྒྲ་མི་རྟག་པར་བཏགས་པའི་ཆ་ལྟ་བུའོ། ། གཉིས་པ་བློའི་ཡུལ་དུ་གྱུར་པའི་ཡོད་པ་གཞན་སེལ་གྱི་མཚན་ཉིད། གང་ཞིག་ཁྱོད་དངོས་ཡུལ་དུ་བྱེད་པའི་བློ་དེས། ཁྱོད་ཉིད་ཀྱི་སྟེང་དུ་དེ་མ་ཡིན་བཅད་པའི་སྒོ་ནས་ཁྱོད་དངོས་ཡུལ་དུ་བྱེད་པ། དབྱེ་བ་དང་དཔེ་སྔར་གྱིས་རིགས་འགྲེའོ། །
གཉིས་པ་མེད་པ་གཞན་སེལ་གྱི་མཚན་ཉིད། ཁྱོད་དངོས་ཡུལ་དུ་བྱེད་པའི་བློ་དེས། ཁྱོད་ཀྱི་སྟེང་དུ་དངོས་པོ་བཅད་པའི་སྒོ་ནས་ཁྱོད་དངོས་ཡུལ་དུ་བྱེད་པ། དབྱེ་ན་གཉིས། དང་པོ་སྒྲའི་ཡུལ་དུ་གྱུར་པའི་མེད་པ་གཞན་སེལ་གྱི་མཚན་ཉིད། མེད་པ་གཞན་སེལ་གང་ཞིག ཁྱོད་དངོས་ཀྱི་བརྗོད་བྱར་བྱེད་པའི་སྒྲ་དེས། ཁྱོད་ཀྱི་སྟེང་དུ་དངོས་པོ་བཅད་པའི་སྒོ་ནས་ཁྱོད་དངོས་ཀྱི་བརྗོད་བྱར་བྱེད་པ། དབྱེ་ན། སེལ་བྱ་ཤེས་བྱ་ལ་ཡོད་པ་བུམ་མེད་ལྟ་བུ།
ཤེས་བྱ་ལ་མེད་པ་རི་བོང་གི་རྭ་མེད་ལྟ་བུའོ། ། གཉིས་པ་བློའི་ཡུལ་དུ་གྱུར་པའི་མེད་པ་གཞན་སེལ་གྱི་མཚན་ཉིད། ཁྱོད་དངོས་ཡུལ་དུ་བྱེད་པའི་བློ་དེས་ཁྱོད་ཀྱི་སྟེང་དུ་དངོས་པོ་བསལ་བའི་སྒོ་ནས་ཁྱོད་དངོས་ཡུལ་དུ་བྱེད་པ། དབྱེ་བ་དང་དཔེ་སྔར་བཞིན་ནོ། ། གསུམ་པ་སེལ་བ་ལ་རྩོད་པ་སྤང་བ་ལ་ལྔ་ལས། དང་པོ་སྤྱི་མེད་ན་བརྡ་སྦྱོར་བ་མི་སྲིད་པ་སྤང་བ་ནི། བྱེ་བྲག་པ་སོགས་ན་རེ། དོན་ལ་སྤྱི་དངོས་པོ་བ་མེད་ན། དེས་བཞག་པའི་སྤྱི་སྒྲ་མི་སྲིད་པས། སྤྱིའི་ཐ་སྙད་ཐམས་ཅད་རྒྱུན་ཆད་པར་འགྱུར་རོ་ཞེ་ན།
སྒྲ་རྣམས་བརྗོད་འདོད་དབང་གིས་འཇུག་པ་ཡིན་གྱི་དངོས་པོའི་དབང་གིས་འཇུག་པ་མ་ཡིན་པས་སྐྱོན་མེད་དོ། ། དེ་སྐད་དུ་ཡང་། ཕྱི་རོལ་དོན་ལ་མི་ལྟོས་པའི། ། ཚིག་གང་སྨྲ་པོས་ཇི་ལྟ་བུར། ། བརྗོད་བྱེད་ཉིད་དུ་ངེས་བྱེད་པ། ། དེ་དེ་བཞིན་དུ་རྗོད་བྱེད་ཡིན། ། ཞེས་གསུངས་སོ། ། གཉིས་པ་གཞན་སེལ་ཡིན་ན་ཕན་ཚུན་བརྟེན་པར་ཐལ་བ་སྤང་པ་ནི། རྒྱལ་དཔོག་པ་ན་རེ། རྗོད་བྱེད་ཀྱི་སྒྲ་ཐམས་ཅད་དེ་མ་ཡིན་བཅད་ནས་འཇུག་པ་ཡིན་ན།
ཤིང་གོ་བ་ཤིང་མ་ཡིན་ལ་ལྟོས། ཤིང་མ་ཡིན་གོ་བ་ཤིང་ལ་ལྟོས་པས་གང་རུང་གཅིག་འཛིན་པ་མི་སྲིད་ཅིང་། གཅིག་མ་བཟུང་ན་མཐར་གཉིས་ཀ་མི་འཛིན་པས། ཐ་སྙད་ཐམས་ཅད་རྒྱུན་ཆད་པར་འགྱུར་རོ་ཞེས་ཟེར་རོ། ། སྐྱོན་མེད་དེ། ཁོ་བོ་ཅག་གི་ཤིང་གི་བརྡའ་བྱེད་པ་ན། ཡལ་ག་ལྡན་མི་ལྡན་རྣམ་པར་ཕྱེ་ནས་ལྡན་པ་རྣམས་རྟོག་པས་རིགས་གཅིག་ཏུ་ཞེན་ཅིང་ཤིང་མིན་ལས་ཐ་དད་དུ་ཤེས་ཏེ། གཞན་སེལ་གྱི་སྒོ་ནས་ཤིང་གི་བརྡའ་བྱེད་ལ། ཡལ་ག་དང་མི་ལྡན་པ་རྣམས་ལ། རིགས་ཐ་དད་དུ་ཞེན་ཅིང་ཤིང་ལས་ཐ་དད་དུ་ཤེས་ནས།
ཤིང་མ་ཡིན་གྱི་བརྡ་འདོགས་པའི་ཕྱིར། གསུམ་པ་གཅད་བྱ་མེད་པ་ལ་གཞན་སེལ་མི་འཇུག་པའི་རྩོད་པ་སྤང་བ་ནི། སྒྲ་ཐམས་ཅད་དེ་མ་ཡིན་གཅོད་པའི་སྒོ་ནས་འཇུག་པ་མི་འཐད་དེ། ཤེས་བྱ་དང་། ཐམས་ཅད་ཅེས་པའི་སྒྲ་རྣམས་དེའི་སྒོ་ནས་མི་འཇུག་པའི་ཕྱིར་ཏེ། དེ་མ་ཡིན་གཅད་རྒྱུ་མེད་པའི་ཕྱིར་ཞེས་ཟེར་ན། ཤེས་བྱ་ལ་སོགས་པར་མ་འདུས་པའི་ཆོས་མེད་མོད། འོན་ཀྱང་རྟོག་པས་ཤེས་བྱ་སོགས་མ་ཡིན་པར་འཛིན་སྲིད་པས་དེ་གཅོད་པའི་སྒོ་ནས་ཤེས་བྱ་སོགས་ལ་འཇུག་པའི་ཕྱིར། གཞན་སེལ་གྱི་སྒོ་ནས་མི་འཇུག་པའི་སྐྱོན་མེད་དོ། ། བཞི་པ་སེལ་བ་དངོས་པོར་གྲུབ་མ་གྲུབ་བརྟགས་ནས་མི་འཐད་པ་སྤང་པ་ནི།
གལ་ཏེ་ཁྱོད་གཞན་སེལ་དུ་འདོད་པའི་ལྡོག་པ་དེ་དངོས་པོ་ཡིན་ན། གསལ་བ་དང་རྫས་གཅིག་གམ་ཐ་དད་བརྟགས་ནས་ངེད་ལ་བཀོད་པའི་སྐྱོན་རྣམས་འབྱུང་ལ། དངོས་མེད་ཡིན་ན་དགོས་ནུས་མེད་དོ་ཞེ་ན། འདིའི་ལན་ལ་བོད་རྣམས་ཕལ་ཆེ་བ། དངོས་པོའི་ལྡོག་པ་དེ་དོན་ལ་ཡོད་པའི་དངོས་པོ་ཡིན་ནོ་ཞེས་ཁ་མཐུན་པར་སྨྲ་བ་མི་འཐད་དེ། དངོས་པོའི་ལྡོག་པ་དོན་ལ་དངོས་པོར་ཡོད་ན། མུ་སྟེགས་བྱེད་ཀྱི་སྤྱི་དངོས་པོ་བ་དོན་ལ་ཡོད་པའི་དངོས་པོར་ཁས་བླངས་པ་ལ་བརྗོད་པའི་སྐྱོན་རྣམས་གདོན་པར་དཀའ་བའི་ཕྱིར། ཇི་ལྟར་དཀའ་བའི་ཚུལ་ནི། སྔར་རྒྱས་པར་བཤད་ཟིན་པས་འདིར་མ་སྤྲོས་སོ། ། རང་གི་ལན་ནི།
ཤིང་མ་ཡིན་ལས་ལྡོག་པ་དོན་ལ་མི་གནས་ཀྱང་། རྟོག་པའི་ངོར་ཤིང་གསལ་རྣམས་ཤིང་མ་ཡིན་ལས་ལྡོག་པར་མཚུངས་པའི་སྒོ་ནས་སྤྱི་གཅིག་ཏུ་སྣང་སྟེ། ཤིང་གི་ཁ་དོག་ཐ་དད་ཀྱང་གྲིབ་མའི་ཁ་དོག་གཅིག་ཏུ་སྣང་བ་བཞིན་ནོ། ། དེས་ན་ལྡོག་པ་དོན་ལ་མི་གནས་པའི་ཕྱིར་ཤིང་གསལ་རྣམས་དང་རྫས་གཅིག་གམ་ཐ་དད་བརྟགས་ནས་སུན་དབྱུང་དུ་མེད་དོ། ། དེ་སྐད་དུ་ཡང་། ལྡོག་པ་ངོ་བོ་ཉིད་མེད་ཕྱིར། ། གནས་དང་མི་གནས་རྟོག་པ་མིན། སྤྱི་ཡི་བློ་ཡང་བསླད་པ་ཡིན། ། དེ་ཕྱིར་སུན་དབྱུང་བ་ཡང་མེད། ། ཅེས་གསུངས་སོ། །
དེ་ལྟར་དོན་ལ་མི་གནས་ཀྱང་དགོས་པ་མེད་པ་མིན་ཏེ། རྟོག་པས་ལྡོག་པ་ལ་དོན་དུ་འཁྲུལ་ནས་ཞུགས་པ་ན་འཇུག་ཡུལ་ཐོབ་པར་ནུས་པའི་ཕྱིར། ལྔ་པ་སྤྱི་མེད་ན་གཞི་མཐུན་མི་སྲིད་པ་སྤང་བ་ནི། བྱེ་བྲག་པ་ན་རེ། སྤྱི་དོན་ལ་མེད་ན་ཨུཏྤལ་སྔོན་པོ་ཞེས་པ་ལ་སོགས་པའི་གཞི་མཐུན་གྱི་ཐ་སྙད་མི་སྲིད་པར་འགྱུར་རོ་ཞེ་ན། ཨུཏྤལ་ལས་རྫས་གཞན་པའི་སྔོན་པོ་དོན་ལ་མེད་ཀྱང་། རྟོག་པའི་ངོར་ཨུཏྤ་ལའི་ལྡོག་པ་དང་སྔོན་པོའི་ལྡོག་པ་གཉིས་འདྲེས་པར་སྣང་བ་ལ་བརྟེན་ནས་གཞི་མཐུན་གྱི་ཐ་སྙད་བྱེད་པའི་ཕྱིར་སྐྱོན་མེད་དོ། ། ཚད་མ་རིགས་པའི་གཏེར་ལས་སྒྲུབ་པ་དང་གཞན་སེལ་བརྟག་པའི་རབ་ཏུ་བྱེད་པའི་དགོངས་དོན་གསལ་བར་བཤད་ཟིན་ཏོ།། ༈ །།གསུམ་པ་བརྗོད་བྱ་དང་རྗོད་བྱེད་རྟོགས་པའི་ཚུལ་ལ་གཉིས་ལས། དང་པོ་གཞན་ལུགས་དགག་པ་ནི།
མུ་སྟེགས་བྱེད་དང་། བོད་ཁ་ཅིག རང་མཚན་སྒྲའི་དངོས་ཀྱི་བརྗོད་བྱ་ཡིན་ནོ་ཞེས་ཟེར་བ་དེ་མི་འཐད་དེ། བུམ་པ་རང་མཚན་ཆོས་ཅན། ཁྱོད་སྒྲའི་དངོས་ཀྱི་བརྗོད་བྱ་མ་ཡིན་པར་ཐལ། ཁྱོད་ལ་སྒྲ་དངོས་སུ་སྦྱོར་མི་ནུས་པའི་ཕྱིར་ཏེ། ཁྱོད་ལ་བརྡ་དངོས་སུ་སྦྱར་བ་མི་སྲིད་པའི་ཕྱིར་ཏེ། ཁྱོད་ཐ་སྙད་ཀྱི་ཚེ་འགགས་ནས་མེད་པའི་ཕྱིར། དེ་སྐད་དུ་ཡང་། སྒྲ་རྣམས་ཀྱི་ནི་བརྡར་བཏགས་སྟོན། །
དེ་ནི་ཐ་སྙད་ཆེད་དུ་བྱས། ། དེ་ཚེ་རང་གི་མཚན་ཉིད་མེད། ། དེས་ན་དེ་ལ་བརྡར་མ་ཡིན། ། ཞེས་གསུངས་སོ། ། གལ་ཏེ་རང་མཚན་ལ་སྒྲ་དངོས་སུ་སྦྱོར་བར་ཐལ། བུམ་པ་རང་མཚན་ཞེས་དངོས་སུ་བརྗོད་པའི་ཕྱིར་ཞེ་ན། བུམ་པ་རང་མཚན་ཞེས་བརྗོད་པ་ན་ཡང་བུམ་པ་རང་མཚན་ལ་སྒྲ་དངོས་སུ་སྦྱོར་བ་མིན་ཏེ། བུམ་པ་རང་མཚན་འཛིན་པའི་རྟོག་པས་རང་ལ་ཤར་བའི་བུམ་པ་རང་མཚན་གྱི་དོན་སྤྱི་ལ་བུམ་པ་རང་མཚན་དུ་འཁྲུལ་བ་ལ་སྒྲ་དངོས་སུ་སྦྱོར་བའི་ཕྱིར། དེ་སྐད་དུ་ཡང་། མིག་ལ་དོན་སྣང་བ་ན་ཡང་།
འདི་ཞེས་གཞན་གྱིས་བསྟན་པ་གང་། ། དེ་ཉིད་སྒྲའི་བརྗོད་བྱེད་ཀྱི། ། དབང་པོའི་སྤྱོད་ཡུལ་མ་ཡིན་ནོ། ། ཞེས་གསུངས་སོ། ། གཉིས་པ་རང་ལུགས་ལ་གཉིས་ལས། དང་པོ་མཚན་ཉིད་ལ། བརྗོད་བྱའི་མཚན་ཉིད། བརྡས་གོ་བར་བྱ་བའོ། ། དབྱེ་ན། དངོས་ཀྱི་བརྗོད་བྱ་དོན་སྤྱི་དང་།
ཞེན་པའི་བརྗོད་བྱ་རང་མཚན་གཉིས་སོ། ། རྗོད་བྱེད་ཀྱི་མཚན་ཉིད། དོན་གོ་བར་བྱེད་པའི་བརྡའོ། ། དེ་ལ་ངོ་བོའི་སྒོ་ནས་དབྱེ་ན་དངོས་ཀྱི་རྗོད་བྱེད་སྒྲ་སྤྱི་དང་། ཞེན་པའི་རྗོད་བྱེད་སྒྲ་རང་མཚན་གཉིས་སོ། བརྗོད་འདོད་ཀྱི་སྒོ་ནས་དབྱེ་ན། ཆོས་དང་ཆོས་ཅན་བརྗོད་པའི་སྒྲ་གཉིས། མཚན་ཉིད་རིམ་བཞིན། རང་གི་བརྗོད་བྱའི་ཁྱད་པར་གཞན་སྤོང་བའི་ཚུལ་གྱིས་དང་། མི་སྤོང་བའི་ཚུལ་གྱིས་སྟོན་པའི་ངག
དཔེ་རིམ་བཞིན། བ་ལང་གི་སྟེང་ན། རྟ་དང་མ་ཧེ་མ་ཡིན་པ་ལ་སོགས་པའི་ཁྱད་པར་དུ་མ་ཡོད་པ་ལས། ཉན་པ་པོས་བ་གླང་རྟ་མ་ཡིན་པ་ཙམ་ཤེས་པར་འདོད་ཅིང་། མ་ཧེ་མ་ཡིན་པ་ལ་སོགས་པའི་ཁྱད་པར་གཞན་རྣམས་ཤེས་པར་མི་འདོད་པའི་ངོར། བ་ལང་རྟ་མ་ཡིན་པ་ཙམ་བརྗོད་པར་འདོད་པའི་བརྗོད་བྱེད་ཀྱིས་ཀུན་ནས་བསླངས་ནས། བ་ལང་རྟ་མ་ཡིན་པ་ཉིད་ཅེས་བརྗོད་པ་ལྟ་བུ་དང་། ཉན་པོ་མ་ཧེ་མ་ཡིན་པ་ལ་སོགས་པའི་ཁྱད་པར་གཞན་རྣམས་ཤེས་པར་འདོད་པའི་ངོར། དེ་ལྟ་བུའི་བརྗོད་འདོད་ཀྱིས་ཀུན་ནས་བསླངས་ནས། བ་ལང་རྟ་མིན་པ་ཞེས་བརྗོད་པ་ལྟ་བུའོ། །
བརྗོད་བྱའི་སྒོ་ནས་དབྱེ་ན། རིགས་བརྗོད་དང་ཚོགས་བརྗོད་ཀྱི་སྒྲ་གཉིས། མཚན་ཉིད་རིམ་བཞིན། ཁྱོད་རྗོད་བྱེད་གང་ཞིག རང་གི་བརྗོད་བྱའི་བྱེ་བྲག་དུ་མ་གྲུབ་པ་དང་། གང་ཞིག་རང་གི་བརྗོད་བྱ་དེ་རྡུལ་དུ་མ་འདུས་པའི་གོང་བུ་ཡིན་པ། དཔེ་རིམ་བཞིན་བུམ་པ་ཞེས་པ་ལྟ་བུ་དང་། རི་བོ་འབིགས་བྱེད་ཅེས་པ་ལྟ་བུའོ། ། བྱེད་ལས་ཀྱི་སྒོ་ནས་དབྱེ་ན། གཞན་ལྡན་མི་ལྡན།
མི་སྲིད་རྣམ་གཅོད་གསུམ། མཚན་ཉིད་རིམ་བཞིན། ཁྱད་ཆོས་དེ་ཁྱད་གཞི་གཞན་གྱི་སྟེང་དུ་ལྡན་པ་གཅོད་ཅིང་། རང་གི་བརྗོད་བྱར་གྱུར་པའི་ཁྱད་གཞིའི་སྟེང་དུ་ངེས་ལྡན་དུ་སྟོན་པའི་དང་། ཁྱད་ཆོས་དེ་ཁྱད་གཞི་གཞན་གྱི་སྟེང་དུ་ལྡན་པ་མི་གཅོད་ཅིང་། རང་གི་བརྗོད་བྱར་གྱུར་པའི་ཁྱད་གཞིའི་སྟེང་དུ་ངེས་ལྡན་དུ་དང་། ཁྱད་ཆོས་དེ་རང་གི་བརྗོད་བྱར་གྱུར་པའི་ཁྱད་གཞིའི་སྟེང་དུ་ངེས་ལྡན་དུ་སྟོན་པ་མ་ཡིན་པར་སྲིད་པ་ཙམ་དུ་སྟོན་པའི་ངག་གོ ། དཔེ་རིམ་བཞིན། སྒྲ་ཁོ་ན་མཉན་བྱ་ཡིན་ཞེས་དང་། སྒྲ་མི་རྟག་པ་ཅེས་དང་།
མཚོ་སྐྱེས་སྔོན་པོ་སྲིད་ཅེས་བརྗོད་པ་ལྟ་བུའོ། ། གཉིས་པ་དེའི་རང་བཞིན་གཏན་ལ་དབབ་པ་ལ་གཉིས་ལས། དང་པོ་སྒྲའི་དངོས་ཀྱི་བརྗོད་བྱ་དོན་ལ་མེད་པར་སྒྲུབ་པ་ནི། སྒྲའི་དངོས་ཀྱི་བརྗོད་བྱ་དོན་དམ་པར་མི་སྲིད་དེ། རང་མཚན་ལ་སྒྲ་དངོས་སུ་སྦྱོར་བ་མི་སྲིད་ཅིང་། རང་མཚན་མ་ཡིན་པ་ཐམས་ཅད་རྟོག་པས་བཏགས་པ་ཙམ་ཡིན་པའི་ཕྱིར། གཉིས་པ་གཞི་མེད་ལ་འཁྲུལ་ནས་བརྡ་སྦྱོར་བའི་ཚུལ་ནི། སྐྲ་ཤད་དང་རྨི་ལམ་གྱི་ཤེས་པ་ལྟར་རྟོག་པ་ལ་ཕྱི་དོན་གྱི་སྤྱི་སྣང་བ་ལ་ཕྱི་དོན་དུ་འཁྲུལ་ཅིང་ཞེན་ནས་དེ་ལ་བརྡ་སྦྱོར་ལ། གསུམ་པ་ནི་དེ་ལྟར་བརྡ་དུས་སུ་རང་མཚན་དང་སྤྱི་མ་ཕྱེ་བར་འདི་བུམ་པའོ་ཞེས་བརྡ་སྦྱར་བས། ཕྱིས་ཐ་སྙད་ཀྱི་དུས་སུ་ཡང་།
བུམ་པར་ཆུ་ཁྱེར་ཤོག་ཅེས་བརྗོད་པ་ན། རང་མཚན་གྱི་བུམ་པར་ཆུ་ཁྱེར་ཡོང་ངམ་དོན་སྤྱིའི་བུམ་པར་ཆུ་ཁྱེར་འོང་ཞེས་མི་འདྲི་བར་འཇུག་ཡུལ་བུམ་པ་རང་མཚན་དུ་ཆུ་ཁྱེར་ཡོང་བ་ཡིན་ནོ། ། དེས་ན་སྒྱུ་མའི་མཁན་པོ་དག ། འཇིག་རྟེན་དོན་ལ་གཞུག་པའི་ཕྱིར་སྔགས་ཀྱི་འཁྲུལ་དུ་འཇུག་པ་ལྟར་བརྡ་སྦྱོར་བར་བྱེད་པ་རྣམས། བརྡ་ཆད་ཀྱི་སྔགས་ཀྱིས་དོན་སྤྱི་དང་རང་མཚན་གཅིག་ཏུ་འཁྲུལ་དུ་འཇུག་ལ། དེ་ལྟར་འཁྲུལ་བའི་སྟོབས་ཀྱིས་དོན་རང་མཚན་བླང་དོར་ལ་འཇུག་པ་ནི། ཚུ་རོལ་མཐོང་བ་རྣམས་ཀྱི་རྣམ་ཐར་ཡིན་ནོ། ། ཚད་མ་རིག་པའི་གཏེར་ལས་བརྗོད་བྱ་དང་བརྗོད་བྱེད་བརྟག་པའི་རབ་ཏུ་བྱེད་པའི་དགོངས་དོན་གསལ་བར་བཤད་ཟིན་ནོ།། ༈ །།བཞི་པ་འབྲེལ་བ་དང་འགལ་བ་རྟོགས་པའི་ཚུལ་ལ་གཉིས་ལས། དང་པོ་འབྲེལ་བ་དཔྱད་པ་ལ་གསུམ་ལས།
དང་པོ་དོན་ལ་འབྲེལ་བ་དགག་པ་ནི། ཁ་ཅིག་ན་རེ། དོན་ལ་འབྲེལ་པ་མེད་ན། རྟགས་ཡང་དག་མི་རུང་བར་འགྱུར་ཏེ། རྟགས་ཆོས་ཀྱི་འབྲེལ་བ་དོན་ལ་མེད་པའི་ཕྱིར། གཞན་ཡང་བྱས་མི་རྟག་གཉིས་དོན་ལ་བདག་ཅིག་ཏུ་མ་འབྲེལ་ན། དེ་གཉིས་དོན་ལ་བདག་གཅིག་མ་ཡིན་པར་འགྱུར་ཞིང་། མེ་དུའི་འབྲེལ་བ་དོན་ལ་མེད་ན། མེ་དུ་བ་སྐྱེད་བྱེད་མིན་པར་འགྱུར་ལ། འདོད་ན།
དུ་བ་རྒྱུ་མེད་པར་སྐྱེ་བར་འགྱུར་རོ་ཞེས་འབྲེལ་བ་གཉིས་དོན་ལ་ཡོད་པར་འདོད་དོ། ། འདི་འགོག་པ་ལ་གཉིས་ལས་བདག་ཅག་གི་འབྲེལ་པ་དོན་ལ་ཡོད་པར་དགག་པ་ནི། དོན་ལ་དེ་དང་བདག་ཉིད་གཅིག་མ་ཡིན་ན། དོན་ལ་དེ་དང་བདག་གཅིག་ཏུ་འབྲེལ་པ་མི་སྲིད་ལ། ཡིན་ན་དོན་ལ་དེ་དང་ཐ་དད་དུ་མི་རུང་ལ། དེར་མི་རུང་ན། དོན་ལ་དེ་དང་འབྲེལ་བ་མི་རུང་བའི་ཕྱིར། དོན་ལ་བདག་གཅིག་པའི་འབྲེལ་པ་མ་གྲུབ་པ་ཡིན་ནོ། ། དེ་བྱུང་འབྲེལ་པ་དོན་ལ་ཡོད་པ་དགག་པ་ནི། དེ་དང་སྔར་ཕྱིར་མེད་ན།
དེ་དང་དངོས་སུ་དེ་འབྱུང་དུ་འབྲེལ་པར་མི་རུང་ལ། དངོས་སུ་དེ་བྱུང་དུ་འབྲེལ་པ་མེད་ན། དེའི་སྟོབས་ཀྱིས་འབྲེལ་པའི་དེ་བྱུང་འབྲེལ་པ་ཡང་མི་རུང་བའི་ཕྱིར། སྔ་ཕྱི་མ་གྲུབ་པའི་དེ་བྱུང་འབྲེལ་དོན་ལ་མ་གྲུབ་པ་ཡིན་ནོ། ། དེ་དང་སྔ་ཕྱི་གྲུབ་ན། རྒྱུའི་དུས་སུ་འབྲས་བུ་མ་སྐྱེས་ནས་དངོས་པོར་མེད་ལ། འབྲས་བུའི་དུས་ན་རྒྱུ་འགགས་ནས་དངོས་པོར་མེད་ཅིང་། དངོས་པོ་དངོས་མེད་ལ་དེ་བྱུང་འབྲེལ་པ་དང་། དངོས་མེད་དངོས་པོ་ལ་དེ་བྱུང་འབྲེལ་པ་མི་རུང་བའི་ཕྱིར། དེ་བྱུང་གི་འབྲེལ་པ་དོན་ལ་མ་གྲུབ་པ་ཡིན་ནོ། །
དེ་ཉིད། འབྲེལ་བརྟག་ལས། རྒྱུ་དང་འབྲས་བུའི་དངོས་པོ་ཡང་། དེ་གཉིས་ལྷན་ཅིག་མི་གནས་པས། ། གཉིས་ལ་གནས་པ་ཇི་ལྟར་འགྲུབ། ། གཉིས་པ་མི་གནས་ཇི་ལྟར་འབྲེལ། ། ཞེས་གསུངས་སོ། ། དེ་ལྟར་བཤད་པ་འདིས། ཁ་ཅིག རྟེན་འཁར་གཞོང་དང་།
བརྟེན་པ་རྒྱ་ཤུག་འབྲེལ་པ་ལྟ་བུ་ལྡན་པའི་འབྲེལ་པ་དང་། རྟེན་ཤིང་ཙམ་གྱི་སྤྱི་རྟག་པ་ལ་བྱེ་བྲག་ཤ་པ་ལ་སོགས་པའི་མི་རྟག་པ་བརྟེན་པ་ལྟ་བུ་འཕྲོད་པ་འདུ་བའི་འབྲེལ་པ་དང་། ནོག་ལྐོག་ཤལ་དང་རྭ་དང་རྨིག་བཞི་ལ་སོགས་པ་དཀར་ཟལ་སོགས་པའི་དོན་གཅིག་ཏུ་འདུ་བ་ལྟ་བུ་འདུ་བའི་འབྲེལ་པ་དང་། དབྱུག་པ་ཅན་གོ་བ་དབྱུག་པ་ལ་ལྟོས་པ་ལྟ་བུ་ཁྱད་པར་བྱེད་ཆོས་ཀྱི་འབྲེལ་པ་དང་། བདག་རྟག་པ་དང་། བྱ་བ་མི་རྟག་འབྲེལ་བ་ལྟ་བུ་བྱེད་པའི་འབྲེལ་བ་དང་། མིག་གིས་གཟུགས་ལ་ལྟ་བ་ཕྲད་པའི་འབྲེལ་བ་དང་། སྒྲ་དང་དོན་ལ་བརྗོད་བྱ་རྗོད་བྱེད་ཀྱི་འབྲེལ་པ་ལ་སོགས་པ་ཐམས་ཅད་དོན་ལ་ཡོད་པར་འདོད་པ་དེ་དག་ཀྱང་བསལ་བ་ཡིན་ཏེ། བདག་གཅིག་དང་དེ་བྱུང་གི་འབྲེལ་བར་འདུས་ན། དོན་ལ་ཡོད་པ་སྔར་གྱི་རིགས་པས་ཁེགས་ལ།
དེ་གཉིས་སུ་མ་འདུས་ན་འབྲེལ་བར་མི་རུང་བའི་ཕྱིར་རོ། ། གཉིས་པ་བློ་ངོར་འབྲེལ་པ་སྒྲུབ་པ་ལ་བཞི་ལས། དང་པོ་མཚན་ཉིད། དེ་ལས་ཐ་དད། དེའི་རང་བཞིན་མི་འདོར་བར་གྲུབ་པ། ཆོས་གང་ཆོས་གཞན་མི་འདོར་བ། ། ཞེས་པ་ཡང་དེ་ཉིད་ལས་མ་འདས་སོ། ། འདི་ལ་ཁ་ཅིག་ན་རེ། བདག་གཅིག་གི་འབྲེལ་པ་འབྲེལ་བར་མི་རུང་བར་ཐལ། དེ་ལ་གཞན་ཡིན་པ་མི་རུང་བའི་ཕྱིར་ཏེ།
བདག་གཅིག་ཏུ་འབྲེལ་ན་དེའི་བདག་ཉིད་གཅིག་ཡིན་པས་ཁྱབ་པའི་ཕྱིར་ཞེས་སྐྱོན་བརྗོད་ནས་རང་ལུགས་ལ། ཆོས་གང་ཞིག་དེ་དང་མི་འབྲལ་བར་གནས་པ། ཞེས་སྨྲ་བ་མི་འཐད་དེ། དེ་ལྟར་ན། མི་རྟག་པ་མི་རྟག་པ་དང་འབྲེལ་བར་འགྱུར་ཏེ། མི་རྟག་པ་དང་མི་འབྲལ་བར་གནས་པའི་ཕྱིར། འདོད་ན། གཉིས་ལ་མི་གནས་ཇི་ལྟར་འབྲེལ། ཞེས་གསུངས་པ་འགལ་ལོ། ། གལ་ཏེ་གཅིག་ཏུ་གྱུར་པའི་མི་འབྲལ་བར་གནས་པ་མིན་གྱི།
དུ་བ་དང་མེ་ལྟ་བུ་ཐ་དད་མི་འབྲལ་བར་གནས་པ་ཡིན་ནོ་ཞེ་ན། འོ་ན་འདིར་ཡང་། ངོ་བོ་གཞན་དུ་གྱུར་པའི་གཞན་མ་ཡིན་གྱི། བྱས་མི་རྟག་ལྟ་བུ་ལྡོག་པ་ལ་གཞན་ཡིན་ནོ། ། དེས་ན། རང་བཞིན་མེད་ན་མི་འབྱུང་བའམ། ། རང་བཞིན་ཁེགས་ན་ཁེགས་པར་གྲུབ་ན་འབྲེལ་པར་འགྱུར་གྱི། ཐ་སྙད་མེད་ན་མི་འབྱུང་བའམ། གནས་སྐབས་ཁེགས་ན་ཁེགས་པར་གྲུབ་པ་ཙམ་གྱིས་འབྲེལ་པར་མི་འགྱུར་རོ། ། གཉིས་པ་འབྲེལ་པ་ལ་དབྱེ་ན་གཉིས་ལས།
དང་པོ་བདག་གཅིག་འབྲེལ་གྱི་མཚན་ཉིད། དེ་དང་འབྲེལ་བ་གང་ཞིག དེ་དང་བདག་ཅིག་ཏུ་གྱུར་པ། དབྱེ་ན་བྱས་པ་མི་རྟག་པ་ལ་འབྲེལ་བ་ལྟ་བུ་དངོས་འབྲེལ་དང་། རྟག་པ་མ་བྱས་པ་ལ་འབྲེལ་པ་ལྟ་བུ། མི་རྟག་པ་ལོག་ན་བྱས་པ་ལྡོག་པའི་སྟོབས་ཀྱིས་འབྲེལ་པའི་ལྡོག་འབྲེལ་གཉིས་སོ། ། གཉིས་པ་དེ་བྱུང་འབྲེལ་གྱི་མཚན་ཉིད། གང་ཞིག་དེ་དང་ངོ་བོ་གཞན་དུ་གྱུར་པ། དབྱེ་ན། དུ་བ་མེ་ལ་འབྲེལ་པ་ལྟ་བུ་དངོས་སུ་འབྲེལ་པའི་དེ་བྱུང་འབྲེལ་དང་།
བུམ་པ་ཞེས་གནས་སྐབས་ལྔ་བྲལ་གྱི་སྒྲ་ལས། རྟོག་པ་ལ་བུམ་པའི་སྤྱི་ཤར་བ་དཔོག་པ་ན། དེ་འདྲའི་སྒྲ་དེ་བུམ་པའི་སྤྱི་ལ་འབྲེལ་པ་ལྟ་བུ་འབྲེལ་པ་གཞན་གྱི་སྟོབས་ཀྱིས་འབྲེལ་པའི་དེ་བྱུང་འབྲེལ་གཉིས། ཁ་ཅིག་དེ་བྱུང་འབྲེལ་གྱི་མཚན་ཉིད་ཀྱི་ཟུར་དུ། རྫས་གཞན་ཡིན་པ་ཞེས་སྨྲ་བ་ལྟར་ན། དེ་འདྲའི་སྒྲ་དེ། དེ་ལ་དེ་བྱུང་དུ་མ་འབྲེལ་པར་འགྱུར་རོ། ། འདོད་ན། དེ་ལ་མ་འབྲེལ་བར་འགྱུར་རོ། ། འདོད་པ་གང་ཞིག
བདག་གཅིག་ཏུ་མ་འབྲེལ་པའི་ཕྱིར། འདོད་ན། སྒྲ་དེ་སྤྱི་དེ་སྒྲུབ་པའི་རྟགས་ཡང་དག་མིན་པར་འགྱུར་ལ། འདོད་མི་ནུས་ཏེ། དེ་འདྲའི་སྒྲ་དེ། རང་བརྗོད་འདོད་ལས་དངོས་སུ་སྐྱེས་པ་ཡིན་ལ། དེ་འདྲའི་སྤྱི་དེ་བརྗོད་འདོད་དེའི་ཆོས་ཡིན་པས། དེ་འདྲའི་སྒྲ་དེ་སྤྱི་དེ་སྒྲུབ་པའི་རྒྱུ་ཆོས་རྗེས་སུ་དཔོག་པའི་འབྲས་རྟགས་ཡིན་པའི་ཕྱིར། དེས་ན་དེ་གཉིས་ཀྱི་འབྲེལ་པ་ནི། དེ་འདྲའི་སྒྲ་དེ་རང་བརྗོད་འདོད་ལ་དངོས་སུ་འབྲེལ་པའི་སྟོབས་ཀྱིས་འབྲེལ་པ་ཡིན་པས་འབྲེལ་པ་གཞན་གྱི་སྟོབས་ཀྱིས་འབྲེལ་པ་ཡིན་ནོ། །
གལ་ཏེ་འབྲེལ་པ་ཐམས་ཅད་སྒྲོ་བཏགས་སུ་བཤད་པའི་ཕྱིར། ཐམས་ཅད་བཏགས་འབྲེལ་དུ་འགྱུར་གྱི་དངོས་འབྲེལ་མི་འཐད་དོ་ཞེ་ན། སྐྱོན་མེད་དེ། སྒྲ་རང་མཚན་གྱི་སྟེང་གི་བྱས་མི་རྟག་ལྟ་བུ་དོན་ལ་ཡང་བདག་ཉིད་གཅིག་ཡིན་པའི་ཕྱིར་དང་། དོན་ལ་ཡང་མེ་མེད་ན་དུ་བ་མི་འབྱུང་བར་གྲུབ་པའི་ཕྱིར་རོ། ། དེ་གཉིས་ཀྱི་འབྲེལ་པ་ལ་དངོས་འབྲེལ་དང་དངོས་མེད་རྣམས་དོན་ལ་མ་གྲུབ་པས་དོན་ལ་མེད་ན་མི་འབྱུང་རྒྱུ་མེད་པའི་ཕྱིར། དེའི་འབྲེལ་པ་བཏགས་འབྲེལ་དུ་འཇོག་པ་ཡིན་ནོ། ། དཔེར་ན་རྟགས་ཐམས་ཅད་རྟོག་པས་བཏགས་པར་ཁྱད་པར་མེད་ཀྱང་བྱས་པ་ལྟ་བུ། དངོས་པོ་སྟོབས་ཞུགས་ཀྱི་རྟགས་སུ་འཇོག་པ་བཞིན། འོ་ན་ལྡན་འདུ་སོགས་ཀྱི་འབྲེལ་པ་དང་།
མེ་མེད་དུ་མེད་ལ་འབྲེལ་པ་ལྟ་བུ་ལ་ཁྱད་པར་མེད་པར་འགྱུར་རོ་ཞེ་ན། མེ་མེད་དུ་མེད་ལ་འབྲེལ་བར་བློས་སྦྲེལ་བ་ལྟར་དུ་བཟུང་ནས་ཞུགས་པ་ན་འཇུག་ཡུལ་ཐོབ་པར་ནུས་པས། དེ་གཉིས་འབྲེལ་བར་བཞག་ཏུ་རུང་ལ། ལྡན་འདུ་སོགས་ལ་དེ་ལྟར་མི་རུང་བའི་ཕྱིར་ཁྱད་པར་ཤིན་ཏུ་ཡང་ཆེ་བ་ཡིན་ནོ། ། འོ་ན། དངོས་འབྲེལ་དང་། དངོས་སུ་འབྲེལ་པ་ལ་ཁྱད་པར་ཅི་ཡོད་ཞེ་ན། བུར་རོ་ད་ལྟ་བ། བུར་གཟུགས་ད་ལྟར་བ་ལ་དངོས་པོའི་དབང་གིས་མེད་ན་མི་འབྱུང་བར་གྲུབ་པའི་ཕྱིར་དངོས་འབྲེལ་ཡིན་ལ། བུར་གཟུགས་ད་ལྟར་བ་ལ་འབྲེལ་པ་གཞན་གྱི་སྟོབས་ཀྱིས་འབྲེལ་པའི་ཕྱིར་དངོས་སུ་འབྲེལ་པར་མི་རུང་བ་ཁྱད་པར་ཡིན་ནོ། །
གསུམ་པ་བློས་ཇི་ལྟར་སྦྲེལ་བའི་ཚུལ་ནི། རང་མཚན་རྣམས་དོན་ལ་སོ་སོ་མ་འདྲེས་པར་གནས་པའི་ཕྱིར་འབྲེལ་པ་མི་རུང་མོད། འོན་ཀྱང་གཞན་སེལ་གྱི་ངོར་རྟོག་པས་སྦྲེལ་བར་བྱེད་དོ། ། དེ་ཡང་འདི་ལྟར། སྒྲ་རང་མཚན་ཉིད། མཉན་བྱ་མ་ཡིན་པ། སྐད་ཅིག་མ་མ་ཡིན་པ། རྒྱུ་རྐྱེན་ལས་སྐྱེས་པ་མ་ཡིན་པ་ལས་ལོག་པའི་རྒྱུ་མཚན་གྱིས། དེ་རྣམས་ཐ་དད་དུ་འབྱེད་པའི་གཞན་སེལ་གྱིས་སྒྲ་རང་མཚན་གཅིག་ཉིད། སྒྲ།
མི་རྟག་པ། བྱས་པ་སྟེ་ལྡོག་པ་དུ་མར་ཕྱེ་ནས། དེ་རྣམས་གཅིག་ཏུ་སྡུད་པའི་གཞན་སེལ་གྱིས་བདག་ཉིད་གཅིག་ཏུ་བཟུང་བ་ལས་བདག་གཅིག་པའི་འབྲེལ་པ་ཞེས་བཏགས་སོ། ། དེ་དེ་བྱུང་གི་འབྲེལ་པ་ཡང་། མེ་མངོན་སུམ་གྱིས་དམིགས་པའི་རྗེས་སུ། དུ་བ་མངོན་སུམ་གྱིས་དམིགས། དེ་ནས་མེ་མངོན་སུམ་གྱིས་མ་དམིགས་པ་ན། དུ་བའང་མངོན་སུམ་གྱིས་མ་དམིགས་པར་གྲུབ་པ་ན། རྟོག་པས་ཕྱིས་ཀྱི་དུ་བ་དེ་སྔར་གྱི་མེ་དེ་ལས་བྱུང་བ་ཡིན་ནོ་ཞེས་བཟུང་བ་ལས་དེ་བྱུང་གི་འབྲེལ་པ་ཞེས་བཏགས་པའོ། ། མི་དམིགས་པ་ལའང་དངོས་འབྲེལ་མེད་ཀྱང་རྟོག་པས་བཏགས་པའི་ལྡོག་འབྲེལ་ཡོད་དེ།
རྣམ་ངེས་ལས། འབྲེལ་པ་བློ་ཡིས་བྱས་པ་ནི། ། མེད་པ་ལ་ཡང་གང་གིས་འགོག ། ཅེས་གསུངས་པ་ལྟར་རོ། ། བཞི་པ་རྩོད་སྤང་བ་ལ་གཉིས་ལས། དང་པོ་བདག་གཅིག་འབྲེལ་པ་ལ་རྩོད་པ་སྤང་པ་ནི། བྱས་པས་མི་རྟག་པ་མི་འགྲུབ་པར་འགྱུར་ཏེ། བྱས་མི་རྟག་གི་འབྲེལ་པ་བློས་བཏགས་པ་ཡིན་གྱི་དོན་ལ་མི་གནས་པའི་ཕྱིར་ཞེས་ཟེར་ན། སྐྱོན་མེད་དེ། བཏགས་པ་བློ་ཆོས་ལ་བརྟེན་ནས་མཐོང་བ་དོན་ཆོས་ལ་འཇུག་ཏུ་རུང་བ་དང་མི་རུང་བ་གཉིས་ཡོད་པས་སོ། །
དེ་ལ་དང་པོའི་དབང་དུ་བྱས་ནས་བྱས་མི་རྟག་འབྲེལ་པའི་ཐ་སྙད་བྱེད་པ་ཡིན་ཏེ། བྱས་མི་རྟག་རྟོག་པས་སྦྲེལ་བ་ལྟར་དུ་བཟུང་ནས་ཞུགས་པ་ན། འཇུག་ཡུལ་ཐོབ་པར་ནུས་པའི་ཕྱིར། གཉིས་པའི་དབང་དུ་བྱས་ནས་སྒྲ་དང་རྟག་པ་འབྲེལ་པའི་ཐ་སྙད་མི་བྱེད་པ་ཡིན་ཏེ། དེ་གཉིས་བློས་སྦྲེལ་བ་ལྟར་དུ་བཟུང་ནས་ཞུགས་པ་ན་འཇུག་ཡུལ་ཐོབ་པར་བྱེད་མི་ནུས་པའི་ཕྱིར། གཉིས་པ་དེ་བྱུང་འབྲེལ་པ་ལ་རྩོད་པ་སྤང་པ་ནི། དུ་བ་དེ་མེ་མེད་ན་མི་འབྱུང་བར་བློས་སྦྲེལ་བ་ལྟར་དོན་ལ་མ་གྲུབ་ན། དོན་ལ་དུ་བ་དེ་མེ་མེད་པར་ཡང་འབྱུང་བར་འགྱུར་རོ་ཞེས་ཟེར་ན། དོན་ལ་ཡང་མེ་མེད་ན། དུ་བ་མི་འབྱུང་མོད།
ཕྱིས་ཀྱི་དུ་བ་འདི་སྔར་གྱི་མེ་དེ་ལ་འབྲེལ་པ་ཡིན་ནོ་ཞེས་མཚམས་སྦྱོར་བ་ནི་རྟོག་པ་ཁོ་ནས་བྱེད་པ་ཡིན་ནོ། ། དེས་ན་བློ་གྲོས་དང་ལྡན་པ་རྣམས་ཀྱིས། དེ་ཕྱིར་དངོས་པོ་ཐམས་ཅད་ཀྱི། ། འབྲེལ་པ་ཡང་དག་ཏུ་ན་མེད། ། ཅེས་གསུངས་པའི་རྗེས་སུ་འབྲང་བར་བྱའོ། ། གསུམ་པ་འབྲེལ་པ་སྒྲུབ་བྱེད་ཀྱི་ཚད་མ་ལ་གསུམ་ལས། དང་པོ་མཚན་ཉིད་སྒྲུབ་པ་ལ་གཉིས་ལས། དང་པོ་བདག་གཅིག་གི་འབྲེལ་པ་སྒྲུབ་པ་ནི། བྱས་པའམ་དངོས་པོར་ཡོད་པ། མི་རྟག་པ་དང་ལྡོག་པ་ཐ་དད་པ།
རང་བཞིན་གཅིག་ཏུ་ཚད་མ་གང་གིས་འགྲུབ་ཅེ་ན། རྟགས་ལ་བརྟེན་པའི་ཚད་མས་འགྲུབ་པ་ཡིན་ནོ། ། དེ་ལ་རྟེན་རྟགས་ངོས་བཟུང་བ་ལ་གཉིས་ལས། དང་པོ་རྩ་བའི་རྟགས་བཀོད་པ་ནི། གང་དངོས་པོར་ཡོད་པ་དེ། མི་རྟག་སྟེ་བུམ་པ་བཞིན། སྒྲ་ཡང་དངོས་པོར་ཡོད་ཞེས་བྱ་བ་རང་བཞིན་གྱི་རྟགས་སོ། ། གཉིས་པ་རྟགས་དེ་མ་ངེས་པ་སྤང་པ་ལ་གཉིས་ལས། དང་པོ་ལྟོས་མེད་ཀྱི་རྟགས་ལ་གཉིས་ལས། དང་པོ་རྟགས་འགོད་པ་ནི།
གང་དེ་དང་རྒྱུ་གཞན་ལ་ལྟོས་པ་མེད་པ་དེ། དེའི་ངོ་བོར་ངེས་པ་ཡིན་ཏེ། རྒྱུ་ཚོགས་ཐ་མས་འབྲས་བུ་སྐྱེས་པ་བཞིན། དངོས་པོ་ཡང་འཇིག་པའི་རྒྱུ་གཞན་ལ་ལྟོས་པ་མེད་དོ་ཞེས་བྱ་བ་རང་བཞིན་གྱི་རྟགས་སོ། ། གཉིས་པ་དེ་ལ། གནོད་པ་སྤང་པ་ལ་གཉིས་ལས། དང་པོ་མ་གྲུབ་པ་སྤང་པ་ནི། རྟགས་འདི་མ་གྲུབ་སྟེ། བུམ་པའམ་ཤིང་སོགས་འཇིག་པ་འཇིག་རྒྱུ་ཐོ་བ་དང་མེ་སོགས་ལ་ལྟོས་པའི་ཕྱིར་ཞེ་ན། བུམ་སོགས་ཀྱི་འཇིག་པ་དེ་ཅི།
དངོས་མེད་ཡིན་ན། རྒྱུས་སྐྱེད་པར་འགལ་ལ། དངོས་པོ་ཡིན་ན་དངོས་པོ་ལ་རང་བཞིན་གཉིས་སུ་ཁ་ཚོན་ཆོད་པས་བུམ་པ་རང་ཡིན་ནམ་བུམ་པ་ལས་གཞན་ཡིན། དང་པོ་ལྟར་ན། རང་ལས་ཕྱིས་ཀྱི་རྒྱུ་ཐོ་སོགས་ཀྱིས་བྱ་མི་དགོས་ཏེ། རྫ་མཁན་གྱིས་བྱས་ཟིན་པའི་ཕྱིར། གཉིས་པ་ལྟར་ན་ཐོ་སོགས་ཀྱིས་བུམ་པའི་འཇིག་པ་བྱས་པར་མི་འགྱུར་ཏེ། བུམ་པ་ལས་གཞན་པའི་འཇིག་པ་ཁོ་ན་བྱས་པའི་ཕྱིར། གཉིས་པ་མ་ངེས་པ་སྤང་བ་ནི། རྟགས་འདི་མ་ངེས་ཏེ།
ས་བོན་དང་ཆུ་ལུད་སོགས་ཚོགས་པ་ཚང་བས་མྱུ་གུ་སྐྱེད་པ་རྒྱུ་གཞན་ལ་ལྟོས་པ་མེད་ཀྱང་མྱུ་གུ་སྐྱེད་ངེས་མ་ཡིན་པའི་ཕྱིར་ཞེས་ཟེར་ན། ལྟོས་པ་མེད་པར་མ་གྲུབ་སྟེ། ནུས་པ་གོང་ནས་གོང་དུ་འགྱུར་བ་ལ་ལྟོས་པའི་ཕྱིར། གལ་ཏེ་རྟགས་མ་གྲུབ་སྟེ། ཚོགས་པ་དེ་འགྱུར་མེད་ཀྱི་གཅིག་ཡིན་པའི་ཕྱིར་ཞེས་ཟེར་ན། ཚོགས་པ་ཐ་མས་མྱུ་གུ་སྐྱེད་པ་ལྟར་ན། སྔར་ཚོགས་ཙམ་ཉིད་ནས་མྱུ་གུ་སྐྱེད་པར་ཐལ། ཕྱིས་སྐྱེད་པའི་དུས་ཀྱི་ཚོགས་པ་དང་། སྔར་ཚོགས་ཙམ་གྱི་དུས་ཀྱི་ཚོགས་པ་གཉིས་འགྱུར་མེད་གཅིག་ཡིན་པའི་ཕྱིར། གཉིས་པ་གནོད་པ་ཅན་གྱི་རྟགས་ལ་གསུམ་ལས།
དང་པོ་རྟགས་འགོད་པ་ནི། གང་རིམ་དང་གཅིག་ཅར་གྱིས་དོན་བྱེད་པས་སྟོང་པ་དེ། དངོས་པོ་ཡོད་པས་སྟོང་སྟེ། ནམ་མཁའ་བཞིན། དབང་ཕྱུག་ལ་སོགས་པ་རྟག་པའི་སྒྲ་དོན་ལ། དབང་ཕྱུག་ལ་སོགས་པ་རྟག་པར་འཁྲུལ་པ་ཡང་རིམ་དང་ཅིག་ཆར་གྱིས་དོན་བྱེད་པས་སྟོང་ངོ་ཞེས་བྱ་བ་ཁྱབ་བྱེད་མ་དམིགས་པའོ། ། རྟགས་དེ་ཉིད་ཀྱི་ཆོས་ཅན་ནི། ཕ་རོལ་པོས་ཁས་བླངས་པའི་དབང་ཕྱུག་ལ་སོགས་པ་རྟག་པའི་སྒྲ་དོན་ལ་དབང་ཕྱུག་ལ་སོགས་པ་རྟག་པར་བཟུང་བ་ཡིན་ནོ། ། ཁ་ཅིག དབང་ཕྱུག་ལ་སོགས་པ་རྟག་པ་ཆོས་ཅན་དུ་བཟུང་ན།
ཕྱོགས་ཆོས་མི་འགྲུབ་ལ། དེའི་སྒྲ་དོན་ཆོས་ཅན་དུ་བྱས་ན་ཞེ་འདོད་མི་འགྲུབ་པས། སྐད་ཅིག་གིས་སྟོང་པས་རྟག་པའམ་འཇིག་མེད་ཆོས་ཅན་ཡིན་ནོ། ། ཞེས་སྨྲ་བ་ནི་ཚུལ་འདི་ཉིད་མ་རྟོགས་པར་ཟད་དོ། ། གལ་ཏེ་སྒྲ་དོན་ཅན་ལ་རང་མཚན་དུ་འཁྲུལ་པ་ཡང་ཆོས་ཅན་དུ་མི་རུང་ན། སློབ་དཔོན་ཡབ་སྲས་ཀྱིས་གཙོ་བོ་ལ་སོགས་པ་ནི་ཡོད་པ་མིན་ཏེ་སོགས་དང་། དེ་དངོས་ཉེར་ལེན་མེད་པ་ཅན། ། སྒྲུབ་ལ་སོགས་གསུང་པ་ཇི་ལྟར་འཆད། ། གལ་ཏེ་གཙོ་བོའམ་དེ་དག་གི་སྒྲ་དོན་ཆོས་ཅན་དུ་འཛིན་ན། ཕྱོགས་ཆོས་མི་འགྲུབ་པ་དང་།
ཞེ་འདོད་མི་འགྲུབ་པའི་ཉེས་པ་མཚུངས་ལ། སྒྲ་དོན་ལ་གཙོ་བོ་རང་མཚན་དུ་འཁྲུལ་པ་འཛིན་ན། འདི་ཡང་རུང་མི་རུང་བློ་གྲོས་དང་ལྡན་པ་རྣམས་ཀྱིས་ལེགས་པར་དཔྱོད་ཅིག གཉིས་པ་རྟགས་དེའི་ཚུལ་སྒྲུབ་པ་ལ་གཉིས་ལས། དང་པོ་ཕྱོགས་ཆོས་སྒྲུབ་པ་ལ་གཉིས་ལས། དང་པོ་རྟགས་འགོད་པ་ནི། གང་འགྱུར་བ་མེད་པ་དེ། རིམ་དང་ཅིག་ཅར་གྱིས་དོན་བྱེད་པས་སྟོང་ཏེ། ནམ་མཁའ་བཞིན། དབང་ཕྱུག་ལ་སོགས་པའི་རྟག་པའི་སྒྲ་དོན་ལ་རང་མཚན་དུ་བཟུང་བའང་འགྱུར་བ་མེད་དོ་ཞེས་བྱ་བ་ཁྱབ་བྱེད་མ་དམིགས་པའོ། །
གཉིས་པ་ཚུལ་སྒྲུབ་པ་ལའང་གཉིས་ལས། དང་པོ་ཕྱོགས་ཆོས་ནི། ཕྱིར་རྒོལ་གྱིས་རྟག་པ་འགྱུར་མེད་དུ་ཁས་བླངས་པ་ཉིད་ཡིན་ལ། གཉིས་པ་ཁྱབ་པ་ནི། ཐལ་འགྱུར་གྱིས་སྒྲུབ་ཏེ། རྟག་པས་ཅིག་ཅར་དོན་བྱེད་ན། ཅིག་ཆར་ལན་གཅིག་བྱས་ནས་འཇོག་ན། བྱེད་པའི་གནས་སྐབས་དང་། འཇོག་པའི་གནས་སྐབས་ལ་ཁྱད་པར་ཡོད་དམ་མེད། མེད་ན་ཕྱིས་ཀྱང་བྱེད་པར་ཐལ།
སྔར་བྱེད་པའི་གནས་སྐབས་དང་འགྱུར་མེད་ཀྱི་གཅིག་ཡིན་པའི་ཕྱིར། ལན་གཅིག་བྱས་ནས་མི་འཇོག་པར་ཕྱིས་ཀྱང་བྱེད་ན། ཅིག་ཆར་བྱེད་པ་ཉམས་སོ། ། གལ་ཏེ་རྟག་པས་རིམ་གྱིས་དོན་བྱེད་ན། དང་པོ་མི་བྱེད་པའི་གནས་སྐབས་ལས་ཕྱིས་དོན་བྱེད་པ་ན་འགྱུར་ན། མི་རྟག་པར་ཐལ་བར་འགྱུར་ལ། མི་འགྱུར་ན་ཕྱིས་ཀྱང་དོན་མི་བྱེད་པར་ཐལ། སྔར་མི་བྱེད་པའི་གནས་སྐབས་ལས་མི་འགྱུར་བའི་ཕྱིར་རོ། ། གཉིས་པ་དོན་བྱེད་པས་སྟོང་པ་ལ། དངོས་པོར་ཡོད་པས་སྟོང་པའི་ཁྱབ་པ་སྒྲུབ་པ་ནི།
དངོས་པོའི་མཚན་ཉིད་དོན་བྱེད་ནུས་པ་ཡིན་ལ། དེ་ཆོས་ཅན་ལ་ཁེགས་པ་ན། ཆོས་ཅན་དེ་དངོས་པོར་ཡོད་པས་སྟོང་པའི་ཁྱབ་པ་གྲུབ་པ་ཡིན་ནོ། ། གསུམ་པ་མི་དགོས་པ་སྤང་བ་ནི། ལྟོས་མེད་དམ་གནོད་པ་ཅན་གྱི་རྟགས་གང་རུང་གིས་བྱས་མི་རྟག་པའི་ཁྱབ་པ་འགྲུབ་པས་གཉིས་དོན་མེད་དོ་ཞེ་ན། ཁ་ཅིག་གནོད་པ་ཅན་དང་ལྟོས་མེད་ཀྱིས་ཁྱབ་པའམ་ཕྱོགས་ཆོས་སྒྲུབ་བྱེད་དུ་སྨྲ་བ་ནི། སློབ་དཔོན་གྱི་དགོངས་པ་མ་ཡིན་ནོ། ། དེས་ན་མུ་སྟེགས་འགའ་ཞིག དངོས་པོ་རྣམས་འཇིག་རྒྱུ་དང་ཕྲད་ན་འཇིག་ལ། མ་ཕྲད་ན་མི་འཇིག་པར་འདོད་པའི་ལོག་རྟོག་ཟློག་པའི་ཕྱིར་ལྟོས་མེད་ཀྱི་རྟགས་གསུངས་པ་ཡིན་ལ།
དབང་ཕྱུག་པ་ལ་སོགས་པ་འགའ་ཞིག དབང་ཕྱུག་ལ་སོགས་པ་དངོས་པོར་ཡོད་ལ་གཏན་ནས་མི་འཇིག་པར་འདོད་པའི་ལོག་རྟོག་ཟློག་པའི་ཕྱིར་དུ་གནོད་པ་ཅན་གྱི་རྟགས་གསུངས་པ་ཡིན་ཞིང་། འཇིག་པར་ཁས་ལེན་པ་ལ་གནོད་པ་ཅན་མི་འཇུག་ལ། མི་འཇིག་པར་ཁས་ལེན་པ་ལ་ལྟོས་མེད་མི་འཇུག་པའི་ཕྱིར་སྐྱོན་མེད་དོ། ། གཉིས་པ་དེ་བྱུང་འབྲེལ་བ་ངེས་པར་བྱེད་པ་ལ་གསུམ་ལས། དང་པོ་གཞན་ལུགས་དགག་པ་ནི། ཁ་ཅིག་ན་རེ། དུ་བ་མེ་ལས་བྱུང་བར་ཚད་མ་ཕྲུག་ལྔས་ངེས་པར་བྱེད་དེ། དེ་ཡང་དང་པོ་ཕྱོགས་འགའ་ཞིག་ཏུ་མེ་དུ་གཉིས་ཀ་མ་དམིགས། དེ་ནས་མེ་དམིགས།
དེ་ནས་དུ་བ་དམིགས། དེ་ནས་མེ་མ་དམིགས། དེ་ནས་དུ་བ་མ་དམིགས་པའི་ཚད་མ་ལྔའོ་ཞེས་ཟེར་རོ། ། འདི་རང་བཞིན་གྱི་ཕྲུག་ལྔ་ཡིན་ན། ཚད་མ་ཕྲུག་གསུམ་གྱིས་ཆོག་ལ། གནས་སྐབས་ཀྱི་ཕྲུག་ལྔ་ཡིན་ན། འདི་ཙམ་གྱིས་རྒྱུ་འབྲས་སུ་མི་འགྲུབ་སྟེ། གནས་སྐབས་ཀྱི་ཕྲུག་ལྔ་ཙམ་རྟ་དང་བོང་བུ་ལའང་གྲུབ་པའི་ཕྱིར་རོ། ། གཉིས་པ་རང་ལུགས་ལ་གཉིས་ལས། དང་པོ་རྒྱུ་འབྲས་སྤྱིའི་མཚན་ཉིད་ལ།
རྒྱུའི་མཚན་ཉིད་ཆོས་དེ་སྐྱེ་བའི་སྒོ་ནས་ཆོས་དེ་ལ་ཕན་འདོགས་བྱེད། དབྱེ་ན་གཉིས་ལས་དངོས་རྒྱུའི་མཚན་ཉིད། དངོས་སུ་སྐྱེད་པའི་སྒོ་ནས་ཕན་འདོགས་བྱེད། དབྱེ་ན་གཉིས་ལས། དང་པོ་ཉེར་ལེན་གྱི་རྒྱུའི་མཚན་ཉིད། འབྲས་བུའི་ངོ་བོ་དངོས་སུ་སྐྱེད་པའི་སྒོ་ནས་གཙོ་བོར་ཕན་འདོགས་བྱེད། དཔེར་ན་ས་བོན་ལྟ་བུ། ལྷན་ཅིག་བྱེད་རྒྱུའི་མཚན་ཉིད། གཙོ་བོར་འབྲས་བུའི་ཁྱད་པར་དངོས་སུ་སྐྱེད་པའི་སྒོ་ནས་ཕན་འདོགས་བྱེད། བརྒྱུད་རྒྱུའི་མཚན་ཉིད།
བརྒྱུད་ནས་སྐྱེད་པའི་སྒོ་ནས་ཕན་འདོགས་བྱེད། འབྲས་བུའི་མཚན་ཉིད། ཆོས་དེས་སྐྱེད་པའི་སྒོ་ནས་ཕན་གདགས་བྱ། དབྱེ་ན་གཉིས་ལས། དང་པོ་དངོས་འབྲས་ཀྱི་མཚན་ཉིད། དེས་དངོས་སུ་སྐྱེས་པའི་སྒོ་ནས་ཕན་གདགས་བྱ། དཔེར་ན་དུ་བ་དྲག་ཕྱུར་བ་ལྟ་བུ། བརྒྱུད་འབྲས་ཀྱི་མཚན་ཉིད། དེས་བརྒྱུད་ནས་སྐྱེད་པའི་སྒོ་ནས་ཕན་གདགས་བྱ། གཉིས་པ་རྒྱུ་འབྲས་ངེས་བྱེད་ཀྱི་ཚད་མ་ནི།
རང་བཞིན་གྱི་རྗེས་སུ་འགྲོ་ལྡོག་ཚད་མ་ཕྲུག་གསུམ་གྱིས་ངེས་པར་བྱེད་དེ། དེ་ཡང་ས་ཕྱོགས་འགའ་ཞིག་ཏུ་དང་པོ་མེ་དུ་གཉིས་ཀ་མ་དམིགས། དེ་ནས་མེ་དམིགས་པའམ། དེ་ནས་དུ་བ་དམིགས་པའི་མ་དམིགས་པ་སྔོན་འགྲོའི་ཕྲུག་གསུམ་ཁྱད་པར་ཅན་གྱི་སྒོ་ནས་རྟོག་བཅས་ཀྱི་བློས། ད་ལྟར་གྱི་དུ་བ་འདི་སྔར་གྱི་མེ་དེ་མེད་ན་མི་འབྱུང་ཞེས་དེ་གཉིས་ཀྱི་འབྲེལ་པ་ངེས་པར་བྱེད་དོ། ། ཡང་ན་ས་ཕྱོགས་འགའ་ཞིག་ཏུ་དུ་བ་སྐྱེ་བ་དམིགས། དེ་ནས་མེ་མ་དམིགས། དེ་ནས་དུ་བ་མ་དམིགས་པ་སྟེ། དམིགས་པ་སྔོན་འགྲོའི་ཚད་མ་ཕྲུག་གསུམ་གྱི་སྒོ་ནས་རྟོག་བཅས་ཀྱི་བློས་འབྲེལ་པ་ངེས་པར་བྱེད་དོ། ། སྔ་མ་ནི་ཕྱི་མཐའ་མི་ངེས་པ་ལ་འཇུག་ལ།
ཕྱི་མ་ནི་སྔོན་མཐའ་མི་ངེས་པ་ལ་འཇུག་པ་ཡིན་ནོ། ། སློབ་དཔོན་གྱིས། ། གང་ཞིག་མཐོང་ན་མ་མཐོང་མཐོང་། དེ་མ་མཐོང་ན་མ་མཐོང་བ། ། རྒྱུ་དང་འབྲས་བུ་ཉིད་དུ་ནི། ། སྟོན་པས་སྐྱེ་བའོ་མེད་ཀྱང་ཤེས། ། ཞེས་པ་ལ་སོགས་པས་རྗེས་སུ་འགྲོ་ལྡོག་གཉིས་ཀ་གསུངས་པ་ནི་གཉིས་ཀ་ལ་དགོངས་པ་ཡིན་ནོ། ། དེ་ལྟར་ན་སྔར་མི་དམིགས་པས་རྒྱུ་གཞན་ལས་སྐྱེ་བ་ཁེགས་ཤིང་། རྒྱུ་ལོག་ན་འབྲས་བུ་ལྡོག་པའི་ལྡོག་པ་འགྲུབ་ལ། སྔར་མི་དམིགས་ཕྱིས་སྐྱེ་བ་དམིགས་པས་རྒྱུ་མེད་པར་སྐྱེ་བ་དང་གཏན་མི་སྐྱེ་བ་ཁེགས་ཤིང་།
འབྲས་བུ་ཡོད་ན་རྒྱུ་ཡོད་པའི་རྗེས་འགྲོ་གྲུབ་པས། རྒྱུ་མེ་འབྲས་བུ་དུ་བའི་རྗེས་སུ་འགྲོ་ལྡོག་བྱ་ས་དང་། འབྲས་བུ་དུ་བ་རྒྱུ་མེའི་རྗེས་སུ་འགྲོ་ལྡོག་བྱེད་པ་སོགས་གྲུབ་པའི་ཕྱིར་དུ་བ་མེ་ལས་སྐྱེ་བ་གྲུབ་པ་ཡིན་ནོ། ། དེ་བཞིན་དུ་དམིགས་པ་སྔོན་འགྲོའི་ཕྲུག་གསུམ་ཁྱད་པར་ཅན་གྱིས་ཀྱང་། སྔར་དམིགས་པས་གཏན་མི་སྐྱེ་བའི་དོགས་པ་ཁེགས་ཤིང་རྗེས་འགྲོ་གྲུབ་ལ། སྔར་དམིགས་ཕྱི་མ་དམིགས་པས། རྒྱུ་གཞན་ལས་སྐྱེ་བ་དང་རྒྱུ་མེད་པར་སྐྱེ་བའི་དོགས་པ་ཁེགས་ཤིང་། ལྡོག་པ་གྲུབ་པས་རྒྱུ་འབྲས་སུ་གྲུབ་པ་ཡིན་ནོ། ། གསུམ་པ་རྩོད་པ་སྤང་བ་ནི། འབྲས་བུ་སྣང་དུ་མི་རུང་བ་སྲིད་པའི་ཕྱིར།
སྔར་མི་དམིགས་པས་རྒྱུ་ལོག་ན་འབྲས་བུ་ལྡོག་པའི་ལྡོག་པ་མི་འགྲུབ་པོ་ཞེ་ན། སྣང་དུ་མི་རུང་བ་ལ་དེ་ལྟར་མི་འགྲུབ་ཀྱང་། འདི་ནི་སྣང་རུང་གི་རྒྱུ་འབྲས་ཁོ་ནའི་དབང་དུ་བྱས་པའི་ཕྱིར་སྐྱོན་མེད་དོ། ། ཡང་ཁ་ཅིག་ན་རེ། སྔར་མ་དམིགས། ཕྱིས་སྐྱེ་བར་དམིགས་པས་རྒྱུ་གཞན་ལས་མི་སྐྱེ་བར་མི་འགྲུབ་སྟེ། མེ་མེད་བརྒྱ་བྱིན་གྱི་སྤྱི་བོ་ལས་ཀྱང་དུ་བ་སྐྱེ་བར་མཐོང་བའི་ཕྱིར་རོ་ཞེ་ན། འདིའི་ལན་ལ་གཉིས་ལས། དང་པོ་དགག་པ་དངོས་ནི། དུ་བ་ཆོས་ཅན།
མེ་དང་མེ་མིན་གཉིས་ཀའི་དངོས་འབྲས་མ་ཡིན་པར་ཐལ། གཉིས་ཀ་ལ་ལྡོག་པ་འཁྲུལ་པའི་ཕྱིར། ཆོས་ཅན། རྒྱུ་མེད་དུ་ཐལ། དུ་བ་གང་ཞིག མེ་མ་ཡིན་པ་ལས་དངོས་སུ་བྱུང་བའི་ཕྱིར། ཆོས་ཅན། དུ་བ་མ་ཡིན་པར་ཐལ། མེའི་འབྲས་བུ་མ་ཡིན་པའི་ཕྱིར། གཉིས་པ་བཀག་པ་ལ་མི་འཐད་པ་སྤང་བ་ནི།
རྒྱུ་མ་ཡིན་ལས་བྱུང་བས་དེའི་འབྲས་བུར་མི་འགྱུར་ན། རྡོ་གཙུབ་པའི་མེ། མེ་མིན་པར་ཐལ། མེའི་རྒྱུ་བུད་ཤིང་མ་ཡིན་པ་ལས་འབྱུང་བའི་ཕྱིར་རོ་ཞེ་ན། མེ་དེ་རྡོ་དང་ཤིང་སོགས་ཉེར་ལེན་དུ་ཡོད་པ་ལས་སྐྱེ་བར་འདོད་ན་བདེན་མོད་ཀྱི། དེ་ལྟ་མིན་པར་རྡོ་དང་ཤིང་ལྷན་ཅིག་བྱེད་རྐྱེན་དང་། རྡོ་དང་ཤིང་སོགས་ཀྱི་མེའི་རྡུལ་ཕྲན་ཉེར་ལེན་དུ་ཡོད་པ་ལས་སྐྱེ་བའི་ཕྱིར་སྐྱོན་མེད་དོ། ། གཉིས་པ་མཚན་གཞི་ངོས་བཟུང་བ་ནི། བྱས་པའི་ལྡོག་པ་བྱས་པ་རང་མཚན་དུ་འཁྲུལ་པ་དང་། མི་རྟག་པའི་ལྡོག་པ་མི་རྟག་པ་རང་མཚན་དུ་འཁྲུལ་པ་གཉིས།
རང་བཞིན་གཅིག་ཏུ་བཟུང་བའི་ཆ་དང་། དུ་བའི་ལྡོག་པ་དུ་བ་རང་མཚན་དུ་འཁྲུལ་པ་དེ། མེའི་ལྡོག་པ་མེ་རང་མཚན་དུ་འཁྲུལ་པ་དེ་མེད་ན་མི་འབྱུང་བར་བཟུང་བའི་ཆ་སྟེ། མདོར་ན་འབྲེལ་བ་ཡིན་ན། རྟོག་པས་བཏགས་པ་ཡིན་པས་ཁྱབ་པ་ཡིན་ནོ། ། གསུམ་པ་འབྲེལ་པ་དེ་དག་གང་གིས་ངེས་པའི་ཚུལ་ལ་གསུམ་ལས། དང་པོ་གཞན་ལུགས་དགག་པ་ནི། བྲམ་ཟེ་བདེ་བྱེད་དགའ་བ་ན་རེ། ཚད་མས་འབྲེལ་པ་ངེས་པ་མ་ཡིན་གྱི། འགལ་འབྲེལ་གྱི་རྩ་བ་ལ་བརྟེན་པའི་བློ་དཔྱོད་པ་ཞེས་བྱ་བས་འབྲེལ་པ་ངེས་པ་ཡིན་ནོ། །
དེ་ལ་དཔྱོད་པའི་མཚན་ཉིད། འགལ་འབྲེལ་གྱི་རྩ་བ་ལ་བརྟེན་ནས་སྔར་མ་རྟོགས་པའི་སྤྱིའི་མཚན་ཉིད་ལ་མཐའ་གཞན་དུ་འཛིན་པའི་དོགས་པ་སེལ་བའོ། ། དེ་སྐད་དུ་ཡང་། འཇུག་ཡུལ་ངེས་པ་མ་རྟོགས་པའི། ། ཚད་མའི་མཚན་ཉིད་མེད་ཀྱང་བླ། ། འབྲེལ་པའི་རྩ་བ་ལ་བརྟེན་ནས། ། རྣམ་དག་དོགས་འགོག་ཡེ་ཤེས་རྒྱུད། ། ཅེས་གསུངས་སོ། ། དེ་ལ་དབྱེ་ན། རྩིས་དང་མིག་མང་ཀྱི་འབྲེལ་པ་ལྟ་བུ་འབྲེལ་པར་བརྡ་ཆད་བྱས་པ།
འཆད་བྱེད་ཀྱི་འབྲེལ་པ་ལ་བརྟེན་ནས། བརྟགས་པའི་དོན་ལ་དོགས་པ་སེལ་བའི་དཔྱོད་པ་ལྟ་བུ། སྒྲ་དོན་གྱི་དཔྱོད་པ་དང་། ཤིང་དང་ཤ་པའི་འབྲེལ་པ་ལྟ་བུ། ། དངོས་པོའི་དབང་གིས་འབྲེལ་པ། དངོས་པོའི་འབྲེལ་པ་ལ་བརྟེན་ནས། སྤྱིའི་མཚན་ཉིད་ཀྱི་དོན་ལ་སྒྲོ་འདོགས་སེལ་བའི་དཔྱོད་པ་ལྟ་བུ་དངོས་པོའི་དཔྱོད་པ་དང་གཉིས་སོ། ། དེ་ལ་དཔྱོད་པ་འཇུག་པའི་ཚུལ་ནི། ཡལ་ག་ལོ་འདབ་དང་ལྡན་པའི་ཤ་པ་ཚད་མས་མཐོང་བ་ན། ཐ་དད་དུ་བྱེད་པའི་གཞན་སེལ་གྱིས་ཤ་པ་དེ་ཉིད་ལ་ཙནྡན་ལྟ་བུ་མཐུན་དངོས་ལས་ལྡོག་པའི་ལྡོག་པ་དང་།
ཤིང་མ་ཡིན་ལྟ་བུ་གཞན་དངོས་ལས་ལྡོག་པའི་ལྡོག་པ་ཐ་དད་དུ་ཕྱེ་བའི་རྗེས་སུ། ། ཤ་པ་འདི་ཉིད་ཡལ་འདབ་དང་ལྡན་པའི་ཤིང་ཙམ་ལས་རྣམ་པ་གཞན་དུ་མི་འཆར་བའི་སྒོ་ནས་ཤིང་ཙམ་དང་འབྲེལ་ཤིང་། ཤིང་མིན་དང་འགལ་བར་བློས་དཔྱད་པ་ལ་བརྟེན་ནས་ཤིང་ཙམ་དང་འབྲེལ་ཤིང་། ཤིང་མིན་དང་འགལ་བར་ངེས་པ་ལྟ་བུའོ་ཞེས་གསུངས་སོ། ། དེ་ལས་ཚད་མས་འབྲེལ་བ་མི་འགྲུབ་པ་ཅི་ཞེ་ན། ཚད་མ་འབྲེལ་པ་མི་འགྲུབ་ཏེ། ཚད་མའི་འཇུག་ཡུལ་ནི། ཡུལ་དུས་སོ་སོར་ངེས་པའི་རང་མཚན་ཡིན་ལ། འབྲེལ་པ་ནི་སྤྱི་ཡིན་པའི་ཕྱིར་དེས་ན་སྤྱི་འབྲེལ་ནི། དཔྱོད་པ་ཁོ་ན་ལ་བརྟེན་ནས་ངེས་པར་བྱེད་དོ་ཞེས་གསུངས་སོ། །
འདི་མི་འཐད་དེ། ཚད་མ་ལ་མ་བརྟེན་པའི་དཔྱོད་པ་ཕྱིན་ཅི་ལོག་སྲིད་པའི་ཕྱིར། ཡང་ཉི་འོག་པའི་པཎྚི་ཏ་ཕལ་ཆེར་མཐུན་པར། འབྲེལ་བའམ་ཁྱབ་པ་ནི། རྗེས་སུ་འགྲོ་ལྡོག་ངེས་པའི་ཚད་མ་ཁོ་ན་ལ་བརྟེན་ནས་ངེས་པར་བྱེད་དོ་ཞེས་གསུངས་སོ། ། འདི་ཡང་མི་འཐད་དེ། ངེས་པའི་དཔྱོད་པ་མེད་ན་ཚད་མ་ཙམ་གྱིས་འཇུག་ལྡོག་གི་ཐ་སྙད་མི་འགྲུབ་པའི་ཕྱིར་རོ། ། རང་ལུགས་ནི། ཚད་མ་སྐྱེས་པའི་རྗེས་སུ་ངེས་པའི་བདག་ཉིད་དུ་གྱུར་པའི་དཔྱོད་པ་ལས་འབྲེལ་པ་ངེས་པ་ཡིན་ནོ། ། གསུམ་པ་དེ་ལ་མི་འཐད་པ་སྤང་བ་ནི།
འོ་ན་དཔྱོད་པ་དེ་ཚད་མ་ཡིན་ན། ཚད་མ་གསུམ་པར་འགྱུར་ལ། ཚད་མིན་གྱི་བློ་ཡིན་ན། ཚད་མིན་གྱི་བློ་བཞི་པར་འགྱུར་རོ་ཞེ་ན། བཅད་ཤེས་ཡིན་པས་ཚད་མིན་གྱི་བློ་ཡིན་ལ། དེ་ལྟར་ཡིན་ཀྱང་བཞི་པར་མི་འགྱུར་ཏེ་ནང་ལྟ་ལ་རང་རིག་དང་། ཕྱི་ལྟ་ལ་མ་རྟོགས་པའི་བློ་ཡིན་པའི་ཕྱིར་རོ། ། ཚད་མ་རིགས་པའི་གཏེར་ལས། འབྲེལ་པ་བརྟག་པའི་རབ་ཏུ་བྱེད་པའི་དགོངས་དོན་གསལ་བར་བཤད་ཟིན་ཏོ། ། གཉིས་པ་འགལ་བ་དཔྱད་པ་ལ་གཉིས་ལས།
སྤྱིའི་མཚན་ཉིད། ཆོས་དེ་འགོག་པའི་སྒོ་ནས་ཆོས་དེ་ལ་གནོད་པར་བྱེད་པའོ། ། དེ་སྐད་དུ་ཡང་། རྣམ་ངེས་ལས། སྒྲུབ་པར་བྱེད་པ་ལ་གནོད་པར་བྱེད་པ་ཁོ་ན་འགལ་བ་ཡིན་ནོ། ། ཞེས་གསུངས་སོ། ། གཉིས་པ་དབྱེ་བ་ལ་གཉིས་ལས། དང་པོ་ལྷན་ཅིག་མི་གནས་འགལ་བ་ལ་བཞི་ལས། དང་པོ་མཚན་ཉིད་ལ་གསུམ་ལས། དང་པོ་གཞན་ལུགས་དགག་པ་ནི།
ཁ་ཅིག་དངོས་པོ་གཉིས་ལ་གནས་པའི་ཆོས་གནོད་བྱ་གནོད་བྱེད་ཅེས་ཟེར་བ་མི་འཐད་དེ། དེ་གཉིས་ཚོགས་པའི་སྤྱི་མི་སྲིད་པའི་ཅིང་ཡ་གྱལ་འགོད་ན། གནོད་བྱེད་ཀྱིས་གནོད་བྱ་ལ་མ་ཁྱབ་ཅིང་། གནོད་བྱས་གནོད་བྱེད་ལ་མ་ཁྱབ་པའི་ཕྱིར་རོ། ། གཉིས་པ་རང་ལུགས་ནི། རྒྱུ་མ་ཚང་བ་མེད་པར་འབྱུང་བ་ཅན་གཞན་ནུས་མེད་དུ་སྐྱེད་བྱེད་དོ། ། གསུམ་པ་རྩོད་པ་སྤང་བ་ལ་གཉིས་ལས། དང་པོ་མ་ཁྱབ་པ་སྤང་པ་ནི། ནུས་མེད་དུ་སྐྱེ་བ་ལ་ཕྲད་དགོས་ལ། སྣང་མུན་འཕྲད་པ་མེད་པའི་ཕྱིར་གནོད་བྱ་གནོད་བྱེད་མིན་པར་འགྱུར་རོ་ཞེ་ན།
མུན་པའི་སྐད་ཅིག་སྔ་མས་སྣང་བ་དང་ཉེ་བའི་མུན་པ་ནུས་མེད་སྐྱེད་པའི་ཚེ། མུན་པ་ནུས་མེད་དང་ཉེ་བའི་སྣང་བ་སྐྱེ་བྱེད་ཀྱི་སྣང་བའི་སྐད་ཅིག་སྔ་མས་སྣང་བ་དང་ཉེ་བའི་མུན་པ་ནུས་མེད་དུ་སྐྱེད་ལ། ཕྱིས་མུན་པ་ནུས་མེད་འགགས་པ་ཉིད་སྣང་བ་སྐྱེས་པ་ཡིན་པའི་ཕྱིར་སྐྱོན་མེད། གཉིས་པ་ཁྱབ་ཆེས་པ་སྤང་པ་ནི། ནུས་མེད་དུ་སྐྱེད་པ་གནོད་བྱེད་ཡིན་ན། གྲང་རེག་སྔ་མས་གྲང་རེག་ནུས་མེད་དུ་སྐྱེད་དམ་མི་སྐྱེད། དང་པོ་ལྟར་ན་གནོད་བྱེད་དུ་འགྱུར་ལ། གཉིས་པ་ལྟར་ན་ཉེར་ལེན་གྱི་རྒྱུ་མིན་པར་འགྱུར་རོ་ཞེ་ན། གྲང་རེག་ནུས་མེད་སྐྱེད་ཀྱང་ནུས་མེད་དུ་སྐྱེད་བྱེད་མིན་པའི་ཕྱིར་སྐྱོན་མེད་དོ། ། དེས་ན་གྲང་རེག་ནུས་མེད་དེ་ཉིད་ཚ་རེག་དང་ཕྲད་པའི་སྟོབས་ཀྱིས་ནུས་མེད་དུ་སྐྱེད་པ་ཡིན་པའི་ཕྱིར་ཚ་རེག་གནོད་བྱེད་དང་གྲང་རེག་གནོད་བྱ་ཡིན་ནོ། །
གཉིས་པ་དབྱེ་བ་ལ་གཉིས་ལས། དང་པོ་ལྷན་ཅིག་མི་གནས་འགལ་གྱི་དངོས་འགལ་གྱི་མཚན་ཉིད། རྒྱུ་མ་ཚང་བ་མེད་པར་འབྱུང་བ་ཅན་གཞན་ལ་དངོས་སུ་གནོད་པའི་སྒོ་ནས་དེ་ནུས་མེད་དུ་སྐྱེད་བྱེད། གཉིས་པ་དེའི་རྒྱུད་འགལ་མཚན་ཉིད། རྒྱུ་མ་ཚང་བ་མེད་པར་འབྱུང་བ་ཅན་གཞན་ལ་ཆོས་གཞན་གྱི་སྟོབས་ཀྱིས་གནོད་པའི་སྒོ་ནས་དེ་ནུས་མེད་དུ་བསྐྱེད་བྱེད། གསུམ་པ་གནོད་བྱ་ལྡོག་པའི་དུས་ལ་གསུམ་ལས། དང་པོ་གཞན་ལུགས་དགག་པ་ནི། ཁ་ཅིག བྱ་རྫོགས་ཀྱི་སྐད་ཅིག་མ་གསུམ་ལ་ལྡོག་པར་འདོད་པ་དང་། ཁ་ཅིག་སྐལ་པ་དཔག་ཏུ་མེད་པར་གནོད་བྱ་གནོད་བྱེད་འགྲོགས་པར་འདོད་པ་དང་།
ཁ་ཅིག་སྐད་ཅིག་གཉིས་པ་ལ་གནོད་བྱ་ནུས་མེད་དུ་སྐྱེས་ན། གསུམ་པ་ལ་ལྡོག གསུམ་པ་ལ་ནུས་མེད་དུ་སྐྱེས་ན་བཞི་པ་ལ་ལྡོག་པ་སོགས་ཡིན་པས། ཆེས་མྱུར་ན་སྐད་ཅིག་གསུམ་པ་ལ་གནོད་བྱ་ལྡོག་ལ། དེ་ལྟ་མིན་པར་གཉེན་པོ་སྟོབས་ལྡན་མིན་པའི་གནོད་བྱ་ལྡོག་པ་ལ་ནི། སྐད་ཅིག་གིས་མཚམས་གཟུང་དུ་མེད་ཅིང་། སྐད་ཅིག་ལ་དུས་ཀྱི་ཆ། གཞིག་ན་ཆ་ཐུག་མེད་ཡིན་ནོ་ཞེས་ཟེར་བ་མི་འཐད་དེ། སྐད་ཅིག་བཞི་ལྔ་ལ་སོགས་པར་འགྲོགས་པའི་ལྷན་ཅིག་མི་གནས་འགལ་ཞེས་པ་བློ་གྲོས་ཤིན་ཏུ་ཡངས་པའི་ཕྱིར་དང་། སྐད་ཅིག་གཅིག་ལའང་སྐད་ཅིག་གསུམ་ཡིན་པ་ལ་སོགས་པ་ཆ་ཐུག་མེད་དུ་འདོད་པ་དང་།
ཆེས་མྱུར་ན། སྐད་ཅིག་གསུམ་ལ་གནོད་བྱ་ལྡོག་ཅེས་སྐད་ཅིག་གསུམ་གྱི་ངེས་བཟུང་བྱེད་པ་འགལ་བའི་ཕྱིར་རོ། ། གཉིས་པ་རང་ལུགས་ནི། བེམ་པོར་གྱུར་པའི་ལྷན་ཅིག་མི་གནས་འགལ། ཚ་གྲང་ལ་སོགས་པ་དུས་གཅིག་ལ་འདུ་རུང་བ་རྣམས་སྐད་ཅིག་དང་པོ་ལ་ཕྲད། གཉིས་པ་ལ་གནོད་བྱ་ནུས་མེད་དུ་སྐྱེད། གསུམ་པ་ལ་གནོད་བྱ་ལྡོག་པ་ཡིན་ལ། སྒྲོ་འདོགས་དང་ངེས་ཤེས་ལ་སོགས་པ་ཤེས་པ་ལྷན་ཅིག་མི་གནས་འགལ་རྣམས་ཕྲད་པ་མི་སྲིད་པས། གནོད་བྱེད་ཡོད་པ་ན་གནོད་བྱ་སྐྱེ་མ་ནུས་པ་ཉིད་ལ་ལྷན་ཅིག་མི་གནས་པ་ཞེས་བརྗོད་དོ། ། གསུམ་པ་རྩོད་པ་སྤང་བ་ལ་གཉིས་ལས།
དང་པོ་དོན་གྱི་འགལ་བ་ལ་རྩོད་པ་སྤང་བ་ལ་གཉིས་ལས། དང་པོ་ཆ་ཡོད་མེད་བརྟགས་ནས་མི་འཐད་པ་སྤང་པ་ནི། གལ་ཏེ་སྐད་ཅིག་གསུམ་ལ་ལྡོག ། ཅེས་པའི་སྐད་ཅིག་དང་པོ་ལའང་སྐད་ཅིག་གི་ཆ་མེད་ན། རྒྱུན་བརྩམས་པ་མི་སྲིད་ཅིང་། ཡོད་ན་དེ་ལའང་སྐད་ཅིག་གསུམ་ལ་སོགས་པར་དབྱེར་རུང་བས་སྐད་ཅིག་ཐུག་མེད་དུ་འགྱུར་བའི་ཕྱིར། སྐད་ཅིག་གསུམ་ལ་ལྡོག་ཅེས་པའི་ཚད་བཟུང་བ་མི་འཐད་དོ་ཞེ་ན། འདས་མ་འོངས་དངོས་པོར་ཡོད་ན་བདེན་མོད་ཀྱང་། དེ་གཉིས་དངོས་པོར་མེད་ལ། ད་ལྟར་གྱི་སྐད་ཅིག་ལ།
སྐྱེས་ཙམ་གྱི་ཆ་མ་གཏོགས་པ་ཆ་གཞན་མེད་པའི་ཕྱིར་ཚད་བཟུང་བ་རུང་ངོ་། ཆ་མེད་ཀྱང་རྒྱུན་རྩོམ་པ་མི་འགལ་ཏེ། ཆ་མེད་ཀྱི་སྐད་ཅིག་སྔ་མ་སྔ་མ་ལས། ཆ་མེད་ཀྱི་སྐད་ཅིག་ཕྱི་མ་ཕྱི་མ་སྐྱེད་པ་ལ་རྒྱུན་དུ་སྒྲོ་འདོགས་པའི་ཕྱིར་རོ། ། གང་དག མདོ་དང་སྡེ་བདུན་མཛད་པའི་གྲུབ་མཐའ་ཁས་ལེན་བཞིན་དུ་སྐད་ཅིག་ཆ་ཤས་ཅན་དུ་འདོད་པ་ནི་རྣམ་པར་འཁྱམས་པ་ཡིན་ནོ། ། གཉིས་པ་ནུས་པ་ཐོགས་མེད་ལ་བརྟག་ན་མི་འཐད་པ་སྤང་བ་ནི། ཚ་རེག་དང་དུས་མཉམ་པའི་གྲང་རེག་ནུས་པ་ཐོགས་མེད་དེས། གྲང་རེག་ནུས་ཅན་དུ་སྐྱེད་དམ་ནུས་མེད་དུ་སྐྱེད། དང་པོ་ལྟར་ན།
ཚ་རེག་གིས་ཟློག་མི་ནུས་པར་འགྱུར་ལ། གཉིས་པ་ལྟར་ན་ཚ་རེག་མི་དགོས་ཏེ། རང་ཉིད་ལྡོག་པའི་ཕྱིར་རོ་ཞེ་ན། ཚ་རེག་དང་དུས་མཉམ་པའི་གྲང་རེག་དེ་གྲང་རེག་ཕྱི་མ་ནུས་ལྡན་དང་ནུས་མེད་དུ་སྐྱེད་པའི་ནུས་པ་ཐོགས་མེད་གཉིས་ཀའི་ལྡོག་པར་མི་འདོད་ཀྱི། གྲང་རེག་ཕྱི་མ་སྐྱེད་པའི་ཉེར་ལེན་གྱི་རྒྱུ་ཡིན་པ་ལ་ལྷན་ཅིག་བྱེད་རྐྱེན་ཚ་རེག་གི་རྐྱེན་སྟོབས་ཆེ་ན། ནུས་མེད་དུ་སྐྱེ་ལ། གྲང་རེག་གི་རྐྱེན་སྟོབས་ཆེ་ན། ནུས་ཅན་དུ་སྐྱེ་བས་སྐྱོན་མེད་དོ། ། དཔེར་ན། འཇིམ་པ་ལ་ས་སྟོབས་ཆེ་ན་སྐ་བ་དང་།
ཆུ་སྟོབས་ཆེ་ན་སླ་བར་སྐྱེ་བ་བཞིན་ནོ། ། གཉིས་པ་བློའི་འགལ་བ་ལ་རྩོད་པ་སྤང་བ་ནི། ངེས་པས་སྒྲོ་འདོགས་སེལ་བ་དེ་ཡང་ངོ་བོའམ་ས་བོན་ཡིན། དང་པོ་ལྟར་ན། གཞན་ལ་ཡིད་གཏད་པས་ཀྱང་སྒྲོ་འདོགས་མངོན་འགྱུར་ལྡོག་པར་འགྱུར་བས་ཚད་མ་མི་དགོས་ལ། གཉིས་པ་ལྟར་ན། ས་བོན་ཡང་མེད་པར་བྱེད་པའི་ནུས་པ་ཚད་མ་ལ་ཡང་མེད་པས། དེ་ལས་བྱུང་བའི་ངེས་པས་སྒྲོ་འདོགས་སེལ་བ་མི་འཐད་དོ་ཞེ་ན། རྡོ་རྗེ་ལྟ་བུའི་ཏིང་ངེ་འཛིན་ལ་སོགས་པ་ས་བོན་རྩད་ནས་འབྱིན་པའང་ཡོད་མོད་ཀྱི། ཚུར་མཐོང་གི་ནི་ཚད་མའི་སྟོབས་ཀྱིས་བྱུང་བའི་ངེས་པ་ཇི་སྲིད་ཡོད་ཀྱི་བར་དུ་སྒྲོ་འདོགས་མངོན་གྱུར་བ་མི་སྐྱེ་བ་ལ་ངེས་པས་སྒྲོ་འདོགས་སེལ་བར་བརྗོད་པ་ཡིན་ནོ། །
བཞི་པ་འགལ་བ་ངེས་པར་བྱེད་པའི་ཚད་མ་ལ་གསུམ་ལས། དང་པོ་དོན་ལ་འགལ་བ་དགག་པ་ནི། ལྷན་ཅིག་མི་གནས་འགལ་ཡང་སེལ་ངོར་ཡིན་གྱི། རིགས་པས་ཤིན་ཏུ་དཔྱད་པ་ན་གྲུབ་པ་མེད་དེ། རིགས་པས་ཤིན་ཏུ་དཔྱད་པ་ན་རྒྱུན་རྫས་སུ་མ་གྲུབ་པའི་ཕྱིར། གཉིས་པ་བློ་ངོར་ཚད་མས་སྒྲུབ་པ་ནི། གནོད་བྱ་ནུས་མེད་དང་གནོད་བྱེད་སྟོབས་ལྡན་གཉིས་ཀ་མ་དམིགས། དེ་ནས་གནོད་བྱེད་སྟོབས་ལྡན་དམིགས། དེ་ནས་གནོད་བྱ་ནུས་མེད་དམིགས་པའི་ཚད་མ་ལས་ལྷན་ཅིག་མི་གནས་འགལ་ངེས་པར་བྱེད་དོ། ། གསུམ་པ་གྲུབ་པ་ལ་རྩོད་པ་སྤང་བ་ནི།
གལ་ཏེ་གྲང་རེག་འགོག་པ་ལ་མེ་ཙམ་རྟགས་སུ་འགོད་ན་ཁྱབ་པ་མ་ངེས་ཏེ། མེ་དང་གྲང་རེག་ཡུན་རིང་དུ་ལྷན་ཅིག་གནས་པ་མི་སྲིད་པའི་ཕྱིར། མེ་སྟོབས་ལྡན་རྟགས་སུ་འགོད་པ་ན། དེའི་ཚེ་གཞི་དེར་གྲང་རེག་སྣང་དུ་རུང་ན་རང་བཞིན་མི་དམིགས་པའི་རྟགས་ཀྱིས་ཁེགས་པས། རང་བཞིན་འགལ་དམིགས་ཀྱི་དོན་མེད་ལ། སྣང་དུ་མི་རུང་ན་མེ་བས་སྟོབས་ཆེ་བའི་གྲང་རེག་ཡོད་སྲིད་པས་གྲང་རེག་ལས་སྟོབས་ཆེ་བའི་ཕྱོགས་ཆོས་མི་འགྲུབ་བོ་ཞེ་ན། འདིའི་ལན་ཁ་ཅིག མེ་ལས་སྟོབས་ཆེ་བའམ་སྟོབས་མཉམ་པའི་གྲང་རེག རང་བཞིན་མི་དམིགས་པས་ཁེགས་ཀྱང་། མེ་བས་སྟོབས་ཆུང་ཞིང་ཆ་ཕྲ་བའི་གྲང་རེག་སྣང་དུ་མི་རུང་བ་རང་བཞིན་མི་དམིགས་པས་ཁེགས་པས།
དེ་འགོག་པ་ལ་མེ་སྟོབས་ལྡན་རྟགས་སུ་འགོད་པ་ཡིན་ནོ་ཞེས་སྨྲ་བ་མི་འཐད་དེ། གྲང་རེག་སྟོབས་ཅན་ཞིག་ཡིན་ན་ཚ་རེག་མེད་ལ། སྟོབས་མཉམ་པ་ཞིག་ཡིན་ན་གཉིས་ཀ་རྒྱུན་དུ་མེད་པར་འགྱུར་ཏེ། ལྷན་ཅིག་མི་གནས་ཡིན་པའི་ཕྱིར་རོ། ། དེས་ན་མེ་རྒྱུན་དུ་སྣང་བ་ཉིད་ཀྱིས་གྲང་རེག་རྒྱུན་དུ་མེད་པར་གྲུབ་པས་མེ་ཙམ་གྱི་རྟགས་ཀྱིས་འགྲུབ་པ་ཡིན་ནོ། ། འགའ་ཞིག་མེས་ཁྱབ་པར་ནོན་པའི་ས་ཕྱོགས་ཆོས་ཅན། གྲང་རེག་སྟོབས་ཆེན་རྒྱུན་ཆགས་པ་མེད་དེ། ཞེས་སྟོབས་ཆེན་འགོག་པར་འདོད་པ་དེ་དག་གིས་ནི་མ་བརྟགས་པར་བབ་ཆོལ་དུ་སྨྲ་བ་ཡིན་ནོ། ། གྲང་རེག་སྣང་རུང་ཡིན་ཡང་རང་བཞིན་འགལ་དམིགས་ཀྱི་དོན་ཡོད་དེ། ། སྣང་རུང་མ་དམིགས་པར་མ་ངེས་པའི་ཕྱིར་རོ། །
གལ་ཏེ་གྲང་རེག་སྣང་དུ་མི་རུང་ན། དེ་གཉིས་ལྷན་ཅིག་མི་གནས་འགལ་ཡིན་པར་ཚད་མ་ཕྲུག་གསུམ་གཞན་གྱི་སྟོབས་ཀྱིས་མི་ངེས་པར་འགྱུར་ལ། འདོད་ན། དེ་གཉིས་ལྷན་ཅིག་མི་གནས་འགལ་མ་ཡིན་པར་འགྱུར་ལ། འདོད་ན། དེ་ལྟར་རྟགས་སུ་བཀོད་པ་དེ། ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་ཀྱི་རྟགས་མ་ཡིན་པར་འགྱུར་རོ། ། གཉིས་པ་ཕན་ཚུན་སྤང་འགལ་ལ་གཉིས་ལས། དང་པོ་མཚན་ཉིད་ལ་གཉིས་ལས། དང་པོ་གཞན་ལུགས་དགག་པ་ནི།
བོད་ཕལ་ཆེར། ཆོས་གང་ཞིག ཆོས་གཞན་གྱིས་དབེན་པ་ཕན་ཚུན་སྤང་འགལ་ཡིན་ལ། དེས་ན་འགལ་བ་ཡིན་ན། ཕན་ཚུན་སྤངས་འགལ་ཡིན་པས་ཁྱབ་བོ་ཞེས་ཟེར་རོ། ། ཁ་ཅིག་རྒྱུན་མི་ལྡོག་ཀྱང་ཆོས་གང་ཞིག གང་གིས་དབེན་པ་ཞེས་འདོད་ལ། རྒྱུན་མི་ཟློག་ཀྱང་ཞེས་པས་ལྷན་ཅིག་མི་གནས་འགལ་གཅོད་པ་ཡིན་ནོ་ཞེས་ཟེར་རོ། ། འདི་དགག་པ་ལ་གསུམ་ལས། དང་པོ་ཧ་ཅང་ཐལ་བ་དགག་པ་ནི།
ཆོས་གཞན་གྱིས་དབེན་པ་ཙམ་འགལ་བ་ཡིན་ན། དུ་བ་ཆོས་ཅན། ཁྱོད་མེ་དང་འགལ་བར་ཐལ། ཁྱོད་མེ་ལས་ཐ་དད་མེས་དབེན་པའི་ཕྱིར། འདོད་ན། ཁྱོད་མེ་དང་འབྲེལ་བ་མ་ཡིན་པར་ཐལ་ལོ། ། འོ་ན་གྲང་རེག་ནུས་མེད་ཆོས་ཅན། ཁྱོད་ཚ་རེག་སྟོབས་ལྡན་དང་འབྲེལ་པ་མ་ཡིན་པར་ཐལ། ཁྱོད་དེ་དང་འགལ་བ་ཡིན་པའི་ཕྱིར། འདོད་ན།
དེའི་འབྲས་བུ་མ་ཡིན་པར་ཐལ་ལོ་ཞེ་ན། སྐྱོན་མེད་དེ། གྲང་རེག་ནུས་མེད་དེ། ཚ་རེག་སྟོབས་ལྡན་དང་འགལ་བ་མ་ཡིན་པའི་ཕྱིར། གལ་ཏེ་ཡིན་ན། དེ་འགོག་ནུས་པར་ཐལ་ལོ། ། འདོད་ན། གྲང་རེག་ནུས་མེད་ཆོས་ཅན། ཚ་རེག་སྟོབས་ལྡན་དེས་ཁྱོད་རྒྱུན་བཟློག་པར་བྱེད་པ་མ་ཡིན་པར་ཐལ། ཁྱོད་ཀྱིས་དེ་འགོག་ནུས་པའི་ཕྱིར།
དེས་ན་གནོད་བྱེད་ཁོ་ན་གནོད་བྱ་དང་འགལ་བ་ཡིན་ནོ། ། དེ་ལྟ་མིན་པར་གནོད་བྱ་གནོད་བྱེད་གཉིས་ཀ་ཕུན་ཚུན་འགལ་བ་ཡིན་ན། འབྲེལ་ཡུལ་དང་འབྲེལ་པོ་གཉིས་ཀ་ཕན་ཚུན་འབྲེལ་བར་འགྱུར་ལ། འདོད་ན། མེ་དུ་བ་དང་འབྲེལ་བར་འགྱུར་ལ། འདོད་ན། དེ་གཉིས་རང་བཞིན་མེད་ན་མི་འབྱུང་བར་ངེས་པའི་སྒོ་ནས་དུ་བ་ཁེགས་ན་མེ་ཁེགས་པར་འགྱུར་རོ། ། ཚུལ་འདི་ལེགས་པར་རྟོགས་ན། འབྲེལ་ན་སྒྲུབ་པ་དང་འགལ་ན་འགོག་པའི་རྣམ་གཞག་དཔྱིས་ཕྱིན་པར་འགྱུར་རོ། ། ཁོ་བོའི་རྣམ་དཔྱོད་དབང་པོའི་མཐུ་དཔལ་ལས། །
འགལ་འབྲེལ་གནས་ལུགས་ཆེ་ཟབ་བདུད་རྩིའི་རྒྱུན། ། ལེགས་པར་རྙེད་འདི་རྣམ་དཔྱོད་བློ་གྲོས་ཅན། ། དོན་གཉེར་ཉེ་དབང་ཚོགས་ཀྱིའང་དཔལ་དུ་འགྱུར། ། ཞེས་བྱ་བ་བར་སྐབས་ཀྱི་ཚིགས་སུ་བཅད་པའོ། ། གཉིས་པ་ཉེས་སྤོང་གི་ལན་དགག་པ་ནི། དུ་བ་དེ་མེའི་འབྲས་བུ་ཡིན་པས་འབྲེལ་པའང་ཡིན་ལ། མེ་ཡིན་པ་འགོག་པས་མེ་དང་འགལ་བའང་ཡིན་ནོ་ཞེ་ན། སྔོ་སེར་དང་། མེ་དུད་ལ་སོགས་པ་ཕན་ཚུན་ཡིན་པ་སྣང་རུང་མི་དམིགས་པས་མི་ཁེགས་པར། ཐམས་ཅད་དུ་འགལ་ཟླ་དམིགས་པའི་རྟགས་ཀྱིས་འགོག་དགོས་པར་འགྱུར་རོ། །
གསུམ་པ་ཐ་དད་ལ་འགལ་བར་གསུངས་པའི་དགོངས་པ་ནི། རྟོགས་གེའི་སྐབས་འགར། སྔོ་སེར་དང་། མེ་དུ་ལ་སོགས་པ་ཐ་དད་ལ་འགལ་བར་གསུངས་པ་ནི། རྟ་དང་འབྲེལ་བའི་བ་གླང་ཞེས་ལྷན་ཅིག་གནས་པ་ལ་འབྲེལ་པར་འདོགས་པ་བཞིན་ཐ་དད་ལ་འགལ་བར་བཏགས་པ་ཡིན་ནོ། ། གཉིས་པ་རང་གི་འདོད་པ་ལ་གསུམ་ལས། དང་པོ་མཚན་ཉིད། ཁྱོད་དེ་དང་འགལ་བ་གང་ཞིག ཁྱོད་དང་དེ་གཉིས་གང་རུང་དངོས་པོར་མ་གྲུབ་པ། གཉིས་པ་དབྱེ་བ་ལ་གཉིས་ལས།
དངོས་འགལ་སྤྱིའི་མཚན་ཉིད། གང་ཞིག དེ་ཁྱོད་མ་ཡིན་དང་དོན་ལྡོག་གཅིག་ཡིན་པ། དཔེར་ན། རྟག་མི་རྟག་ལྟ་བུ། གཉིས་པ་དེས་ཁྱད་པར་དུ་བྱས་པའི་བརྒྱུད་འགལ་གྱི་མཚན་ཉིད། ཁྱོད་དེ་དང་ཕན་ཚུན་སྤངས་འགལ་གང་ཞིག དེ་ཁྱོད་མ་ཡིན་གྱི་ཁྱབ་བྱེད་དམ། ཁྱབ་བྱ་གང་རུང་ཡིན་པའི་སྒོ་ནས་ཁྱོད་མ་ཡིན་དང་དོན་ལྡོག་ཐ་དད་ཡིན་པ། དཔེར་ན་བྱས་པ་དང་རྟག་པ་ལྟ་བུའོ། །
གསུམ་པ་རྩོད་པ་སྤང་བ་ནི། སྔོ་སེར་དང་། མེ་དུ་ལ་སོགས་པ་ཕན་ཚུན་ཡིན་པ་མི་ཁེགས་པར་འགྱུར་ཏེ། མི་འགལ་བའི་ཕྱིར་ཞེ་ན། སྔོ་སེར་ལ་སོགས་པ་ཕན་ཚུན་སྤངས་པའི་དངོས་པོ་རྣམས་ཕན་ཚུན་སྣང་རུང་མི་དམིགས་པས་ཁེགས་ལ། རྟག་པ་ལྟ་བུ་སྣང་དུ་མི་རུང་བ་རྣམས་ཡིན་པ་བྱས་པ་ལྟ་བུ། ཕན་ཚུན་སྤང་འགལ་དམིགས་པས་འགོག་པ་ཡིན་ནོ། ། གཉིས་པ་དེ་ངེས་པར་བྱེད་པའི་ཚད་མ་ནི། ཕན་ཚུན་སྤང་འགལ་རྣམས་ཚད་མ་གང་གི་སྟོབས་ཀྱིས་འགལ་བར་ངེས་པར་བྱེད་ཞེ་ན། སྔོན་པོ་ལ་སོགས་པ་མངོན་སུམ་གྱི་རང་སྟོབས་ཀྱིས་ངེས་ཤེས་འདྲེན་ནུས་པ་རྣམས་མངོན་སུམ་གྱི་སྟོབས་ཀྱིས་གནོད་བྱ་དང་འགལ་བར་ངེས་པ་ཡིན་ཏེ།
འདི་ལྟར་སྔོན་པོ་དེ་སྔོ་མིན་གྱིས་སྟོང་པ་ཡིན་པ་དེ་སྔོན་འཛིན་མངོན་སུམ་གྱིས་རྟོགས་པའི་སྟོབས་ལས་སོ། ། སྔོན་པོ་དེ་དེས་སྟོང་བར་ངེས་པ་ན། སྔོན་པོ་དེ་དེ་དང་འགལ་བར་ངེས་པ་ལྟ་བུའོ། ། རྟག་པ་ལ་སོགས་པ་མངོན་སུམ་གྱི་རང་སྟོབས་ཀྱིས་ངེས་ཤེས་འདྲེན་མི་ནུས་པ་རྣམས། རྗེས་དཔག་གི་སྟོབས་ཀྱིས་གནོད་བྱ་དང་འགལ་བ་ངེས་པ་ཡིན་ཏེ། དཔེར་ན་བྱས་པའི་རྟགས་ལས་སྒྲ་མི་རྟག་པར་རྟོགས་པའི་རྗེས་དཔག་གི་སྟོབས་ལས་སྒྲ་དེ་རྟག་པས་སྟོང་པར་ངེས་པ་ན། མི་རྟག་པ་དེ་རྟག་པ་དང་འགལ་བར་ངེས་པ་ལྟ་བུའོ། ། ཚད་མ་རིགས་པའི་གཏེར་ལས་འགལ་བ་བརྟག་པའི་རབ་ཏུ་བྱེད་པའི་དགོངས་དོན་གསལ་བར་བཤད་ཟིན་ཏོ།། །།་་་་་ མཚན་ཉིད་བརྟག་པའི་དབུའི་ས་བཅད་འགའ་མ་དཔེར་ཆད་འདུག ། དང་པོ་སྤྱིར་མཚན་མཚོན་གཞི་གསུམ་ལས།
དང་པོ་མཚན་ཉིད་ལ་གསུམ་ལས། དང་པོ་མཚན་ཉིད་ལ་མཚན་ཉིད་མི་དགོས་པར་རྟོག་པ་དགག་པ་ནི། ཁ་ཅིག་ན་རེ། མཚན་ཉིད་ལ་མཚན་ཉིད་མི་དགོས་ཏེ་དོན་ལྡོག་རྫས་ཡོད་ཡིན་པའི་ཕྱིར་དང་། དགོས་ན་ཐུག་མེད་དུ་འགྱུར་རོ་ཞེས་ཟེར་རོ། ། ཁ་ཅིག་ན་རེ། དོན་ལ་མི་དགོས་ཀྱང་། དོན་དེ་མཚན་གཞིར་བཞག་ནས་མཚན་ཉིད་ཀྱི་ཐ་སྙད་མཚོན་པའི་མཚན་ཉིད་འཇོག་པ་ཡིན་ལ། དེ་རྫས་ཡོད་ཡིན་པའི་རྟགས་མ་གྲུབ་བོ། ། དེས་ན་ལྐོག་ཤལ་ཙམ་མཚན་གཞིར་བཞག་ནས་མཚན་ཉིད་ཀྱི་ཐ་སྙད་དུ་མཚོན་པ་ལ།
མཚན་ཉིད་ཙམ་དང་བྱེ་བྲག་གི་མཚན་ཉིད་གཉིས་མཚོན་པ་གཉིས་ལས་བྱེ་བྲག་ཏུ་མཚོན་ན་ཐུག་མེད་དུ་གནས་ཏེ། ནོག་ལྐོག་ཤལ་ཆོས་ཅན་བ་གླང་གི་མཚན་ཉིད་ཀྱི་ཐ་སྙད་བྱར་རུང་སྟེ། བ་གླང་གི་ཆོས་གསུམ་ཚང་བའི་ཕྱིར་ཞེས་དང་། བ་གླང་གི་ཆོས་གསུམ་ཚང་བ་ཆོས་ཅན། བ་གླང་གི་མཚན་ཉིད་ཀྱི་མཚན་ཉིད་ཀྱི་ཐ་སྙད་བྱར་རུང་སྟེ། བ་གླང་གི་མཚན་ཉིད་ཀྱི་ཆོས་གསུམ་ཚང་བའི་ཕྱིར། ཞེས་བྱ་བ་ལ་སོགས་བློས་སྤུ་རིས་ཟིན་ཞིང་། སྒྲས་བརྗོད་པ་མ་འཁྲུལ་ན་བསྐལ་པར་བརྗོད་ཀྱང་མི་ཟད་པར་འདོད་ལ། མཚན་ཉིད་ཙམ་གྱི་ཐ་སྙད་དུ་མཚོན་པ་ལ་ལྡོག་པ་གཅིག་དཔྱད་དང་། མཚུངས་པར་འདོད་པའི་ལུགས་གཉིས་ལས་དང་པོ་ལྟར་ན།
སྦྱོར་བ་གསུམ་པའི་ཚེ་ཐུག་སྟེ། འདི་ལྟར་ཆོས་གསུམ་ཚང་བ་མཚན་གཞི་མཚན་ཉིད་དུ་མཚོན། ཆོས་གསུམ་ཚང་བ་ཞེས་བཀོད་ན། ལྐོག་ཤལ་མཚན་གཞི། བ་གླང་དུ་མཚོན་ལྐོག་ཤལ་དང་ལྡན་པ་ཞེས་བཀོད་པ་དང་མཚུངས་པས་མི་རིགས་ཞེས་ཟེར་རོ། ། ཁ་ཅིག་དེ་མི་འཐད་དེ། ཆོས་གསུམ་ལ་ཆོས་གསུམ་མ་ཚང་ན་རང་ལྡོག་མིན་པར་འགྱུར་བ་དང་། ལྐོག་ཤལ་ལའང་མ་ཚང་ཞེས་མཚུངས་སོ། ། དེས་ན་ལྡོག་མཚུངས་སུ་འདོད་པ་རྣམས། མཚན་ཉིད་ཙམ་དུ་ཐ་སྙད་མཚོན་པའི་ཚེའང་མཚན་ཉིད་ཐུག་མེད་དུ་འདོད་དེ།
སྔ་མ་སྔ་མ་ལ་ལྟོས་པའི་ཆོས་གསུམ་མཚན་གཞི་དང་། ཕྱི་མ་ཕྱི་མ་ལ་ལྟོས་པའི་ཆོས་གསུམ་མཚན་ཉིད་ཡིན་པའི་ཕྱིར། དེས་ན་མཚན་ཉིད་ཀྱི་མཚན་ཉིད་ཐུག་མེད་དུ་འདོད་དོ་ཞེས་ཟེར་རོ། ། འདི་མི་འཐད་དེ། མཚན་ཉིད་མ་ངེས་པར་མཚོན་བྱ་ངེས་ན། མཚན་ཉིད་མེད་ཀྱང་མཚོན་བྱ་གོ་བར་འགྱུར་ཞིང་། མ་ངེས་ན་མཚན་ཉིད་ཐུག་མེད་ཀྱི་ཕྱི་མ་ངེས་པ་མི་སྲིད་པས་རྩ་བའི་མཚན་ཉིད་མི་ངེས་པར་འགྱུར་རོ། ། ས་པཎ་རང་ལུགས་ནི། མཁས་པས་མཚན་ཉིད་ཀྱི་དོན་མཐོང་བ་ཙམ་གྱིས་ཐ་སྙད་འགྲུབ་ལ། བླུན་པོ་ལ་དེ་དག་གི་མཚན་ཉིད་རྟགས་སུ་བཀོད་པའི་ཐ་སྙད་སྒྲུབ་ཀྱིས་འགྲུབ་ཅིང་ཤིན་ཏུ་བླུན་པོ་ལ་ལྐོག་ཤལ་གྱི་དོན་གཉའ་བར་ཤ་སྤུང་བ་དང་།
མགྲིན་པར་ལྤགས་པ་འཆང་བ་ལ་སོགས་པའི་བརྡ་དོན་སྦྲེལ་དགོས་པ་སྲིད་དོ། ། དེ་ཙམ་བརྗོད་ཀྱང་མི་གོ་བ་ནི་ཐ་སྙད་སྒྲུབ་ཀྱི་ཡུལ་མིན་ནོ། ། འོ་ན་བླུན་པོ་ལ་ཐ་སྙད་ཇི་ལྟར་སྒྲུབ་ཅེ་ན། ནོག་ལྐོག་ཤལ་མཚན་ཉིད་ཡིན་པ་ལ། སྤྱི་དང་སྦྱོར་བ་འདིར་གཏོགས་གཉིས་ལས། དང་པོ་ནི། དངོས་འགལ་གཅོད་པའི་དོན་ལྡོག་ཏུ་གྲུབ་པ་དེ་མཚན་ཉིད་ཡིན་པའི་ཕྱིར་ཏེ། ལྟོ་ལྡིར་ཞབས་ཞུམ་བཞིན། ནོག་ལྐོག་ཤལ་འདུས་པ་ལའང་དངོས་འགལ་གཅོད་པའི་དོན་ལྡོག་ཏུ་གྲུབ་བོ་ཞེས་པས་འགྲུབ་ཅིང་། དེ་ཉིད་མཚན་ཉིད་ཡིན་པ་ཡང་།
གང་དངོས་འགལ་གཅོད་པའི་དོན་ལྡོག་ཏུ་གྲུབ་པ་ལ། མཚན་ཉིད་ཀྱི་བརྡ་སྦྱར་ཏེ། ཡལ་འདབ་དང་ལྡན་པ་ལ་ཤིང་གི་བརྡའ་སྦྱར་བ་བཞིན་ཞེས་བརྡ་དྲན་པར་བྱས་པས་འགྲུབ་བོ། ། དེ་སྐད་དུ་ཡང་། ། ཡུལ་ཡོད་ནའང་རྨོངས་པས་འདིར། ། སོགས་གསུངས་སོ། ། སྦྱོར་བ་འདི་གཏོགས་ཀྱང་བྱེ་བྲག་ལ་བཀར་བས་གོ་སླའོ། ། དེ་ལ་རྩོད་པ་སྤང་བ་ནི། ཁ་ཅིག་ན་རེ། དངོས་འགལ་གཅོད་པའི་དོན་ལྡོག་དུ་གྲུབ་པ་ལ།
དངོས་འགལ་གཅོད་པའི་དོན་ལྡོག་ཏུ་གྲུབ་པ་མེད་ན། དངོས་འགལ་གཅོད་པ་དེ་མཚན་ཉིད་མིན་པར་འགྱུར་ལ། ཡོད་ན་དེ་ལ་ཡང་དངོས་འགལ་གཅོད་པའི་དོན་ལྡོག་ཏུ་གྲུབ་པ་གཞན་ཞིག་དགོས་པས་ཐུག་མེད་དུ་འགྱུར་རོ་ཞེ་ན། ནོག་ལྐོག་ཤལ་ལ་དངོས་འགལ་གཅོད་པའི་དོན་ལྡོག་ཏུ་གྲུབ་པ་གཞན་ཞིག་ཡོད་པའི་རྒྱུ་མཚན་གྱིས་ནོག་ལྐོག་ཤལ་མཚན་ཉིད་དུ་སྒྲུབ་ན་ཐུག་མེད་དུ་འགྱུར་ཡང་ནོག་ལྐོག་ཤལ་ཉིད་དངོས་འགལ་གཅོད་པའི་དོན་ལྡོག་དང་དབྱེར་མེད་དུ་སྒྲུབ་པས་སྐྱོན་མེད་དོ། ། དེ་ལྟར་མིན་ན་ལྐོག་ཤལ་ལ་ལྐོག་ཤལ་གཉིས་པ་མེད་ན་ལྐོག་ཤལ་བ་གླང་མིན་པར་འགྱུར་ལ། ཡོད་ན་དེ་ལ་ཡང་ལྐོག་ཤལ་གསུམ་པ་སོགས་ཐུག་མེད་དུ་འགྱུར་རོ། ། གཉིས་པ་དགོས་པའི་མཚན་ཉིད་བཞག་པ་ལ་གཉིས་ལས། དང་པོ་གཞན་ལུགས་དགག་པ་ནི། ཁ་ཅིག མཚན་ཉིད་ཀྱི་མཚན་ཀྱི་དོན་ལྡོག་ཆོས་གསུམ་ཚང་བའམ་མཚོན་བྱའི་དོན་ལྡོག་གཞི་ལ་གྲུབ་པ་ཞེས་ཟེར་བ་མི་འཐད་དེ།
མཚན་ཉིད་དུ་གོ་བ་མཚོན་བྱ་ལ་ལྟོས་པའི་ཕྱིར་རོ། ། གཉིས་པ་རང་ལུགས་ནི། དངོས་འགལ་གཅོད་པའི་དོན་ལྡོག་ཏུ་གྲུབ་པའོ། ། གསུམ་པ་དེའི་བསལ་བྱའི་སྐྱོན་ཅན་ལ་གསུམ་ལས། དང་པོ་མ་ཁྱབ་པའི་མཚན་ཉིད་སྐྱོན་ཅན་གྱི་མཚན་ཉིད་མཚན་ཉིད་དུ་བཀོད་པ་གང་ཞིག མཚན་གཞིའི་ཕྱོགས་གཅིག་ལ་མ་གྲུབ་པ། དཔེར་ན། བ་གླང་གི་མཚན་ཉིད་ནོག་ལྐོག་ཤལ་ཁྲ་བོ་བཀོད་པ་ལྟ་བུའོ། ། གཉིས་པ་ཁྱབ་ཆེས་བའི་མཚན་ཉིད་སྐྱོན་ཅན་གྱི་མཚན་ཉིད། གང་ཞིག་གི་མཚན་ཉིད་ལ་ཁྱབ་ཅིང་མཚོན་འདོད་མེད་པར་ཞུགས་པ།
དཔེར་ན་བ་གླང་གི་མཚན་ཉིད་དུ་མགོ་ལྡན་བཀོད་པ་ལྟ་བུའོ། ། གསུམ་པ་མི་སྲིད་པའི་མཚན་ཉིད་སྐྱོན་ཅན་གྱི་མཚན་ཉིད་གང་ཞིག མཚན་ཉིད་མཚོན་འདོད་ལ་ཇི་ལྟར་དགོད་བྱ་ལྟར་མ་གྲུབ་པ། འདི་ལ་གཉིས་ལས། རང་ལྡོག་མ་གྲུབ་ནས་མི་སྲིད་པ་ནི། བ་གླང་གི་མཚན་ཉིད་དུ་བ་གླང་བཀོད་པ་ལྟ་བུའོ། ། རང་ལྡོག་གྲུབ་ཀྱང་མཚོན་འདོད་ལ་མི་སྲིད་པ་ནི། མི་རྟག་པའི་མཚན་ཉིད་དུ་རྒྱུ་རྐྱེན་ལས་སྐྱེས་པ་བཀོད་པ་ལྟ་བུའོ། ། བྱས་མི་རྟག་གཉིས་གཅིག་གི་དོན་ལྡོག་ཏུ་གཅིག་གི་དོན་ལྡོག་མི་སྲིད་པ་ཡིན་ཏེ། དེ་ཕྱིར་ཁྱད་པར་གང་ཞིག་ཆོས། །
སོགས་གསུངས་པ་ལྟར་རོ། ། འོ་ན་སྐྱོན་རྣམས་མཚོན་སྦྱོར་དུ་བཀོད་པ་ལ་རྩིའམ། མ་བཀོད་པ་ལ་རྩི་ཞེ་ན། ཐམས་ཅད་བཀོད་པ་ལ་རྩི་སྟེ། འདི་ལྟར་དུ་བ་མེའི་འབྲས་བུ་ཡིན་ཡང་། རྩོད་གཞི་ལས་གཞན་དུ་བཀོད་ན་གོ་བྱེད་ཀྱི་རྟགས་སུ་མི་རུང་བ་ལྟར། ནོག་ལྐོག་ཤལ་བ་གླང་གི་མཚན་ཉིད་ཡིན་ཡང་མཚོན་བྱེད་ཡིན་མིན་མཚན་གཞི་ལ་རག་ལས་པ་ཡིན་ནོ། ། གཉིས་པ་མཚོན་བྱའི་མཚན་ཉིད། དོན་ལྡོག་རྒྱུ་མཚན་དུ་ཡོད་པ་ཅན་གྱི་སྒྲ་རྟོག་དོན་མཐུན་གྱི་ཡུལ་དུ་གྲུབ་པའོ། ། དེའི་མཚན་གཞི་ནི་རིགས་ཀྱི་སྒྲ་མཚན་ཉིད་ལ་ལྟོས་པ་རྒྱུ་མཚན་ཅན་གྱི་མིང་གི་སྤྱི་དེ་མཚོན་བྱ་ཡིན་ནོ། །
དེ་བློ་ཡུལ་དུ་འགྲོ་བ་མཚན་ཉིད་ལ་ལྟོས་པས་བཏགས་ཡོད་ཡིན་ལ། དོན་ལ་མ་གྲུབ་པས་བློའི་ཆོས་སྒྲོ་བཏགས་པའོ། ། གསུམ་པ་མཚན་གཞིའི་མཚན་ཉིད། མཚན་ཉིད་ཀྱི་རྟེན་བྱེད་པའོ། ། གཉིས་པ་བྱེ་བྲག་ཏུ་ཚད་མའི་མཚན་ཉིད་ངེས་པར་བྱ་བ་ལ་གཉིས་ལས། དང་པོ་མཚན་ཉིད་ངོས་བཟུང་བ་ལ་གཉིས་ལས། དང་པོ་གཞན་ལུགས་དགག་པ་ནི། སློབ་དཔོན་ལྷ་དབང་བློས་མི་བསླུ་བ་དང་མ་ཤེས་དོན་གསལ་གང་ཡང་རུང་བས་མཚོན་ནུས་པས་གཉིས་པོ་འདམ་ཀ་ཅན་གྱི་ཚད་མའི་མཚན་ཉིད་ཡིན་ནོ་ཞེས་གསུངས་པ་མི་འཐད་དེ། མཚོན་བྱ་ཚད་མ་ཡང་གཉིས་སུ་ཐལ་བའི་ཕྱིར། ། ཡང་སློབ་དཔོན་རྒྱན་མཁན་པོ་ཚད་མ་ལ་ཡང་།
འཕགས་པ་རྣམས་ཀྱི་ད་ལྟར་གྱི་ཤེས་པ་སྐད་ཅིག་མ་གསལ་བར་མྱོང་བའི་ཡེ་ཤེས་ནི་དོན་དམ་པའི་ཚད་མ་ཡིན་ལ། དེའི་མཚན་ཉིད་མ་ཤེས་དོན་གསལ་ཡིན་གྱི་མི་བསླུ་བ་མ་ཡིན་ཏེ། བཅད་དོན་ཐོབ་པ་མེད་པའི་ཕྱིར་ཏེ། ཚད་མས་བཅད་པའི་དོན་སྐད་ཅིག་མ་ཡིན་པས་ཞུགས་པ་ན་འགགས་ནས་ཐོབ་རྒྱུ་མེད་པའི་ཕྱིར། གཟུང་འཛིན་གཉིས་སུ་སྣང་བའི་སོ་སོ་སྐྱེ་བོའི་རྒྱུད་ལ་ཡོད་པའི་ཐ་སྙད་པའི་ཚད་མ་ནི། ཡུལ་སྐད་ཅིག་མ་ཕྱེ་བའི་རྒྱུད་ལ་ཚད་མ་ཡིན་པས་མི་བསླུ་བ་ཡིན་ཏེ། ཚད་མས་ཀྱང་སྔོ་ཙམ་བཅད་ལ་ཞུགས་པ་ན་ཡང་སྔོ་ཙམ་ཐོབ་པའི་ཕྱིར། དེ་ཙམ་གྱིས་ཚད་མར་མི་འགྱུར་ཏེ། བཅད་ཤེས་ཀྱང་ཚད་མར་ཐལ་བའི་ཕྱིར་རོ། ། དེས་ན་མི་བསླུ་བ་དང་སྔར་མ་ཤེས་པའི་དོན་གསལ་བར་བྱེད་པའི་ཚོགས་པ་ཐ་སྙད་པའི་ཚད་མའི་མཚན་ཉིད་ཡིན་ནོ་ཞེས་གསུངས་པ་ནི་མི་འཐད་དེ།
ཚད་མ་སྤྱིའི་མཚན་ཉིད་ཅི་ཡིན་དྲིས་པ་ན་སོ་སོའི་མཚན་ཉིད་འདི་ཡིན་ཞེས་པ་མ་འབྲེལ་བའི་ཕྱིར། གཞན་ཡང་ཐ་སྙད་པའི་ཚད་མ་ཆོས་ཅན། དོན་དམ་པའི་ཚད་མར་ཐལ། སྔར་མ་ཤེས་པའི་དོན་གསལ་བར་བྱེད་པ་ཡིན་པའི་ཕྱིར། གཞན་ཡང་ཚད་མ་སྤྱིའི་མཚན་ཉིད་གཅིག་མེད་པར་ཐལ། དེ་གཉིས་ལས་གཞན་པའི་ཚད་མ་སྤྱིའི་མཚན་ཉིད་མེད་ཅིང་། དེ་གཉིས་ཚད་མ་སོ་སོའི་མཚན་ཉིད་ཡིན་པའི་ཕྱིར། འདོད་ན་མཚོན་བྱ་ཚད་མ་གཅིག་མེད་པར་ཐལ་ལོ། ། ཡང་སློབ་དཔོན་ཆོས་མཆོག མ་ཤེས་དོན་གསལ་ཚད་མའི་བྱེད་པ་ཡིན་གྱི་མཚན་ཉིད་མིན་ལ།
མི་སླུ་བ་ཚད་མའི་མཚན་ཉིད་ཡིན་ནོ། ། དེ་ཡང་མི་བསླུ་བ་ཆོས་གསུམ་ལྡན་ཞིག་སྟེ། རང་གི་ངོ་བོའི་ཁྱད་པར་དོན་ཐོབ་པར་བྱེད་ནུས་པ། ཡུལ་གྱི་ཁྱད་པར་ནི་དོན་དེ་ཡང་ཚད་མས་བཟུང་བའི་དོན་ཐོབ་པ་མིན་ཏེ། མངོན་སུམ་གྱིས་བཟུང་བའི་དོན་སྐད་ཅིག་མ་ཡིན་པས་ཐོབ་པ་མེད་པའི་ཕྱིར། མ་བཟུང་བ་ཡང་ཅི་རུང་རུང་ཐོབ་པ་མིན་གྱི་ཚད་མས་ཡོངས་སུ་བཅད་པའི་འཇུག་ཡུལ་ཐོབ་པའོ། ། བྱེད་པའི་ཁྱད་པར་ནི་བཅད་དོན་ཐོབ་པར་བྱེད་པ་དེ་ཡང་རྐང་པས་ཕྱིན་པ་ལ་བརྟེན་ནས་ཐོབ་པ་ལྟ་བུ་མིན་གྱི། ཡོངས་སུ་གཅོད་བྱེད་ཀྱི་ཚད་མ་ལ་བརྟེན་ནས་ཐོབ་པར་བྱེད་པ་ཡིན་ནོ། ། དེ་ལ་རང་གི་ངོ་བོའི་ཁྱད་པར་གྱིས་རྒྱང་ཕན་པ་སོགས་དངོས་པོར་འཛིན་པ་ཚད་མའི་མཚན་ཉིད་ཡིན་པ་གཅོད་དོ། ། མི་སླུ་བ་ཚད་མའི་མཚན་ཉིད་དུ་བསྟན་པའི་ཕྱིར་ཡུལ་གྱི་ཁྱད་པར་གྱིས་མངོན་སུམ་གྱིས་བཟུང་བའི་དོན་སྐད་ཅིག་མ་ཡིན་པས་ཐོབ་པ་མེད་པའི་ཕྱིར།
མངོན་སུམ་ལ་ཚད་མའི་མཚན་ཉིད་མི་བསླུ་བ་མི་སྲིད་པར་བཅད་དེ། མངོན་སུམ་ཚད་མས་ཀྱང་རང་གིས་བཅད་པའི་འཇུག་ཡུལ་ཐོབ་པར་བྱེད་ནུས་པའི་ཕྱིར་རོ། ། བྱེད་པའི་ཁྱད་པར་གྱིས་གངས་རི་གསེར་འཛིན་ལ་སོགས་པའི་ལོག་ཤེས་ལ་ཁྱབ་ཆེས་པ་བཅད་དེ། ཕྱིས་གངས་རི་དཀར་པོ་ཐོབ་པ་དེ་གངས་རི་སེར་འཛིན་གྱི་ཤེས་པ་ལ་བརྟེན་ནས་ཐོབ་པ་མ་ཡིན་པའི་ཕྱིར་རོ། ། མི་བསླུ་བ་ཁྱད་པར་གསུམ་ལྡན་དེ་ཡང་བཅད་དོན་ངེས་པར་ཐོབ་པར་བྱེད་དགོས་པ་མིན་གྱི། རྒྱུ་ཁ་ཡར་བའང་ཡོད་པ་ལྟ་བུ་བཅད་དོན་ཐོབ་པར་བྱེད་ནུས་པ་ཙམ་ཡིན་པས་ཐོབ་པའི་རྒྱུ་ཚོགས་མ་ཚང་བའམ་འགལ་རྐྱེན་གྱིས་གེགས་བྱས་པའི་ཚད་མ་ལ་མ་ཁྱབ་པའི་སྐྱོན་མེད་དོ། ། མ་ཁྱབ་པ་གཅོད་པ་ཟུར་ནས་ཁ་བསྐོང་ཞེས་གསུངས་པ་མི་འཐད་དེ། བདེན་པའི་དོན་རྟོགས་ཚད་མའི་བྱེད་པ་ཡིན་གྱི་མཚན་ཉིད་མིན་ནོ་ཞེས་འབྱེད་པ་གཞུང་གི་དགོངས་པ་མིན་པའི་ཕྱིར་དང་། མཚན་ཉིད་དུ་བཞག་པ་ལ་མ་ཁྱབ་པ་གཅོད་པའི་ནུས་པ་མེད་ན། ཟུར་ནས་ཁ་བསྐང་བས་མཚན་ཉིད་དུ་བཞག་པ་སྐྱོན་ཅན་ཡིན་པ་ཟློག་མི་ནུས་པའི་ཕྱིར་རོ། །
གཞན་ཡང་མི་བསླུ་བ་ལ་ཚད་མས་བཅད་པའི་འཇུག་ཡུལ་ངེས་པར་ཐོབ་པ་བྱེད་དགོས་ན། མངོན་སུམ་ཚད་མའི་འཇུག་ཡུལ་སྐད་ཅིག་མ་ཡིན་པས་ཐོབ་པ་མེད་པའི་ཕྱིར། ཚད་མ་མིན་པར་འགྱུར་རོ། ། གལ་ཏེ་མངོན་སུམ་ཚད་མའི་འཇུག་ཡུལ་སྐད་ཅིག་མ་མིན་གྱི་སྐད་ཅིག་མ་ཕྱེ་བའི་སྔོ་ཙམ་ལྟ་བུ་ཡིན་པས་སྐྱོན་མེད་དོ་ཞེས་ཟེར་ན། སྔོ་ཙམ་ཆོས་ཅན། མངོན་སུམ་ཚད་མའི་འཇུག་ཡུལ་མིན་པར་ཐལ། སྒྲོ་བཏགས་ཡིན་པའི་ཕྱིར་ཏེ། སྤྱི་མཚན་ཡིན་པའི་ཕྱིར། གཞན་ཡང་ཁྱེད་རང་གི་ལུགས་ལའང་། མིག་ཤེས་ཀྱི་སྔོན་པོ་མཐོང་ནས་ཞུགས་པ་ན་འགལ་རྐྱེན་གྱིས་སྔོན་པོ་མེད་པར་བྱས་ནས་མ་ཐོབ་པའི་ཚེ།
མིག་ཤེས་དེ་སྔོན་པོ་ལ་ཚད་མ་མ་ཡིན་པར་ཐལ། བཅད་པའི་སྔོན་པོ་ཐོབ་པ་མེད་པའི་ཕྱིར། གལ་ཏེ་གཅད་དོན་ངེས་པར་ཐོབ་པར་བྱེད་དགོས་པ་མ་ཡིན་གྱི་ཐོབ་པར་བྱེད་ནུས་པ་ཙམ་ཡིན་པས་སྐྱོན་མེད་དོ་ཞེ་ན། འོ་ན་མངོན་སུམ་ཚད་མས་ཀྱང་རང་གིས་བཟུང་བའི་དོན་སྐད་ཅིག་མ་ཐོབ་པར་བྱེད་ནུས་ཞེས་སྨྲས་ན་ལན་སྨྲ་རྒྱུ་ཅི་ཡོད། རིགས་པ་འདིས་ནི་མངོན་སུམ་བཅད་ཤེས་འདོད་པའི་ལོག་རྟོག་ཀྱང་བསལ་བ་ཡིན་ནོ། ། ཡང་བྲམ་ཟེ་རྗེས་འབྲངས་དང་བཅས་པ། ཚད་མའི་མཚན་ཉིད་མ་ཤེས་དོན་གསལ་ཅིག་ཡིན་ལ། དེ་ཡང་བདེན་པའི་དོན་རྟོགས་ཆོས་གསུམ་ལྡན་ཞིག་སྟེ། དེ་ལ་བདེན་པའི་དོན་ནི་ཚད་མས་ཡིན་པ་ལ་ཡིན་པར་གཞལ་བ་དང་། མ་ཡིན་པ་ལ་མ་ཡིན་པར་གཞལ་བ་ལ་ཚད་མ་གཞན་གྱིས་གནོད་པ་མེད་པ་གནོད་མེད་ཀྱི་བདེན་པ་ཡིན་ནོ། །
རྟོགས་པའི་དོན་ཡང་ངེས་པ་ཙམ་མམ་སྣང་བ་ཙམ་མ་ཡིན་གྱི་ལྡོག་ཕྱོགས་ཀྱི་སྒྲོ་འདོགས་ཟློག་པར་ནུས་པའོ། ། ཆོས་གསུམ་ནི། ངོ་བོའི་ཁྱད་པར་ལྡོག་ཕྱོགས་ཀྱི་སྒྲོ་འདོགས་སེལ་བ་དེ་ཙམ་མངོན་སུམ་བཅད་ཤེས་ལའང་ཡོད་པས་ཡུལ་གྱི་ཁྱད་པར་སྔར་མ་རྟོགས་པའི་དོན་དང་། དེ་ཙམ་བདེན་པའི་ཡིད་དཔྱོད་ལའང་ཡོད་པས། འཛིན་སྟངས་གྱི་ཁྱད་པར་དོན་ལ་མི་འཁྲུལ་བའོ་ཞེས་གསུངས་པ་ནི་མི་འཐད་དེ། འཛིན་སྟངས་དོན་ལ་མི་འཁྲུལ་བ་རྟོགས་ཟིན་ལ་འཇུག་མི་སྲིད་པས་སྔར་མ་རྟོགས་པ་ལ་རྣམ་བཅད་མེད་པའི་ཕྱིར་དང་།

མངོན་སུམ་གྱིས་སྒྲོ་འདོགས་གཅོད་པ་མི་སྲིད་པས་སྒྲོ་འདོགས་གཅོད་པས་མ་ཁྱབ་པའི་ཕྱིར། རང་ལུགས་ནི། མ་ཤེས་དོན་གསལ་དང་མི་བསླུ་བ་གཉིས་ཀ་དོན་ལྡོག་ཐ་དད་མེད་པའི་ཚད་མའི་མཚན་ཉིད་ཡིན་ཏེ། སློབ་དཔོན་གྱིས་སྐབས་འགར་མ་ཤེས་དོན་གསལ་ཚད་མའི་མཚན་ཉིད་དུ་གསུངས་པ་ལ་སྡེ་བདུན་མཛད་པས་དེ་གཉིས་དགོངས་པ་གཅིག་ཏུ་བཤད་པར་བཞེད་ནས། ཚད་མ་བསླུ་མེད་ཅན་ཤེས་པ། ། ཞེས་སྔར་གསུངས་ནས་མ་ཤེས་དོན་གསལ་ཚད་མའི་མཚན་ཉིད་དུ་བཤད་པ་དང་འགལ་ལོ་སྙམ་པའི་དོགས་པ་ལྡོག་པའི་ཕྱིར་དུ། མ་ཤེས་དོན་གྱི་གསལ་བྱེད་ཀྱང་ཞེས་མ་ཤེས་དོན་གསལ་ཡང་མི་བསླུ་བ་དང་དོན་ལྡོག་ཐ་དད་མེད་པ་ཡིན་ནོ་ཞེས་གསུངས་པའི་ཕྱིར་རོ། ། དེ་ལས་གཞན་དུ་ཀྱང་སྨོས་པ་དགོས་པ་མེད་པར་འགྱུར་རོ། ། འོ་ན་མཚོན་བྱ་ཚད་མ་ཡང་གཉིས་སུ་ཐལ་བའི་སྐྱོན་མཚུངས་སོ་ཞེ་ན། འདམ་ཀ་ཅན་དོན་ལྡོག་ཐ་དད་དུ་འདོད་ན་སྐྱོན་ཡོད་མོད་བསྒྲུབ་བྱའི་མཚན་ཉིད་བཞིན་དུ་དོན་ལྡོག་ཐ་དད་མེད་པར་འདོད་པས་སྐྱོན་ག་ལ་ཡོད། དེས་ན་ཚད་མའི་མཚན་ཉིད་རང་གི་འཇུག་ཡུལ་རང་མཚན་ལ་གསར་དུ་མི་བསླུ་བའི་ཤེས་པ་ཡིན་ནོ། །
འོ་ན་སྔོན་འཛིན་མངོན་སུམ་སྐད་ཅིག་དང་པོ་དེ། སྔོན་པོ་སྐད་ཅིག་དང་པོ་ལ་མི་བསླུ་བ་ཇི་ལྟར་འགྱུར་ཞེ་ན། དེས་སྔོན་པོ་སྐད་ཅིག་དང་པོ་སྔོན་པོའི་དོན་བྱེད་ནུས་པར་ཇི་ལྟར་གཞལ་བ་ལྟར་དུ་དོན་ལ་ཡང་སྔོན་པོ་སྐད་ཅིག་དང་པོ་དེ་སྔོན་པོའི་དོན་བྱེད་ནུས་པར་གནས་པའི་ཕྱིར་མི་སླུ་བ་ཡིན་ནོ། ། དེ་སྐད་དུ་ཡང་། དོན་བྱེད་ནུས་པར་གནས་པ་ནི། ། མི་བསླུ་ཞེས་གསུངས་སོ། ། གསུམ་པ་རྩོད་པ་སྤང་བ་ནི། ཁ་ཅིག་ན་རེ། རང་མཚན་ལ་གསར་དུ་མི་བསླུ་བས་འདུས་མ་བྱས་ནམ་མཁའ་དངོས་མེད་དུ་འཇལ་བ་ལ་མ་ཁྱབ་བོ་ཞེ་ན། ཚད་མ་དེའི་འཇུག་ཡུལ་ནི།
དངོས་པོ་རང་མཚན་གྱི་སྟེང་ན་དངོས་པོ་རང་མཚན་འདུས་མ་བྱས་ནམ་མཁའ་ལ་ཡོད་པ་ལ་ལོག་པའི་ལོག་པ་རང་མཚན་དེ་ཡིན་པས་སྐྱོན་མེད་དོ། ། ཡང་ཁ་ཅིག་ན་རེ། དུང་སེར་འཛིན་དང་ལྗོན་ཤིང་འགྲོ་སྣང་གི་ཤེས་པ་ཆོས་ཅན། དུང་དཀར་པོ་དང་། ལྗོན་ཤིང་སྡོད་པ་ལ་ཚད་མར་ཐལ། དེ་གཉིས་ལ་མི་བསླུ་བའི་ཕྱིར་ཞེ་ན། རྟགས་མ་གྲུབ་ཏེ། དེ་མིན་ལ་དེར་སྣང་བའི་ཕྱིར། དེ་སྐད་དུ་ཡང་རྣམ་ངེས་ལས། ཉེ་བར་བསླད་པ་བསླུ་བའི་ཕྱིར།
མངོན་སུམ་ལྟར་ཞེས་གསུངས་སོ། ། འོ་ན་ཕྱིས་ཐོབ་པ་ཅི་ཞེ་ན། དེ་ནི་ཚད་མ་གཞན་གྱིས་མ་བསླུས་པ་ཡིན་ནོ། ། གཉིས་པ་དེས་སྒྲོ་འདོགས་གཅོད་པའི་ཚུལ་ལ་གཉིས་ལས་ཇི་ལྟར་ངེས་པའི་ཚུལ་ནི་ཀུན་ཏུ་ཐ་སྙད་པའི་ཚད་མའི་སྟོབས་ཀྱིས་འཇུག་ལྡོག་བྱེད་པ་ན། ངེས་ཤེས་འདྲེན་དགོས་ཏེ་ཡོད་མེད་ངེས་པའི་འབྲས་ཅན་མིན། ། སོགས་གསུངས་སོ། ། དེས་ན་ངེས་པའི་མཚན་ཉིད་ཐེ་ཚོམ་དངོས་སུ་གཅོད་པའི་སྒོ་ནས་ཆོད་པའི་བློ། དབྱེ་ན། མི་བསླུ་བའི་དོན་ལ་ཐེ་ཚོམ་ཆོད་པ་ཡང་དག་པའི་ངེས་པ་དང་། བསླུ་བའི་དོན་ལ་ཐེ་ཚོམ་ཆོད་པ་ལོག་ཤེས་ཀྱི་ངེས་པའོ། །
ཕྱི་མ་ངེས་པ་བཏགས་པ་བ་ཡིན་ནོ། ། དེའི་འགལ་ཟླ་སྒྲོ་འདོགས་ཀྱི་མཚན་ཉིད། གནས་ལུགས་ལས་མཐའ་གཞན་དུ་རྟོག་པའོ། ། དབྱེ་ན་རྟོག་པ་ལོག་ཤེས་དང་། ཐེ་ཚོམ་མོ། ། ངེས་པས་སྒྲོ་འདོགས་སེལ་བ་དེ་ཡང་། སྒྲོ་འདོགས་ཀྱི་ས་བོན་མེད་པར་བྱེད་པའི་ནུས་པ་བྱིས་པའི་ཚད་མ་ལ་མེད་ལ། འོན་ཀྱང་དེའི་བྱེད་པ་མ་ཉམས་པ་དེ་སྲིད་དུ་དེ་མིན་དུ་འཛིན་པའི་སྒྲོ་འདོགས་མི་སྐྱེ་བ་ཙམ་ཡིན་ནོ། ། གཉིས་པ་རྩོད་པ་སྤང་བ་ནི། ཁ་ཅིག་ན་རེ།
ངེས་པ་དང་སྒྲོ་འདོགས་ཡུལ་མི་གཅིག་ན། བསལ་བྱ་སེལ་བྱེད་དུ་མི་འཐད་དེ། ཕྱི་ནང་གི་སྣང་མུན་བཞིན། གཅིག་ན། ཡུལ་དེ་བདེན་པར་གྲུབ་ན་སྒྲོ་འདོགས་མ་འཁྲུལ་བར་འགྱུར་ལ། མ་གྲུབ་ན་ངེས་ཤེས་བློ་དོན་མཐུན་དུ་མི་འགྱུར་རོ་ཞེ་ན། ངེས་ཤེས་དང་སྒྲོ་འདོགས་གཉིས་ཞེན་ཡུལ་གཅིག་པས་བསལ་བྱ་སེལ་བྱེད་ཡིན་ལ། ངེས་ཤེས་ཀྱིས་བཟུང་བ་ལྟར་དུ་ཡོད་པས་འཛིན་སྟངས་དོན་དང་མཐུན་པའི་ཕྱིར་བློ་དོན་མཐུན་དུ་འཐད་ལ། སྒྲོ་འདོགས་ཀྱིས་བཟུང་བ་ལྟར་དུ་མ་གྲུབ་པས་འཛིན་སྟངས་དོན་དང་མི་མཐུན་པའི་ཕྱིར་བློ་དོན་མི་མཐུན་པ་ཡིན་ནོ། ། ཁ་ཅིག་ན་རེ།
ངེས་ཤེས་དང་སྒྲོ་འདོགས་བློ་རྫས་གཅིག་ན་བསལ་བྱ་སེལ་བྱེད་དུ་མི་འཐད་ལ། རྫས་ཐ་དད་ནའང་བསལ་བྱ་སེལ་བྱེད་དུ་མི་འཐད་དེ། འཕགས་པའི་ཡེ་ཤེས་ཀྱིས་གཞན་རྒྱུད་ཀྱི་སྒྲིབ་པ་མི་སེལ་བ་བཞིན་ཞེ་ན། བློའི་རྒྱུན་གཅིག་ལ་རྫས་ཐ་དད་པས་སྐྱོན་གཉིས་ཀ་མེད་དོ། ། ཡང་དེ་གཉིས་དུས་གཅིག་ན་རྒྱུད་གཅིག་ལ་རྟོག་པ་རྫས་ཐ་དད་གཉིས་ཅིག་ཅར་འཇུག་པར་འགྱུར་ལ། མི་གཅིག་ན་གནོད་བྱ་གནོད་བྱེད་དུ་མི་འཐད་དེ། མ་ཚོགས་པའི་ཕྱིར་ཞེ་ན། བློའི་རྒྱུན་གཅིག་ལ། དང་པོ་སྒྲོ་འདོགས་སྐྱེས་ནས་ཕྱིས་ཚད་མའི་སྟོབས་ཀྱིས་སྐྱེས་པའི་ངེས་ཤེས་སྐྱེས་པས་སྒྲོ་འདོགས་སྐྱེ་མ་ནུས་པ་ཉིད་ལ་ངེས་ཤེས་ཀྱི་སྒྲོ་འདོགས་བསལ་ཞེས་ཐ་སྙད་འདོགས་པས་སྐྱོན་མེད་དོ། ། གསུམ་པ་མཚན་ཉིད་ཀྱིས་མཚོན་པའི་དོན་གཏན་ལ་དབབ་པ་ལ་བཞི་སྟེ།
དང་པོ་མཚོན་བྱའི་རབ་ཏུ་དབྱེ་བ་ལ་བཞི་སྟེ། དང་པོ་དབྱེ་གཞི་ནི། ཡང་དག་པའི་ཤེས་པའོ། ། གཉིས་པ་དབྱེ་བ་ནི། མངོན་སུམ་དང་རྗེས་དཔག་གཉིས་སོ། ། དེ་གཉིས་གཅིག་གམ་ཐ་དད་ཅེ་ན། ཤེས་པ་གཅིག་ཉིད་ཡུལ་ལ་རྒྱབ་ཀྱི་མེ་ལ་ལྟོས་ན་རྗེས་དཔག་ཡིན་ཞིང་ཤེས་པའི་ངོ་བོ་ལ་ལྟོས་ན་མངོན་སུམ་ཡིན་པས་ཡུལ་ལ་ལྟོས་ན་ཐ་དད། ཡུལ་ཅན་ལ་ལྟོས་ན་གཅིག་ཡིན་ནོ། ། གསུམ་པ་གྲངས་ངེས་པ་ནི། ཚད་མ་གཉིས་ཁོ་ནར་ངེས་ཏེ།
གཞལ་བྱ་གཉིས་སུ་ངེས་པའི་ཕྱིར། ། དེ་ལ་རྒྱང་འཕེན་པ་ན་རེ། ཚད་མ་མངོན་རྗེས་གཉིས་སུ་ངེས་པ་མི་འཐད་དེ། རྗེས་དཔག་ཚད་མར་མི་རུང་བའི་ཕྱིར་ཏེ། དངོས་པོ་འཛིན་པ་མེད་པའི་ཕྱིར་ཞེ་ན། མ་ཁྱབ་སྟེ་རྗེས་དཔག་ཆོས་ཅན། དངོས་པོ་མངོན་སུམ་དུ་མི་འཛིན་ཀྱང་ཚད་མ་ཡིན་ཏེ། གཞལ་བྱ་རང་མཚན་ལ་གསར་དུ་མི་བསླུ་བའི་ཤེས་པ་ཡིན་པའི་ཕྱིར། ཡང་གྲངས་ཅན་པ་ན་རེ། མངོན་རྗེས་གཉིས་སུ་ངེས་པ་མི་འཐད་དེ།
དེ་གཉིས་དང་ལུང་ཚད་མ་དང་གསུམ་ཡོད་པའི་ཕྱིར། དེ་ལ་མངོན་སུམ་ནི་མིག་སོགས་ཡིད་ཀྱིས་བྱིན་གྱིས་བརླབས་ནས་སྒྲ་སོགས་ལ་ཞེན་ཅིང་ལྟ་བ་ཡིན་ནོ། ། དེ་ཡང་ཡིད་གཟུགས་ལ་ལྟ་བ་ན་མིག་བྱིན་གྱིས་བརླབས་ནས་གཟུགས་ལ་ཡིད་ཞེན་ཅིང་ལྟ་བ་སོགས་སོ། ། རྗེས་དཔག་ནི། འབྲེལ་ཟླ་གཅིག་མངོན་སུམ་དུ་གྲུབ་པས་གཞན་གྲུབ་པ་སྟེ། དཔེར་ན། ནོར་དང་བདག་པོའི་འབྲེལ་བ་ཡོད་པ། ལྷ་སྦྱིན་དང་རྟ་ལྟ་བུ་ལ་རྟ་རྟོགས་པ་ན་ལྷ་སྦྱིན་རྟོགས་པ་ལྟ་བུའོ། ། ལུང་ཚད་མ་ནི། ཡིད་ཆེས་པའི་ཚིག་ཟེར་བ་དང་།
ཡང་བྱེ་བྲག་པ་ན་རེ། གཉིས་སུ་ངེས་པ་མི་འཐད་དེ། སྔར་བཞིན་གསུམ་ཡོད་པའི་ཕྱིར། དེ་ལ་མངོན་སུམ་ནི་བདག་ཡིད་དབང་པོ་དང་དོན་ཕྲད་པའམ་དབང་དོན་འབྲེལ་བ་ཡིན་གྱི་ཤེས་པ་མིན་ནོ། ། རྗེས་དཔག་ནི་རྟགས་ལས་ཤེས་པ་སྟེ། དཔེར་ན་ཟླ་བ་ཤར་བའི་རྟགས་ལས་ཀུ་མུད་ཏ་ཁ་ཕྱེ་བར་རྟོགས་པ་ལྟ་བུ། ལུང་ཚད་མ་སྔར་བཞིན་ནོ་ཟེར་བ་དང་། ཡང་རིག་པ་ཅན་པ་ན་རེ། ཚད་མ་གཉིས་སུ་ངེས་པ་མི་འཐད་དེ། དེ་གཉིས་དང་སྒྲ་བྱུང་དང་།
དཔེ་ཉེར་འཇལ་གྱི་ཚད་མ་དང་བཞི་ཡོད་པའི་ཕྱིར། དེ་ལ་མངོན་སུམ་ནི་དབང་དོན་ཕྲད་པ་ལས་སྐྱེས་པའི་ཤེས་པ་མ་འཁྲུལ་བ། རྟོག་པའི་རང་བཞིན་ཅན་ནོ། ། རྗེས་དཔག་ནི་གསུམ་སྟེ། སྔ་མ་ཅན་གྱི་རྗེས་དཔག་ནི། སྤྲིན་འདུས་པ་ལས་ཆར་འབབ་པར་ཤེས་པ་ལྟ་བུ། ལྷག་མ་ཅན་གྱི་རྗེས་དཔག་ནི་ཆུ་བྱུང་བ་ལས་ཆར་བྱུང་བ་ལྟ་བུ། སྤྱིར་མཐོང་བ་ཅན་གྱི་རྗེས་དཔག་ནི། དུ་བ་ལས་མེ་ཤེས་པ་ལྟ་བུ། སྒྲ་བྱུང་ནི་ལུང་ཚད་མ་བཞིན་ནོ། །
དཔེ་ཉེར་འཇལ་ནི། བ་མིན་བ་གླང་འདྲ་བ་གཅིག་ཡོད་ཅེས་སྨྲས་པ་ན་བ་གླང་ལས་བ་མིན་ཤེས་པ་ལྟ་བུའོ་ཞེས་ཟེར་བ་དང་། ཡང་དཔྱོད་པ་པ་ན་རེ། གཉིས་སུ་ངེས་པ་མི་འཐད་དེ་གོང་གི་བཞི་དང་། དོན་གྱི་གོ་བ་དང་། དངོས་པོ་མེད་པ་དང་དྲུག་ཡོད་པའི་ཕྱིར། དེ་ལ་མངོན་སུམ་ནི་དབང་དོན་ཕྲད་པ་ལས་སྐྱེས་པའི་དོན་དང་པོར་ལྟ་བའི་ཤེས་པ་རྟོག་མེད་དང་ཕྱི་མ་རྣམས་སོ། ། རྗེས་དཔག་ནི་དུ་བ་ལས་མེ་དཔོག་པ་ལྟ་བུ། སྒྲ་བྱུང་དང་དཔེ་ཉེར་འཇལ་སྔར་བཞིན་ནོ། ། དོན་གྱི་གོ་བ་ནི་མཐོང་ཐོས་ཀྱི་དོན་ལས་མ་མཐོང་བ་དཔོག་པས་སྟེ།
དཔེར་ན་མེ་ཚ་བར་མངོན་སུམ་གྱིས་མཐོང་བ་ན་སྲེག་པར་ནུས་པར་དོན་གྱིས་གོ་བ་ལྟ་བུ། དངོས་པོ་མེད་པ་ཤེས་པའི་ཚད་མ་ནི། འོ་མ་ལ་ཞོ་མེད་པ་ལྟ་བུ་སྔ་ནས་མེད་པ་དང་། རྟ་ལ་བ་གླང་མེད་པ་ལྟ་བུ་གཅིག་ལ་གཅིག་མེད་པ་དང་། རི་བོང་ལ་རྭ་མེད་པ་ལྟ་བུ་ཤིན་ཏུ་མེད་པ་ཤེས་པའོ་ཟེར་བ་དང་། ཙ་ར་ཀ་པ་ན་རེ། གཉིས་སུ་ངེས་པ་མི་འཐད་དེ། མངོན་རྗེས་སོགས་བརྒྱད་ཡོད་པའི་ཕྱིར། དེ་ལ་མངོན་སུམ་ནི་རྟོག་མེད་གསལ་བའི་བློའོ། ། རྗེས་དཔག་ནི་དུ་བ་ལས་མེ་དཔོག་པ་ལྟ་བུ།
ལུང་ཚད་མ་ནི་རིག་བྱེད་ལྟ་བུ། རིག་པ་ནི་རྗེས་སུ་འགྲོ་ལྡོག་ལས་རྒྱུ་འབྲས་སུ་ཤེས་པ་ལྟ་བུ། མི་དམིགས་པ་ནི་དོན་དེ་དམིགས་པའི་ཤེས་པ་མེད་པ་ལས་དོན་མེད་པར་ཤེས་པ་ལྟ་བུའོ། ། སྲིད་པ་ནི། སྟོང་ཡོད་པ་ལས་བརྒྱ་ཡོད་པར་ཤེས་པ་ལྟ་བུ་ཞེས་གྲགས་པ་ནི་སུས་ཀྱང་མ་མཐོང་ཀྱང་ཡུལ་འདི་ན་འདྲེ་གནས་སོ་ཞེས་གྲགས་པ་ལས་འདྲེ་ཡོད་པར་ཤེས་པ་ལྟ་བུ། སྙམ་སེམས་པའི་ཚད་མ་ནི། འདི་ལྟ་བུ་གཅིག་འབྱུང་ངོ་སྙམ་ཙ་ན་འབྱུང་བ་ལྟ་བུའོ་ཟེར་བའི་ཚད་མ་དེ་རྣམས་ཆོས་ཅན་མངོན་རྗེས་གཉིས་ལས་གཞན་པའི་ཚད་མ་གསུམ་པ་སོགས་སུ་མེད་དེ། མངོན་སུམ་དུ་རྟོགས་པ་དང་། ཚུལ་གསུམ་ཚང་བའི་རྟགས་ལས་རྟོགས་པ་ལས་གཞན་པའི་རྟོགས་ཚུལ་གསུམ་པ་མེད་པའི་ཕྱིར་རོ། ། བཞི་པ་མིང་དོན་ལ་མིང་གི་མཚན་ཉིད།
དོན་གྱི་ངོ་བོ་ཙམ་སྟོན་པའི་ངག དབྱེ་ན། བཤད་པ་རྒྱུ་མཚན་ཅན་གྱི་མིང་ནི། སྒྲ་བཤད་དུ་ཡོད་པ་ཐམས་ཅད་མཁྱེན་པ་ཞེས་པ་ལྟ་བུ་ཐམས་ཅད་འཇུག་པ་རྒྱུ་མཚན་གྱི་མིང་ནི་བཤད་དུ་ཡོད་མེད་ཅི་ཡིན་ཀྱང་། དེའི་མིང་དུ་འཇུག་པ་ཀ་བ་ཞེས་པ་ལྟ་བུའོ། ། དེ་དག་གཉིས་ཀ་ལའང་གཉིས་གཉིས་ཏེ། མིང་གི་སྒྲ་ལྷས་སྦྱིན་ལྟ་བུ། རིགས་ཀྱི་སྒྲ་ཀ་བ་ཞེས་པ་ལྟ་བུའོ། ། དེ་ལ་མངོན་སུམ་གྱི་མིང་དོན་ནི། དབང་པོ་ལ་བརྟེན་པས་ན་མངོན་སུམ་དུ་བྱའོ། །
དེ་ཡང་དབང་ཡིད་གཉིས་ལ་བཤད་འཇུག་གཉིས་ཀ་ཡོད་ཅིང་། གཞན་གཉིས་ལ་འཇུག་པ་འབའ་ཞིག་ཡོད་དོ། ། རྗེས་དཔག་ནི་ཚུལ་གསུམ་གྱི་རྗེས་སུ་བསྒྲུབ་བྱ་དཔོག་པས་ན་རྗེས་དཔག་ཞེས་བྱ་སྟེ། བཤད་པ་རྒྱུ་མཚན་ཅན་གྱི་སྒྲ་དང་འཇུག་པ་རྒྱུ་མཚན་ཅན་གྱི་སྒྲ་གཉིས་ཀ་ཡོད་དོ། ། གཉིས་པ་མཚན་གཞི་ལ་ལོག་རྟོག་དགག་པ་ལ་གཉིས་ལས་དང་པོ་མངོན་སུམ་མ་ཡིན་པ་ལ་ཡིན་པའི་ལོག་རྟོག་དགག་པ་ནི། ཁ་ཅིག་ན་རེ། ནོར་བུའི་འོད་ལ་ནོར་བུར་འཛིན་པའི་བློ་ནོར་བུ་ལ་མངོན་སུམ་ཡིན་ནོ་ཞེས་ཟེར་བ་ནི་མི་འཐད་དེ། དེ་འདྲའི་བློ་ཆོས་ཅན། ནོར་བུ་ལ་མངོན་སུམ་ཚད་མ་མ་ཡིན་པར་ཐལ། ནོར་བུ་རང་མཚན་གྱི་རྣམ་པར་ཤར་བ་མེད་པའི་ཕྱིར།
ཡང་ཁ་ཅིག དུང་སེར་པོར་སྣང་བའི་བློ་དུང་གི་དབྱིབས་ལ་ཚད་མ་ཡིན་ཟེར་བ་དང་། ལྗོན་ཤིང་འགྲོ་སྣང་གི་ཤེས་པ་ལྗོན་ཤིང་གི་ཁ་དོག་ལ་མངོན་སུམ་ཡིན་ནོ་ཟེར་བ་མི་འཐད་དེ། དེ་གཉིས་དང་རྫས་གཅིག་པའི་ཁ་དོག་དང་སྡོད་པ་ཡང་སྣང་བར་ཐལ་བའི་ཕྱིར་རོ། གཉིས་པ་མངོན་སུམ་ཡིན་པ་ལ་མ་ཡིན་པར་རྟོག་པ་དགག་པ་ནི། རྟོག་པ་སྒྲ་ལ་རྟག་པར་འཁྲུལ་བ་ན་དབང་ཤེས་ཀྱང་སྒྲའི་མི་རྟག་པ་ལ་ཚད་མ་མིན་ནོ་ཞེས་ཟེར་བ་མི་འཐད་དེ། ། རྟོག་པས་སྒྲ་རྟག་པར་འཁྲུལ་ཡང་ཉན་ཤེས་སྒྲའི་མི་རྟག་པ་ལ་ཚད་མ་ཡིན་པའི་ཕྱིར་ཏེ། རྟོག་པས་བུམ་པ་རྟག་པར་འཁྲུལ་ཡང་མིག་ཤེས་སྔོན་པོ་ལ་ཚད་མ་ཡིན་པ་བཞིན་ནོ། ། གཉིས་པ་རྗེས་དཔག་ལ་ལོག་རྟོག་དགག་པ་ལ་གཉིས་ལས། དང་པོ་ཡིན་པ་ལ་མ་ཡིན་པར་རྟོག་པ་དགག་པ་ནི།
ཁ་ཅིག་ན་རེ། ནོར་བུའི་འོད་ལས་ནོར་བུར་རྟོགས་པ་རྗེས་དཔག་མིན་ཏེ། འོད་ཙམ་མ་ངེས་པར་ནོར་བུའི་འོད་མི་འགྲུབ་བོ་ཞེས་ཟེར་ན། ས་ལུའི་མྱུ་གུ་ལས་ས་ལུ་རྟོགས་པ་ཡང་རྗེས་དཔག་མིན་པར་ཐལ་ལོ། ། གལ་ཏེ་ས་ལུའི་མྱུ་གུ་འགོད་ལ། དེའི་ཚེ་ས་ལུས་ཁྱད་པར་དུ་བྱས་པ་མ་གྲུབ་ཀྱང་། ཡུལ་གཞན་དུ་ས་ལུའི་མྱུ་གུ་མཐོང་བ་ན་སྤུ་རིས་ཟིན་པས་རྟགས་སུ་འགྱུར་རོ་ཞེ་ན། འོ་ན་འདིར་ཡང་དེའི་ཚེ་ནོར་བུས་ཁྱད་པར་དུ་བྱས་པ་མ་གྲུབ་ཀྱང་། ཡུལ་གཞན་དུ་ནོར་བུའི་འོད་མཐོང་བ་ན་སྤུ་རིས་ཟིན་པས་རྟགས་སུ་འགྱུར་བ་མཚུངས་སོ། ། གཉིས་པ་རྗེས་དཔག་མ་ཡིན་པ་ལ་ཡིན་པར་རྟོག་པ་དགག་པ་ནི།
ཁ་ཅིག་ན་རེ། ཡན་ལག་གི་ལ་ལ་ཆོས་ཅན། རྟག་པའི་མེ་ཡོད་དེ། དོན་དམ་པའི་དུ་བ་ཡོད་པའི་ཕྱིར། དབང་ཕྱུག་གིས་བྱས་པའི་ཚང་བང་བཞིན་ཞེས་བཀོད་པ་ན་མེ་ཙམ་རྟོགས་པ་ནི་རྗེས་དཔག་ཡིན་ཟེར་བ་མི་འཐད་དེ། རྟགས་དེ་ཉིད་ལ་ཚུལ་གསུམ་མ་ཚང་བའི་ཕྱིར། གལ་ཏེ་བཀོད་པ་དེ་ལྟར་བཀོད་ཀྱང་སོང་ཚོད་ལ་དུ་ཙམ་རྟགས་དང་། མེ་ཙམ་བསྒྲུབ་ཆོས་སུ་སོང་ངོ་ཟེར་ན་མིན་ཏེ། རྟག་པ་དང་དོན་དམ་པར་མ་གྲུབ་པར་དེས་ཁྱད་པར་དུ་བྱས་པའི་དུ་ཙམ་དང་མེ་ཙམ་མི་འགྲུབ་བའི་ཕྱིར། གལ་ཏེ་མེ་ཙམ་དང་དུ་ཙམ་གྲུབ་བོ་ཟེར་ན།
མིན་ཏེ་རྟག་པའི་མེ་འདོད་པ་ལ་མེ་ཙམ་འགྲུབ་པས་དགོས་པ་མེད་པའི་ཕྱིར་རོ། ། གསུམ་པ་མཚན་གཞི་ལ་མཚན་ཉིད་ངེས་བྱེད་ཀྱི་ཚད་མ་ལ་གསུམ་ལས། གཞན་ལུགས་དགག་པ་ནི། གངས་ཤེས་ན་རེ། ཚད་མ་ཐམས་ཅད་རང་ལས་ངེས་ཡིན་ཏེ། ཚད་མས་ཡུལ་དེ་ངེས་པར་བྱེད་པ་ལ་ངེས་བྱེད་གཞན་དགོས་ན་ངེས་བྱེད་ཐུག་མེད་དུ་འགྱུར་བའི་ཕྱིར་ཟེར་བ་དང་། བྲམ་ཟེ་བདེ་བྱེད་དགའ་བ་ཚད་མ་ཐམས་ཅད་གཞན་ལས་ངེས་ཁོ་ན་ཡིན་ཏེ། ཚད་མ་ཐམས་ཅད་མི་བསླུ་བའི་ཤེས་པ་ཡིན་པར་འགལ་འབྲེལ་གྱི་རྩ་བ་ལ་བརྟེན་ནས་མཐའ་གཞན་དུ་འཛིན་སྲིད་པའི་དོགས་པ་གཅོད་བྱེད་སྤྱིའི་མཚན་ཉིད་ལ་ལེགས་པར་བཞུགས་པའི་བློ་དཔྱོད་པས་ངེས་པར་བྱེད་དགོས་པའི་ཕྱིར་ཟེར་བ་ནི། མངོན་སུམ་ཡུལ་ལ་སྣང་བས་འཇུག་པ་དང་། ངེས་ཤེས་ཡུལ་ལ་སེལ་བས་འཇུག་པའི་རིགས་པ་ལས་ཚད་མ་ལ་རང་ངེས་གཞན་ངེས་གཉིས་ཡོད་པར་གྲུབ།
རིགས་པ་དང་འགལ་ཞིང་། ། ཁྱད་པར་ཆ་ཤས་རྣམས་སྤངས་པ་སོགས་དང་། ། རང་ལས་རང་གི་ངོ་བོ་རྟོགས་སོགས་ཀྱིས་ཚད་མ་ལ་རང་ངེས་གཞན་ངེས་གཉིས་ཡོད་པར་བསྟན་པའི་རིགས་པ་སྨྲ་བའི་བཞེད་པ་དང་འགལ་བའི་ཕྱིར་མི་འཐད་པ་ཡིན་ནོ། ། ཡང་ཁ་ཅིག་ན་རེ། ཡུལ་དེ་ལ་ཚད་མ་ཡིན་ན་བློ་རང་ཉིད་ཡུལ་དེ་འཇལ་བྱེད་དུ་མ་ངེས་པ་མི་སྲིད་པའི་ཕྱིར། ཚད་མའི་དོན་རང་སྟོབས་ཀྱིས་ངེས་ནུས་མི་ནུས་ཀྱི་སྒོ་ནས་རང་ངེས་གཞན་ངེས་སུ་འཇོག་པ་མིན་གྱི། ཚད་མའི་ཐ་སྙད་རང་སྟོབས་ཀྱིས་ངེས་ནུས་མི་ནུས་ཀྱི་སྒོ་ནས་རང་ངེས་གཞན་ངེས་སུ་འཇོག་པ་ཡིན་ནོ་ཞེས་ཟེར་བ་མི་འཐད་དེ། རྒྱང་འཕེན་པའི་རྒྱུད་ལ་སྐྱེས་པའི་རྗེས་དཔག་ཚད་མ་ལ་ཚད་མའི་ཐ་སྙད་མི་ཤེས་པས། རང་ངེས་ཀྱི་ཚད་མ་མིན་པར་ཐལ་བའི་ཕྱིར་དང་། གྲུབ་མཐས་བློ་མ་སྒྱུར་བའི་བ་གླང་རྫི་ལྟ་བུའི་རྒྱུད་ལ།
དོན་བྱེད་སྣང་བའི་མངོན་སུམ་སོགས་རང་ལས་ངེས་ཀྱི་ཚད་མ་རྒྱུན་ཆད་པར་ཐལ་ལོ། ། ཡང་ཁ་ཅིག་ན་རེ། ཡུལ་དེ་ལ་ཚད་མ་ཡིན་ན་ཡུལ་དེ་ལ་རང་སྟོབས་ཀྱིས་ངེས་ཤེས་འདྲེན་ནུས་པས་ཁྱབ་ལ། དེ་ལྟ་ཡིན་ཀྱང་། བློ་རང་ཉིད་ཡུལ་དེ་ལ་མི་བསླུ་བའི་ཤེས་པ་ཡིན་པར་རང་སྟོབས་ཀྱིས་ངེས་ནུས་མི་ནུས་ཀྱི་སྒོ་ནས་རང་ངེས་གཞན་ངེས་གཉིས་སུ་འཇོག་པ་ཡིན་ནོ་ཞེས་ཟེར་བ་མི་འཐད་དེ། ཡུལ་དེ་ལ་རང་སྟོབས་ཀྱིས་ངེས་ཤེས་འདྲེན་ནུས་ཀྱི་ཚད་མ་ཡིན་ན། བློ་རང་ཉིད་ཡུལ་དེ་ལ་མི་བསླུ་བའི་ཤེས་པར་རང་སྟོབས་ཀྱིས་ངེས་ཤེས་འདྲེན་ནུས་པས་ཁྱབ་པའི་ཕྱིར། ཡང་ཁ་ཅིག་ན་རེ། ཡུལ་དེ་ལ་ཚད་མ་ཡིན་ན། ཡུལ་དེ་ལ་རང་སྟོབས་ཀྱི་ངེས་པས་ཁྱབ་ལ།
དེ་ལྟར་ཁྱབ་ཀྱང་ཚད་མ་ལ་རང་ངེས་གཞན་ངེས་གཉིས་སུ་བྱེད་པ་མི་འགལ་ཏེ། དེ་ལྟར་ཁྱབ་ཀྱང་། བློ་རང་ཉིད་ཡུལ་དེ་ལ་མི་བསླུ་བའི་ཤེས་པར་རང་སྟོབས་ཀྱིས་ངེས་པ་དང་། བློ་གཞན་གྱི་སྟོབས་ཀྱིས་ངེས་པའི་སྒོ་ནས་རང་ངེས་གཞན་ངེས་གཉིས་སུ་བྱེད་པའི་ཕྱིར། དེ་ཡང་དང་པོ་ནི། དོན་བྱེད་སྣང་བའི་མངོན་སུམ་ལྟ་བུའོ། ། གཉིས་པ་ནི། མངོན་སུམ་ལ་རྒྱང་རིང་པོ་ནས་མེའི་རྣམ་པ་སྣང་ཞིང་དང་པོ་མེར་ངེས་ནས་འཇུག་ཡུལ་བསྟན་ཀྱང་ཕྱིས་ཐེ་ཚོམ་བྱུང་བ་ལྟ་བུ་སྟེ་མེ་ལ་ཚད་མ་ཡིན་ཡང་ཕྱིས་བྱུང་བའི་ཐ་ཚོམ་གྱིས་ཡུལ་མི་བདེན་པར་དོགས་པས། དོན་ལ་མི་འཁྲུལ་ཡང་རང་གིས་མེར་ངེས་པའི་ཕྱིར་གཞན་ལས་ངེས་ཡིན་ནོ། ། དེས་ན་ཐེ་ཚོམ་གྱིས་ཚད་མའི་གེགས་བྱེད་པ་མི་སྲིད་ལ།
སྒྲོ་འདོགས་ཡིན་ན་ཚད་མའི་གེགས་བྱེད་པས་ཁྱབ་བོ་ཞེས་ཟེར་བའང་མི་འཐད་དེ། རྒྱང་རིང་པོའི་མེ་དེ་མེར་མངོན་སུམ་རང་སྟོབས་ཀྱིས་ངེས་ན་ཡུལ་མེར་མི་བདེན་པར་དོགས་པའི་ཐེ་ཚོམ་སྐྱེ་མི་སྲིད་པའི་ཕྱིར་དང་། གཞན་ཡང་ཡུལ་དེ་ལ་ཐེ་ཚོམ་གྱི་བློ་ཆོས་ཅན། ཁྱོད་ཀྱིས་བློ་དེ་ཡུལ་དེ་ལ་ཚད་མ་ཡིན་པའི་གེགས་བྱེད་པས་ཁྱབ་པར་ཐལ། བློ་དེ་ཡུལ་དེ་ལ་ཚད་མ་ཡིན་ན། བློ་དེ་ཡུལ་དེ་ངེས་དགོས་པ་གང་ཞིག ཁྱོད་ཀྱིས་བློ་དེས་ཡུལ་དེ་ངེས་པའི་གེགས་བྱེད་པའི་ཁྱབ་པའི་ཕྱིར། གཉིས་པ་རང་ལུགས་ནི། ཡུལ་དེ་ལ་ངེས་ཤེས་རང་སྟོབས་ཀྱིས་འདྲེན་ནུས་པའི་ཚད་མ་ནི་རང་ངེས་དང་། ཡུལ་དེ་ལ་ངེས་པ་རང་སྟོབས་ཀྱིས་འདྲེན་མི་ནུས་པར་ཚད་མ་གཞན་གྱི་སྟོབས་ཀྱིས་ངེས་པ་འདྲེན་དགོས་པའི་ཚད་མ་ནི་གཞན་ངེས་ཡིན་ནོ། །
དེས་ན་ཡུལ་དེ་ལ་ཚད་མ་གང་ཞིག ཡུལ་དེ་ལ་རང་སྟོབས་ཀྱིས་ངེས་ཤེས་འདྲེན་ནུས་པ་དང་། གང་ཞིག་ཡུལ་དེ་ལ་རང་སྟོབས་ཀྱིས་དེ་འདྲེན་མི་ནུས་པར་ཚད་མ་གཞན་གྱི་སྟོབས་ཀྱིས་འདྲེན་དགོས་པ་ནི། རིམ་པ་བཞིན་རང་ངེས་གཞན་ངེས་ཀྱི་ཚད་མའི་མཚན་ཉིད་ཡིན་ནོ། ། མཚན་གཞི་ནི་དོན་བྱེད་སྣང་བའི་མངོན་སུམ་དང་། མངོན་སུམ་གོམས་པ་ཅན་གཉིས་དང་། རང་རིག་དང་། རྗེས་དཔག་དང་བཞི་རང་ལས་ངེས་ཡིན་ལ། མངོན་སུམ་དང་པོ་བ། ཡིད་མ་གཏད།
འཁྲུལ་རྒྱུ་ཅན་གསུམ་གཞན་ལས་ངེས་ཡིན་ནོ། ། དེ་ཡང་རང་རིག་ནི། རང་ལས་ངེས་གཙོ་ཆེ་བ་ལ་དགོངས་ནས་རང་ལས་ངེས་སུ་བཤད་པ་ཡིན་གྱི། ཁྱབ་པ་ནི་མེད་དེ། གྲངས་ཅན་སོགས་ཀྱི་རྒྱུད་ཀྱི་བདེ་སྡུག་སོགས་མྱོང་བའི་རང་རིག་ནི། བདེ་སྡུག་ཤེས་པ་ཡིན་པ་ལ་རང་རིག་ཡིན་ཡང་རང་ལས་ངེས་པ་མིན་པའི་ཕྱིར་རོ། ། འོ་ན་གཞན་ལས་ངེས་ཀྱི་ཚད་མ་རྣམས་ཚད་མ་གང་གི་སྟོབས་ལས་ཡུལ་ལ་ངེས་པ་འདྲེན་པ་ཡིན་ཞེ་ན། དོན་བྱེད་སྣང་དང་གོམས་པ་ཅན་གྱི་མངོན་སུམ་དང་། རྗེས་དཔག་གི་སྟོབས་ལས་ཡུལ་ལ་ངེས་པ་འདྲེན་པ་ཡིན་ནོ། ། དཔེ་རིམ་བཞིན་རྒྱང་རིང་པོའི་དམར་འབར་བ།
མེ་ཡིན་མིན་ཐེ་ཚོམ་ཟ་བའི་སྐྱེས་བུའི་རྒྱུད་ཀྱི་དམར་འབར་བ་སྣང་བའི་མངོན་སུམ་གྱིས་དམར་འབར་བ་བཙོ་སྲེག་གི་དོན་བྱེད་པར་སྣང་བའི་མངོན་སུམ་གྱི་སྟོབས་ལས་དམར་འབར་བ་མེ་ཡིན་པར་ངེས་པ་འདྲེན་པ་ལྟ་བུ་དང་། ཉ་ཕྱིས་ལ་དངུལ་དུ་འཁྲུལ་བའི་སྐྱེས་བུའི་རྒྱུད་ཀྱི་ཉ་ཕྱིས་མཐོང་བའི་མངོན་སུམ་གྱིས། ཉ་ཕྱིས་མངོན་སུམ་གྱིས་རྒྱུན་དུ་མཐོང་བ་ན། བར་དུ་ཉ་ཕྱིས་དང་དངུལ་གྱི་མི་འདྲ་བའི་སྤུ་རིས་ཟིན་པའི་དུས་ཀྱི་མངོན་སུམ་གྱི་སྟོབས་ལས་ཉ་ཕྱིས་ལ་ངེས་པ་འདྲེན་པ་ལྟ་བུ་དང་། སྒྲ་རྟག་འཛིན་གྱི་སྐྱེས་བུའི་རྒྱུད་ཀྱི་སྒྲ་མི་རྟག་པར་མཐོང་བའི་མངོན་སུམ་གྱིས། སྒྲ་མི་རྟག་པར་མཐོང་བའི་རྗེས་དཔག་གི་སྟོབས་ལས་སྒྲ་མི་རྟག་པ་ལ་ངེས་པ་འདྲེན་པ་ལྟ་བུའོ། ། གཉིས་པ་རྩོད་པ་སྤང་བ་ནི། ཁ་ཅིག་ན་རེ། ངེས་བྱེད་ཀྱི་ཚད་མ་དང་ངེས་བྱའི་ཚད་མ་ཡུལ་གཅིག་གམ་མི་གཅིག དང་པོ་ལྟར་ན།
ངེས་བྱེད་ཀྱི་ཚད་མ་ཆོས་ཅན་ཚད་མིན་དུ་ཐལ། ཚད་མ་སྔ་མས་བཟུང་ཟིན་འཛིན་པའི་ཕྱིར། གཉིས་པ་ལྟར་ན། ངེས་བྱེད་ཀྱི་ཡུལ་བདེན་པར་ངེས་པས། ངེས་བྱའི་ཡུལ་བདེན་པར་མི་ངེས་པར་ཐལ། དེ་གཉིས་གཞན་ཡིན་པའི་ཕྱིར་ཞེས་ཟེར་ན། དེ་གཉིས་ཡུལ་མི་གཅིག་པས་སྐྱོན་དང་པོ་མེད་ལ། དེ་གཉིས་ཡུལ་གཞན་ཡིན་པས་ངེས་བྱེད་ཀྱི་ཡུལ་བདེན་པར་ངེས་པས་ངེས་བྱའི་ཡུལ་བདེན་པར་ངེས་པ་མི་འགལ་ཏེ། ངེས་བྱེད་ཀྱི་ཚད་མའི་སྟོབས་ཀྱིས་ངེས་བྱེད་ཀྱི་ཡུལ་བདེན་པར་ངེས་པ་ན། ངེས་བྱའི་ཡུལ་བདེན་པར་ངེས་པའི་འགལ་རྐྱེན་མེད་ཅིང་།
ངེས་བྱེད་ཀྱི་ཚད་མས་ངེས་བྱའི་ཡུལ་བདེན་པར་ངེས་པའི་མཐུན་རྐྱེན་བྱས་པའི་ཕྱིར། ཁྱེད་ལྟར་ན་ཚང་བང་གི་དུ་བ་མེ་ལས་སྐྱེ་བར་གྲུབ་པས། དུ་བ་གཞན་རྣམས་ཀྱང་མེ་ལས་སྐྱེ་བ་མི་འགྲུབ་པར་ཐལ། དུ་བ་དེ་གཉིས་གཞན་པའི་ཕྱིར། འདོད་ན། རིགས་གང་གང་ལས་གྲུབ་པ་དེ། ། སོགས་དང་འགལ་ལོ། ། ཡང་ཁ་ཅིག་ན་རེ། ངེས་བྱའི་ཚད་མས་དེའི་ཚེ་ཡུལ་ལ་རང་སྟོབས་ཀྱིས་ངེས་པ་མ་དྲངས་ན། ངེས་བྱའི་ཡུལ་ལ་ཚད་མིན་དུ་འགྱུར་རོ་ཞེས་ཟེར་བས་ནི།
མངོན་སུམ་རྟོག་བྲལ་མ་འཁྲུལ་བ་ཙམ་གྱིས་ཚད་མར་འགྲོ་བ་མ་ཤེས་པར་ཟད་དོ། ། བཞི་པ་དེས་དགག་སྒྲུབ་ཇི་ལྟར་བྱེད་པའི་ཚུལ་ལ་གཉིས་ལས། དང་པོ་དགག་སྒྲུབ་སྤྱིའི་རྣམ་གཞག་ནི། མངོན་སུམ་ནི་དོན་དེ་སྣང་བ་ཙམ་མ་གཏོགས་དོན་དེའི་སྟེང་དུ་མི་འདོད་པ་འགོག་པ་དང་འདོད་ཆོས་སྒྲུབ་པ་སོགས་ཅི་ཡང་མི་བྱེད་པས་མངོན་སུམ་གྱི་དངོས་ཡུལ་རང་མཚན་ལ་དགག་པ་དང་སྒྲུབ་པ་གང་གི་ཡང་དོན་མེད་དོ། ། དེ་ལྟ་མིན་པར་རང་མཚན་ལ་དགག་སྒྲུབ་དུ་འཇོག་ན་དེ་ཕྱིར་དངོས་དངོས་མེད་བརྟེན་ཅན་སོགས་དང་འགལ་ལོ། ། འོན་ཀྱང་དགག་པ་དང་སྒྲུབ་པ་གཉིས་སུ་ཕྱེས་པའི་སྒྲུབ་པ་ནི། སྣང་བའི་སྒྲུབ་པ་ཡིན་ཞིང་དེ་ནི་སྒྲུབ་པ་བཏགས་པ་བ་ཡིན་ལ། དེའི་མཚན་ཉིད། ཁྱོད་དངོས་ཡུལ་དུ་བྱེད་པའི་བློ་དེས་ཁྱོད་གསལ་བའི་སྒོ་ནས་ཡོངས་གཅོད་དུ་རྟོགས་པར་བྱའོ། ། དེས་ན་མངོན་སུམ་གྱིས་དྲངས་པའི་ངེས་ཤེས་དང་རྗེས་དཔག་གིས་དགག་སྒྲུབ་བྱེད་པས་སེལ་བ་ལ་དགག་སྒྲུབ་གཉིས་སུ་དབྱེ་བའོ། །
དེས་ན་སེལ་བ་དང་དགག་པ་དོན་གཅིག་ལ་སེལ་བའི་དགག་པ་དང་མེད་དགག་དང་། ལྡོག་པ་མེད་དགག་གི་གཞན་སེལ་གསུམ་གནད་གཅིག སེལ་བའི་སྒྲུབ་པ་དང་མ་ཡིན་དགག་དང་། བློའི་གཞན་སེལ་གསུམ་གནད་གཅིག་གོ ། འོ་ན་མངོན་སུམ་གྱིས་དགག་སྒྲུབ་མི་བྱེད་ན། སྒྲ་འཛིན་མངོན་སུམ་གྱིས་སྒྲ་མཉན་བྱ་མིན་པ་མི་སེལ་བར་ཐལ་ལོ། ། འདོད་ན། སྒྲ་མཉན་བྱ་མིན་པ་མངོན་སུམ་གྱིས་བསལ་བ་མིན་པར་འགྱུར་རོ་ཞེ་ན། སྒྲ་འཛིན་མངོན་སུམ་གྱིས་མི་སེལ་ཡང་། སྒྲ་འཛིན་མངོན་སུམ་གྱི་སྟོབས་ཀྱིས།
སྒྲ་གཉན་བྱ་མིན་པ་སེལ་བས་མངོན་སུམ་གྱིས་བསལ་བར་འཇོག་པ་སྐྱོན་མེད་དེ། དེ་སྐད་དུ་ཡང་། མངོན་སུམ་སོགས་ཀྱི་གཞལ་བྱ་ལ། སོགས་དང་། རྣམ་ཀུན་བརྗོད་བྱའི་དངོས་མིན་ཕྱིར། སོགས་གསུངས་སོ། ། ཁ་ཅིག་རང་མཚན་ཡིན་ན་སྒྲུབ་པ་ཡིན་པས་ཁྱབ་པར་འདོད་པ་དེ་དག་གིས་ནི་སྣང་བ་དང་སེལ་བ་མ་ཕྱེད་ཅིང་སེལ་བའི་དགག་པ་དང་། སེལ་བའི་སྒྲུབ་པའི་རྣམ་དབྱེ་མ་ཤེས་པར་ཟད་དོ། ། གཉིས་པ་དེའི་རང་བཞིན་གཏན་ལ་དབབ་པ་ལ་གསུམ་ལས། མཚན་ཉིད་ནི་མེད་དགག་དང་།
མ་ཡིན་དགག་གི་མཚན་ཉིད་རིམ་པ་བཞིན། ཁྱོད་དངོས་ཀྱི་བརྗོད་བྱར་བྱེད་པའི་སྒྲ་དེས་ཁྱོད་ཀྱི་སྟེང་དུ་དགག་བྱ་བཅད་ནས་ཆོས་གཞན་མི་འཕེན་པ་དང་། འཕེན་པ་ཡིན་ནོ། ། མཚན་གཞི་ཡང་རིམ་པ་བཞིན་བུམ་མེད་ཀྱི་ལྡོག་པ་ལྟ་བུ་དགག་པ་རྐྱང་པ་དང་བུམ་པས་དག་པའི་ས་ཕྱོགས་ཀྱི་ལྡོག་པ་ལྟ་བུ་དགག་སྒྲུབ་ཚོགས་པ་ཡིན་ནོ། ། གཉིས་པ་དེས་དོན་རྟོགས་པའི་ཚུལ་ལ་གསུམ་ལས། གཞན་ཕྱོགས་དགག་པ་ནི། ཁ་ཅིག་ན་རེ། རྟོགས་ཚུལ་གཉིས་ལས་དངོས་རྟོགས་ཤུགས་རྟོགས་ཀྱི་མཚན་ཉིད་རིམ་པ་བཞིན། དོན་དེ་ཉིད་དང་དོན་གཞན་གྱི་རྣམ་པ་སྣང་བའི་སྒོ་ནས་དོན་དེ་རྟོགས་པའོ། ། དཔེར་བརྗོད་ན།
རྗེས་དཔག་གིས་ལ་མེ་ལྡན་དུ་དངོས་སུ་རྟོགས་པ་ན། བློ་མེ་འཇལ་དུ་ཤུགས་ལ་རྟོགས་པ་ལྟ་བུ་དང་། རང་རིག་གིས་བློ་སྔོན་འཛིན་དུ་དངོས་སུ་རྟོགས་པ་ན་ཡུལ་སྔོན་པོ་སྣང་བར་ཤུགས་ལ་རྟོགས་པ་ལྟ་བུ་དང་། གཞན་རིག་གིས་ཡུལ་སྔོན་པོ་སྣང་བ་དངོས་སུ་རྟོགས་པ་ན། བློ་སྔོན་འཛིན་དུ་ཤུགས་ལ་འགྲུབ་བོ་ཞེས་ཟེར་བ་མི་འཐད་དེ། སྒྲ་མི་རྟག་རྟོགས་ཀྱི་རྗེས་དཔག་ཆོས་ཅན། སྒྲ་མི་རྟག་པ་ལ་ཤུགས་རྟོགས་སུ་ཐལ། སྒྲ་མི་རྟག་པ་ལ་གཞན་གྱི་རྣམ་པ་སྣང་བའི་སྒོ་ནས་སྒྲ་མི་རྟག་པ་རྟོགས་པའི་ཕྱིར་ཏེ། སྒྲ་མི་རྟག་པའི་སྤྱིའི་རྣམ་པ་སྣང་བའི་སྒོ་ནས་སྒྲ་མི་རྟག་པ་རྟོགས་པའི་ཕྱིར། དཔེར་བརྗོད་རྣམས་ཀྱང་ཤུགས་རྟོགས་སུ་མི་འཐད་དེ།
ལ་མེ་ལྡན་དུ་རྟོགས་པ་ཉིད་མེ་འཇལ་གྱི་བློ་ཡིན་གྱི་དེ་ལས་གཞན་པའི་ཤུགས་ལ་རྟོགས་རྒྱུའི་བློ་མེ་འཇལ་མེད་པའི་ཕྱིར། ཡང་ཁ་ཅིག་ན་རེ། དངོས་ཤུགས་ཀྱི་མཚན་ཉིད་རིམ་བཞིན། དོན་དེ་ཉིད་ཀྱི་སྤྱིའམ་རང་མཚན་གྱི་རྣམ་པ་དང་། དོན་གཞན་གྱི་སྤྱིའམ་རང་མཚན་གྱི་རྣམ་པ་སྣང་བའི་སྒོ་ནས་དོན་དེ་ཉིད་རྟོགས་པའོ། ། དཔེར་བརྗོད་དག་འཛིན་མངོན་སུམ་གྱིས་ས་ཕྱོགས་དག་པ་བ་དངོས་སུ་རྟོགས་པ་ན་བུམ་པ་དགག་པའི་དགག་པ་དངོས་མེད་ཤུགས་ལ་རྟོགས་སོ་ཞེས་པ་མི་འཐད་དེ། དག་འཛིན་མངོན་སུམ་ཆོས་ཅན། བུམ་མེད་ལ་མངོན་རྗེས་གཉིས་ལས་གཞན་པའི་ཚད་མ་གསུམ་པར་ཐལ། རྟགས་ལ་མི་ལྟོས་ཞིང་བུམ་མེད་ཀྱི་རྣམ་པ་མི་སྣང་བར་བུམ་མེད་ལ་གཞན་རིག་གི་ཚད་མ་ཡིན་པའི་ཕྱིར། དེས་ན་ཡུལ་དེའི་རྣམ་པའམ་སྤྱི་གང་ཡང་མི་སྣང་བར་ཡུལ་དེ་རྟོགས་པའི་གཞན་རིག་གི་ཚད་མ་འདོད་པ་ནི་བྱེ་བྲག་སྨྲ་བ་སོགས་ཀྱི་འདོད་པ་ཡིན་ལ།
དེ་ཉིད་མདོ་སེམས་གཉིས་ཀྱི་རིགས་པ་དམ་པོ་འགེགས་པས། ཕྱི་དོན་ཁས་ལེན་པ་ན་གཞན་རིག་མངོན་སུམ་གྱིས་ཡུལ་གྱི་རྣམ་པ་སྣང་བའི་སྒོ་ནས་ཡུལ་རྟོགས་པར་བཞེད་པ་སློབ་དཔོན་རྣམ་གཉིས་ཀྱི་བཞེད་པ་ལྟར་ཁས་བླང་བར་བྱའོ། ། ལོག་ལྟས་རབ་མྱོས་བཤེས་གཉེན་གླང་པོ་འགའ། ། བྱེ་བྲག་སྨྲ་སོགས་ངན་རྟོག་རྙོག་མ་ཡིས། ། སྡེ་བདུན་དགོངས་དོན་མཚོ་ཆེན་རྙོག་པར་བྱེད། ། ཁོ་བོའི་བློ་གྲོས་ནོར་བུ་རིན་ཆེན་གྱིས། ། ནག་ནོག་རྙོག་མ་བསལ་ནས་མཁས་པ་ཡི། ། དགོངས་དོན་མཚོ་ཆེན་དང་བར་བྱས་པ་ཡིན། ། ཞེས་བྱ་བ་བར་སྐབས་ཀྱི་ཚིགས་བཅད་པའོ། ། རང་ལུགས་བཞག་པ་ལ།
སྒྲུབ་པ་རྟོགས་པའི་ཚུལ་དང་། དགག་པ་རྟོགས་པའི་ཚུལ་གཉིས། དང་པོ་ལ། རྟོགས་བྱ་སྒྲུབ་པའི་དབྱེ་བ་ནི། དོན་ཤེས་གཉིས་ལ་ངོ་བོ་ཡིན་པ་དང་། ཐ་དད་ལྡན་པས་ཕྱེ་བས་གཉིས་གཉིས་སྟེ་བཞི་ཡིན་ནོ། ། སྒྲུབ་པ་དེ་ཡང་ཚད་མའི་སྟོབས་ཀྱིས་སྒྲུབ་པར་བྱེད་དེ། དཔེར་ན་སྔོན་འཛིན་མངོན་སུམ་གྱི་སྟོབས་ཀྱིས་སྔོན་པོ་ངེས་པའི་ངེས་ཤེས་ཀྱིས་སྔོན་འཛིན་གྱི་ཡུལ་སྔོན་པོ་སྒྲུབ་པ་སྟེ། སྔོན་པོ་ཡིན་པར་ངེས་པར་བྱེད་པ་ལྟ་བུ་དང་། ལ་མེ་ཡོད་དུ་རྟོགས་པའི་རྗེས་དཔག་གིས་ལ་ལ་མེ་སྒྲུབ་པ་སྟེ།
ལ་མེ་ཡོད་དུ་ངེས་པ་ལྟ་བུ། གཉིས་པ་རྟོགས་བྱ་དགག་པའི་དབྱེ་བ་ནི། དོན་ཤེས་གཉིས་ལས། ངོ་བོ་མ་ཡིན་པ་དང་། ཐ་དད་མི་ལྡན་པའི་ཕྱེ་བས་གཉིས་གཉིས་སྟེ་བཞི་ཡིན་ནོ། ། དགག་པ་དེ་ཡང་ཚད་མའི་སྟོབས་ཀྱིས་འགོག་པར་བྱེད་དེ། དཔེར་ན་གཟུགས་འཛིན་མྱོང་བའི་རང་རིག་གི་སྟོབས་ལས་གཟུགས་འཛིན་སྒྲ་འཛིན་ཡིན་པར་འགོག་ཅིང་མ་ཡིན་པར་ངེས་པ་དང་མཚན་མོ་རྒྱ་མཚོ་དུ་མེད་དུ་རྟོགས་པའི་རྗེས་དཔག་གིས་མཚན་མོ་རྒྱ་མཚོ་ལ་དུ་བ་འགོག་ཅིང་རྒྱ་མཚོ་དུ་མེད་དུ་ངེས་པ་དང་། དག་འཛིན་མངོན་སུམ་གྱི་སྟོབས་ལས་ས་ཕྱོགས་བུམ་མེད་དུ་ངེས་པའི་ངེས་ཤེས་ཀྱིས་ས་ཕྱོགས་བུམ་པ་ཡིན་པ་འགོག་ཅིང་ས་ཕྱོགས་བུམ་མེད་དུ་ངེས་པ་ལྟ་བུའོ། ། དེའི་སྟོབས་ལས་དེ་ངེས་པའི་རྒྱུ་མཚན་ཡང་དག་འཛིན་མངོན་སུམ་གྱིས་ས་ཕྱོགས་བུམ་མེད་ཡིན་པ་དེ་མངོན་སུམ་དུ་རྟོགས་པའི་རྒྱུ་མཚན་གྱིས་སོ། ། དེ་སྐད་དུ་ཡང་།
གཅིག་དམིགས་ཉམས་སུ་མྱོང་བ་ལས་སོགས་གསུངས་སོ། ། གསུམ་པ་རྩོད་པ་སྤང་བ་ནི། ཁ་ཅིག་ན་རེ། རྣམ་ངེས་ལས། ཤུགས་ཀྱིས་གཞན་ནམ་གཞན་མྱོང་བ་མེད་དོ། ། ཞེས་ངེས་པར་བྱེད་དོ་ཞེས་སོགས་ཤུགས་ཀྱིས་རྟོགས་པ་དང་དོན་གྱིས་གོ་བ་ཅེས་གསུངས་པ་དང་འགལ་ཅེ་ན། དེ་དག་གི་ནི་དག་འཛིན་མངོན་སུམ་གྱི་སྟོབས་ལས་ས་ཕྱོགས་བུམ་མེད་དུ་ངེས་པ་ལྟ་བུ་མངོན་སུམ་གྱི་བྱེད་པའམ་དུ་བ་གཞི་འགའ་ཞིག་ཏུ་མེ་སྒྲུབ་པའི་ཚུལ་གསུམ་ཡིན་པ་གོམས་པའི་སྟོབས་ལས་དུ་བ་ལས་མེ་རྟོགས་པའི་གློ་བུར་བའི་རྗེས་དཔག་སྐྱེས་པ་ལ་དགོངས་པས་སྐྱོན་མེད་དོ། ། ཡང་ཁ་ཅིག་ན་རེ། སྔོན་འཛིན་མངོན་སུམ་གྱིས་སྔོན་པོ་དངོས་སུ་མི་རྟོགས་པར་འགྱུར་ཏེ། སྔོན་མ་ཡིན་བཅད་པའི་དགག་པ་ཤུགས་ལ་མ་རྟོགས་པའི་ཕྱིར།
སྔོ་མ་ཡིན་མ་བཅད་ཀྱང་སྔོན་པོ་རྟོགས་ན། སྣམ་བུ་རྟོགས་པའང་བུམ་པ་རྟོགས་པར་འགྱུར་རོ་ཞེས་ཟེར་རོ། ། འདི་དག་གིས་ནི་མངོན་སུམ་ཡུལ་ལ་སྣང་བའི་སྒོ་ནས་འཇུག་ལ། སྒྲོ་འདོགས་ཡུལ་ལ་དེ་མ་ཡིན་སེལ་བའི་སྒོ་ནས་འཇུག་པའི་ཁྱད་པར་མ་ཤེས་པར་ཟད་དོ། ། ཡང་མངོན་སུམ་རྟོག་བྲལ་དུ་མངོན་སུམ་ཉིད་ཀྱིས་མི་འགྲུབ་པར་འགྱུར་ཏེ། རྟོག་པ་བཀག་པ་མངོན་སུམ་གྱིས་དངོས་སུ་མི་རྟོགས་ཤིང་ཤུགས་རྟོགས་མེད་པའི་ཕྱིར་ཟེར་ན། མངོན་སུམ་རྟོག་མེད་ཡིན་པ་མངོན་སུམ་ཉིད་ཀྱིས་མངོན་སུམ་དུ་རྟོགས་པའི་སྟོབས་ལས་མངོན་སུམ་རྟོག་མེད་ཡིན་པར་ངེས་པའི་ངེས་ཤེས་སྐྱེ་བས་སྐྱོན་མེད་དོ། ། ཡང་དག་འཛིན་མངོན་སུམ་གྱི་རྗེས་སུ་སྐྱེས་པའི་ས་ཕྱོགས་བུམ་མེད་དུ་ངེས་པའི་ངེས་ཤེས་ཚད་མར་འགྱུར་ཏེ། སྔར་མ་རྟོགས་པ་ལ་གསར་དུ་མི་བསླུ་བའི་ཤེས་པ་ཡིན་པའི་ཕྱིར་ཟེར་ན། ཁྱོད་ལའང་སྔོན་འཛིན་མངོན་སུམ་གྱི་རྗེས་སུ་སྐྱེས་པའི་སྔོན་པོ་ངེས་པའི་ངེས་ཤེས་ཚད་མར་འགྱུར་ཏེ།
དེའི་ཕྱིར་དེས་ནི་སྔོན་འཛིན་གྱིས་བཟུང་བའི་སྔོན་པོ་ལ་དམིགས་ནས། སྔོན་པོའོ་སྙམ་དུ་འཛིན་པས་བཟུང་ཟིན་འཛིན་པའི་ཕྱིར་རྟགས་མ་གྲུབ་བོ་ཞེ་ན། འདིར་ཡང་དག་འཛིན་གྱིས་བཟུང་བའི་ས་ཕྱོགས་བུམ་མེད་ཡིན་པ་ལ་དམིགས་ནས་ས་ཕྱོགས་བུམ་མེད་ཡིན་པར་འཛིན་པས་བཟུང་ཟིན་འཛིན་པའི་ཕྱིར། རྟགས་མ་གྲུབ་བོ། ། བུམ་མེད་ཙམ་ལ་ཚད་མར་འགྱུར་རོ་ཞེ་ན། སྤྱིར་གྱིས་བུམ་པ་མེད་པར་ངེས་པའི་ངེས་ཤེས་དོན་མཐུན་མི་སྲིད་དེ་བུམ་པ་གཞི་གྲུབ་པའི་ཕྱིར། དངོས་མེད་ལ་བུམ་པ་མེད་པར་ནི་རྟགས་ལས་རྟོགས་པར་འགྱུར་རོ། ། དེས་ན་དབང་མངོན་གྱིས་དངོས་མེད་འཇལ་བ་ནི། རྗེས་དཔག་ཚད་མ་མེད་པར་འདོད་པ་རྒྱང་འཕེན་གྱི་ལུགས་ཡིན་པས་དོར་བར་བྱའོ། ། ཚད་མ་རིགས་པའི་གཏེར་ལས་མཚན་ཉིད་བརྟག་པའི་རབ་ཏུ་བྱེད་པའི་དགོངས་དོན་གསལ་བར་བཤད་ཟིན་ཏོ།། །།
གཉིས་པ་མཚན་གཞི་སོ་སོའི་དོན་ལ་གཉིས་ལས། དང་པོ་མངོན་སུམ་ལ་གསུམ་ལས། མངོན་སུམ་ཡང་དག མངོན་སུམ་ལྟར་སྣང་། ཚད་མའི་འབྲས་བུ་དཔྱད་པ་སྟེ། དང་པོ་ལ་གསུམ་ལས། མཚན་ཉིད་ལ་གསུམ་ལས། དང་པོ་གཞན་ལུགས་དགག་པ་ནི། ཁ་ཅིག་མངོན་སུམ་དང་མངོན་སུམ་ཚད་མ་སོ་སོར་ཕྱེ་ནས་མངོན་སུམ་གྱི་མཚན་ཉིད་རྟོག་བྲལ་མ་འཁྲུལ་བའི་ཤེས་པའོ། ། མངོན་སུམ་ཚད་མའི་མཚན་ཉིད་དེའི་སྟེང་དུ་སྔར་མ་རྟོགས་པའི་དོན་ལ་མི་བསླུ་བའམ།
སྔར་མ་རྟོགས་པའི་དོན་ལ་མྱོང་སྟོབས་ཀྱིས་སྒྲོ་འདོགས་གཅོད་པ་ཞེས་ཟེར་བ་མི་འཐད་དེ། སློབ་དཔོན་གྱིས་མངོན་སུམ་ཚད་མ་བཤད་པར་བཞེད་ནས་མིང་དང་རིགས་སོགས་སྦྱོར་བ་ཡི། ། རྟོག་པ་དང་བྲལ་མངོན་སུམ་མོ། ། ཞེས་པའི་མངོན་སུམ་ཉིད་ལ་མངོན་སུམ་ཚད་མར་བཤད་པའི་ཕྱིར་དེ་ལྟ་མིན་པར་མངོན་སུམ་དང་མངོན་སུམ་ཚད་མ་དོན་མི་གཅིག་ན་མངོན་སུམ་ཚད་མ་བཤད་པར་བཞེད་ནས་མངོན་སུམ་འཆད་པ་མ་འབྲེལ་བར་འགྱུར་རོ། ། རྟོག་པ་དང་བྲལ་མངོན་སུམ་མོ། ། ཞེས་བཤད་པས་རྟོག་མེད་འཁྲུལ་པ་ཡང་མངོན་སུམ་དུ་དོགས་པ་ལྡོག་པའི་ཕྱིར་དུ་སླུ་བའི་རྒྱུ་མཚན་གྱིས་ཚད་མ་ཡིན་པ་བཀག་པས་སྔར་གྱི་དོགས་པ་མི་ཟློག་པར་འགྱུར་ཏེ་མངོན་སུམ་ཡིན་ན་མངོན་སུམ་ཚད་མ་ཡིན་པས་མ་ཁྱབ་པའི་ཕྱིར། དཔེར་ན་ནམ་མཁའ་ཡིན་པ་བཀག་པས་རྟག་པ་དོགས་པ་མི་ཟློག་པ་བཞིན་ནོ། ། ཡང་སྔར་མ་རྟོགས་པ་སོགས་མངོན་སུམ་ཚད་མའི་རིགས་མི་མཐུན་སེལ་བའི་མཚན་ཉིད་དུ་བསྣན་པ་དགོས་པ་མེད་དེ། ཡུལ་དེ་ལ་རྟོག་བྲལ་མ་འཁྲུལ་བའི་ཤེས་པ་ཡིན་ན། ཡུལ་དེ་སྔར་མ་རྟོགས་པས་ཁྱབ་པའི་ཕྱིར།
གཉིས་པ་རང་ལུགས་ནི། དེ་གཉིས་ཀའི་མཚན་ཉིད་རང་གི་གཞལ་བྱ་ལ་བྲལ་མ་འཁྲུལ་བའི་ཤེས་པ་ཡིན་ནོ། ། དེ་ལ་བྲལ་བྱའི་རྟོག་པ་ངོས་བཟུང་ན། ཡང་དག་མ་ཡིན་ཀུན་རྟོག་ནི། ། སེམས་དང་སེམས་བྱུང་ཁམས་གསུམ་པ། ། ཅེས་པ་ལྟར། ཡང་དག་པ་མ་ཡིན་པའི་ཀུན་ཏུ་རྟོག་པ་ལ་རྟོག་པར་བཤད་པ་མ་ཡིན་ཞིང་། རྟོག་དང་དཔྱོད་པ་རྩིང་ཞིབ་ཉིད། ། ཅེས་པ་ལྟར་སེམས་རྩིང་བར་འཇུག་པ་ལ་རྟོག་པར་བཤད་པ་ཡང་མ་ཡིན་ལ། ཤེས་གང་གང་ལ་སྒྲ་དོན་འཛིན། །
དེ་ནི་དེ་ལ་རྟོག་པ་ཡིན། ། ཅེས་པ་ལྟར། སྒྲ་དོན་འཛིན་པའི་ཤེས་པ་ཡིན་ནོ། ། དེ་ལ་སློབ་དཔོན་ཆོས་མཆོག་བུ་ཆུང་གི་རྟོག་པ་ལྟ་བུ་བརྡ་ལ་མ་བྱང་བའི་རྟོག་པ་ལ་མ་ཁྱབ་པས་སྒྲ་དོན་འདྲེས་རུང་དུ་འཛིན་པ་ཡིན་ནོ་ཞེས་ཟེར་བ་ནི་མི་འཐད་དེ། དེ་ལྟ་ན་ན་དེས་ཀྱང་བརྡ་ལ་བྱང་པའི་རྟོག་པ་ལྟ་བུ་སྒྲ་དོན་འདྲེས་པར་འཛིན་པ་ལ་མ་ཁྱབ་པར་མཚུངས་སོ། ། གལ་ཏེ་མཚན་ཉིད་རིགས་ལ་འཇོག་པ་ཡིན་ལ། དེ་གཉིས་རིགས་གཅིག་པས་སྐྱོན་མེད་དོ་ཞེ་ན། དེ་ལྟ་ན་དེ་དག་གང་ལྟར་བརྗོད་ཀྱང་རིགས་གཅིག་པས་སྐྱོན་མེད་དོ། ། བྲལ་བའི་དོན་རྟོག་པའི་རྫས་དང་བྲལ་བ་ལ་བྱས་ན། རྟོག་མྱོང་རང་རིག་རྟོག་བྲལ་དུ་མི་འགྱུར་ལ།
ལྡོག་པ་དང་བྲལ་བ་ལ་བྱས་ན་རྗེས་དཔག་ཀྱང་རྟོག་བྲལ་དུ་འགྱུར་བས་རང་ལྡོག་ལ་རྟོག་པའི་མཚན་ཉིད་མི་བརྟེན་པ་ལ་བྱའོ། ། མ་འཁྲུལ་བའི་དོན། ཁ་ཅིག་མི་བསླུ་བ་ལ་བྱེད་པ་མི་འཐད་དེ། སྒྲ་མི་རྟག་རྟོགས་ཀྱི་རྗེས་དཔག་ཀྱང་མ་འཁྲུལ་བར་ཐལ་བའི་ཕྱིར། དེས་ན་ཡུལ་དང་གནས་དང་དེ་མ་ཐག་རྐྱེན་ལ་ཡོད་པ་སོགས་འཁྲུལ་བའི་རྒྱུ་དག་གིས་མ་སྐྱེས་པ་ལ་བྱའོ། ། འདི་ལ་ཁ་ཅིག གཉིས་ཀ་རིགས་མི་མཐུན་སེལ་བའི་མཚན་ཉིད་ཡིན་ནོ་ཟེར་བ་མ་འཁྲུལ་བའི་དོན་མ་ཤེས་པ་ཡིན་ནོ། ། དེས་ན་ཡང་དག་པར་ན་རྟོག་པ་ཡིན་ན་འཁྲུལ་པས་ཁྱབ་པས་མ་འཁྲུལ་བ་ཉིད་ཀྱིས་ཆོག་མོད། འོན་ཀྱང་ཁ་ཅིག་རྟོག་པ་དང་བཅས་བཞིན་དུ་གཟུང་དོན་ལ་མ་འཁྲུལ་བར་འདོད་པ་དང་། འཇུག་ཡུལ་ལ་མི་བསླུ་བས་ཀྱང་མ་འཁྲུལ་བའི་གོ་ཆོད་པས་རྗེས་དཔག་ཀྱང་མ་འཁྲུལ་བ་ཡིན་པས་མངོན་སུམ་ཡིན་ནམ་སྙམ་པའི་ལོག་རྟོག་བཟློག་པའི་ཕྱིར་དུ་རྟོག་བྲལ་སྨོས་པ་ཡིན་ནོ། །
གསུམ་པ་རྩོད་པ་སྤང་བ་ནི། མངོན་སུམ་དང་ཚད་མ་ལ་དོན་ཁྱད་པར་མེད་ན་སྒྲ་རྟག་འཛིན་གྱི་སྐྱེས་བུའི་རྒྱུད་ཀྱི་སྒྲ་འཛིན་མངོན་སུམ་ཆོས་ཅན། སྒྲ་མི་རྟག་པ་ལ་ཚད་མར་ཐལ། སྒྲ་མི་རྟག་པ་ལ་མངོན་སུམ་ཡིན་པའི་ཕྱིར། འདོད་ན། དེ་རྟོགས་པར་ཐལ་ལོ། ། འདོད་ན། དེའི་ངོར་སྒྲ་མི་རྟག་པར་རྟགས་ཀྱིས་སྒྲུབ་དགོས་པ་མིན་པར་ཐལ་ལོ་ཞེ་ན། སྒྲ་མི་རྟག་པར་མ་རྟོགས་པར་རྟོགས་པར་བྱ་བའི་ཕྱིར་དུ་རྟགས་ཀྱིས་སྒྲུབ་པ་མིན་གྱི། འདྲ་བས་འཁྲུལ་རྒྱུ་བྱས་ནས་སྒྲ་མི་རྟག་པར་མ་ངེས་པ་ངེས་པའི་ཕྱིར་དུ་རྟགས་ཀྱིས་བསྒྲུབ་དགོས་པས་སྐྱོན་མེད་དོ། །
དེ་སྐད་དུ་ཡང་འཁྲུལ་བ་ངེས་པར་མི་བྱེད་པས། ། སྒྲུབ་པ་རབ་ཏུ་འཇུག་པ་ཡིན། ། ཞེས་གསུངས་སོ། ། གལ་ཏེ་མ་ངེས་ན་ཚད་མར་འགལ་ལོ་ཞེ་ན། འོ་ན་ཁྱོད་ཀྱི་ལུགས་ལ་སྐྱེས་བུ་གཅིག་གི་རྒྱུད་ལ་གཟུགས་འཛིན་སོགས་ཚད་མ་ལྔ་དུས་གཅིག་ཏུ་སྐྱེ་བ་མི་སྲིད་པར་ཐལ། སྐྱེས་བུ་གཅིག་གི་རྒྱུད་ལ་ངེས་པ་ལྔ་དུས་གཅིག་ཏུ་སྐྱེ་བ་མི་སྲིད་པའི་ཕྱིར། རྟགས་མ་གྲུབ་ན། རྒྱུད་གཅིག་ལ་རྟོག་པ་རིགས་མི་མཐུན་དུ་མ་གཅིག་ཅར་སྐྱེ་བར་འགྱུར་རོ། སྔ་མ་ལ་འདོད་མི་ནུས་ཏེ། མིན།
ལ་ལར་གཅིག་ཅར་འབྱུང་ཕྱིར་རོ། ། ཞེས་དང་། འཇུག་པ་མཚུངས་དང་མཚུངས་པའི་ཕྱིར། ཐམས་ཅད་ཚེ་གཞན་རྟོགས་མི་འགྱུར། ། ཅེས་དང་འགལ་བའི་ཕྱིར། དེས་ན་བློ་གསལ་རྣམས་ཀྱིས་དེ་མིན་དུ་སྒྲོ་འདོགས་པ་དང་། ཐེ་ཚོམ་ནི་ངེས་ཤེས་ཀྱིས་སེལ་བ་ཡིན་ལ། མངོན་སུམ་ལ་ཡུལ་དེ་སྣང་བ་ཙམ་མ་གཏོགས་དགག་སྒྲུབ་ཅི་ཡང་མི་བྱེད་པས་མངོན་སུམ་སྣང་འཇུག་དང་སྒྲོ་འདོགས་སེལ་བས་འཇུག་པའི་གནད་ཟབ་མོ་ཤེས་པར་བྱའོ། ། གཉིས་པ་མཚོན་བྱའི་དབྱེ་བ་ནི། དབང་པོའི་མངོན་སུམ་སོགས་བཞིའོ། །
མངོན་སུམ་བཞིར་གྲངས་ངེས་པ་ནི་མདོ་སྡེ་པའི་ལུགས་ཡིན་ལ། བྱེ་བྲག་སྨྲ་བ་རང་རིག་མི་འདོད་པས་མངོན་སུམ་གསུམ་དང་། སེམས་ཙམ་པའི་ལུགས་ལ་ཕྱི་རོལ་གྱི་དོན་གཞི་མ་གྲུབ་པས་དབང་ཡིད་གཉིས་མངོན་སུམ་དུ་མི་འཐད་པའི་ཕྱིར། རང་རིག་དང་རྣལ་འབྱོར་མངོན་སུམ་ལས་མི་འདོད་དོ། ། འོ་ན་མངོན་སུམ་བཞིར་གྲངས་ངེས་པ་མི་འཐད་པར་ཐལ། གཞན་སེམས་ཤེས་པའི་མངོན་ཤེས་དེ་དེ་བཞི་ག་མ་ཡིན་པའི་མངོན་སུམ་ཡིན་པའི་ཕྱིར་ཞེ་ན། རང་རིག་མངོན་སུམ་ཡིན་པས་སྐྱོན་མེད་དོ། ། འོ་ན་བཞི་ག་རང་རིག་དུ་འདུ་བས་རང་རིག་གཅིག་པུར་ངེས་པར་འགྱུར་རོ་ཞེ་ན། ཡང་དག་པར་ན་དེ་ལྟ་ཡིན་མོད། བཞིར་དབྱེ་པ་ནི་དགོས་པ་ལ་ལྟོས་ནས་བྱས་པ་ཡིན་ནོ། །
བྱེ་བྲག་སྨྲ་བ་སོགས་དབང་པོ་གཟུགས་ཅན་ཚད་མར་འདོད་པ་དགག་པའི་ཕྱིར་དུ་དབང་པོའི་མངོན་སུམ། མུ་སྟེགས་རྣ་བ་ཕུགས་པ་ཡིད་ཀྱི་མངོན་སུམ་མི་འདོད་པ་དགག་པའི་ཕྱིར་དུ་ཡིད་ཀྱི་མངོན་སུམ། བྱེ་བྲག་སྨྲ་བ་སོགས་རང་རིག་མངོན་སུམ་མི་འདོད་པ་དགག་པའི་ཕྱིར་དུ་རང་རིག་མངོན་སུམ། རྒྱང་འཕེན་དང་དཔྱོད་པ་པ་སོགས་རྣལ་འབྱོར་མངོན་སུམ་མི་འདོད་པ་དགག་པའི་ཕྱིར་དུ་རྣལ་འབྱོར་མངོན་སུམ་གསུངས་པས་སོ། ། གསུམ་པ་མཚན་གཞི་སོ་སོའི་དོན་ལ་བཞི་ལས། ཐོག་མར་དབང་པོའི་མངོན་སུམ་ལ་གཉིས་ལས། མཚན་ཉིད་ལ་སྤྱིར་དབང་ཤེས་ཙམ་གྱི་མཚན་ཉིད། བདག་རྐྱེན་དབང་པོ་གཟུགས་ཅན་ལ་བརྟེན་ནས་སྐྱེས་པའི་ཤེས་པ། དབང་པོའི་མངོན་སུམ་གྱི་མཚན་ཉིད་བདག་རྐྱེན་དབང་པོ་གཟུགས་ཅན་ལ་བརྟེན་ནས་སྐྱེས་པའི་མ་འཁྲུལ་བའི་ཤེས་པའོ། ། དེ་ཉིད་ཚད་མ་ཡང་ཡིན་ནོ། །
གཉིས་པ་དབྱེ་བ་ལ། གཟུགས་འཛིན་དབང་པོའི་མངོན་སུམ་སོགས་ལྔའོ། ། དང་པོའི་མཚན་ཉིད་བདག་རྐྱེན་མིག་གི་དབང་པོ་ལ་བརྟེན་ནས་སྐྱེས་པའི་མ་འཁྲུལ་བའི་ཤེས་པའོ། ། དེས་འགྲེ། གཉིས་པ་ཡིད་ཀྱི་མངོན་སུམ་ལ་གསུམ་ལས། དང་པོ་ངོ་བོ་ངོས་བཟུང་བ་ལ་གསུམ་ལས། དང་པོ་མཚན་ཉིད་བདག་རྐྱེན་ཡིད་ཀྱི་དབང་པོ་ལ་བརྟེན་ནས་སྐྱེས་པའི་མ་འཁྲུལ་བའི་ཤེས་པའོ། ། གཉིས་པ་དབྱེ་བ་ལ། གཟུགས་འཛིན་ཡིད་ཀྱི་མངོན་སུམ་སོགས་ལྔ་ལས། དང་པོའི་མཚན་ཉིད།
བདག་རྐྱེན་གཟུགས་འཛིན་ཡིད་ཀྱི་དབང་པོ་ལ་བརྟེན་ནས་སྐྱེས་པའི་མ་འཁྲུལ་བའི་ཤེས་པའོ། ། དེས་འགྲེ། གསུམ་པ་མཚན་གཞི་ངོས་བཟུང་བ་ནི། ཁྱད་པར་གསུམ་ལྡན་གྱི་ཡིད་ཀྱི་ཤེས་པ་སྟེ། བདག་པོའི་རྐྱེན་དབང་ཤེས་སྔ་མ་འགགས་མ་ཐག་པའོ། ། དམིགས་རྐྱེན་དེའི་གཟུང་དོན་གྱི་སྐད་ཅིག་གཉིས་པའོ། ། ཉེར་ལེན་གྱི་རྒྱུ་དེ་དང་དུས་མཉམ་པའི་ཡིད་ཀྱི་ཤེས་པའོ། ། ཁ་ཅིག དེ་ཕྱིར་དབང་པོའི་རྣམ་པར་ཤེས། ། དེ་མ་ཐག་རྐྱེན་ལས་བྱུང་ཅན། །
ཞེས་པའི་གཞུང་གི་ཚིག་ཙམ་ལ་འཁྲུལ་ནས། དབང་ཤེས་སྔ་མ་དེ་མ་ཐག་རྐྱེན་ཡང་ཡིན་ནོ་ཞེས་ཟེར་བ་མི་འཐད་དེ། གཞུང་དེས་ནི་དབང་ཤེས་སྔ་མ་དེ་མ་ཐག་པ་ཡིད་མངོན་གྱི་ལྷན་ཅིག་བྱེད་རྐྱེན་ཡིན་པར་བསྟན་པ་ཡིན་ནོ། ། གལ་ཏེ་དེ་མ་ཐག་ཅེས་བཤད་པ་ཙམ་གྱིས་དེ་མ་ཐག་རྐྱེན་དུ་འགྱུར་ན། རྣམ་ངེས་ལས། དེ་དོན་དེ་མ་ཐག་ཅེས་བཤད་པས། ཡིད་མངོན་གྱི་གཟུང་དོན་ཡང་ཡིད་མངོན་གྱི་དེ་མ་ཐག་རྐྱེན་དུ་འགྱུར་རོ། ། དེས་ན་དབང་ཤེས་སྔ་མ་ཡིད་མངོན་དང་བར་མ་ཆོད་པས་དེ་མ་ཐག་ཡིན་ལ། ཡིད་མངོན་གྱི་ལྷན་ཅིག་བྱེད་རྐྱེན་ཡིན་པས་རྐྱེན་ཡིན་ནོ། ། གཉིས་པ་རང་བཞིན་གཏན་ལ་དབབ་པ་ལ་གསུམ་ལས།
དང་པོ་སྐྱེ་བའི་ཚུལ་ནི། དབང་མངོན་ལྔའི་རྗེས་སུ་ཡིད་མངོན་ལྔ་སྐྱེའམ་གཅིག་སྐྱེ་ཞེ་ན། འདི་ལ་སློབ་དཔོན་ཕྱ་པ་ན་རེ། གཅིག་སྐྱེ་སྟེ། བདག་རྐྱེན་ཡིད་གཅིག་ལས་མེད་པའི་ཕྱིར་ཏེ། དབང་མངོན་གང་གི་ཡུལ་ལ་ཡིད་གཏོད་པའི་ཡིད་ཁོ་ན་ཡིད་མངོན་གྱི་བདག་རྐྱེན་ཡིན་པའི་ཕྱིར། དེ་ལྟ་མིན་པར་ལྔ་སྐྱེས་ན། སྐྱེས་བུའི་རྒྱུད་དུ་མར་འགྱུར་རོ་ཞེས་ཟེར་བ་མི་འཐད་དེ། རྟོག་བཅས་རྫས་ཐ་དད་པ་ལྔ་སྐྱེས་ན་རྒྱུད་དུ་མར་འགྱུར་བ་བདེན་མོད། རྟོག་མེད་ལྔ་ནང་ལ་རང་རིག་ཏུ་གཅིག་པའི་ཕྱིར་སྐྱེས་བུའི་རྒྱུད་དུ་མར་འགྱུར་བའི་སྐྱོན་མེད་དོ། །
དཔེར་ན། དབང་ཤེས་ལྔ་ཡོད་ཀྱང་རྒྱུད་དུ་མར་མི་འགྱུར་བ་བཞིན། གཉིས་པ་ཚད་མར་འགྱུར་བའི་འཐད་པ་ནི། ཡིད་མངོན་དེ་ཚད་མ་ཡིན་ནམ་མིན་ཞེ་ན། ཚད་མ་ཡིན་ཏེ། མ་འཁྲུལ་བའི་ཤེས་པ་ཡིན་པའི་ཕྱིར། མངོན་སུམ་ཚད་མ་ཡིན་ཀྱང་རང་སྟོབས་ཀྱིས་ངེས་མི་ནུས་པ་ཡིན་ཏེ། ཡིད་དབང་དུ་གྱུར་པའི་དབང་ཤེས་སྔ་མ་འགགས་མ་ཐག་པ་ལས། དབང་ཤེས་འགགས་མ་ཐག་པ་གཞན་མི་སྐྱེ་བའི་ཕྱིར། ཁ་ཅིག་ན་རེ།
མཁས་པ་རྣམས་ཀྱི་གཙུག་གི་ནོར་བུས། ཡིད་མངོན་ལ་རྒྱུན་མེད་པའི་སྒྲུབ་བྱེད་ལ་ནང་འགལ་ཞུགས་ཏེ། ཡིད་དབང་ལས་ཡིད་དབང་མི་སྐྱེ་བར་བཤད་ཅིང་། དབང་ཤེས་ལ་རྒྱུན་ཡོད་ལ་དབང་ཤེས་ཡིད་དབང་དུ་བཤད་པའི་ཕྱིར་ཟེར་བ་ནི། མ་བརྟགས་པར་བབ་ཆོལ་དུ་སྨྲས་པ་ཡིན་ཏེ། གཞུང་འདིས་ནི། དབང་མངོན་ལ་རྒྱུན་ཡོད་ལ་ཡིད་མངོན་ལ་རྒྱུན་མེད་པའི་རྒྱུ་མཚན། དབང་མངོན་གྱི་བདག་རྐྱེན་དུ་གྱུར་པའི་དབང་པོ་གཟུགས་ཅན་པ་ལས་དབང་པོ་གཟུགས་ཅན་པ་གཞན་སྐྱེ་ལ། ཡིད་མངོན་གྱི་བདག་རྐྱེན་དུ་གྱུར་པའི་དབང་ཤེས་འགགས་མ་ཐག་པ་ལས་དབང་ཤེས་འགགས་མ་ཐག་པ་གཞན་མི་སྐྱེ་བའི་ཕྱིར་ཞེས་བསྟན་པའོ། ། དེ་ལྟར་ཡིན་པར་ཡང་འགྲེལ་པར།
དབང་པོ་གཟུགས་ཅན་གྱི་སྐད་ཅིག་སྔ་མ་ལས་ཞེས་པ་ནས་ཡིད་ཀྱི་དབང་པོ་ནི་དབང་ཤེས་འགག་མ་ཐག་པ་ཙམ་ཡིན་པས་ཡིད་ཀྱི་དབང་པོ་གཞན་ལས་གཞན་མི་སྐྱེ་ཞེས་གསུངས་པ་གསལ་ལོ། ། དེས་ན་སོ་སྐྱེ་ཡིད་མཉམ་པར་བཞག་པ་ལ་ཡང་གཞུང་ཤོ་ལོ་ཀ་གཅིག་ལ་དེ་ལྟ་བུའི་ནང་འགལ་མི་འབྱུང་ན། ས་བཅུ་པའི་བྱང་ཆུབ་སེམས་དཔའ་ལ་ག་ལ་འབྱུང་། ཡང་དེ་ལས་གཞན་གྱི་སྒོ་ནས་གཞུང་དེ་འཆད་པས་ཀྱང་དགོངས་པ་མ་ལོངས་པ་ཡིན་ནོ། ། འཇམ་དབྱངས་བླ་མའི་མཁྱེན་པའི་ཚ་ཟེར་གྱིས། ། ཁོ་བོའི་བློ་གྲོས་པད་མོ་ཁ་ཕྱེད་ནས། ། གཞུང་ལུགས་ཇི་བཞིན་རྟོགས་པའི་ཟེ་འབྲུ་རྒྱས། ། ཤེས་ལྡན་རྐང་དྲུག་ལྡན་རྣམས་ཚིམ་པར་མཛོད། ། ཅེས་བྱ་བ་བར་སྐབས་ཀྱི་ཚིགས་སུ་བཅད་པའོ། ། གསུམ་པ་སྐྱེ་བའི་གནས་སྐབས་ལ་དཔྱད་པ་ནི།
ཁ་ཅིག་ན་རེ། དབང་མངོན་དང་ཡིད་མངོན་སྤེལ་མར་སྐྱེའོ་ཞེས་ཟེར་བ་མི་འཐད་དེ། དེ་ལྟ་ན་དབང་མངོན་ལ་རྒྱུན་ཡོད་པས་ངེས་ལ་ཡིད་མངོན་ལ་རྒྱུན་མེད་པས་མི་ངེས་པ་འཐད་པར་འགྱུར་བའི་ཕྱིར། སློབ་དཔོན་ཆོས་མཆོག་དབང་མངོན་རྫོགས་པའི་མཐར་ཡིད་མངོན་སྐད་ཅིག་མ་གཅིག་སྐྱེ་བར་བཞེད་པ་མི་འཐད་དེ། རྒྱུ་ཚང་བར་མཚུངས་པ་ལ་སྔར་མི་སྐྱེ་ལ་ཕྱིས་སྐྱེ་བ་མི་འཐད་པའི་ཕྱིར། དེས་ན་དབང་མངོན་སྐད་ཅིག་དང་པོས་དབང་མངོན་སྐད་ཅིག་ཕྱི་མའི་ཉེར་ལེན་གྱི་རྒྱུ་བྱེད་ལ། དེ་དང་དུས་མཉམ་པའི་ཡིད་མངོན་གྱིས་ལྷན་ཅིག་བྱེད་རྐྱེན་བྱས་ནས། ཕྱི་ལྟ་ལ་དོན་རིག་གི་འགྲོས་གཉིས་ནང་ལྟ་ལ་རང་རིག་གི་འགྲོས་གཅིག་སྐྱེ་བས་འགྲོས་གསུམ་པ་ཡིན་ནོ། ། གསུམ་པ་རྩོད་པ་སྤང་བ་ནི། ཁ་ཅིག་ན་རེ།
ཡང་ན་འགྲོས་བཞིར་འགྱུར་ཏེ། རང་རིག་གི་འགྲོས་གཉིས་དང་། གཞན་རིག་གི་འགྲོས་གཉིས་ཡོད་པའི་ཕྱིར། ཡང་ན་འགྲོས་གཉིས་སུ་འགྱུར་ཏེ། རང་རིག་འགྲོས་གཅིག་དང་། གཞན་རིག་གི་འགྲོས་གཅིག་ཡོད་པའི་ཕྱིར་ཞེས་ཟེར་བ་མི་འཐད་ཏེ། ཁྱེད་རང་ལྟར་ན་ཡང་ན་མངོན་སུམ་དྲུག་ཏུ་འགྱུར་ཏེ། རང་རིག་གསུམ་དང་། གཞན་རིག་གསུམ་ཡོད་པའི་ཕྱིར། ཡང་ན་གཉིས་སུ་འགྱུར་ཏེ།
རང་རིག་གཞན་རིག་གཉིས་ཡིན་ཕྱིར་རོ། ། གསུམ་པ་རང་རིག་མངོན་སུམ་ལ་གསུམ་ལས། གཞན་ཕྱོགས་དགག་པ་ནི། ཁ་ཅིག་ན་རེ། རང་རིག་མངོན་སུམ་གྱི་མཚན་ཉིད། ཁ་ནང་ཁོ་ནར་ཕྱོགས་པའི་ཤེས་པ་རྟོག་བྲལ་མ་འཁྲུལ་བ་ཡིན་ལ། དེས་རང་རིག་མངོན་སུམ་ཡིན་ན་གཞན་རིག་མངོན་སུམ་ཡིན་པར་འགལ་ལོ་ཞེས་ཟེར་བ་མི་འཐད་དེ། སྔོན་འཛིན་མངོན་སུམ་ཆོས་ཅན། ཁྱོད་རང་རིག་མངོན་སུམ་མིན་པར་ཐལ་ལོ། ། འདོད་ན།
ཁྱོད་ཀྱིས་གཞན་མི་རིག་པར་ཐལ། ཁྱོད་ཀྱིས་རང་མི་རིག་པའི་ཕྱིར། ཁྱབ་སྟེ། ཅི་སྟེ་རང་དངོས་མི་རིག་ན། ། ཇི་ལྟར་གཞན་གྱི་ངོ་བོ་རིག ། ཅེས་གསུངས་པས་སོ། ། གལ་ཏེ་རང་རིག་མངོན་སུམ་མིན་ཡང་རང་རིག་པ་ཡིན་པས་སྐྱོན་མེད་དོ་ཞེ་ན། རང་རིག་པ་དེ་ཅི། རང་གི་ངོ་བོ་མངོན་སུམ་དུ་སྣང་བའི་སྒོ་ནས་རིག་པ་ཡིན་ནམ་དེ་ལས་གཞན་གྱི་སྒོ་ནས་རིག་པ་ཡིན། དང་པོ་ལྟར་ན།
དེ་ཙམ་གྱིས་རང་རིག་མངོན་སུམ་དུ་གྲུབ་པས་མིང་ལ་མི་བརྩད་དོ། ། གཉིས་པ་ལྟར་ན། རང་རིག་པར་མི་འགྱུར་རོ། ། གཉིས་པ་རང་གི་འདོད་པ་ནི། མཚན་ཉིད་ནི་ཤེས་པ་རང་གི་ངོ་བོ་ལ་མ་འཁྲུལ་བའི་ཤེས་པའོ། ། མཚན་གཞི་ནི་བློ་ཐམས་ཅད་དོ། ། དེས་ན་བེམ་པོ་ལས་ལོག་ནས་རིག་པའི་ངོ་བོར་སྐྱེས་པའི་སྒོ་ནས་རང་རིག་ཏུ་འཇོག་སྟེ། ཇི་ལྟར་དེ་ཡི་བདག་ཉིད་ཕྱིར། ། གསལ་བྱེད་རབ་ཏུ་གསལ་བ་ན། ། རང་གི་ངོ་བོ་གསལ་བྱེད་འདོད། །
དེ་ལྟར་བློ་དག་རིག་ཅན་ཡིན། ། རྣམ་ཤེས་བེམ་པོའི་རང་བཞིན་ལས། ། བཟློག་པ་རབ་ཏུ་སྐྱེ་བ་སྟེ། ། བེམ་མིན་རང་བཞིན་གང་ཡིན་པ། ། དེ་འདིར་བདག་ཉིད་རིག་པ་ཡིན། ། ཞེས་རྒྱན་ལས་གསུངས་པ་ལྟར་རོ། ། གསུམ་པ་རྩོད་པ་སྤང་བ་ནི། རང་རིག་དང་གཞན་རིག་མི་འགལ་ན། དོན་དུ་སྣང་བ་དང་ལྡན་ཤེས། ། དེ་ནི་ཕྱི་རོལ་མངོན་ཕྱོགས་སྣང་། །
བློ་ལ་འཛིན་པར་བྱེད་པའི་བློ། ། རྟག་ཏུ་བདག་ལ་མངོན་དུ་ཕྱོགས། ། ཞེས་པར་རང་རིག་ཡིན་ན་ཁ་ནང་ཁོ་ནར་ཕྱོགས་པ་དང་། གཞན་རིག་ཡིན་ན་ཁ་ཕྱི་ཁོ་ནར་ཕྱོགས་པར་བཤད་པ་དང་འགལ་ཞེ་ན། གཞུང་དེས་ནི་ཤེས་པ་གཅིག་པུ་དེ་ཉིད་བློ་རང་ཉིད་ལ་ལྟ་བའི་དུས་རྟག་ཏུ་ནང་དུ་ཕྱོགས་པ་ཡིན་ལ། ཕྱི་རོལ་ལ་ལྟ་བའི་དུས་རྟག་ཏུ་ཕྱི་རོལ་ཏུ་མངོན་པར་ཕྱོགས་པ་བཤད་པ་ཡིན་པས་འགལ་བ་མེད་ལ། དེ་ལས་གཞན་དུ་སྨྲ་བས་ནི། གཞུང་དེ་ཉིད་ལ་ཚིག་གི་འདོན་པ་ཙམ་ལྷུར་བླང་བར་ཟད་དོ། ། གཞུང་འདིའི་དོན་ལ་སྔོན་ཆད་གངས་ཅན་འདིར། ། རྣམ་བཤད་མང་ཡང་ཇི་བཞིན་མ་རྟོགས་པས། །
སྙིགས་དུས་འགྲོ་རྣམས་བརྩེ་བས་ཉེར་དགོངས་ནས། ། སྡེ་བདུན་མཛད་པ་སླར་ཡང་བྱོན་པ་སྙམ། ། ཞེས་བྱ་བ་བར་སྐབས་ཀྱི་ཚིགས་སུ་བཅད་པའོ། ། ཡང་བོད་ཁ་ཅིག་ན་རེ། བུམ་འཛིན་རྟོག་པ་ཆོས་ཅན། རྟོག་བྲལ་དུ་ཐལ། མངོན་སུམ་ཡིན་པའི་ཕྱིར་ཞེ་ན། རང་གི་ངོ་བོ་ལ་དེར་ཐལ། དེའི་ཕྱིར་ཞེ་ན་འདོད་ལ། བུམ་པ་ལ་དེར་ཐལ།
དེའི་ཕྱིར་ཞེ་ན་རྟགས་མ་གྲུབ་བོ། ། དེ་སྐད་དུ་ཡང་། སློབ་དཔོན་གྱིས། འདོད་ཆགས་ལ་སོགས་པ་རང་རིག་པ་མངོན་སུམ་ཡིན་ན། རྟོག་པའི་ཤེས་པའང་མངོན་སུམ་དུ་འགྱུར་རོ་ཞེ་ན། དེ་ནི་བདེན་ཏེ། རྟོག་པའང་རང་རིག་ཉིད་དུ་འདོད། ། དོན་ལ་མ་ཡིན་དེ་རྟོག་ཕྱིར། ། དེ་ཡུལ་ལ་ནི་འདོད་ཆགས་ལ་སོགས་པ་ཉིད་བཞིན་དུ་མངོན་སུམ་ཉིད་མིན། རང་རིག་གོ་ཞེས་བྱ་བའི་སྐྱོན་མེད་དེ།
དེ་དག་ནི་མངོན་སུམ་མོ་ཅེས་དང་། རྟོག་པ་ནི་རང་རིག་ཡིན་པའི་ཕྱིར། མངོན་སུམ་ཉིད་ཡིན་པས་དེ་ལ་གཞན་དུ་དབྱེ་བར་མི་བྱའོ་ཅེས་དང་། ཤེས་གང་གང་ལ་སྒྲ་དོན་འཛིན། ། དེ་ནི་དེ་ལ་རྟོག་པ་ཡིན། ། རང་གི་ངོ་བོ་སྒྲ་དོན་མིན། ། དེ་ཕྱིར་དེ་ལ་ཀུན་མངོན་སུམ། ། ཞེས་གསུངས་པས་སོ། ། གལ་ཏེ་རྟོག་པའང་རང་རིག་ཉིད་དུ་འདོད་ཅེས་སོགས་རྟོག་པ་མྱོང་བའི་རང་རིག་ལ་དགོངས་པ་ཡིན་པས་སྐྱོན་མེད་དོ་ཞེ་ན། དེ་ལྟ་ན།
དོན་ལ་མ་ཡིན་དེ་རྟོག་ཕྱིར་ཞེས་བཤད་པས། རྟོག་པ་མྱོང་བའི་རང་རིག་བུམ་པ་ལ་རྟོག་པར་འགྱུར་རོ། ། འདོད་ན། རང་རིག་ཡིན་ན་ཁ་ཕྱི་ལྟས་ཀྱི་ཤེས་པ་མིན་པར་འདོད་པ་དང་འགལ་བའི་ཕྱིར་རོ། ། གལ་ཏེ་རང་རིག་ཉིད་དུ་འདོད་ཅེས་སོགས་རྟོག་མྱོང་རང་རིག་ལ་དགོངས་པ་ཡིན་ལ། དེ་རྟོག་ཕྱིར་ཞེས་སོགས་རྟོག་པ་རང་ཉིད་ལ་དགོངས་པ་ཡིན་པས་སྐྱོན་མེད་དོ་ཞེ་ན། དེ་ནི་མི་འཐད་དེ། ཡུལ་ཅན་གྱི་ཤེས་པ་གཅིག་ཉིད་ཡུལ་གཉིས་ལ་ལྟོས་ནས་རང་རིག་དང་རྟོག་པར་བཤད་པ་ཡིན་པའི་ཕྱིར་ཏེ། དེ་ཡུལ་ལ་ནི་འདོད་ཆགས་ལ་སོགས་པ་ཉིད་བཞིན་དུ་ཅེས་པའི་དེ་ཞེས་པ་རང་རིག་ཉིད་དུ་འདོད་ཅེས་པའི་ཤེས་པ་ལ་སྙེག་རྒྱུ་བའི་ཕྱིར། དེས་ན་སྤྱིར་མངོན་སུམ་ཡིན་ན་རྟོག་བྲལ་ཡིན་པས་མ་ཁྱབ་ལ་ཡུལ་དེ་ལ་མངོན་སུམ་ཡིན་ན།
ཡུལ་དེ་ལ་རྟོག་བྲལ་ཡིན་པས་ཁྱབ་པའི་གནད་ཟབ་མོ་ཤེས་པར་བྱའོ། ། བཞི་པ་རྣལ་འབྱོར་མངོན་སུམ་ལ་གཉིས་ལས། མཚན་ཉིད་ནི། ཡང་དག་པའི་དོན་སྒོམ་སྟོབས་ལས་བྱུང་བའི་མ་འཁྲུལ་བའི་ཤེས་པའོ། ། གཉིས་པ་དབྱེ་བ་ལ། རྟེན་གྱི་སྒོ་ནས་དབྱེ་ན། ཉན་ཐོས་འཕགས་པ་སློབ་པ་དང་མི་སློབ་པ་གཉིས། རང་སངས་རྒྱས་མི་སློབ་པ་ཁོ་ན་ཡིན་གྱི། རང་སངས་རྒྱས་སློབ་པ་མེད་དེ། རང་སངས་རྒྱས་ཡིན་ན་རང་བྱང་ཆུབ་ཡིན་པས་ཁྱབ་པའི་ཕྱིར།
ཐེག་ཆེན་འཕགས་པ་སློབ་པ་དང་མི་སློབ་གཉིས་ཏེ་ལྔའོ། ། ངོ་བོའི་སྒོ་ནས་དབྱེ་ན། རྗེས་ཐོབ་ཡེ་ཤེས་དང་། མཉམ་བཞག་ཡེ་ཤེས་གཉིས་སོ། ། གཉིས་པ་བཟློག་ཕྱོགས་མངོན་སུམ་ལྟར་སྣང་ལ་གཉིས་ལས། མཚན་ཉིད་ནི། དེ་མ་ཡིན་ལ་དེར་སྣང་བའི་བློ། གཉིས་པ་དབྱེ་བ་ལ་གཉིས་ལས། དང་པོ་རྟོག་པ་ལ་གཉིས་ལས། མཚན་ཉིད་བཤད་ཟིན་ལ།
དབྱེ་ན་བརྡ་རྟེན་ཅན་གྱི་རྟོག་པ་སོགས་དྲུག་གོ ། རྟོག་མེད་མངོན་སུམ་ལྟར་སྣང་ལ་གཉིས་ལས། མཚན་ཉིད་ནི། ཡུལ་དེ་ལ་མ་འཁྲུལ་བ་མ་གྲུབ་པའི་གསལ་སྣང་ཅན་གྱི་བློ། གཉིས་པ་དབྱེ་བ་ལ། རྨི་ལམ་གྱི་ཤེས་པ་ལྟ་བུ་རྟོག་མེད་ཡིད་ཤེས་འཁྲུལ་པ་དང་། ཟླ་བ་གཉིས་སྣང་གི་ཤེས་པ་ལྟ་བུ་རྟོག་མེད་དབང་ཤེས་འཁྲུལ་པ་གཉིས་སོ། ། གསུམ་པ་ཚད་མའི་འབྲས་བུ་དཔྱད་པ་ལ་གཉིས་ལས། དང་པོ་མངོན་སུམ་གྱི་ཚད་འབྲས་ལ་གསུམ་ལས། དང་པོ་གཞན་ལུགས་དགག་ན།
དཔྱོད་པ་བ་དོན་ལ་དང་པོར་ལྟ་བའི་ཤེས་པ་རྟོག་མེད་ཚད་མ། དེའི་འོག་ཏུ་དོན་གྱི་ངོ་བོ་དང་ཁྱད་པར་ངེས་པའི་རྟོག་པ་འབྲས་བུར་འདོད་པ་ནི་མི་འཐད་དེ། དེ་ལྟ་བུའི་ཚད་མ་ཆོས་ཅན། ཁྱོད་དོན་ལ་ལྟ་བའི་ཚད་མ་མ་ཡིན་པར་ཐལ། ཁྱོད་ལ་དོན་གྱི་རྣམ་པ་ཤར་བ་མེད་པའི་ཕྱིར། ཡང་རིག་པ་ཅན་པ་དབང་དོན་ཕྲད་པ་ཚད་མ། དེ་ལས་དོན་རྟོགས་པ་འབྲས་བུར་འདོད་པ་མི་འཐད་དེ་མིག་དབང་དོན་གྱི་དྲི་རོ་སོགས་དང་ཡང་འཕྲད་པས་དྲི་རོ་ཡང་རྟོགས་པར་ཐལ་བའི་ཕྱིར། བྱེ་བྲག་པ་ཚིག་གི་དོན་དྲུག་ལས་ཡོན་ཏན་སོགས་ཁྱད་པར་འཛིན་པའི་བློ་ཚད་མ། ཁྱད་པར་ཅན་རྫས་འཛིན་པའི་བློ་འབྲས་བུར་འདོད་པ་མི་འཐད་དེ། ཡོན་ཏན་གཞལ་བས་རྫས་རྟོགས་པ་མི་འཐད་པའི་ཕྱིར་ཏེ།
ཡོན་ཏན་འཇལ་བའི་བློ་དང་རྫས་རྟོགས་པའི་བློ་གཉིས་ཡུལ་རྫས་ཐ་དད་པའི་བློ་སྔ་ཕྱི་ཡིན་པའི་ཕྱིར། བྱེ་བྲག་ཏུ་སྨྲ་བ་དོན་ལ་ལྟ་བའི་དབང་པོ་ཚད་མ། དེ་ལས་བྱུང་བའི་དོན་ཤེས་པའི་ཤེས་པ་འབྲས་བུར་འདོད་པ་མི་འཐད་དེ། དབང་པོ་བེམ་པོ་ཡིན་པས་དོན་ལ་ལྟ་བའི་ཚད་མར་མི་འཐད་པའི་ཕྱིར་རོ། ། གཉིས་པ་རང་གི་ཚད་འབྲས་ངོས་བཟུང་བ་ནི། ཚད་འབྲས་གཉིས་བསྐྱེད་བྱ་སྐྱེད་བྱེད་མ་ཡིན་གྱི་རྣམ་པར་བཞག་བྱ་འཇོག་བྱེད་ཡིན་ཏེ། བདག་ཉིད་བྱེད་པོ་མིན་ན་ཡང་། ། དེ་ཡི་དབང་གིས་དེར་བཞག་པའི་ཕྱིར། ཅེས་གསུངས་པ་ལྟར་རོ། ། གསུམ་པ་དེ་གྲུབ་མཐའ་བཞི་དང་སྦྱར་ན།
རང་རིག་ཚད་འབྲས་ནི། དཔེར་ན་འདོད་ཆགས་སོགས་ཚོར་བཞིན། ། རང་བདག་ཡུལ་དུ་བཞག་པ་ན། ། གཞལ་བྱ་འཇལ་བྱེད་འབྲས་གནས་པ། ། འདི་ནི་ཀུན་ལ་སྦྱར་བར་བྱ། ། ཞེས་པ་ལྟར་ཤེས་པ་རང་ཉིད་གཞལ་བྱ་དང་། རང་མྱོང་བར་སྐྱེས་པ་ཚད་མ། རང་རིག་འབྲས་བུར་རང་རིག་ཚད་འབྲས་འདོད་པ་ཐམས་ཅད་མཐུན་པའི་ཕྱིར་རོ། ། གཞན་རིག་གི་ཚད་འབྲས་མི་མཐུན་ཏེ། བྱེ་བྲག་སྨྲ་བ།
གཞལ་བྱ་དང་ཚད་འབྲས་རྫས་ཐ་དད་དུས་མཉམ་པར་འདོད་ལ། མདོ་སྡེ་པ། ཕྱི་དོན་ལྐོག་ན་མོ་གཞལ་བྱ། ཕྱི་དོན་གྱི་རྣམ་པ་ཤར་ནས་ཕྱི་དོན་རྟོགས་པའི་བློ་འབྲས་བུ། ཕྱི་དོན་གྱི་རྣམ་པར་སྐྱེས་ནས་ཕྱི་དོན་ལ་གསར་དུ་མི་བསླུ་བའི་ཤེས་པ་ཚད་མར་འདོད་པས་གཞལ་བྱ་དང་ཚད་འབྲས་རྫས་ཐ་དད་དུས་མི་མཉམ་པར་འདོད་དོ། ། སེམས་ཙམ་པ་ལ་གཉིས་ལས། རྣམ་བདེན་པ་རང་གི་བདག་ཉིད་དུ་གྱུར་པའི་གཟུང་རྣམ་གཞལ་བྱ། དེ་རིག་པའི་རང་རིག་འབྲས་བུ། དེ་འཛིན་པའི་འཛིན་རྣམ་ཚད་མར་འདོད་པས་གཞལ་བྱ་དང་ཚད་འབྲས་རྫས་གཅིག་དུས་མཉམ་པར་འདོད་དོ། ། རྣམ་རྫུན་པ་དོན་དུ་སྣང་བའི་སྒྲོ་བཏགས་གཞལ་བྱ།
དེ་འཛིན་པའི་ཤེས་པ་ཚད་མ། རང་རིག་བཏགས་པའི་ཐ་སྙད་འབྲས་བུར་འདོད་པས། གཞལ་བྱ་དང་ཚད་འབྲས་གཅིག་པ་བཀག་པར་འདོད་དོ། ། སློབ་དཔོན་ནི་ཕྱི་དོན་ཁས་ལེན་པ་ན། མདོ་སྡེ་པ་ལྟར་མཛད་ལ། ཤེས་བྱ་ནང་ལ་འཇུག་པ་ལ་རྣམ་མེད་ཞལ་གྱིས་བཞེས་སོ། ། གཉིས་ཀ་ལྟར་ཡང་དོན་དམ་པར་ནི། དོན་གྱི་རྣམ་པ་རིག་པའི་ཚད་མ། རང་རིག་པའི་ཚད་མ་དང་། དེ་རིག་པའི་འབྲས་བུ་ནི་རང་རིག་པའི་འབྲས་བུ་ཡིན་ཏེ།
གཉིས་ཀ་ལྟར་ཡང་དོན་གྱི་རྣམ་པ་དེ་དོན་དམ་པར་ཤེས་པ་རང་གི་བདག་ཉིད་ཡིན་པའི་ཕྱིར་ཏེ། རང་གི་ངོ་བོ་དཔྱོད་པ་ན། ། རང་རིག་འབྲས་བུ་ཡིན་པར་འདོད། ། ཅེས་གསུངས་སོ། ། ཐ་སྙད་ཀུན་རྫོབ་ཏུ་གཉིས་ཀ་ལྟར་ཡང་། དེ་རིག་པའི་ཚད་མ་གཞན་རིག་གི་ཚད་མ་དང་། དེ་རིག་པའི་འབྲས་བུ་ནི་གཞན་རིག་གི་འབྲས་བུ་ཡིན་ཏེ། གཉིས་ཀ་ལྟར་ཡང་དོན་གྱི་རྣམ་པ་དེ་ཐ་སྙད་ཀུན་རྫོབ་ཏུ་གཞན་ཡིན་པའི་ཕྱིར་ཏེ། རྗེས་ཀྱི་ངེས་ཤེས་ཀྱིས་དོན་རྣམ་དེ་དོན་དུ་ཞེན་པའི་ཕྱིར། དེ་སྐད་དུ་ཡང་།
དོན་འཇོག་དེ་ཡི་བདག་ཉིད་ཕྱིར། ། རང་རིག་ཡིན་ཡང་དོན་རིག་འདོད། ། ཅེས་གསུངས་པ་ལྟར་རོ། ། དེས་ན་ཁ་ཅིག དེ་ཕྱིར་ཕྱི་རོལ་གཞལ་བྱ་ཡང་། ། ཞེས་སོགས་ཀྱི་སྐབས་ནས་བསྟན་པའི་འབྲས་རྟོག་སེམས་ཙམ་པ་ཁོ་ནའི་རྣམ་གཞག་ཡིན་ཟེར་བ་མི་འཐད་དེ། ཕྱི་རོལ་གྱི་དོན་གཞལ་བྱར་བཤད་པའི་ཕྱིར་དང་། སྔ་ཕྱི་འཕྲོས་མི་འགྲིགས་པའི་ཕྱིར། གལ་ཏེ་ཕྱི་རོལ་དོན་ནི་ཡོད་ན་ཡང་། ། ཞེས་གསུངས་པས་ཕྱི་རོལ་གྱི་དོན་ཡོད་ནས་གཞལ་བྱར་གསུངས་པ་མ་ཡིན་གྱི་ཕྱི་རོལ་གྱི་དོན་ཡོད་ནའང་།
རང་རིག་འབྲས་བུ་རིགས་སོ་ཞེས་བརྟག་པ་མཐའ་བཟུང་བའི་ཚུལ་གྱིས་ཕྱི་རོལ་གྱི་དོན་གཞལ་བྱར་བཤད་པ་ཡིན་པས་སྐྱོན་མེད་དོ་ཞེ་ན། གཞལ་བྱ་གཞི་མ་གྲུབ་པར་ཚད་འབྲས་ཀྱི་རྣམ་གཞག་བྱེད་པ་མཁས་པ་རྣམས་ཀྱི་བཞད་གད་ཀྱི་གནས་ཡིན་ནོ། ། ཡང་ཁ་ཅིག་འདིར། མདོ་སྡེ་པས་ཕྱི་རོལ་གྱི་དོན་དུ་འདོད་པ་གཞལ་བྱ། དེ་ནི་ཤེས་པ་རང་གི་བདག་ཉིད་ཡིན་པས་དེ་རིག་པ་ནི་ཤེས་པ་རང་གི་བདག་ཉིད་རིག་པའི་འབྲས་བུ་འདོད་པ་སྐྱོན་མེད་དོ་ཞེས་ཟེར་བ་དེ་དག་གི་ལྟར་ན། རང་གི་ངོ་བོ་དཔྱོད་པ་ན། ། རང་རིག་འབྲས་བུ་ཡིན་པར་འདོད། ། ཅེས་གསུངས་པས། མདོ་སྡེ་པས་ཕྱི་རོལ་གྱི་དོན་དུ་འདོད་པ་དེ། དཔྱད་ན་ཤེས་པ་རང་གི་བདག་ཉིད་དུ་འགྱུར་ལ་དེ་ནི་མ་ཡིན་ཏེ།
མདོ་སྡེ་པས་ཕྱི་རོལ་གྱི་དོན་དུ་འདོད་པ་དེ་དཔྱད་ན་གཞི་མ་གྲུབ་པའི་ཕྱིར། གཞན་ཡང་སྐབས་འདིར་ཕྱི་རོལ་གྱི་དོན་གཞལ་བྱར་བྱེད་ན། སེམས་ཙམ་པ་ཁོ་ནའི་རྣམ་གཞག་ཡིན་པ་ཉམས་ལ། གལ་ཏེ་མི་བྱེད་ན། དོན་གཞན་ཡིན་ཕྱིར་ཕྱི་རོལ་ལ། ། འཛིན་བདག་ལྟོས་པ་བྱ་མིན་པ། ། ཞེས་པར་སྐབས་འདིར་འཛིན་རྣམ་ཚད་མ་མ་ཡིན་པའི་སྒྲུབ་བྱེད། འཛིན་རྣམ་དེ་དང་ཚད་མར་འགྱུར་བ་ཕྱི་རོལ་གཞལ་བྱ་ཡོད་པ་ལ་ལྟོས་པ་མེད་པའི་ཕྱིར་ཞེས་བཤད་པ་མ་འབྲེལ་བར་འགྱུར་རོ། ། དེས་ན་ཆོས་ཀྱི་གྲགས་པའི་གསུངས་རབ་དྲི་མ་མེད་པ། ངན་རྟོག་གི་རྙོག་མས་རྙོག་པར་བྱེད་པའི་བླུན་པོ་དེ་དག་གི་སྙིང་ལ་ཅི་ཞིག་ཞུགས།
གཞན་ཡང་སེམས་ཙམ་པ་ཁོ་ནའི་རྣམ་གཞག་ཏུ་བྱས་ན་འཕྲོས་མི་འགྲིག་པའི་རྒྱུ་མཚན་འདིར་ལྟར་ཡིན་ཏེ་འབྲས་རྟོག་དང་པོར་ཤེས་པ་རང་གི་བདག་ཉིད་དུ་གྱུར་པའི་དོན་གྱི་རྣམ་པ་འདིའི་དོན་རྟོགས་པའི་སྒྲུབ་བྱེད་ཡིན་བྱས་པ་ལ། བྱེ་བྲག་སྨྲ་བ་ན་རེ། ཤེས་པ་ལ་སྣང་བ་འདི་ཤེས་པ་རང་གི་བདག་ཉིད་ཡིན་ན། ཕྱི་དོན་མེད་པར་འགྱུར་ལ། ཕྱི་དོན་ཡོད་ན་ཤེས་པ་ལ་སྣང་བའི་བདག་ཉིད་ཡིན་པས་ཤེས་པ་ལ་སྣང་བ་འདི་ཉིད་ཤེས་པ་རང་གི་བདག་ཉིད་དུ་མི་རིགས་སོ་ཞེས་ཟེར་བ་ལ། མདོ་སྡེ་པས། ཕྱི་རོལ་དོན་ནི་ཡོད་ན་ཡང་། ། ཞེས་ཕྱི་དོན་ཡོད་ནའང་རང་གི་བདག་ཉིད་དུ་གྱུར་པའི་དོན་གྱི་རྣམ་པ་སྣང་བའི་སྒོ་ནས་ཕྱི་དོན་རྟོགས་པར་རིགས་ཏེ། ཤེས་པ་ལ་ཕྱི་དོན་རྗེན་ཆར་དུ་མི་སྣང་བའི་ཕྱིར། གལ་ཏེ་སྣང་ན།
དུ་མའི་བདག་སྐྱོན་ཕྱིར་སོགས་ཀྱིས་རྗེན་ཆར་དུ་སྣང་བ་བཀག་ནས། དེ་ཕྱིར་ཕྱི་རོལ་གཞལ་བྱ་ཡོད་ནའང་ཤེས་པ་རང་གི་བདག་ཉིད་དུ་གྱུར་པའི་ཕྱི་དོན་གྱི་རྣམ་པ་ཉམས་སུ་མྱོང་བའི་སྒོ་ནས་ཕྱི་དོན་རྟོགས་པ་འབྲས་བུ་ཡིན་པར་རིགས་ཏེ། རང་གི་བདག་ཉིད་དུ་གྱུར་པའི་རྣམ་པ་དེ། འདོད་མི་འདོད་དུ་སྣང་བ་དེ་ལྟར་དུ་ཕྱི་དོན་ཡང་འདོད་མི་འདོད་དུ་རྗེས་ཀྱི་ངེས་ཤེས་ཀྱིས་ངེས་པར་བྱེད་པའི་ཕྱིར་བྱས་པ་ལ། འོ་ན་ཕྱི་དོན་གཞལ་བྱར་བྱས་པའི་ཚེ་འཛིན་རྣམ་ཚད་མར་འགྱུར་ཏེ་དེའི་ཚེ་རང་ལ་སྣང་བའི་རིག་པ་འདི་ཉིད་རང་རིག་ཡིན་པའི་ཕྱིར་ཟེར་བ་ལ། དེའི་ཚེ་གཟུང་རྣམ་ཚད་མ་ཁོ་ན་ཡིན་ཏེ། དོན་གྱི་རྣམ་པ་འདོད་མི་འདོད་དུ་སྣང་བ་དེ་ལྟར་དུ་དོན་འདོད་མི་འདོད་དུ་ངེས་པར་བྱེད་པའི་ཕྱིར། དེའི་ཚེ་འཛིན་རྣམ་ཚད་མ་མ་ཡིན་ཏེ། འཛིན་རྣམ་དེ་རང་ཚད་མར་གྱུར་བ་ཕྱི་དོན་གཞལ་བྱར་ཡོད་པ་ལ་ལྟོས་པ་མེད་པའི་ཕྱིར་བྱས་པ་ལ། འོ་ན་ཕྱི་དོན་གཞལ་བྱར་བྱས་པའི་ཚེ།
ཚད་འབྲས་གཉིས་གཅིག་ཡུལ་གཅིག་གིས་རྟོགས་པ་མི་སྲིད་པའི་ཡུལ་རྫས་ཐ་དད་པར་འགྱུར་ཏེ། ཚད་མས་ཕྱི་དོན་དུ་ཡུལ་དུ་བྱེད། འབྲས་བུ་ཤེས་པས་རང་གི་བདག་ཉིད་ཡུལ་དུ་བྱེད་པའི་ཕྱིར་ཞེ་ན། དེའི་ཚེ་དེ་ལྟར་འགྱུར་བའི་སྐྱོན་མེད་དེ། དེའི་ཚེ་ཚད་འབྲས་གཉིས་ཀ་དཔྱད་ན་ཤེས་པ་རང་གི་བདག་ཉིད་ཡུལ་དུ་བྱེད་པར་མཚུངས། ཐ་སྙད་ཀུན་རྫོབ་ཏུ་གཞན་ཡུལ་དུ་བྱེད་པར་མཚུངས་པའི་ཕྱིར་ཞེས་པའོ། ། དེ་ན་གཞུང་དེ་རྣམས་ཀྱིས་ནི། ཕྱི་དོན་གཞལ་བྱར་བྱས་པའི་ཚེ་ཕྱི་དོན་གྱི་རྣམ་པ་རང་གི་བདག་ཉིད་དུ་གྱུར་པ་མྱོང་བའི་སྒོ་ནས་ཕྱི་དོན་རྟོགས་པར་བསྒྲུབས་ནས་གྲུབ་འབྲས་ནི། ཕྱི་དོན་གྱི་རྣམ་པ་ཤེས་པ་རང་གི་བདག་ཉིད་ཡིན་པ་དང་ཕྱི་དོན་ཡོད་པ་མི་འགལ་བར་རྟོགས་པ་ཡིན་ནོ། ། དེས་ན་འདི་ནི་མདོ་སྡེ་པའི་རྣམ་གཞག་ཡིན་ནོ། །
དང་པོ་དང་མི་ཟློས་ཏེ། དང་པོས་ནི། དོན་རྟོགས་ཀྱི་སྒྲུབ་བྱེད་རྣམ་པ་ཁས་ལེན་དགོས་པར་སྒྲུབ་པ་ཡིན་ལ། འདིས་ནི་རྣམ་པ་དེ་དཔྱད་ན་ཤེས་པ་རང་གི་བདག་ཉིད་ཡིན་པ་དང་ཕྱི་དོན་ཡོད་པ་མི་འགལ་བར་བསྒྲུབས་པས། དགོས་པ་མི་འདྲ་བའི་ཕྱིར་རོ། ། དེས་ན་སྐབས་འདིར་ཚད་འབྲས་ཀྱི་རྣམ་གཞག་འདི་ལྟར་བྱ་སྟེ། ཕྱི་དོན་གཞལ་བྱ། དེའི་རྣམ་པར་སྐྱེས་པའི་སྒོ་ནས་དེ་ལ་གསར་དུ་མི་བསླུ་བའི་ཤེས་པ་ཚད་མ། དེའི་རྣམ་པ་རང་གི་བདག་ཉིད་དུ་གྱུར་པ་མྱོང་བའི་སྒོ་ནས་དེ་རྟོགས་པ་འབྲས་བུའོ། ། འདིར་ཁ་ཅིག
རང་རིག་འབྲས་བུར་བྱེད་པ་མི་འཐད་དེ། རང་རིག་གི་སྒྲུབ་བྱེད་དུ་དོན་རིག་པའི་སྒྲུབ་བྱེད་འགོད་པ་མ་འབྲེལ་བའི་ཕྱིར་རོ། ། དེ་ལ་ཁ་ཅིག་ན་རེ། འདི་མདོ་སྡེ་པའི་རྣམ་གཞག་མིན་ཏེ། ཡིན་ན་དུ་མའི་བདག་སྐྱོན་མདོ་སྡེ་པ་རང་ལའང་མཚུངས་པའི་ཕྱིར་ཏེ། སྐྱེས་བུ་གཅིག་གི་གཟུགས་ལ་དགྲ་གཉེན་གྱི་དབང་ཤེས་གཉིས་ཀྱིས་ལྟ་བའི་ཚེ། དེའི་གཟུགས་དེ་ཡིད་དུ་འོང་མི་འོང་གཉིས་སུ་གནས་པར་ཐལ། དབང་ཤེས་དེ་གཉིས་ལ་གཟུགས་དེས་རང་འདྲའི་རྣམ་པ་གཏད་པ་གང་ཞིག དབང་ཤེས་དེ་གཉིས་ལ་གཟུགས་དེ་ཡིད་དུ་འོང་མི་འོང་དུ་སྣང་བའི་ཕྱིར་ཞེས་པའི་སྐྱོན་ཡོད་པས་སེམས་ཙམ་པའི་རྣམ་གཞག་ཡིན་ནོ་ཞེས་ཟེར་རོ། ། འདི་ནི་དབང་པོའི་ཁྱད་པར་གྱི། །
གསལ་དང་སོགས་ཀྱི་ཤོ་ལོ་ཀ་བཞི་ལ་བློ་ཁ་མ་ཕྱོགས་པར་ཟད་པས། དེ་བཤད་པའི་སྒོ་ནས་ལོག་རྟོག་བསལ་བར་བྱ་སྟེ། དེ་ཡང་བྱེ་བྲག་སྨྲ་བ་སོགས་ཤེས་པས་དོན་རྣམ་མེད་རྗེན་ཆར་དུ་འཛིན་པར་སྨྲ་བ་ལ་ཤོ་ལོ་ཀ་དང་པོ་གཉིས་ཀྱིས་དེ་མི་འཐད་པར་ཐལ། དོན་གཅིག་ལ་དབང་ཤེས་གསལ་མི་གསལ་བར་མ་གསུམ་གྱིས་ལྟས་པ་ན། དོན་གཅིག་པོ་དེ་ཉིད་གསལ་མི་གསལ་བར་མ་གསུམ་དུ་སྣང་བའི་ཕྱིར་བྱས་པ་ལ། འོ་ན། ཁྱེད་རང་གི་ལུགས་ལའང་དབང་ཤེས་ལ་དོན་གྱིས་རང་འདྲའི་རྣམ་པ་གཏད་པ་མིན་པ་ཐལ། ངེད་ལ་བཀོད་པའི་རྟགས་དེའི་ཕྱིར་ཟེར་བ་ལ། ཤོ་ལོ་ཀ་ཕྱི་མ་གཉིས་ཀྱིས། ངེད་ཀྱི་ལུགས་ལ་སྔོན་པོར་སྣང་བའི་དབང་ཤེས་ལྟ་བུ་སྔོན་པོའི་རྣམ་པར་སྐྱེས་པའི་ཆ་ནས་སྔོན་པོ་དང་འདྲ་བར་བཤད་པ་ཡིན་གྱི།
སྔོན་པོ་དང་རྣམ་པ་ཐམས་ཅད་ནས་འདྲ་བའི་ཆ་ནས་སྔོན་པོ་དང་འདྲ་བར་བཤད་པ་མ་ཡིན་པས་སྐྱོན་མེད་དོ། ། དཔེར་ན་བུ་ཕ་དང་འདྲ་ཞེས་སྨྲ་ཡང་ཕ་དང་ཆ་འགའ་མི་འདྲ་བར་དམིགས་པ་བཞིན་ནོ། ། དབང་ཤེས་གསུམ་པོ་དེ་ལ་གསལ་མི་གསལ་སོགས་སུ་སྣང་བ་ནི་གསལ་བར་སྣང་བའི་བག་ཆགས་སད་པ་སོགས་ཀྱི་སྟོབས་ཀྱིས་ཡིན་ནོ་ཞེས་བསྟན་པའོ། ། དེ་བཞིན་དུ་འདིར་ཡང་། ཁྱེད་ཀྱིས་བཀོད་པའི་སྐྱོན་དེ་མི་འབྱུང་སྟེ། རྒྱུ་ཡིད་དུ་འོང་བའི་བག་ཆགས་སད་པ་དང་མི་འོང་བའི་བག་ཆགས་སད་པའི་སྟོབས་ཀྱིས་ཡིན་པས་རྒྱུའི་ཁྱད་པར་མི་འདྲ་བས་ཡིད་དུ་འོང་མི་འོང་དུ་སྣང་བའི་ཕྱིར། དོན་རྗེན་ཆར་འཛིན་པ་ལ་ནི་དོན་གཅིག་དུ་མར་སྣང་བ་མི་རུང་ངོ་། ། ཁོ་བོའི་བློ་གྲོས་མཆེ་སྡེར་རབ་རྣོ་ཞིང་། ། ཐོགས་མེད་རིགས་པའི་གཡུ་རལ་རྒྱས་པ་ན། ། བློ་གྲོས་སྟོབས་ཞན་བཤེས་གཉེན་ཝ་སྐྱེས་འགའ། །
རྩོད་པར་རློམ་པའི་ཁེངས་དང་བྲལ་ཅིག་གྱུར། ། ཅེས་བྱ་བ་བར་སྐབས་ཀྱི་ཚིགས་སུ་བཅད་པའོ། ། གཉིས་པ་རྗེས་དཔག་གི་ཚད་འབྲས་ལ་གཉིས་ལས། དོན་རིག་པའི་ལུགས་ནི། གཞལ་བྱ་ལ་དོན་རང་མཚན་གྱི་མེར་འཁྲུལ་བའི་གཞལ་བྱ། དུ་བའི་རྟགས་ལས་དེ་རྟོགས་པའི་བློ་ཚད་མ། དེ་ལས་མེ་རང་མཚན་རྟོགས་པའི་རྗེས་དཔག་གི་ཐ་སྙད་འབྲས་བུ་ཡིན་ནོ། ། གཉིས་པ་རྣམ་རིག་པའི་ལུགས་ལ་ཁ་ཅིག་ན་རེ། རྣམ་རིག་པའི་ལུགས་ལ་འབྲས་བུའི་རྟགས་མི་སྲིད་དེ། དུ་བའི་རྟགས་ལས་ལ་རྒྱབ་ཏུ་མེ་དཔོག་པའི་ཚེ་ཕྱི་རོལ་གྱི་མེ་མ་གྲུབ་ལ།
ཕྱིས་ཕྱིན་པ་ན་མེར་སྣང་བ་སྐྱེ་བ་དུར་སྣང་གི་འབྲས་བུ་ཡིན་པས་རྒྱུ་འབྲས་གོ་ལོག་དུ་འགྱུར་བའི་ཕྱིར་ཞེ་ན། སྐྱོན་མེད་དེ། དེ་ལྟར་བཀོད་པའི་ཚེ། རྟགས་སུ་བཀོད་པའི་དུར་སྣང་གི་ལྷན་ཅིག་བྱེད་རྐྱེན་དུ་གྱུར་པའི་མེར་སྣང་གི་བག་ཆགས་སྙིང་པོ་ཅན་གྱིས་མེར་སྣང་བའི་བློ་སྐྱེད་ནུས་པའི་ནུས་པ་དངོས་སུ་དཔོག་པ་ཡིན་ལ། དེ་དངོས་སུ་དཔག་སྟོབས་ཀྱིས་མེར་སྣང་མ་འོངས་པ་དཔོག་པ་ནི་རྒྱུ་ཆོས་རྗེས་སུ་དཔོག་པ་ཡིན་པའི་ཕྱིར། དེས་ན་དུར་སྣང་གི་བློ་དེ་ནུས་པ་དེའི་འབྲས་བུ་ཡིན་པས་རྒྱུ་འབྲས་གོ་བཟློག་དུ་མི་འགྱུར་ལ། དུར་སྣང་ལ་བརྟེན་ནས་ཞུགས་པ་ན་མེར་སྣང་ལ་མི་བསླུ་བའི་ཕྱིར་རྣམ་རིག་པའི་རྗེས་དཔག་གྲུབ་བོ། ། དེ་སྐད་དུ་ཡང་། དེ་ལའང་དུ་བར་སྣང་བའི་བློས། ། བག་ཆགས་གསལ་བར་སད་པ་ཅན། །
ཞེས་གསུངས་སོ། ། ཚད་མ་རིགས་པའི་གཏེར་ཞེས་བྱ་བ་ལས་མངོན་སུམ་བརྟག་པའི་རབ་ཏུ་བྱེད་པའི་དགོངས་དོན་གསལ་བར་བཤད་ཟིན་ཏོ། ། གཉིས་པ་རྗེས་དཔག་ལ་གཉིས་ལས། དང་པོ་རང་དོན་རྗེས་དཔག་ལ་གཉིས་ལས། དང་པོ་མཚན་ཉིད་ནི། ཚུལ་གསུམ་ཚང་བའི་རྟགས་ལ་བརྟེན་ནས་རང་གི་གཞལ་བྱ་རྟོགས་པའི་བློ། གཉིས་པ་དེའི་རང་བཞིན་ངེས་པར་བྱ་བ་ལ་གཉིས་ལས། དང་པོ་གང་གིས་རྟོགས་པའི་རྟགས་ལ་གཉིས་ལས་དང་པོ་རྟགས་ཀྱི་ལྟོས་གཞི་ངོས་བཟུང་བ་ལ་གསུམ་ལས། དང་པོ་ཚུལ་དང་པོའི་ལྟོས་གཞི་ཕྱོགས་ཆོས་ལའང་གཉིས་ལས། དང་པོ་ལྟོས་གཞིའི་ཕྱོགས་བཤད་པ་ནི།
ཚུལ་དང་པོ་ཕྱོགས་ཆོས་ཀྱི་ལྟོས་གཞི་ཕྱོགས་ནི་ཤེས་འདོད་ཆོས་ཅན་ཡིན་པས། ཤེས་འདོད་ཆོས་ཅན་གྱི་མཚན་ཉིད། ཁྱོད་ཀྱི་སྟེང་དུ་དེ་སྒྲུབ་ཀྱི་བསྒྲུབ་བྱའི་ཆོས་དེ་ཚད་མའི་སྟོབས་ཀྱིས་ཡོད་པར་ངེས་པའམ་བསལ་བ་གང་ཡང་མེད་པའི་གང་ཟག་གིས་དེ་སྒྲུབ་ཀྱི་བསྒྲུབ་བྱའི་ཆོས་ཀྱི་དཔག་གཞིར་བཟུང་བ། དབྱེ་ན། རང་དོན་དང་། གཞན་དོན་རྟགས་ཀྱི་ཤེས་འདོད་ཆོས་ཅན། གཉིས་ཀྱི་མཚན་ཉིད་རིམ་བཞིན། སྔར་གྱི་གང་ཟག་ཅེས་པ་རྒོལ་བ་དང་ཕྱིར་རྒོལ་གྱིས་ཞེས་པར་བསྒྱུར་རོ། ། ཞར་ལ་མཐུན་དཔེ་ཆོས་ཅན་གྱི་མཚན་ཉིད། དེ་སྒྲུབ་ཀྱི་རྗེས་ཁྱབ་ངེས་པའི་གཞིར་གྱུར་པ།
མི་མཐུན་དཔེ་ཆོས་ཅན་གྱི་མཚན་ཉིད་དེ་སྒྲུབ་ཀྱི་ལྡོག་ཁྱབ་ངེས་པའི་གཞིར་གྱུར་པའོ། ། གཉིས་པ་ལ་དེ་ལ་ལྟོས་པ་ཕྱོགས་ཆོས་ཀྱི་མཚན་ཉིད། རང་ལས་ལྡོག་པ་ཐ་དད་པའི་དེ་སྒྲུབ་ཀྱི་ཤེས་འདོད་ཆོས་ཅན་གྱི་སྟེང་དུ་འགོད་ཚུལ་དང་མཐུན་པར་ཚད་མའི་སྟོབས་ཀྱིས་ངེས་པའི་གཏན་ཚིགས། གཉིས་པ་རྗེས་སུ་འགྲོ་ལྡོག་གི་ལྟོས་གཞི་མཐུན་ཕྱོགས་མི་མཐུན་ཕྱོགས་ལ་གསུམ་ལས། དང་པོ་གཞན་ལུགས་དགག་པ་ནི། ཁ་ཅིག མཐུན་ཕྱོགས་མི་མཐུན་ཕྱོགས་ཀྱི་མཚན་ཉིད་རིམ་བཞིན། དེ་སྒྲུབ་ཀྱི་བསྒྲུབ་བྱའི་ཆོས་ཀྱིས་མི་གཏོང་བ་དང་གཏོང་བ་ཡིན་ལ། དེས་ན་དེ་གཉིས་དངོས་འགལ་ཡིན་པས་ཤེས་བྱ་ཐམས་ཅད་སྦྱོར་བ་སྐོར་གཅིག་གི་མཐུན་ཕྱོགས་མི་མཐུན་ཕྱོགས་གཉིས་སུ་ཁ་ཚོན་ཆོད་དོ་ཞེས་ཟེར་རོ། ། དེ་མི་འཐད་དེ།
དོན་ལ་དགག་སྒྲུབ་བྱེད་ན་ཚད་མའི་ཡུལ་མི་ཤེས་པར་འགྱུར་ཏེ། དགག་སྒྲུབ་སྒྲ་དོན་ཁོ་ན་ལ་བྱེད་པར་གསུངས་པའི་ཕྱིར་ཏེ། ཕྱི་རོལ་བརྟེན་མིན་སྒྲ་དོན་ལ། ། སོགས་གསུངས་པས་སོ། ། བློ་ངོར་དགག་སྒྲུབ་བྱེད་པར་བསྒྲུབ་བྱའི་ཆོས་དེ་ཡོད་པར་ངེས་པའི་མཐུན་ཕྱོགས། མེད་པར་ངེས་པའི་མི་མཐུན་ཕྱོགས། གཉིས་ཀར་མ་ངེས་པའི་ཕྱོགས་རྐྱང་པ་ལྟ་བུ་ཕུང་པོ་གསུམ་པ་ཁས་བླངས་དགོས་སོ། ། གཞན་ཡང་སྒྲ་མི་རྟག་སྒྲུབ་ལ་མཉན་བྱ་རྟགས་སུ་བཀོད་པའི་ཚེ། རྟགས་ཡང་དག་ཏུ་འགྱུར་ཏེ། ཕྱོགས་ཆོས་གྲུབ་ནས་མཐུན་ཕྱོགས་ཁོ་ན་ལ་རྗེས་སུ་འགྲོ་བའི་ཕྱིར།
གཞན་ཡང་ཤེས་བྱ་ཐམས་ཅད་ཕྱོགས་སུ་ངེས་པ་དང་ཚུལ་དང་པོའི་ལྟོས་གཞི་ཕྱོགས་དང་། རྗེས་སུ་འགྲོ་ལྡོག་གི་ལྟོས་གཞི་མཐུན་ཕྱོགས་མི་མཐུན་ཕྱོགས་ཏེ། ལྟོས་གཞི་གསུམ་དུ་འདོད་པ་འགལ་ལོ། ། གཞན་ཡང་མཐུན་ཕྱོགས་མི་མཐུན་ཕྱོགས་གཉིས་ཀ་ལ་གཏན་མེད་པའི་ཕྱོགས་ཆོས་ཅན་གྱི་རྟགས་མི་སྲིད་པར་ཐལ། གཞི་གྲུབ་ན་སྦྱོར་བ་སྐོར་གཅིག་གི་མཐུན་ཕྱོགས་མི་མཐུན་ཕྱོགས་གང་རུང་གཅིག་ཡིན་དགོས་པའི་ཕྱིར། འདོད་ན། ཕྱོགས་ཆོས་མཐུན་ཕྱོགས་ཡོད་མེད་དང་། ། རྣམ་གཉིས་རེ་རེ་དག་ལ་ཡང་། ། རྣམ་གསུམ་མི་མཐུན་ཕྱོགས་ལ་ནི། ། ཡོད་མེད་རྣམ་པ་གཉིས་ཕྱིར་རོ། །
ཅེས་མཐུན་ཕྱོགས་ལ་ཁྱབ་བྱེད་དུ་འཇུག མི་མཐུན་ཕྱོགས་ལའང་ཁྱབ་བྱེད་དང་གཏན་མེད་དང་། ཆ་གཉིས་འཇུག་པ་གསུམ་དང་། མཐུན་ཕྱོགས་ལ་གཏན་མེད། མི་མཐུན་ཕྱོགས་ལ་སྔར་བཞིན་གསུམ་དང་། མཐུན་ཕྱོགས་ལ་ཆ་གཉིས་སུ་འཇུག མི་མཐུན་ཕྱོགས་ལ་སྔར་བཞིན་གསུམ་སྟེ། ཕྱོགས་ཆོས་ཅན་དགུར་ཕྱེ་བ་མི་འཐད་པར་ཐལ་ལོ། ། དེས་ན་ཤེས་བྱ་ཐམས་ཅད་སྦྱོར་བ་སྐོར་གཅིག་གི་ཕྱོགས་གཉིས་སུ་ངེས་པ་སློབ་དཔོན་གྱི་དགོངས་པ་མིན་ནོ། ། གཞན་ཡང་ཚུལ་འདི་ལ་གནོད་བྱེད་ཀྱི་རིགས་པ་མང་དུ་ཡོད་མོད།
མཁས་པ་རྣམས་ཀྱི་གཙུག་གི་ནོར་བུས་རྒྱས་པར་གསལ་བར་མཛད་ཟིན་པས་ཁོ་བོས་མདོ་ཙམ་བསྟན་པའོ། ། གཉིས་པ་རང་གི་ལུགས་ལ་གཉིས་ལས། དང་པོ་གང་ལྟོས་པའི་རྗེས་སུ་འགྲོ་ལྡོག་གཉིས་ཀྱི་མཚན་ཉིད་རིམ་བཞིན། དེ་སྒྲུབ་ཀྱི་བསྒྲུབ་བྱའི་ཆོས་དང་འབྲེལ་བ་ངེས་སྟོབས་ཀྱིས་དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་པར་ངེས་པ་དང་། མི་མཐུན་ཕྱོགས་ལ་མེད་པ་ཁོ་ནར་ཚད་མའི་སྟོབས་ཀྱིས་ངེས་པའི་གཏན་ཚིགས། གཉིས་པ་གང་ལ་ལྟོས་པའི་ལྟོས་གཞི་མཐུན་ཕྱོགས་མི་མཐུན་ཕྱོགས་ངོས་བཟུང་བ་ལ་གསུམ་ལས་མཚན་ཉིད་རིམ་བཞིན། དེ་སྒྲུབ་ཀྱི་སྒྲུབ་ཚུལ་དང་མཐུན་པར་བསྒྲུབ་བྱའི་ཆོས་དང་ལྡན་པར་ངེས་པ་དང་། མི་ལྡན་པར་ངེས་པའོ། ། དེ་སྐད་དུ་ཡང་འགྲེལ་པར་སྒྲ་མི་རྟག་པར་སྒྲུབ་པ་ནའང་། མི་རྟག་པ་དང་ལྡན་པར་ངེས་པ་མཐུན་ཕྱོགས།
མི་ལྡན་པར་ངེས་པ་མི་མཐུན་ཕྱོགས་ཞེས་གསུངས་པའོ། ། འོ་ན་དེ་སྒྲུབ་ཀྱི་མཐུན་ཕྱོགས་ཡིན་ན་ཤེས་འདོད་ཆོས་ཅན་དང་། བསྒྲུབ་བྱའི་ཆོས་ལྡན་དུ་མཐུན་པར་ངེས་པ་གཅིག་དགོས་པ་མ་ཡིན་ནམ་ཞེ་ན། མི་དགོས། འོ་ན། ཕྱོགས་དང་བསྒྲུབ་བྱའི་ཆོས་ཀྱི་སྤྱིས། མཚུངས་དང་མི་མཚུངས་ཕྱོགས་གཉིས་ཡིན། ཞེས་པ་དང་འགལ་ལོ་ཞེ་ན། དེ་ནི་ཕྱིར་རྒོལ་གྱི་ངོར་རྒོལ་བས་ཕྱིར་རྒོལ་གྱིས་བསྒྲུབ་བྱའི་ཆོས་ལྡན་དུ་ངེས་པ་དེ་དང་། ཤེས་འདོད་ཆོས་ཅན་གཉིས་བསྒྲུབ་བྱའི་ཆོས་ལྡན་དུ་མཐུན་ནོ་ཞེས་སྒྲུབ་པའི་དབང་དུ་བྱས་པ་ཡིན་ཏེ།
འགྲེལ་པར་དེས་ན་དུ་བ་དང་མེའི་འབྲེལ་པ་གྲུབ་པའི་ཚང་མང་འདི་དང་ལ་གཉིས་མེ་ལྡན་དུ་མཐུན་ནོ་ཞེས་རྒོལ་བས་སྒྲུབ་ནས་ཕྱི་རྒོལ་ལ་སྟོན་པའི་ཕྱིར་སྐྱོན་མེད་དོ་ཞེས་གསུངས་པས་སོ། ། དེས་ན་ཆོས་དེ་བསྒྲུབ་བྱའི་ཆོས་ལྡན་དུ་ཕྱིར་རྒོལ་གིས་མ་ངེས་པར་ཤེས་འདོད་ཆོས་ཅན་དེ་ཆོས་དེ་དང་བསྒྲུབ་བྱའི་ཆོས་ལྡན་དུ་མཐུན་ནོ་ཞེས་རྒོལ་བས་སྒྲུབ་པ་མི་འཐད་པའི་ཕྱིར་དེ་སྒྲུབ་ཀྱི་མཐུན་ཕྱོགས་ཡིན་ན་དེ་སྒྲུབ་ཀྱི་བསྒྲུབ་བྱའི་ཆོས་དང་ལྡན་པར་ངེས་པ་གཅིག་དགོས་སོ། ། འོ་ན་དེ་སྒྲུབ་ཀྱི་མཐུན་ཕྱོགས་ཡིན་ན། དེ་སྒྲུབ་ཀྱི་ཆོས་ཅན་དང་། བསྒྲུབ་བྱའི་ཆོས་ཡོད་དུ་མཐུན་པ་གཅིག་དགོས་སམ་མི་དགོས་ཞེ་ན། དགོས་སོ། ། འོ་ན་སྒྲ་རྟག་པར་སྒྲུབ་པའི་མཐུན་ཕྱོགས་མི་སྲིད་པར་ཐལ། སྒྲ་དང་རྟག་པར་ཆོས་མཐུན་པ་མི་སྲིད་པའི་ཕྱིར་ཞེ་ན། དོན་ལ་མི་སྲིད་ཀྱང་རྟོག་ངོར་སྒྲ་རྟག་པར་ཞེན་པ་སྲིད་ལ། དེ་དང་མཐུན་པ་ནམ་མཁའ་ལ་སོགས་པ་སྲིད་པས་སྐྱོན་མེད་དོ། །
གཉིས་པ་མཐུན་ཡུལ་ནི། ཕྱོགས་བཏགས་པ་བ་ཤེས་འདོད་ཆོས་ཅན་གྱི་གཞན་སེལ་ཉིད་ཡིན་ནོ། ། དེ་སྐད་དུ་ཡང་། རྗེས་དཔག་བྱ་དང་དེ་མཚུངས་ལ། ། ཞེས་པར་མཐུན་ཡུལ་གྱི་ཕྱོགས་ཤེས་འདོད་ཆོས་ཅན་ལ་བཤད་པའི་ཕྱིར་ཏེ། དེ་མཚུངས་ལ་ཞེས་པའི་དེ་ཞེས་པ་རྗེས་སུ་དཔག་བྱ་ལ་སྙེག་རྒྱུ་ཡིན་པའི་ཕྱིར་རོ། ། གསུམ་པ་རྩོད་པ་སྤང་བ་ནི། འོ་ན་ཁྱབ་པ་གྲུབ་པ་ན། བསྒྲུབ་བྱ་གྲུབ་པར་འགྱུར་ཏེ། མཐུན་ཕྱོགས་ཉིད་ལ་ཡོད་པའི་རྗེས་འགྲོའི་ཁྱབ་པ་ངེས་པ་ལ།
ཡོད་པ་མཐུན་ཕྱོགས་ངེས་པ་ལ་ལྟོས། དེ་ངེས་པ་ཕྱོགས་བཏགས་པ་བ་དང་བསྒྲུབ་བྱའི་ཆོས་ཡོད་དུ་མཐུན་པ་ལ་ལྟོས་ཤིང་། དེ་ཡང་བསྒྲུབ་བྱའི་ཆོས་ཡོད་དུ་གྲུབ་པ་ལ་ལྟོས་པའི་ཕྱིར་ཞེ་ན། དེ་ནི་ཁྱོད་རང་བསྒྲུབ་བྱའི་ཆོས་ལྡན་ནམ་སྒྲུབ་ཆོས་ཀྱིས་མི་གཏོང་བར་འདོད་པ་ལའང་མཚུངས་ཏེ། རྗེས་འགྲོའི་ཁྱབ་པ་ངེས་པ་མཐུན་ཕྱོགས་ངེས་པ་ལ་ལྟོས། ། དེ་ངེས་པ་མི་གཏོང་བ་བསྒྲུབ་བྱའི་ཆོས་ངེས་པ་ལ་ལྟོས། དེ་ངེས་པ་བསྒྲུབ་བྱ་ངེས་པ་ལ་ལྟོས་པར་མཚུངས་པའི་ཕྱིར། ལན་དངོས་ནི། ཤེས་འདོད་ཆོས་ཅན་དེ་རྒོལ་བས་ཕྱིར་རྒོལ་གྱི་ངོར་བསྒྲུབ་བྱའི་ཆོས་ལྡན་དུ་མཐུན་པར་སྒྲུབ་པས་སྐྱོན་མེད་ཅེས་སྔར་བཤད་པ་ལྟར་རོ། ། གསུམ་པ་རྩོད་པ་སྤང་བ་ནི།
རྣམ་ངེས་ལས། མ་ངེས་པའི་ཕྱིར་ཆོས་ཅན་ལ་ནི་མི་མཐུན་པའི་ཕྱོགས་མ་ཡིན་པ་ཉིད་དུ་གྲུབ་བོ་ཞེ་ན། བསྒྲུབ་པར་བྱ་བ་ལ་ཐེ་ཚོམ་ཟ་བ་ཡང་མི་མཐུན་ཕྱོགས་མ་ཡིན་པར་འགྱུར་ཏེ། ཅེས་གསུངས་པ་མི་རིགས་པར་ཐལ། མཐུན་ཕྱོགས་མི་མཐུན་ཕྱོགས་ལ་བསྒྲུབ་བྱའི་ཆོས་དང་ལྡན་པ་དང་མི་ལྡན་པར་ངེས་དགོས་པའི་ཕྱིར་ཞེ་ན། དེ་ནི་མུ་སྟེགས་འགའ་ཞིག་བསྒྲུབ་པར་བྱ་བ་ལ་ཐེ་ཚོམ་ཟ་བ་མི་མཐུན་ཕྱོགས་སུ་འདོད་པ་ལ་ཁས་བླངས་འགལ་བའི་སྒོ་ནས་གནོད་པ་སྟོན་པ་ཡིན་པས་བསལ་བ་ཕྱོགས་སྔ་མས་ཁས་བླངས་པ་ཡིན་པའི་ཕྱིར་སྐྱོན་མེད་དོ། །

ཡང་ཁ་ཅིག་ན་རེ། མི་མཐུན་ཕྱོགས་མ་ཡིན་པ་མཐུན་ཕྱོགས་སུ་མི་འགྱུར་བར་ཐལ། དེ་གཉིས་ཀྱི་བར་ན་གཉིས་མིན་གྱི་ཕུང་གསུམ་སྲིད་པའི་ཕྱིར། འདོད་ན། གང་ལ་བསྒྲུབ་བྱའི་མི་མཐུན་ཕྱོགས། ལྡོག་པ་ཉིད་བརྗོད་དེ་ཉིད་ནི། ། དེ་ཡི་ཆོས་མཐུན་འགྱུར་དེས་ན། ། གཏན་ཚིགས་ཐམས་ཅད་རྗེས་འགྲོ་ཅན། ། ཞེས་གསུངས་པ་དང་འགལ་ལོ་ཞེ་ན། སྐྱོན་མེད་དེ། གཞུང་དེས་ནི་མུ་སྟེགས་འགའ་ཞིག་རྗེས་འགྲོ་མེད་པར་ལྡོག་པ་རྐྱང་པ་ཅན་ཀྱི་རྟགས་ཡང་དག་འདོད་པ་ལ།
ཤེས་བྱ་ཆོས་ཅན། ལྡོག་པ་ཅན་གྱི་རྟགས་ཐམས་ཅད་རྗེས་འགྲོ་དང་ལྡན་ཏེ། མི་མཐུན་ཕྱོགས་ལས་བཟློག་པར་ངེས་ན་མཐུན་ཕྱོགས་སུ་འགྱུར་བའི་ཕྱིར་ཞེས་བསྟན་པ་ཡིན་པས་སྐྱོན་མེད་དོ། ། གལ་ཏེ་འདིར་མི་མཐུན་ཕྱོགས་ལས་ལྡོག་པར་ངེས་པ་མི་དགོས་ན། ལྡོག་འགྲོའི་ཚུལ་ལ་ཡང་མི་མཐུན་ཕྱོགས་ལས་ལྡོག་པར་ངེས་པ་མི་དགོས་པར་འགྱུར་ཏེ། གཞུང་འདི་ཉིད་ཀྱིས་ལྡོག་འགྲོའི་ཚུལ་དང་ལྡན་པའི་གཏན་ཚིགས་ཐམས་ཅད་རྗེས་འགྲོའི་ཚུལ་དང་ལྡན་པར་སྟོན་པ་ཡིན་པའི་ཕྱིར། གཉིས་པ་དེ་ལ་ལྟོས་པའི་རྟགས་ཀྱི་དབྱེ་བ་ལ་གསུམ་ལས། དང་པོ་ཡང་དག་ལ་གསུམ་ལས། དང་པོ་གཏན་ཚིགས་ཀྱི་མཚན་ཉིད་ངོས་བཟུང་བ་ལ་གསུམ་ལས། དང་པོ་གཞན་ལུགས་དགག་ན།
སྣོད་ཀྱི་རྗེས་གཞན་དུ་མི་འཐད་པའི་ཡན་ལག་ཅེས་པའི་ཚུལ་གཅིག་དུ་འདོད་པ་མི་འཐད་དེ། ཆོས་ཅན་ལས་གཞན་དུ་མི་འཐད་ན་ཐུན་མོང་མ་ཡིན་པར་འགྱུར་ལ། ཆོས་ལས་གཞན་དུ་མི་འཐད་ན་མིག་གི་གཟུང་བྱ་ཡང་སྒྲ་མི་རྟག་པར་སྒྲུབ་པའི་རྟགས་སུ་འགྱུར་ཞིང་། ཚོགས་པ་ལས་གཞན་དུ་མི་འཐད་ན་བསྒྲུབ་བྱ་ལས་ལྟོས་པར་འགྱུར་ལ། གོ་བྱེད་ལས་གཞན་དུ་མི་འཐད་ན་ཚུལ་གསུམ་ཉིད་ལས་མི་འདའོ། ། ཡང་ཁ་ཅིག ཕྱོགས་ཆོས་དང་རྗེས་འགྲོའམ་ཕྱོགས་ཆོས་དང་ལྡོག་པ་གང་ཡང་རུང་བའི་ཚུལ་གཉིས་སུ་འདོད་པ་མི་འཐད་དེ། རྗེས་འགྲོ་ཁྱད་པར་ཅན་དུ་ལྡོག་པ་འདུས་ཤིང་ལྡོག་པ་ཁྱད་པར་ཅན་དུ་རྗེས་འགྲོ་འདུས་པས། ཚུལ་གསུམ་ལས་མི་འདའ་ལ། མཐུན་ཕྱོགས་མི་མཐུན་ཕྱོགས་ལ་མཐོང་མ་མཐོང་ཙམ་གྱིས་རྗེས་སུ་འགྲོ་ལྡོག་འཁྲུལ་བའི་ཕྱིར།
ཡང་རིགས་པ་ཅན་པ་འགའ་ཞིག ཆོས་ཅན་ལ་ཡོད་པ་སྔ་མ་ཅན། མཐུན་ཕྱོགས་ལ་ཡོད་པ་ལྷག་མ་ཅན། མི་མཐུན་ཕྱོགས་ལ་མ་མཐོང་བ་སྤྱི་ལ་མ་མཐོང་བ་མངོན་སུམ་དང་། ལུང་གཉིས་ཀྱིས་མི་གནོད་པ་འགལ་བ་མེད་པ་དང་ཚུལ་བཞིར་འདོད་པ་མི་འཐད་དེ། ཚུལ་གསུམ་གྲུབ་ན་འགལ་བ་མེད་ལ། འགལ་ན་ཚུལ་གསུམ་མི་སྲིད་པའི་ཕྱིར་རོ། ། ཡང་སློབ་དཔོན་དབང་ཕྱུག་སྡེ་ཚུལ་གསུམ་གྱི་སྟེང་དུ། བསྒྲུབ་བྱ་ལ་གནོད་པ་འབབ་པ་གཅོད་པའི་དོན་དུ་གནོད་པ་མེད་པའི་ཡུལ་ཅན། འགལ་བ་ལ་མི་འཁྲུལ་བ་གཅོད་པ་ལ།
བརྗོད་པར་འདོད་པའི་གྲངས་གཅིག་པ། ཚུལ་མ་ངེས་པ་གཅོད་པ་ལ། ངེས་པ་ཉིད་ཅེས་པའི་ཚུལ་དྲུག་ཏུ་འདོད་པ་མི་འཐད་དེ། རེ་ཞིག་གནོད་པ་མེད་པའི་ཡུལ་ཅན་ལ་བསྒྲུབ་བྱ་ལ་དངོས་སུ་གནོད་པ་ནི་བསལ་བ་ཡིན་ལ། དེ་ནི་བསལ་བ་མེད་པའི་ཕྱོགས་ཉིད་ཀྱིས་གཅོད་ཅིང་གནོད་པར་དོགས་པ་ནི། སྐྱོན་མ་ཡིན་པས་གཅད་མི་དགོས་སོ། ། བརྗོད་པར་འདོད་པའི་གྲངས་གཅིག་པ་ཡང་ཚུལ་གསུམ་གྲུབ་ན་འགལ་བ་ལ་མི་འཁྲུལ་བ་མི་སྲིད་པའི་ཕྱིར་རོ། ། ངེས་པ་ཡང་ཚུལ་གསུམ་ངེས་པ་ལ་བྱེད་ན་ཚུལ་གཞན་དུ་འགྱུར་བ་མེད་ལ། དེ་ལས་གཞན་མི་དགོས་ཏེ། རྣམ་གཅད་མེད་པའི་ཕྱིར་རོ། །
གཉིས་པ་རང་ལུགས་ནི། ཚུལ་གསུམ་ཚད་མའི་སྟོབས་ཀྱིས་ངེས་པའི་གཏན་ཚིགས་ནི་རྟགས་ཡང་དག་གི་མཚན་ཉིད་ཡིན་ནོ། ། འོ་ན་ཚུལ་གསུམ་ངོ་བོ་གཅིག་གམ་མི་གཅིག་ཅེ་ན། གཅིག་ཡིན་ནོ། ། འོ་ན་ཆོས་མཐུན་སྦྱོར་གྱི་སྒྲུབ་ངག་གིས་ལྡོག་ཁྱབ་དངོས་སུ་བསྟན་པར་ཐལ། རྗེས་ཁྱབ་དངོས་སུ་བསྟན་པའི་ཕྱིར། མ་ཁྱབ་ན། དེ་གཉིས་ངོ་བོ་གཅིག་ཡིན་པའི་དམ་བཅའ་བུད་ཟེར་ན། འོ་ན་ཁྱོད་ཀྱི་ལུགས་ལ་ཚུལ་གསུམ་དང་ཤེས་བྱ་ངོ་བོ་གཅིག་གམ་མི་གཅིག གཅིག་ན་ཆོས་མཐུན་སྦྱོར་གྱི་སྒྲུབ་ངག་གིས་ཤེས་བྱ་དངོས་སུ་བསྟན་པར་ཐལ།
རྗེས་ཁྱབ་དངོས་སུ་བསྟན་པའི་ཕྱིར། འཁོར་གསུམ་ཁས་བླངས་ཀྱང་། འདོད་ན། དེས་ལྡོག་ཁྱབ་དངོས་སུ་བསྟན་པར་ཐལ། འདོད་པ་དེའི་ཕྱིར། འཁོར་གསུམ་མོ། ། མི་གཅིག་ན། ཚུལ་གསུམ་ཆོས་ཅན། ཁྱོད་ཤེས་བྱ་དང་བདག་ཉིད་གཅིག་ཡིན་པའི་ཕྱིར་ཏེ། ཤེས་བྱའི་བྱེ་བྲག་ཡིན་པའི་ཕྱིར་རོ། །
གཞན་ཡང་འདིས་ནི་རྗེས་སུ་འགྲོ་ལྡོག་གི་ཚུལ་དང་རྗེས་སུ་འགྲོ་ལྡོག་གི་ཁྱབ་པའི་ཁྱད་པར་མ་ཕྱེད་པར་ཟད་དེ། བྱས་པ་སྒྲ་མི་རྟག་སྒྲུབ་ཀྱི་བསྒྲུབ་བྱའི་ཆོས་དང་འབྲེལ་པ་ཚད་མས་ངེས་སྟོབས་ཀྱིས་དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་པའི་གཏན་ཚིགས་ནི། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་འགྲོའི་ཚུལ་ཡིན་ལ། བྱས་ན་མི་རྟག་པས་ཁྱབ་པའི་ཁྱབ་པ་ནི། དེ་སྒྲུབ་ཀྱི་རྗེས་ཁྱབ་ཡིན་ནོ། ། དེས་ལྡོག་འགྲོའི་ཚུལ་དང་ལྡོག་པའང་འགྲེ། དེས་ན་རྗེས་སུ་འགྲོ་ལྡོག་གི་ཚུལ་དང་ཁྱབ་པ་གནད་མི་གཅིག་པའི་ཕྱིར་སྐྱོན་མེད་དོ། ། དེ་ལྟ་མིན་པར་དེ་གཉིས་ཁྱད་མེད་ན། དུ་བས་དུ་ལྡན་ལ་མེ་ཡོད་དུ་སྒྲུབ་པའི་ལྡོག་འགྲོའི་ཚུལ་རྒྱ་མཚོའི་སྟེང་དུ་གྲུབ་པར་ཐལ། དེའི་ལྡོག་ཁྱབ་རྒྱ་མཚོའི་སྟེང་དུ་གྲུབ་པའི་ཕྱིར།
འདོད་ན། མི་མཐུན་ཕྱོགས་ལ་ཞུགས་པར་འགྱུར་རོ། ། འདོད་ན། ལྡོག་འགྲོའི་ཚུལ་གྱི་མཚན་ཉིད་དང་འགལ་ལོ། ། ཞར་ལ་རྟགས་འཛིན་སེམས་དཔྱད་པ་ལ་གསུམ་ལས། དང་པོ་མཚན་ཉིད་ནི། དེ་སྒྲུབ་ཀྱི་རྟགས་ཀྱི་ཚུལ་གང་རུང་གཅིག་ཁོ་ན་འཛིན་པའི་རྟོག་པ། ཁ་ཅིག་རང་འབྲས་རྗེས་དཔག་གི་རྒྱུད་རྒྱུར་གྱུར་པའི་རྟགས་ཀྱི་ཚུལ་འཛིན་པའི་རྟོག་པ་ཞེས་འདོད་པ་མི་འཐད་དེ། བྱས་པའི་རྟགས་ཀྱིས་སྒྲ་རྟག་སྒྲུབ་ཀྱི་རྟགས་འཛིན་སེམས་མི་སྲིད་པར་ཐལ་བའི་ཕྱིར་རོ། ། འདོད་ན།
དེ་སྒྲུབ་ཀྱི་རྟགས་མི་སྲིད་པར་ཐལ་ལོ། ། འདོད་ན། རྟགས་ཀྱི་དབྱེ་བ་བདེ་བླག་ཏུ་རྟོགས་པའི་ཕྱིར་དུ་ཕྱོགས་ཆོས་ཅན་གྱི་རྟགས་དགུར་ཕྱེ་བ་མི་འཐད་པར་ཐལ་ལོ། ། གཉིས་པ་རྒྱུ་ནི། སྒྲ་དང་ལ་ལྟ་བུའི་སྟེང་གི་བྱས་པ་དང་དུ་བ་རང་མཚན་པ་ལྟ་བུ་བཀོད་ཚོད་ཀྱི་རྟགས་ལས་སྐྱེ་བ་ཡིན་ནོ། ། ཁ་ཅིག་བྱས་ཙམ་དང་དུ་ཙམ་ལྟ་བུ་སོང་ཚོད་ཀྱི་རྟགས་ལས་སྐྱེ་བར་འདོད་པ་མི་འཐད་དེ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྟགས་འཛིན་སེམས་དེ། བྱས་པ་ལས་སྐྱེ་བར་ཐལ་ལོ། ། འདོད་ན། བྱས་པ་དང་རྫས་ཐ་དད་དུ་ཐལ།
འདོད་ན། དེ་འདྲའི་རྟགས་འཛིན་སེམས་དེ་རྟག་གམ་མི་རྟག དང་པོ་ལྟར་ན། དེ་ཆོས་ཅན་མི་རྟག་པར་ཐལ། འབྲས་བུ་ཡིན་པའི་ཕྱིར། རྟགས་བསལ་ཁས་བླངས། ཁྱབ་པ་དེ་འབྲས་ཞེ་ན་དུ་མ་དང་། འཇིག་འགྱུར་ཞེས་པས་གྲུབ་བོ། ། མི་རྟག་ན། བྱས་པ་དེ་སྒྲ་མི་རྟག་སྒྲུབ་ཀྱི་མཐུན་ཕྱོགས་ལ་ཁྱབ་བྱེད་དུ་མི་འཇུག་པར་ཐལ།
དེ་འདྲའི་རྟགས་འཛིན་སེམས་དེ་མི་རྟག་ཅིང་། བྱས་པ་དང་རྫས་ཐ་དད་ཡིན་པ་གང་ཞིག དེ་སྒྲུབ་ཀྱི་སྒྲུབ་ཚུལ་ཡིན་སྒྲུབ་ཡིན་པའི་ཕྱིར་རོ། ། འདོད་ན། ཕྱོགས་ཆོས་མཐུན་ཕྱོགས་ཡོད་མེད་དང་། ། ཞེས་པར་དེ་མཐུན་ཕྱོགས་ལ་ཁྱབ་བྱེད་དུ་འཇུག་པའི་རྟགས་སུ་བཤད་པ་དང་འགལ་ལོ། ། གསུམ་པ་སྐྱེ་བའི་ཚུལ་ནི། ཕྱིར་རྒོལ་གྱི་ངོར་རྒོལ་བས་ཐོག་མར། ཕྱོགས་ཆོས་སམ་རྗེས་སུ་འགྲོ་ལྡོག་གི་ཚུལ་སྒྲུབ་པ་ན་ཕྱོགས་ཆོས་སམ་རྗེས་སུ་འགྲོ་ལྡོག་གི་ཚུལ་ངེས་པའི་རྟགས་འཛིན་གྱི་སེམས་སྐྱེ་བ་ཡིན་ལ། དེ་ཡང་རྟགས་ཀྱི་ཚུལ་སོ་སོར་འཛིན་པ་ལ་བྱ་ཡི།
ཚུལ་གསུམ་ཀ་ཕྱོགས་གཅིག་ཏུ་འཛིན་པའི་རྟགས་འཛིན་གྱི་སེམས་མི་སྲིད་པའི་ཕྱིར་རོ། ། དེས་ན་ཁ་ཅིག ཚུལ་གསུམ་ཀ་དུས་གཅིག་ཏུ་དྲན་པའི་རྟགས་འཛིན་སེམས་འདོད་པ་མི་འཐད་དེ། ཚུལ་གསུམ་ལ་དྲན་པ་སྐྱེད་པའི་ཕྱིར་དུ་སྒྲུབ་ངག་བཀོད་པ་དགོས་པ་མེད་པར་འགྱུར་བའི་ཕྱིར། དེས་ན་རྟགས་འཛིན་སེམས་ཀྱིས་ཚུལ་གསུམ་སོ་སོར་འཛིན་ལ། དེས་ན་སྒྲུབ་ངག་བཀོད་པ་ན་ཚུལ་གསུམ་ག་དྲན་པའི་དྲན་བློ་སྐད་ཅིག་མ་གཅིག་སྐྱེ་ལ་དེ་ལས་རྗེས་དཔག་སྐྱེ་བ་ཡིན་ནོ། ། ཚུལ་འདི་ནི། ནང་གི་ཡན་ལག་ནུས་པ་ནི། ། ཚུལ་གསུམ་དག་ལ་ཡང་དག་གནས། ། དེ་ལ་དྲན་པ་སྐྱེད་པ་ནི། །
དེ་ཉིད་ཚིག་ལ་ཡང་དག་གནས། ། ཞེས་པའི་གཞུང་གི་དགོངས་པ་དཔྱིས་ཕྱིན་པ་ཡིན་ནོ། ། དེ་ལྟ་བུའི་སྐྱེས་ཚུལ་འདི་ཡང་རྟགས་གཞིར་བྱས་པའོ། ། ཡང་ཁ་ཅིག་ཡུལ་དེ་ལ་མངོན་སུམ་དུ་གྱུར་པའི་རྟགས་འཛིན་སེམས་འདོད་པ་མི་འཐད་དེ། ཡུལ་དེ་ལ་རྟགས་འཛིན་སེམས་ཡིན་ན་མངོན་སུམ་ལྟར་སྣང་ཡིན་པས་ཁྱབ་པའི་ཕྱིར། དེ་ལ་ཁ་ཅིག་ན་རེ། ཚུལ་གསུམ་ག་དྲན་པའི་དྲན་བློ་སྐད་ཅིག་མ་གཅིག་མི་སྲིད་པར་ཐལ། རྒྱུད་གཅིག་ལ་རྟོག་པ་དུ་མ་ཅིག་ཆར་མི་འཇུག་པའི་ཕྱིར་ཞེ་ན། འོ་ན། ཚུལ་གསུམ་ཀའི་ལྡོག་པ་གཅིག་མི་སྲིད་པར་ཐལ།
ཚུལ་གསུམ་ག་འཛིན་པའི་རྟོག་པ་མི་སྲིད་པའི་ཕྱིར། འདོད་ན། ཚུལ་གསུམ་ཀ་དེ་གསུམ་ཀ་དང་གཅིག་མ་ཡིན་པར་འགྱུར་རོ། ། དེས་ན་ཚུལ་གསུམ་ཀ་བློ་གཅིག་གིས་འཛིན་པ་ཡིན་པའི་ཕྱིར་རྒྱུད་གཅིག་ལ་རྟོག་པ་དུ་མ་གཅིག་ཆར་འཇུག་པའི་སྐྱོན་མེད་དོ། ། གསུམ་པ་རྩོད་པ་སྤོང་བ་ནི། ཁ་ཅིག་ན་རེ། རྟགས་ཀྱི་ཚུལ་གཉིས་སུ་འགྱུར་ཏེ། ཚུལ་གསུམ་པོ་དེ་ཉིད་ནི། ཕྱོགས་ཆོས་སམ། རྗེས་འགྲོ་ཁྱད་པར་ཅན་ནམ།
ཕྱོགས་ཆོས་སམ་ལྡོག་པ་ཁྱད་པར་ཅན་གཉིས་སུ་འདུས་པའི་ཕྱིར་ཞེ་ན། སྐྱོན་མེད་དེ། མཐུན་ཕྱོགས་ལ་སྒྲུབ་མི་མཐུན་ཕྱོགས་ལ་འགོག་བྱེད་ཀྱི་ཚད་མ་གཉིས་མེད་ན་འབྲེལ་པ་མི་འགྲུབ་ལ། འབྲེལ་པ་གྲུབ་ན་རྗེས་སུ་འགྲོ་ལྡོག་གི་ཚུལ་གཉིས་གྲུབ་པས་ཚུལ་གསུམ་གྲུབ་པ་ཉིད་ཡིན་ནོ། ། གཉིས་པ་དེ་མཚན་ཉིད་དུ་ཇི་ལྟར་འགྱུར་བའི་ཚུལ་ནི། ཚུལ་གསུམ་ལ་ངེས་པ་དགོས་སམ། ངེས་རུང་ཙམ་གྱིས་ཀྱང་རྟགས་སུ་འགྱུར་ཞེ་ན། ངེས་རུང་ཙམ་གོ་བྱེད་དུ་མི་འགྱུར་ལ། གོ་བྱེད་དུ་འགྱུར་བ་ལ་ངེས་དགོས་པའི་ཕྱིར་ཚུལ་གསུམ་ཚད་མའི་སྟོབས་ཀྱིས་ངེས་པ་རྟགས་ཡིན་ནོ། ། དེ་ལྟ་མ་ཡིན་པར་གོ་བྱེད་དུ་འགྱུར་བ་ལ་ངེས་མི་དགོས་ན།
སློབ་དཔོན་ཡབ་སྲས་ཀྱིས། རྗེས་དཔག་བྱ་དང་དེ་མཚུངས་ལ། ། ཡོད་དང་མེད་ལ་མེད་པར་ནི ། ངེས་ཞེས་དང་། གཏན་ཚིགས་ཀྱི་ནི་ཚུལ་གསུམ་ལའང་། ། དེ་ཡིས་མ་གྲུབ་ལྡོག་དོན་དང་། ། འཁྲུལ་པ་ཅན་གྱི་གཉེན་པོར་ནི། ། ངེས་པར་བརྗོད་པ་མཛད་པ་ཡིན། ། ཞེས་དང་། དེ་ལྟར་ཤེས་མེ་གང་ཡིན་དེ། །
རྟགས་ཞེས་བྱ་བ་བབ་ཆོལ་ཡིན། ། ཤེས་འགྱུར་ཉིད་དུ་བཅད་མོད་ཀྱང་། ། དེ་ནི་ཇི་ལྟར་གོ་བྱེད་ཡིན། ། ཞེས་སོགས་སོ། ། གོ་བྱེད་ཀྱི་རྟགས་སུ་འགྱུར་བ་ལ་རང་ཉིད་ངེས་དགོས་པར་བཤད་པ་དང་འགལ་ལོ། ། གསུམ་པ་རྩོད་པ་སྤང་བ་ནི། འོ་ན་ཚུལ་གསུམ་མ་ངེས་པའི་སྔར་རྟགས་མིན་པས་དེ་ལས་རྟགས་འཛིན་སྐྱེ་བ་དེ་རྟགས་མིན་པ་ལས་རྟགས་འཛིན་སྐྱེད་བར་འགྱུར་རོ་ཞེ་ན། རྟགས་སུ་དགོད་བྱའི་ངོ་བོ་དུ་བ་དང་བྱས་པ་སོགས་ལས་རྟགས་འཛིན་སྐྱེ་བར་འདོད་ཀྱི། རྟགས་ཀྱི་མཚན་ཉིད་ཚུལ་གསུམ་ངེས་པ་ལས་སྐྱེ་བར་མི་འདོད་པས་སྐྱོན་མེད་དོ། ། གཉིས་པ་རྟགས་ཀྱི་མཚན་གཞི་ངོས་བཟུང་བ་ནི།
ཡུལ་དུས་རྣམ་པས་ཁྱད་པར་དུ་མ་བྱས་པའི་དུ་བ་དང་། བྱས་པ་ལ་སོགས་པའི་སྤྱི་ལྡོག་རྟགས་ཀྱི་མཚན་གཞི་ཡིན་ནོ། ། འོ་ན་མེ་དང་མི་རྟག་པ་ལ་སོགས་པའི་སྤྱི་བསྒྲུབ་བྱར་འགྱུར་ལ། དེ་ལྟ་ན། གྲུབ་ཟིན་བསྒྲུབ་བྱར་འགྱུར་རོ་ཞེ་ན། ཆོས་ཅན་ལ་མི་ལྡན་རྣམ་གཅོད་དུ་སྒྲུབ་པའི་ཕྱིར་སྐྱོན་མེད་དོ། ། གསུམ་པ་མཚོན་བྱའི་རབ་ཏུ་དབྱེ་བ་ལ་གསུམ་ལས། དང་པོ་དབྱེ་བ་ནི། ཚུལ་གསུམ་དང་ལྡན་པའི་གཏན་ཚིགས་དེ་ཉིད་རྟགས་སུ་དགོད་བྱའི་སྒོ་ནས་དབྱེ་ན། མེད་དགག་དང་མ་ཡིན་དགག་རྟགས་སུ་དགོད་པ་གཉིས་དང་།
སྦྱོར་བའི་སྒོ་ནས་འབྲས་རང་མ་དམིགས་པའི་རྟགས་གསུམ་མོ། ། འོ་ན་སྒྲུབ་རྟགས་གཉིས་སུ་འབྱེད་ན། དགག་རྟགས་ཀྱང་གཉིས་སུ་ཕྱེ་བས་བཞིར་འགྱུར་ལ། དགག་རྟགས་གཅིག་ཏུ་བསྡུས་ན། སྒྲུབ་རྟགས་ཀྱང་གཅིག་དུ་འདུ་བས་གཉིས་སུ་འགྱུར་རོ་ཞེ་ན། མི་འགྱུར་ཏེ། དགག་རྟགས་མཐའ་དག་སྣང་རུང་མ་དམིགས་པར་འདུ་བའི་ཕྱིར་དཔེ་གཅིག་གི་སྟེང་དུ་གཏན་ལ་དབབ་དུ་རུང་བས་གཅིག་དུ་འདུ་ལ། སྒྲུབ་རྟགས་ཀྱི་སྦྱོར་བ། དཔེ་གཅིག་གི་སྟེང་དུ་གཏན་ལ་དབབ་དུ་མི་རུང་བས་གཉིས་སུ་ཕྱེ་བའི་ཕྱིར། དེས་ན་སྦྱོར་བའི་སྒོ་ནས་གསུམ་དུ་གྲངས་ངེས་པ་ཡིན་ནོ། །
གཉིས་པ་དེའི་རང་བཞིན་ངེས་པར་བྱ་བ་ལ་གསུམ་ལས། དང་པོ་མ་དམིགས་པའི་རྟགས་ལ་གསུམ་ལས། མཚན་ཉིད་ནི། ཤེས་འདོད་ཆོས་ཅན་གྱི་སྟེང་དུ་བསྒྲུབ་བྱའི་ཆོས་མེད་དགག་སྒྲུབ་པ་ལ་ཚུལ་གསུམ་ཚད་མའི་སྟོབས་ཀྱིས་ངེས་པའི་གཏན་ཚིགས། དགག་བྱ་འགོག་ལ་ཚུལ་གསུམ་ཚང་ཞེས་པ་ཡང་དེ་ཉིད་ལས་མ་འདས་སོ། ། འདིའི་དགག་པ་ནི་སེལ་བའི་དགག་པ་ལ་བྱ་ཡི། གཞན་དུ་དགག་པ་ཙམ་ལ་བྱེད་ན་གཏན་ཚིགས་ཡང་དག་ཐམས་ཅད་དགག་རྟགས་སུ་འགྱུར་ཏེ། འབྲས་རང་གཉིས་ཀྱིས་མ་ཡིན་དགག་སྒྲུབ་ཅིང་མ་དམིགས་པའི་གཏན་ཚིགས་ཀྱིས་མེད་དགག་སྒྲུབ་པའི་ཕྱིར། དེ་སྐད་དུ་ཡང་། འདིས་ནི་དངོས་ལའང་དངོས་པོའི་ཆ། །
ཁས་བླངས་མེད་པར་དགག་པ་ཉིད། ། སྒྲུབ་བྱེད་སྔ་མ་དག་གིས་ནི། ། མ་ཡིན་སྒྲུབ་པར་བྱེད་ཕྱིར་རོ། ། ཞེས་གསུངས་སོ། ། གཉིས་པ་རབ་ཏུ་དབྱེ་བ་ལ་གསུམ། ལས་དང་པོ་མི་སྣང་བ་མ་དམིགས་པའི་རྟགས་ཀྱི་མཚན་ཉིད གང་ཞིག ཁྱོད་དེ་སྒྲུབ་ཀྱི་དགག་བྱའི་ཆོས་དེ་ཡོད་ཀྱང་སྣང་དུ་མི་རུང་བ། དཔེར་ན་མདུན་གྱི་གཞི་འདིར་ཆོས་ཅན། ཁྱོད་ན་ཤ་ཟའི་བུམ་པ་ཡོད་ངེས་མ་ཡིན་ཏེ། ཁྱོད་ན་དེ་མ་དམིགས་པའི་ཕྱིར་ཞེས་པ་ལྟ་བུའོ། །
ཁ་ཅིག་འདི་རྟགས་ཡང་དག་མིན་ཏེ། རྟགས་འདི་ལ་བརྟེན་པའི་རྗེས་དཔག་གིས་བསྒྲུབ་བྱ་ལ་ངེས་པ་འདྲེན་མི་ནུས་པའི་ཕྱིར་ཏེ། ཤ་ཟའི་བུམ་པ་ཡོད་མེད་གང་དུ་ཡང་ཚུར་མཐོང་གི་དངོས་སྟོབས་རྗེས་དཔག་གིས་ངེས་པར་བྱེད་མི་ནུས་པའི་ཕྱིར། སྔ་མ་ལའང་ཁྱབ་སྟེ། ཡོད་མེད་ངེས་པའི་འབྲས་ཅན་མིན། ། ཕྱིར་ན་ཚད་མ་ཉིད་མི་འགྱུར་ཞེས་གསུངས་པས་སོ་ཞེས་ཟེར་བ་དེ་དག་གིས་ནི། རྟགས་འདིའི་སྒྲུབ་ཆོས་ངོས་མ་ཟིན་པར་ཟད་དེ། དེ་ཡང་ཤ་ཟ་ཡོད་མེད་གང་རུང་གཅིག་སྒྲུབ་ཆོས་སུ་བྱེད་ན་རྗེས་དཔག་གིས་ངེས་མི་ནུས་པ་བདེན་ཡང་། ཤ་ཟའི་བུམ་པ་ཡོད་ངེས་མིན་པ་བསྒྲུབ་བྱའི་ཆོས་ཡིན་ལ། རྟགས་དེ་ལ་བརྟེན་པའི་རྗེས་དཔག་གིས་མདུན་གྱི་གཞི་འདིར་ཤ་ཟའི་བུམ་པ་ཡོད་ངེས་མ་ཡིན་པར་ངེས་པར་བྱེད་ནུས་པའི་ཕྱིར་སྐྱོན་མེད་དོ། །
གཞན་ཡང་ཚད་མ་རྣམས་ནི་མི་འཇུག་པ། ། མེད་ལ་མི་འཇུག་འབྲས་བུ་ཅན། ། ཞེས་དང་། འཇུག་པ་བློ་སྔོན་ཅན་ཉིད་ཕྱིར། ། དེའི་ངོ་བོ་མི་དམིགས་ན། ། འཇུག་པ་མི་བྱེད་ཅེས་བྱ་བ། ། མི་དམིགས་པ་ནི་ཚད་མར་བཤད། ། ཅེས་སོགས་སློབ་དཔོན་གྱི་གཞུང་དུ་མར་མི་སྣང་བ་མ་དམིགས་པ་རྟགས་ཡང་དག་ཡིན་པར་བཤད་པས་སྡེ་བདུན་ཚད་མར་ཁས་ལེན་པ་རྣམས་ཀྱིས་དེ་ཉིད་རྟགས་ཡང་དག་མ་ཡིན་པར་འདོད་པའི་ལོག་རྟོག་དོར་བར་བྱའོ། ། གཉིས་པ་སྣང་རུང་མ་དམིགས་པའི་རྟགས་ལ་གཉིས་ལས། མཚན་ཉིད་ནི།
གང་ཞིག དེ་སྒྲུབ་ཀྱི་དགག་བྱའི་ཆོས་ཡོད་ན་སྣང་དུ་རུང་བའོ། ། གཉིས་པ་དབྱེ་བ་ལ་གཉིས་ལས། དང་པོ་འབྲེལ་ཟླ་མ་དམིགས་པའི་རྟགས་ལ་གཉིས་ལས། མཚན་ཉིད་ནི། སྣང་རུང་མ་དམིགས་པའི་རྟགས་གང་ཞིག ཁྱོད་མེད་དགག་ཡིན་པའོ། ། གཉིས་པ་དབྱེ་བ་ལ་བཞི་ལས། དང་པོ་རང་བཞིན་མ་དམིགས་པའི་རྟགས་ཀྱི་མཚན་ཉིད། གང་ཞིག
རང་གི་དགག་བྱའི་ཆོས་ཀྱི་རང་བཞིན་བཀག་པ་རྟགས་སུ་སྦྱར་བ། དཔེར་ན། བུམ་པས་དག་པའི་ས་ཕྱོགས་ཆོས་ཅན། ཁྱོད་ན་བུམ་པ་མེད་པའི་ཐ་སྙད་བྱར་རུང་སྟེ། ཁྱོད་ན་བུམ་པ་ཡོད་པ་ཚད་མས་དམིགས་སུ་རུང་བ་ལས་ཡོད་པར་ཚད་མས་མ་དམིགས་པའི་ཕྱིར་ཞེས་པ་ལྟ་བུའོ། ། གཉིས་པ་རྒྱུ་མ་དམིགས་པའི་རྟགས་ཀྱི་མཚན་ཉིད་སྔར་བཞིན་ལ་རང་བཞིན་གྱི་གནས་སུ་རྒྱུ་ཞེས་སྦྱོར། དཔེར་ན་མཚན་མོ་རྒྱ་མཚོ་རླངས་ལྡན་ཆོས་ཅན། ཁྱོད་ན་དུ་བ་མེད་དེ། མེ་མེད་པའི་ཕྱིར་ཞེས་པ་ལྟ་བུའོ། ། གསུམ་པ་ཁྱབ་བྱེད་མ་དམིགས་པའི་རྟགས་ཀྱི་མཚན་ཉིད།
སྔར་བཞིན་ལ། རྒྱུའི་གནས་སུ་ཁྱབ་བྱེད་ཅེས་སྦྱོར། ། དཔེར་ན་ཤིང་མེད་ཀྱི་བྲག་རྫོང་ན་ཆོས་ཅན། ཁྱོད་ན་ཤ་པ་མེད་དེ། ཤིང་མེད་པའི་ཕྱིར་ཞེས་པ་ལྟ་བུའོ། ། བཞི་པ་འབྲས་བུ་མ་དམིགས་པའི་རྟགས་ཀྱི་མཚན་ཉིད་སྔར་བཞིན་ལ། ཁྱབ་བྱེད་ཀྱི་གནས་སུ་དངོས་འབྲས་ཞེས་སྦྱར། དཔེར་ན་གྲང་རེག་རྒྱུན་ཆགས་པས་ཁྱབ་པར་ནོན་པའི་ས་ཕྱོགས་ཆོས་ཅན། ཁྱོད་ན་དུ་རྒྱུ་ནུས་པ་ཐོགས་མེད་མེད་དེ། དུ་བ་མེད་པའི་ཕྱིར་ཞེས་པ་ལྟ་བུའོ། །
གཉིས་པ་འགལ་ཟླ་དམིགས་པའི་རྟགས་ལ་གསུམ་ལས། མཚན་ཉིད་ནི། གང་ཞིག ཁྱོད་སྒྲུབ་པ་ཡིན་པ། གཉིས་པ་དབྱེ་བ་ལ་གཉིས་ལས། དང་པོ་ལྷན་ཅིག་མི་གནས་པའི་འགལ་བ་དམིགས་པའི་རྟགས་ལ་གཉིས་ལས་མཚན་ཉིད་ནི། འགལ་དམིགས་ཀྱི་རྟགས་གང་ཞིག རང་གི་དགག་བྱའི་ཆོས་དང་ལྷན་ཅིག་མི་གནས་པའི་འགལ་བ་རྟགས་སུ་བཀོད་པ། གཉིས་པ་དབྱེ་བ་ལ། སློབ་དཔོན་གྱི་གཞུང་ལས།
རྒྱུ་འགལ་དམིགས། རང་བཞིན་འགལ་དམིགས། ཁྱབ་བྱེད་འགལ་དམིགས་གསུམ་དང་། དེའི་སྟེང་དུ་འགལ་འབྲས་དམིགས་པ་དང་བཞི་ལ་སོགས་པ་ཅི་རིགས་པ་གསུངས་ཀྱང་། སློབ་དཔོན་ཛེ་ཏ་རིའི་རྗེས་སུ་འབྲངས་ནས་བཅུ་གཉིས་ལས། དང་པོ་རང་བཞིན་དང་འགལ་བའི་རང་བཞིན་དམིགས་པའི་རྟགས་ཀྱི་མཚན་ཉིད། ལྷན་ཅིག་མི་གནས་འགལ་དམིགས་ཀྱི་རྟགས་གང་ཞིག དེ་སྒྲུབ་ཀྱི་དགག་བྱའི་ཆོས་ཀྱི་རང་བཞིན་དང་འགལ་བའི་རང་བཞིན་རྟགས་སུ་བཀོད་པ། དཔེར་ན། མེ་རྒྱུན་ཆགས་པས་ནོན་པའི་ས་ཕྱོགས་ཆོས་ཅན།
ཁྱོད་ན་གྲང་རེག་རྒྱུན་ཆགས་པ་མེད་དེ། མེ་རྒྱུན་ཆགས་པས་ཁྱབ་པར་ནོན་པའི་ཕྱིར་ཞེས་པ་ལྟ་བུའོ། ། གཉིས་པ་འབྲས་བུ་དང་འགལ་བའི་རང་བཞིན་དམིགས་པ་ནི་སྔར་བཞིན་ལ། རང་བཞིན་གྱི་གནས་སུ་འབྲས་བུ་ཞེས་སྦྱོར། དཔེར་ན། ཆོས་ཅན། གྲང་རེག་གི་རྒྱུ་ནུས་པ་ཐོགས་མེད་མེད་དེ། དེའི་ཕྱིར་ཞེས་པ་ལྟ་བུའོ། ། གསུམ་པ་རྒྱུ་དང་འགལ་བའི་རང་བཞིན་དམིགས་པ་ནི་སྔར་བཞིན་ལ། འབྲས་བུའི་གནས་སུ་རྒྱུ་ཞེས་སྦྱོར།
དཔེར་ན། ཆོས་ཅན། གྲང་འབྲས་སྤུ་ལོང་བྱེད་མེད་དེ། དེའི་ཕྱིར་ཞེས་པ་ལྟ་བུ། བཞི་པ་ཁྱབ་བྱེད་དང་འགལ་བའི་རང་བཞིན་དམིགས་པ་ནི། སྔར་བཞིན་ལ་རྒྱུའི་གནས་སུ་འབྲས་བུ་ཞེས་པ་སྦྱར་རོ། ། དཔེར་ན། ཆོས་ཅན། བ་མོའི་རེག་པ་མེད་དེ། དེའི་ཕྱིར་ཞེས་པ་ལྟ་བུའོ། །
དེ་བཞིན་དུ་རང་བཞིན་དང་འགལ་བའི་འབྲས་བུ་དམིགས་པ་དང་འབྲས་བུ་དང་འགལ་བའི་འབྲས་བུ་དམིགས་པ་དང་། རྒྱུ་དང་འགལ་བའི་འབྲས་བུ་དམིགས་པ་དང་། ཁྱབ་བྱེད་དང་འགལ་བའི་འབྲས་བུ་དམིགས་པའི་མཚན་ཉིད་རིམ་བཞིན། གང་ཞིག དེ་སྒྲུབ་ཀྱི་དགག་བྱའི་ཆོས་ཀྱི་རང་བཞིན་དང་འགལ་བའི་འབྲས་བུ་དང་། འབྲས་བུ་དང་འགལ་བའི་འབྲས་བུ་དང་། རྒྱུ་དང་འགལ་བའི་འབྲས་བུ་དང་། ཁྱབ་བྱེད་དང་འགལ་བའི་འབྲས་བུ་རྟགས་སུ་བཀོད་པའོ། ། དཔེ་རིམ་བཞིན། ཆོས་ཅན།
ཁྱོད་ན་གྲང་རེག་རྒྱུན་ཆགས་པ་དང་། གྲང་རྒྱུ་ནུས་པ་ཐོགས་མེད་དང་། གྲང་འབྲས་སྤུ་ལོང་བྱེད་དང་། བ་མོའི་རེག་པ་མེད་དེ། དུ་བ་རྒྱུན་ཆགས་པས་ཁྱབ་པར་ནོན་པའི་ཕྱིར་ཞེས་པ་ལྟ་བུའོ། ། དེ་བཞིན་དུ་རང་བཞིན་དང་འགལ་བའི་ཁྱབ་བྱ་དམིགས་པ་དང་། རྒྱུ་དང་འགལ་བའི་ཁྱབ་བྱ་དམིགས་པ་དང་། འབྲས་བུ་དང་འགལ་བའི་ཁྱབ་བྱ་དམིགས་པ་དང་། ཁྱབ་བྱེད་དང་འགལ་བའི་ཁྱབ་བྱ་དམིགས་པ་བཞིའི་མཚན་ཉིད་རིམ་བཞིན། གང་ཞིག
དེ་སྒྲུབ་ཀྱི་དགག་བྱའི་ཆོས་ཀྱི་རང་བཞིན་དང་འགལ་བའི་ཁྱབ་བྱ་དང་། འབྲས་བུ་དང་། རྒྱུ་དང་། ཁྱབ་བྱེད་དང་འགལ་བའི་ཁྱབ་བྱ་རྟགས་སུ་བཀོད་པའོ། ། དཔེ་རིམ་བཞིན། ཙནྡན་གྱི་མེས་ཁྱབ་པར་ནོན་པའི་ས་ཕྱོགས་ཆོས་ཅན། ཁྱོད་ན་གྲང་རེག་རྒྱུན་ཆགས་པ་སོགས་ཀྱི་རྒྱུན་མེད་དེ། ཙནྡན་གྱི་མེ་རྒྱུན་ཆགས་པས་ཁྱབ་པ་ནོན་པའི་ཕྱིར་ཞེས་པ་ལྟ་བུའོ། ། ཁ་ཅིག་མེ་རྒྱུ་ནུས་པ་ཐོགས་མེད་ཀྱིས་གྲང་རེག་སོགས་འགོག་པའི་རང་བཞིན་དང་འགལ་བའི་རྒྱུ་དམིགས་པ་སོགས་བཞི་འདོད་པ་མི་འཐད་དེ། མེ་རྒྱུ་ནུས་པ་ཐོགས་མེད་མེ་དང་མེའི་འབྲས་བུ་གང་ཡང་མིན་ཞིང་།
དེ་གཉིས་གང་ཡང་མིན་པས་གྲང་རེག་སོགས་འགོག་མི་ནུས་པའི་ཕྱིར་དང་། ནུས་པ་ཐོགས་མེད་ལ་རྒྱུན་མེད་ཅིང་། གྲང་རེག་སོགས་འགོག་པ་ལ་སྐད་ཅིག་གསུམ་ངེས་པར་འཐུད་དགོས་པའི་ཕྱིར། གཉིས་པ་ཕན་ཚུན་སྤངས་པའི་འགལ་བ་དམིགས་པའི་རྟགས་ཀྱི་མཚན་ཉིད། གང་ཞིག དེ་སྒྲུབ་ཀྱི་དགག་བྱའི་ཆོས་དང་ཕན་ཚུན་སྤང་འགལ་དུ་གྱུར་པ་རྟགས་སུ་བཀོད་པ། དཔེར་ན་བྱས་པས་རྟག་པ་འགོག་པ་དང་ལྟོས་མེད་ཀྱིས་མ་ངེས་པ་འགོག་པ་ལྟ་བུའོ། ། ཁ་ཅིག་ཕན་ཚུན་སྤངས་འགལ་ལ་བརྟེན་པའི་འགལ་དམིགས་ཀྱི་རྟགས་མེད་པར་འདོད་པ་མི་འཐད་དེ། ཕན་ཚུན་ཐ་དད་གྲུབ་ཕྱིར་ཏེ། སོགས་དང་།
ཚད་མ་གཞན་གྱིས་གནོད་ཕྱིར་ཡང་། ། ངེས་གྱུར་དང་ནི་ལྟོས་བཅས་བཞིན་སོགས་ལས་ཕན་ཚུན་སྤངས་འགལ་ལ་བརྟེན་པའི་འགལ་དམིགས་ཀྱི་རྟགས་གསུངས་པ་དང་འགལ་བའི་ཕྱིར། གསུམ་པ་དགག་རྟགས་ཀྱི་འབྲེལ་པ་ངེས་པའི་ཚུལ་ནི། ཁ་ཅིག་ན་རེ། ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་རྣམས་ལ་དེ་བྱུང་འབྲེལ་བ་ལ་བརྟེན་པའི་ལྡོག་འབྲེལ་གྲུབ་པ་ཡིན་ཏེ། དགག་བྱའི་ཆོས་གྲང་རེག་འཁོར་བཅས་བཞི་པོ་མེད་པ་ལས་ལོག་པའི་ཡོད་པ་ནི། རྟགས་མེ་སྟོབས་ལྡན་ལ་སོགས་པ་བཞི་པོ་ཡོད་པ་ལས་ལོག་པའི་མེད་པ་ལ་སྐྱེ་བའི་ཕྱིར་རོ་ཞེས་ཟེར་བ་མི་འཐད་དེ། དགག་བྱའི་ཆོས་གྲང་རེག་བསྐོར་བཞི་པོ་རྟགས་མེ་སྟོབས་ལྡན་ལ་སོགས་པ་བཞི་པོ་མེད་པའི་ཚོགས་པ་ལ་སྐྱེ་བ་མི་འཐད་པའི་ཕྱིར་ཏེ། ཚ་རེག་དང་། གྲང་རེག་གང་ཡང་མིན་པའི་རེག་བྱ་སྲིད་པའི་ཕྱིར།
རང་གི་ལུགས་ལ། འབྲེལ་ཟླ་མ་དམིགས་པའི་རྟགས་རྣམས་འབྲེལ་ཡུལ་བཀག་ན་འབྲེལ་ཆོས་འགོག་པ་ཡིན་པའི་ཕྱིར་བཟློག་འབྲེལ་ལ་བརྟེན་པ་ཡིན་ལ། འགལ་ཟླ་དམིགས་པའི་རྟགས་རྣམས་འགལ་ཟླ་གྲུབ་པ་ན། གཅིག་ཤོས་ལ་གནོད་པའི་སྒོ་ནས་ཁེགས་པས་འབྲེལ་པ་དཔྱད་མི་དགོས་སོ། ། གཉིས་པ་རང་བཞིན་གྱི་རྟགས་ལ་གཉིས་ལས། དང་པོ་མཚན་ཉིད་ནི། རང་གི་ཤེས་འདོད་ཆོས་ཅན་གྱི་སྟེང་དུ་བསྒྲུབ་བྱའི་ཆོས་སྒྲུབ་པ་ལ་ཚུལ་གསུམ་ཚད་མའི་སྟོབས་ཀྱི་ངེས་པའི་གཏན་ཚིགས་གང་ཞིག ཁྱོད་ཀྱིས་དེ་ལྟར་སྒྲུབ་པའི་སྒྲུབ་ཚུལ་དེ་ཡིན་སྒྲུབ་ཡིན་པ། གཉིས་པ་དབྱེ་བ་ལ་གཉིས་ལས། དང་པོ་རྟགས་ཀྱི་སྒོ་ནས་དབྱེ་བ་ལ་གཉིས་ལས།
དང་པོ་ཁྱད་པར་དག་པའི་རང་བཞིན་གྱི་རྟགས་ཀྱི་མཚན་ཉིད། གང་ཞིག རང་བརྗོད་པའི་སྒྲས་ལྟོས་པ་བྱེད་ཆོས་མ་འཕངས་པ། དཔེར་ན། སྒྲ་མི་རྟག་སྒྲུབ་པ་ལ་དངོས་པོ་རྟགས་སུ་བཀོད་པ་ལྟ་བུ། གཉིས་པ་ཁྱད་པར་ལྟོས་པ་བའི་རང་བཞིན་གྱི་རྟགས་ཀྱི་མཚན་ཉིད། གང་ཞིག རང་བརྗོད་པའི་སྒྲས་ལྟོས་པ་བྱེད་ཆོས་འཕངས་པ། དབྱེ་ན་གཉིས་ལས། དང་པོ་ལྟོས་པ་བྱེད་ཆོས་དངོས་སུ་འཕངས་པའི་རང་བཞིན་གྱི་རྟགས་ཀྱི་མཚན་ཉིད།
གང་ཞིག རང་བརྗོད་པའི་སྒྲས་ལྟོས་པ་བྱེད་ཆོས་དངོས་སུ་འཕངས་པ། དཔེར་ན་སྒྲ་མི་རྟག་སྒྲུབ་ལ་རྒྱུ་ལས་སྐྱེས་པ་རྟགས་སུ་བཀོད་པ་ལྟ་བུ། ལྟོས་པ་བྱེད་ཆོས་ཤུགས་ལ་འཕངས་པའི་རང་བཞིན་གྱི་རྟགས་ཀྱི་མཚན་ཉིད། གང་ཞིག རང་བརྗོད་པའི་སྒྲས་ལྟོས་པའི་བྱེད་ཆོས་ཤུགས་ལ་འཕངས་པ། དཔེར་ན་སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པ་ལྟ་བུ། གཉིས་པ་བསྒྲུབ་བྱའི་སྒོ་ནས་དབྱེ་ན་གཉིས་ལས། དང་པོ་དོན་སྒྲུབ་ཀྱི་རྟགས་ཡང་དག་གི་མཚན་ཉིད། དེ་སྒྲུབ་ཀྱི་ཤེས་འདོད་ཆོས་ཅན་གྱི་སྟེང་དུ་བསྒྲུབ་བྱའི་ཆོས་ཀྱི་དོན་སྒྲུབ་པ་ལ་ཚུལ་གསུམ་ཚད་མའི་སྟོབས་ཀྱིས་ངེས་པའི་གཏན་ཚིགས།
དཔེར་ན། སྒྲ་སྐད་ཅིག་མར་མ་ངེས་པའི་ཕྱིར་རྒོལ་གྱི་ངོར། སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པ་ལྟ་བུ། གཉིས་པ་ཐ་སྙད་སྒྲུབ་ཀྱི་རྟགས་ཡང་དག་གི་མཚན་ཉིད། རང་གི་ཤེས་འདོད་ཆོས་ཅན་གྱི་སྟེང་དུ། བསྒྲུབ་བྱའི་ཆོས་ཀྱི་ཐ་སྙད་སྒྲུབ་པ་ལ་ཚུལ་གསུམ་ཚད་མའི་སྟོབས་ཀྱིས་ངེས་པའི་གཏན་ཚིགས། དཔེར་ན། ཙན་དན་གྱི་གདུང་འདེགས་ཀྱི་དོན་བྱེད་ནུས་པ་ལ། གདུང་འདེགས་ཀྱི་དོན་བྱེད་ནུས་པ་ངེས། ཀ་བར་མ་ངེས་པའི་ཕྱིར་རྒོལ་གྱི་ངོར།
ཙན་དན་གྱི་གདུང་འདེགས་ཀྱི་དོན་བྱེད་ནུས་པ་ཀ་བར་སྒྲུབ་པ་ལ། གདུང་འདེགས་ཀྱི་དོན་བྱེད་ནུས་པ་རྟགས་སུ་བཀོད་པ་ལྟ་བུའོ། ། གསུམ་པ་འབྲས་རྟགས་ལ་གཉིས་ལས། དང་པོ་མཚན་ཉིད། གང་ཞིག ཁྱོད་ཀྱིས་དེ་ལྟར་སྒྲུབ་པའི་ཚུལ་ཡོད་སྒྲུབ་ཡིན་པ། གཉིས་པ་དབྱེ་ན་བཞི་ལས། དང་པོ་རྒྱུའི་རང་ལྡོག་སྒྲུབ་པའི་འབྲས་རྟགས་ཀྱི་མཚན་ཉིད་དེ་སྒྲུབ་ཀྱི་འབྲས་རྟགས་གང་ཞིག ཁྱོད་ཀྱི་རྒྱུར་གྱུར་པའི་དེ་སྒྲུབ་ཀྱི་བསྒྲུབ་བྱའི་ཆོས་དེ་རང་གི་ཤེས་འདོད་ཆོས་ཅན་གྱི་སྟེང་དུ་ཡོད་པ་ཙམ་དུ་གཙོ་བོར་སྒྲུབ་པ་དཔེར་ན། དུ་ལྡན་ལ་མེ་ཡོད་དུ་སྒྲུབ་པ་ལ་དུ་བ་རྟགས་སུ་བཀོད་པ་ལྟ་བུ།
གཉིས་པ་རྒྱུ་སྔོན་སོང་སྒྲུབ་ཀྱི་འབྲས་རྟགས་ཀྱི་མཚན་ཉིད། གང་ཞིག དེ་སྒྲུབ་ཀྱི་བསྒྲུབ་བྱའི་ཆོས་དེ་རང་གི་ཤེས་འདོད་ཆོས་ཅན་གྱི་སྔོན་དུ་སོང་བ་གཙོ་བོར་སྒྲུབ་པ། དཔེར་ན་ནམ་མཁའི་དུ་བ་སྔོ་ལོང་པོ་ཆོས་ཅན། ཁྱོད་རང་རྒྱུ་མེ་སྔོན་དུ་སོང་སྟེ། དུ་བ་ཡིན་པའི་ཕྱིར་ལྟ་བུ། གསུམ་པ་རྒྱུ་ཆོས་རྗེས་སུ་དཔོག་པའི་འབྲས་རྟགས་ཀྱི་མཚན་ཉིད། གང་ཞིག རང་གི་བསྒྲུབ་བྱའི་ཆོས་དེ། ཁྱོད་ཀྱི་རྒྱུའི་ཆོས་ཡིན་པས་ཁྱོད་རང་གི་བསྒྲུབ་བྱའི་ཆོས་ཀྱི་འབྲས་བུ་མིན་པ།
དཔེར་ན། ཁ་ནང་གི་བུ་རམ་གོང་བུ་ཆོས་ཅན། ཁྱོད་ལ་བུ་རམ་གྱི་གཟུགས་ད་ལྟར་བ་ཡོད་དེ། བུ་རམ་གྱི་རོ་ད་ལྟ་བ་ཡོད་པའི་ཕྱིར་ཞེས་བཀོད་པ་ལྟ་བུ། ཁ་ཅིག་ན་རེ། འདི་རྟགས་མིན་ཏེ། རྟགས་ཆོས་ལ་འབྲེལ་བ་མེད་པའི་ཕྱིར་ཏེ། རྟགས་ཆོས་གཉིས་རྫས་ཐ་དད་དུས་མཉམ་པའི་ཕྱིར་ཟེར་བ་དེ་དག་གིས་ནི། རྟགས་ཡང་དག་གསུམ་དུ་གྲངས་ངེས་བྱས་པ་ལ། ཁོ་ན་རེ།
རོ་ད་ལྟ་བ་ལས་གཟུགས་ད་ལྟར་བ་དཔོག་པ་རྟགས་ཡང་དག་མིན་པར་ཐལ། འབྲས་རང་མ་དམིགས་པའི་རྟགས་གསུམ་གང་ཡང་མིན་པའི་ཕྱིར་ཟེར་བ་ལ། ཚོགས་པ་གཅིག་ལ་རང་ལུས་པའི། ། སོགས་ཀྱི་གཞུང་གིས་འབྲས་རྟགས་མིན་པ་མ་གྲུབ། ཅེས་ལན་བཏབ་པའི་གཞུང་འཕྲོས་དང་བཅས་པ་ལ་བློ་ཁ་མ་ཕྱོགས་པར་ཟད་དོ། ། གཞན་ཡང་དེ་དག་གིས་ནི། དེ་བྱུང་འབྲེལ་ལ་དངོས་སུ་འབྲེལ་པའི་དེ་བྱུང་འབྲེལ་དང་། དངོས་སུ་འབྲེལ་པའི་འབྲེལ་པ་གཞན་གྱི་སྟོབས་ཀྱིས་འབྲེལ་བའི་དེ་བྱུང་འབྲེལ་གཉིས་ཡོད་པའི་གནད་མ་ངེས་པར་ཟད་པས་བརྩེ་བའི་བསམ་པས་བཤད་པར་བྱའོ། ། དེ་ཡང་བུར་རོ་ད་ལྟར་བ། བུར་རོ་སྔ་མས་བུར་གཟུགས་ད་ལྟ་བ་དངོས་སུ་སྐྱེད་པའི་ནུས་པ་ལ།
དངོས་སུ་འབྲེལ་པ་ཡིན་ལ། དེའི་སྟོབས་ཀྱིས་བུར་གཟུགས་ད་ལྟར་བ་ལ། བུར་རོ་ད་ལྟར་བ་འབྲེལ་བ་ཡིན་ནོ། ། དེས་ན་གཏན་ཚིགས་དེ་ཉིད་ལ། འབྲེལ་པ་གཞན་གྱི་སྟོབས་ཀྱིས་འབྲེལ་པའི་དེ་བྱུང་འབྲེལ་ཡོད་པས། དེང་ཕྱིན་ཆད་གཞུང་ལུགས་ཀྱི་དགོངས་པ་ལས་ཕྱིན་ཅི་ལོག་ཏུ་སྨྲ་བར་མ་བྱེད་ཅིག བཞི་པ་རྒྱུའི་ཁྱད་པར་སྒྲུབ་པའི་འབྲས་རྟགས་ཀྱི་མཚན་ཉིད། གང་ཞིག དེ་སྒྲུབ་ཀྱི་བསྒྲུབ་བྱའི་ཆོས་དེ་རང་གི་ཤེས་འདོད་ཆོས་ཅན་གྱི་རྒྱུའི་ནང་ཚན་དུ་གཙོ་བོར་སྒྲུབ་པ། དཔེར་ན་མིག་ཤེས་ཆོས་ཅན།
ཁྱོད་ལ་དབང་ཡིད་ལས་གཞན་པའི་རྒྱུ་ཡོད་དེ། ཡོད་ན་སྐྱེ་མེད་ན་མི་སྐྱེ་བའི་ཤེས་པ་ཡིན་པའི་ཕྱིར་ལྟ་བུའོ། ། གསུམ་པ་རྟགས་དེ་དག་གི་འབྲེལ་པ་དཔྱད་པ་ནི། འབྲས་རྟགས་འགའ་ཞིག་དང་རང་བཞིན་རྟགས་རྣམས་ནི། སྒྲུབ་ཆོས་ལ་དངོས་སུ་འབྲེལ་པ་ཡིན་ལ། འབྲས་རྟགས་འགའ་ཞིག་དང་མ་དམིགས་པའི་རྟགས་རྣམས་འབྲེལ་པ་གཞན་གྱི་སྟོབས་ཀྱིས་འབྲེལ་པ་ཡིན་ནོ། ། འདི་དེ་ཡི་ངོ་བོའི་དོན་གྱིས་ནི། ། འབྲེལ་པའི་སྟོབས་ཀྱིས་རྟོགས་པར་ཟད། ། ཅེས་པའི་གཞུང་གི་དགོངས་པ་དཔྱིས་ཕྱིན་པ་ཡིན་ནོ། ། གཉིས་པ་རྟགས་ལྟར་སྣང་ལ་གཉིས་ལས།
མཚན་ཉིད་ནི། རྟགས་སུ་བཀོད་པ་གང་ཞིག ཚུལ་གསུམ་གང་རུང་ཚད་མའི་སྟོབས་ཀྱིས་མ་ངེས་པ། གཉིས་པ་དབྱེ་བ་ལ་གསུམ་ལས། དང་པོ་གཏན་ཚིགས་མ་གྲུབ་པ་ལ་གསུམ་ལས། དང་པོ་མཚན་ཉིད། གང་ཞིག ཕྱོགས་ཆོས་མ་གྲུབ་པ། གཉིས་པ་དབྱེ་བ་ལ་གཉིས་ལས། དང་པོ་དོན་ལ་མ་གྲུབ་པ་ལ་གཉིས་ལས།
དང་པོ་ཆོས་ཅན་གྱི་ངོ་བོ་མ་གྲུབ་པ་ནི། བདག་ཐམས་ཅད་ལ་ཁྱབ་པ་ཡིན་ཏེ། དེའི་ཡོན་ཏན་ཐམས་ཅད་ན་ཁྱབ་པའི་ཕྱིར་ལྟ་བུ། གཉིས་པ་རྟགས་ཀྱི་ངོ་བོ་མ་གྲུབ་པ་ལ་གཉིས་ལས། དང་པོ་མི་སྲིད་ནས་མ་གྲུབ་པ་ནི། སྐྱེས་བུ་འདི་ཆོས་ཅན། སྡུག་བསྔལ་བ་ཡིན་ཏེ། རི་བོང་གི་རྭས་ཕུག་པའི་ཕྱིར་ལྟ་བུ། གཉིས་པ་སྲིད་ཀྱང་མ་གྲུབ་པ་ལ་གཉིས་ལས། དང་པོ་རྟགས་ཀྱི་ངོ་བོ་མིན་ནས་མ་གྲུབ་པ་ནི།
སྒྲ་ཆོས་ཅན། མི་རྟག་སྟེ། མིག་གི་གཟུང་བྱ་ཡིན་པའི་ཕྱིར་ལྟ་བུ། གཉིས་པ་ལྡོག་པ་ཐ་དད་མེད་ནས་མ་གྲུབ་པ་ལ་གཉིས་ལས། དང་པོ་གཞི་རྟགས་ཐ་དད་མེད་ནས་མ་གྲུབ་པ་ལ། སྒྲ་ཆོས་ཅན། མི་རྟག་སྟེ། སྒྲ་ཡིན་པའི་ཕྱིར་ལྟ་བུ། གཉིས་པ་ཆོས་རྟགས་ཐ་དད་མེད་ནས་མ་གྲུབ་པ་ལ། སྒྲ་ཆོས་ཅན།
མི་རྟག་སྟེ། མི་རྟག་པའི་ཕྱིར་ལྟ་བུ། གསུམ་པ་བློ་ངོར་མ་གྲུབ་པ་ལ་གསུམ་ལས། དང་པོ་ཆོས་ཅན་ལ་ཐེ་ཚོམ་ཟ་ནས་མ་གྲུབ་པ་ནི། སྒྲོན་མེའམ་ནོར་བུ་གང་ཡིན་ཐེ་ཚོམ་ཟ་བ་ན། ནོར་བུ་ཆོས་ཅན་དུ་བཞག་པ་ལྟ་བུ། གཉིས་པ་རྟགས་ལ་ཐེ་ཚོམ་ཟ་བའི་མ་གྲུབ་པ་ནི། དུ་བའམ་རླངས་པར་ཐེ་ཚོམ་ཟ་བ་ལ། དུ་བ་རྟགས་སུ་བཀོད་པ་ལྟ་བུ། གསུམ་པ་དེ་གཉིས་ཀྱི་འབྲེལ་པ་ལ་ཐེ་ཚོམ་ཟ་བ་ནི།
རི་སུལ་གང་ན་རྨ་བྱའི་སྒྲ་གྲགས་པར་མ་ངེས་པར། རི་སུལ་དབུས་མ་ན་ཆོས་ཅན། རྨ་བྱ་ཡོད་དེ། རྨ་བྱའི་སྒྲ་གྲགས་པའི་ཕྱིར་ལྟ་བུ། གསུམ་པ་རྒོལ་བ་ལ་ལྟོས་པའི་མ་གྲུབ་པ་ལ་གཉིས་ལས། དང་པོ་རྒོལ་བ་ལ་མ་གྲུབ་པ་ལ་གཉིས་ལས། དང་པོ་རྒོལ་བ་ལ་མ་གྲུབ་པ་ནི། སེར་སྐྱ་བས། བློ་བདེ་ཆོས་ཅན། སེམས་མེད་དེ།
མི་རྟག་པའི་ཕྱིར་ལྟ་བུ། འདི་རྒོལ་བ་ལ་མ་གྲུབ་པའི་དོན་ནི། གྲངས་ཅན་པ་མུན་ཁུང་གི་བུམ་གཟུགས་ལྟ་བུ། སྣང་བས་གསལ་བར་བྱས་པ་ན། མངོན་པར་གསལ་བའི་སྐྱེ་བ་དང་། སྣང་བ་མེད་པ་ན་ཉེ་བར་ཞ་བའི་འཇིག་པར་འདོད་པ་ལྟར་བདེ་སྡུག་ཀྱང་མངོན་པར་གསལ་བ་དང་། ཉེ་བར་ཞ་བའི་མི་རྟག་པར་འདོད་ཀྱང་མི་རྟག་པའི་དོན་སྐད་ཅིག་སྐྱེ་འགག་བྱེད་པ། བློ་བདེའི་སྟེང་དུ་མ་གྲུབ་པས་རྒོལ་བ་གྲངས་ཅན་ལ་མ་གྲུབ་པ་ཡིན་ནོ། ། གཉིས་པ་ཕྱིར་རྒོལ་ལ་མ་གྲུབ་པ་ནི། གཅེར་བུ་པས་སངས་རྒྱས་པ་ལ།
ཤིང་ཆོས་ཅན། སེམས་ལྡན་ཡིན་ཏེ། ཤུན་པ་བཤུས་ན་འཆི་བའི་ཕྱིར་ལྟ་བུ། འདི་ཡང་སངས་རྒྱས་པའི་ངོར་ཤིང་གི་ཤུན་པ་བཤུས་པ་ན། ཤིང་སྐམ་པ་ཙམ་གྲུབ་ཀྱང་འཆི་བའི་དོན་སྲོག་འགག་པར་མ་གྲུབ་པའི་ཕྱིར། ཕྱིར་རྒོལ་ལ་མ་གྲུབ་པ། འདི་ནི་རྟགས་ཀྱི་ངོ་བོ་མ་གྲུབ་པར་འདུས་ཀྱང་། གྲུབ་མཐའ་ལ་ལྟོས་ནས་ཕྱིར་རྒོལ་ལ་མ་གྲུབ་པ་ཞེས་ཐ་སྙད་བྱས་པའོ། ། གཉིས་པ་མ་ངེས་པའི་རྟགས་ལ་གཉིས་ལས། དང་པོ་མཚན་ཉིད།
ཕྱོགས་ཆོས་གྲུབ་ཅིང་། ཁྱབ་པ་ཕྱིན་ཅི་ལོག་ཏུ་ཡང་མ་ངེས། མི་མཐུན་ཕྱོགས་ལས་ལྡོག་པར་ཡང་མ་ངེས་པ། གཉིས་པ་དབྱེ་བ་ལ་གཉིས་ལས། དང་པོ་ཐུན་མོང་མིན་པའི་རྟགས་ལ་གཉིས་ལས། དང་པོ་མཚན་ཉིད། ཕྱོགས་ཆོས་གྲུབ་ཅིང་། མཐུན་ཕྱོགས་ལ་ཡང་མ་མཐོང་། མི་མཐུན་ཕྱོགས་ལ་ཡང་མ་མཐོང་ཡང་། མི་མཐུན་ཕྱོགས་ལས་ལྡོག་པར་མ་ངེས་པ།
གཉིས་པ་དབྱེ་བ་ལ་གཉིས་ལས། དང་པོ་མཐུན་ཕྱོགས་མི་མཐུན་ཕྱོགས་གཉིས་ཀ་ལ་མེད་ནས་མ་མཐོང་བ། སྒྲ་ཆོས་ཅན། མི་རྟག་སྟེ། གཉན་བྱ་ཡིན་པའི་ཕྱིར་ལྟ་བུ། གཉིས་ཀ་ལ་ཡོད་ཀྱང་མ་མཐོང་བ། སྐྱེས་བུ་འདི་ཆོས་ཅན། ལྷ་ལས་ཚེ་འཕོས་པ་ཡིན་ཏེ། མིག་དང་ལྡན་པའི་ཕྱིར་ལྟ་བུ། མཐུན་ཕྱོགས་ལ་ཡོད་ཀྱང་མ་མཐོང་བ།
སྒྲ་ཆོས་ཅན། མི་རྟག་སྟེ། བྱས་པའི་ཕྱིར། རིག་བྱེད་ཀྱི་སྒྲ་བཞིན་ཞེས་པ་ལྟ་བུ། མི་མཐུན་ཕྱོགས་ལ་ཡོད་ཀྱང་མ་མཐོང་བ། སྒྲ་ཆོས་ཅན། རྟག་སྟེ། བྱས་པའི་ཕྱིར། རིག་བྱེད་ཀྱི་སྒྲ་བཞིན་ལྟ་བུ། གཉིས་པ་མཐུན་མོང་གི་མ་ངེས་པ་ལ་གཉིས་ལས།
དང་པོ་མཚན་ཉིད། ཕྱོགས་ཆོས་གྲུབ་ཅིང་། མཐུན་ཕྱོགས་མི་མཐུན་ཕྱོགས་གང་རུང་ལ་མཐོང་ཀྱང་མི་མཐུན་ཕྱོགས་ལ་ལྡོག་པར་མ་ངེས་པ། གཉིས་པ་དབྱེ་བ་ལ་གཉིས་ལས། དང་པོ་དངོས་ཀྱི་མ་ངེས་པ་ལ་གཉིས་ལས། དང་པོ་མཚན་ཉིད། ཕྱོགས་ཆོས་གྲུབ་ཅིང་མཐུན་ཕྱོགས་ལ་ཡང་མཐོང་ཡང་མི་མཐུན་ཕྱོགས་ལས་ལྡོག་པར་མ་ངེས་པ། གཉིས་པ་དབྱེ་བ་ལ་བཞི་ལས། མཐུན་ཕྱོགས་མི་མཐུན་ཕྱོགས་གཉིས་ཀ་ལ་ཁྱབ་པར་མཐོང་བ། སྒྲ་མི་རྟག་པར་སྒྲུབ་པ་ལ་གཞལ་བྱ་རྟགས་སུ་བཀོད་པ་ལྟ་བུ།
མི་མཐུན་ཕྱོགས་ལ་ཆ་གཉིས་མཐུན་ཕྱོགས་ལ་ཁྱབ་པར་མཐོང་བ། སྒྲ་རྩོལ་བ་ལས་བྱུང་བ་སྒྲུབ་པ་ལ་མི་རྟག་པ་བཀོད་པ་ལྟ་བུ། མཐུན་ཕྱོགས་ལ་ཆ་གཉིས་མི་མཐུན་ཕྱོགས་ལ་ཁྱབ་པར་མཐོང་བ། སྒྲ་རྩོལ་བ་ལས་མ་བྱུང་བར་སྒྲུབ་པ་ལ། མི་རྟག་བཀོད་པ་ལྟ་བུ། གཉིས་ཀའི་ཕྱོགས་རེ་ལ་མཐོང་བ། སྒྲ་རྟག་སྒྲུབ་ལ་རེག་བྱ་ཅན་མིན་པ་བཀོད་པ་ལྟ་བུའོ། ། འདི་ནི་སློབ་དཔོན་གྱིས་བྱེ་བྲག་པ་འབྱུང་བཞིའི་རྡུལ་ཕྲན་རྟགས་པར་འདོད་པའི་བློ་ངོ་དང་བསྟུན་ནས་ཕྱོགས་གཉིས་ལ་ཆ་གཉིས་པར་བཤད་པ་ཡིན་ནོ། ། གཉིས་པ་ལྷག་ལྡན་གྱི་མ་ངེས་པ་ལ་གཉིས་ལས། དང་པོ་མཚན་ཉིད།
དེ་སྒྲུབ་ཀྱི་ཐུན་མོང་གི་མ་ངེས་པའི་གཏན་ཚིགས་གང་ཞིག མཐུན་ཕྱོགས་མི་མཐུན་ཕྱོགས་གང་རུང་ལ་མཐོང་། གང་རུང་ལ་མ་མཐོང་བ། གཉིས་པ་དབྱེ་བ་ལ་གཉིས་ལས། དང་པོ། ཡང་དག་ལྷག་ལྡན་གྱི་མཚན་ཉིད། གང་ཞིག མཐུན་ཕྱོགས་ལ་མཐོང་མི་མཐུན་ཕྱོགས་ལ་མ་མཐོང་ཡང་། མི་མཐུན་ཕྱོགས་ལས་ལྡོག་པར་མ་ངེས་པ། དཔེར་ན།
ངག་སྨྲ་བའི་སྐྱེས་བུ་ཕ་རོལ་པོ་ཆོས་ཅན། ཐམས་ཅད་མཁྱེན་པ་མིན་ཏེ། ངག་སྨྲ་བའི་ཕྱིར་ལྟ་བུ། གཉིས་པ་འགལ་བ་ལྷག་ལྡན་གྱི་མཚན་ཉིད། གང་ཞིག མི་མཐུན་ཕྱོགས་ལ་མཐོང་མཐུན་ཕྱོགས་ལ་མ་མཐོང་ཡང་། མཐུན་ཕྱོགས་ལས་ལྡོག་པར་མ་ངེས་པ། དཔེར་ན། ཆོས་ཅན། ཐམས་ཅད་མཁྱེན་པ་ཡིན་ཏེ།
དེའི་ཕྱིར་ལྟ་བུ། གསུམ་པ་འགལ་བའི་གཏན་ཚིགས་ལ་གཉིས་ལས། དང་པོ་མཚན་ཉིད། ཕྱོགས་ཆོས་གྲུབ་ཅིང་། རྗེས་སུ་འགྲོ་ལྡོག་གི་ཁྱབ་པ་ཕྱིན་ཅི་ལོག་ཏུ་ངེས་པ། གཉིས་པ་དབྱེ་བ་ལ་གཉིས་ལས། དང་པོ་དངོས་པོའི་སྒོ་ནས་དབྱེ་བ་ལ་གཉིས་ལས། དང་པོ་འབྲེལ་བའི་དབང་གིས་གཉིས་སུ་དབྱེ་བ་ནི། རང་བཞིན་གྱི་རྟགས་དང་། མ་དམིགས་པའི་རྟགས་ཐམས་ཅད་བསྒྲུབ་བྱའི་ཆོས་ལ་བདག་གཅིག་ཏུ་འབྲེལ་བའི་ཕྱིར།
མ་དམིགས་པའི་འགལ་བའང་འབྲེལ་པ་ལ་ལྟོས་ནས་རང་བཞིན་འགལ་བའི་ནང་དུ་འདུ་བས་རང་བཞིན་འགལ་བ་དང་། འབྲས་བུ་འགལ་བས་སྟེ་གཉིས་ཡིན་ནོ། ། དེ་སྐད་དུ་ཡང་། གཏན་ཚིགས་གཉིས་དང་བཟློག་པ་གཉིས། ཞེས་གསུངས་སོ། ། གཉིས་པ་སྦྱོར་བ་ལ་ལྟོས་ནས་གསུམ་དུ་དབྱེ་བ་ནི། སྦྱོར་བའི་དབྱེ་བས་ཡང་དག་གི་རྟགས་གསུམ་དུ་འབྱེད་ན། དེ་བཟློག་པའི་འགལ་བའང་། སྒྲ་ཆོས་ཅན། རྟག་སྟེ།
བྱས་པའི་ཕྱིར་ལྟ་བུ་རང་བཞིན་འགལ་བ་དང་། དུ་ལྡན་ལ་ཆོས་ཅན། མེ་མེད་དེ། དུ་བ་ཡོད་པའི་ཕྱིར་ལྟ་བུ་འབྲས་བུ་འགལ་བ་དང་། མཚན་མོ་རྒྱ་མཚོ་ཆོས་ཅན། ཁྱོད་ན་དུ་བ་ཡོད་དེ། ཁྱོད་ན་མེ་མེད་པའི་ཕྱིར་ལྟ་བུ་མ་དམིགས་པའི་འགལ་བ་དང་གསུམ་དུ་འགྱུར་རོ། ། གཉིས་པ་བརྗོད་འདོད་ཀྱི་སྒོ་ནས་དབྱེ་བ་ལ་བཞི་ལས། དང་པོ་གཞན་ལུགས་དགག་པ་ནི། རྟོག་གེ་བ་འགའ་ཞིག
སློབ་དཔོན་གྱིས། དེ་ནི་རེས་འགའ་ཆོས་ཀྱི་སྒོ་ནས་སམ་ཆོས་ཅན་གྱི་སྒོ་ནས་སམ། དེའི་ཁྱད་པར་གྱི་སྒོ་ནས་བྱེད་པའི་ཕྱིར། དེས་ཐ་དད་དུ་བྱེད་དོ་ཞེས་དང་། དེ་ནི་ལྟོས་ནས་ཆོས་དག་དང་། ། ཆོས་ཅན་ཁྱད་པར་ཡིན་པར་བརྗོད། ། ཅེས་གསུངས་པ་ལ་བརྟེན་ནས་འགལ་རྟགས་ཀྱི་མཚན་ཉིད། ཕྱོགས་ཆོས་གྲུབ་ཅིང་། ཁྱབ་པ་ཕྱིན་ཅི་ལོག་དུ་ངེས་པ། དབྱེ་ན་བཞི་སྟེ།
དང་པོ་ཆོས་ཅན་གྱི་ངོ་བོ་འགོག་པའི་འགལ་རྟགས་ཀྱི་མཚན་ཉིད། དེ་སྒྲུབ་ཀྱི་ཆོས་ཅན་གྱི་ཁྱད་པར་ལ་ཕྱོགས་ཆོས་གྲུབ། ཆོས་ཅན་གྱི་ངོ་བོ་ལ་གནོད་པའི་སྒོ་ནས་ཁྱབ་པ་ཕྱིན་ཅི་ལོག་ཏུ་ངེས་པ། དཔེར་ན། དངོས་གྱུར་གྱི་ནམ་མཁའ་ཆོས་ཅན། རྟག་སྟེ། མ་བྱས་པའི་ཕྱིར། ཞེས་བཀོད་པ་ཆོས་ཅན། ཆོས་ཅན་གྱི་ཁྱད་པར་ནམ་མཁའ་སྣང་ཙམ་ཡིན་པས་དེའི་སྟེང་དུ་ཕྱོགས་ཆོས་གྲུབ་ལ། ཆོས་ཅན་གྱི་ངོ་བོ་དངོས་པོར་གྱུར་པའི་ནམ་མཁའ་རྟགས་དེས་འགོག་པ་ལྟ་བུ།
གཉིས་པ་ཆོས་ཀྱི་ངོ་བོ་འགོག་པའི་འགལ་རྟགས་ཀྱི་མཚན་ཉིད། ཕྱོགས་ཆོས་གྲུབ་ཆོས་ཀྱི་ངོ་བོ་ལ་གནོད་པའི་སྒོ་ནས་ཁྱབ་པ་ཕྱིན་ཅི་ལོག་ཏུ་ངེས་པ། དཔེར་ན། སྒྲ་ཆོས་ཅན། རྟག་སྟེ། བྱས་པའི་ཕྱིར་ལྟ་བུ། གསུམ་པ་ཆོས་ཅན་གྱི་ཁྱད་པར་འགོག་པའི་འགལ་རྟགས་ཀྱི་མཚན་ཉིད། དེ་སྒྲུབ་ཀྱི་ཆོས་ཅན་གྱི་ངོ་བོ་ལ་ཕྱོགས་ཆོས་གྲུབ་ཅིང་། ཆོས་ཅན་གྱི་ཁྱད་པར་ལ་གནོད་པའི་སྒོ་ནས་ཁྱབ་པ་ཕྱིན་ཅི་ལོག་ཏུ་ངེས་པ། དཔེར་ན།
འདུས་པ་མིན་པའི་དོན་བྱེད་པའི་མིག་སོགས་ཆོས་ཅན། གཞན་དོན་བྱེད་དེ། འདུས་ཤིང་བསགས་པ་ཡིན་པའི་ཕྱིར་ཞེས་བཀོད་པ་ན། ཆོས་ཅན་ངོ་བོ་མིག་སོགས་ལ་ཕྱོགས་ཆོས་གྲུབ་ཀྱང་། ཆོས་ཅན་གྱི་ཁྱད་པར་འདུས་པ་མ་ཡིན་པའི་དོན་བྱེད་པ་ལ་རྟགས་འདུས་བསགས་ཀྱིས་གནོད་པ་ལྟ་བུ། བཞི་པ་ཆོས་ཀྱི་ཁྱད་པར་འགོག་པའི་འགལ་རྟགས་ཀྱི་མཚན་ཉིད། ཕྱོགས་ཆོས་གྲུབ་ཅིང་ཆོས་ཀྱི་ཁྱད་པར་ལ་གནོད་པའི་སྒོ་ནས་ཁྱབ་པ་ཕྱིན་ཅི་ལོག་ཏུ་ངེས་པ། དཔེར་ན། མིག་སོགས་ཆོས་ཅན། འདུས་པ་མིན་པའི་གཞན་དོན་བྱེད་དེ།
འདུས་ཤིང་བསགས་པའི་ཕྱིར་ཞེས་བཀོད་པ་ན། ཆོས་ཀྱི་ངོ་བོ་གཞན་དོན་བྱེད་ཙམ་ལ་མི་གནོད་ཀྱང་། ཆོས་ཀྱི་ཁྱད་པར་འདུས་པ་མ་ཡིན་པའི་དོན་བྱེད་པ་ལ་རྟགས་འདུས་བསགས་ཀྱིས་གནོད་པ་ལྟ་བུ་ཞེས་ཟེར་རོ། ། འདི་མི་འཐད་དེ། འགལ་རྟགས་ཡིན་ན་ཆོས་ཀྱི་ངོ་བོ་འགོག་པའི་རྟགས་ཡིན་པས་ཁྱབ་པའི་ཕྱིར་ཏེ། འགལ་རྟགས་ཡིན་ན་རང་གི་བསྒྲུབ་བྱ་ལ་གནོད་པས་ཁྱབ་པའི་ཕྱིར་ཏེ། རང་གི་བསྒྲུབ་བྱ་ལ་མི་གནོད་ན་འགལ་རྟགས་སུ་མི་འཐད་པའི་ཕྱིར། དེ་ལྟར་ཡང་། སྒྲུབ་པ་མིན་ལ་གནོད་པ་ཅི་ཞིག་འགལ། ཞེས་སོགས་གསུངས་སོ།
ཁྱད་པར་དུ་ཆོས་ཅན་གྱི་ངོ་བོ་འགོག་པ་དང་ཁྱད་པར་འགོག་པ་གཉིས་འགལ་རྟགས་སུ་མི་འཐད་དེ། ཆོས་ཅན་མ་གྲུབ་པའི་ཕྱིར་ཏེ། དངོས་གྱུར་གྱི་ནམ་མཁའ་དང་། འདུས་པ་མིན་པའི་དོན་བྱེད་པའི་མིག་སོགས་མ་གྲུབ་པའི་ཕྱིར། དེ་ལྟ་མིན་ན། བདག་ཆོས་ཅན། ཐམས་ཅད་དུ་ཁྱབ་ཏེ། ཡོན་ཏན་བདེ་སྡུག་ཐམས་ཅད་དུ་ཁྱབ་པའི་ཕྱིར་ཞེས་བཀོད་པ་ན། ཆོས་ཅན་མ་གྲུབ་པར་ཇི་ལྟར་འགྱུར། གཞན་ཡང་ཆོས་ཅན་གྱི་ངོ་བོ་ལ་གནོད་ན།
ཕྱོགས་ཆོས་མི་འགྲུབ་ལ་ཕྱོགས་ཆོས་གྲུབ་ན་ཆོས་ཅན་གྱི་ངོ་བོ་ལ་གནོད་པ་འགལ་བ་ཡིན་ནོ། ། གཞན་ཡང་འདུས་མ་བྱས་དེ། དངོས་གྱུར་གྱི་ནམ་མཁའ་རྟག་པར་སྒྲུབ་པའི་འགལ་རྟགས་མིན་པར་ཐལ། རྗེས་ཁྱབ་རྣལ་མར་ངེས་པའི་ཕྱིར་ཏེ། འདུས་མ་བྱས་ཡིན་ན་རྟག་པ་ཡིན་པའི་ཁྱབ་པ་ངེས་པའི་ཕྱིར་རོ། ། ཕྱོགས་ཆོས་མེད་ཅིང་རྗེས་ཁྱབ་ངེས་གྱུར་ཀྱང་། ། འགལ་བའི་རྟགས་སུ་ཞེས་པས་སྣང་བ་དང་། ། ཕྱོགས་ཆོས་གྲུབ་ཅིང་ཁྱབ་པ་ཕྱིན་ཅི་ལོག ། འགལ་རྟགས་འཇོག་བྱེད་ཉིད་དུ་འདོད་པ་ཡི། ། འགལ་བའི་ཁུར་ཆེན་ཁྱེར་བའི་མཁས་རློམས་དེ། །
བློ་གྲོས་དབུལ་ཞིང་སྟོབས་ཀྱིས་ཕྱུག་པའི་ཕྱིར། ། བུ་ཕུ་དག་དང་མཚུངས་པ་མ་ཡིན་ནམ། ། ཞེས་བྱ་བ་བར་སྐབས་ཀྱི་ཚིགས་སུ་བཅད་པའོ། ། འོ་ན། འདུས་བསགས་དེ་མིག་སོགས་གཞན་དོན་བྱེད་པར་སྒྲུབ་པའི་འགལ་རྟགས་ཡིན་པར་ཐལ་ལོ་ཞེ་ན། གྲངས་ཅན་གྱི་ཞེ་འདོད་ལ་ལྟོས་ནས་འགལ་རྟགས་ཡིན་ཀྱང་། སྤྱིར་ནི་འགལ་རྟགས་མིན་པར་ཐལ་བ་འདོད་པ་ཡིན་ནོ། ། གཉིས་པ་རང་ལུགས་བཞག་པ་ནི། སྤྱིར་གྱི་འགལ་རྟགས་ཡིན་ན། ཆོས་ཀྱི་ངོ་བོ་འགོག་པའི་རྟགས་ཡིན་པས་ཁྱབ་ཀྱང་།
བརྗོད་འདོད་ལ་ལྟོས་ནས་ཆོས་ཀྱི་ངོ་བོ་འགོག་པའི་འགལ་རྟགས་སོགས་བཞིར་དབྱེ་འོ། ། དེ་ཡང་བརྗོད་འདོད་ལ་ལྟོས་ནས་ཆོས་ཅན་གྱི་ངོ་བོ་འགོག་པའི་འགལ་རྟགས་ཀྱི་མཚན་ཉིད། ཕྱོགས་ཆོས་གྲུབ་ཅིང་། བརྗོད་འདོད་ལ་ལྟོས་ནས་ཆོས་ཅན་གྱི་ངོ་བོ་ལ་གནོད་པའི་སྒོ་ནས་ཁྱབ་པ་ཕྱིན་ཅི་ལོག་ཏུ་ངེས་པ། དཔེར་ན་ནམ་མཁའ་ཆོས་ཅན། རྟག་དངོས་ཡིན་ཏེ། མ་བྱས་པའི་ཕྱིར་ཞེས་བཀོད་པ་ན། འདུས་མ་བྱས་དེ་དངོས་པོར་གྱུར་པ་ནམ་མཁའ་རྟག་དངོས་སུ་སྒྲུབ་པའི་ཆོས་ཅན་གྱི་ངོ་བོར་བརྗོད་པར་འདོད་པའི་བརྗོད་འདོད་ལ་ལྟོས་ནས་ཆོས་ཅན་གྱི་ངོ་བོ་འགོག་པའི་འགལ་རྟགས་ཡིན་པ་ལྟ་བུ། བརྗོད་འདོད་ལ་ལྟོས་ནས་ཆོས་ཀྱི་ངོ་བོ་འགོག་པའི་འགལ་རྟགས་ཀྱི་མཚན་ཉིད། གང་ཞིག
དེ་ལ་ལྟོས་ནས་ཆོས་ཀྱི་ངོ་བོ་ལ་གནོད་པའི་སྒོ་ནས་སོགས་འགྲེ། དཔེར་ན། སྒྲ་ཆོས་ཅན། རྟག་སྟེ། བྱས་པའི་ཕྱིར་ཞེས་བཀོད་པ་ན། བྱས་པ་དེ་རྟག་པ། དེ་སྒྲུབ་ཀྱི་ཆོས་ཀྱི་ངོ་བོར་བརྗོད་པར་འདོད་པའི་བརྗོད་འདོད་ལ་ལྟོས་ནས་ཆོས་ཀྱི་ངོ་བོ་འགོག་པའི་འགལ་རྟགས་ཡིན་པ་ལྟ་བུ། དེ་ལ་ལྟོས་ནས་ཆོས་ཀྱི་ཁྱད་པར་འགོག་པའི་འགལ་རྟགས་ཀྱི་མཚན་ཉིད། སྔར་གྱིས་རིགས་འགྲེ། དཔེར་ན་མིག་སོགས་ཆོས་ཅན།
བདག་དོན་བྱེད་དེ། འདུ་ཤིང་བསགས་པའི་ཕྱིར་ཅེས་བཀོད་པ་ན། འདུས་བསགས་དེ་བདག་དོན་བྱས་པ་དེ་སྒྲུབ་ཀྱི་ཆོས་ཅན་གྱི་ཁྱད་པར་དུ་བརྗོད་པར་འདོད་པའི་སྒོ་ནས་བརྗོད་འདོད་ལ་ལྟོས་ནས་ཆོས་ཅན་གྱི་ཁྱད་པར་འགོག་པའི་འགལ་རྟགས་ཡིན་པ་ལྟ་བུ། དེ་ལ་ལྟོས་ནས་ཆོས་ཀྱི་ཁྱད་པར་འགོག་པའི་འགལ་རྟགས་ཀྱི་མཚན་ཉིད་རིགས་འགྲེ། དཔེར་ན་སྔར་བཞིན་བཀོད་པ་ན། འདུས་བསགས་དེ་བདག་དོན་བྱས་པ་དེ་སྒྲུབ་ཀྱི་ཆོས་ཀྱི་ཁྱད་པར་དུ་བརྗོད་པར་འདོད་པའི་བརྗོད་འདོད་ལ་ལྟོས་ནས་ཆོས་ཀྱི་ཁྱད་པར་འགོག་པའི་འགལ་རྟགས་ཡིན་པ་ལྟ་བུའོ། ། དེས་ན་འགལ་རྟགས་ལ་དབྱེ་ན། ཆོས་ཀྱི་ངོ་བོ་འགོག་པའི་འགལ་རྟགས་དང་ཞེས་མི་བྱ་ཡི་འགལ་རྟགས་ལ་བརྗོད་འདོད་ལ་ལྟོས་ནས་དབྱེ་ན། བརྗོད་འདོད་ལ་ལྟོས་ནས་ཆོས་ཀྱི་ངོ་བོ་འགོག་པའི་འགལ་རྟགས་སོགས་བཞི་ཞེས་བྱའོ། ། དེ་ལྟར་བྱས་ན།
དེ་ནི་རེས་འགའ་ཆོས་ཀྱི་སྒོ་ནས་སམ། སོགས་དང་། དེ་ནི་ལྟོས་ནས་ཆོས་དག་དང་། སོགས་དང་། དངོས་ཤུགས་ཆོས་དང་ཆོས་ཅན་གྱི། ། འགལ་བ་བརྗོད་འདོད་སྟོབས་ཀྱིས་ཡིན། ། ཞེས་སོགས་མཁས་པའི་དབང་པོ་གསུམ་གྱི་དགོངས་པ་དཔྱིས་ཕྱིན་པར་འགྱུར་རོ། ། མཁས་པ་གསུམ་གྱི་དགོངས་པ་རབ་བརླིང་པས། ། སྔོན་ཆད་ཇི་བཞིན་རྟོགས་པ་མ་བྱུང་ཞིང་། ། ཁོ་བོས་རིགས་པའི་སྟོབས་ཀྱིས་དགོངས་པ་བཞིན། །
མ་ནོར་མ་ཟློས་འགལ་བའི་སྐྱོན་མེད་པར། ། བརྩེ་བའི་བསམ་པས་རྒྱས་པར་རབ་བཤད་མོད། ། ད་དུང་དམན་པ་རྣམས་ཀྱིས་རྟོགས་པར་དཀའ། ། ཞེས་བྱ་བ་བར་སྐབས་ཀྱི་ཚིགས་སུ་བཅད་པའོ། ། གསུམ་པ་རྩོད་པ་སྤངས་བ་ནི། འོ་ན་ཡང་དག་ལའང་བརྗོད་འདོད་ལ་ལྟོས་ནས་དེ་ལྟར་འབྱེད་པ་རིགས་སོ་ཞེ་ན། ཕྱེ་ནའང་སྐྱོན་མེད་མོད། དགོས་པ་ཆུང་བས་མ་ཕྱེ་སྟེ། རྣམ་ངེས་ལས། འགལ་བ་བཞིན་དུ་གཏན་ཚིགས་ཀྱང་ཅི་སྟེ་ཐ་མི་དད་ཅེ་ན།
རྣམ་པར་དབྱེ་བ་ལ་སུས་འགོག་ཅེས་གསུངས་པ་ལྟ་བུའོ། ། ཡང་ཁ་ཅིག་ན་རེ། བརྗོད་འདོད་ལ་ལྟོས་ནས་ཆོས་ཀྱི་ངོ་བོ་སྒྲུབ་པའི་འགལ་རྟགས་ཡིན་གྱི། འགོག་པའི་རྟགས་ཡང་དག་ཡིན་པས། དེ་ལ་ལྟོས་ནས་ཆོས་ཅན་གྱི་ངོ་བོ་འགོག་པའི་འགལ་རྟགས་ཞེས་སོགས་ཐ་སྙད་མི་འཐད་དོ་ཞེ་ན། འོ་ན་གཟུགས་རང་མཚན་པ་ལྟ་བུ་འཛིན་པའི་ཡུལ་ཡིན་གྱི། གཟུང་བ་ཡུལ་ལ་ལྟོས་ནས་འཇོག་པ་ཡིན་པས་གཟུང་བའི་ཡུལ་ཞེས་པའི་ཐ་སྙད་མི་འཐད་པར་ཐལ་ལོ། ། གལ་ཏེ་གཟུང་བ་ཡིན་ཡུལ་ཡང་ཡིན་པས་གཟུང་བའི་ཡུལ་ཅེས་པའི་ཐ་སྙད་བྱས་སོ་ཞེ་ན། འོ་ན་འདི་ཡང་། བརྗོད་འདོད་ལ་ལྟོས་ནས་ཆོས་ཀྱི་ངོ་བོ་འགོག་པ་ཡིན།
འགལ་རྟགས་ཀྱང་ཡིན་པས་བརྗོད་འདོད་ལ་ལྟོས་ནས། ཆོས་ཀྱི་ངོ་བོ་འགོག་པའི་འགལ་རྟགས་སུ་འཇོག་པ་ལ་སྐྱོན་ག་ལ་ཡོད། དཔེར་ན་རས་ཀྱང་ཡིན་ཡོལ་བ་ཡང་ཡིན་པས་རས་ཀྱི་ཡོལ་བར་འཇོག་པ་བཞིན་ནོ། ། དེས་ན་བློ་གྲོས་དང་ལྡན་པ་རྣམས་ཀྱིས་སྔོན་གྱི་མཁས་པ་རྣམས་ཀྱི་བརྡ་ཆད་ལ་ཤིན་ཏུ་འདྲིས་པར་བྱའོ། ། དེ་ལྟ་མིན་པར་ལོག་རྟོགས་ཀྱི་འཕྲེང་བ་འགྲིགས་འགྲིགས་ལྟར་སྣང་ཡང་སྔོན་གྱི་མཁས་པ་རྣམས་ཀྱི་བརྡ་ཆད་ལས་ཕྱིན་ཅི་ལོག་ཏུ་སྨྲ་བར་བྱེད་ན། ཁོ་བོས། ཙན་དན་གྱི་གདུང་འདེགས་ཀྱི་དོན་བྱེད་ནུས་པ་འདི་བུམ་པ་ཡིན། གསེར་གྱི་ལྟོ་ལྡིར་བ་འདི་ཀ་བ་ཡིན་ཞེས་བྱའི། ཕྱོགས་གླང་ཡབ་སྲས་ཀྱིས་མ་མཁྱེན་པ་མཁྱེན་པའི་མཁས་པ་ཁྱེད་ལ་སྨྲ་རྒྱུ་ཅི་ཡོད། བཞི་པ་ཞར་བྱུང་དཔྱད་པ་ནི།
མིག་སོགས་ཞེས་པའི་སོགས་ཁོང་ནས་གང་འདོན་ཞེས་ཟེར་ན། འདི་ལ་གསུམ་སྟེ། དང་པོ་གཞན་ལུགས་དགག་པ་ནི། ཁ་ཅིག་མིག་ཅེས་པའི་ཚིག་ཙམ་ལ་འཁྲུལ་ནས་རྐྱེན་གསུམ་འདོན་པ་ཡིན་གྱི། དེ་ལས་གཞན་འདོན་པ་མིན་ནོ་ཞེས་ཟེར་རོ། ། དེ་ནི་མི་འཐད་དེ། དེ་ལྟ་ན་རྣ་བ་ལ་སོགས་པའི་དབང་པོ་གཞན་པོ་འདོན་པ་ཡིན་གྱི། དེ་ལས་གཞན་འདོན་པ་མིན་ནོ་ཞེས་སྨྲས་ན་སྐྱོན་སྨྲ་རྒྱུ་ཅི་ཡོད། སྦྱོར་བ་དེ་འགོད་མཁན་གྱི་གྲངས་ཅན་གྱི་ལུགས་ལ། སོགས་ཁོང་ནས་གང་འདོན་དཔྱད་པར་བྱ་རྒྱུ་ཡིན་པར་ཡང་མ་ཤེས་ཤིང་།
སྦྱོར་བ་དེ་གྲངས་ཅན་གྱི་ཟོལ་སྦྱོར་དུ་འགྲོ་བའི་རྒྱུ་མཚན་ཡང་མ་གོ་བར་ཟད་པས། བརྩེ་བའི་བསམ་པས་བཤད་པར་བྱ་ཡི། ཕྲག་དོག་གི་ཞ་ཤུད་ལ་གུས་པའི་སྒོ་ནས་ཉོན་ཅིག གཉིས་པ་རང་ལུགས་ནི། སྦྱོར་བ་དེ་འགོད་མཁན་གྱི་རྒོལ་བ་གྲངས་ཅན་གྱི་ལུགས་ལ། སོགས་ཁོང་ནས་གང་འདོན་དཔྱད་པར་བྱ་རྒྱུ་ཡིན་པས། དེའི་ལུགས་ལ། མིག་དང་བདག་མ་གཏོགས་པའི་ཤེས་བྱ་ཉི་ཤུ་རྩ་གསུམ་སོགས་ཁོང་ནས་འདོན་པ་ཡིན་ནོ། ། དེས་ན་སྦྱོར་བ་དེ་ཟོལ་སྦྱོར་དུ་འགྲོ་བའི་རྒྱུ་མཚན་ཡང་། གྲངས་ཅན་པས་ཤེས་བྱ་ཐམས་ཅད་ཉི་ཤུ་རྩ་ལྔར་འདུས་པར་འདོད་ཅིང་།
དེ་ནང་ནས་བདག་སངས་རྒྱས་པའི་ངོར་སྒྲུབ་པར་འདོད་ནས། མིག་སོགས་ཆོས་ཅན། གཞན་དོན་བྱེད་དེ། འདུས་ཤིང་བསགས་པའི་ཕྱིར་ཞེས་བཀོད་ན། སངས་རྒྱས་པའི་ངོར། མིག་སོགས་གཞན་དོན་བྱེད་པར་གྲུབ་ན་བདག་འགྲུབ་སྟེ། ཤེས་བྱ་ཉི་ཤུ་རྩ་ལྔའི་ནང་ནས་བདག་མ་གཏོགས་པ་རྣམས་ནི་ཆོས་ཅན་དུ་སོང་ལ། ཆོས་ཅན་དེ་ལ་གཞན་བདག་ལས་མ་འདས་པའི་ཕྱིར་སྙམ་དུ་བསམ་ནས་བཀོད་པའི་ཕྱིར། ཟོལ་སྦྱོར་དུ་འགྲོ་བའི་རྒྱུ་མཚན་དེ་ཡིན་ནོ། ། གསུམ་པ་རྩོད་པ་སྤང་བ་ནི།
དེ་ལྟ་ན་མིག་སོགས་ཆོས་ཅན། གཞན་དོན་བྱེད་དེ། འདུས་ཤིང་བསགས་པ་ཡིན་པའི་ཕྱིར་ཞེས་པའི་རྟགས་ཀྱི་ཆོས་ཅན་མ་སྒྲུབ་པར་ཇི་ལྟར་འགྱུར་ཏེ། གྲངས་ཅན་གྱི་ལུགས་ལ། གཙོ་བོ་སོགས་སོགས་ཁོང་ནས་འདོན་པ་གང་ཞིག གཙོ་བོ་སོགས་མ་གྲུབ་པའི་ཕྱིར། འདོད་ན། རྟགས་དེ་ཉིད་ཀྱི་ཕྱོགས་ཆོས་མ་གྲུབ་པར་འགྱུར་རོ་ཞེ་ན། དེ་ལྟ་ན་ཁྱོད་རང་གི་ལུགས་ལའང་ཕྱོགས་ཆོས་མ་གྲུབ་པར་འགྱུར་ཏེ། གྲངས་ཅན་རྟག་པའི་མིག་སོགས་ཆོས་ཅན་དུ་འདོད་པ་གང་ཞིག
རྟག་པའི་མིག་སོགས་མ་གྲུབ་པའི་ཕྱིར། དེས་ན་གྲངས་ཅན་པའི་ལུགས་ལ་གཙོ་བོ་སོགས་སོགས་ཁོང་ནས་འདོན་པར་འདོད་ཀྱང་། ཆོས་ཅན་མིག་སོགས་ཙམ་རྒོལ་ཕྱིར་རྒོལ་གཉིས་ཀའི་མཐུན་སྣང་དུ་གྲུབ་པའི་ཕྱིར་ཆོས་ཅན་མ་གྲུབ་པའི་སྐྱོན་མེད་དོ། ། ཡང་ཁ་ཅིག་ན་རེ། རྣ་བ་སོགས་ཉི་ཤུ་རྩ་གསུམ་སོགས་ཁོང་ནས་འདོན་པ་མི་འཐད་དེ། གཙོ་བོ་ལ་སོགས་པ་རྡུལ་དུ་མ་འདུས་ཤིང་བསགས་པར་མི་རུང་བའི་ཕྱིར་ཞེ་ན། མ་གྲུབ་སྟེ། གྲངས་ཅན་བདག་མ་གཏོགས་པའི་ཤེས་བྱ་ཉི་ཤུ་རྩ་བཞི་པོ་ཐམས་ཅད་བེམ་པོར་འདོད་པའི་ཕྱིར། གསུམ་པ་རྟགས་དེ་དག་གི ངེས་པ་བསམ་པ་ལ་གཉིས་ལས།
དང་པོ་མཐའ་འགོག་གི་ངེས་པ་ནི། རྟགས་སུ་བཀོད་པ་ལ་ཕྱོགས་ཆོས་གྲུབ་མ་གྲུབ་གཉིས་ལས། མ་གྲུབ་པ་མ་གྲུབ་པའི་རྟགས་ལྟར་སྣང་། གྲུབ་པ་ལ། བསྒྲུབ་བྱ་གྲུབ་པར་ངེས་པ་ཡང་དག འགག་པར་ངེས་པ་འགལ་བ། གཉིས་ཀར་མ་ངེས་པ་མ་ངེས་པའི་རྟགས་ལྟར་སྣང་ངོ་། ། གཉིས་པ་དེ་དག་གི་ནུས་པ་ངེས་པ་ནི། རྟགས་སུ་བཀོད་ཚད་ནུས་པ་བཞིར་ངེས་ཏེ། མ་གྲུབ་པས་ཆོས་ཅན་གྱི་སྟེང་དུ་ཐེ་ཚོམ་ཡང་བསྐྱེད་མི་ནུས་ལ།
མ་ངེས་པས་ཐེ་ཚོམ་ཙམ་བསྐྱེད་ཅིང་། འགལ་བས་ཕྱིན་ཅི་ལོག་ཏུ་ངེས་པ་བསྐྱེད་ལ། ཡང་དག་གིས་འདོད་པའི་དོན་ལ་བསྐྱེད་དོ། ། དེ་སྐད་དུ་ཡང་། སློབ་དཔོན་གྱིས། ཕྱོགས་ལ་མཐུ་མེད་སོམ་ཉིད་དང་། ། མི་འདོད་འདོད་པའི་ངེས་སྒྲུབ་བྱེད། ། ཅེས་གསུངས་སོ། ། གཉིས་པ་རྟགས་དེས་རྟོགས་པའི་བསྒྲུབ་བྱ་ལ་བཞི་ལས། དང་པོ་མཚན་ཉིད་བཀོད་པ་ལ་གསུམ་ལས།
དང་པོ་རྣམ་བཅད་ལ་ལྟོས་ཏེ་ལྔར་བསྟན་པ་ནི། མདོ་ལས། ངོ་བོ་ཁོ་ན་བསྟན་བྱ་བ། ། བདག་ཉིད་འདོད་དང་མ་བསལ་བ། ། ཞེས་གསུངས་པས་རྣམ་གཅོད་ལ་ལྟོས་ཏེ། བསྒྲུབ་བྱའི་མཚན་ཉིད། ངོ་བོའི་དོན་སོགས་ཆོས་ལྔ་ཚང་བའོ། ། དེ་ལ་ངོ་བོའི་དོན་ནི། བསྒྲུབ་བྱ་བཟུང་བ་ནི། ཕྱིར་རྒོལ་གྱིས་ངེས་མ་ཟིན་པའོ། །
དེའི་རྣམ་བཅད་ལ། བསྒྲུབ་བྱར་བཟུང་ཙམ་ཉིད་ནས་ཕྱིར་རྒོལ་གྱི་ཚད་མའི་སྟོབས་ཀྱིས་ངེས་ཟིན་པ་བསྒྲུབ་བྱ་ཡིན་པ་བཅད་དོ། ། འདོད་པའི་དོན། ངག་ཏུ་དངོས་སུ་མ་བརྗོད་ཀྱང་རྒོལ་བས་ཞེ་བས་བསྒྲུབ་བྱར་འདོད་པའོ། ། དེའི་རྣམ་བཅད་ལ་རྒོལ་བས་ཞེ་བས་བསྒྲུབ་བྱར་མི་འདོད་པ་གཞན་དོན་བྱེད་ཙམ་ལྟ་བུ་བསྒྲུབ་བྱ་ཡིན་པར་བཅད་དོ། ། བདག་ཉིད་ཀྱི་དོན་ནི། བསྟན་བཅོས་ལས་བཤད་པ་ཙམ་བསྒྲུབ་བྱ་མ་ཡིན་གྱི། རྒོལ་བ་རང་ཉིད་འདོད་པས་སོ། ། དེའི་རྣམ་བཅད་ལ། བསྟན་བཅོས་ལས་བཤད་པ་ཐམས་ཅད་བསྒྲུབ་བྱ་ཡིན་པ་བཅད་དོ། །
ཁོ་ནའི་དོན། སྒྲུབ་བྱེད་མིན་པར་བསྒྲུབ་བྱ་ཁོ་ན་ཡིན་པའོ། ། དེའི་རྣམ་བཅད་ལ། སྒྲུབ་བྱེད་བསྒྲུབ་བྱ་ཡིན་པ་བཅད་དོ། ། མ་བསལ་བའི་དོན་ནི། དེ་སྒྲུབ་ཀྱི་ཕྱིར་རྒོལ་དེས་དེའི་ལྡོག་ཕྱོགས་ཚད་མའི་སྟོབས་ཀྱི་ངེས་པའི་སྒོ་ནས་མ་བསལ་བའོ། ། དེའི་རྣམ་བཅད་ལ་ཕྱིར་རྒོལ་དེས། དེའི་ལྡོག་ཕྱོགས་ཚད་མའི་སྟོབས་ཀྱིས་ངེས་པའི་སྒོ་ནས་བསལ་བ་དེ། དེ་སྒྲུབ་ཀྱི་གཞན་དོན་བསྒྲུབ་བྱ་ཡིན་པ་བཅད་དོ། ། ཁ་ཅིག་བསྒྲུབ་བྱའི་མཚན་ཉིད་སྟོན་པའི་ཚིག་ཟུར་དུ་མ་བསལ་བ་ཞེས་བྱུང་བ་ལ་བརྟེན་ནས།
གཞི་གྲུབ་ན་བསྒྲུབ་བྱ་མིན་པས་ཁྱབ་བོ་ཞེས་ཟེར་བ་མི་འཐད་དེ། དེ་ལྟ་ན་མིག་སོགས་གཞན་དོན་བྱེད་པ་བསྒྲུབ་བྱ་མིན་པར་ཐལ་ལོ། ། འདོད་ན། ངག་ཏུ་དངོས་སུ་མ་བརྗོད་ཀྱང་། རྒོལ་བས་ཞེ་བས་བསྒྲུབ་བྱར་འདོད་པ་བསྒྲུབ་བྱ་ཡིན་པའི་དཔེར་བརྗོད་དུ་མིག་སོགས་གཞན་དོན་བྱེད་པ་སློབ་དཔོན་གྱིས་སྨོས་པ་མི་འཐད་པར་ཐལ་ལོ། ། གཞན་ཡང་འདུས་བསགས་ཆོས་ཅན། ཁྱོད་ཀྱིས་མིག་སོགས་བདག་དོན་བྱེད་པ་ལ་གནོད་པའི་སྒོ་ནས་ཁྱོད་མིག་སོགས་བདག་དོན་བྱེད་པར་སྒྲུབ་པའི་འགལ་རྟགས་སུ་འགྱུར་བ་མིན་པར་ཐལ། དེ་ཁྱོད་ཀྱིས་དེ་སྒྲུབ་ཀྱི་བསྒྲུབ་བྱ་མ་ཡིན་པའི་ཕྱིར། ཁྱབ་པ་བསྒྲུབ་བྱ་མིན་ལ་གནོད་པས་ཅི་ཞིག་འགལ། ཞེས་པས་འགྲུབ་ལ།
འདོད་ན། དེར་ནི་འདོད་པ་གནོད་བྱེད་ཡིན་ཞེས་པས་འགྲུབ་བོ། ། གཞན་ཡང་། ཤེས་བྱ་ཆོས་ཅན། མིག་སོགས་གཞན་དོན་བྱེད་ཙམ་དེ། དེ་སྒྲུབ་ཀྱི་བསྒྲུབ་བྱར་འགྱུར་བར་ཐལ། དེ་གཉིས་གང་རུང་དེ་སྒྲུབ་ཀྱི་བསྒྲུབ་བྱ་ཡིན་པས། མིག་སོགས་གཞན་དོན་བྱེད་པ་བསྒྲུབ་བྱ་མ་ཡིན་པའི་ཕྱིར། དེ་སྐད་དུ་ཡང་། གལ་ཏེ་གང་ལ་རྩོད་པ་ཡི། །
བསྒྲུབ་པའམ་ནི་སྒྲུབ་ཡན་ན། ། བསྒྲུབ་བྱ་ཅི་ཡིན་གཞན་དུ་ན། ། མི་འདོད་པའམ་འབྲས་མེད་འགྱུར། ། ཞེས་གསུངས་སོ། ། དེས་ན་མ་བསལ་བ་ཞེས་པའི་དོན་ནི། དེ་སྒྲུབ་ཀྱི་ཕྱིར་རྒོལ་དེས། དེའི་ལྡོག་ཕྱོགས་ཚད་མའི་སྟོབས་ཀྱིས་ངེས་པའི་སྒོ་ནས་མ་བསལ་བ་ཡིན་ནོ། ། དེ་ལྟ་མིན་པར་ཕྱིར་རྒོལ་གྱིས་ངེས་པ་ལ་མི་ལྟོས་ན། ངོ་བོ་ཞེས་པའི་ཚིག་གིས་ཀྱང་། ཕྱིར་རྒོལ་ལ་མི་ལྟོས་པ།
སྤྱིར་གྱིས་གྲུབ་ཟིན་བསྒྲུབ་བྱ་ཡིན་པ་གཅོད་པར་ཐལ་ལོ། ། འདོད་ན། སྒྲ་མི་རྟག་པ་ཆོས་ཅན། ཁྱོད་བསྒྲུབ་བྱ་མ་ཡིན་པར་ཐལ། གྲུབ་ཟིན་པའི་ཕྱིར་ཏེ། ཡོད་ངེས་ཡིན་པའི་ཕྱིར་རོ། ། གཉིས་པ་ཡོངས་གཅོད་ལ་ལྟོས་ཏེ་གཅིག་ཏུ་སྒྲུབ་པ་ནི། རིགས་སྒོར། བསྒྲུབ་བྱར་འདོད་པ་ཕྱོགས་ཡིན་ནོ་ཞེས་གསུངས་པས། ཡོངས་གཅོད་ལ་ལྟོས་ཏེ་བསྒྲུབ་བྱར་འོས་པ་བསྒྲུབ་བྱར་ཞེ་བས་འདོད་པ་བསྒྲུབ་བྱའི་མཚན་ཉིད་ཡིན་ནོ།
གསུམ་པ་དེ་ལ་རྩོད་པ་སྤང་བ་ནི། མཚན་ཉིད་དེས། གློ་བུར་བའི་བསྒྲུབ་བྱ་ལ་མ་ཁྱབ་སྟེ། བསྒྲུབ་བྱར་འདོད་པ་མེད་པའི་ཕྱིར་རོ་ཞེ་ན། འདི་ནི་བསྒྲུབ་བྱར་འདོད་པའི་རྗེས་སུ་རྗེས་དཔག་སྐྱེ་བ་ཤིན་ཏུ་མྱུར་ཞིང་། བསྒྲུབ་བྱར་འདོད་པ་དུས་ཤིན་ཏུ་ཐུང་བས་སྔ་ཕྱི་མ་ཕྱེད་པ་ཡིན་གྱི། བསྒྲུབ་བྱར་འདོད་པ་ཡོད་པས་སྐྱོན་མེད་དོ། ། གཉིས་པ་ངོས་བཟུང་བ་ནི། སྒྲ་མི་རྟག་པའི་སྒྲ་དོན་ལ། སྒྲ་མི་རྟག་པ་རང་མཚན་དུ་འཁྲུལ་པ་ལྟ་བུའོ། །
ཁ་ཅིག་རང་མཚན་བསྒྲུབ་བྱའི་མཚན་གཞིར་འདོད་པ་མི་འཐད་དེ། རང་མཚན་དགག་སྒྲུབ་ཀྱི་ཡུལ་མིན་པའི་ཕྱིར་ཞེས་བཤད་ཟིན་ཏོ། ། གསུམ་པ་ཕྱོགས་ལ་གནོད་པའི་བསལ་བ་ལ་བཞི་ལས། དང་པོ་མངོན་སུམ་གྱི་བསལ་བའི་མཚན་ཉིད། དམ་བཅས་ཙམ་ཉིད་ནས་མངོན་སུམ་ཚད་མའི་སྟོབས་ཀྱིས་གནོད་པའི་དམ་བཅའི་དོན་དཔེར་ན། སྒྲ་མཉན་བྱ་མ་ཡིན་པར་དམ་བཅས་པའི་དམ་བཅའི་དོན་ལྟ་བུ། འདི་ནི་སྒྲ་འཛིན་མངོན་སུམ་གྱིས་མཉན་བྱར་གྲུབ་པའི་སྟོབས་ཀྱིས། སྒྲ་མཉན་བྱ་ཡིན་པས་མ་ཡིན་པ་ལ་གནོད་པའི་སྒོ་ནས་མངོན་སུམ་གྱི་བསལ་བ་ཞེས་བཤད་ཀྱི། སྒྲ་འཛིན་མངོན་སུམ་གྱིས་གནོད་པའི་སྒོ་ནས་མ་ཡིན་ནོ། ། དེ་སྐད་དུ་ཡང་།
མངོན་སུམ་སོགས་ཀྱི་གཞལ་བྱ་ཡང་། འཇལ་བྱེད་སྒྲ་སྒྲོ་བཏགས་ནས་བརྗོད་ཅེས་དང་། ། རྣམ་ཀུན་བརྗོད་བྱའི་དངོས་མིན་ཕྱིར། ། གྲུབ་པས་དེ་ལ་རྟེན་ཕྱིར་དང་། ། དེའི་སྟོབས་ཀྱིས་གནོད་པའི་ཕྱིར། ། མཉན་བྱས་དབང་པོས་དཔྱོད་ཡུལ་བཤད། ། ཅེས་གསུངས་སོ། ། དངོས་པོ་སྟོབས་ཞུགས་ཀྱི་ཚད་མས་བསལ་བའི་མཚན་ཉིད། དམ་བཅས་ཙམ་ཉིད་ནས་དངོས་པོ་སྟོབས་ཞུགས་ཀྱི་ཚད་མའི་སྟོབས་ཀྱིས་གནོད་པའི་དམ་བཅའི་དོན། ། དཔེར་ན།
སྒྲ་རྟག་པར་དམ་བཅས་པའི་དམ་བཅའི་དོན་ལྟ་བུ། གསུམ་པ་ཡིད་ཆེས་ཀྱི་བསལ་བ་ལ་གསུམ་ལས། དང་པོ་ལུང་དང་རང་ཚིག་གི་ཁྱད་པར་ནི། སློབ་དཔོན་གྱིས་ངག་གི་དབྱེ་བ་སྟེ་ཞེས་པས། རང་གི་དམ་བཅའ་ལ་སྔ་ཕྱི་འགལ་བའི་དམ་བཅའི་དོན། སྔར་བླངས་པ་དང་ཕྱིས་དམ་བཅས་པ་འགལ་བའི་སྒོ་ནས་ཁས་བླངས་ཀྱི་བསལ་བ་ཡིན་ལ། རང་གི་དམ་བཅས་པ་དངོས་ཤུགས་འགལ་བའི་དམ་བཅའི་དོན་ནི། ། དངོས་སུ་དམ་བཅས་པ་དང་། ཤུགས་ལ་བསྟན་པ་གཉིས་འགལ་བའི་སྒོ་ནས་རང་ཚིག་གི་བསལ་བ་ཡིན་ནོ། ། དེ་ལ་རང་ཚིག་ནི་གེགས་བྱེད་ཁོ་ན་ཡིན་ལ།
ཁས་བླངས་ལ། དཔྱད་པ་གསུམ་གྱིས་དག་པའི་ཤིན་ཏུ་ལྐོག་གྱུར་སྟོན་པའི་ལུང་རྣམས་རང་འགལ་གྱི་དམ་བཅའ་ལ་གནོད་བྱེད་ཡིན་ལ། དེས་མ་དག་པའི་ལུང་རྣམས་རང་འགལ་གྱི་དམ་བཅའ་ལ་གེགས་བྱེད་ཡིན་པས་གནོད་བྱེད་དང་གེགས་བྱེད་གཉིས་ཀ་ཡོད་དོ། ། གཉིས་པ་ལུང་ཁྱབ་ཀྱི་བསལ་བ་ལ་བྱེ་བྲག་ཏུ་དཔྱད་པ་ལ་གསུམ་ལས། དང་པོ་བསལ་བ་དངོས་ཀྱི་མཚན་ཉིད། དམ་བཅས་ཙམ་ཉིད་ནས་ཡིད་ཆེས་རྗེས་དཔག་གི་སྟོབས་ཀྱིས་གནོད་པའི་དམ་བཅའི་དོན། དཔེར་ན། སྦྱིན་སོགས་དཀར་ཆོས་སྤྱད་པས་མ་འོངས་པ་ན་བདེ་བ་མི་འབྱུང་བ་དམ་བཅས་པའི་དམ་བཅའི་དོན་ལྟ་བུ། གཉིས་པ་དེ་ཚད་མ་གང་གི་སྟོབས་ཀྱིས་སེལ་བའི་ཚད་མའི་མཚན་ཉིད། ཡིད་ཆེས་པའི་རྟགས་ཡང་དག་ལ་བརྟེན་ནས་རང་གི་གཞལ་བྱ་ཤིན་ཏུ་ལྐོག་གྱུར་ལ་གསར་དུ་མི་བསླུ་བའི་ཤེས་པ།
དཔེར་ན། སྦྱིན་སོགས་དཀར་ཆོས་སྤྱད་པས་མ་འོངས་པ་ན་བདེ་བ་འབྱུང་བ་བཅོམ་ལྡན་འདས་ཀྱི་ལུང་ལས་གསུངས་པའི་རྟགས་ལས་དེ་འབྱུང་བར་རྟོགས་པའི་བློ་ལྟ་བུའོ། ། གསུམ་པ་རྗེས་དཔག་དེའི་རྟེན་རྟགས་ཡང་དག་གི་མཚན་ཉིད། དེ་སྒྲུབ་ཀྱི་རྟགས་ཡང་དག་གང་ཞིག ཁྱོད་དེ་སྒྲུབ་ཀྱི་ཁྱབ་པ་ཡིད་ཆེས་པའི་སྒོ་ནས་ངེས་པ་སྟེ། སྦྱིན་སོགས་དཀར་ཆོས་ཆོས་ཅན། ཁྱོད་སྤྱད་པས་མ་འོངས་པ་ན་བདེ་བ་འབྱུང་སྟེ། འབྱུང་བར་བཅོམ་ལྡན་འདས་ཀྱི་ལུང་ལས་གསུངས་པའི་ཕྱིར་ལྟ་བུ། ཁ་ཅིག་འདི་རྟགས་ཡང་དག་མིན་ཏེ། རྟགས་ཆོས་ལ་འབྲེལ་པ་མེད་པའི་ཕྱིར་ཏེ།
སྒྲ་དོན་ལ་འབྲེལ་བ་མེད་པའི་ཕྱིར་ཞེས་ཟེར་རོ། ། འོ་ན་ཁྱོད་ཀྱི་ལུགས་ཀྱི་ཡིད་ཆེས་ཀྱི་རྟགས་གང་ལ་བྱེད། གལ་ཏེ་མདོ་བརྒྱད་སྟོང་པ་ཆོས་ཅན། ཁྱོད་རང་གི་བསྟན་བྱའི་དོན་ལ་མི་བསླུ་བ་ཡིན་ཏེ། ཁྱོད་དཔྱད་པ་གསུམ་གྱིས་དག་པའི་ལུང་ཡིན་པའི་ཕྱིར་ཞེ་ན། འོ་ན་སྦྱིན་སོགས་སྤྱད་པས་མ་འོངས་པ་ན་བདེ་བར་འབྱུང་བར་གསུངས་པའི་བཅོམ་ལྡན་འདས་ཀྱི་ལུང་ཆོས་ཅན། ཁྱོད་རང་གི་བསྟན་བྱའི་དོན་ལ་མི་བསླུ་བ་ཡིན་པར་ཐལ། དེའི་ཕྱིར། འདོད་ན། ཁྱོད་སྦྱིན་སོགས་སྤྱད་པས་མ་འོངས་པ་ན་བདེ་བ་འབྱུང་བ་ལ་མ་འབྲེལ་བའི་དམ་བཅའ་འབུད།
དེས་ན་དེ་ལྟ་བུའི་བསལ་བ་དམ་བཅའ་བ་རང་གི་སྐྱོན་དུ་རིགས་པར་གྱིས་ཤིག གཞན་ཡང་། སོ་སོ་སྐྱེ་བོ་མ་རིག་པའི་བསླད་པས་ཡིན་ཞེས་སྨྲ་བ་ལས་ཀྱང་། དེང་སང་ཡིན་པར་སྨྲ་བར་བྱེད་ན། སྒྲིབ་གཉིས་བག་ཆགས་དང་བཅས་པ་མ་ལུས་པར་སྤངས་པའི་བཅོམ་ལྡན་འདས་ཀྱི་གསུང་ལས་ཡིན་པར་གསུངས་ན། ཅིའི་ཕྱིར་ཡིན་པར་མི་འགྲུབ། དེས་ན་དེ་ལྟ་བུ་སྨྲ་བ་ནི། བཅོམ་ལྡན་འདས་ཀྱི་བཀའ་ལ་ཐེ་ཚོམ་ཟོས་པའི་ཕྱིར། ལས་འབྲས་ལ་ཐེ་ཚོམ་ཟོས་པར་འགྱུར་རོ། ། དེ་ལ་ཐེ་ཚོམ་ཟོས་ན་དགེ་སྡིག་ལ་ཕྱིན་ཅི་ལོག་ཏུ་འཇུག་པར་ཤིན་ཏུ་ཡང་ཉེན་ཆེ་བས་དེ་ལྟ་བུའི་ངན་རྟོག་ལ་ཐེ་ཚོམ་ཙམ་ཡང་འཇུག་པར་མ་བྱེད་ཅིག
གཞན་ཡང་། འདི་རྟགས་ཡང་དག་ཡིན་པར་བརྩེ་བའི་སེམས་ཀྱིས་བཤད་པར་བྱ་ཡི་ཉོན་ཅིག དེ་ཡང་ཚུར་མཐོང་གི་ངོར། སྦྱིན་སོགས་དཀར་ཆོས་སྤྱད་པས་མ་འོངས་པ་ན་བདེ་བ་འབྱུང་བ་ལྟ་བུའི་གཞལ་བྱ་ཤིན་ཏུ་ལྐོག་གྱུར་རྣམས། རྟགས་ལ་བརྟེན་ནས་སྒྲུབ་དགོས་ཤིང་དངོས་པོ་སྟོབས་ཤུགས་ཀྱི་རྟགས་ལ་བརྟེན་ནས་མི་འགྲུབ་པའི་ཕྱིར། ལུང་ལ་བརྟེན་ནས་སྒྲུབ་པ་ཡིན་ནོ། ། ལུང་ལ་ཡང་ལུང་གང་ཡིན་ཐམས་ཅད་ཤིན་ཏུ་ལྐོག་གྱུར་སྒྲུབ་བྱེད་མ་ཡིན་ཏེ། ལུང་འགའ་ཞིག་རང་གི་བརྗོད་བྱའི་དོན་ལ་བསླུ་བ་སྲིད་པའི་ཕྱིར། ལུང་ཁྱད་པར་ཅན་སྒྲུབ་བྱེད་ཡིན་ནོ། ། དེ་སྐད་དུ་ཡང་།
འབྲེལ་པ་དང་ནི་རྗེས་མཐུན་ཐབས། ། སྐྱེས་བུའི་དོན་ནི་བརྗོད་བྱེད་དག ཡོངས་རྟགས་དབང་དུ་བྱས་ཡིན་གྱི། ། དེ་ལས་གཞན་པའི་དབང་བྱས་མིན། ། ཞེས་གསུངས་སོ། ། ལུང་དེ་ཡང་དཔྱད་པ་གསུམ་གྱིས་དག་པར་མ་ངེས་ན་རྟགས་མིན་པའི་ཕྱིར་ཏེ། མངོན་འགྱུར་བསྟན་པ་ལ་མངོན་སུམ་ཚད་མས་གནོད་མི་གནོད། ལྐོག་གྱུར་བསྟན་པ་ལ་དངོས་སྟོབས་རྗེས་དཔག་གིས་གནོད་མི་གནོད། ཤིན་ཏུ་ལྐོག་གྱུར་བསྟན་པ་ལ་སྔ་ཕྱི་དང་དངོས་ཤུགས་འགལ་མི་འགལ་དང་། ངག་སྔ་ཕྱི་འབྲེལ་མ་འབྲེལ་སོགས་དཔྱོད་པར་བྱེད་དོ། །
དེ་ལྟར་དཔྱད་པས་དཔྱད་པ་གསུམ་གྱིས་དག་པར་ངེས་ན། རྟགས་ཡང་དག་ཡིན་ཏེ། མཐོང་དང་མ་མཐོང་དངོས་པ་ཡི། ། དོན་དེ་དག་ལ་མངོན་སུམ་དང་། ། རྗེས་སུ་དཔག་རྣམ་གཉིས་ཀྱིས་ཀྱང་། ། གནོད་མེད་འདི་ནི་མི་བསླུ་བའོ། ། ཞེས་སོགས་གསུངས་སོ། ། དེ་ལྟ་བུའི་ལུང་ལས་བསྒྲུབ་བྱ་རྟོགས་པའི་བློ་དེ་ཡང་རྗེས་དཔག་ཡིན་ཏེ། ཡིད་ཆེས་ཚིག་ནི་མི་བསླུ་བའི། ། སྤྱི་ལས་འདི་ཡུལ་ལྐོག་གྱུར་ན། །
གོ་སྐབས་མེད་པའི་ཕྱིར་བློ་ནི། ། རྗེས་སུ་དཔག་པ་ཉིད་དུ་གསུངས། ། ཞེས་གསུངས་པ་ལྟར་རོ། ། ཁྱོད་ལྟར་ན་ཚུར་མཐོང་གི་ངོར། སྦྱིན་སོགས་དཀར་ཆོས་སྤྱད་པས་མ་འོངས་པ་ན་བདེ་བ་འབྱུང་བ་ལྟ་བུའི་ལྐོག་གྱུར་རྣམས་གང་གིས་སྒྲུབ་པར་བྱེད། སྨྲ་བར་གྱིས་ཤིག ཡང་འདི་རྟགས་ཡང་དག་མ་ཡིན་ཏེ། བསྒྲུབ་བྱ་དངོས་སུ་བརྗོད་པའི་ཕྱིར། མ་ཁྱབ་ན། བསྒྲུབ་པར་བྱ་བ་བརྗོད་པ་ཡི། །
བརྒྱུད་པ་ཡིས་ཀྱང་ནུས་པ་མེད། ། ཅེས་གསུངས་པས་གནོད་དོ་ཞེ་ན། ལུང་དེས་ནི་བསྒྲུབ་བྱ་དངོས་སུ་བརྗོད་པ་ཡིན་ན། བརྒྱུད་ནས་བསྒྲུབ་བྱ་སྒྲུབ་བྱེད་དུ་མེད་པར་བསྟན་པ་ཡིན་ལ། འདི་ནི་དངོས་སུ་སྒྲུབ་བྱེད་དུ་འདོད་པའི་ཕྱིར་སྐྱོན་མེད་དོ། ། འོ་ན་དོན་གྱི་དོན་རྟོགས་ཕྱིར་དོན་ཡང་། ། ཕྱོགས་དང་གཏན་ཚིགས་བརྗོད་ནུས་མེད། ། ཅེས་པས། ཕྱོགས་ཚིག་ཐམས་ཅད་དངོས་སུ་སྒྲུབ་བྱེད་མིན་པར་བསྟན་པ་མ་ཡིན་ནམ་ཞེ་ན། མིན་ཏེ།
སྒྲ་མི་རྟག་ཅེས་བརྗོད་པ་ལྟ་བུ། དངོས་སྟོབས་བསྒྲུབ་བྱ་བརྗོད་པ་རྣམས། དངོས་སུ་སྒྲུབ་བྱེད་མ་ཡིན་པར་བསྟན་པ་མིན་གྱི། དེ་ལྟར་ཡུལ་གཉིས་རྣམ་དག་ན། ། དེ་ནི་བསྟན་བཅོས་ཡོངས་འཛིན་པར། ། འདོད་པའི་དུས་ཡིན། ཞེས་ཤིན་ཏུ་ལྐོག་གྱུར་གྱི་བསྒྲུབ་བྱ་བརྗོད་པའི་ཚིག་རྣམས་དངོས་སུ་སྒྲུབ་བྱེད་དུ་གསུངས་པའི་ཕྱིར། དེས་ན་གནས་དང་པོ་གཞལ་བྱ་མངོན་ལྐོག་གཉིས་ཀྱི་བསྒྲུབ་བྱ་བརྗོད་པའི་ཚིག་རྣམས་སྒྲུབ་བྱེད་ཡང་དག་མིན་ཀྱང་། གནས་གསུམ་པ་གཞལ་བྱ་ཤིན་ཏུ་ལྐོག་གྱུར་གྱི་བསྒྲུབ་བྱ་བརྗོད་པའི་ཚིག་རྣམས་སྒྲུབ་བྱེད་ཡང་དག་ཡིན་ནོ། ། དེ་སྐད་དུ་ཡང་།
རྗེས་དཔག་རང་གི་སྤྱོད་ཡུལ་ནི། ལུང་ལ་ལྟོས་པ་མེད་པར་བཤད། ། ཅེས་དང་། དེའི་ཚེ། བསྟན་བཅོས་ཀྱིས་ནི་གནོད་པར་འགྱུར། ། ཞེས་དང་། གནས་གསུམ་པར་ནི་འཕོ་བ་དང་། ། བསྟན་བཅོས་ལེན་པར་རིགས་ལྡན་ཡིན། ། ཞེས་གསུངས་པ་ལྟར་རོ། ། གསུམ་པ་ཁས་བླངས་ཀྱིས་ཁྱབ་པ་ཡིད་ཆེས་ཀྱི་སྒོ་ནས་འགྲུབ་པ་ལ་ལོག་རྟོག་དགག་པ་ནི།
གལ་ཏེ་ཡིད་ཆེས་པ་ཙམ་གྱིས་སྒྲུབ་བྱེད་དུ་འགྱུར་ན་རིག་བྱེད་ལ་སོགས་པའང་སྒྲུབ་བྱེད་དུ་འགྱུར་རོ་ཞེ་ན། མི་མཚུངས་ཏེ། རིག་བྱེད་ལ་སོགས་པ་དཔྱད་གསུམ་གྱིས་དག་པར་ངེས་པའི་སྒོ་ནས་བརྗོད་བྱའི་དོན་དང་འབྲེལ་པར་ཡིད་ཆེས་པ་མེད་ལ། ལུང་ཁྱད་པར་ཅན་ནི་དཔྱད་པ་གསུམ་གྱིས་དག་པར་བྱས་ཏེ། དངོས་སྟོབས་ཀྱིས་གྲུབ་པའི་སྒོ་ནས། བརྗོད་བྱའི་དོན་དང་འབྲེལ་པར་ཡིད་ཆེས་པའི་ཕྱིར། དེས་ན་ལུང་ཁྱད་པར་ཅན་ནི་སྒྲུབ་བྱེད་དུ་བཟུང་བའི་ཕྱིར་དུ། སྔར་བཤད་པ་ལྟར། མངོན་གྱུར་བསྟན་པ་མངོན་སུམ་གྱིས་གནོད་མི་གནོད་ལ་སོགས་པ་དཔྱོད་པར་བྱེད་ལ། དེ་ལྟར་དཔྱད་པས་དཔྱད་གསུམ་གྱིས་དག་པར་ངེས་པའི་སྒོ་ནས།
བརྗོད་བྱའི་དོན་གྱི་འབྲས་བུ་དང་། དེས་ཁྱབ་པ་དང་། དེ་ལ་འབྲེལ་བར་ཁས་ལེན་ཅིང་ཡིད་ཆེས་པ་ཡིན་ལ། དེའི་སྒོ་ནས་ཡིད་ཆེས་པས་ན་སྒྲུབ་བྱེད་དུ་འགྱུར་བ་ཡིན་ནོ། ། དེ་སྐད་དུ། མཐོང་དང་མ་མཐོང་དངོས་པོ་ཡི། ། རིགས་པས་གྲུབ་དང་རང་ཚིག་གིས། ། གནོད་མེད་བསྟན་བཅོས་གང་ཡིན་དེ། ། བཟུང་བར་བྱ་ཕྱིར་སྤྱོད་འཇུག་འགྱུར། ། ཞེས་གསུངས་པ་ལྟར་རོ། །
ཚུལ་འདི་དག་ལ་མཁས་རློམས་དུ་མ་ཡིས། ། རིང་དུ་འབད་ཀྱང་རྟོགས་པར་མ་གྱུར་མོད། ། ཁོ་བོས་འཇམ་དབྱངས་བླ་མའི་བཀའ་དྲིན་ལས། ། འབད་པ་མེད་པར་ཚུལ་བཞིན་ལེགས་པར་བཤད། ། ཅེས་བྱ་བ་བར་སྐབས་ཀྱི་ཚིགས་སུ་བཅད་པའོ། ། གསུམ་པ་གྲགས་པའི་བསལ་བ་ལ་གསུམ་ལས། དང་པོ་མཚན་ཉིད། དམ་བཅས་ཙམ་ཉིད་ནས་གྲགས་པའི་རྗེས་དཔག་གི་སྟོབས་ཀྱིས་གནོད་པའི་དམ་བཅའི་དོན། དཔེར་ན་རི་ཅན་ཟླ་བའི་སྒྲས་བརྗོད་མི་རུང་དུ་དམ་བཅས་པའི་དམ་བཅའི་དོན་ལྟ་བུ། གཉིས་པ་དེ་སེལ་བྱེད་གང་གི་སྟོབས་ཀྱིས་སེལ་བའི་ཚད་མའི་མཚན་ཉིད།
གྲགས་པའི་རྟགས་ལ་བརྟེན་ནས་རང་གི་གཞལ་བྱ་ལ་གསར་དུ་མི་བསླུ་བའི་ཤེས་པ། དཔེར་ན། ཡོད་པའི་རྟགས་ལས་རི་ཅན་ཟླ་བའི་སྒྲས་བརྗོད་རུང་དུ་རྟོགས་པའི་བློ་ལྟ་བུའོ། ། གསུམ་པ་དེའི་རྟེན་རྟགས་ཡང་དག་ལ་གསུམ་ལས། དང་པོ་མཚན་ཉིད། ཁྱོད་དེ་སྒྲུབ་ཀྱི་རྟགས་ཡང་དག་གང་ཞིག ཁྱོད་དེ་སྒྲུབ་ཀྱི་ཁྱབ་པ་གྲགས་པའི་སྒོ་ནས་ངེས་པ། དཔེར་ན། རི་ཅན་ཟླ་བའི་སྒྲས་བརྗོད་རུང་དུ་སྒྲུབ་པ་ལ་ཡོད་པ་རྟགས་སུ་བཀོད་པ་ལྟ་བུ། གཉིས་པ་ཚུལ་སྒྲུབ་པ་ལ།
ཕྱོགས་ཆོས་དངོས་ཀྱི་གྲུབ་ཅིང་། ཁྱབ་པ་གྲགས་པས་གྲུབ་ལ། གྲགས་པ་ལ་ཡང་གནོད་བྱེད་མེད་ཅིང་སྒྲུབ་བྱེད་ཡོད་པར་མ་ངེས་ན་མི་འགྲུབ་པས། དེ་གཉིས་བཤད་ན། ཡོད་པ་ཐམས་ཅད་ཟླ་བའི་སྒྲས་བརྗོད་དུ་རུང་བར་གྲགས་པ་ལ་གནོད་བྱེད་མེད་དེ། དེ་འགོག་བྱེད་ཀྱི་ཚད་མ་མེད་པའི་ཕྱིར། མ་གྲུབ་ན། རྗེས་དཔག་གིས་འགོག་པར་ཐལ། ཚད་མས་འགོག་ཅིང་མངོན་སུམ་གྱིས་མི་འགོག་པའི་ཕྱིར། སྒྲ་དོན་ལ་མངོན་སུམ་དངོས་སུ་འཇལ་བྱེད་དུ་མི་འཇུག་པའི་ཕྱིར།
དེ་སྐད་དུ་ཡང་། དེ་འགོག་རྗེས་དཔག་ལས་འགྱུར་ཏེ། ། སྒྲ་དོན་ལ་དབང་འཇུག་མེད་ཕྱིར། ། ཞེས་གསུངས་སོ། ། འདོད་མི་ནུས་ཏེ། ཆོས་གང་ཟླ་བའི་སྒྲས་བརྗོད་མི་རུང་དུ་འཇལ་བའི་རྗེས་དཔག་མེད་པའི་ཕྱིར་ཏེ། ཟླ་བའི་སྒྲས་བརྗོད་མི་རུང་གི་སྒྲུབ་བྱེད་དུ་གང་བཀོད་ཀྱང་། དཔེ་ལ་རྗེས་འགྲོ་མེད་པས། ཐུན་མོང་མིན་པར་འགྱུར་བའི་ཕྱིར། དེ་སྐད་དུ་ཡང་།
གང་ལ་ཐུན་མོང་མ་ཡིན་ཕྱིར། ། རྗེས་སུ་དཔག་པ་མེད་ལ། ཞེས་དང་། གང་ལ་ཡོད་ཅེས་འགྲོ་མེད་པ། ། རྟགས་རྣམས་ཐུན་མོང་མིན། ཞེས་གསུངས་སོ། ། ཡང་ན་དེ་ལ་གནོད་བྱེད་མེད་དེ། སྒྲ་ཐམས་ཅད་ཡུལ་ལ་བརྗོད་འདོད་ཀྱི་དབང་གིས་འཇུག་པའི་ཕྱིར། གྲགས་པ་དང་དངོས་སྟོབས་ཀྱི་རྗེས་དཔག་གཉིས་ཡུལ་ཐ་དད་ཡིན་པའི་ཕྱིར་ཏེ། ཆོས་གང་ཡང་།
ཟླ་བའི་སྒྲས་བརྗོད་དུ་རུང་བ་དང་། མི་རུང་བ་སྒྲུབ་པ་གཉིས་ཀ་ལ་དངོས་པོ་སྟོབས་ཞུགས་ཀྱི་རྗེས་དཔག་མེད་པའི་ཕྱིར། དེ་སྐད་དུ་ཡང་། ཡང་ན་འཇིག་རྟེན་བརྗོད་པ་ལ། ། རྗེས་དཔག་མེད་པར་བརྗོད་པ་ཡིན། ། དེས་ན་རྗེས་སུ་དཔག་པ་ལས། ། གྲགས་པ་ཐ་དད་ཡུལ་ཅན་ཉིད། ། དེས་ན་དངོས་རྣམས་ཡོད་མེད་པའི། ། རྗེས་སུ་འཇུག་ཅན་རྗེས་དཔག་ལས། ། ཐ་དད་དེ་དབང་མི་འཇུག་པ། །
དེ་འདོད་ལས་སྐྱེས་ཡིན་ཞེས་བསྟན། ། ཞེས་གསུངས་སོ། ། གལ་ཏེ་བརྗོད་རུང་རྗེས་དཔག་གིས་གྲུབ་པས་གནོད་བྱེད་མེད་ཀྱང་། བརྗོད་མི་རུང་ཡང་རྗེས་དཔག་གིས་གྲུབ་པས་གནོད་བྱེད་མེད་དོ་སྙམ་ན། བརྗོད་རུང་སྒྲུབ་པའི་རྗེས་དཔག་ལ། ། འགྲན་ཟླའི་རྗེས་དཔག་མེད་པར་སྒྲུབ་པ་ནི་ཆོས་གང་ཡང་ཟླ་བའི་སྒྲས་བརྗོད་རུང་དུ་འཇལ་བའི་རྗེས་དཔག་ལ། འགལ་བ་ལ་མི་འཁྲུལ་འགྲན་ཟླའི་རྗེས་དཔག་མེད་དེ། རྗེས་དཔག་གིས་གྲུབ་པ་ལ་མི་འཁྲུལ་བ་མི་སྲིད་པའི་ཕྱིར། དེ་སྐད་དུ་ཡང་། སྒྲ་ལས་བྱུང་བའི་གྲགས་པ་དང་འགལ་བའི་དོན་གྱིས་ན་བསལ་བ་དེ་ཡང་ཕྱོགས་མ་ཡིན། །
ཞེས་དང་། རྗེས་སུ་དཔག་པས་འགྲུབ་རྣམས་ལ། ། འགལ་བ་འཁྲུལ་པ་མེད་པ་ཅན། ། མེད་པར་སྟོན་ཡིན་དེ་ལྟ་བུའི། ། གྲགས་པའི་རྗེས་དཔག་ཡིན་ཕྱིར་རོ། ། ཞེས་གསུངས་སོ། ། དེ་ལྟར་བརྗོད་རུང་གི་གྲགས་པ་ལ་གནོད་བྱེད་མེད་པར་བསྟན་ནས། སྒྲུབ་བྱེད་ཡོད་པར་བསྟན་པ་ནི། ཡོད་པ་ཐམས་ཅད་ལ་ཟླ་བའི་སྒྲས་བརྗོད་དུ་རུང་སྟེ། སྒྲ་བརྡ་ལ་བརྟེན་ནས་བརྡ་འདོད་པས་འཇུག་པའི་ཕྱིར།
དེས་ན་བརྗོད་རུང་གི་གྲགས་པ་ལ། དེ་ལྟ་བུའི་སྒྲུབ་བྱེད་བསྟན་པའི་ཕྱིར་དུ། མདོ་ལས། སྒྲ་ལས་བྱུང་བའི་གྲགས་པ་ཞེས་གསུངས་སོ། ། དེ་སྐད་དུ་ཡང་། སྒྲ་ནི་བརྡ་ལ་བརྟེན་པ་ཅན། ། དེ་ཡང་འདོད་ཙམ་བརྟེན་པ་ཡིན། ། སྒྲ་ཡིས་གྲུབ་པ་མི་འགྲུབ་མིན། ། དེ་ལྟར་སྒྲ་བྱུང་གྲགས་པ་གསུངས། ། ཞེས་གསུངས་སོ། །
དེས་ན་མདོའི་ཚིག་དང་པོས། བརྗོད་རུང་གི་གྲགས་པ་ལ་གནོད་བྱེད་མེད་པར་བསྟན་ལ། གཉིས་པས་འགྲན་ཟླ་མེད་ཅིང་སྒྲུབ་བྱེད་ཡོད་པར་བསྟན་པ་ཡིན་ནོ། ། གསུམ་པ་ཁྱབ་པ་གྲགས་པས་གྲུབ་པ་ལ་ལོག་རྟོག་དགག་པ་ནི། གལ་ཏེ་གྲགས་ཙམ་གྱིས་ཡོད་པར་འགྱུར་ན། བདག་དང་གཙོ་བོ་ལ་སོགས་པའང་ཡོད་པར་འགྱུར་ཏེ། གྲགས་པའི་ཕྱིར་ཞེ་ན། མི་མཚུངས་ཏེ། དེ་དག་ལ་སྒྲུབ་བྱེད་མེད་ཅིང་གནོད་བྱེད་ཡོད་ལ། བརྗོད་རུང་གྲགས་པ་ལ་དེ་ལས་ཟློག་པའི་ཕྱིར།
དེས་ན་གནོད་བྱེད་མེད་ཅིང་སྒྲུབ་བྱེད་དང་ལྡན་པར་ངེས་པའི་གྲགས་པས་གྲགས་པའི་གཏན་ཚིགས་ཀྱི་ཁྱབ་པ་གྲུབ་པ་ཡིན་ནོ། ། ཚུལ་འདི་རྟོགས་ན་གྲགས་པ་ཡི་བསལ་བ་དཔྱིས་ཕྱིན་པར་འགྱུར་རོ། ། ཁ་ཅིག་གྲགས་ཡིད་གཉིས་རྟགས་ཡང་དག་ཡིན་ལ། དེ་གཉིས་ལ་བརྟེན་ནས་གཞལ་བྱ་ལ་མཐའ་གཅིག་ཏུ་ངེས་ཤེས་དོན་མཐུན་འདྲེན་པར་ནུས་སོ་ཞེས་སྨྲ་བ་ནི་འགལ་བ་ཡིན་ཏེ། གཏན་ཚིགས་ལྟར་སྣང་ལ་བརྟེན་ནས། གཞལ་བྱ་ལ་མཐའ་གཅིག་ཏུ་ངེས་ཤེས་དོན་མཐུན་འདྲེན་མི་ནུས་པའི་ཕྱིར་ཏེ། དེ་ལ་བརྟེན་ནས་གཞལ་བྱ་མཐའ་གཅིག་ཏུ་རྟོགས་པ་མི་སྲིད་པའི་ཕྱིར་ཞེས་བཤད་ཟིན་ཏོ། ། བཞི་པ་ཞར་ལ་རྟགས་སྐྱོན་དང་ཕྱོགས་ཆོས་སྐྱོན་དཔྱད་པ་ནི། རྟགས་སྐྱོན་ཀྱི་མཚན་ཉིད། ཁྱོད་གང་ལ་ལྡན་པའི་རྟགས་དེ་ལ།
ཁྱོད་ལྡན་པའི་སྒོ་ནས་རྟགས་དེས་རང་གི་བསྒྲུབ་བྱ་སྒྲུབ་མི་ནུས་པར་བྱེད་པའི་སྐྱོན། དཔེར་ན། དཔྱོད་པ་བའི་ངོར། སྒྲ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་བཀོད་པ་ན། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་ཆོས་མ་གྲུབ་པའི་ཆ་ལྟ་བུ། ཕྱོགས་སྐྱོན་གྱི་མཚན་ཉིད། ཁྱོད་གང་ལ་ལྡན་པའི་ཕྱོགས་དེ་ལ་ཁྱོད་ལྡན་པའི་སྒོ་ནས། ཁྱོད་ལྡན་པའི་ཕྱོགས་དེ་རང་གི་རྟགས་ཀྱིས་སྒྲུབ་མི་ནུས་པར་བྱེད་པའི་སྐྱོན།
དཔེར་ན། སྒྲ་མི་རྟག་པར་ངེས་ཟིན་པའི་ཕྱིར་རྒོལ་གྱི་ངོར་སྒྲ་མི་རྟག་པར་སྒྲུབ་ ལ་བྱས་པ་བཀོད་པ་ན། སྒྲ་མི་རྟག་པར་ངེས་ཟིན་པའི་ཆ་ལྟ་བུའོ། ། ཕྱོགས་སྐྱོན་ཅན་ནི་ཕྱོགས་ལྟར་སྣང་ཐམས་ཅད་ཡིན་ལ། རྟགས་སྐྱོན་ཅན་ནི་རྟགས་ལྟར་སྣང་ཐམས་ཅད་ཡིན་ཞིང་། ཕྱོགས་དང་རྟགས་ཀྱི་སྐྱོན་རྣམས་དེ་གཉིས་ཀྱི་མཚན་ཉིད་ཀྱི་བསལ་བྱ་ཡིན་ནོ། ། དེས་ན་སྦྱོར་བ་སྐོར་གཅིག་གི་རྟགས་སྐྱོན་དང་རྟགས་སྐྱོན་ཅན་ཡང་འགལ་ཞིང་། ཕྱོགས་སྐྱོན་ཡང་འགལ་བ་ཡིན་ལ། སྦྱོར་བ་སྐོར་གཅིག་གི་ཕྱོགས་སྐྱོན་དང་ཕྱོགས་སྐྱོན་ཅན་འགལ་ཞིང་། རྟགས་སྐྱོན་ཡང་འགལ་བ་ཡིན་ནོ། །
ཁ་ཅིག རྟགས་ཕྱོགས་སྐྱོན་ཅན་དང་། རྟགས་ཕྱོགས་ཀྱི་སྐྱོན་གནད་གཅིག་ཏུ་བྱས་ནས། རྟགས་ཕྱོགས་ཀྱི་སྐྱོན་གཉིས་པོ་གཞི་མཐུན་སྲིད་དེ། སྒྲ་རྟག་སྒྲུབ་ལ། སྒྲ་རྟག་པ་གཏན་ཚིགས་སུ་བཀོད་པ་ན། སྒྲ་རྟག་པ་དེ་སྒྲུབ་ཀྱི་ཕྱོགས་སྐྱོན་དང་རྟགས་སྐྱོན་གཉིས་ཀ་ཡིན་པའི་ཕྱིར་ཞེས་སྨྲ་བ་ནི། ཡན་ལག་ཕྱི་མ་ལ་ལྟོས་པ། ། ཕྱོགས་སྐྱོན་འདོད་མིན་དེ་ལྟ་ནའང་། གཏན་ཚིགས་ལ་སོགས་ཉེས་པ་ཡང་། །
ཕྱོགས་ཀྱི་སྐྱོན་དུ་ཐལ་འགྱུར་ཏེ། ། ཞེས་སོགས་ཀྱི་གཞུང་གི་དོན་ལས་ཕྱིན་ཅི་ལོག་ཏུ་སྨྲས་པ་ཡིན་ནོ། ། ཁ་ཅིག་སྦྱོར་བ་སྐོར་གཅིག་གི་རྟགས་སྐྱོན་ཅན་དང་། ཕྱོགས་སྐྱོན་གཉིས་འགལ་བར་སྨྲ་བ་མི་འཐད་དེ། སྒྲ་མི་རྟག་པར་ངེས་ཟིན་པའི་ཕྱིར་རྒོལ་གྱི་ངོར་སྒྲ་མི་རྟག་པར་སྒྲུབ་པ་ལ། སྒྲ་མི་རྟག་པར་ཕྱིར་རྒོལ་གྱིས་ངེས་ཟིན་པའི་ཆ་རྟགས་སུ་བཀོད་པའི་ཚེ་ན། དེར་དེས་ངེས་ཟིན་པའི་ཆ་ཆོས་ཅན། དེ་སྒྲུབ་ཀྱི་རྟགས་སྐྱོན་ཅན་མིན་པར་ཐལ། དེ་སྒྲུབ་ཀྱི་ཕྱོགས་སྐྱོན་ཅན་ཡིན་པའི་ཕྱིར་རོ། ། ཚད་མ་རིགས་པའི་གཏེར་ལས།
རང་དོན་རྗེས་དཔག་བརྟག་པའི་རབ་ཏུ་བྱེད་པའི་དགོངས་དོན་གསལ་བར་བཤད་ཟིན་ཏོ།། ༈ །།གཉིས་པ་གཞན་དོན་རྗེས་དཔག་ལ་གསུམ་ལས། དང་པོ་མཚན་ཉིད། རྒོལ་བ་རང་ཉིད་ཀྱིས་མཐོང་བའི་རྟགས་ཀྱི་ཚུལ་གསུམ་ཕྱིར་རྒོལ་ལ་སྟོན་བྱེད་ཀྱི་ངག་སྐྱོན་མེད། གཉིས་པ་སྨྲ་བ་པོ་གང་ཟག་ལ་གསུམ་ལས། དང་པོ་རྒོལ་བའི་མཚན་ཉིད། སྒྲུབ་བྱེད་བརྗོད་པར་ཁས་ལེན་པའི་གང་ཟག དབྱེ་བ་ལ་གཉིས། ཡང་དག་གི་མཚན་ཉིད། སྒྲུབ་བྱེད་ཡང་དག་བརྗོད་པའི་གང་ཟག
ལྟར་སྣང་གི་མཚན་ཉིད། སྒྲུབ་བྱེད་ལྟར་སྣང་བརྗོད་པར་བྱེད་པའི་གང་ཟག ཕྱིར་རྒོལ་གི་མཚན་ཉིད། རྒོལ་བའི་ངོར་སུན་འབྱིན་བརྗོད་པར་ཁས་ལེན་པའི་གང་ཟག དབྱེ་ན་གཉིས། ཡང་དག་གི་མཚན་ཉིད། ཕྱིར་རྒོལ་གང་ཞིག རྒོལ་བས་སྒྲུབ་བྱེད་ལྟར་སྣང་བརྗོད་པ་ན། དེ་ལ་སུན་འབྱིན་ཡང་དག་བརྗོད་པར་བྱེད་པ། ལྟར་སྣང་གི་མཚན་ཉིད།
གང་ཞིག དེ་ལྟར་བརྗོད་པ་ན་དེ་ལ་སུན་འབྱིན་བརྗོད་མི་ནུས་པའམ་ལྟར་སྣང་བརྗོད་པར་བྱེད་པ། གསུམ་པ་དཔང་པོའི་མཚན་ཉིད།

རྒོལ་ཕྱི་རྒོལ་གཉིས་རྒྱལ་ཕམ་ཤན་འབྱེད་པར་བྱེད་པའི་གང་ཟག དབྱེ་ན་གསུམ་ལས། རྗེས་སུ་བརྗོད་པའི་དཔང་པོ་ནི། རྒོལ་ཕྱིར་རྒོལ་གཉིས་ཀྱི་རྩོད་ངག་རྣམས་བཟུང་སྟེ། མ་ནོར་བར་སྨྲ་བར་བྱེད་པའོ། ། ཤན་འབྱེད་པའི་དཔང་པོ་ནི། དེ་གཉིས་བདེན་མི་བདེན་ཐལ་འགྱུར་གྱི་སྒོ་ནས་བཤགས་འབྱེད་པའོ། ། ཚར་གཅོད་པའི་དཔང་པོ་ནི། མཁས་པའི་གྲྭར་ནོར་བ་འདོར་བ་དང་། བདེན་པ་ལེན་པ་དང་། དེ་ལྟར་སྒྲོག་པར་བྱེད་པའོ། །
གསུམ་པ་རྩོད་པའི་སྐབས་ཀྱི་ངག་གི་དབྱེ་བ་ལ་སྒྲུབ་ངག་དང་། སུན་འབྱིན་གྱི་ངག་གཉིས་ལས། དང་པོ་ལ་གཉིས་ལས། དང་པོ་སྒྲུབ་ངག་ཡང་དག་ལ་གཉིས་ལས། དང་པོ་མཚན་ཉིད་བཤད་ཟིན་ལ། དབྱེ་ན་གཉིས་ལས། དང་པོ་ཆོས་མཐུན་སྦྱོར་གྱི་སྒྲུབ་ངག་ཡང་དག་གི་མཚན་ཉིད། དེ་སྒྲུབ་ཀྱི་སྒྲུབ་ངག་ཡང་དག་གང་ཞིག དེ་སྒྲུབ་ཀྱི་ཕྱོགས་ཆོས་དང་རྗེས་ཁྱབ་དངོས་སུ་བརྗོད་ཅིང་ལྡོག་ཁྱབ་ཤུགས་ལ་བརྗོད་པ། དཔེར་ན།
གང་བྱས་ན་མི་རྟག་པས་ཁྱབ། དཔེར་ན་བུམ་པ་བཞིན། སྒྲ་ཡང་བྱས་ཞེས་པ་ལྟ་བུ། གཉིས་པ་ཆོས་མི་མཐུན་སྦྱོར་གྱི་སྒྲུབ་ངག་ཡང་དག་གི་མཚན་ཉིད། གང་ཞིག དེ་སྒྲུབ་ཀྱི་ཕྱོགས་ཆོས་དང་ལྡོག་ཁྱབ་དངོས་སུ་བརྗོད་ཅིང་། རྗེས་ཁྱབ་ཤུགས་ལ་བརྗོད་པ་དཔེར་ན། གང་རྟག་ན་མ་བྱས་པས་ཁྱབ། དཔེར་ན་འདུས་མ་བྱས་ཀྱི་ནམ་མཁའ་བཞིན། སྒྲ་ནི་བྱས་ཞེས་པ་ལྟ་བུའོ། །
གཉིས་པ་ངག་འགོད་པའི་ཚུལ་ལ་གཉིས་ལས། དང་པོ་མི་འཐད་པ་དགག་པ་ནི། གྲངས་ཅན་ལ་སོགས་པ་ན་རེ། སྒྲ་མི་རྟག་སྟེ་བྱས་པའི་ཕྱིར། དཔེར་ན་བུམ་པ་བཞིན། བུམ་པ་བྱས་པ་བཞིན་དུ་སྒྲ་ཡང་བྱས། དེའི་ཕྱིར་སྒྲ་མི་རྟག་ཅེས་བརྗོད་པ་ལྟ་བུ། དམ་བཅའ། ཕྱོགས་ཆོས། དཔེ།
ཉེར་སྦྱོར། འཇུག་སྡུད་དེ། སྒྲུབ་ངག་ཡན་ལག་ལྔ་ལྡན་ཡིན་ནོ་ཞེས་ཟེར་བ་མི་འཐད་དེ། ཕྱོགས་ཆོས་དང་། ཆོས་ཅན། རྟགས། ཉེ་བར་སྦྱོར་བ། བཟློས་ཤིང་། དམ་བཅའ། ཉེར་སྦྱོར།
འཇུག་སྡུད་གསུམ་ལྷག་པའི་ཕྱིར། ཡང་བོད་ཁ་ཅིག ཕྱོགས་ཆོས་བརྗོད་པའི་ཚེ། སྒྲ་ཡང་བྱས་པས་ཞེས་ཏེའམ་སྒྲ་ཡང་བྱས་པའི་ཕྱིར་ཞེས་པའི་ཚུལ་དུ་བརྗོད་པ་མི་འཐད་དེ། དེ་ལྟར་བརྗོད་ན། སྒྲ་མི་རྟག་ཅེས་པའི་དམ་བཅའ་འདྲེན་པས་བསྒྲུབ་བྱ་བརྗོད་པར་འགྱུར་བའི་ཕྱིར། གཉིས་པ་འཐད་པ་བརྗོད་པ་ལ་གཉིས་ལས། ཕྱིར་རྒོལ་མི་མཁས་པ་ལ་སྦྱོར་བའི་ཚུལ་ནི། ཕྱིར་རྒོལ་བྱས་པས་སྒྲ་མི་རྟག་པར་སྒྲུབ་པའི་ཕྱོགས་ཆོས་དང་རྗེས་སུ་འགྲོ་ལྡོག་གཉིས་ཀ་མི་དྲན་ཞིང་དྲན་རུང་དུ་མེད་པ་ནི་སྒྲུབ་ངག་འགོད་པའི་ཡུལ་མ་ཡིན་ལ། ཕྱིར་རྒོལ་རྗེས་སུ་འགྲོ་ལྡོག་དང་ཕྱོགས་ཆོས་གཉིས་ཀ་མི་དྲན་དྲན་རུང་དུ་ཡོད་པའི་ངོར་སྒྲུབ་ངག་ཡན་ལག་གཉིས་ལྡན་དུ་སྦྱོར་རོ། །
གཉིས་པ་མཁས་པ་ལ་སྦྱོར་བའི་ཚུལ་ནི། ཕྱིར་རྒོལ་རྗེས་སུ་འགྲོ་ལྡོག་དང་ཕྱོགས་ཆོས་གཉིས་ཀ་དངོས་སུ་དྲན་ཞིང་ངག་ཏུ་བརྗོད་པ་ལ། ངག་འགོད་མི་དགོས་ཤིང་། ཕྱིར་རྒོལ་རྗེས་སུ་འགྲོ་ལྡོག་དང་། ཕྱོགས་ཆོས་གཉིས་གང་རུང་གཅིག་ངག་ཏུ་བརྗོད་ལ། གང་རུང་གཅིག་ངག་ཏུ་མི་བརྗོད་ན། གང་ངག་ཏུ་མི་བརྗོད་པ་དེ་བརྗོད་པའི་ངག་འགོད་དོ། ། དེ་སྐད་དུ་ཡང་། དཔེ་ལ་དེ་ཡི་ངོ་བོ་དང་། ། རྒྱུ་དངོས་དེ་དག་མི་ཤེས་ལ། །
སྟོན་དེ་མཁས་པ་རྣམས་ལ་ནི། ། གཏན་ཚིགས་འབའ་ཞིག་བརྗོད་པར་ཟད། ། ཅེས་གསུངས་སོ། ། ཁ་ཅིག་་་་་ཆུ་མིག འདི་གཉིས་སྒྲུབ་ངག་ཡང་དག་ཏུ་འདོད་པ་མི་འཐད་དེ། ། རྗེས་སུ་འགྲོ་ལྡོག་དང་། ཕྱོགས་ཆོས་རྐྱང་པ་ཅན་གྱི་གཏན་ཚིགས་ཡང་དག་ཡོད་པར་ཐལ་བའི་ཕྱིར་དང་། སློབ་དཔོན་ཡབ་སྲས་ཀྱིས་སྒྲ་གང་ཞིག་གཉིས་ཀ་ལ་ངེས་པའི་ཚུལ་གསུམ་དང་། མ་གྲུབ་པ་ཉིད་ལ་སོགས་པ་བརྗོད་པར་བྱེད་པ་དེ་ཁོ་ན་སྒྲུབ་པ་དང་སུན་འབྱིན་པ་ཡིན་ནོ་ཞེས་དང་། གསུམ་ལས་ཚུལ་གང་རུང་བ་ཉིད།
མ་བསྟན་མ་ཚང་ཡིན་པར་བརྗོད། ། ཅེས་གསུངས་པ་དང་འགལ་བའི་ཕྱིར། འོ་ན་མཁས་པ་རྣམས་ལ་ནི། གཏན་ཚིགས་འབའ་ཞིག་བརྗོད་པར་ཟད། ཅེས་བྱ་བ་མིན་ནམ་ཞེ་ན། དེས་ནི། ཕྱིར་རྒོལ་རྗེས་སུ་འགྲོ་ལྡོག་དང་། ཕྱོགས་གཉིས་གང་རུང་གཅིག་དངོས་སུ་དྲན་ཞིང་ངག་དུ་བརྗོད་པ་ལ། སྒྲུབ་ངག་ཡང་དག་འགོད་མི་དགོས་ཀྱི་ཁྱབ་པ་དང་། ཕྱོགས་ཆོས་ཀྱི་ཡན་ལག་གཉིས་གང་རུང་གཅིག་བརྗོད་པས་ཆོག་པར་བསྟན་པ་ཡིན་པས་སྐྱོན་མེད་དོ། །
གཉིས་པ་སྒྲུབ་ངག་ལྟར་སྣང་གི་མཚན་ཉིད། སྒྲུབ་བྱེད་ཡང་དག་མ་ཡིན་པ་སྒྲུབ་བྱེད་དུ་བརྗོད་པའི་ངག དབྱེ་ན། ཚུལ་གསུམ་ཚང་བར་བརྗོད་དགོས་པའི་གང་ཟག་གི་ངོར། ཚུལ་གསུམ་གང་རུང་གཅིག་བརྗོད་པའི་ངག་ལྟ་བུ་དོན་སྐྱོན་ཅན་དང་། ཚུལ་གསུམ་ཚང་ཡང་ཚད་མའི་སྟོབས་ཀྱིས་མ་ངེས་པ་བརྗོད་པ་ལྟ་བུ་བློ་སྐྱོན་ཅན་དང་། ངེས་ཀྱང་བརྗོད་མ་ཤེས་པའི་ངག་ལྟ་བུ་སྒྲ་སྐྱོན་ཅན་དང་གསུམ་མོ། ། གཉིས་པ་སུན་འབྱིན་ལ་གཉིས་ལས། དང་པོ་མཚན་ཉིད། རྒོལ་བས་སྒྲུབ་བྱེད་བཀོད་པ་ལ་སྐྱོན་བརྗོད་པར་བྱེད་པའི་ངག
གཉིས་པ་དབྱེ་བ་ལ་གཉིས་ལས། དང་པོ་སུན་འབྱིན་ཡང་དག་ལ་གཉིས་ལས། དང་པོ་མཚན་ཉིད། རྒོལ་བས་སྒྲུབ་བྱེད་ལྟར་སྣང་བཀོད་པ་ལ་སྐྱོན་ཇི་ལྟར་གནས་པ་ལྟར་བརྗོད་པས་ལྟར་སྣང་དེ་སྐྱོན་ཅན་དུ་གོ་བར་བྱེད་པའི་ངག གཉིས་པ་དབྱེ་བ་ལ་གཉིས་ལས། དང་པོ་རང་རྒྱུད་ནི། སྒྲུབ་ངག་ཡང་དག་ཡིན་པས་བཤད་ཟིན་ལ། གཉིས་པ་ཐལ་འགྱུར་ལ་གསུམ་ལས། དང་པོ་ཐལ་འགྱུར་ཡང་དག་གི་མཚན་ཉིད། ཁས་བླངས་ཀྱི་རྟགས་ལས་མི་འདོད་པ་ཐལ་བར་འཕེན་པའི་ངག་སྐྱོན་མེད།
དབྱེ་ན་གཉིས་ལས། དང་པོ་སྒྲུབ་བྱེད་འཕེན་པའི་ཐལ་འགྱུར་ཡང་དག་གི་མཚན་ཉིད། དངོས་སུ་ཐལ་བ་འཕངས་པས་བཟློག་ན་ཚུལ་གསུམ་ཚང་བའི་ཐལ་འགྱུར། དེ་ལ་ཆོས་གསུམ་ལྡན་ཞིག་དགོས་ཏེ། རྟགས་ཕྱིར་རྒོལ་གྱིས་བདེན་ཞེན་གྱིས་ཁས་བླངས་པ། ། མི་མཐུན་ཕྱོགས་ལས་བཟློག་པའི་ཁྱབ་པ་ཚད་མའི་སྟོབས་ཀྱིས་ངེས་པ། གཞི་གྲུབ་ཅིང་དམ་བཅའ་ལ་ཚད་མས་བསལ་རུང་ངོ་། ། དཔེར་ན་དུ་ལྡན་ལ་ལ་མེ་མེད་པར་ཁས་ལེན་པའི་གང་ཟག་གི་ངོར། དུ་ལྡན་ལ་ལ་མེ་མེད་པའི་ཕྱིར། དུ་བ་མེད་པར་ཐལ།
ཅིའི་ཕྱིར་འདྲི་ན། གང་མེ་མེད་པ་ན། དུ་བ་མེད་དེ། དཔེར་ན། ཆུ་ཀླུང་བཞིན། དུ་ལྡན་ལ་ལ་ཡང་མེ་མེད་པར་ཁས་བླངས་སོ་ཞེས་ཆོས་མཐུན་པ་ཅན་དང་། གང་དུ་བ་ཡོད་ན། མེ་ཡོད་དེ། ཚང་མང་བཞིན། ལ་ལ་ཡང་དུ་བ་ཡོད་དོ། །
ཞེས་ཆོས་མི་མཐུན་པ་ཉིད་ཅན་ཀྱི་ངག་བཀོད་པའི་ཐལ་འགྱུར་ལྟ་བུ་ཐལ་བའི་ངག་གིས་རང་རྒྱུད་འཕེན་པའི་ཚུལ་ཡང་། དེ་ལས་རྟོགས་པར་བྱའོ། ། གཉིས་པ་སྒྲུབ་བྱེད་མི་འཕེན་པའི་ཐལ་འགྱུར་ཡང་དག་གི་མཚན་ཉིད། ཐལ་འགྱུར་ཡང་དག་གང་ཞིག བཟློག་ན་ཚུལ་གསུམ་མ་ཚང་བ། དཔེར་ན། སྒྲ་རྟག་པ་དང་བྱས་པར་ཁས་ལེན་པའི་གང་ཟག་གི་ངོར། སྒྲ་བྱས་པའི་ཕྱིར། མི་རྟག་པར་ཐལ། ཞེས་པ་ལྟ་བུ།
གསུམ་པ་དེ་དག་གི་དབྱེ་བ་དཔེར་བརྗོད་པ་ནི། ས་ཕྱོགས་ན་བུམ་པ་མ་དམིགས་པའི་ཕྱིར། བུམ་པ་མེད་པར་ཐལ། ཞེས་པ་ལྟ་བུ་རང་བཞིན་མ་དམིགས་པ་དང་། དུ་བ་མེད་པའི་ཕྱིར་དུ་རྒྱུ་ནུས་པ་ཐོགས་མེད་མེད་པར་ཐལ་ཞེས་པའི་འབྲས་བུ་མ་དམིགས་པ་དང་། ནོག་ལྐོག་ཤལ་དང་མི་ལྡན་པའི་ཕྱིར་བ་ལང་མ་ཡིན་པར་ཐལ། ཞེས་པའི་ཁྱབ་བྱེད་མ་དམིགས་པ་དང་གསུམ་གྱིས་སྒྲུབ་བྱེད་འཕེན་པ་མི་རུང་སྟེ། བུམ་པ་ལ་སོགས་པ་ཚད་མས་གྲུབ་ན། དམིགས་པར་ཡང་གྲུབ་པས་ཤེས་འདོད་མེད་ལ། མ་གྲུབ་ན་ཐལ་བའི་དམ་བཅའ་ལ་བསལ་བ་མེད་པས་རང་རྒྱུད་ཀྱི་ཕྱོགས་ཆོས་མི་འགྲུབ་པའི་ཕྱིར།
སྔར་བཤད་པའི་ཡང་དག་གི་རྟགས་ལྷག་མ་རྣམས་ཀྱིས་སྒྲུབ་བྱེད་འཕེན་པར་ཤེས་པར་བྱའོ། ། སྒྲུབ་བྱེད་འཕེན་པ་ལ། རང་རིག་གཞན་རིག་གཉིས་སུ་དབྱེ་ན། གྲང་རེག་ཡོད་པའི་ཕྱིར། མེ་མེད་པར་ཐལ་བའི་རང་བཞིན་འགལ་བ་དམིགས་པའི་ཐལ་འགྱུར་ལ་སོགས་པ་བཞི་ལས། བཟློག་ནའང་རང་བཞིན་འགལ་བ་དམིགས་པ་ལ་སོགས་པ་འཕེན་པའི་ཕྱིར་རང་རིག་འཕེན་པ་ཡིན་ལ། དུ་བ་ཡོད་པའི་ཕྱིར། མེ་ཡོད་པར་ཐལ་བ་ལ་སོགས་པ་རྣམས་ཀྱིས། བཟློག་ན་རྒྱུ་མ་དམིགས་པ་ལ་སོགས་པ་འཕེན་པའི་ཕྱིར་གཞན་རིགས་འཕེན་པ་ཡིན་ནོ། ། གཉིས་པ་ཐལ་འགྱུར་ལྟར་སྣང་གི་མཚན་ཉིད།
ཐལ་འགྱུར་དུ་བཀོད་པ་གང་ཞིག་དགོད་བྱའི་གང་ཟག་གིས་ལན་གདབ་པར་ནུས་པ། དཔེར་ན། བསལ་བ་ཙམ་ལ་ལན་གདབ་ནུས་པ་སྒྲ་བྱས་པ་ཡིན་པའི་ཕྱིར་མི་རྟག་པ་ལ་སོགས་པའོ། ། གཉིས་པ་ལན་འདེབས་པའི་ཚུལ་ལ་གཉིས་ལས། གཞན་ལུགས་དགག་པ་ནི། བོད་ཁ་ཅིག ཐལ་འགྱུར་གྱི་ལན། གཏན་ཚིགས་མ་གྲུབ། ཁྱབ་པ་མ་གྲུབ། འདོད་ཅེས་པ་གསུམ་ལས་མི་སྲིད་དོ་ཞེས་ཟེར་བ་མི་འཐད་དེ།
འགལ་བ་དང་མ་ངེས་པའི་རྟགས་ལྟ་བུ་གཅིག་ཐལ་བའི་ཕྱིར་རོ། ། ཡང་འགའ་ཞིག་གཞི་འདི་ན་ཤ་ཟའི་བུམ་པ་ཡོད་པའི་ཕྱིར། བུམ་པ་ཡོད་པར་ཐལ། ཞེས་པ་ལྟ་བུ་ལ་རྟགས་མ་གྲུབ་ཅེས་བརྗོད་ན་ཤ་ཟའི་བུམ་པ་མེད་ཅེས་བརྗོད་པར་འགྱུར་ལ། དེ་མི་འཐད་དེ། ཤ་ཟ་ཡོད་མེད་གང་དུ་ཡང་མ་གྲུབ་པའི་ཕྱིར། དེས་ན་དེ་ལྟ་བུ་ལ་རྟགས་ལ་ཐེ་ཚོམ་ཟ་ཞེས་པའི་ལན་འདེབས་སོ་ཞེས་སྨྲ་བ་མི་འཐད་དེ། དེ་ལྟ་ན་ས་ཕྱོགས་ན་བུམ་པ་ཡོད་པར་སྒྲུབ་པ་ལ། ཤ་ཟའི་བུམ་པ་རྟགས་སུ་བཀོད་པ་ལྟ་བུ། གཏན་ཚིགས་མ་གྲུབ་པར་ཁས་བླངས་ན་ཡང་།
ས་ཕྱོགས་ན་བུམ་པ་མེད་པར་ཁས་བླངས་པར་འགྱུར་བས་དེ་ལྟ་བུ་གཏན་ཚིགས་མ་གྲུབ་པ་མ་ཡིན་པར་ཐལ་ལོ། ། གསུམ་པ་རང་ལུགས་ཀྱི་ལན་ནི། ཁྱབ་པ་འགལ། ཁྱབ་པ་མ་ངེས། གཏན་ཚིགས་མ་གྲུབ། འདོད་ཅེས་པ་སྒོ་བཞི་པོ་གང་རུང་གི་སྒོ་ནས་ལན་གདབ་བོ། ། ཐལ་འགྱུར་ཡང་དག་ལན་གྱིས་བཟློག་མི་ནུས་ན། ཁྲོ་བ་དང་། འཁོན་དུ་འཛིན་པ་དང་། བདག་ལ་བསྟོད་པ་དང་།
གཞན་ལ་སྨོད་པ་དང་། གླུ་གར་དང་། བཞད་གད་དག་གིས་རིགས་པ་གསུབ་པ་ནི་ཐབས་རྡུགས་པ་ཡིན་པས། བདེན་པའི་རྗེས་སུ་འཇུག་པ་དམ་པའི་རྣམ་ཐར་ཡིན་པས་དེའི་རྗེས་སུ་འཇུག་པར་བྱའོ། ། བློ་གྲོས་ལྡན་པས་མཁས་པའི་རྗེས་ཞུགས་ནས། ། གཞུང་ལུགས་དང་མཐུན་རིགས་པ་བཀོད་པའི་ཚེ། ། མཁས་རློམ་འགའ་ཞིག་བླུན་པོ་དགའ་ཕྱིར་དུ། ངག་འཁྱལ་གཏམ་གྱིས་རིགས་པ་གསུབ་པར་བྱེད། ། ཚུལ་འདི་མཐོང་ན་ཁོ་བོ་དམ་པ་ཡི། ། རྣམ་ཐར་སྐྱོང་ལ་ལྷག་པར་དགའ་བར་འགྱུར། །
ཞེས་བྱ་བ་བར་སྐབས་ཀྱི་ཚིགས་སུ་བཅད་པའོ། ། གཉིས་པ་སུན་འབྱིན་ལྟར་སྣང་གི་མཚན་ཉིད། སྐྱོན་མིན་སྐྱོན་དུ་བརྗོད་པས་སྐྱོན་ཅན་དུ་མི་གོ་བའི་ངག དབྱེ་བ་མཐའ་མེད་པས་མ་ཕྱེ་སྟེ། ལོག་པའི་ལམ་ལ་མཐའ་མེད་ཕྱིར། ། དེ་དག་འདིར་ནི་སྤྲོ་བྱ་མིན། ། ཞེས་གསུངས་པ་ལྟར་རོ། ཚད་མ་རིགས་པའི་གཏེར་ལས། གཞན་དོན་རྗེས་དཔག་བརྟག་པའི་རབ་ཏུ་བྱེད་པའི་དགོངས་དོན་གསལ་བར་བཤད་ཟིན་ཏོ།། ༈ །།རྒྱ་བོད་མཁས་པའི་གསུང་རབ་འོ་མའི་མཚོ། །
ཁོ་བོའི་རྣམ་དཔྱོད་བློ་ཡིས་བསྲུབ་པ་ལས། ། ཤེས་ལྡན་རྣམས་ཀྱི་མ་རིག་རླུང་གི་ནད། ། སེལ་བར་བྱེད་པ་མར་གྱི་ཉིང་ཁུ་རྙེད། ། དེ་ལྟར་བཤད་ལས་དེ་འདིར་བློ་ལྡན་འགའ། ། ལེགས་པར་རྟོགས་ནས་ལེགས་ཞེས་སྨྲ་མོད་ཀྱི། ། ལོག་པའི་ཕྱོགས་འཛིན་ལོག་པའི་བློ་ཅན་འགའ། ། འདི་དོན་མ་རྟོགས་འདི་ལ་སྡང་ཞུགས་བྱེད། ། བདག་བློ་ཡོངས་སུ་རྒྱས་པའི་དཀྱིལ་འཁོར་ལས། ། ལེགས་བཤད་རིགས་པའི་ཚ་ཟེར་སྟོང་འཕྲོས་པས། ། བཤེས་གཉེན་སྲིན་བྱའི་ཚོགས་ལ་གནོད་ན་ཡང་། །
སྡང་བས་མིན་པས་བཟོད་པའི་གོ་ཆ་གྱོན། ། དེ་ལྟ་མིན་པར་བདག་ཀྱང་མཁས་པ་ཡི། ། ལེགས་བཤད་དོར་ནས་ཁྱེད་ཀྱི་རྗེས་ཞུགས་ན། ། སངས་རྒྱས་བསྟན་པ་སུ་ཡིས་གསལ་བར་བྱེད། ། དེས་ན་བདག་གིས་ལེགས་པར་བཤད་པ་འདིས། ། ཁྱེད་ལ་རབ་ཏུ་འཁྲུགས་པར་ཤེས་ན་ཡང་། ། རྒྱལ་བ་སྲས་བཅས་དགྱེས་པའི་འཛུམ་སྟོན་པས། ། མཁས་པའི་ལུགས་བཟུང་ལེགས་བཤད་བྱེད་པ་ལ། ། ཁྱེད་ཀྱི་ཐུགས་དང་འགལ་བ་མཐོལ་ལོ་བཤགས། ། ཀྱེ་མ་ཐུབ་བསྟན་སྣུམ་ཟད་མར་མེ་བཞིན། །
མཁས་པའི་རྗེས་འཇུག་ཉིན་མོའི་སྐར་མ་བཞིན། ། རྨོངས་པའི་རྗེས་འཇུག་མཚན་མོའི་རྒྱུ་སྐར་བཞིན། ། གཞུང་ལུགས་དགོངས་དོན་ལོག་ལྟས་སྤྲིན་བཞིན་སྒྲིབ། ། འོན་ཀྱང་བདག་བློ་རྣམ་དཔྱོད་འོད་སྟོང་ཅན། ། ཐུབ་བསྟན་ཤེས་བྱའི་མཁའ་ལ་རྒྱུ་བ་ན། ། ཆོས་དང་ཆོས་མིན་རྣམ་འབྱེད་སེར་བུ་ཡིས། ། ལོག་ལྟའི་སྤྲིན་ཚོགས་ཕྱོགས་བཅུར་འཐོར་བར་བྱེད། ། ཚུལ་འདི་ཚུལ་བཞིན་སོམས་ལ་བློ་ལྡན་རྣམས། ། ལེགས་བཤད་ལེགས་པར་རྟོགས་པའི་བློ་གྲོས་ཀྱིས། ། ལོག་ལྟ་ལོག་པའི་ལྟ་ངན་དྲུངས་འབྱིན་པའི། །
མཁས་མཆོག་མཁས་པའི་རྗེས་སུ་འབྲང་བར་གྱིས། ། ཁོ་བོའི་བློ་གྲོས་ཤར་གྱི་རི་རྩེ་ནས། ། ལེགས་བཤད་ཉི་མའི་འོད་ཟེར་ཤར་བ་ན། ། གཞུང་ལུགས་དགོངས་དོན་གེ་སར་རྒྱས་ནས་སུ། ། ལོག་རྟོག་ཀུ་མུད་ཟུམ་པར་མཉམ་དུ་གྱུར། ། དེ་ལས་བྱུང་བའི་དགེ་བས་འགྲོ་བ་ཀུན། ། གནས་གསུམ་ཤེས་བྱའི་ནམ་མཁའ་ཡངས་པ་ལ། ། ལུང་དང་རིགས་པའི་འདབ་གཤོག་རབ་བརྐྱངས་ཏེ། ། ཀུན་མཁྱེན་ཚད་མའི་གོ་འཕང་བགྲོད་པར་ཤོག རིག་གཞུང་ཀུན་གྱི་སྙིང་པོ་ཀུན་འདུས་ནས། །
ཀུན་མཁྱེན་ཚད་མ་བསླུ་མེད་རང་གྲོལ་གྱི ། རིགས་པའི་གནས་ཚུལ་རྟོགས་པར་དཀའ་བ་རྣམས། ། རིང་ནས་རྙེད་པའི་རྣམ་གཞག་འདི་ཉིད་ལགས། ཚད་མ་སྡེ་བདུན་གྱི་དགོངས་འགྲེལ་རིགས་པའི་གཏེར་ཞེས་བྱ་བའི་དགོངས་དོན་གསལ་བར་བྱེད་པ་ལེགས་བཤད་ཉི་མའི་འོད་ཟེར་ཞེས་བྱ་བ་འདི་ནི། འཇམ་པའི་དབྱངས་དཀོན་མཆོག་རིན་ཆེན་གྱི་བཀའ་དྲིན་གྱིས་ལེགས་པར་བསྐྱངས་ཤིང་། མགོན་པོ་འཇམ་པའི་དབྱངས་ཀྱི་ལེགས་བཤད་ཀྱི་རྗེས་སུ་ཞུགས་པ། ཤེས་བྱའི་གནས་ལ་བློ་གྲོས་ཀྱི་སྣང་བ་རྒྱས་ཤིང་། མི་འཕྲོག་པའི་མཁྱེན་པ་དང་ལྡན་པ། ཐུགས་རྗེ་མཚུངས་པ་མེད་པ་ཐམས་ཅད་མཁྱེན་པ་གྲུབ་དབང་ཉིད་ཀྱི་བཀའ་དྲིན་ལ་བརྟེན་ནས། ཇོ་བོ་ཆེན་པོ་དེ་དག་གི་མན་ངག་གིས།
རྒྱུད་སྨིན་པར་བྱས་པས་མཁས་པའི་དྲེགས་པ་དང་བྲལ་བ། ཤེས་རབ་རྒྱ་མཚོས་སངས་རྒྱས་ཀྱི་བསྟན་པ་ལོ་སུམ་སྟོང་དང་ལྔ་བརྒྱ་དང་ལྔ་བཅུ་ང་བརྒྱད་འདས་པའི་དུས་ཆུ་ཕོ་སྟག་གི་ལོ་ཟླ་བ་བདུན་པའི་ཚེས་བཅུ་ལ་དཔལ་སྣར་ཐང་གི་ཆོས་སྡེར་རྫོགས་པར་སྦྱར་བའོ།། །། ཤུ་བྷཾ།། །། PAGE * MERGEFORMAT 108 འཇམ་དབྱངས་ཤེས་རབ་རྒྱ་མཚོ། རིགས་གཏེར་གྱི་འགྲེལ་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
