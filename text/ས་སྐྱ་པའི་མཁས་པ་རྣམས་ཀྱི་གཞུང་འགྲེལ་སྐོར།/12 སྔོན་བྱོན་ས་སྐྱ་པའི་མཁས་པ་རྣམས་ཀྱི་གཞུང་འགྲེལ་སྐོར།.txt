སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༡༢
The Text
ཨོཾ་སྭསྟི། ཤེས་བྱའི་དེ་ཉིད་ཇི་བཞིན་ལེགས་བསྟན་ནས། ། ཡང་དག་ལྟ་བའི་པད་ཚལ་རྒྱས་བྱས་ཏེ། ། ངེས་དོན་ཟེའུ་འབྲུའི་བཅུད་ཀྱིས་ཚིམ་མཛད་པའི། ། འདྲེན་མཆོག་གང་གི་ཞབས་རྡུལ་སྤྱི་བོས་ལེན། ། འདིར་མཁས་པར་རློམ་པ་འགའ་ཞིག བྱམས་ཆོས་ཀྱི་ལུགས་ལ། ཉན་རང་ལ་ཆོས་ཀྱི་བདག་མེད་རྟོགས་པ་མེད་ཅིང་། ཉན་རང་ལ་ཉོན་མོངས་པ་དང་ཤེས་སྒྲིབ་གཟུང་རྟོག་མ་ལུས་པ་སྤངས་པ་ཡོད་ཅེས་ནང་འགལ་སྨྲ་ལ། ཡང་ཁ་ཅིག་ན་རེ།
བྱམས་ཆོས་ཀྱི་ལུགས་ལ། ཉན་རང་ལ་ཆོས་ཀྱི་བདག་མེད་རྟོགས་པ་མེད་ལ། ཀླུ་སྒྲུབ་ཀྱི་ལུགས་ལ་ཡོད་ཅེས་སྨྲ་མོད། དེ་དག་གི་ལོག་པར་རྟོག་པ་བསལ་བའི་ཕྱིར། ལུང་དང་རིགས་པའི་སྣང་བ་སྤྲོས་ཏེ་འཆད་པ་ནི། བྱང་སེམས་མཐོང་ལམ་པ་ཆོས་ཅན། ཁྱོད་ཀྱིས་ཆོས་ཉིད་རྟོགས་པའི་བློ་སྟོབས་ཀྱིས། ཉན་རང་དགྲ་བཅོམ་པ་རྣམས་ཟིལ་གྱིས་གནོན་ནུས་པར་ཐལ། ཉན་རང་དགྲ་བཅོམ་པ་དེ་འཕགས་པ་གང་ཞིག ཉན་རང་དགྲ་བཅོམ་པས་ཆོས་ཐམས་ཅད་རང་བཞིན་མ་དམིགས་པར་མ་རྟོགས།
ཁྱོད་ཀྱིས་ཆོས་ཐམས་ཅད་རང་བཞིན་མ་དམིགས་པར་མངོན་སུམ་དུ་རྟོགས་པའི་ཕྱིར། འདོད་ན། ཤེས་བྱ་ཆོས་ཅན། རྒྱལ་པོའི་བུ་སྐྱེས་ནས་རིང་པོ་མ་ལོན་པ་རྒྱལ་པོའི་མཚན་དང་ལྡན་པ་དེས། རང་གི་ཁྲིམས་ཤེས་པའི་སྟོབས་ཀྱིས་བློན་པོའི་ཚོགས་རྒན་པོ་གཙོ་བོར་གྱུར་པ་རྣམས་ཟིལ་གྱིས་གནོན་ནུས་པར་ཐལ། འདོད་པ་དེའི་ཕྱིར། མ་ཁྱབ་ན་ཤེས་བྱ་ཆོས་ཅན། བཅོམ་ལྡན་འདས་དེས་དེ་གཉིས་དཔེ་དོན་དུ་སྦྱར་ནས་གསུངས་པའི་ཆ་ནས་མི་རིགས་པར་ཐལ། དཔེ་དེ་བཞིན་དུ་དོན་དེ་མ་ཡིན་པའི་ཕྱིར། འདོད་མི་ནུས་ཏེ།
བཅོམ་ལྡན་འདས་ཀྱིས་ས་བཅུ་པ་ལས། ཀྱེ་རྒྱལ་བའི་སྲས་དག འདི་ལྟ་སྟེ། དཔེར་ན་རྒྱལ་པོའི་རིགས་སུ་སྐྱེས་པའི་རྒྱལ་པོའི་བུ་རྒྱལ་པོའི་མཚན་དང་ལྡན་པ་ནི་སྐྱེས་པ་ཙམ་གྱིས་རྒྱལ་པོའི་བྱིན་གྱིས་བློན་པོའི་ཚོགས་ཐམས་ཅད་ཟིལ་གྱིས་གནོན་གྱི། རང་གི་བློའི་སྟོབས་ཀྱི་རྣམ་པར་དཔྱོད་པས་ནི་མ་ཡིན་ནོ། ། ནམ་དེ་ནར་སོན་པ་དེའི་ཚེ། རང་གི་བློའི་སྟོབས་བསྐྱེད་པས་བློན་པོའི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། ། ཀྱེ་རྒྱལ་བའི་སྲས་དག དེ་བཞིན་དུ་བྱང་ཆུབ་སེམས་དཔའ་ཡང་སེམས་བསྐྱེད་མ་ཐག་ཏུ་ལྷག་པའི་བསམ་པ་ཆེ་བ་ཉིད་ཀྱིས་ཉན་ཐོས་དང་རང་སངས་རྒྱས་ཐམས་ཅད་ཟིལ་གྱིས་གནོན་གྱི། རང་གི་བློའི་སྟོབས་ཀྱི་རྣམ་པར་དཔྱད་པས་ནི་མ་ཡིན་ནོ། །
བྱང་ཆུབ་སེམས་དཔའ་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་རང་གི་ཡུལ་ཤེས་པའི་ཆེ་བ་ལ་གནས་པས་ཉན་ཐོས་དང་རང་སངས་རྒྱས་ཀྱི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། ། ཞེས་དང་། བྱམས་པའི་རྣམ་པར་ཐར་པ་ལས། རིགས་ཀྱི་བུ་འདི་ལྟ་སྟེ། དཔེ་ན་རྒྱལ་པོའི་བུ་སྐྱེས་ནས་རིང་པོར་མ་ལོན་པར་རྒྱལ་པོའི་མཚན་དང་ལྡན་པ་ནི། བློན་པོའི་ཚོགས་རྒན་པོ་གཙོ་བོར་གྱུར་པ་ཐམས་ཅད་ཀྱང་རིགས་ཀྱི་བདག་ཉིད་ཆེ་བའི་དབང་གིས་ཟིལ་གྱིས་གནོན་ཏོ། ། དེ་བཞིན་དུ་བྱང་ཆུབ་སེམས་དཔའ་ལས་དང་པོ་པ་བྱང་ཆུབ་ཏུ་སེམས་བསྐྱེད་ནས་རིང་པོ་མ་ལོན་པ་དེ་བཞིན་གཤེགས་པ་ཆོས་ཀྱི་རྒྱལ་པོའི་རིགས་སུ་སྐྱེས་པས་ཀྱང་། བྱང་ཆུབ་ཀྱི་སེམས་དང་སྙིང་རྗེའི་དབང་གིས། ཉན་ཐོས་དང་རང་སངས་རྒྱས་ཡུན་རིང་དུ་ཚངས་པར་སྤྱོད་པ་རྣམས་ཟིལ་གྱིས་གནོན་ཏོ། ། ཞེས་སོ། །
ཡང་ཉས་ཐོས་དགྲ་བཅོམ་པ་ཆོས་ཅན། ཕྱི་རོལ་པ་ལྟར་རང་རྒྱུད་ཀྱི་ཉོན་མོངས་པ་མ་ལུས་པ་མ་སྤངས་པར་ཐལ། གཞི་ཕུང་ཁམས་རང་བཞིན་མ་དམིགས་པར་མ་རྟོགས་པའི་ཕྱིར། ཁྱབ་སྟེ། རྣམ་འགྲེལ་ལས། འདི་ཡུལ་སུན་ཕྱུང་མེད་པར་ནི། ། དེ་སྤོང་བར་ནི་ནུས་མ་ཡིན། ། ཞེས་གསུངས་པའི་ཕྱིར་རོ། ། གཞན་ཡང་། ཆོས་ཅན།
གང་ཟག་གི་བདག་མེད་མ་རྟོགས་པར་ཐལ། གང་ཟག་གི་བདག་ཏུ་བཏགས་པའི་གཞི་ཕུང་པོ་བདེན་པར་འཛིན་པའི་ཕྱིར། ཆོས་ཅན། ཁྱོད་ཀྱི་རྒྱུད་ལ་ཕུང་པོ་ལྔ་ལ་དམིགས་པའི་ངར་འཛིན་འབྱུང་བར་ཐལ། ཁྱོད་ཕུང་པོ་ལྔ་བདེན་པར་འཛིན་པའི་ཕྱིར། འདོད་ན། ཆོས་ཅན། འདོད་ཆགས་ལ་སོགས་པའི་ཉོན་མོངས་པ་དང་། དེས་ཀུན་ནས་བསླངས་པའི་ལས་རྣམས་ཁྱོད་ཀྱི་རྒྱུད་ལ་འབྱུང་བར་ཐལ་ལོ། ། འདོད་ན།
ཆོས་ཅན། ལས་ཉོན་གྱི་དབང་གིས་འཁོར་བར་སྐྱེ་བར་ཐལ་ལོ། ། གཞན་ཡང་། ཆོས་ཅན། ཕུང་པོ་ལྔ་སྐྱེ་འགག་དུས་གསུམ་དང་བྲལ་བར་མཐོང་བའི་སྒོ་ནས། ཕུང་པོ་ལྔ་མི་དམིགས་པར་འཛིན་པ་དང་། དེས་ཀུན་ནས་བསླངས་པའི་ལས་ཉོན་དང་། དེའི་དབང་གིས་སྐྱེ་བ་ཡང་ཟད་པ་མ་ཡིན་པར་ཐལ། ཕུང་པོ་ལྔ་སྐྱེ་འགག་དུས་གསུམ་དང་བྲལ་བར་མ་རྟོགས་པའི་ཕྱིར། སྔ་ཕྱི་རྣམས་ལ་ཁྱབ་པ་ཡོད་ཅིང་འདོད་མི་ནུས་ཏེ།
རིན་ཆེན་ཕྲེང་བ་ལས། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ངར་འཛིན་ཡོད་ན་ཡང་ལས་ཏེ། ། དེ་ལས་ཡང་ནི་སྐྱེ་བར་འགྱུར། ། ལམ་གསུམ་ཐོག་མཐའ་དབུས་མེད་པ། ། འཁོར་བའི་དཀྱིལ་འཁོར་འགལ་མེ་ཡི། ། དཀྱིལ་འཁོར་ལྟ་བུ་ཕན་ཚུན་གྱིས། ། རྒྱུ་ཅན་འདི་ནི་འཁོར་བར་འགྱུར། ། དེ་ནི་རང་གཞན་གཉིས་ཀ་དང་། །
དུས་གསུམ་ཉིད་དུ་མ་མཐོང་ཕྱིར། ། ངར་འཛིན་པ་ནི་ཟད་པར་འགྱུར། ། དེ་ནས་ལས་དང་སྐྱེ་བ་ཡང་། ། ཞེས་གསུངས་པའི་ཕྱིར་རོ། ། ཡང་ཆོས་ཅན། ཕུང་པོ་ལྔ་དབུ་བ་བརྡོས་པ་སོགས་དང་འདྲ་བར་རྟོགས་པར་ཐལ། རང་རྒྱུད་ཀྱི་ཉོན་མོངས་པ་མ་ལུས་པར་སྤངས་པའི་ཕྱིར། ཁྱབ་སྟེ། ཉན་ཐོས་ལ་བསྟན་པའི་མདོ་ལས། ཉན་ཐོས་རྣམས་ཉོན་མོངས་པའི་སྒྲིབ་པ་སྤངས་པའི་ཕྱིར།
གཟུགས་ནི་དབུ་བ་བརྡོས་པ་འདྲ། ། ཚོར་བ་ཆུ་ཡི་ཆུ་བུར་བཞིན། ། འདུ་ཤེས་སྨིག་རྒྱུ་ལྟ་བུ་སྟེ། ། འདུ་བྱེད་རྣམས་ནི་ཆུ་ཤིང་བཞིན། ། རྣམ་པར་ཤེས་པ་སྒྱུ་མ་ལྟར། ། ཉི་མའི་གཉེན་གྱིས་བཀའ་སྩལ་ཏོ། ། ཞེས་གསུངས་པའི་ཕྱིར་རོ། ། གཞན་ཡང་། ཆོས་ཅན། ཆོས་ཀྱི་བདག་མེད་རྟོགས་པར་ཐལ།
ཕུང་པོ་རྣམས་སྤྲོས་བྲལ་དུ་རྟོགས་པའི་སྒོ་ནས། སྐྱེ་རྒ་ན་འཆིའི་དུཿཁ་ལས་བརྒལ་ཏེ། འཁོར་བ་ལས་གྲོལ་བའི་ཕྱིར་རོ། ། རྟགས་གྲུབ་སྟེ། རྩ་ཤེས་ལས། བཅོམ་ལྡན་དངོས་དང་དངོས་མེད་པ། ། མཁྱེན་པ་ཀ་ཏ་ཡ་ན་ཡི། ། གདམས་ངག་ལས་ནི་ཡོད་པ་དང་། ། མེད་པ་གཉིས་ཀ་དགག་པ་མཛད། ། ཅེས་གསུངས་པའི་ཕྱིར་རོ། །
གཞན་ཡང་ཤེས་བྱ་ཆོས་ཅན། ཉན་ཐོས་དགྲ་བཅོམ་པས་ཆོས་ཀྱི་བདག་མེད་རྟོགས་པར་ཐལ། གཟུགས་ནས་སངས་རྒྱས་ཀྱི་ཆོས་ཀྱི་བར་ལ་མངོན་པར་འདུ་བྱེད་པའི་ཚུལ་གྱིས་སྤྱོད་ནས། ཉན་རང་གི་བྱང་ཆུབ་མངོན་དུ་བྱེད་པའི་སྐལ་བ་མེད་པའི་ཕྱིར། རྟགས་གྲུབ་སྟེ། ཡུམ་བར་མ་ལས། གཟུགས་ཞེས་བྱ་བ་ནས་དེ་སངས་རྒྱས་ཀྱི་ཆོས་རྣམས་ལ་གནས་པ་དང་། ལྷག་པར་མོས་པ་དང་། ཀུན་ཤེས་པས་སངས་རྒྱས་ཀྱི་ཆོས་རྣམས་ལ་མངོན་པར་འདུ་བྱེད་པ་ལ་སྤྱོད་པ་ཡིན་ཏེ། མངོན་པར་འདུ་བྱེད་པ་སྤྱོད་པ་སྐྱེ་བ་དང་།
རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། དུཿཁ་དང་། ཡིད་མི་བདེ་བ་ལས་ཡོངས་སུ་མི་གྲོལ་བར་དུཿཁ་ཆེན་པོ་ལས་ཡོངས་སུ་མི་གྲོལ་བར་བརྗོད་དོ། ། ཚེ་དང་ལྡན་པ་ཤཱ་རིའི་བུ་བྱང་ཆུབ་སེམས་དཔའ་ཆེན་པོ་དེ་ནི་ཉན་ཐོས་ཀྱི་སའམ་རང་སངས་རྒྱས་ཀྱི་ས་ཡང་མངོན་སུམ་དུ་བྱ་བའི་སྐལ་བ་མེད་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བ་ལྟ་ཅི་སྨོས་ཏེ། དེ་ནི་གནས་མེད་དོ། །
ཞེས་བཟོད་ཆེན་གྱི་དམིགས་རྣམ་གྱི་སྐབས་སུ་གསུངས་པའི་ཕྱིར་རོ། ། གཞན་ཡང་། ཆོས་ཅན། ཉན་རང་གི་རྒྱུད་ལ་ཆོས་ཀྱི་བདག་མེད་རྟོགས་པ་ཡོད་པར་ཐལ། ཉོན་ཐོས་ཀྱི་ཐེག་པ་བ་རྣམས་བདག་ཉིད་མྱ་ངན་ལས་འདའ་བའི་ཕྱིར་དུ། རྣམ་པར་ཐར་པའི་སྒོ་གསུམ་དང་། བདེན་བཞིའི་གནས་ལུགས་སྒོམ་པའི་ཕྱིར། རྟགས་གྲུབ་སྟེ། ཡུམ་བར་མ་ལས། ཉན་ཐོས་དང་རང་སངས་རྒྱས་ཀྱི་ཐེག་པ་བ་རྣམས་ཀྱི་སྦྱིན་པ་ལས་བྱུང་བ་དང་།
ཞེས་པ་ནས། སྟོང་ཉིད་དང་། མཚན་མ་མེད་པ་དང་། སྨོན་པ་མེད་པ་དང་། འཕགས་པའི་བདེན་པ་བཞི་དང་། ཚད་མེད་པ་དང་། བསམ་གཏན་དང་། གཟུགས་མེད་པའི་སྙོམས་པར་འཇུག་པ་དང་། རྣམ་པར་ཐར་པ་བརྒྱད་དང་། མཐར་གྱི་གནས་པའི་སྙོམས་པར་འཇུག་པ་དགུ་དང་།
སོ་སོ་ཡང་དག་རིག་པ་བཞི་དང་། མངོན་པར་ཤེས་པ་དྲུག་ཀྱང་། བདག་འདུལ་བ་དང་། བདག་ཞི་བར་བྱ་བ་དང་། བདག་ཡོངས་སུ་མྱ་ངན་ལས་འདའ་བའི་ཕྱིར་ཉེ་བར་གནས་ཞེས། དེའི་བྱེད་པ་མཆོག་ཡིན་ནོ། ། ཞེས་པའི་མདོར་གསུངས་པའི་ཕྱིར། གཞན་ཡང་། ཆོས་ཅན། རྣམ་པ་ཐམས་ཅད་མཁྱེན་པ་ཉིད་དང་ལྡན་པའི་ཡིད་ལ་བྱེད་པས།
མི་དམིགས་པའི་ཚུལ་གྱིས་གཟུགས་མི་རྟག་པར་ཡིད་ལ་བྱའོ། ། ཞེས་པའི་མདོའི་ཚིག་ཟུར་དུ་རྣམ་པ་ཐམས་ཅད་མཁྱེན་པ་ཉིད་དང་ལྡན་པའི་ཡིད་ལ་བྱེད་པ་ཞེས་སྨོས་པ་རྣམ་བཅད་ཡོངས་གཅོད་ཀྱི་དགོས་པ་མེད་པར་ཐལ། ཉན་རང་ལ་གཟུགས་མི་རྟག་པར་མི་དམིགས་པའི་ཚུལ་གྱིས་རྟོགས་པ་མེད་པའི་ཕྱིར། གཞན་ཡང་ཉན་ཐོས་དགྲ་བཅོམ་པ་ཆོས་ཅན། གཞི་ཕུང་པོ་རང་བཞིན་མི་དམིགས་པར་རྟོགས་པར་ཐལ། རང་རྒྱུད་ཀྱི་ཉོན་མོངས་པ་མ་ལུས་པར་སྤངས་པའི་ཕྱིར། མ་ཁྱབ་ན་ཤེས་བྱ་ཆོས་ཅན། ལུས་ངག་གི་བྱ་བ་ངན་པ་ལ་ཉེ་བར་ཞེན་པའི་སྲེད་པའི་གཉེན་པོར་ལུས་ངག་ཡིད་གསུམ་བདེན་པའི་ངོ་བོ་ཉིད་ཡོད་པ་མ་ཡིན་པར་རྟོགས་མི་དགོས་པར་ཐལ། དུས་ཅུང་ཟད་ལ་རིང་པོར་རློམས་ནས་སྐྱེ་བའི་གཉེན་པོར་གཟུགས་ནས་རྫོགས་པའི་བྱང་ཆུབ་ཀྱི་བར་རློམ་བྱའི་ཡུལ་དུ་མ་གྲུབ་པར་རྟོགས་མི་དགོས་པར་ཐལ། བདག་ཉིད་ལ་ཞུམ་པའི་ལེ་ལོའི་གཉེན་པོར།
ཆོས་རྣམས་རང་བཞིན་གྱིས་མ་སྐྱེས་པར་རྟོགས་མི་དགོས་པར་ཐལ། ཉོན་མོངས་པའི་གཉེན་པོར་ཕུང་པོ་རང་བཞིན་གྱིས་མ་གྲུབ་པར་རྟོགས་མི་དགོས་པའི་ཕྱིར། འདོད་ན། བརྩོན་འགྲུས་བརྩམས་པ་ཉིད་ཀྱིས་ཇི་སྐད་བཤད་པའི་དོན་ལ་ནན་ཏན་བྱེད་པ་ལ་ལུས་ལ་སོགས་པའི་བསོད་ཉམས་ཉིད་ཀྱིས་ལུས་ལ་མངོན་པར་ཞེན་པར་འགྱུར་བས་ཞེས་པ་ནས། ཆོས་རྣམས་རང་བཞིན་གྱིས་མ་སྐྱེས་པ་ཉིད་དུ་སློབ་པའི་གདམ་ངག་དང་ཞེས་པ་དང་འགལ། གཞན་ཡང་། ཆོས་ཅན། ལུས་ངག་ཡིད་གསུམ་མི་དགེ་བའི་ལས་ཀྱིས་དག་པའི་རྒྱུར། ཆོས་ཐམས་ཅད་རང་བཞིན་གྱི་ངོ་བོ་ཉིད་ཡོད་པར་མ་ཡིན་པར་རྟོགས་མི་དགོས་པར་ཐལ། ཉན་རང་དགྲ་བཅོམ་པས་ལུས་ངག་ཡིད་གསུམ།
སྲོག་གཅོད་པ་ལ་སོགས་པ་མི་དགེ་བའི་ལས་ཀྱིས་དག་ཀྱང་དེས་ཆོས་ཐམས་ཅད་རང་བཞིན་གྱིས་ངོ་བོ་ཉིད་ཡོད་པ་མིན་པར་མ་རྟོགས་པའི་ཕྱིར། འདོད་ན། ཆོས་ཐམས་ཅད་ངོ་བོ་ཉིད་མེད་པར་རྟོགས་པ་ཁོ་ནས་ལུས་ལ་སོགས་པ་རྣམ་པར་དག་པ་ཞེས་བྱ་བ་ཡིན་ནོ་ཞེས་པ་དང་འགལ། གཞན་ཡང་ཆོས་ཅན། གཟུགས་སོགས་ལ་མངོན་པར་ཞེན་པའི་མཐོང་སྤང་ཉོན་མོངས་པའི་སྒྲིབ་པ་སྤང་བ་ལ་གཟུགས་སོགས་ངོ་བོ་ཉིད་ཡོད་པ་མིན་པར་རྟོགས་མི་དགོས་པར་ཐལ། ཉན་རང་དགྲ་བཅོམ་པས་གཟུགས་སོགས་ངོ་བོ་ཉིད་ཡོད་པ་མིན་པར་མ་རྟོགས་ཀྱང་མཐོང་སྤང་ཉོན་མོངས་པ་རྣམས་སྤངས་པའི་ཕྱིར། འདོད་ན། ངོ་བོ་ཉིད་མེད་པར་སྒོམ་པ་ཁོ་ནས་གཟུགས་ལ་སོགས་པ་དང་། མྱ་ངན་ལས་འདས་པ་ལ་མངོན་པར་ཞེན་པ་ཞི་བ་ཞེས་པ་དང་འགལ། གཞན་ཡང་བསེ་རུ་ལྟ་བུའི་རང་སངས་རྒྱས་ཆོས་ཅན།
ཁྱོད་བསྐལ་པ་བརྒྱར་ཕུང་པོ་དང་། ཁམས་དང་། བདེན་པ་དང་། རྟེན་འབྲེལ་དང་། གནས་དང་གནས་མ་ཡིན་པ་ལ་མཁས་པར་བྱས་པ་མ་ཡིན་པར་ཐལ། ཆོས་ཐམས་ཅད་ངོ་བོ་ཉིད་ཡོད་པ་མིན་པར་མ་རྟོགས་པའི་ཕྱིར། འདོད་ན། སའི་དངོས་གཞི་ལས། འདི་ལྟར་འདི་ན་ལ་ལ་རང་སངས་རྒྱས་ཀྱི་རིགས་ལ་གནས་པ་བསྐལ་བ་བརྒྱར་སངས་རྒྱས་འབྱུང་བ་མཉེས་པར་བྱེད་དེ། དེར་ཡང་འདི་ལྟ་སྟེ།
རང་བྱང་ཆུབ་ཏུ་རྒྱུད་ཡོངས་སུ་སྨིན་པར་བྱེད་ཅིང་། འདི་ལྟར་ཕྱིས་བྱང་ཆུབ་པར་བྱ་བའི་ཕྱིར། ཕུང་པོ་ལ་མཁས་པ་དང་། སྐྱེ་མཆེད་ལ་མཁས་པ་དང་། རྟེན་ཅིང་འབྲེལ་བར་འབྱུང་བ་ལ་མཁས་པ་དང་། གནས་དང་གནས་མ་ཡིན་པ་ལ་མཁས་པ་དང་། བདེན་པ་ལ་མཁས་པར་བྱེད་དེ། དེ་ནི་རང་སངས་རྒྱས་ཀྱི་ལམ་དང་པོའོ། ། ཞེས་པ་དང་འགལ། ཡང་ཆོས་ཅན།
རྟེན་འབྲེལ་ཟབ་མོའི་དོན་ལ་སོ་སོར་རྟོག་པ་ལྷུར་ལེན་པ་དང་། རྣམ་ཐར་སྒོ་གསུམ་ཡིད་ལ་བྱེད་ཅིང་གནས་པ་མིན་པར་ཐལ། ཆོས་ཐམས་ཅད་རང་བཞིན་ཡོད་པ་མིན་པར་མ་རྟོགས་པའི་ཕྱིར། འདོད་ན། སའི་དངོས་གཞི་ལས། དེ་ལ་ཡང་གནས་པ་ནི། བསེ་རུ་ལྟར་སྤྱོད་པའི་རང་སངས་རྒྱས་གང་ཡིན་པ་དེ་ནི། གཅིག་པུ་འདུག་པ་དགའ་ཞིང་། གཅིག་པུ་གནས་ལ་ཟབ་མོ་ལ་མོས་པ་དང་། རྟེན་ཅིང་འབྲེལ་བར་འབྱུང་བ་ཟབ་མོ་སོ་སོར་རྟོག་པ་ལྷུར་ལེན་པ་དང་།
སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་ཡིད་ལ་བྱེད་ཅིང་གནས་པར་འགྱུར་ཞེས་པ་དང་འགལ། དེ་ནི་ཚོགས་ན་སྤྱོད་པའི་རང་སངས་རྒྱས་གཉིས་ལའང་འདྲའོ། ། གཞན་ཡང་ཤེས་བྱ་ཆོས་ཅན། ཉན་རང་འཕགས་པའི་རྒྱུད་ལ་མདོ་ལས་དངོས་སུ་བསྟན་པའི་གཞི་ཤེས་ཀྱི་དོན་རྣམ་ཉི་ཤུ་རྩ་བདུན་རྟོགས་པའི་ཤེས་རྣམ་ཉེར་བདུན་མེད་པར་ཐལ། ཉན་རང་འཕགས་པའི་རྒྱུད་ལ་ཆོས་ཐམས་ཅད་རང་བཞིན་ཡོད་པ་མིན་པར་རྟོགས་པ་མེད་པའི་ཕྱིར། འདོད་ན། དེ་ལ་ཐམས་ཅད་ཤེས་པ་ཉིད་ནི། ཉན་ཐོས་དང་བྱང་ཆུབ་སེམས་དཔའི་བྱེ་བྲག་གིས་ཟག་པ་མེད་པ་དང་།
ཟག་པ་དང་བཅས་པ་ཡིན་ནོ། ། ཞེས་ཉི་ཁྲི་སྣང་བ་དང་། རྣམ་འགྲེལ་འགྲེལ་ཆེན་འགྲེལ་ཆུང་སོགས་ནས་བཤད་པ་དང་འགལ། ཁ་ཅིག་ན་རེ། ཉན་རང་ལ་ཆོས་ཀྱི་བདག་མེད་རྟོགས་པ་མེད་དེ། དེ་ནི་མཚན་མར་དམིགས་པའི་སྒོ་ནས། ཞེས་སོགས་རྩ་འགྲེལ་དང་། དུས་གསུམ་མཉམ་པ་ཉིད་ཤེས་ཕྱིར། ། ཞེས་པའི་ཤུགས་བསྟན། ཉན་རང་ལ་སྦྱར་ནས་བཤད་པའི་ཕྱིར།
སློབ་དཔོན་གྱི་ལུགས་ལ་ཡང་། ཉན་རང་ལ་ཆོས་ཀྱི་བདག་མེད་རྟོགས་པ་མེད་དོ་ཞེ་ན། དེ་ནི་མཚན་མར་དམིགས་སྒོ་ནས་ཞེས་པའི་དོན་གྱིས་གཙོ་བོ་ཉན་རང་འཕགས་པས་ཆོས་ཀྱི་བདག་མེད་མ་རྟོགས་པ་ལ་སྦྱོར་བ་མ་ཡིན་གྱི། ཐེག་ཆེན་ལས་དང་པོ་པ་ཐབས་མི་མཁས་པས་མིང་དང་གཟུགས་ལ་ཆགས་ནས་སྤྱད་ན། འབྲས་ཡུམ་ལས་རིང་བར་བསྟན་པ་ཡིན་ནོ། ། དེ་ཉིད་ཀྱི་ཐད་ཀའི་མདོ་ལས། རབ་འབྱོར་གྱིས་གསོལ་པ། བཅོམ་ལྡན་འདས་འདི་ལྟ་སྟེ། ཐེག་པ་ཆེན་པོ་པའི་རིགས་ཀྱི་བུའམ། རིགས་ཀྱི་བུ་མོ་ཐབས་མི་མཁས་པས་ཡུམ་ལ་དམིགས་པའི་ཚུལ་གྱིས་འདུ་ཤེས་པར་བགྱིད་ན།
ཡུམ་འདི་འདོར་བར་འགྱུར། རིང་དུ་བགྱིད་པར་འགྱུར་རོ། ། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ལེགས་སོ་ལེགས་སོ། དེ་དེ་བཞིན་ཏེ། རབ་འབྱོར་མིང་ལ་ཆགས་སོ། ། མཚན་མ་ལས་ཀྱང་ཆགས་སོ། ། དེ་ཅིའི་ཕྱིར་ཞེ་ན། རབ་འབྱོར་ཆོས་ཐམས་ཅད་ནི། མཚན་མ་མེད་པ་དང་།
མིང་མེད་པའོ། ། རབ་འབྱོར་གྱིས་གསོལ་པ། བཅོམ་ལྡན་འདས་ཇི་ལྟར་ན། མིང་ལས་ཀྱང་ཆགས། མཚན་མ་ལས་ཀྱང་ཆགས་པ་ལགས། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་ཐེག་པ་ཆེན་པོའི་རིགས་ཀྱི་བུའམ། རིགས་ཀྱི་བུ་མོ་ཡུམ་མིང་དང་མཚན་མ་ལས་ཀྱང་འཛིན་པར་འགྱུར་ཞིང་། མིང་དང་མཚན་མར་འཛིན་པས་ཡུམ་འདོར་བར་འགྱུར། རིང་དུ་བྱེད་པར་འགྱུར་ཏེ།
དེས་ཡུམ་གྱི་རློམ་སེམས་སུ་བྱེད་པས་ཡུམ་འདོར་བར་འགྱུར་རོ། ། རིང་དུ་བྱེད་པར་འགྱུར་རོ། ། ཞེས་གསུངས་པའི་དོན་ལ་གཟིགས། འོ་ན་སློབ་དཔོན་དེའི་དགོངས་འགྲེལ་ཕྱིན་ཅི་མ་ལོག་པ་ཡིན་ནམ་ཞེ་ན། དགོངས་འགྲེལ་ཡིན་ཡང་མི་འགལ་ཏེ། སློབ་དཔོན་གྱིས་ཉན་རང་ལ་རྐྱེཾན་ནམཾ་སྤྱིཾ་དངཾ་ལྡཾན་པས་དུས་གསུམ་མཉམ་པ་ཉིད་དུ་ཤེས་པ་མེད་པ་དང་། སྲིད་ཞི་ལ་མཚན་མར་འཛིན་པ་མ་སྤངས་པ་ལ་དགོངས་ནས། ཉན་རང་གི་ཡུམ་སྲིད་ཞི་ལ་གནས་པ་དང་། དུས་གསུམ་མཉམ་ཉིད་དུ་ཤེས་པ་མེད་པར་གསུངས་པའི་ཕྱིར། དེ་ལྟར་མིན་པར་སློབ་དཔོན་གྱི་ལུགས་ལ་ཉན་རང་གི་ཡུམ་དེས་དུས་གསུམ་མཉམ་པ་ཉིད་དུ་ཤེས་པ་མེད་ཅིང་།
འཁོར་འདས་ལ་མཚན་མར་འཛིན་ན། ཉན་རང་གི་ཡུམ་གཞི་ཤེས་ཆོས་ཅན། གཞི་ཐམས་ཅད་རང་བཞིན་གྱིས་མ་སྐྱེས་པར་རྟོགས་པ་མ་ཡིན་པར་ཐལ། དུས་གསུམ་རང་བཞིན་མ་དམིགས་པར་མཉམ་ཉིད་དུ་མ་ཤེས་པའི་ཕྱིར། འདོད་ན། གཞི་ཐམས་ཅད་སྐྱེ་བ་མེད་པར་རྟོགས་པའི་ངོ་བོ་ཉིད་ཀྱིས་ཞེས་སོགས་ཀྱི་གཞུང་དང་འགལ། གཞན་ཡང་ཤེས་བྱ་ཆོས་ཅན། སློབ་དཔོན་གྱི་འགྲེལ་ཆུང་འགྲེལ་ཆེན་གཉིས་ཀྱི་སྦྱོར་ལམ་གྱི་རྣམ་པའི་སྐབས་སུ་ཆོས་སུ་ལྟ་བའི་གཉེན་པོ་ཉིད་ཀྱིས་མངོན་པར་ཞེན་པ་མེད་པ་ལ་སོགས་པའི་རྣམ་པར་ཞུགས་པ་དང་། ཞེས་པའི་ཟུར་དུ་ཆོས་སུ་ལྟ་བའི་གཉེན་པོ་ཉིད་ཀྱིས་ཞེས་སྨོས་པ་ལ་རྣམ་བཅད་ཡོངས་གཅོད་ཀྱི་དགོས་པ་མེད་པར་ཐལ། ཉན་རང་འཕགས་པ་རྣམས་ལ་བདེན་བཞིའི་ཆོས་མི་རྟག་ལ་སོགས་བཅུ་དྲུག
མངོན་པར་ཞེན་པ་མེད་པ་ལ་སོགས་པའི་རྣམ་པར་རྟོགས་པ་ཡོད་པ་མ་ཡིན་པའི་ཕྱིར། མ་ཁྱབ་ན། དེའི་རྣམ་བཅད་ཀྱི་དགོས་པ་གང་ཡིན། གཞན་ཡང་། ཆོས་ཅན། སློབ་དཔོན་གྱི་ལུགས་ལ། འཕགས་པ་ཉན་ཐོས་ལམ་ལ་ནི། ། ཞེས་སོགས་དང་། བརྟགས་པའི་ཆོས་ཉིད་མི་འགལ་བར། ། ཞེས་སོགས་ཀྱི་སྐབས་སུ་བསྟན་པའི་སྦྱོར་ལམ་དྲོད་རྩེ་བཟོད་མཆོག་རྣམས་ཐེག་ཆེན་གྱི་སྦྱོར་ལམ་ཡིན་པར་ཐལ།
སློབ་དཔོན་གྱི་ལུགས་ལ་ཉན་རང་ལ་ཆོས་ཀྱི་བདག་མེད་རྟོགས་པ་མེད་པའི་ཕྱིར། འདོད་ན། སློབ་དཔོན་གྱི་ལུགས་ལ་སྐབས་གཉིས་པ་འདིར་ཐེག་ཆེན་མཐོང་ལམ་གྱི་རྒྱུར་གྱུར་པའི་ངེས་འབྱེད་ཆ་མཐུན་གཅིག་དངོས་སུ་བསྟན་པར་ཐལ་ལོ། ། འདོད་ན། འགྲེལ་ཆེན་ལས། དེ་བཞིན་ཉིད་དང་སངས་རྒྱས་དག ། ཅེས་སོགས་ཀྱི་སྐབས་སུ་མཐོང་ལམ་འདིའི་ངེས་པར་འབྱེད་པ་ཆ་དང་མཐུན་པ་ནི། སྐབས་དང་པོར་བསྟན་པ་ལས་ཤེས་པར་བྱའོ། ། ཞེས་པ་དང་འགལ། ཡང་ཆོས་ཅན།
ཡང་དག་པར་རྫོགས་པའི་སངས་རྒྱས་ལ་སོགས་པས་ལེགས་པར་ཡོངས་སུ་བཟུང་བའི་ཤེས་རབ་ཀྱི་སྟོབས་ཀྱིས་བསམ་གྱིས་མི་ཁྱབ་པ་ཉིད་ཅེས་པའི་ཟུར་དུ་ཡང་དག་པར་རྫོགས་པའི་སངས་རྒྱས་ལ་སོགས་པས་ལེགས་པར་ཡོངས་སུ་བཟུང་བའི་ཤེས་རབ་ཀྱི་སྟོབས་ཞེས་སྨོས་པ་ལ་རྣམ་བཅད་ཀྱི་དགོས་པ་མེད་པར་ཐལ། ཉན་རང་གི་མཐོང་ལམ་ལ་དུཿཁའི་བདེན་པའི་ཆོས་ཉིད་བསམ་གྱིས་མི་ཁྱབ་པར་རྟོགས་པ་མེད་པའི་ཕྱིར། མ་ཁྱབ་ན། དེའི་རྣམ་བཅད་གང་ཡིན། འདོད་ན། སློབ་དཔོན་གྱིས་ཚིག་དེ་སྨོས་པའི་ཆ་ནས་མི་མཁས་པར་ཐལ་ལོ། ། ཡང་ཆོས་ཅན། སློབ་དཔོན་གྱི་ལུགས་ལ་ཉན་རང་གི་གཞི་ཤེས་ཀྱིས་མེད་པ་ལ་སོགས་པའི་དོན་རྣམ་ཉེར་བདུན་མ་རྟོགས་པར་ཐལ། ཉན་རང་གི་གཞི་ཤེས་དེས་འཁོར་འདས་ལ་མཚན་མར་འཛིན་པའི་ཕྱིར། འདོད་ན།
དེ་ལ་ཐམས་ཅད་ཤེས་པ་ཉིད་ནི། ཉན་ཐོས་དང་བྱང་ཆུབ་སེམས་དཔའི་ཞེས་སོགས་དང་འགལ། གཞན་ཡང་། ཉན་རང་གི་རྒྱུད་ལ་དྲན་པ་ཉེར་བཞག་བཞི། ཡང་དག་སྤོང་བ་བཞི། རྫུ་འཕྲུལ་རྐང་པ་བཞི་དང་། བྱང་ཆུབ་ཡན་ལག་མེད་པར་ཐལ། ཉན་རང་གི་རྒྱུད་ལ་བདེན་བཞིའི་གནས་ལུགས་ཤེས་པ་མེད་པའི་ཕྱིར། མ་གྲུབ་ན། ཉན་རང་གི་ཡུམ་གཞི་ཤེས་དེ་འཁོར་འདས་ལ་མཚན་འཛིན་ཡིན་པ་བུད།
ཁ་ཅིག་ན་རེ། ཉན་རང་ལ་ཆོས་ཐམས་ཅད་ལ་རང་བཞིན་ཡོད་པ་མིན་པར་ཤེས་པ་ཡོད་ན། རང་བྱུང་རྣམས་ཀྱི་དོན་དམ་དེ། ། དད་པ་ཉིད་ཀྱིས་རྟོགས་བྱ་ཡིན། ། ཉི་མའི་དཀྱིལ་འཁོར་འོད་འབར་བ། ། མིག་མེད་པས་ནི་མཐོང་བ་མེད། ། ཅེས་པའི་འགྲེལ་པར། གང་ཟག་བཞི་པོ་འདི་དག་ནི་དེ་བཞིན་གཤེགས་པའི་སྙིང་པོ་མཐོང་བ་ལ་མིག་དང་མི་ལྡན་པར་རྣམ་པར་བཞག་སྟེ། བཞི་གང་ཞེ་ན། འདི་ལྟ་སྟེ།
སོ་སོ་སྐྱེ་བོ་དང་། ཉན་ཐོས་དང་། རང་སངས་རྒྱས་དང་། ཐེ་པ་ལ་གསར་དུ་ཞུགས་པའི་བྱང་ཆུབ་དཔའ་འོ། ། ཞེས་པ་དང་འགལ་ཞེ་ན། དེའི་དོན་བདེ་བར་གཤེགས་པའི་སྙིང་པོ་ལ། ཆོས་སྐུའི་སྙིང་པོ་ཡིན་པ། འཇིག་རྟེན་ལས་འདས་པའི་སྙིང་པོ་ཡིན་པ། རྣམ་པར་དག་པའི་སྙིང་པོ་ཡིན་པ་གསུམ་ཡོད་པའི་ནང་ནས་འཇིག་རྟེན་ལས་འདས་པའི་སྙིང་པོ་ཡིན་པ་མངོན་སུམ་དུ་མཐོང་བའི་མིག་དང་མི་ལྡན་པར་དགོངས་པ་ཡིན་གྱི། བདེ་བར་གཤེགས་པའི་སྙིང་པོ་ཐམས་ཅད་མཐོང་བ་ལ་མིག་དང་མི་ལྡན་པར་གསུངས་པ་མིན་ཏེ།
རྒྱུད་བླའི་འགྲེལ་པར། ཇི་ལྟར་ཆོས་ཀྱི་སྐུ་འཇིག་རྟེན་ལས་འདས་པའི་སྙིང་པོ་ཡིན་པ་དེ་ལྟར་ནི། ཕྱིན་ཅི་ལོག་ལ་མངོན་པར་དགའ་བ་རྣམས་ཀྱི་སྤྱོད་ཡུལ་མ་ཡིན་ནོ། ། ཞེས་བརྗོད་དེ། འཇིག་རྟེན་ལས་འདས་པའི་ཆོས་ཀྱི་སྐུ་ནི་མི་རྟག་པ་ལ་སོགས་པ་འཇིག་རྟེན་པ་ཆོས་ཀྱི་གཉེན་པོར་བསྟན་པའི་ཕྱིར། ཞེས་གསུངས་པའི་ཕྱིར། ཡང་ཁ་ཅིག་ན་རེ། རྟག་གཅིག་རང་དབང་ཅན་གྱི་བདག་མེད་པ་རྟོགས་པས་ཉོན་མོངས་སྤོང་གི ཉོན་མོངས་མ་ལུས་པ་སྤང་པ་ལ་ཕུང་པོ་རང་བཞིན་མེད་པ་རྟོགས་མི་དགོས་ཟེར་ན། གང་དག་དུད་འགྲོའི་བསྐལ་མང་བསྐྱལ་གྱུར་པ། །
དེས་ཀྱང་མ་སྐྱེས་རྟག་འདི་མ་མཐོང་ལ། ། ཞེས་འཇུག་པ་ལས་གསུངས་པས། རྟག་གཅིག་རང་དབང་ཅན་གྱི་བདག་ཙམ་མེད་པར་རྟོགས་པས་ཉོན་མོངས་པ་སྤོང་མི་ནུས་ཏེ། བསྐལ་པ་མང་པོར་དུད་འགྲོར་སྐྱེས་པ་རྣམས་ལ། རྟག་གཅིག་རང་དབང་ཅན་གྱི་བདག་ཏུ་འཛིན་པ་མེད་ཀྱང་། ཉོན་མོངས་པ་སྟུག་པོ་ཡོད་པའི་ཕྱིར། རྟག་གཅིག་རང་དབང་ཅན་གྱི་བདག་མེད་ཙམ་རྟོགས་པས་ཉོན་མོངས་པ་མ་ལུས་པ་སྤོང་མི་ནུས་ཏེ། ཉོན་མོངས་ཀྱི་རྒྱུ་འཇིག་ལྟ་ལྷན་སྐྱེས་ལ་མི་གནོད་པའི་ཕྱིར། ཞིབ་པར་འཇུག་པ་ལ་གཟིགས། ཡང་ཁ་ཅིག
རང་སངས་རྒྱས་ཀྱིས་འཛིན་པ་རང་བཞིན་མེད་པར་རྟོགས་ན་འཛིན་རྟོག་སྤོང་ནུས་དགོས་ལ། དེ་སྤོང་མི་ནུས་པར། འཛིན་པ་མི་སྤོང་ཕྱིར་དང་ནི། ། ཞེས་པས་སོ་ཞེ་ན། འོ་ན་བྱང་སེམས་མཐོང་ལམ་སྡུག་བསྔལ་ཆོས་བཟོད་ཆོས་ཅན། ཀུན་འབྱུང་དང་། ལམ་དང་། འགོག་པ་ལ་ལོག་ཞུགས་ཀྱི་མཐོང་སྤངས་སྤོང་ནུས་པར་ཐལ། ཀུན་འབྱུང་འགོག་པ་ལམ་རང་བཞིན་མེད་པར་རྟོགས་པའི་ཕྱིར། འདོད་ན།
ཀུན་འབྱུང་དང་ལམ་དང་འགོག་པ་ལ་ལོག་ཞུགས་ཀྱི་མཐོང་སྤང་གི་གཉེན་པོ་བསྒོམ་མི་དགོས་པར་ཐལ་ལོ། ། གཞན་ཡང་། གང་དང་གང་རང་བཞིན་མེད་པར་རྟོགས་པས་དེའི་རྟོག་པ་སྤོང་ནུས་ན། མཐོང་ལམ་ཉིད་ནས་ནུས་པས། སྒོམ་ལམ་དོན་མེད་པར་འགྱུར་རོ། ། ཆོས་ཀྱི་བདག་ཏུ་ལྟ་བའི་གཉེན་པོ་ཉིད་ཀྱིས་ཞེས་པ་དང་། རྐྱེཾན་སྤྱིཾ་དེ་དང་ལྡན་པས་ཞེས་པའི་ཚིག་གིས་ཉན་རང་གཅོད་པ་ཡིན་ཏེ། ཡུམ་བར་མ་ལས། དེ་བཞིན་ཉིད་མི་དམིགས་པའི་ངོ་བོ་ཉིད་ཀྱི་མཚན་ཉིད་ཀྱི་སྐབས་སུ། ཤཱ་རིའི་བུ།
བྱང་ཆུབ་སེམས་དཔའ་ཆེན་པོ་རྣམས་ཀྱི་ལམ་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་ཡོད་མོད་ཀྱི་དེ་དག་ཤེས་རབ་ཀྱི་ཕ་རོལ་ཏུ་ཕྱིན་པ་དང་བྲལ་ཞིང་། ཐབས་མཁས་པས་ཡོངས་སུ་མ་གཟུང་ན། ཡང་དག་པའི་མཐའ་མངོན་དུ་བྱས་ནས་ཉན་ཐོས་སུ་འགྱུར་རོ། ། ཤཱ་རིའི་བུས་གསོལ་པ། བཅོམ་ལྡན་འདས་ཅིའི་སླད་དུ། སྟོང་པ་ཉིད་དང་། མཚན་མ་མ་མཆིས་པ་དང་། སྨོན་པ་མ་མཆིས་པའི་ཆོས་དེ་དག་ཉིད་ལ་བསྒོམ་དུ་འདྲ་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་དང་བྲལ་ཞིང་།
ཐབས་མཁས་པ་དང་བྲལ་བ་རྣམས་ནི། ཡང་དག་པའི་མཐའ་མངོན་དུ་བགྱིས་ཤིང་། ཉན་ཐོས་སུ་ཡང་འགྱུར་ལ། བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་དང་། ཐབས་མཁས་པ་ལ་བརྟེན་ནས་སྟོང་པ་ཉིད་དང་། མཚན་མ་མ་མཆིས་པ་དང་། སྨོན་པ་མ་མཆིས་པ་དེ་དག་ཉིད་བསྒོམ་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར། བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་འདི་ལ་ཁ་ཅིག་རྣམ་པ་ཐམས་ཅད་མཁྱེན་པའི་སེམས་དང་བྲལ་བ་སྟོང་པ་ཉིད་དང་། མཚན་མ་མེད་པ་དང་།
སྨོན་པ་མེད་པའི་ཆོས་འགའ་ཞིག་བསྒོམ་པ་ནི། ཐབས་མི་མཁས་པ་ལ་བརྟེན་ནས་ཉན་ཐོས་སུ་འགྱུར་རོ། ། ཤཱ་རིའི་བུ་འདི་ལ་བྱང་ཆུབ་སེམས་དཔའ་ཆེན་པོ་རྣམ་པ་ཐམས་ཅད་མཁྱེན་པ་ཉིད་ཀྱི་སེམས་དང་མ་བྲལ་བ་རྣམས་ནི། སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པའི་ཆོས་རྣམས་ལ་བསྒོམ་ཞིང་། ཐབས་མཁས་པས་བྱང་ཆུབ་སེམས་དཔའི་སྐྱོན་མེད་པར་འཇུག་ཅིང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱའོ། ། ཤཱ་རིའི་བུ་དཔེར་ན། འདབ་ཆགས་བྱ་ཞིག་ལ་ལུས་དཔག་ཚད་བརྒྱའམ།
དཔག་ཚད་ཉིས་བརྒྱའམ། དཔག་ཚད་སུམ་བརྒྱའམ། དཔག་ཚད་བཞི་བརྒྱའམ། དཔག་ཚད་ལྔ་བརྒྱ་པ་ཞིག་ཡོད་ལ། དེ་སུམ་ཅུ་རྩ་གསུམ་གྱི་ལྷའི་རིས་ནས་འཛམ་བུའི་གླིང་དུ་འགྲོ་བར་བྱ་བར་སེམས་པར་འགྱུར་ལ། འདབ་ཆགས་དེ་ཡང་འདབ་མ་མེད་པ་ཞིག་སྟེ། དེ་འཛམ་བུའི་གླིང་དུ་འགྲོ་བར་བྱའོ་སྙམ་ནས་སུམ་ཅུ་རྩ་གསུམ་པའི་ལྷའི་རིས་ནས་འདིར་མཆོངས་ཏེ། གལ་ཏེ་འདབ་ཆགས་དེས་ལམ་བར་དུ་ཀྱེ་མ་མ་ལ་བདག་གིས་སུམ་ཅུ་རྩ་གསུམ་གྱི་ལྷའི་རིས་སུ་གནས་པར་བྱའོ་སྙམ་དུ་བསམས་ན་ཤཱ་རིའི་བུ་དེ་ལ་ཇི་སྙམ་དུ་སེམས། འདབ་ཆགས་བྱ་དེ་ཕྱིས་སུམ་ཅུ་རྩ་གསུམ་གྱི་ལྷའི་རིས་སུ་གནས་པར་ནུས་སམ། ཤཱ་རིའི་བུས་གསོལ་པ།
བཅོམ་ལྡན་འདས་དེ་ནི་མ་ལགས་སོ། ། བཅོམ་ལྡན་འདས་ཀྱིས་བཀའ་སྩལ་པ། གལ་ཏེ་ལམ་བར་ན་འདི་སྙམ་དུ་ཀྱེ་མ་མ་ལ་བདག་གིས་ཅི་ནས་ཀྱང་མ་རྨས་མ་སྣད་པར་འཛམ་བུའི་གླིང་དུ་འདུག་པར་བྱའོ་སྙམ་ན། ཤཱ་རིའི་བུ་དེ་ལ་ཇི་སྙམ་དུ་སེམས། འདབ་ཆགས་བྱ་དེ་འཛམ་བུའི་གླིང་དུ་མ་རྨས་མ་སྣད་པར་འགྱུར་རམ། ཤཱ་རིའི་བུས་གསོལ་བ། བཅོམ་ལྡན་འདས་དེ་ནི་མ་ལགས་སོ། ། བཅོམ་ལྡན་འདས་དེ་ནི་འཛམ་བུའི་གླིང་དུ་ལྷུང་ན་རྨས་པའི་སྣད་པར་འགྱུར་བ་ཡང་མཆིས་སོ། ། དེ་ཅིའི་སླད་དུ་ཞེ་ན། བཅོམ་ལྡན་འདས་དེ་ལྟ་ལུས་ཆེ་ལ་འདབ་མ་མ་སྐྱེས་པ་དང་།
ཐག་རིང་པོ་ནས་མཆོངས་པས། དེ་ནི་འདི་ལྟར་འགྱུར་དུ་གདོན་མ་འཚལ་ལོ། ། བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་དེ་བཞིན་དུ་བྱང་ཆུབ་སེམས་དཔའ་བསྐལ་པ་གངྒཱའི་ཀླུང་གི་བྱེ་མ་སྙེད་དུ་སྦྱིན་པ་གཏོང་ཞིང་། ཚུལ་ཁྲིམས་བསྲུང་། བཟོད་པ་བསྒོམ། བརྩོན་འགྲུས་བརྩམ། བསམ་གཏན་ལ་མཉམ་པར་འཇོག་ཅིང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བའི་ཕྱིར། དེའི་འཇུག་པ་ཡང་ཆེ།
ཡོངས་སུ་འཛིན་པ་ཆེ་རུ་ཟིན་ཀྱང་། དེ་ཤེས་རབ་ཀྱི་ཕ་རོལ་ཕྱིན་པ་དང་། ཐབས་མཁས་པ་དང་བྲལ་ན། ཉན་ཐོས་ཀྱི་སའམ། རང་སངས་རྒྱས་ཀྱི་སར་ལྷུང་ངོ་། ། དེ་ཅིའི་ཕྱིར་ཞེ་ན། དེ་ནི་འདི་ལྟར། བྱང་ཆུབ་སེམས་དཔའ་དེས་རྣམ་པ་ཐམས་ཅད་མཁྱེན་པ་ཉིད་ཀྱི་སེམས་དང་མི་ལྡན་པར་སྦྱིན་པ་བྱིན། ཚུལ་ཁྲིམས་བསྲུངས། བཟོད་པ་བསྒོམས།
བརྩོན་འགྲུས་བརྩམས། བསམ་གཏན་བསྒྲུབས་པས་བྱང་ཆུབ་སེམས་དཔའ་དེ་ཤེས་རབ་ཀྱི་ཕ་རོལ་ཏུ་ཕྱིན་པ་དང་། ཐབས་མཁས་པ་དང་བྲལ་བར་གྱུར་པས། ཉན་ཐོས་ཀྱི་སའམ་རང་སངས་རྒྱས་ཀྱི་སར་ལྷུང་ངོ་། ། ཤཱ་རིའི་བུ་བྱང་ཆུབ་སེམས་དཔའ་འདས་པ་དང་། མ་འོངས་པ་དང་། ད་ལྟར་བྱུང་བའི་དེ་བཞིན་གཤེགས་པ་རྣམས་ཀྱི་ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་དང་། རྣམ་པར་གྲོལ་བ་དང་།
རྣམ་པར་གྲོལ་བའི་ཡེ་ཤེས་གཟིགས་པ་དེ་སེམས་ཤིང་འཛིན་ལ། མཚན་མར་བྱེད་ཀྱང་དེ་བཞིན་གཤེགས་པ་རྣམས་ཀྱི་ཚུལ་ཁྲིམས་མི་ཤེས། ཏིང་ངེ་འཛིན་མི་ཤེས། ཤེས་རབ་མི་ཤེས། རྣམ་པར་གྲོལ་བའི་ཡེ་ཤེས་མི་ཤེས། རྣམ་པར་གྲོལ་བའི་ཡེ་ཤེས་གཟིགས་པ་དེ་མི་ཤེས་ན། ཡེ་ཤེས་ཁོང་དུ་མ་ཆུད་པས་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པར་ཞི་བར་ཐོབ་ནས། དེ་ནི་དེ་དག་ལ་ཞི་བར་མཚན་མར་འཛིན་ཏེ།
དེ་དག་ལ་མཚན་མར་བཟུང་ཞིང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོའོ། ། དེ་ལྟར་ཡོངས་སུ་བསྔོ་བའི་བྱང་ཆུབ་སེམས་དཔའ་ནི་ཉན་ཐོས་ཀྱི་སའམ། རང་སངས་རྒྱས་ཀྱི་ས་ལ་གནས་པར་འགྱུར་རོ། ། ཤཱ་རིའི་བུ་དེ་ཅིའི་ཕྱིར་ཞེ་ན། དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་དང་། ཐབས་མཁས་པ་དང་བྲལ་བས། དགེ་བའི་རྩ་བ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོས་པ་མ་ཡིན་ཏེ། དེ་ནི་ཉན་ཐོས་ཀྱི་སའམ། རང་སངས་རྒྱས་ཀྱི་སར་ལྷུང་ངོ་། །
ཞེས་སོ། ། ཡང་ཁ་ཅིག བྱམས་ཆོས་ཀྱི་ལུགས་ལ། ཉན་རང་ལ་ཆོས་ཀྱི་བདག་མེད་རྟོགས་པ་མེད་ལ། ཀླུ་སྒྲུབ་ཀྱི་ལུགས་ལ་ཡོད་ཅེས་ཟེར་བ་མི་འཐད་དེ། ཡུམ་རྒྱས་འབྲིང་བསྡུས་གསུམ་ནས་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་བསྟན་ཅིང་། མངོན་པར་རྟོགས་པའི་རྒྱན་ཡུམ་གསུམ་གྱི་དགོངས་འགྲེལ་ཕྱིན་ཅི་མ་ལོག་པ་ཡིན་ལ། དབུ་མ་རྩ་ཤེས། རིན་ཆེན་ཕྲེང་བ་རྣམས་ཀྱང་། ཡུམ་གྱི་དགོངས་འགྲེལ་ཕྱིན་ཅི་མ་ལོག་པ་ཡིན་པའི་ཕྱིར་དང་།
ཀླུ་སྒྲུབ་དང་བྱམས་པ་གཉིས་ཀས་མདོའི་དགོངས་པ་ཕྱིན་ཅི་མ་ལོག་པར་ཐུགས་སུ་ཆུད་པའི་ཕྱིར་རོ། ། ཡུམ་གསུམ་ལས། ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་བཤད་དེ། སྔར་གྱི་ལུང་རྣམས་དང་། འདི་ལྟ་སྟེ། དེར་ནི་དགྲ་བཅོམ་པ་ཟག་པ་ཟད་པ་གནས་ལ་ཡིད་ཆེས་པས་མི་འགྲོ་ཞིང་། ཆོས་ཉིད་མངོན་སུམ་དུ་གྱུར་པས་བདུད་སྡིག་ཏོ་ཅན་གྱིས་མི་འཕྲོགས་པ་དེ་བཞིན་དུ་ཞེས་སོགས་བཟོད་པའི་ཕྱིར་མི་ལྡོག་གི་སྐབས་སུ་གསུངས་པའི་ཕྱིར་དང་། རབ་འབྱོར་ཐམས་ཅད་ནི་ཕྱི་དང་ནང་གི་ཆོས་ཇི་སྙེད་པ་འདི་ཙམ་ཡིན་ལ། དེ་དག་ཀྱང་ཉན་ཐོས་དང་རང་སངས་རྒྱས་རྣམས་ཀྱིས་ཤེས་ཀྱི་ཞེས་སོགས། ཡུམ་གསུམ་ལས་གསལ་བར་མང་དུ་གསུངས་པའི་ཕྱིར་རོ། །
ཁ་ཅིག་མངོན་རྟོགས་རྒྱན་ཡུམ་གྱི་དགོངས་འགྲེལ་ཕྱིན་ཅི་མ་ལོག་པ་ཡིན་པ་རྟགས་མ་གྲུབ་སྟེ། མངོན་རྟོགས་རྒྱན་སོགས་སེམས་ཙམ་པའི་གཞུང་ཡིམན་པའི་ཕྱིར་ཞེས་ཟེར་རོ། ། དེ་ནི་ཤིན་ཏུ་རིགས་པ་མ་ཡིན་ཏེ། བྱམས་པ་མགོན་པོས་མངོན་རྟོགས་རྒྱན་དུ་ཡུམ་གྱི་དགོངས་པ་བཅོམ་ལྡན་འདས་ཀྱིས་ཇི་ལྟར་གསུངས་པ་བཞིན་དུ་བཀྲལ་བའི་ཕྱིར་དང་། མདོ་སྡེ་རྒྱན། དབུས་མཐའ་རྣམ་འབྱེད། ཆོས་ཉིད་རྣམ་འབྱེད། རྒྱུད་བླ་མ་རྣམས་སུའང་བཅོམ་ལྡན་འདས་ཀྱི་མདོའི་དགོངས་པ་ཇི་ལྟར་ཡིན་པ་བཞིན་བཀྲལ་བའི་ཕྱིར། དེ་སྐད་དུ། མངོན་རྟོགས་རྒྱན་ལས།
སེམས་བསྐྱེད་པའི་སྐབས་སུ། དེ་དང་དེ་ནི་མདོ་བཞིན་དུ། ། བསྡུས་དང་རྒྱས་པའི་སྒོ་ནས་བརྗོད། ། ཅེས་དང་རྒྱུད་བླ་མར་བྱམས་ཆོས་ལྔ་ཇི་ལྟར་བརྩམས་པའི་ཚུལ་གྱིས་ཚིགས་སུ་བཅད་པ། གང་ཕྱིར་རྒྱལ་ལས་ཆེས་མཁས་འཇིག་རྟེན་འདི་ན་ཡོད་མིན་ཏེ། ། མ་ལུས་དེ་ཉིད་མཆོག་ནི་ཚུལ་བཞིན་ཀུན་མཁྱེན་གྱིས་མཁྱེན་གཞན་མིན་པས། ། དེ་ཕྱིར་དྲང་སྲོང་རང་ཉིད་ཀྱིས་བཞག་མདོ་སྡེ་གང་ཡིན་དེ་མི་དཀྲུག ། དེ་ཡང་ཐུབ་ཚུལ་བཤིག་ཕྱིར་དམ་ཆོས་ལ་ནི་གནོད་པ་བྱེད་པར་འགྱུར། ། ཞེས་གསུངས་པ་སྒྲ་ཇི་བཞིན་པ་ཡིན་པའི་ཕྱིར་རོ། ། གཞན་ཡང་།
བྱམས་ཆོས་ཀྱི་ལུགས་ལ་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་དེ། ཡུམ་ལས། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཡུམ་ལ་བསླབ་པར་བྱའོ། ། རང་སངས་རྒྱས་ཀྱི་ས་དང་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་ས་ལ་སློབ་པར་འདོད་པས་ཡུམ་ལ་བསླབ་པར་བྱའོ་ཞེས་གསུངས་ལ། དེའི་དགོངས་འགྲེལ་དུ། ཐེག་པ་གསུམ་ཆར་ཐོབ་པའི་རྒྱུ། ། ཞེས་སོགས་གསུངས་པ་ཡང་དག་པ་ཡིན་པའི་ཕྱིར་རོ། ། ཡང་ཁ་ཅིག་ན་རེ། མངོན་རྟོགས་རྒྱན་སེམས་ཙམ་ཡིན་ཏེ། བྱམས་མགོན་གྱིས་མངོན་རྟོགས་རྒྱན་གྱི་དགོངས་པ་ཇི་ལྟར་ཡིན་པ་བཞིན།
འཕགས་པ་ཐོགས་མེད་ལ་བཤད་ལ། དེས་དབྱིག་གཉེན་ལ་བཤད། དེས་མངོན་རྟོགས་རྒྱན་གྱི་དགོངས་པ་སེམས་ཙམ་དུ་བཀྲལ་བའི་ཕྱིར་ཞེས་ཟེར་རོ། ། འོ་ན་ཡུམ་གསུམ་ཡང་སེམས་ཙམ་དུ་ཐལ། བྱམས་མགོན་གྱིས་ཡུམ་གསུམ་གྱི་དགོངས་པ་ཇི་ལྟར་ཡིན་པ་ལྟར་འཕགས་པ་ཐོགས་མེད་ལ་བཤད་ལ། དེས་དབྱིག་གཉེན་ལ་བཤད། དེས་ཡུམ་གསུམ་གྱི་དགོངས་པ་སེམས་ཙམ་དུ་བཀྲལ་བའི་ཕྱིར། འཁོར་གསུམ་མོ། ། དེས་ན་མངོན་རྟོགས་རྒྱན་ཡུམ་གསུམ་གྱི་དགོངས་འགྲེལ་ཕྱིན་ཅི་མ་ལོག་པ་མ་ཡིན་ནོ་ཞེས་བདེན་ཞེན་གྱིས་དམ་བཅས་པའི་ཆོས་སྤོང་གི་ལས་འདི་ཤིན་ཏུ་རྒྱང་རིང་བར་སྤོངས་ཤིག ཉན་རང་འཕགས་པའི་གནས་ལུགས་རྟོགས་པའི་ཚུལ། །
ལུང་རིགས་གནས་ཚུལ་བཞིན་བཀོད་པ་འདི། ། བསྟན་པའི་ཁུར་འཛིན་བློ་གྲོས་རྒྱལ་མཚན་སོགས། ། བློ་གསལ་དོན་གཉེར་འགའ་ཡིས་བསྐུལ་བའི་ངོར། ། གཡག་གི་མིང་ཅན་སངས་རྒྱས་དཔལ་གྱིས་སྦྱར། ། འདི་སྦྱར་དགེ་བས་མཐའ་ཡས་འགྲོ་བ་རྣམས། ། དེ་ཉིད་རྟོགས་ནས་སངས་རྒྱས་མྱུར་ཐོབ་ཤོག ། བསྟན་པ་དང་སེམས་ཅན་མང་པོ་ལ་ཕན་པ་རྒྱ་ཆེན་པོར་གྱུར་ཅིག ། མངྒ་ལཾ་བྷ་ཝ་ཏུ།། །། PAGE * MERGEFORMAT 14 ཀུན་མཁྱེན་གཡག་པ། འཕགས་གསུམ་རྟོགས་རིགས།
PAGE * MERGEFORMAT 13
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
