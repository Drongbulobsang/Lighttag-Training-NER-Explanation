སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༡
ཚད་མ་ཀུན་ལས་བཏུས་པ་ཞེས་བྱ་བའི་རབ་ཏུ་བྱེད་པའི་རྒྱན།
༄༅། །ཚད་མ་ཀུན་ལས་བཏུས་པ་ཞེས་བྱ་བའི་རབ་ཏུ་བྱེད་པའི་རྒྱན་ཞེས་བྱ་བ་བཞུགས་སོ།། རྒྱ་གར་སྐད་དུ། པྲ་མ་ཎ་ས་མུད་ཙ་ཡ་ནཱ་མ་པྲ་ཀ་ར་ཨ་ལཾ་ཀ་ར་ན་མ། བོད་སྐད་དུ། ཚད་པ་ཀུན་ལས་བཏུས་པ་ཞེས་བྱ་བའི་རབ་ཏུ་བྱེད་པའི་རྒྱན་ཞེས་བྱ་བ། ལྷ་དང་བཅས་པའི་འཇིག་རྟེན་ཀུན་གྱི་གཙུག་རྒྱན་དེ་ལ་གུས་པས་ཕྱག་འཚལ་ལོ། ། རྗེ་བཙུན་མཁྱེན་པའི་གཏེར་ལ་སྐྱབས་སུ་མཆིའོ། ། ལྷག་པའི་ལྷ་མཆོག་ཁྲོ་བོ་ཆེན་པོའི་གུས་པས་ཞབས་ལ་ཕྱག་འཚལ་ལོ། ། བརྩེ་བ་ཆེན་པོས་རྗེས་སུ་བཟུང་དུ་གསོལ། ། མཚན་དཔེའི་ཆ་ཤས་ཡོངས་སུ་རྫོགས་པའི་སྐུ། །
ཡན་ལག་དྲུག་ཅུ་ལྡན་པ་སྙན་པའི་གསུང་། ། མཐའ་བྲལ་མངོན་དུ་གྱུར་པ་མཁྱེན་པའི་ཐུགས། ། སྟོབས་བཅུ་མངའ་བ་ཐུབ་དབང་ཞབས་ལ་འདུད། ། མཁྱེན་པའི་དཀྱིལ་འཁོར་འོད་སྟོང་ལྡན་པ་མཁའ་ལ་ཤར་བ་ན། ། རྣམ་གྲོལ་དོན་དུ་གཉེར་བའི་བློ་གྲོས་པད་མོ་ལེགས་པར་གསལ་བྱེད་ཅིང་། ། ལོག་ལྟ་འབྱུང་པོའི་བློ་མུན་ཀུ་མུད་ཚལ་ལྟར་ཀུན་ནས་ཟུམ་བྱེད་པའི། ། རྟ་བདུན་རྒྱལ་པོ་མཁྱེན་པའི་གཏེར་གྱིས་གནས་སྐབས་ཀུན་ཏུ་བདག་སྐྱོངས་ཤིག ། རིགས་པའི་ལམ་གྱིས་རིགས་མིན་སྨྲ་བ་གང་ཞིག་རིགས་མིན་ལམ་འཇུག་རྣམ་བཟློག་ནས། ། མ་ནོར་དོན་རྣམས་ཇི་བཞིན་ནོར་བ་མེད་པའི་ཡང་དག་ཤེས་པས་གནས་ལུགས་དོན། ། ཤེས་བྱའི་གནས་ལ་ཤེས་བྱེད་ཚད་མས་རང་གིས་ལེགས་རྟོགས་གཞན་ལ་སྟོན་པ་ཡི། །
དོན་དང་དོན་མིན་རྣམ་པར་དཔྱོད་མཛད་ཕྱོགས་ཀྱི་གླང་པོ་གང་དེ་རྒྱལ་གྱུར་ཅིག ། མཐའ་ཡས་ཤེས་བྱའི་གནས་ལུགས་མ་ལུས་དོན་རྣམས་ཀུན། ། མཐའ་གཉིས་སྤངས་པ་སྟོང་པ་བདེན་མེད་དེ་ཉིད་དུ། ། རིགས་པས་བསྒྲུབས་ནས་དངོས་སྟོབས་རིགས་པ་དོན་གཉེར་ལ། ། རིགས་པས་སྟོན་མཛད་ཆོས་ཀྱི་གྲགས་པ་གང་དེ་རྒྱལ་གྱུར་ཅིག ། ཤེས་དང་ཤེས་བྱའི་གནས་ལུགས་མཐའ་ཡས་ཀུན། ། ཤེས་བྱ་ཇི་བཞིན་རྟོགས་པའི་བློ་གྲོས་ཀྱིས། ། ལེགས་པར་རྟོགས་ནས་འགྲོ་ལ་སྟོན་མཛད་པ། ། བློ་ལྡན་བཟང་པོས་རྟག་ཏུ་བདག་སྐྱོངས་ཤིག ། ཐུབ་བསྟན་གངས་རིའི་སྤོ་ལ་ཆོས་ཀྱི་སེང་གེ་རིགས་པའི་ངར་སྒྲ་སྒྲོགས། །
ནོར་བ་མེད་པའི་ལམ་ལ་ཀུན་དགའ་རྒྱལ་མཚན་རིགས་པའི་སྲོལ་འཛིན་ཅིང་། ། དངོས་སྟོབས་རིགས་པའི་ལམ་ལ་སངས་རྒྱས་དཔལ་དེ་རིགས་མིན་སྨྲ་བ་འཇོམས། ། རྒྱལ་བ་དགྱེས་པའི་ལམ་ལ་བློ་གྲོས་རྒྱ་མཚོ་རྟག་ཏུ་རྒྱལ་གྱུར་ཅིག ། དེང་སང་འདི་ན་རྣམ་བཤད་བྱེད་པ་ཕལ་ཆེར་རྙེད་དང་བཀུར་སྟིའི་རོ་ལ་མངོན་པར་ཆགས་ནས་རིགས་ལམ་སྤངས་པ་མཐོང་བ་དང་། ། འཇིག་རྟེན་དོན་གཉེར་བློ་གྲོས་བླུན་པོ་རྣམས་ཀྱང་དེར་རྗེས་འབྲང་བས་དངོས་སྟོབས་རིགས་ལམ་རྒྱང་རིང་སྤངས་པ་མཐོང་ནས་ནི། ། དེ་སླད་དེ་དག་ཚར་བཅད་ཕྱིར་དང་དངོས་སྟོབས་རིགས་པས་རྗེས་སུ་བཟུང་ཕྱིར་མཚུངས་མེད་དངོས་སྟོབས་རིགས་པའི་དབང་ཕྱུག་ཁོ་བོ་ཡིས། ། མཁས་པའི་གཞུང་ལུགས་རིགས་པས་སྒྲུབ་ལ་ངེས་པར་དབུལ་བའི་དོན་གཉེར་དག་ལ་མཁས་པའི་གཞུང་དོན་རིགས་པས་སྒྲུབ་པའི་རྒྱན་འདི་སྦྱར། ། འདིར་བཤད་པར་བྱ་བའི་ཆོས་ནི་རིགས་པའི་བསྟན་བཅོས་ཚད་མ་ཀུན་ལས་བཏུས་པ་སྟེ། དེ་ཡང་སྔོན་དང་ད་ལྟའི་ཊི་ཀ་བྱེད་པ་ནམས་ཀྱིས་ནི་བསྟན་བཅོས་འདིའི་དོན་རིགས་པའི་ལམ་སྤངས་ནས་བཤད་པར་སྣང་བས་དེ་ལྟར་ན་སྡིག་པ་བས་སྡིག་པར་འགྱུར་བས་དེའི་རྣམ་སྨིན་བཟོད་པར་དཀའ་ལ་ཡུན་རིང་བའི་སྡུག་བསྔལ་མྱོང་དགོས་ལ་དེ་ལྟར་ན་འགྲེལ་པ་བྱས་པའི་འབྲས་བུ་ཕྱིན་ཅི་ལོག་ཏུ་གྱུར་པས་དེས་ན་སྐྱབས་མེད་པའི་འགྲོ་བ་དེ་རྣམས་རྗེས་སུ་བཟུང་ནས་རིགས་པའི་ལམ་ལ་འགོད་པའི་དོན་དུ་ཚད་མ་ཀུན་ལས་བཏུས་པའི་རྣམ་བཤད་བརྩམ་པར་བྱའོ། ། འོ་ན་ཁྱོད་རྣམ་འགྲེལ་གང་གི་རྗེས་སུ་འབྲངས་ནས་རྣམ་བཤད་རྩོམ་ཞེ་ན།
འདིའི་འགྲེལ་པ་དང་འགྲེལ་བཤད་ནི་བོད་དུ་འགྱུར་བ་ལ་རང་འགྲེལ་དུ་གྲགས་པ་གཅིག་དང་། རྒྱལ་པའི་དབང་པོ་བློ་གྲོས་ཀྱིས་མཛད་པའི་འགྲེལ་བཤད་གཉིས་འདུག་ལ་དེ་མིན་པའི་འགྲེལ་པ་དང་འགྲེལ་བཤད་བོད་དུ་འགྱུར་བ་ནི་མ་མཐོང་ངོ་། ། དེ་ཡང་ཚིག་ཟིན་གྱི་འགྲེལ་པའི་དབང་དུ་བྱས་པ་ཡིན་གྱི་དགོངས་འགྲེལ་དང་དོན་འགྲེལ་ཙམ་ཡོད་མེད་ཀྱི་དབང་དུ་བྱས་པ་མ་ཡིན་ནོ། ། དེ་བོད་ནི་རང་འགྲེལ་ཡིན་པར་རླུང་ལྟར་དུ་གྲགས་སོ། ། འདི་ནི་ཅུང་ཟད་ཅིག་དཔྱད་པར་བྱ་སྟེ། རིགས་པའི་དབང་ཕྱུག་ཕྱོགས་ཀྱི་གླང་པོ་ལྟ་བུ་ལ་ནོར་པ་རྨི་ལམ་ཙམ་དུ་ཡང་མི་མངའ་ཞིང་རིགས་པའི་དབང་ཕྱུག་རྣམ་གཉིས་ནི་རྣམ་པ་ཀུན་ཏུ་དགོངས་པ་མཐུན་པར་རིགས་པའི་ལམ་དུ་འཐད་ཅིང་ཀུན་ལ་རླུང་ལྟར་དུ་གྲགས་ལ། ། རང་འགྲེལ་དུ་གྲགས་པ་འདི་ལ་ནི་རིགས་པའི་ལམ་ལས་འདས་པའི་དོན་དུ་མ་རང་ལུགས་སུ་བཞག་པ་ཡང་སྣང་ཅིང་དཔལ་ལྡན་ཆོས་ཀྱི་གྲགས་པས་ཕྱོགས་སྔ་མར་བཞག་ནས་བཀག་པ་ཡང་རང་ལུགས་དུ་བཞག་ནས་སྒྲུབ་པར་སྣང་བའི་ཕྱིར་དང་། རྒྱལ་རྔ་བདུན་པ་མཆོག་གིས་ཀྱང་འདི་རང་འགྲེལ་ཡིན་པ་ལེགས་པར་བཀག་པའི་ཕྱིར། དེ་ལ་དང་པོ་རིགས་པའི་ལམ་ལས་འདས་པའི་དོན་དུ་མ་རང་ལུགས་སུ་བཞག་པ་ཇི་ལྟར་སྣང་ཞེ་ན། རང་སྤྱིའི་མཚན་ཉིད་དག་ལས་གཞན་པའི་མཚན་ཉིད་གཞལ་བར་བྱ་བ་གཞན་ནི་མེད་དེ།
རང་གི་མཚན་ཉིད་ཀྱི་ཡུལ་ཅན་ནི་མངོན་སུམ་ལ། སྤྱིའི་མཚན་ཉིད་ཀྱི་ཡུལ་ཅན་ནི་རྗེས་སུ་དཔག་པའོ་ཞེས་པའོ། ། ཞེས་འབྱུང་བ་ནི་རིགས་པའི་ལམ་ལས་འདས་པར་མཐོང་སྟེ། རང་མཚན་དང་སྤྱི་མཚན་གཉིས་སུ་མ་འདུས་པའི་གཞལ་བྱ་མེད་དེ། རང་མཚན་འཛིན་པའི་ཤེས་པ་མངོན་སུམ་ཡིན་ལ། སྤྱི་མཚན་འཛིན་པའི་ཤེས་པ་རྗེས་དཔག་ཡིན་པའི་ཕྱིར་ཞེས་འགོད་ན། ཤིན་ཏུ་མི་འཐད་དེ། གཞལ་བྱ་རང་མཚན་དུ་ཁས་བླངས་ན་སྐྱོན་ཅི་ཡོད། སྤྱི་མཚན་གཞལ་བྱ་མ་ཡིན་པར་འགྱུར་རོ་ཞེ་ན། འོ་ན་རང་མཚན་འཛིན་པའི་ཤེས་པ་མངོན་སུམ་ཡིན་ན་རྗེས་དཔག་གིས་རང་མཚན་མི་འཛིན་པར་འགྱུར་རོ། །
གལ་ཏེ་མངོན་སུམ་གྱིས་རང་མཚན་གཟུང་ཡུལ་དུ་འཛིན་ལ་རྗེས་དཔག་གིས་སྤྱི་མཚན་གཟུང་ཡུལ་དུ་འཛིན་པའི་ཕྱིར་ཞེས་འགོད་པས་དེ་འདྲའི་ཉེས་པ་མེད་དོ་ཅེ་ན། འོ་ན་ཤེས་པ་དང་སྤྱི་མཚན་གཉིས་སུ་མ་འདུས་པ་གཞན་མེད་པར་འགྱུར་ཏེ། མངོན་སུམ་གྱིས་ཤེས་པ་གཟུང་ཡུལ་དུ་འཛིན་ལ་རྗེས་དཔག་གིས་སྤྱི་མཚན་གཟུང་ཡུལ་དུ་འཛིན་པའི་ཕྱིར། ཞེས་བརྗོད་ན་མི་མཚུངས་སམ་སོམས་ཤིག གལ་ཏེ་གཞུང་དེའི་དོན་ཚད་མ་དེ་མངོན་རྗེས་གཉིས་སུ་གྲངས་ངེས་ཏེ། གཞལ་བྱ་དེ་རང་མཚན་དང་སྤྱི་མཚན་གཉིས་སུ་གྲངས་ངེས་པའི་ཕྱིར། ཁྱབ་པར་ཐལ། རང་མཚན་གཟུང་ཡུལ་དུ་བྱེད་པའི་ཚད་མ་ཡིན་ན་མངོན་སུམ་གྱི་ཚད་མ་ཡིན་དགོས་ལ་སྤྱི་དོན་གཟུང་ཡུལ་དུ་བྱེད་པའི་ཚད་མ་ཡིན་ན་རྗེས་དཔག་གི་ཚད་མ་ཡིན་དགོས་པའི་ཕྱིར་ཞེས་འགོད་པས་སྐྱོན་མེད་ཅེ་ན། ཤིན་ཏུ་མི་འཐད་དེ། ཚད་མ་དེ་རང་རིག་གི་མངོན་སུམ་དང་རྗེས་དཔག་གཉིས་སུ་གྲངས་ངེས་པར་ཐལ།
གཞལ་བྱ་དེ་ཤེས་པ་དང་ཤེས་པ་མ་ཡིན་པ་གཉིས་སུ་གྲངས་ངེས་པའི་ཕྱིར། ཁྱབ་པར་ཐལ། ཤེས་པ་གཟུང་ཡུལ་དུ་བྱེད་པའི་ཚད་མ་ཡིན་ན་རང་རིག་གི་མངོན་སུམ་ཡིན་དགོས་ལ་ཤེས་པ་མ་ཡིན་པ་བཟུང་ཡུལ་དུ་བྱེད་པའི་ཚད་མ་ཡིན་ན་རྗེས་དཔག་གི་ཚད་མ་ཡིན་དགོས་པའི་ཕྱིར། ཞེས་བརྗོད་ན་ལན་ཅི་ཡོད། གཏན་ཚིགས་མ་གྲུབ་སྟེ། རྣལ་འབྱོར་མངོན་སུམ་ཆོས་ཅན། རང་རིག་གི་མངོན་སུམ་ཡིན་པར་ཐལ། ཤེས་པ་གཟུང་ཡུལ་དུ་བྱེད་པའི་ཚད་མ་ཡིན་པའི་ཕྱིར། ཞེས་པའི་སྐྱོན་ཡོད་དོ་ཞེ་ན་ཚད་མ་ཆོས་ཅན། མངོན་སུམ་ཚད་མ་ཡིན་པར་ཐལ།
རང་མཚན་གཟུང་ཡུལ་དུ་བྱེད་པའི་ཚད་མ་ཡིན་པའི་ཕྱིར། ཞེས་བརྗོད་ན་ལན་ཅི་ཡོད། མ་གྲུབ་སྟེ། ཚད་མ་ཆོས་ཅན། ཁྱོད་ཀྱི་གཟུང་ཡུལ་ཡིན་ན་དངོས་པོ་ཡིན་དགོས་པར་ཐལ། ཁྱོད་རང་མཚན་གཟུང་ཡུལ་དུ་བྱེད་པའི་ཚད་མ་ཡིན་པའི་ཕྱིར་ཞེ་ན། རྣལ་འབྱོར་མངོན་སུམ་ཆོས་ཅན། ཁྱོད་ཀྱི་གཟུང་ཡུལ་ཡིན་ན་ཤེས་པ་ཡིན་དགོས་པར་ཐལ། ཁྱོད་ཤེས་པ་གཟུང་ཡུལ་དུ་བྱེད་པའི་ཚད་མ་ཡིན་པའི་ཕྱིར་ཞེས་བརྗོད་ན་མི་མཚུངས་སམ། གལ་ཏེ་རྣལ་འབྱོར་མངོན་སུམ་ཆོས་ཅན།
རྗེས་དཔག་གི་ཚད་མ་ཡིན་པར་ཐལ། ཤེས་པ་མ་ཡིན་པ་གཟུང་ཡུལ་དུ་བྱེད་པའི་ཚད་མ་ཡིན་པའི་ཕྱིར་ཞེ་ན། འོ་ན་ཚད་མ་ཆོས་ཅན། རྗེས་དཔག་གི་ཚད་མ་ཡིན་པར་ཐལ། སྤྱི་མཚན་གཟུང་ཡུལ་དུ་བྱེད་པའི་ཚད་མ་ཡིན་པའི་ཕྱིར། ཞེས་བྱའོ། ། ལན་གང་བཏབ་ཀྱང་མཚུངས་སོ། ། གཞན་ཡང་ཚད་མ་དེ་ལ་མངོན་སུམ་དང་རྗེས་དཔག་གཉིས་སུ་གྲངས་ངེས་པ་ནི་ཤིན་ཏུ་མི་འཐད་དེ། བསྟན་བཅོས་གཞན་དུ་ཡང་བཀག་པའི་ཕྱིར་དང་། འོག་ནས་ཀྱང་འགོག་པའི་ཕྱིར་རོ། །
ཡང་ཐུན་མོང་མིན་པའི་རྒྱུ་ཡི་ཕྱིར། ། དེ་ཡི་ཐ་སྙད་དབང་པོས་བྱས། ། ཞེས་པའི་འགྲེལ་པར་ཡུལ་གཟུགས་ལ་སོགས་པ་མ་ཡིན་ནོ། ། འདི་ལྟར་ཡུལ་ནི་རྒྱུད་གཞན་གྱི་ཡིད་ཀྱི་རྣམ་པར་ཤེས་པ་དང་ཡང་ཐུན་མོང་བ་ཡིན་ནོ། ། ཐུན་མོང་མ་ཡིན་བ་ལ་ཐ་སྙད་བྱེད་པ་ཡང་མཐོང་སྟེ། དཔེར་ན་རྔའི་སྒྲ། ནས་ཀྱི་མྱུ་གུ་ཞེས་པ་བཞིན་ནོ། ། ཞེས་འབྱུང་བ་ཡང་། བརྟག་དགོས་ཏེ། དེའི་དོན་ཡང་།
སྒོ་ལྔའི་རྣམ་པར་ཤེས་པ་ལ་ཡུལ་ཤེས་ཅེས་པའི་ཐ་སྙད་སྦྱར་བར་བྱ་བ་མ་ཡིན་ཏེ། ཡུལ་ཤེས་ཅེས་པའི་ཐ་སྙད་ལས་དེ་ཐུན་མོང་མིན་པར་གོ་བར་མི་ནུས་པའི་ཕྱིར། ཡུལ་གཟུགས་སོགས་ནི་གང་ཟག་གཞན་གྱི་ཡིད་ཀྱི་ཤེས་པའི་ཡུལ་ཡིན་པའི་ཕྱིར་རོ། ། དེ་ལ་དབང་ཤེས་ཅེས་པའི་ཐ་སྙད་སྦྱར་བར་འོས་པ་ཡིན་ཏེ། དེ་ལས་ཐུན་མོང་མིན་པར་གོ་ནུས་པའི་ཕྱིར་ཞེས་པ་ཡིན་ན་ནི་འོ་ན་དེ་ལ་དབང་ཤེས་ཅེས་པའི་ཐ་སྙད་སྦྱར་བར་འོས་པ་མ་ཡིན་པར་ཐལ། དེ་ལས་དེ་ཐུན་མོང་མིན་པར་གོ་མི་ནུས་པའི་ཕྱིར། མ་གྲུབ་ན་ཁས་བླངས་མོད། ཁས་བླངས་གསལ་བར་སྟོན་ན། དེར་ཐལ། དབང་པོ་ཡང་གང་ཟག་གཞན་གྱི་ཡིད་ཀྱི་ཤེས་པའི་ཡུལ་ཡིན་པའི་ཕྱིར།
ཞེས་བརྗོད་ན་ལན་ཅི་ཡོད། འདི་ནི་གཏན་ཚིགས་མ་གྲུབ་བོ་ཞེ་ན་སྔ་མའི་གཏན་ཚིགས་ཀྱང་མ་གྲུབ་བོ་ཞེས་བྱའོ། ། འོན་ཀྱང་དོན་འདི་ནི་ཤིན་ཏུ་དཀའ་བས་དེའི་རྒྱུ་མཚན་འོག་ནས་ཡང་འཆད་ལ་མཛོད་ནས་བཤད་པ་ཡང་འགྲེལ་པ་འདིའི་ལུགས་བཞིན་དུ་ཚིག་ཟིན་ལ་བྱེད་པར་སྣང་བས། བློ་གྲོས་དང་ལྡན་པ་རྣམས་ཀྱིས་དཔྱད་པར་མཛོད་ཅིག ཡང་ཡིད་ཀྱང་དོན་དང་ཆགས་ལ་སོགས། ། རང་རིག་རྟོག་པ་མེད་པ་ཡིན། ། ཞེས་པའི་འགྲེལ་པར་འདོད་ཆགས་ཞེ་སྡང་དང་གཏི་མུག་དང་བདེ་བ་དང་སྡུག་བསྔལ་ལ་སོགས་པ་ནི་དབང་པོ་ལ་མི་ལྟོས་པའི་ཕྱིར། རང་རིག་པའི་མངོན་སུམ་མོ་ཞེས་འབྱུང་བ་དང་། རེ་ཤིག་གལ་ཏེ་འདོད་ཆགས་ལ་སོགས་པ་རང་རིག་པའི་མངོན་སུམ་ཡིན་ན་རྟོག་པའི་ཤེས་པ་ཡང་མངོན་སུམ་དུ་འགྱུར་རོ་ཞེ་ན། དེ་ནི་བདེན་ཏེ།
རྟོག་པའང་རང་རིག་ཉིད་དུ་འདོད། ། དོན་ལ་མ་ཡིན་དེ་རྟོག་ཕྱིར། དེ་ཡུལ་ལ་ནི་འདོད་ཆགས་ལ་སོགས་པ་ཉིད་བཞིན་དུ་མངོན་སུམ་མ་ཡིན་ཡང་རང་རིག་གོ་ཞེས་བྱ་བའི་སྐྱོན་མེད་དེ། དེ་དག་ནི་མངོན་སུམ་མོ་ཞེས་འབྱུང་ངོ་། འདི་ནི་ཤིན་ཏུ་མི་འཐད་པར་མཐོང་སྟེ། རྣལ་འབྱོར་པའི་མངོན་སུམ་ཡང་། རང་རིག་པའི་མངོན་སུམ་དུ་འགྱུར་ཏེ། དབང་པོ་ལ་མི་ལྟོས་པའི་ཕྱིར། གལ་ཏེ་མ་གྲུབ་བོ་ཅེ་ན། འོ་ན་ཆགས་སོགས་ཡང་དབང་པོ་ལ་མི་ལྟོས་པར་ཇི་ལྟར་འཐད་སོམས་ཤིག
གཞན་ཡང་བདེན་སྟེ་ཞེས་པའི་དོན་ནི་གང་ཡིན་འདོད་ཆགས་ལ་སོགས་པ་རང་རིག་གི་ཡུལ་ལ་རང་རིག་གི་མངོན་སུམ་མ་ཡིན་པར་རང་གི་ངོ་བོ་ལ་རང་རིག་པའི་མངོན་སུམ་དུ་ཁས་ལེན་པས་མོད་དོ་ཅེ་ན། ཤིན་ཏུ་མི་འཐད་དེ། འདོད་ཆགས་ལ་སོགས་པ་ཆོས་ཅན། རང་གི་ཡུལ་ལའང་རང་རིག་པའི་མངོན་སུམ་དུ་འགྱུར་ཏེ། རང་གི་ཡུལ་ལ་ལྟོས་ནས་ཀྱང་དབང་པོ་ལ་མི་ལྟོས་པའི་ཕྱིར་ཞེ་བརྗོད་ན་རྣམས་པ་ཐམས་ཅད་དུ་མཚུངས་པར་མཐོང་ངོ་། ། གཞན་ཡང་འདོད་ཆགས་སོགས་རང་གི་ངོ་བོ་ལ་རང་རིག་པའི་མངོན་སུམ་དུ་ཤིན་ཏུ་མི་འཐད་དེ། རིག་པའི་ལམ་ལས་འདས་པའི་ཕྱིར། ཆོས་ཀྱི་གྲགས་པ་ལ་སོགས་པའི་མཁས་མཆོག་རྣམས་ཀྱིས་ནི་བདེ་བ་ལ་སོགས་པ་རྣམས་ཀྱིས་བདག་ཉིད་རིག་པ་ནི་མངོན་སུམ་མོ་ཞེས་བདེ་སོགས་མྱོང་བའི་འཛིན་རྣམ་ལ་རང་རིག་པའི་མངོན་སུམ་གྱི་ཐ་སྙད་མཛད་ཀྱི་བདེ་སོགས་ལ་རང་གི་རིག་པའི་མངོན་སུམ་གྱི་ཐ་སྙད་ལ་མཛད་པ་མ་མཛད་དོ། ། རིགས་པའི་ལམ་ལས་འདས་པ་ཇི་ལྟར་ཡིན་ཞེ་ན། འདོད་ཆགས་ལ་སོགས་པ་ཆོས་ཅན།
རང་གི་ངོ་བོ་རང་རིག་པའི་མངོན་སུམ་མ་ཡིན་པར་ཐལ། རང་རིག་གི་མངོན་སུམ་ཡིན་པ་ལ་ཚད་མས་གནོད་པའི་ཕྱིར་དང་། རང་གི་ངོ་བོ་དང་རྫས་གཅིག་པ་མ་ཡིན་པའི་ཕྱིར། སྔ་མ་ལ་ཁྱབ་པ་མེད་དོ་ཅེ་ན། སྒྲོན་མེའི་འོད་ལ་ནོར་བུར་འཛིན་པའི་བློ་ནོར་བུ་ལ་མངོན་སུམ་དུ་འདོད་ན་སྐྱོན་ཅི་ཡོད། མི་འཐད་དེ། མངོན་སུམ་ཡིན་པ་ལ་ཚད་མས་གནོད་པའི་ཕྱིར། ཞེ་ན་དེའི་ཁྱབ་པ་ཡོད་པའི་རྒྱུ་མཚན་ཅི་ཡིན། ཡུལ་གཅིག་ལ་ཚད་མ་ཡིན་ན་ཚད་མ་ཡིན་པས་མ་ཁྱབ་པས་མཐར་ཚད་མ་ཡིན་པ་མི་སྲིད་པར་འགྱུར་རོ་ཞེ་ན། འོ་ན་ཡུལ་གཅིག་ལ་རང་རིག་གི་མངོན་སུ་ཡིན་ན་རང་རིག་མངོན་སུམ་ཡིན་པས་མ་ཁྱབ་པས་མཐར་རང་རིག་མངོན་སུམ་ཡིན་པ་མི་སྲིད་པར་འགྱུར་རོ་ཞེས་བརྗོད་ན་ལན་ཅི་ཡོད།
གལ་ཏེ་རང་གི་ངོ་བོ་དང་རྫས་གཅིག་མ་ཡིན་པ་མ་གྲུབ་བོ་ཅེ་ན། རང་གི་ངོ་བོ་རྫས་སུ་མ་གྲུབ་པའི་ཕྱིར། མ་གྲུབ་བོ་ཞེ་ན། ཆགས་སོགས་བདེན་པས་སྟོང་བ་དེ་ཆགས་སོགས་གི་ངོ་བོ་མ་ཡིན་པར་འགྱུར་ཏེ། ཆགས་སོགས་ཀྱི་ངོ་བོ་རྫས་སུ་གྲུབ་པའི་ཕྱིར། འདོད་ན། འོ་ན་མི་རྟག་པ་བྱས་པའི་ངོ་བོ་མ་ཡིན་པར་དམ་བཅས་ན་སྐྱོན་ཅི་ཡོད། བྱས་པ་རྟག་པར་འགྱུར་ཏེ། མི་རྟག་པ་བྱས་པའི་ངོ་བོ་མ་ཡིན་པའི་ཕྱིར་ཞེ་ན། ཆགས་སོགས་བདེན་གྲུབ་ཏུ་འགྱུར་ཏེ།
ཆགས་སོགས་བདེན་པས་སྟོང་བ་དེ་ཆགས་སོགས་ཀྱི་ངོ་བོ་མ་ཡིན་པའི་ཕྱིར་ཞེས་བརྗོད་ན་མི་མཚུངས་སམ། ལེགས་པར་སོམས་ཤིག གཞན་ཡང་ཁོ་བདེན་པས་སྟོང་པ་དེ་ཁོའི་ངོ་བོ་མ་ཡིན་པར་འདོད་པ་ནི་དབུ་ཚད་གང་གི་ཡང་རིགས་པའི་ལམ་མ་ཡིན་ཏེ། དེ་ཕྱིར་གཉིས་སྟོང་གང་ཡིན་པ། ། དེ་ནི་དེའི་དེ་ཉིད་ཡིན་ཞེས་དང་། བྱང་ཆུབ་སེམས་འགྲེལ་ལས། མེ་ཡི་རང་བཞིན་ཚ་བ་དང་། བུ་རམ་རང་བཞིན་མངར་བ་ལྟར། ། དེ་བཞིན་ཆོས་རྣམས་ཐམས་ཅད་ཀྱི། ། རང་བཞིན་སྟོང་པ་ཉིད་དུ་བརྗོད། །
ཅེས་གསུངས་པའི་ཕྱིར་རོ། ། དེས་ན་རྒྱ་བོད་ཀྱི་མཁས་པ་གང་གིས་ཀྱང་ཤེས་པ་ཡིན་ན་རང་གི་ངོ་བོ་ལ་རང་རིག་པའི་མངོན་སུམ་མ་ཡིན་པས་ཁྱབ་པར་ཁས་བླངས་པར་བྱ་བ་ཡིན་ནོ། ། དེས་མཚོན་ནས་རང་རིག་པའི་མངོན་སུམ་དུ་སོང་བའི་ཡུལ་ཡིན་ན་དངོས་པོ་ཡིན་པས་ཁྱབ་པར་ཤེས་པར་བྱའོ། ། རྒྱས་པར་ནི་དགག་སྒྲུབ་སྐབས་སྐབས་སུ་བྱེད་དོ། ། འོ་ན་ཆོས་ཀྱི་གྲགས་པས་ཕྱོགས་སྔར་བྱས་པ་འགྲེལ་པ་འདིར་རང་ལུགས་སུ་བཞག་པ་ཇི་ལྟར་ཡིན་ཞེ་ན། འགྲེལ་པ་འདིར་ནི་ཡུལ་ལ་མྱོང་བའི་རྣམ་པས་འཇུག་པའི་ཤེས་པ་ཡིན་ན་རྟོག་མེད་ཀྱི་ཤེས་པ་ཡིན་པས་ཁྱབ་པར་བཤད་དེ། འགྲེལ་པར། ཡིད་ཀྱང་གཟུགས་ལ་སོགས་པ་ལ་དམིགས་ཤིང་ཉམས་སུ་མྱོང་བའི་རྣམ་པས་འཇུག་པ་སྟེ། རྟོག་པ་མེད་པ་འབའ་ཞིག་གོ ། ཞེས་འབྱུང་བའི་ཕྱིར།
ཆོས་ཀྱི་གྲགས་པས་ནི་དེ་ལ་ཁྱབ་པ་མེད་པར་བཤད་དེ། ལ་ལ་དབང་སྐྱེས་ལ་སོགས་ཕྱིར་ཞེས་པའི་སྐབས་སུ་དེ་རྣམས་ཕྱོགས་སྔར་བྱས་ནས་དེ་ལ་ཁྱབ་པ་མེད་པར་བཤད་པའི་ཕྱིར་རོ། ། ཡང་འགྲེལ་པ་འདིར་ནི། ལྡོག་པའི་ངེས་བཟུང་སྨོས་པའི་དགོས་པ་ནི་རྟགས་མེད་པ་མི་མཐུན་ཕྱོགས་ཁོ་ན་ལ་མེད་པ་ཡིན་གྱི་གཞན་པ་དང་འགལ་བ་མི་མཐུན་ཕྱོགས་ལ་མེད་པ་ནི་མ་ཡིན་ནོ་ཞེས་རྟོགས་པའི་དོན་དུ་བཤད་དེ། འགྲེལ་པར་མེད་པ་ཉིད་ལ་མེད་པ་ཞེས་པ་ནི་སླར་ཡང་དེ་ཉིད་ངེས་པར་བྱ་བའི་དོན་དུ་སྟེ། མེད་པ་ཉིད་ལ་མེད་པ་ཡིན་གྱི་གཞན་པ་ལ་ཡང་མ་ཡིན་ལ་འགལ་བ་ལ་ཡང་མ་ཡིན་ནོ་ཞེས་པའི་དོན་ཏོ། ། ཞེས་འབྱུང་བའི་ཕྱིར་དང་། ཆོས་ཀྱི་གྲགས་པས་ནི་ལུགས་འདི་ཕྱོགས་སྔར་བྱས་ནས་རྣམ་པར་བཀག་པའི་ཕྱིར་རོ། ། རྒྱལ་སྔ་གཉིས་པ་སློབ་དཔོན་ཆོས་མཆོག་ཀྱིས་ཀྱང་འགྲེལ་པ་འདི་རང་འགྲེལ་ཡིན་པ་ནི་བཀག་སྟེ། འཐད་ལྡན་ལས།
ཅི་སྟེ། གལ་ཏེ་ཀུན་ལས་བཏུས་པ་བསྟན་པར་འདོད་ན། ཅི་ལྟར་དེ་ཉིད་ལ་ལར་སྤོང་སྟེ་དཔེར་ན་འདི་ནི་ངེས་པར་བྱ་བའི་དོན་ཡིན་ཏེ། མེད་པ་ཉིད་ལ་མེད་པ་ཡིན་གྱི་གཞན་པ་ལ་ཡང་མ་ཡིན་འགལ་བ་ལ་མ་ཡིན་ནོ་ཞེས་ཚུལ་གསུམ་པ་ངེས་པའི་དོན་ཡིན་པར་བཤད་ལ། ཁྱོད་ཀྱིས་ནི་རྗེས་སུ་འགྲོ་བ་དང་ལྡོག་པ་དག་གི་སྦྱོར་བ་ཤེས་པར་བྱ་བའི་དོན་དུ་བརྗོད་པ་ཅི་ལྟ་བུ་སྟེ། དེ་བཞིན་དུ་གཞན་དུ་ཡང་སྦྱོར་ཞེ་ན། བཤད་པ། མདོ་བདག་གི་བསྟན་གྱི་འགྲེལ་པ་ནི་མ་ཡིན་ཏེ། འགྲེལ་པ་འདི་ཉིད་ཡིན་ནོ། ། དབང་ཕྱུག་སྡེ་དང་།
དེའི་ཕྱོགས་པ་གཞན་སྔ་མ་དག་གིས་ནི་འགྲེལ་པ་ཕྱིན་ཅི་ལོག་ཏུ་བྱའོ། ། མདོ་ནི་འགྲེལ་པའི་དབང་གི་གཞུང་གཞན་དུ་བྱ་བར་མི་ནུས་པ་དེའི་ཕྱིར་དེ་ཉིད་བཤད་དོ། ། ཞེས་འབྱུང་བའི་ཕྱིར། གལ་ཏེ་སློབ་དཔོན་ཆོས་མཆོག་གིས་ནི་འགྲེལ་པ་ལ་དབང་ཕྱུག་སྡེ་ལ་སོགས་པའི་བླ་མ་སྔ་མས་ལྷད་བསྲེས་པ་ཡོད་པར་བཞེད་པ་ཡིན་ཀྱི་རང་འགྲེལ་མ་ཡིན་པར་བཞེད་པ་མ་ཡིན་ནོ་ཞེ་ན། མ་ཡིན་ཏེ། ཇི་ལྟར་ན་རེ་སློབ་དཔོན་གྱི་གཞུང་མ་ཡིན་ཞེ་ན། གང་གི་ཕྱིར་དོན་ཡོད་དེ་འབྲས་བུ་དང་བཅས་པའི་ལུགས་རྟོག་གེའི་ཚུལ་གང་ཡིན་པས་གཟིགས་པ་དེའི་མདོ་དོན་ཡིན་པ་དེའི་ཕྱིར་འགྲེལ་པ་འགལ་བ་ནི་དེའི་མ་ཡིན་ནོ། ། གལ་ཏེ་འགྲེལ་པ་ལ་ཡང་ཡིད་མི་བརྟན་ན། གང་ལས་ལུང་ཐོབ་ནས་འཆད་ཅེ་ན། འགའ་ལས་ཀྱང་མ་ཡིན་སྟེ།
ལུང་ཡང་ཡལ་བར་དོར་ནས་སྟེ། ། འཆད་པ་རྣམས་ལས་འོངས་པའི་དོན་ཡལ་བར་དོར་ནས་བཤད་དེ། དེ་དག་ཀྱང་མངོན་པར་མི་བརྩོན་པས་བློ་བསླད་པའི་ཕྱིར་ཡང་དག་པར་མཐོང་བ་མ་ཡིན་ནོ་འབྱུང་བའི་ཕྱིར། གལ་ཏེ་སློབ་དཔོན་ཆོས་མཆོག་གི་བཞེད་པ་ཡང་ཤིན་ཏུ་མི་འཐད་སྟེ། རྣམ་འགྲེལ་ལས་འགྲེལ་པར་བདག་ཉིད་སྒྲ་བཤད་པ། ། ཞེས་དང་། རྣམ་པར་ངེས་པ་ལས་མདོ་མཛད་པས་རང་གི་འགྲེལ་པར་རང་ཉིད་ཅེས་བྱ་བ་ནི་བསྟན་བཅོས་ལ་མི་ལྟོས་པར་ཁས་བླངས་པར་སྟོན་པར་བྱེད་པའོ་ཞེས་རང་ཉིད་ཀྱི་སྒྲས་དོགས་པའི་གནས་ཟློག་པར་བཤད་དོ། ། ཞེས་འབྱུང་བའི་ཕྱིར་ཞེ་ན། དེའི་སྐྱོན་མེད་དེ། ཀུན་ལས་བཏུས་ཀྱི་རང་འགྲེལ་དུ་རང་ཉིད་ཀྱི་སྒྲ་སྨོས་པ་ལ་དགོས་པ་ཡོད་ཅེས་སྟོན་པ་གཞུང་དེའི་དགོངས་པ་མ་ཡིན་པའི་ཕྱིར།
འོ་ན་གཞུང་དེའི་དོན་གང་ཡིན་ཞེ་ན། རང་གིས་མཛད་པའི་འགྲེལ་པར་རང་སྒྲ་སྨོས་པ་ལ་དགོས་པ་ཡོད་ལ་དོན་དེ་མདོ་མཛད་པས་ཀྱང་དམ་བཅས་པ་ཡིན་ནོ་ཞེས་འཆད་པ་གཞུང་གི་དགོངས་པ་ཡིན་སྟེ། འཐད་ལྡན་དུ། འདོད་པའི་སྒྲ་ཡོད་པ་དེར་རྒོལ་བའི་འདོད་པ་ལས་གཞན་པ་གང་ཡིན་པའི་འདོད་པ་ཐམས་ཅད་བཟློག་དུ་ཟིན་ཀྱང་རང་གིས་མཛད་པའི་འགྲེལ་པ་རང་ཉིད་ཀྱི་སྒྲས་དོགས་པའི་གནས་སྲིད་པ་ཟློག་པར་བྱེད་པ་ཡིན་པར་བཤད་དོ། ། མདོ་མཛད་པས་ཀྱང་དོན་འདི་ཉིད་དམ་བཅས་པ་ཡིན་ནོ་ཞེས་འབྱུང་བའི་ཕྱིར་རོ། ། འོ་ན་རང་གིས་མཛད་པའི་འགྲེལ་པ་དེ་གང་ལ་འཆད་ཅེ་ན། རང་ཉིད་ཀྱི་རྒྱས་བཤད་ལ་འཆད་པ་ཡིན་སྟེ་དེར། འགྲེལ་པའི་གཞུང་སྟོན་པ་ནི་རང་ཉིད་ཅེས་བྱ་བ་ནི་སྟེ། རང་ཉིད་ཀྱི་སྒྲས་ནི་ཁས་བླངས་པ་སྟོན་པར་བྱེད་པའོ་ཞེས་པར་འབྲེལ་ཏེ། ཅེས་འབྱུང་བའི་ཕྱིར།
གཞན་ཡང་རྒྱན་མཛད་པས་ཀྱང་འགྲེལ་པར་བདག་ཉིད་སྒྲ་བཤད་པ་ཞེས་པའི་འགྲེལ་པར་རང་འགྲེལ་ཡིན་པའི་འབྲུ་ནོན་མ་མཛད་པའི་ཕྱིར་དང་། ལེགས་པར་མ་བསླབས་པའི་བོད་མ་གཏོགས་རྒྱ་གར་མཁས་པའི་གཞུང་དུ་ཡང་ཚད་མ་ཀུན་ལས་བཏུས་ཀྱི་རང་འགྲེལ་ཞེས་པའི་ཐ་སྙད་མ་མཐོང་ཞིང་རིགས་པས་ཀྱང་མི་འཐད་པའི་ཕྱིར་དང་། རྒྱལ་དབང་བློའི་འགྲེལ་བཤད་བྱུང་ཡང་རང་འགྲེལ་གྱི་ཐ་སྙད་མི་འདུག་པའི་ཕྱིར་རོ། ། གལ་ཏེ་འགྲེལ་པ་འདི་རང་འགྲེལ་མ་ཡིན་ན་འགྲེལ་པ་འདིར་འདུག་པའི་གང་ཡང་ཐུན་མོང་མ་ཡིན་པའི་ཕྱིར་རྗེས་སུ་དཔག་པ་མེད་པ་ཞེས་སོགས་སློབ་དཔོན་གྱི་ལུགས་སུ་བྱས་ནས་རྣམ་འགྲེལ་ངེས་སོགས་དང་དེའི་རྗེས་སུ་འབྲང་པའི་འགྲེལ་པར་བཤད་པ་ཇི་ལྟར་ཡིན་ཞེ་ན། འགྲེལ་པ་འདིར་འདུག་པའི་གཞུང་མང་རབ་གཅིག་སློབ་དཔོན་གྱི་དགོངས་པར་བྱས་ནས་རྣམ་འགྲེལ་ངེས་སོགས་སུ་བཤད་པ་ཡོད་པ་བདེན་མོད་ཀྱང་། དེ་ཙམ་གྱིས་འགྲེལ་པ་འདི་རང་འགྲེལ་དུ་མི་འགྲུབ་སྟེ། བསྟན་བཅོས་བསྡུས་པའི་ནང་དུ་ཡང་ཐུབ་པའི་གསུང་རབ་ཀྱི་ལུང་དུ་མ་ཡོད་པའི་ཕྱིར། གང་ལྟར་ཡིན་ཀྱང་འགྲེལ་པ་འདི་རང་འགྲེལ་ཡིན་པ་ནི་ཤིན་དུ་དཀའ་བར་སྣང་བས་སྐབས་སྐབས་སུ་དགག་སྒྲུབ་བྱའོ། ། ད་ནི་བསྟན་བཅོས་ཀུན་ལས་བཏུས་པ་འཆད་པ་ལ་གསུམ་སྟེ། མཚན་གྱི་དོན་དང་།
གཞུང་གི་དོན་དང་། མཇུག་གི་དོན་ནོ། ། དང་པོ་ལ་གཉིས་ཏེ། མཚན་སྒྱུར། མཚན་བཤད་པའོ། ། དང་པོ་ནི། རྒྱ་གར་གྱི་སྐད་དུ། པྲ་མ་ཎ་ནི་བོད་ཀྱི་སྐད་དུ་ཚད་མ། ས་མུད་ཙ་ཡ་ན་མ་པྲ་ཀ་ར་ཎ་ནི་བོད་ཀྱི་སྐད་དུ་ཀུན་ལས་བཏུས་པ་ཞེས་བྱ་བའི་རབ་ཏུ་བྱེད་པའོ། ། གཉིས་པ་ནི།
སྤྱིར་པྲ་ནི་རབ་དང་པོ་སོགས་དོན་ཉེར་གཅིག་ལ་འཇུག་ཀྱང་འདིར་ནི་དང་པོ་ལ་འཇུག་པའི་དབང་དུ་བྱས་པ་ཡིན་ཏེ། ཡང་ཡང་ཤེས་པ་མ་ཡིན་ཏེ། ། ཐུག་པ་མེད་འགྱུར་དྲན་སོགས་བཞིན། ། ཞེས་བྱུང་བའི་ཕྱིར། ། མ་ཎ་ནི་འཇལ་བའོ། ། དེས་ན་དང་པོར་འཇལ་བའི་ཕྱིར་ན་ཚད་མའོ། ། ཞེས་བཤད་པའོ། ། ཁ་ཅིག་ན་རེ། ཕྱོགས་གླང་ཆོས་གྲགས་ཀྱིས་དང་པོར་འཇལ་བའི་ཤེས་པ་ཚད་མའི་དོན་ལྡོག་ཏུ་བྱེད་པ་མི་འཐད་ཏེ། རྟོགས་ཟིན་ལ་འཇུག་པའི་ཚད་མ་མི་སྲིད་པར་འགལ་བའི་ཕྱིར་དང་།
རྟོགས་ཟིན་གྱི་དོན་དེ་ཡོད་དམ་མེད། ཡོད་ན། རྟོགས་ཟིན་གྱི་དོན་ཆོས་ཅན། ཁྱོད་མེད་པར་ཐལ། ཁྱོད་ཡོད་ན་ཁྱོད་ཚད་མས་འཇལ་དགོས། ཁྱོད་ཚད་མས་མ་གཞལ་བའི་ཕྱིར། མེད་ན། བཅད་ཤེས་ཀྱི་ཡུལ་མེད་པར་འགྱུར་རོ། ། དེས་ན། པྲ་ནི་རབ་ལ་འཇུག་པའི་དབང་དུ་བྱས་ནས་རབ་ཏུ་འཇལ་པའི་ཤེས་པ་དེ་ཚད་མའི་དོན་ལྡོག་ཡིན་ཞེས་ཟེར་རོ། །
དེ་ནི་མུན་སྤྲུལ་གྱི་བཤད་པ་ཡིན་ཏེ། འདི་ལྟར། རབ་ཏུ་འཇལ་བའི་ཤེས་པ་ཚད་མའི་དོན་ལྡོག་ཏུ་མི་འཐད་པར་འགྱུར་ཏེ། མ་རབ་ཀྱི་དོན་རྟོགས་པའི་ཚད་མ་མི་སྲིད་པར་ཐལ་བའི་ཕྱིར་དང་། གཞན་ཡང་མ་རབ་ཀྱི་དོན་ཡོད་དམ་མེད། ཡོད་ན། མ་རབ་ཀྱི་དོན་ཆོས་ཅན། ཁྱོད་མེད་པར་ཐལ། ཁྱོད་ཡོད་ན་ཁྱོད་ཚད་མས་འཇལ་དགོས་ཁྱོད་ཚད་མས་མ་གཞལ་བའི་ཕྱིར། མེད་ན།
ཕལ་པ་རྟོགས་པའི་ཤེས་པའི་ཡུལ་མེད་པར་འགྱུར་རོ་ཞེས་བརྗོད་ན་ལན་ཅི་ཡོད་ལེགས་པར་སོམས་ཤིག དེས་ན་ཡུལ་དམ་པ་ལ་རིགས་པ་མི་ཤེས་པའི་བླུན་པོས་སྐྱེ་བ་ཕྱི་མ་བློས་བཏང་བའི་ལས་བསགས་པར་མི་བྱའོ། ། ཚད་མའི་མཚན་ཉིད་སོགས་གཞུང་སྣ་ཚོགས་སུ་འཐོར་ནས་བསྟན་པ་རྣམས་བསྡུས་ནས་སྟོན་པའི་ཕྱིར་ན་ཀུན་ལས་བཏུས་པ་ཞེས་བྱའོ། ། ཡང་ན། མངོན་པ་ཀུན་ལས་བཏུས་པའི་མིང་དོན་བཞིན་དུ་ཤེས་པར་བྱའོ། ། སངས་རྒྱས་ལ་ཕྱག་འཚལ་ལོ་ཞེས་པ་ནི་ལོ་ཙྪ་བས་བཀོད་པའི་མཆོད་བརྗོད་དོ། ། གཉིས་པ་ལ་གསུམ་སྟེ། ཚད་མ་ཀུན་ལས་བཏུས་ཀྱི་བཤད་པ་ལ་འཇུག་པ་དང་། དེའི་བཤད་པ་ཉེ་བར་དགོད་པ་དང་། དེའི་བཤད་པ་མཐར་ཕྱིན་པའི་བྱ་བའོ། །
དང་པོ་ལ་གཉིས་ཏེ། མཆོད་པར་བརྗོད་པ་དང་། བཤད་པར་དམ་བཅའ་བའོ། ། དང་པོ་གཉིས་ཏེ། བསྟོད་པ་དང་ཕྱག་འཚལ་བའོ། ། དང་པོ་ལ་གསུམ་སྟེ། དགོས་དོན། བསྡུས་དོན། ཚིག་གི་དོན་ནོ། ། དང་པོ་ནི།
མཐར་སངས་རྒྱས་ཐོབ་པ་དང་། གཞན་གནས་སྐབས་ཙམ་གྱི་གཞུང་རྩོམ་པའི་བར་ཆད་ཞི་བར་བྱ་བའི་ཕྱིར་དུའོ། ། གཉིས་པ་ནི། རྒྱུ་ཕུན་སུམ་ཚོགས་པ་དང་། འབྲས་བུ་ཕུན་སུམ་ཚོགས་པའི་སྒོ་ནས་ཐུབ་པ་ལ་བསྟོད་པ་བསྟན་ཏོ། ། གསུམ་པ་ནི། ཚད་མའི་སྒོ་ནས་ཐུབ་པ་ལ་བསྟོད་པ་ཆོས་ཅན། དགོས་པ་ཁྱད་པར་ཅན་ཡོད་དེ། འདིར་བཤད་པའི་ཚད་མའི་མཚན་ཉིད་སོགས་ཐུབ་པའི་གསུང་རབ་ལས་བྱུང་བ་ལྟར་ཡིན་གྱི་ཁོ་བོས་རང་དགར་བཞག་པ་མ་ཡིན་ནོ་ཞེས་ཤེས་པའི་ཆེད་ཡིན་པའི་ཕྱིར། ཚད་མར་གྱུར་པ་ཞེས་སྨོས་པ་ཆོས་ཅན།
རྣམ་བཅད་ཡོངས་གཅོད་ཀྱི་དགོས་པ་གཉིས་ཡོད་དེ། ཚད་མའི་སྐྱེས་བུ་ཡང་ཡིན་རང་བྱུང་གི་རྟག་དངོས་ཀྱང་ཡིན་པའི་གཞི་མཐུན་དགག་པའི་ཆེད་ཡིན་པའི་ཕྱིར་དང་། ཚད་མའི་སྐྱེས་བུ་དེ་རང་རྒྱུ་བསམ་སྦྱོར་ཕུན་སུམ་ཚོགས་པ་ལས་བྱུང་བར་རྟོགས་པའི་ཆེད་ཡིན་པའི་ཕྱིར། ཚད་མའི་སྐྱེས་བུའི་རྒྱུ་བསམ་སྦྱོར་ཕུན་ཚོགས་པ་གང་ཞེ་ན། དེ་ཡང་གཉིས་ཏེ། བསམ་པ་དང་། སྦྱོར་བའོ། ། དང་པོ་ནི། ཚད་མའི་སྐྱེས་བུ་ཆོས་ཅན། རང་རྒྱུ་འགྲོ་བ་ལ་ཕན་པར་བཞེད་པའི་སྙིང་རྗེ་སྔོན་དུ་སོང་སྟེ།
འགྲོ་བ་སྡུག་བསྔལ་ལས་སྒྲོལ་བར་འདོད་པའི་སྙིང་རྗེ་ཡང་ཡང་གོམས་པ་མཐར་ཕྱིན་པ་ལས་ཁྱོད་དུ་འགྱུར་དགོས་པའི་ཕྱིར། གཉིས་པ་ནི། བརྩེ་ལྡན་བྱང་སེམས་སྦྱོར་ལམ་པ་ཆོས་ཅན། སྟོན་པ་ཞེས་བརྗོད་པའི་རྒྱུ་མཚན་ཡོད་དེ། གདུལ་བྱ་གཞན་གྱི་སྡུག་བསྔལ་ཞི་བར་བྱ་བའི་དོན་དུ་ཐོག་མར་རང་གི་སྡུག་བསྔལ་ཞི་བའི་ཐབས་ལ་སྦྱོར་ཞིང་གོམས་པར་བྱེད་པས་དེ་ལྟར་བརྗོད་པའི་ཕྱིར། དེས་ན་ཐུབ་པ་ཆོས་ཅན། རྒྱུ་མེད་མ་ཡིན་ཏེ། རང་རྒྱུ་བསམ་སྦྱོར་ཕུན་སུམ་ཚོགས་པ་ལས་བྱུང་བའི་ཕྱིར། འབྲས་བུ་ཕུན་སུམ་ཚོགས་པ་གང་ཞེ་ན། དེ་ཡང་རང་དོན་དང་།
གཞན་དོན་ནོ། ། དང་པོ་ནི། སངས་རྒྱས་བཅོམ་ལྡན་འདས་ཆོས་ཅན། བདེ་བར་གཤེགས་པ་ཞེས་བརྗོད་པའི་རྒྱུ་མཚན་ཡོད་དེ། སྤངས་རྟོགས་ཕུན་ཚོགས་པ་དང་ལྡན་པས་དེ་ལྟར་བཤད་པའི་ཕྱིར། དེ་ཡང་སུ་ག་ཏའི་སྒྲ་བདེ་བར་གཤེགས་པ་ལ་འཇུག་པས། ཁྱད་པར་གསུམ་དང་ལྡན་པ་གཟུགས་ལེགས་པ་བཞིན་དུ་མཛེས་པར་གཤེགས་པ་དང་། རིམ་ནད་ལེགས་པར་བྱང་བ་བཞིན་དུ་སླར་མི་ལྡོག་པར་གཤེགས་དང་། བུམ་པ་ལེགས་པར་གང་བ་བཞིན་དུ་མ་ལུས་པར་གཤེགས་པ་དང་ལྡན་པའི་ཕྱིར། དེ་ཡང་རིམ་པ་བཞིན་དུ་ཆགས་པ་མངོན་གྱུར་བ་དང་བྲལ་བའི་ཕྱི་རོལ་པ་དང་།
སློབ་པ་དང་། དམན་པའི་དགྲ་བཅོམ་ལས་ཁྱད་པར་དུ་བྱས་པའོ། ། གཉིས་པ་ནི། སངས་རྒྱས་བཅོམ་ལྡན་འདས་ཆོས་ཅན། སྐྱོབ་པ་ཞེས་བརྗོད་པའི་རྒྱུ་མཚན་ཡོད་དེ། འགྲོ་བ་སྡུག་བསྔལ་ལས་སྒྲོལ་བར་བྱེད་པས་དེ་ལྟར་བཤད་པའི་ཕྱིར། ཚུལ་འདི་རྣམ་རྒྱས་པར་ནི་ཚད་མ་རྣམ་པར་འགྲེལ་པ་ལས་ཤེས་པར་བྱའོ། ། གཉིས་པ་ནི། དཔལ་ལྡན་ཕྱོགས་ཀྱི་གླང་པོ་ཆོས་ཅན། དོན་གཉིས་ཕུན་ཚོགས་པ་དང་ལྡན་པའི་ཐུབ་པ་ལ་ཕྱག་འཚལ་བའི་རྒྱུ་མཚན་ཡོད་དེ།
དེ་ལ་སྒོ་གསུམ་གུས་པའི་ཚུལ་གྱིས་འདུད་པས་དེ་ལྟར་བཤད་པའི་ཕྱིར། གཉིས་པ་ནི། ཕྱག་འཚལ་ནས་ཅི་བྱེད་ཅེ་ན། ཁ་ལག་ཁྲུས་བྱས་ནས་ཟས་ཟའོ་ཞེས་པ་ལྟར་འོག་མ་འདྲེན་པའི་ཚིག་སྟེ། ཕྱག་འཚལ་ནས་བྱ་བ་ཁྱད་པར་ཅན་འདི་བྱེད་ཅེས་སྔ་ཕྱི་མཚམས་སྦྱོར་བའི་དོན་དུ་ནས་ཅེས་སྨོས་སོ། ། བྱ་བ་ཅི་ཞིག་བྱེད་ཅེ་ན། ཕྱག་འཚལ་ནས་བྱ་བ་བྱེད་པ་མེད་པ་མ་ཡིན་ཏེ། ཕྱག་འཚལ་ནས་ཚད་མ་ཀུན་ལས་བཏུས་པ་བརྩམ་པར་བྱ་བ་ཡིན་པའི་ཕྱིར། ཞེས་སྦྲེལ་ལོ། ། དགོས་ཆེད་ཅིའི་ཕྱིར་དུ་བྱེད་ཅེ་ན།
རྣམ་བཅད་ཡོངས་གཅོད་ཀྱི་དགོས་པ་གཉིས་ཡོད་ཏེ། མུ་སྟེགས་ཀྱིས་བརྟགས་པའི་ཚད་མའི་སྐྱེས་བུ་དང་མངོན་རྗེས་སོགས་དགག་པ་དང་། རང་གིས་བཞག་པའི་ཚད་མའི་སྐྱེས་བུ་དང་མངོན་སུམ་གྱི་ཚད་མ་ལ་སོགས་པ་སྐྱོན་མེད་དུ་བསྒྲུབ་པར་བྱ་བའི་ཕྱིར་དུ་ཡིན་པའི་ཕྱིར། འོ་ན་རིགས་པའི་སྒོ་ལ་སོགས་པ་ལས་བསྟན་པ་དང་ཁྱད་པར་ཡོད་དམ་མེད། ཡོད་ན་སྟོན་དགོས་ཏེ། ཡོད་པ་ཐམས་ཅད་ཚད་མ་ལ་སྣང་དུ་རུང་བའི་ཕྱིར། མེད་ན་ཟློས་པའི་ཉེས་པ་ཅན་དུ་འགྱུར་རོ་ཞེ་ན། ཁྱད་པར་མེད་པར་ཁས་མི་ལེན་ལ་རིགས་པའི་སྒོ་ལ་སོགས་པ་ལས་ཁྱད་པར་ཡོད་པར་ཁས་ལེན་ལ་ཡོད་པ་ཚད་མའི་ལམ་དུ་སྟོན་ཡང་ནུས་ཏེ། རིགས་པའི་སྒོར་ནི་མདོར་བསྡུས་པ་ལ་དགའ་བའི་གདུལ་བྱ་རྗེས་སུ་བཟུང་བའི་ཆེད་དུ་ཕྱོགས་ཙམ་ཞིག་བསྟན་པ་ཡིན་ལ། འདིར་ནི་རྒྱས་པ་ལ་དགའ་བའི་གདུལ་བྱ་རྗེས་སུ་བཟུང་བའི་ཆེད་དུ་མངོན་སུམ་གྱི་ཚད་མའི་མཚན་ཉིད་ལ་སོགས་པ་སྤྱིར་བཏང་དམིགས་ཀྱིས་བསལ་བའི་སྒོ་ནས་བསྟན་པའི་ཕྱིར་རོ། །
འོ་ན་རིགས་པའི་སྒོ་ལ་སོགས་པ་ལས་ཅི་ལྟར་བསྟན་ཅེ་ན། རིགས་པའི་སྒོར་དབང་རྣོན་རྗེས་སུ་བཟུང་བའི་ཆེད་དུ་ཕྱོགས་ཙམ་ཞིག་བསྟན་པ་ཡིན་ཏེ། དེ་ཡང་སྒོ་ཙམ་འདི་ནི་དམ་པའི་དོན་གྱི་ཚུལ། ། ཞེས་པ་ལ་སོགས་པ་ཚིགས་སུ་བཅད་པ་ཕྱེད་སྔ་མས་མདོར་བསྡུས་པ་ལ་དགའ་བ་རྗེས་སུ་བཟུང་བ་དང་། གཡོ་སྒྱུ་རྣམས་ཞེས་པ་ལ་སོགས་པ་ཕྱེད་ཕྱི་མས་དབང་པོ་རྟུལ་པོ་ལ་ཕན་པར་མི་འགྱུར་བར་བསྟན་ནོ། ། གཞན་ཡང་རིགས་པའི་སྒོ་དེར་མངོན་སུམ་རྟོག་པ་དང་བྲལ་བ་ཞེས་མངོན་སུམ་གྱི་མཚན་ཉིད་སྤྱིར་བཏང་ཙམ་གསུང་གི་དམིགས་བསལ་མ་གསུངས་པས་ནི་ཟླ་བ་གཉིས་སྣང་གི་ཤེས་པ་ཡང་མངོན་སུམ་དུ་གོ་བར་འགྱུར་རོ་ཞེས་རྒྱལ་དབང་བློ་འཆད་དོ། ། དེས་ན་འདིར་བསྟན་པ་ནི་རིགས་པའི་སྒོར་བསྟན་པ་དང་ཁྱད་པར་མེད་པ་མ་ཡིན་སྟེ། ཚད་མའི་མཚན་ཉིད་སོགས་གཞུང་སྣ་ཚོགས་སུ་འཐོར་ནས་བསྟན་པ་རྣམས་ལས་རྟོགས་པར་དཀའ་བས་བདེ་བླག་དུ་རྟོགས་པའི་ཆེད་དུ་འདིར་བསྡུས་ནས་བསྟན་པའི་ཕྱིར། གཞུང་གཞན་རྣམས་ལ་ཁ་འཕངས་པའི་ཚུལ་གྱིས་བྱ་བ་ཡིན་ནམ་ཞེ་ན། འདིར་མ་བསྟན་པར་གཞན་ལ་ཁ་འཕངས་པ་ཙམ་བྱེད་པ་མ་ཡིན་ཏེ།
རིགས་པའི་སྒོ་དང་རླུང་གི་རབ་བྱེད་སོགས་རང་གི་གཞུང་ཀུན་ལས་རྫོགས་པར་བཏུས་ཏེ་འདིར་བསྟན་བཅོས་ཀྱི་ལུས་གཅིག་ཏུ་བྱ་བ་ཡིན་པའི་ཕྱིར། དེ་སྐད་དུ་ཡང་། ཙ་ར་ཀ་བསྡུས་པར། མེ་དབལ་རྣམ་རབ་ཞི་དོན་དུ། ། འདིར་ནི་ལས་རྣམས་གང་བཤད་པ། ། དེ་རྣམས་ཐམས་ཅད་གཅིག་ཏུ་སྟེ། ། ཁྲག་འབྱིན་བྱེད་པ་གཅིག་ཏུའོ། ། ཞེས་བཤད་པ་བཞིན་ནོ། ། གཉིས་པ་ཀུན་ལས་བཏུས་པའི་བཤད་པ་ཉེ་བར་དགོད་པ་ནི། རིགས་པའི་སྒོར།
མངོན་སུམ་དང་ནི་རྗེས་སུ་དཔག ། ལྟར་སྣང་བཅས་པ་བདག་རིག་ཕྱིར། ། སྒྲུབ་པ་དང་ནི་སུན་འབྱིན་ངག ། ལྟར་སྣང་བཅས་པ་གཞན་རྟོགས་ཕྱིར། ། ཞེས་རྟོག་གེའི་དོན་བརྒྱད་དོན་ཚན་གཉིས་སུ་བསྡུས་ནས་བཤད་པ་བཞིན་དུ་དོན་ཚན་གཉིས་སུ་བྱེད་ན། རྣམ་པ་གཉིས་ཏེ། རང་གིས་གཞལ་བྱའི་གནས་མ་ལུས་པ་རྟོགས་པའི་ཐབས་བཤད་པ་དང་། དེ་ལ་བརྟེན་ནས་གདུལ་བྱ་གཞན་རྗེས་སུ་འཛིན་པའི་ཐབས་བཤད་པའོ། ། དང་པོ་ལ་གཉིས་ཏེ། གཞལ་བྱ་མངོན་གྱུར་རྟོགས་པའི་ཐབས་བཤད་པ་དང་།
ལྐོག་གྱུར་རྟོགས་པའི་ཐབས་བཤད་པའོ། ། དང་པོ་ལ་གཉིས་ཏེ། ལེའུའི་གཞུང་བཤད། ལེའུའི་མཚན་བསྟན་པའོ། ། དང་པོ་ལ་གཉིས་སྟེ། རང་ལུགས་ཀྱི་མངོན་སུམ་སྒྲུབ་པ་དང་། གཞན་གྱིས་བརྟགས་པའི་མངོན་སུམ་དགག་པའོ། ། དང་པོ་ལ་གསུམ་སྟེ། ཚད་མའི་གྲངས་དང་སྤྱོད་ཡུལ་ལ་ལོག་རྟོག་བསལ་བ་དང་། མངོན་སུམ་གྱི་ཚད་མའི་ངོ་བོ་ལ་ལོག་རྟོག་བསལ་བ་དང་།
འབྲས་བུ་ལ་ལོག་པར་རྟོག་པ་བསལ་བའོ། ། དང་པོ་གསུམ་སྟེ། ཚད་མ་གཉིས་ཀྱི་རྫས་སྤངས་པའི་ཚད་མ་དགག་པ་དང་། གཞལ་བྱ་གཉིས་ཀྱི་རྫས་སྤངས་པའི་གཞལ་བྱའི་རྫས་མེད་པའི་རྟགས་ཀྱིས་ཚད་མ་གཉིས་ཀྱི་རྫས་སྤངས་པའི་ཚད་མའི་རྫས་མེད་པར་སྒྲུབ་པ་དང་། སྔ་མའི་རྒྱུ་མཚན་རྒྱས་པར་བཤད་པའོ། ། དང་པོ་ནི། ཁ་ཅིག་ན་རེ། ཚད་མ་ཡིན་ན་རང་ལས་ངེས་ཡིན་དགོས་ན་ཚད་མའི་མཚན་ཉིད་སྟོན་པའི་བསྟན་བཅོས་དོན་མེད་དོ་ཅེས་ཟེར་བ་དང་། ཡང་ཁ་ཅིག་གིས་ནི་ཚད་མ་ཡིན་ན་རང་གི་གཟུང་ཡུལ་དུ་དངོས་པོ་འཛིན་པས་ཁྱབ་པས། རྗེས་དཔག་ནི་ཚད་མ་ཡིན་ཏེ།
རང་གི་གཟུང་ཡུལ་དུ་དངོས་པོ་མི་འཛིན་པའི་ཕྱིར། དེས་ན་ཚད་མ་ཡིན་ན་མངོན་སུམ་ཡིན་པས་ཁྱབ་ཟེར་རོ། ། ཡང་ལ་ལ་ནི། མངོན་རྗེས་གང་རུང་སྤངས་པའི་ཚད་མ་གསུམ་པ་ཡོད་ཏེ། དཔེ་ཉེར་འཇལ་དང་། དོན་གྱིས་གོ་བ་དང་། ཞེས་གྲགས་པ་དང་། སྙམ་སེམས་པ་དང་། སྒྲ་ཙམ་ལས་ཞེན་པའི་བརྗོད་བྱ་དཔོག་པའི་ཚད་མ་རྣམས་ནི་མངོན་རྗེས་གང་རུང་སྤངས་པའི་ཚད་མར་འདོད་དོ། ། འདི་དགག་པ་ལ་གཉིས་ཏེ།
སྤྱིའི་དོན་དང་། ཡན་ལག་གི་དོན་ནོ། ། དང་པོ་ནི། ཁ་ཅིག་ན་རེ། མངོན་རྗེས་གང་རུང་ལས་རྫས་གཞན་པའི་ཚད་མ་མེད་དེ། རང་སྤྱི་གང་རུང་ལས་རྫས་གཞན་པའི་གཞལ་བྱ་མེད་པའི་ཕྱིར་ཞེས་འགོད་པ་ནི་མི་འཐད་དེ། དེས་མངོན་རྗེས་གཉིས་སུ་མ་འདུས་པའི་ཚད་མ་ཕུང་གསུམ་འདོད་པའི་ལོག་རྟོག་ཁེགས་ཀྱང་ཚད་མ་མངོན་སུམ་ཁོ་ནར་ངེས་པར་འདོད་པའི་ལོག་རྟོག་མི་ཁེགས་པའི་ཕྱིར། དེས་ན་ཚད་མ་མངོན་རྗེས་གཉིས་སུ་གྲངས་ངེས་པ་ཡིན་ཏེ། གཞལ་བྱ་རང་མཚན་དང་སྤྱི་མཚན་གཉིས་སུ་གྲངས་ངེས་པའི་ཕྱིར་ཞེས་ཟེར་རོ། ། དེ་ནི་རིགས་པའི་རྣམ་གཞག་མ་ཤེས་པ་ཡིན་ཏེ།
ཚད་མ་མངོན་སུམ་དུ་གྲངས་ངེས་པར་ཐལ། གཞལ་བྱ་སྤྱི་མཚན་དུ་གྲངས་ངེས་པའི་ཕྱིར་ཞེས་བརྗོད་ན་ལན་ཅི་ཡོད། མ་གྲུབ་སྟེ། གཞལ་བྱ་ཡིན་ན་སྤྱི་མཚན་ཡིན་པས་མ་ཁྱབ་པའི་ཕྱིར་ཞེས་སྨྲ་ན། ཚད་མ་མངོན་རྗེས་གཉིས་སུ་གྲངས་ངེས་པ་མ་ཡིན་པར་ཐལ། ཚད་མ་ཡིན་ན་མངོན་རྗེས་གང་རུང་ཡིན་པས་མ་ཁྱབ་པའི་ཕྱིར། ཞེས་བརྗོད་ན་ལན་ཅི་ཡོད། གལ་ཏེ་ཚད་མ་དེ་མངོན་རྗེས་གཉིས་སུ་གྲངས་ངེས་པར་ཐལ། གཞལ་བྱ་རང་མཚན་སྤྱི་མཚན་གཉིས་སུ་གྲངས་ངེས་པའི་ཕྱིར། མ་ཁྱབ་ན།
གཞལ་བྱ་རང་མཚན་དང་སྤྱི་མཚན་གཉིས་སུ་གྲངས་ངེས་པའི་རྟགས་ཀྱིས་ཚད་མ་མངོན་རྗེས་གཉིས་སུ་གྲངས་ངེས་པར་སྒྲུབ་པ་མི་རིགས་པར་འགྱུར་རོ་ཞེ་ན། འོ་ན་ཚད་མ་ཡིན་ན་མངོན་རྗེས་གང་རུང་ཡིན་དགོས་པར་འགྱུར་ཏེ། གཞལ་བྱ་ཡིན་ན་རང་མཚན་དང་སྤྱི་མཚན་གང་རུང་ཡིན་དགོས་པའི་ཕྱིར། མ་ཁྱབ་ན་སྔ་མ་བཞིན་དུ་འགྱུར་རོ། ། ཞེས་བརྗོད་ན་ལན་ཅི་ཡོད། གལ་ཏེ། ཚད་མ་མངོན་རྗེས་གཉིས་སུ་གྲངས་ངེས་པ་ཡིན་ཏེ། སྒྲུབ་ཕྱོགས་ལ་ཕུང་གསུམ་ཁེགས་པ་དང་། དགག་ཕྱོགས་ལ་ཕུང་གསུམ་ཁེགས་པའི་ཕྱིར། སྔ་མ་མ་གྲུབ་ན་དེར་ཐལ།
སྒྲ་འཛིན་དབང་མངོན་ལྟ་བུ་གཞིར་བྱས་ནས། མངོན་སུམ་ཡིན་པ་ཡོངས་གཅོད་ལ་གྲུབ་ན་རྗེས་དཔག་ཡིན་པ་རྣམ་བཅད་ལ་ཁེགས་ཅིང་ལ་མེ་ཡོད་དུ་རྟོགས་པའི་རྗེས་དཔག་ལྟ་བུ་གཞིར་བྱས་ནས་རྗེས་དཔག་ཡིན་པ་ཡོངས་གཅོད་ལ་གྲུབ་པ་དང་། མངོན་སུམ་ཡིན་པ་རྣམ་བཅད་ལ་ཁེགས་པའི་ཕྱིར། དགག་ཕྱོགས་ལ་ཕུང་གསུམ་པ་ཁེགས་ཏེ་རང་ཡིན་གྱི་ཚད་མ་ཡིན་པ་དང་། ཁྱོད་ཡིན་ཏུ་གྱུར་པའི་རྗེས་དཔག་མེད་ན་ཁྱོད་མངོན་སུམ་ཡིན་དགོས། ཁྱོད་ཡིན་དུ་གྱུར་པའི་མངོན་སུམ་ཡིན་པ་མེད་ན་ཁྱེད་རྗེས་དཔག་ཡིན་དགོས་པའི་ཕྱིར་ཞེས་ཟེར་རོ། ། དེ་ནི་མ་ཡིན་ཏེ། ཚད་མ་དེ་རང་རིག་མངོན་སུམ་དང་རྗེས་དཔག་གཉིས་སུ་གྲངས་ངེས་པར་འགྱུར་ཏེ། བསྒྲུབ་ཕྱོགས་ལ་ཕུང་གསུམ་ཁེགས་པ་དང་། དགག་ཕྱོགས་ལ་ཕུང་གསུམ་ཁེགས་པའི་ཕྱིར།
དང་པོ་མ་གྲུབ་ན། དེར་ཐལ། བདེ་མྱོང་རང་རིག་མངོན་སུམ་ལྟ་བུ་གཞིར་བྱས་ནས་རང་རིག་མངོན་སུམ་ཡིན་པ་ཡོངས་གཅོད་ལ་གྲུབ་པ་དང་། རྗེས་དཔག་ཡིན་པ་རྣམ་བཅད་ལ་ཁེགས་པའི་ཕྱིར་དང་། ལ་མེ་ཡོད་དུ་རྟོགས་པའི་རྗེས་དཔག་ལྟ་བུ་གཞིར་བྱས་ནས་རྗེས་དཔག་ཡིན་པ་ཡོངས་གཅོད་ལ་གྲུབ་པ་དང་། རང་རིག་མངོན་སུམ་ཡིན་པ་རྣམ་བཅད་ལ་ཁེགས་པའི་ཕྱིར་ཞེས་བརྗོད་ན་ཅི་ཟེར། སྔ་མའི་གཉིས་པ་མ་གྲུབ་ན་ཁས་བླངས་མོད། ཁས་བླངས་གསལ་བར་སྟོན་པ་ནི། དེར་ཐལ། རང་ཡིན་གྱི་ཚད་མ་ཡིན་པ་དང་།
ཁྱོད་ཡིན་དུ་གྱུར་པའི་རྗེས་དཔག་ཡིན་པ་མེད་ན་ཁྱེད་རང་རིག་མངོན་སུམ་ཡིན་དགོས་པ་དང་། ཁྱོད་ཡིན་དུ་གྱུར་པའི་རང་རིག་མངོན་སུམ་ཡིན་པ་མེད་ན་ཁྱོད་རྗེས་དཔག་ཡིན་དགོས་པའི་ཕྱིར། ཞེས་བརྗོད་ན་ལན་ཅི་ཡོད་ལེགས་པར་སོམས་ཤིག གལ་ཏེ། ཚད་མ་དེ་རང་རིག་མངོན་སུམ་དང་རྗེས་དཔག་གཉིས་སུ་གྲངས་ངེས་པར་ཐལ་བ་འདོད་དོ་ཞེ་ན། འོ་ན་ཚད་མ་དེ་མངོན་སུམ་དུ་གྲངས་ངེས་པར་འདོད་པ་ཇི་ལྟར་འགོག འོ་ན་རྗེས་དཔག་ཚད་མ་མ་ཡིན་པར་འགྱུར་རོ་ཞེ་ན། འོ་ན་དབང་པོའི་མངོན་སུམ་ཚད་མ་མ་ཡིན་པར་འགྱུར་ཏེ། ཚད་མ་དེ་རང་རིག་མངོན་སུམ་དང་རྗེས་དཔག་གཉིས་སུ་གྲངས་ངེས་པའི་ཕྱིར། ཞེས་བརྗོད་ན་ལན་ཅི་ཡོད་ལེགས་པར་སོམས་ཤིག
དགག་སྒྲུབ་རྒྱས་པར་ནི་གཞན་དུ་བྱས་ཡོད་པས་དེར་བལྟ་བར་བྱའོ། ། རང་གི་ལུགས་ཅུང་ཟད་བརྗོད་ན། གྲངས་གཞན་འགོག་པར་བྱེད་པ་ལ་རྟགས་རྣམ་པ་གཉིས་སྟེ། གང་ཞིག་དགག་པས་གྲངས་མང་བ་ཁེག་པ་དགག་པའི་གཏན་ཚིགས་དང་། གང་ཞིག་བསྒྲུབས་པས་གྲངས་འགྲུབ་པའི་སྒྲུབ་རྟགས་གཉིས་སོ། ། དེ་ལ་དང་པོ་ནི། གྲངས་ཅན་སོགས་མངོན་རྗེས་གཉིས་ཀྱིས་རྫས་སྤངས་པའི་ཚད་མ་འདོད་པ་ལ། མངོན་རྗེས་གཉིས་ཀྱི་རྫས་སྤངས་པའི་ཚད་མའི་རྫས་མེད་དེ། རང་སྤྱི་གཉིས་ཀྱི་རྫས་སྤངས་པའི་གཞལ་བྱའི་རྫས་མེད་པའི་ཕྱིར། དོན་འདི་ལ་དགོངས་ནས།
འདིར་ཡང་མངོན་སུམ་དང་ནི་རྗེས་སུ་དཔག ། ཚད་མའོ་ཞེས་དང་། རྣམ་པར་ངེས་པར་ཡང་། ཡང་དག་པའི་ཤེས་པ་དེ་ནི་རྣམ་པ་གཉིས་ཏེ། མངོན་སུམ་དང་ནི་དཔག་པའོ། ། ཞེས་དང་། རྣམ་པར་འགྲེལ་པ་ལས་ཀྱང་། གཞལ་བྱ་གཉིས་ཕྱིར་ཚད་མ་གཉིས། ། ཞེས་གསུངས་པ་ཡིན་ནོ། ། གཉིས་པ་ནི།
མངོན་སུམ་དང་། རྗེས་སུ་དཔག་པ་ཆོས་ཅན། ཚད་མ་ཡིན་ཏེ། རང་གིས་ཡོངས་སུ་བཅད་པའི་དོན་ལ་གསར་དུ་མི་བསླུ་བའི་ཤེས་པ་ཡིན་པའི་ཕྱིར། དོན་འདི་ལ་དགོངས་ནས། འདིར་ཡང་དང་ཞེས་སྡུད་པའི་ཚིག་སྨོས་པ་དང་། རྣམ་པར་ངེས་པ་ལས་ཀྱང་། འདི་དག་གིས་དོན་ཡོངས་སུ་བཅད་ནས་འཇུག་པ་ན་དོན་བྱ་བ་ལ་བསླུ་བ་མེད་པའི་ཕྱིར་རོ། ། ཞེས་གསུངས་སོ། ། དོན་འདི་ལྟར་དུ་ལོ་ཆེན་གྱིས་བཤད་པ་ལྟར་ཁོ་བོས་བཤད་པ་ཡིན་ནོ། །
འདི་ལྟར་དུ་བཤད་ཤེས་ན་རིགས་པའི་དབང་ཕྱུག་གཉིས་ཀྱི་དགོངས་པ་རིགས་པའི་ལམ་དུ་སྒྲུབ་པར་ནུས་པ་ཡིན་གྱི་གཞན་གྱིས་བཤད་པ་བྱེད་པ་ལྟར་ན་དམ་པ་གཉིས་ཀྱི་དགོངས་པ་རིགས་པའི་ལམ་ལས་འདས་པ་ཡིན་ནོ། ། དེས་ན་རང་ཉིད་ཀྱི་བློ་གྲོས་རྩིང་པོའི་བཤད་པས་མཁས་མཆོག་གི་དགོངས་པ་ཆུད་ཟོས་སུ་བཏང་བར་མི་བྱའོ། ། རང་ལས་ངེས་པའི་ཚད་མའི་དོན་ད་ང་། དེའི་ཐ་སྙད་འདོགས་པའི་ཚུལ་དཔྱད་པ་ནི། ཁོ་བོས་ཚད་མ་རིགས་པའི་གཏེར་གྱི་རྒྱན་དུ་རྒྱས་པར་བཤད་ཡོད་པས་དེར་བལྟ་བར་བྱའོ། ། གཉིས་པ་ནི། མངོན་སུམ་དང་ནི་རྗེས་སུ་དཔག་པའི་རྫས་སྤངས་པའི་ཚད་མའི་རྫས་མེད་དེ། དེ་ཡོད་ན་དེ་ཚད་མས་དམིགས་དགོས་པ་ལས་དེ་ལྟར་དམིགས་པའི་ཕྱིར། འོ་ཞེས་པ་ནི་ཡོངས་སུ་རྫོགས་པའི་ཚིག་གོ ། གཉིས་པ་ནི།
མངོན་རྗེས་གང་རུང་སྤང་པའི་ཚད་མ་མེད་དེ། མཚན་ཉིད་སྟེ། རང་སྤྱི་གཉིས་སྤངས་པའི་གཞལ་བྱ་མེད་པའི་ཕྱིར། རང་འགྲེལ་མིན་ཡང་འགྲེལ་པ་འདིའི་དགོངས་པ་ཡང་འདི་བཞིན་དུ་སྣང་ངོ་། འགྲེལ་པ་འདིར་རང་འགྲེལ་ཡིན་པར་འདོད་བཞིན་དུ་ཚད་མ་གཉིས་ཁོ་ནར་ངེས་ཏེ། གཞལ་བྱ་རང་སྤྱི་གཉིས་སུ་ངེས་པའི་ཕྱིར་ཞེས་འགོད་པ་ནི་འགྲེལ་པ་འདི་ཚར་གཅིག་བལྟ་མ་མྱོང་བར་འདུག་གོ ། གསུམ་པ་ལ་གཉིས་ཏེ། མངོན་རྗེས་ཀྱི་རྫས་སྤངས་པའི་རང་སྤྱི་འདྲེས་པ་འཛིན་པའི་ཚད་མ་དགག་པ་དང་། དེ་སྤངས་པའི་ཁྱད་པར་ངོ་ཤེས་ཀྱི་ཚད་མ་དགག་པའོ། ། དང་པོ་ནི།
སྔོན་པོའི་ཁ་དོག་མི་རྟག་པའོ་སྙམ་པའི་ཚད་མ་ནི། མངོན་རྗེས་སྤངས་པའི་རང་སྤྱི་འདྲེས་པ་འཛིན་པའི་ཚད་མ་ཡིན་ཏེ། སྔོན་པོའི་ཁ་དོག་རང་མཚན་ཡིན་ལ་མི་རྟག་པ་སྤྱི་ཡིན་ཅིང་། དེ་འདྲེས་པ་འཛིན་པས་མངོན་རྗེས་གཉིས་སྤངས་པ་ཡིན་ནོ་ཞེས་ཟེར་རོ། ། ཁ་དོག་མི་རྟག་པའོ་སྙམ་པའི་ཞེན་པའི་ཚད་མ་ཆོས་ཅན། མངོན་རྗེས་གང་རུང་གི་རྫས་སྤངས་པའི་འདྲེས་པ་འཛིན་པའི་ཚད་མ་གཞན་དུ་ནི་ཡོད་པ་མ་ཡིན་པར་ཐལ། ཁ་དོག་གི་རང་མཚན་གཟུང་ཡུལ་དུ་བྱེད་པ་མ་ཡིན་གྱི་ཁ་དོག་གི་སྤྱི་དེ་ལ་མི་རྟག་པར་རབ་ཏུ་སྦྱོར་བའི་སྤྱི་མཚན་གཟུང་ཡུལ་དུ་བྱེད་པའི་ཞེན་པའི་ཚད་མ་ཡིན་པའི་ཕྱིར། འགྲེལ་བཤད་མཁན་པོ་དང་དེའི་རྗེས་སུ་འབྲང་བ་དག བྱས་པའི་རྟགས་ལས་ཁ་དོག་མི་རྟག་པར་རྟོགས་པའི་ཚད་མ་ཆོས་ཅན་དུ་འཇོག་མོད་ཀྱང་རྣམ་པར་འགྲེལ་པའི་གཞུང་འཆད་པའི་འཕྲོས་དང་མི་མཐུན་པར་མཐོང་ངོ་། ། ཁ་དོག་གི་རང་མཚན་ལ་མི་རྟག་པ་སྦྱོར་བར་མི་བྱེད་པའི་རྒྱུ་མཚན་ཅི་ཡིན་ཞེ་ན།
ཁ་དོག་གི་རང་མཚན་གཟུང་ཡུལ་དུ་མི་བྱེད་པའི་ཕྱིར། ཁྱབ་པ་ཁས་བླངས་སོ། ། མ་གྲུབ་ན། མངོན་སུམ་གྱི་རྫས་མ་སྤངས་པར་ཐལ། རང་མཚན་གཟུང་ཡུལ་དུ་བྱེད་པའི་ཚད་མ་ཡིན་པའི་ཕྱིར། འདིའི་དོན་རྒྱས་པར་རྣམ་པར་འགྲེལ་པ་ལས་ཤེས་པར་བྱའོ། ། གཉིས་པ་ནི། སྔར་ཁང་པའི་ནང་དུ་མངོན་སུམ་གྱིས་ཙན་དན་གྱི་མེའི་རང་མཚན་རྟོགས་ནས་ཕྱིས་དུ་བའི་རྟགས་ལས་སྔར་རྟོགས་ཟིན་པའི་ཙན་དན་མེའི་རང་མཚན་ནོ་སྙམ་པའི་བློ་ནི། མངོན་སུམ་མ་ཡིན་ཏེ། རྟགས་ལས་ལྟོས་པའི་ཕྱིར།
རྗེས་དཔག་མ་ཡིན་སྟེ། རྟགས་ཆོས་ཀྱི་འབྲེལ་པ་ལ་མི་བརྟེན་པའི་ཕྱིར། དེས་ན་དེ་མངོན་རྗེས་ཀྱི་རྫས་སྤངས་པའི་ཚད་མ་ཡིན་ཏེ། གཉིས་པོ་མ་ཡིན་ཅིང་རང་མཚན་གཟུང་ཡུལ་དུ་རྟོགས་པའི་ཕྱིར། ཞེ་ན། ཡང་ཡང་ཤེས་པ་སྟེ། རང་འདྲེན་བྱེད་ཀྱི་ཚད་མ་སྔ་མས་རྟོགས་ཟིན་བྱེད་པ་མ་ཉམས་པའི་དོན་ལ་སྔར་གྱི་དེའོ་སྙམ་པའི་ཤེས་པ་ཆོས་ཅན། མངོན་རྗེས་ཀྱི་རྫས་སྤངས་པའི་ཚད་མ་མ་ཡིན་ཏེ། དེ་ལྟར་ན་ཤེས་པ་ཐམས་ཅད་ཚད་མར་འགྱུར་བས་ཚད་མ་ཐུག་པ་མེད་པར་འགྱུར་བའི་ཕྱིར། གལ་ཏེ་རྟོགས་ཟིན་གྱི་དོན་རྟོགས་པས་ཚད་མའི་མཚན་ཉིད་རྫོགས་ན།
དྲན་པ་སོགས་ཆོས་ཅན། ཚད་མར་ཐལ། རྟོགས་ཟིན་གྱི་དོན་རྟོགས་པའི་ཕྱིར། ཞེས་པ་བཞིན་ནོ། ། འདི་ལྟར་བཤད་པ་ནི་རྣམ་པར་ངེས་པ་ལས་འབྱུང་བ་ལྟར་བཤད་པ་ཡིན་ནོ། ། གཉིས་པ་ལ་གསུམ་སྟེ། སྤྱིར་བཏང་པའི་ཚུལ་གྱིས་མངོན་སུམ་གྱི་མཚན་ཉིད་བཤད་པ་དང་། དབྱེ་བ་དང་། གཟུང་ཡུལ་ལ་མ་འཁྲུལ་བ་མངོན་སུམ་གྱི་མཚན་ཉིད་ལྷག་མར་ཤེས་པའི་དོན་དུ་མངོན་སུམ་ལྟར་སྣང་ལ་སྡེ་ཚན་གཉིས་སུ་དབྱེ་བའོ། ། དང་པོ་ནི།
རྟོག་པ་དང་བྲལ་ཞེས་པ་སྟེ། རྟོག་པ་མིན་ཞིང་གཟུང་ཡུལ་ལ་མ་འཁྲུལ་བའི་ཤེས་པ་ནི་མངོན་སུམ་མོ་ཞེས་སྦྱར་རོ། ། གལ་ཏེ་འདིར་སྤྱིར་བཏང་གི་ཚིག་ལས་བྱུང་བ་མ་ཡིན་ནམ་མ་འཁྲུལ་བ་མཚན་ཉིད་ཀྱི་ཟུར་དུ་སྨོས་པ་ཅི་ལྟར་ཡིན་ཞེ་ན། དེ་ལྟར་བྱུང་ཡང་འོག་ནས་དམིགས་བསལ་གྱིས་འཕངས་པའམ། མ་འཁྲུལ་བ་སྦྱར་བར་བྱ་བ་ཡིན་ཏེ། རྣམ་པར་ངེས་པ་ལས། འོ་ན་ནི་རྣམ་པར་རྟོག་པ་མེད་འི་ཕྱིར་གསལ་བར་སྣང་བའི་རྨི་ལམ་གྱི་ཤེས་པ་མངོན་སུམ་དུ་འགྱུར་རོ་ཞེ་ན་མ་ཡིན་ཏེ། མ་འཁྲུལ་བ་ཞེས་བསྟན་པའི་ཕྱིར་ཞེས་གསུངས་པའི་ཕྱིར་རོ། ། འོ་ན་རྣམ་ངེས་སུ་མངོན་སུམ་གྱི་མཚན་ཉིད་བསྟན་པ་དང་འདིར་མངོན་སུམ་གྱི་མཚན་ཉིད་བསྟན་པའི་ཚུལ་ལ་ཁྱད་པར་ཅི་ཡོད་ཅེ་ན། འདིར་ནི་སྔོ་འཛིན་གྱི་དབང་མངོན་ལྟ་བུ་རྟོག་པ་མ་ཡིན་པར་སྒྲུབ་ནས་དེ་དང་གཟུང་ཡུལ་དུ་ལམ་གྱི་ཤེས་པ་མངོན་དུ་འགྱུར་རོ་ཞེ་ན་མ་ཡིན་ཏེ།
མ་འཁྲུལ་བ་ཞེས་བསྟན་པའི་ཕྱིར་ཞེས་གསུངས་པའི་ཕྱིར། འོ་ན་རྣམ་ངེས་སུ་མངོན་སུམ་གྱི་མཚན་ཉིད་བསྟན་པ་དང་འདིར་མངོན་སུམ་གྱི་མཚན་ཉིད་བསྟན་པའི་ཚུལ་ལ་ཁྱད་པར་ཅི་ཡོད་ཅེ་ན། འདིར་ནི་སྔོ་འཛིན་གྱི་དབང་མངོན་ལྟ་བུ་རྟོག་པ་མ་ཡིན་པར་བསྒྲུབས་ནས་དེ་དང་གཟུང་ཡུལ་ལ་མ་འཁྲུལ་བའི་ཚོགས་པས་མངོན་སུམ་མཚོན་པས་མཚན་ཉིད་རྗེས་སུ་བརྗོད་ཀྱི་སྒྲ་དང་མཚོན་བྱ་སྒྲུབ་པའི་སྒྲས་བསྟན་པ་ཡིན་ནོ། ། རྣམ་ངེས་ལས་མངོན་སུམ་རྟོག་བྲལ་མ་འཁྲུལ་བ་ཞེས་འབྱུང་བས། མཚོན་བྱ་གྲུབ་ཟིན་རྗེས་སུ་བརྗོད་ནས་མཚན་ཉིད་གཟུང་ཡུལ་ལ་མ་འཁྲུལ་བ་སྒྲུབ་པར་བྱེད་པ་སྒྲུབ་པའི་སྒྲས་བསྟན་པ་ཡིན་ནོ། ། གཉིས་ཀ་ལྟར་ཡང་སྟོན་ཚུལ་མ་གཏོགས་གཟུང་ཡུལ་ལ་མ་འཁྲུལ་བའི་ཤེས་པ་སྔོན་འཛིན་དབང་མངོན་ལྟ་བུ་མངོན་སུམ་དུ་མཚོན་པ་ལ་ཁྱད་པར་མེད་དོ། ། དེ་ཡང་རྟོག་པ་མ་ཡིན་ཞིང་མ་འཁྲུལ་བའི་ཤེས་པ་མངོན་སུམ་གྱི་མཚན་ཉིད་དུ་འཇོག་པ་ལྟར་ནི་མཚན་ཉིད་ཟུར་གཉིས་སྨོས་པ་རིགས་མི་མཐུན་སེལ་བའི་དབང་དུ་བྱས་པ་ཡིན་ལ། རྟོག་པ་མ་ཡིན་ཞིང་རང་གི་གཟུང་ཡུལ་ལ་མ་འཁྲུལ་བའི་ཤེས་པ་མངོན་སུམ་གྱི་མཚན་ཉིད་དུ་འཇོག་པ་ལྟར་ན། ལོག་རྟོག་སེལ་བའི་དབང་དུ་བྱས་པ་ཡིན་ནོ། ། འོ་ན་བྲལ་བྱའི་རྟོག་པ་གང་ཞེ་ན།
བྲལ་བྱའི་རྟོག་པ་མེད་པ་མ་ཡིན་ཏེ། མིང་སྦྱོར་རྟོག་པ་དང་རིགས་དང་ཡོན་ཏན་སོགས་སྦྱོར་བའི་དོན་སྦྱོར་རྟོག་པ་ཡོད་པའི་ཕྱིར། འདི་རྣམས་ཡང་། ཊིཀ་བྱེད་པ་དང་། འགྲེལ་བཤད་བྱེད་པ་དག་གིས་བཤད་པ་བྱེད་པ་ལྟར་ན། སོགས་པས་མིང་སྦྱོར་རྟོག་པ་བསྡུས་ཀྱང་ནུས་པ་མི་མཚུངས་པར་བསྟན་པའི་ཆེད་དུ་ལོགས་ཤིག་ཏུ་བྱས་པའོ། ། འདོད་རྒྱལ་བའི་སྒྲ་རྣམས་ལ་མིང་གིས་ཁྱད་པར་དུ་བྱས་ནས་དོན་བརྗོད་པར་བྱེད་དེ། ལྷ་སྦྱིན་ཞེས་པ་ལྟ་བུའོ། ། སྔར་བཤད་པ་ལྟར་སྔ་མ་མིང་སྦྱོར་གྱི་རྟོག་པ་དང་། ཕྱི་མ་དོན་སྦྱོར་གྱི་རྟོག་པ་ངོས་བཟུང་བ་ལ་བཤད་པར་བྱ་ཞིང་།
ཡང་སྔ་མ་རང་ལུགས་ཀྱི་རྟོག་པའི་མཚན་ཉིད་དང་། ཕྱི་མ་གཞན་གྱིས་བརྟགས་པ་ངོས་བཟུང་ནས་དེ་མ་ཡིན་པར་སྟོན་པའོ། ། གཞན་གྱིས་བརྟགས་པའི་རྟོག་པའི་རྟེན་ནི་དུ་མ་ཡོད་དེ། རིགས་ཀྱི་སྒྲ་བ་གླང་ཞེས་པ་དང་། ཡོན་ཏན་གྱི་སྒྲ་བ་གླང་དཀར་པོ་ཞེས་བྱ་བ་དང་། བྱ་བའི་སྒོ་ནས་འབྲས་འཚེད་པ་ཞེས་བྱ་བ་དང་། རྫས་ཀྱི་སྒྲ་སྦྱོར་བའི་འབྲེལ་བ་དང་། འདུ་བའི་འབྲེལ་བ་གཉིས་ཀྱི་དབྱེ་བས་དབྱུག་པ་ཅན་དང་། རྭ་ཅན་ཞེས་པ་ལྟ་བུའོ། ། རིགས་པ་ཅན་པ་སོགས་ཀྱིས་རྫས་དེ་དོན་གཞན་གྱིས་ཁྱད་པར་དུ་བྱས་ནས་སྒྲས་བརྗོད་ཅིང་བློས་ཞེན་པའི་ཤེས་པ་དོན་སྦྱོར་རྟོག་པའི་མཚན་ཉིད་དུ་འདོད་ཅིང་དབང་མངོན་ཡང་དོན་སྦྱོར་རྟོག་པར་འདོད་དོ། །
ཞེས་བཤད་དོ། ། འདི་དང་། རྣམ་འགྲེལ་ངེས་སོགས་སུ་དོན་སྦྱོར་གྱི་རྟོག་པ་ཡིན་ན་རྫས་རྟག་པ་རིགས་སོགས་དོན་གཞན་གྱིས་ཁྱད་པར་དུ་བྱས་ནས་འཛིན་པས་ཁྱབ་པར་བཤད་པ་ལྟ་བུར་སྣང་བ་ནི་རིགས་པ་ཅན་པ་སོགས་ཀྱིས་ཁས་བླངས་ཡིན་གྱི་རང་ལུགས་སུ་བསྒྲུབ་པ་ནི་མ་ཡིན་ཏེ། སྒྲ་མི་རྟག་པར་རྟོགས་པའི་རྗེས་དཔག་དོན་སྦྱོར་རྟོག་པ་མ་ཡིན་པར་ཐལ་བའི་ཕྱིར་རོ། ། གོང་འོག་ཐམས་ཅད་དུ་དབང་མངོན་རྟོག་བྲལ་དང་རྟོག་མེད་དུ་བཤད་པ་གཞུང་གི་སྒྲ་ཅི་བཞིན་དུ་ཡོད་པ་བཞིན་ཁས་ལེན་པར་མི་བྱེད་དེ། ཁན་ལེན་ན། གཞུང་གི་སྒྲ་ཅི་བཞིན་པ་ལ་བྱེད་ན་དབང་མངོན་རྟོག་པ་མེད་པ་ཡིན་པར་འགྱུར་ཏེ། གཞུང་གི་སྒྲ་ཅི་བཞིན་པ་ལ་དེ་ལྟར་ཡིན་པའི་ཕྱིར། འདོད་ན། དབང་མངོན་ཆོས་ཅན།
རྟོག་པ་གཞི་མ་གྲུབ་པར་ཐལ། རྟོག་པ་མེད་པའི་ཕྱིར། ལན་ཅི་ཡོད་ལེགས་པར་སོམས་ཤིག རྒྱས་པར་ནི་འོག་ཏུ་འཆད་དོ། ། གཉིས་པ་ལ་བཞི་སྟེ། དབང་མངོན་རྩོད་སྤངས་ཀྱི་སྒོ་ནས་རྟོག་པ་མ་ཡིན་པར་སྒྲུབ་པ་དང་། ཡིད་མངོན་གཟུང་དོན་གྱི་སྒོ་ནས་དང་། རང་རིག་པའི་མངོན་སུམ་རྟོག་པ་མ་ཡིན་པའི་སྒོ་ནས་བཤད་པ་དང་། རྣལ་འབྱོར་པའི་མངོན་སུམ་ཡུལ་དང་རང་རིག་གི་རྩོད་སྤངས་ཀྱི་སྒོ་ནས་བཤད་པའོ། ། དང་པོ་ལ་གསུམ་སྟེ།
དབང་ཤེས་ཀྱི་ཐ་སྙད་ལ་རྩོད་པ་སྤང་བ་དང་། རྟོག་པ་མ་ཡིན་པ་མངོན་སུམ་གྱི་མཚན་ཉིད་ཀྱི་ཟུར་དུ་སྨོས་པ་ལ་ལུང་འགལ་སྤང་བ་དང་། ལྡོག་པ་དུ་མ་དང་སྤྱི་མཚན་རྫས་གཞན་དབང་མངོན་གྱི་གཟུང་ཡུལ་ཡིན་པ་བཀག་ནས་རྟོག་པ་མ་ཡིན་པར་སྒྲུབ་པའོ། ། དང་པོ་ནི། སྒོ་ལྔའི་རྣམ་པར་ཤེས་པ་ལ་དབང་ཤེས་ཞེས་པའི་ཐ་སྙད་སྦྱོར་ལ་ཡུལ་ཤེས་ཞེས་པའི་ཐ་སྙད་མི་སྦྱོར་བ་མི་འཐད་དེ། དེ་ནི་ཡུལ་དང་དབང་པོ་གཉིས་ཀ་ལས་སྐྱེས་པར་མཚུངས་པའི་ཕྱིར་ཞེ་ན། རྔ་དང་དབྱུ་གུ་ཕྲད་པ་ལས་བྱུང་བའི་སྒྲ་ལས་བྱུང་བའི་སྒྲ་ལ་རྔའི་སྒྲ་ཞེས་པའི་ཐ་སྙད་སྦྱོར་བ་དབྱུ་གུའི་སྒྲ་ཞེས་པའི་ཐ་སྙད་མི་སྦྱོར་བ་མི་འཐད་པར་འགྱུར་ཏེ། དེ་རྔ་དང་དབྱུ་གུ་གཉིས་ལས་སྐྱེས་པར་མཚུངས་པའི་ཕྱིར། ཞེས་བརྗོད་ན་ལན་ཅི་ཡོད། གལ་ཏེ་རྔ་དང་དབྱུ་གུ་འཕྲད་པ་ལས་བྱུང་བའི་སྒྲ་དེ་རྔ་དང་དབྱུ་གུ་གཉིས་ལས་སྐྱེས་པར་མཚུངས་ཀྱང་དེ་ལ་རྔའི་སྒྲ་ཞེས་ཐ་སྙད་སྦྱར་བར་རིགས་ཏེ།
རྔ་དེ་དེའི་ཐུན་མོང་མིན་པའི་རྒྱུ་ཡིན་པས་དེའི་སྒོ་ནས་ཐ་སྙད་བྱས་པས་དེ་ཐུན་མོང་མིན་པར་གོ་ནུས་པའི་ཕྱིར་དང་། རྔ་སྒྲ་ཞེས་པའི་ཐ་སྙད་སྦྱོར་བར་འོས་ཏེ། མིང་དེ་ཐུན་མོང་མིན་པར་གོ་བར་ནུས་པའི་ཕྱིར། དབྱུ་གུའི་སྒྲ་ཞེས་པའི་དངོས་མིང་སྦྱར་བར་མི་འོས་ཏེ། དེ་ལ་བརྟེན་ནས་ཐུན་མོང་མིན་པར་གོ་མི་ནུས་པའི་ཕྱིར། ཞེས་པའོ། ། དབྱུ་གུ་ནི་ཟངས་ལ་སོགས་པ་གཞན་དང་ཐུན་མོང་བ་ཡིན་ལ་དབྱུ་གུའི་སྒྲ་ཞེས་སྨོས་ན་ཅི་རྔ་ལ་བརྟེན་པ་ཡིན་ནམ་ཟངས་ལ་སོགས་པ་གཞན་ལ་བརྟེན་པ་ཡིན་སྙམ་དུ་རེ་བ་དང་བཅས་པར་འགྱུར་གྱི་བདེ་བླག་ཏུ་མི་གོ་བའི་ཕྱིར་ཞེ་ན། འོ་ན་སྒོ་ལྔའི་རྣམ་པར་ཤེས་པ་དེ་ཡུལ་དང་དབང་པོ་གཉིས་ལས་སྐྱེས་པར་མཚུངས་ཀྱང་སྒོ་ལྔའི་རྣམ་པར་ཤེས་པ་ལ་དེའི་ཐ་སྙད་དབང་ཤེས་ཅེས་དབང་པོའི་སྒོ་ནས་ཐ་སྙད་བྱས་པ་ཡིན་སྟེ། དབང་པོ་གཟུགས་ཅན་པ་དེ་དེའི་ཐུན་མོང་མིན་པའི་རྒྱུ་ཡིན་པས་དེའི་སྒོ་ནས་ཐ་སྙད་བྱས་པས་དེ་ཐུན་མོང་མིན་པར་གོ་ནུས་པའི་ཕྱིར་དང་། དབང་ཤེས་ཞེས་པའི་མིང་སྦྱོར་བར་འོས་ཏེ།
མིང་དེས་ཐུན་མོང་མིན་པར་གོ་ནུས་པའི་ཕྱིར། ཡུལ་ཤེས་ཞེས་པའི་དངོས་མིང་སྦྱར་བར་མི་འོས་ཏེ། དེ་ལ་བརྟེན་ནས་ཐུན་མོང་མིན་པར་གོ་མི་ནུས་པའི་ཕྱིར། ཞེས་པའོ། ། ཡུལ་རྣམས་ནི་རྒྱུ་གཞན་དང་ཐུན་མོང་བ་ཡིན་ལ། ཡུལ་ཤེས་ཅེས་སྨོས་ན་ཅི་མིག་ལ་བརྟེན་པ་ཡིན་ནམ་ཡིད་ལ་བརྟེན་པ་ཡིན་སྙམ་དུ་རེ་བ་དང་བཅས་པར་འགྱུར་གྱི་བདེ་བླག་ཏུ་གོ་བར་མི་ནུས་པའི་ཕྱིར། ཞེས་བརྗོད་ན་མི་མཚུངས་སམ་ལེགས་པར་སོམས་ཤིག ཕྱོགས་སྔ་མཁན་པོས་ཐ་སྙད་ཁས་མི་ལེན་ན་ཕར་ཞོག་ལེན་ན་ནི་འདི་ལྟར་བཤད་པར་བྱ་བ་ཡིན་གྱི་གཞན་དག་གིས་བཤད་པ་བྱེད་པ་ལྟར་ན་ཤིན་ཏུ་མི་རིགས་སོ། ། ཡང་ན། དེ་ལ་རྔའི་སྒྲ་ཞེས་པའི་ཐ་སྙད་སྦྱར་བར་འོས་ཏེ།
དེ་ལྟར་གྲགས་པའི་ཕྱིར། དབྱུ་གུའི་སྒྲ་ཞེས་པའི་ཐ་སྙད་སྦྱར་བར་མི་འོས་ཏེ། དེ་ལྟར་མ་གྲགས་པའི་ཕྱིར་ཞེ་ན། སྒོ་ལྔའི་རྣམ་པར་ཤེས་པ་དེ་ལ་དབང་ཤེས་ཞེས་པའི་ཐ་སྙད་སྦྱར་བར་འོས་པར་འགྱུར་ཏེ། དེ་ལྟར་གྲགས་པའི་ཕྱིར། ཡུལ་ཤེས་ཞེས་པའི་ཐ་སྙད་སྦྱར་བར་མི་འོས་ཏེ། དེ་ལྟར་མ་གྲགས་པའི་ཕྱིར། ཞེས་བརྗོད་ན་མཚུངས་སོ། ། དེ་ཡང་རིགས་པའི་གཏེར་ལས། ཕྱོགས་དང་ཆོས་ཅན་མཚུངས་ཤེ་ན། །
གྲགས་པའི་སྒོ་ནས་ཁྱད་པར་ཡོད། ། ཅེས་གསུང་པ་བཞིན་ནོ། ། དབང་པོ་གཟུགས་ཅན་གྱི་དངོས་ཀྱི་བདག་འབྲས་ཀྱི་ཤེས་པར་བསྟན་པས་ཀྱང་རྟོག་པ་མ་ཡིན་པར་གོ་བར་བྱེད་ཏེ། ཆོས་མངོན་པའི་མདོ་ལས། མིག་གི་རྣམ་པར་ཤེས་པ་དང་ལྡན་པས་སྔོན་པོ་ཤེས་ཀྱི་སྔོན་པོའོ་སྙམ་དུ་ནི་མ་ཡིན་ནོ། ། དོན་ལ་དོན་དུ་འདུ་ཤེས་ཀྱི། ཆོས་སུ་འདུ་ཤེས་པ་ནི་མ་ཡིན་ནོ། ། ཞེས་པའི་ཚིག་སྔ་མ་གཉིས་ཀྱིས་རང་མཚན་རང་གི་གཟུང་ཡུལ་དུ་བྱེད་པའི་མ་འཁྲུལ་བའི་ཤེས་པར་བསྟན་པ་ཡིན་ནོ། ། ཕྱི་མ་གཉིས་ཀྱིས་དབང་མངོན་རྟོག་པ་མ་ཡིན་པར་བསྟན་ཏོ། ། གཉིས་པ་ནི།
དབང་མངོན་རྟོག་པ་མ་ཡིན་ན་མདོ་ལས་རྣམ་པར་ཤེས་པའི་ཚོགས་ལྔ་ནི་བསགས་པ་ལ་དམིགས་པ་ཡིན་ནོ། ། ཞེས་དང་། སློབ་དཔོན་དབྱིག་གཉེན་གྱིས་གང་ཡང་སྐྱེ་ཆེད་ཀྱི་རང་གི་མཚན་ཉིད་ལ་སོ་སོ་རང་གི་མཚན་ཉིད་ཀྱི་ཡུལ་ཅན་ཡིན་གྱི། རྫས་ཀྱི་རང་གི་མཚན་ཉིད་ལ་ནི་མ་ཡིན་ནོ་ཞེས་གསུངས་པ་དང་འགལ་སྟེ། བསགས་པ་ཡིན་ན་ཚོགས་པ་ཡིན་པས་ཁྱབ། ཚོགས་པ་ཡིན་ན་སྤྱི་དོན་གཞན་ཡིན་པས་ཁྱབ། སྤྱི་དོན་གཞན་བཟུང་ཡུལ་དུ་བྱེད་པའི་བློ་ཡིན་ན་རྟོག་པ་ཡིན་པས་ཁྱབ་པར་ཁྱོད་ཀྱིས་ཁས་བླངས་པའི་ཕྱིར་དང་། འདི་ནི་གཟུགས་སོ་སྙམ་པའི་སྐྱེ་མཆེད་ཀྱི་ཡུལ་ཅན་ཡིན་ན་རྟོག་པ་ཡིན་པས་ཁྱབ་པའི་ཕྱིར་ཞེ་ན། སྐྱོན་མེད་དེ། ལུང་སྔ་མའི་དོན་ནི།
མ་འཁྲུལ་བའི་དབང་མངོན་དེར་ནི་དབང་མངོན་ཆོས་ཅན། རང་གཟུང་ཡུལ་དུ་བསགས་པའི་རྫས་རང་གི་གཟུང་ཡུལ་དུ་བྱེད་ན་སྤྱི་དོན་གཞན་རང་གི་གཟུང་ཡུལ་དུ་བྱེད་པས་མ་ཁྱབ་པར་ཐལ། སྤྱི་དོན་གཞན་གཅིག་རང་གི་གཟུང་ཡུལ་དུ་བྱེད་པ་མིན་གྱི་རང་གི་གཟུང་དོན་བསགས་པའི་རྫས་ཀྱིས་རང་འདྲའི་རྣམ་པ་གཏད་པའི་སྒོ་ནས་བསྐྱེད་པར་བྱ་བ་ཡིན་པའི་ཕྱིར། འགྲེལ་བཤད་ཀྱི་འགྱུར་ལས། གཅིག་མིན་དོན་གྱིས་བསྐྱེད་བྱའི་ཕྱིར། ། ཞེས་འབྱུང་བ་བཞིན་དུ་བཤད་པ་ཡིན་ནོ། ། འོ་ན་སྤྱིའི་སྤྱོད་ཡུལ་ཅན་དུ་བཤད་པ་ཅི་ལྟར་ཡིན་ཞེ་ན་དེ་ཆོས་ཅན། སྤྱིའི་སྤྱོད་ཡུལ་ཅན་དུ་བཤད་པའི་རྒྱུ་མཚན་ཡོད་དེ། རྡུལ་དུ་མ་འདུས་པའི་རྫས་ཀྱིས་རང་འདྲའི་རྣམ་པ་གཏད་ནུས་པས་དེ་ལྟར་བཤད་པའི་ཕྱིར། རྩ་བའི་ཚིག་འདིས་ལུང་སྔ་ཕྱི་གཉིས་ཀའི་ལན་བསྟན་པས་ཕྱི་མ་དང་མཐུན་པར་ཡང་བསྡུ་དོན་སྦྱར་རོ། །
གསུམ་པ་ནི། གལ་ཏེ་དབང་མངོན་རྟོག་པ་ཡིན་ཏེ། ལྡོག་པའི་ཆོས་ཐ་དད་དུ་མའི་ངོ་བོ་ཉིད་སྒྲ་ལྟ་བུ་གཟུང་ཡུལ་དུ་བྱེད་པ་ཡིན་པའི་ཕྱིར། དེའི་ཕྱིར་ན་ལྡོག་ཆོས་དུ་མ་གཟུང་ཡུལ་དུ་བྱེད་དོ་ཅེ་ན། ཆོས་ཅན་སྒྲ་ལྟ་བུ་ནི་ཆོས་ཅན། ལྡོག་ཆོས་དུ་མའི་ངོ་བོ་ཉིད་ཡིན་ཏེ། རིས་མི་མཐུན་པ་དུ་མ་ལས་ལོག་པར་རང་རྒྱུ་ལས་སྐྱེས་པའི་ཕྱིར། དེ་ལྟར་ནའང་། སྒྲ་འཛིན་དབང་པོའི་མངོན་སུམ་ཆོས་ཅན། དབང་པོ་གཟུགས་ཅན་གྱི་བདག་རྐྱེན་ལས་སྒྲ་བཟུང་དོན་དུ་བྱས་ནས་རྟོགས་པ་ཡིན་ན་བྱས་མི་རྟག་ཐ་དད་པའི་ཆ་ལྟ་བུ་བཟུང་དོན་དུ་བྱས་ནས་རྟོགས་པ་སྲིད་པས་ཁྱབ་པ་མ་ཡིན་པར་ཐལ།
དེ་ལྟར་སྒྲ་བཟུང་དོན་དུ་བྱས་པ་ཡིན་ཡང་བྱས་མི་རྟག་པ་ཐ་དད་པའི་ཆ་ལྟ་བུ་ནི་རྟོག་པས་སྒྲོ་བཏགས་པ་ཙམ་ཡིན་པས་གཟུང་དོན་དུ་བྱས་ནས་རྟོགས་པ་མི་འཐད་པའི་ཕྱིར། དེ་བཞིན་དུ་བ་ལང་དཀར་པོ་མཐོང་བའི་ཚེ་དཀར་པོ་ཉིད་ཀྱི་སྤྱི་དོན་གཞན་ཡང་གཟུང་དོན་དུ་བྱེད་པ་མ་ཡིན་སྟེ། དཀར་པོ་དང་དཀར་པོ་ཉིད་ཀྱི་སྤྱི་ཐ་དད་ཀྱང་རྟོག་པས་བཏགས་པ་ཙམ་དུ་ཟད་པའི་ཕྱིར། ཞེས་སྦྱར་རོ། ། སྒྲ་འཛིན་དབང་པོའི་མངོན་སུམ་ཆོས་ཅན། རྟོག་པས་བཏགས་པ་ཙམ་རང་གི་གཟུང་ཡུལ་དུ་མི་བྱེད་ཀྱང་རང་གི་གཟུང་ཡུལ་མེད་པ་མ་ཡིན་སྟེ། རང་རང་གིས་གཞན་དང་མི་འདྲེས་པར་རིག་པར་བྱ་བ་མིང་གི་ཐ་སྙད་ཀྱིས་དོན་དམ་པར་བསྟན་པར་མི་ནུས་ཅིང་བསྟན་པར་བྱ་བ་མིན་པའི་ངོ་བོ་ཉིད་རང་མཚན་པའི་སྒྲ་རང་གི་གཟུང་ཡུལ་དུ་བྱེད་པའི་ཕྱིར། འདིས་ཀྱང་སྤྱོད་ཡུལ་ལ་ལོག་རྟོག་བསལ་ནས་དབང་མངོན་རྟོག་པ་མིན་པར་སྒྲུབ་པ་ཡིན་སྟེ་རང་མཚན་པའི་སྒྲ་གཟུང་ཡུལ་དུ་བྱེད་པར་སྒྲུབ་པའི་ཕྱིར། འགྲེལ་པར་རེ་ཤིག་དབང་པོ་ལྔ་ལས་སྐྱེས་པའི་མངོན་སུམ་གྱི་ཤེས་པ་རྟོག་པ་མེད་པ་ཡིན་ཡང་ཞེས་སོགས་གསུངས་པ་མངོན་སུམ་གྱི་མཚན་ཉིད་སྟོན་པའི་ཚིག་གིས་རྟོག་པ་མ་ཡིན་པར་བསྟན་ཟིན་ཡང་འདིར་སྨོས་པ་ནི་གཞན་གྱི་ལོག་རྟོག་དང་དགག་པའི་ཁྱད་པར་ལ་ལྟོས་པ་ཡིན་ཏེ། ལྔ་པོ་མ་ཟད་རྟོག་པ་མ་ཡིན་པའི་ཤེས་པ་གཞན་ཡང་ཡོད་ཅེས་པའི་དོན་ནོ། །
གཉིས་པ་ནི། ཡིད་ཀྱི་མངོན་སུམ་ཆོས་ཅན། ཁྱད་པར་གསུམ་དང་ལྡན་པ་ཡིན་ཏེ། རང་གི་བདག་རྐྱེན་དང་དེ་མ་ཐག་པའི་རྐྱེན་དང་གཟུང་དོན་དང་ལྡན་པའི་ཕྱིར། ཀྱང་ཞེས་སྨོས་པ་ནི་དབང་མངོན་དུ་མ་ཟད་ཡིད་མངོན་ཀྱང་མངོན་སུམ་མོ་ཞེས་སྦྱར་རོ། ། འདིའི་དོན་རྒྱས་པར་ནི་ཚད་མ་རིགས་པའི་གཏེར་གྱི་རྒྱན་དུ་བཤད་ཟིན་ལ་འདིར་ཡང་བརྟག་པ་མཐའ་བཟུང་དུ་ཤེས་པར་བྱེད་དགོས་སོ། ། གསུམ་པ་ལ་གཉིས་ཏེ། སྤྱིའི་དོན་དང་། གཞུང་གི་དོན་ནོ། ། དང་པོ་ནི།
ཁ་ཅིག་ན་རེ། ཤེས་པ་ཡིན་ན་རང་རིག་ཡིན་པས་ཁྱབ་པ་དང་། རང་རིག་ཡིན་ན་རང་རིག་མངོན་སུམ་ཡིན་པས་ཁྱབ་པ་དང་། མངོན་སུམ་ཡིན་ན་ཚད་མ་ཡིན་པས་ཁྱབ་པ་ཡིན་ནམ་གང་ཡིན་ཞེ་ན། འདིའི་ལན་ལ་མཁས་པའི་དབང་པོ་གྲོ་ལུང་པ་ཆེན་པོ་ལན་འདི་ལྟར་མཛད་དེ། ཤེས་པ་ཡིན་ན་རང་རིག་ཡིན་པས་ཁྱབ་སྟེ། རང་མི་རིག་ན་གཞན་མི་རིག་པས་ཁྱབ་ལ་རང་གཞན་གང་ཡང་མི་རིག་པའི་ཤེས་པ་མི་སྲིད་པའི་ཕྱིར་དང་། རང་མི་རིག་ཡང་གཞན་རིག་པ་ཡིན་ན་འགྲོ་བ་མ་ལུས་པའི་རིག་བྱེད་དུ་འགྱུར་བའི་ཕྱིར་དང་། རང་གཞན་གང་ཡང་མི་རིག་པའི་ཤེས་པ་ཡིན་ན་ཤེས་པར་ཁས་བླངས་ཀྱང་བེམ་པོ་དང་། དངོས་མེད་ལྟར་འགྱུར་བའི་ཕྱིར།
རང་རིག་ཡིན་ན་རང་རིག་མངོན་སུམ་ཡིན་པས་མ་ཁྱབ་སྟེ། ལོག་པའི་ཤེས་པ་མི་སྲིད་པར་ཐལ་བའི་ཕྱིར་རོ། ། མངོན་སུམ་ཡིན་ན་ཚད་མ་ཡིན་པས་མ་ཁྱབ་སྟེ། སྣང་ལ་མ་ངེས་པའི་མངོན་སུམ་དུ་མ་ཡོད་པའི་ཕྱིར་དང་། ཚད་མ་སྔ་མས་གཟུང་ཟིན་པའི་དོན་ལ་འདུ་བྱེད་མ་ཉམས་པར་འཛིན་པའི་མངོན་སུམ་དུ་མ་ཡོད་པའི་ཕྱིར། ཞེས་གསུངས་སོ། ། མཁས་པ་ཆེན་པོའི་གསུང་ལ་བདག་ལྟ་བུས་ཉེས་པ་བརྗོད་པ་མི་རིགས་ཀྱང་མཁས་མཆོག་སྔ་མ་གཞན་གྱི་རིགས་པའི་ལམ་ལ་བརྟེན་ནས་དགག་སྒྲུབ་བྱེད་ན་ཉེས་པ་མེད་པར་མཐོང་སྟེ། དགེ་སློང་དག་གམ་མཁས་རྣམས་ཀྱིས། ། བསྲེག་བཅད་བརྡར་བའི་གསེར་བཞིན་དུ། ། ལེགས་པར་བརྟག་ལ་ང་ཡི་བཀའ། །
བླངས་པར་བྱ་ཡི་གུས་ཕྱིར་མིན། ། ཞེས་གསུངས་པའི་ཕྱིར། དེས་ན་ཤེས་པ་ཡིན་ན་རང་རིག་ཡིན་པས་མ་ཁྱབ་སྟེ། ཁྱབ་ན་ཤེས་པ་ཡིན་ན་འཛིན་རྣམ་ཡིན་པས་ཁྱབ་པར་འགྱུར་རོ། ། འཛིན་རྣམ་ནི་རང་རིག་གི་འཇོག་བྱེད་ཡིན་པའི་ཕྱིར། འདི་མ་གྲུབ་བོ་ཞེ་ན། འོ་ན་རང་མི་རིག་ན་གཞན་མི་རིག་པས་ཁྱབ་པ་མ་གྲུབ་བོ། ། དེ་ལྟར་ཁྱབ་སྟེ། དམིགས་པ་མངོན་སུམ་མ་ཡིན་ན། ། དོན་མཐོང་རབ་ཏུ་འགྲུབ་མི་འགྱུར། །
ཞེས་གསུངས་པའི་ཕྱིར་ཞེ་ན། འོ་ན་འཛིན་རྣམ་ཡང་རང་རིག་གི་འཇོག་བྱེད་དུ་འགྱུར་ཏེ། འཛིན་པའི་རྣམ་པ་ནི་རང་རིག་པའི་དངོས་པོ་རྣམ་པར་འཇོག་པར་བྱེད་ཞེས་གསུངས་པའི་ཕྱིར། ཞེས་བརྗོད་ན་མི་མཚུངས་སམ། གལ་ཏེ་ཤེས་པ་ཡིན་ན་འཛིན་པའི་རྣམ་པ་ཡིན་པས་ཁྱབ་པར་འདོད་དོ་ཞེ་ན། ཚད་མ་ཡིན་ན་མངོན་སུམ་ཡིན་པས་ཁྱབ་པར་འདོད་ན་སྐྱོན་ཅི་ཡོད། རྗེས་དཔག་ཚད་མ་མ་ཡིན་པར་འགྱུར་རོ་ཞེ་ན། འོ་ན་སྒྲ་རྟག་པར་འཛིན་པའི་ཤེས་པ་ཤེས་པ་མ་ཡིན་པར་འགྱུར་རོ། ། དེ་རང་རིག་ཡིན་ནོ་ཞེ་ན། རྗེས་དཔག་ཀྱང་མངོན་སུམ་ཡིན་ནོ། །
རྗེས་དཔག་རང་གི་གཟུང་ཡུལ་ལ་མ་འཁྲུལ་བར་འགྱུར་ཏེ། མངོན་སུམ་ཡིན་པའི་ཕྱིར་ཞེ་ན། སྒྲ་རྟག་པར་འཛིན་པའི་ཤེས་པ་རང་ཡུལ་གཉིས་སྣང་ནུབ་པའི་ཚུལ་གྱིས་རྟོགས་པར་འགྱུར་ཏེ། རང་རིག་ཡིན་པའི་ཕྱིར་ཞེས་བྱའོ། ། གལ་ཏེ་རང་མི་རིག་ན་གཞན་མི་རིག་པས་མ་ཁྱབ་ན་སྡེ་བདུན་མདོ་དང་བཅས་པར་དེ་ལྟར་ཁྱབ་པར་བཤད་པ་ཇི་ལྟར་ཡིན་ཞེ་ན། ཉན་ཐོས་བྱེ་བྲག་ཏུ་སྨྲ་བ་མན་ཆད་ཐམས་ཅད་ཁ་འཆམ་པར་གང་ཤེས་པ་ཡིན་ན་རང་གི་བདག་ཉིད་དུ་གྱུར་པའི་རང་གི་མྱོང་བྱེད་མེད་དགོས་ཏེ། རང་གི་མྱོང་བྱེད་ཡིན་ན་རང་དང་རྫས་གཞན་ཡིན་དགོས་པའི་ཕྱིར་ཞེས་འདོད་པ་དེ་འགོག་པ་ལ་གཞུང་དུ་སྔོ་འཛིན་གྱི་ཤེས་པ་ཆོས་ཅན། གཞན་སྔོན་པོ་མི་རིག་པར་འགྱུར་ཏེ། རང་གི་བདག་ཉིད་དུ་གྱུར་པའི་རང་གི་རིག་བྱེད་མེད་པ་གང་ཞིག་རང་ཡུལ་རྟག་རྗེན་རིག་པའི་ཤེས་པ་ཡིན་པའི་ཕྱིར། ཞེས་སོགས་བརྗོད་པ་ཡིན་གྱི་གཞན་སྔོན་པོ་མི་རིག་པར་འགྱུར་ཏེ།
རང་མི་རིག་པའི་ཕྱིར་ཞེས་བརྗོད་པ་གཞུང་གི་དགོངས་པ་མ་ཡིན་ཏེ། སྔར་བཤད་པའི་རིགས་པས་གནོད་པའི་ཕྱིར་དང་། གཞན་དུ་ན། མེ་ཡང་ཆོས་ཅན། གཞན་བུད་ཤིང་མི་བསྲེགས་པར་ཐལ། རང་མི་བསྲེག་པའི་ཕྱིར་ཞེས་བརྗོད་ན་ལན་ཅི་ཡོད། མ་ཁྱབ་བོ་ཞེ་ན། སྔ་མ་ཡང་མ་ཁྱབ་པོ། ། སྔོ་འཛིན་གྱི་ཤེས་པ་ཆོས་ཅན། འགྲོ་བ་མ་ལུས་པའི་རིག་བྱེད་ཡིན་པར་ཐལ།
རང་མི་རིག་ཡང་གཞན་སྔོན་པོ་རིག་བྱེད་ཡིན་པའི་ཕྱིར་ཞེ་ན། འོ་ན་མེ་ཆོས་ཅན། འགྲོ་བ་མ་ལུས་པའི་བསྲེགས་བྱེད་ཡིན་པར་ཐལ། རང་མི་བསྲེགས་ཀྱང་གཞན་བུད་ཤིང་བསྲེགས་བྱེད་ཡིན་པའི་ཕྱིར། ། ཞེས་བརྗོད་ན་མི་མཚུངས་སམ། གལ་ཏེ་དེ་ནི་ཚིག་འདྲ་ཙམ་ཡིན་པས་གནོད་བྱེད་དུ་མི་ཆེ་སྟེ་ཤེས་པའི་ཡུལ་ཡིན་ན་ཤེས་པས་རིག་པར་བྱ་བ་ཡིན་པས་མ་ཁྱབ་པར་འགྱུར་ཏེ། རྗོད་བྱེད་ཀྱི་སྒྲའི་ཡུལ་ཡིན་ན་རྗོད་བྱེད་ཀྱི་སྒྲས་རིག་པར་བྱ་བ་ཡིན་པས་མ་ཁྱབ་པའི་ཕྱིར་ཞེས་པའི་སྐྱོན་བརྗོད་པར་བྱེད་པ་ཡང་སུན་འབྱིན་ཡང་དག་ཏུ་འགྱུར་རོ་ཞེ་ན། སྐབས་འགའ་ཞིག་ཏུ་ཚིག་འདྲ་བརྗོད་པ་གནོད་བྱེད་ཡང་དག་ཏུ་མི་གྱུར་བ་ལྟ་བུར་སྣང་བ་བདེན་སྲིད་ཀྱང་ཐམས་ཅད་དུ་འདྲ་བ་མ་ཡིན་ཏེ། གལ་ཏེ་ཡིན་ན། ཤེས་འགགས་ཅི་ལྟར་མྱོང་བ་ཡིན། །
ཞེས་དང་། གཞན་ནི་རྣམ་ཀུན་འཛིན་མའི་འགྱུར། ། ཞེས་སོགས་གོང་འོག་ལ་བློ་ཕྱི་མ་ཆོས་ཅན། བློ་སྔ་མ་མྱོང་བ་མ་ཡིན་པར་ཐལ། དེ་ཁྱོད་ཀྱི་དུས་སུ་འགགས་ནས་མེད་པའི་ཕྱིར་ཞེས་དང་། གཞན་གྱི་བདེ་སྡུག་མྱོང་བ་མ་ཡིན་ཏེ། དེ་མྱོང་བའི་རྒྱུ་མཚན་བདག་གི་ཡོན་ཏན་འདུ་བྱེད་སོགས་མེད་པའི་ཕྱིར་ཞེས་པ་ལ། གཞན་གྱི་བདེ་སྡུག་འཛིན་པར་མི་འགྱུར་བར་ཐལ། དེ་འཛིན་པའི་རྒྱུ་མཚན་བདག་གི་ཡོན་ཏན་འདུ་བྱེད་སོགས་མེད་པའི་ཕྱིར་ཞེས་འགོད་པའི་རྒོལ་བ་རྣམས་ལ་འདི་ལྟར་བརྗོད་ན་ལན་ཅི་ལྟར་འདེབས། བློ་ཕྱི་མ་ཆོས་ཅན།
བློ་སྔ་མ་འཛིན་པར་མི་འགྱུར་པར་ཐལ། དེ་ཁྱོད་ཀྱི་དུས་སུ་འགགས་ནས་མེད་པའི་ཞེས་བརྗོད་ན་ཅི་ཟེར། མ་ཁྱབ་ན། སྔ་མ་ལ་ཁྱབ་པར་འགལ་ལ། འདི་གཉིས་མི་མཚུངས་ན་འོག་མའི་ཐལ་བ་གཉིས་མཚུངས་པ་འགལ་ལོ། ། གཞན་ནི་རྣམ་ཀུན་འཛིན་མི་འགྱུར། ། ཞེས་པའི་སྦྱོར་བ་ཡང་མི་འཐད་པར་འགྱུར་ཏེ། ཤེས་པའི་ཡུལ་ཡིན་ན་ཤེས་པས་རིག་པར་བྱ་བ་ཡིན་པས་མ་ཁྱབ་པར་འགྱུར་ཏེ། རྗོད་བྱེད་ཀྱི་སྒྲའི་ཡུལ་ཡིན་ན་དེས་རིག་པར་བྱ་བ་ཡིན་པས་མ་ཁྱབ་པའི་ཕྱིར་ཞེས་སྐྱོན་བརྗོད་བྱེད་པ་སུན་འབྱིན་ཡང་དག་ཏུ་འགྱུར་རོ་ཞེས་བརྗོད་ན་མི་མཚུངས་སམ་ལེགས་པར་སོམས་ཤིག གཞན་ཡང་ཚིག་འདྲ་ཡིན་པས་གནོད་བྱེད་དུ་མི་ཆེ་ན།
བ་གླང་ཉིད་སོགས་དེ་ལྡན་ཐོབ། ། ཞེས་དང་། ། དོན་མཚུངས་ཅན་གྱི་རྣམ་པར་ཤེས། ། ཞེས་དང་། གལ་ཏེ་བསྲེ་ན་སྣང་བ་དང་། ། ཡིད་བྱེད་ལ་ཡང་དེར་འགྱུར་རོ། ། ཞེས་དང་། ཤེས་ལ་རྟོག་པ་དེ་ཡང་མེད། ། ཞེས་སོགས་རྣམས་དང་། འདིར་ཡང་ཚིག་འདྲའི་སྐྱོན་བརྗོད་བྱས་པའི་གཞུང་དུ་མ་ཞིག་སྣང་བ་ཇི་ལྟར་འཆད།
ལེགས་པར་ཁ་ནང་དུ་ཕྱོགས་ལ་སོམས་ཤིག ཡང་ཁ་ཅིག་གཞན་སྔོན་པོ་མི་རིག་པར་ཐལ། རང་མི་རིག་པའི་ཕྱིར་ཞེས་འགོད་པ་མི་འཐད་པ་བདེན་མོད། དེས་ན། གཞན་སྔོན་པོ་མི་རིག་པར་ཐལ། རང་གི་བདག་ཉིད་དུ་འགྱུར་བའི་རང་གི་རིག་བྱེད་མེད་པའི་ཕྱིར་ཞེས་འགོད་དོ་ཞེས་ཟེར་བ་མི་འཐད་དེ། མེ་ཆོས་ཅན། གཞན་བུད་ཤིང་མི་བསྲེགས་པར་ཐལ། རང་གི་བདག་ཉིད་དུ་གྱུར་པའི་རང་གི་བསྲེགས་བྱེད་མེད་པའི་ཕྱིར། ཞེས་བརྗོད་ན་ལན་ཅི་ཡོད།
མ་ཁྱབ་བོ་ཞེ་ན། སྔ་མ་ཡང་མ་ཁྱབ་བོ། ། འགྲོ་བ་མ་ལུས་པའི་རིག་བྱེད་ཡིན་པར་ཐལ། རང་གི་བདག་ཉིད་དུ་གྱུར་པའི་རང་གི་རིག་བྱེད་མེད་ཀྱང་གཞན་སྔོན་པོ་རིག་བྱེད་ཡིན་པའི་ཕྱིར་ཞེ་ན། འགྲོ་བ་མ་ལུས་པའི་བསྲེགས་བྱེད་ཡིན་པར་ཐལ། རང་གི་བདག་ཉིད་དུ་གྱུར་པའི་རང་གི་བསྲེགས་བྱེད་མེད་ཀྱང་གཞན་བུད་ཤིང་བསྲེགས་བྱེད་ཡིན་པའི་ཕྱིར་ཞེས་བརྗོད་ན་མི་མཚུངས་སམ། གཞན་རྣམས་ནི་སྔར་བཞིན་ནོ། ། གཉིས་པ་རང་རིག་ཡིན་ན་རང་རིག་མངོན་སུམ་ཡིན་པས་མ་ཁྱབ་ཅེས་པ་དེ། སྒྲ་རྟག་པར་འཛིན་པའི་ཤེས་པ་ཆོས་ཅན། གཞན་རིག་པའི་མངོན་སུམ་ཡིན་པར་ཐལ།
གཞན་རིག་ཡིན་པའི་ཕྱིར་ཞེས་ཚིག་འདྲའི་སྐྱོན་བརྗོད་བྱེད་པ་ཡིན་ནམ། མ་དཔྱད་ན་རང་རིག་མངོན་སུམ་ནི་མ་ཡིན་ལ། དེ་དཔྱད་ན་ཀུན་མཁྱེན་ནས་བས་མཐའ་སྒྲ་རྟག་པར་འཛིན་པའི་ཤེས་པའི་བར་གང་ཡིན་ཆོས་ཅན་དུ་བཟུང་ནས། རང་རིག་པའི་མངོན་སུམ་ཡིན་པར་ཐལ། རང་རིག་ཡིན་པའི་ཕྱིར་ཞེས་བརྗོད། དང་པོ་ལྟར་ན། ཚིག་འདྲའི་སྐྱོན་འགྲོ་བར་ཁོ་བོ་ཡང་ཁན་ལེན་པས་དེ་ལྟ་བརྩད་པར་མི་བྱའོ། ། གཉིས་པ་ལྟར་ན། རྟགས་མ་གྲུབ་བོ། ། རང་རིག་ཡིན་པར་ཐལ།
རང་རིག་པ་ཡིན་པའི་ཕྱིར་ཞེས་འགོད་ན། དེ་ནི་ཤིན་ཏུ་མི་འཐད་དེ། ཕ་རོལ་ཏུ་ཕྱིན་པའི་ཐེག་པ་ལྟར་ན། བྱང་སེམས་འཕགས་པ་ཆོས་ཅན། ལམ་ཤེས་ཡིན་པར་ཐལ། ལམ་ཤེས་པ་ཡིན་པའི་ཕྱིར་ཞེས་བརྗོད་ན་མཚུངས་པར་འགྱུར་རོ། ། རིག་པའི་གཞུང་ལ་བརྟེན་ནས་སུན་འབྱིན་བརྗོད་ན། ཀུན་མཁྱེན་གྱི་ཐུགས་རྒྱུད་ཀྱི་སེམས་ཆོས་ཅན། རྟགས་འཛིན་གྱི་སེམས་ཡིན་པར་ཐལ། རྟགས་འཛིན་པའི་སེམས་ཡིན་པའི་ཕྱིར་ཞེས་བརྗོད་ན་ཅི་ཟེར།
མ་གྲུབ་བོ་ཞེ་ན། སྔ་མ་ཡང་མ་གྲུབ་བོ། ཀུན་མཁྱེན་ཡེ་ཤེས་ཆོས་ཅན། རང་དེ་མེད་ངེས་སུ་ཐལ། རང་ཡོད་ན་རང་དེ་ཁྱོད་ཀྱི་གཞལ་བྱ་ཡིན་དགོས་རང་དེ་ཁྱོད་ཀྱི་གཞལ་བྱ་མ་ཡིན་པའི་ཕྱིར། རྟགས་ཕྱི་མ་ཁས་བླངས་སོ། ། ཞེས་ཟེར་ན། འོ་ན་ཀུན་མཁྱེན་གྱི་ཐུགས་རྒྱུད་ཀྱི་སེམས་ཆོས་ཅན། རྟགས་དེ་མེད་ངེས་སུ་ཐལ། རྟགས་དེ་ཡོད་ན་རྟགས་ཁྱོད་ཀྱི་གཞལ་བྱ་ཡིན་དགོས་རྟགས་དེ་ཁྱོད་ཀྱི་གཞལ་བྱ་མ་ཡིན་པའི་ཕྱིར།
རྟགས་ཕྱི་མ་ཁས་བླངས་སོ། ། ཞེས་བརྗོད་ན་ལན་ཅི་ཡོད། རྒྱས་པར་གཞན་དུ་ཤེས་པར་བྱའོ། ། གསུམ་པ་མངོན་སུམ་ཡིན་ན་ཚད་མ་ཡིན་པས་མ་ཁྱབ་ཅེས་གསུངས་པ་མི་འཐད་དེ། མངོན་སུམ་ཡིན་ན་ཚད་མ་ཡིན་པས་མ་ཁྱབ་ཅེས་པ་དེ། སྒྲ་འཛིན་མངོན་སུམ་ཆོས་ཅན། སྒྲའི་མི་རྟག་པ་ལ་ཚད་མ་ཡིན་པར་ཐལ། སྒྲའི་མི་རྟག་པ་ལ་མངོན་སུམ་ཡིན་པའི་ཕྱིར་ཞེས་བརྗོད་དམ། ཡིད་ཤེས་གཟུགས་མཛེས་ལ་ལྷག་པར་ཆགས་པའི་དུས་ཀྱི་སྒྲ་འཛིན་དབང་མངོན་ཆོས་ཅན་ཚད་མ་ཡིན་པར་ཐལ། མངོན་སུམ་ཡིན་པའི་ཕྱིར་ཞེས་བརྗོད་པ་ཡིན།
དང་པོ་ལྟར་ན། ཁྱབ་པ་མ་ངེས་ཏེ། རྟོག་མེད་ཀྱི་ཤེས་པ་ཡིན་ན་ཤེས་པ་ཡིན་པས་མ་ཁྱབ་པར་འགྱུར་ཏེ། ལྷ་སྦྱིན་གྱི་རྟོག་མེད་ཀྱི་ཤེས་པ་ཡིན་ན་ལྷ་སྦྱིན་གྱི་ཤེས་པ་ཡིན་པས་མ་ཁྱབ་པའི་ཕྱིར། ཞེས་བརྗོད་ན་མི་མཚུངས་སམ། རྒྱས་པར་ནི་གཞན་དུ་ཤེས་པར་བྱའོ། ། གཉིས་པ་ལྟར་ན་ནི། རྟགས་དེ་ལྟར་འགྲུབ་པ་ནི་མི་སྲིད་དེ། དེ་འདྲའི་མངོན་སུམ་སྐྱེ་བ་སྡེ་བདུན་མདོ་དང་བཅས་པ་ལས་བཀག་ཅིང་རིགས་པས་ཀྱང་ཁེགས་པའི་ཕྱིར། མངོན་སུམ་ཡིན་པར་གྱུར་པའི་ཤེས་པ་གང་ཆོས་ཅན་དུ་བཞག་ན་ནི་ཤིན་ཏུ་འདོད་དེ།
དེ་ཚད་མ་མ་ཡིན་པར་མི་འགྲུབ་པའི་ཕྱིར། གལ་ཏེ་ཚད་མ་མ་ཡིན་ཏེ། སྒྲ་འཛིན་དབང་མངོན་ཁ་ཅིག་སྒྲའི་མི་རྟག་པ་ལ་ཚད་མ་མ་ཡིན་པའི་ཕྱིར་ཞེས་སྨྲས་ན། ཤིན་ཏུ་མི་འཐད་དེ། ཁྱོད་རང་གིས་ཚད་མར་འདོད་པའི་གོམས་པ་ཅན་གྱི་སྒྲ་འཛིན་དབང་པོའི་མངོན་སུམ་ཆོས་ཅན། ཚད་མ་མ་ཡིན་པར་ཐལ། སྒྲ་འཛིན་དབང་མངོན་གང་ཞིག་སྒྲའི་མི་རྟག་པ་ལ་ཚད་མ་མ་ཡིན་པའི་ཕྱིར། ཞེས་བརྗོད་ན་ཅི་ཟེར། འདི་རྣམས་ཀྱི་དགག་སྒྲུབ་རྒྱས་པར་ནི་ཁོ་བོས་ཚད་མ་རིགས་པའི་གཏེར་གྱི་རྒྱན་དུ་ལེགས་པར་བཤད་ཡོད་པས་དེར་བལྟ་བར་བྱའོ། ། གངས་རིའི་ཁྲོད་ཀྱི་མཁས་མི་མཁས་ཐམས་ཅད་མགྲིན་གཅིག་ཏུ་ཤེས་པ་ཐམས་ཅད་རང་གི་ངོ་བོ་ལ་མངོན་སུམ་ཡིན་ཏེ།
རྣམ་འགྲེལ་ལས། དེ་ཕྱིར་དེ་ལ་ཀུན་མངོན་སུམ། ཞེས་གསུངས་པའི་ཕྱིར་ཞེས་ཟེར་རོ། ། དེ་ནི་མ་ཡིན་ཏེ་སྔར་བཀག་ཟིན་པའི་ཕྱིར་དང་། རང་གི་ངོ་བོའི་མཚན་གཞི་གང་ཡིན་དཔྱད་ན་བརྟག་མི་བཟོད་པའི་ཕྱིར། རྟོག་པའི་ངོ་བོ་རྟོག་པ་ཉིད་ཡིན་པས་རྟོག་པ་རྟོག་པ་ལ་མངོན་སུམ་ཡིན་པར་འདོད་པའམ། དེ་ལས་གཞན་ཡོད། དང་པོ་ལྟར་ན། དེ་ལ་མངོན་སུམ་ཡིན་ན་དེ་ལ་རྟོག་པ་དང་བྲལ་བ་ཡིན་དགོས་པར་འདོད་པས། རྟོག་པ་ཆོས་ཅན།
རྟོག་པ་དང་བྲལ་བ་ཡིན་པར་ཐལ། རྟོག་པ་ལ་མངོན་སུམ་ཡིན་པའི་ཕྱིར། འདོད་ན་ཤིན་ཏུ་མི་འཐད་དེ། རང་ཉིད་རང་ཉིད་དང་བྲལ་བར་འདོད་པ་ཤིན་ཏུ་ཐ་ཆད་ཡིན་པའི་ཕྱིར། གཞན་ཡང་རྟོག་པའི་མི་རྟག་པ་ལ་མངོན་སུམ་ཡིན་པར་ཐལ། རྟོག་པ་ལ་མངོན་སུམ་གང་ཞིག་རྟོག་པ་དང་རྟོག་པའི་མི་རྟག་པ་ཡུལ་དུས་གནས་སྐབས་གང་ལ་ལྟོས་ནས་ཀྱང་གྲུབ་བདེ་རྫས་གཅིག་ཡིན་པའི་ཕྱིར། འདིའི་ཁྱབ་པ་ནི་ཐམས་ཅད་ཀྱི་ཞལ་གྱིས་བཞེས་སོ། ། དེ་ལས་གཞན་ཡོད་ནའང་སྟོན་ཅིག རྒྱས་པར་ནི་གཞན་དུ་ཤེས་པར་བྱའོ། ། འོ་ན་རྣམ་འགྲེལ་གྱི་ལུང་གི་དོན་གང་ཡིན་ཞེ་ན།
མངོན་སུམ་གྱི་མྱོང་བྱ་ཡིན་པས་མངོན་སུམ་དུ་བརྟགས་པ་ཡིན་གྱི་མངོན་སུམ་ཉིད་ཡིན་པར་བཤད་པ་མ་ཡིན་ནོ། ། སློབ་དཔོན་རྒྱལ་བ་བློས་ཀྱང་འདི་ལྟར་དུ་བཞེད་པ་ཡིན་ཏེ། རང་ཉིད་ལ་རིག་པ་ནི་རང་རིག་གོ ། འདིས་རིག་པར་བྱ་བས་ན་རིག་པ་སྟེ། འཛིན་པའི་རྣམ་པར་ཡང་དག་པར་བཤད་པ་ཉམས་སུ་མྱོང་བའི་རང་བཞིན་ཉིད་དོ་ཞེས་རིག་པར་བྱ་བས་ན་རིག་པ་ཞེས་བྱ་བའི་ཆ་ལ་བཤད་ཀྱི་རིག་པར་བྱེད་པས་ན་རིག་པ་ཞེས་བྱེད་པའི་ཆ་ལ་མ་བཤད་དོ། ། གཉིས་པ་གཞུང་གི་དོན་ནི། འདོད་ཆགས་ལ་སོགས་པ་ཉམས་སུ་མྱོང་བའི་འཛིན་པའི་རྣམ་པ་ཆོས་ཅན། རང་རིག་ཡིན་ཏེ། རང་གི་གཟུང་ཡུལ་རང་མཚན་གཉིས་སྣང་ནུབ་པའི་ཚུལ་གྱིས་གསལ་བར་རྟོགས་པའི་ཤེས་པ་ཡིན་པའི་ཕྱིར། རྟོག་པ་མེད་པ་ཡིན་ཞེས་པ་སྟེ།
རང་གི་གཟུང་ཡུལ་ལ་རྟོག་པ་མ་ཡིན་ཏེ། རང་གི་གཟུང་ཡུལ་གསལ་བར་སྣང་བའི་ཤེས་པ་ཡིན་པའི་ཕྱིར། རྟོག་པ་མེད་པ་ཡིན་ཞེས་གཞུང་གི་ཚིག་རིས་འགྱུར་ཉག་དུ་བྱེད་པ་མི་འཐད་དེ། ཚད་མ་དེ་ཚད་མིན་གྱི་ཤེས་པ་མེད་པར་ཁས་བླངས་ན་སྐྱོན་ཅི་ཡོད། ཚད་མ་ཆོས་ཅན། གཞི་གྲུབ་ན་ཚད་མིན་གྱི་ཤེས་པ་མེད་པས་ཁྱབ་པར་ཐལ། ཚད་མིན་གྱི་ཤེས་པ་མེད་པའི་ཕྱིར། ། ཞེ་ན། ཆགས་སོགས་ཉམས་སུ་མྱོང་བའི་འཛིན་རྣམ་ཆོས་ཅན། གཞི་གྲུབ་ན་རྟོག་པ་མེད་པས་ཁྱབ་པར་ཐལ།
རྟོག་པ་མེད་པ་ཡིན་པའི་ཕྱིར། ཞེས་བརྗོད་ན་ལན་ཅི་ཡོད། གལ་ཏེ་ཚད་མ་ཆོས་ཅན། ཚད་མིན་གྱི་ཤེས་པ་མེད་པ་མ་ཡིན་ཏེ། ཚད་མིན་གྱི་ཤེས་པ་དང་རྫས་གཅིག་ཡིན་པའི་ཕྱིར་ཞེས་སྨྲས་ན། འོ་ན། རྟོག་མྱོང་རང་རིག་མངོན་སུམ་ཆོས་ཅན། རྟོག་པ་མེད་པ་མ་ཡིན་པར་ཐལ། རྟོག་པ་དང་རྫས་གཅིག་ཡིན་པའི་ཕྱིར་ཞེས་བརྗོད་ན་ལན་ཅི་ཡོད། གལ་ཏེ་འདོད་དོ་ཞེ་ན།
ཁས་བླངས་མོད། ཁས་བླངས་གསལ་བར་སྟོན་པ་ནི། རྟོག་པ་མེད་པ་མིན་པར་ཐལ། གཟུང་ཡུལ་རང་མཚན་གསལ་བར་སྣང་བའི་ཤེས་པ་ཡིན་མ་ཡིན་པའི་ཕྱིར། གསུམ་ཆར་ཁས་བླངས་པ་མ་དྲན་ནམ། ལེགས་པར་སོམས་ཤིག རྒྱས་པར་ནི་གཞན་དུ་ཞེས་པར་བྱའོ། ། བཞི་པ་ལ་གཉིས་ཏེ། དངོས་དང་། ཆགས་སོགས་རང་རིག་གི་མྱོང་བྱར་བཤད་པ་ལ་རྩོད་པ་སྤང་པའོ། །
དང་པོ་ནི། ཞི་ལྷག་ཟུང་འབྲེལ་གྱི་ཏིང་ངེ་འཛིན་དང་ལྡན་པའི་རྣལ་འབྱོར་པ་རྣམས་ཀྱི་བླ་མ་སངས་རྒྱས་བཅོམ་ལྡན་འདས་ཀྱིས་བསྟན་པའི་འཕགས་པའི་བདེན་པ་བཞི་སྒྲ་སྤྱི་དང་དོན་སྤྱི་གང་དང་ཡང་མ་འདྲེས་པའི་དོན་ཙམ་གསལ་བར་མཐོང་བའི་འཕགས་རྒྱུད་ཀྱི་ཡེ་ཤེས་ཆོས་ཅན། རྣལ་འབྱོར་པའི་མངོན་སུམ་ཡིན་ཏེ། ཞི་ལྷག་ཟུང་འབྲེལ་གྱི་ཏིང་འཛིན་ལ་བརྟེན་ནས་ཡང་དག་པའི་དོན་མངོན་སུམ་དུ་མཐོང་བའི་འཕགས་པའི་རྒྱུད་ཀྱི་ཡེ་ཤེས་ཡིན་པའི་ཕྱིར། འདིའི་དོན་རྒྱས་པར་ནི་དཔལ་ལྡན་ཆ་པ་ལ་སོགས་པའི་ལེགས་བཤད་ལས་ཤེས་པར་བྱའོ། ། གཉིས་པ་ནི། ཆགས་སོགས་རང་རིག་མངོན་སུམ་གྱི་མྱོང་བྱ་ཡིན་ན་རྟོག་པའང་དེར་འགྱུར་རོ། ། དེ་ལྟར་ན། མྱོང་བྱ་དང་མྱོང་བྱེད་བདག་ཅིག་པས་རྟོག་པ་རང་རིག་མངོན་སུམ་དུ་འགྱུར་རོ་ཞེ་ན། རྟོག་པ་ཆོས་ཅན།
རང་རིག་མངོན་སུམ་གྱི་མྱོང་བྱ་ཉིད་དུ་འདོད་པ་བདེན་ཏེ། ཤེས་པ་ཡིན་པའི་ཕྱིར། དེ་ལྟར་ཡིན་ཡང་། རང་གི་གཟུང་ཡུལ་གྱི་དོན་ལ་རང་རིག་མངོན་སུམ་མ་ཡིན་ཏེ། དེ་ལ་རྟོག་པ་ཡིན་པའི་ཕྱིར། འང་ནི་ཆགས་སོགས་སུ་མ་ཟད་ཅེས་པའོ། ། འདི་ལྟར་དུ་བཤད་པ་བྱེད་པ་གཞུང་གི་དགོངས་པ་ཡིན་གྱི་གཞན་དག་གིས་གཞུང་འདིའི་བཤད་པ་བྱེད་པ་ལྟར་བྱས་ན་མཁས་མཆོག་གི་གཞུང་ལོག་པར་བཤད་པས་ཕྱི་མར་རྣམ་སྨིན་ངན་པ་མྱོང་བ་ཡིན་ནོ། ། གསུམ་པ་ལ་གཉིས་ཏེ། མངོན་སུམ་ལྟར་སྣང་བའི་རྟོག་པ་དྲུག་དུ་དབྱེ་བ་དང་། བསླད་པའི་མངོན་སུམ་ལྟར་སྣང་དམིགས་ཀྱིས་བསལ་བའོ། །
དང་པོ་ནི་མངོན་སུམ་ལྟར་སྣང་བའི་རྟོག་པ་ཆོས་ཅན། དྲུག་ཡོད་དེ། དོན་གཞན་ལ་སྒྲོ་འདོགས་པའི་འཁྲུལ་པའི་ཤེས་པ་དང་། བརྡའི་བརྟེན་ཅན་གྱི་ཀུན་རྫོབ་ཏུ་ཡོད་པ་འཛིན་པའི་ཞེན་པའི་ཤེས་པ་དང་། རང་འབྲས་རྗེས་དཔག་གི་རྒྱུར་གྱུར་པའི་རྟགས་འཛིན་གྱི་སེམས་དང་། རྗེས་སུ་དཔག་པའི་རྒྱུ་ལས་བྱུང་བའི་རྗེས་དཔག་དང་། འདས་པའི་དོན་དྲན་པའི་རྟོག་པ་དང་། མ་འོངས་པའི་དོན་མངོན་པར་འདོད་པའི་རྟོག་པ་ཞེས་བྱ་བ་རྣམས་ཡོད་པའི་ཕྱིར།

འོ་ཞེས་བྱ་བ་རྫོགས་པའི་ཚིག་གིས་རྟོག་པའི་སྡེ་ཚན་ལས་བསླད་པའི་མངོན་སུམ་ལྟར་སྣང་ལོགས་སུ་བཀར་ནས་མངོན་སུམ་ལྟར་སྣང་ལ་གཉིས་སུ་ཕྱེ་བ་ན། རྟོག་པ་དང་བྲལ་མངོན་སུམ་མོ། ། ཞེས་གསུངས་པ་སྤྱིར་བཏང་དུ་རྟོགས་ནས་རང་གི་གཟུང་ཡུལ་ལ་མ་འཁྲུལ་བའི་ཤེས་པ་མངོན་སུམ་གྱི་མཚན་ཉིད་ལྷག་མར་གོ་བར་འགྱུར་བ་ཡིན་ནོ། ། འོ་ན་འདིར་རྟོག་པའི་མངོན་སུམ་ལྟར་སྣང་དྲུག་ཏུ་བཤད་པ་དང་། རྣམ་འགྲེལ་དུ་དེ་གསུམ་དུ་བསྡུས་ནས་བཤད་པའི་ཁྱད་པར་ཅི་ལྟར་ཡིན་ཞེ་ན། འདིར་དྲུག་ཏུ་བཤད་པ་ནི་གསལ་བའི་དབྱེ་བ་ཤེས་པའི་དོན་དུ་ཡིན་ལ་རྣམ་འགྲེལ་དུ་བཤད་པ་གསུམ་དུ་ནི་རིགས་པ་ཅན་ལ་སོགས་པའི་འདོད་པ་དགག་པའི་ཆེད་དུ་ཡིན་ནོ། ། དེ་ཡང་རིགས་པ་ཅན་ལ་སོགས་པ། དབང་པོ་དང་དོན་འཕྲད་པ་ལས་སྐྱེས་པའི་ཤེས་པ་ཐ་སྙད་དུ་བྱ་བ་མ་ཡིན་པ་ཞེན་པའི་བདག་ཉིད་ཅན་མངོན་སུམ་གྱི་མཚན་ཉིད་དུ་འདོད་པ་དགག་པའི་ཆེད་དུ་བརྡའི་རྟེན་ཅན་དང་དོན་གཞན་ལ་སྒྲོ་འདོགས་པའི་རྟོག་པ་གཉིས་རྩོད་གཞི་དང་། ཕྱི་མ་བཞི་དོན་ཚན་གཅིག་ཏུ་བསྡུས་ནས་མཐུན་དཔེར་མཛད་པ་ཡིན་ནོ། ། ཚད་མ་རིག་པའི་གཏེར་ལས་ནི་དེ་གཉིས་ཀ་ཡང་ལོག་རྟོག་བཟློག་པའི་ཕྱིར་དུ་བཤད་པར་བཞེད་དེ། རྟོག་པ་གསུམ་ཡིན་དྲུག་བཤད་པ།
ལོག་རྟོག་བཟློག་ཕྱིར་ཕྱེ་སྟེ་གསུངས། ། ཞེས་གསུངས་པའི་ཕྱིར། གཉིས་པ་ལ་གཉིས་ཏེ། སྤྱིའི་དོན་དང་། གཞུང་གི་དོན་ནོ། ། དང་པོ་ནི། རབ་རིབ་བཅས་ཞེས་པའི་དམིགས་བསལ་གྱི་ཚིག་ལ། རྒྱལ་བའི་དབང་པོའི་བློ་གྲོས་ནི་འདི་ལྟར་བཤད་དེ། དང་པོར་འཇུག་པར་བྱེད་ཅིང་བསླུ་བ་མེད་པའི་རྟོག་མེད་ཀྱི་ཤེས་པ་ནི་མངོན་སུམ་གྱི་ཚད་མ་ཡིན་ལ། ཟླ་བ་གཉིས་སྣང་གི་དབང་ཤེས་དང་།
སྐྲ་ཤད་འཛག་སྣང་གི་དབང་ཤེས་སོགས་ནི། མངོན་སུམ་མ་ཡིན་ཏེ། དོན་གང་ལ་ཡང་མི་བསླུ་བ་མ་ཚང་བའི་ཕྱིར། དེས་ན་འདི་རྣམས་མངོན་སུམ་ཡིན་པ་བཅད་པའི་དོན་དུ་མངོན་སུམ་གྱི་མཚན་ཉིད་གྱི་ཡན་ལག་ཏུ་མ་འཁྲུལ་པ་སྨོས་པ་ཡིན་ནོ། ། རབ་རིབ་བཅས་ཞེས་པའི་ཚིག་དེ། དབང་པོ་ལ་ཉེ་བར་གནོད་པའི་རྐྱེན་ཅན་ཐམས་ཅད་ཉེ་བར་མཚོན་པ་འབའ་ཞིག་གོ་ཞེས་བཤད་པ་མ་ཡིན་ཏེ། མིག་སེར་གྱིས་ཉེ་བར་བསླད་པའི་མིག་ཅན་གྱིས་དུང་དཀར་པོ་ལ་དུང་སེར་པོ་ལ་སོགས་པར་སྣང་བའི་མིག་ཤེས་དང་། གསལ་བའི་སྔོན་པོ་ལ་མི་གསལ་བའི་སྔོན་པོར་སྣང་བའི་མིག་ཤེས་དང་། གྲུ་དང་བཞོན་པ་བསྐྱོད་པའི་དབང་གིས་ལྗོན་ཤིང་འགྲོ་བར་སྣང་བའི་མིག་ཤེས་ནི། དེ་མ་ཡིན་ལ་དེར་འཛིན་པའི་ཤེས་པ་ཡིན་པའི་ཕྱིར།
འཁྲུལ་བའི་ཤེས་པ་ཡིན་ཡང་། མངོན་སུམ་གྱི་ཚད་མ་ཡིན་ཏེ། རྟོག་མེད་ཀྱི་ཤེས་པ་ཡིན་པས་རྗེས་དཔག་མ་ཡིན་ལ། འདོད་པའི་དོན་དུང་དང་སྔོན་པོ་དང་ལྗོན་ཤིང་ལ་བསླུ་བ་མེད་པའི་ཤེས་པ་ཡིན་པས་ཚད་མ་ཡིན་པའི་ཕྱིར་དང་། ཕུང་གསུམ་གྱི་ཚད་མ་ཡིན་པ་ཁེགས་པའི་ཕྱིར་རོ། ། གལ་ཏེ་འཁྲུལ་བའི་ཕྱིར་ཚད་མ་མ་ཡིན་པར་འདོད་ན། རྗེས་དཔག་ཡང་། ཚད་མ་མ་ཡིན་པར་འགྱུར་ཏེ། འཁྲུལ་བའི་ཕྱིར། འོ་ན་རབ་རིབ་བཅས་ཞེས་པའི་ཚིག་གིས་ནི།
དབང་པོ་ལ་གནོད་པ་ཡོད་པའི་ཤེས་པ་ཐམས་ཅད་མངོན་སུམ་ལྟར་སྣང་དུ་མཚོན་ནས་བསྟན་པ་དང་འགལ་ལོ་ཞེ་ན། སྐྱོན་མེད་དེ། ཚིག་རྣམས་ནི་ངེས་བཟུང་གི་སྙིང་པོ་ཅན་ཡིན་པས་རབ་རིབ་ཀྱིས་བསླད་པའི་དབང་གིས་གང་ལ་བསླུ་བ་དེ་ལ་མངོན་སུམ་ལྟར་སྣང་དུ་བསྟན་པས་ཁ་དོག་སེར་པོ་དང་ལྗོན་ཤིང་འགྲོ་བ་ལ་མངོན་སུམ་ལྟར་སྣང་དུ་བསྟན་པ་ཡིན་གྱི་དུང་དང་སྔོན་པོ་དང་། ལྗོན་ཤིང་ལ་མངོན་སུམ་ལྟར་སྣང་དུ་སྟོན་པ་མ་ཡིན་པས། རྟོག་མེད་ཀྱི་ཤེས་པ་གང་གང་ལ་བསླུ་བའི་ཆ་དེ་ལ་མངོན་སུམ་ལྟར་སྣང་དུ་མཚོན་པ་ཡིན་ནོ་ཞེས་གསུངས་སོ། ། དེ་ནི་ཤིན་ཏུ་མི་འཐད་དེ། ཟླ་བ་གཉིས་སྣང་གི་མིག་ཤེས་ཡང་། མངོན་སུམ་གྱི་ཚད་མར་འགྱུར་ཏེ། རྟོག་མེད་ཀྱི་ཤེས་པ་ཡིན་པས་རྗེས་དཔག་མ་ཡིན་ལ། འདོད་པའི་དོན་ཟླ་བ་ལ་བསླུ་བ་མེད་པའི་ཤེས་པ་ཡིན་པས་ཚད་མ་ཡིན་པའི་ཕྱིར་དང་།
ཕུང་གསུམ་གྱི་ཚད་མ་ཡིན་པ་ཁེགས་པའི་ཕྱིར་རོ་ཞེས་བརྗོད་ན་ལན་ཅི་ཡོད། ཟླ་བ་གཉིས་སྣང་གི་མིག་ཤེས་ནི། ཟླ་བ་ལ་ཚད་མ་མ་ཡིན་ཏེ། དེ་ལ་དངོས་རྟོགས་ཀྱི་ཚད་མ་ཡང་མ་ཡིན་ལ་དེ་ལ་ཤུགས་རྟོགས་ཀྱི་ཚད་མ་ཡིན་ཡང་མ་ཡིན་པའི་ཕྱིར་དང་། ཕུང་གསུམ་གྱི་ཚད་མ་ཡིན་པ་ཁེགས་པའི་ཕྱིར། སྔ་མ་མ་གྲུབ་ན། དེར་ཐལ། རང་ལ་ཟླ་བ་མི་སྣང་བའི་ཕྱིར། གལ་ཏེ་སྣང་ན། དེ་དང་གྲུབ་བདེ་རྫས་གཅིག་པའི་ཟླ་གཅིག་སྣང་བར་འགྱུར་ཏེ།
གྲུབ་བདེ་རྫས་གཅིག་ལ་སྣང་མི་སྣང་ཆ་གཉིས་མེད་པའི་ཕྱིར། དེ་ལ་ཤུགས་རྟོགས་ཀྱང་མ་ཡིན་ཏེ། དངོས་རྟོགས་མེད་པའི་ཤུགས་རྟོགས་ཀྱང་མི་འཐད་པའི་ཕྱིར་ཞེས་ཟེར་ན། འོ་ན་ལྗོན་ཤིང་འགྲོར་སྣང་གི་མིག་ཤེས་ཀྱང་། ལྗོན་ཤིང་ལ་ཚད་མ་མ་ཡིན་པར་འགྱུར་ཏེ། དེ་ལ་དངོས་རྟོགས་ཀྱི་ཚད་མ་ཡང་མ་ཡིན་ལ། དེ་ལ་ཤུགས་རྟོགས་ཀྱི་ཚད་མ་ཡང་མ་ཡིན་པའི་ཕྱིར་དང་། ཕུང་གསུམ་གྱི་ཚད་མ་ཡིན་པ་ཁེགས་པའི་ཕྱིར། སྔ་མ་མ་གྲུབ་ན་དེར་ཐལ། རང་ལ་ལྗོན་ཤིང་མི་སྣང་བའི་ཕྱིར།
གལ་ཏེ་ལྗོན་ཤིང་སྣང་ན། དེ་དང་གྲུབ་བདེ་རྫས་གཅིག་པའི་ལྗོན་ཤིང་སྡོད་པ་སྣང་བར་འགྱུར་ཏེ། གྲུབ་བདེ་རྫས་གཅིག་ལ་སྣང་མི་སྣང་ཆ་གཉིས་མེད་པའི་ཕྱིར། དེ་ལ་ཤུགས་རྟོགས་ཀྱང་མ་ཡིན་ཏེ། དངོས་རྟོགས་མེད་པའི་ཤུགས་རྟོགས་ཀྱང་མི་འཐད་པའི་ཕྱིར། ཞེས་བརྗོད་ན་མི་མཚུངས་སམ་ལེགས་པར་སོམས་ཤིག གཞན་ཡང་། མངོན་སུམ་ཡིན་ན་མ་འཁྲུལ་བ་ཡིན་པས་ཁྱབ་པར་འགྱུར་ཏེ། མ་འཁྲུལ་བའི་ཤེས་པ་མངོན་སུམ་གྱི་མཚན་ཉིད་ཀྱི་ཡན་ལག་ཏུ་ཁས་བླངས་པའི་ཕྱིར། འདོད་ན།
ལྗོན་ཤིང་འགྲོ་བར་སྣང་བའི་མིག་ཤེས་ཆོས་ཅན། མ་འཁྲུལ་བར་ཐལ། མངོན་སུམ་ཡིན་པའི་ཕྱིར། གསུམ་ཆར་དངོས་འགལ་མ་ཡིན་ནམ། དུང་སེར་པོར་སྣང་བའི་མིག་ཤེས་དང་། ཐག་རིང་བའི་དབང་གིས་གསལ་བའི་སྔོན་པོ་མི་གསལ་བའི་སྔོན་པོར་སྣང་བའི་མིག་ཤེས་ལའང་དེ་བཞིན་དུ་དགག་སྒྲུབ་རྒྱ་ཆེར་ཤེས་པར་བྱའོ། ། གཞན་ཡང་། རྗེས་དཔག་འཁྲུལ་བའི་ཤེས་པར་ཆེས་ཤིན་ཏུ་མི་འཐད་དེ། བྱས་པ་སྒྲ་མི་རྟག་པར་སྒྲུབ་པའི་གཏན་ཚིགས་ལྟར་སྣང་དུ་འདོད་ན་སྐྱོན་ཅི་ཡོད། མི་འཐད་དེ།
སྒྲ་མི་རྟག་པར་སྒྲུབ་པའི་ཚུལ་གསུམ་ཡིན་པས་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་ཏུ་ཁས་ལེན་དགོས་པའི་ཕྱིར་ཞེ་ན། རྗེས་དཔག་འཁྲུལ་བའི་ཤེས་པར་མི་འཐད་པར་འགྱུར་ཏེ། རང་གི་གཞལ་བྱ་ཡིན་པ་ལ་ཡིན་པ་ལྟར་རྟོགས་པའི་ཤེས་པ་ཡིན་པས་མ་འཁྲུལ་བའི་ཤེས་པར་ཁས་ལེན་དགོས་པའི་ཕྱིར། ཞེས་བརྗོད་ན་ལན་ཅི་ཡོད། གལ་ཏེ་རྗེས་དཔག་འཁྲུལ་བའི་ཤེས་པར་ཐལ། རང་གི་སྣང་ཡུལ་ལ་འཁྲུལ་བའི་ཤེས་པ་ཡིན་པའི་ཕྱིར་ཞེ་ན། བྱས་པ་ཡང་། སྒྲ་མི་རྟག་པར་སྒྲུབ་པའི་གཏན་ཚིགས་ལྟར་སྣང་དུ་ཐལ། སྒྲའི་དོན་སྤྱི་མི་རྟག་པར་སྒྲུབ་པའི་གཏན་ཚིགས་ལྟར་སྣང་ཡིན་པའི་ཕྱིར་ཞེས་བརྗོད་ན་ཅི་ཟེར། མ་ངེས་ཏེ།
སྒྲའི་དོན་སྤྱི་མི་རྟག་པར་སྒྲུབ་པའི་གཏན་ཚིགས་ལྟར་སྣང་ཡིན་ཡང་སྒྲ་དང་མི་རྟག་པའི་ཚོགས་དོན་སྒྲུབ་པའི་རྟགས་ཡང་དག་ཡིན་པ་མི་འགལ་བའི་ཕྱིར་ཞེ་ན། འོ་ན་ཁྱོད་ཀྱི་དེ་ཡང་མ་ངེས་པར་འགྱུར་ཏེ། རང་གི་སྣང་ཡུལ་ལ་འཁྲུལ་བའི་ཤེས་པ་ཡིན་པ་དང་། རང་གི་ཞེན་ཡུལ་ལ་མ་འཁྲུལ་བའི་ཤེས་པ་ཡིན་པ་མི་འགལ་བའི་ཕྱིར། ཞེས་བརྗོད་ན་ལན་ཅི་ཡོད། གཞན་ཡང་འདོད་པའི་དོན་དུང་ལ་མི་བསླུ་བའི་ཤེས་པ་ཡིན་ན་ཚད་མ་ཡིན་པས་ཁྱབ་ན། སྔོན་འཛིན་མངོན་སུམ་གྱི་རྗེས་སུ་སྐྱེས་པའི་སྔོན་པོ་དོན་མཐུན་དུ་ངེས་པའི་བཅད་ཤེས་ཡང་ཚད་མར་འགྱུར་ཏེ། འདོད་པའི་དོན་སྔོན་པོ་ལ་མི་བསླུ་བའི་ཤེས་པ་ཡིན་པའི་ཕྱིར། ཞེས་བརྗོད་ན་ཅི་ཟེར། ཡང་གསལ་བའི་སྔོན་པོ་མི་གསལ་བའི་སྔོན་པོར་སྣང་བའི་མིག་ཤེས།
མངོན་སུམ་ཡིན་ནོ་ཞེས་པ་འདི་ཆོས་ཀྱི་གྲགས་པ་དང་ཕྱོགས་ཀྱི་གླང་པོ་ལ་སོགས་པ་ཤིང་རྟའི་སྲོལ་འབྱེད་ཆེན་པོ་རྣམས་ཀྱིས་ཀྱང་གསུངས་པ་ལྟ་བུར་སྣང་སྟེ། ཉེ་རིང་ལ་སོགས་ཁྱད་པར་གྱིས། གསལ་དང་མི་གསལ་མི་རུང་ངོ་། ། ཞེས་སོགས་དུ་མ་གསུངས་པའི་ཕྱིར། འདི་ལྟར་ན་མངོན་སུམ་ཡིན་ན་མ་འཁྲུལ་བའི་ཤེས་པ་ཡིན་པས་ཁྱབ་པ་དང་། དེ་མ་ཡིན་ལ་དེར་སྣང་བའི་ཤེས་པ་འཁྲུལ་ཤེས་ཀྱི་མཚན་ཉིད་དུ་འདོད་ན་ཤིན་ཏུ་རིགས་པའི་ལམ་ལས་འདས་པ་ཡིན་ཏེ། གསལ་བའི་སྔོན་པོ་མི་གསལ་བའི་སྔོན་པོར་སྣང་བའི་མིག་ཤེས་ཆོས་ཅན། མ་འཁྲུལ་བའི་ཤེས་པར་ཐལ། མངོན་སུམ་ཡིན་པའི་ཕྱིར། རྟགས་ཁྱབ་དངོས།
འདོད་ན། འཁྲུལ་ཤེས་སུ་ཐལ། དེ་མ་ཡིན་ལ་དེར་སྣང་བའི་ཤེས་པ་ཡིན་པའི་ཕྱིར། འཁོར་གསུམ་དངོས་འགལ་མ་ཡིན་ནམ་ལན་ལེགས་པར་ཐོབ་ཅིག དེས་ན་རིགས་པའི་ལམ་ནས་དྲངས་པའི་དགག་སྒྲུབ་བྱས་ན་ཚིག་ལ་འཁྲི་བ་ཡིན་པས་གཞུང་ལུགས་མ་གོ་ཞེས་ཟེར་བའི་བློ་གྲོས་རྩིང་པོས་འཇུག་པའི་སྙིང་ཕོད་ཅན་གྱི་བླུན་པོ་རྣམས་ཁ་ནང་དུ་ཕྱོགས་ལ་སངས་རྒྱས་ཀྱི་བསྟན་པ་མ་ཤིགས་ཤིག མཁས་པའི་གཞུང་གི་འགལ་སྤོང་ནི་གཞན་དུ་ཤེས་པར་བྱའོ། ། རྒྱལ་རྔ་བདུན་པ་ཆོས་མཆོག་ནི། ཡུལ་དང་དུས་དང་རྣམ་པ་ལ་འཁྲུལ་པ་ཆ་གང་ལ་ཡང་མངོན་སུམ་གྱི་ཚད་མར་མི་རུང་བར་བཞེད་དེ། དུང་སེར་འཛིན་གྱི་དབང་ཤེས་དེ་ཉིད་དུང་གི་ཆ་གང་ལ་ཡང་ཚད་མར་མི་རུང་སྟེ། དངོས་རྟོགས་མེད་པའི་ཤུགས་རྟོགས་མི་རུང་བས་སེར་པོ་སྣང་བ་མ་གཏོགས་དུང་གི་ཆ་གང་གི་ཡང་རྣམ་པ་མ་ཤར་བའི་ཕྱིར།
གལ་ཏེ་ཁ་དོག་གི་དཀར་པོ་མི་སྣང་ཡང་དུང་གི་དབྱིབས་སྣང་བས་སྐྱོན་མེད་དོ་ཞེ་ན། མི་འཐད་དེ། དུང་སེར་འཛིན་གྱི་དབང་ཤེས་ཆོས་ཅན། དུང་གི་ཁ་དོག་དཀར་པོ་སྣང་བར་འགྱུར་ཏེ། དུང་གི་དབྱིབས་སྣང་ཞིང་དུང་གི་དབྱིབས་དེ་དུང་གི་ཁ་དོག་དཀར་པོ་དང་གྲུབ་བདེ་རྫས་གཅིག་ཡིན་པའི་ཕྱིར། དུང་ཐོབ་པ་ཡང་དུང་གི་རེག་བྱ་འཛིན་པའི་མངོན་སུམ་ཚད་མར་སོང་བ་ཡིན་གྱི་སྔ་མ་དོན་མེད་དོ། ། དེ་བཞིན་དུ་ལྗོན་ཤིང་འགྲོར་སྣང་ལ་ཡང་ཤེས་པར་བྱའོ། ། སྒོའི་བུ་ག་ནས་ནོར་བུའི་འོད་འདུག་པ་མཐོང་བའི་ཚེ་དེ་ན་ནོར་བུ་འདུག་གོ་སྙམ་པ་ནི་རང་གི་གཟུང་ཡུལ་གྱི་རང་མཚན་སྤངས་པ་ཡིན་པས་བློ་དེ་ནོར་བུའི་ཆ་གང་ལ་ཡང་མངོན་སུམ་གྱི་ཚད་མར་མི་རུང་ངོ་ཞེས་གསུངས་སོ། ། དེ་ལ་རྒྱ་བོད་ཀྱི་མཁས་དབང་ཕལ་ཆེར་ནི་ཕྱོགས་ཕྱི་མར་བཞེད་དོ། ། དེ་ལྟར་བཞེད་པ་རྣམས་ལ་འདི་སྐད་བརྗོད་ན་ལན་ཅི་འདེབས་ཞེས་འདྲི་བར་བྱ་སྟེ།
མཁས་མཆོག་རྣམས་ཀྱང་མངོན་སུམ་ཡིན་ན་མ་འཁྲུལ་བའི་ཤེས་པ་ཡིན་པས་ཁྱབ་པ་དང་། དེ་མ་ཡིན་ལ་དེར་སྣང་བའི་ཤེས་པ་ཡིན་ན་འཁྲུལ་ཤེས་ཡིན་པས་ཁྱབ་པ་བཞེད་པར་ཞལ་འཆམ་མོད། དེའི་ལྟར་ན། ཉི་མ་འཛིན་པའི་མིག་གི་དབང་པོའི་མངོན་སུམ་དེ་ཉི་མ་ལ་མངོན་སུམ་གྱི་ཚད་མ་མ་ཡིན་པར་འགྱུར་ཏེ། དངོས་རྟོགས་མེད་པའི་ཤུགས་རྟོགས་མི་རུང་བས་དེ་ལ་ཉི་མའི་ཆ་གང་གི་ཡང་རྣམ་པ་མ་ཤར་བའི་ཕྱིར། གལ་ཏེ་དཔག་ཚད་ལྔ་བཅུ་རྩ་གཅིག་གི་ཁྱོན་དང་ལྡན་པའི་ཉི་མ་མི་སྣང་ཡང་ཉི་མ་སྣང་བས་སྐྱོན་མེད་དོ་ཞེ་ན། དེ་འདྲའི་དབང་མངོན་ཆོས་ཅན། དཔག་ཚད་ལྔ་བཅུ་རྩ་གཅིག་གི་ཁྱོན་དང་ལྡན་པའི་ཉི་མ་སྣང་བར་འགྱུར་ཏེ། ཉི་མ་སྣང་ཞིང་ཉི་མ་དེ་དཔག་ཚད་ལྔ་བཅུ་རྩ་གཅིག་གི་ཁྱོན་དང་ལྡན་པའི་ཉི་མ་དང་གྲུབ་བདེ་རྫས་གཅིག་ཡིན་པའི་ཕྱིར། འདོད་དོ་ཞེ་ན།
སྔ་མ་ཡང་འདོད་དོ། ། སེར་པོར་སྣང་བ་དང་འགལ་ལོ་ཞེ་ན། འོ་ན་ཤིང་རྟའི་འཕང་ལོ་ཙམ་དུ་སྣང་བ་དང་འགལ་ལོ་ཞེས་བརྗོད་ན་མི་མཚུངས་སམ་ལེགས་པར་སོམས་ཤིག གཞན་ཡང་ཆོས་ཅན། དེ་མ་ཡིན་ལ་དེར་སྣང་བའི་ཤེས་པར་ཐལ། དཔག་ཚད་ལྔ་བཅུ་རྩ་གཅིག་གི་ཁྱོན་དང་ལྡན་པའི་ཉི་མ་ཡང་ཤིང་རྟའི་འཕང་ལོ་ཙམ་དུ་སྣང་བའི་ཤེས་པ་ཡིན་པའི་ཕྱིར། འདོད་ན་ཁས་བླངས་མོད་ཁས་བླངས་གསལ་བར་སྟོན་པ་ནི། འཁྲུལ་ཤེས་སུ་འགྱུར་ཏེ། དེ་མ་ཡིན་ལ་དེར་སྣང་བའི་ཤེས་པ་ཡིན་པའི་ཕྱིར། འདོད་ན།
མ་འཁྲུལ་བའི་ཤེས་པར་འགྱུར་ཏེ། མངོན་སུམ་ཡིན་པའི་ཕྱིར། ཞེས་བརྗོད་ན་ལན་ཅི་ཡོད། འདི་ཡང་གཞུང་འཆད་པའི་ཚུལ་ལ་དགག་སྒྲུབ་བྱས་ན་ལན་ཇི་ལྟར་འདེབས་ཞེས་བརྗོད་པ་ཡིན་གྱི་མཁས་པའི་གཞུང་དོན་འགོག་པ་མ་ཡིན་ནོ། ། ཡང་རྒྱལ་རྔ་བདུན་པ་ཆོས་མཆོག་གིས་རྟོག་པ་དང་བྲལ་ཞིང་རང་གི་གཟུང་ཡུལ་ལ་མ་འཁྲུལ་བའི་ཤེས་པ་མངོན་སུམ་གྱི་མཚན་ཉིད་དུ་བཞག་པ་ནི། མདོ་སྡེ་པ་ཁོ་ནའི་ལུགས་ཡིན་གྱི་སེམས་ཙམ་པའི་ལུགས་སུ་མི་རུང་སྟེ། སེམས་ཙམ་པས་དབང་པོའི་མངོན་སུམ་འཁྲུལ་བར་བཞེད་པའི་ཕྱིར་ཞེས་གསུངས་སོ། ། ཁོ་བོས་ཀྱང་ཚད་མ་རིགས་པའི་གཏེར་གྱི་རྒྱན་དུ་དེ་ལྟར་བཤད་པའོ། ། དེ་ནི་ཤིན་ཏུ་མི་འཐད་དེ། སྔོན་འཛིན་དབང་མངོན་ཆོས་ཅན།
ཁྱོད་རང་གི་སྣང་ཡུལ་ལ་མ་འཁྲུལ་བ་ཡིན་པར་ཐལ། ཁྱོད་རང་གི་སྣང་ཡུལ་རྫས་གྲུབ་འཛིན་པའི་ཤེས་པ་ཡིན་པའི་ཕྱིར། མ་ཁྱབ་ན། རིགས་པའི་གཏེར་གྱི་རྗེས་སུ་འབྲང་པའི་བཤད་པ་བྱེད་པ་ལྟར་ན་ནི། དེ་འཛིན་གྱི། ། ཤེས་པ་གཉིས་པོ་འཁྲུལ་བར་འགལ། ། ཞེས་པའི་སྐབས་སུ་ཁས་བླངས་ལ། རྣམ་པར་ངེས་པ་ལ་སོགས་ཀྱི་བཤད་པ་བྱེད་པའི་ཆོས་མཆོག་གི་རྗེས་སུ་འབྲང་བའི་བཤད་པ་བྱེད་པ་ལྟར་ན་ནི། སྔོ་འཛིན་དབང་པོའི་མངོན་སུམ་ཆོས་ཅན། རང་གི་སྣང་ཡུལ་ལ་མ་འཁྲུལ་བའི་ཤེས་པར་ཐལ།
རང་གི་སྣང་ཡུལ་དངོས་པོ་འཛིན་པའི་ཤེས་པ་ཡིན་པའི་ཕྱིར། མ་ཁྱབ་ན། འཐད་ལྡན་དུ་མངོན་སུམ་དངོས་པོའི་སྣང་བ་དོན་བྱེད་པོ་དངོས་པོའི་རང་བཞིན་ལ་མ་འཁྲུལ་བ་ཡིན་པར་བརྗོད་པ་ཡིན་ནོ། ། ཞེས་འབྱུང་བས་ཁྱབ་པ་ཁས་བླངས་པ་ཡིན་ནོ། ། ཡང་། འཁྲུལ་ཤེས་མ་ཡིན་པར་ཐལ། དེ་མ་ཡིན་ལ་དེར་སྣང་བའི་ཤེས་པ་མ་ཡིན་པའི་ཕྱིར། གསུམ་ཆར་ཞལ་གྱིས་བཞེད་པ་ཡིན་ཏེ། གང་ཡང་རྗེས་སུ་དཔག་པ་ནི་དེ་མ་ཡིན་ལ་དེར་འཛིན་པའི་ཕྱིར་འཁྲུལ་བར་འགྱུར་བ་ན། གལ་ཏེ་མངོན་སུམ་ལས་བཟློག་པར་མི་བཞེད་ན།
རྗེས་སུ་དཔག་པ་འཁྲུལ་པ་ཉིད་དུ་བརྗོད་པས་ཅི་ཞིག་བྱ། བཟློག་པར་བཞེད་ཅེ་ན། དེ་ནི་བཟུང་བ་ལ་ཕྱིན་ཅི་ལོག་པས་འཁྲུལ་པ་ཡིན་ལ། དེ་ལས་བཟློག་པས་མངོན་སུམ་མ་འཁྲུལ་བ་ཡིན་པའི་ཕྱིར། མངོན་སུམ་བཟུང་བ་ལ་ཕྱིན་ཅི་མ་ལོག་པས་མ་འཁྲུལ་ལོ་ཞེས་བྱ་བ་གྲུབ་བོ། ། ཞེས་གསུངས་པའི་ཕྱིར། གལ་ཏེ་འདི་ནི་མདོ་སྡེ་པའི་ལུགས་འཆད་པའི་དབང་དུ་བྱེད་པ་ཡིན་གྱི་རྣམ་རིག་ཏུ་སྨྲ་བའི་ལུགས་འཆད་པ་མ་ཡིན་ཏེ། འདིའི་དེ་མ་ཐག་ཏུ་གལ་ཏེ་རྣལ་འབྱོར་སྤྱོད་པའི་གཞུང་ཡང་ཐམས་ཅད་དུ་རྗེས་སུ་འཇུག་པར་བྱེད་པ་ཡིན་ན་སློབ་དཔོན་གྱིས་རྗེས་སུ་དཔག་པ་ཉིད་གཟུང་བ་ལ་ཕྱིན་ཅི་ལོག་པ་ཉིད་ཡིན་ནོ་ཞེས་བྱ་བ་དང་། དོན་གྱི་མཐུས་སྟོབས་ཀྱིས་སྐྱེས་བས་རྟོག་པ་མེད་པ་ཉིད་དུ་གསུངས་པས་ཅིའི་ཕྱིར་རྗེས་སུ་འཇུག་པར་མི་བྱེད། དེའི་ཕྱིར་རྣམ་པར་རིག་པ་ཙམ་དུ་སྨྲ་བ་ལ་ནི་བག་ཆགས་བརྟན་པ་དང་།
མི་བརྟན་པ་དག་གིས་རྣམ་པར་འཇོག་པར་མཐོང་ལ། འདིར་ནི་དོན་མེད་ན་མི་འབྱུང་པ་ལས་ཞེས་དེ་ལྟ་བུ་ལ་སོགས་པ་གསུངས་ནས། ཕྱི་རོལ་གྱི་དོན་གྱི་ཚུལ་ཉིད་བཞེད་པ་ཡིན་ནོ། ། དེའི་ཕྱིར་སྔར་བཤད་པའི་མ་འཁྲུལ་བའི་དོན་ཡིན་ནོ། ། ཞེས་འབྱུང་བའི་ཕྱིར་ཞེ་ན། དེ་ནི་མི་འཐད་དེ། འོག་མངོན་སུམ་ལྟར་སྣང་འཆད་པའི་སྐབས་སུ་ཡང་། མ་ཡིན་ཏེ། མ་འཁྲུལ་བ་ཞེས་བསྟན་པའི་ཕྱིར་རོ། ། ཞེས་པའི་འགྲེལ་པར་གང་ཞིག་རྟོག་པ་དང་བྲལ་ཞིང་མ་འཁྲུལ་བ་དེ་ནི་མངོན་སུམ་མོ་ཞེས་ཁོ་བོས་བརྗོད་ཟིན་པའི་ཕྱིར་དང་།
ཅི་ལྟར་སློབ་དཔོན་གྱི་དགོངས་པ་ཡང་འདི་ཉིད་ཡིན་པ་དེ་ལྟར་ནི་དེ་མཐའ་ཉིད་དུ་སྟོན་པར་འགྱུར་རོ་ཞེས་འབྱུང་བའི་དེ་ཐམས་ཅད་ཕྱི་རོལ་དུ་སྨྲ་བའི་ལུགས་ཁོ་ན་ལ་སྦྱོར་བ་མི་འཐད་པའི་ཕྱིར། གལ་ཏེ་སྔོན་འཛིན་དབང་མངོན་ཆོས་ཅན། འཁྲུལ་ཤེས་སུ་ཐལ། དེ་མ་ཡིན་ལ་དེར་སྣང་བའི་ཤེས་པ་ཡིན་པའི་ཕྱིར། མ་གྲུབ་ན། དེར་ཐལ། སྔོན་པོ་ཕྱི་རོལ་གྱི་དོན་མ་ཡིན་པ་ལ་དེར་སྣང་བའི་ཤེས་པ་ཡིན་པའི་ཕྱིར་ཞེ་ན། འོ་ན་རྟོག་པ་ཉིད་ཉམས་སུ་མྱོང་བའི་རང་རིག་པའི་མངོན་སུམ་ཆོས་ཅན། དེ་མ་ཡིན་ལ་དེར་འཛིན་པའི་ཤེས་པ་ཡིན་པར་ཐལ། རྟོག་པ་མངོན་སུམ་མ་ཡིན་པ་ལ་དེར་རྟོགས་པའི་ཤེས་པ་ཡིན་པའི་ཕྱིར།
འདོད་ན། འཁྲུལ་ཤེས་སུ་འགྱུར་རོ། ། རྟོག་པ་མངོན་སུམ་མ་ཡིན་པ་མ་གྲུབ་བོ་ཞེ་ན། རྟོག་པ་ཆོས་ཅན། རྟོག་བྲལ་ཡིན་པར་ཐལ། མངོན་སུམ་ཡིན་པའི་ཕྱིར། གསུམ་ཆར་ཁས་བླངས་སོ། ། དེ་མངོན་སུམ་དུ་རྟོག་པའི་ཤེས་པ་ཡིན་པ་མ་གྲུབ་བོ་ཞེ་ན། རྟོག་མྱོང་རང་རིག་མངོན་སུམ་ཆོས་ཅན། རྟོག་པ་མངོན་སུམ་དུ་རྟོགས་པའི་ཤེས་པར་ཐལ།
རྟོག་པ་ལ་མངོན་སུམ་གྱི་ཚད་མ་ཡིན་པའི་ཕྱིར་ཞེས་བརྗོད་ན་ལན་ཅི་ཡོད། གལ་ཏེ། འདི་ལྟར་ན། ཁྱོད་རང་གི་འཁྲུལ་ཤེས་ཀྱི་མཚན་ཉིད་ལའང་ཉེས་པ་འདི་མཚུངས་སོ་ཞེ་ན། དབང་མངོན་འཁྲུལ་ཤེས་སུ་འདོད་པ་ལ་འདི་ལྟར་བརྗོད་ན་ལན་ཅི་ཡོད་ཅེས་གསུངས་པ་བརྗོད་པ་ཡིན་གྱི་དངོས་པོའི་སྟོབས་ལ་ནི་གཞན་གྱིས་དེ་ལྟར་བརྗོད་པ་མ་ཡིན་ནོ། ། རྒྱས་པར་གཞན་དུ་ཤེས་པར་བྱའོ། ། ཡང་རྒྱལ་རྔ་བདུན་པ་ཆོས་མཆོག་གིས། མཚན་ཉིད་གཉིས་སྨོས་པ་ནི་ལོག་རྟོག་སེལ་བའི་དབང་དུ་བྱེད་པ་ཡིན་གྱི་རིགས་མི་མཐུན་པ་སེལ་བའི་དབང་དུ་བྱེད་པ་མ་ཡིན་ཏེ། མ་འཁྲུལ་བའི་ཤེས་པ་ཡིན་ན་མངོན་སུམ་ཡིན་པས་ཁྱབ་པའི་ཕྱིར་ཏེ། རྟོག་པ་ཐམས་ཅད་འཁྲུལ་བའི་ཕྱིར་ཞེས་བཤད་ནས་འོག་རྣམ་རྟོག་རྗེས་སུ་འབྲེལ་བ་ལ།
ཞེས་སོགས་ཀྱི་འགྲེལ་བཤད་ཀྱི་ཐད་དུ། འདི་སྐད་དུ་འཁྲུལ་པ་དང་མ་འཁྲུལ་བའི་རང་བཞིན་གྱི་རྣམ་པར་རྟོག་པ་དང་བཅས་པའི་ཤེས་པ་གང་ཡིན་པ་དེ་ཐམས་ཅད་ནི། ཞེས་འབྱུང་བ་ནི་འགལ་བར་མཐོང་སྟེ། མ་འཁྲུལ་བའི་རྟོག་པ་ཡིན་པ་ཡོད་ན་དེའི་མཚན་གཞི་གང་ཡིན། སྒྲ་མི་རྟག་པར་རྟོགས་པའི་རྗེས་དཔག་སོགས་གཞན་སེལ་ཕྱིན་ཅི་མ་ལོག་པའི་རྟོག་པ་ཐམས་ཅད་མ་འཁྲུལ་བའི་རྟོག་པ་ཡིན་ནོ་ཞེ་ན། སྒྲ་མི་རྟག་པར་རྟོགས་པའི་རྗེས་དཔག་ཆོས་ཅན། མངོན་སུམ་ཡིན་པར་ཐལ། མ་འཁྲུལ་བའི་ཤེས་པ་ཡིན་པའི་ཕྱིར། འཁོར་གསུམ་དངོས་འགལ་ཡིན་པར་སེམས་སོ། ། འོན་ཀྱང་པཎྜི་ཏ་ཆེན་པོའི་དགོངས་པ་ལ་བདག་ལྟ་བུས་ཉེས་པ་བརྗོད་པར་མི་འོས་པས་དཔྱད་པར་བྱའོ། །
གཉིས་པ་གཞུང་གི་དོན་ནི། རྟོག་པ་མ་ཡིན་པའི་ཤེས་པ་ཡིན་ན་མངོན་སུམ་ལྟར་སྣང་མིན་པས་མ་ཁྱབ་སྟེ། མངོན་སུམ་ལྟར་སྣང་སྔ་མར་མ་ཟད་རབ་རིབ་ཀྱིས་བསླད་པ་དང་བཅས་པའི་དབང་ཤེས་དེ་རྟོག་པའི་ཤེས་པ་མ་ཡིན་ཡང་མངོན་སུམ་ལྟར་སྣང་ཡིན་པའི་ཕྱིར། གསུམ་པ་ཚད་མའི་འབྲས་བུ་ལ་ལོག་རྟོག་བསལ་བ་ལ་གཉིས་ཏེ། ཚད་འབྲས་ཀྱི་རྣམ་གཞག་དངོས་དང་། རྣམ་གཞག་དེ་ཉིད་ངེས་པར་བྱ་བའོ། ། དང་པོ་ལ་གསུམ་སྟེ། དོན་ཁས་བླངས་པའི་ཚད་འབྲས་སྤྱིར་བཤད་པ་དང་། གཟུགས་སོགས་གཞལ་བྱར་བྱས་པའི་ཚེ་དོན་ཀྱང་རང་གི་རང་བཞིན་རིག་པ་འབྲས་བུར་རིགས་པ་དང་། རང་རིག་གི་ཚད་འབྲས་ཀྱི་རྣམ་གཞག་བཤད་པའོ། །
དང་པོ་ནི། ཚད་འབྲས་བཤད་པའི་དགོས་པ་གང་ཡིན་སྙམ་ན་རང་གི་སྡེ་པ་ཁ་ཅིག་དང་། གཞན་གྱི་སྡེ་པ་དག་ཚད་འབྲས་རྫས་ཐ་དད་དུ་འདོད་པ་དགག་པ་རྣམ་བཅད་ཀྱི་དགོས་པ་དང་། ཚད་མའི་མཚན་ཉིད་གསར་དུ་མི་བསླུ་བའི་ཤེས་པ་ངེས་པའི་སྔ་རོལ་དུ་མཚན་ཉིད་གང་ལ་འཇུག་པའི་མཚན་གཞི་ཤེས་པར་བྱེད་དགོས་ཏེ། ཁྱད་པར་གྱི་གཞི་མ་ཤེས་པར་ཁྱད་པར་གྱི་ཆོས་མི་ཤེས་ལ། ཁྱད་ཆོས་ཤེས་པ་ཁྱད་གཞི་ཤེས་པ་ལ་རག་ལས་པའི་ཕྱིར་ཞེས་འགྲེལ་བཤད་མཁན་པོས་གསུངས་སོ། ། དོན་ནི་ཚད་མའི་མཚན་གཞི་ངེས་པའི་ཆེད་དུ་ཡིན་ཏེ། དེ་ཡང་རང་ཡུལ་དངོས་སུ་རྟོགས་པའི་ཚད་མ་ཡིན་ལ་དེ་ནི་རང་ཡུལ་གྱི་རྣམ་པ་ལེགས་པར་ཤར་བའི་སྒོ་ནས་འཇོག་དགོས་པའི་ཕྱིར་ཏེ། དེ་རང་ཡུལ་གྱི་རྣམ་པ་ཤར་བ་དང་མ་ཤར་བའི་དབང་གིས་དངོས་སུ་རྟོགས་པ་དང་དེ་མ་ཡིན་པར་འཇིག་རྟེན་ན་རབ་ཏུ་གྲགས་པའི་ཕྱིར་རོ། ། དེས་ན་བྱེད་པ་ཐམས་ཅད་བྱ་བ་ཐམས་ཅད་ཀྱི་བྱེད་པ་མ་ཡིན་གྱི།
རང་ཡུལ་གྱི་རྣམ་པ་ཤར་ནས་དེ་ལ་གསར་དུ་མི་བསླུ་བའི་ཤེས་པ་རང་ཡུལ་དངོས་སུ་རྟོགས་པའི་ཚད་མའི་འཇོག་བྱེད་ཡིན་གྱི་དེ་བསྐྱེད་བྱེད་ཐམས་ཅད་དེ་འཇོག་བྱེད་དུ་མི་འཐད་པའི་ཕྱིར། ཞེས་སྟོན་པ་ནི། ཚད་འབྲས་རྫས་གཞན་དུ་མི་འཐད་པར་ཐལ། ཚད་མ་དེ་རང་ཡུལ་གྱི་རྣམ་པ་ཤར་ན་དེ་ལ་གསར་དུ་མི་བསླུ་བའི་ཤེས་པ་ནི་འབྲས་བུ་སྟེ་རང་ཡུལ་དངོས་སུ་རྟོགས་པའི་ཚད་མའི་ངོ་བོ་ཁོ་ནར་ཡོད་པ་འཐད་པའི་ཕྱིར། མ་གྲུབ་ན། དེར་ཐལ། རང་ཡུལ་དངོས་སུ་རྟོགས་པའི་བྱ་བ་དང་བཅས་པར་རྟོགས་པའི་རང་ཡུལ་གྱི་རྣམ་པ་ཤར་ནས་རང་ཡུལ་ལ་གསར་དུ་མི་བསླུ་བའི་ཤེས་པ་དེ་རང་དངོས་སུ་རྟོགས་པའི་ཚད་མའི་འཇོག་བྱེད་དང་། རང་ཡུལ་དངོས་སུ་རྟོགས་པའི་ཚད་མ་དེ་འདིའི་བཞག་བྱ་ཡིན་པ་འཐད་པའི་ཕྱིར། འདི་དཔང་འགྱུར་ལྟར་ཡིན་གྱི་ཞ་མའི་འགྱུར་ལས་ནི། བྱ་དང་བཅས་པར་རྟོགས་པའི་ཕྱིར།
འབྲས་བུ་ཉིད་ཡིན་འཇལ་བྱེད་ལ། ། ཞེས་འབྱུང་ངོ་། ། མ་གྲུབ་སྟེ། རང་ཡུལ་དངོས་སུ་རྟོགས་པའི་ཚད་མ་མེད་པར་ཡང་རང་ཡུལ་གྱི་རྣམ་པ་ཤར་ནས་དེ་ལ་གསར་དུ་མི་བསླུ་བའི་ཤེས་པ་ཡོད་པའི་ཕྱིར་ཞེ་ན། དེ་འདྲའི་བྱ་བ་མེད་པར་དེ་འདྲའི་བྱེད་པ་བཞག་ནུས་པ་མ་ཡིན་པར་ཐལ། སྔོན་འཛིན་དབང་མངོན་རང་ཡུལ་དངོས་སུ་རྟོགས་པའི་ཚད་མ་ཉིད་དུ་འདོགས་པ་སྟེ་དེའི་རྒྱུ་མཚན་དུ་རང་ཡུལ་གྱི་རྣམ་པ་ཤར་ནས་དེ་ལ་གསར་དུ་མི་བསླུ་བའི་ཤེས་པ་ངེས་པར་དགོས་པའི་ཕྱིར། འོ་ན་སྔོན་འཛིན་དབང་མངོན་ཆོས་ཅན། སྔོན་པོའི་མི་རྟག་པ་དངོས་སུ་རྟོགས་པའི་ཚད་མར་ཐལ། དེའི་རྣམ་པ་ཤར་ནས་དེ་ལ་གསར་དུ་མི་བསླུ་བའི་ཤེས་པ་ཡིན་པའི་ཕྱིར་ཞེ་ན། རིགས་པའི་དབང་ཕྱུག་ཆ་པ་དང་།
རྒྱལ་རྔ་བདུན་པ་ཆོས་མཆོག་མི་རྟག་པའི་རྣམ་པ་ཤར་བ་རྟགས་མ་གྲུབ་ཅེས་ལན་འདེབས་སོ། ། རིགས་པ་མི་ཤེས་པའི་བླུན་པོ་ལ་ལ་ནི་འདོད་པའི་ལན་ཡང་འདེབས་སོ། ། དང་པོ་ནི་མི་འཐད་པར་སེམས་ཏེ། རྫས་གཅིག་ལ་རྣམ་པ་སྣང་མི་སྣང་གི་དབྱེ་བ་མི་འཐད་པས། སྔོན་པོའི་རྣམ་པ་ཡང་མི་སྣང་བར་འགྱུར་ཏེ། སྔོན་པོ་དང་དེའི་མི་རྟག་པ་ཡུལ་དུས་གནས་སྐབས་གང་ལ་ལྟོས་ནས་ཀྱང་གྲུབ་བདེ་རྫས་གཅིག་ཡིན་ཅིང་སྔོན་པོའི་མི་རྟག་པའི་རྣམ་པ་མི་སྣང་བའི་ཕྱིར་དང་། མཐར་སྔོན་པོའི་མི་རྟག་པ་དངོས་སུ་རྟོགས་པའི་ཚད་མ་མི་སྲིད་པར་ཐལ་བའི་ཕྱིར་རོ། ། ཁྱབ་པ་ཡོད་པ་ནི་ཀུན་གྱིས་ཞལ་གྱིས་བཞེས་སོ། ། འདོད་པ་གཉིས་པ་ནི་ཤིན་ཏུ་ཐ་ཆད་ཡིན་ཀྱང་གཞན་དུ་འགོག་པར་བྱའོ། ། ཁོ་བོ་ནི་སྔོན་པོའི་མི་རྟག་པ་ལ་གསར་དུ་མི་བསླུ་བའི་ཤེས་པ་ཡིན་པའི་གཏན་ཚིགས་མ་གྲུབ་བོ་ཞེས་ལན་འདེབས་སོ། །
དེས་ན་སྔོན་པོ་གཞལ་བྱ། སྔོན་པོའི་རྣམ་པ་ཤར་ནས་དེ་ལ་གསར་དུ་མི་བསླུ་བའི་ཤེས་པ་ཚད་མ། སྔོན་པོ་དངོས་སུ་རྟོགས་པའི་ཚད་མ་འབྲས་བུའོ། ། ཞེས་རྣམ་གཞག་བྱའོ། ། འདི་ནི་མདོ་སེམས་གཉིས་ཀས་ཁས་ལེན་པ་ཡིན་ནོ། ། འདི་རྣམས་ནི་རྣམ་འགྲེལ་ངེས་སོགས་དང་ཐུན་མོང་བའི་ཆོས་སྐད་ཡིན་པས་རྒྱས་པར་ནི་དེར་ཤེས་པར་བྱའོ། ། གཉིས་པ་ནི་ཡང་ན་གཟུགས་སོགས་གཞལ་བྱར་བྱས་པ་དེའི་ཚེ་ཕྱི་རོལ་གྱི་དོན་ཁས་བླངས་རུང་མ་བླངས་ཀྱང་རུང་རང་གི་རང་བཞིན་རིག་པ་འབྲས་བུར་རིགས་པ་ཁོ་ན་ཡིན་ཏེ། གཟུང་རྣམ་དེའི་ངོ་བོ་སེམས་པ་དང་། གདུང་བའི་ངོ་བོར་འཛིན་རྣམ་ཀྱིས་མྱོང་བ་ལས་གཟུགས་ལ་སོགས་པའི་དོན་འདོད་པའི་ངོ་བོ་དང་། མི་འདོད་པའི་ངོ་བོར་ངེས་པ་ཡིན་གྱི་འཛིན་རྣམ་གྱིས་དེ་ལྟར་མ་མྱོང་བར་གཟུགས་སོགས་འདོད་པ་དང་མི་འདོད་པའི་ངོ་བོར་བཞག་པར་མི་ནུས་པའི་ཕྱིར།
འདི་ལྟར་བཤད་པ་མཁས་པའི་དགོངས་པ་ཡིན་གྱི་གཟུགས་སོགས་འདོད་པ་དང་མི་འདོད་པར་འཛིན་རྣམ་གྱིས་ཉམས་སུ་མྱོང་བ་ལས་ཡིན་གྱི་ཞེས་སྨྲས་པ་ནི་མི་འཐད་དེ། འཛིན་པའི་རྣམ་པ་ཆོས་ཅན། དེ་མ་ཡིན་པ་ལ་དེར་འཛིན་པའི་ཤེས་པར་ཐལ། གཟུགས་སོགས་འདོད་པ་དང་མི་འདོད་པར་མྱོང་བའི་ཤེས་པ་གང་ཞིག་གཟུགས་སོགས་འདོད་པ་དང་མི་འདོད་པ་ཉིད་དུ་མ་གྲུབ་པའི་ཕྱིར། ཁྱབ་པ་ཀུན་གྱིས་ཁས་བླངས་སོ། ། འདོད་ན། འཁྲུལ་ཤེས་ཡིན་པར་ཐལ། འདོད་པའི་ཕྱིར། གསུམ་ཆར་ཁས་བླངས་སོ། ། འོ་ན་ཁྱོད་ལྟར་ནའང་།
དེ་མ་ཡིན་ལ་དེར་འཛིན་པའི་ཤེས་པར་ཐལ། གཟུགས་སོགས་འདོད་པའི་ངོ་བོ་དང་མི་འདོད་པའི་ངོ་བོར་ཉམས་སུ་མྱོང་བའི་ཤེས་པ་གང་ཞིག གཟུགས་དེ་ལྟར་མ་གྲུབ་པའི་ཕྱིར་ཞེ་ན། རྟགས་ཕྱི་མ་མ་གྲུབ་བོ་ཞེས་ལན་འདེབས་སོ། ། འོ་ན། གཟུགས་སོགས་ཆོས་ཅན། འདོད་པར་ཐལ། འདོད་པའི་ངོ་བོ་ཡིན་པའི་ཕྱིར། འདོད་ན། མི་འདོད་པར་ཐལ།
མི་འདོད་པའི་ངོ་བོ་ཡིན་པའི་ཕྱིར་ཞེ་ན། རིགས་པ་མི་ཤེས་པའི་རྣམ་འགྱུར་ཡིན་ཏེ། བུམ་པ་བདེན་པས་སྟོང་པ་ཆོས་ཅན། བུམ་པར་ཐལ། བུམ་པའི་ངོ་བོ་ཡིན་པའི་ཕྱིར། མ་གྲུབ་ན། དེར་ཐལ། བུམ་པའི་རང་བཞིན་ཡིན་པའི་ཕྱིར། མ་གྲུབ་ན། དེར་ཐལ།
བུམ་པའི་གནས་ལུགས་ཡིན་པའི་ཕྱིར། མ་གྲུབ་ན། དབུ་ཚད་གཉིས་ཀའི་རིགས་པའི་ལམ་ལས་འདས་པ་ཡིན་ནོ། ། གཞན་ཡང་ཤེས་པ་ཐམས་ཅད་རང་རིག་མངོན་སུམ་གྱི་ངོ་བོ་ཡིན་པས་རང་རིག་མངོན་སུམ་དུ་འགྱུར་བ་སོགས་མཐའ་ཡས་ཡོད་པར་ཤེས་པར་བྱའོ། ། དེས་ན་འགྲེལ་པར་ཤེས་པ་ནི་སྣང་བ་གཉིས་ལས་སྐྱེས་ཏེ་རང་གི་སྣང་བ་དང་ཡུལ་གྱི་སྣང་བའོ། ། སྣང་བ་དེ་གཉིས་ལས་གང་རང་རིག་པ་དེ་ནི་འབྲས་བུའོ། ། ཞེས་དང་། རྣམ་འགྲེལ་ངེས་སུ། ངེས་པའི་བདག་ཉིད་རང་ངོ་བོས། ། མ་ཡིན་དུ་མའི་བདག་སྐྱོན་ཕྱིར། །
ཞེས་སོགས་ཀྱི་དོན་ནི་གཟུང་རྣམ་དང་། འཛིན་རྣམ་གཉིས་ལས། སྔ་མ་སེམས་གདུང་གི་ངོ་བོར་འཛིན་རྣམ་གྱིས་མྱོང་བའི་དབང་གིས་གཟུགས་སོགས་འདོད་མི་འདོད་ཀྱི་ངོ་བོར་འཇོག་པས་རང་གི་བདག་ཉིད་རིག་པའི་ཤེས་པ་འབྲས་བུ་ཡིན་ཏེ། དེའི་དབང་གིས་བཞག་པ་ལ་མི་ལྟོས་པར་གནས་ལུགས་ཀྱི་ངོས་ནས་འདོད་མི་འདོད་གཉིས་སུ་གྲུབ་ན། ལྷ་སྦྱིན་ལྟ་བུ་ལ་དགྲ་གཉེན་གང་གིས་བལྟས་ཀྱང་འདོད་མི་འདོད་གཉིས་སུ་མངོན་སུམ་ལ་སྣང་བར་འགྱུར་རོ། ། ཞེས་བརྗོད་པ་ཡིན་ནོ། ། གཞན་དག་འདོད་མི་འདོད་གཉིས་ཀྱི་བདག་ཉིད་དུ་འགྱུར་རོ་ཞེས་བརྗོད་པ་ཕལ་པའི་ལུགས་ཡིན་ཏེ། འདོད་མི་འདོད་གཉིས་ཀྱི་བདག་ཉིད་དུ་ཐལ་བ་ནི་ཤིན་ཏུ་འདོད་པའི་ཕྱིར་རོ། ། རང་གི་བདག་ཉིད་རིག་པ་འབྲས་བུ་ཡིན་ན་འཛིན་རྣམ་ཚད་མར་འགྱུར་ལ་དེ་ལྟར་ཡིན་ན། སྔོ་སོགས་ཀྱི་རྣམ་པ་ཅན་གྱི།
ཤེས་པ་ཚད་མའམ། འཇོག་བྱེད་མ་ཡིན་པར་འགྱུར་རོ་ཞེ་ན། སྔོན་པོ་གཞལ་བྱར་བྱས་པའི་ཚེ་སྔོན་པོ་རང་གི་བདག་ཉིད་རིག་པ་འབྲས་བུ་ཡིན་ཡང་ཡུལ་གྱི་སྣང་བ་སྔོན་པོའི་རྣམ་པ་ཤར་ནས་དེ་ལ་གསར་དུ་མི་བསླུ་བའི་ཤེས་པ་ཉིད་དེ་སྔོན་པོ་དངོས་སུ་རྟོགས་པའི་ཚད་མ་འདིའི་འཇོག་བྱེད་དམ་ཚད་མར་བཞག་པའི་རྒྱུ་མཚན་ཡོད་དེ། སྔོན་པོའི་རྣམ་པ་ཤར་བའི་ཚད་མ་དེ་ཡིས་སྔོན་པོ་དངོས་སུ་འཇལ་བར་བྱེད་པས་དེ་ལྟར་བཤད་པའི་ཕྱིར། དེས་ན་རང་གི་བདག་ཉིད་དུ་གྱུར་པའི་སྔོན་པོ་གཞལ་བྱ། རང་གི་བདག་ཉིད་དུ་གྱུར་པའི་སྔོན་པོའི་རྣམ་པ་ཤར་ནས་དེ་ལ་གསར་དུ་མི་བསླུ་བའི་ཤེས་པ་ཚད་མ། དེ་དངོས་སུ་རྟོགས་པའི་ཚད་མ་འབྲས་བུ་ཞེས་སྦྱར་བར་བྱའོ། ། འདིའི་མཐའ་དཔྱད་པ་ནི་རྣམ་འགྲེལ་ངེས་སུ་ཤེས་པར་བྱའོ། ། གསུམ་པ་ནི། སྨྲས་པ་ཞེས་པ་ནི་རྒྱ་དཔེ་ལ་མེད་དོ། །
རང་རིག་གི་ཚད་འབྲས་འཐད་པ་ཡིན་ཏེ། གང་གི་ཚེ་སྣང་བ་གཟུང་རྣམ་དེ་གཞལ་བྱ། འཛིན་རྣམ་ཚད་མ། རང་རིག་འབྲས་བུར་འཐད་པའི་ཕྱིར། ཞེས་སྟོན་པ་ནི། གང་ཚེ་སྣང་བ་དེ་གཞལ་བྱ། ། ཚད་མ་དང་ནི་དེའི་འབྲས་བུ། འཛིན་དང་རྣམ་རིག་ཅེས་སོ། ། ཚད་མ་དང་འབྲས་བུ་དང་། གཞལ་བྱ་དེ་གསུམ་རྫས་ཐ་དད་དུ་མ་བྱས་ཏེ།
གཟུང་འཛིན་རིག་གསུམ་ཤེས་པའི་རང་བཞིན་དུ་བདག་ཉིད་གཅིག་པ་དེའི་ཕྱིར། དེ་གསུམ་རྫས་ཐ་དད་མ་ཡིན་ཏེ། དེ་གསུམ་ཤེས་པའི་རྫས་ཀྱི་ཆར་གྱུར་པའི་ཕྱིར་ཞེས་འགོད་པ་ནི་བློ་གྲོས་རྩིང་པ་ཡིན་ཏེ། སྒྲ་འཛིན་དབང་མངོན་དང་། གཟུགས་འཛིན་དབང་མངོན་ཡང་། རྫས་ཐ་དད་མ་ཡིན་པར་ཐལ། དེ་གཉིས་ཤེས་པའི་རྫས་ཀྱི་ཆར་གྱུར་པ་ཡིན་པའི་ཕྱིར། མ་གྲུབ་ན། དེ་གཉིས་བེམ་པོར་ཐལ། དེ་གཉིས་རིག་པ་གང་ཞིག་དེ་གཉིས་ཤེས་པའི་རྫས་ཀྱི་ཆར་གྱུར་པ་མ་ཡིན་པའི་ཕྱིར་ཞེས་བྱའོ། །
གཉིས་པ་རྣམ་གཞན་དེ་ཉིད་ངེས་པར་བྱ་བ་ལ་གཉིས་ཏེ། བློ་ཚུལ་གཉིས་པ་ཅན་དུ་བསྒྲུབ་པ་དང་། རང་རིག་པ་ཅན་དུ་བསྒྲུབ་པའོ། ། དང་པོ་ལ་གཉིས་ཏེ། ཡུལ་ཤེས་རྟོགས་པའི་རྣམ་པའི་བྱེ་བྲག་ལས་ཚུལ་གཉིས་པ་ཅན་དུ་བསྒྲུབ། དུས་ཕྱིས་དྲན་པའི་རྟགས་ལས་ཚུལ་གཉིས་པ་ཅན་དུ་བསྒྲུབ་པའོ། ། དང་པོ་ནི། དབང་པོའི་བློ་ནི་ཆོས་ཅན། བཟུང་རྣམ་དང་འཛིན་རྣམ་གྱི་ཚུལ་གཉིས་པ་ཅན་ཉིད་དུ་གྲུབ་སྟེ། སྔོན་པོ་ལ་སོགས་པའི་ཡུལ་ཤེས་པ་སྔོར་སྣང་དབང་པོའི་ཤེས་པ་དེའི་ཤེས་པ་སྟེ།
ཡུལ་གྱི་རྣམ་པས་ཁྱད་པར་དུ་བྱས་ནས་དྲན་པའི་དབྱེ་བས་དེ་ལྟར་གྲུབ་པའི་ཕྱིར། ། འགྱུར་ཡང་། ཡུལ་ཤེས་པ་ལ་དེ་ཤེས་པའི། ཞེས་པ་ལྟར་རོ། ། གཉིས་པ་ནི། དབང་ཤེས་ཆོས་ཅན། ཚུལ་གཉིས་པ་ཅན་དུ་སྒྲུབ་པའི་རིགས་པ་དེ་ཙམ་དུ་ཟད་པ་མ་ཡིན་ཏེ། དུས་ཕྱིས་དྲན་པ་ལས་ཀྱང་ཚུལ་གཉིས་པ་ཅན་དུ་གྲུབ་པའི་ཕྱིར། གཉིས་པ་ལ་གཉིས་ཏེ། དངོས་དང་ཞར་ལ་རང་རིག་མེད་ན་ཧ་ཅང་ཐལ་བའོ། །
དང་པོ་ནི། དབང་ཤེས་ཆོས་ཅན། ཚུལ་གཉིས་པ་ཅན་དུ་གྲུབ་ན། རང་རིག་པ་ཅན་དུ་གྲུབ་དགོས་ཏེ། འཛིན་རྣམ་ཀྱིས་ཤེས་པ་མ་མྱོང་ན་རང་ཡུལ་དྲན་པ་མེད་དགོས་པའི་ཕྱིར། ཞེས་སྟོན་པ་ནི། ཚུལ་གཉིས་དང་ནི་རང་རིག་གྲུབ། ། མ་མྱོང་བར་ནི་མེད་ཕྱིར་རོ། ། ཞེས་སོ། ། འདི་རྣམས་ཀྱི་དོན་རྒྱས་པར་ནི་རྣམ་འགྲེལ་ངེས་སུ་ཤེས་པར་བྱའོ། །
གཉིས་པ་ལ་གཉིས་ཏེ། རྩོད་པ་དང་ལན་ནོ། ། དང་པོ་ནི། ཤེས་པ་ལ་སྤྱིར་མྱོང་བྱེད་ཡོད་པར་སྒྲུབ་ན་གྲུབ་པ་ལ་སྒྲུབ་པ་ཡིན་ལ། རང་གི་བདག་ཉིད་དུ་གྱུར་བའི་མྱོང་བྱེད་ཡོད་པར་སྒྲུབ་ན། འགལ་བ་ཡིན་ཏེ། གཟུགས་དེ་རང་ལས་རྫས་གཞན་པའི་ཤེས་པ་དོན་གཞན་གྱིས་མྱོང་བ་དང་། ཤེས་པ་དེ་ཡང་གཟུགས་ལ་སོགས་པའི་དྲན་པ་དོན་གཞན་གྱིས་དྲན་པ་བཞིན་དུ་ཤེས་པ་ཐམས་ཅད་ཤེས་པ་ཕྱི་མ་དོན་གཞན་གྱིས་ཉམས་སུ་མྱོང་བ་ཡིན་ནོ་ཞེ་ན། གཉིས་པ་ནི། ཤེས་པའི་མྱོང་བྱེད་ཐུག་མེད་དུ་རྒྱུད་དགོས་པར་ཐལ།
ཤེས་པ་སྔ་མ་ལ་རང་གི་ངོ་བོར་གྱུར་པའི་མྱོང་བྱེད་མེད་པར་ཕྱི་མ་དོན་གཞན་གྱིས་མྱོང་དགོས་ཕྱི་མ་དེ་ཡང་སྔར་ལྟར་དོན་གཞན་གྱིས་མྱོང་བས་ཐུག་མེད་དུ་གནས་པའི་ཕྱིར། ཤེས་པ་ཕྱི་མ་དེ་ལ་མྱོང་བྱེད་མེད་པས་ཐུག་མེད་དུ་མི་འགྱུར་རོ། ། ཞེ་ན། ཤེས་པ་ཕྱི་མ་དེ་ལ་ཡང་རང་མྱོང་བྱེད་ཡོད་དགོས་ཏེ། དེ་ལ་དྲན་པ་སྟེ། དྲན་པ་མཐོང་བའི་ཕྱིར། ཐུག་མེད་དུ་བརྒྱུད་དགོས་པ་འདོད་ན། གཟུགས་རྟོགས་པ་མི་སྲིད་པར་ཐལ། གཟུགས་འཛིན་ཚད་མས་མ་དམིགས་པར་གཟུགས་ཚད་མས་དམིགས་པ་མི་སྲིད་པའི་ཕྱིར་ཏེ་གཟུགས་འཛིན་དམིགས་བྱེད་ཐུག་མེད་དུ་རྒྱུད་དགོས་པའི་ཕྱིར། དེ་བཞིན་དུ་ཤེས་པ་ཕྱི་མ་ཆོས་ཅན།
ཡུལ་གཞན་གཟུགས་སོགས་ལ་འཕོ་བ་མེད་པར་འགྱུར་པར་ཐལ། རང་གི་ཉེར་ལེན་ཤེས་པ་སྔ་མ་རང་གི་གཟུང་དོན་དུ་བྱས་ནས་མྱོང་ཅིང་འགྱུར་མེད་ཀྱི་དངོས་པོར་གནས་པའི་ཕྱིར། ། འདོད་པར་མི་ནུས་ཏེ། གཟུགས་སོགས་རྟོགས་པ་དེ་ཡང་མཐོང་བའི་ཕྱིར་རོ། ། གཉིས་པ་ལ་གཉིས་ཏེ། རྩོད་སྒྲུབ་མཁན་པོའི་ལུགས་དགག་པ་དང་། གཞན་སྡེས་བརྟགས་པའི་མངོན་སུམ་གྱི་འདོད་ལུགས་དགག་པའོ། ། དང་པོ་ལ་གཉིས་ཏེ། རྩོད་སྒྲུབ་ནས་བཤད་པའི་མངོན་སུམ་གྱི་མཚན་ཉིད་སོགས་སློབ་དཔོན་དབྱིག་གཉེན་གྱི་རང་ལུགས་མ་ཡིན་པར་བསྟན་པ་དང་། རྩོད་སྒྲུབ་ནས་བཤད་པའི་དོན་རྟོགས་ལ་དགག་པའོ། །
དང་པོ་ནི། རྩོད་སྒྲུབ་འདི་གང་གིས་བྱས་པ་ཡིན་ཞེ་ན། རྩོད་སྒྲུབ་འདི་སློབ་དཔོན་དབྱིག་གཉེན་གྱིས་མཛད་པ་ཡིན་ཡང་རྩོད་སྒྲུབ་དུ་བཤད་པ་ཐམས་ཅད་སློབ་དཔོན་དབྱིག་གཉེན་གྱི་རང་ལུགས་དམ་པ་མ་ཡིན་ཏེ། དེའི་རང་ལུགས་དམ་པ་ཡིན་ན་དེ་ནས་བཤད་པའི་མངོན་སུམ་གྱི་མཚན་ཉིད་སོགས་ལ་སྙིང་པོ་ཡོད་དགོས་པ་ལས་སློབ་དཔོན་གྱིས་དེ་ལ་ངེས་པར་སྙིང་པོ་མེད་པར་དགོངས་ཤིང་ཚད་མས་ཀྱང་དེ་ལྟར་གྲུབ་པའི་ཕྱིར། བར་མ་མ་གྲུབ་ན། སློབ་དཔོན་གྱིས་དེ་ནས་བཤད་པའི་མངོན་སུམ་གྱི་མཚན་ཉིད་སོགས་ལ་སྙིང་པོ་མེད་པར་དགོངས་པར་ཐལ། དེས་དེ་ལ་སྙིང་པོ་མེད་པར་དགོངས་པ་ལས་གཞན་དུ་སྙིང་པོ་ཡོད་པར་དགོངས་ན་སློབ་དཔོན་གྱིས་རྩོད་སྒྲུབ་ལས་མངོན་སུམ་དང་། མངོན་སུམ་ལྟར་སྣང་དང་། ལྟག་ཆོད་དང་དེའི་ལན་རྣམས་སྐྱོན་ཡོད་མེད་ཆ་ཤས་སུ་ཕྱེ་ནས་དེ་རྣམས་ཀྱི་མཚན་ཉིད་སོགས་སྐྱོན་མེད་གསུངས་པར་འགྱུར་དགོས་པ་ལས་དེར་དེ་ལྟར་མ་གསུངས་པའི་ཕྱིར། དེས་ན་ཕྱོགས་ཀྱི་གླང་པོ་ཁོ་བོས་རྩོད་སྒྲུབ་ཀྱི་དོན་རྣམས་ལ་བརྟག་པར་བྱ་སྟེ།
བརྟགས་པ་ན་ཉེས་པ་དང་བཅས་པ་ནི་སློབ་དཔོན་དབྱིག་གཉེན་གྱི་རང་ལུགས་དམ་པ་མ་ཡིན་པར་འཆད་པའི་ཕྱིར། འདི་ལྟར་འཆད་པ་ནི་རྩ་བའི་དགོངས་པ་ཡིན་གྱི་རྩོད་སྒྲུབ་སློབ་དཔོན་དབྱིག་གཉེན་གྱིས་བྱས་པ་མ་ཡིན་ཏེ། རྩོད་སྒྲུབ་ནས་བཤད་པའི་མངོན་སུམ་གྱི་མཚན་ཉིད་སོགས་ལ་རིགས་པས་གནོད་པའི་ཕྱིར་རོ། ། ཞེས་སོགས་ཀྱི་བཤད་པ་བྱེད་པ་རྩ་བའི་དགོངས་པ་མ་ཡིན་ཏེ། མངོན་པ་མཛོད་ཀྱང་སློབ་དཔོན་དབྱིག་གཉེན་གྱིས་བྱས་པ་མ་ཡིན་ཏེ། མངོན་པ་མཛོད་ནས་བཤད་པའི་ཤེས་བྱ་གཞི་ལྔ་རྫས་སུ་གྲུབ་པ་དང་། མི་སྐྱེ་བའི་འདུས་བྱས་དང་། ལྡན་མིན་འདུ་བྱེད་རང་རྐྱ་ཐུབ་པའི་རྫས་གྲུབ་དང་། ཕུང་པོ་བཞི་ལས་རྫས་གཞན་ནི་འདུ་བྱེད་ཀྱི་ཕུང་པོའི་མཚན་ཉིད་དུ་བཤད་པ་ལ་རིགས་པས་གནོད་པའི་ཕྱིར་དང་། གཞན་ཡང་མཛོད་དུ་རིགས་པས་གནོད་པའི་བཤད་པ་དུ་མ་འདུག་པའི་ཕྱིར།
འོ་ན་མངོན་པ་མཛོད་ནས་བཤད་པ་ཐམས་ཅད་སློབ་དཔོན་དབྱིག་གཉེན་གྱི་རང་ལུགས་དམ་པ་མ་ཡིན་པར་འགྱུར་ཏེ། མཛོད་ནས་བཤད་པའི་འདུས་མ་བྱས་རྫས་གྲུབ་སོགས་ལ་རིགས་པས་གནོད་པའི་ཕྱིར་ཞེ་ན། ཤིན་ཏུ་འདོད་པ་ཡིན་ཏེ། དེ་ནས་བཤད་པའི་མི་སྐྱེ་བའི་ཆོས་ཅན་གྱི་འདུས་བྱས་དང་། རང་རྐྱ་ཐུབ་པའི་རྫས་གྲུབ་དང་། མཐོང་སྤང་ཡིན་ན་ཉོན་མོངས་ཅན་ཡིན་པས་ཁྱབ་པ་སོགས་བཤད་པ་ནི་ཁ་ཆེ་བྱེ་བྲག་ཏུ་སྨྲ་བ་སོགས་ཀྱི་འདོད་པ་བཞག་པ་ཡིན་གྱི་སློབ་དཔོན་དབྱིག་གཉེན་གྱི་རང་ལུགས་དམ་པ་མིན་པའི་ཕྱིར་ཏེ། མཛོད་ལས། བདག་གིས་མངོན་པའི་ཆོས་འདི་ཕལ་ཆེར་ནི། ། ཁ་ཆེ་བྱེ་བྲག་སྨྲ་བའི་ཚུལ་གྲུབ་བཤད། ། ཅེས་གསུངས་པའི་ཕྱིར།
དེས་ན་འགྲེལ་བཤད་མཁན་པོས། འདིར་སློབ་དཔོན་གྱིས་དབྱིག་གཉེན་གྱི་རྩོད་པ་སྒྲུབ་པའོ། ། ཞེས་འཇིག་རྟེན་ན་རབ་ཏུ་གྲགས་པ་འདི་ནི། བསྟན་བཅོས་མཛད་པས་ནི་དེས་མཛད་པའི་བསྟན་བཅོས་གཞན་རྣམས་སྐྱོན་མེད་པ་ཉིད་ལ་བལྟས་ནས། སྐྱོན་དང་བཅས་པའི་རྩོད་པ་སྒྲུབ་པ་དེས་མཛད་པ་ཉིད་མི་སྲིད་དོ་ཞེས་གསུངས་པ། རྩོད་སྒྲུབ་སློབ་དཔོན་གྱིས་མ་ཡིན། ། ཞེས་པའོ། ། ཞེས་པ་འགྲེལ་བཤད་མཁན་པོའི་བཤད་པ་དང་པོ་མི་འཐད་དོ། ། ཡང་འགྲེལ་བཤད་མཁན་པོ་ན་རེ། གལ་ཏེ་སློབ་དཔོན་གྱིས་མཛད་པ་ཡིན་ནའང་།
ཤེས་རབ་ཕུལ་དུ་བྱུང་བ་མ་སྐྱེས་པའི་ཚེ་ཡིན་གྱི་ཕྱིས་བློ་བྱང་བར་འགྱུར་པ་ན་རྩོད་སྒྲུབ་ལ་སྙིང་པོ་མེད་པར་དགོངས་པ་ཡིན་ནོ་ཞེས་འཆད་དོ། ། དེ་ཡང་འཐད་པར་མི་སེམས་ཏེ། དེ་ལྟར་ན་མཛོད་ལའང་མཚུངས་པར་མཐོང་བའི་ཕྱིར་རོ། ། གཉིས་པ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། ཕྱོགས་སྔ་འདིའི་བསུ་ལུགས་དང་དེ་འགོག་ལུགས་ལ་ཁ་ཅིག་ན་རེ། ཡུལ་གང་གི་རྣམ་པར་ཤེས་པ་དེ་ཐ་སྙད་འདོགས་པར་གྱུར་པའི་དོན་དེ་ལས་སྐྱེས་ཤིང་གཞན་ལས་མ་ཡིན་པའི་རྣམ་པར་ཤེས་པ་དེ་མངོན་སུམ་ཡིན་ཏེ། དཔེར་ན་གཟུགས་ལ་སོགས་པའི་ཤེས་པ་དང་།
བདེ་བ་ལ་སོགས་པའི་ཤེས་པ་བཞིན་ནོ། ། དེས་འཁྲུལ་པའི་ཤེས་པ་བསལ་ཏེ། ཉ་ཕྱིས་ལ་དངུལ་དུ་འཛིན་པའི་ཤེས་པ་དངུལ་གྱི་སྒོ་ནས་ཐ་སྙད་བྱེད་ཀྱང་། དེ་ལས་མི་སྐྱེ་བར་ཉ་ཕྱིས་ཁོ་ན་ལས་སྐྱེ་བའི་ཕྱིར་རོ། ། བུམ་འཛིན་ཤེས་པ་ལྟ་བུ་ཀུན་རྫོབ་པའི་ཤེས་པ་ཡང་བསལ་ཏེ། བུམ་པའི་སྒོ་ནས་ཐ་སྙད་བྱེད་ཀྱང་དེ་རྫས་སུ་མེད་པས་དེ་རྒྱུ་མ་ཡིན་པའི་ཕྱིར་རོ། ། ལ་མེ་ལྡན་དུ་རྟོགས་པའི་རྗེས་དཔག་ལྟ་བུ་མངོན་སུམ་ཡིན་པ་ཡང་བསལ་ཏེ། མེ་དུའི་འབྲེལ་པ་ངེས་པ་ལས་ཀྱང་འབྱུང་གི་མེ་ཁོ་ན་ལས་འབྱུང་བར་མ་ངེས་པའི་ཕྱིར། ཞེས་བྱའོ། ། ཞེ་ན།
གཉིས་པ་དེ་དགག་པ་ལ་གཉིས་ཏེ། གང་ལ་མངོན་སུམ་དུ་སོང་བའི་དོན་ལ་བརྟག་ནས་དགག་པ་དང་། དམིགས་རྐྱེན་བྱེད་ཚུལ་ལ་བརྟག་ནས་དགག་པའོ། ། དང་པོ་ལ་གཉིས་ལས། དང་པོ་གང་ལ་མངོན་སུམ་དུ་བཞག་པའི་དོན་གྱི་སྒྲས་རྐྱེན་ཀུན་བརྗོད་པ་དགག་པ་ནི། གང་གི་སྒོ་ནས་ཐ་སྙད་འདོགས་པའི་དོན་དེ་ལས་སྐྱེས་པའི་ཤེས་པ་མངོན་སུམ་ཡིན་ཞེས་བྱ་བ་འདིར། དོན་དེ་ཞེས་པའི་སྒྲས་རྐྱེན་ཀུན་བརྗོད་པ་ཡིན་ན་ནི། མངོན་སུམ་དེ་དམིགས་རྐྱེན་འབའ་ཞིག་གི་སྒོ་ནས་ཐ་སྙད་བྱེད་པ་མི་འཐད་པར་ཐལ། མངོན་སུམ་གང་དེ་དམིགས་རྐྱེན་འབའ་ཞིག་ལས་སྐྱེ་བ་མིན་པའི་ཕྱིར། ཁྱབ་པ་ཁས་བླངས།
རྟགས་དེར་ཐལ། བཞི་ཡིས་སེམས་དང་སེམས་བྱུང་རྣམས། ། ཞེས་གྲུབ་པའི་མཐའ་ལས་འབྱུང་བས་སེམས་སེམས་འབྱུང་རྣམས་རྐྱེན་བཞི་ལས་སྐྱེས་པར་ཁས་བླངས་པའི་ཕྱིར། ཐ་སྙད་བྱེད་པའི་རྒྱུ་ནི་དམིགས་རྐྱེན་ཡུལ་ལ་བརྗོད་པས་ཧ་ཅང་ཐལ་བའི་སྐྱོན་མེད་དོ་ཞེ་ན། དོན་དེ་ཞེས་པའི་སྒྲས་དམིགས་རྐྱེན་འབའ་ཞིག་བསྟན་ནའང་། དམིགས་རྐྱེན་ཁོ་ན་ཀུན་གྱི་སྒྲས་བརྗོད་པ་ལ་འགལ་བ་མེད་དེ། དམིགས་པ་ཆོས་རྣམས་ཐམས་ཅད་དོ། ། ཞེས་གྲུབ་པའི་མཐའ་ལས་འབྱུང་བས་སོ། ། རྩོད་སྒྲུབ་མཁན་པོས་དོན་གྱི་སྒྲས་དམིགས་རྐྱེན་འབའ་ཞིག་བསྟན་པར་ཁས་བླངས་ཀྱང་། རྐྱེན་བཞི་པོ་ཡང་གྲུབ་མཐའ་ལས་སྤྱིར་དམིགས་རྐྱེན་དུ་ཁས་བླངས་པས།
མཐའ་གཅོད་པའི་ཡན་ལག་ཏུ་དེ་ལྟར་བཀག་པའོ། ། གཉིས་པ་དམིགས་རྐྱེན་འབའ་ཞིག་བརྗོད་ན་མཚན་ཉིད་ཁྱབ་ཆེས་པ་ནི། དམིགས་པའོ་ཞེས་གང་ལ་དམིགས་པའི་ཡུལ་དེ་ལས་སྐྱེས་པའི་ཤེས་པ་མངོན་སུམ་དུ་ཁས་བླངས་པ་ལ་ཧ་ཅང་ཐལ་བའི་སྐྱོན་མེད་དོ་ཞེ་ན། མཚན་ཉིད་ཁྱབ་ཆེས་ཏེ། གཟུགས་དྲན་པའི་ཤེས་པ་དང་། རོ་སྐྱུར་བར་འདོད་པ་དང་། ལ་མེ་ལྡན་དུ་རྗེས་སུ་དཔོག་པའི་དྲན་སོགས་ཀྱི་ཤེས་པའང་ཆོས་ཅན། མངོན་སུམ་ཡིན་པར་ཐལ། གང་ལ་དམིགས་པའི་ཡུལ་དེ་ལས་སྐྱེས་ཤིང་དེའི་སྒོ་ནས་ཐ་སྙད་འདོགས་པས་མངོན་སུམ་དུ་ཐལ་བར་འགྱུར་བའི་ཕྱིར་དང་། སྐྱེད་བྱེད་ཀྱི་རྒྱུ་གཞན་དམིགས་ཡུལ་དུ་བྱེད་པ་ལ་མི་ལྟོས་པའི་ཕྱིར།
རྗེས་དཔག་ཕྱོགས་དང་འབྲེལ་པ་ཤེས་པ་ལས་ཀྱང་སྐྱེས་བས་ཐལ་བར་འགྱུར་བ་འདི་མི་འཐད་དོ་ཞེ་ན། རྗེས་དཔག་དེ་ཡང་དེ་དག་ལས་སྐྱེས་ཀྱང་དུ་བ་ལ་སོགས་པ་གཞན་དམིགས་པ་ལ་ལྟོས་པ་མིན་ཡང་མེ་ལ་དམིགས་ཤིང་དེ་ལས་སྐྱེས་པ་དང་དེའི་སྒོ་ནས་ཐ་སྙད་བྱེད་པས་མངོན་སུམ་དུ་ཐལ་བ་ལས་མ་འདས་སོ། ། གཉིས་པ་དམིགས་རྐྱེན་བྱེད་ཚུལ་ལ་བརྟག་ནས་དགག་པ་ནི། ཇི་ལྟར་སྣང་བ་དེ་ཡོད་མིན། ཞེས་པ་ནས། དེས་ན་ཐ་སྙད་དུ་མ་བྱས། ཞེས་པའི་བར་ཞེས་ཟེར་རོ། ། དོན་འདི་ལྟར་བཤད་པ་ནི་ཕལ་ཆེར་ནི་འགྲེལ་པ་དང་འགྲེལ་བཤད་དུ་ཡང་སྣང་མོད་ཤིན་ཏུ་མི་འཐད་དེ། རྩ་བའི་དགོངས་པ་དང་རིགས་པའི་ལམ་ལས་འདས་པའི་ཕྱིར་ཏེ། འདི་ལྟར།
ཡུལ་གང་གི་རྣམ་པར་ཤེས་པ་དེ་ཐ་སྙད་འདོགས་པའི་དོན་དེ་ལས་སྐྱེས་ཤིང་གཞན་ལས་མ་ཡིན་པའི་ཤེས་པ་མངོན་སུམ་གྱི་མཚན་ཉིད་ཡིན་ནོ་ཞེས་པའི་ཕྱོགས་སྔ་མ་བསུས་པར་དེ་མངོན་སུམ་མོ་ཞེས་པ་ལས་མེད་པས་སྔར་འཕངས་པའི་ཐལ་འགྱུར་རྣམས་ཀྱི་ཁྱབ་པ་ཁས་བླངས་པ་མ་ཡིན་པས། གང་གི་སྒོ་ནས་ཐ་སྙད་འདོགས་པའི་དོན་དེ་ལས་སྐྱེས་པའི་ཤེས་པ་མངོན་སུམ་ཡིན་ཞེས་པ་འདིར། དོན་དེ་ཞེས་པའི་སྒྲས་རྐྱེན་ཀུན་བརྗོད་པ་ཡིན་ན་ནི། མངོན་སུམ་དེ་དམིགས་རྐྱེན་འབའ་ཞིག་གི་སྒོ་ནས་ཐ་སྙད་འདོགས་པ་མི་འཐད་པར་ཐལ། མངོན་སུམ་གང་དེ་དམིགས་རྐྱེན་འབའ་ཞིག་ལས་སྐྱེ་བ་མིན་པའི་ཕྱིར། ཞེས་བཟློག་ན་འཁོར་གསུམ་དངོས་འགལ་དུ་འགྲོ་བ་མ་ཡིན་ནམ། ཁྱབ་པ་བསྒྲིགས་པས་ཉེས་པ་མེད་དོ་ཅེ་ན། ཁྱབ་པ་གང་དུ་བསྒྲིགས་སྟོན་ཅིག གང་གི་སྒོ་ནས་ཞེས་སོགས་ཀྱི་ཤེས་པ་མངོན་སུམ་ཡིན་པ་བུད་ཅེས་བསྒྲིག་ན་བསྙོན་པའི་ཚིག་ལྟར་འགྱུར་ལ། དེ་དེའི་མཚན་ཉིད་ཡིན་པ་བུད་ཅེས་བསྒྲིག་ན་ཁས་ཀྱང་མ་བླངས་ཤིང་གལ་ཏེ་བླངས་ནའང་།
རང་གི་དངོས་ཀྱི་བདག་རྐྱེན་དབང་པོ་གཟུགས་ཅན་གྱི་སྒོ་ནས་ཐ་སྙད་འདོགས་ཤིང་དབང་པོ་ལས་དངོས་སུ་སྐྱེས་པའི་མ་འཁྲུལ་བའི་གཞན་རིག་མངོན་སུམ་གྱི་ཤེས་པ་དེ་དབང་པོའི་མངོན་སུམ་གྱི་མཚན་ཉིད་མ་ཡིན་པར་འགྱུར་ཏེ། རང་གི་དངོས་ཀྱི་བདག་རྐྱེན་དབང་པོ་གཟུགས་ཅན་འབའ་ཞིག་ལས་སྐྱེས་པ་མིན་པས་དེའི་སྒོ་ནས་ཐ་སྙད་འདོགས་པ་མ་ཡིན་པས་ཁྱབ་པའི་ཕྱིར་ཞེས་བརྗོད་ན་ཅི་ཟེར། གལ་ཏེ་མ་གྲུབ་པོ་ཞེ་ན། གཟུགས་འཛིན་དབང་པོའི་མངོན་སུམ་ཆོས་ཅན། རང་གི་དངོས་ཀྱི་བདག་རྐྱེན་དབང་པོ་གཟུགས་ཅན་འབའ་ཞིག་གི་སྒོ་ནས་ཐ་སྙད་འདོགས་པ་མ་ཡིན་པར་འགྱུར་ཏེ། དེ་འབའ་ཞིག་ལས་སྐྱེས་པ་མ་ཡིན་པའི་ཕྱིར། ཁྱབ་པ་ཁས་བླངས་སོ། ། རྟགས་མ་གྲུབ་ན། དེར་ཐལ། བཞི་ཡིས་སེམས་དང་སེམས་འབྱུང་རྣམས།
ཞེས་གྲུབ་པའི་མཐའ་ལས་འབྱུང་བས་སེམས་སེམས་བྱུང་རྣམས་རྐྱེན་བཞི་ལས་སྐྱེས་པར་ཁས་བླངས་པའི་ཕྱིར། ཞེས་བརྗོད་ན་འཁོར་གསུམ་དངོས་འགལ་དང་འདྲ་བར་ཁས་བླངས་པ་མ་དྲན་ནམ། གཞན་ཡང་། དམིགས་རྐྱེན་ཁོ་ན་ཀུན་གྱི་སྒྲས་བརྗོད་པ་ལ་འགལ་བ་མེད་དེ། དམིགས་པ་ཆོས་རྣམས་ཐམས་ཅད་དོ། ། ཞེས་གྲུབ་པའི་མཐའ་ལས་འབྱུང་བས་སོ་ཞེས་པའི་དོན་དེ་གང་ཡིན། དམིགས་ཡུལ་ཡིན་ན་དམིགས་རྐྱེན་ཡིན་པས་ཁྱབ་པས་གཟུགས་འཛིན་དབང་མངོན་དེ་དམིགས་རྐྱེན་ཁོ་ན་ལས་སྐྱེ་བར་ཁས་བླངས་ཀྱང་ཉེས་པ་མེད་དོ་ཞེ་ན། གཟུགས་འཛིན་དབང་མངོན་དེ་དམིགས་རྐྱེན་ཁོ་ན་ལས་སྐྱེ་བ་མ་ཡིན་པར་ཐལ། བཞི་ཡིས་སེམས་དང་སེམས་འབྱུང་རྣམས། ། ཞེས་གྲུབ་པའི་མཐའ་ལས་འབྱུང་བས་སེམས་སེམས་འབྱུང་རྣམས་རྐྱེན་བཞི་ལས་སྐྱེ་བར་ཁས་བླངས་པའི་ཕྱིར།
ཞེས་བརྗོད་ན་ལན་ཅི་ཡོད། གཞན་ཡང་འདིའི་བཤད་པ་བྱེད་པ་ལྟར་ན་འོག་དམིགས་པའོ་ཞེ་ན་དྲན་སོགས་ཀྱི། ཞེས་སོགས་བཤད་པ་བྱེད་པ་དང་ཤིན་ཏུ་འགལ་བར་ཡང་མཐོང་ངོ་། ཡང་བཞི་ཡིས་སེམས་དང་སེམས་བྱུང་རྣམས། ཞེས་གྲུབ་པའི་མཐའ་ལས་འབྱུང་བས་ཞེས་གྲུབ་པའི་མཐའ་དང་འགལ་བ་བརྗོད་པ་དེའི་དོན་གང་ཡིན། སེམས་སེམས་བྱུང་ཐམས་ཅད་རང་གི་སྐྱེན་བཞི་ལས་དངོས་སུ་སྐྱེ་བ་རང་ལུགས་སུ་བྱས་ནས་རྟགས་ཚད་གྲུབ་ཏུ་བྱེད་པ་ཡིན་ནམ། སེམས་སེམས་བྱུང་ཐམས་ཅད་རང་གི་རྐྱེན་བཞི་ལས་སྐྱེས་པ་གཞན་གྱི་ཁས་བླངས་སུ་བྱེད་ནས་རང་གི་ཁས་བླངས་པ་མ་ཡིན་ཡང་གཞན་ལ་ཁས་བླངས་ནང་འགལ་བརྗོད་པ་ཡིན། དང་པོ་ལྟར་ན། སེམས་དང་སེམས་བྱུང་གང་རུང་ཡང་ཡིན་རྟོག་པའང་ཡིན་པའི་གཞི་མཐུན་ཡིན་པ་ཡོད་དམ་མེད། དང་པོ་ལྟར་ན།
སེམས་དང་སེམས་བྱུང་གང་རུང་ཡང་ཡིན་རྟོག་པའང་ཡིན་པའི་གཞི་མཐུན་པའི་བློ་ཆོས་ཅན། རྟོག་པ་མ་ཡིན་པར་ཐལ། རང་གི་དངོས་རྒྱུ་རྐྱེན་གསུམ་ལས་དངོས་སུ་སྐྱེས་པའི་ཤེས་པ་ཡིན་པའི་ཕྱིར། རྟགས་ཁས་བླངས། མ་ཁྱབ་ན། རིགས་པའི་དབང་ཕྱུག་དམ་པ་གཉིས་ཀྱིས་བཤད་པའི་རིགས་པའི་ལམ་ལས་འདས་ཤིང་ཁས་ཀྱང་བླངས་པ་ཡིན་ནོ། ། གཉིས་པ་ལྟར་ན། སེམས་དང་སེམས་བྱུང་གང་རུང་ཡིན་ན་རྟོག་པ་མ་ཡིན་པས་ཁྱབ་པར་འགྱུར་ཏེ། དེ་ཡིན་ན་ཤེས་པ་ཡིན་པས་ཁྱབ་ཅིང་སེམས་དང་སེམས་བྱུང་གང་རུང་ཡང་ཡིན་རྟོག་པ་ཡང་ཡིན་པའི་གཞི་མཐུན་ཡིན་པ་མེད་པའི་ཕྱིར། སྔ་མའི་གཉིས་པ་ལྟར་ན།
མཛོད་ཀྱང་སློབ་དཔོན་དབྱིག་གཉེན་གྱིས་བྱས་པ་མ་ཡིན་པར་འགྱུར་ཏེ། མཛོད་ནས་བཤད་པའི་སེམས་དང་སེམས་བྱུང་ཐམས་ཅད་རང་གི་རྐྱེན་བཞི་ལས་དངོས་སུ་སྐྱེ་བ་ལ་རིགས་པས་གནོད་པའི་ཕྱིར། ཞེས་བརྗོད་ན་ལན་ཅི་ཡོད་ལེགས་པར་སོམས་ཤིག ཡང་རྩོད་སྒྲུབ་མཁན་པོས་བུམ་པ་ལ་སོགས་པ་རྫས་སུ་མ་གྲུབ་པར་རང་ལུགས་སུ་བྱས་ནས་བཤད་པ་ཡིན་ནོ་ཞེས་བཤད་པ་ཆེས་ཤིན་ཏུ་མི་འཐད་དེ། དངོས་པོ་གང་ཡང་རྫས་སུ་མ་གྲུབ་པར་རང་ལུགས་སུ་བྱས་ནས་འཆད་པའི་སྐྱེ་བོ་གང་ཡང་མེད་པའི་ཕྱིར། མང་བ་ལ་ཤིན་ཏུ་འཇིགས་པའི་ཕྱིར་འདི་ཙམ་ལས་མ་སྤྲོས་སོ། ། དེས་ན་ཕྱོགས་སྔའི་བསུ་ལུགས་འདི་ལྟར་དུ་བྱེད་པ་ལེགས་པ་ཡིན་ཏེ། ཐ་སྙད་འདོགས་པར་གྱུར་པའི་དོན་རང་གི་དམིགས་རྐྱེན་དེ་ཁོ་ན་ལས་སྐྱེས་ཤིང་དེ་ལས་གཞན་ལས་མི་སྐྱེ་བའི་རྣམ་པར་ཤེས་པ་དེ། མངོན་སུམ་གྱི་མཚན་ཉིད་ཡིན་ཏེ། དཔེར་ན་གཟུགས་ལ་སོགས་པའི་ཤེས་པ་དང་།
བདེ་བ་ལ་སོགས་པའི་ཤེས་པ་བཞིན་ནོ། ། འདིས་འཁྲུལ་པའི་ཤེས་པ་བསལ་ཏེ། ཉ་ཕྱིས་ལ་དངུལ་དུ་འཛིན་པའི་ཤེས་པ་དངུལ་གྱི་སྒོ་ནས་ཐ་སྙད་འདོགས་ཀྱང་ཉ་ཕྱིས་ཁོ་ན་ལས་སྐྱེ་དངུལ་ལས་མི་སྐྱེ་བའི་ཕྱིར་རོ། ། བུམ་པའི་སྤྱི་འཛིན་པའི་ཀུན་རྫོབ་པའི་ཤེས་པ་ཡང་བསལ་ཏེ། བུམ་པའི་སྤྱིའི་སྒོ་ནས་ཐ་སྙད་བྱེད་ཀྱང་བུམ་སྤྱི་རྫས་སུ་མ་གྲུབ་པས་དེར་མི་འཐད་པའི་ཕྱིར། དུ་ལྡན་གྱི་ལ་ལ་མེ་ཡོད་དུ་རྟོགས་པའི་རྗེས་དཔག་ལྟ་བུ་ཡང་མངོན་སུམ་ཡིན་པ་བསལ་ཏེ། མེ་དུའི་འབྲེལ་པ་ངེས་པ་ལས་སྐྱེ་མེ་ཁོ་ན་ལས་སྐྱེ་བར་མ་ངེས་པའི་ཕྱིར། ཞེས་བྱའོ། ། ཞེ་ན། གཉིས་པ་ལ་གཉིས་ཏེ།
དོན་དེ་ཞེས་པའི་སྒྲའི་དོན་ལ་བརྟག་ནས་དགག་པ་དང་། དམིགས་རྐྱེན་བྱེད་ཚུལ་ལ་བརྟག་ནས་དགག་པའོ། ། དང་པོ་ལ་གཉིས་ཏེ། གང་ལ་མངོན་སུམ་དུ་བཞག་པའི་དོན་གྱི་སྒྲས་རྐྱེན་ཀུན་བརྗོད་ན་དམིགས་རྐྱེན་འབའ་ཞིག་ལས་སྐྱེ་བ་མི་འཐད་པ་དང་། དམིགས་པ་ཙམ་བརྗོད་ན་མཚན་ཉིད་ཁྱབ་ཆེས་པའོ། ། དང་པོ་ནི། གང་གི་སྒོ་ནས་ཐ་སྙད་འདོགས་པའི་དོན་དམིགས་རྐྱེན་ཁོ་ན་ལས་སྐྱེས་པའི་རྣམ་པར་ཤེས་པ་མངོན་སུམ་གྱི་མཚན་ཉིད་ཡིན་ཞེས་བྱ་བ་འདིར་དོན་དེ་ཞེས་པའི་སྒྲས་རྐྱེན་ཀུན་བརྗོད་ན་ནི། སྔོན་འཛིན་དབང་པོའི་མངོན་སུམ་གང་དེ་ཆོས་ཅན། མངོན་སུམ་མ་ཡིན་པར་ཐལ། ཐ་སྙད་འདོགས་པར་གྱུར་པའི་དོན་རང་གི་དམིགས་རྐྱེན་དེ་འབའ་ཞིག་ལས་སྐྱེ་བ་མིན་པའི་ཕྱིར།
གསུམ་ཆར་ཁས་བླངས་སོ། ། འདིར་འགྲེལ་པ་དང་འགྲེལ་བཤད་མཁན་པོས་བཞི་ཡིས་སེམས་དང་སེམས་བྱུང་རྣམས། ། ཞེས་དང་། དམིགས་པ་ཆོས་རྣམས་ཐམས་ཅད་དོ། ། ཞེས་སོགས་དང་སྦྱར་ནས་བཤད་པ་བྱེད་པ་ནི་ཆེས་ཤིན་ཏུ་མི་འཐད་དེ། སྔར་བཀག་ཟིན་པའི་ཕྱིར། གཉིས་པ་ནི། དམིགས་པའོ་ཞེས་གང་ལ་དམིགས་པའི་ཡུལ་དེ་ལས་སྐྱེས་པའི་ཤེས་པ་མངོན་སུམ་གྱི་མཚན་ཉིད་དུ་ཁས་ལེན་པས་མངོན་སུམ་མ་ཡིན་པར་ཐལ་བའི་ཉེས་པ་མེད་དོ་ཞེ་ན། གཟུགས་དྲན་པའི་ཤེས་པ་དང་། རོ་སྐྱུར་བར་འདོད་པ་དང་།
ལ་མེ་ལྡན་དུ་རྗེས་སུ་དཔོག་པའི་དྲན་སོགས་ཀྱི་ཤེས་པའང་ཆོས་ཅན། མངོན་སུམ་དུ་ཐལ། གང་ལ་དམིགས་པའི་ཡུལ་དེའི་སྒོ་ནས་ཐ་སྙད་འདོགས་ཤིང་དེ་ལས་སྐྱེས་པའི་ཤེས་པ་ཡིན་པའི་ཕྱིར་དང་། གཞན་དམིགས་ཡུལ་མ་ཡིན་པ་ལས་ལྟོས་ཤིང་སྐྱེ་བ་མ་ཡིན་པའི་ཕྱིར། གསུམ་ཆར་ཁས་བླངས་སོ། ། འདིར་འགྲེལ་བཤད་ཀྱི་དོན་ཅུང་ཞིག་བཤད་ན། རྗེས་དཔག་ཕྱོགས་དང་ཁྱབ་པའི་འབྲེལ་པ་ཤེས་པ་ལས་ཀྱང་སྐྱེ་བས་མངོན་སུམ་དུ་ཐལ་བར་འགྱུར་བ་འདི་མི་འཐད་དོ་ཅེ་ན། ལ་མེ་ཡོད་དུ་རྟོགས་པའི་རྗེས་དཔག་རང་རྒྱུ་དེ་དག་ལས་སྐྱེས་ཀྱང་དེ་ཆོས་ཅན། མངོན་སུམ་དུ་འགྱུར་བར་ཐལ། རང་གི་རྒྱུ་མེ་ལ་དམིགས་ཤིང་དེ་ལས་སྐྱེས་པ་དང་།
དེའི་སྒོ་ནས་ཐ་སྙད་འདོགས་པའི་ཤེས་པ་ཡིན་པའི་ཕྱིར་དང་གཞན་དུ་བ་ལ་སོགས་པ་དམིགས་པ་དང་དེ་ལ་ལྟོས་ཤིང་སྐྱེ་བ་མིན་པ་མཚུངས་པའི་ཕྱིར། གསུམ་ཆར་ཁས་བླངས་སོ། ། གཟུགས་སོགས་དྲན་པའི་ཤེས་པ་དམིགས་ཡུལ་དེའི་སྒོ་ནས་ཐ་སྙད་འདོགས་ཀྱང་དེའི་སྔ་ལོགས་དེ་མ་ཐག་དུ་མེད་པས་བསྐྱེད་པར་བྱེད་པ་མིན་པའི་ཕྱིར། ། མངོན་སུམ་དུ་མི་འགྱུར་རོ་ཞེ་ན། དངོས་སུ་མི་བསྐྱེད་ཀྱང་བརྒྱུད་ནས་བསྐྱེད་པས་མངོན་སུམ་དུ་འགྱུར་བ་དང་། མཚན་ཉིད་ཁྱབ་ཆེས་པའི་སྐྱོན་སོ་ན་གནས་པ་ཡིན་ནོ། ། གཉིས་པ་ལ་གཉིས་ཏེ། དགག་པ་དངོས། དེའི་ལན་དགག་པའོ། ། དང་པོ་ནི།
ཆ་ཤས་མེད་པའི་གཟུགས་ལ་སོགས་པའི་རྡུལ་ཕྲན་དབང་མངོན་གྱི་གཟུང་དོན་དུ་འདོད་པ་དེ་ལ་ཡང་སྨྲས་པ། གཟུགས་འཛིན་དབང་མངོན་ཆོས་ཅན། གཟུགས་གཟུང་དོན་དུ་བྱེད་པ་མི་འཐད་པར་ཐལ། དེ་ལྟར་ཡིན་ན་གཟུགས་རང་ལ་ཇི་ལྟར་སྣང་བ་དང་མཐུན་པར་གཟུགས་དེ་ཡོད་དགོས་པ་ལས་དེ་ལྟར་ཡོད་པ་མིན་པའི་ཕྱིར། སྔ་མ་ཁས་བླངས་སོ། ། ཕྱི་མ་མ་གྲུབ་ན། དེར་ཐལ། གཟུགས་དེ་རང་ལ་རགས་པར་སྣང་ཞིང་གཟུགས་རགས་པར་མ་གྲུབ་པའི་ཕྱིར། རགས་པ་དང་། བསགས་པ་ལ་དམིགས་པར་ཁས་ལེན་ནོ་ཞེ་ན།
སྒོ་ལྔའི་དབང་མངོན་ལྔ་པོ་ཆོས་ཅན། ཀུན་རྫོབ་པའི་ཡུལ་ཅན་དུ་ཐལ། བསགས་པ་ལ་དམིགས་པའི་ཤེས་པ་ཡིན་པའི་ཕྱིར། ཁྱབ་པ་ཁས་བླངས་ཏེ། བསགས་པ་དངོས་པར་མེད་པ་དང་དངོས་པར་མེད་པའི་ཡུལ་ཅན་ཡིན་ན་ཀུན་རྫོབ་པའི་ཡུལ་ཅན་ཡིན་པས་ཁྱབ་པར་ཁས་བླངས་པའི་ཕྱིར། འདོད་ན། རང་གི་གཟུང་ཡུལ་ལ་འཁྲུལ་བར་ཐལ། འདོད་པའི་ཕྱིར། དེས་ན་ཁྱོད་ཀྱིས་བརྟགས་པའི་གཟུང་དོན་གྱི་མཚན་ཉིད་མི་འགྲུབ་པར་ཐལ། རང་ལ་སྣང་བ་དང་མཐུན་པར་གཟུང་དོན་མ་གྲུབ་པ་དེ་ཡི་ཕྱིར་ནའོ། །
གལ་ཏེ་བསགས་པ་དངོས་པོར་མ་གྲུབ་ཀྱང་ཆ་ཤས་མེད་པའི་རྡུལ་ཕྲ་རབ་དོན་དམ་དུ་འདོད་པ་ཡིན་ནོ་ཞེ་ན། སྒོ་ལྔའི་དབང་མངོན་ཆོས་ཅན། རྡུལ་ཕྲ་རབ་དེ་ལ་མངོན་སུམ་མ་ཡིན་པར་ཐལ། དེའི་སྒོ་ནས་ཐ་སྙད་དུ་མ་བྱས་པའི་ཕྱིར། ཁྱབ་པ་དངོས། མ་གྲུབ་ན། ཁས་བླངས་མོད་ཁས་བླངས་གསལ་པར་སྟོན་ན། དེར་ཐལ། རང་ཡུལ་རགས་པའི་རྣམ་པར་སྣང་བའི་ཤེས་པ་ཡིན་པའི་ཕྱིར། གསུམ་ཆར་ཁས་བླངས་སོ། །
ཞ་མའི་འགྱུར་ལས་ནི། སེམས་ཀྱི་དམིགས་པ་ལྔ་རྣམས་སོ། ། ཞེས་འབྱུང་ངོ་། ། གལ་ཏེ་རྡུལ་ཕྲ་རབ་ནི། དབང་མངོན་ལ་རྣམ་པ་གཏོད་པའི་རྒྱུ་ཡིན་པའི་ཕྱིར། དེའི་གཟུང་དོན་དུ་འདོད་དོ་ཞེ་ན། མིག་ལ་སོགས་པའི་དབང་པོ་གཟུགས་ཅན་ཆོས་ཅན། དེར་ཐལ། དེའི་ཕྱིར། དོན་འདི་ནི་ཤིན་ཏུ་དཀའ་ཡང་ཚད་མ་རྣམ་འགྲེལ་ངེས་སུ་གསལ་པར་བཤད་འདུག་པས་དེར་དཔྱད་པར་བྱའོ། །
གཉིས་པ་ནི། སྒོ་ལྔའི་ཤེས་པ་ནི། གཟུགས་ཀྱི་ཤེས་པ་སྒྲའི་ཤེས་པ་ཞེས་ངེས་པར་ཡུལ་གྱི་སྒོ་ནས་ཐ་སྙད་དུ་བྱེད་པར་མཐོང་སྟེ། ཡུལ་གྱི་དོན་གྱི་ངོ་བོས་དབེན་པ་ཡང་ཐ་སྙད་དུ་བརྗོད་པར་བྱ་བ་མ་ཡིན་པའི་ཕྱིར་ན་དབང་པོ་སྤངས་ནས་ཡུལ་གྱི་སྒོ་ནས་བསྟན་པར་བྱ་བ་ཡིན་ནོ་ཞེ་ན། སྒོ་ལྔའི་དབང་མངོན་ཆོས་ཅན། རང་གི་གཟུང་དོན་རང་ལ་སྣང་བ་དང་མཐུན་པར་ཐ་སྙད་དུ་མི་བྱ་བར་ཐལ། རང་གི་གཟུང་ཡུལ་འདི་ཡང་རང་ལ་ཆ་ཤས་མེད་པར་སྣང་བ་གང་ཞིག་ཐ་སྙད་བྱེད་པའི་ཚེ་རང་གི་གཟུང་ཡུལ་ལ་ཆ་ཤས་དང་བཅས་པ་སྤྱི་ཡི་ཚུལ་གྱིས་བསྟན་པར་བྱ་བ་ཡིན་པ་དེས་ན་སྟེ་དེའི་ཕྱིར། འདི་དག་ནི་རྩོད་སྒྲུབ་ཏུ་ཉན་ཐོས་སྡེ་པའི་འདོད་པ་དང་བསྟུན་ནས་ཆ་ཤས་མེད་པའི་རྡུལ་ཕྲ་རབ་དབང་མངོན་གྱི་གཟུང་ཡུལ་དུ་ཁས་བླངས་པའི་སྒོ་ནས་མངོན་སུམ་གྱི་མཚན་ཉིད་བཞག་པ་ལ་ཁས་བླངས་ནང་འགལ་བརྗོད་པ་ཡིན་ནོ། ། གཉིས་པ་ལ་བཞི་སྟེ། རིགས་པ་ཅན་པའི་དང་།
བྱེ་བྲག་པའི་དང་། སེར་སྐྱ་པའི་དང་། དཔྱོད་པ་པའི་ལུགས་དགག་པའོ། ། དང་པོ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། ཐུབ་པ་རྐང་མིག་པའི་རྗེས་སུ་འབྲང་བའི་རིགས་པ་ཅན་པ་རྣམས་ནི། ཁྱད་པར་བཞི་དང་ལྡན་པའི་ཤེས་པ་ནི་མངོན་སུམ་མོ་ཞེས་སྦྱར་རོ། ། ཁྱད་པར་བཞི་གང་ཞེ་ན།
དབང་དོན་ཕྲད་པ་ལས་དངོས་སུ་བྱུང་བའི་ཤེས་པ་ཡིན་པའི་ཕྱིར་ན་དབང་པོ་དང་དོན་འཕྲད་པ་ལས་སྐྱེས་པའི་ཤེས་པ་ཞེས་དང་། སྒྲ་དང་རྟགས་ཀྱི་སྒོ་ནས་མཚན་ཉིད་ཡོངས་སུ་རྫོགས་པའི་ཚུལ་གྱིས་བསྟན་མི་ནུས་པའི་ཕྱིར་ན་ཐ་སྙད་དུ་བྱ་བ་མ་ཡིན་པ་ཞེས་དང་། དེ་མ་ཡིན་ལ་དེར་འཛིན་པ་མ་ཡིན་པའི་ཕྱིར་ན་འཁྲུལ་པ་མེད་པ་ཞེས་པའོ། ། འདིས་ནི་སྨིག་རྒྱུ་ལ་ཆུར་འཛིན་པའི་ཤེས་པ་སོགས་བསལ་ཏེ། དེ་དབང་ཤེས་ཡིན་ཡང་འཁྲུལ་བར་འདོད་དོ། ། འདི་ནི་འདིའི་བདག་ཉིད་དོ་ཞེས་ཞེན་པའི་ཕྱིར་ན་ཞེན་པའི་བདག་ཉིད་ཅན་ཞེས་པའོ། ། དེས་ན་དབང་དོན་ཕྲད་པ་ལས་དངོས་སུ་སྐྱེས་པའི་ཤེས་པ་དང་། རྟོག་པའི་སྣང་ཡུལ་མ་ཡིན་པ་དང་། མ་འཁྲུལ་བ་དང་ཞེན་བློ་དང་བཞི་ཚོགས་པ་ནི་རིགས་མི་མཐུན་སེལ་བའི་དབང་དུ་བྱས་པའི་མངོན་སུམ་གྱི་མཚན་ཉིད་ཡིན་ནོ་ཞེས་ཟེར་རོ། ། འོ་ན་དབང་དོན་ཕྲད་པའི་དོན་གང་ཞེ་ན།
འགྲེལ་བཤད་མཁན་པོ་དང་དེའི་རྗེས་སུ་འབྲང་བ་རྣམས་ནི་རྣམ་འགྲེལ་རྒྱན་མཛད་པའི་རྗེས་སུ་འབྲང་ནས་ཕྲད་པ་ནི་འབྲེལ་བ་སྟེ། མིག་དང་རྣ་བ་དང་། སྣ་དང་། ལྕེ་དང་། པགས་པ་ལ་སོགས་པའི་དབང་པོ་དང་གཟུགས་ལ་སོགས་པའི་དོན་ཕྲད་པ་ནི་དེ་དང་འབྲེལ་བའོ། ། འབྲེལ་པ་དེ་ཡང་སྦྱོར་བའི་འབྲེལ་བ་དང་། འདུ་བའི་འབྲེལ་བ་གཉིས་ཡིན་ལ། དེ་ཡང་མིག་གི་དབང་པོ་ཡན་ལག་ཅན་གྱི་བུམ་པ་དང་སྦྱོར་བའི་འབྲེལ་པ་དང་། བུམ་པ་ལ་ཡོད་པའི་གཟུགས་དྲི་སོགས་དང་སྦྱོར་བ་ལ་འདུ་བའི་འབྲེལ་པ་དང་། གཟུགས་ཉིད་སྤྱི་དེ་ལ་འདུས་པ་ལ་འདུ་བའི་འབྲེལ་བ་དང་།
གཟུགས་ཉིད་ལའང་འདུ་འབྲེལ་གྲུབ་པའོ། ། མིག་གི་དབང་པོ་བུམ་མེད་ཀྱི་ས་ཕྱོགས་དང་སྦྱོར་བའི་ཁྱད་པར་དང་། ཁྱད་པར་ཅན་གྱི་འདུ་འབྲེལ་གྲུབ་པས་དངོས་འབྲེལ་གཉིས་དང་བརྒྱུད་འབྲེལ་བཞིའོ། ། རྣ་བའི་དབང་པོ་སྒྲ་དང་འདུ་འབྲེལ་གྲུབ་སྟེ། ནམ་མཁའ་རྟག་ཏུ་ཁྱབ་བྱེད་དུ་ཡོད་པས་རྣ་བའི་དབང་པོའི་ནང་གི་ནམ་མཁའ་ལའང་འདུ་ཞིང་། དེའི་ཡོན་ཏན་དང་ཡང་འདུ་བས་སོ། ། བདག་ནི་ཡིད་དང་སྦྱར་བས་རྫས་སུ་འདོད་ཅེས་འཆད་དོ། ། དེ་ནི་ཤིན་ཏུ་མི་འཐད་དེ། ཕྲད་པ་ནི་འབྲེལ་པ་ཡིན་ཏེ། ཞེས་ཚིག་ཟིན་ལ་བྱེད་ན་ནི་སྐབས་དོན་ལ་མི་འབྲེལ་ཏེ།
ཕྲད་པ་ནི་ཡོད་པ་ཡིན་ཏེ། དེ་ཡང་འདུ་བའི་ཡོད་པ་དང་། སྦྱོར་བའི་ཡོད་པ་གཉིས་ཡིན་ལ་ཞེས་སོགས་བཞིན་དུ་འབྲེལ་མེད་ཀྱི་ཕྱོགས་སྔ་བསྡུས་ནས་ལན་འདེབས་པ་མཁས་པའི་བཞད་གད་ཀྱི་གནས་སུ་འགྱུར་བའི་ཕྱིར། ཕྲད་པ་དང་འབྲེལ་བ་གཉིས་གཅིག་ཡིན་ན་གཅིག་ཡིན་པས་ཁྱབ་པར་བྱས་ནས་ཕྲད་པ་ནི་འབྲེལ་བ་ཡིན་ཏེ། ཞེས་ཕྱོགས་སྔ་བསྡུས་ནས་ལན་འདེབས་པ་ཡིན་ན་མུན་སྦྲུལ་གྱི་བཤད་པ་ཡིན། དེ་ལྟར་ཡིན་ན། བར་དང་བཅས་པ་འཛིན་པ་དང་། ཤེས་པ་ལྷག་པའང་ཐོབ་མི་འགྱུར། ། ཞེས་སོགས་སུན་འབྱིན་བརྗོད་པ་ཐམས་ཅད་སུན་འབྱིན་ལྟར་སྣང་འབའ་ཞིག་ཏུ་འགྱུར་བའི་ཕྱིར་ཏེ། འདི་ལྟར།
བར་དང་བཅས་པའི་གཟུགས་སོགས་འཛིན་པ་མི་སྲིད་པར་ཐལ་བ་དང་། ཤེས་པ་རང་བས་བོང་ཚོད་ཆེ་བ་འཛིན་པ་མི་སྲིད་པར་ཐལ། གཟུགས་འཛིན་དབང་མངོན་གྱིས་གཟུགས་རྟོགས་པ་ཡིན་ན་མིག་དབང་གཟུགས་ཅན་གཟུགས་དང་ཕྲད་དགོས་པའི་ཕྱིར་ཞེས་སུན་འབྱིན་བརྗོད་པ་ནི་མཁས་པའི་སྐྱེ་བོ་ཐམས་ཅད་ཞལ་འཆམས་མོད་དེ་ལྟར་ན། བར་དང་བཅས་པའི་གཟུགས་སོགས་འཛིན་པ་མི་སྲིད་པར་ཐལ་བ་དང་། ཤེས་པ་རང་བས་བོང་ཚོད་ཆེ་བ་འཛིན་པ་མི་སྲིད་པར་ཐལ། གཟུགས་འཛིན་དབང་མངོན་གྱིས་གཟུགས་རྟོགས་པ་ཡིན་ན་མིག་དབང་གཟུགས་ཅན་གཟུགས་དང་འབྲེལ་བས་ཁྱབ་པའི་ཕྱིར། གསུམ་ཆར་ཁས་བླངས་སོ། ། དེ་དང་འབྲེལ་ན་ནི་དེ་དང་ཕྲད་དགོས་ན། མིག་དབང་གཟུགས་ཅན་ཆོས་ཅན། གཟུགས་དང་ཕྲད་པར་ཐལ།
གཟུགས་དང་འབྲེལ་བའི་ཕྱིར། ཞེས་བརྗོད་ན་ལན་ཅི་ཡོད། འདོད་ན། བར་དང་བཅས་པ་འཛིན་པ་དང་། ཞེས་སོགས་ཀྱི་སྐྱོན་བརྗོད་པ་ཐམས་ཅད་རང་ཉིད་ལ་འཁོར་གསུམ་དངོས་འགལ་དུ་སོང་བ་མ་མཐོང་ངམ། འབྲེལ་བ་མ་གྲུབ་ན། དེར་ཐལ། དེ་དང་ཐ་དད་གང་ཞིག་དེ་ཁེགས་པའི་སྟོབས་ཀྱིས་རང་ཉིད་ཁེགས་པའི་ཕྱིར་རམ། དེ་དང་ཐ་དད་གང་ཞིག་དེ་ཁེགས་ན་རང་ཉིད་ཁེགས་དགོས་པའི་ཕྱིར། འོ་ན་འདི་དང་རྣམ་འགྲེལ་ངེས་སོགས་སུ་ཕྱོགས་སྔ་མཁན་པོའི་འདོད་པ་ལ་སུན་འབྱིན་བརྗོད་པའི་ཚུལ་ཇི་ལྟར་ཡིན་ཞེ་ན།
འདིར་ནི་མཛོད་དུ་མིག་དང་ཡིད་དང་རྣ་བ་ནི། ། ཡུལ་དང་མ་ཕྲད་གསུམ་གཞན་དུ། ། སྣ་ལ་སོགས་པ་གསུམ་གྱིས་ནི། ། ཡུལ་ནི་མཉམ་པར་འཛིན་པར་འདོད། ། ཞེས་གསུངས་པ་དང་མཐུན་པར་སྣའི་རྣམ་པར་ཤེས་པ་ལ་སོགས་པས་གསུམ་འཛིན་པ་ཡིན་ན་སྣ་ལ་སོགས་པའི་དབང་པོ་དྲི་ལ་སོགས་པ་དང་ཕྲད་ནས་འཛིན་དགོས་པས་བར་དང་བཅས་པ་ལ་སོགས་པའི་དོན་མི་འཛིན་པ་བདེན་ཀྱང་། གཟུགས་སྒྲ་ལ་སོགས་པ་འཛིན་པ་ཡིན་ན་མིག་དང་རྣ་བའི་དབང་པོ་སོགས་གཟུགས་སྒྲ་ལ་སོགས་དང་ཕྲད་མི་དགོས་ཏེ། དགོས་ན་བར་དང་བཅས་པའི་ཐག་རིང་བོའི་གཟུགས་སྒྲ་སོགས་མི་འཛིན་དགོས་པ་ལས་དེ་འཛིན་པའི་ཕྱིར་ཞེས་རིགས་པ་ཅན་གྱིས་བཞག་པའི་མངོན་སུམ་གྱི་མཚན་ཉིད་ལ་མ་ཁྱབ་པའི་སྐྱོན་བརྗོད་མཛད་པ་ཡིན་ལ། རྣམ་ངེས་སུ་ནི། རྟོགས་ན་ཕྲད་དགོས་པར་ཁས་བླངས་པ་ལ་སྔར་བཤད་པའི་སྐྱོན་ཡོད་པར་མ་ཟད། རང་གི་བདག་རྐྱེན་དབང་པོ་དོན་དེ་དང་ཕྲད་ན་དོན་དེ་རྟོགས་པས་ཁྱབ་ན།
རིགས་པ་ཅན་པས་མིག་དབང་གཟུགས་དང་དེའི་དྲི་རོ་ལ་སོགས་པ་དང་ཕྲད་པར་ཁས་བླངས་པ་ལ། གཟུགས་འཛིན་དབང་མངོན་ཆོས་ཅན། གཟུགས་དང་དེའི་དྲི་རོ་ལ་སོགས་པ་རྟོགས་པར་འགྱུར་ཏེ། རང་གི་བདག་རྐྱེན་དབང་པོ་གཟུགས་དང་དེའི་དྲི་རོ་ལ་སོགས་པ་དང་ཕྲད་པའི་ཕྱིར་ཞེས་རིགས་པ་ཅན་ལ་ཁས་བླངས་ནང་འགལ་བརྗོད་པ་ཡིན་ཅིང་། རྣམ་འགྲེལ་དུ་ནི། རང་གི་བདག་རྐྱེན་དབང་པོ་དོན་དང་འབྲེལ་བ་ཡིན་ན་དོན་རྟོགས་པས་ཁྱབ་ན། གཟུགས་འཛིན་དབང་མངོན་ཆོས་ཅན། གཟུགས་དང་དེའི་མི་རྟག་པ་རྟོགས་པར་ཐལ། རང་གི་བདག་རྐྱེན་དབང་པོ་གཟུགས་དང་དེའི་མི་རྟག་པ་དང་འབྲེལ་པའི་ཕྱིར་ཞེས་རིགས་པ་ཅན་དབང་དོན་འབྲེལ་བའི་ཤེས་པ་མངོན་སུམ་གྱི་མཚན་ཉིད་དུ་བཞག་པ་ལ་ཁྱབ་ཆེས་ཀྱི་སྐྱོན་བརྗོད་མཛད་པ་ཡིན་ནོ། ། དེ་ལ་དབང་དོན་ཕྲད་པ་དང་།
དབང་དོན་འབྲེལ་བའི་ཤེས་པ་གཉིས་སོ་སོར་མངོན་སུམ་གྱི་མཚན་ཉིད་ཀྱི་ཡན་ལག་ཏུ་བཤད་པ་གཉིས་ཕྱོགས་སྔར་བསུས་པ་ནི་རིགས་པ་ཅན་པ་སྔ་མ་དང་ཕྱི་མ་གཉིས་ཀྱི་ལུགས་གཉིས་སོ་སོར་བཞག་པ་ཡིན་ནོ། ། འདི་ལྟར་བཤད་ན་མཁས་པའི་ལེགས་བཤད་ལེགས་པར་བཤད་པ་ཡིན་གྱི་གཞན་གྱིས་བཤད་པ་བྱེད་པ་ལྟར་བཤད་པར་བྱས་ན་མཁས་པའི་ལེགས་བཤད་ལོག་པར་བཤད་པ་ཡིན་ནོ། ། གཉིས་པ་ལ་གཉིས་ཏེ། སྤྱིར་དགག སོ་སོར་དགག་པའོ། ། དང་པོ་ནི། ཁ་ཅིག་ན་རེ། མངོན་སུམ་གྱི་མཚན་ཉིད་དེ་ཡང་རིགས་པ་མ་ཡིན་ཏེ་དབང་དོན་ཕྲད་པ་ལས་བྱུང་བའི་བློ་ལ་ནི། ཐ་སྙད་དུ་བྱ་བ་དང་། འཁྲུལ་པ་དང་།
ཞེན་པའི་བདག་ཉིད་ལ་སོགས་པ་སྲིད་པ་མིན་པས། དབང་དོན་ཕྲད་པར་གྲུབ་ཟིན་ནས་མཚན་ཉིད་ལྷག་མ་རྣམས་ལ་རྣམ་བཅད་མེད་པའི་ཕྱིར། རྗེས་དཔག་ལ་སོགས་པ་འཁྲུལ་པ་སྲིད་པའི་ཡུལ་ལ་ནི། ཇི་སྐད་བཤད་པའི་ཁྱད་པར་དུ་བྱ་བ་གང་ཡིན་པ་དེ་ལ་དོགས་པར་གྲང་ན་ཡང་། དབང་དོན་ཕྲད་པ་ལས་བྱུང་བའི་ཤེས་པར་གྲུབ་ཟིན་པ་ལ་ཁྱད་པར་ལྷག་མ་རྣམས་དགོས་པ་མེད་པའི་ཕྱིར། དེའི་དོན་བསྡུས་ན། ཇི་སྐད་བཤད་པའི་དོན་དེ་མངོན་སུམ་གྱི་མཚན་ཉིད་དུ་མི་འཐད་པར་ཐལ། དབང་དོན་ཕྲད་པ་ལས་སྐྱེས་པའི་ཤེས་པར་གྲུབ་ཟིན་ནས་ལྷག་མ་རྣམས་ལ་རྣམ་བཅད་མེད་པའི་ཕྱིར་ཞེས་ཟེར་རོ། ། དེ་ནི་འགྲེལ་པ་དང་འགྲེལ་བཤད་གཉིས་སུ་ཡང་དེ་ལྟར་དུ་སྣང་མོད་འོན་ཀྱང་འདི་ནི་ཤིན་ཏུ་འཐད་པར་དཀའ་སྟེ། རང་ཉིད་ཀྱིས་མ་འཁྲུལ་བའི་ཤེས་པ་ཡིན་ན་མངོན་སུམ་ཡིན་པས་ཁྱབ་པར་ཁས་བླངས་ནས་རྟོག་པ་དང་བྲལ་ཞིང་མ་འཁྲུལ་བའི་ཤེས་པ་མངོན་སུམ་གྱི་མཚན་ཉིད་དུ་འདོད་པ་དང་།
ཚུལ་གསུམ་རྟགས་ཡང་དག་གི་མཚན་ཉིད་དུ་འདོད་པ་ནི་ཤིན་ཏུ་འགལ་བར་སྣང་སྟེ། ཇི་སྐད་བཤད་པ་དེ་མངོན་སུམ་གྱི་མཚན་ཉིད་དུ་མི་འཐད་པར་ཐལ། མ་འཁྲུལ་བའི་ཤེས་པ་ལ་ནི་རྟོག་པ་སྲིད་པ་མིན་པས་མ་འཁྲུལ་བའི་ཤེས་པར་གྲུབ་ཟིན་ནས་མཚན་ཉིད་ལྷག་མ་རྟོག་བྲལ་ལ་རྣམ་བཅད་མེད་པའི་ཕྱིར་དང་། ཡང་ཚུལ་གསུམ་རྟགས་ཡང་དག་གི་མཚན་ཉིད་དུ་མི་འཐད་པར་ཐལ། ཕྱོགས་ཆོས་དང་ལྡོག་པའི་ཚུལ་ནི་རྟགས་ལྟར་སྣང་ལ་སྲིད་པ་མིན་པས་ཕྱོགས་ཆོས་དང་ལྡོག་པའི་ཚུལ་གྲུབ་ཟིན་ནས་མཚན་ཉིད་ལྷག་མ་རྗེས་ཁྱབ་ལ་རྣམ་བཅད་མེད་པའི་ཕྱིར། ཞེས་བརྗོད་ན་ཅི་ཟེར། རིགས་མི་མཐུན་སེལ་བ་ལ་རྣམ་བཅད་མེད་ཀྱང་ལོག་རྟོག་སེལ་བའི་དོན་དུ་རྣམ་བཅད་ཡོད་པའི་ཕྱིར་ཞེ་ན། དེ་ནི་སྔ་མ་ལ་ཡང་མི་མཚུངས་སམ་སོམས་ཤིག དེས་ན་ཁོ་བོ་ལ་འདི་ལྟར་བརྗོད་ཀྱང་ཉེས་པ་མེད་དེ། མ་འཁྲུལ་བའི་ཤེས་པ་ཡིན་ན་མངོན་སུམ་ཡིན་པས་མ་ཁྱབ་པའི་ཕྱིར་དང་།
ཚུལ་གསུམ་རྟགས་ཡང་དག་གི་མཚན་ཉིད་མིན་པར་འོག་ནས་འཆད་པའི་ཕྱིར་དང་། གཞུང་གི་འཆད་ལུགས་ཀྱང་ཁྱོད་ཀྱིས་བཤད་པ་ལྟར་མི་བྱེད་པའི་ཕྱིར། འོ་ན་ཇི་ལྟར་འཆད་ཅེ་ན། འདི་ལ་གཉིས་ཏེ། རྣལ་མ་དང་། མགོ་བསྒྲེ་བའོ། ། དང་པོ་ནི། སྔར་བཤད་པ་དེ་ཡང་རིགས་མི་མཐུན་སེལ་བའི་དབང་དུ་བྱས་པའི་མངོན་སུམ་གྱི་མཚན་ཉིད་དུ་རིགས་པ་མ་ཡིན་ཏེ། དབང་དོན་ཕྲད་པ་ལས་དངོས་སུ་བྱུང་བའི་བློ་ལ་ནི་ཐ་སྙད་སྟེ་རྟོག་པས་སྣང་ཡུལ་དུ་བྱ་བ་དང་། འཁྲུལ་བ་དང་ཞེན་པ་ལ་སོགས་པ་ཡིན་པ་ལྟར་སྲིད་པ་མ་ཡིན་པས་དབང་དོན་ཕྲད་པ་ལས་དངོས་སུ་བྱུང་བར་གྲུབ་ཟིན་ནས་མཚན་ཉིད་ལྷག་མ་རྣམས་ལ་རྣམ་བཅད་མེད་པའི་ཕྱིར།
མ་གྲུབ་ན། དེར་ཐལ། རྗེས་དཔག་སོགས་སྣང་ཡུལ་ལ་འཁྲུལ་པ་སྲིད་པ་ལ་ནི་ཇི་སྐད་བཤད་པའི་ཁྱད་པར་དུ་བྱ་བ་གང་ཡིན་པ་དེ་ལ་དོགས་པར་གྲང་ན་ཡང་དབང་དོན་ཕྲད་པ་ལས་དངོས་སུ་བྱུང་བའི་ཤེས་པར་གྲུབ་ཟིན་ནས་སྔ་མའི་སྟེང་དུ་འཁྲུལ་པ་སེལ་བའི་དོན་དུ་མ་འཁྲུལ་བ་སྨོས་པ་ལ་རྣམ་བཅད་ལོགས་པ་མེད་པའི་ཕྱིར། འགྲེལ་པའི་འགྱུར་ལས། འཁྲུལ་པའི་སྲིད་པའི་ཡུལ་ལ་ནི། ། ཁྱད་པར་གང་དུ་བྱ་གྲང་ན། ། ཞེས་འབྱུང་བ་ལྟར་བཀོད་པ་ཡིན་གྱི། ཞ་མའི་རྩ་བའི་འགྱུར་འགའ་ཞིག་ལ་ཚིག་རྐང་འདི་གཉིས་མི་སྣང་ངོ་། ། ཁ་ཅིག་དབང་དོན་ཕྲད་པ་ལས་བྱུང་བ་ཡིན་ན་མ་འཁྲུལ་བས་ཁྱབ་པར་ཁས་ལེན་པ་དང་། གོང་དུ་མ་འཁྲུལ་བའི་ཤེས་པ་ཡིན་ན་མངོན་སུམ་གྱི་ཁྱབ་པར་ཁས་ལེན་པ་དང་།
ཤེས་པའང་གཞན་ལ་ལྟོས་མ་ཡིན། ཞེས་པའི་སྐབས་སུ་གཟུགས་སོགས་དྲན་པའི་ཤེས་པ་དམིགས་རྐྱེན་ལས་དངོས་སུ་མ་སྐྱེས་ཀྱང་བརྒྱུད་ནས་སྐྱེས་པས་མཚན་ཉིད་ཁྱབ་ཆེས་ཞེས་སུན་འབྱིན་བརྗོད་པ་ནི་མུན་སྤྲུལ་གྱི་བཤད་པ་ཡིན་ཏེ། དབང་དོན་ཕྲད་པ་ལས་བྱུང་བའི་ཤེས་པ་ལས་དངོས་སུ་སྐྱེས་པའི་རྟོག་པ་ཆོས་ཅན། མ་འཁྲུལ་བར་ཐལ། དབང་དོན་ཕྲད་པ་ལས་བྱུང་བ་ཡིན་པའི་ཕྱིར། རྟགས་ཁྱབ་ཁས་བླངས་འདོད་ན་ཁས་བླངས་གསལ་བར་སྟོན་པ་ནི། ཆོས་ཅན། མངོན་སུམ་ཡིན་པར་ཐལ། མ་འཁྲུལ་བའི་ཤེས་པ་ཡིན་པའི་ཕྱིར། ལེགས་པར་སོམས་ལ་ལན་སྨྲོས་ཤིག
གཉིས་པ་ནི། འོ་ན་སྔར་གྱི་མཚན་ཉིད་དེའི་སྟེང་དུ། རང་ཡུལ་རིག་པའི་ཤེས་པ་བསྣན་དགོས་ཞེས་བརྗོད་ན་སྐྱོན་ཅི་ཡོད། དེ་མི་འཐད་པར་ཐལ། དབང་དོན་ཕྲད་པ་ལས་བྱུང་བའི་ཤེས་པར་གྲུབ་ཟིན་ན་རང་ཡུལ་རིག་པའི་ཤེས་པར་གྲུབ་ཟིན་པས། དེ་སྨོས་པ་ལ་རྣམ་བཅད་མེད་པའི་ཕྱིར། ཞེ་ན། ཁྱོད་ཀྱིས་བཤད་པའི་མཚན་ཉིད་དེ་མི་འཐད་པར་ཐལ། དབང་དོན་ཕྲད་པ་ལས་དངོས་སུ་བྱུང་བའི་ཤེས་པར་གྲུབ་ཟིན་ན་འཁྲུལ་པ་མིན་པར་གྲུབ་ཟིན་པས། མ་འཁྲུལ་བ་སྨོས་པ་ལ་རྣམ་བཅད་མེད་པའི་ཕྱིར།
ཞེས་བརྗོད་ན་ལན་ཅི་ཡོད། གཞན་ཡང་མཚན་ཉིད་ཀྱི་སྒྲ་འགལ་བའི་སྐྱོན་བརྗོད་པར་བྱ་སྟེ། འདི་ལྟར། དོན་སྤྱི་རང་གི་གཟུང་ཡུལ་དུ་བྱེད་པ་དང་། རང་གི་གཟུང་ཡུལ་ལ་མ་འཁྲུལ་བའི་རིག་པའི་ཚོགས་པ་མངོན་སུམ་གྱི་མཚན་ཉིད་དུ་བཞག་པ་ལ་སྐྱོན་ཅི་ཡོད། དེ་མི་འཐད་པར་ཐལ། མཚན་ཉིད་ཀྱི་སྒྲ་འགལ་བའི་སྐྱོན་ཡོད་པའི་ཕྱིར་ཏེ། དོན་སྤྱི་རང་གི་གཟུང་ཡུལ་དུ་བྱེད་པ་ཡིན་ན། རང་གི་གཟུང་ཡུལ་ལ་མ་འཁྲུལ་བའི་རིག་པར་འགལ་བའི་ཕྱིར། ཞེ་ན།
ཁྱོད་ཀྱིས་དེ་ཡང་མི་འཐད་པར་ཐལ། མཚན་ཉིད་ཀྱི་སྒྲ་འགལ་བའི་སྐྱོན་ཡོད་པའི་ཕྱིར། མ་གྲུབ་ན། དེར་ཐལ། དབང་དོན་ཕྲད་པ་ལས་དངོས་སུ་བྱུང་བའི་ཤེས་པ་ཡིན་ན་ཞེན་པའི་ཤེས་པ་ཡིན་པར་འགལ་བའི་ཕྱིར། ཞེས་བརྗོད་ན། མི་མཚུངས་སམ་སོམས་ཤིག གཉིས་པ་ལ་གསུམ་སྟེ། མངོན་སུམ་གྱི་མཚན་ཉིད་མ་ཁྱབ་པ་དང་། དབང་པོ་ལྔའི་གྲངས་ངེས་མི་འཐད་པ་དང་།
གཞི་གཅིག་གི་སྟེང་གི་ཚད་འབྲས་རྫས་གཞན་ཡིན་པ་དགག་པའོ། ། དང་པོ་ལ་གཉིས་ཏེ། དགག་པ་དངོས་དང་། དེའི་ལན་དགག་པའོ། ། དང་པོ་ནི། མིག་དང་རྣ་བའི་དབང་པོའི་ཤེས་པས་བར་དང་བཅས་པའི་དོན་འཛིན་པ་མི་འཐད་པར་ཐལ། མངོན་སུམ་ཡིན་ན་རང་གི་བདག་རྐྱེན་དབང་པོ་དང་དོན་ཕྲད་པ་ལས་དངོས་སུ་བྱུང་བའི་ཤེས་པ་ཡིན་དགོས་ཤིང་། དེ་རང་གི་བདག་རྐྱེན་དབང་པོ་དང་དོན་ཕྲད་པའི་སྟོབས་ཀྱིས་རང་ཡུལ་འཛིན་པ་མ་ཡིན་པའི་ཕྱིར། དང་གི་སྒྲས་ཉེས་པ་ཕྱི་མ་བསྡུད་པའོ། ། ཡང་ཤེས་པ་དེས་དབང་པོ་ལས་བོང་ཚོད་ལྷག་པའང་འཛིན་པ་ཐོབ་པར་མི་འགྱུར་བར་ཐལ།
རྟགས་སྔ་མ་དེའི་ཕྱིར། ཁ་ཅིག་མིག་དང་རྣ་བའི་དབང་པོས་བར་དང་བཅས་པའི་དོན་འཛིན་པ་མི་འཐད་པར་ཐལ། ཞེས་ཚད་བསལ་འཕེན་པ་ནི་ཆེས་ཤིན་ཏུ་མི་འཐད་དེ། མངོན་པ་གོང་འོག་གི་སྐབས་སུ་དབང་པོ་གཟུགས་ཅན་པས་རང་ཡུལ་འཛིན་པར་བཤད་པ་ཡོད་ཀྱང་། རིགས་པའི་དབང་ཕྱུག་གཉིས་ཀྱིས་དབང་པོ་གཟུགས་ཅན་པས་རང་ཡུལ་འཛིན་པ་ལེགས་པར་བཀག་པའི་ཕྱིར་རོ། ། དེས་དངོས་སྟོབས་ལ་གནས་པའི་གནོད་པ་བརྗོད་ནས་ད་རིགས་པ་ཅན་པ་ལ་ཁས་བླངས་ནང་འགལ་བརྗོད་པ་ནི། རིགས་པ་ཅན་པས། དྲི་འཛིན་དབང་མངོན་གྱིས་སྣའི་དབང་པོ་ལས་བོང་ཚོད་ལྷག་པའི་དྲི་འཛིན་པར་འདོད་དོ། ། དེ་ཡང་མི་འཐད་པར་ཐལ། རང་གི་བདག་རྐྱེན་དབང་པོ་དང་དོན་ཕྲད་ནས་འཛིན་དགོས་པའི་ཕྱིར།
དེ་བཞིན་དུ་སྒྲ་འཛིན་ལ་སོགས་པ་ལའང་ཤེས་པར་བྱའོ། ། གཉིས་པ་ནི། གལ་ཏེ་དབང་དོན་ཕྲད་ནས་ཡུལ་འཛིན་དགོས་ཀྱང་བར་དང་བཅས་པ་བོང་ཚོད་ལྷག་པ་མི་འཛིན་པའི་སྐྱོན་མེད་ཏེ། མིག་དང་རྣ་བའི་དབང་པོ་གཉིས་དབང་རྟེན་ལས་ཕྱི་རོལ་དུ་འཕོས་ནས་ཀྱང་ཤེས་པ་ཡུལ་འཛིན་ནུས་སུ་བསྐྱེད་པའི་ཕྱིར་ཞེ་ན། མིག་དང་རྣ་བའི་དབང་པོ་གཟུགས་ཅན་ཆོས་ཅན། རང་གི་རྟེན་ལས་ཕྱི་རོལ་དུ་འཕོས་ནས་ཤེས་པ་ཡུལ་འཛིན་ནུས་སུ་བསྐྱེད་པས་བར་དང་བཅས་པའི་དོན་འཛིན་པ་འཐད་པའི་སྐྱོན་སྤོང་དེ་ཡང་མི་རིགས་པར་ཐལ། རང་གི་རྟེན་ལས་ཕྱི་རོལ་དུ་མི་འཕོ་བའི་ཕྱིར། གཞན་ཡང་། རང་རྟེན་ལས་ཕྱི་རོལ་དུ་འཕོས་ནས་རང་གི་བདག་འབྲས་ཀྱི་ཤེས་པ་ཡུལ་འཛིན་ནུས་སུ་བསྐྱེད་པ་མི་འཐད་པར་ཐལ། དེ་ལྟར་ཡིན་ན་དབང་རྟེན་གཉིས་སྒྲིབ་གཡོག་འཐུག་པོས་བསྒྲིབས་ཀྱང་ཐག་རིང་པོའི་གཟུགས་སྒྲ་ལ་སོགས་པའི་དོན་འཛིན་དགོས་པ་ལས་དེ་ལྟར་མི་འཛིན་པའི་ཕྱིར།
གལ་ཏེ་དབང་པོ་གཟུགས་ཅན་པ་གཉིས་དབང་རྟེན་ལས་ཕྱི་རོལ་དུ་འཕོ་རུ་ཆུག་ནའང་། མིག་དང་རྣ་བའི་དབང་པོ་གཟུགས་ཅན་གཉིས་ཆོས་ཅན། རང་གི་བདག་འབྲས་ཀྱི་ཤེས་པ་གཟུགས་སྒྲ་ལ་སོགས་པའི་ཡུལ་འཛིན་པར་བསྐྱེད་ནུས་པ་མ་ཡིན་པར་ཐལ། རང་གི་རྟེན་དང་བྲལ་བའི་ཕྱིར། གཉིས་པ་ལ་གཉིས་ཏེ། དངོས་དང་། ལན་དགག་པའོ། ། དང་པོ་ནི། བདེ་སོགས་ཉམས་སུ་མྱོང་བའི་འཛིན་རྣམ་ཆོས་ཅན། མངོན་སུམ་མིན་པར་ཐལ།
རང་གི་བདག་རྐྱེན་དབང་པོ་དང་དོན་ཕྲད་པ་ལས་དངོས་སུ་བྱུང་བའི་ཤེས་པ་མ་ཡིན་པའི་ཕྱིར། འདོད་ན། ཚད་མ་མ་ཡིན་པར་ཐལ། མངོན་རྗེས་གང་རུང་མ་ཡིན་ཅིང་དེ་གཉིས་གང་རུང་མ་ཡིན་པའི་ཚད་མ་མེད་པའི་ཕྱིར། རྟགས་རྣམས་ཁས་བླངས་སོ། འདོད་ན། བདེ་སོགས་གཞལ་བྱ་མིན་པར་ཐལ། ། དེ་འཇལ་བའི་མངོན་སུམ་ཚད་མ་མ་ཡིན་པའི་ཕྱིར། རྟགས་ཁས་བླངས། འམ་གྱི་སྒྲས་བདེ་སོགས་མངོན་སུམ་གྱི་གཞལ་བྱ་ཡིན་ན།
མངོན་སུམ་གཞན་ཡོད་པར་ཐལ། བདེ་སོགས་གཞལ་བའི་མངོན་སུམ་གྱི་ཚད་མ་ཡོད་ཀྱང་དེ་ལ་མངོན་སུམ་གྱི་མཚན་ཉིད་མ་ཞུགས་པའི་ཕྱིར། གསུམ་ཆར་ཁས་བླངས་སོ། ། དབང་པོའི་མངོན་སུམ་ལྔ་ལས་གཞན་པའི་མངོན་སུམ་ཡོད་པར་ཐལ། ཡིད་ཀྱི་དབང་པོ་དང་བདག་ཕྲད་པ་ལས་སྐྱེས་པའི་མངོན་སུམ་ཡོད་པའི་ཕྱིར། གསུམ་ཆར་ཁས་བླངས་སོ། ། གཉིས་པ་ནི། གལ་ཏེ་གྲངས་ཅན་གྱི་གཞུང་ལས་ཡིད་དབང་བཀག་པ་མེད་པའི་ཕྱིར། ཡིད་དབང་ཡང་འཐོབ་བོ་ཅེ་ན། རྣ་བའི་ལ་སོགས་པའི་དབང་པོ་གཞན་གྱི་གྲངས་ངེས་ཀྱི་སྒྲ་སྨོས་པ་དོན་མེད་ནས་དབང་པོ་བཅུ་གཅིག་ཏུ་གྲངས་ངེས་པར་ཐལ།
དེ་ལྟར་གྲངས་ཅན་གྱི་གཞུང་ལས་གྲུབ་པའི་ཕྱིར། གསུམ་ཆར་ཁས་བླངས་སོ། ། འདི་ལྟར་བཤད་པ་གཞུང་གི་དགོངས་པ་ཡིན་གྱི་གཞན་དག་གིས་བཤད་པ་བྱེད་པ་ནི་མཁས་པའི་གཞུང་ལོག་པར་བཤད་པར་སྣང་ངོ་། གསུམ་པ་ལ་གཉིས་ཏེ། དགག་པ་མདོར་བསྟན། དགག་པ་རྒྱས་པར་བཤད་པའོ། ། དང་པོ་ནི། དབང་དོན་ཕྲད་པ་ལས་དངོས་སུ་བྱུང་བའི་ངེས་པའི་ཤེས་པ་ཆོས་ཅན། འབྲས་བུ་སྟེ། མངོན་སུམ་གྱི་དོན་ལས་རྫས་ཐ་དད་དུ་མེད་པར་ཐལ།
དེའི་འཇོག་བྱེད་མེད་པའི་ཕྱིར། ཁྱབ་པ་ཁས་བླངས་ཏེ། བྱ་བ་དང་ནི་སྒྲུབ་བྱེད་གཉིས། ཡུལ་ཐ་དད་པའང་མི་འདོད་དེ། ། ཞེས་ཁྱོད་ཀྱིས་ཁས་བླངས་པའི་ཕྱིར། གཉིས་པ་ལ་གཉིས་ཏེ། དགག་པ་དངོས། དེའི་ལན་དགག་པའོ། ། དང་པོ་ནི། ཁྱད་པར་འཛིན་པའི་ངེས་པའི་ཤེས་པ་ཡིན་ཡང་ཚད་མ་ཉིད་ལས་དོན་གཞན་པ་ཁྱད་པར་ཅན་རྫས་འཛིན་པའི་ཤེས་པ་འབྲས་བུར་སྨྲ་བར་འགྱུར་རོ་ཞེ་ན།
སྤྱི་སོགས་ཁྱད་པར་འཇལ་བའི་ཤེས་པ་ཚད་མ་དང་། ཁྱད་པར་ཅན་རྫས་འཇལ་བའི་ཤེས་པ་འབྲས་བུར་འདོད་པའོ། ། གཞི་གཅིག་གིས་བསྡུས་པའི་ཚད་མ་དེ་ཁྱད་པར་ཅན་སྤངས་པའི་ཁྱད་པར་ལ་འཇལ་བྱེད་དུ་འཇུག་འབྲས་བུ་དེ་ཁྱད་པར་སྤངས་པའི་ཁྱད་པར་ཅན་ལ་འཇལ་བྱེད་དུ་འཇུག་པ་མིན་པར་ཐལ། དེ་ལྟར་ན་ཚད་འབྲས་གཉིས་བྱེད་པ་འཇུག་པའི་ཡུལ་རྫས་ཐ་དད་ཁོ་ནར་འགྱུར་དགོས་པ་ལས་དེར་མི་འགྱུར་བའི་ཕྱིར། རྟགས་བསལ་ཁས་བླངས་སོ། ། ཚད་འབྲས་དེ་ལ་འབྲས་བུས་རྟོགས་ལ་ཚད་མས་མ་རྟོགས་པ་ཡང་ཡིན་པའི་གཞི་མཐུན་ཡོད་པ་མིན་པར་ཐལ། དོན་ལ་གསར་དུ་མི་བསླུ་བའི་ཤེས་པ་དང་དོན་རྟོགས་པའི་ཚད་མ་གཉིས་བྱེད་པ་འཇུག་པའི་ཡུལ་གཅིག་ཁོ་ནར་ཟད་པའི་ཕྱིར། རྟགས་བསལ་ཁས་བླངས་སོ། ། གཉིས་པ་ནི། རྣལ་འབྱོར་པ་རྣམས་ཀྱི་རྫོགས་པ་ན་རང་ཉིད་རང་གི་གཞལ་བྱ་དང་འཇལ་བྱེད་གཉིས་ཀར་འགྱུར་བ་བཞིན་དུ་ཁྱད་པར་འཇལ་བའི་ཤེས་པ་ཚད་མ་དང་གཞལ་བྱ་གཉིས་ཀར་འགྱུར་རོ་ཞེ་ན།
ཚད་འབྲས་རྫས་གཞན་དུ་འདོད་པ་དང་རང་ཉིད་རང་གི་གཞལ་བྱ་དང་འཇལ་བྱེད་དུ་འདོད་པ་འཐད་པ་མ་ཡིན་པར་ཐལ། དེ་ལྟར་ཡིན་ན་ཁྱད་པར་དུ་བྱ་བ་ཅན་རྫས་འཇལ་བའི་ཤེས་པ་ལའང་དེ་ལྟར་འགྱུར་དགོས་པ་ལས་མི་འགྱུར་བར་ཁས་བླངས་པའི་ཕྱིར། ཚད་འབྲས་རྫས་གཞན་དུ་འདོད་པའི་ལུགས་ལ་རང་ཉིད་རང་གི་གཞལ་བྱ་དང་འཇལ་བྱེད་དུ་མི་འཐད་པར་བསྟན་པ་འདི་ནི་རིགས་པས་མཐའ་གཅད་པའི་ཡན་ལག་ཡིན་གྱི་རིགས་པ་ཅན་པའི་རྩ་བའི་གྲུབ་མཐའ་མ་ཡིན་ཏེ། དེས་རང་རིག་ཁས་མི་ལེན་པའི་ཕྱིར། གལ་ཏེ་ཚད་འབྲས་རྫས་ཐ་དད་ཡིན་ཏེ། ཚད་མ་ནི་གཞལ་བྱ་ཁོང་དུ་ཆུད་པ་ཙམ་ཡིན་གྱི་སྔར་ཡོད་ཀྱི་ལོག་རྟོག་དང་། མ་རྟོགས་པ་དང་ཐེ་ཚོམ་ལོག་པ་ནི་འབྲས་བུ་ཡིན་པའི་ཕྱིར་ཞེ་ན། ཀུན་ལ་སྟེ་ཚད་མ་ཡིན་ན་མ་རྟོག་པ་ལ་སོགས་པ་ལོག་པས་ཁྱབ་པ་མ་ཡིན་པར་ཐལ། མ་རྟོགས་པ་ལ་སོགས་པ་མ་ལོག་ཀྱང་རང་གི་གཞལ་བྱ་མཐོང་བ་ཙམ་གྱིས་རང་རྒྱུད་ལ་ཚད་མ་སྐྱེ་བ་མཐོང་བའི་ཕྱིར། གལ་ཏེ་ཁྱབ་པ་ཡོད་དུ་ཆུག་ནའང་།
མ་རྟོགས་པ་ལ་སོགས་པ་ལོག་པ་ཆོས་ཅན། ཚད་མའི་འབྲས་བུ་མིན་པར་ཐལ། དངོས་པོར་མེད་པའི་ཕྱིར། གཞུང་འདིས་ནི་ངོ་བོ་ཉིད་ཀྱི་སྐུ་རྟག་པའང་ཡིན་སྦྱོར་བཞིའི་འབྲས་བུའང་ཡིན་པའི་གཞི་མཐུན་དུ་འདོད་པ་བཀག་པ་ཡིན་ནོ། ། གཉིས་པ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། འདི་ལ་འགྲེལ་པ་བྱེད་པ་དག་བྱེ་བྲག་པའི་འདོད་པ་འདི་ལྟར་དུ་འཆད་དེ།

བྱེ་བྲག་པ་རྣམས་ཀྱི་མདོ་ལས་རེ་ཞིག་གང་འབྲེལ་པ་འབའ་ཞིག་ལས་གྲུབ་པ་དེ་རྫས་ལ་མངོན་སུམ་མོ་ཞེས་བྱེ་བྲག་པ་རྣམས་ནི་བདག་དང་མིག་ལ་སོགས་པའི་དབང་པོ་དང་། ཡིད་དང་། གཟུགས་ལ་སོགས་པའི་དོན་དུ་ཕྲད་པ་ལས་གང་གྲུབ་པའི་ཤེས་པ་དེ་གཞན་མངོན་སུམ་གྱི་མཚན་ཉིད་ཡིན་ནོ། ། དེ་ལ་ཁ་ཅིག་ཐུན་མོང་མ་ཡིན་པའི་རྒྱུ་ཡིན་པའི་ཕྱིར་དབང་པོ་དང་དོན་ཕྲད་པ་ལས་སྐྱེས་པའི་ཤེས་པ་ཚད་མ་ཉིད་དུ་ཁས་ལེན་ནོ། ། གཞན་དག་ན་རེ། གཙོ་བོ་ཡིན་པའི་ཕྱིར་བདག་དང་ཡིད་ཕྲད་པ་ལས་སྐྱེས་པའི་ཤེས་པ་དེ། ཚད་མ་ཉིད་ཡིན་ནོ་ཞེས་ཟེར་རོ། ། ཚད་མ་དེ་ལས་གང་གྲུབ་པ་ཡོད་པ་ཉིད་དང་བུམ་པ་ཉིད་ལ་སོགས་པའི་སྤྱི་མཐོང་བའི་སྒོ་ནས་འདིའོ་སྙམ་པ་དང་། གཟུགས་སོ་སྙམ་པ་ལ་སོགས་པ་དེ་རྗེས་དཔག་ལས་གཞན་མངོན་སུམ་དང་ཚད་མའི་འབྲས་བུའོ་ཞེས་སོ། ། དེ་ཡང་གཟུང་དོན་ཉེ་བ་འདིའོ་སྙམ་དུ་ངེས་པའི་ཤེས་པ་མངོན་སུམ་གྱི་མཚན་ཉིད་དང་། ཚད་མ་ལས་འབྲས་བུ་རྫས་གཞན་དུ་འདོད་དོ། །
དོན་བསྡུ་ན་དབང་པོ་དང་དོན་ཕྲད་པའམ། བདག་དང་ཡིད་ཕྲད་པ་ལ་བརྟེན་ནས་སྤྱི་རྫས་གཞན་མཐོང་བའི་དབང་གིས་འདི་བུམ་པའོ་སྙམ་དུ་རྫས་ངེས་པ་དང་། སྔོན་པོའོ་སྙམ་དུ་ཡོན་ཏན་ངེས་པ་མངོན་སུམ་དང་ཚད་མའི་འབྲས་བུར་འདོད་ལ། ཡན་ལག་ཅན་བུམ་པའི་རྫས་དེ། བུམ་པའི་གཟུགས་དྲི་ལ་སོགས་པའི་ཡོན་ཏན་དོན་གཞན་གྱི་རྫས་ཐམས་ཅད་དང་ཆ་ཤས་མེད་པའི་གཅིག་ཡིན་ནོ་ཞེས་སོ་ཞེ་འཆད་དོ། ། གཉིས་པ་དེ་འགོག་པ་ལ་གཉིས་ཏེ། ཁས་བླངས་དང་འགལ་བ་བསྟན་པ་དང་། རིགས་པ་དང་འགལ་བ་བསྟན་པའོ། ། དང་པོ་ནི། དབང་དོན་ཕྲད་པ་ལས་སྐྱེས་པའི་ཤེས་པ་མངོན་སུམ་ཡིན་ན་ཁྱོད་ཀྱི་བསྟན་བཅོས་ལས་ཐེ་ཚོམ་དང་གཏན་ལ་འབེབས་པའི་ཤེས་པ་དག་ལས་གྲུབ་པ་ནི་མངོན་སུམ་དང་རྟགས་ཅན་གྱི་ཤེས་པ་དག་གོ་ཅེས་ཁས་བླངས་པ་འགལ་སྟེ།
མངོན་སུམ་ནི་དོན་ལ་ལྟ་བ་ཙམ་ཡིན་པས་རྟོག་ཅིང་དཔྱོད་པ་མི་སྲིད་ལ། གཏན་ལ་འབེབས་པ་ནི་བརྟགས་པ་སྔོན་དུ་འགྲོ་བ་ཅན་ཡིན་པའི་ཕྱིར། མིག་དབང་དང་བུམ་པའི་གཟུགས་ཕྲད་པ་ཚད་མ་ཡིན་ན་མིག་ཤེས་ཀྱིས་བུམ་པའི་གཟུགས་དྲི་ལ་སོགས་པ་ཐམས་ཅད་འཛིན་པར་འགྱུར་ཏེ། མིག་དབང་དེ་བུམ་པའི་གཟུགས་སོགས་ཐམས་ཅད་ཕྲད་པའི་ཕྱིར། བདག་དང་ཡིད་ཕྲད་པ་ཡང་འབྲས་བུ་དེ་དག་གི་ཚད་མར་མི་རུང་སྟེ། ཚད་འབྲས་གཉིས་བྱེད་པ་འཇུག་པའི་ཡུལ་འགལ་བ་མི་འཐད་པའི་ཕྱིར། ཞེས་ཁས་བླངས་སོ། ། ཁ་སྐོང་ངོ་། ། གཉིས་པ་ནི། སྤྱི་དང་ཁྱད་པར་ལ་ལྟོས་པ་དང་ཞེས་པ་མན་ཆད་དོ་ཅེས་འཆད་དོ། །
དེ་ནི་ཤིན་ཏུ་མི་འཐད་དེ། གཉིས་པ་ལྟར་ན། ཚད་མ་མ་ཡིན་པར་འགྱུར་ཏེ། རང་གི་གཞལ་བྱ་གཏན་ལ་མི་འབེབས་པའི་ཕྱིར་རོ། ། འཁོར་གསུམ་ཁས་བླངས་སོ། ། སྔ་མ་ལྟར་ན། གཟུགས་འཛིན་དབང་མངོན་མངོན་སུམ་ཡིན་ན་དེ་གཏན་ལ་འབེབས་པ་ཡིན་པར་ཁས་བླངས་པ་འགལ་བ་ཡིན་པར་འགྱུར་ཏེ། གཟུགས་འཛིན་དབང་མངོན་དོན་ལ་ལྟ་བ་ཙམ་ཡིན་པས་རྟོག་ཅིང་དཔྱོད་པ་མི་སྲིད་ལ། གཏན་ལ་འབེབས་པ་ནི་བརྟགས་པ་སྔོན་དུ་འགྲོ་བ་ཅན་ཡིན་པའི་ཕྱིར་ཞེས་བརྗོད་ན་མགོར་ཐོག་ཕོག་པའི་ཉེས་པ་མི་འབྱུང་ངམ། གཞན་ཡང་འདིར་ཡང་དབང་དོན་ཕྲད་པ་ལས་དངོས་སུ་སྐྱེས་པའི་ཤེས་པ་མངོན་སུམ་གྱི་མཚན་ཉིད་ཡིན་ཞེས་རིགས་པ་ཅན་ཀྱི་སྐབས་བཞིན་དུ་ཕྱོགས་སྔ་བསུ་ན།
རིགས་པ་སྔ་མས་ཁེགས་ཞེས་པའམ། དངོས་སུ་གནོད་བྱེད་བརྗོད་པ་གཅིག་དགོས་ཏེ། ཕྱོགས་སྔའི་གཙོ་བོ་ལ་གནོད་བྱེད་བརྗོད་པ་མཁས་པའི་ལུགས་ཡིན་པའི་ཕྱིར་དང་། དབང་མངོན་གྱིས་དོན་དང་བདེ་སོགས་གཉིས་ཀ་གཟུང་དོན་དུ་བྱེད་པར་ཁས་བླངས་པ་ལ་གཅིག་གིས་གཉིས་ཤེས་མ་ཡིན་ཏེ། ། དབང་པོའི་སེམས་ནི་ངེས་ཕྱིར་དང་། ། ཞེས་སུན་འབྱིན་བརྗོད་པ་དེའི་རྗེས་སུ་གྲངས་ཅན་གྱིས་ཀྱང་དབང་མངོན་གྱིས་དོན་དང་བདེ་སོགས་གཉིས་ཀར་གཟུང་དོན་བྱེད་པར་ཁས་བླངས་པ་ལ་ཡང་དེ་ཡིན་ན་ནི། གཅིག་ཆར་གཉིས་འཛིན་མི་རིགས་སོ། ། ཞེས་གནོད་བྱེད་བརྗོད་པ་བཞིན་དུ་འདིར་ཡང་གནོད་བྱེད་བརྗོད་དགོས་པ་ལས་དེ་ལྟར་མ་བརྗོད་པའི་ཕྱིར་རོ། ། འོ་ན་ཁྱོད་ཀྱི་ལུགས་ལ་ཇི་ལྟར་ཕྱོགས་སྔའི་བཞེད་པ་འཆད་པ་ཡིན་ཞེ་ན། དེང་སང་ཀུན་ལས་བཏུས་པའི་རྩ་བར་གྲགས་པའི་ཞ་མ་སེང་རྒྱལ་གྱི་འགྱུར་འདིའི་ནང་དུ་ཚིག་ལྷུག་ཐོག་ཅིག་འདུག་པ་ནི་འགྲེལ་པའི་ཚིག་ཤོར་བ་ཡིན་གྱི་རྩ་བའི་ཚིག་གཏན་མ་ཡིན་པར་སེམས་མོད་གལ་ཏེ་གོང་འོག་གི་ཚིག་ལྷུག་འགའ་ཞིག་ཡིན་སྲིད་ཀྱང་།
འདིར་འདུག་པའི་བྱེ་བྲག་པ་རྣམས་ནི་བདག་དང་དབང་པོ་དང་ཡིད་དང་དོན་དུ་ཕྲད་པ་ལས་གང་གྲུབ་པ་དེ་གཞན་ཡིན་ནོ་ཞེས་སོ་ཞེས་པ་འདི་ནི་རྩ་བའི་ཚིག་གཏན་མ་ཡིན་ཏེ། སྐབས་འགའ་ཞིག་ཏུ་ཕྱོགས་སྔའི་ནང་དུ་བཀོད་ཀྱང་དགག་པ་མི་བྱེད་པར་རང་ལུགས་དང་མཐུན་པའི་སྐབས་སྲིད་ཀྱང་འདིར་ནི་དེ་འདྲ་མ་ཡིན་ཏེ། བདག་དང་ཡིད་ཕྲད་པ་ལས་བྱུང་བའི་ཤེས་པ་རང་ལུགས་ལ་ཁས་ལེན་པ་མི་སྲིད་པའི་ཕྱིར་དང་། ལན་གྱི་སྐབས་སུ་འདི་ལ་གནོད་པ་བརྗོད་པ་གཏན་ནས་མི་འདུག་པའི་ཕྱིར། དེས་ན་འདིར་ཕྱོགས་སྔ་དངོས་སུ་བྱུང་བར་འདོད་ན། སྤྱི་དང་ཁྱད་པར་ལ་ལྟོས་པ་དང་། རྫས་དང་ཡོན་ཏན་དང་ལས་ལ་ལྟོས་པ་ནི་མངོན་སུམ་མོ་ཞེས་པ་ཡན་ཆད་ཕྱོགས་སྔར་བྱེད་ལ། དེ་ལྟར་སྦྱར་བར་མི་བྱ་སྟེ། ཡུལ་ལ་བལྟ་བའི་དོན་ཅན་ཕྱིར། ཞེས་སོགས་མན་ཆད་ལན་དུ་སྦྱར་བར་བྱའོ། །
ཕྱོགས་སྔའི་བསམ་པའི་ཨི་ཐི་བ་ནི་འདི་ལྟར་ཡིན་ཏེ། སྤྱི་ཆེན་པོ་དང་སྤྱི་ཉི་ཚེ་བའི་ཁྱད་པར་གཟུང་བ་ལ་ལྟོས་ནས་རང་གི་གཟུང་དོན་འཛིན་པ་དང་ཁྱད་གཞི་རྫས་ཁྱད་པར་གྱི་ཆོས་ཡོན་ཏན་དང་ལས་ལ་སོགས་པ་ལ་ལྟོས་ནས་འདིའོ་སྙམ་དུ་ཞེན་པའི་ཤེས་པ་ནི་མངོན་སུམ་གྱི་མཚན་ཉིད་ཡིན་ལ་རྫས་ཐམས་ཅད་ཆ་ཤས་མེད་པའི་གཅིག་ཡིན་ནོ་ཞེ་ན། གཉིས་པ་ལ་གཉིས་ཏེ། མངོན་སུམ་ཁྱད་གཞི་ཁྱད་ཆོས་སྦྱར་འཛིན་གྱི་ངེས་ཤེས་ཡིན་པ་དགག རྫས་ཐམས་ཅད་ཆ་ཤས་མེད་པའི་གཅིག་ཡིན་པ་དགག ཁ་དོག་འཛིན་པའི་མངོན་སུམ་རེག་བྱ་ལ་ཚད་མ་ཡིན་པ་དགག་པའོ། ། དང་པོ་ནི། གཟུགས་འཛིན་དབང་མངོན་ཆོས་ཅན། རྫས་ནི་ཡོན་ཏན་སོགས་དང་ལྡན་ནོ་སྙམ་དུ་དེ་ལྟར་སྦྱར་བར་མི་བྱ་སྟེ། ཁྱད་གཞི་ནི་ཁྱད་པར་རྣམས་དང་ལྡན་ནོ་སྙམ་དུ་སྦྱར་བར་མི་བྱ་བའི་ཕྱིར།
མ་གྲུབ་ན། དེར་ཐལ། རང་གི་གཟུང་ཡུལ་དངོས་པོ་ལ་བལྟ་བའི་དོན་ཅན་ཙམ་ཡིན་པའི་ཕྱིར། གལ་ཏེ་ཁྱབ་པ་མེད་དེ། འདིའོ་སྙམ་པའི་བློ་ཡིན་ན་མངོན་སུམ་ཡིན་དགོས་པའི་ཕྱིར་ཞེ་ན། དྲི་མངར་རོ་སྙམ་པའི་བློ་ཆོས་ཅན། མངོན་སུམ་དུ་ཐལ། འདིའོ་སྙམ་པའི་བློ་ཡིན་པའི་ཕྱིར། འདོད་ན། མི་འཐད་དེ།
དེ་འཐད་ན་དྲི་རོ་གཉིས་དབང་མངོན་གཅིག་གི་གཟུང་ཡུལ་དུ་འགྱུར་དགོས་ན་དེར་མི་འགྱུར་བའི་ཕྱིར། གཉིས་པ་ལ་གཉིས་ཏེ། འདོད་པ་བརྗོད། དེ་དགག་པའོ། ། དང་པོ་ནི། འདིའོ་སྙམ་པའི་བློ་ཡིན་ན་མངོན་སུམ་མ་ཡིན་མི་དགོས་ཏེ། རྫས་ཐམས་ཅད་ཆ་ཤས་མེད་པའི་གཅིག་ཡིན་པས་དྲི་འཛིན་གྱིས་རོ་ལ་སོགས་པའི་རྫས་བཞིན་ཀྱང་རོ་ལ་སོགས་པ་མི་འཛིན་པར་ཞེ་ན། གཉིས་ལ་གཉིས་ཏེ། རྫས་ཐམས་ཅད་ཆ་ཤས་མེད་པ་གཅིག་ཡིན་ན་གཅིག་དང་དུ་མ་ཕན་ཚུན་འཆོལ་བར་ཐལ་བ་དང་། དེ་ཡིན་ན་མངོན་སུམ་གྱིས་ཡུལ་འཛིན་ཚུལ་ཕྱིན་ཅི་ལོག་ཏུ་ཐལ་བའོ། །
དང་པོ་ལ་གཉིས་ཏེ། གཅིག་དུ་མར་ཐལ་བ་དང་། དུ་མ་གཅིག་ཏུ་ཐལ་བའོ། ། དང་པོ་ནི། བུམ་པའི་རྫས་ཆོས་ཅན། གཅིག་མིན་ཏེ་དུ་མ་ཅན་དུ་ཐལ། གཟུགས་འཛིན་མངོན་སུམ་སོགས་རིས་ཐ་དད་པའི་མངོན་སུམ་ལྔའི་གཟུང་དོན་ཡིན་པའི་ཕྱིར། རྟགས་བསལ་ཁས་བླངས་སོ། ། གཉིས་པ་ནི། གཟུགས་དྲི་སོགས་ཀྱང་གཅིག་ཏུ་འགྱུར་ལ།
གཟུགས་དྲི་སོགས་ལྔའི་རྫས་ཀྱང་གཟུགས་འཛིན་མངོན་སུམ་གཅིག་གི་གཟུང་དོན་ཡིན་པའི་ཕྱིར། རྟགས་བསལ་དངོས། ཁྱབ་པ་ཁས་བླངས་ཏེ། ཡུལ་ལྔའི་རྫས་ཐམས་ཅད་དབང་མངོན་གཅིག་གི་གཟུང་དོན་ཡིན་ན་ཡུལ་ལྔའི་རྫས་ཐམས་ཅད་ཆ་ཤས་མེད་པའི་གཅིག་ཡིན་པས་ཁྱབ་པར་ཁས་བླངས་པའི་ཕྱིར། གཉིས་པ་ལ་གཉིས་ཏེ། དབང་པོ་གཞན་དོན་མེད་དུ་ཐལ་བ་དང་། མི་འདོད་པ་ལ་ཧ་ཅང་ཐལ་བའོ། ། དང་པོ་ནི། གཟུགས་སོགས་ལྔ་གཅིག་དང་དུ་མར་མི་འགྱུར་ཏེ། བུམ་པ་ལ་སོགས་ཐམས་ཅད་མངོན་སུམ་གྱིས་གཅིག་ཏུ་གྲུབ་ལ།
གཟུགས་སོགས་ལྔ་དུ་མར་མངོན་སུམ་གྱིས་གྲུབ་ཅིང་མཐོང་བའི་ཕྱིར། དཔེར་ན་ཡོད་པ་ཉིད་གཅིག་ཉིད་མིན་ཀྱང་དབང་ཤེས་ཐམས་ཅད་ཀྱི་ཡུལ་ཡིན་པ་དང་། ཡོན་ཏན་ཉིད་ཆ་ཤས་མེད་པའི་གཅིག་ཡིན་ཡང་དབང་ཤེས་ཐམས་ཅད་ཀྱི་ཡུལ་ཡིན་པ་བཞིན་ཞེ་ན། རིས་ཐ་དད་པའི་དབང་མངོན་ཐམས་ཅད་ཀྱིས་ཆ་ཤས་མེད་པའི་རྫས་གཅིག་ཁོ་ན་གཟུང་དོན་དུ་བྱེད་པ་མི་རིགས་པར་ཐལ། དེ་ལྟར་ཡིན་ན་འདི་ནི་བུམ་པའི་གཟུགས་སོ་སྙམ་པ་དང་བུམ་པའི་དྲིའོ་སྙམ་པ་སོགས་དབང་པོའི་སྒོ་ནས་གཟུགས་འཛིན་དབང་མངོན་གྱི་གཟུང་དོན་གྱི་རྫས་དེ་དྲི་འཛིན་པའི་དབང་མངོན་སོགས་ཀྱིས་གཟུང་དོན་དུ་བྱས་ནས་མཐོང་དགོས་པ་ལས་དེ་ལྟར་མིན་པའི་ཕྱིར། ཕྱི་མ་མ་གྲུབ་ན་དེར་ཐལ། དེའི་སྒོ་ནས་དེ་ལྟར་མཐོང་བ་ཡིན་ན་གཟུགས་ལ་སོགས་པའི་ཡུལ་འཛིན་པ་ལ་དྲི་འཛིན་དབང་མངོན་ཁོ་ན་ལས་གཞན་གཟུགས་འཛིན་དབང་མངོན་སོགས་དོན་མེད་པར་འགྱུར་དགོས་པ་ལས་དེར་མི་འགྱུར་བའི་ཕྱིར་རོ། ། གལ་ཏེ་གཟུགས་དྲི་སོགས་ཡུལ་ལྔའི་རྫས་ནི་དབང་མངོན་གཅིག་གིས་འཛིན་པ་མ་ཡིན་པར་འགྱུར་ཏེ། རྫས་ཐ་དད་ཡིན་པའི་ཕྱིར་ཞེ་ན། སྔོན་པོ་དང་སེར་པོ་ཡང་ཆོས་ཅན།
དབང་མངོན་གཅིག་གིས་འཛིན་པ་མ་ཡིན་པར་ཐལ། རྫས་ཐ་དད་པའི་ཕྱིར། འདོད་པར་མི་ནུས་ཏེ། རང་གི་ཡུལ་ཅན་ཁྲ་འཛིན་དབང་མངོན་གཅིག་གིས་ཀྱང་འཛིན་ནུས་པའི་ཕྱིར། གཉིས་པ་ནི་གཟུགས་དེ་མིག་ཤེས་སོགས་དབང་པོའི་མངོན་སུམ་ཀུན་གྱིས་འཛིན་པར་འགྱུར་བར་ཐལ། གཟུགས་དེའི་རྫས་དེ་དེ་རྣམས་ཀུན་གྱིས་གཟུང་དོན་དུ་བྱས་ནས་འཛིན་པ་གང་ཞིག་གཟུགས་དང་དེའི་རྫས་གཉིས་ཡུལ་དུས་གནས་སྐབས་གང་ལ་ལྟོས་ནས་ཀྱང་གྲུབ་བདེ་རྫས་གཅིག་ཡིན་པའི་ཕྱིར། གསུམ་ཆར་ཁས་བླངས་སོ། ། གལ་ཏེ་དབང་ཤེས་ཀུན་གྱིས་ཡུལ་ཀུན་འཛིན་པའི་སྐྱོན་མེད་དེ། མིག་ཤེས་དང་རེག་འཛིན་དག་གིས་གཟུགས་ལ་སོགས་པ་ལ་གཟུགས་ཉིད་དང་རེག་བྱ་ཉིད་ལ་སོགས་པ་ཁྱད་ཆོས་མི་འདྲ་བ་སོ་སོར་ངེས་པའི་ཕྱིར་ཞེ་ན། མིག་ཤེས་དང་རེག་བྱ་འཛིན་པའི་དབང་མངོན་ཆོས་ཅན།
ཁྱོད་ཀྱིས་གཟུགས་ཀྱི་ཁྱད་ཆོས་རྫས་དང་གྲངས་དང་ལས་ལ་སོགས་པ་གཟུང་དོན་དུ་བྱས་ནས་འཛིན་པ་མ་ཡིན་པར་ཐལ། དེ་ལྟར་འཛིན་ན་རྫས་དང་གྲངས་དང་ལས་ལ་སོགས་ལ་གཟུགས་ཉིད་དང་རེག་བྱ་ཉིད་ཡོད་དགོས་པ་ལས་དེ་དེ་ལ་ཡོད་པ་མ་ཡིན་པའི་ཕྱིར། རྟགས་བསལ་ཐམས་ཅད་ཁས་བླངས་སོ། ། གལ་ཏེ་མིག་ཤེས་ཀྱིས་ཡུལ་ཐམས་ཅད་འཛིན་པའམ་ཡུལ་གཏན་མི་འཛིན་པའི་སྐྱོན་མེད་དེ། ཡུལ་གང་ལ་གཟུགས་ཉིད་དངོས་སུ་འདུ་འབྲེལ་གྲུབ་པ་དེ་མིག་ཤེས་ཀྱིས་ངེས་པར་འཛིན་ལ། དེ་བཞིན་དུ་རེག་བྱ་ཉིད་ལ་སོགས་པ་ཡང་ཤེས་པར་བྱ་ཞིང་། རྫས་ལ་གཟུགས་ཉིད་ལ་སོགས་པ་འདུ་འབྲེལ་གྲུབ་པའི་ངེས་པ་མེད་པའི་ཕྱིར་ན། གཟུགས་འཛིན་པའི་ཚེ་རྫས་འཛིན་པར་མ་ངེས་པའི་ཕྱིར་དང་། མིག་ཤེས་གཟུགས་ལ་འཇུག་པའི་ཚེ་རེག་བྱ་མེད་པར་བཟུང་ནས་གཟུགས་ཉིད་ཡོད་པར་མཚོན་པའི་ཕྱིར་ཞེ་ན། དེ་ལྟར་ནའང་།
མི་འཐད་དེ། དེ་རིགས་པ་དང་བྱེ་བྲག་པ་རང་གི་ཁས་བླངས་དང་འགལ་བའི་ཕྱིར། དང་པོ་མ་གྲུབ་ན། རེག་བྱ་ཆོས་ཅན། ཁྱོད་མེད་པར་མངོན་སུམ་ནས་བཟུང་བ་མ་ཡིན་པར་ཐལ། ཁྱོད་ཡོད་པར་མངོན་སུམ་གྱིས་གྲུབ་པའི་ཕྱིར། ཡང་རེག་བྱ་མེད་པ་ཆོས་ཅན། ཁྱོད་དབང་མངོན་གྱི་གཟུང་ཡུལ་མ་ཡིན་པར་ཐལ། ཁྱོད་དངོས་པོར་མེད་པའི་ཕྱིར། ཕྱི་མ་མ་གྲུབ་ན།
མིག་ཤེས་ཀྱིས་རྫས་སྤངས་ནས་གཟུགས་ཉིད་གཟུང་དོན་དུ་བྱས་ནས་འཛིན་པ་མི་འཐད་པར་ཐལ། གཟུགས་གཟུང་དོན་དུ་བྱས་ནས་འཛིན་ན་གཟུགས་དེ་རྫས་དང་སྦྱར་ནས་འཛིན་དགོས་པར་ཁས་བླངས་པའི་ཕྱིར། འགྲེལ་པར་མདོ་དང་འགལ་ཏེ། ཞེས་པའི་དོན་ནི་འགྲེལ་བཤད་མཁན་པོས་བྱེ་བྲག་པ་རང་གི་ཁས་བླངས་དང་འགལ་བ་ལ་བཤད་དོ། ། གསུམ་པ་ལ་གཉིས་ཏེ། དངོས་དང་། དེའི་ལན་དགག་པའོ། ། དང་པོ་ནི། འདིའོ་སྙམ་པའི་བློ་ཡིན་ན་མངོན་སུམ་མ་ཡིན་པས་མ་ཁྱབ་སྟེ། ཉིན་པར་བུམ་པའི་ཁ་དོག་དམར་པོ་མིག་ཤེས་ཀྱིས་མཐོང་ནས་མུན་ཁུང་དུ་བུམ་པའི་རེག་བྱ་ལ་རེག་པའི་ཚེ་འདི་དེ་རིང་གི་བུམ་པ་དམར་པོའོ་སྙམ་པའི་བློ་མངོན་སུམ་ཡིན་པའི་ཕྱིར།
དེ་བཞིན་དུ་མཚན་མོ་བུམ་པའི་རེག་བྱ་ལ་རེག་ནས་ཉིན་པར་བུམ་པའི་ཁ་དོག་མཐོང་བའི་ཚེ་འདི་མཚན་མོའི་བུམ་པ་རྩུབ་པོ་དེའོ་སྙམ་པའི་བློ་ཡང་མངོན་སུམ་ཡིན་པའི་ཕྱིར། ཡང་ཁ་དོག་དང་རེག་བྱའི་རྫས་གཉིས་ཀྱང་བློ་སོ་སོའི་གཟུང་ཡུལ་དུ་ངེས་པ་མ་ཡིན་ཏེ། ཁ་དོག་དེ་རེག་བྱ་འཛིན་པའི་དབང་མངོན་གྱི་གཟུང་དོན་ཡིན་ལ་རེག་བྱའི་རྫས་ཀྱང་ཁ་དོག་འཛིན་པའི་དབང་མངོན་གྱི་བཟུང་དོན་ཡིན་པའི་ཕྱིར་ཞེ་ན་བུམ་པའི་ཁ་དོག་ཆོས་ཅན། རེག་བྱ་འཛིན་པའི་དབང་མངོན་གཞན་གྱི་གཟུང་དོན་གྱི་སྤྱོད་ཡུལ་མིན་པར་ཐལ། དེ་ལ་རང་འདྲའི་རྣམ་པ་གཏོད་བྱེད་དུ་མེད་པའི་ཕྱིར། དེ་བཞིན་དུ་རེག་བྱ་ཆོས་ཅན། ཁ་དོག་འཛིན་པའི་དབང་མངོན་གྱི་དེ་མ་ཡིན་པར་ཐལ། ཞེས་སྦྱར་རོ། ། འདི་ནི་བུམ་པ་དམར་པོའོ་སྙམ་པའི་བློ་ཆོས་ཅན། བུམ་པའི་ཁ་དོག་སྤྱོད་ཡུལ་དུ་བྱེད་པའི་མངོན་སུམ་མ་ཡིན་པར་ཐལ།
བུམ་པའི་ཁ་དོག་རང་གི་གཟུང་ཡུལ་དུ་མེད་པའི་ཕྱིར། གཉིས་པ་ལ་གཉིས་ཏེ། འདོད་པ་བརྗོད། དེ་དགག་པའོ། ། དང་པོ་ནི། ཁ་དོག་དང་རེག་བྱའི་རྫས་གཉིས་པོ་དེ་དབང་མངོན་གཅིག་གི་ཡུལ་དུ་མཚུངས་པར་འདོད་དེ། ཁྱད་པར་དུ་བྱེད་པ་རེག་བྱ་མ་གཟུང་བར་ཁྱད་པར་ཅན་ཁ་དོག་ལ་བློ་འཇུག་པ་མི་སྲིད་པའི་ཕྱིར་ཏེ། རེག་བྱ་དང་ལྡན་པའི་ཁ་དོག་འདི་དམར་པོའོ་སྙམ་པའི་བློ་སྐྱེ་བའི་ཕྱིར། དཔེར་ན་ཤེས་པ་གཅིག་གིས་དབྱུག་པ་དང་། དབྱུག་པ་ཅན་ཁྱད་གཞི་ཁྱད་ཆོས་སྦྱར་ནས་འཛིན་པ་བཞིན་དུ་ཡོད་པ་ཉིད་དང་དེ་དང་ལྡན་པ་དང་།
ཡོན་ཏན་དང་རྫས་ཀྱང་མངོན་སུམ་གཅིག་གིས་ཁྱད་གཞི་ཁྱད་ཆོས་སྦྱར་ནས་འཛིན་པ་འཐད་དོ་ཞེ་ན། གཉིས་པ་ལ་གཉིས་ཏེ། ཁས་བླངས་འགལ་བར་བསྟན་པ་དང་། རིགས་པས་གྲུབ་པའི་དོན་དང་འགལ་བར་བསྟན་པའོ། ། དང་པོ་ནི། རྫས་དང་ཡོན་ཏན་དབང་མངོན་གཅིག་གི་ཡུལ་དུ་མཚུངས་པར་མི་འདོད་པས། མི་འདོད་པ་ལ། རྫས་དང་ཡོན་ཏན་དབང་མངོན་གཅིག་གི་ཡུལ་དུ་མཚུངས་པར་ཐལ་བར་འགྱུར་ཏེ། ཁྱད་པར་དུ་བྱེད་པ་ཡོན་ཏན་མ་བཟུང་བར་ཁྱད་པར་ཅན་རྫས་ལ་བློ་འཇུག་པ་མི་སྲིད་པའི་ཕྱིར། ཁས་བླངས་མོད་ཁས་བླངས་གསལ་བར་སྟོན་པ་ནི།
དེར་ཐལ། ཡོན་ཏན་དང་ལྡན་པའི་རྫས་འདི་རྟག་པའོ་སྙམ་པའི་བློ་སྐྱེ་བའི་ཕྱིར། གསུམ་ཆར་ཁས་བླངས་སོ། ། ཕྱོགས་སྔའི་སྐབས་སུ་མངོན་སུམ་གཅིག་གིས་རྫས་དང་ཡོན་ཏན་ཁྱད་གཞི་ཁྱད་ཆོས་སུ་སྦྱར་ནས་འཛིན་པར་ཁས་བླངས་པས་མི་འདོད་པ་ལ། ཞེས་པ་ཇི་ལྟར་འགྲིག་ཅེ་ན། རྫས་དང་ཡོན་ཏན་ཆོས་ཅན། དབང་མངོན་གཅིག་གིས་འཛིན་པ་མ་ཡིན་པར་ཐལ། རྫས་ཐ་དད་ཡིན་པའི་ཕྱིར། ཞེས་བརྗོད་པས་འཁོར་གསུམ་དངོས་འགལ་ཡིན་ནོ། ། འདི་ལྟར་བཤད་པ་རྩ་བའི་དགོངས་པ་ཡིན་གྱི་འགྲེལ་པ་དང་འགྲེལ་བཤད་དང་།
དེའི་རྗེས་སུ་འབྲང་བའི་བཤད་པ་བྱེད་པ་ནི་འཐད་པར་མི་སེམས་སོ། ། གཉིས་པ་ལ་གཉིས་ཏེ། ཁྱབ་པ་མ་ངེས་པར་བསྟན་པ་དང་། ཐ་དད་དུ་ངེས་ན་གཅིག་ཡིན་པ་མི་སྲིད་པར་བསྟན་པའོ། ། དང་པོ་ནི། དབང་ཤེས་ཐ་དད་ཀྱི་གཟུང་བྱ་ཡིན་ན་རྫས་གཞན་དུ་བརྗོད་པས་ཁྱབ་ཅེ་ན། དེ་ནི་མ་ངེས་ཏེ། རྫས་བུམ་པ་དང་ཡོན་ཏན་བུམ་པའི་སྔོན་པོ་ཆོས་ཅན། གཅིག་ཡིན་པར་ཐལ། དབང་ཤེས་གཅིག་གིས་གཟུང་བྱ་ཡིན་པའི་ཕྱིར་ཞེས་བརྗོད་ན་མཚུངས་སོ། །
མི་མཚུངས་སྟེ། དབང་ཤེས་ཐ་དད་ཀྱི་གཟུང་བྱ་ཡིན་ན་དུ་མ་ཡིན་པར་བརྗོད་པ་ཡིན་གྱི་དབང་ཤེས་གཅིག་གིས་གཟུང་བྱ་ཡིན་ན་གཅིག་ཡིན་པར་བརྗོད་པ་མ་ཡིན་པའི་ཕྱིར་ཞེ་ན། དབང་ཤེས་ཐམས་ཅད་སྟེ་ཐ་དད་ཀྱི་བཟུང་བྱ་ཡིན་ན་དུ་མར་བསྒྲུབ་པར་བྱ་བར་བརྗོད་པས་ཁྱབ་པ་མ་ཡིན་པར་ཐལ། དེ་ཡང་ཉེས་པ་དང་བཅས་པའི་ཕྱིར། མ་གྲུབ་ན། བུམ་པ་ཆོས་ཅན། དུ་མར་ཐལ། ཐག་ཉེ་རིང་གཉིས་ནས་བལྟ་བའི་དབང་ཤེས་ཐ་དད་ཀྱི་གཟུང་བྱ་ཡིན་པའི་ཕྱིར། གསུམ་ཆར་ཁས་བླངས་སོ། ། འདི་ལྟར་བཤད་པ་རྩ་བའི་དགོངས་པ་ཡིན་པར་སེམས་ལ།
འགྲེལ་པ་དང་འགྲེལ་བཤད་རྗེས་འབྲང་དང་བཅས་པ་དག་ནི། དབང་པོ་ཐ་དད་མེད་ཀྱང་ཞེས་གང་བརྗོད་པ་འདིས་དབང་པོ་ཐམས་ཅད་ཀྱི་ཐ་དད་ལས་དུ་མར་བསྒྲུབ་པར་བྱ་བར་བརྗོད་པ་མ་ཡིན་ཏེ། གང་དབང་པོ་ཐ་དད་པ་དེ་དུ་མ་ཁོ་ནའོ་ཞེས་འཆད་དོ། ། དེ་ནི་མུན་སྦྲུལ་གྱི་བཤད་པ་ཡིན་པར་མཐོང་སྟེ། དབང་མངོན་ཐ་དད་ཀྱིས་ཐ་དད་དུ་གཟུང་བ་ལས་དུ་མར་བསྒྲུབ་པར་བྱ་བར་བརྗོད་པ་མ་ཡིན་པར་འགྱུར་ཏེ། དབང་མངོན་ཐ་དད་པ་དེ་དུ་མ་ཁོ་ནར་བརྗོད་པ་ཡིན་པའི་ཕྱིར་ཞེས་བརྗོད་ན་ལན་ཅི་ཡོད། གཞན་ཡང་བྱས་པ་ལས་མི་རྟག་པར་བསྒྲུབ་པར་བྱ་བར་བརྗོད་པ་མི་འཐད་པར་འགྱུར་ཏེ། མི་རྟག་པ་དེ་བྱས་པ་ཁོ་ན་ཞེས་བརྗོད་པའི་ཕྱིར་ཞེས་བརྗོད་ན་ཅི་ཟེར། དེ་ནི་མི་འཐད་པར་ཐལ། སྒྲུབ་བྱེད་བཀོད་པ་དེ་ནི་ཐུར་ཁྱབ་དུ་སོང་བའི་ཕྱིར་ཞེ་ན།
འོ་ན་ཁྱོད་ཀྱི་དེ་ཡང་མི་འཐད་པར་ཐལ། སྒྲུབ་བྱེད་བཀོད་པ་དེ་ཐུར་ཁྱབ་དུ་སོང་བའི་ཕྱིར། ཞེས་བརྗོད་ན་མི་མཚུངས་སམ། གཉིས་པ་ནི། གལ་ཏེ་དབང་པོ་རིས་ཐ་དད་ཡོད་པ་ལ་ཐ་དད་འཇོག་པ་འཐད་ཀྱང་དབང་པོ་རིས་ཐ་དད་མེད་པ་ལ་ཐ་དད་ཇི་ལྟར་འཐད་ཅེ་ན། དབང་པོ་རིས་ཐ་དད་མེད་ཀྱང་སྔོན་པོ་དང་སེར་པོ་ནི་ཆོས་ཅན། ཐ་དད་ལ་འཇོག་བྱེད་འཐད་པ་ཡིན་ཏེ། རང་འཛིན་བྱེད་ཀྱི་དབང་མངོན་གྱི་བློ་སོ་སོར་ཐ་དད་དུ་ངེས་པས་ཐ་དད་དུ་འཇོག་དགོས་པའི་ཕྱིར། དེས་ན། ཆ་ཤས་ཐ་དད་མེད་པའི་རྫས་ལ་བརྟེན་པ་རྒྱུ་མཚན་གང་ལས་ཀྱང་གཅིག་བཞག་དུ་མེད་པར་ཐལ།
ཐ་དད་དུ་འཐད་པའི་ཕྱིར། ཁྱབ་པ་ཡོད་པ་ལས་གཞན་དུ་ཁྱབ་པ་མེད་པ་ཡིན་ན་གཅིག་དང་ཐ་དད་ཀྱི་རྣམ་གཞག་སྒྲུབ་བྱེད་གང་གིས་ཀྱང་མི་འགྲུབ་པར་ཐལ། ཆ་ལྡན་ཡིན་ན་ཆ་མེད་མི་བརྟེན་མི་དགོས་པའི་ཕྱིར། རྟགས་བསལ་ཁས་བླངས་སོ། ། འཛིན་བྱེད་ཐ་དད་པ་འབའ་ཞིག་ལས་སྔོ་སེར་རྣམས་ཐ་དད་པར་འགྱུར་བ་དེ་ལྟར་ན་དབང་པོ་དང་འཛིན་བྱེད་སོ་སོར་ཐ་དད་དུ་ངེས་པའི་གཟུགས་ཀྱི་རྫས་དང་དྲི་ལ་སོགས་པའི་རྫས་ནི་ཐ་དད་པ་ཁོ་ན་ཡིན་ཏེ། འདི་ལྟར་གཟུགས་ཀྱི་རྫས་དང་དྲིའི་རྫས་ཆོས་ཅན། ཆ་ཤས་མེད་པའི་གཅིག་མ་ཡིན་ཏེ། དབང་པོ་དང་འཛིན་བྱེད་སོ་སོ་ཐ་དད་ཉིད་དུ་ངེས་པའི་ཕྱིར། འདི་ལྟར་བཤད་པ་རྩ་བའི་དགོངས་པ་ཡིན་གྱི་འགྲེལ་པ་དང་དེའི་རྗེས་སུ་འབྲང་བའི་བོད་ལ་ལ་ནི། འཛིན་བྱེད་ཀྱི་བློ་སོ་སོ་ཐ་དད་དུ་ངེས་པའི་ཕྱིར་རྫས་ཐ་དད་དུ་བཞག་དགོས་ལ།
གཞན་དུ་ན་ཐ་དད་མེད་པ་རྒྱུ་མཚན་གང་ལས་ཀྱང་བཞག་དུ་མེད་པར་འགྱུར་རོ། ། ཞེས་པ་ནི་རྩ་བའི་འགྱུར་གྱི་དོན་དང་། འགྲེལ་པའི་འགྱུར་ལྟར་ན་འཛིན་བྱེད་ཀྱི་བློ་དང་དབང་པོ་ཐ་དད་ཀྱི་གཟུང་བྱ་སོ་སོར་ངེས་པ་དེ་ནི་ཐ་དད་ཁོ་ནར་ངེས་པ་ཡིན་གྱི་རྒྱུ་མཚན་གང་ལས་ཀྱང་གཅིག་མ་ཡིན་ཏེ། གཅིག་ཏུ་འགྲུབ་པའི་གོ་སྐབས་མེད་པའི་ཕྱིར། གཞན་དུ་ན་གཅིག་དང་ཐ་དད་གང་ཡང་བཞག་ཏུ་མེད་པར་འགྱུར་རོ་ཞེས་ཟེར་རོ། ། དེ་ནི་མུན་སྤྲུལ་གྱི་བཤད་པ་ཡིན་ཏེ། བཤད་པ་དང་པོ་ལྟར་ན། སྣམ་བུ་དང་བུམ་པའི་དོན་སྤྱི་ཡང་། རྫས་ཐ་དད་བཞག་དགོས་པར་ཐལ། འཛིན་བྱེད་ཀྱི་བློ་སོ་སོ་ཐ་དད་དུ་ངེས་པའི་ཕྱིར།
མ་གྲུབ་ན། ཁ་དོག་དང་དྲིའི་རྫས་ཀྱང་འཛིན་བྱེད་ཀྱི་བློ་སོ་སོ་ཐ་དད་དུ་ངེས་པ་མ་གྲུབ་བོ། ། དེར་ཐལ། གཟུགས་འཛིན་པའི་བློས་དྲིའི་རྫས་འཛིན་པ་མི་སྲིད་པའི་ཕྱིར་ཞེ་ན། འོ་ན་སྣམ་བུ་དང་བུམ་པའི་དོན་སྤྱི་ཡང་འཛིན་བྱེད་ཀྱི་བློ་སོ་སོ་ཐ་དད་དུ་ངེས་པར་ཐལ། སྣམ་བུ་འཛིན་པའི་བློས་བུམ་པའི་དོན་སྤྱི་འཛིན་པ་མི་སྲིད་པའི་ཕྱིར་ཞེས་བརྗོད་ན་ལན་ཅི་ཡོད། བཤད་པ་ཕྱི་མ་ལྟར་ན། དབང་ཤེས་ཐ་དད་ཀྱི་གཟུང་བྱར་གནས་པ་ནི་ཐ་དད་ཁོ་ནར་ངེས་པ་ཡིན་གྱི་རྒྱུ་མཚན་གང་ལས་ཀྱང་གཅིག་མ་ཡིན་ཏེ། གཅིག་ཏུ་འགྲུབ་པའི་གོ་སྐབས་མེད་པའི་ཕྱིར། གཞན་དུ་ན་གཅིག་དང་ཐ་དད་གང་ཡང་བཞག་དུ་མེད་པར་འགྱུར་རོ་ཞེས་བརྗོད་ན་ལན་ཅི་ཡོད།
དབང་ཤེས་ཐ་དད་ཀྱི་བཟུང་བྱར་གནས་པ་ནི་གཅིག་ཏུ་གནས་པའི་གོ་སྐབས་མེད་པ་མིན་ཏེ། གཅིག་ཏུ་ཁས་ལེན་དགོས་པའི་ཕྱིར་ཞེ་ན། འོ་ན་འཛིན་བྱེད་ཀྱི་བློ་དང་དབང་པོ་ཐ་དད་ཀྱི་བཟུང་བྱ་སོ་སོར་ངེས་པ་ཡང་། གཅིག་ཏུ་འགྲུབ་པའི་གོ་སྐབས་མེད་པ་མ་ཡིན་ཏེ། གཅིག་ཏུ་ཁས་ལེན་དགོས་པའི་ཕྱིར་ཞེས་བརྗོད་ན་མི་མཚུངས་སམ། གལ་ཏེ་དབང་ཤེས་ཐ་དད་ཀྱི་གཟུང་བྱར་གནས་པ་ནི། ཐ་དད་ཁོ་ནར་ངེས་པ་ཡིན་གྱི་རྒྱུ་མཚན་གང་ལས་ཀྱང་གཅིག་མ་ཡིན་པ་ཁོ་ན་འདོད་པ་ཁོ་ནའོ་ཞེ་ན། འོ་ན་འཛིན་བྱེད་ཀྱི་བློ་དང་དབང་པོ་ཐ་དད་ཀྱི་གཟུང་བྱ་སོ་སོ་ངེས་པ་ནི། ཐ་དད་ཁོ་ནར་ངེས་པ་ཡིན་གྱི་རྒྱུ་མཚན་གང་ལས་ཀྱང་གཅིག་མ་ཡིན་པའང་ཁོ་ནའོ་ཞེས་བརྗོད་པར་བྱའོ། ། གསུམ་པ་ལ་གཉིས་ཏེ།
འདོད་པ་བརྗོད། དེ་དགག་པའོ། ། དང་པོ་ནི། སེར་སྐྱ་པ་རྣམས་ཀྱིས་ནི་རྣ་བ་ལ་སོགས་པའི་འཇུག་པ་མངོན་སུམ་དུ་འདོད་དེ། རྣ་བ་དང་། པགས་པ་དང་། མིག་དང་། ལྕེ་དང་། སྣ་རྣམས་ཡིད་ཀྱིས་བྱིན་གྱིས་བརླབས་ནས་སྒྲ་དང་། རེག་བྱ་དང་།
གཟུགས་དང་། རོ་དང་། དྲི་རྣམས་ལ་རིམ་པ་ལྟར་ཇི་ལྟ་བ་བཞིན་འཛིན་པ་ལ་འཇུག་པ་ནི་མངོན་སུམ་གྱི་ཚད་མའོ། ། ཡིད་ཀྱི་འཇུག་པ་ནི། ཡིད་ཀྱི་རང་བཞིན་དང་རྣམ་འགྱུར་རྣམས་ཀྱང་ཆ་ཐ་དད་མེད་པར་འདོགས་པར་བྱེད་དོ། ། བྱིན་གྱིས་བརླབས་བའི་དོན་ནི། གྲངས་ཅན་ལ་ལ་ཡིད་དབང་ལྷན་གཅིག་ཡུལ་ལ་འཇུག་པའི་དོན་དུ་འདོད་ལ། ཡང་དེ་ཁ་ཅིག་ཡིད་ཀྱིས་རིག་པའི་དོན་ཏེ། དབང་པོས་དོན་བཟུང་བའི་རྗེས་སུ་ཡིད་ཀྱིས་རིག་པར་བྱེད་པ་དང་། དེའི་རྗེས་སུ་བློས་ཞེན་པར་འདོད་དོ། །
དབང་པོ་རྣམས་ཀྱི་འཇུག་པ་ནི། རང་གི་ཡུལ་ཉེ་བ་ན་ཡུལ་དེའི་རྣམ་པར་འགྱུར་བའོ། ། དེ་ཡང་རྐྱེན་དང་བཅས་པ་དང་། རྐྱེན་མེད་པའོ། ། དང་པོ་ནི། ལྕགས་བསྲེགས་པ་ན་མེ་ལྕགས་རྫས་གཅིག་མ་ཡིན་ཡང་མངོན་སུམ་ལ་རྫས་གཅིག་ཏུ་སྣང་ཞིང་ཤེས་རིག་གིས་རང་ཡུལ་ཉམས་སུ་མྱོང་བ་ན་ཡུལ་དང་འདྲེས་པས་ཡུལ་རྣམས་མྱོང་བའི་ངོ་བོ་མིན་ཡང་མྱོང་བའི་ངོ་བོ་ལྟ་བུར་སྣང་བའི་སྐབས་སོ། ། དེ་ལ་རྐྱེན་མེད་པ་ནི་ཤེས་རིག་སྒྲོན་མའི་འོད་ལྟ་བུར་ཡུལ་གསལ་བར་བྱེད་པ་ཡིན་གྱི་ཡུལ་དང་འདྲེས་པ་ལྟ་བུར་སྣང་བ་མིན་པའི་སྐབས་ཏེ། ཁ་ཅིག་སྔ་མ་ཚད་མ་དང་ཕྱི་མ་འབྲས་བུར་འདོད་དོ། ། གཞན་དག་ནི་ཡུལ་འཛིན་པ་ལ་འཇུག་བཞིན་པ་མངོན་སུམ་དུ་འདོད་དོ། ། གཅིག་གི་ཡུལ་གཅིག་ཤོས་ཀྱིས་མི་འཛིན་པར་སོ་སོར་ངེས་པ་ཁོ་ན་ཡིན་ནོ། །
དེས་ན་སྒོ་ལྔའི་ཤེས་པ་གཟུགས་སྒྲ་སོགས་གཟུང་དོན་དུ་བྱས་ནས་འཛིན་ཡང་འདི་རྣམ་པ་རང་ལ་སྣང་བ་མི་སྲིད་ཅིང་རང་ཉིད་རྟག་པའི་དངོས་པོ་ཡིན་བཞིན་དུ་ཡང་རང་གི་ཡུལ་འཛིན་པ་ཡིན་ནོ་ཞེས་ཟེར་རོ། ། གཉིས་པ་ལ་གཉིས་ཏེ། གྲངས་ཅན་གྱི་འདོད་ལུགས་སོ་སོར་དགག་པ་དང་། མངོན་སུམ་གྱི་ཚད་མའི་མཚན་ཉིད་ཁྱབ་ཆུང་བའོ། ། དང་པོ་ལ་གཉིས་ཏེ། གྲངས་ཅན་སྔ་མའི་ལུགས་དང་། གྲངས་ཅན་ཕྱི་མའི་ལུགས་དགག་པའོ། ། དང་པོ་ལ་གཉིས་ཏེ། མངོན་སུམ་གྱི་ཚད་མའི་གྲངས་ངེས་དགག འཇུག་ཡུལ་གྱི་གཞལ་བྱ་བརྟགས་ལ་དགག་པའོ། །
དང་པོ་ལ་གཉིས་ཏེ། དགག་པ་དངོས་དང་། དེའི་ལན་དགག་པའོ། ། དང་པོ་ནི། དེ་ལ་འོན་པ་ལ་དབང་པོ་དགུ་ཡོད་ཀྱང་སྒྲ་མི་ཐོས་པས་རྣ་བའི་ཤེས་པ་སྒྲ་ཁོ་ན་ལ་ཡུལ་དུ་བྱེད་ལ་ཡོན་ཏན་གསུམ་གྱི་འཕེལ་འགྲིབ་ཀྱི་ཁྱད་པར་ལས་སྒྲའི་རིགས་ཐ་དད་པ་འཛིན་པར་འདོད་པས། སྒྲ་གཅིག་ཁོ་ན་ལ་ཡང་རིགས་མི་མཐུན་པའི་དབང་ཤེས་དུ་མས་ཐུག་པ་མེད་པར་འཛིན་པར་ཐལ། སྒྲ་གཅིག་པུ་ཁོ་ན་ལ་ལྟོས་ཏེ་ཡོན་ཏན་གསུམ་གྱི་འཕེལ་འགྲིབ་ཀྱི་ཁྱད་པར་གྱིས་རིགས་མི་མཐུན་པའི་དབང་ཤེས་དུ་མ་གྲངས་ཀྱི་མཐའ་དཔག་ཏུ་མེད་པར་འཛིན་པའི་ཕྱིར། རྟགས་ཁྱབ་ཁས་བླངས་སོ། ། འདོད་ན། མངོན་སུམ་གྱི་ཚད་མ་ལྔར་གྲངས་ངེས་པ་མ་ཡིན་པར་འགྱུར་རོ། །
གསུམ་ཆར་ཁས་བླངས་སོ། ། འགྲེལ་པར་ཐུག་པ་མེད་པ་རྟགས་སུ་འགོད་པར་འདོད་མོད་འཐད་པར་མི་སེམས་ཏེ། འོག་འཕྲོས་དང་མི་འགྲིག་པའི་ཕྱིར་རོ། འམ་གྱི་སྒྲས་ཡོན་ཏན་གསུམ་གྱི་རང་བཞིན་ཆ་མེད་གཅིག་ཡིན་པས་སྒྲའི་རིགས་གཅིག་ཁོ་ན་འཛིན་པའི་ཕྱིར་ཐུག་མེད་དུ་མི་འགྱུར་རོ་ཞེ་ན། དབང་པོ་ཐམས་ཅད་རིགས་གཅིག་ཡིན་པར་འགྱུར་བར་ཐལ། རྣ་བའི་དབང་ཤེས་ཀྱིས་སྒྲ་འཛིན་པ་བཞིན་དུ་གཟུགས་སོགས་ཐམས་ཅད་ཀྱང་འཛིན་དགོས་པའི་ཕྱིར། གསུམ་ཆར་ཁས་བླངས་སོ། ། རྟགས་མ་གྲུབ་ན། ཁས་བླངས་མོད། ཁས་བླངས་གསལ་བར་སྟོན་པ་ནི།
དེར་ཐལ། ཡོན་ཏན་གསུམ་པོ་ཐམས་ཅད་ཀྱི་རང་བཞིན་ཆ་མེད་གཅིག་ཡིན་པར་མཚུངས་པའི་ཕྱིར། གསུམ་ཆར་ཁས་བླངས་སོ། ། གཉིས་པ་ནི། ཡོན་ཏན་གསུམ་གྱི་རང་བཞིན་ཆ་མེད་གཅིག་ཡིན་ཡང་དབང་ཤེས་ཀྱིས་རིས་མཐུན་པའི་ཡུལ་འཛིན་གྱི་རིས་མི་མཐུན་པའི་ཡུལ་འཛིན་པའི་སྐྱོན་མེད་དེ། སྒྲ་ལ་སོགས་པའི་དེ་ཙམ་ལྔ་ཡོན་ཏན་གསུམ་གྱི་བཀོད་པའི་དབྱིབས་ཡིན་ལ། སྒྲའི་གསལ་བ་རྣམས་ལ་སྒྲའི་རིགས་ཐ་མི་དད་པའི་དབྱིབས་ཡོད་ཀྱང་། རེག་བྱ་ལ་སོགས་ལ་མེད་པའི་ཕྱིར་ཞེ་ན། ཡང་ལས་དབང་གིས་དབང་པོ་གྲུབ་ཀྱི་ཡུལ་གྱི་དབང་གིས་མ་ཡིན་པས་ཇི་ལྟར་སྐྱོན་དེར་འགྱུར་ཞེ་ན། ཁོ་བོ་ཅག་ལས་དབང་གིས་གྲུབ་པར་འདོད་ཀྱང་།
ཁྱོད་སྐྱེས་བུའི་འདོད་པའི་རྗེས་སུ་བྱེད་པར་འདོད་པས་དབང་པོ་གཅིག་ཁོ་ནས་སྐྱེས་བུའི་དགོས་དོན་ཐམས་ཅད་ཕུན་སུམ་ཚོགས་ན་རང་བཞིན་དབང་པོ་གཅིག་ཁོ་ནའི་རྣམ་པར་འགྱུར་ལ། དུ་མ་དགོས་ན་དུ་མའི་རྣམ་པར་འགྱུར་བར་འདོད་པས་སྐྱོན་དེར་འགྱུར་བ་ཡིན་ནོ་ཞེས་འགྲེལ་བཤད་མཁན་པོས་བཤད་དོ། ། གཟུགས་དེ་མིག་ཤེས་དང་རེག་བྱ་འཛིན་པའི་དབང་ཤེས་གཉིས་ཀྱི་གཟུང་བྱ་ཡིན་པར་ཐལ། གཟུགས་ཀྱི་དབྱིབས་དེ་དེ་ལྟར་ཡིན་པའི་ཕྱིར། རྟགས་ཁྱབ་དངོས། འདོད་ན། དབང་ཤེས་ལྔའི་ཡུལ་སོ་སོར་ངེས་ནས་གཞི་མཐུན་མེད་པར་འདོད་པ་ཉམས་སོ། ། གཞུང་འདིའི་དོན་འདི་ལྟར་ཡིན་གྱི་གཞན་གྱིས་བཤད་པ་བྱེད་པ་ལྟར་བཤད་ན་མུན་སྤྲུལ་གྱི་བཤད་པ་ཡིན་ནོ། ། དེ་ཙམ་ལྔ་ཡོན་ཏན་གྱི་དབྱིབས་ཀྱི་ཁྱད་པར་ཁོ་ནར་འདོད་པའི་ཕྱིར་སྐྱོན་མེད་དོ་ཅེ་ན། སྒྲ་དང་དྲི་དང་རོ་རྣམས་རྣ་བ་དང་སྣ་དང་ལྕེའི་དབང་ཤེས་གསུམ་གྱི་གཟུང་ཡུལ་དུ་བྱེད་པར་མི་འགྱུར་བར་ཐལ།
དེ་གསུམ་གྱི་དབྱིབས་ནི་རྣ་བ་དང་སྣ་དང་ལྕེའི་དབང་ཤེས་གསུམ་གྱི་ཡུལ་མ་ཡིན་པའི་ཕྱིར། གསུམ་ཆར་ཁས་བླངས་སོ། ། ཡུལ་གཅིག་ཀྱང་དབྱིབས་དུ་མ་ཅན་དུ་ཐལ། ཡུལ་གཅིག་པོ་དེའི་དབྱིབས་ཀྱི་རང་བཞིན་དུ་མ་ཡོད་པའི་ཕྱིར། འདོད་ན། དབྱིབས་ཐམས་ཅད་ཆ་ཤས་མེད་པ་གཅིག་ཏུ་འགལ་ལོ། ། གལ་ཏེ་སྔ་མའི་རྟགས་མ་གྲུབ་སྟེ། དབྱིབས་ཐམས་ཅད་ཆ་ཤས་མེད་པའི་གཅིག་ཡིན་པའི་ཕྱིར་ཞེ་ན། འོ་ན་གསེར་སྐྱོགས་དང་རྣ་རྒྱན་གྱི་དབྱིབས་ཀྱང་ཐ་དད་མེད་པར་འགྱུར་ཏེ། དབྱིབས་ཐམས་ཅད་ཆ་ཤས་མེད་པའི་གཅིག་ཡིན་པའི་ཕྱིར།
གཉིས་པ་ལ་གཉིས་ཏེ། དབང་པོའི་འཇུག་པས་རིགས་རྟག་དངོས་ཁོ་ན་འཛིན་པ་དགག ཡོན་ཏན་གསུམ་གྱི་ཁྱད་པར་དུ་བྱས་ནས་རིགས་རྟག་དངོས་ཁོ་ན་འཛིན་པ་དགག་པའོ། ། དང་པོ་ནི། སྒྲ་ལ་སོགས་པའི་དོན་གྱི་རང་བཞིན་དབང་ཤེས་ཀྱི་འཇུག་པས་འཛིན་པར་མི་འགྱུར་བར་ཐལ། དེས་རིགས་ཁོ་ན་འཛིན་པའི་ཕྱིར། གསུམ་ཆར་ཁས་བླངས་སོ། ། རྣ་བའི་ཤེས་པའི་འཇུག་པས་རྔའི་སྒྲ་ལ་སོགས་པའི་དོན་གྱི་བྱེ་བྲག་མི་འདྲ་བ་འཛིན་པར་མི་འགྱུར་བར་ཐལ། དེས་དབྱིབས་སམ་རིགས་རྟག་པའི་དངོས་པོ་ཁོ་ན་འཛིན་པའི་ཕྱིར། རྟགས་བསལ་དངོས།
ཁྱབ་པ་ཁས་བླངས་ཏེ། དབྱིབས་སམ་རིགས་རྟག་པའི་དངོས་པོ་ཁོ་ན་འཛིན་གྱི་སྒྲ་སོགས་ཀྱི་རང་བཞིན་འཛིན་པས་སྟོང་པས་ཁྱབ་པར་ཁས་བླངས་པའི་ཕྱིར་རོ། ། སྒྲའི་རང་བཞིན་འཛིན་པར་འདོད་པས་སྐྱོན་མེད་དོ་ཞེ་ནའང་། སྒྲ་འཛིན་དབང་མངོན་ཆོས་ཅན། ཡིད་རྟོག་ཀྱི་འཇུག་པ་བཞིན་དུ་རྣམ་པར་རྟོག་པར་འགྱུར་བར་ཐལ། སྒྲའི་རང་བཞིན་དབྱིབས་ཀྱིས་ཁྱད་པར་དུ་བྱས་ནས་འཛིན་པའི་ཤེས་པ་ཡིན་པའི་ཕྱིར། རྟགས་དངོས། ཁྱབ་པ་ཁས་བླངས་ཏེ། ཁྱབ་གཞི་ཁྱད་ཆོས་ཀྱི་ཁྱད་པར་དུ་བྱས་ནས་འཛིན་པའི་ཤེས་པ་རྟོག་པའི་མཚན་ཉིད་དུ་ཁས་བླངས་པའི་ཕྱིར། གཉིས་པ་ལ་གཉིས་ཏེ།
བདེ་སོགས་དང་སྒྲའི་རང་བཞིན་འབྲེལ་མེད་རྫས་གཞན་སོ་སོར་འཛིན་པར་འདོད་པ་དགག་པ་དང་། དེ་བསྡོམས་ནས་འཛིན་པར་འདོད་པ་དགག་པའོ། ། དང་པོ་ནི། རྣ་བའི་དབང་ཤེས་ལ་སོགས་པའི་འཇུག་པ་ཆོས་ཅན། ཡིད་ཀྱི་འཇུག་པ་བཞིན་རྣམ་པར་རྟོག་པའི་གནས་སྐབས་དེ་ལས་མ་འདས་པར་ཐལ། ཁྱད་གཞི་ཁྱད་ཆོས་སྦྱར་ནས་འཛིན་པའི་ཤེས་པ་ཡིན་པའི་ཕྱིར། སྔར་ལྟར་ཁྱབ་པ་ཁས་བླངས་སོ། ། སྙིང་སྟོབས་སོགས་སྒྲ་ལ་སོགས་པའི་རང་བཞིན་མ་ཡིན་པར་ཐལ། དེ་གཉིས་འབྲེལ་མེད་སོ་སོར་འཛིན་ཅིང་འཛིན་པ་ལྟར་བདེན་པར་གནས་པའི་ཕྱིར། རྟགས་བསལ་ཁས་བླངས་སོ། །
དེ་གཉིས་རང་བཞིན་གཞན་ཉིད་མིན་པས་སོ་སོར་འཛིན་པ་མ་ཡིན་ནོ་ཞེ་ན། སྒྲ་སོགས་ཆོས་ཅན། སྙིང་སྟོབས་ལ་སོགས་པའི་འབྲས་བུ་མིན་པའམ། སྙིང་སྟོབས་ལ་སོགས་པ་སྒྲ་སོགས་ཀྱི་རྒྱུ་མིན་པར་ཐལ། དེ་གཉིས་རང་བཞིན་གཞན་མ་ཡིན་པའི་ཕྱིར། སྙིང་སྟོབས་སོགས་དང་བདེ་སོགས་རྣམ་གྲངས་ཡིན་ལ། དེ་གསུམ་ཆ་མཉམ་པའི་གནས་སྐབས་གཙོ་བོར་འདོད་ཅིང་། གཙོ་བོ་ཐམས་ཅད་ཆ་ཤས་མེད་པའི་གཅིག་ཡིན་པར་འདོད་དོ། ། བདེ་སོགས་དང་སྒྲ་སོགས་ཆོས་ཅན། རིས་ཐ་དད་པའི་མངོན་སུམ་གྱིས་སོ་སོར་གཟུང་བྱ་མིན་པར་ཐལ།
གཞན་ཉིད་མིན་པའི་ཕྱིར། གསུམ་ཆར་ཁས་བླངས་སོ། ། གཉིས་པ་ནི། དེ་ཙམ་ལྔ་དང་བདེ་སོགས་སོ་སོར་མི་འཛིན་གྱི་བསྡོམས་ནས་འཛིན་ཞེ་ན། སྒོ་ལྔའི་རྣམ་ཤེས་ཆོས་ཅན། འབྲེལ་མེད་སོ་སོར་བསྡོམས་ནས་འཛིན་པ་མི་འཐད་པར་ཐལ། སྣ་ཚོགས་པའི་རྣམ་པར་གཟུང་བྱ་ལ་ཐ་མི་དད་ཀྱི་རྣམ་པར་འཛིན་པ་མི་འཐད་པར་ཁས་བླངས་པའི་ཕྱིར། གསུམ་ཆར་ཁས་བླངས་སོ། དབང་ཤེས་ལྔ་ཀ་ཡུལ་མཚུངས་པར་འགྱུར་བར་ཐལ། དེས་དེ་ཙམ་ལྔ་དང་བདེ་སོགས་བསྡོམས་ནས་འཛིན་པའི་ཕྱིར།
གསུམ་ཆར་ཁས་བླངས་སོ། ། འདོད་ན། དབང་པོ་གཅིག་ཏུ་ཐལ། འདོད་པའི་ཕྱིར། འདི་ཡང་གསུམ་ཆར་ཁས་བླངས་སོ། ། རང་རང་གི་དབྱིབས་ཀྱིས་ཁྱད་པར་དུ་བྱས་ནས་འཛིན་ནོ་ཞེ་ན། དབྱིབས་དེ་དུ་མ་ཅན་དུ་ཐལ། གཟུགས་ཀྱི་རིགས་གཅིག་ཉིད་ཀྱང་དབྱིབས་ཐ་དད་པའི་དབང་གིས་དུ་མར་འཛིན་དགོས་པའི་ཕྱིར། འགྲེལ་པར་ནི་འདི་ལས་གཞན་དུ་བཤད་མོད་འགྲིག་པར་མི་སེམས་སོ། ། གཉིས་པ་ལ་གཉིས་ཏེ།
འདོད་པ་བརྗོད། དེ་དགག་པའོ། ། དང་པོ་ནི། གྲངས་ཅན་སྔ་མ་རྣམས་ནི་རྣམ་འགྱུར་རྣམས་ཀྱི་བདེ་བ་ལ་སོགས་པའི་རང་བཞིན་ཡང་ཆ་ཤས་མེད་པའི་གཅིག་དུ་འདོད་ལ། གྲངས་ཅན་སྔ་མའི་ལུགས་ལས་འདས་པར་སྨྲ་བའི་གྲངས་ཅན་གྱི་བྱེ་བྲག་ཁ་ཅིག་མི་འདོད་དེ། དེ་ཡང་སྒྲ་རང་གི་རང་བཞིན་ཡོན་ཏན་གསུམ་ཆ་མཉམ་པའི་གཙོ་བོ་དང་ཆ་ཤས་མེད་པའི་གཅིག་ཡིན་པས་བྱེ་བྲག་པ་སོགས་ལས་ཀྱང་ཁྱད་པར་ཡོད་ཅིང་། རིགས་གཙོ་བོ་གཞན་དང་ཆ་ཤས་མེད་པའི་གཅིག་མིན་པས་གྲངས་ཅན་སྔ་མ་ལས་ཁྱད་པར་དུ་འཕགས་པ་དང་། རེག་བྱ་ལ་སོགས་པའི་རང་བཞིན་གསུམ་པོ་དབང་ཤེས་གཞན་གྱི་བཟུང་བྱ་མ་ཡིན་ལ། དེས་ན་དབང་པོ་གཅིག་ཁོ་ནར་ཐལ་བའི་སྐྱོན་མེད་དེ། དེ་ཙམ་ལྔའི་ཡོན་ཏན་ལ་མི་འདྲ་བའི་ཆ་ཤས་བོད་པའི་ཕྱིར་དང་།
དབང་ཤེས་རྣམས་རང་རང་གི་ཡུལ་ལ་དབང་བྱེད་པ་ཡིན་པའི་ཕྱིར་དང་། དབང་པོ་ཐུག་མེད་དུ་ཐལ་བའི་སྐྱོན་ཡང་མེད་དེ། རང་རང་གི་ཡུལ་ལ་འཇུག་པའི་དབང་པོ་ལ་རང་གི་བྱེ་བྲག་ཡོད་པ་མ་ཡིན་པའི་ཕྱིར། སྒྲའི་བྱེ་བྲག་སོ་སོ་ལ་ཡང་ཡོན་ཏན་གྱི་རྡུལ་ཕྲན་རྫས་ཐ་དད་པར་ཡོད་ལ། དེ་རེ་རེའི་ཡོན་ཏན་གསུམ་ཡང་རྡུལ་ཕྲན་ཐ་དད་ཅིང་སྒྲའི་རང་བཞིན་དུ་རྣམ་པར་མི་འགྱུར་བའི་ཚེ་གཙོ་བོ་ཞེས་བྱ་ལ། འདུས་ནས་རྣ་བའི་ཤེས་པའི་གཟུང་བྱར་གྱུར་པའི་ཚེ་སྒྲ་དང་རྣམ་འགྱུར་ཞེས་བྱའོ། ། དེ་བཞིན་དུ་གཟུགས་སོགས་དང་མིག་ཤེས་སོགས་ལ་ཡང་སྦྱར་རོ་ཞེས་ཟེར་རོ། ། གྲངས་ཅན་སྔ་ཕྱིའི་འདོད་པ་འདི་ལྟར་དུ་འགྲེལ་པ་དང་། འགྲེལ་བཤད་གཉིས་ལས་བཤད་དོ། ། གཉིས་པ་ལ་བཞི་སྟེ།
ཆ་ཤས་མེད་པའི་གཙོ་བོ་ཐུག་མེད་དུ་ཐལ་བ་དང་། རྟག་དངོས་འདུས་པ་ལས་བྱུང་བའི་རྣམ་འགྱུར་སྒྲ་སོགས་སུ་མི་འཐད་པ་དང་། དེ་འཐད་ན་ཁས་བླངས་ནང་འགལ་བ་དང་། སྒྲ་གཅིག་གིས་བརྗོད་ན་རྟག་དངོས་གཅིག་ཏུ་གནས་པས་ཁྱབ་པར་འདོད་པ་དགག་པའོ། ། དང་པོ་ནི། སྒྲ་གཅིག་གི་གཙོ་བོ་རྡུལ་ཕྲན་སོ་སོར་ཐུག་མེད་དུ་ཐལ། སྒྲའི་བྱེ་བྲག་རེ་རེའི་ངོ་བོས་རིགས་ལས་ཐ་དད་པའི་གཙོ་བོ་རྡུལ་ཕྲན་ཐམས་ཅད་ནི་སོ་སོར་ཡོད་པའི་ཕྱིར། གསུམ་ཆར་ཁས་བླངས་སོ། ། གཉིས་པ་ནི། ཁྱོད་ཀྱིས་བཤད་པའི་སྐྱོན་མེད་དེ།
རྟག་དངོས་ཀྱི་ཡོན་ཏན་གསུམ་འདུས་པ་ལས་བྱུང་བའི་སྒྲའི་རྡུལ་ཕྲན་རྣམས་རྣ་བའི་ཤེས་པའི་གཟུང་བྱར་འགྱུར་བར་ཐལ། བདེ་བའི་རྡུལ་ཕྲན་རྣམས་འདུས་པ་ནི་རང་གིས་རིག་པར་བྱ་བའི་བདེ་བར་འགྱུར་ཞིང་། རིས་མི་མཐུན་པ་གཞན་གྱི་གཟུང་བྱ་དང་འཛིན་བྱེད་དུ་འགྱུར་བ་མ་ཡིན་ཏེ། བཟུང་འཛིན་ཡིན་ན་རིས་མཐུན་པར་ཡོད་པའི་ཕྱིར་ཞེ་ན། སྒྲའི་ཡོན་ཏན་བདེ་སྡུག་གཏི་མུག་གསུམ་གྱི་རྡུལ་ཕྲན་རྫས་ཐ་དད་པ་གསུམ་འགྱུར་བ་མེད་བཞིན་དུ་རབ་ཏུ་སྦྱོར་བའི་བྱེ་བྲག་ལས་རྣ་བའི་ཤེས་པའི་བཟུང་བྱར་གྱུར་བའི་སྒྲའི་རྣམ་འགྱུར་གྱི་བསྡུས་པའི་འབྲས་བུའི་ངོ་བོ་དབང་མངོན་གྱི་ཡུལ་དུ་མཚོན་པར་བྱེད་པ་མི་འཐད་པར་ཐལ། ཡོན་ཏན་གྱི་རྡུལ་ཕྲན་གསུམ་པོའི་རང་བཞིན་དུ་རྣམ་འགྱུར་སྒྲ་གཅིག་པུ་དེའི་ངོ་བོར་རྒྱུ་མཚན་གང་གིས་ཡོན་ཏན་གསུམ་རང་བཞིན་དེ་ལས་མ་གཡོས་བཞིན་དུ་གཅིག་ཏུ་འགྱུར་ཅིང་འགྲོ་བ་མི་འཐད་པའི་ཕྱིར། འགྱུར་ལ་ལར་ནི། གཅིག་ཉིད་དུ་ཡང་གང་གིས་འགྲོ་ཞེས་འབྱུང་ངོ་། བྱེ་བྲག་ཅེས་སྨྲས་པ་ནི། བྱེ་བྲག་པས་འདོད་པའི་རྡུལ་ཕྲན་གཉིས་ཕྲད་ནས་བརྩམས་པ་ལས་ཁྱད་པར་དུ་བྱས་པར་འགྲེལ་བཤད་མཁན་པོས་བཞེད་དོ། །
གསུམ་པ་ནི། རྟག་པའི་དངོས་པོའི་རྡུལ་ཕྲན་གསུམ་པོ་རང་གི་རང་བཞིན་ལས་མ་འཕོས་བཞིན་དུ་གཅིག་ཏུ་འགྱུར་བ་མི་འཐད་པར་ཐལ། རྒྱུ་རིགས་མི་མཐུན་ལས་གྱུར་པ་ཡིས་རང་འབྲས་རིགས་མི་མཐུན་པ་གཞན་བསྐྱེད་ཅིང་རབ་ཏུ་སྦྱོར་བར་ཚད་མའི་ལམ་དུ་འདོད་པ་མ་ཡིན་པའི་ཕྱིར། རྟགས་བསལ་དངོས། བཞི་པ་ནི། ཡོན་ཏན་གསུམ་གྱི་རང་བཞིན་ཆ་ཤས་མེད་པའི་གཅིག་ཡིན་ཏེ། སྒྲས་དེ་ལྟར་བརྗོད་པའི་ཕྱིར་ཞེ་ན། ཡོན་ཏན་གསུམ་འདུས་པ་ལས་སྒྲ་དང་རྣ་བ་ལ་སོགས་པའི་འབྲས་བུ་གཅིག་གི་ངོ་བོར་འགྱུར་བར་ཐལ། དེ་ལྟར་སྒྲས་བརྗོད་པའི་ཕྱིར། རྟགས་ཁྱབ་ཁས་སོ། །
འདོད་ན། མི་འཐད་པར་ཐལ། སྒྲ་དང་རྣ་བའི་དབང་པོ་དེ་གཉིས་ཀྱི་རང་བཞིན་དང་། ཡོན་ཏན་གསུམ་པའི་རང་བཞིན་དུ་གྱུར་པའི་ཚུལ་གཉིས་ཚད་མས་ཤེས་པར་མི་ནུས་པའི་ཕྱིར། མི་འདོད་ན་ཞེས་པ་ནི་རྟགས་ཁས་བླངས་སུ་སྟོན་པ་ནི། རང་བཞིན་དེ་གཉིས་ཚད་མས་ཤེས་ནུས་ན། རང་བཞིན་དེ་གཉིས་ཆོས་ཅན། དོན་དམ་གྱི་བདེན་པ་མ་ཡིན་པར་ཐལ། ཚད་མས་ཤེས་པར་ནུས་པའི་ཕྱིར། གསུམ་ཆར་དངོས་འགལ་དུ་ཁས་བླངས་ཏེ་འོག་ནས།
ཡོན་ཏན་གསུམ་གྱི་རང་བཞིན་མཆོག ། སྣང་བའི་ལམ་དུ་གང་མ་གྱུར། ། ཞེས་སོགས་འབྱུང་བའི་ཕྱིར་རོ། ། ཡོན་ཏན་གསུམ་གྱི་རང་བཞིན་ཡིན་ཀྱང་རྣ་བའི་ཤེས་པས་སྒྲ་གཅིག་ཁོ་ན་འཛིན་གྱི་གསུམ་གྱི་རང་བཞིན་མི་འཛིན་ནོ་ཞེ་ན། སྒྲ་འཛིན་པའི་དབང་པོའི་མངོན་སུམ་ནི་ཆོས་ཅན། དུ་མའི་རང་བཞིན་ཅན་འཛིན་པར་ཐལ། རྣམ་འགྱུར་གྱི་དངོས་པོ་ཁྱད་པར་ཅན་རང་གི་གཟུང་ཡུལ་དུ་འཛིན་པའི་ཕྱིར། ཁྱབ་པ་ཁས་བླངས་ཏེ། སྒྲ་ལ་སོགས་པའི་དོན་གྱི་རང་བཞིན་འཛིན་ན་དུ་མ་སྟེ། དུ་མའི་རང་བཞིན་འཛིན་དགོས་པར་ཁས་བླངས་པའི་ཕྱིར།
འགྲེལ་པའི་རྗེས་སུ་འབྲང་བའི་སྐྱེ་བོ་ལ་ལ་དག་ན་རེ། མངོན་སུམ་གྱིས་དོན་གྱི་རང་བཞིན་ཇི་ལྟ་བ་བཞིན་འཛིན་པ་མ་ཡིན་པར་ཐལ། སྒྲ་ལ་སོགས་པའི་དོན་གྱི་རང་བཞིན་ཡོན་ཏན་གསུམ་གྱི་རྡུལ་ཕྲན་སོགས་དུ་མ་སྟེ་དུ་མའི་རང་བཞིན་ཡིན་ལ། དབང་པོའི་མངོན་སུམ་གྱི་ཡུལ་དུ་ནི་རྣམ་འགྱུར་ཁྱད་པར་ཅན་ཁོ་ན་འཛིན་པའི་ཕྱིར། ཞེས་འགོད་པ་ནི་འཐད་པར་མི་སེམས་ཏེ། དེར་ཐལ། དེའི་ཕྱིར་ཞེས་བཟློག་ན་ཅི་ཟེར། རྟགས་སྔ་མ་མ་གྲུབ་བོ་ཞེ་ན། སྒྲ་ལ་སོགས་པའི་དོན་གྱི་རང་བཞིན་ཆོས་ཅན། ཡོན་ཏན་གསུམ་གྱི་རྡུལ་ཕྲན་སོགས་དུ་མའི་རང་བཞིན་ཡིན་པར་ཐལ།
དེའི་བདག་ཉིད་ཡིན་པའི་ཕྱིར། གལ་ཏེ་ཡོན་ཏན་གསུམ་ནི་བདེ་སྡུག་སོགས་ཡིན་པས་ཤེས་པ་ཡིན་ལ་རྡུལ་ཕྲན་བེམ་པོ་ཡིན་པས་ཡོན་ཏན་གསུམ་གྱི་རྡུལ་ཕྲན་མི་སྲིད་པའི་ཕྱིར་ཞེ་ན། དེ་ནི་ཤིན་ཏུ་མི་འཐད་དེ། རྣམ་རིག་པའི་སྐབས་ཁ་ཅིག་ཏུ་ནི་ཤེས་པའི་རྡུལ་ཕྲན་ཁས་ལེན་པ་ཡང་མཐོང་བའི་ཕྱིར་དང་། དེ་ལྟ་མ་ཡིན་ནའང་། ཡོན་ཏན་གསུམ་བདེ་སྡུག་སོགས་ཡིན་པར་མི་འགྲུབ་པའི་ཕྱིར་རོ། ། ཡོན་ཏན་གསུམ་གྱི་རང་ལྡོག་བདེ་སྡུག་སོགས་སུ་མི་འགྲུབ་ཀྱང་གཞི་ལྡོག་བདེ་སྡུག་ལ་སོགས་པ་བདེ་སྡུག་སོགས་སུ་འགྲུབ་པའི་ཕྱིར། ཡོན་ཏན་གསུམ་བདེ་སྡུག་སོགས་སུ་འགྲུབ་བོ་ཞེ་ན། འོ་ན་ཡོན་ཏན་གསུམ་ཆོས་ཅན། སྒྲ་སོགས་སུ་འགྲུབ་པར་ཐལ།
ཡོན་ཏན་གྱི་རང་ལྡོག་སྒྲ་སོགས་སུ་མི་འགྲུབ་ཀྱང་གཞི་ལྡོག་སྒྲ་ལ་སོགས་པ་སྒྲ་སོགས་སུ་འགྲུབ་པའི་ཕྱིར། ཞེས་བརྗོད་ན་མི་མཚུངས་སམ། གཞན་ཡང་དེ་འདྲའི་སྦྱོར་བ་ལ། གཟུགས་འཛིན་དབང་མངོན་གྱིས་རང་བཞིན་ཇི་ལྟ་བ་བཞིན་འཛིན་པ་མ་ཡིན་པར་ཐལ། གཟུགས་སོགས་ནི་མེད་དགག་གི་རང་བཞིན་ཡིན་ལ་གཟུགས་འཛིན་དབང་མངོན་གྱི་ཡུལ་དུ་ནི་སྒྲུབ་པའི་རང་བཞིན་དུ་གྱུར་པའི་གཟུགས་ཁོ་ན་འཛིན་པའི་ཕྱིར། ཞེས་བརྗོད་ན་མཚུངས་སོ། ། དེའི་ཕྱིར། གྲངས་ཅན་སྔ་མའི་ལུགས་ལས་གྲངས་ཅན་ཕྱི་མའི་ལུགས་ཁྱད་པར་མེད་པ་མ་ཡིན་ཏེ། དབང་པོ་ལྔ་དང་དེ་ཙམ་ལྔ་ལ་སོགས་པའི་དངོས་པོ་རེ་རེ་ལ་རང་བཞིན་ཡོན་ཏན་གྱི་རྡུལ་ཕྲན་གསུམ་གསུམ་ཡོད་པར་ཁས་ལེན་པའི་གྲངས་ཅན་ཕྱི་མའི་ལུགས་ནི་སྔ་མའི་ལུགས་ལས་ཁྱད་པར་འཕགས་པའི་ཕྱིར། གསུམ་པ་ལ་གསུམ་སྟེ།
མངོན་སུམ་གྱི་མཚན་ཉིད་ཀྱིས་ཡིད་ཀྱི་འཇུག་པ་ལ་མ་ཁྱབ་པ་དང་། ཡིད་ཀྱི་འཇུག་པ་དེ་དབང་པོ་གཟུགས་ཅན་གྱི་འཇུག་པ་དང་ལྷན་ཅིག་པའི་དྲན་པར་འདོད་པ་དགག་པ་དང་། དྲན་པ་གཞན་དུ་འདོད་པ་དགག་པའོ། ། དང་པོ་ནི། ཡིད་ཀྱི་འཇུག་པ་དེ་མངོན་སུམ་གྱི་ཚད་མ་ཡིན་ནོ། ། ཞེ་ན། ཡིད་ཀྱི་འཇུག་པ་དེ་ཆོས་ཅན། མངོན་སུམ་ཚད་མར་བརྗོད་པ་མ་ཡིན་པར་ཐལ། སྔར་བཤད་པའི་མངོན་སུམ་གྱི་ཚད་མའི་མཚན་ཉིད་ཞུགས་པ་མེད་པའི་ཕྱིར། ཞེས་སྟོན་པ་ནི།
ཡུལ་གཅིག་མ་ཡིན་ཞེས་པའོ། ། གསུམ་ཆར་ཁས་བླངས་སོ། ། གཉིས་པ་ནི། དེ་ཚད་མར་མ་འདུས་པའི་སྐྱོན་མེད་དེ། རྣ་བ་ལ་སོགས་པའི་དབང་པོའི་འཇུག་པ་ནི་ཕྱི་རོལ་གྱི་དོན་ལ་མངོན་སུམ་གྱི་ཚད་མ་ཡིན་ལ། ཡིད་ཀྱི་འཇུག་པ་ནི་དོན་དང་དབང་པོའི་འཇུག་པ་གཉིས་ཀ་འཛིན་པའི་དྲན་ཤེས་ཀྱང་ཡིན་མངོན་སུམ་གྱི་ཚད་མ་ཡང་ཡིན་པའི་ཕྱིར་གཞི་མཐུན་པ་ཡིན་ཅིང་། དེ་ཡང་དབང་པོའི་འཇུག་པ་དང་ལྷན་ཅིག་པ་ཡིན་ཞེ་ན། ཡིད་ཀྱི་འཇུག་པ་ཆོས་ཅན། རང་ཡུལ་དེ་ལ་དྲན་ཤེས་མ་ཡིན་པར་ཐལ། རང་ཡུལ་དེ་སྔར་ཉམས་སུ་མ་མྱོང་བའི་ཕྱིར།
གསུམ་ཆར་ཁས་བླངས་སོ། ། ཡིད་ཀྱི་འཇུག་པ་དང་དབང་པོའི་འཇུག་པ་གཉིས་ཀ་ཆོས་ཅན། དྲན་པ་དང་དྲན་ཡུལ་དུ་མི་འཐད་པར་ཐལ། ཅིག་ཆར་འབྱུང་བར་འགྱུར་བའི་ཕྱིར། གསུམ་ཆར་ཁས་བླངས་ཏེ། རྟགས་བསལ་ནི་འདིར་ཁས་བླངས་ལ། རྩ་བའི་གྲུབ་པའི་མཐར་དེ་ལ་དྲན་པར་སོང་བ་ཡིན་ན་དེའི་ཕྱིས་འོང་དགོས་པའི་ཁྱབ་པ་ཡང་ཁས་བླངས་པའི་ཕྱིར། ཡིད་ཀྱི་འཇུག་པ་དེ་ནི་ཆོས་ཅན། ཚད་མ་མ་ཡིན་པར་ཐལ། དྲན་པ་ཡིན་པའི་ཕྱིར།
རྟགས་བསལ་དངོས། སྐྱོན་འདི་འཇུག་པའི་རྒྱུ་མཚན་ཡང་རང་རིག་གཏན་མེད་པའི་རྟག་པའི་ཤེས་པ་ཁས་བླངས་པ་ཡིན་ནོ། ། ཡིད་ཀྱི་འཇུག་པ་ཆོས་ཅན། དྲན་པ་ཉམས་པ་སྟེ། ཕྱི་རོལ་གྱི་དོན་དང་དབང་པོའི་འཇུག་པ་ལ་དམིགས་པའི་དྲན་པ་མ་ཡིན་པར་ཐལ། རང་ཡུལ་དེ་དག་སྔར་ཉམས་སུ་མ་མྱོང་བའི་ཕྱིར། གསུམ་ཆར་ཁས་བླངས་སོ། ། འམ་ནི་རྟག་པའི་དོན་ནོ། ། འདི་དང་དྲན་པ་མ་ཡིན་མ་མྱོང་ཕྱིར། ཞེས་པ་དང་ཟློས་པའི་སྐྱོན་མེད་དེ།
འདི་ནི་བསྟན་བཅོས་ལས་ཡིད་ཀྱི་ཤེས་པས་ཕྱི་རོལ་གྱི་དོན་ཁོ་ན་ལས་རྗེས་སུ་ཞེན་པར་བཤད་པས་དེས་དབང་པོའི་འཇུག་པ་དྲན་ན་བསྟན་བཅོས་ཀྱི་དོན་ཉམས་པར་ཁས་ལེན་དགོས་ཏེ། ཕྱི་རོལ་གྱི་དོན་ཁོ་ན་ལ་ཞེན་ན་དབང་པོ་འཇུག་པ་མི་དྲན་དགོས་པར་ཁས་བླངས་པའི་ཕྱིར་ཞེས་པའོ། ། ཞེས་འགྲེལ་བཤད་དུ་བཤད་དོ། ། གལ་ཏེ་དབང་པོའི་འཇུག་པ་གཞན་གྱིས་མཐོང་ཞིང་མྱོང་བ་ཡིད་ཀྱི་འཇུག་པས་མྱོང་བར་བྱེད་དོ་ཞེ་ན། དེ་ལྟར་ན། གཞན་མཆོད་སྦྱིན་གྱིས་བྱས་ཤིང་བསགས་པ་གཞན་ལྷས་སྦྱིན་གྱིས་དྲན་པར་འགྱུ་ཏེ། མྱོང་དྲན་གཉིས་ཐ་དད་དུ་ཁས་བླངས་པའི་ཕྱིར། འདོད་ན། མི་རིགས་པར་ཐལ། མཆོད་སྦྱིན་གྱིས་དགེ་བ་བྱས་པས་ལྷ་སྦྱིན་གྱིས་བདེ་བ་མྱོང་བ་དང་།
མཆོད་སྦྱིན་གྱིས་མི་དགེ་བ་བྱས་པས་ལྷས་སྦྱིན་གྱིས་སྡུག་བསྔལ་མྱོང་བ་སོགས་མི་འཐད་པའི་ཕྱིར། གཞུང་གི་འགྱུར་ཡང་གཞན་མཐོང་བ་ན་དྲན་པ་སྟེ། ཞེས་འགྲེལ་བཤད་ཀྱི་འགྱུར་ལྟར་བྱའོ། ། ཞ་མའི་འགྱུར་ལྟར་ན་དྲན་པ་ཡིན་ནའང་གཞན་མཐོང་འགྱུར། ཞེས་དང་། ཡང་ཡི་གེ་ཁ་ཅིག་ལ་དྲན་པ་ཡིན་ནའང་གཞན་ལྟར་འགྱུར། ཞེས་པ་ཡང་སྣང་ངོ་། ། དེ་ལྟར་ན། དབང་པོའི་འཇུག་པས་མཐོང་བ་ཡིད་ཀྱི་འཇུག་པས་དྲན་པ་ཡིན་ནའང་གཞན་མཐོང་གཞན་གྱིས་དྲན་པར་འགྱུར་བ་དང་། གཞན་གྱིས་མྱོང་བ་དེ་ལས་ཀྱང་གཞན་གྱིས་དྲན་པས་གཞན་ལྟར་འགྱུར་ཞེས་བཤད་པར་བྱའོ། །
གསུམ་པ་ནི། ཉེས་པ་དེ་དག་མེད་དེ། ཕྱི་རོལ་གྱི་དོན་ལ་ཡིད་ཀྱི་འཇུག་པས་རྗེས་སུ་དྲན་པར་བྱེད་པའི་ཕྱིར་ཞེ་ན། དབང་པོའི་འཇུག་པ་དང་ཡིད་ཀྱི་འཇུག་པ་གཉིས་ཀྱིས་ཕྱི་རོལ་གྱི་དོན་ལྷན་ཅིག་ཏུ་འཛིན་པ་རྣམ་པར་བསལ་བར་ཁས་ལེན་པར་ཐལ། ཡིད་ཀྱི་འཇུག་པས་དབང་པོའི་འཇུག་པའི་རྗེས་ཁོ་ནར་ཕྱི་དོན་འཛིན་དགོས་པའི་ཕྱིར། གསུམ་ཆར་ཁས་བླངས་སོ། ། ཕྱི་དོན་གཟུང་ཡུལ་དུ་བྱེད་པ་ལ་དབང་ཤེས་གཞན་དོན་མེད་དུ་འགྱུར་བར་ཐལ། ཡིད་ཀྱི་རྟོག་པས་ཕྱི་དོན་གཟུང་ཡུལ་དུ་བྱེད་པའི་ཕྱིར། བཞི་པ་ལ་གཉིས་ཏེ། འདོད་པ་བརྗོད།
དེ་དགག་པའོ། ། དང་པོ་ནི། དཔྱོད་པ་པ་རྣམས་ནི། དོན་ལ་ཡོད་པ་དང་དབང་པོ་ཡང་དག་པར་ཕྲད་ནས་སྐྱེས་པའི་སྐྱེས་བུའི་དབང་པོ་རྣམས་ཀྱི་བློ་དེ་མངོན་སུམ་གྱི་མཚན་ཉིད་དོ་ཞེས་ཟེར་རོ། ། དེ་ཡང་ཡང་དག་པར་ཕྲད་ནས་ཞེས་སྨོས་པ་ནི་གང་ཕྲད་པ་དེ་ཤེས་པའི་དོན་དུའོ། ། ཕྲད་པ་ནི་དབང་པོ་དང་དོན་འདུས་པའོ། ། དབང་པོ་དང་ཕྲད་པས་ནི་བདག་ལ་སོགས་པ་རྣམས་དང་ཡང་དག་པར་ཕྲད་པའི་འདུ་བྱེད་ཉེར་བར་གཟུང་བའོ། ། བློ་ཞེས་པ་ནི་བློ་སྐྱེས་པའམ་བློའི་སྐྱེ་བ་ཞེས་ལས་ཀྱི་དབང་དུ་བྱས་ནས་སྐྱེས་པས་ཁྱད་པར་བྱས་པའི་བློ་མངོན་སུམ་གྱི་མཚན་ཉིད་ཡིན་ཏེ། སྐྱེ་བ་མེད་པ་ནི་མངོན་སུམ་དུ་མི་རུང་བའི་ཕྱིར། ཡང་ན་བློས་ཁྱད་པར་དུ་བྱེད་པའི་སྐྱེ་བ་མངོན་སུམ་མོ་ཞེས་པའོ། །
གཉིས་པ་ལ་གཉིས་ཏེ། དཔྱོད་པ་པས་འདོད་པའི་མངོན་སུམ་གྱི་མཚན་ཉིད་དགག ཚད་འབྲས་རྫས་ཐ་དད་དུ་འདོད་པ་དགག་པའོ། ། དང་པོ་ལ་གསུམ་སྟེ། ཡོད་པ་ཞེས་སྨོས་པའི་ཚིག་ལ་རྣམ་བཅད་མེད་པ་དང་། དབང་དོན་ཕྲད་པ་མཚན་ཉིད་ཀྱི་ཟུར་དུ་སྨོས་པ་ཁྱབ་ཆུང་བ་དང་། བློའི་སྐྱེ་བ་ཞེས་སྨོས་པ་ལ་རྣམ་བཅད་མེད་པའོ། ། དང་པོ་ལ་གསུམ་སྟེ། དོན་དེ་ཕྲད་པ་སྨོས་པས་རྟོགས་ཟིན་པས་ཡོད་པ་སྨོས་པ་ལ་རྣམ་བཅད་མེད་པ་དང་། དེའི་ལན་དགག་པ་དང་།
དབང་པོ་སྐྱོན་མེད་དང་ཕྲད་པ་རྟོགས་པའི་དོན་ཅན་ཡིན་པ་དགག་པའོ། ། དང་པོ་ནི། ཁ་ཅིག་ན་རེ། མངོན་སུམ་གྱི་མཚན་ཉིད་ཀྱི་ཟུར་དུ་ཡོད་པ་དང་ཞེས་སྨོས་པ་དགོས་པ་མེད་པར་ཐལ། དོན་དེ་ཡོད་པར་རྟོགས་པ་ཉིད་ཀྱིས་དོན་དེ་མེད་པ་སེལ་བར་བྱེད་ལ་ཕྲད་པ་རྟོགས་པ་ལས་དོན་དེ་ཡོད་པར་རྟོགས་ཤིང་མེད་པ་སེལ་ནུས་པའི་ཕྱིར་ཞེས་འགོད་པ་ཡིན་ཞེས་ཟེར་རོ། ། དེ་ནི་མི་འཐད་དེ། ཁྱེད་ཚུལ་གསུམ་རྟགས་ཡང་དག་གི་མཚན་ཉིད་དུ་འདོད་པ་དང་འགལ་བའི་ཕྱིར་ཏེ་འདི་ལྟར། རྟགས་ཡང་དག་གི་མཚན་ཉིད་ཀྱི་ཟུར་དུ་རྗེས་འགྲོའི་ཚུལ་སྨོས་པ་དགོས་པ་མེད་པར་ཐལ། དོན་དེ་རྗེས་འགྲོའི་ཚུལ་དུ་རྟོགས་པ་ཉིད་ཀྱིས་དོན་དེ་རྗེས་འགྲོའི་ཚུལ་མ་ཡིན་པ་སེལ་བར་བྱེད་ལ་དོན་དེ་ལྡོག་པའི་ཚུལ་དུ་རྟོགས་པ་ལས་རྗེས་འགྲོའི་ཚུལ་རྟོགས་ཅིང་རྗེས་འགྲོའི་ཚུལ་མ་ཡིན་པ་སེལ་ནུས་པའི་ཕྱིར། ཞེས་བརྗོད་ན་མི་མཚུངས་སམ་ལེགས་པར་སོམས་ཤིག
དེའི་སྐྱོན་མེད་དེ། རིགས་མི་མཐུན་སེལ་རྒྱུ་མེད་ཀྱང་ལོག་རྟོགས་སེལ་རྒྱུ་ཡོད་པའི་ཕྱིར་ཞེ་ན། དེ་ནི་ཁྱོད་ལའང་མི་མཚུངས་སམ། དགག་སྒྲུབ་རྒྱས་པར་ནི་རིགས་པ་ཅན་གྱི་འདོད་པ་བཀག་པའི་སྐབས་སུ་དགག་སྒྲུབ་བྱས་པ་བཞིན་དུ་ཤེས་པར་བྱའོ། ། དེས་ན་རང་གི་ལུགས་ནི། སྔར་བཤད་པའི་མཚན་ཉིད་དེའི་སྟེང་དུ་ཡང་གཞལ་བྱ་དང་ཞེས་ཅིའི་ཕྱིར་མི་སྨོས། མངོན་སུམ་གྱི་མཚན་ཉིད་ཀྱི་ཟུར་དུ་གཞལ་བྱ་སྨོས་པ་དགོས་པ་མེད་པར་ཐལ། དོན་དེ་གཞལ་བྱར་རྟོགས་པ་ཉིད་ཀྱིས་དོན་དེ་གཞལ་བྱ་མ་ཡིན་པ་སེལ་བར་བྱེད་ལ་དོན་དེ་ཡོད་པར་རྟོགས་པ་ལས་གཞལ་བྱར་རྟོགས་ཅིང་གཞལ་བྱ་མ་ཡིན་པ་སེལ་ནུས་པའི་ཕྱིར་ཞེ་ན། འོ་ན་མངོན་སུམ་གྱི་མཚན་ཉིད་ཀྱི་ཟུར་དུ་ཡོད་པ་ཞེས་སྨོས་པ་དགོས་པ་མེད་པར་ཐལ། ཡོད་པའི་བསལ་བྱ་མེད་པ་སྟེ།
དོན་དེ་ཡོད་པར་རྟོགས་པ་ཉིད་ཀྱིས་དོན་དེ་མེད་པ་སེལ་བར་བྱེད་ལ་ཕྲད་ཅེས་པ་ཕྲད་པར་རྟོགས་པ་ལས་དོན་དེ་རིག་པར་བྱ་བ་སྟེ་ཡོད་པར་རྟོགས་ཤིང་མེད་པ་སེལ་ནུས་པའི་ཕྱིར་ཞེས་བརྗོད་ན་མི་མཚུངས་སམ། དེ་ལ་ཞེས་པ་ནི་མཚམས་སྦྱར་བའོ། ། གཉིས་པ་ལ་གཉིས་ཏེ། རྩོད་པ་དང་ལན་ནོ། ། དང་པོ་ནི། གལ་ཏེ་ཡོད་པ་དང་ཕྲད་པ་ཞེས་སྨོས་པ་ལ་དགོས་པ་ཡོད་དེ། དབང་པོ་དང་ཕྲད་ནས་བློ་སྐྱེའོ་ཞེས་སྨོས་པའི་ཚེ་གང་དང་ཕྲད་སྙམ་དུ་དོགས་ན་ལན་དུ་ཡོད་པའི་དོན་དང་ཕྲད་པ་གོ་བའི་ཆེད་དུ་ཡོད་པ་བསྟན་པའི་ཕྱིར་དང་། ཁ་ཅིག་རྣལ་འབྱོར་པའི་ཤེས་པ་འདས་མ་འོངས་ཀྱི་དོན་ཤེས་པ་མངོན་སུམ་དུ་འདོད་པ་དགག་པ་དང་། ཟླ་བ་གཉིས་སྣང་གི་ཤེས་པ་དང་སྨིག་རྒྱུ་ལ་ཆུར་འཛིན་སོགས་མངོན་སུམ་ཡིན་པ་དགག་པའི་ཆེད་དུ་ཡོད་པ་དང་ཕྲད་པ་ཞེས་སྨོས་པའི་ཕྱིར་ཞེ་ན། གཉིས་པ་ནི།
དེ་ལྟར་ནའང་། མིག་དབང་ཁོ་ན་དང་ཕྲད་ཅེས་པ་ལྟ་བུ་དབང་པོའི་ཁྱད་པར་དུ་བྱས་ནས་ཀྱང་ཡོད་པ་ཞེས་བརྗོད་ཅིང་སྨོས་དགོས་པར་ཐལ། དབང་པོ་དང་ཕྲད་ནས་བློ་སྐྱེའོ་ཞེས་སྨོས་པའི་ཚེའང་གང་དང་ཕྲད་སྙམ་དུ་དོགས་ན་ལན་དུ་གཟུགས་ཁོ་ན་དང་ཕྲད་པ་གོ་བའི་ཆེད་དུ་ཡོད་པ་དང་ཕྲད་པ་ཞེས་སྨོས་པའི་ཕྱིར། ཞེས་བརྗོད་ན་ཅི་ཟེར་ཞེས་མཚུངས་པ་བརྗོད་པར་བྱའོ། ། ཞེས་སྟོན་པ་ནི་དབང་པོའི་ཁྱད་པར་དུ་བརྗོད་ཀྱི། ཞེས་པའོ། ། གཞན་དག་གིས་ནི་གཞུང་འདིའི་དོན་ལེགས་པར་མ་རྟོགས་པར་སྣང་ངོ་། ། གལ་ཏེ་བདག་དང་ཡིད་ཕྲད་པ་ལ་སོགས་གོ་བའི་ཆེད་དུ་སྤྱི་སྒྲ་ཡོད་པ་སྨོས་པ་ལ་དགོས་པ་ཁྱད་པར་ཅན་ཡོད་ཅེ་ན། འོ་ན་དེའི་ཆེད་དུ་ཡོད་པ་དང་གཞལ་བྱ་དང་ཕྲད་པ་ཞེས་ཅིའི་ཕྱིར་མི་སྨོས། བདག་དང་ཡིད་གཞལ་བྱ་ཙམ་དང་ཕྲད་པ་རྟོགས་པའི་དོན་དུ་གཞལ་བྱ་སྨོས་དགོས་པ་མ་ཡིན་པར་ཐལ།
ཡོད་པ་སྨོས་པས་གཞལ་བྱ་མ་ཡིན་པ་བསལ་ཟིན་པས་གཞལ་བྱ་སྨོས་པ་ལ་རྣམ་བཅད་མེད་པའི་ཕྱིར། གལ་ཏེ་ཟླ་བ་གཉིས་སྣང་གི་ཤེས་པ་མངོན་སུམ་ཡིན་པ་བཅད་པའི་དོན་དུ་གཞལ་བྱ་སྨོས་སོ་ཞེ་ན། དེ་ཡང་མི་རིགས་པར་ཐལ། དེ་ཡང་ཡོད་པ་དང་ཕྲད་ནས་སྐྱེས་པ་ཞེས་པས་བསལ་ཟིན་པའི་ཕྱིར། དེས་ན་རྒྱུ་མཚན་གང་གིས་གཞལ་བྱ་དང་ཞེས་བརྗོད་པ་མི་རིགས་པར་ཐལ། མཚན་ཉིད་ཀྱི་ཟུར་དུ་གཞལ་བྱ་སྨོས་པ་དེ་ལ་རྣམ་བཅད་མེད་པའི་ཕྱིར་ཞེ་ན། དེ་ནི་ཁྱོད་ལའང་མཚུངས་པ་ཡིན་ཏེ། འདི་ལྟར། བདག་དང་ཡིད་ཡོད་པ་ཙམ་དང་ཕྲད་པར་རྟོགས་པའི་རྒྱུར་ཡོད་པ་སྨོས་དགོས་པ་མ་ཡིན་ཏེ། ཡང་དག་པར་ཞེས་སྨོས་པས་མེད་པ་བསལ་ཟིན་པས་ཡོད་པ་སྨོས་པ་ལ་རྣམ་བཅད་མེད་པའི་ཕྱིར།
ཟླ་བ་གཉིས་སྣང་གི་ཤེས་པ་མངོན་སུམ་ཡིན་པ་བཅད་པའི་དོན་དུ་ཡང་ཡོད་པ་སྨོས་མི་རིགས་པར་ཐལ། དེའང་ཡང་དག་པར་ཕྲད་ནས་སྐྱེས་པ་ཞེས་པས་བསལ་ཟིན་པའི་ཕྱིར། རྒྱུ་མཚན་གང་གིས་ཡོད་པ་དང་ཞེས་སྨོས་པ་མི་རིགས་པར་ཐལ། མཚན་ཉིད་ཟུར་དུ་ཡོད་པ་སྨོས་པ་དེ་ལ་རྣམ་བཅད་མེད་པའི་ཕྱིར་ཞེས་བརྗོད་ན་མཚུངས་སོ། ། འདི་ལྟར་འཆད་པ་མཁས་མཆོག་གི་དགོངས་པ་ཡིན་གྱི་གཞན་དག་གིས་བཤད་པ་བྱེད་པ་ལྟར་བཤད་པར་བྱས་ན་རང་ཉིད་ལའང་མཚུངས་པར་མཐོང་ངོ་། གསུམ་པ་ལ་གཉིས་ཏེ། རིགས་པའི་ལན་དང་། གྲགས་པའི་ལན་དགག་པའོ། ། དང་པོ་ནི། ཅི་སྟེ་ཡོད་པ་སྨོས་པའི་དགོས་པ་ནི།
དོན་དམ་པར་ཡོད་པ་དང་། དབང་པོ་ཕྲད་པས་དབང་པོ་དོན་དམ་པར་འདོད་ཅིང་མེད་པའི་དོན་དུ་ཕྲད་པ་དགག་པ་དང་། ཡང་དབང་པོ་མཛེས་པ་སྟེ་སྐྱོན་མེད་པའི་དབང་པོ་དང་ཕྲད་པ་ལས་སྐྱེས་པའི་བློ་དེ་མངོན་སུམ་གྱི་མཚན་ཉིད་དུ་རྟོགས་པའི་ཕྱིར་དུ་བརྗོད་པ་ཡིན་ནོ་ཞེ་ན། དབང་པོ་དོན་དམ་པར་གྲུབ་པ་དང་མཛེས་པ་སྐྱོན་མེད་པའི་དབང་པོ་དེ་དང་ཕྲད་པ་ལས་སྐྱེས་པའི་བློས་མངོན་སུམ་གྱི་མཚན་ཉིད་རྫོགས་པ་མི་འཐད་དེ། དེ་ནི་མིག་སྨན་མིག་ལ་བྱུགས་པ་ལ་སོགས་པ་གཞན་ལས་ཀྱང་ཧ་ཅང་ཐལ་བའི་ཕྱིར་དང་། བར་དང་བཅས་པ་འཛིན་པ་དང་། ཞེས་སོགས་སྐྱོན་ཡང་ཡོད་པའི་ཕྱིར། སྔ་མ་ཇི་ལྟར་ཡིན་ཞེ་ན། མིག་སྨན་མིག་ལ་བྱུགས་པ་དང་། ། རྐང་པ་སྣུམ་གྱིས་བྱུགས་པ་དང་ལ་སོགས་པ་སྦྱོར་བ་ལས་བྱུང་བའི་ཤེས་པ་ཆོས་ཅན།
མངོན་སུམ་ཡིན་པར་ཐལ། དབང་པོ་དོན་དམ་པར་གྲུབ་པ་དང་སྐྱོན་མེད་པའི་དབང་པོ་དང་སྦྱོར་བ་ལས་སྐྱེས་པའི་ཤེས་པ་ཡིན་པའི་ཕྱིར། རྟགས་ཁྱབ་ཁས་བླངས། འདོད་ན་འགལ་ཏེ། མངོན་སུམ་མ་ཡིན་པར་ཐལ། སྐྱེས་བུའི་དབང་པོ་རྣམས་ཀྱི་བློ་མ་ཡིན་པའི་ཕྱིར། ཁྱབ་པ་དངོས། མ་གྲུབ་ན། རྟོག་པར་ཐལ། བློ་ཡིན་ན་རྟོག་པ་ཡིན་དགོས་པར་ཁས་བླངས་པའི་ཕྱིར་རོ། །
ཡང་ན་དེས་མངོན་སུམ་གྱི་མཚན་ཉིད་མ་རྫོགས་པར་ཐལ། མངོན་སུམ་ཡིན་ན་དེ་ཡིན་པས་མ་ཁྱབ་པའི་ཕྱིར། མ་གྲུབ་ན་ནི། གཟུགས་སྒྲ་ལ་སོགས་འཛིན་པའི་ཤེས་པར་མ་ཟད་མིག་སྨན་མིག་ལ་བྱུགས་པ་ལས་བྱུང་བའི་དོན་གསལ་བར་སྣང་བའི་མ་འཁྲུལ་བའི་ཤེས་པ་གཞན་ལས་ཀྱང་ཆོས་ཅན། དེ་ཡང་སྐྱོན་མེད་པའི་དབང་པོ་དང་ཕྲད་པ་ལས་སྐྱེས་པའི་བློར་ཐལ། མངོན་སུམ་ཡིན་པའི་ཕྱིར། འདོད་ན། བར་དང་བཅས་པ་འཛིན་པ་དང་། ཞེས་སོགས་ཀྱི་སྐྱོན་དུ་འགྱུར་རོ། ། གཉིས་པ་ནི།
སེམས་ཅན་གཞན་ལ་འགྲོ་བའི་བྱ་བ་ཡོད་ཀྱང་འགྲོ་བའི་སྒྲ་བ་གླང་ལ་དོན་མཐུན་དུ་འཇིག་རྟེན་ན་གྲགས་པ་ལས་དེ་ལྟར་ཡིན་པ་བཞིན་དུ། ཡོད་པའི་སྒྲ་ཡང་དབང་པོའི་གཟུང་དོན་ལ་དོན་མཐུན་དུ་གྲགས་པས་ཡོད་པའི་སྒྲས་དབང་པོ་དང་ཕྲད་པར་བྱ་བའི་དོན་གོ་བའི་ཆེད་དུ་ཡོད་པ་སྨོས་པར་བརྟག་གྲང་ན། ཡོད་པའི་སྒྲ་དེ་ཆོས་ཅན། དབང་པོའི་མངོན་སུམ་གྱི་གཟུང་དོན་གྱི་སྤྱོད་ཡུལ་ལ་དོན་མཐུན་དུ་གྲགས་པ་མིན་པར་ཐལ། དེ་ཐུན་མོང་མ་ཡིན་པར་གོ་བར་ནུས་པ་མ་ཡིན་པའི་ཕྱིར། ཁྱབ་པ་བསལ་ཁས་བླངས་སོ། ། འགྲེལ་པའི་རྗེས་འབྲང་རྣམས་ན་རེ། དེ་གཉིས་དཔེ་དོན་མི་མཚུངས་པར་ཐལ། འཇིག་རྟེན་ན་འགྲོ་བའི་སྒྲ་བ་གླང་ལ་གྲགས་པས་དེས་བ་གླང་མཚོན་ནུས་ཀྱང་ཡོད་པའི་སྒྲ་དེ་དབང་པོའི་ཡུལ་ལ་ཐུན་མོང་མིན་པར་གྲགས་པ་མ་ཡིན་པས་དེས་དེ་མཚོན་པར་མི་ནུས་པའི་ཕྱིར་ཞེས་ཟེར་རོ། ། དེ་ནི་མ་ཡིན་ཏེ།
ཡོད་པའི་སྒྲ་ཆོས་ཅན། དབང་དོན་གྱི་བཟུང་དོན་མཚོན་མི་ནུས་པར་ཐལ། དེ་ལ་ཐུན་མོང་མིན་པར་གྲགས་པ་མ་ཡིན་པའི་ཕྱིར་ལ་སོང་བས་འགྲོ་བའི་སྒྲ་ཆོས་ཅན། བ་གླང་མཚོན་པར་མི་ནུས་པར་ཐལ། དེ་ལ་ཐུན་མོང་མ་ཡིན་པར་གྲགས་པ་མ་ཡིན་པའི་ཕྱིར། ཞེས་བརྗོད་ན་མཚུངས་པའི་ཕྱིར། གལ་ཏེ་མ་སོང་ན་ཡང་མི་འཐད་དེ། སྒྲ་དང་བུམ་པ་ཡང་དཔེ་དོན་མི་མཚུངས་པར་ཐལ། བུམ་པ་ལྟོ་ལྡིར་ཞབས་ཞུམ་ཡིན་པས་ཆུ་སྐྱོར་བར་ནུས་ཀྱང་སྒྲ་ལྟོ་ལྡིར་ཞབས་ཞུམ་མ་ཡིན་པས་ཆུ་སྐྱོར་བར་མི་ནུས་པའི་ཕྱིར། ཞེས་བརྗོད་ན་མི་མཚུངས་སམ་ལེགས་པར་སོམས་ཤིག
དགག་པ་འདི་ལྟར་བརྗོད་ན་དོན་དེ་མཐོང་མེད་རས་འདབས་བཞིན་ཞེས་སོགས་ཆོས་ཀྱི་གྲགས་པའི་ལུགས་ཀྱང་བཀག་པར་འགྱུར་རོ་ཞེ་ན། གཞུང་འདིའི་དོན་ཁྱོད་ཀྱིས་བཤད་པ་ལྟར། ལྗིད་དང་རས་འདབས་གཉིས་དཔེ་དོན་མི་མཚུངས་པར་ཐལ། རས་འདབས་ངོ་བོའི་སྒོ་ནས་ཚད་མས་རྟོགས་ནུས་ལ་ལྗིད་དེ་ལྟར་རྟོགས་མི་ནུས་པའི་ཕྱིར་ཞེས་བཀོད་ནས་ཁྱབ་པ་ཚད་གྲུབ་བྱས་ན་མཚུངས་པ་བདེན་ཀྱང་འདིར་ནི་དེ་ལྟར་མ་ཡིན་ཏེ། ཁྱབ་པ་ཚད་གྲུབ་དུ་མི་བྱེད་པའི་ཕྱིར། འོ་ན་ཁྱོད་ཀྱིས་གཞུང་དེའི་དོན་ཇི་ལྟར་འཆད་ཅེ་ན། རིགས་པ་ཅན་པས་རས་འདབས་དང་ལྗིད་གཉིས་དཔེ་དོན་དུ་ཡང་འདོད་ལ། དཔེ་དོན་ཡིན་ན་ཆ་ཐམས་ཅད་ཀྱིས་མཚུངས་དགོས་པར་ཁས་བླངས་པ་ལ། སྔར་ལྟར་དེ་གཉིས་དཔེ་དོན་མི་མཚུངས་པར་ཐལ། རས་འདབས་ངོ་བོའི་སྒོ་ནས་ཚད་མས་རྟོགས་ནུས་ལ་ལྗིད་དེ་ལྟར་རྟོགས་མི་ནུས་པའི་ཕྱིར།
ཞེས་རིགས་པ་ཅན་པ་ལ་ཁས་བླངས་ནང་འགལ་བརྗོད་པ་ཡིན་ནོ། ། དེར་མ་ཟད་གཞན་ཡང་ཆ་མེད་པ་ལ་ཕྲ་སོགས་མེད་ཅེས་སོགས་གཞན་རྣམས་ལའང་དེ་བཞིན་དུ་ཤེས་པར་བྱའོ། ། འདི་ལྟར་དུ། འཆད་ཤེས་ན་རིགས་པའི་དབང་ཕྱུག་རྣམས་ཀྱི་གཞུང་ནང་འགལ་མེད་པར་འཆད་ཤེས་པ་ཡིན་གྱི་རྒྱ་གར་བ་ཕལ་ཆེར་དང་། བོད་ཀྱི་ཊཱིཀ་བྱེད་ཕྱི་མ་འདི་རྣམས་ཀྱིས་འཆད་པ་ལྟར་བཤད་ན་མཁས་མཆོག་གི་གཞུང་ནང་འགལ་ཅན་ཁོ་ནར་འགྱུར་བས་སྡིག་པ་བས་ཀྱང་སྡིག་པ་ཡིན་ནོ། ། གཉིས་པ་ནི། རང་གི་བདག་རྐྱེན་དབང་པོ་དུས་ཀུན་དུ་དོན་དང་ཕྲད་ནས་སྐྱེས་པའི་བློ་མངོན་སུམ་གྱི་མཚན་ཉིད་དུ་གྲང་ན། དེས་མངོན་སུམ་གྱི་མཚན་ཉིད་རྫོགས་པ་མ་ཡིན་པར་ཐལ། མངོན་སུམ་ཡིན་ན་དེ་ཡིན་པས་མ་ཁྱབ་པའི་ཕྱིར། རྟགས་མ་གྲུབ་ཅེ་ན།
མངོན་སུམ་ཡིན་ན་རང་གི་བདག་རྐྱེན་དབང་པོ་དང་དོན་བར་དུ་མ་ཆོད་པར་ཕྲད་ནས་འཛིན་པས་ཁྱབ་པ་ལ་ཚད་མས་གནོད་པར་ཐལ། མིག་གི་རྣམ་ཤེས་དང་རྣ་བའི་དབང་པོའི་མངོན་སུམ་གྱིས་བར་དུ་ཆོད་པའི་གཟུགས་སྒྲ་དང་། རང་ལས་བོང་ཚོད་ཆེན་པོ་འང་འཛིན་པར་མཐོང་བས་ན་སྟེ་མཐོང་བའི་ཕྱིར། གཞན་དག་མིག་དང་རྣ་བའི་དབང་པོས་གཟུགས་སྒྲ་འཛིན་ཞེས་འཆད་པ་ནི་མི་འཐད་དེ། སྔར་བཀག་ཟིན་པའི་ཕྱིར་རོ། ། གསུམ་པ་ལ་གཉིས་ཏེ། བློའི་སྐྱེ་བ་ཞེས་སྨོས་པ་ལ་རྣམ་བཅད་མེད་པར་ཐལ་བ་དང་། རིགས་པའི་དགག་པ་གཞན་བསྟན་པའོ། ། དང་པོ་ནི། འགྲེལ་པ་བྱེད་པ་ཁ་ཅིག་ན་རེ།
མངོན་སུམ་གྱི་མཚན་ཉིད་སྟོན་པའི་ཚིག་དེ་དག་གིས་མངོན་སུམ་གྱི་བློའི་རྒྱུ་ཡི་ཚོགས་པ་རུ་བརྗོད་པ་བོར་ནས་གང་ལས་བློ་སྐྱེ་བར་གྲུབ་པ་མངོན་སུམ་གྱི་ཚད་མའི་མཚན་ཉིད་ཡིན་ཏེ། ཚད་མའི་འབྲས་བུ་བློའི་སྐྱེ་བ་ལས་གཞན་མ་མཐོང་བའི་ཕྱིར་དང་། ཅི་སྟེ་ཚིག་དེས་དབང་དོན་ཕྲད་པ་ཁོ་ན་མངོན་སུམ་དུ་སྟོན་གྱི་དེ་ལས་སྐྱེས་པའི་བློ་ཡིན་ན་མངོན་སུམ་མ་ཡིན་པས་ཁྱབ་པར་སྟོན་པའི་ཕྱིར་ཞེ་ན། མཚན་ཉིད་སྟོན་པའི་ཚིག་དེས་ཅི་སྟེ་དོན་ཡིན་པའམ་སྟེ། དོན་ཁོ་ན་མངོན་སུམ་གྱི་རྒྱུ་ཡིན་པར་བསྟན་པར་ཐལ། དེས་དབང་དོན་ཕྲད་པ་ཁོ་ན་མངོན་སུམ་དུ་སྟོན་གྱི་དེ་ལས་སྐྱེས་པའི་བློ་ཡིན་ན་མངོན་སུམ་མ་ཡིན་པས་ཁྱབ་པར་བསྟན་པའི་ཕྱིར། འདོད་ན། མངོན་སུམ་གྱི་མཚན་ཉིད་ལ་ཁྱབ་ཆེས་པ་གཅོད་པའི་དོན་དུ་བློའི་སྐྱེ་བ་ཞེས་བསྟན་ཅིང་སྨོས་པ་དགོས་པ་མེད་པར་ཐལ། ཡོད་པ་དང་ཡང་དག་པར་ཕྲད་པའི་སྐྱེས་བུའི་དབང་པོ་རྣམས་ཀྱི་བློ་དེ་མངོན་སུམ་གྱི་མཚན་ཉིད་དུ་སྨོས་པས་ཆོག་པའི་ཕྱིར་རོ། ། གསུམ་ཆར་ཁས་བླངས་སོ། །
དེ་ནི་འགྲེལ་པར་འགྲེལ་བྱེད་ཁ་ཅིག་གི་འདོད་པ་བཀག་པ་ལྟར་བཤད་པ་ཡིན་ནོ། ། རྩ་བའི་དོན་ལ་དཔྱད་པ་འདི་ལྟར་གསལ་སྟེ། དབང་དོན་ཕྲད་པ་ལས་སྐྱེས་པའི་བློ་མངོན་སུམ་དང་། ཡོད་པ་དང་ཕྲད་པ་ལས་སྐྱེས་པ་སོགས་ཀྱིས་མངོན་སུམ་གྱི་བློའི་རྒྱུའི་ཚོགས་པ་རུ་བརྗོད་པ་བོར་ནས་བློ་ཚད་མའི་འབྲས་བུ་དང་རྒྱུ་གང་ལས་སྐྱེ་བའི་བློ་བའམ་དོན་དང་ཕྲད་པའི་དབང་པོ་དེ་མངོན་སུམ་གྱི་ཚད་མའི་མཚན་ཉིད་དུ་འདོད་དོ། ། འོ་ན་ཅི་སྟེ་དོན་ཡིན་པའམ། ། ཞེས་པ་ནི། དོན་ཁོ་ན་མངོན་སུམ་གྱི་རྒྱུ་ཡིན་པར་ཐལ། མངོན་སུམ་གྱི་རྒྱུ་ཡིན་པ་ཡོད་པ་གང་ཞིག་དེ་ཁོ་ན་མངོན་སུམ་གྱི་རྒྱུ་མ་ཡིན་ན་མངོན་སུམ་གྱི་རྒྱུ་མེད་དགོས་པའི་ཕྱིར། རྟགས་ཕྱི་མ་ཁས་བླངས་སོ། ། འདོད་ན།
མངོན་སུམ་གྱི་མཚན་ཉིད་ལ་ཁྱབ་ཆེས་པ་གཅོད་པའི་དོན་དུ་མངོན་སུམ་གྱི་མཚན་ཉིད་ཀྱི་ཡན་ལག་ཏུ་བློའི་སྐྱེ་བ་ཞེས་སམ། དབང་དོན་ཕྲད་པ་ལས་སྐྱེས་པའི་བློ་ཞེས་བསྣན་ཅིང་སྨོས་པ་དེ་དགོས་པ་མེད་པར་ཐལ། མངོན་སུམ་ཡིན་ན་དབང་པོ་དང་ཕྲད་པ་མ་ཡིན་དགོས་པའི་ཕྱིར་དང་། དེ་ཡིན་ན་བློའི་སྐྱེ་བ་མ་ཡིན་དགོས་པའི་ཕྱིར། རྟགས་གཉིས་ཀ་ཁས་བླངས་སོ། ། གཉིས་པ་ལ་གཉིས་ཏེ། བདག་ཡིད་ཕྲད་པ་སོགས་མངོན་སུམ་དང་དེའི་རྒྱུ་གང་དུ་ཡང་མི་འཐད་པ་དང་། དབང་དོན་ཕྲད་པ་ལས་བྱུང་བའི་འདིའོ་སྙམ་པའི་བློ་མངོན་སུམ་དུ་མི་འཐད་པའོ། ། དང་པོ་ནི། དབང་དོན་དེ་ལས་གཞན་པའི་མངོན་སུམ་ནི་བསྐྱེད་པའི་རྒྱུའི་ཚོགས་པར་དཔྱོད་པ་བས་བརྗོད་པའི་དོན་དང་དབང་པོ་ཕྲད་པ་དེ་མངོན་སུམ་གྱི་རྒྱུར་ཇི་ལྟར་ཡང་མི་འཐད་པར་ཐལ།
དོན་དབང་ཕྲད་པའི་དབང་པོ་མངོན་སུམ་དང་བདག་ཉིད་གཅིག་དུ་ཁས་བླངས་པ་འཐད་པའི་ཕྱིར། ཡང་ཡིད་དང་སྐྱེས་བུ་དེ་ལས་གཞན་པའི་མངོན་སུམ་ནི་བློ་བསྐྱེད་པའི་རྒྱུའི་ཚོགས་པར་དཔྱོད་པ་པས་བརྗོད་པའི་ཡིད་དང་སྐྱེས་བུ་སྦྱོར་ཞིང་ཕྲད་པ་དེ་མངོན་སུམ་གྱི་རྒྱུར་ཇི་ལྟར་ཡང་མི་འཐད་པར་ཐལ། བདག་ཡིད་ཕྲད་པ་བདག་གི་ཡུལ་ཅན་གྱི་མངོན་སུམ་སྐྱེད་བྱེད་དུ་མི་འཐད་པའི་ཕྱིར། ཡང་དེ་ལྟར་བརྗོད་པའི་བདག་གི་ཡོན་ཏན་འདུ་བྱེད་ཡང་དེར་མི་འཐད་པར་ཐལ། བདག་གི་ཡོན་ཏན་འདུ་བྱེད་ཀྱིས་རང་འབྲས་བསྐྱེད་པ་མི་འཐད་པའི་ཕྱིར། འདི་རྣམས་ཀྱི་འཁོར་གསུམ་ཁས་བླངས་སོ། ། གཉིས་པ་ལ་གཉིས་ཏེ། རྒྱས་པར་བཤད། མཇུག་བསྡུ་བའོ། ། དང་པོ་ལ་གསུམ་སྟེ།
དབང་མངོན་གྱིས་ཁྱད་གཞི་ཁྱད་ཆོས་སྦྱོར་བར་མི་ནུས། དེའི་རྒྱུ་མཚན། སྤྱི་རྫས་གཞན་བཟུང་བའི་སྒོ་ནས་ཁྱད་གཞི་ཁྱད་ཆོས་སྦྱོར་བ་མི་འཐད་པའོ། ། དང་པོ་ནི། དབང་དོན་ཕྲད་པ་ལས་འདི་བ་གླང་ཁོ་ནའོ་སྙམ་དུ་སྐྱེ་བའི་ངེས་ཤེས་དེ་དབང་མངོན་ཡིན་ནོ་ཞེ་ན། ཁྱད་པར་གྱི་ཆོས་བ་གླང་ཉིད་དང་རྫས་བ་གླང་སོགས་ཁྱད་གཞི་ཁྱད་ཆོས་སུ་སྦྱོར་བ་ལས་ནི་འདི་བ་གླང་ངོ་སྙམ་པའི་ངེས་ཤེས་ཆོས་ཅན། དོན་བ་གླང་ཉིད་སོགས་སུ་འཇལ་བར་བྱེད་པའི་དབང་མངོན་མ་ཡིན་པར་ཐལ། ཁྱོད་ཁྱད་གཞི་ཁྱད་ཆོས་སུ་སྦྱར་ནས་འཛིན་པའི་ཞེན་བློ་ཡིན་པའི་ཕྱིར། ཁྱབ་པར་ཐལ། དབང་པོའི་བློ་ལ་ཞེས་པ་སྟེ།
དབང་མངོན་ཡིན་ན་དོན་རྣམས་དང་སྦྱོར་བའི་ནུས་པ་ཡོད་མ་ཡིན། ། ཞེས་པ་སྟེ། ཁྱད་གཞི་དང་ཁྱད་ཆོས་སྦྱོར་བའི་རྟོག་པ་མ་ཡིན་དགོས་པའི་ཕྱིར། གཉིས་པ་ནི། དབང་མངོན་ཡིན་ན་ཁྱད་གཞི་ཁྱད་ཆོས་དང་བརྗོད་བྱ་དང་རྗོད་བྱེད་སྦྱོར་བའི་རྟོག་པ་མ་ཡིན་དགོས་པར་ཐལ། རང་རང་གཞན་རིས་མི་མཐུན་པ་དང་མ་འདྲེས་པར་རིག་པར་བྱ་བའི་དོན་གྱི་རང་མཚན་བརྡའ་སྦྱོར་བའི་རྟོག་པ་ལ་གསལ་བར་བསྟན་བྱ་མིན་པའི་ཚུལ་ཐུན་མོང་མིན་པའི་གཟུགས་སོགས་ནི་དབང་པོའི་མངོན་སུམ་གྱི་གཟུང་ཡུལ་ཡིན་པ་འཐད་པའི་ཕྱིར། ཚིག་རྐང་པ་འདི་གཉིས་རྩ་བའི་ཚིག་ཏུ་མ་བྲིས་པར་ཡང་སྣང་ངོ་། གསུམ་པ་ནི་ཅི་སྟེ་ཡང་མིག་ཤེས་ཉིད་ཀྱིས་བ་གླང་ཉིད་ཀྱི་སྤྱི་རྫས་གཞན་བཟུང་བའི་སྒོ་ནས་བ་གླང་གི་རྫས་ཐ་དག་ངེས་པར་བྱེད་དོ་ཞེ་ན། འདི་བ་གླང་ངོ་སྙམ་པའི་ཤེས་པའང་ཆོས་ཅན། རྣམ་པ་ཀུན་ཏུ་དབང་པོའི་མངོན་སུམ་གྱི་བློ་རུ་གནས་པར་འགྱུར་བ་མི་རིགས་པར་ཐལ།
རང་གི་གཟུང་དོན་ལ་ལྟོས་པ་མིན་པའི་ཕྱིར། འགྲེལ་བཤད་ཀྱི་འགྱུར་ལྟར་ན། རྣམ་ཀུན་དོན་གྱི་རྣམ་ཤེས་ནི། གནས་ན་མངོན་སུམ་བློར་མི་འགྱུར། ཞེས་འབྱུང་བས། ཁྱད་གཞི་ཁྱད་ཆོས་ཀྱི་དོན་འཛིན་པའི་བློ་ཡིན་ན་རྣམ་པ་ཀུན་ཏུ་དོན་གྱི་སྤྱི་འཛིན་པའི་རྟོག་པའི་རྣམ་པར་ཤེས་པར་ནི་གནས་པས་ཁྱབ་ན་དབང་པོའི་མངོན་སུམ་ཆོས་ཅན། ཁྱད་གཞི་ཁྱད་ཆོས་འཛིན་པའི་བློར་མི་འགྱུར་བར་ཐལ། དོན་སྤྱི་འཛིན་པའི་རྟོག་པ་མ་ཡིན་པའི་ཕྱིར། ཞེས་བཤད་དོ། ། གཉིས་པ་དོན་བསྡུས་པ་ནི།
ཅི་སྟེ་བློའི་སྐྱེ་བ་ཆོས་ཅན། དབང་དོན་ཕྲད་པ་དང་། བདག་ཡིད་ཕྲད་པ་ལས་ཕྱི་རོལ་གྱི་དོན་ལ་མངོན་སུམ་དུ་འདོད་པ་མི་རིགས་པར་ཐལ། དེ་ལ་སྔར་བཤད་པའི་རིགས་པས་གནོད་པའི་ཕྱིར། གཉིས་པ་ལ་གསུམ་སྟེ། ཚད་འབྲས་རྫས་གཞན་ཡིན་པ་དགག བློ་དང་སྐྱེ་བ་རྫས་གཅིག་དང་ཐ་དད་བརྟགས་ལ་དགག བདག་ཚད་མར་འདོད་པ་དགག་པའོ། ། དང་པོ་ནི། དབང་དོན་ཕྲད་པ་དང་།
བདག་ཡིད་ཕྲད་པ་ཚད་མར་ཁས་བླངས་ནས། ཕྲད་པ་དེ་ལས་སྐྱེས་པའི་བློ་འབྲས་བུར་འདོད་པ་དང་། བློའི་སྐྱེ་བ་རྫས་གཞན་མངོན་སུམ་གྱི་ཚད་མར་ཁས་བླངས་ནས། དེ་ལས་རྫས་ཐ་དད་པའི་ཕྱི་རོལ་འཇལ་བའི་བློ་འབྲས་བུར་ཁས་ལེན་པ་ནི་མི་འཐད་དེ། འདི་ལྟར། ཚད་འབྲས་རྫས་གཞན་དུ་ཁས་ལེན་པ་མི་འཐད་པར་ཐལ། ཚད་མ་ལས་དོན་གཞན་འབྲས་བུར་སྨྲ་བ་ཡིས་ཚད་མས་ཡོངས་སུ་བཅད་པའི་དོན་གཞན་ཚད་མ་དེའི་འབྲས་བུ་ལས་ཐོབ་པར་འགྱུར་བ་མ་ཡིན་པའི་ཕྱིར། དེས་ན་ཚད་མ་དེ་ལས་རྫས་གཞན་ཡང་ཡིན་འབྲས་གཞན་མེད་པས་སོ་ཞེས་པ་སྟེ། དེའི་འཇོག་བྱེད་ཡང་ཡིན་པས་གཞི་མཐུན་མེད་དེ། དོན་གྱི་རྣམ་པ་ཤར་ནས་དེ་ལ་གསར་དུ་མི་བསླུ་བའི་བློ་འབྲས་བུ་ཡིན་ན་ཞེས་པ་སྟེ།
དོན་དངོས་སུ་རྟོགས་པ་ཚད་མའི་འཇོག་བྱེད་ཡིན་པའི་ཕྱིར། ཞེས་བརྗོད་པར་བྱའོ། ། ཚད་མ་དེ་ལས་རྫས་གཞན་པའི་འབྲས་བུ་མེད་དེ། ཞེས་ནི་མི་འགོད་དེ། ཚད་མ་དེ་ལས་རྫས་གཞན་ཆོས་ཅན། ཁྱོད་དོན་བྱེད་ནུས་པ་མ་ཡིན་པར་ཐལ། ཁྱོད་ཀྱི་འབྲས་བུ་མེད་པའི་ཕྱིར། འདོད་ན། ཁྱོད་རྟག་པར་ཐལ། ཁྱོད་ཡོད་པ་གང་ཞིག་འདོད་པའི་ཕྱིར།
རྒྱས་པར་ནི་གཞན་དུ་ཤེས་པར་བྱའོ། ། གཉིས་པ་ནི། བློའི་སྐྱེ་བ་བློ་ལས་རྫས་གཞན་ནམ། རྫས་གཅིག་གང་རུང་དུ་ཁས་ལེན་དགོས་ཏེ། དབང་དོན་དང་། བདག་ཡིད་ཕྲད་པ་ལས་སྐྱེས་བའི་བློའི་སྐྱེ་བ་མངོན་སུམ་གྱི་མཚན་ཉིད་དུ་ཁས་བླངས་པའི་ཕྱིར། འདོད་དེ་རྫས་གཞན་ཡིན་པའི་ཕྱིར། ཞེ་ན། དེ་ལ་འདོད་ལུགས་གཉིས་འབྱུང་སྟེ། བྱེ་བྲག་པས།
དབང་དོན་དང་བདག་ཡིད་གཉིས་འཕྲོད་པ་འདུ་བ་རང་གི་རྒྱུ་ལས་སྟེ་རང་གི་རྒྱུ་འཕྲོད་པ་འདུ་རྒྱུའི་ཆོས་རྣམས་ལས་འབྱུང་ལ། འཕྲོད་པ་འདུ་བ་མངོན་སུམ་གྱི་ཚད་མ་དང་། འཕྲོད་པ་འདུ་བ་ལས་དབང་པོའི་བློ་སྐྱེ་བར་འདོད་པ་ལྟར་དཔྱོད་པ་པས་ཀྱང་ལུགས་དེ་ལ་བརྟེན་པའི་ཕྱིར་དང་། ཡང་ན་དབང་པོའི་བློ་ཚད་མ་དང་། དེ་འཕྲོད་པ་འདུ་བ་ལས་སྐྱེས་ཞེས་བཤད་པའི་ཕྱིར་དང་། དེ་ནི་ཁས་བླངས་པ་དང་འགལ་བ་ཡིན་ཏེ། དབང་པོའི་བློ་ཆོས་ཅན། ཁྱོད་འཕྲོད་འདུ་ལས་སྐྱེ་བ་མི་འཐད་པར་ཐལ། འཕྲོད་འདུ་རྟག་པའི་དངོས་པོར་ཁས་བླངས་པས་དེས་ཁྱོད་བསྐྱེད་པ་མི་འཐད་པའི་ཕྱིར། དེས་ན།
འཕྲོད་འདུ་དེ་ཆོས་ཅན། ཚད་མ་དང་འབྲས་བུ་གང་དུའང་མི་འཐད་པར་ཐལ། རྟག་པའི་དངོས་པོ་ཡིན་པའི་ཕྱིར། ཅི་སྟེ་བློའི་སྐྱེ་བ་བློ་དང་གཞན་མིན་པའི་གཅིག་ཡིན་ནོ་ཞེ་ན། མཚན་ཉིད་ཀྱི་ཟུར་དུ་བློའི་སྐྱེ་བ་འདི་བློ་ལས་གཞན་དུ་སྨོས་པ་དོན་མེད་པར་ཐལ། བློའི་སྐྱེ་བ་བློ་དང་གཅིག་ཏུ་གྲུབ་ཟིན་པའི་ཕྱིར། གསུམ་ཆར་ཁས་བླངས་སོ། ། སྐྱེ་བ་སྨོས་པའི་དགོས་པ་ནི་སྐྱེ་བཞིན་པའི་གནས་སྐབས་ཀྱི་བློ་ཁོ་ན་ཚད་མར་ཤེས་པའི་དོན་དུ་བློའི་སྐྱེ་བ་ཞེས་སྨོས་པ་ཡིན་ནོ་ཞེ་ན། བློའི་སྐྱེ་བཞིན་པ་ཆོས་ཅན། ཚད་མར་མི་འཐད་པར་ཐལ།
མ་སྐྱེས་པའི་ཕྱིར། རྟགས་བསལ་ཁས་བླངས་སོ། ། གཞུང་འདི་རྣམས་ཀྱི་རིགས་པའི་ལམ་གྱིས་ནི་ངོ་བོ་ཉིད་སྐུ་སངས་རྒྱས་རྟག་པ་ཡིན་པ་བཀག་པ་ཡིན་ནོ། ། སྐྱེ་བ་ལས་བློ་ཡང་དུས་ཕྱིས་ཡོད་ན་བློའི་སྐྱེ་བ་བློ་དང་གཅིག་ཏུ་མི་འགྱུར་རོ། ། གསུམ་པ་ནི། བདག་སྐྱེས་བུ་ནི་གཞལ་བྱ་འཇལ་བར་བྱེད་པ་པོ་ཡིན་ལ། དེས་བློ་བསྐྱེད་ནས་ཡུལ་འཇལ་བར་བྱེད་ཅེ་ན། སྐྱེས་བུ་དེས་སྔར་གྱི་གནས་སྐབས་ལས་རྣམ་པ་གཞན་དུ་འགྱུར་ནས་བློ་བསྐྱེད་དམ། མི་འགྱུར་བའི་ངང་ནས་བསྐྱེད། དང་པོ་ལྟར་ན།
སྐྱེས་བུ་ཆོས་ཅན། མི་རྟག་པ་རུ་འགྱུར་བར་ཐལ། སྔར་ལས་རྣམ་པ་གཞན་དུ་འགྱུར་ནས་བློ་སྐྱེ་ན་སྟེ་བསྐྱེད་པའི་ཕྱིར། ཅི་སྟེ་མི་འགྱུར་ན། བདག་དེ་ཆོས་ཅན། ཁྱོད་ལས་སྐྱེས་པའི་བློ་དེ་ལ་ཚད་མ་ཞེས་མི་སྦྱོར་ཞིང་ཚད་མར་མི་འཐད་པར་ཐལ། མི་འགྱུར་ན་སྟེ། ཁྱོད་སྔར་གྱི་གཞན་སྐབས་ལས་གཞན་དུ་མི་འགྱུར་བའི་རྟག་པ་ཡིན་པའི་ཕྱིར། འདིས་ཀྱང་རྟག་པ་ཡང་ཡིན་སངས་རྒྱས་ཡང་ཡིན་པའི་གཞི་མཐུན་ཡོད་པར་འདོད་པ་བཀག་པ་ཡིན་ནོ། ། མངོན་གྱུར་གནས་ལུགས་དོན་རྣམས་ནི། །
མངོན་སུམ་ཚད་མས་རྣམ་པའི་ཚུལ། ། རིགས་པའི་ལམ་ནས་ལེགས་དྲངས་ནས། ། རིགས་པའི་དབང་ཕྱུག་བདག་གིས་བཤད། ། གཉིས་པ་ལེའུའི་མཚན་བསྟན་པ་ནི། ཚད་མ་ཀུན་ལས་བཏུས་པ་ལས་མངོན་སུམ་བརྟག་པའི་ལེའུའི་རྒྱན་སྟེ་དང་པོའོ།། ༄༅། །གཉིས་པ་ལྐོག་གྱུར་རྟོགས་པའི་ཐབས་བཤད་པ་ལ་གཉིས་ཏེ། ལེའུའི་གཞུང་བཤད་པ་དང་། ལེའུའི་མཚན་བསྟན་པའོ། ། དང་པོ་ལ་གཉིས་ཏེ། རྗེས་དཔག་གི་སྒྲ་འཇུག་པའི་དབྱེ་བ་དང་།
རང་དོན་གྱི་རྗེས་དཔག་རྟེན་དང་བཅས་པ་བཤད་པའོ། ། དང་པོ་ནི། ཁ་ཅིག་རྗེས་དཔག་ལ་རང་དོན་དང་གཞན་གྱི་རྗེས་དཔག་གཉིས་སུ་དབྱེ་བ་ནི་ཤིན་ཏུ་མི་འཐད་དེ་ཡང་དག་པའི་ཤེས་པ་དབྱེ་གཞིར་བྱས་ནས་ཚད་མ་དང་། ཚད་མ་མ་ཡིན་པའི་ཤེས་པ་གཉིས་སུ་དབྱེ་བ་བྱས་ནའང་མཚུངས་པའི་ཕྱིར། དེ་ནི་ཤིན་ཏུ་མི་འཐད་དེ། ཚད་མ་མ་ཡིན་པའི་ཤེས་པ་ནི་ཡང་དག་པའི་ཤེས་པར་མི་རུང་བའི་ཕྱིར། དབྱེ་གཞི་དང་དབྱེ་བའི་ཡ་གྱལ་ལ་ནི་ཁྱབ་ཆེ་ཆུང་དགོས་ལ། ཡང་དག་པའི་ཤེས་པ་དང་ཚད་མ་ལ་ནི་ཁྱབ་ཆེ་ཆུང་མེད་པའི་ཕྱིར་ཞེ་ན། འོ་ན་རྗེས་དཔག་ཡང་རང་དོན་རྗེས་དཔག་དང་གཞན་དོན་རྗེས་དཔག་གཉིས་སུ་དབྱེ་བ་མི་འཐད་པར་འགྱུར་ཏེ། གཞན་དོན་རྗེས་དཔག་རྗེས་དཔག་མི་རུང་བའི་ཕྱིར་དང་།
དབྱེ་གཞི་དང་དབྱེ་བའི་ཡ་ཁྱལ་ལ་ནི་ཁྱབ་ཆེ་ཆུང་དགོས་ལ་རང་དོན་རྗེས་དཔག་དང་རྗེས་དཔག་ལ་ནི་ཁྱབ་ཆེ་ཆུང་མེད་པའི་ཕྱིར་ཞེས་བརྗོད་ན་མི་མཚུངས་སམ་ལེགས་པར་སོམས་ཤིག དེས་ན་རྗེས་དཔག་ཅེས་པའི་སྒྲ་འཇུག་པའི་རྒྱུ་མཚན་དང་དགོས་པ་ཡང་དག་ཡོད་པ་ཆོས་ཅན། རྣམ་པ་གཉིས་ཡོད་དེ། རང་གཞན་གྱི་རྗེས་དཔག་གཉིས་སུ་ཡོད་པའི་ཕྱིར་ཏེ། རྟགས་གཟུང་ཞིང་འབྲེལ་པ་དྲན་པའི་རྗེས་སུ་ལྐོག་གྱུར་དཔོག་པ་དང་། བདག་པོའི་རྐྱེན་ཁྱད་པར་ཅན་ལ་བརྟེན་ནས་དེ་རྗེས་སུ་དཔོག་པ་གཉིས་སུ་ཡོད་པའི་ཕྱིར། ཞེས་པའོ། ། རྗེས་དཔག་གི་སྒྲ་འཇུག་པ་ལ་རང་དོན་དང་གཞན་དོན་གྱི་རྗེས་དཔག་གཉིས་སུ་འབྱེད་པ་བཞིན་དུ་རྟགས་ཡང་དག་ལ་ཡང་རང་དོན་དང་གཞན་དོན་གྱི་རྟགས་ཡང་དག་གཉིས་སུ་དབྱེ་བར་བྱེད་དམ་ཞེ་ན། དེ་ནི་མཚུངས་པ་མ་ཡིན་ཏེ། སྒྲུབ་ངག་དང་།
རྗེས་དཔག་གཉིས་སྐྱེས་བུའི་རྒྱུད་ཀྱིས་བསྡུས་པས་རང་དོན་དང་། གཞན་དོན་གཉིས་སུ་དབྱེ་ལ། གཏན་ཚིགས་ནི་འདི་ལྟར་མ་ངེས་པའི་ཕྱིར། རང་གཞན་གྱི་དབྱེ་བ་རིགས་པའི་དབང་ཕྱུག་གཉིས་ཀྱིས་མ་མཛད་པ་ཡིན་ནོ་ཞེས་འཆད་དོ། ། རང་དོན་གྱི་ལེའུ་ལས་ལོགས་སུ་གཞན་དོན་གྱི་ལེའུ་བརྩམས་པ་དོན་མེད་པར་ཐལ། རང་དོན་དུ་གོ་བྱེད་ཚུལ་གསུམ་བཤད་པ་ཁོ་ནས་ཚུལ་གསུམ་རྟོགས་པར་འདོད་པ་པོའི་ཚིག་གི་རིམ་པ་ཡང་བསྟན་པའི་ཕྱིར། གཞན་དུ་ན་ཚུལ་གསུམ་གསལ་བར་མ་བསྟན་པར་འགྱུར་རོ་ཞེ་ན། སྐྱོན་མེད་དེ། ཚུལ་གསུམ་བློ་ཡུལ་དུ་སོང་བའི་དངོས་ཀྱི་འབྲས་བུ་ལ་རྗེས་དཔག་འབྱུང་ལ། སྒྲུབ་ངག་བློ་ཡུལ་དུ་སོང་བའི་དངོས་ཀྱི་འབྲས་བུ་ལ་ཚུལ་གསུམ་དྲན་པའི་བློ་འབྱུང་བས།
དངོས་ཀྱི་དགོས་པ་ཐ་དད་པའི་ཕྱིར། དབང་པོ་རྣོན་པོས་ཚུལ་གསུམ་ཤེས་ནས་བརྗོད་ཚུལ་ལ་རྨོངས་པ་མེད་ཀྱང་དབང་པོ་བརྟུལ་པོ་ཁ་ཅིག་རྟགས་ཀྱི་དངོས་པོ་ཇི་ལྟ་བ་བཞིན་རྟོགས་ཀྱང་གཞན་ལ་སྟོན་པའི་ཚེ་ལྷག་ཆད་ཅན་དུ་སྟོན་པར་མཐོང་སྟེ། བསྒྲུབ་བྱ་དང་མཇུག་སྡུད་ཚིག་གིས་ཟིན་པར་བརྗོད་པ་ལྷག་པ་དང་། ཆོས་མཐུན་སྦྱོར་བརྗོད་པ་ན་དཔེ་ལ་འབྲེལ་པ་སྟོན་པ་ཆད་པ་དང་། རྩོད་གཞི་ལ་རྟགས་ཉེ་བར་གཏོད་པ་ཕྱོགས་ཆོས་བརྗོད་པ་བཟློས་པ་དང་། ངག་ལྷག་ཆད་ཅན་དུ་བརྗོད་པ་མཐོང་བས། བརྗོད་ཚུལ་ལ་མི་མཁས་པ་དག་རྗེས་སུ་བཟུང་བའི་དོན་དུ་ལེའུ་ལོགས་སུ་མཛད་དོ། ། ཞེས་རྣམ་པར་ངེས་པར་བཤད་ཅིང་། འགྲེལ་བཤད་མཁན་པོས་ཀྱང་འདི་ལྟར་བཤད་དོ། ། དེ་ལ་རྣམ་ངེས་མཁན་པོས་དེ་ལྟར་བཤད་པ་ལ་སྐྱོན་མེད་ཀྱང་འགྲེལ་བཤད་མཁན་པོས་དེ་ལྟ་བུར་བཤད་པ་དེ་ནི་ཤིན་ཏུ་འགལ་བར་མཐོང་སྟེ།
འོག་ཕྱོགས་ཆོས་འབྲེལ་བ་བསྒྲུབ་བྱ་ལ། ཞེས་པའི་འགྲེལ་པའི་སྐབས་སུ་རང་ཉིད་ཀྱིས་ཀྱང་བརྟག་པ་མཐའ་བཟུང་མེད་པར་བསྒྲུབ་བྱ་བརྗོད་པའི་ཚིག་སྒྲུབ་ངག་དུ་ཁས་བླངས་པའི་ཕྱིར། ། གཉིས་པ་ལ་གཉིས་ཏེ། རང་དོན་རྗེས་དཔག་དངོས་བཤད་པ་དང་། དེའི་རྟེན་གཏན་ཚིགས་འཕྲོས་དང་བཅས་པ་བཤད་པའོ། ། དང་པོ་ལ་བཞི་སྟེ། མཚན་ཉིད་དང་། ཚད་འབྲས་མངོན་སུམ་དང་མཚུངས་པར་ཤེས་དགོས་པའི་ཚུལ་དང་། མངོན་རྗེས་གཟུང་ཡུལ་དང་མཚན་ཉིད་ཐ་དད་དུ་བཤད་པ་དང་། རྗེས་དཔག་གི་སྒྲས་བརྗོད་པར་རིགས་པ་ལ་གཉིས་སུ་དབྱེ་བ་བཞིན་དུ་མངོན་སུམ་ལ་རང་དོན་གྱི་མངོན་སུམ་དང་གཞན་དོན་གྱི་མངོན་སུམ་གཉིས་སུ་མི་ཕྱེ་བའི་རྒྱུ་མཚན་ནོ། །
དང་པོ་ནི། རང་དོན་གྱི་རྗེས་དཔག་ནི་ཆོས་ཅན། འཇོག་བྱེད་ཀྱིས་སྟོང་བའི་མཚོན་བྱ་མ་ཡིན་ཏེ། རང་གི་རྟེན་ཚུལ་གསུམ་པའི་རྟགས་ལས་རང་གི་གཞལ་བྱ་ལྐོག་གྱུར་གྱི་དོན་གསར་དུ་མཐོང་ཞིང་རྟོགས་པའི་ཞེན་པའི་བློས་མཚོན་པར་བྱ་བ་ཅན་ཡིན་པའི་ཕྱིར་དང་། ཚུལ་གསུམ་ཞེས་སྨོས་པ་ནི་ལོག་རྟོག་བཟློག་པའི་ཆེད་དུ་ཡིན་གྱི་རྟགས་ཀྱི་མཚན་ཉིད་དུ་ཚུལ་གསུམ་སྨོས་པ་མ་ཡིན་ཏེ། རྒྱུ་མཚན་འོག་ནས་འཆད་པའི་ཕྱིར། འདི་ལ་འགྲེལ་བཤད་མཁན་པོ་དག་ན་རེ། མི་གསལ་བའི་དོན་དག་འདིས་རྟོགས་སུ་བྱེད་རྟོགས་པར་བྱེད་པས་རྟགས་ཏེ། ཚུལ་གསུམ་པ་ཅན་ནོ། ། ཚུལ་གསུམ་སྨོས་པས་ནི།
འཛེམ་མེད་པ་ཁ་ཅིག རྟགས་འདོད་ཀྱང་ཚུལ་གཅིག་ཁོ་ནས་ཆོག་སྟེ། རྣམ་པ་གཞན་དུ་མི་འཐད་པ་ཉིད་དེ། རྣམ་པ་གཞན་ནི། བསྒྲུབ་བྱ་མེད་པར་མི་འཐད་པ་དང་། མི་འཐད་པ་ནི་དེ་སྒྲུབ་པའི་ནུས་པ་མེད་པའོ་ཞེས་འདོད་པ་དང་། ཡང་ཁ་ཅིག་ཚུལ་གསུམ་པ་ཅན་ཡིན་ཡང་ཁ་ཕར་ལྟའི་སྐྱེས་བུ་ཆོས་ཅན། སྔོ་བསངས་ཡིན་ཏེ། ནག་པའི་བུ་ཡིན་པའི་ཕྱིར། ཞེས་པ་རྟགས་སུ་འདོད་པ་ད་ང་།
རང་སྡེ་ཁ་ཅིག་ཚུལ་གསུམ་གྱིས་རྟགས་ཡང་དག་ཏུ་མཚོན་པར་མི་ནུས་པས་དེ་གསུམ་གྱི་སྟེང་དུ་བསྒྲུབ་བྱ་ལ་གནོད་པ་མེད་པའི་ཡུལ་ཅན་དང་། བརྗོད་པར་འདོད་པའི་གྲངས་གཅིག་པ་ཅན་དང་། ཤེས་ཟིན་པ་ཉིད་ཅེས་ཚུལ་དྲུག་ཏུ་འདོད་པ་དག་གི་ལོག་རྟོག་བཀག་ནས། ལྐོག་གྱུར་གོ་བར་བྱེད་པའི་ཚུལ་ནི་གསུམ་ཁོ་ནར་གྲངས་ངེས་སོ་ཞེས་ཟེར་རོ། །

དེ་ནི་འཐད་མི་འཐད་ཀྱི་དགག་སྒྲུབ་འོག་ནས་བྱེད་དོ། ། གཉིས་པ་ནི། རྗེ་དཔག་གི་ཚད་མ་དང་། འབྲས་བུ་སྔར་མངོན་སུམ་ལ་བཤད་པ་བཞིན་དུ་ཤེས་པར་བྱེད་དགོས་ཏེ། མངོན་རྗེས་གཉིས་ཀྱི་ཚད་འབྲས་སྤྱིའི་རྣམ་གཞག་མཚུངས་པའི་ཕྱིར། དེས་ན། སྒྲ་དང་མི་རྟག་པའི་ཚོགས་དོན་གཞལ་བྱ། དེའི་རྣམ་པ་ཤར་ནས་དེ་ལ་གསར་དུ་མི་བསླུ་བའི་ཤེས་པ་ཚད་མ། དེ་དངོས་སུ་རྟོགས་པའི་ཚད་མ་འབྲས་བུའོ། ། གསུམ་པ་ནི། མངོན་རྗེས་གཉིས་ཀ་རང་གི་གཞལ་བྱ་རྟོགས་པའི་མཚན་ཉིད་ཅན་ཡིན་ན་འདི་གཉིས་ཀྱི་ཡུལ་དང་ངོ་བོ་ལ་ཁྱད་པར་ཅི་ཞིག་ཡོད་ཅེ་ན།
མངོན་རྗེས་གཉིས་རང་ཉིད་གཞི་མཐུན་དང་དེ་གཉིས་ཀྱི་གཟུང་ཡུལ་ཡང་གཞི་མཐུན་དུ་ཡོད་པ་མ་ཡིན་ཏེ། དེ་གཉིས་ཀྱི་གཟུང་ཡུལ་དང་ནི་ངོ་བོ་མཚུངས་པ་མིན་པ་སྟེ། མངོན་རྗེས་གཉིས་ཀྱི་གཟུང་ཡུལ་ཡང་རིས་སོ་སོ་ཐ་དད་པ་དང་ཁོང་རང་གཉིས་ཀྱང་རིས་སོ་སོ་ཐ་དད་ཁོ་ན་ཡིན་པའི་ཕྱིར། འགྲེལ་པར། རང་གི་ངོ་བོ་ཡང་ཐ་དད་པ་ཡིན་ནོ་ཞེས་འབྱུང་ངོ་། ། དེའི་ལྟར་ན། རྗེས་དཔག་མངོན་སུམ་དང་ངོ་བོ་ཐ་དད་ཡིན་ན། རྗེས་དཔག་རང་རིག་མངོན་སུམ་དང་ངོ་བོ་ཐ་དད་དུ་འགྱུར་ལ། དེ་འདོད་ན་རྗེས་དཔག་ཤེས་པ་མ་ཡིན་པར་འགྱུར་ཏེ། རང་རིག་མངོན་སུམ་དང་རྫས་ཐ་དད་ཡིན་ན་ཤེས་པ་མ་ཡིན་པས་ཁྱབ་པར་ཁས་བླངས་པའི་ཕྱིར།
དེས་ན་འགྲེལ་པ་འདི་རང་འགྲེལ་ཨེ་ཡིན་ལེགས་པར་ལྟོས་ཤིག བཞི་པ་ལ་གཉིས་ཏེ། རྒྱུ་མཚན་དངོས་དང་། དེ་ལ་རྩོད་པ་སྤང་བའོ། ། དང་པོ་ནི། རྗེས་དཔག་གི་ ༼༨༩༽ སྒྲས་བརྗོད་རིགས་ལ་གཉིས་ཡོད་པ་བཞིན་དུ་མངོན་སུམ་ལའང་རང་དོན་དང་གཞན་དོན་གྱི་མངོན་སུམ་གཉིས་ཅིའི་ཕྱིར་མེད། གཞན་དོན་གྱི་རྗེས་དཔག་ཡོད་དེ། བྱས་ན་མི་རྟག་དཔེར་ན་བུམ་པ་བཞིན། སྒྲ་ཡང་བྱས་ཞེས་བརྗོད་པའི་ཚིག་ལས་གཞན་ལ་རྗེས་དཔག་སྐྱེ་བའི་ཕྱིར་ཞེ་ན། འོ་ན་གཞན་དོན་གྱི་མངོན་སུམ་ཡང་ཡོད་པར་འགྱུར་ཏེ་རི་དྭགས་རྒྱུག་པ་ལ་ལྟོས་ཤིག་ཅེས་བརྗོད་པའི་ཚིག་ལས་གཞན་ལ་དེ་མཐོང་བའི་མངོན་སུམ་སྐྱེ་བ་མཐོང་བའི་ཕྱིར་ཞེ་ན།
འདིའི་ལན་ལ་ནི་རྒྱན་མཛད་པས་ནི་འདི་ལྟར་མཛད་དེ། ཚིག་ལ་བརྟེན་ནས་དེའི་ཚེ་ཚད་མ་སྐྱེས་པ་ཡིན་ན་ཡང་རྗེས་དཔག་གི་ཚད་མར་གསལ་ཏེ། གང་འགལ་རྐྱེན་མེད་ཅིང་མཐུན་རྐྱེན་ཚང་བ་རི་དྭགས་རྒྱུག་པ་ལ་བལྟ་བ་ལ་མངོན་དུ་ཕྱོགས་པ་ལ་དེ་མཐོང་བའི་མངོན་སུམ་སྐྱེ་སྟེ། ཁོ་བོ་ཇི་ལྟར་ཁྱོད་ཀྱང་འགལ་རྐྱེན་མེད་ཅིང་མཐུན་རྐྱེན་ཚང་བ་དེ་བལྟ་བ་ལ་མངོན་དུ་ཕྱོགས་པར་གྱིས་ཤིག་ཅེས་པའི་དོན་དུ་འགྱུར་ལ། དེའི་ཚེ་ཡང་དེ་མཐོང་བའི་མངོན་སུམ་སྐྱེ་བ་རྗེས་དཔག་གིས་རྟོགས་པར་ཟད་ཀྱི། མངོན་སུམ་དེ་ཉིད་དུ་ཚིག་ཙམ་གྱིས་བསྐྱེད་པ་ནི་མ་ཡིན་ནོ་ཞེས་བཤད་དེ། ཇི་ལྟར་ཚིག་ལས་མཐོང་བ་ཡི། ། འབྲེལ་པ་དྲན་པར་འགྱུར་བ་ན། ། རྗེས་དཔག་སྐྱེ་བ་དེ་བཞིན་དུ། ། འགར་ཡང་མངོན་སུམ་སྐྱེ་མ་ཡིན། །
ཚུལ་གསུམ་རྟགས་པའི་དྲན་པ་ན། ། ངེས་པར་རྗེས་དཔག་སྐྱེ་བར་འགྱུར། ། རང་གིས་རྟོགས་པའི་དོན་ཙམ་ནི། ། བརྗོད་པ་མངོན་སུམ་རིགས་མ་ཡིན། ། ཞེས་ཚིག་ཙམ་ལས་ནི་གཞན་ལ་མངོན་སུམ་སྐྱེ་བ་མེད་དོ། ། གལ་ཏེ་རི་དྭགས་རྒྱུག་པ་ལ་ལྟོས་ཞེས་བྱས་པ་ལས་མངོན་སུམ་སྐྱེ་བར་མཐོང་བ་མ་ཡིན་ནམ་ཞེ་ན། དེར་ཡང་རྗེས་སུ་དཔག་པ་དེ་མ་ཐག་པ་ཡིན་པའི་ཕྱིར་རོ། ། འདི་ལྟར་དེ་ལྟར་ལྟོས་ཞེས་བྱ་བས་ཏེ། དོན་དེ་མངོན་ཕྱོགས་མ་སྦྱོར་ཞིང་། ང་ཡིས་དེ་ལྟར་རྟོགས་པ་ཡང་།
དོན་གྱིས་བསྟན་པར་འགྱུར་བ་ཡིན། འདི་ནི་རི་དྭགས་བལྟ་བ་ལ་མངོན་སུམ་དུ་ཕྱོགས་པར་གྱིས་ཤིག་ཅེས་ངེས་པར་སྦྱོར་བ་ཡིན་ཏེ། མངོན་སུམ་དུ་ཕྱོགས་པ་ནི་ཇི་ལྟར་ཁྱོད་ཀྱང་དེ་བཞིན་ནོ་ཞེས་སོ་ཞེས་འབྱུང་བའི་ཕྱིར་རོ། ། འདི་ནི་འཐད་པར་མི་སེམས་ཏེ། གཞན་དུ་བཀག་ཟིན་པའི་ཕྱིར་འདི་མི་སྤྲོའོ། ། རྗེ་བཙུན་ཆ་པས་ནི་ལན་འདི་ལྟར་མཛད་དེ། ངག་ལ་རྗེས་དཔག་ཏུ་འདོད་པ་བཞིན་དུ་ཞེས་ངག་ལ་མངོན་སུམ་དུ་འདོད་དགོས་པ་མཚུངས་པ་མ་ཡིན་ཏེ། ངག་ལ་རྗེས་དཔག་ཏུ་འདོད་པ་ལ་རྒྱུ་མཚན་ཡོད་པ་བཞིན་དུ་ངག་ལ་མངོན་སུམ་དུ་འདོད་པའི་རྒྱུ་མཚན་མཚུངས་པ་བདེན་ཀྱང་ངག་ལ་རྗེས་དཔག་ཏུ་འདོད་པའི་དགོས་པ་ཡོད་པ་བཞིན་དུ་ངག་ལ་མངོན་སུམ་དུ་བརྟགས་པའི་དགོས་པ་མེད་པའི་ཕྱིར་ཏེ། ལྐོག་གྱུར་ངེས་པའི་བློ་ལ་སྒྲ་ཚད་མ་ཡིན་པའི་ལོག་རྟོག་སེལ་རྒྱུ་ཡོད་ལ། མངོན་གྱུར་ངེས་པའི་བློ་ལ་སྒྲ་ཚད་མ་ཡིན་པའི་ལོག་རྟོག་སེལ་རྒྱུ་མེད་པའི་ཕྱིར་ཞེས་གསུངས་སོ། །
དེ་ནི་ལེགས་པར་མཐོང་ངོ་། ། དེས་ན། གཞན་དོན་གྱི་མངོན་སུམ་དུ་མི་འཐད་དེ། དེ་ལྟར་འཐད་ན་རང་གི་མཚན་ཉིད་དེ་གཟུགས་སོགས་ཚིག་ཙམ་གྱིས་གསལ་བར་བསྟན་པར་ནུས་དགོས་པ་ལས་དེ་ལྟར་བསྟན་བྱ་མ་ཡིན་པའི་ཕྱིར། མངོན་རྗེས་གཉིས་རང་གི་གཟུང་ཡུལ་གཅིག་ལ་འཇུག་པ་མ་ཡིན་ཏེ། རྗེས་དཔག་གིས་སྤྱི་མཚན་གཟུང་ཡུལ་དུ་བྱས་པས་རང་གི་གཟུང་ཡུལ་མི་གསལ་བར་སྣང་ལ། མངོན་སུམ་གྱིས་རང་མཚན་གཟུང་ཡུལ་དུ་བྱས་པས་རང་གི་གཟུང་ཡུལ་གསལ་བར་སྣང་བའི་ཕྱིར་ཞེས་སྟོན་པ་ནི། གཟུང་ཐ་དད་ཕྱིར་ཞེས་པའོ། ། འདི་ལ་ཐག་ཉེ་རིང་གཉིས་ནས་བུམ་པའི་གཟུགས་ལ་བལྟ་བའི་བུམ་གཟུགས་འཛིན་པའི་དབང་མངོན་གཉིས་རང་གི་གཟུང་ཡུལ་ལ་འཇུག་པ་མ་ཡིན་པར་ཐལ། ཐག་རིང་པོ་ནས་བུམ་གཟུགས་ལ་བལྟ་བའི་བུམ་གཟུགས་འཛིན་པའི་དབང་མངོན་ལ་གཟུང་ཡུལ་མི་གསལ་བར་སྣང་།
ཐག་ཉེ་བ་ནས་བུམ་གཟུགས་ལ་བལྟ་བའི་བུམ་གཟུགས་འཛིན་པའི་དབང་མངོན་ལ་གཟུང་ཡུལ་གསལ་བར་སྣང་བའི་ཕྱིར་ཞེས་བརྗོད་ན་ལན་ཇི་ལྟར་འདེབས་ལེགས་པར་སོམས་ཤིག གཞུང་འདི་དང་རྣམ་ངེས་སུ་སློབ་དཔོན་གྱིས་ནི། སྣང་བ་ཐ་དད་པས། གཅིག་ལ་དེ་མི་འཐད་པའི་ཕྱིར། དོན་གྱི་དབྱེ་བ་བཤད་པ་ཡིན། ཞེས་སོགས་ལ་བརྟེན་ནས། རྗེས་དཔག་གི་སྣང་ཡུལ་ཡིན་ན་དངོས་པོ་མ་ཡིན་པས་ཁྱབ་པ་དང་། མངོན་སུམ་ཡིན་ན་རང་གི་སྣང་ཡུལ་དུ་དངོས་པོ་འཛིན་པས་ཁྱབ་ཅེས་རླུང་ལྟར་དུ་གྲགས་སོ། ། དེ་ལ་འདི་སྐད་དུ་བརྗོད་ན་ལན་ཇི་ལྟར་འདེབས། གཟུང་འཛིན་རྫས་ཐ་དད་ཀྱིས་སྟོང་པའི་བདེན་སྟོང་མངོན་སུམ་དུ་རྟོགས་པའི་བྱང་འཕགས་ཀྱི་མཉམ་བཞག་ཡེ་ཤེས་ཀྱི་སྣང་ཡུལ་ཡོད་དམ་མེད།
མེད་ན། དེ་ཤེས་པ་མ་ཡིན་པར་ཐལ། རང་གི་སྣང་ཡུལ་མེད་པའི་ཕྱིར་དང་། མངོན་སུམ་མ་ཡིན་པར་ཐལ། རང་གི་སྣང་ཡུལ་དུ་དངོས་པོ་མི་འཛིན་པའི་ཕྱིར། གསུམ་ཆར་ཁས་བླངས་སོ། ། རང་གི་སྣང་ཡུལ་ཡོད་ན། སྤྱི་མཚན་ཡང་རང་གི་སྣང་ཡུལ་དུ་མི་བྱེད་དངོས་པོ་ཡང་རང་གི་སྣང་ཡུལ་དུ་མི་བྱེད་པའི་ཕྱིར། ཁྱབ་པ་ནི་ཀུན་གྱི་ཁས་བླངས་སོ། ། རྟགས་མ་གྲུབ་ན་ཁས་བླངས་མོད་ཁས་བླངས་གསལ་བར་སྟོན་ན།
གལ་ཏེ་སྤྱི་མཚན་གཟུང་ཡུལ་དུ་བྱེད་ཅེ་ན། རང་གི་གཟུང་ཡུལ་མི་གསལ་བར་སྣང་བར་ཐལ། སྤྱི་མཚན་རང་གི་གཟུང་ཡུལ་དུ་བྱེད་པའི་ཕྱིར། གསུམ་ཆར་ཁས་བླངས་སོ། ། གལ་ཏེ་བློ་དེས་དངོས་པོ་རང་གི་གཟུང་ཡུལ་དུ་བྱེད་དོ་ཞེ་ན། སྔོན་འཛིན་དབང་པོའི་མངོན་གྱིས་ཤེས་པ་གཟུང་ཡུལ་དུ་བྱེད་པར་འདོད་ན་སྐྱོན་ཅི་ཡོད། བློ་དེ་རང་རིག་པའི་མངོན་སུམ་དུ་ཐལ། ཤེས་པ་རང་གི་གཟུང་ཡུལ་བྱེད་པའི་བློ་ཡིན་པའི་ཕྱིར་ཞེ་ན། འོ་ན་བློ་སྔ་མ་དེ་ཀུན་རྫོབ་དཔྱོད་པའི་ཤེས་པར་ཐལ། དངོས་པོ་རང་གི་གཟུང་ཡུལ་དུ་བྱེད་པའི་བློ་ཡིན་པའི་ཕྱིར་ཞེས་བརྗོད་ན་མི་མཚུངས་སམ་ལེགས་པར་སོམས་ཤིག
གལ་ཏེ་སྔོན་འཛིན་དབང་པོའི་མངོན་སུམ་ཆོས་ཅན། སངས་རྒྱས་ཀྱི་དབང་པོའི་མངོན་སུམ་དང་ཁྱད་པར་མེད་པར་ཐལ། དབང་པོའི་མངོན་སུམ་གང་ཞིག་གཟུགས་ཀྱི་སྐྱེ་མཆེད་མངོན་སུམ་དུ་རྟོགས་ཤིང་ཤེས་པ་ཡང་རང་གི་གཟུང་ཡུལ་དུ་བྱེད་པར་ནུས་པའི་ཕྱིར་ཞེ་ན། འོ་ན་གཟུང་འཛིན་རྫས་ཐ་དད་ཀྱིས་སྟོང་པའི་བདེན་སྟོང་མངོན་སུམ་དུ་རྟོགས་པའི་བྱང་འཕགས་ཀྱི་མཉམ་བཞག་གི་ཡེ་ཤེས་ཆོས་ཅན། སངས་རྒྱས་ཀྱི་ཡེ་ཤེས་དང་ཁྱད་པར་མེད་པར་ཐལ། འཕགས་པའི་མཉམ་བཞག་གི་ཡེ་ཤེས་གང་ཞིག གཟུང་འཛིན་རྫས་ཐ་དད་ཀྱིས་སྟོང་བའི་བདེན་སྟོང་མངོན་སུམ་དུ་རྟོགས་ཤིང་དངོས་པོ་ཡང་རང་གི་གཟུང་ཡུལ་དུ་བྱེད་པར་ནུས་པའི་ཕྱིར། ཞེས་བརྗོད་ན་མི་མཚུངས་སམ། གལ་ཏེ་སྔོན་འཛིན་དབང་མངོན་གྱིས་ཤེས་པ་གཟུང་ཡུལ་དུ་བྱེད་པ་མ་ཡིན་ཏེ། དེ་ལ་གཅིག་གིས་གཉིས་ཤེས་པ་མ་ཡིན་ཏེ།
དབང་པོའི་སེམས་ནི་ངེས་ཕྱིར་དང་། ། ཞེས་པས་གནོད་པའི་ཕྱིར་ཞེ་ན། འོ་ན་གཟུང་འཛིན་རྫས་ཐ་དད་ཀྱིས་སྟོང་བའི་བདེན་སྟོང་མངོན་སུམ་དུ་རྟོགས་པའི་བྱང་འཕགས་ཀྱི་མཉམ་བཞག་གིས་དངོས་པོ་གཟུང་ཡུལ་དུ་བྱེད་པ་མ་ཡིན་ཏེ། དེ་ལའང་། དེ་ཡི་གཉེན་པོ་ཐམས་ཅད་སྟོང་ཉིད་བསྒོམ། ། དེར་ནི་གཞན་གྱི་དོན་ལ་བརྩོན་མི་འགྱུར། ། ཞེས་པས་གནོད་པའི་ཕྱིར་ཞེས་བརྗོད་ན་མཚུངས་སོ། ། དེས་ན་ཁོ་བོ་ནི་སྐབས་གང་དུ་ཡང་མཉམ་རྗེས་སོ་སོར་ཕྱེས་པའི་བློ་གཅིག་གི་ལྡོག་པས་བདེན་སྟོང་དང་དངོས་པོ་གཉིས་ཀ་གཟུང་ཡུལ་དུ་བྱེད་པ་མི་སྲིད་པར་ཁན་ལེན་ལ། ཡང་རིགས་པ་ལ་བློ་ཁ་ཕྱོགས་པ་ལ་ལས་ནི་སངས་རྒྱས་ཀྱི་སར་ནི་མཉམ་རྗེས་སོ་སོར་ཕྱེས་པའི་བློ་གཅིག་པོ་དེ་ཉིད་ཀྱིས་བདེན་སྟོང་དང་དངོས་པོ་གཉིས་ཀ་མངོན་སུམ་དུ་རྟོགས་པ་ཡིན་ཡང་། སློབ་པའི་ལམ་དུ་ནི་དེ་ལྟར་མི་སྲིད་ཅེས་དམ་བཅའ་བས་མངོན་སུམ་གྱི་གཟུང་ཡུལ་གྱི་སྐབས་སུ་ནི་རིགས་པ་སྨྲ་བའི་དམ་པ་རྣམས་ཀྱིས་དཔྱད་པ་ཞིབ་དུ་མཛོད་ཅིག
གཉིས་པ་ལ་གསུམ་སྟེ། ཁ་དོག་ལས་རེག་བྱ་དཔོག་པའི་རྗེས་དཔག་གིས་རང་མཚན་གཟུང་ཡུལ་དུ་བྱེད་པ་དགག མངོན་སུམ་གྱི་རྗེས་སུ་འབྲང་བའི་ཐ་སྙད་བྱེད་པའི་ཤེས་པས་རང་མཚན་གཟུང་ཡུལ་དུ་བྱེད་པ་དགག རེག་བྱ་བཏང་སྙོམས་པ་ལས་རླུང་གི་རྫས་དཔོག་པའི་རྗེས་དཔག་གིས་རང་མཚན་བཟུང་ཡུལ་དུ་བྱེད་པ་དགག་པའོ། ། དང་པོ་ནི། མངོན་སུམ་གྱིས་གཟུང་བའི་རང་མཚན་རྗེས་དཔག་གིས་གཟུང་དོན་དུ་བྱེད་པ་མཐོང་སྟེ། སྔར་མངོན་སུམ་གྱིས་ཁ་དོག་དང་རེག་བྱ་ལྷན་ཅིག་ཏུ་རྒྱུ་བ་མཐོང་ནས་ཕྱིས་ཁ་དོག་མཐོང་བ་ན། དེའི་རྟགས་ལས་རྗེས་དཔག་གིས་རེག་བྱ་གཟུང་དོན་དུ་རྟོགས་པའི་ཕྱིར་ཞེ་ན། མངོན་སུམ་གྱིས་གཟུང་བའི་དོན་རྗེས་དཔག་གིས་གཟུང་དོན་དུ་བྱེད་པ་མི་འཐད་པར་ཐལ། ཁ་མདོག་གི་རྟགས་ལས་རེག་བྱ་རྟོགས་པའི་རྗེས་དཔག་གི་གཟུང་ཡུལ་ཡིན་ན་མངོན་སུམ་གྱི་གཟུང་ཡུལ་དེ་ལས་གཞན་སྤྱི་མཚན་ཡིན་པ་དགོས་པའི་ཕྱིར།
གཞན་དག་ནི་མངོན་སུམ་གྱིས་གཟུང་བའི་དོན་རྗེས་དཔག་གིས་འཛིན་པ་མ་ཡིན་པར་ཐལ། ཞེས་བསྒྲུབ་པ་ནི་ཤིན་ཏུ་རྩིང་པ་ཡིན་ཏེ། མངོན་སུམ་གྱི་གཟུང་དོན་ཆོས་ཅན། ཁྱོད་ཡོད་པར་སྒྲུབ་པའི་སྒྲུབ་རྟགས་ཡང་དག་གི་ཤེས་འདོད་ཆོས་ཅན་མ་ཡིན་པར་ཐལ། ཁྱོད་རྗེས་དཔག་གི་འཛིན་པ་མིན་པའི་ཕྱིར། རྟགས་ཁས་བླངས་སོ། ། འདོད་ན། ཁྱོད་ཡོད་པར་བསྒྲུབ་པའི་སྒྲུབ་རྟགས་ཡང་དག་མེད་པར་ཐལ། ། འདོད་པའི་ཕྱིར། གཉིས་པ་ནི།
མངོན་སུམ་གྱི་རྗེས་སུ་འབྲང་བའི་ཐ་སྙད་བྱེད་པའི་ཤེས་པས་མངོན་སུམ་གྱིས་གཟུང་བའི་རང་མཚན་བཟུང་དོན་དུ་བྱེད་དེ། མངོན་སུམ་གྱིས་མཐོང་བ་དང་། ཐོས་པའི་དོན་ལ་མཐོང་ངོ་ཐོས་སོ་ཞེས་ཐ་སྙད་བྱེད་པའི་ཕྱིར་ཞེ་ན། དེ་ལྟར་ཐ་སྙད་བྱེད་ཀྱང་ཐ་སྙད་བྱེད་པའི་ཤེས་པས་ཀྱང་མངོན་སུམ་གྱིས་བཟུང་བའི་རང་མཚན་བཟུང་དོན་དུ་བྱེད་པ་མ་ཡིན་པར་ཐལ། མཐོན་སུམ་གྱིས་མཐོང་བ་དང་ཐོས་པ་ལ་སོགས་པ་ཉིད་ཐ་སྙད་བྱེད་པའི་ཤེས་པས་རྗོད་བྱེད་ཀྱི་སྒྲའི་སྒོ་ནས་སྤྱིའི་ཚུལ་གྱིས་བསྟན་ཅིང་རྟོགས་པར་བྱ་བ་ཡིན་གྱི་རང་གི་ངོ་བོ་ཉིད་རང་མཚན་གྱི་སྒོ་ནས་བཟུང་དོན་དུ་བྱས་ཤིང་བརྗོད་པ་མིན་པའི་ཕྱིར། གལ་ཏེ་མིག་ཤེས་ཀྱིས་མཐོང་བའི་དོན་ལ་ཡིད་ཤེས་ཀྱིས་སྔོན་པོ་ཇི་ལྟ་བར་ཤེས་པ་དང་། སྔོན་པོ་ཞེས་བརྗོད་པར་མཐོང་བའི་ཕྱིར། མངོན་སུམ་གྱིས་བཟུང་བའི་དོན་ལའང་རྗེས་དཔག་གིས་གཟུང་དོན་དུ་བྱེད་པ་འཐད་དོ་ཞེ་ན། དེར་ཡང་རྗེས་དཔག་གིས་རང་མཚན་གཟུང་དོན་དུ་བྱེད་པ་མི་འཐད་པར་ཐལ། དེར་ཡང་རང་མཚན་ལས་རྣམ་པ་གཞན་སྤྱིའི་ཚུལ་གྱིས་བསྟན་པར་བྱ་བ་ཡིན་གྱི་རང་མཚན་གྱི་ཚུལ་གྱིས་བསྟན་བྱ་མིན་པའི་ཕྱིར།
དེར་ཡང་མིང་ལས་རང་མཚན་པའི་སྔོན་པོ་ཤེས་པ་ཡིན་གྱི་སྔོན་པོ་གསལ་བར་ཤེས་པ་མ་ཡིན་པའི་ཕྱིར། དེས་ན་ཐ་སྙད་བྱེད་པ་ལས་ཡིད་ཀྱི་བྱ་བ་རྣམ་པ་གཉིས་ཡོད་ཅེས་བརྗོད་དེ། མིག་ཤེས་ཀྱིས་ཉམས་སུ་མྱོང་བ་ལ་ཡིད་ཀྱིས་སྔོན་པོ་ཇི་ལྟ་བར་ཤེས་པ་དང་། སྔོན་པོ་ཞེས་བརྗོད་པར་བྱེད་པའི་ཕྱིར་རོ། ། གསུམ་པ་ལ་གསུམ་སྟེ། དགག་པ་དངོས་དང་། ལུང་ཚིག་གིས་རེག་བྱ་བཏང་སྙོམས་པ་རླུང་ལས་གཞན་གྱི་ཡོན་ཏན་ཡིན་པ་ཁེགས་པར་འདོད་པ་དགག་པ་དང་། རང་ལ་མཚུངས་པ་སྤང་བའོ། ། དང་པོ་ནི། རྗེས་དཔག་ཐམས་ཅད་སྤྱི་མཚན་བཟུང་ཡུལ་དུ་བྱེད་པ་ཡིན་ནོ་ཞེས་བརྗོད་པ་ནི་མི་རིགས་ཏེ་སྤྱི་མ་ཡིན་པ་རང་མཚན་ལའང་གཟུང་ཡུལ་དུ་བྱས་ནས་འཇུག་པ་མཐོང་བའི་ཕྱིར།
དེ་ཡང་གྲང་དྲོ་གང་ཡང་མ་ཡིན་པའི་རེག་བྱ་བཏང་སྙོམས་པ་ནི་རླུང་གི་རྫས་ཁོ་ནའི་ཡོན་ཏན་ཡིན་ཏེ། རྫས་དགུ་ལས་མཐོང་བའི་རྫས་ས་ཆུ་མེ་གསུམ་གྱི་ཡོན་ཏན་མ་ཡིན་པའི་ཕྱིར་དང་། མ་མཐོང་བའི་རྫས་ནམ་མཁའ་སོགས་ཀྱི་ཡོན་ཏན་ཡང་མ་ཡིན་པའི་ཕྱིར། དེ་ལ་དང་པོ་བསྒྲུབ་པ་ནི། སའི་ཡོན་ཏན་མ་ཡིན་ཏེ། དྲི་དང་ལྷན་ཅིག་སྤྱོད་པའི་ངེས་པ་མེད་པའི་ཕྱིར། ཆུ་དང་མེའི་ཡོན་ཏན་ཡང་མ་ཡིན་ཏེ། གྲང་དྲོ་གཉིས་དང་ལྷན་ཅིག་སྤྱོད་པའི་ངེས་པ་མེད་པའི་ཕྱིར། གཉིས་པ་བསྒྲུབ་པ་ནི། རེག་བྱ་བཏང་སྙོམས་པ་མ་མཐོང་བ་ནམ་མཁའི་ཡོན་ཏན་ཡང་མ་ཡིན་ཏེ།
དེ་ཡིན་ན་བུམ་པ་ལ་སོགས་པ་ནམ་མཁའ་ལ་ཐོགས་པར་འགྱུར་བ་ལས་དེ་ལྟར་མི་འགྱུར་བའི་ཕྱིར་རོ། ། དེ་བཞིན་དུ་བདག་དང་། ཕྱོགས་དང་། དུས་དང་། ཡིད་ཀྱི་ཡོན་ཏན་ཡང་མ་ཡིན་ནོ། ། གཞན་ཡང་ཡོད་ན་མཐོང་བའི་རྫས་སྣང་དུ་རུང་བ་དང་། ཡོད་ན་མཐོང་དུ་མི་རུང་བ་ཐམས་ཅད་ལ་རེག་བྱ་བཏང་སྙོམས་པ་རང་ཕྱོགས་ཆོས་སུ་སོང་བའི་གང་ཟག་གི་ཚད་མས་མ་དམིགས་པས་དེ་དེ་ལ་མེད་པར་སྒྲུབ་ནུས་པས་དེ་རླུང་གི་རྫས་ལ་བརྟེན་པའི་ཡོན་ཏན་དུ་གྲུབ་པས། རྗེས་དཔག་གིས་རྫས་གཟུང་དོན་དུ་བྱེད་དོ་ཞེས་ཟེར་རོ། ། དེས་ན་རང་ཕྱོགས་སུ་སོང་བའི་གང་ཟག་གི་ཚད་མས་མ་དམིགས་པས་མེད་པར་མི་འགྲུབ་ཅེས་ལན་འདེབས་ཀྱི་མ་དམིགས་པས་མེད་པར་འགྲུབ་ཅེས་ནི་མི་སྨྲ་སྟེ། འདི་ལྟར་རེག་བྱ་བཏང་སྙོམས་པ་ཆོས་ཅན།
ཁྱོད་ས་སོགས་ལ་མེད་ངེས་སུ་ཐལ། ཁྱོད་དེ་ལ་ཡོད་ན་ཁྱོད་དེ་ལ་དམིགས་དགོས་ཁྱོད་དེ་ལ་མ་དམིགས་པའི་ཕྱིར། ལན་ཅི་ཡོད་ལེགས་པར་སོམས་ཤིག གཞུང་དོན་ནི། རྫས་དགུའི་ནང་ནས་ནམ་མཁའ་སོགས་རྫས་བརྒྱད་ཀྱི་ཡོན་ཏན་ཡིན་པ་ཁེགས་པས་རེག་བྱ་བཏང་སྙོམས་པ་རླུང་གི་རྫས་ཁོ་ནའི་ཡོན་ཏན་ཡིན་ནོ་སྙམ་པའི་བློ་དེ་ཆོས་ཅན། རྟགས་ཡང་དག་ལ་བརྟེན་ནས་རྟག་པའི་རྫས་གཟུང་དོན་དུ་བྱེད་པ་མིན་པར་ཐལ། སྤྱི་མཚན་གཟུང་ཡུལ་དུ་མཚོན་པར་བྱས་ནས་རང་ཡུལ་འཛིན་པ་ཡིན་པའི་ཕྱིར། འདི་ལ་དགག་སྒྲུབ་རྒྱས་པར་ནི་རྣམ་འགྲེལ་ངེས་སུ་ཤེས་པར་བྱའོ། ། གཉིས་པ་ལ་གཉིས་ཏེ། དངོས་དང་།
ལུང་དང་རྗེས་དཔག་སྟོབས་མཚུངས་པར་འདོད་པ་དགག་པའོ། ། དང་པོ་ནི། གལ་ཏེ་རེག་བྱ་བཏང་སྙོམས་པ་རྫས་གཞན་གྱི་ཡོན་ཏན་ཡིན་པ་ཁེགས་པས་ཀུན་གྱི་རྗེས་ཐོགས་སུ་རེག་བྱ་བཏང་སྙོམས་པ་རླུང་ཁོ་ནའི་ཡོན་ཏན་ཡིན་པར་ལུང་ལས་ཀྱང་གྲུབ་སྟེ། དེ་སྐད་དུ་ཡང་། རེག་བྱ་ནི་མཐོང་བ་རྣམས་ཀྱི་ཡང་མ་ཡིན་མ་མཐོང་བ་རྣམས་ཀྱི་ཡང་མ་ཡིན་ནོ་ཞེས་འབྱུང་བའི་ཕྱིར་ཞེ་ན། རེག་བྱ་བཏང་སྙོམས་པ་ཆོས་ཅན། སྔར་བཤད་པའི་བྱེ་བྲག་པའི་ཡིད་ཆེས་པའི་ཚིག་གི་སྒྲུབ་བྱེད་ཀྱིས་ཁྱོད་རླུང་གི་རྫས་དེ་ལས་གཞན་ལ་ཡོད་པ་འགོག་པར་བྱེད་པའི་རྟགས་ཡང་དག་ཏུ་མི་འཐད་པར་ཐལ། དེ་འདྲའི་ལུང་གི་ཞེན་དོན་ལ་ཚད་མས་གནོད་པའི་ཕྱིར། ལུང་དོན་ལ་ཚད་མས་གནོད་པའི་ཕྱིར་ཞེས་ཚད་སྒྲུབ་བྱེད་པ་ནི་མི་འཐད་དེ། དེ་འདྲའི་ལུང་ཆོས་ཅན།
ཁྱོད་རྗོད་བྱེད་ཀྱི་སྒྲ་མ་ཡིན་པར་ཐལ། ཁྱོད་ཀྱི་བརྗོད་བྱའི་དོན་ལ་ཚད་མས་གནོད་པའི་ཕྱིར། རྒྱས་པར་ནི་གཞན་དུ་ཤེས་པར་བྱའོ། ། གཉིས་པ་ལ་གཉིས་ཏེ། རྩོད་པ་དང་། ལན་ནོ། ། དང་པོ་ནི། གལ་ཏེ་ལུང་དང་རྗེས་དཔག་གཉིས་གཞལ་བྱ་འཇལ་ཚུལ་སྟོབས་མཚུངས་པས་རང་མཚན་གྱི་ཡུལ་ཅན་དུ་ཐ་མི་དད་དུ་གྲུབ་པས་ལུང་ལ་བརྟེན་ནས་རེག་བྱ་བཏང་སྙོམས་ལ་རླུང་ཁོ་ནའི་ཡོན་ཏན་དུ་ངེས་པར་དུ་གྲུབ་བོ་ཞེ་ན། གཉིས་པ་ནི། ལུང་དང་རྗེས་དཔག་གཉིས་གཞལ་བྱ་འཇལ་ཚུལ་སྟོབས་མཚུངས་པའི་སྒོ་ནས་ཡུལ་ལ་འཇུག་ཚུལ་གཅིག་ཏུ་འགྱུར་བ་མ་ཡིན་པར་ཐལ།
ལུང་རང་གི་ཞེན་པའི་བརྗོད་བྱ་ལ་འབྲེལ་བ་མེད་པས་དེ་ལ་མི་བསླུ་བར་མི་འགྲུབ་ལ། རྗེས་དཔག་རང་གི་གཞལ་བྱ་ལ་མི་བསླུ་བར་གྲུབ་པས་འཇུག་ཚུལ་ཐ་དད་ཀྱང་སྟེ་ཐ་དད་དུ་འཇུག་པ་སྲིད་པའི་ཕྱིར། ཁ་ཅིག་དེ་གཉིས་རང་མཚན་གྱི་ཡུལ་ཅན་དུ་མི་མཚུངས་པར་ཐལ། ལུང་བརྗོད་བྱ་ལ་སྤྱིའི་ཚུལ་གྱིས་འཇུག་པ་ཡིན་གྱི་ཐུན་མོང་མ་ཡིན་པའི་རང་མཚན་ལ་འབྲེལ་མེད་ལ། སྒྲ་བྱུང་གི་ཚད་མ་རྗེས་དཔག་ལས་འཇུག་ཚུལ་ཐ་དད་དུ་འཇུག་པ་སྲིད་པའི་ཕྱིར། འདི་ནི་སྒྲ་བྱུང་ཚད་མ་གཞན་ཡིན་པ་དགག་པའི་ཆེད་དུ་ཚད་མ་གཞན་ཁས་ལེན་པའི་ལུགས་ལ་བརྟེན་ནས་ལན་བཏབ་པ་ཡིན་གྱི་རང་གི་ལན་ནི་འོག་ཏུ་འཆད་པར་འགྱུར་རོ། ། ཞེས་ཟེར་རོ། ། འགྲེལ་པ་ཡང་དེ་དང་འདྲ་བར་སྣང་ངོ་། གསུམ་པ་ནི། ལུང་རྗེས་དཔག་མ་ཡིན་ན།
ཁྱོད་རང་མཐོ་རིས་ལ་སོགས་པའི་ཤིན་ཏུ་ལྐོག་གྱུར་གྱི་དོན་རྗེས་སུ་དཔོག་པར་འདོད་པ་ཇི་ལྟར་ཡིན་ཞེ་ན། དཔྱད་པ་གསུམ་གྱིས་དག་པའི་ཡིད་ཆེས་པའི་ཚིག་ལས་ཀྱང་གཞི་འགར་ཤིན་ཏུ་ལྐོག་གྱུར་གྱི་དོན་ངེས་པའི་བློ་ཆོས་ཅན། རྗེས་དཔག་ཚད་མ་མ་ཡིན་ཡང་རྗེས་སུ་དཔག་པ་ཉིད་དུ་བཤད་པའི་རྒྱུ་མཚན་ཡོད་དེ། ལུང་ཚད་མར་ཁས་ལེན་པའི་གང་གི་ངོར་རྗེས་དཔག་དང་རང་ཡུལ་ལ་གསར་དུ་མི་བསླུ་བར་མཚུངས་པས་དེ་ལྟར་བཤད་པའི་ཕྱིར། འདི་ཙམ་ལ་དགོངས་ནས་རྗེས་དཔག་ཏུ་བཤད་ཀྱི་ཡིད་ཆེས་པའི་རྗེས་དཔག་ཚད་མར་བཞེད་ནས་དེ་ལྟར་གསུངས་པ་མ་ཡིན་ཏེ། དེའི་རྒྱུ་མཚན་འོག་ནས་འཆད་པའི་ཕྱིར། གཉིས་པ་ལ་གཉིས་ཏེ། དངོས་དང་། གཞན་གྱིས་བརྟགས་པའི་རྗེས་དཔག་དགག་པའོ། ། དང་པོ་ལ་གསུམ་སྟེ།
རང་ལུགས་ཀྱི་རྟགས་ཀྱི་མཚན་ཉིད་དང་། གཞན་གྱིས་བརྟགས་པའི་རྟགས་ཀྱི་དཔོག་ཚུལ་དགག་པ་དང་། རྟགས་ཀྱི་རྣམ་གཞག་བཤད་པའོ། ། དང་པོ་ལ་གསུམ་སྟེ། རྟགས་ཡང་དག་གི་མཚན་ཉིད་དང་། ཚུལ་གསུམ་མ་ཚང་བ་རྟགས་ཡང་དག་མ་ཡིན་པར་དོན་གྱིས་འཕངས་པ་དང་། རྣམ་བཅད་ཀྱི་གནས་དཔེར་བརྗོད་པའོ། ། དང་པོ་ལ་གཉིས་ཏེ། སྤྱིའི་དོན་དང་། གཞུང་གི་དོན་ནོ། །
དང་པོ་ནི། མུ་སྟེགས་སྣོད་ཀྱི་རྗེ་ན་རེ། གཞན་དུ་མི་འཐད་པའི་ཚུལ་གཅིག་ཁོ་ན་རྟགས་ཡང་དག་གི་མཚན་ཉིད་ཡིན་ཞེས་ཟེར་རོ། ། ཡང་རིགས་པ་ཅན། སློབ་དཔོན་དབང་ཕྱུག་སྡེ་ལ་སོགས་པ་དག་ན་རེ། ཚུལ་གསུམ་གྱིས་རྟགས་ཡང་དག་ཏུ་མཚོན་པར་མི་ནུས་ཏེ། ཤིང་ཕུང་གཅིག་ལས་སྐྱེས་པའི་མ་ཟོས་པའི་ཤིང་ཐོག་ཆོས་ཅན། རོ་ནུས་སྨིན་པའི་ཁྱད་པར་ཅན་ཡིན་ཏེ། ཤིང་ཕུང་གཅིག་ལས་སྐྱེས་པའི་ཕྱིར། ཟོས་པའི་ཤིང་ཐོག་བཞིན་ཞེས་བཀོད་པ་ཡང་།
དེ་སྒྲུབ་ཀྱི་རྟགས་ཡང་དག་དུ་ཐལ། དེ་སྒྲུབ་ཀྱི་ཚུལ་གསུམ་ཡིན་པའི་ཕྱིར། དེས་ན་དེ་བཅད་པའི་དོན་དུ་བསྒྲུབ་བྱ་ལ་གནོད་པ་མེད་པའི་ཡུལ་ཅན་བསྣན་ནོ། ། དེ་འདྲའི་ཚུལ་བཞིས་ཀྱང་རྟགས་ཡང་དག་ཏུ་མཚོན་པར་ནུས་པ་མ་ཡིན་ཏེ། སྤྱི་ནི་ཆོས་ཅན། གསལ་བ་ཡོད་མེད་ཀྱི་བར་ཐམས་ཅད་དུ་ཡོད་དེ། ནམ་མཁའ་ལྟར་ཐམས་ཅད་ན་ཁྱབ་པའི་ཕྱིར་ཞེས་བཀོད་པ་ཡང་། དེ་སྒྲུབ་ཀྱི་རྟགས་ཡང་དག་ཏུ་ཐལ། དེ་སྒྲུབ་ཀྱི་ཚུལ་བཞི་ཡིན་པའི་ཕྱིར། དེ་བཅད་པའི་དོན་དུ་བརྗོད་པར་འདོད་པའི་གྲངས་གཅིག་པ་ཅན་སྨོས་སོ། །
དེ་འདྲའི་ཚུལ་ལྔས་ཀྱང་རྟགས་ཡང་དག་ཏུ་མཚོན་པར་མི་ནུས་ཏེ། དུ་བ་དང་རླངས་པ་གང་ཡིན་ཐེ་ཚོམ་ཟ་བ་ན་ས་ཕྱོགས་འདི་ན་ཆོས་ཅན། མེ་ཡོད་དེ། དུ་བ་ཡོད་པའི་ཕྱིར་ཞེས་བཀོད་པ་ཡང་། དེ་སྒྲུབ་ཀྱི་རྟགས་ཡང་དག་ཏུ་ཐལ། དེ་འདྲའི་ཚུལ་ལྔ་ཡིན་པའི་ཕྱིར། དེ་བཅད་པའི་དོན་དུ་ཚད་མས་ངེས་པ་བསྣན་པ་ཡིན་ནོ། ། ཞེས་ཟེར་རོ། ། དེ་ནི་འདིར་འགོག་པར་མི་བྱེད་དེ། དེ་ནི་རྒྱལ་རྔ་བདུན་པ་ཆོས་མཆོག་སོགས་རྒྱ་གར་མཁས་པའི་སྐྱེ་བོ་དང་།
རྗེ་བཙུན་ཆ་པ་ལ་སོགས་པའི་བོད་ཀྱི་མཁས་མཆོག་རྣམས་ཀྱིས་ཀྱང་བཀག་ཟིན་པའི་ཕྱིར་དང་། ཁོ་བོས་ཀྱང་རིགས་པའི་གཏེར་གྱི་རྒྱན་དུ་བཀག་པའི་ཕྱིར་རོ། ། རྗེ་བཙུན་ཆ་པ་མ་ཡིན་པའི་བོད་ཀྱི་མཁས་པ་ཕལ་ཆེ་བ་ན་རེ། ཚུལ་གསུམ་རྟགས་ཡང་དག་གི་མཚན་ཉིད་ཡིན་ལ། བསྒྲུབ་བྱ་ལ་གནོད་པ་མེད་པའི་ཡུལ་ཅན་སོགས་ནི་རྟགས་ཡང་དག་གི་མཚན་ཉིད་ཀྱི་ཡན་ལག་ཏུ་མི་དགོས་སོ་ཞེས་ཟེར་རོ། ། དེ་ནི་མ་ཡིན་ཏེ། རྟགས་ཡང་དག་གི་མཚན་ཉིད་དུ་ཚུལ་གསུམ་གྱི་སྟེང་དུ་བསྒྲུབ་བྱ་ལ་གནོད་པ་མེད་པའི་ཡུལ་ཅན་དང་བཞི་དགོས་ཞེས་བརྗོད་ན་ལན་ཅི་ཡོད། མི་འཐད་དེ། ཚུལ་གསུམ་གྱིས་རྟགས་ཡང་དག་གི་རིགས་མི་མཐུན་མཐའ་དག་བསལ་ཟིན་པས། བསྒྲུབ་བྱ་ལ་གནོད་པ་མེད་པའི་ཡུལ་ཅན་རྟགས་ཡང་དག་གི་མཚན་ཉིད་ཀྱི་ཡན་ལག་ཏུ་སྨྲོས་པ་དོན་མེད་པའི་ཕྱིར།
མ་གྲུབ་ན། དེར་ཐལ། ཚུལ་གསུམ་ཡིན་པར་གྲུབ་ན་བསྒྲུབ་བྱ་ལ་གནོད་པ་མེད་པའི་ཡུལ་ཅན་མེད་ཀྱང་། རྟགས་ཡང་དག་ཏུ་མཚོན་པར་ནུས་ལ་ཚུལ་གསུམ་མེད་ན་བསྒྲུབ་བྱ་ལ་གནོད་པ་མེད་པའི་ཡུལ་ཅན་དུ་གྲུབ་ཀྱང་རྟགས་ཡང་དག་ཏུ་མཚོན་པར་མི་ནུས་པའི་ཕྱིར་ཞེས་པའི་སྐྱོན་ཡོད་དོ་ཞེ་ན། འོ་ན་ཚུལ་གསུམ་རྟགས་ཡང་དག་གི་མཚན་ཉིད་དུ་མི་འཐད་པར་ཐལ། ཕྱོགས་ཆོས་དང་ལྡོག་ཁྱབ་ཀྱི་ཚུལ་གྱིས་རྟགས་ཡང་དག་གི་རིགས་མི་མཐུན་མཐའ་དག་བསལ་ཟིན་པས་རྗེས་འགྲོའི་ཚུལ་རྟགས་ཡང་དག་གི་མཚན་ཉིད་ཀྱི་ཡན་ལག་ཏུ་སྨོས་པ་དོན་མེད་པའི་ཕྱིར། མ་གྲུབ་ན། དེར་ཐལ། ཕྱོགས་ཆོས་དང་ལྡོག་ཁྱབ་ཀྱི་ཚུལ་གཉིས་ཡིན་པར་གྲུབ་ན་རྗེས་འགྲོའི་ཚུལ་མེད་ཀྱང་རྟགས་ཡང་དག་ཏུ་མཚོན་པར་ནུས་ལ། ཕྱོགས་ཆོས་དང་ལྡོག་ཁྱབ་ཀྱི་ཚུལ་གཉིས་མེད་ན།
རྗེས་འགྲོའི་ཚུལ་གྲུབ་ཀྱང་རྟགས་ཡང་དག་ཏུ་མཚོན་པར་མི་ནུས་སོ་ཞེས་བརྗོད་ན་མི་མཚུངས་སམ་ལེགས་པར་སོམས་ཤིག གལ་ཏེ་རིགས་མི་མཐུན་སེལ་རྒྱུ་མེད་ཀྱང་ལོག་རྟོག་བསལ་རྒྱུ་ཡོད་པའི་ཕྱིར་སྐྱོན་མེད་དོ་ཞེ་ན། དེ་ནི་སྔ་མ་ལའང་མི་མཚུངས་སམ། ཡང་སྟོད་རྒྱ་སོགས་མཁས་པ་སྔ་མ་ལ་ལ་ན་རེ། ཕྱོགས་ཆོས་དང་རྗེས་འགྲོས་ཀྱང་རྟགས་ཡང་དག་ཏུ་མཚོན་པར་ནུས་སོ་ཞེས་གསུངས་སོ། ། དེ་ནི་མ་ཡིན་ཏེ། གཞལ་བྱ་ཡང་། སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་འགྱུར་ཏེ། དེ་སྒྲུབ་ཀྱི་ཕྱོགས་ཆོས་དང་རྗེས་འགྲོ་ཙམ་ཡིན་པའི་ཕྱིར། རྗེས་འགྲོ་ཡིན་པ་མ་གྲུབ་བོ་ཞེ་ན།
དེར་ཐལ། དེ་སྒྲུབ་ཀྱི་མཐུན་ཕྱོགས་ལ་མཐོང་བའི་ཕྱིར། གལ་ཏེ་གཞལ་བྱ་ནི་དེ་སྒྲུབ་ཀྱི་རྗེས་འགྲོ་མ་ཡིན་ཏེ། དེ་སྒྲུབ་ཀྱི་མཐུན་ཕྱོགས་ལ་མཐོང་ཡང་དེས་ནི་རྗེས་འགྲོ་མཚོན་པར་མི་ནུས་ལ་དེ་སྒྲུབ་ཀྱི་རྗེས་འགྲོ་ཡིན་ན་དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་དགོས་པ་ལས་དེ་ནི་དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་པ་མ་ཡིན་པའི་ཕྱིར་ཞེ་ན། འོ་ན་གཞལ་བྱ་སྒྲ་མི་རྟག་པར་བསྒྲུབ་པའི་ཕྱོགས་ཆོས་མ་ཡིན་པར་འགྱུར་ཏེ། དེ་སྒྲུབ་ཀྱི་ཤེས་འདོད་ཆོས་ཅན་ལ་མཐོང་ཡང་དེས་ནི་དེ་སྒྲུབ་ཀྱི་ཕྱོགས་ཆོས་མཚོན་པར་མི་ནུས་ལ་དེ་སྒྲུབ་ཀྱི་ཕྱོགས་ཆོས་ཡིན་ན་དེ་སྒྲུབ་ཀྱི་ཤེས་འདོད་ཆོས་ཅན་ཁོ་ན་ལ་ཡོད་དགོས་པ་ལས་དེ་ནི་དེ་ཁོ་ན་ལ་ཡོད་པ་མ་ཡིན་པའི་ཕྱིར་ཞེས་བརྗོད་ན་མི་མཚུངས་སམ། གལ་ཏེ་ཕྱོགས་ཆོས་ཡིན་ན་ཤེས་འདོད་ཆོས་ཅན་ཁོ་ན་ལ་ཡོད་དགོས་པ་མ་གྲུབ་བོ་ཞེ་ན། འོ་ན་རྗེས་འགྲོ་ཡིན་ན་མཐུན་ཕྱོགས་ཁོ་ན་ལ་ཡོད་དགོས་པ་མ་གྲུབ་བོ། ། གལ་ཏེ་དེ་འདྲའི་ཚིག་གི་ཆ་འགའ་རེ་མཚུངས་སྲིད་ཀྱང་ཆ་གཞན་ནས་མི་མཚུངས་ཏེ། འདི་ལྟར།
དེ་སྒྲུབ་ཀྱི་མཐུན་ཕྱོགས་ལ་མཐོང་ན་དེ་སྒྲུབ་ཀྱི་རྗེས་འགྲོ་ཡིན་མི་དགོས་ཏེ་གལ་ཏེ་དགོས་ན། མཉན་བྱ་ཡང་སྒྲ་རྟག་པར་སྒྲུབ་པའི་ལྡོག་ཁྱབ་དུ་ཐལ། དེ་སྒྲུབ་ཀྱི་མི་མཐུན་ཕྱོགས་ལ་མ་མཐོང་བའི་ཕྱིར་ཞེ་ན། འདི་ནི་ཤིན་ཏུ་གཏན་ཚིགས་མ་གྲུབ་སྟེ། མཉན་བྱ་ཆོས་ཅན། དེ་སྒྲུབ་ཀྱི་མི་མཐུན་ཕྱོགས་ལ་མེད་པར་ཐལ། དེ་ལ་ཡོད་ན་དེ་ལ་མཐོང་དགོས་པ་ལས་དེ་ལ་མ་མཐོང་བའི་ཕྱིར། བསལ་བ་ཁས་བླངས་སོ། ། གལ་ཏེ་གཏན་ཚིགས་གྲུབ་ནའང་ཁྱབ་པ་མི་མཚུངས་ཏེ། དེ་སྒྲུབ་ཀྱི་མཐུན་ཕྱོགས་ལ་མཐོང་ན་དེ་ལ་རྗེས་འགྲོ་བས་མ་ཁྱབ་པར་ཐལ།
དེ་སྒྲུབ་ཀྱི་མི་མཐུན་ཕྱོགས་ལ་མ་མཐོང་ན་དེ་ལས་ལྡོག་པས་མ་ཁྱབ་པའི་ཕྱིར། འདོད་ན། དེར་ཐལ། དེ་ལ་མཐོང་ན་དེ་ལ་འཇུག་དགོས་པའི་ཕྱིར། གལ་ཏེ་དེ་ལ་རྗེས་སུ་འགྲོ་ན་དེ་ཁོ་ན་ལ་ཡོད་དགོས་པའི་ཕྱིར་མི་འཐད་དོ་ཞེ་ན། གཞལ་བྱ་ཡང་། མི་རྟག་པ་ཁོ་ན་ལ་ཡོད་པར་ཐལ། དེ་ལ་འཇུག་པའི་ཕྱིར། ཞེས་བརྗོད་ན་མི་མཚུངས་སམ་ལེགས་པར་སོམས་ཤིག ཁོ་ནའི་དོན་འདི་ནི་འོག་ཏུ་དཔྱད་པར་བྱའོ། །
རྩ་བའི་རྟགས་དེ་མ་གྲུབ་ན། མཉན་བྱ་ཆོས་ཅན། སྒྲ་རྟག་པར་སྒྲུབ་པའི་མི་མཐུན་ཕྱོགས་ལས་ལྡོག་པར་ཐལ། དེ་ལ་མ་མཐོང་བའི་ཕྱིར། རྟགས་ཁྱབ་དངོས། འདོད་ན། དེ་སྒྲུབ་ཀྱི་མི་མཐུན་ཕྱོགས་མ་ཡིན་པར་ཐལ། དེ་ལས་ལྡོག་པའི་ཕྱིར། འདོད་ན། མེད་ངེས་སུ་ཐལ།
དེ་སྒྲུབ་ཀྱི་མཐུན་ཕྱོགས་ཀྱང་མ་ཡིན། དེ་སྒྲུབ་ཀྱི་མི་མཐུན་ཕྱོགས་ཀྱང་མ་ཡིན་པའི་ཕྱིར། སྔ་མ་མ་གྲུབ་ན། རྟག་པར་ཐལ། ཡོད་པ་གང་ཞིག་དེའི་ཕྱིར། གཞན་ཡང་། དེ་ལ་རྗེས་སུ་འགྲོ་ན། དེ་ཁོ་ན་ལ་ཡོད་དགོས་ན། བྱས་པ་ཆོས་ཅན། སྒྲ་མི་རྟག་པར་སྒྲུབ་པའི་མཐུན་དཔེ་ཁོ་ན་ལ་ཡོད་པར་ཐལ།
དེ་ལ་རྗེས་སུ་འགྲོ་བའི་ཕྱིར། མ་གྲུབ་ན། དེ་སྒྲུབ་ཀྱི་གཏན་ཚིགས་ཡང་དག་མ་ཡིན་པར་ཐལ་ལོ། ། གལ་ཏེ་གཞལ་བྱ་སྒྲ་མི་རྟག་པར་སྒྲུབ་པའི་རྗེས་འགྲོ་ཡིན་ཞིང་དེ་སྒྲུབ་ཀྱི་ལྡོག་པ་མ་ཡིན་པ་རང་ལུགས་སུ་ཁས་ལེན་ན་རིགས་པ་ཅན་གྱིས་གཞལ་བྱ་སྒྲ་མི་རྟག་པར་སྒྲུབ་པའི་རྗེས་འགྲོ་ཡིན་ཡང་དེ་སྒྲུབ་ཀྱི་ལྡོག་པ་མ་ཡིན་པར་ཁས་ལེན་པ་འགོག་པ་མི་རིགས་པར་འགྱུར་ཏེ། རང་ཉིད་ཀྱི་ཁས་བླངས་ལ་རང་ཉིད་ཀྱིས་གནོད་བྱེད་བརྗོད་པ་ཕལ་པའི་ལུགས་ཡིན་པའི་ཕྱིར་ཞེ་ན། འོ་ན་སྤྱི་གསལ་བ་ཀུན་ཡང་། བདག་གཅིག་པར་ཁས་ལེན་ནམ། མི་ལེན། ཕྱི་མ་ལྟར་ན། སྤྱི་ཆོས་ཅན།
གསལ་བ་དེའི་སྤྱི་མ་ཡིན་པར་ཐལ། དེ་དང་བདག་གཅིག་ཀྱང་མ་ཡིན་དེ་དང་བདག་ཉིད་ཐ་དད་ཀྱང་མ་ཡིན་པའི་ཕྱིར། སྔ་མ་ལྟར་ན། སྤྱི་གསལ་བ་ཀུན་དང་བདག་ཉིད་གཅིག་པར་རང་ལུགས་སུ་ཁས་ལེན་ན་གྲངས་ཅན་སོགས་ཀྱིས་སྤྱི་གསལ་བ་ཀུན་དང་བདག་ཉིད་གཅིག་པར་ཁས་ལེན་པར་འགོག་པ་མི་རིགས་པར་འགྱུར་ཏེ། རང་ཉིད་ཀྱི་ཁས་བླངས་ལ་རང་ཉིད་ཀྱིས་གནོད་བྱེད་བརྗོད་པ་ཕལ་པའི་ལུགས་ཡིན་པའི་ཕྱིར་ཞེས་བརྗོད་ན་ལན་ཅི་ཡོད། ཁས་བླངས་དེ་པ་བཀག་པའི་སྐྱོན་མེད་དེ། སྤྱི་གསལ་བདག་ཉིད་གཅིག་ཡིན་པར་ཁས་བླངས་པ་ཙམ་མཚུངས་ཀྱང་། དེ་ནི་འགོག་པ་མ་ཡིན་ལ་ཆ་ཤས་མེད་པའི་གསལ་བ་དང་ཆ་ཤས་མེད་པའི་སྤྱི་གཅིག་ཏུ་གྲངས་ཅན་སོགས་ཀྱི་ཁས་བླངས་པ་འགོག་པ་ཡིན་ཡང་དེ་ནི་རང་ཉིད་ཀྱིས་ཁས་མི་ལེན་པའི་ཕྱིར་ཞེ་ན། འོ་ན་བདག་ཅག་ལའང་ཁས་བླངས་དེ་པ་བཀག་པའི་སྐྱོན་དེ་ནི་མེད་པར་འགྱུར་ཏེ། དེ་སྒྲུབ་ཀྱི་རྗེས་སུ་འགྲོ་བ་ཡོད་ཀྱང་དེ་སྒྲུབ་ཀྱི་ལྡོག་པའི་ཁྱབ་པ་མེད་སྲིད་པར་ཁས་བླངས་པ་ཙམ་མཚུངས་ཀྱང་དེ་ནི་འགོག་པ་མ་ཡིན་ལ།
དེ་སྒྲུབ་ཀྱི་རྟགས་ཡང་དག་གི་རྗེས་སུ་འགྲོ་བ་ཡོད་ཀྱང་དེ་སྒྲུབ་ཀྱི་ལྡོག་པ་མི་སྲིད་པར་རིགས་པ་ཅན་པ་སོགས་ཀྱིས་ཁས་བླངས་པ་འགོག་པ་ཡིན་ཡང་དེ་ནི་རང་ཉིད་ཀྱིས་ཁས་མི་ལེན་པའི་ཕྱིར་ཞེས་བརྗོད་ན་མི་མཚུངས་སམ་ལེགས་པར་སོམས་ཤིག གལ་ཏེ་དེ་སྒྲུབ་ཀྱི་རྗེས་འགྲོ་ཡོད་ན་དེ་སྒྲུབ་ཀྱི་ལྡོག་པ་ཡོད་པས་མ་ཁྱབ་ན། རྣམ་པར་ངེས་པ་སོགས་སུ་རྗེས་འགྲོ་ལྡོག་པ་ལ་མི་འཁྲུལ་བར་བཤད་པ་ཇི་ལྟར་འཆད་ཅེ་ན། འོ་ན་ཁྱོད་ཀྱང་རྒྱུ་ཡོད་ན་དེའི་འབྲས་བུ་ཡོད་པས་མ་ཁྱབ་པར་འདོད་ན་རྣམ་པར་ངེས་པ་སོགས་སུ་རྒྱུ་འབྲས་བུ་ལ་མི་འཁྲུལ་བར་བཤད་པ་ཇི་ལྟར་འཆད་ཅེས་བརྗོད་ན་ལན་ཅི་ཡོད། དེའི་སྐྱོན་མེད་དེ། དེར་རྒྱུ་འབྲས་བུ་ལ་མི་འཁྲུལ་བར་བཤད་པ་ནི་དངོས་རྒྱུ་དང་དངོས་འབྲས་ཀྱི་དབང་དུ་བྱེད་པ་ཡིན་ལ་རྒྱུ་ཡོད་ན་དེའི་འབྲས་བུ་ཡོད་པས་མ་ཁྱབ་པར་འདོད་པ་ནི་སྤྱིར་རྒྱུ་འབྲས་ཙམ་གྱི་དབང་དུ་བྱེད་པ་ཡིན་པའི་ཕྱིར་ཞེ་ན། འོ་ན་ཁོ་བོ་ཅག་ལའང་སྐྱོན་མེད་དེ། རྗེས་འགྲོ་ལྡོག་པ་ལ་མི་འཁྲུལ་བར་བཤད་པ་ནི་མི་མཐུན་ཕྱོགས་ལ་ཁེགས་པའི་རྗེས་འགྲོ་དང་ལྡོག་པའི་དབང་བྱེད་པ་ཡིན་ལ་དེའི་རྗེས་འགྲོ་ཡོད་ན་དེའི་ལྡོག་པ་ཡོད་པས་མ་ཁྱབ་པར་འདོད་པ་ནི་སྤྱིར་རྗེས་འགྲོ་དང་ལྡོག་པ་ཙམ་གྱི་དབང་དུ་བྱེད་པ་ཡིན་པའི་ཕྱིར། ཞེས་བརྗོད་ན་མི་མཚུངས་སམ། ། འདིར་ནི་དེ་ཙམ་ལས་མ་སྤྲོས་སོ། །
འགྲེལ་བཤད་མཁན་པོ་དག ། རྗེས་དཔག་བྱ་དང་དེ་མཚུངས་ལ། ། ཞེས་སོགས་ཀྱི་སྐབས་སུ་མཉན་བྱ་ཡང་། སྒྲ་མི་རྟག་པར་སྒྲུབ་པའི་ཚུལ་གསུམ་ཡིན་པའི་ཕྱིར་ན། སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་པར་དམ་བཅས་ནས། འོག་ནས་སྒྲ་མི་རྟག་པར་སྒྲུབ་པའི་རྟགས་ལྟར་སྣང་ཡིན་ནོ་ཞེས་འཆད་པ་ནི་ཤིན་ཏུ་མི་འཐད་དེ། འཁོར་གསུམ་དངོས་འགལ་ཁས་བླངས་པའི་ཕྱིར་རོ། ། ཁ་ཅིག་མཉན་བྱ་སྒྲ་མི་རྟག་པར་སྒྲུབ་པའི་རྗེས་ཁྱབ་དང་དེ་སྒྲུབ་ཀྱི་ལྡོག་ཁྱབ་མ་ཡིན་པར་ཁས་བླངས་ནས། སྒྲ་མི་རྟག་པར་སྒྲུབ་པའི་བསྒྲུབ་བྱའི་ཆོས་ལ་འབྲེལ་བའི་སྒོ་ནས་དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་པར་ངེས་པ་དེ་སྒྲུབ་ཀྱི་རྗེས་ཁྱབ་ཀྱི་མཚན་ཉིད་དང་། དེའི་སྒོ་ནས་སྒྲ་མི་རྟག་པར་སྒྲུབ་པའི་མཐུན་ཕྱོགས་མེད་པ་ཁོ་ན་ངེས་པ་སྒྲ་མི་རྟག་པར་སྒྲུབ་པའི་ལྡོག་ཁྱབ་ཀྱི་མཚན་ཉིད་ཡིན་ཞེས་ཟེར་རོ། །
དེ་ནི་ཤིན་ཏུ་མི་འཐད་དེ། མཉན་བྱ་ཆོས་ཅན། སྒྲ་མི་རྟག་པར་སྒྲུབ་པའི་རྗེས་ཁྱབ་མ་ཡིན་པར་ཐལ། སྒྲ་མི་རྟག་པར་སྒྲུབ་པའི་བསྒྲུབ་བྱའི་ཆོས་ལ་འབྲེལ་པའི་སྒོ་ནས་དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་པར་ངེས་པའི་ཕྱིར། ཞེས་བརྗོད་ན་ལན་ཅི་ཡོད། དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་པར་ངེས་པ་མ་ཡིན་ཏེ། དེ་ལ་ཡོད་མེད་ཐེ་ཚོམ་ཟ་བའི་ཕྱིར་ཞེ་ན། དེ་སྒྲུབ་ཀྱི་མཐུན་ཕྱོགས་མ་ཡིན་པར་ཐལ། དེ་ཡིན་མིན་ཐེ་ཚོམ་ཟ་བའི་ཕྱིར། ཞེས་བརྗོད་ན་མི་མཚུངས་སམ།
དེ་སྒྲུབ་ཀྱི་ལྡོག་ཁྱབ་ཀྱི་མཚན་ཉིད་ལ་མཚུངས་པར་བྱའོ། ། གལ་ཏེ་ལྡོག་ཁྱབ་ཀྱི་མཚན་ཉིད་སྟོན་པ་ན་དེ་སྒྲུབ་ཀྱི་མི་མཐུན་ཕྱོགས་ཁོ་ན་ལ་མེད་པ་ཞེས་མི་ཟེར་བར་མི་མཐུན་ཕྱོགས་ལ་མེད་པ་ཁོ་ནར་ངེས་པ་ཞེས་ཟེར་བའི་རྒྱུ་མཚན་ཅི་ཡིན་ཞེ་ན། འདིའི་ལན་ལ་རྒྱལ་རྔ་བདུན་པ་ཆོས་མཆོག་ན་རེ། དེའི་མཚན་ཉིད་སྟོན་པ་ན་མི་མཐུན་ཕྱོགས་ཁོ་ན་ལ་མེད་པར་ངེས་པ་ཞེས་མི་ཟེར་ཏེ། འདི་ལྟར། རྩོལ་བྱུང་ཡང་། དུང་སྒྲ་མི་རྟག་པར་སྒྲུབ་པའི་ལྡོག་ཁྱབ་མ་ཡིན་པར་འགྱུར་ཏེ། དེ་སྒྲུབ་ཀྱི་མི་མཐུན་ཕྱོགས་ཁོ་ན་ལ་མེད་པ་མ་ཡིན་པའི་ཕྱིར། མ་གྲུབ་ན། དེར་ཐལ།
དེ་སྒྲུབ་ཀྱི་མཐུན་ཕྱོགས་གློག་ལ་སོགས་པ་ལའང་མེད་པའི་ཕྱིར་ཞེས་གསུངས་སོ། ། འདི་ནི་འཐད་པར་མི་སེམས་ཏེ། བུམ་པ་ལ་སོགས་པ་ཡང་། རྟག་པའི་དངོས་པོ་ལ་མེད་པ་མ་ཡིན་པར་དམ་བཅས་ན་སྐྱོན་ཅི་ཡོད། འོ་ན་བུམ་པ་ལ་སོགས་པ་ཡང་ཆོས་ཅན། རྟག་པའི་དངོས་པོ་ལ་ཡོད་པར་ཐལ། དེ་ལ་མེད་པ་མ་ཡིན་པའི་ཕྱིར་ཞེ་ན། འོ་ན་རྩོལ་བྱུང་ཆོས་ཅན། དུང་སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ཁོ་ན་ལ་ཡོད་པར་ཐལ། དེ་ལ་མེད་པ་མ་ཡིན་པའི་ཕྱིར།
ཞེས་བརྗོད་ན་མི་མཚུངས་སམ། གཞན་ཡང་རྩོལ་བྱུང་ཆོས་ཅན། དེ་སྒྲུབ་ཀྱི་མི་མཐུན་ཕྱོགས་ཁོ་ན་ལ་ཡོད་པར་ཐལ། དེ་ཁོ་ན་ལ་མེད་པ་མ་པའི་ཕྱིར། མ་གྲུབ་ན་ཁས་བླངས་མོད་ཁས་བླངས་གསལ་བར་སྟོན་ན། དེ་ལྟར་མེད་པར་ཐལ། དེ་ལྟར་མེད་པའི་ཕྱིར། གསུམ་ཆར་དངོས་འགལ་མ་ཡིན་ནམ་ལེགས་པར་སོམས་ཤིག འདིའི་རྟགས་ཀྱི་འཇོག་མཚམས་དངོས་འགལ་མ་ཡིན་ཏེ། ། ཡོད་པ་མ་ཡིན་ན་མེད་པ་ཡིན་མི་དགོས་པའི་ཕྱིར་ཞེ་ན།
དབུ་ཚད་གཉིས་ཀའི་རིགས་ལམ་ལས་འདས་པ་ཡིན་ཏེ། བདེན་པ་བཀག་པས་བདེན་མེད་མི་གྲུབ་པ་དང་། བདག་བཀག་པས་བདག་མེད་མི་འགྲུབ་པར་འགྱུར་ཏེ། ཡོད་པ་བཀག་པས་མེད་པ་མི་འགྲུབ་པའི་ཕྱིར། རྒྱས་པར་ནི་གཞན་དུ་ཤེས་པར་བྱའོ། ། གཞན་ཡང་མཐུན་ཕྱོགས་འགའ་ཞིག་ལ་མེད་ན་མི་མཐུན་ཕྱོགས་ཁོ་ན་ལ་མེད་པ་མ་ཡིན་པས་ཁྱབ་ན། བུམ་པ་དེ་རྟག་པའི་དངོས་པོ་ལ་ཡོད་པར་འདོད་ན་སྐྱོན་ཅི་ཡོད། བུམ་པ་དེ་རྟག་པའི་དངོས་པོ་ལ་ཡོད་པ་མི་འཐད་པར་ཐལ། རྟག་པའི་དངོས་པོ་དེ་ཡོད་པ་མ་ཡིན་པའི་ཕྱིར་ཞེ་ན། འོ་ན་རྩོལ་བྱུང་དེ་དུང་སྒྲ་མི་རྟག་པར་སྒྲུབ་པའི་མཐུན་ཕྱོགས་ཁོ་ན་ལ་ཡོད་པ་མ་ཡིན་པར་འགྱུར་ཏེ།
དུང་སྒྲ་མི་རྟག་པར་སྒྲུབ་པའི་མཐུན་ཕྱོགས་ཁོ་ན་ལ་ཡོད་པ་མ་ཡིན་པའི་ཕྱིར། ཞེས་བརྗོད་ན་ལན་ཅི་ཡོད། རྟགས་མ་གྲུབ་བོ་ཞེ་ན། ཁས་བླངས་མོད་ཁས་བླངས་གསལ་བར་སྟོན་ན། དེར་ཐལ། དེ་སྒྲུབ་ཀྱི་མཐུན་ཕྱོགས་འགའ་ཞིག་ལ་མེད་པའི་ཕྱིར། ཞེས་བརྗོད་ན་འཁོར་གསུམ་དངོས་འགལ་དང་འདྲ་བ་མ་ཡིན་ནམ། རྩ་བའི་ཐལ་བ་འདོད་པ་ཁོ་ནའོ་ཞེ་ན། རྩོལ་བྱུང་ཆོས་ཅན། དུང་སྒྲ་མི་རྟག་པར་སྒྲུབ་པའི་རྗེས་ཁྱབ་མ་ཡིན་པར་ཐལ།
དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་པ་མ་ཡིན་པའི་ཕྱིར། འཁོར་གསུམ་དངོས་འགལ་མ་ཡིན་ནམ། གལ་ཏེ་རྩོལ་བྱུང་དུང་སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ཁོ་ན་ལ་མེད་པ་ཡིན་ན་འོག་ནས་ཁྱབ་མཉམ་འབའ་ཞིག་རྟགས་སུ་འགྱུར། ཞེས་འབྱུང་བ་ཇི་ལྟར་འཆད་ཅེ་ན། གཞུང་འདིའི་དོན་མི་མཐུན་ཕྱོགས་ཁོ་ན་ལ་མེད་པ་མ་ཡིན་ཏེ། མཐུན་ཕྱོགས་འགའ་ཞིག་ལ་མེད་པའི་ཕྱིར། ཞེས་ཁྱབ་པ་ཚད་གྲུབ་ཏུ་བྱས་ན་ནི་ཤིན་ཏུ་མི་འཐད་དེ། སྔར་བཤད་པ་བཞིན་དུ་རིགས་པའི་སྟོབས་ཀྱིས་གནོད་པའི་ཕྱིར་རོ། ། དེས་ན་གཞུང་འདིའི་དོན་ནི་རིགས་པ་ཅན་པས་མཉན་བྱ་སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ཁོ་ན་ལ་མེད་པ་མ་ཡིན་ཏེ། དེ་སྒྲུབ་ཀྱི་མཐུན་ཕྱོགས་བུམ་པ་སོགས་ལ་མེད་པའི་ཕྱིར།
ཞེས་དམ་བཅས་པ་དེ་དང་མཐུན་པར་རྩོད་སྒྲུབ་མཁན་པོས་ཀྱང་དེ་བཞིན་དུ་དམ་བཅས་ནས། ཡང་རྟགས་ཡང་དག་ཡིན་ན་མི་མཐུན་ཕྱོགས་ཁོ་ན་ལ་མེད་དགོས་པར་ཁས་བླངས་པ་ལ་ནང་འགལ་སྟོན་བཞེད་ནས་ཁྱབ་མཉམ་འབའ་ཞིག་རྟགས་སུ་འགྱུར། ཞེས་པ་སྟེ། རྩོལ་བྱུང་ཆོས་ཅན། དུང་སྒྲ་མི་རྟག་པར་སྒྲུབ་པའི་རྟགས་ཡང་དག་མ་ཡིན་པར་འགྱུར་ཏེ། དེ་སྒྲུབ་ཀྱི་མི་མཐུན་ཕྱོགས་ཁོ་ན་ལ་མེད་པ་མ་ཡིན་པའི་ཕྱིར། མ་གྲུབ་ན་ཁས་བླངས་མོད་ཁས་བླངས་གསལ་བར་སྟོན་ན། དེར་ཐལ། དེ་སྒྲུབ་ཀྱི་མཐུན་ཕྱོགས་གློག་ལ་སོགས་པ་ལའང་མེད་པའི་ཕྱིར། གསུམ་ཆར་དངོས་འགལ།
ཁྱོད་ཀྱིས་བཤད་པ་བྱེད་པ་ལྟར་ན་སྒྲ་ཁོ་ན་ཡོད་པར་འགྱུར་ལ། འདོད་ན། སྒྲ་མ་ཡིན་པ་ཡོད་པ་མ་ཡིན་པར་འགྱུར་རོ། ། མ་ཁྱབ་ན། རྣམ་ངེས་ལས། གཞན་དང་ལྡན་པས་རྣམ་པར་གཅོད་པས་ཁྱད་པར་ཡིན་ན་གཅིག་དེར་འགྱུར་ན་གཞན་དེ་ཉིད་མ་ཡིན་པར་འགྱུར་ལ་ཞེས་སོགས་ཇི་ལྟར་འཆད་ཅེ་ན། འོ་ན་བྱས་པ་མ་ཡིན་ན་འདུས་མ་བྱས་ཡིན་པས་ཁྱབ་བམ། མ་ཁྱབ། ཕྱི་མ་ལྟར་ན། དངོས་འགལ་བར་ན་ཕུང་གསུམ་ཡོད་པར་འགྱུར་རོ། །
དང་པོ་ལྟར་ན། སྒྲ་ཁོ་ན་ཡོད་པར་ཐལ། སྒྲ་ཁོ་ན་བྱས་པ་ཡིན་པའི་ཕྱིར། མ་གྲུབ་ན། སྒྲ་ཁོ་ན་འདུས་མ་བྱས་སུ་ཐལ། སྒྲ་ཁོ་ན་བྱས་པ་མ་ཡིན་པའི་ཕྱིར། ཁྱབ་རྟགས་དངོས། འདོད་ན། སྒྲ་མ་ཡིན་པ་དེ་འདུས་མ་བྱས་མ་ཡིན་པར་ཐལ། སྒྲ་ཁོ་ན་འདུས་མ་བྱས་ཡིན་པའི་ཕྱིར།
གསུམ་ཆར་ཁས་བླངས་སོ། ། གཞན་ཡང་གྲུབ་པའི་མཐའ་ལེགས་བཤད་རྣམས་ཀྱིས་འཇོག་པ་འདི་ལྟར་ན། ཁྱོད་ཀྱི་སྒྲ་མི་རྟག་པར་སྒྲུབ་པའི་རྗེས་ཁྱབ་མི་འགྲུབ་པར་ཐལ། དེ་སྒྲ་མི་རྟག་པར་སྒྲུབ་པའི་མཐུན་ཕྱོགས་ཁོ་ན་ལ་ཡོད་པ་མ་ཡིན་དེ་མི་འགྲུབ་པའི་ཕྱིར། ཁྱབ་པ་ཁས་བླངས་སོ། ། རྟགས་མ་གྲུབ་ན། ཁས་བླངས་མོད་ཁས་བླངས་གསལ་བར་སྟོན་ན། སྒྲ་མི་རྟག་པར་སྒྲུབ་པའི་མཐུན་ཕྱོགས་ལ་ཡོད་པ་མ་ཡིན་པ་དེ་མི་འགྲུབ་པར་ཐལ། སྒྲ་མི་རྟག་པར་སྒྲུབ་པའི་མཐུན་ཕྱོགས་ཁོ་ན་ལ་ཡོད་པ་དེ་འགྲུབ་པའི་ཕྱིར། གསུམ་ཆར་ཁས་བླངས་མོད་ཁས་བླངས་གསལ་བར་སྟོན་ན།
སྒྲ་མི་རྟག་པར་སྒྲུབ་པའི་ལྡོག་ཁྱབ་དེ་མི་འགྲུབ་པར་ཐལ། འདོད་པའི་ཕྱིར། གསུམ་ཆར་ཁས་བླངས་སོ། ། ཡང་ཁ་ཅིག་སྒྲ་ཁོ་ན་མཉན་བྱ་ཡིན་ཡང་། སྒྲ་ཁོ་ན་ཡོད་པར་ཁས་མི་ལེན་ཏེ། ཧ་ཅང་ཐལ་བའི་ཕྱིར། ཞེས་ཟེར་རོ། ། ཤིན་ཏུ་མི་འཐད་དེ། མཉན་བྱ་སྒྲའི་མཚན་ཉིད་མ་ཡིན་པར་ཐལ། མཉན་བྱ་ཡིན་ན་ཡོད་པས་མ་ཁྱབ་པའི་ཕྱིར།
སྒྲ་ཁོ་ན་ཆོས་ཅན། ཡོད་པར་ཐལ། མཉན་བྱ་ཡིན་པའི་ཕྱིར། འཁོར་གསུམ་དངོས་འགལ་མ་ཡིན་ནམ། གལ་ཏེ་ཆོས་ཅན་མ་གྲུབ་པའི་ལན་འདེབས་པས་སྐྱོན་མེད་དོ་ཞེ་ན། མི་འཐད་དེ། འདི་ལྟར། ཆོས་ཅན་དུ་གྲུབ་པར་ཐལ། མཉན་བྱ་ཡིན་པའི་ཕྱིར། ཡང་གསུམ་ཆར་ཁས་བླངས་སོ། །
འདིར་རྒྱས་པར་མི་བྱེད་དེ། ཡི་གེ་མང་བས་འཇིགས་པའི་ཕྱིར། རྒྱས་པར་ཤེས་པར་འདོད་ན་ཁོ་བོས་ལེགས་བཤད་གཞན་ན་བཤད་ཡོད་པས་དེར་བལྟ་བར་བྱའོ། ། གལ་ཏེ་རིགས་པའི་ལམ་ན་ཁྱོད་ཀྱིས་བཤད་པ་དེ་ལྟར་སྣང་ཡང་སྔར་དྲངས་པའི་གཞུང་དང་འགལ་སྤང་ཇི་ལྟར་བྱེད་ཅེ་ན། འོ་ན་མཉན་བྱ་སྒྲ་རྟག་པར་སྒྲུབ་པའི་ཕྱོགས་ཆོས་དང་། རྗེས་འགྲོ་སྤངས་པའི་ལྡོག་ཁྱབ་ཡིན་ནམ། མ་ཡིན། དང་པོ་ལྟར་ན། ཉེས་པ་མེད་དེ། མཉན་བྱ་ཆོས་ཅན།
སྒྲའི་སྟེང་དུ་མི་རྟག་པ་གཅོད་པར་ཐལ་བ་དང་། དེ་སྒྲུབ་ཀྱི་རྟགས་ཡང་དག་ཡིན་པར་ཐལ་བར་འགྱུར་ཏེ། དེ་སྒྲུབ་ཀྱི་ཕྱོགས་ཆོས་དང་ལྡོག་ཁྱབ་ཡིན་པའི་ཕྱིར། ཁྱབ་པ་མེད་པ་དང་། འདོད་པའི་ལན་འདེབས་ན། ཁྱད་པར་རྣམ་པར་གཅོད་པ་ཡིན། ། ཞེས་སོགས་ཇི་ལྟར་འཆད། གཞན་ཡང་ལྡོག་ཁྱབ་ཡོད་ན་རྗེས་འགྲོ་ཡོད་པས་མ་ཁྱབ་པར་འགྱུར་ཏེ། རྗེས་འགྲོ་སྤངས་པའི་ལྡོག་ཁྱབ་ཡོད་པའི་ཕྱིར། གཉིས་པ་ལྟར་ན།
ཚད་མ་ཀུན་ལས་བཏུས་པ་ལས། ཚུལ་རེ་རེ་དང་གཉིས་གཉིས་པ། ། རྟགས་དོན་མིན་པར་དོན་གྱིས་བྱས། ། སྒྲ་རྟག་ཅེས་པ་ནས་མཉན་བྱའི་ཕྱིར། ། ཞེས་སོགས་ཇི་ལྟར་འཆད་ཅེས་བརྗོད་ན་ལན་ཅི་ཡོད། བརྟག་པ་སྔ་མ་ཁས་མི་ལེན་པས་སྐྱོན་མེད་ལ། ཕྱི་མ་ཁས་བླངས་ཀྱང་གཞུང་གི་དོན་དང་འགལ་བའི་ཉེས་པ་མེད་དེ། གཞུང་ནས་མཉན་བྱ་སྒྲ་རྟག་པར་སྒྲུབ་པའི་ཕྱོགས་ཆོས་དང་རྗེས་འགྲོ་སྤངས་པའི་ལྡོག་ཁྱབ་ཏུ་བཤད་པ་དེ་ལྟར་འདོད་པའི་རིགས་པ་ཅན་པ་སོགས་ཀྱི་ངོར་བཤད་པ་ཡིན་གྱི་དངོས་སྟོབས་ལ་མ་ཡིན་ལ་མཉན་བྱ་དེ་ལྟར་མ་ཡིན་པ་ནི་རང་ལུགས་དམ་པ་ཡིན་པའི་ཕྱིར་ཞེ་ན། འོ་ན་ཁོ་བོ་ཅག་ལ་ཡང་གཞུང་དོན་དང་འགལ་བའི་ཉེས་པར་མི་འགྱུར་ཏེ། གཞུང་ནས་སྒྲ་ཁོ་ན་བྱས་པ་ཡིན་ན་བུམ་པ་བྱས་པ་མ་ཡིན་དགོས་པར་བཤད་པ་ནི་བྱས་པ་སྒྲས་ཁྱད་པར་དུ་བྱས་ནས་དཔེ་ལ་རྗེས་འགྲོ་མེད་དགོས་པར་འདོད་པའི་རིགས་པ་ཅན་པ་སོགས་ཀྱི་ངོར་བཤད་པ་ཡིན་གྱི་དངོས་སྟོབས་ལ་མ་ཡིན་ལ་སྒྲ་ཁོ་ན་བྱས་པ་ཡིན་ན་བུམ་པ་བྱས་པ་མ་ཡིན་པས་མ་ཁྱབ་པ་ནི་རང་ལུགས་དམ་པ་ཡིན་པའི་ཕྱིར་ཞེས་བརྗོད་ན་མི་མཚུངས་སམ།
ལེགས་པར་སོམས་ཤིག དེས་ན་གཞུང་གི་དབུ་ཞབས་གང་དུ་ཡང་། སྒྲ་ཁོ་ན་བྱས་པ་མ་ཡིན་པར་ཐལ། བུམ་པ་བྱས་པ་ཡིན་པའི་ཕྱིར་ཞེས་པ་ལྟ་བུ་འདུག་པ་ཐམས་ཅད་ནི་གཞན་གྱིས་ཁྱབ་པ་ཁས་བླངས་པ་ཡིན་གྱི་རང་ལུགས་སུ་ཁྱབ་པ་ཚད་གྲུབ་དུ་བྱེད་པ་མ་ཡིན་པར་ཤེས་པར་བྱའོ། ། ཁོ་བོས་ཀྱང་མགོ་ཞབས་གང་དུ་ཡང་སྒྲ་ཁོ་ན་ཡོད་ན་སྒྲ་མིན་ཡོད་པ་མ་ཡིན་དགོས་ཞེས་པ་ལྟ་བུའི་ཁྱབ་པ་ཚད་གྲུབ་བྱས་པ་ལྟ་བུ་དང་། སྒྲ་ཁོ་ན་ཡོད་པ་ཡིན་པ་བཀག་པ་ལྟ་བུ་དང་། སྒྲ་མི་རྟག་པར་སྒྲུབ་པའི་མཐུན་ཕྱོགས་ཁོ་ན་ལ་ཡོད་པ་དང་། དེ་སྒྲུབ་ཀྱི་མཐུན་ཕྱོགས་ལ་ཡོད་པ་ཁོ་ན་ཡིན་ཞེས་པ་ལ་ཁྱད་པར་ཕྱེས་ནས་དགག་སྒྲུབ་བྱས་པ་ལྟ་བུ་གང་སྣང་ཡང་གཞན་ངོར་ཡིན་གྱི་རང་ལུགས་སུ་སྒྲུབ་པ་མ་ཡིན་པས་སྤོབས་པ་ཧ་ཅང་མྱུར་བ་བྱས་ནས་འགལ་བ་འདུག་གོ་ཞེས་ཅལ་སྒྲོག་མ་བྱེད་ཅིག ཚུལ་གསུམ་འགལ་མི་འགལ་དང་ཚུལ་གསུམ་གྱི་དང་། ངེས་བཟུང་གྱི་སྨོས་ལུགས་དང་མཐའ་དཔྱད་ཚུལ་ནི་རྣམ་འགྲེལ་ངེས་སོགས་ཀྱི་ལེགས་བཤད་གཞན་ལས་ཤེས་པར་བྱའོ། །
གཉིས་པ་ནི། བྱས་པ་ཆོས་ཅན། ཁྱོད་སྒྲ་མི་རྟག་པར་སྒྲུབ་པའི་ཕྱོགས་ཆོས་ཡིན་ཏེ། ཁྱོད་སྒྲ་མི་རྟག་པར་སྒྲུབ་པའི་རྗེས་སུ་དཔག་བྱར་བཏགས་སུ་རུང་བའི་ཤེས་འདོད་ཆོས་ཅན་སྒྲའི་སྟེང་དུ་འགོད་ཚུལ་དང་མཐུན་པར་ཡོད་པ་ཁོ་ནར་ཚད་མས་ངེས་པའི་དེ་སྒྲུབ་ཀྱི་ཚུལ་ཡིན་པའི་ཕྱིར། ཆོས་ཅན། ཁྱོད་དེ་སྒྲུབ་ཀྱི་ལྡོག་ཁྱབ་དང་། ཚོགས་པའི་རྗེས་འགྲོ་ཡིན་ཏེ། ཁྱོད་དེ་སྒྲུབ་ཀྱི་མཐུན་དཔེ་བུམ་པ་ལྟ་བུའི་སྟེང་དུ་དེ་སྒྲུབ་ཀྱི་གཞི་ལྡོག་དང་འབྲེལ་སྟོབས་ཀྱིས་དེ་སྒྲུབ་ཀྱི་ཤེས་འདོད་ཆོས་ཅན་དང་མཐུན་པའི་ཕྱོགས་ཁོ་ན་ལ་སྒྲུབ་ཚུལ་ལྟར་ཡོད་པར་ཚད་མས་ངེས་པའི་དེ་སྒྲུབ་ཀྱི་ཚུལ་ཡིན་པའི་ཕྱིར། འདིའི་ཁོ་ནའི་ངེས་བཟུང་ལ་སྔོན་གྱི་ཊཱིཀ་བྱེད་པའི་རྒྱ་བོད་ཀྱི་མཁས་པ་ཕལ་ཆེར་གསུངས་མཐུན་པར་རྣམ་པར་ངེས་པའི་རྗེས་སུ་འབྲངས་ནས། ཁོ་ནའི་ངེས་བཟུང་ནི་ཤེས་འདོད་ཆོས་ཅན་ལ་གྲུབ་ཟིན་པ་སྡུད་པའི་ངེས་བཟུང་ཡིན་གྱི་དེ་ལ་ཡོད་པ་གཅོད་པ་ནི་མ་ཡིན་ཏེ།
མི་མཐུན་ཕྱོགས་ལ་ཡོད་པ་དགག་པའི་དོན་ཅན་ནོ། ། དཔེར་ན་དྲང་སྲོང་ནོར་ལྷ་ལ་བུ་གཉིས་སྐྱེས་ཏེ། ན་ར་དང་ནི་སྲེད་མེད་བུ་ཁོ་ནའོ་ཞེས་པའི་ངེས་བཟུང་གིས་ན་ར་དེའི་བུ་ཡིན་པ་མི་གཅོད་པ་བཞིན་ནོ་ཞེས་ཟེར་རོ། ། དེ་ནི་འགྲིག་པར་མ་མཐོང་སྟེ། ཤེས་འདོད་ཆོས་ཅན་དང་མཐུན་ཕྱོགས་ཁོ་ན་ལ་ཡོད་པ་ཞེས་པའི་ངེས་བཟུང་ནི་གཞན་ལྡན་རྣམ་གཅོད་ཡིན་ལ་ན་ར་དང་སྲེད་མེད་བུ་ཁོ་ན་ཡིན་ནོ་ཞེས་པའི་ངེས་བཟུང་ནི་མི་ལྡན་རྣམ་གཅོད་ཡིན་པའི་ཕྱིར་དང་། དེ་སྒྲུབ་ཀྱང་དོན་དེ་སྒྲུབ་པར་མི་ནུས་པའི་ཕྱིར་རོ། ། དེའི་ཁྱབ་པ་གཉིས་ཀྱང་ཁྱོད་རྣམས་ཀྱིས་ཁས་བླངས་པའི་ཕྱིར་རོ། ། སྒྲུབ་མ་ནུས་པ་མ་གྲུབ་བོ་ཞེ་ན། སྒྲ་ཁོ་ན་བྱས་པར་ཐལ། བུམ་པ་བྱས་པ་ཁོ་ན་ཡིན་པའི་ཕྱིར།
ཁྱོད་ལྟར་ན་འཁོར་གསུམ་ཁས་བླངས་སོ། ། དེས་ན་ཁོ་བོ་ནི་ཁོ་ནའི་ངེས་བཟུང་རྟགས་རྩོད་གཞི་དང་མཐུན་ཕྱོགས་ཁོ་ན་ལ་ཡོད་ཅེས་བརྗོད་པས་རྟགས་རྩོད་གཞི་ལ་ཡོད་པ་མི་གཅོད་དེ། རྩོད་གཞི་ནི་རང་ཡིན་པའི་ཚུལ་གྱིས་མཐུན་ཕྱོགས་ཉིད་ཡིན་པས་མཐུན་ཕྱོགས་ཁོ་ན་ལ་ཡོད་པས་རྩོད་གཞི་ལ་ཡོད་པ་མི་འགོག་པའི་ཕྱིར་ཞེས་སྨྲས་སོ། ། ཁྱོད་ཀྱི་འདི་ཚིག་ལ་འགྲིགས་པ་ལྟར་སྣང་ཡང་རྣམ་པར་ངེས་པའི་གཞུང་དང་བསྒྲིགས་པར་མི་ནུས་སོ་ཞེ་ན། སྐྱོན་མེད་དེ། དེ་འདྲའི་རྣམ་པར་ངེས་པའི་གཞུང་དེ་ནི་རྩོད་གཞི་མཐུན་ཕྱོགས་དང་མི་མཐུན་ཕྱོགས་གང་དུ་ཡང་མི་གཏོགས་བར་འདོད་པའི་མུ་སྟེགས་པའི་འདོད་ལུགས་ལ་བརྟེན་ནས་ལན་མཛད་པ་ཡིན་གྱི་རང་ལུགས་ལ་དེ་ལྟར་བཞེད་པ་མ་ཡིན་པའི་ཕྱིར་དང་། སྔར་ཁོ་བོས་བཤད་པ་དེ་ནི་རང་ལུགས་དམ་པ་ཡིན་པའི་ཕྱིར། རྒྱས་པར་ནི་རྗེ་བཙུན་ཆེན་པོ་དཔལ་ལྡན་ཆ་པའི་རྣམ་པར་ངེས་པའི་ཊཱིཀ་དང་། ཁོ་བོས་བྱས་པའི་ཚད་མ་རིགས་པའི་གཏེར་གྱི་རྒྱན་དུ་ཤེས་པར་བྱའོ། ། བྱས་པ་ཆོས་ཅན།
ཁྱོད་དེ་སྒྲུབ་ཀྱི་ལྡོག་ཁྱབ་ཡིན་ཏེ། ཁྱོད་ཀྱིས་དེ་སྒྲུབ་ཀྱི་མཐུན་ཕྱོགས་བུམ་པ་ལྟ་བུའི་སྟེང་དུ་དེ་སྒྲུབ་ཀྱི་བསྒྲུབ་བྱའི་ཆོས་ཀྱི་གཞི་ལྡོག་ལ་འབྲེལ་བའི་སྟོབས་ཀྱིས་དེ་སྒྲུབ་ཀྱི་མེད་པ་སྟེ་མི་མཐུན་ཕྱོགས་ལ་སྒྲུབ་ཚུལ་ལྟར་མེད་པ་ཉིད་དུ་ངེས་པའི་དེ་སྒྲུབ་ཀྱི་ཚུལ་ཡིན་པའི་ཕྱིར། གཞུང་གི་འགྱུར་ཡང་། ལོ་ཆེན་གྱིས་མཛད་པ་ལྟར་ཡོད་དང་མེད་ལ་མེད་པར་ནི། ཞེས་བཤད་པ་ལེགས་པ་ཡིན་པས་ཁོ་བོས་ཀྱང་དེ་ལྟར་བཤད་པ་ཡིན་ནོ། ། ཞ་མའི་འགྱུར་ལས་ནི། ཡོད་དང་མེད་ཉིད་ལ་མེད་པའོ། ། ཞེས་འབྱུང་བ་ཡིན་ལ། དེའི་རྗེས་སུ་འབྲང་ནས་ལ་ལ་ན་རེ། མེད་པ་མི་མཐུན་ཕྱོགས་ཉིད་ལ་མེད་པ་ཞེས་པ་ལྡོག་ཁྱབ་ཀྱི་མཚན་ཉིད་ཀྱི་ཡན་ལག་ཏུ་བྱེད་པ་ནི་ཤིན་ཏུ་རང་ཚིག་འགལ་བ་ཡིན་ཏེ།
རང་ཉིད་ཀྱིས་མི་མཐུན་ཕྱོགས་ལ་མེད་པ་ཉིད་དུ་ངེས་པ་ཞེས་ཟེར་གྱི་མི་མཐུན་ཕྱོགས་ཉིད་ལ་མེད་པ་ཞེས་མི་ཟེར་ཞེས། ཟེར་ན་རྩོལ་བྱུང་དུང་སྒྲ་མི་རྟག་པར་སྒྲུབ་པའི་ལྡོག་ཁྱབ་མ་ཡིན་པར་འགྱུར་ཏེ། དེ་དེ་སྒྲུབ་ཀྱི་མི་མཐུན་ཕྱོགས་ཉིད་ལ་མེད་པ་མིན་པའི་ཕྱིར་ཞེས་པ་དང་ཤིན་ཏུ་འགལ་བའི་ཕྱིར་རོ། ། ཡང་འགྲེལ་པ་མཁན་པོའི་རྗེས་སུ་འབྲང་པ་དང་། རྒྱ་བོད་ཀྱི་མཁས་པའི་ལེགས་བཤད་མང་རབ་ལས། རྗེས་ཁྱབ་ལ་མཐུན་ཕྱོགས་ལ་ཡོད་པ་ཁོ་ན་ཞེས་མི་ལྡན་རྣམ་གཅོད་དུ་ངེས་བཟུང་མི་སྦྱོར་ཏེ། མཐུན་ཕྱོགས་ལ་ཆ་གཉིས་པ་ལ་རྗེས་ཁྱབ་མ་གྲུབ་པར་ཐལ་བར་འགྱུར་བའི་ཕྱིར་ཞེས་འབྱུང་བ་ནི་ཤིན་ཏུ་མི་འཐད་པར་མཐོང་སྟེ། རྩོལ་བྱུང་མི་རྟག་པ་ལ་ཡོད་པ་ཁོ་ནར་ངེས་པར་ཐལ། རྩོལ་བྱུང་མི་རྟག་པ་ཡིན་པ་གང་ཞིག རྩོལ་བྱུང་གིས་མི་རྟག་པ་མི་ལྡན་རྣམ་གཅོད་ཀྱིས་ཁྱད་པར་དུ་བྱས་པའི་ཕྱིར།
ཕྱི་མ་མ་གྲུབ་ན་དེར་ཐལ། རྩོལ་བྱུང་མི་རྟག་པར་སྒྲུབ་པའི་རྟགས་ཡང་དག་ཡོད་པའི་ཕྱིར། རྒྱས་པར་གཞན་དུ་ཤེས་པར་བྱའོ། ། གཉིས་པ་ནི། ཤེས་པའམ་ངེས་པ་ལོགས་སུ་རྟགས་ཀྱི་མཚན་ཉིད་དུ་སྨོས་པར་རིགས་ཏེ། རྟགས་ལ་ཐེ་ཚོམ་ཟ་ནས་བསྒྲུབ་བྱ་མི་རྟོགས་པའི་ཕྱིར་ཞེ་ན། ཚུལ་གསུམ་ཡང་ཡིན་ངོ་བོ་ལ་ཐེ་ཚོམ་ཟ་བའི་མ་ངེས་པའི་རྟགས་ཀྱང་ཡིན་པའི་གཞི་མཐུན་བཅད་པའི་དོན་དུ་རྟགས་ཀྱི་མཚན་ཉིད་ཀྱི་ཟུར་དུ་ཤེས་པ་ཉིད་ཅེས་པའི་ཚུལ་ལོགས་སུ་སྨོས་དགོས་པ་མ་ཡིན་པར་ཐལ། ཚུལ་གསུམ་ཡིན་ན་འདི་རུ་ཚུལ་དེ་དག་ཚད་མས་ཤེས་པའང་དོན་གྱིས་ཐོབ་པ་ཉིད་ཡིན་པའི་ཕྱིར། ཚུལ་གསུམ་ཚད་མས་ངེས་པ་རྟགས་ཡང་དག་གི་མཚན་ཉིད་དུ་འདོད་པ་ནི་གཞུང་འདིའི་ཕྱོགས་སྔའི་མཐིལ་ཞུགས་ཡིན་ནོ། ། རྟགས་མ་གྲུབ་ན་དེར་ཐལ།
ཚུལ་གསུམ་ཡིན་ན་རང་ཉིད་བསྒྲུབ་བྱ་ལྐོག་གྱུར་ཤེས་བྱེད་རྟགས་ཀྱི་སྐབས་ཀྱི་དབང་དུ་བྱས་པ་ཡིན་དགོས་ཀྱི་རྒྱུའི་དབང་དུ་བྱས་པ་མ་ཡིན་པའི་ཕྱིར། གསུམ་པ་ནི། རྟགས་ཡང་དག་ཡིན་ན་རང་བཞིན་པའི་ཚུལ་གསུམ་དང་ལྡན་དགོས་པར་བསྟན་པ་ཆོས་ཅན། རྣམ་གཅད་ཀྱི་དགོས་པ་ཡོད་དེ། ཉེ་ཚེ་བའི་ཚུལ་རེ་རེ་བ་དང་། ཉེ་ཚེ་བའི་ཚུལ་གཉིས་པ་ཙམ་ལས་གཞན་མེད་པ་རྟགས་ཡང་དག་གི་དོན་ལྡོག་མིན་པར་དོན་གྱིས་བྱས་པའི་ཕྱིར། འདིས་ནི་ཚུལ་རེ་རེ་བ་དང་། ཕྱོགས་ཆོས་དང་རྗེས་འགྲོ་འཕངས་པའི་ལྡོག་པའི་ཚུལ་ལྟ་བུ་ཚུལ་གཉིས་པ་ཡང་རྟགས་ཡང་དག་གི་མཚན་ཉིད་དུ་མི་རུང་བར་བསྟན་གྱི་ཕྱོགས་ཆོས་དང་ལྡོག་པའི་ཚུལ་གཉིས་ལྟ་བུ་རྟགས་ཡང་དག་གི་མཚན་ཉིད་དུ་མི་རུང་བར་བསྟན་པ་མ་ཡིན་པར་ཤེས་པར་བྱའོ། ། གསུམ་པ་ནི། བློ་ལ་ལྟོས་ནས་ཚུལ་རེ་རེ་བའི་གཏན་ཚིགས་ལྟར་སྣང་བའི་དཔེ་བརྗོད་ཡོད་དེ།
སྒྲ་ཆོས་ཅན་རྟག་སྟེ། བྱས་པའི་ཕྱིར་དང་། ལུས་ཅན་ཡིན་པའི་ཕྱིར་དང་། གཞལ་བྱ་མིན་པའི་ཕྱིར་ཞེས་པའི་གཏན་ཚིགས་ལྟར་སྣང་ཡོད་པའི་ཕྱིར། དེ་ཡང་དང་པོ་ནི། ཕྱོགས་ཆོས་གཅིག་པུ་ཅན་དུ་དངོས་སྟོབས་ལ་གནས་པ་ཡིན་ནོ། ། གཉིས་པ་ནི་ཕྱོགས་ཆོས་མ་གྲུབ་ཅིང་ལྡོག་ཁྱབ་དོན་ལ་མ་གྲུབ་པས་རྗེས་འགྲོ་གཅིག་པུ་ཅན་དུ་བཤད་པ་ནི་རྡུལ་ཕྲན་རྟག་པར་འདོད་པའི་བྱེ་བྲག་པའི་འདོད་པ་དང་བསྟུན་ནས་བཤད་པ་ཡིན་ནོ། ། གསུམ་པ་ནི། ལྡོག་ཁྱབ་གཅིག་པུ་ཅན་དུ་བཤད་པ་ནི་རི་བོང་གི་རྭ་འདོད་པའི་གསལ་བྱེད་པའི་ལུགས་དང་བསྟུན་ནས་བཤད་པ་ཡིན་ནོ། ། ཚུལ་གཉིས་པའི་སྒྲས་བརྗོད་དུ་རུང་བའི་གཏན་ཚིགས་ལྟར་སྣང་བའི་དཔེར་བརྗོད་ཡང་ཡོད་དེ།
སྒྲ་ཆོས་ཅན་རྟག་སྟེ། ལུས་ཅན་མ་ཡིན་པའི་ཕྱིར་དང་། མཉན་བྱའི་ཕྱིར་དང་། མིག་གི་ཤེས་པའི་གཟུང་བྱ་ཡིན་པའི་ཕྱིར་ཞེས་པའི་རྟགས་ལྟར་སྣང་ཡོད་པའི་ཕྱིར། དེ་ཡང་དང་པོ་ནི་ཕྱོགས་ཆོས་དང་རྗེས་འགྲོ་ཙམ་གྲུབ་ལ་ལྡོག་པ་མ་གྲུབ་པར་བཤད་པ་ནི་བྱེ་བྲག་པའི་འདོད་པ་དང་བསྟུན་ནས་བཞག་པ་ཡིན་ནོ། ། གཉིས་པ་ནི། ཕྱོགས་ཆོས་དང་། མི་མཐུན་ཕྱོགས་ལ་མ་མཐོང་བ་ཙམ་གྱི་ལྡོག་པ་ཅན་ནོ། ། གསུམ་པ་ནི་ཕྱོགས་ཆོས་མ་གྲུབ་ལ་རྗེས་འགྲོ་དང་ལྡོག་པའི་ཚུལ་དུ་བྱས་པ་དངོས་སྟོབས་ལ་གནས་པ་ཡིན་ནོ། ། འགྲེལ་བཤད་མཁན་པོ་དག
སྒྲ་ཆོས་ཅན། རྟག་སྟེ། གཞལ་བྱ་མ་ཡིན་པའི་ཕྱིར་ཞེས་པ་ལ་ནི་ལྡོག་པའི་ཚུལ་ཡོད་ལ། སྒྲ་ཆོས་ཅན། རྟག་སྟེ། མིག་གིས་གཟུང་བར་བྱ་བ་ཡིན་པའི་ཕྱིར་ཞེས་པ་ལ་ནི་ཚུལ་ཡེ་མེད་ཡིན་ནོ་ཞེས་གསུངས་སོ། ། དེ་ནི་ཤིན་ཏུ་མི་འཐད་དེ། དངོས་པོའི་སྟོབས་ལ་བསམ་ན་གཉིས་ཀ་ལྡོག་པ་ལ་སོགས་པའི་ཚུལ་མ་ཡིན་པར་མཚུངས་ལ། གཞན་གྱིས་ཁས་བླངས་པའི་ཚུལ་ལ་བསམ་ན་ཚུལ་གང་རུང་ཡོད་པར་མཚུངས་པའི་ཕྱིར་རོ། ། གཉིས་པ་ལ་གཉིས་ཏེ།
ཕྱོགས་སྔ་མ་དང་། དེ་དགག་པའོ། ། དང་པོ་གཉིས་ཏེ། བསྒྲུབ་བྱའི་ཆོས་དཔག་བྱར་འདོད་པ་དང་། གཞི་ཆོས་ཀྱི་འབྲེལ་པ་དོན་གཞན་དཔག་བར་འདོད་པའོ། ། དང་པོ་ནི། ཁ་ཅིག་ན་རེ། ཆོས་གཞན་མེ་ཁོ་ན་དུ་བས་ལ་མེ་ཡོད་དུ་སྒྲུབ་པའི་དཔག་པར་བྱ་བར་འདོད་དེ། གཏན་ཚིགས་དུ་བ་མེ་དང་ལྷན་གཅིག་རྒྱུ་བར་མཐོང་གི་མེ་དང་ལྡན་པའི་ས་ཕྱོགས་དང་ངེས་པར་ལྷན་གཅིག་དུ་རྒྱུ་བ་མ་མཐོང་བས་མེ་ལ་མི་འཁྲུལ་བས་སོ་ཅེས་ཟེར་རོ། ། གཉིས་པ་ནི།
གཞི་དང་ཆོས་གཉིས་ཀྱི་ལྡན་པའི་འབྲེལ་པ་རྫས་གཞན་རྟགས་ཀྱི་དཔག་བྱར་འདོད་དེ། དེའི་ཆོས་མེ་དང་ཆོས་ཅན་དུ་བ་དང་ལྡན་པའི་ཕྱོགས་དག་གང་རུང་རྟགས་ཀྱི་དཔག་བྱ་ཡིན་དགོས་པ་ལས་དེ་ཕྱིར་རྒོལ་གྱིས་གྲུབ་ཟིན་པས་དེ་བསྒྲུབ་མི་དགོས་པའི་ཕྱིར་ཞེས་འདོད་དོ། ། གཉིས་པ་ལ་གཉིས་ཏེ། འདོད་ལུགས་སྔ་མ་དགག་པ་དང་། དེ་ཕྱི་མ་དགག་པའོ། ། དང་པོ་ལ་གཉིས་ཏེ། ཆོས་རྐྱང་པ་བསྒྲུབ་བྱར་མི་འཐད། རྩོད་གཞི་དང་ཆོས་ཀྱི་ཚོགས་དོན་བསྒྲུབ་བྱར་ཁས་ལེན་རིགས་པའོ། ། དང་པོ་ནི། བསྒྲུབ་བྱ་རང་གང་ལ་བསྒྲུབ་བྱ་སོང་བཞིན་པའི་ཕྱིར་རྒོལ་གྱིས་མ་ངེས་པའི་སྔ་རོལ་དུ་རྟགས་ཆོས་ཀྱི་འབྲེལ་པ་ངེས་སུ་རུང་ངམ།
མི་རུང་། མི་རུང་ན། གཞན་དོན་སྐབས་ཀྱི་རྟགས་ཡང་དག་ཏུ་འགྱུར་བ་མི་སྲིད་པར་འགྱུར་ཏེ། དེའི་སྔ་རོལ་དུ་རྟགས་ཆོས་ཀྱི་འབྲེལ་པ་ངེས་སུ་མི་རུང་བའི་ཕྱིར། གལ་ཏེ་དེའི་སྔ་རོལ་དུ་ཆོས་མེ་ལ་གཏན་ཚིགས་དུ་བ་འབྲེལ་བར་ངེས་པར་རུང་ཞིང་གྲུབ་ན་ནི། རྟགས་ཆོས་ཀྱི་འབྲེལ་པ་ངེས་པའི་རྗེས་སུ་དུ་བ་དེ་ཡིས་འབྲེལ་པ་ངེས་དེ་ལས་གཞན་མེ་ཅི་ཞིག་དཔག་སྟེ་དཔག་པར་བྱ་བ་ཡིན་པ་མི་འཐད་པར་ཐལ། མེ་དེ་རང་གང་ལ་བསྒྲུབ་བྱར་སོང་བཞིན་པའི་ཕྱིར་རྒོལ་གྱིས་མེ་དུའི་རྟགས་ཆོས་ཀྱི་འབྲེལ་པ་ངེས་པའི་དུས་ནས་གྲུབ་ཟིན་པའི་ཕྱིར། གསུམ་ཀར་དོན་ནི་རྟགས་ཡང་དག་ཡིན་པ་མི་སྲིད་པར་ཐལ། གང་ལ་བསྒྲུབ་བྱར་སོང་བཞིན་པའི་ཕྱིར་རྒོལ་གྱིས་རྟགས་ཆོས་ཀྱི་འབྲེལ་པ་ངེས་པའི་དུས་ན་དེས་བསྒྲུབ་བྱ་རྟོགས་ཟིན་པའི་ཕྱིར་ཞེས་པའོ། ། གཉིས་པ་ནི།
གལ་ཏེ་མེ་དུའི་འབྲེལ་བ་ངེས་པའི་རྗེས་སུ་བསྒྲུབ་བྱ་རྟོགས་པར་འདོད་དོ་ཅེ་ན། འབྲེལ་པ་ངེས་པའི་རྗེས་སུ་བསྒྲུབ་བྱ་རྟོགས་པར་ཁས་ལེན་པ་དེ་ལྟར་ན། ཆོས་ཅན་དུ་ལྡན་གྱི་ལ་དེ་ཉིད་ལ་མེ་ཡོད་པའམ་མེ་དཔག་བྱར་ཅིའི་ཕྱིར་མི་འདོད་དེ་འདོད་རིགས་པར་ཐལ། མེ་དུའི་འབྲེལ་པ་ངེས་པའི་རྗེས་སུ་བསྒྲུབ་བྱ་རྟོགས་པར་ཁས་ལེན་པ་འཐད་པ་གང་ཞིག་ཚུལ་དེ་ལས་གཞན་དུ་མི་འཐད་པའི་ཕྱིར། རྟགས་བསལ་ཁས་བླངས་སོ། ། གཉིས་པ་ལ་གཉིས་ཏེ། དགག་པ་དངོས་དང་། ཆོས་དང་ཆོས་ཅན་གྱི་ཚོགས་དོན་བསྒྲུབ་བྱར་ཁས་ལེན་དགོས་པར་བསྟན་པའོ། ། དང་པོ་ལ་གསུམ་སྟེ། འབྲེལ་པ་དོན་གཞན་རྗེས་དཔག་གི་གཞལ་བྱར་འགལ་བ་དང་།
གཞན་དོན་རྗེས་དཔག་དམ་བཅའི་ངག་དང་ལྷན་ཅིག་ཏུ་ཐལ་བ་དང་། རྟགས་ཆོས་འབྲེལ་མེད་དུ་ཐལ་བའོ། ། དང་པོ་ནི། མེད་ན་མི་འབྱུང་བའི་ནང་དུ་མ་གཏོགས་པའི་ལྡན་འདུ་སོགས་གཞི་ཆོས་ཀྱི་འབྲེལ་པ་དོན་གཞན་གཉིས་ཆོས་ཅན། དུ་བའི་རྟགས་ལས་དུ་ལྡན་གྱི་ལའི་སྟེང་དུ་རྗེས་དཔག་གི་གཞལ་བྱར་མི་འཐད་པར་ཐལ། ཡོད་པ་མ་ཡིན་པའི་ཕྱིར། ཆོས་ཅན་དང་བསལ་བ་ཁས་བླངས་སོ། ། འང་ནི། འབྲེལ་པ་གཏན་མེད་པར་འདོད་པ་ནི་མ་ཡིན་ཏེ། མེ་ལས་ཐ་དད་གང་ཞིག་མེ་མེད་ན་དུ་བ་མེད་དགོས་པར་ཁས་ལེན་དགོས་པའི་ཕྱིར།
འགྲེལ་བཤད་ཀྱི་འགྱུར་ལས་ནི་འབྲེལ་པ་ལ་ཡང་གཉིས་ཡོད་མིན་ཞེས་པ་སྣང་བས་དེའི་དོན་ནི། རྗེས་དཔག་དེ་མེ་དུའི་འབྲེལ་པ་ལ་ཡང་འཇལ་བྱེད་དུ་འཇུག་པ་མི་འཐད་པར་ཐལ། དེའི་ངོར་མེ་དུ་གཉིས་ཡོད་པ་མིན་པའི་ཕྱིར་ཞེས་བྱའོ། ། ཐལ་བ་ལས། རྗེས་དཔག་གིས་འབྲེལ་པ་དོན་གཞན་འཇལ་བ་དེ་བཞིན་ཡིན་ན། རྗེས་དཔག་ཆོས་ཅན། ལ་ལ་མེ་ཡོད་སྙམ་དུ་མི་འཇལ་བར་ལ་དང་མེའི་འབྲེལ་བའོ་སྙམ་དུ་འཇལ་བ་དང་། སྒྲས་བརྗོད་པའི་ཚིའང་མེའི་འབྲེལ་པའོ་ཞེས་དྲུག་པའི་སྒྲ་རུ་འགྱུར་བར་ཐལ། ལ་དང་མེའི་ཚོགས་དོན་མི་འཇལ་བ་གང་ཞིག་ལའི་སྟེང་དུ་ལ་མེའི་འབྲེལ་བ་རྫས་གཞན་འཇལ་བའི་རྗེས་དཔག་ཡིན་པའི་ཕྱིར། རྟགས་གཉིས་ཀ་དངོས་འགལ།
གཉིས་པ་ནི། ལ་མེའི་འབྲེལ་པ་རྫས་གཞན་ཆོས་ཅན། ལ་མེ་ཡོད་དུ་སྒྲུབ་པའི་གཞན་དོན་རྗེས་དཔག་གིས་དངོས་སུ་བརྗོད་པར་མི་བྱ་བར་ཐལ། ལ་མེ་ཡོད་དུ་རྟོགས་པའི་རྗེས་དཔག་གི་དངོས་ཀྱི་གཞལ་བྱ་ཡིན་པའི་ཕྱིར། གསུམ་ཆར་ཁས་བླངས་སོ། ། ཁྱོད་ལའང་ཉེས་པ་དེ་མཚུངས་སོ་ཞེ་ན། སྐྱོན་མེད་དེ། རྗེས་དཔག་གི་དངོས་ཀྱི་གཞལ་བྱ་གཞན་དོན་རྗེས་དཔག་གིས་དངོས་སུ་ཚིག་ཟིན་ལ་མི་སྟོན་ཡང་དོན་གྱིས་སྨོས་པའི་ཕྱིར། གསུམ་པ་ནི། གཏན་ཚིགས་ལ་སྟེང་དུ་བ་འདི་ཆོས་ཅན།
ཁྱོད་དུ་ལྡན་གྱི་ལའི་སྟེང་དུ་གཞི་ཆོས་ཀྱི་འབྲེལ་པ་རྫས་གཞན་གྲུབ་པའི་རྟགས་ཡང་དག་མ་ཡིན་པར་ཐལ། གཞི་ཆོས་ཀྱི་འབྲེལ་པ་རྫས་གཞན་དང་འབྲེལ་པ་མིན་པའི་ཕྱིར། གཉིས་པ་ནི། རྗེས་དཔག་གིས་གཞལ་བར་བྱ་བའི་འབྲེལ་པ་བསྟན་བྱ་མ་ཡིན་ན་འབྲེལ་པ་ཙམ་ཡང་བསྟན་བྱ་མ་ཡིན་པར་འགྱུར་རོ་ཞེ་ན། རྟགས་ཀྱི་འཁྲུལ་པ་མེད་པ་ནི་ཞེས་པ་སྟེ། བྱས་པས་སྒྲ་མི་རྟག་པར་བསྒྲུབ་པའི་འབྲེལ་པ་ཡང་། སྒྲ་མི་རྟག་པར་རྟོགས་པའི་རྗེས་དཔག་གི་གཞལ་བྱ་མ་ཡིན་ན་དེ་སྒྲུབ་ཀྱི་སྒྲུབ་ངག་གི་བསྟན་བྱ་མ་ཡིན་པས་མ་ཁྱབ་པར་ཐལ། ཆོས་ལ་སྟེ། བྱས་པས་སྒྲ་མི་རྟག་པར་སྒྲུབ་པའི་འབྲེལ་པ་དེ་དེ་མིན་ཡང་གཞན་དུ་དེ་སྒྲུབ་ཀྱི་དཔེའི་སྟེང་དུ་བསྟན་བྱར་བྱེད་པའི་ཕྱིར། བྱས་པ་ཆོས་ཅན།
སྒྲ་མི་རྟག་པར་སྒྲུབ་པའི་འབྲེལ་བའི་གོ་བྱེད་མ་ཡིན་ན་དེ་སྒྲུབ་ཀྱི་གོ་བྱེད་མ་ཡིན་པས་མ་ཁྱབ་སྟེ། དེ་མིན་ཡང་རང་གིས་དེ་ལྟར་སྒྲུབ་པའི་མཐུན་དཔེའི་སྟེང་དུ་མི་རྟག་པ་དེར་འབྲེལ་པ་གྲུབ་པའི་སྒོ་ནས་དེ་དང་ལྡན་པ་ཡི་ཆོས་ཅན་ཏེ། སྒྲ་མི་རྟག་པར་གོ་བར་བྱེད་པ་ཡིན་པའི་ཕྱིར། གསུམ་པ་ལ་གཉིས་ཏེ། རྟགས་ཀྱི་འཇོག་ཚུལ་བཤད་པ་དང་། རྟགས་ཀྱི་རྩ་བ་འབྲེལ་པ་བཤད་པའོ། ། དང་པོ་ལ་གཉིས་ཏེ། རྒྱས་པར་བཤད། དོན་བསྡུ་བའོ། ། དང་པོ་ལ་གསུམ་སྟེ།
རྟགས་སེལ་འཇུག་དང་མཚུངས་པར་སྒྲུབ་པ་དང་། སྒྲུབ་འཇུག་དང་མཚུངས་པར་དགག་པ་དང་། སྤྱི་རྫས་གཞན་མཐོང་བའི་སྒོ་ནས་འཇུག་པ་དགག་པའོ། ། དང་པོ་ལ་གསུམ་སྟེ། འབྲེལ་པ་རྫས་གཞན་བསྒྲུབ་བྱའི་ཆོས་སུ་འདོད་པ་ལ་དགག་པ་གཞན་བསྟན་པ་དང་། རྟགས་ཀྱི་བསྒྲུབ་ཆོས་ཀྱི་ཆ་ཤས་ཐམས་ཅད་རྩོད་གཞི་ལ་བསྒྲུབ་པར་མི་ནུས་པའི་ཚུལ་དང་། དེའི་དཔེ་བསྟན་པའོ། ། དང་པོ་ནི། ལ་དང་མེ་ཡོད་ཀྱི་འབྲེལ་པ་རྫས་གཞན་ཆོས་ཅན། ཁྱོད་རྟགས་ཀྱི་རྗེས་སུ་བསྟན་བྱ་བའི་ཆོས་ཏེ་དུ་བས་ལ་མེ་ཡོད་དུ་སྒྲུབ་པའི་རྟགས་ཡང་དག་གི་བསྒྲུབ་བྱའི་ཆོས་སུ་འདོད་པ་ལ་རིགས་པས་གནོད་པའི་དཔྱད་པ་གཞན་ཡང་འཇུག་པར་ཐལ།
ཁྱོད་དུ་བའི་འབྲེལ་ཡུལ་དུ་ཚད་མས་བསྟན་པར་མི་ནུས་པའི་ཕྱིར། གཉིས་པ་ནི། གཏན་ཚིགས་སྟེ། བྱས་པ་ཆོས་ཅན། ཁྱོད་ཀྱིས་སྒྲའི་སྟེང་དུ་མི་རྟག་པ་སྒྲུབ་པའི་ཚེ་སྟོང་བདག་མེད་སོགས་ལྡོག་པའི་ཆོས་ཀྱི་དོན་དུ་མ་འཇུག་པའི་དུས་ཀུན་ཏུ་རྣམ་པ་ཐམས་ཅད་དུ་རྟོགས་ཅིང་གོ་བར་བྱེད་པ་མིན་པའི་ཕྱིར། དེ་ལྟར་ན་སྒྲ་ལ་རྟག་པའི་སྒྲོ་འདོགས་ཆོད་ན་སྒྲ་ལ་བདག་ཏུ་སྒྲོ་འདོགས་ཆོད་དགོས་ན་དེ་ལྟར་མིན་པའི་ཕྱིར། འོ་ན་སྒྲ་ལ་མི་རྟག་པ་དཔོག་པའི་ཚུལ་ཇི་ལྟར་ཡིན་ཞེ་ན། དེའི་ཚུལ་མེད་པ་མ་ཡིན་ཏེ། ཐོག་མར་མི་རྟག་པ་ལྟ་བུའི་བསྒྲུབ་བྱའི་ཆོས་གང་དང་འབྲེལ་བ་ཡོངས་སུ་བཅད་ནས་སྒྲ་ལ་རྟག་པ་ལྟ་བུའི་ཆོས་གཞན་དང་བྲལ་བ་ཐོབ་ཅིང་རྟོགས་པར་བྱེད་པའི་ཕྱིར། དོན་འདི་ནི་རྣམ་འགྲེལ་དུ།
ཆ་ཤས་སྒྲོ་འདོགས་ཇི་སྙེད་པ་དང་། ཞེས་སོགས་དང་། དེས་ན་ལྐོག་གྱུར་དོན་ཐམས་ཅད། ཁྱད་པར་དུ་ནི་རྟོགས་མི་འགྱུར། ། ཞེས་པའི་སྐབས་བཞིན་དུ་ཤེས་པར་བྱའོ། ། གསུམ་པ་ནི། དེ་ལ་གཞན་གྱི་འདོད་པ་དང་བསྟུན་པའི་དཔེ་མེད་པ་མ་ཡིན་ཏེ། བྱེ་བྲག་པ་ལྟར་ན་ཡང་། ཡོན་ཏན་དང་ལྡན་པ་དང་། དྲི་ཉིད་ཡིན་པ་དང་།
དྲི་བསུང་ཞིམ་པ་དང་། སོགས་པས་ཁྱད་ཆོས་དེ་ཡི་བྱེ་བྲག་གི་རིམ་པས་རྫས་གཞན་མིན་པ་ལ་བརྟེན་པ་དང་། སའི་རྫས་མིན་པ་ལ་སོགས་པ་ལ་བརྟེན་པ་དང་། དྲི་ང་བ་སོགས་རྣམ་པར་བཅད་ནས་ཨུཏྤལ་ལ་སོགས་ལྡོག་ཆོས་རེ་རེ་རྟོགས་པར་བྱེད་ཀྱི་སྒྲ་བློ་རེ་རེས་དོན་ཐམས་ཅད་མི་བརྗོད་ཅིང་མི་རྟོགས་པར་འདོད་པ་བཞིན་ཡིན་པའི་ཕྱིར། གཉིས་པ་ནི། གལ་ཏེ་སྒྲ་འཛིན་པའི་མངོན་སུམ་གྱིས་སྒྲ་དང་གྲུབ་བདེ་རྫས་གཅིག་པའི་དངོས་པོ་ཀུན་མཐོང་བ་བཞིན་དུ་གཏན་ཚིགས་ལ་བརྟེན་པའི་རྗེས་དཔག་ཀྱང་སྒྲུབ་པའི་སྒོ་ནས་འཇུག་ན་ནི། བྱས་པའི་རྟགས་ལས་སྒྲ་མི་རྟག་པར་རྟོགས་པའི་རྗེས་དཔག་ཆོས་ཅན། སྒྲའི་དངོས་པོ་ཐམས་ཅད་རྟོགས་པར་མི་འགྱུར་བའམ་སྟེ། སྒྲའི་མི་རྟག་པའང་མ་རྟོགས་པར་ཐལ། དེ་ལ་སྒྲུབ་པས་འཇུག་པའི་ངེས་ཤེས་གང་ཞིག་སྒྲ་ཡི་བདག་མེད་ཀྱི་དངོས་པོ་མ་རྟོགས་པའི་ཕྱིར།
ཡང་ན་ཆོས་ཅན། སྒྲའི་དངོས་པོ་ཐམས་ཅད་རྟོགས་པར་འགྱུར་བར་ཐལ། དེ་གང་ཞིག་སྒྲའི་མི་རྟག་པ་རྟོགས་པའི་ཕྱིར། འདི་སྔ་ཕྱི་གཉིས་ཀྱི་ཁྱབ་པ་ཁས་བླངས་སོ། ། འདི་རྣམས་ཀྱི་སྤྱི་དོན་ནི་རྣམ་འགྲེལ་ངེས་སུ་ཤེས་པར་བྱའོ། ། གསུམ་པ་སྤྱི་དོན་གཞན་མཐོང་བའི་སྒོ་ནས་འཇུག་པ་དགག་པ་ལ་གཉིས་ཏེ། དགག་པ་དངོས་དང་། རྟགས་དང་རྗེས་དཔག་ཆ་ཤས་སུ་ཕྱེ་ནས་འཇུག་པར་བསྟན་པའོ། ། དང་པོ་ནི། གལ་ཏེ་མེ་ཉིད་ལ་སོགས་པའི་སྤྱི་རྫས་གཞན་རྟོགས་པ་ལ་གསལ་བ་རྣམས་ལ་མངོན་སུམ་དང་རྗེས་དཔག་འཇུག་པ་ཡིན་གྲང་ན།
དེ་ལྟར་མི་འཐད་པར་ཐལ། འཐད་ན་སྤྱི་དེ་ནི་གསལ་བ་དེ་ལས་རྫས་གཞན་དུ་འགྱུར་དགོས་ན་དེ་མི་འཐད་པའི་ཕྱིར་ཏེ། དེ་ལྟར་ཡོད་ན་ནི་ཚད་མས་དམིགས་དགོས་པ་ལས་དེས་དེ་མ་དམིགས་པའི་ཕྱིར། འགྱུར་དུ་ཆུག་ནའང་། མངོན་སུམ་གཅིག་གིས་ཐ་དད་མིན་པ་སྟེ། ཆ་ཤས་མེད་པའི་སྤྱི་རྫས་གཞན་གཅིག་གཟུང་དོན་དུ་བྱས་ནས་མཐོང་བར་མི་འགྱུར་བར་ཐལ། དེས་དེ་མཐོང་བ་འཐད་ན་དེ་ཆ་ཤས་མེད་པའི་སྤྱི་རྫས་གཞན་གྱི་རྟེན་གསལ་བ་མ་ལུས་པ་རྣམས་མཐོང་དགོས་པ་གང་ཞིག་དེས་དེ་མ་མཐོང་བའི་ཕྱིར། རྟེན་གཅིག་གཟུང་བས་ཐམས་ཅད་བཟུང་ན་ནི་སྤྱི་ཡང་གསལ་བ་བཞིན་དུ་མ་ཅན་དུ་འགྱུར་རོ། ། གཉིས་པ་ནི། དུ་བས་མེ་སྒྲུབ་པ་ལའང་མེ་དང་རྫས་གཅིག་པ་ཐམས་ཅད་སྒྲུབ་པའམ་ཡང་ན་ཐམས་ཅད་མི་འགྱུར་བར་འགྱུར་ཏེ།
ལའི་སྟེང་དུ་མེ་སྒྲུབ་ཅིང་མེ་དང་རྫས་གཅིག་པ་དུ་མ་ཡོད་པའི་ཕྱིར་ཞེ་ན། མེ་དེ་ཉིད་ཀྱི་ཆོས་གསལ་བ་དང་འབར་བ་སོགས་དུ་མ་ཡོད་ནའང་། དུ་བ་ཆོས་ཅན། ཁྱོད་ཀྱི་རྟགས་ལས་དུ་ལྡན་གྱི་ལ་ལ་ཅིག་ཤོས་མེ་མ་ཡིན་པ་ལས་ལོག་པ་ཐོབ་པར་བྱེད་པ་ཡིན་གྱི་འབར་བ་ལ་སོགས་བསྒྲུབ་པར་བྱེད་པ་མ་ཡིན་ཏེ། མེ་མ་ཡིན་ལས་ལོག་པ་དེ་དུ་ལྡན་གྱི་ལའི་སྟེང་དུ་ཁྱོད་ཀྱིས་དཔག་བྱ་ཡིན་གྱི་འབར་བ་སོགས་དེ་ལྟར་མིན་པའི་ཕྱིར། དེ་བཞིན་དུ་བ་ལའང་སྔོ་བ་དང་ཕྱུར་བ་དང་སྐྱ་བོའི་རྫས་ལ་སོགས་པ་ཆོས་དུ་མ་ཡོད་ཀྱང་། དུ་བ་མ་ཡིན་པ་ལས་ལོག་པའི་ཆ་ཤས་འདི་ལྟ་བུའི་ཚུལ་ནས་རྟགས་ཅན་མེ་ལ་ནི་མི་འཁྲུལ་ཞིང་གོ་བྱེད་དུ་འགྱུར་དགོས་པས། དུ་བ་ཆོས་ཅན། དེ་སྒྲུབ་ཀྱི་རྟགས་ཡང་དག་ཡིན་ཏེ། དེ་སྒྲུབ་ཀྱི་ཚུལ་གསུམ་ཡིན་པའི་ཕྱིར།
གཉིས་པ་དོན་བསྡུ་བ་ལ་གཉིས་ཏེ། དཔག་བྱ་དཔོག་བྱེད་ཀྱི་ཁྱད་པར་ངོས་བཟུང་། དཔོག་བྱེད་འཁྲུལ་ན་བློ་ཡང་འཁྲུལ་བར་བསྟན་པའོ། ། དང་པོ་ནི། ཡང་བརྗོད་པ་ཞེས་པ་ནི་འགྲེལ་པའི་ཚིག་ཡིན་གྱི་རྩ་བའི་ཚིག་མ་ཡིན་ནོ། ། མེ་ལ་སོགས་པའི་རྟགས་ཅན་གང་དང་རྗེས་སུ་འབྲེལ་བའི་ལ་སྟེང་དུ་བ་ཆོས་ཅན། དུ་ལྡན་གྱི་ལ་འདིར་རྟགས་ཅན་མེ་དེ་རྟོགས་བྱེད་ཡིན་ཞེས་པའི་རྒྱུ་མཚན་ཡོད་དེ། དེ་སྒྲུབ་ཀྱི་ཚུལ་གསུམ་ཡིན་པའི་ཕྱིར། དེའི་སྟེང་དུ་རྟགས་ཅན་གྱི་བྱེ་བྲག་འབར་བ་སོགས་རྟོགས་པར་བྱ་བ་མ་ཡིན་ཏེ། དེ་དག་ཉིད་ལ་འཁྲུལ་བའི་ཕྱིར།
གཉིས་པ་ནི། གལ་ཏེ་རྟགས་ཆོས་མི་འཁྲུལ་ན་གོ་བྱེད། འཁྲུལ་ན་གོ་བྱེད་མ་ཡིན་པ་ཇི་ལྟར་འགྱུར་ཞེ་ན། རྟགས་དང་ཞེས་པ་སྟེ། བྱས་པ་ཆོས་ཅན། རྗེས་སུ་འབྲེལ་པའི་དོན་རྟོགས་བྱ་ཞེས་པ་སྟེ། སྒྲའི་སྟེང་དུ་མི་རྟག་པ་གོ་བར་བྱེད་དེ། དེའི་ཕྱོགས་ཆོས་དང་ལྡོག་པའི་ཚུལ་ཡིན་པའི་ཕྱིར། སྒྲའི་སྟེང་དུ་རྟགས་ཅན་གྱི་བྱེ་བྲག་རྩོལ་བྱུང་ལྟ་བུ་གོ་བར་བྱེད་པའི་རྟགས་ཡང་དག་མ་ཡིན་ཏེ། དེ་ལ་རྟོགས་པ་པོའི་རྟོགས་པ་བསླུ་ཞིང་རབ་ཏུ་འཁྲུལ་བའི་ཕྱིར།
འདི་དག་གིས་རྟགས་སེལ་འཇུག་དང་མཚུངས་ཤིང་དེ་ཡང་བསྒྲུབ་བྱའི་ཆོས་ཆ་གང་ལ་ལྟོས་ནས་རྗེས་སུ་འགྲོ་ལྡོག་ངེས་པ་དེ་གོ་བྱེད་དུ་འགྱུར་གྱི་དེ་མ་ངེས་པ་གོ་བྱེད་དུ་མི་འགྱུར་བའི་དོན་བསྡུས་པ་དང་། འཕྲོས་དོན་ཚིགས་བཅད་དུ་བསྡེབས་པས་བར་ཚིགས་ཞེས་ཀྱང་བྱའོ། ། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ། ། གཉིས་པ་རྟགས་ཀྱི་རྩ་བ་འབྲེལ་བ་བཤད་པ་ལ་གཉིས་ཏེ། རྒྱས་པར་བཤད་པ་དང་། དོན་བསྡུ་བའོ། ། དང་པོ་ལ་གཉིས་ཏེ། འཕྲོད་འདུའི་འབྲེལ་པ་འདུ་བ་ཅན་གཉིས་ལ་ཁྱད་པར་མེད་བཞིན་དུ་རྟགས་ཆོས་ཀྱི་འབྲེལ་བ་རྟགས་ཆོས་གཉིས་ཀའི་ཆོས་སུ་ཁྱད་པར་མེད་པ་དགག ཁྱབ་བྱེད་ཡིན་ན་རྟགས་དང་རྟགས་ཅན་ཡིན་མིན་མཚུངས་པར་འགྱུར་བའི་རྒྱུ་མཚན་དགག་པའོ། ། དང་པོ་ལ་གཉིས་ཏེ།
དེ་གཉིས་མཚུངས་པས་དགག མི་མཚུངས་པའི་རྒྱུ་མཚན་ནོ། ། དང་པོ་ནི། ལྡན་འདུའི་འབྲེལ་པའང་འབྲེལ་པ་ཅན་གཉིས་ཀའི་རྟག་རྫས་ཀྱི་ཆོས་སུ་ཁྱད་པར་མེད་བཞིན་དུ་རྟགས་ཆོས་ཀྱི་འབྲེལ་པ་རྟགས་ཆོས་གཉིས་ཀའི་རྟག་རྫས་ཀྱི་ཆོས་སུ་གནས་པས་རྫས་ཉིད་ལ་སོགས་པའི་དུ་བ་དང་འབྲེལ་བའི་སྤྱི་དོན་གཞན་ཡང་མེའི་གོ་བྱེད་དུ་འགྱུར་ལ། རྟགས་ཅན་མེའི་བྱེ་བྲག་འབར་བ་སོགས་ཀྱང་དུ་བའི་གོ་བྱར་འགྱུར་ཏེ། འབྲེལ་པ་རྟག་རྫས་སུ་ཁྱད་མེད་དུ་གནས་པའི་ཕྱིར་ཞེ་ན། འདིས་ནི་འབྲེལ་པ་རྟག་རྫས་སུ་ཁས་བླངས་པས་གཞི་གང་ལ་བརྟེན་པའི་ཆོས་ལ་ཁྱད་པར་མེད་པས་དུ་བ་གོ་བྱེད་ཡིན་པ་བཞིན་དུ་སྐྱ་རྫས་ཀྱང་གོ་བྱེད། མེ་གོ་བྱ་ཡིན་པ་བཞིན་དུ་འབར་བ་སོགས་ཀྱང་གོ་བྱར་འགྱུར་ཏེ། འབྲེལ་པ་ཆ་ཤས་མེད་པ་དེ་ཉིད་དང་ལྡན་པས། གོ་བྱེད་དུ་འགྱུར་ཞིང་།
དེ་དང་ལྡན་པ་ལ་ཁྱད་པར་མེད་པའི་ཕྱིར་སྙམ་པའོ། ། རྟགས་ཆོས་ཀྱི་འབྲེལ་པ་ཆོས་གཉིས་ལ་རྟག་རྫས་སུ་གནས་པ་མ་ཡིན་པར་ཐལ། དེ་ལྟར་ཡིན་ན་དུ་བ་རང་རྒྱུ་དང་དུས་མཉམ་པའི་འབྲེལ་པ་ཁས་ལེན་དགོས་ན་དེ་མི་རིགས་པའི་ཕྱིར། གལ་ཏེ་ཁྱོད་ཀྱང་རྟགས་ཆོས་ཀྱི་འབྲེལ་པ་ཆོས་གཉིས་ལ་གནས་པར་འདོད་པ་མ་ཡིན་ནམ་སྙམ་ན། དེ་ཙམ་གཅིག་འདོད་མོད་ཀྱང་། རྟགས་ཆོས་ཀྱི་རྣམ་བཞག་ལ་མཁས་པའི་སྐྱེ་བོ་ཆོས་ཅན། ཡང་དག་འཕྲོད་པ་འདུ་བའི་འབྲེལ་པ་རྟག་རྫས་བཞིན་འབྲེལ་པ་ཡོད་ཙམ་གྱིས་འབྲེལ་པ་ཅན་གཉིས་རྟེན་བརྟེན་པའི་རྟག་རྫས་ཀྱི་ཆོས་དང་། བརྟེན་པ་རྟེན་གྱི་རྟག་རྫས་ཀྱི་ཆོས་སུ་ངེས་པར་འགྱུར་བ་མ་ཡིན་པར་ཐལ། འབྲེལ་པ་ཡོད་ཙམ་གྱིས་སྦྱོར་བ་སྐོར་གཅིག་གི་རྟགས་དེའི་རྟགས་ཅན་དུ་འགྱུར་བ་དང་། དེའི་རྟགས་ཅན་རྟགས་སུ་འགྱུར་བའི་ངེས་པ་མེད་པའི་ཕྱིར།
མ་གྲུབ་སྟེ། འབྲེལ་པ་ཡོད་པར་མཚུངས་ན་རྟགས་གོ་བྱེད་ཡིན་པ་བཞིན་དུ་རྟགས་ཅན་ཡང་གོ་བྱེད་དུ་ཁས་ལེན་དགོས་པའི་ཕྱིར་ཞེ་ན། མི་རྟག་པ་སྒྲའི་སྟེང་དུ་བྱས་པའི་གོ་བྱེད་དུ་ཐལ། བྱས་མི་རྟག་གཉིས་ཕན་ཚུན་འབྲེལ་བར་མཚུངས་པ་གང་ཞིག་བྱས་པ་སྒྲའི་སྟེང་དུ་མི་རྟག་པའི་གོ་བྱེད་ཡིན་པའི་ཕྱིར་ཞེས་བྱའོ། ། འོ་ན་རྟགས་དང་རྟགས་ཅན་གཉིས་རྟེན་དང་བརྟེན་པར་ཅི་ལྟར་འཇོག་སྙམ་ན། དེ་ལྟར་འཇོག་པའི་ཐབས་མེད་པ་མ་ཡིན་ཏེ། རྟགས་དང་རྟགས་ཅན་ལྷན་གཅིག་པ་རྟེན་དང་རྟགས་ཆོས་ཀྱི་འབྲེལ་བ་དེ་ལ་བརྟེན་པ་བཞིན་རྟོག་པ་ལ་སྣང་བ་ཡིན་ལ་དེ་ཙམ་ལ་ཚད་མའི་ལམ་དུ་འཇོག་པ་ཡིན་གྱི་གཞན་རྟག་རྫས་ཀྱིས་སྟོབས་ལས་མ་ཡིན་པའི་ཕྱིར། གཉིས་པ་ནི། རྟགས་དུ་བ་ལ་རྟགས་ཅན་མེ་ཁྱབ་བྱེད་དུ་ཡོད་པ་བཞིན་དུ་ཅིག་ཤོས་རྟགས་ཀྱང་རྟགས་ཅན་མེ་ཉིད་ལ་ཁྱབ་བྱེད་དུ་ཚད་མས་ངེས་པ་མ་ཡིན་པར་ཐལ། དུ་བ་མེ་ཡོད་ཁོ་ན་ལ་ཡོད་ཅེས་དང་།
མེ་དེ་དུ་ཡོད་ལ་ཡོད་པ་ཁོ་ནའོ་ཞེས་ངེས་བཟུང་སྨོས་པར་བྱ་བ་ཡིན་གྱི་དེ་ལས་བཟློག་ནས་སྦྱར་བར་མི་རིགས་པའི་ཕྱིར། རྟགས་ནི་ཁྱོད་ཀྱིས་ཁས་བླངས་པ་ཡིན་ཏེ། ཁྱོད་ཀྱིས་དུ་ཡོད་ཁོ་ན་ལ་ཡོད་ན་དུ་མེད་ལ་མེད་དགོས་པར་ཁས་བླངས་པས། མེ་ཆོས་ཅན། དུ་མེད་ལ་མེ་མེད་པར་ཐལ། དུ་ཡོད་ཁོ་ན་ལ་ཡོད་པའི་ཕྱིར། གསུམ་ཆར་ཁས་བླངས་སོ། ། དེས་ན། དུ་བ་མེ་ཡོད་ཁོ་ན་ལ་ཡོད་པ་བཞིན་དུ་མེ་ཡང་དུ་ཡོད་ཁོ་ན་ལ་ཡོད་པ་མི་རིགས་པར་ཐལ། རྟགས་དང་རྟགས་ཅན་དག་སྟེ།
དུ་བ་དང་མེའི་འབྲེལ་བ་ཡི་ངེས་པར་བཟུང་བ་ཡང་དུ་བ་མེ་ཡོད་ཁོ་ན་ལ་ཡོད་ཅེས་སྨོས་པ་བཞིན་དུ་མེ་ཡང་དུ་ཡོད་ཁོ་ན་ལ་ཡོད་ཅེས་པའི་ཁྱོད་ཀྱི་འདོད་པ་ལས་བཟློག་ནས་དུ་བ་མེ་ཡོད་པ་དང་མེ་དུ་ཡོད་ལ་ཡོད་པ་ཁོ་ན་ཞེས་སྨོས་པ་འཐད་པར་གནས་པ་ཡིན་པའི་ཕྱིར། འཁོར་གསུམ་ཁས་བླངས་སོ། ། དེ་མ་ཡིན་པར་ཚད་གྲུབ་བྱས་ནས་སྔར་རྗེས་སུ་འགྲོ་ལྡོག་གི་སྐབས་སུ་ངེས་བཟུང་གི་དོན་ལ་དགག་སྒྲུབ་བྱས་པ་དང་འགལ་བར་འགྱུར་རོ། ། ཁ་གཅིག་འདིའི་སྐབས་སུ་རྟགས་ཆོས་ཀྱི་འབྲེལ་བ་ནི་རྟགས་ཀྱི་ཆོས་ཡིན་གྱི་རྟགས་ཅན་གྱི་ཆོས་མ་ཡིན་ཏེ། རྟགས་ཅན་དེ་རྟགས་ལ་འབྲེལ་བར་མ་ངེས་པའི་ཕྱིར། ཞེས་ཟེར་རོ། དེ་ནི་མ་ཡིན་ཏེ། དོན་ལ་བྱས་ན་ཁྱབ་པ་མི་འགྲུབ་པའི་ཕྱིར་དང་། ཚིག་ལ་བྱས་ན་རྟགས་ཚངས་པས་ཀྱང་མི་འགྲུབ་པའི་ཕྱིར་ཏེ། འདི་ལྟར།
དང་པོ་ལྟར་ན། དུ་བ་དང་ཤེས་བྱའི་འབྲེལ་པའང་དུ་བའི་ཆོས་ཡིན་གྱི་ཤེས་བྱའི་ཆོས་མ་ཡིན་པར་ཐལ། ཤེས་བྱ་དུ་བ་དང་འབྲེལ་བར་མ་ངེས་པའི་ཕྱིར། འདོད་ན་ཤེས་བྱའི་ཆོས་མ་ཡིན་ན་དུ་བའི་ཆོས་སུ་ཇི་ལྟར་འཐད་སོམས་ཤིག གཉིས་པ་ལྟར་ན། རྟགས་ཅན་ཆོས་ཅན། ཁྱོད་རྟགས་ལ་འབྲེལ་བར་ཐལ། ཁྱོད་ལྟར་ན་ཁྱོད་རྟགས་ལས་ཐམས་ཅད་རྟགས་མེད་པའི་སྟོབས་ཀྱིས་ཁྱོད་མེད་པའི་ཕྱིར་དང་། ཁོ་བོ་ལྟར་ན་ཁྱོད་དེ་ལས་ཐ་དད་གང་ཞིག་དེ་མེད་ན་ཁྱོད་མི་འབྱུང་བས་ཁྱབ་པའི་ཕྱིར་རོ། ། གཉིས་པ་ལ་གཉིས་ཏེ།
ཁྱབ་བྱེད་ཡིན་ན་རྟགས་དང་རྟགས་ཅན་ཡིན་པས་མ་ཁྱབ། དེའི་རྒྱུ་མཚན་ནོ། ། དང་པོ་ལ་གཉིས་ཏེ། དོན་དང་། དཔེ་བཤད་པའོ། ། དང་པོ་ནི། ཁོ་ན་རེ་ཁྱབ་བྱེད་དུ་མཚུངས་ན་རྟགས་དང་རྟགས་ཅན་དུ་འགྱུར་བ་མཚུངས་ཏེ། དཔེར་ན་བྱས་མི་རྟག་ཕན་ཚུན་ཁྱབ་བྱེད་དུ་མཚུངས་པས་དེ་གཉིས་ཕན་ཚུན་རྟགས་དང་རྟགས་ཅན་དུ་འགྱུར་བ་མཚུངས་པ་བཞིན་ནོ་ཞེ་ན། རྟགས་ཀྱིས་ཁྱབ་པར་འདོད་པ་སྟེ་བྱས་མི་རྟག་ཁྱབ་བྱེད་དུ་འཇུག་ཀྱང་མི་རྟག་པ་ཆོས་ཅན། སྒྲའི་སྟེང་དུ་བྱས་པས་སྒྲ་མི་རྟག་པར་སྒྲུབ་པའི་རྟགས་ཅན་དུ་འགྱུར་བ་ཡིན་པ་བདེན་ཏེ།
བྱས་པའི་ཁྱབ་བྱེད་ཡིན་པ་དེའི་ཆ་ནས་སྒྲའི་སྟེང་དུ་བྱས་པའི་གོ་བྱེད་ཡིན་པའི་ཕྱིར། དེ་ལྟར་ཡིན་ཡང་དེའི་ཆ་ནས་རྟགས་ཀྱི་མཚན་ཉིད་རྫོགས་པ་མ་ཡིན་པར་ཐལ། དེའི་སྒྲུབ་བྱེད་འཆད་པའི་ཕྱིར་ཏེ་འདི་ལྟར་དེའི་ཁྱབ་བྱེད་ཡིན་པ་དེའི་ཆ་ནས་དེའི་གོ་བྱེད་ཀྱི་མཚན་ཉིད་རྫོགས་པ་མ་ཡིན་པར་ཐལ། དེའི་ཁྱབ་པ་མ་ངེས་པའི་ཕྱིར། གཉིས་པ་ནི། རྭ་ཅན་ལས་བ་གླང་གོ་བར་བྱེད་པར་ཐལ། རྭ་ཅན་བ་གླང་གི་ཁྱབ་བྱེད་ཡིན་པའི་ཕྱིར་ཞེས་པས་མ་ངེས་པ་བཞིན་ནོ། འདི་ལྟར་བཤད་པ་མཁས་པའི་དགོངས་པ་ཡིན་གྱི་ཁྱབ་མཉམ་ལ་སྦྱར་ན་དཔེ་དོན་འགྲིག་པར་མ་མཐོང་ངོ་། ། དེའི་གོ་བྱེད། ། མ་ཡིན་ཞེས་པའི་དོན་བསྡུ་བ་ནི།
རྟགས་ཀྱིས་རྟགས་ཅན་ལ། ཁྱབ་པ་བདེན་ཞེས་པ་སྟེ། བྱས་པས་མི་རྟག་པ་ལ་ཁྱབ་ཀྱང་ཁྱབ་བྱེད་ཡིན་ན་དེ་གོ་བར་བྱེད་པ་པོ་ཡིན་པས་ཁྱབ་པ་མིན་པར་ཐལ། གང་གི་ཕྱིར་ན། དེ་ཡིན་ན་རྭ་ཅན་དེ་བ་གླང་གི་གོ་བྱེད་ཡིན་དགོས་ན་དེ་མ་ཡིན་པའི་ཕྱིར། འོ་ན་གང་གི་ཆ་ནས་གོ་བྱེད་དུ་འགྱུར་ཞེ་ན། དེའི་ཁྱབ་བྱེད་ཡིན་ན་དེའི་གོ་བྱེད་ཡིན་པས་མ་ཁྱབ་ཀྱང་གོ་བྱེད་དུ་འགྱུར་བའི་ཚུལ་མེད་པ་མ་ཡིན་ཏེ། ཕྱོགས་ཆོས་དང་རྟགས་ཆོས་ཀྱི་དགག་བྱ་སོ་སོར་བཀག་པའི་མི་འཁྲུལ་བའི་འབྲེལ་བ་རང་གིས་དེ་སྒྲུབ་ཀྱི་མཐུན་དཔེའི་སྟེང་དུ་ངེས་པ་ལ་ལྟོས་ནས་གོ་བྱེད་དུ་འགྱུར་བའི་ཕྱིར། འགྲེལ་པའི་དོན་ཡང་འདི་ལྟར་དུ་སྣང་ངོ་། རང་འགྲེལ་མ་ཡིན་པར་འདོད་པ་དང་།
འགལ་བར་མ་སོམས་ཤིག ཁ་ཅིག་འདིར་གཞུང་སོར་བཞག་བྱས་ནས་རྟགས་ཀྱིས་རྟགས་ཅན་ལ་ཁྱབ་པར་བཤད་པ་དང་། ཅིག་ཤོས་རྟགས་ཅན་ཉིད་ལ་ཡོད་ཅེས་པའི་སྐབས་སུ་རྟགས་རྟགས་ཅན་གྱི་ཁྱབ་བྱེད་མིན་པར་འདོད་པ་ཤིན་ཏུ་མི་འཐད་དེ། ཚིག་སོར་བཞག་ལ་འགལ་བའི་ཕྱིར་དང་། ཚིག་དོན་ཁས་ལེན་ན་མཉམ་པོར་མཚུངས་པའི་ཕྱིར་རོ། ། གཉིས་པ་ལ་གཉིས་ཏེ། དོན་དང་། དཔེའོ། དང་པོ་ནི། ཡང་བརྗོད་པ་ཞེས་པ་ནི་འགྲེལ་ཚིག་གོ །
བྱས་པ་ཉིད་ཀྱིས་འཇིག་པ་ལ། ། ཁྱབ་ཀྱི་མ་བྱས་པ་ཡིས་མིན། ། ཞེས་པ་སྟེ། བྱས་པ་ཆོས་ཅན། མི་རྟག་པ་དེ་སྒྲ་ཁྱོད་ཡིན་པར་སྒྲུབ་པའི་གོ་བྱེད་ཡང་དག་མ་ཡིན་པར་ཐལ། སྒྲ་ཁྱོད་ཡིན་པར་ཕྱི་རྒོལ་གྱི་ཚད་མས་མ་གྲུབ་པའི་སྔ་རོལ་དུ་སྒྲ་མི་རྟག་པ་ཡིན་པར་ཕྱིར་རྒོལ་གྱི་ཚད་མས་གྲུབ་པའི་རིམ་པ་མི་འཐད་པའི་ཕྱིར། དེས་ན་རྟག་པ་མིན་ལ་སྟེ་མི་རྟག་པ་ལ་བྱས་པས་ཁྱབ་ཀྱང་དེའི་ཁྱབ་བྱེད་ཡིན་པའི་ཆ་ནས་དེའི་གོ་བྱེད་ཀྱི་མཚན་ཉིད་རྫོགས་པ་མིན་པར་མ་བྱས་པའི་དོན་གྱིས་བསྟན་ཏེ། མི་རྟག་པ་ལ་བྱས་པས་ཁྱབ་པར་བསྟན་པས་བྱས་པ་རྟག་པ་ལས་ལྡོག་པའི་མཚན་ཉིད་རྫོགས་པ་མ་ཡིན་གྱི་མི་རྟག་པ་མ་བྱས་པ་ལས་ལྡོག་པར་བསྟན་པ་ཙམ་ཡིན་པའི་ཕྱིར་རོ། ། གཉིས་པ་ནི། དེའི་ཁྱབ་བྱེད་ཡིན་ན་དེའི་གོ་བྱེད་ཀྱི་མཚན་ཉིད་ཡིན་པས་མ་ཁྱབ་པའི་དཔེ་མེད་པ་མ་ཡིན་ཏེ།
རྭ་ཅན་ཉིད་ཀྱིས་བ་གླང་ལ་ཁྱབ་པ་ཡིན་ཀྱང་བ་གླང་ལ་རྭ་ཅན་གྱིས་ཁྱབ་པ་བཞིན་དུ་རྭ་ཅན་དེ་བ་གླང་གི་དོན་སྒྲུབ་པར་བྱེད་པ་དང་བ་གླང་མིན་པ་ལས་ལྡོག་པར་བྱེད་པ་མིན་པའི་ཕྱིར། བ་གླང་ལ་རྭ་ཅན་གྱིས་ཁྱབ་པ་ཅིའི་ཕྱིར་སྙམ་ན། ཁྱབ་སྟེ། བ་གླང་ཡིན་ན་རྭ་ཅན་མིན་པ་ལས་ལྡོག་པར་བྱེད་པ་གང་ཞིག་དེ་རྭ་ཅན་གྱི་བྱེ་བྲག་ཡིན་པའི་ཕྱིར། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ། ། འགྲེལ་བཤད་ཀྱི་འགྱུར་གྱི་ལུགས་སུ་བྱས་ནས་ལ་ལ་འདི་ལས་གཞན་དུ་འཆད་མོད་འདིར་ལྟར་བཤད་ནའང་སྐྱོན་མེད་པར་མཐོང་ངོ་། གཉིས་པ་ལ་གཉིས་ཏེ། རྩོད་སྒྲུབ་མཁན་པོའི་ལུགས་དགག་པ་དང་། མུ་སྟེགས་པའི་ལུགས་དགག་པའོ། །

དང་པོ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། རྩོད་པ་སྒྲུབ་པ་ནས་ནི་མེ་དུའི་འབྲེལ་བ་ལྟ་བུ་མེད་ན་མི་འབྱུང་བའི་དོན་མཐོང་བ་ནི་འདིས་རྗེས་སུ་དཔོག་པར་བྱེད་པས་འབྲེལ་པ་དོན་གཞན་དེ་གཟུང་ཡུལ་དུ་བྱས་ནས་རིག་པའི་རྗེས་སུ་དཔག་པ་ནི་ཚད་མ་ཡིན་ལ། ལྐོག་གྱུར་གྱི་དོན་གཟུང་ཡུལ་དུ་བྱས་ནས་ཤེས་པ་ནི་ཚད་མ་དེའི་འབྲས་བུ་ཡིན་པས་ཚད་འབྲས་དེ་གཉིས་ནི་རྫས་ཐ་དད་པའོ་ཞེས་བརྗོད་དོ། ཕྱོགས་སྔའི་གཞུང་ནི་འགྲེལ་ཚིག་ཡིན་གྱི་རྩ་བའི་གཞུང་ཚིག་ནི་མ་ཡིན་ནོ། ། དེ་ཡང་རྟགས་མཐོང་བ་ན་འབྲེལ་བ་དྲན་པ་ལ་ལྟོས་པའི་ཆེད་དུ་དེ་རིག་པ་ཞེས་པའི་ཚིག་སྨོས་སོ། ། དེས་ན་སྔ་མས་ཕྱི་མའི་རྣམ་ཅད་གྲུབ་ན་ཕྱི་མ་སྨོས་པ་དོན་མེད་པས་མཐོང་བ་རིག་པ་གཉིས་ཀྱང་སོ་སོར་སྨོས་པ་ཡིན་ནོ་ཞེས་ཟེར་རོ། ། གཉིས་པ་ལ་གསུམ་སྟེ། མཚན་ཉིད་ཀྱི་ཚིག་ལྷག་པས་ཁས་བླངས་ནང་འགལ་བ་དང་།
རྩོད་གཞི་ལ་ཆོས་ལས་རྫས་གཞན་པའི་དཔག་བྱ་མི་འཐད་པ་དང་། གོ་བྱ་གོ་བྱེད་ཀྱི་ཆ་ཤས་མ་བརྗོད་པས་ཁས་བླངས་ནང་འགལ་བའོ། ། དང་པོ་ལ་གཉིས་ཏེ། དེ་རིག་ཞེས་པའི་ཚིག་ལྷག་པས་ཁས་བླངས་ནང་འགལ་བ། དོན་གྱི་སྒྲས་བསྒྲུབ་བྱ་གོ་བར་བྱེད་ན་མེད་ན་མི་འབྱུང་བ་སྨོས་པ་དོན་མེད་པས་ཁས་བླངས་ནང་འགལ་བའོ། ། དང་པོ་ནི། དེ་རིག་མི་བརྗོད་ཅེས་པ་སྟེ། འབྲེལ་པ་དོན་གཞན་གཟུང་དོན་དུ་བྱས་ནས་རིག་པ་སྔར་བཤད་ཀྱི་མཚན་ཉིད་ཀྱི་ཟུར་དུ་སྨོས་པ་མི་རིག་པར་ཐལ། མེད་ན་མི་འབྱུང་མཐོང་བ་ཡི། ། རང་གི་རྣམ་པ་ཙམ་འདོད་ན། །
ཞེས་པ་སྟེ་རྟགས་ཆོས་ཀྱི་མེད་ན་མི་འབྱུང་བའི་འབྲེལ་པ་དོན་གཞན་གང་གི་གཟུང་དོན་དུ་མཐོང་བ་དེས་འབྲེལ་པ་དོན་གཞན་གཟུང་ཡུལ་དུ་བྱས་ནས་རིག་པའི་དོན་གཞན་ཟིན་པའི་ཕྱིར། གསུམ་ཆར་ཁས་བླངས་མོད་མ་གྲུབ་ན་ཁས་བླངས་གསལ་བར་སྟོན་ན། དེར་ཐལ། དེ་གཟུང་དོན་དུ་མཐོང་ན་དེ་གཟུང་འཛིན་དུ་རིག་དགོས་པའི་ཕྱིར། གསུམ་ཆར་ཁས་བླངས་སོ། ། གལ་ཏེ་གཞན་ཉིད་དུ་སྟེ། རྗེས་དཔག་གི་ཚད་མས་མེད་ན་མི་འབྱུང་བ་དཔེ་ལ་མཐོང་བ་བརྗོད་པ་ཡིན་གྱི་རྩོད་གཞི་ལ་མཐོང་བ་མ་ཡིན་ནོ། ། ཞེ་ན། རྗེས་དཔག་གི་ཚད་མའི་མཚན་ཉིད་རྫོགས་པར་མ་བརྗོད་པར་ཐལ། རྟགས་ཆོས་མེད་ན་མི་འབྱུང་བ་རྩོད་གཞི་ཇི་ལྟ་བུ་ལ་རྗེས་དཔག་གི་ཚད་མས་རྒྱུ་མཚན་གང་ལས་མཐོང་བ་མ་བརྗོད་པའི་ཕྱིར།
གསུམ་ཆར་ཁས་བླངས་ཏེ། རྟགས་བསལ་ནི་དངོས་སུ་ཁས་བླངས་པའི་ཕྱིར་དང་། ། དེ་རྗེས་དཔག་གི་ཚད་མའི་མཚན་ཉིད་ཀྱི་ཡན་ལག་ཏུ་ཁས་བླངས་པའི་ཕྱིར་རོ། ། གཞན་དུ་ན་མིག་ཤེས་ཀྱི་གཟུང་བྱ་བུམ་པ་ལ་མཐོང་བས་སྒྲ་མི་རྟག་པར་རྟོགས་པར་འགྱུར་རོ་ཞེས་འགྲེལ་བཤད་མཛད་པས་འཆད་དོ། ། གཉིས་པ་ནི། གལ་ཏེ་དོན་སྨོས་པའི་སྒྲས་འདི་བསྒྲུབ་བྱ་ལ་སྐབས་སུ་བབ་བས་བསྒྲུབ་བྱ་མཐོང་བའི་རྗེས་སུ་དཔག་པ་དེ་མེད་ན་མི་འབྱུང་བ་རིག་པའོ་ཞེས་པའི་དོན་ཏོ་ཞེ་ན། མེད་ན་མི་འབྱུང་བ་མཐོང་བ་ཞེས་རྗེས་དཔག་གི་ཚད་མའི་མཚན་ཉིད་དུ་སྨོས་ཅི་དགོས་ཏེ་མི་འཐད་པར་ཐལ། རྟགས་ལས་ལྐོག་གྱུར་གྱི་དོན་རྟགས་པ་རྗེས་དཔག་གི་མཚན་ཉིད་ཀྱི་ཡན་ལག་ཏུ་བསྟན་པས་དེ་གྲུབ་ཟིན་པའི་ཕྱིར། གསུམ་ཆར་རོ། ། ཡང་དོན་གྱི་སྒྲ་སྨོས་པ་ཡང་ལྷག་པར་ཐལ།
མེད་ན་མི་འབྱུང་བ་སྨོས་པས་ཀྱང་དོན་སྨོས་པའི་སྒྲའི་དོན་གྲུབ་ཟིན་པའི་ཕྱིར་རོ། ། གསུམ་ཆར་ཁས་བླངས་སོ། ། འདི་ལྟར་བཤད་པ་མཁན་པོའི་དགོངས་པ་ཡིན་གྱི་ཁྱབ་པ་ཚད་གྲུབ་ཏུ་བྱས་ནས་གཞན་ལ་སྐྱོན་བརྗོད་པ་ལོག་པའི་བཤད་པ་ཡིན་ཏེ། རང་ཉིད་ལའང་མཚུངས་པའི་ཕྱིར་ཏེ། འདི་ལྟར་མངོན་སུམ་གྱི་མཚན་ཉིད་ཀྱི་ཟུར་དུ་རྟོག་བྲལ་སྨོས་པ་དོན་མེད་པར་ཐལ། མ་འཁྲུལ་བའི་ཤེས་པ་སྨོས་པས་རྟོག་བྲལ་གྱི་དོན་གྲུབ་ཟིན་པའི་ཕྱིར། ཁྱབ་བསལ་དངོས་འགལ་དང་འདྲ་ལ། རྟགས་ཀྱང་ཁྱོད་ཀྱིས་ཁས་བླངས་མོད་ཁས་བླངས་གསལ་བར་སྟོན་ན། ། དེར་ཐལ། མ་འཁྲུལ་བའི་ཤེས་པ་ཡིན་ན་རྟོག་བྲལ་ཡིན་དགོས་པའི་ཕྱིར།
གསུམ་ཆར་ཁས་བླངས་སོ། ། གཞན་ཡང་ཚུལ་གསུམ་རྟགས་ཡང་དག་གི་མཚན་ཉིད་དུ་འདོད་པ་རྣམས་ལའང་ཉེས་པ་ཡོད་པར་ཤེས་པར་བྱའོ། ། གཉིས་པ་ནི། དུ་བ་སོགས་མེ་དང་ས་བོན་དང་མི་རྟག་པ་ལ་སོགས་པ་ལ་མཐོང་བ་ལས་དོན་གཞན་པའི་དཔག་བྱ་མེད་ན་མི་འབྱུང་བ་བཟུང་དོན་དུ་བྱས་ནས་རིག་པ་དེ་རྗེས་དཔག་གི་མཚན་ཉིད་ཡིན་ནོ་ཞེ་ན། དེ་ལྟར་བཤད་པ་གང་ཡིན་པ་དེ་མི་རིགས་པར་ཐལ། མེ་དུའི་འབྲེལ་བ་དེ་དུ་ལྡན་གྱི་ལ་མེ་ཡོད་དུ་རྟོགས་པའི་རྗེས་དཔག་གི་གཟུང་དོན་དུ་བྱེད་པ་མི་འཐད་པའི་ཕྱིར། འགྲེལ་བཤད་མཛད་པ་དག་ཆོས་བསྒྲུབ་བྱར་འདོད་པ་ལ་གནོད་པ་བརྗོད་པ་ལ་སྦྱར་རོ། ། གསུམ་པ་ནི། གོ་བྱ་གོ་བྱེད་ཀྱི་ཆ་སྤངས་པའི་འབྲེལ་པ་གཟུང་དོན་དུ་བྱེད་པའི་རིག་པ་དེ་རྗེས་དཔག་གི་མཚན་ཉིད་ཡིན་ནོ་ཞེས་རྩོད་སྒྲུབ་ནས་བཤད་དོ། ། དེ་ནི་མི་འཐད་པར་ཐལ།
གང་རྗེས་དཔག་གི་མཚན་ཉིད་བརྗོད་ན་རྩོད་གཞིའི་སྟེང་དུ་ཆོས་དོན་དུ་མ་ཡོད་པ་ལ་གོ་བྱའི་ཆ་ནི་འདིའོ། ། དེ་རིག་པའི་ཐབས་གོ་བྱེད་ནི་འདིའོ་ཞེས་བརྗོད་དགོས་པར་ཁས་བླངས་པ་གང་ཞིག་དེ་ཇི་ལྟར་བརྗོད་དེ་བརྗོད་མི་རིག་པར་ཐལ་ལོ། ། གསུམ་ཆར་ཁས་བླངས་པས་ཁས་བླངས་ནང་འགལ་བརྗོད་པའོ། ། གཉིས་པ་ལ་བཞི་སྟེ། རིགས་པ་ཅན་པའི་དང་། བྱེ་བྲག་པའི་དང་། སེར་སྐྱ་པའི་དང་། དཔྱོད་པ་པའི་ལུགས་དགག་པའོ། ། དང་པོ་གཉིས་ཏེ། འདོད་པ་བརྗོད་པ་དང་།
དེ་དགག་པའོ། ། རིགས་པ་ཅན་པ་རྣམས་ན་རེ། མངོན་སུམ་དང་། རྗེས་སུ་དཔག་པ་དང་། དཔེ་ཉེར་འཇལ་དང་། སྒྲ་བྱུང་གི་ཚད་མ་རྣམས་ལས་རྗེས་དཔག་གང་ཡིན་སྙམ་ན། རྟགས་ཆོས་དང་རྟགས་ཆོས་ཀྱི་འབྲེལ་བ་རང་མཚན་བཟུང་དོན་དུ་བྱས་ནས་འཛིན་པའི་མངོན་སུམ་དེ་སྔོན་དུ་སོང་བ་ཅན་གྱི་རྗེས་སུ་དཔག་པ་ནི་གསུམ་སྟེ། སྔ་མ་དང་ལྡན་པ་དང་། ལྷག་མ་དང་ལྡན་པ་དང་སྤྱིར་མཐོང་བ་ཅན་གྱི་རྗེས་དཔག་དང་གསུམ་ཡོད་པའི་ཕྱིར། དང་པོའི་མཚན་གཞི་ཡང་།
མེ་ལས་དུ་བ་དཔོག་པའི་རྗེས་དཔག་ལྟ་བུ་ཡིན་ཏེ། མེ་ནི་སྔ་མ་ཡིན་ལ་དུ་བ་ལྷག་མ་ཡིན་པའི་ཕྱིར་རོ། ། གཉིས་པའི་མཚན་གཞི་ཡང་། དུ་བ་ལས་མེ་དཔོག་པའི་རྗེས་དཔག་ལྟ་བུ་ཡིན་ཏེ། དུ་བ་མེའི་ལྷག་མ་ཡིན་པའི་ཕྱིར་རོ། ། གསུམ་པའི་མཚན་གཞི་ཡང་། ཆོས་གཅིག་མཐོང་བ་ལས་གཞན་ཤིན་ཏུ་ལྐོག་གྱུར་ཤེས་པ་ལྟ་བུ་ཡིན་ཏེ། ཟླ་བ་རི་ལ་ནུབ་པ་མཐོང་བ་ལས་ཉི་མ་ཡང་དེ་ལྟར་གྱུར་པར་དཔོག་པ་ལྟར་ཡིན་པའི་ཕྱིར་ཞེས་ཟེར་རོ། ། དོན་ནི་དབང་མངོན་གྱིས་རྟགས་ཆོས་ཀྱི་འབྲེལ་བ་གཟུང་དོན་དུ་བྱས་པའི་དེ་མ་ཐག་རྟགས་ཙམ་མཐོང་བས་རྟགས་ཅན་རྟགས་པའི་རྗེས་དཔག་སྔ་མ་མངོན་སུམ་དང་མཚུངས་པས་སྔ་མ་དང་འདྲ་བ་དང་སྔ་མ་ཅན་ཞེས་ཀྱང་བྱའོ། ། ཤིང་ཕུང་གཅིག་ལས་སྐྱེས་པ་དང་།
གཟུགས་མཚུངས་པ་ལས་ཤིང་ཐོག་གཅིག་རོ་སྐྱུར་བར་མངོན་སུམ་གྱིས་མཐོང་བ་ན་འབྲས་བུ་ལྷག་མ་རྣམས་ཀྱང་དེ་དང་མཚུངས་པར་དཔག་པ་ནི། ལྷག་མ་དང་འདྲ་བའོ། ། ཞེས་བྱའོ། ། ལྷག་མ་ནི་འབྲས་བུ་སྟེ་ཤིང་ཕུང་གཅིག་ལས་སྐྱེས་པ་སོགས་ཀྱི་འབྲས་བུ་རོ་སྐྱུར་བ་འདི་ལའང་ཡོད་དོ་ཞེས་པའོ། ། གཉིས་པ་ལ་གཉིས་ཏེ། རིགས་པ་ཅན་པས་བཏགས་པའི་རྗེས་དཔག་གི་མཚན་ཉིད་དགག དེ་ལས་འཕྲོས་ནས་ཚད་འབྲས་རྫས་གཞན་ཡིན་པ་དགག་པའོ། ། དང་པོ་ལ་གསུམ་སྟེ། རིགས་པ་ཅན་པས་བཏགས་པའི་སྔ་མ་དང་ལྡན་པ་དགག དེས་བཏགས་པའི་ལྷག་མ་དང་ལྡན་པ་དགག
དེས་བཏགས་པའི་སྤྱིར་མཐོང་བ་ལ་ཡང་ཉེས་པ་མཚུངས་པར་བསྟན་པའོ། ། དང་པོ་ནི། རྟགས་ཆོས་ཀྱི་འབྲེལ་བ་གཟུང་དོན་དུ་བྱེད་པའི་དབང་མངོན་སྔོན་དུ་སོང་བའི་སྔ་མ་དང་ལྡན་པའི་རྗེས་དཔག་མི་རིགས་པར་ཐལ། རྟགས་ཆོས་ཀྱི་འབྲེལ་པ་དབང་པོའི་མངོན་སུམ་གྱི་གཟུང་བྱ་མིན་པའི་ཕྱིར། དེར་མ་ཟད། རྟགས་དང་རྟགས་ཅན་ཀྱང་དབང་མངོན་གྱི་གཟུང་དོན་མ་ཡིན་པར་ཐལ། མིག་ཤེས་དང་མིག་གི་དབང་པོ་སོགས་དབང་པོའི་མངོན་སུམ་གྱིས་གཟུང་དོན་དུ་འཛིན་པ་མི་འཐད་པའི་ཕྱིར། ཞེས་འགྲེལ་བཤད་མཁན་པོས་གསུངས་སོ། ། འོ་ན་མེ་དུ་ཡང་མངོན་སུམ་གྱིས་བཟུང་དོན་དུ་མི་འཛིན་པར་ཐལ། དུ་བ་ལ་མེ་ཡོད་དུ་བསྒྲུབ་པའི་རྟགས་ཆོས་མངོན་སུམ་གྱིས་བཟུང་དོན་དུ་མི་འཛིན་པའི་ཕྱིར་ཞེ་ན།
འདི་ལ་ཁྱབ་པ་ཡོད་པར་ཕྱི་རོལ་མུ་སྟེགས་བྱེད་དང་། ཕྱིས་ཀྱི་བོད་ཀྱི་དགེ་བཤེས་བློ་གྲོས་རྩིང་བོ་ཁ་ཅིག་གིས་འདོད་དེ། འདི་ལ་ཁྱབ་པ་མེད་པར་ཕྱོགས་ཀྱི་གླང་པོ་དང་། ཆོས་ཀྱི་གྲགས་པ་དང་། རྒྱལ་བའི་དབང་པོ་སོགས་རྒྱ་གར་གྱི་མཁས་མཆོག་དང་། ཆ་གཙང་སོགས་བོད་ཀྱི་མཁས་མཆོག་རྣམས་ཀྱིས་བཞེད་དོ། ། གཞན་ཡང་། རིགས་པ་ཅན་གྱིས་བཏགས་པའི་སྔ་མ་དང་ལྡན་པ་ཞེས་བྱ་བའི་རྗེས་དཔག་འདི་མི་འཐད་པར་ཐལ། འདི་ལ་རྗེས་དཔག་གཅིག་ཁོ་ན་སྔ་མ་དང་ལྡན་པ་ཞེས་གཞན་ལྡན་རྣམ་གཅོད་དམ། རྗེས་དཔག་འདི་ལ་སྔ་མའི་ཆོས་ཡོད་པས་སྔ་མ་དང་ལྡན་པའོ་ཞེས་མི་ལྡན་རྣམ་པར་གཅོད་པའི་སྒྲའམ།
འདི་ལ་དེ་སྲིད་པས་སྔ་མ་དང་ལྡན་པ་ཞེས་མི་སྲིད་ཀྱི་རྣམ་གཅད་ཀྱི་སྒྲ་གསུམ་གང་ཡང་མི་འཐད་པའི་ཕྱིར། གསུམ་ཆར་ཁས་བླངས་མོད། ཁས་བླངས་གསལ་བར་སྟོན་ན། རིམ་བཞིན་དུ་ནང་འགལ་སྟོན་པ་ནི། མེ་ལས་ལ་དུ་ཡོད་དུ་དཔོག་པའི་རྗེས་དཔག་གཅིག་སྔ་མ་དང་ལྡན་པ་ལྟ་བུ་ཞེས་ལྟ་བུར་གྱི་སྒྲ་སྦྱར་བ་རིགས་པ་མིན་པར་ཐལ། རྗེས་དཔག་ཐམས་ཅད་སྔ་མ་ལྡན་པ་ལྟ་བུར་སྲིད་པའི་ཕྱིར། གསུམ་ཆར་ཁས་བླངས་མོད་མ་གྲུབ་ན་ཁས་བླངས་གསལ་བར་སྟོན་པ་ནི། དེར་ཐལ། རྗེས་དཔག་ཐམས་ཅད་མངོན་སུམ་སྔོན་དུ་འགྲོ་བ་ཅན་ཡིན་པའི་ཕྱིར། གསུམ་ཆར་དངོས་འགལ།
གཉིས་པ་དང་གསུམ་པར་ཁས་བླངས་ནང་འགལ་བར་སྟོན་ན། འདི་ལ་སྔ་མ་ཡོད་པ་དང་དེ་སྲིད་པས་མེ་ལས་དུ་བ་དཔོག་པའི་ཤེས་པ་སྔ་མ་དང་ལྡན་པ་ཞེས་མི་ལྡན་པ་དང་མི་སྲིད་རྣམ་གཅོད་ཀྱི་སྒྲ་སྦྱར་བ་འཐད་པ་མིན་པར་ཐལ། མེ་ལས་དུ་བ་ཡོད་པ་དང་དུ་བ་སྲིད་པར་དཔོག་པ་གང་ཡང་མི་འཐད་པའི་ཕྱིར། མ་གྲུབ་ན། དེར་ཐལ། མེ་དུ་བ་ལ་འབྲེལ་བ་འཁྲུལ་བའི་ཕྱིར་ནའོ། རྒྱུ་འབྲས་བུ་ལ་འཁྲུལ་བའི་ཕྱིར་ཞེས་འགོད་པ་རྩིང་པ་ཡིན་ཏེ། རྟགས་ཚངས་པ་དང་བརྒྱ་བྱིན་གྱིས་ཀྱང་མི་གྲུབ་པའི་ཕྱིར་རོ། གཉིས་པ་ནི། རིགས་པ་ཅན་པས་བཏགས་པའི་ལྷག་མ་དང་ལྡན་པའི་རྗེས་དཔག་ཀྱང་མི་འཐད་པར་ཐལ།
ལྷག་ལྡན་ལའང་མངོན་སུམ་ལྷག་མ་ལྟ་བུར་རམ། ལྷག་མ་དང་ལྡན་པ་དང་སྲིད་པས་ལྷག་ལྡན་ཞེས་ལྷག་ལྡན་གྱི་སྒྲ་སྦྱོར་བ་གང་ལ་ཡང་སྔར་བཤད་པའི་སྐྱོན་དུ་འགྱུར་བའི་ཕྱིར། མངོན་སུམ་གྱིས་ཤིང་ཕུང་གཅིག་ལས་སྐྱེས་པའི་ཤིང་ཐོག་རོ་སྐྱུར་བར་མཐོང་བས་མངོན་སུམ་ཕྱི་མ་རྣམས་ཀྱང་དེ་དང་ཡུལ་མཚུངས་པས་ལྷག་མ་དང་ལྡན་པའི་མཚན་ཉིད་རྫོགས་པར་འགྱུར་བ་མ་ཡིན་པར་ཐལ། གཟུགས་མཚུངས་ན་རོ་མཚུངས་པས་མ་ཁྱབ་པའི་ཕྱིར། གལ་ཏེ་རྒྱུ་ལྷག་མ་དང་ལྡན་ན་ལྷག་མ་དང་ལྡན་པའི་མཚན་ཉིད་ཡོངས་སུ་རྫོགས་པར་འགྱུར་ལ། དེ་ཡང་ལྡན་པ་དང་འདུ་བའི་འབྲེལ་པ་ལས་རྟོགས་པར་འགྱུར་རོ་ཞེ་ན། དེ་མི་རིགས་ཏེ། རྒྱུ་ལྷག་མ་དང་ལྡན་ན་ལྷག་མ་དང་ལྡན་ལས་ཏེ། ལྷག་ལྡན་གྱི་མཚན་ཉིད་ཡོངས་སུ་རྫོགས་པར་འགྱུར་བ་མ་ཡིན་པར་ཐལ། དེ་ནི་ལྷག་མ་དང་ལྡན་པའི་གཏན་ཚིག་ལྡན་འདུ་ལ་སོགས་པའི་འབྲེལ་པ་གཞན་ལས་ཀྱང་རྟོགས་པར་མི་འགྱུར་བའི་ཕྱིར།
བསལ་ཁྱབ་ཁས་བླངས་སོ། ། གལ་ཏེ་དེ་རྟོགས་བྱེད་ཀྱི་རིགས་པ་གཞན་ཡོད་དེ། འབྲེལ་པ་གཟུང་དོན་དུ་བྱས་པའི་སྒོ་ནས་རྟགས་དང་རྟགས་ཅན་གྱི་ཤེས་པ་སྐྱེ་བའི་ཕྱིར་ཞེ་ན། འོ་ན་མེ་མཐོང་བའི་སྒོ་ནས་དུ་བ་རྟོགས་པའི་རྗེས་དཔག་སྐྱེ་བར་ཐལ། དེར་ཡང་རིགས་པ་མཚུངས་པའི་ཕྱིར་རོ། ། གསུམ་པ་ནི། རིགས་པ་ཅན་པས་སྒྲོ་བཏགས་པའི་སྤྱིར་མཐོང་བའི་རྗེས་དཔག་གི་ཚད་མའང་མི་རིགས་པར་ཐལ། དེ་ལའང་སྔར་བཤད་པ་བཞིན་དུ་སྐྱོན་བརྗོད་པར་བྱ་བ་ཡིན་པའི་ཕྱིར་ཏེ། རྒྱུ་འབྲས་ཀྱི་འབྲེལ་བ་མངོན་སུམ་གྱིས་བཟུང་བ་ལས་དཔག་ནས་ཤིན་ཏུ་ལྐོག་གྱུར་གྱི་དོན་གཟུང་དོན་དུ་བྱེད་པར་ཁས་བླངས་ཤིང་དེ་ལ་ཉེས་པ་དུ་མ་ཡོད་པའི་ཕྱིར་དང་། འབྲེལ་པ་བཟུང་པ་ཙམ་གྱི་སྒོ་ནས་རྟགས་དང་རྟགས་ཅན་གྱི་རྗེས་དཔག་སྐྱེ་བར་ཁས་བླངས་པ་དང་།
རྒྱུ་འབྲས་ཀྱི་ཆ་ཐམས་ཅད་བཟུང་བར་ཁས་བླངས་ཤིང་དེའང་ཉེས་པ་དང་བཅས་པའི་ཕྱིར་རོ། གཉིས་པ་ནི། ཚད་འབྲས་རྫས་གཞན་དུ་འདོད་པ་མི་རིགས་པར་ཐལ། འབྲས་བུ་ལས་རྫས་གཞན་པ་ཉིད་ཀྱང་ཡིན་ལ་ཚད་མའང་ཡིན་པའི་གཞི་མཐུན་སུས་ཀྱང་མི་ཐོབ་པའི་ཕྱིར་རོ། ། གལ་ཏེ་རྟགས་ཅན་གྱི་བློ་འབྲས་བུ་ཡིན་པ་དང་རྟགས་ཤེས་པའི་བློ་ཚད་མ་ཡིན་ནོ་ཞེ་ན། དེ་ཡང་མི་རིགས་པར་ཐལ། དེ་གཉིས་ཀྱི་བྱེད་པ་འཇུག་པའི་ཡུལ་ཐ་དད་ཡིན་པའི་ཕྱིར། གསུམ་ཆར་ཁས་བླངས་སོ། ། སྔ་མ་དང་ལྡན་པ་དང་ལྷག་མ་དང་ལྡན་པའི་རྗེས་དཔག་ཆོས་ཅན། རྟགས་ཅན་འཇལ་བའི་རྣམ་པར་དབྱེ་བའང་འགྲུབ་པར་མི་འགྱུར་ལ།
རྟགས་འཇལ་བའི་ཤེས་པ་ཡིན་པའི་ཕྱིར། གསུམ་ཆར་རོ། ། རིགས་པ་ཅན་པས་སྔ་མ་དང་ལྡན་པའི་རྗེས་སུ་དཔག་པ་ཁོ་ན་རྣམ་པ་གསུམ་དུ་འགྱུར་ཏེ། དུས་གསུམ་འཛིན་པའི་ཕྱིར་ཞེས་ཁས་བླངས་པ་དང་རང་ཉིད་ཀྱི་གཞུང་ལས་རྗེས་དཔག་ཐམས་ཅད་དུས་གསུམ་ལ་འཇུག་སྟེ། དུས་གསུམ་པ་ཅན་ནོ་ཞེས་བརྗོད་པ་གཉིས་ཁྱོད་རིགས་པ་ཅན་གྱིས་རྣམ་གཅོད་ཀྱི་འདོད་ཚུལ་དང་བསྟུན་ན་ཤིན་ཏུ་འགལ་བ་ཡིན་ཏེ། འདི་ལྟར། རྗེས་དཔག་ཐམས་ཅད་ཆོས་ཅན། རྣམ་པ་གསུམ་དུ་འགྱུར་བར་ཐལ། དུས་གསུམ་གྱི་ཡུལ་ཅན་ཡིན་པའི་ཕྱིར། གསུམ་ཆར་ཁས་བླངས་པ་ཡིན་ནོ།
གཉིས་པ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། བྱེ་བྲག་པ་རྣམས་ན་རེ། འདི་ནི་བ་གླང་ཁོ་ནའོ། ། རྟ་ཁོ་ནའོ་སྙམ་པ་ནི། མངོན་སུམ་ཡིན་ཏེ། འདིའོ་སྙམ་པའི་བློ་ཡིན་པའི་ཕྱིར། མངོན་སུམ་གྱིས་མཐོང་བའི་དོན་ལས་བལྟ་བར་བྱ་བའི་དོན་གཞན་རྗེས་སུ་རྟོགས་པའི་བློ་དེ་དག་ནི་རྟགས་ལས་བྱུང་བ་རྗེས་སུ་དཔག་པའོ། །
ཞེས་སྦྲེལ་ལོ། ། དེ་ཡང་ཉིན་མོར་བྱེད་པ་ཤར་བ་མཐོང་བ་ལས་དོན་གཞན་བུམ་པ་གསལ་བ་བཞིན་དུ་བསྐྱེད་བྱའི་འབྲས་བུ་དང་། གསལ་བར་བྱ་བ་འདི་ནི་སྐྱེད་བྱེད་ཀྱི་རྒྱུ་དང་། གསལ་བྱེད་འདིའི་དཔག་པར་བྱ་བའོ། ། ཞེས་རྒྱུ་མེ་ལས་འབྲས་བུ་དུ་བ་དཔོག་པ་དང་། འབྲེལ་པ་བཟུང་བ་ལས་འབྲེལ་པ་ཅན་དཔོག་པའོ། ། འབྲེལ་པ་ནི་གཉིས་ཏེ། མེ་དུ་ལྟ་བུ་ལྡན་པའི་འབྲེལ་བ་དང་། བ་གླང་དང་རྭ་ཅན་འདུ་བའི་འབྲེལ་པའོ། ། དོན་གཅིག་ལ་འདུ་བ་ལས་འདུ་བ་ཅན་པ་དཔོག་པ་དང་།
འདུ་བའང་གཉིས་ཏེ། གཟུགས་དང་། རེག་བྱ་ལྟ་བུ་འབྲས་བུ་དང་འབྲས་བུ་གཞན་འདུ་བ་དང་། རྐང་ལག་ལྟ་བུ་རྒྱུ་དང་རྒྱུ་གཞན་འདུ་བའོ། ། འགལ་ཟླས་འགལ་ཟླ་དོན་གཞན་དཔོག་པ་ནི་འགལ་བ་ཅན་ཡིན་ནོ་ཞེས་བྱ་བའོ། ། དེ་ཡང་བཞི་སྟེ། རླུང་དང་སྤྲིན་སྦྱོར་བ་ལས་ད་ལྟར་མེད་པའི་ཆར་པའི་ལས་དཔོག་པ་ལྟ་བུ། མ་བྱུང་བ་བྱུང་བའི་འགལ་ཟླས་དཔོག་པར་འདོད་པ་དང་། ཆར་པའི་ལས་ཡོད་བཞིན་པ་རླུང་དང་ཆར་པ་སྦྱོར་བ་ལས་དཔོག་པ་ལྟ་བུ། མ་བྱུང་བས་བྱུང་བ་དཔོག་པ་དང་།
གཤེར་བ་ཆུ་རློན་འཆིང་བ་སྟེ་གཤེར་བའི་འབྲས་བུ་རླན་པ་དང་འགལ་བས་གཤེར་བ་དང་འགལ་བར་དཔོག་པ་ལྟ་བུ་བྱུང་བས་བྱུང་བ་དཔོག་པ་དང་། ལྗང་ཁུའི་བུམ་པ་ཚོས་པ་ལས་སྐྱེས་བའི་ངོ་བོར་བྱུང་བ་ལ་གྲུབ་ཟིན་པའི་བུམ་པ་མེ་དང་སྦྱོར་བར་དཔོག་པ་ལྟ་བུ། མ་བྱུང་བས་མ་བྱུང་བ་དཔོག་པའོ་ཞེས་ཟེར་རོ། ། ཕྱོགས་སྔའི་གཞུང་འགྲེལ་པའི་ཚིག་གོ ། གཉིས་པ་ལ་གཉིས་ཏེ། རྗེས་དཔག་སྔ་མ་གཉིས་དགག་པ་དང་། ཕྱི་མ་གཉིས་དགག་པའོ། ། དང་པོ་ལ་གཉིས་ཏེ། རྒྱས་པར་བཤད་པ་དང་། དོན་བསྡུ་པའོ། །
དང་པོ་ལ་གཉིས་ཏེ། རྒྱུ་ལས་འབྲས་བུ་དཔོག་པ་དགག་པ་དང་། ལྡན་འདུའི་འབྲེལ་པ་རྟག་དངོས་ལས་དཔོག་པ་དགག་པའོ། ། དང་པོ་ནི། རྒྱུ་མེ་རྟགས་སུ་བཀོད་པ་ལས་རྩོད་གཞིའི་སྟེང་དུ་འབྲས་བུ་དུ་བ་གྲུབ་པའི་རྟགས་ཡང་དག་མེད་པར་ཐལ། མེ་དུ་བ་ལ་འབྲེལ་བ་འཁྲུལ་བའི་ཕྱིར། གཉིས་པ་ལ་གསུམ་ཏེ། ལྡན་པའི་འབྲེལ་པ་ལས་དཔོག་པ་དགག་པ་དང་། འདུ་བའི་འབྲེལ་པ་ལ་ཡང་ཉེས་པ་མཚུངས་པར་བསྟན་པ་དང་། འགལ་བ་ལ་ཡང་མཚུངས་པའོ། །
དང་པོ་ལ་གཉིས་ཏེ། དགག་པ་དངོས་དང་། ཧ་ཅང་ཐལ་བས་དགག་པའོ། ། དང་པོ་ནི། ལྡན་པའི་འབྲེལ་པ་རྟག་དངོས་རྟོགས་པ་ལས་བསྒྲུབ་བྱ་གྲུབ་པ་མེད་པར་ཐལ། ལྡན་པའི་འབྲེལ་པ་དང་འབྲེལ་པ་ཅན་གཉིས་མངོན་སུམ་གྱིས་གཟུང་ཡུལ་དུ་རྟོགས་པ་གང་ཞིག་དེ་ཡིན་ན་རྗེས་དཔག་གིས་རྟོགས་པ་དོན་མེད་པས་ཁྱབ་པར་ཁས་བླངས་པའི་ཕྱིར་དང་། ཕྱོགས་ཆོས་དང་རང་གི་མཐུན་དཔེ་ཡང་དག་གི་སྟེང་དུ་མེད་ན་མི་འབྱུང་བའི་འབྲེལ་པ་ལ་བརྟེན་ནས་བསྒྲུབ་བྱ་གོ་དགོས་པ་གང་ཞིག་དེ་ཡིན་ན་ལྡན་པའི་འབྲེལ་པ་ལས་བསྒྲུབ་བྱ་མི་རྟོགས་པས་ཁྱབ་པར་ཁས་བླངས་པའི་ཕྱིར་རོ། ། གལ་ཏེ་ངེས་པར་ལྡན་པ་ལས་ལྟོས་ཏེ། ཤེས་བྱེད་ཀྱི་རྒྱུ་ལས་བསྒྲུབ་བྱ་གོ་བར་བྱེད་པའི་ཕྱིར་ཞེ་ན། དུ་བ་ལའི་སྟེང་དུ་མེའི་གོ་བྱེད་ཡིན་པ་བཞིན་དུ་མེ་ཡང་དུ་བའི་གོ་བྱེད་ཡིན་པར་ཐལ།
ལྡན་པའི་འབྲེལ་པ་ཆ་མེད་ཀྱི་རྟག་དངོས་དེ་མེ་དུ་གཉིས་ཀ་དང་ཁྱབ་པར་ལྡན་པའི་ཕྱིར། ཁྱབ་རྟགས་དངོས། གལ་ཏེ་དུ་བ་མེ་དང་གདོན་མི་ཟ་བར་ལྡན་ལ། མེ་གདོན་མི་ཟ་བར་དུ་བ་དང་ལྷན་ཅིག་མི་ལྡན་པས་སྐྱོན་མེད་ཅེ་ན། ལྡན་པའི་འབྲེལ་པ་དང་འབྲེལ་ཅན་གཉིས་ཆོས་ཅན། མེ་དུ་ལྟ་བུ་ཉེ་རིང་གི་ཁྱད་པར་མེད་པར་ཐལ། ཆ་ཤས་ཐ་དད་ཅུང་ཟད་ཀྱང་ཡོད་པ་མ་ཡིན་པའི་ཕྱིར། རྟགས་བསལ་དངོས། གཉིས་པ་ནི། དུ་བའི་སྐྱ་བོ་དང་རྫས་ཉིད་ལ་སོགས་པ་ཆ་ཐམས་ཅད་ལ་སྟེང་དུ་ཙན་དན་གྱི་མེ་ལ་སོགས་པའི་གོ་བྱེད་དང་།
མེའི་གསལ་བ་དང་། འབར་བ་དང་ཙན་དན་ལས་བྱུང་བ་ལ་སོགས་པ་ཐམས་ཅད་དུ་བའི་གོ་བྱར་འགྱུར་བར་ཐལ། ལྡན་པའི་འབྲེལ་པ་རྟག་པའི་དངོས་པོ་ལ་བརྟེན་ནས་གོ་བྱེད་ཡང་དག་ཏུ་འགྱུར་བ་གང་ཞིག་དེ་ཡིན་ན་མེའི་གསལ་བ་ཐམས་ཅད་དུ་བའི་གོ་བྱ་དང་དུ་བའི་སྐྱ་རྫས་སོགས་ཐམས་ཅད་མེའི་གོ་བྱེད་དུ་འགྱུར་དགོས་ཀྱི་མེ་དང་དུ་བའི་ལྡན་པ་ནི་ཆ་ཤས་འགའ་ཞིག་ལས་ཆ་གཞན་གོ་བར་བྱེད་པ་མིན་པས་ཁྱབ་པར་ཁས་བླངས་པའི་ཕྱིར། གཉིས་པ་ནི། ལྡན་པའི་འབྲེལ་བ་རྟག་དངོས་ལ་བརྟེན་ནས་གོ་བྱེད་དུ་འགྱུར་བ་ལ་ཉེས་པ་ཡོད་པ་དེ་བཞིན་དུ་འདུ་བ་ལ་སོགས་པའི་འབྲེལ་པ་རྟག་དངོས་ལ་བརྟེན་ནས་གོ་བྱེད་དུ་འགྱུར་བར་འདོད་པ་ལའང་གནོད་བྱེད་ཡོད་པར་ཐལ། དེ་གཉིས་ཀ་ལ་རིགས་པས་གནོད་པའི་ཚུལ་མཚུངས་པའི་ཕྱིར། ཇི་ལྟར་མཚུངས་ན། ། བ་གླང་ལས་རྫས་ཉིད་དང་། རྭ་ཅན་ཉིད་གོ་བར་བྱེད་པ་དེ་བཞིན་དུ་རྫས་ཉིད་ལས་ཀྱང་བ་གླང་གོ་བ་དང་རྭ་ཅན་ལས་ཀྱང་བ་གླང་གོ་བར་བྱེད་པར་ཐལ། འདུ་བའི་འབྲེལ་པ་རྟག་དངོས་ལ་བརྟེན་ནས་བ་གླང་ལས་རྫས་ལ་སོགས་པ་གོ་བྱེད་དགོས་པ་གང་ཞིག་དེ་ཡིན་ན་ཐམས་ཅད་ཐམས་ཅད་ཀྱི་གོ་བྱེད་དང་གོ་བྱར་འགྱུར་དགོས་པར་ཁས་བླངས་པའི་ཕྱིར་རོ། །
འོ་ན་ཁོས་ལྡན་འདུའི་འབྲེལ་པའི་ཚུལ་ཇི་ལྟར་འདོད་ཅེ་ན། ལྡན་པའི་འབྲེལ་བ་ནི། གོ་ས་ཐ་དད་ཀྱི་འབྲེལ་པ་དང་། འདུ་བའི་འབྲེལ་བ་ནི། གོ་ས་ཐ་མི་དད་ཀྱི་འབྲེལ་བ་ལས་འདོད་དོ། ། དོན་གཅིག་ལ་འདུ་བའི་འབྲེལ་པ་རྟག་དངོས་ཁས་ལེན་པ་ལའང་གནོད་བྱེད་བརྗོད་པའི་ཚུལ་ཤེས་པར་བྱ་སྟེ། སྔར་གྱི་གནོད་བྱེད་བརྗོད་པ་དེས་འདི་ལ་གནོད་བྱེད་བརྗོད་པར་ཤེས་པར་བྱ་བ་ཡིན་པའི་ཕྱིར། གསུམ་པ་ནི། ལྡན་འདུ་བའི་འབྲེལ་པ་རྟག་དངོས་ལས་གོ་བྱེད་དུ་འགྱུར་བར་འདོད་པ་ལ་གནོད་བྱེད་ཡོད་པ་དེ་བཞིན་དུ་འགལ་བས་འགལ་ཟླ་རྟག་དངོས་གོ་བར་བྱེད་པ་ལ་ཡང་ནི་གནོད་བྱེད་སྲིད་པར་ཐལ། འདིའང་སྔ་མ་གཉིས་རིགས་པས་འགོག་པ་དང་ཚུལ་མཚུངས་པའི་ཕྱིར་རོ། །
ཇི་ལྟར་མཚུངས་ན། རླུང་དང་སྤྲིན་སྦྱོར་བ་ལས་ད་ལྟར་མེད་པའི་ཆར་པའི་ལས་དཔོག་པར་བྱེད་པ་དེ་བཞིན་ད་ལྟར་མེད་པའི་ཆར་པའི་ལས་ལས་རླུང་དང་སྤྲིན་སྦྱོར་བ་དཔོག་པར་ཐལ། འགལ་བས་འགལ་ཟླ་རྟག་པའི་དངོས་པོ་ལས་གོ་བྱེད་དུ་འགྱུར་དགོས་པ་གང་ཞིག་དེ་ཡིན་ན་ཐམས་ཅད་ཐམས་ཅད་ཀྱི་གོ་བྱ་དང་གོ་བྱེད་དུ་འགྱུར་དགོས་པར་ཁས་བླངས་པའི་ཕྱིར། གཉིས་པ་དོན་བསྡུ་བ་ནི། ལྡན་འདུའི་འབྲེལ་པ་རྟག་དངོས་ལ་བརྟེན་ནས་བསྒྲུབ་བྱ་རྗེས་སུ་དཔོག་པ་མི་འཐད་པར་ཐལ། རྟགས་ཀྱི་སྤྱི་གཞན་རྫས་ཉིད་མེ་བསྒྲུབ་པའི་རྟགས་ཡང་དག་མིན་ཞིང་། ཙན་དན་ལས་བྱུང་བའི་མེའི་བྱེ་བྲག་རྣམས་ཀྱང་དུ་བའི་རྟགས་ཅན་མིན་པ་གང་ཞིག ལྡན་འདུའི་འབྲེལ་པ་རྟག་དངོས་ལས་བསྒྲུབ་བྱ་རྗེས་སུ་དཔོག་ན་ཐམས་ཅད་ཐམས་ཅད་ཀྱི་གོ་བྱེད་དང་། གོ་བྱར་འགྱུར་དགོས་པར་ཁས་བླངས་པའི་ཕྱིར་རོ། ། མེད་ན་མི་འབྱུང་བའི་འབྲེལ་པ་ལ་བརྟེན་པ་ནི་ཡུལ་དུས་གང་ལ་ལྟོས་ཀྱང་འཁྲུལ་བའི་སྐྱོན་མེད་དེ།
ཡུལ་ལ་ལྟོས་ནས་ས་ཕྱོགས་སུ་མེ་མེད་ན་དུ་བ་མི་འབྱུང་བར་དམིགས་པའི་ཕྱིར་དང་། དུས་ལ་ལྟོས་ནས་ཀྱང་མེ་སྔོན་དུ་མ་སོང་བར་དུ་བ་མི་འབྱུང་བའི་ཕྱིར་རོ། ། དེས་ན་མེད་ན་མི་འབྱུང་བའི་འབྲེལ་པ་ངེས་པར་ཁས་ལེན་དགོས་པར་ཤེས་པར་བྱའོ། ། དེ་ལ་གོ་བྱ་གོ་བྱེད་ཀྱི་ཚུལ་འཐད་པའི་ཕྱིར་རོ། ། ལྡན་འདུའི་འབྲེལ་པ་རྟག་དངོས་ཁས་ལེན་པའི་བྱེ་བྲག་པ་གཞན་གྱི་ལྟར་ན། ཆ་ཤས་ཐམས་ཅད་ནས་ཕན་ཚུན་གོ་བྱ་གོ་བྱེད་དུ་ཐལ་བར་འགྱུར་ལ། སེལ་འཇུག་གི་རྣམ་དབྱེ་མི་ཤེས་པར་རྟག་པའི་རྫས་ཀྱི་འབྲེལ་པ་ལ་བརྟེན་ནས་གོ་བྱ་གོ་བྱེད་དུ་འགྱུར་དགོས་གང་ཞིག་དེ་ཡིན་ན་ཆ་ཤས་ཐམས་ཅད་ཀྱི་གོ་བྱ་གོ་བྱེད་དུ་འགྱུར་དགོས་པར་ཁས་བླངས་པའི་ཕྱིར། ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། ། གཉིས་པ་ལ་གསུམ་སྟེ། དོན་གཅིག་ལ་འདུ་བའི་འབྲེལ་པ་རྟག་རྫས་གོ་བྱེད་དུ་འདོད་པ་དགག
འགལ་ཟླ་རྟག་རྫས་གོ་བྱེད་ཡིན་པ་དགག དགག་པ་གཞན་བསྟན་པའོ། ། དང་པོ་ནི། ཁ་ཅིག་ན་རེ། དོན་གཅིག་ལ་འདུ་བའི་རྟག་རྫས་ཀྱི་འབྲེལ་བ་ནི་གཉིས་ཏེ། གཟུགས་དང་རེག་བྱ་ལྟ་བུ་འབྲས་བུ་དང་འབྲས་བུ་དོན་གཞན་རྫས་གཅིག་ལ་འདུ་བ་དང་། ལུས་རྩོམ་པའི་རྐང་ལག་ལུས་ལ་འདུ་བའི་འབྲེལ་པ་ལ་བརྟེན་ནས་དོན་གཞན་གོ་བར་བྱེད་པ་ལྟ་བུ་རྒྱུ་དང་རྒྱུ་དོན་གཞན་འདུ་བའི་འབྲེལ་པ་རྟག་པའི་རྫས་ལྟ་བུ་ཡོད་པའི་ཕྱིར་ཞེ་ན། དོན་གཅིག་ལ་འདུ་བའི་འབྲེལ་པ་རྟག་རྫས་དེ་ཤེས་བྱེད་ཀྱི་རྟགས་ཡང་དག་གི་མཚན་ཉིད་ཡོངས་སུ་རྫོགས་པ་མིན་པར་ཐལ། དེ་མེད་པའི་ཕྱིར་དང་། ཡོད་དུ་ཟིན་ཀྱང་དེ་ལྐོག་གྱུར་ཤེས་པར་བྱེད་པའི་རྟགས་ཡང་དག་གི་རྣམ་འཇོག་གི་རྒྱུར་ནི་ཚད་མ་གང་གིས་ཀྱང་ཁོང་དུ་ཆུད་པར་མི་འགྱུར་བའི་ཕྱིར་རོ། །
མ་གྲུབ་ན། གཟུགས་ཀྱིས་རེག་བྱ་དཔོག་པ་བཞིན་དུ་རེག་བྱས་ཀྱང་གཟུགས་དཔོག་པར་ཐལ། དོན་གཅིག་ལ་འདུ་བའི་འབྲེལ་པ་རྟག་རྫས་ལ་བརྟེན་ནས་ལྐོག་གྱུར་གོ་བྱེད་དུ་འགྱུར་དགོས་དོན་གཅིག་ལ་འདུ་བའི་རྟག་པའི་རྫས་ཀྱི་འབྲེལ་པ་ལ་ཁྱད་པར་མེད་པར་ལྐོག་གྱུར་གྱི་གོ་བྱེད་ཡིན་ན་ཆ་ཤས་གཅིག་གོ་བྱེད་དུ་འགྱུར་ན་ཆ་ཤས་ཐམས་ཅད་གོ་བྱེད་དུ་འགྱུར་དགོས་པར་ཁས་བླངས་པའི་ཕྱིར། གཞན་ཡང་། དོན་གཅིག་ལ་འདུ་བའི་རྟག་རྫས་ཀྱི་འབྲེལ་པ་དེ་སྔར་བཤད་པ་གཉིས་སུ་གྲངས་ངེས་པ་འཐད་པ་མ་ཡིན་པར་ཐལ། ཁྱོད་ལྟར་ན་དེ་གཉིས་ལས་དོན་གཞན་པའི་དོན་གཅིག་ལ་འདུ་བའི་འབྲེལ་བ་སྲིད་པའི་ཕྱིར། གསུམ་ཆར་ཁས་བླངས་མོད་འོན་ཀྱང་། རྟགས་མ་གྲུབ་ན་རྟགས་ཀྱི་ཁས་བླངས་གསལ་བར་སྟོན་ན། དེར་ཐལ། རྐང་ལག་ལྟ་བུ་རྒྱུ་དང་རྒྱུ་གཞན་དོན་གཅིག་ལ་འདུ་བའི་འབྲེལ་པ་རྟག་རྫས་སུ་ཁས་བླངས་པ་ལྟར།
ལུས་ཀྱི་རྒྱུར་ཁས་བླངས་པའི་མགོ་བོ་དེའི་རྒྱུར་མགོ་བོའི་ཆ་ཤས་དཔྲལ་བ་ཁས་བླངས་པས་དེ་ལྟ་བུ་རྒྱུའི་རྒྱུ་ལས་དོན་གཅིག་ལ་འདུ་བའི་འབྲེལ་པ་དང་། འབྲས་བུའི་འབྲས་བུ་ལས་དོན་གཅིག་ལ་འདུ་བའི་འབྲེལ་པར་ཁས་བླངས་དགོས་ཤིང་དེ་གཉིས་ཀྱང་སྔ་མ་གཉིས་ཀྱི་ནང་དུ་མ་འདུས་པར་ཁས་བླངས་པའི་ཕྱིར། གསུམ་ཆར་ཁས་བླངས་སོ། ། གཉིས་པ་ནི། གང་ཞིག་འགལ་བ་རླུང་དང་སྤྲིན་སྦྱོར་བའི་ལས་དེ་ཆོས་ཅན། རང་ཕྱོགས་ཆོས་སུ་སོང་བའི་གཞིར་ཆར་པའི་ལས་མེད་པར་སྒྲུབ་པའི་རྟགས་ཡང་དག་མིན་པར་ཐལ། ཆར་པའི་ལས་མེད་པ་དང་གོ་བྱ་གོ་བྱེད་ཀྱི་འབྲེལ་པའང་མེད། ། ཆར་འབབ་པ་དང་འགལ་བའང་མེད་པའི་ཕྱིར་རོ། གསུམ་པ་ལ་གསུམ་སྟེ། རྟགས་འཛིན་གྱི་སེམས་རྟགས་སུ་མི་འཐད།
འབྲེལ་པ་གཅིག་ཏུ་ངེས་ན་རྗེས་དཔག་གི་མཚན་ཉིད་མ་ངེས། དོན་གཞན་རྟག་རྫས་ཀྱི་འབྲེལ་བ་མེད་པའོ། དང་པོ་ནི། དུ་བ་མེའི་ལྡན་པ་ཅན་ནོ་ཞེས་སྔར་འབྲེལ་པ་འཛིན་པའི་དུས་ན་དུ་བ་མཐོང་བའི་མངོན་སུམ་དེ་གཞི་འགའ་ཞིག་ཏུ་མེ་སྒྲུབ་པའི་རྟགས་ཡང་དག་ཡིན་ནོ་ཞེ་ན། རྟགས་བློ་སྟེ། སྔར་བཤད་པའི་དུ་འཛིན་མངོན་སུམ་ཆོས་ཅན། གཞི་དེར་མེ་སྒྲུབ་པའི་རྟགས་ཡང་དག་མིན་པར་ཐལ། མེ་དང་འབྲེལ་པ་མེད་པའི་ཕྱིར། མ་གྲུབ་ན། ཁས་བླངས་མོད་ཁས་བླངས་གསལ་བར་སྟོན་ན།
དེར་ཐལ། དེ་དང་བདག་གཅིག་ཏུ་འང་མ་འབྲེལ་དེ་དང་དེ་བྱུང་དུའང་མ་འབྲེལ་པའི་ཕྱིར། སྔ་མ་མ་གྲུབ་ན། དེར་ཐལ། མེ་དང་རྫས་ཐ་དད་ཡིན་པའི་ཕྱིར་རོ། ། ཕྱི་མ་མ་གྲུབ་ན། ཁས་བླངས་མོད་ཁས་བླངས་གསལ་བར་སྟོན། དེར་ཐལ། མེའི་སྔར་བྱུང་ཟིན་ཡིན་པའི་ཕྱིར། གསུམ་ཆར་རོ། །
མེ་དེ་ཆོས་ཅན། རང་ལྡན་གྱི་ལར་དུ་བ་ཡོད་པར་བསྒྲུབ་པའི་རྟགས་ཡང་དག་མ་ཡིན་པར་ཐལ། དུ་བ་ལས་མེ་འབྲེལ་བའི་ཕྱིར། བསལ་བ་ཁས་བླངས་སོ། ། ཡང་དེ་ཆོས་ཅན། ཆོས་དེར་ཐལ། ཁྱོད་དེ་སྒྲུབ་ཀྱི་རྟགས་དུ་བ་ལས་བྱུང་བའི་ཕྱིར། ཁྱབ་པ་ཁས་བླངས་ཏེ། དེ་སྒྲུབ་ཀྱི་རྟགས་ལས་བྱུང་བ་ཡིན་ན། དེ་སྒྲུབ་ཀྱི་རྟགས་ཡང་དག་མིན་པས་ཁྱབ་པར་ཁྱོད་ཀྱིས་གཞུང་ནས་བཤད་པའི་ཕྱིར།
རྟགས་ཅན་ཀྱི་བློའི་རྒྱུ་ཡིན་པའི་ཕྱིར་རྟགས་ཀྱི་སྒྲས་བརྗོད་པ་ཡིན་ནོ་ཞེ་ན། ཐམས་ཅད་དེ་ལ་མེ་ཡོད་དུ་རྟོགས་པའི་རྗེས་དཔག་གི་རྒྱུ་ཡིན་ན་དེ་སྒྲུབ་ཀྱི་རྟགས་ཡང་དག་ཏུ་བརྗོད་པས་ཁྱབ་པ་རིགས་པ་མིན་པར་ཐལ། དེ་སྒྲུབ་ཀྱི་རྟགས་ཡང་དག་ཏུ་བརྗོད་པ་མིན་ཡང་ལ་མེ་ཡོད་དུ་རྟོགས་པའི་རྗེས་དཔག་རང་རྒྱུ་ལས་འབྱུང་བ་འཐད་པའི་ཕྱིར། དེ་ལྟར་མ་ཡིན་ན། བདག་དང་ཕྲད་པ་ལ་སོགས་པའང་། མིག་ཤེས་ཀྱི་རྟགས་སུ་བརྗོད་རིགས་པར་ཐལ། དེ་དེའི་རྒྱུར་ཁས་བླངས་པའི་ཕྱིར། གསུམ་ཆར་རོ། ། དྲན་པའི་རྟགས་ལས་བྱུང་བའི་ཚད་མ་དང་། རྟགས་ཅན་གྱི་བློ་རྟགས་འཛིན་གྱི་ཚད་མའི་མཚོན་བྱའོ་ཞེས་བྱ་བ་སྟེ།
རྟགས་ཀྱི་ཤེས་པ་རྟགས་དང་འབྲེལ་བའི་ཕྱིར་ཞེ་ན། སྔར་དུ་བ་མ་མཐོང་བར་ཡིད་ཀྱིས་མེ་དུའི་འབྲེལ་པ་དྲན་པ་ཙམ་གྱིས་འབྲེལ་པ་ཅན་དུ་བ་དེ་སྒྲུབ་ཀྱི་བསྒྲུབ་བྱར་འགྲུབ་པར་འགྱུར་བར་ཐལ། འབྲེལ་པ་དྲན་པའི་ཆ་རྟགས་དེའི་ཚད་མ་དང་རྟགས་ཅན་གྱི་བློ་རྟགས་འཛིན་གྱི་ཚད་མའི་མཚོན་བྱ་ཡིན་པའི་ཕྱིར་དང་། མེ་དེ་ལ་མེ་ཡོད་དུ་བསྒྲུབ་པའི་བསྒྲུབ་བྱར་རིགས་པའི་ཕྱིར། ། གསུམ་ཆར་ཁས་བླངས་སོ། ། གལ་ཏེ་རྗེས་དཔག་གི་རྒྱུ་ཐམས་ཅད་རྟགས་ཀྱི་སྒྲས་བརྗོད་པར་རིགས་པར་ཐལ་བའི་ཉེས་པ་མེད་དེ། རྟགས་ཀྱི་ཤེས་པ་རྗེས་དཔག་གི་དངོས་རྒྱུ་ཡིན་པས་དེའི་སྒྲས་བརྗོད་པ་ཡིན་པའི་ཕྱིར་ཞེ་ན། གཞན་གྱི་ལུགས་ལ་ལན་དེ་འདྲ་འདེབས་སྲིད་ཀྱང་ཁྱོད་ཀྱི་ལུགས་ལ་དེ་འདྲའི་ལན་འདེབས་པ་ནི་ཤིན་ཏུ་འགལ་ཏེ། འདི་ལྟར། རྟགས་ཀྱི་ཤེས་པ་ཆོས་ཅན།
ཁྱོད་རྗེས་དཔག་གི་དངོས་རྒྱུ་མ་ཡིན་པར་ཐལ། ཁྱོད་དང་དེའི་བར་དུ་ཕྱོགས་ཆོས་དང་། ཁྱབ་པ་དྲན་པས་ཆོད་པའི་ཕྱིར། རྟགས་ཁྱོད་ཀྱིས་ཁས་བླངས་ཏེ། ཁྱོད་ཀྱི་གཏན་ཚིག་ནི་ཚད་མ་ལས་ཕྱོགས་ཁྱབ་དྲན་པ་སྐྱེ། དེ་ལས་རྗེས་དཔག་གི་ཚད་མ་སྐྱེ་བར་ཁས་བླངས་པའི་ཕྱིར་རོ། དེས་ན་འགྲེལ་པའི་ལུགས་འདི་བཞིན་དུ་བཤད་ན་འཐད་ཀྱང་འབྲེལ་པ་དྲན་པའི་བློ་ཡིན་ན་གཏན་ཚིགས་ཀྱི་བློ་མ་ཡིན་པས་ཁྱབ་པ་དང་། ཕྱོགས་ཆོས་དྲན་པའི་བློ་ཡིན་ནའང་རྟགས་འཛིན་གྱི་བློ་མ་ཡིན་པས་ཁྱབ་པ་དང་། ཕྱོགས་ཆོས་དྲན་པའི་བློ་ཡིན་ན་རང་འབྲས་རྗེས་དཔག་གི་དངོས་རྒྱུར་མི་རུང་བས་ཁྱབ་པ་འགྲེལ་པའི་ལུགས་ཡིན་ན་ཤིན་ཏུ་མི་འཐད་དེ། དབང་ཤེས་ཡང་རང་གི་དངོས་རྒྱུར་གྱུར་པའི་རྐྱེན་གསུམ་ལས་མ་བྱུང་བར་འདོད་ན་ཉེས་པ་ཅི་ཡོད།
འོ་ན་དབང་ཤེས་ཆོས་ཅན། ཁྱོད་རྒྱུ་མེད་དུ་ཐལ། ཁྱོད་དབང་ཤེས་གང་ཞིག་རང་གི་དངོས་རྒྱུར་གྱུར་པའི་རྐྱེན་གསུམ་ལས་མ་བྱུང་བའི་ཕྱིར་ཞེ་ན། རྟགས་ཅན་གྱི་རྗེས་དཔག་ཆོས་ཅན། ཁྱོད་རྒྱུ་མེད་ཡིན་པར་ཐལ། ཁྱོད་རྗེས་དཔག་རང་གི་དངོས་རྒྱུར་གྱུར་པའི་ཕྱོགས་ཁྱབ་དྲན་པ་ལས་མ་བྱུང་བའི་ཕྱིར་ཞེས་བརྗོད་ན་ལན་ཅི་ཡོད། གཉིས་པ་ནི། དོན་གཅིག་ལ་འདུ་བའི་རྟག་རྫས་ཀྱི་འབྲེལ་པ་གཅིག་ཏུ་ངེས་པས་རྗེས་དཔག་སྐྱེའོ་ཞེ་ན། ཁྱོད་ཀྱིས་བཤད་པའི་རྗེས་དཔག་གི་མཚན་ཉིད་མ་ཚང་བར་ཐལ། དེ་ཚང་ན་སྒྲ་མི་རྟག་པར་སྒྲུབ་པ་ལ་འབྲས་བུ་དང་རྒྱུ་དང་།
རྣམ་པར་འགྱུར་བ་ལ་སོགས་པ་གཏན་ཚིགས་སུ་སྟོན་དགོས་པར་ཁས་བླངས་པ་གང་ཞིག་འབྲས་བུ་ལ་སོགས་སྒྲ་མི་རྟག་པར་སྒྲུབ་པའི་གཏན་ཚིགས་སུ་ཁས་བླངས་ནས་མདོར་མ་མཚོན་ཞིང་མ་བསྟན་པའི་ཕྱིར། གསུམ་ཆར་ཁས་བླངས་སོ། ། འདི་ལྟར་བཤད་པ་མཁས་མཆོག་གི་དགོངས་པ་ཡིན་གྱི་འབྲས་བུ་ལ་སོགས་རྟགས་སུ་མ་བསྟན་པའི་ཕྱིར་ཞེས་ཚད་གྲུབ་ཏུ་བྱེད་པ་ནི་མི་འཐད་དེ། རང་ལའང་མཚུངས་པའི་ཕྱིར་རོ། སྐྱོན་མེད་དེ། རྟགས་ཆོས་ནི་གསལ་བྱ་གསལ་བྱེད་ཀྱི་རྒྱུ་འབྲས་ཀྱི་མཚན་ཉིད་རྫོགས་པ་ཡིན་པའི་ཕྱིར་ཞེ་ན། ཐ་མ་ལྡན་པའི་འབྲེལ་པ་ཤེས་བྱེད་ཀྱི་རྒྱུར་སྨོས་པ་དོན་མེད་པར་ཐལ། དེ་གསལ་བྱ་གསལ་བྱེད་དུ་མི་འགྱུར་བའི་ཕྱིར། མ་གྲུབ་ན་ཁས་བླངས་མོད་ཁས་བླངས་གསལ་བར་སྟོན་ན། དེར་ཐལ།
གསལ་བྱེད་ཡིན་ན་སྐྱེད་བྱེད་ཡིན་པས་ཁྱབ་པར་ཁས་བླངས་ལ། ལྡན་འབྲེལ་རྟག་པའི་དངོས་པོར་ཁས་བླངས་པས་དེ་སྐྱེད་བྱེད་དུ་མི་རུང་བའི་ཕྱིར་རོ། གསུམ་པ་ནི། རྟག་རྫས་ཀྱི་ལྡན་འདུའི་འབྲེལ་པ་རྟགས་ཡང་དག་གི་མཚན་ཉིད་ཀྱི་ཡན་ལག་ཏུ་སྨོས་པ་དོན་མེད་པར་ཐལ། གཞན་ཕྱོགས་ཆོས་དང་ལྡོག་པའི་ཚུལ་ལས་ཀྱང་རྟགས་ཡང་དག་གི་མཚན་ཉིད་དེ་གྲུབ་པའི་ཕྱིར་རོ། ། གསུམ་པ་གྲངས་ཅན་གྱིས་བཏགས་པའི་རྗེས་དཔག་དགག་པ་ལ་གཉིས་ཏེ། འདོད་པ་བརྗོད། དེ་དགག་པའོ། དང་པོ་ནི། གྲངས་ཅན་པ་རྣམས་ན་རེ།
དོན་རྣམས་ཀྱི་འབྲེལ་པ་བདུན་ཡོད་དེ། དེ་ཡང་འཇིག་རྟེན་དང་བསྟན་བཅོས་ལ་གྲགས་པའི་དཔེ་གཉིས་ཀྱིས་མཚོན་པར་བྱེད་དེ། རྒྱལ་དཔོག་པ་དང་། གྲངས་ཅན་དང་། གཙོ་བོ་དང་། སྐྱེས་བུ་བཞིན་དུ། ནོར་དང་བདག་པོའི་འབྲེལ་པ་དང་། ཞོ་དང་། འོ་མ་དང་། གཙོ་བོ་དང་ཆེན་པོ་ལ་སོགས་པ་བཞིན་དུ་རང་བཞིན་དང་རྣམ་འགྱུར་གྱི་དངོས་པོ་དང་།
ཤིང་རྟ་དང་། དེའི་ཡན་ལག་དང་། སྙིང་སྟོབས་ལ་སོགས་པ་དང་། དེ་ཙམ་ལྔ་བཞིན་དུ་འབྲས་བུ་དང་། རྒྱུའི་དངོས་པོ་དང་། རྫ་མཁན་དང་། རྫ་བུམ་དང་། སྐྱེས་བུ་དང་། གཙོ་བོ་བཞིན་དུ་རྒྱུ་མཚན། རྒྱུ་མཚན་ཅན་གྱི་དངོས་པོ་དང་།
པ་ལ་ཤ་དང་ཤིང་དང་། དེ་ཙམ་ལྔ་དང་། འབྱུང་བ་ཆེན་པོ་བཞིན་དུ་ཡན་ལག་དང་། ཡན་ལག་ཅན་གྱི་དངོས་པོ་དང་། དུར་པ་དང་དུར་མ་དང་། སྙིང་སྟོབས་ལ་སོགས་པ་བཞིན་དུ། ལྷན་ཅིག་སྤྱོད་པའི་དངོས་པོ་དང་། སྦྲུལ་དང་། སྲེ་མོང་དང་། ཡན་ལག་དང་ཡན་ལག་ཅན་དུ་གྱུར་པའི་སྙིང་སྟོབས་ལ་སོགས་པ་བཞིན་དུ་གནོད་བྱ་གནོད་བྱེད་ཀྱི་དངོས་པོའི་འབྲེལ་པ་སྟེ།
སྙིང་སྟོབས་ལ་སོགས་པའི་ཡན་ལག་གཅིག་གིས་ཅིག་ཤོས་གཟིལ་གྱིས་གནོན་པའི་ཕྱིར་རོ། ། འབྲེལ་པ་མངོན་སུམ་པ་གང་རུང་གཅིག་མངོན་སུམ་གྱིས་གྲུབ་པ་ལས་དེ་ལ་བརྟེན་ནས་ལྷག་པའི་དོན་མངོན་དུ་མ་གྱུར་པ་གཞན་གྲུབ་པ་ནི་རྗེས་སུ་དཔག་པའོ་ཞེས་ཟེར་རོ། ། དཔེར་ན། སྔར་དུ་བ་དང་མེའི་འབྲེལ་པ་དབང་མངོན་འགའ་ཞིག་གིས་གཟུང་ཡུལ་ཡུལ་དུ་མངོན་སུམ་དུ་མཐོང་ནས་ཕྱིས་དུ་བ་མཐོང་བ་ལས། བློས་མེ་ཡོད་པ་ཉིད་དུ་ཞེན་པར་བྱེད་པའོ། ། རྟགས་ཀྱི་ཤེས་པ་ཁ་ཅིག་མ་ངེས་པར་ཡང་འགྱུར་ཏེ། རླངས་པ་མཐོང་བ་ལས་དུ་བར་ཐེ་ཚོམ་ཟ་བ་བཞིན་ནོ། ། ཕྱོགས་སྔའི་གཞུང་གི་འགྲེལ་ཚིག་གོ ། གཉིས་པ་ལ་གཉིས་ཏེ། རྗེས་དཔག་གི་མཚན་ཉིད་མི་འཐད་པར་དམ་བཅའ་བ་དང་།
གྲངས་ཅན་གྱིས་བཏགས་པའི་རྗེས་དཔག་འགོག་པའི་རིགས་པའོ། ། དང་པོ་ནི། བཤད་པའི་ཚིག་ཉེ་བར་འགོད་པ་དེ་ལ་ཞེས་མཚམས་སྦྱར་ནས། འབྲེལ་པ་མངོན་སུམ་པ་གང་རུང་གཅིག་ལ་བརྟེན་ནས་ལྐོག་གྱུར་རྗེས་སུ་དཔག་གོ་ཞེས་པ་རིགས་པ་མིན་ཏེ། དེ་ལ་འཆད་པར་འགྱུར་བའི་རིགས་པས་གནོད་པའི་ཕྱིར། འདིའི་གཞུང་ཡང་འགྲེལ་པའི་ཚིག་གོ ། གཉིས་པ་ལ་གསུམ་ཏེ། རྒྱས་པར་དགག སྤྱིར་མཐོང་བ་ལ་གཉིས་ཁོ་ནར་ངེས་ན་རྗེས་དཔག་ཁྱབ་ཆུང་བ་དང་། སྐྱེས་བུ་ཚད་མས་མ་གྲུབ་པར་བསྟན་པའོ། །
དང་པོ་ལ་གཉིས་ཏེ། འབྲེལ་པ་གཟུང་ཡུལ་དུ་འཛིན་པའི་མངོན་སུམ་དགག དེ་ལ་བརྟེན་པའི་རྗེས་དཔག་དགག་པའོ། ། དང་པོ་ནི། སྤྱི་དང་ཁྱད་པར་སོགས་གཟུང་ཡུལ་དུ་འཛིན་པའི་རྣ་བ་ལ་སོགས་པའི་འཇུག་པ་མངོན་སུམ་དང་། དེའི་འབྲས་བུ་ཡིད་ཀྱི་འཇུག་པ་ཡང་མངོན་སུམ་དུ་བརྗོད་ལ། དེ་དག་གིས་འབྲེལ་པ་གཟུང་ཡུལ་དུ་འཛིན་པར་བྱེད་དོ་ཞེ་ན། དབང་མངོན་ཆོས་ཅན། སྤྱི་དང་ཁྱད་པར་ལ་སོགས་པའི་འབྲེལ་པ་གཟུང་ཡུལ་དུ་འཛིན་པ་མི་འཐད་པར་ཐལ། རང་གི་གཟུང་དོན་ཙམ་ལ་བལྟ་བའི་རྟོག་མེད་ཀྱི་ཤེས་པ་ཡིན་པའི་ཕྱིར་རོ། །
ཡིད་ཀྱི་འཇུག་པ་རྣ་བའི་འཇུག་པའི་ཡུལ་ཅན་དུ་ཁས་བླངས་པས། ཡིད་ཀྱི་འཇུག་པ་དང་རྣ་བའི་འཇུག་པ་ཆོས་ཅན། ཚད་མ་དང་འབྲས་བུ་མ་ཡིན་པར་ཐལ། དངོས་ཀྱི་བྱེད་པ་འཇུག་པའི་ཡུལ་ཐ་དད་ཡིན་པའི་ཕྱིར། གསུམ་ཆར་ཁས་བླངས་སོ། གཉིས་པ་ལ་བཞི་སྟེ། ། ནོར་དང་ནོར་ཅན་གྱི་འབྲེལ་པ་ལ་བརྟེན་པ་མི་འཐད། གནོད་བྱ་གནོད་བྱེད་ཀྱི་འབྲེལ་པ་ལ་བརྟེན་པ་མི་འཐད། གཙོ་བོ་དང་སྐྱེས་བུ་དཔོག་པའི་གཏན་ཚིགས་འབྲེལ་མེད་དུ་ཐལ་བ། ལྷན་ཅིག་སྤྱོད་པའི་དངོས་པོའི་འབྲེལ་པ་པ་ལ་བརྟེན་པ་མི་འཐད་པའོ། །
དང་པོ་ནི། དབང་མངོན་གྱིས་ནོར་དང་ནོར་ཅན་གྱི་འབྲེལ་པ་གཟུང་ཡུལ་བྱས་ནས་དེ་ལས་ལྷག་པའི་དོན་གྲུབ་པ་རྗེས་དཔག་གི་མཚན་ཉིད་དུ་འདོད་པ་མི་རིགས་པར་ཐལ། དབང་མངོན་གྱིས་ནོར་དང་ནོར་ཅན་གྱི་འབྲེལ་པ་དེ་གཟུང་ཡུལ་དུ་མ་ཤེས་པར་ཕྱོགས་ཆོས་དང་ལྡོག་པའི་ཁྱབ་པའི་ཚུལ་ལ་བརྟེན་ནས་རྩོད་གཞིའི་སྟེང་དུ་ལྐོག་གྱུར་དེ་རྟོགས་པའི་ཕྱིར། གཞན་ཡང་། ནོར་དེ་རྩོད་གཞིའི་སྟེང་དུ་ནོར་ཅན་སྒྲུབ་པའི་རྟགས་ཡང་དག་མ་ཡིན་པར་ཐལ། ནོར་དེ་ནོར་ཅན་དང་རྟོགས་པ་ཕན་ཚུན་བརྟེན་པའི་ཕྱིར། མ་གྲུབ་ན་ཁས་བླངས་མོད་ཁས་བླངས་གསལ་བར་སྟོན་ན། དེར་ཐལ། ནོར་ཁོང་དུ་ཆུད་པ་ནོར་ཅན་ཁོང་དུ་ཆུད་པ་ལ་ལྟོས་དགོས་ནོར་ཅན་ཁོང་དུ་ཆུད་པ་ནོར་ཁོང་དུ་ཆུད་པ་ལ་ལྟོས་དགོས་པའི་ཕྱིར། གསུམ་ཆར་ཁས་བླངས་སོ། །
ཁྱོད་ཀྱི་འདོད་པ་ལྟར་ན་ནི། ཐམས་ཅད་ཐམས་ཅད་ཀྱི་གོ་བྱ་དང་གོ་བྱེད་དུ་ཁས་ལེན་དགོས་པའམ། ཡང་ན་གོ་བྱ་གོ་བྱེད་མེད་པར་ཁས་ལེན་དགོས་ཞེས་འཆད་པ་ནི། དུ་བ་ལ་སྟེང་དུ་མེའི་གོ་བྱེད་ཡིན་པར་ལྟར་མེའང་དེར་དུ་བའི་གོ་བྱེད་དུ་ཐལ། མེ་དུའི་འབྲེལ་པ་ནི་མེ་དུ་གཉིས་ལ་ཉེ་རིང་གི་ཁྱད་པར་མེད་ཅིང་དེ་མེད་ན་དེ་ལྟར་འགྱུར་བར་ཁས་བླངས་པའི་ཕྱིར། འོ་ན་ཉེས་པ་དེ་ཁྱོད་ལའང་མཚུངས་སོ་སྙམ་ན། མེད་ན་མི་འབྱུང་བའི་འབྲེལ་པ་ཁས་ལེན་པ་ལ་ཉེས་པ་དེ་མཚུངས་པ་མ་ཡིན་ཏེ། གཉིས་གནས་མིན་པ་སྟེ། དུ་བ་མེ་ལ་འབྲེལ་ཡང་མེ་དུ་བ་ལ་མ་འབྲེལ་བའི་ལུགས་དེ་ལ་ཁས་བླངས་པར་མི་མཚུངས་པའི་ཕྱིར། འདི་ལྟར་བཤད་ན།
ཁྱབ་བྱེད་ཆ་ནས་དེའི་གོ་བྱེད། མ་ཡིན་རྭ་ཅན་བ་གླང་བཞིན། ཞེས་སོགས་དང་མི་འགལ་བ་ཡིན་ནོ། ། གཉིས་པ་ནི། གནོད་བྱེད་ནེའུ་ལེ་རྟགས་སུ་བཀོད་ནས་གནོད་བྱ་སྦྲུལ་སྒྲུབ་པར་བྱེད་པ་དེ་ལ་དེ་སྒྲུབ་ཀྱི་རྟགས་ཡང་དག་ཏུ་མེད་པར་ཐལ། དེ་སྒྲུབ་ཀྱི་ལྡོག་ཁྱབ་འཁྲུལ་བའི་ཕྱིར་ཏེ། ནེའུ་ལེ་རྒྱལ་བ་དང་སྦྲུལ་ཕམ་པ་ལ་འགལ་བ་མེད་པའི་ཕྱིར་རོ། ། གསུམ་པ་ལ་གཉིས་ཏེ། གཙོ་བོ་སྒྲུབ་པའི་རྟགས་ཆོས་ལ་བསྐྱེད་བྱ་སྐྱེད་བྱེད་ཀྱི་འབྲེལ་པ་མི་འཐད། དེ་ལ་གསལ་བྱ་གསལ་བྱེད་མི་འཐད་པའོ། །
དང་པོ་ལ་གསུམ་སྟེ། རྟག་དངོས་ལ་རྒྱུ་འབྲས་སྤྱིར་དགག དེ་ལ་ནོར་དང་ནོར་ཅན་གྱི་འབྲེལ་པ་ལ་བརྟེན་པ་དགག འགོག་བྱེད་ཀྱི་རིགས་པ་གཞན་བསྟན་པའོ། ། དང་པོ་ལ་གཉིས་ཏེ། གསལ་བ་རྣམས་རྗེས་སུ་འགྲོ་བ་གཙོ་བོ་རྟག་དངོས་ཀྱི་སྒྲུབ་བྱེད་དུ་མི་རུང་བ་དང་། གཙོ་བོ་རྟག་དངོས་རྒྱུར་མི་འཐད་པ་དང་། རྒྱུ་འབྲས་ཀྱི་འབྲེལ་པ་གཙོ་བོ་རྟག་དངོས་ལ་བརྟེན་པའི་ཆོས་སུ་མི་འཐད་པའོ། ། དང་པོ་ནི་གཙོ་བོ་རྟག་དངོས་སྒྲུབ་པའི་གཏན་ཚིགས་གྲངས་ཅན་གྱིས་འདི་ལྟར་འགོད་དེ། ། གཙོ་བོ་རྟག་པའི་དངོས་པོ་ཡོད་དེ།
ཁྱད་པར་རྣམས་ལ་ཚད་མ་མཐོང་བའི་ཕྱིར་དང་། དེ་རྣམས་ལ་རྗེས་སུ་འགྲོ་བར་མཐོང་བའི་ཕྱིར་དང་། ནུས་པའི་སྒོ་ནས་འཇུག་པའི་ཕྱིར་དང་། རྒྱུ་དང་འབྲས་བུའི་དབྱེ་བ་ཡོད་པའི་ཕྱིར་དང་། རང་བཞིན་སྣ་ཚོགས་དབྱེར་མེད་པའི་ཕྱིར་ཏེ། དེ་སྐད་དུ། ཁྱད་པར་ཚད་ཕྱིར་རྗེས་འགྲོའི་ཕྱིར། ། ནུས་པའི་སྒོ་ནས་འཇུག་པའི་ཕྱིར། རང་བཞིན་སྣ་ཚོགས་དབྱེར་མེད་ཕྱིར། ། མི་གསལ་བ་ཡི་རྒྱུ་ཡོད་དོ། །
ཞེས་འབྱུང་བའི་ཕྱིར་རོ། འདི་ལ་མི་གསལ་བ་ཡི་རྒྱུ་ཡོད་དོ་ཞེས་འབྱུང་བ་ནི་འགྱུར་ལ་ཚིག་སྐྱོན་ཡོད་པར་མཐོང་སྟེ། མི་གསལ་བའི་རྒྱུ་ཡོད་ཅེས་འཆད་ན་གཙོ་བོའི་རྒྱུ་ཡོད་ཅེས་འཆད་དགོས་ལ། དེ་ལྟར་ན་གཙོ་བོ་འབྲས་བུར་འགྱུར་ལ་དེ་ལྟར་འདོད་ན། རང་གི་ལུགས་ལ་གཙོ་བོ་འབྲས་བུར་ཁས་བླངས་ཀྱང་སྐྱོན་མེད་ནའང་། གྲངས་ཅན་རང་གི་ལུགས་འཆད་པ་ན་གཙོ་བོ་འབྲས་བུར་འཆད་པ་ནི་ཤིན་ཏུ་མི་འཐད་དེ། གྲངས་ཅན་གྱིས་གཙོ་བོ་ནི་རྒྱུ་ཡིན་ལ་འབྲས་བུ་མ་ཡིན་པའི་མུར་འཆད་པའི་ཕྱིར་རོ། ། དེས་ན་གཞུང་གི་འགྱུར་ཡང་། རྒྱུ་ནི་མི་གསལ་བར་ཡོད་དོ། ། ཞེས་བསྒྱུར་ན་ཤིན་ཏུ་ལེགས་པར་མཐོང་ངོ་། །
མཚན་ཉིད་པ་མཐོང་རྒྱ་ཆུང་ངུ་ལ་ལ་དག་དགག་བྱ་མ་སྦྱར་བར་གཙོ་བོ་དང་དབང་ཕྱུག་སོགས་མེད་པར་ཁས་ལེན་པ་ནི་ཤིན་ཏུ་བསོད་ནམས་ཆུང་བ་ཡིན་ནོ། ། གཙོ་བོ་དེ་ཡང་དངོས་པོ་ཉིད་དང་། ཆ་ཤས་མེད་པའི་གཅིག་ཉིད་དང་། དོན་དང་ལྡན་པ་ཉིད་དང་། གཞན་གྱི་དོན་ཉིད་ལ་སོགས་པའི་ཆོས་དང་ལྡན་པའོ། ། དེའི་ལྟར་ན། གཙོ་བོ་རྟག་པའི་དངོས་པོར་ཡོད་པར་བསྒྲུབ་པའི་གཏན་ཚིགས་སོ་སོར་མི་བརྗོད་པ་སྟེ་བརྗོད་པར་མི་རིགས་པར་ཐལ། གཏན་ཚིག་ཐ་དད་དང་རྗེས་སུ་འགྲོ་བ་ཐ་དད་ལས་རྟོགས་པར་མི་ནུས་པའི་ཕྱིར། མ་གྲུབ་ན་ཁས་བླངས་མོད། ཁས་བླངས་གསལ་བར་སྟོན་ན།
དེར་ཐལ། རྒྱུ་གཙོ་བོ་ནི་ཆ་མེད་པའི་གཅིག་ཡིན་པའི་ཕྱིར། གསུམ་ཆར་ཁས་བླངས་སོ། ། དེས་ན་གཙོ་བོ་ཆ་ཤས་མེད་པའི་རྟག་དངོས་རྗེས་སུ་འགྲོ་བ་ལ་སོགས་པའི་རྟགས་ཀྱིས་བསྒྲུབ་པར་མི་རིགས་པར་ཐལ། གཏན་ཚིགས་རྣམས་རང་བཞིན་གཅིག་ཡིན་པ་དང་རང་བཞིན་གཙོ་བོ་དེ་ཉིད་ཆ་ཤས་མེད་པའི་གཅིག་ཡིན་པའི་ཕྱིར་རོ། ། ཁྱད་པར་རྣམས་དང་དེ་ལ་རྗེས་སུ་འགྲོ་བ་གཞན་མིན་པའི་ཕྱིར་ཉེས་པ་མེད་དོ་ཞེ་ན། གལ་ཏེ་རྗེས་སུ་འགྲོ་བ་དེ་གཞན་ཐ་དད་པ་ཉིད་ལ་ལྟོས་པ་མིན་ན། དེ་ཙམ་ལྔ་དང་གཏན་ཚིགས་རྣམ་པ་ལྔ་རིགས་པ་མིན་པར་ཐལ། རྗེས་སུ་འགྲོ་བ་དང་ཐ་དད་རྣམས་གཞན་མིན་པ་གཅིག་ཡིན་པའི་ཕྱིར་དང་། རང་བཞིན་གཙོ་བོ་ལ་དབྱེ་བ་ཅུང་ཟད་ཀྱང་མི་རུང་བའི་ཕྱིར་རོ། །
གཙོ་བོ་ཀུན་གྱི་རང་བཞིན་དང་། ཆ་ཤས་མེད་པར་ཁས་བླངས་པ་ལ། དེ་ལ་དབྱེ་བ་ཅུང་ཟད་ཀྱང་བྱར་མེད་པས་གཏན་ཚིགས་ལྔ་དང་། དེ་ཙམ་ལྔ་ལ་སོགས་པའི་དབྱེ་བ་མི་རུང་བའོ་ཞེས་བརྗོད་པ་ཡིན་ནོ། ། གཉིས་པ་ནི། གཙོ་བོའི་ཆ་ནས་རྒྱ་ལམ་ནའང་རྣམ་འགྱུར་རྣམས་ཀྱི་སྐྱེད་བྱེད་ཉིད་དུ་འགྱུར་བ་མིན་པར་ཐལ། གཙོ་བོ་དེ་གཞན་དུ་འགྱུར་པ་མི་འཐད་པའི་ཕྱིར། རྟགས་ཁས་བླངས་ཏེ། རྟག་པའི་དངོས་པོར་ཁས་བླངས་པའི་ཕྱིར་རོ། ། རྣམ་འགྱུར་རྣམས་ཐ་དད་པའི་ཕྱིར་སྐྱོན་མེད་ཅེ་ན།
དེ་རྣམས་ཐ་དད་ནའང་ཐ་དད་པའི་རྣམ་འགྱུར་དེ་ཡོད་པ་འགྲུབ་པར་བྱེད་པ་རྟག་དངོས་གཙོ་བོའི་སྐྱེད་བྱེད་ལ་ལྟོས་པ་མིན་པར་ཐལ། ཐ་དད་ནི་ཡོད་པ་ཙམ་དེ་ལས་ཀུན་ཏུ་ཐོབ་པར་འགྱུར་བའི་ཕྱིར། གསུམ་ཆར་རོ། ། གསུམ་པ་ནི། གཙོ་བོ་ཆ་ཤས་མེད་པའི་རྟག་དངོས་སུ་ཡོད་པ་དང་ཁྱད་པར་རྣམས་རྗེས་སུ་འགྲོ་བར་མཐོང་བ་འདི་གསལ་བྱ་གསལ་བྱེད་དང་བསྐྱེད་བྱ་བསྐྱེད་བྱེད་ཀྱི་སྒོ་ནས་གོ་བྱ་གོ་བྱེད་དུ་འཐད་པ་མིན་པར་ཐལ། གཙོ་བོ་དང་སྐྱེས་བུ་ལ་སོགས་ཀྱི་གཅིག་ཉིད་དང་ཡོད་པ་ཉིད་སོགས་གཙུག་ཕུད་ཅན་གྱི་དོན་བཅུ་གསལ་བ་ཐ་དད་རྣམས་ཀྱི་རྗེས་སུ་འགྲོ་བ་ཉིད་ལ་སོགས་པའི་རྒྱུ་མཚན་གང་ལས་ཡོངས་སུ་འཛིན་པ་སྟེ་གཏན་ཚིགས་དེ་དག་ལས་མི་རྟོགས་པ་དེ་ཡི་ཕྱིར། གསུམ་ཆར་རོ། ། གཙུག་ཕུད་ཅན་གྱི་དོན་བཅུ་ནི་སྐྱེས་བུའི་ཆོས་བཅུ་སྟེ། ཡོད་པ་ཉིད་དང་། གཅིག་ཉིད་དང་།
དོན་དང་ལྡན་པ་ཉིད་དང་། གཞན་གྱི་དོན་ཉིད་དང་། གཞན་ཉིད་དང་། བྱེད་པ་པོའི་དངོས་པོ་མིན་པ་ཉིད་དང་། སྦྱོར་བ་དང་། འབྲེལ་བ་དང་། མང་པོའི་སྐྱེས་བུ་རྣམས་དང་། གནས་ཏེ་དེ་རྣམས་སོ། གཉིས་པ་ནི། ། གཙོ་བོ་ཆ་ཤས་མེད་པའི་རྟག་དངོས་སུ་ཡོད་པ་དང་རྗེས་སུ་མཐུན་པའི་གཏན་ཚིགས་རྗེས་སུ་འགྲོ་བ་མཐོང་བ་ལ་སོགས་པས་སྒྲུབ་ཅིང་དེ་ཡང་ནོར་དང་ནོར་ཅན་གྱི་འབྲེལ་པ་ལ་བརྟེན་ནས་ལྐོག་གྱུར་གོ་བར་བྱེད་དོ་ཞེ་ན།
སྔར་བཤད་པ་དེ་བཞིན་དུ་ནོར་དང་ནོར་ཅན་ལ་སོགས་པའི་འབྲེལ་པའང་ལྐོག་གྱུར་གསལ་བྱེད་མ་ཡིན་ཞིང་ལྐོག་གྱུར་གོ་བྱེད་ཀྱི་རྟག་དངོས་ཀྱི་འབྲེལ་པ་མིན་པར་ཐལ། ནོར་དང་ནོར་ཅན་ཆ་གང་གི་སྒོ་ནས་ཀྱང་རྟག་དངོས་ཀྱི་འབྲེལ་མེད་ཉིད་དུ་ཡང་དག་པར་བརྗོད་པར་རིགས་པའི་ཕྱིར་དང་། ཆ་ཕྱེ་ནས་ཁས་མ་བླངས་པས་ཐམས་ཅད་ཀྱིས་ཐམས་ཅད་གོ་བར་ཐལ་བ་ལས་དེ་ལྟར་མི་འགྱུར་བའི་ཕྱིར། ཞེས་སྦྲེལ་ལོ། ། འོ་ན་ལྐོག་གྱུར་གོ་བར་བྱེད་པའི་གཏན་ཚིགས་མེད་པར་འགྱུར་རོ་ཞེ་ན། དེའི་ཉེས་པ་མེད་དེ། ཕྱོགས་ཆོས་དང་འབྲེལ་པ་གཞན་མེད་ན་མི་འབྱུང་བ་ལས་ཀྱང་རྩོད་གཞིའི་སྟེང་དུ་ལྐོག་གྱུར་དེ་གོ་ཞིང་མཚོན་པའི་ཕྱིར་རོ། ། གསུམ་པ་ནི། ནོར་དང་ནོར་ཅན་ལ་སོགས་པའི་འབྲེལ་བ་ཙམ་ལ་བརྟེན་ནས་གོ་བར་བྱེད་ཅིང་། ནོར་གྱི་ཆ་ནས་རྟགས་ཅན་ནོར་ཅན་གོ་བར་བྱེད་ཅིང་འཛིན་པ་ཡིན་པའི་ཕྱིར་ན་ནི་ཉེས་པ་མེད་ཅེ་ན།
རྟགས་ཅན་ནོར་ཅན་དེ་གོ་བྱེད་ཀྱི་ཆ་གང་གི་སྒོ་ནས་རྣམ་པ་ཀུན་ཏུ་སྒྲུབ་ཅིང་འཛིན་པར་འགྱུར་བར་ཐལ། མེད་ན་མི་འབྱུང་བ་སྤངས་ནས་འབྲེལ་མེད་ཀྱི་རྟགས་གཞན་ཤེས་པ་ན་གོ་བྱེད་ཡང་དག་ཏུ་འདོད་རིགས་པའི་ཕྱིར། གཉིས་པ་ནི། གཙོ་བོ་ཆ་ཤས་མེད་པའི་རྟག་དངོས་སུ་བསྒྲུབ་པའི་རྟགས་ཆོས་ཀྱི་འབྲེལ་པ་གསལ་བྱ་གསལ་བྱེད་ཀྱི་དངོས་པོ་མ་ཡིན་ནོ་ཞེ་ན། གལ་ཏེ་འབྲེལ་པ་ནི། རྒྱུ་མཚན་དང་རྒྱུ་མཚན་ཅན་གྱི་དངོས་པོ་གཅིག་པུ་ཡིན་ན། འབྲེལ་པ་ཆོས་ཅན། རྣམ་པ་བདུན་མིན་པར་ཐལ། གསལ་བྱ་གསལ་བྱེད་དང་། རྒྱུ་མཚན་དང་རྒྱུ་མཚན་ཅན་གྱི་རྟག་པའི་དངོས་པོ་གཅིག་པུ་ཡིན་པའི་ཕྱིར་རོ། །
གསུམ་ཆར་རོ། ། བཞི་པ་ནི། གལ་ཏེ་ལྷན་ཅིག་རྒྱུ་བའི་དངོས་པོའི་འབྲེལ་པ་ལས་གཙོ་བོ་སྒྲུབ་པར་བྱེད་ལ། རྗེས་སུ་དཔག་པ་ནི་གཉིས་ཏེ། ཁྱད་པར་མཐོང་བ་དང་། སྤྱི་མཐོང་བའོ། ། ཁྱད་པར་མཐོང་བ་ནི། མེ་དུའི་འབྲེལ་པ་མཐོང་ནས་དུ་བ་དེ་ཁོ་ནས་མེ་དེ་ཁོ་ན་ཡང་དང་ཡང་དུ་གོ་བར་བྱེད་པ་ཡིན་ལ། སྤྱི་མཐོང་བ་ནི། སྔར་མེ་དུའི་འབྲེལ་པ་མཐོང་ནས་ཕྱིས་དུ་བ་མཐོང་བ་ཙམ་གྱིས་མེ་དཔོག་པའོ། །
སྤྱི་མཐོང་བའི་རྗེས་དཔག་ཀྱང་གཉིས་ཏེ། མེ་ལས་དུ་བ་འབྱུང་བར་རྟོགས་པ་སྔ་མ་དང་ལྡན་པ་དང་། གྲུབ་ཟིན་པའི་དུ་བ་མཐོང་ནས་མེ་གྲུབ་ཟིན་པར་རྟོགས་པ་ལྷག་མ་དང་ལྡན་པ་ཡིན་པ་ལས། སྔ་མ་ནི་འཁྲུལ་པ་སྲིད་ཅིང་ཕྱི་མ་ནི་འཁྲུལ་པ་མེད་དོ་ཞེས་ཟེར་རོ། ། ཁྱད་པར་མཐོང་བའི་བློ་ཆོས་ཅན། རྗེས་དཔག་མ་ཡིན་པར་ཐལ། དྲན་པ་འདོད་པ་སྟེ། རང་འདྲེན་བྱེད་ཀྱི་ཚད་མས་རྟོགས་ཟིན་པའི་དོན་ལ་འཇུག་པའི་བཅད་ཤེས་ཡིན་པའི་ཕྱིར། རྟགས་བསལ་དངོས། སྤྱི་མཐོང་བའི་རྗེས་སུ་དཔག་པ་ཁོ་ན་གཉིས་སོ་ཞེས་པའམ།
སྤྱི་མཐོང་བ་སྔར་བཤད་པ་རྣམ་པ་གཉིས་ཁོ་ན་ཞེས་པའི་ངེས་པར་བཟུང་བ་གཉིས་ཀ་རིགས་པ་མ་ཡིན་པར་ཐལ། ངེས་བཟུང་དང་པོ་ལྟར་ན་ཡང་དང་ཡང་དུ་རྗེས་སུ་དཔོག་པའི་ཁྱད་པར་མཐོང་བའི་རྗེས་དཔག་མེད་པར་འགྱུར་བར་ཁས་བླངས་པ་དང་འགལ་བའི་ཕྱིར་དང་། ངེས་བཟུང་གཉིས་པ་ལྟར་ན་ནོར་དང་ནོར་ཅན་དང་། ལྷན་ཅིག་རྒྱུ་བ་དང་གནོད་བྱ་གནོད་བྱེད་ཀྱི་འབྲེལ་པ་ལ་བརྟེན་ནས་ལྐོག་གྱུར་དཔོག་པའི་རྗེས་དཔག་མེད་པར་འགྱུར་བར་ཁས་བླངས་པ་དང་འགལ་བའི་ཕྱིར་རོ། ། གསུམ་ཆར་ཁས་བླངས་སོ། ། གཉིས་པ་ལ་གཉིས་ཏེ། དངོས་དང་། ངེས་བཟུང་འབྲས་བུ་མེད་པར་བསྟན་པའོ། ། དང་པོ་ནི། ཡང་སྨྲས་པ་ནི་འགྲེལ་ཚིག་གོ །
ནོར་དང་ནོར་ཅན་ལ་སོགས་པའི་འབྲེལ་པ་བདུན་དུ་བསྟན་པ་དང་། སྤྱིར་མཐོང་བ་དང་། ཁྱད་པར་མཐོང་བའི་རྗེས་སུ་དཔག་པ་གཉིས་ཉིད་དང་། རང་བཞིན་དང་རྣམ་འགྱུར་དང་། རྒྱུ་མཚན་དང་རྒྱུ་མཚན་ཅན་དང་། ནོར་དང་ནོར་ཅན་གྱི་འབྲེལ་པ་ལ་བརྟེན་ཅིང་དེ་སྔོན་དུ་སོང་བའི་རྗེས་དཔག་ནི་གསུམ་སྟེ་རྗེས་དཔག་འདི་རྣམས་ཆོས་ཅན། གང་དུ་བསྡུ་སྟེ། རྗེས་དཔག་མིན་པར་ཐལ། སྤྱིར་མཐོང་བའི་རྗེས་དཔག་དང་། ཁྱད་པར་མཐོང་བའི་རྗེས་དཔག་གཉིས་གང་རུང་མིན་པའི་ཕྱིར་རོ། །
གསུམ་ཆར་རོ། ། གཉིས་པ་ནི། སྤྱིར་མཐོང་བའི་རྗེས་དཔག་ཁོ་ན་གཉིས་སམ། དེ་གཉིས་ཁོ་ནའོ་ཞེས་པའི་ངེས་བཟུང་སྨོས་པ་མི་རིགས་པར་ཐལ། དེ་འདྲའི་ངེས་བཟུང་གི་ཚིག་ལ་འབྲས་བུ་མེད་པའི་ཕྱིར། གསུམ་ཆར་ཁས་བླངས་སོ། ། ཚད་གྲུབ་ཏུ་བྱས་ན་ཚངས་པས་ཀྱང་བསྒྲུབ་པར་མི་ནུས་སོ། ། གལ་ཏེ་མེ་ལས་དུ་བ་དཔོག་པ་ཡང་མི་འཁྲུལ་བའི་འབྲེལ་བ་ལ་ལྟོས་པས་ཉེས་པ་མེད་དོ་ཞེ་ན། འབྲེལ་པ་གཞན་དག་སྟེ་སྔ་མ་དང་ལྡན་པའི་རྗེས་དཔག་གི་རྟེན་དུ་འདོད་པའི་འབྲེལ་པ་ཆོས་ཅན། མེད་ན་མི་འབྱུང་བའི་འབྲེལ་པར་འོངས་པ་ཡིན་པར་ཐལ།
མི་འཁྲུལ་བའི་འབྲེལ་པ་ཡིན་པའི་ཕྱིར། ཞ་མའི་འགྱུར་ན་ནི། ། འབྲེལ་པ་གཞན་དག་འོང་མ་ཡིན། ཞེས་པ་སྣང་བས། ཆོས་ཅན། ཁྱོད་མི་འཁྲུལ་བའི་འབྲེལ་པ་མ་ཡིན་པར་ཐལ། ཁྱོད་ཀྱི་དེ་ལྟར་ཡིན་ན་ཁྱོད་མེད་ན་མི་འབྱུང་བའི་འབྲེལ་པར་འོངས་དགོས་པ་ལས། དེར་འོངས་པ་མ་ཡིན་པའི་ཕྱིར། ཞེས་བྱའོ། ། གལ་ཏེ་ལྷག་མ་དང་ལྡན་པའི་རྗེས་དཔག་ཁོ་ན་རྗེས་དཔག་ཡིན་ཏེ།
དེ་ཁོ་ན་ཐེ་ཚོམ་དང་རྣམ་པར་དཔྱོད་པ་ཅན་གྱི་རྗེས་དཔག་ཡིན་པའི་ཕྱིར། དེས་ན་གཞན་དུ་གཏན་ཚིགས་ལ་རྗེས་དཔག་ཏུ་བཏགས་ནས་བརྗོད་ཅེ་ན། བྱས་པའི་རྟགས་ལས་སྒྲ་མི་རྟག་པར་རྟོགས་པའི་རྗེས་དཔག་ཡང་རྣམ་པར་དཔྱོད་པ་དང་བཅས་པར་བརྗོད་པར་བྱ་རིགས་པར་ཐལ། བྱས་པ་མངོན་སུམ་གྱིས་བཟུང་ཡང་སྒྲ་མི་རྟག་པར་མ་ངེས་པར་ཅི་སྒྲ་མི་རྟག་པར་གང་ལས་ཞེས་དཔྱད་དགོས་པའི་ཕྱིར། གསུམ་ཆར་ཁས་བླངས་སོ། ། ལྷག་མ་དང་བཅས་པའི་རྗེས་དཔག་ཁོ་ན་རྣམ་པར་དཔྱོད་པ་དང་བཅས་པ་མ་ཡིན་པར་ཐལ། ཆུ་ཀླུང་གང་བ་ལ་སོགས་པའི་གཏན་ཚིགས་ཀྱི་ངོ་བོ་གྲུབ་ཟིན་དུ་ཡོད་པའང་ཅི་འདི་ཆར་པས་བྱས་སམ་གཞན་ལས་ཡིན་སྙམ་དུ་དཔྱོད་པ་དང་བཅས་པ་མཐོང་བའི་ཕྱིར། ཁྱབ་བསལ་ཁས་བླངས་སོ། གཞན་ཡང་། ལྷག་མ་དང་ལྡན་པའི་རྗེས་དཔག་ལས་དབང་པོ་ལས་འདས་པའི་གཙོ་བོ་ལ་སོགས་པ་རྟོགས་པ་མི་རིགས་པར་ཐལ།
དེ་ཁོ་ན་ལས་དེ་རྟོགས་པ་མི་འཐད་པའི་ཕྱིར། བསལ་བ་དངོས། ཁྱབ་པ་ཡང་ཁས་བླངས་ཏེ། སྒྲས་བྱས་པ་ཁྱད་པར་དུ་བྱས་ན་བྱས་པ་བུམ་པ་ལ་རྗེས་འགྲོ་མེད་པས་ཁྱབ་པར་ཁས་བླངས་པའི་ཕྱིར་རོ། རྟགས་སྔ་མ་མ་གྲུབ་ན། དེར་ཐལ། ཁྱད་པར་རྣམས་རྗེས་སུ་འགྲོ་བར་མཐོང་བ་ལ་སོགས་པའི་རྟགས་གཞན་པ་ལས་ཀྱང་དེ་འདྲ་ཡོད་པར་རབ་ཏུ་གྲུབ་པའི་ཕྱིར། གསུམ་ཆར་ཁས་བླངས་སོ། ། གསུམ་པ་ནི། གཙོ་བོ་དང་སྐྱེ་བུའི་དོན་དུ་རྟོགས་པ་གཙུག་ཕུད་ཅན་གྱི་དོན་གཅིག་ཡིན་པ་རྟོགས་པ་གཏན་ཚིགས་དེས་གཙོ་བོ་ལ་ཆ་ཐ་དད་པ་དུ་མ་ཡོད་པ་ཡང་ངེས་པར་རྟོགས་དགོས་པར་ཐལ།
གཙོ་བོ་རྟག་དངོས་སུ་ཡོད་པར་བསྒྲུབ་པའི་གཏན་ཚིགས་ཡང་དག་ཡོད་པ་གང་ཞིག གཙོ་བོ་དེའི་འབྲས་བུ་དང་། རྣམ་འགྱུར་དང་གཏན་ཚིགས་ཐ་དད་དུ་མ་ཁས་བླངས་རིགས་པའི་ཕྱིར། རྟགས་བསལ་དངོས་སོ། ། ཐ་དད་པའི་ཐ་སྙད་ཡོད་པ་མིན་པའམ། གཙོ་བོའི་ཁྱད་ཆོས་ལྔ་དང་། གཙུག་ཕུད་ཅན་གྱི་དོན་བཅུ་ཡང་མི་འཐད་པར་ཐལ། གཙོ་བོའི་རང་བཞིན་ཆ་མེད་གཅིག་ཡིན་པའི་ཕྱིར་དང་། ཆ་ཤས་ཐ་དད་དུ་མ་ཡོད་པ་མ་ཡིན་པའི་ཕྱིར། གཞན་ཡང་།
སྐྱེས་བུའི་ཡོད་པ་ཉིད་དམ། མང་པོ་ཉིད་དམ། གཅིག་ཉིད་དམ། བྱེད་པ་པོ་མ་ཡིན་པ་ལ་སོགས་པ་ཡང་རྗེས་དཔག་གིས་རྣམ་པ་ཀུན་ཏུ་རྟོགས་པར་མི་འགྱུར་ལ། གང་གཏན་ཚིགས་དང་རྟགས་ཆོས་ཀྱི་འབྲེལ་པ་ལ་སོགས་པ་གང་ཡིན་ནའང་གཙོ་བོའི་འབྲས་བུ་ཡིན་པས་ཁྱབ་པ་གང་ཞིག གཙོ་བོའི་འབྲས་བུ་ཡིན་ན་སྐྱེས་བུ་མ་ཡིན་པས་ཁྱབ་པའི་ཕྱིར། རྟགས་བསལ་ཁས་བླངས་སོ། ། རྟགས་ཁས་བླངས་པའི་རྒྱུ་མཚན་སྟོན་པ་ནི། སྐྱེས་བུ་ཡིན་ན་མྱོང་བ་ཡིན་པ་དང་། སེམས་པ་ཅན་ཡིན་པ་དང་།
སུས་ཀྱང་ཡུལ་དུ་བྱེད་པར་མི་ནུས་པ་དང་། རང་འབྲས་བུའི་ཡང་བྱེད་པ་པོ་མ་ཡིན་པའི་རྟག་པའི་དངོས་པོ་ཡིན་པས་ཁྱབ་པར་ཁས་བླངས་ཤིང་། གཙོ་བོ་སོགས་ཡིན་ན་དེ་ལས་བཟློག་པས་ཁྱབ་པར་ཁས་བླངས་པའི་ཕྱིར་ཞེས་པའོ། ། བཞི་པ་ལ་གསུམ་ཏེ། མཚམས་སྦྱར་བ་དང་། འདོད་པ་བརྗོད་པ་དང་། དེ་དགག་པའོ། ། དང་པོ་ནི། དཔྱོད་པ་པས་བརྟགས་པའི་རྗེས་དཔག་ལ་གནོད་བྱེད་བརྗོད་པ་ནི་ཞེས་པའོ། ། འདིའང་འགྲེལ་ཚིག་གོ །
གཉིས་པ་ནི། དཔྱོད་པ་པ་ན་རེ། རྗེས་དཔག་དང་། སྒྲ་བྱུང་དང་། ཉེར་འཇལ་དང་། དོན་གྱིས་གོ་བའི་ཚད་མ་ལ་སོགས་པ། རྒྱས་པར་མདོར་མ་མཚོན་ཏེ། ཚད་མར་ཤེས་ཟིན་པའི་ཕྱིར་ཏེ། མངོན་སུམ་སྔོན་དུ་འགྲོ་བ་ཅན་ཡིན་པའི་ཕྱིར། དེས་ན་རྣམ་པར་མ་ཕྱེའོ་ཞེ་ན།
དཔྱོད་པ་པའི་གཞུང་གི་འགྲེལ་བྱེད་མཁན་གྱིས་རྩ་བའི་བསམ་པ་བླངས་ནས་ཅུང་ཟད་ཕྱེའོ། ། གསུམ་པ་ལ་གཉིས་ཏེ། ཚད་མར་ཤེས་ཟིན་པའི་སྒྲུབ་བྱེད་མ་ངེས་པར་བསྟན། འགྲེལ་པ་བྱེད་པའི་ལུགས་དགག་པའོ། ། དང་པོ་ནི། མངོན་སུམ་གྱི་རྗེས་སུ་སྐྱེས་པའི་དྲན་པ་དང་། འདོད་པ་དང་། ཞེ་སྡང་དང་། རྩོལ་བ་ལ་སོགས་པ་ཆོས་ཅན། ཚད་མར་འགྱུར་བར་ཐལ།
མངོན་སུམ་སྔོན་དུ་འགྲོ་བ་ཅན་ཡིན་པའི་ཕྱིར། གཉིས་པ་ལ་གཉིས་ཏེ། སྤྱིར་དགག་པ་དང་། བྱེ་བྲག་ཏུ་དགག་པའོ། ། དང་པོ་ནི། དཔྱོད་པའི་གཞུང་གི་འགྲེལ་པ་བྱེད་པས་རྩ་བའི་གཞུང་ལས་མཚན་ཉིད་མ་བསྟན་ཡང་མངོན་སུམ་དང་། རྗེས་དཔག་དང་། སྒྲ་བྱུང་དང་། ཉེར་འཇལ་དང་། དོན་གྱིས་གོ་བ་དང་།
དངོས་པོ་མེད་པའི་ཚད་མ་ལ་སོགས་པ་བསྟན་པ་ཡིན་ཏེ། བྱེ་བྲག་པ་ལ་སོགས་པའི་ལུགས་དང་། རྩ་བའི་དགོངས་པ་གཅིག་པར་མཐོང་ནས་གཞན་གཞུང་ལས་བཏོན་ཏེ། རིགས་པ་ཅན་པའི་ལུགས་དང་གཅིག་ཏུ་བསྡུས་ནས་ནི་མངོན་སུམ་སོགས་ཀྱི་ཚད་མའི་མཚན་ཉིད་བསྟན་པའི་ཕྱིར་ཏེ། དོན་གཅིག་ལ་འདུ་བ་དང་། ལྡན་པ་དང་། འདུ་བའི་འབྲེལ་པ་གཟུང་དོན་དུ་འཛིན་པའི་མངོན་སུམ་གྱི་རྗེས་སུ་དོན་གཞན་དཔོག་པ་ནི་རྗེས་དཔག་གི་མཚན་ཉིད་ཡིན་པའི་ཕྱིར་ཞེས་འདོད་དོ། ། རྗེས་དཔག་ཆོས་ཅན། ལྡན་འདུའི་འབྲེལ་པ་བཟུང་དོན་དུ་འཛིན་པའི་མངོན་སུམ་སྔོན་དུ་འགྲོ་བའི་མཚན་ཉིད་ཅན་མ་ཡིན་པར་ཐལ། མངོན་སུམ་གྱིས་འབྲེལ་པ་གཟུང་དོན་དུ་བྱེད་པ་མི་སྲིད་པའི་ཕྱིར་རོ། །
གཉིས་པ་ལ་གསུམ་སྟེ། འབྲེལ་པ་གཟུང་དོན་དུ་བྱེད་པའི་མངོན་སུམ་མི་འཐད་པའི་རྒྱུ་མཚན་དང་། ལྡན་པའི་འབྲེལ་པ་རྟག་རྫས་རྗེས་དཔག་གི་རྟེན་དུ་མི་འཐད་པ་དང་། འགོག་བྱེད་ཀྱི་རིགས་པ་གཞན་བསྟན་པའོ། ། དང་པོ་ནི། དབང་པོའི་མངོན་སུམ་གྱི་བློ་ཆོས་ཅན། ཁྱོད་ཀྱིས་ལྡན་པ་དང་འདུ་བའི་འབྲེལ་པ་རྟག་རྫས་ལ་སོགས་པ་གཟུང་དོན་དུ་བྱེད་པ་མེད་པར་ཐལ། ཁྱོད་ཀྱིས་རང་གི་གཟུང་ཡུལ་དུ་གྱུར་པའི་གཞན་དང་མ་འདྲེས་པའི་ཐུན་མོང་མ་ཡིན་པའི་རང་མཚན་འབའ་ཞིག་དངོས་སུ་འཛིན་པའི་ཕྱིར་དང་། ཡང་དེ་དག་ཆོས་ཅན། དེར་ཐལ།
ཁྱོད་ཀྱིས་འབྲེལ་པ་གཟུང་ཡུལ་དུ་བྱེད་པའི་ཡུལ་དེ་གཟུང་ཡུལ་དུ་བྱས་ནས་འཇུག་པ་ཡོད་པ་མ་ཡིན་པའི་ཕྱིར་རོ། ། དོན་འདི་ནི་རྣམ་འགྲེལ་དུ་རྒྱས་པར་བཤད་པར་སྣང་བས་དེར་ཤེས་པར་བྱའོ། ། གཉིས་པ་ལ་གཉིས་ཏེ། དངོས་དང་། འབྲེལ་པ་ཅན་གྱི་རྟག་རྫས་ཀྱི་རང་གི་ངོ་བོས་རྗེས་དཔག་མི་བསྐྱེད་པའོ། ། དང་པོ་ནི། འགྲེལ་པ་བྱེད་པས་རྗེས་དཔག་བྱེ་བྲག་པའི་ལུགས་དང་། གཅིག་པར་བསམ་ནས་དེ་དང་མཐུན་པར་བྱས་སོ། ། དེའི་ལྟར་ན། ལྡན་འདུ་ལ་སོགས་པའི་འབྲེལ་པར་འགྱུར་བའི་རྟག་རྫས་ཆོས་ཅན།
རྗེས་དཔག་གི་རྟེན་དུ་གྱུར་པའི་ཡང་དག་གི་རྟགས་མིན་པར་ཐལ། རང་གི་མཐུན་དཔེ་ལ་རྗེས་སུ་འགྲོ་བ་མེད་པའི་ཕྱིར། རྟགས་ཁས་བླངས་ཏེ། ཆ་མེད་པར་ཁས་བླངས་པའི་ཕྱིར་རོ། ། གལ་ཏེ་ཆ་མེད་ཡིན་ཀྱང་རྟགས་ཡང་དག་ཡིན་པ་རིགས་སོ་ཞེ་ན། དུ་བ་ལ་སྟེང་དུ་མེའི་གོ་བྱེད་ཡིན་པ་ལྟར་མེ་དེ་ལ་སྟེང་དུ་དུ་བའི་གོ་བྱེད་ཡིན་པར་ཐལ། ཆ་མེད་ཡང་ཡིན་རྟགས་ཡང་དག་ཀྱང་ཡིན་པའི་གཞི་མཐུན་ཡོད་པའི་ཕྱིར། གཉིས་པ་ནི། ལྡན་འདུའི་འབྲེལ་པ་ཅན་གྱི་རྟག་རྫས་ནི་ཆོས་ཅན། ལྡན་འདུའི་འབྲེལ་པ་ལ་མ་ལྟོས་པར་རང་གི་ངོ་བོས་རྗེས་དཔག་ལ་ཕན་བཏགས་པའི་སྒོ་ནས་རྗེས་དཔག་གིས་ཁོང་དུ་ཆུད་པར་བྱེད་ནུས་པ་མ་ཡིན་པར་ཐལ།
དེ་ལྟར་ན་འབྲེལ་པ་ཤེས་པ་མེད་པར་ཡང་ཤིན་ཏུ་ཕྲ་བའི་ལྐོག་གྱུར་རྟོགས་དགོས་པ་ལས་དེ་ལྟར་དུ་མི་འགྱུར་བའི་ཕྱིར་རོ། ། གལ་ཏེ་དེ་རྗེས་དཔག་གིས་ཁོང་དུ་མི་ཆུད་ཀྱང་དེས་མངོན་སུམ་ལ་ཕན་བཏགས་པའི་སྒོ་ནས་མངོན་སུམ་གྱིས་ཁོང་དུ་ཆུད་དོ་ཞེ་ན། ལྡན་འདུའི་འབྲེལ་པ་ཅན་གྱི་རྟག་རྫས་ཆོས་ཅན། ཁྱོད་གཞན་རྗེས་དཔག་གིས་ཁོང་དུ་ཆུད་པ་མིན་པར་མ་ཟད་ཁྱོད་ཀྱིས་མངོན་སུམ་ལ་ཕན་བཏགས་པའི་སྒོ་ནས་ཁྱོད་མངོན་སུམ་གྱིས་ཁོང་དུ་ཆུད་པ་ཡང་མ་ཡིན་པར་ཐལ། ཁྱོད་ཀྱིས་རང་འབྲས་བསྐྱེད་པར་མི་ནུས་པའི་ཕྱིར་དང་། མངོན་སུམ་གྱིས་ཁྱོད་ཁྱད་གཞི་དང་ཁྱད་ཆོས་སྦྱར་ནས་འཛིན་པ་མ་ཡིན་པའི་ཕྱིར་རོ། ། གསུམ་པ་ལ་གསུམ་སྟེ། དཔྱོད་པ་པས་བཏགས་པའི་རྗེས་དཔག་ལ་གནོད་བྱེད་རྒྱས་པར་མ་བརྗོད་པའི་རྒྱུ་མཚན་དང་། དོན་གྱིས་གོ་བའི་ཚད་མ་དོན་གཞན་དགག་པ་དང་། དངོས་པོ་མེད་པའི་ཚད་མ་དགག་པའོ། །
དང་པོ་ནི། འབྲེལ་པ་གཟུང་དོན་དུ་བྱེད་པའི་མངོན་སུམ་སྔོན་དུ་འགྲོ་བ་ཅན་གྱི་རྗེས་དཔག་ནི་དགག་པར་མི་རིགས་ཏེ། ཁ་ན་མ་ཐོ་བ་མེད་པ་ཡིན་པའི་ཕྱིར་ཞེ་ན། འདིར་དཔྱོད་པ་པས་བཏགས་པའི་རྗེས་དཔག་ལ་གནོད་བྱེད་རྒྱས་པར་ཚིག་ཟིན་ལ་མ་བརྗོད་པའི་རྒྱུ་མཚན་ཡོད་དེ། བྱེ་བྲག་པ་འགོག་པའི་སྐབས་གང་དུ་བྱེ་བྲག་པས་བརྟགས་པའི་རྗེས་དཔག་དང་ཉེར་འཇལ་ལ་སོགས་པ་འདི་དག་བཀག་པ་དེ་བཞིན་དུ་དཔྱོད་པ་པའི་གཞུང་གི་འབྲེལ་པའི་ལུགས་དེ་ཡང་བཀག་པས་འདིར་རྒྱས་པར་མ་བཀག་པའི་ཕྱིར། བྱེ་བྲག་པའི་ལུགས་བཀག་པས་དཔྱོད་པ་པའི་ལུགས་ཇི་ལྟར་ཁེགས་ཞེ་ན། དེ་ལྟར་བརྗོད་པའི་རྒྱུ་མཚན་ཡང་ཡོད་དེ། དཔྱོད་པ་པའི་གཞུང་གི་འགྲེལ་བྱེད་ཀྱིས་རྗེས་དཔག་དང་ཉེར་འཇལ་ལ་སོགས་པ་བྱེ་བྲག་པའི་འདོད་པ་དང་མཐུན་པར་ཁས་བླངས་པས་བྱེ་བྲག་པའི་ལུགས་སྐྱོན་དང་བཅས་པར་རྟོགས་པས་འདིའང་སྐྱོན་དང་བཅས་པར་རྟོགས་པས་དེ་ལྟར་བཤད་པའི་ཕྱིར་ཞེས་སྦྱོར་རོ། ། གཉིས་པ་ནི། དོན་གྱིས་གོ་བའི་ཚད་མ་ནི་རྣམ་པ་གཉིས་ཏེ།
མཐའ་གཅིག་ཏུ་ངེས་པ་དང་། མཐའ་གཅིག་ཏུ་མ་ངེས་པའོ། ། དང་པོ་ནི། དཔེར་ན་འབྲས་འཚེད་པའི་རྟགས་ལས་སྣོད་དང་། ཐབ་ལ་སོགས་པ་དོན་གྱིས་གོ་བ་དང་། དུ་བ་མཐོང་ཙམ་གྱིས་མེ་དོན་གྱིས་གོ་བ་ལྟ་བུའོ། ། གཉིས་པ་ནི། དཔེར་ན་རྩོལ་བ་ལས་བྱུང་བའི་ཕྱིར་མི་རྟག་ཅེས་བརྗོད་པ་ན། རྩོལ་བ་ལས་མ་བྱུང་པའི་ཕྱིར་རྟག་ཅེས་མཚུངས་པར་འདོད་པའོ། ། ཞེ་ན།
དེ་ལྟར་བཤད་པའི་ཚད་མར་འདོད་པའི་བློ་དེ་རྣམས་དོན་གྱིས་གོ་བའི་ཚད་མ་ཕུང་གསུམ་དུ་མི་འཐད་པར་ཐལ། འབྲས་འཚེད་པའི་རྟགས་ལས་སྣོད་གོ་བ་དང་། དུ་བའི་རྟགས་ལས་མེ་གོ་བའི་ཚད་མ་དེ་ནི་རྗེས་དཔག་ཡིན་པའི་ཕྱིར་དང་། ཅིག་ཤོས་མཐའ་གཅིག་ཏུ་མ་ངེས་པའི་བློ་ནི་རྫུན་པ་ཚད་མ་མ་ཡིན་པའི་ཕྱིར་རོ། ། གསུམ་པ་ནི། གལ་ཏེ་དངོས་མེད་རང་རྒྱུད་པ་དངོས་སུ་འཇལ་བའི་ཚད་མ་ཕུང་གསུམ་པ་ཡོད་དེ། ནག་པ་ཁྱིམ་ན་མེད་པའི་རྟགས་ལས་དེ་ཕྱི་ན་ཡོད་པར་རྟོགས་པའི་ཚད་མ་དེ་དེ་འདྲའི་ཚད་མ་ཕུང་གསུམ་པ་ཡིན་པའི་ཕྱིར་ཞེ་ན། དེ་དངོས་མེད་རང་རྒྱུད་པ་དངོས་སུ་འཇལ་བའི་ཚད་མ་ཕུང་གསུམ་དུ་མི་རིགས་པར་ཐལ། ཁྱིམ་ན་མེད་པའི་རྟགས་ལས་ནག་པ་ཕྱི་ན་ཡོད་པར་ངེས་པར་མཚོན་ནུས་པ་མིན་པའི་ཕྱིར་དང་། དེ་ལྟར་ནུས་ན་རྟགས་དེ་ལ་བརྟེན་པའི་ཚད་མ་དེ་རྗེས་དཔག་གི་ཚད་མར་འདུས་པའི་ཕྱིར་རོ། །
གལ་ཏེ་རྟགས་སྔ་མ་མ་གྲུབ་ན། མོ་བཤམ་ཀྱི་བུ་ཡང་ཕྱི་ན་ཡོད་པར་ཐལ། དེ་ཁྱིམ་ན་མེད་པའི་ཕྱིར། ཁྱབ་པ་ཁས་བླངས་སོ། ། དོན་འདི་ལ་སོམས་ལ་མཁས་པའི་སྐྱེ་བོ་རྣམས་ཀྱིས་གཞུང་གི་གོང་འོག་ཐམས་ཅད་དུ་ཚིག་འདྲའི་སྐྱོན་ཙམ་ཡང་མི་འཆོར་བ་མཛོད་ཅིག འོ་ན་སྒྲ་ལས་སྐབས་སྟོབས་ཀྱི་དོན་གོ་བ་མེད་པར་འགྱུར་རོ་ཞེ་ན། དེའི་སྐྱོན་མེད་པར་ཐལ། ནག་པ་ཕྱོགས་དེར་ཡོད་པར་གོ་ཞིང་ཁྱིམ་ན་མེད་ཅེས་པའི་ཁྱིམ་གྱི་སྒྲའི་དོན་ལས་སྐབས་འདིར་ཕྱི་ན་ཡོད་པར་རབ་ཏུ་རྟོགས་ཅིང་གོ་བ་འཐད་པའི་ཕྱིར། འདིར་དངོས་མེད་རང་རྒྱུད་པ་དངོས་སུ་འཇལ་བའི་ཚད་མ་བཀག་པའི་རིགས་པ་བཤད་པ་ཆོས་ཅན། དགོས་པ་ཡོད་དེ།
གྲངས་ཅན་གྱིས་གཉེན་པའི་ཕྱིར་གཞན་ཕྱོགས་མ་གྲུབ་ཅིང་བཀག་པའི་རྟགས་ལས་རང་གི་ཕྱོགས་གྲུབ་པས་ཁྱབ་པ་རུ་བརྗོད་པའང་བཀག་པར་རྟོགས་པའི་ཆེད་ཡིན་པའི་ཕྱིར་རོ། ། ལྐོག་གྱུར་སྒྲུབ་བྱེད་ཚུལ་གསུམ་རྟགས། དེ་བརྟེན་རྗེས་དཔག་ཚད་མ་ཡིས། གཞལ་བྱའི་གནས་ལུགས་རྟོགས་པའི་ཚུལ། ། དངོས་སྟོབས་རིགས་པའི་སྒོ་ནས་བཤད། ཅེས་བྱ་བ་ནི་བསྡུ་བའི་ཚིགས་སུ་བཅད་པའོ། ། གཉིས་པ་ལེའུའི་མཚན་བསྟན་པ་ནི། ཚད་མ་ཀུན་ལས་བཏུས་པ་ལས་རང་གི་དོན་རྗེས་སུ་དཔག་པ་བརྟག་པའི་ལེའུའི་རྒྱན་ཏེ་གཉིས་པའོ།། ༄༅། །གཉིས་པ་དེ་ལ་བརྟེན་ནས་གདུལ་བྱ་གཞན་རྗེས་སུ་འཛིན་པའི་ཐབས་བཤད་པ་ལ་གཉིས་ཏེ། ལེའུའི་གཞུང་བཤད་པ་དང་།
ལེའུའི་མཚན་བསྟན་པའོ། ། དང་པོ་ལ་གསུམ་སྟེ། རྒོལ་བའི་རྟེན་ཅན་སྒྲུབ་ངག་ཡན་ལག་དང་བཅས་པ་བཤད་པ་དང་། གཉིས་ཀའི་རྟེན་ཅན་སྒྲ་རྟོག་གི་འཇུག་ཚུལ་གཞན་སེལ་བ་བཤད་པ་དང་། ཕྱི་རྒོལ་གྱི་རྟེན་ཅན་སུན་འབྱིན་ལྟར་སྣང་དང་ལྟག་ཆོད་བཤད་པའོ། ། དང་པོ་ལ་གཉིས་ཏེ། བསྒྲུབ་པ་དང་བསྒྲུབ་པ་ལྟར་སྣང་བཤད། དཔེ་དང་དཔེ་ལྟར་སྣང་བཤད་པའོ། ། དང་པོ་ལ་གཉིས་ཏེ། རང་གི་ལུགས་བཞག
གཞན་གྱི་ལུགས་དགག་པའོ། ། དང་པོ་ལ་གཉིས་ཏེ། རྗོད་བྱེད་ངག་གི་རང་བཞིན་བཤད། བརྗོད་བྱ་དོན་གྱི་རང་བཞིན་བཤད་པའོ། ། དང་པོ་ལ་གཉིས་ཏེ། གཞན་དོན་རྗེས་དཔག་གི་མཚན་ཉིད་བཤད། ཕྱོགས་ཚིག་སྒྲུབ་ངག་ཡང་དག་གི་ཡན་ལག་ཡིན་པ་དགག་པའོ། ། དང་པོ་ལ་གཉིས་ཏེ། སྤྱིའི་དོན་དང་། གཞུང་གི་དོན།
དང་པོ་ནི། ཁ་ཅིག་ན་རེ། གཞན་དོན་གྱི་རྗེས་དཔག་ཡིན་ན་ཕྱོགས་ཆོས་དང་ཁྱབ་པའི་ཚུལ་གཉིས་ཚིག་གིས་ཟིན་པར་སྟོན་དགོས་ཏེ། ཕྱོགས་ཚིག་སྒྲུབ་ངག་ཡང་དག་གི་ཡན་ལག་མ་ཡིན་པར་བསྒྲུབ་པའི་རིགས་པའང་དེ་ཙམ་དུ་ཟད་པའི་ཕྱིར་དང་། རྣམ་འགྲེལ་དུའང་། གསུམ་ལས་ཚུལ་གང་ཡང་རུང་བ་ཉིད། ། མ་བསྟན་མ་ཚང་ཡིན་པར་བརྗོད། ། ཅེས་གསུངས་པའི་ཕྱིར་དང་། རྣམ་ངེས་སུའང་དེ་བཞིན་དུ་གསུངས་པའི་ཕྱིར་དང་། ཀུན་བཏུས་ཀྱི་འགྲེལ་པར་ཡང་།
འདིར་ཡང་ཚུལ་གང་ཡང་རུང་བ་གཅིག་མ་སྨྲས་ན་ཡང་མ་ཚང་བར་བརྗོད་པར་འགྱུར་རོ་ཞེས་གསུངས་པའི་ཕྱིར་རོ་ཞེས་ཟེར་རོ། ། དེ་ནི་མ་ཡིན་ཏེ། ཚིག་དོན་ཁས་མི་ལེན་པར་གཞུང་གི་ཚིག་རིས་ཇི་ལྟ་བ་བཞིན་དུ་ཁས་ལེན་པ་ཕལ་པའི་ལུགས་ཡིན་པའི་ཕྱིར་ཏེ། འདི་ལྟར། མངོན་སུམ་རྟོག་པ་མ་ཡིན་པར་རྟགས་ཀྱིས་བསྒྲུབ་བམ་མི་བསྒྲུབ། བསྒྲུབ་ན་མི་འཐད་དེ། རྣམ་འགྲེལ་ལས། མངོན་སུམ་རྟོག་དང་བྲལ་བར་ནི། ། མངོན་སུམ་ཉིད་ཀྱིས་འགྲུབ་པར་འགྱུར། ། ཞེས་གསུངས་པའི་ཕྱིར།
མི་བསྒྲུབ་ནའང་མི་འཐད་དེ། རྣམ་ངེས་ལས། དབང་པོའི་ཤེས་པ་ནི་མི་སྲིད་པ་མ་ཡིན་ཏེ། དོན་གྱི་མཐུ་ཡིས་ནི་ཡང་དག་པར་སྐྱེ་བ་ཡིན་པའི་ཕྱིར་རོ། ། ཞེས་གསུངས་པའི་ཕྱིར་ཞེས་བརྗོད་ན་ལན་ཅི་ཡོད། དེའི་ཉེས་པ་མེད་དེ། མངོན་སུམ་རྟོག་པ་མ་ཡིན་པར་གྲུབ་མི་དགོས་པར་བཤད་པ་ནི་མཁས་པའི་དབང་དུ་བྱས་པ་ཡིན་ལ། དེ་རྟོག་པ་མ་ཡིན་པར་སྒྲུབ་དགོས་པར་བཤད་པ་ནི་བླུན་པོའི་དབང་དུ་བྱས་པས་གང་ཟག་གཉིས་ལ་ལྟོས་པའི་ཕྱིར་ཞེས་སྨྲ་ན། འོ་ན་ངེད་ལའང་སྔར་བཤད་པའི་སྐྱོན་མེད་དེ། གཞན་དོན་གྱི་རྗེས་དཔག་ལ་ཚུལ་གསུམ་བརྗོད་མི་དགོས་པར་བཤད་པ་མཁས་པའི་དབང་དུ་བྱས་པ་ཡིན་ལ།
དེ་དགོས་པར་བཤད་པ་བླུན་པོའི་དབང་དུ་བྱས་པས་གང་ཟག་གཉིས་ལ་ལྟོས་པའི་ཕྱིར་ཞེས་བརྗོད་ན་མི་མཚུངས་སམ། ། འདིའི་དགག་སྒྲུབ་རྒྱས་པར་ནི་རྗེ་བཙུན་ཆ་པའི་ལེགས་བཤད་དང་། ཁོ་བོས་བྱས་པའི་ཚད་མ་རིགས་པའི་གཏེར་གྱི་རྒྱན་དུ་ཤེས་པར་བྱའོ། ། གཞན་དོན་གྱི་རྗེས་དཔག་འདི་ལ་ལོ་ཙྪ་བ་ཆེན་པོས་འདི་ལྟར་འཆད་དེ། ངོ་བོའི་ཁྱད་པར་དང་། བྱེད་པའི་ཁྱད་པར་དང་། བརྗོད་བྱའི་ཁྱད་པར་དང་། རྒྱུའི་ཁྱད་པར་རོ། ། དང་པོ་ནི། ལུས་ངག་གི་རིག་བྱེད་དོན་དང་འབྲེལ་བར་བརྡ་བྱས་པས་དོན་ལ་གོ་བ་བསྐྱེད་པའི་ངག་གོ །
དེ་ཡང་གསལ་བྱེད་ཅེས་པས་བསྟན་ཏོ། ། གཉིས་པ་ནི། བསྒྲུབ་བྱ་ལ་དམིགས་པའི་རྗེས་དཔག་བསྐྱེད་པ་ཡིན་པས་དམ་བཅའ་བརྗོད་པ་ལ་སོགས་པ་ལས་ཁྱད་པར་དུ་འགྱུར་པའོ། ། དེ་ཡང་རབ་ཅེས་པས་བསྟན་ཏོ། ། གསུམ་པ་ནི། དངོས་པོ་ལ་གནས་པ་སྟེ་བརྟགས་པ་མིན་པ་བརྗོད་པའོ། ། དེ་ཡང་དོན་ཞེས་པས་བསྟན་ཏོ། ། བཞི་པ་ནི། བརྗོད་བྱའི་ཁྱད་པར་བསྟན་ཡང་ཀུན་སློང་འཕངས་པས་རྒྱུའི་ཁྱད་པར་རོ། ། དེ་ཡང་རང་གིས་མཐོང་ཞེས་པས་བསྟན་ཏོ། །
དེ་ཡང་ངོ་བོའི་ཁྱད་པར་གྱིས་ནི་བརྗོད་བྱ་མ་ཡིན་པ་གཅོད་ལ། བྱེད་པའི་ཁྱད་པར་གྱིས་ནི་དམ་བཅའ་བརྗོད་པ་དང་། གཏན་ཚིགས་ལྟར་སྣང་བརྗོད་པ་ལ་སོགས་པ་རྗེས་དཔག་བསྐྱེད་པར་མི་ནུས་པ་རྣམས་གཅོད་དེ། མཚན་ཉིད་ཡིན་ལ་རྒྱུ་དང་ཡུལ་གྱི་ཁྱད་པར་ནི་ལོག་རྟོག་སེལ་བྱེད་ཙམ་ཡིན་ནོ་ཞེས་གསུངས་སོ། ། རྗེ་བཙུན་ཆ་པས་ནི་འདི་ལྟར་འཆད་དེ། དོན་ཞེས་པ་ནི། གོ་བྱེད་ཕྱོགས་ཆོས་དང་ཁྱབ་པའོ། ། རང་གི་མཐོང་ཞེས་པ་ནི། ཕྱོགས་ཁྱབ་རང་གི་ཚད་མས་ངེས་པའོ། ། རབ་གསལ་བྱེད་ཅེས་པ་བྱ་བ་ནི།
ཕྱོགས་ཆོས་དང་ཁྱབ་པའི་ཚོགས་དོན་ཕྱིར་རྒོལ་བ་ལ་མི་བསླུ་བའི་ཡུལ་དུ་གྲུབ་པའོ། ། ཞེས་གོ་བར་བྱེད་པ་སྟེ། ཁ་ཅིག་ཏུ་ནི་ཁ་ཡར་བ་བརྗོད་པས་ཚོགས་དོན་ལ་གོ་བ་བསྐྱེད་པ་ཡོད་ལ། ཁ་ཅིག་ཏུ་ནི་གཉིས་ཀ་བརྗོད་པས་གོ་བ་བསྐྱེད་པའང་ཡོད་དོ། ། མཚན་ཉིད་དེས་དམ་བཅའ་ཚིག་ཟིན་ལ་བརྗོད་པ་ལ་ཁྱབ་ཆེས་པ་མ་ཡིན་ཏོ། ། དེ་ལ་དོན་ཞེས་བྱ་བ་ཚུལ་གསུམ་གང་རུང་སྟོན་པ་མེད་པའི་ཕྱིར་དང་། ཕྱིར་རྒོལ་ལ་མ་གྲུབ་པའི་སྒྲུབ་པ་ལྟར་སྣང་བརྗོད་པ་ལ་ཧ་ཅང་ཁྱབ་ཆེས་པའང་མ་ཡིན་ཏེ། དེ་ལ་རབ་གསལ་བྱེད་ཅེས་པ་ཕ་རོལ་པོ་ལ་མི་བསླུ་བའི་ཡུལ་དུ་གྲུབ་པར་སྟོན་པ་མེད་པའི་ཕྱིར་རོ། ། དེས་ན་གཞན་དོན་གྱི་རྗེས་སུ་དཔག་པ་ནི་རྣམ་པ་བརྒྱད་དུ་དབྱེ་བར་ཤེས་པར་བྱའོ་ཞེས་གསུངས་སོ། ། རྒྱས་པར་ཤེས་པར་འདོད་ན་རྗེ་བཙུན་ཆ་པའི་ལེགས་བཤད་དང་།
ཁོ་བོས་ལེགས་པར་བཤད་པ་ལས་ཤེས་པར་བྱའོ། ། གཉིས་པ་ནི། གཞན་དོན་རྗེས་སུ་དཔག་པ་ནི་ཆོས་ཅན། མཚོན་བྱེད་མེད་པ་མ་ཡིན་ཏེ། རྒོལ་བ་རང་གི་ཚད་མས་མཐོང་བའི་ཚུལ་གསུམ་གང་རུང་གི་དོན་ཕྱིར་རྒོལ་ལ་མི་བསླུ་བའི་ཡུལ་དུ་རབ་ཏུ་གསལ་བར་སྟོན་པར་བྱེད་པའི་ཡང་དག་པའི་ངག་གིས་མཚོན་པར་བྱ་བ་ཡིན་པའི་ཕྱིར། དེས་ན་རང་གིས་མཐོང་བ་སྨོས་པ་ཆོས་ཅན། རྣམ་གཅད་ཀྱི་དགོས་པ་ཁྱད་པར་ཅན་ཡོད་དེ། ཚུལ་གསུམ་གང་རུང་རྒོལ་བ་རང་གི་ཚད་མས་མ་མཐོང་ཡང་ཕྱིར་རྒོལ་གྱི་ལུང་ལས་མཐོང་བ་དེ་དེ་སྒྲུབ་ཀྱི་གཞན་དོན་གྱི་རྟགས་ཡང་དག་དང་དེའི་ངག་དེ་དེ་སྒྲུབ་ཀྱི་གཞན་དོན་གྱི་རྗེས་དཔག་ཡིན་པ་དགག་པའི་ཆེད་ཡིན་པའི་ཕྱིར་རོ། ། འོ་ན་རྣམ་གཅོད་ཀྱི་དཔེར་བརྗོད་གང་ཞེ་ན། གྲངས་ཅན་པས།
བློན་བདེ་ཆོས་ཅན། སེམས་མེད་བེམ་པོ་ཡིན་ཏེ། སྐྱེ་འཇིག་ཅན་ཡིན་པའི་ཕྱིར། དཔེར་ན། གཟུགས་སོགས་དེ་ཙམ་ལྔ་པོ་བཞིན་ཞེས་པའི་ལྡོག་ཁྱབ་གྲངས་ཅན་རང་ལ་གྲགས་ཀྱང་། ཕྱོགས་ཆོས་དང་རྗེས་འགྲོ་སངས་རྒྱས་པའི་ལུང་གིས་གྲུབ་པས། ཕྱིར་རྒོལ་སངས་རྒྱས་པའི་ངོར་གཞན་དོན་གྱི་རྟགས་ཡང་དག་ཏུ་འདོད་པ་ལྟ་བུའོ། ། དེ་དེ་སྒྲུབ་ཀྱི་དངོས་པོ་སྟོབས་ཞུགས་ཀྱི་རྟགས་ཡང་དག་མ་ཡིན་པའི་རྒྱུ་མཚན་ཅི་ཞེ་ན། དངོས་པོ་སྟོབས་ཞུགས་ཀྱི་སྐབས་སུ་ལུང་སྒྲུབ་བྱེད་དུ་མི་རུང་སྟེ། གཞལ་བྱའི་གནས་དང་པོ་གཉིས་ལ་དཔྱད་པ་མ་དག་པར་ལུང་བསྒྲུབ་བྱེད་དུ་བྱེད་ན་ནི་ངེས་པ་ཁོ་ནར་ངས་ཁས་བླངས་པའི་ཕྱིར།
དེ་ལྟར་ཡིན་ཏེ་ཞེས་པར་འགྱུར་བས་གཏན་ཚིགས་སུ་བཀོད་པ་ལ་ཡང་དགོས་ནུས་ཅུང་ཟད་ཀྱང་མེད་ཅིང་། མཐར་དམ་བཅའ་ཐམས་ཅད་ཁས་བླངས་ཙམ་གྱིས་གྲུབ་པར་ཁས་ལེན་དགོས་པས། དམ་བཅའ་ཡང་དག་དང་། དམ་བཅའ་ལྟར་སྣང་གི་དབྱེ་བ་ཅུང་ཟད་ཀྱང་བཞག་ཏུ་མེད་པར་འགྱུར་རོ། ། ཚུལ་གསུམ་རྒོལ་བ་རང་ཉིད་ཀྱི་ཚད་མས་མ་གྲུབ་པར་ཕྱིར་རྒོལ་གྱི་ཁས་བླངས་པ་ཙམ་འབའ་ཞིག་ཏུ་གནས་པ་ནི་ཐལ་འགྱུར་བའི་དབུ་མ་པའི་གཞན་ལ་གྲགས་ཀྱི་དོན་ཡིན་ལ། དེ་ཡང་མགོན་པོ་ཀླུ་སྒྲུབ་ཡབ་སྲས་ཀྱི་རང་ལུགས་ཀྱི་བཞེད་པ་དམ་པ་ཡིན་ནོ་ཞེས་ཁ་ཅིག་འདོད་པ་ནི་འཕགས་མཆོག་ལ་སྐུར་བ་འདེབས་པ་ཡིན་ཏེ། དེ་ནི་གྲངས་ཅན་པའི་ཐུན་མོང་མིན་པའི་འདོད་པ་ཐིལ་ཞུགས་ཡིན་པའི་ཕྱིར་དང་། མཁས་མཆོག་གིས་དེ་ལྟ་བུ་རང་ལུགས་སུ་དམ་བཅའ་བ་མི་སྲིད་པའི་ཕྱིར་རོ། ། ལུང་ཚིག་མ་དག་པ་ཙམ་རེ་བསྒྲུབ་བྱེད་དུ་བཟུང་ནས་དངོས་སྟོབས་རིགས་པའི་ལམ་སྨྲ་བ་བརྒྱུད་པ་དང་བཅས་པ་རྣམས་ལ་ཚིག་འཁྲི་བ་ཡིན་ཞེས་བདེན་ཞེན་གྱིས་དམ་བཅའ་བའང་གཞུང་འདི་རྣམས་ཀྱི་ཕྱོགས་སྔའི་ཐིལ་ཞུགས་སུ་ཤེས་པར་བྱའོ། ། ཡང་དེ་སྨོས་པ་ལ་ཡོངས་གཅོད་ཀྱི་དགོས་པ་ཁྱད་པར་ཅན་ཡང་ཡོད་དེ།
རྒོལ་བ་རྟོགས་ལྡན་གྱིས་གཞན་དོན་བྱེད་པ་ལ་ནི། ལྐོག་གྱུར་གསར་དུ་རྟོགས་པའི་ཕྱིར་རྒོལ་ཀྱི་རྒྱུད་ཀྱི་ཚད་མ་རྒོལ་བའི་རྒྱུད་ཀྱི་ཚད་མའི་འབྲས་བུར་གྱུར་པའི་ཚུལ་གྱིས་དོན་བྱེད་པར་ཤེས་དགོས་པའི་ཆེད་ཡིན་པའི་ཕྱིར་ཏེ། གཞན་དུ་ན་རང་གི་གདུལ་བྱ་ལམ་ཕྱིན་ཅི་མ་ལོག་པ་ལ་དཀྲི་བར་མི་ནུས་པའི་ཕྱིར་རོ། ། རང་གིས་མཐོང་བ་ཞེས་སྨོས་པ་འདིས་ནི། བདག་ཉིད་ཆེན་པོ་ཕྱོགས་ཀྱི་གླང་པོས་གཞན་དོན་བྱེད་པའི་དགེ་བའི་བཤེས་གཉེན་གྱི་མཚན་ཉིད་ཡང་བསྟན་པ་ཡིན་པས་རང་ཉིད་ལ་ཡིད་བརྟན་ཅུང་ཟད་ཀྱང་མེད་བཞིན་དུ་གདུལ་བྱ་གཞན་རྗེས་སུ་འཛིན་པར་འདོད་པ་བཀག་པར་ཤེས་པར་བྱ་སྟེ། འོག་ནས། རང་གི་རྟོགས་པ་གཞན་བཞིན་ལ། ། ངེས་པ་བསྐྱེད་པར་འདོད་པ་ཡིས། ། ཞེས་གསུངས་པའི་ཕྱིར་དང་། རྣམ་འགྲེལ་ལས་ཀྱང་། །
མི་ཤེས་སྟོན་པར་བྱེད་པ་ལ། འཁྲུལ་པར་དོགས་པ་ཅན་རྣམས་ཀྱིས། དེས་བཤད་ནན་ཏན་བྱ་བའི་ཕྱིར། ། ཤེས་ལྡན་འགའ་ཞིག་ཆོལ་བར་བྱེད་ཅེས་གསུངས་པའི་ཕྱིར། དེར་དོན་སྨོས་པ་ཆོས་ཅན། རྣམ་གཅོད་ཀྱི་དགོས་པ་ཁྱད་པར་ཅན་ཡོད་དེ། གཏན་ཚིག་དེ་བསྒྲུབ་ཀྱི་མཐུན་ཕྱོགས་དང་མི་མཐུན་ཕྱོགས་ལ་ཉེ་བ་དང་སྐལ་བའི་ཁྱད་པར་ཅུང་ཟད་ཀྱང་མེད་ཅིང་ཚུལ་གསུམ་གྱི་གཞི་ལྡོག་དོན་གྱི་རང་མཚན་དང་འབྲེལ་པ་མེད་པ་རྟོག་པས་སྒྲོ་བཏགས་པ་དང་། ལུང་ལས་བཤད་པ་ཙམ་མ་གཏོགས་སྒྲུབ་བྱེད་ཅུང་ཟད་ཀྱང་མེད་པ་དེ་དེ་སྒྲུབ་ཀྱི་རྟགས་ཡང་དག་ཡིན་པ་དགག་པའི་ཆེད་ཡིན་པའི་ཕྱིར་རོ། ། རྣམ་གཅོད་དཔེ་ཇི་ལྟར་ཡིན་ཞེ་ན། སྒྲ་ཆོས་ཅན།
རྟག་སྟེ། དེ་སྒྲུབ་ཀྱི་ཕྱོགས་དང་མཐུན་ཕྱོགས་གང་རུང་ཡིན་པའི་ཕྱིར་དང་། མི་རྟག་ཏེ། དེའི་ཕྱིར་ཞེས་པ་ལྟ་བུའོ། ། ཡོངས་གཅོད་ཀྱི་དགོས་པ་ཁྱད་པར་ཅན་ཡོད་དེ། དངོས་སུ་རྟོག་པས་བཏགས་པའི་དོན་གཏན་ཚིགས་སུ་བཀོད་ཀྱང་ཚུལ་གསུམ་འཇལ་བའི་ཚད་མ་མཐར་མངོན་སུམ་དང་། དེའི་གཟུང་ཡུལ་དོན་གྱི་རང་མཚན་གྱི་མཐར་ཐུག་པ་ཅན་དགོས་པར་ཤེས་པའི་ཆེད་ཡིན་པའི་ཕྱིར། ། གཞན་དུ་ན་རྣམ་ངེས་ལས། དེ་དག་གིས་བཏགས་པའི་ཡུལ་གྱིས་དོན་གོ་ན་ནི་དོན་མི་འཐོབ་པ་ཁོ་ནར་འགྱུར་རོ་ཞེས་པའི་སྐྱོན་དུ་འགྱུར་བས་སོ། ། རབ་གསལ་བྱེད་ཅེས་སྨོས་པ་ཆོས་ཅན།
དགོས་པ་ཡོད་དེ། ཕྱོགས་ཚིག་དེ་དེ་སྒྲུབ་ཀྱི་སྒྲུབ་ངག་ཡང་དག་ཡིན་པ་དགག་པའི་ཆེད་ཡིན་པའི་ཕྱིར་རོ། མཚན་ཉིད་ཀྱི་ཟུར་དེ་གསུམ་གྱིས་རིམ་པ་བཞིན་དུ་བློ་སྐྱོན་དང་། དོན་སྐྱོན་དང་། སྒྲ་སྐྱོན་ཞུགས་པ་སེལ་ཞིང་། ཚུལ་གསུམ་གང་རུང་གཅིག་མ་སྨྲས་ན་སྒྲུབ་པའི་ངག་ཡང་དག་མ་ཡིན་དགོས་པར་བསྟན་པ་ཡིན་ནོ། ། ཅིའི་ཕྱིར་ངག་ལ་རྗེས་དཔག་ཏུ་འདོད་ཅེ་ན། དེ་ལ་དེར་འདོགས་པའི་རྒྱུ་མཚན་ཡོད་དེ། དེའི་རྒྱུ་ཡིན་པས་རྒྱུ་ལ་འབྲས་བུའི་མིང་གིས་བཏགས་པའི་ཕྱིར། དེའི་དགོས་པ་ཡང་ཡོད་དེ།
རྒོལ་བའི་ཡང་དག་པའི་ངག་ལས་ཕྱིར་རྒོལ་བའི་རྟོགས་པ་སྐྱེ་བར་ཤེས་པའི་ཆེད་ཡིན་པའི་ཕྱིར་ཏེ། ཐོས་པའི་ཤེས་རབ་ལས་བསམ་པའི་ཤེས་རབ་སྐྱེ་བར་ཤེས་པའི་ཆེད་ཡིན་པའི་ཕྱིར་རོ། ། རྩོད་ཚད་ནི་རང་རྒྱུ་དང་རང་འབྲས་ཞེས་སྦྱར་རོ། ། གལ་ཏེ་གཞན་ལ་རྗེས་དཔག་བསྐྱེད་པའི་ཐབས་དང་དགོས་པ་ཡོད་པའི་ཕྱིར་གཞན་གྱི་དོན་གྱི་རྗེས་དཔག་ཏུ་འཇོག་པ་འཐད་ན། རི་དྭགས་རྒྱུག་པ་ལ་ལྟོས་ཤིག་ཅེས་བརྗོད་པ་ན་སྒྲ་དེ་ལས་གཞན་ལ་མངོན་སུམ་བསྐྱེད་པའི་ཐབས་དང་དགོས་པ་ཡོད་པའི་ཕྱིར་གཞན་དོན་གྱི་མངོན་སུམ་འཐད་པ་ཡིན་ནོ་ཞེ་ན། རྒྱན་མཛད་པའི་བཞེད་པ་ནི་ཅུང་ཟད་འཐད་པར་མི་སེམས་མོད་འོན་ཀྱང་མཁས་མཆོག་གི་དགོངས་པ་ལ་བདག་ལྟ་བུས་ཉེས་པ་བརྗོད་པར་དཀའ་བས་བློ་གྲོས་དང་ལྡན་པའི་སྐྱེ་བོ་རྣམས་ཀྱིས་ལེགས་པར་དཔྱད་པར་མཛོད་ཅིག གཉིས་པ་ནི། ཕྱོགས་ཚིག་ནི། བསྒྲུབ་བྱེད་མ་ཡིན་ན་སྒྲུབ་བྱེད་ཀྱི་སྐབས་སུ་ཕྱོགས་ཀྱི་མཚན་ཉིད་སྟོན་པར་མི་རིགས་ལ། དེའི་སྐབས་སུ་ཕྱོགས་ཀྱི་མཚན་ཉིད་སྟོན་པར་རིགས་པའི་ཕྱིར་དང་།
ཕྱོགས་ཚིག་དེས་གཏན་ཚིགས་ཀྱི་ཚིག་འདྲེན་པའི་ཕྱིར་ཕྱོགས་ཀྱི་ཚིག་དེ་སྒྲུབ་བྱེད་ཡང་དག་ཡིན་ནོ་ཞེ་ན། འདི་ལ་གཉིས་ཏེ། སྤྱིའི་དོན་དང་། གཞུང་གི་དོན་ནོ། ། དང་པོ་ནི། ལོག་པའི་ལམ་དུ་ཞུགས་པའི་སྐྱེ་བོ་རྣམས་ན་རེ། བདག་ཉིད་ཆེན་པོ་ཕྱོགས་ཀྱི་གླང་པོ་དང་ཆོས་ཀྱི་གྲགས་པ་ཡབ་སྲས་གཉིས་ནི་ཕྱོགས་ཚིག་སྒྲུབ་ངག་ཡང་དག་ཡིན་མིན་མི་མཐུན་ཏེ། ཕྱོགས་ཀྱི་གླང་པོས་ཕྱོགས་ཚིག་སྒྲུབ་ངག་ཡང་དག་ཏུ་བཞེད་ལ། ཆོས་ཀྱི་གྲགས་པས་དེ་མི་བཞེད་པའི་ཕྱིར། སྔ་མ་གྲུབ་སྟེ།
འདིར། ཕྱོགས་ཆོས་ཉིད་དང་འབྲེལ་པ་དང་། བསྒྲུབ་བྱ་བརྗོད་བྱ་གཞན་རྣམས་སྤངས། ། ཞེས་དང་། དེའི་འགྲེལ་པར་ཡང་། འདི་ལྟར་ཕྱོགས་ཀྱི་ཆོས་ཉིད་བསྟན་པའི་དོན་དུ་གཏན་ཚིགས་ཀྱི་ཚིག་ཡིན་ནོ། ། དེ་རྗེས་སུ་དཔག་པར་བྱ་བ་དང་། མེད་ན་མི་འབྱུང་བ་ཉིད་དུ་བསྟན་པའི་དོན་དུ་དཔེའི་ཚིག་ཡིན་ནོ། ། རྗེས་སུ་དཔག་པར་བྱ་བ་བསྟན་པའི་དོན་དུ་ཕྱོགས་ཀྱི་ཡིན་ནོ་ཞེས་གསུངས་པའི་ཕྱིར་རོ། །

ཕྱི་མའང་གྲུབ་སྟེ། རྣམ་འགྲེལ་ངེས་གཉིས་ཀར་ཡང་། བསྒྲུབ་བྱ་བརྗོད་ཕྱིར་ཕྱོགས་ཀྱི་ཚིག ། བརྒྱུད་པ་ཡིས་ཀྱང་ནུས་པ་མེད། ། ཅེས་དང་། རྣམ་ངེས་སུ། ཕྱོགས་ཀྱི་ཚིག་ལས་ནི་དོན་ལ་ཐེ་ཚོམ་ཟ་བར་མཐོང་བ་ཡིན་གྱི་ངེས་པ་ནི་མ་ཡིན་པའི་ཕྱིར་དངོས་སུ་སྒྲུབ་པར་བྱེད་པ་ནི་མ་ཡིན་ནོ་ཞེས་དང་། བརྒྱུད་པ་ཡིས་ཀྱང་མ་ཡིན་ཏེ། བསྒྲུབ་པར་བྱ་བ་བརྗོད་པའི་ཕྱིར་རོ་ཞེས་གསུངས་པའི་ཕྱིར། དེས་ན་འགྲེལ་པ་འདི་ནི་རང་འགྲེལ་ཡིན་པས་འདི་ནི་འགལ་མེད་དུ་ཁས་བླངས་པར་ནུས་སོ། འགྲེལ་པ་འདི་རང་འགྲེལ་མིན་ཟེར་བ་ནི་གཞུང་གི་དོན་མ་གོ་བ་ཡིན་ནོ་ཞེས་ལོག་པའི་རྣམ་རྟོག་གཏིང་ཚུགས་པར་སྨྲ་བར་བྱེད་དོ། །
འདི་ནི་སྡིག་པ་བས་ཀྱང་སྡིག་པ་ཡིན་ཏེ། འགྲེལ་པ་འདིའི་དོན་དཔྱོད་པ་ལ་མ་ཞུགས་པར་མ་ཟད་འགྲེལ་པ་ཚར་གཅིག་ཙམ་ཀྱང་བལྟ་མ་མྱོང་བར་དེའི་དོན་ཡིན་ཟེར་ནས་བརྒྱ་ཕྲག་ཙམ་གཅིག་བཤད་པའི་ཕྱིར་དང་། སྡིག་པས་ནི་རང་ཉིད་ཕུང་བར་བྱེད་པ་ཙམ་ཡིན་གྱི་འདིས་ནི་རང་གཞན་གཉིས་ཀ་ཕུང་བར་བྱེད་པའི་ཕྱིར་ཏེ། འདི་ལྟར། ཕྱོགས་ཀྱི་གླང་པོས་ཀྱང་ཕྱོགས་ཀྱི་ཚིག་སྒྲུབ་ངག་ཡང་དག་ཏུ་མི་བཞེད་པར་ཐལ། འགྲེལ་པ་འདིར། ཡན་ལག་རྣམས་ནས་གང་རྗེས་སུ་དཔག་པར་བྱ་བ་བསྟན་པ་དེ་ནི་ཁོ་བོ་ཅག་གིས་སྒྲུབ་བྱེད་ཉིད་དུ་མི་འདོད་དེ། དེ་ཉིད་ཐེ་ཚོམ་བསྐྱེད་པར་བྱེད་པའི་ཕྱིར་རོ་ཞེས་གསུངས་པའི་ཕྱིར། ཁྱོད་ལྟར་ན་འཁོར་གསུམ་དངོས་འགལ་དང་འདྲ་བར་ཁས་བླངས་ཏེ། འགྲེལ་པ་འདི་རང་འགྲེལ་དུ་ཁས་བླངས་པའི་ཕྱིར་རོ། །
གཞན་ཡང་སྒྲ་དང་མི་རྟག་པའི་ཚོགས་དོན་ཞེས་པའི་ངག་ཆོས་ཅན། སྒྲ་མི་རྟག་པར་སྒྲུབ་པའི་སྒྲུབ་ངག་ཡང་དག་མ་ཡིན་པར་ཐལ། དེ་བསྒྲུབ་ཀྱི་ཚུལ་གསུམ་གང་རུང་མ་བརྗོད་པའི་ཕྱིར། མ་ཁྱབ་ན་ཁྱབ་པར་ཐལ། འགྲེལ་པར། འདིར་ཡང་ཚུལ་གང་ཡང་རུང་བ་གཅིག་མ་སྨྲས་ན་ཡང་མ་ཚང་པར་བརྗོད་པར་འགྱུར་རོ་ཞེས་གསུངས་པའི་ཕྱིར། ཞེས་བརྗོད་ན་ཐལ་བའི་རྡུལ་བཞིན་མ་སོང་སམ་ལེགས་པར་སོམས་ཤིག དོན་ནི་སྔར་གྱི་དོན་སྒྲུབ་ངག་ཡང་དག་མ་ཡིན་པར་ཐལ། དེའི་ཚུལ་གསུམ་གང་རུང་བརྗོད་པ་མ་ཡིན་པའི་ཕྱིར། འཁོར་གསུམ་དངོས་འགལ།
ཡང་ཆོས་ཅན་དང་ཆོས་སྔར་ལྟར་ཐལ། ཁྱོད་ལས་བསྒྲུབ་བྱ་ལ་ཐེ་ཚོམ་ཙམ་བསྐྱེད་པར་བྱེད་ནུས་ཀྱི་ངེས་པ་བསྐྱེད་པར་མི་ནུས་པའི་ཕྱིར། གསུམ་ཆར་དངོས་འགལ་ཡིན་ནོ། འོ་ན་ཁྱོད་གཞུང་དེ་ཇི་ལྟར་འཆད་ཅེ་ན། འགྲེལ་པ་ལ་གོང་འོག་འགལ་བར་ཡོད་པས་འགྲེལ་པ་འདི་རང་འགྲེལ་མ་ཡིན་ནོ་ཞེས་འཆད་པའམ། ། ཡང་ན་རྩ་བའི་དགོངས་པ་བཞིན་དུ་འགྲེལ་པའི་དོན་ཡང་བརྟག་པ་མཐའ་བཟུང་དུ་ཤེས་པར་བྱ་སྟེ། དེའི་དོན་རྒྱས་པ་ནི་ཕྱོགས་ཆོས་འབྲེལ་བ་བསྒྲུབ་བྱ་དང་། ཞེས་པའི་སྐབས་སུ་འཆད་པའི་ཕྱིར་རོ། ། སྔོན་གྱི་ཊཱིཀ་བྱེད་པ་རྣམས་ན་རེ། སྒྲ་མི་རྟག་པ་ཞེས་པའི་ཕྱོགས་ཚིག་སྒྲ་མི་རྟག་པར་སྒྲུབ་པའི་སྒྲུབ་བྱེད་ཡང་དག་མ་ཡིན་ཡང་།
གང་བྱས་ན་མི་རྟག་པས་ཁྱབ། དཔེར་ན་བུམ་པ་བཞིན། སྒྲ་ཡང་བྱས་སོ་ཞེས་པའི་རྟགས་ཚིག་ནི། སྒྲ་མི་རྟག་པར་སྒྲུབ་པའི་སྒྲུབ་བྱེད་ཡང་དག་ཡིན་ནོ་ཞེས་གསུངས་སོ། ། དེ་ནི་ཤིན་ཏུ་མི་འཐད་དེ། གང་བྱས་ན་ཞེས་པའི་ངག་ནི་དེ་སྒྲུབ་ཀྱི་ཕྱོགས་ཆོས་མ་ཡིན་པའི་ཕྱིར་དང་། ཕྱོགས་ཆོས་མ་ཡིན་པ་ཡང་ཡིན་སྒྲུབ་བྱེད་ཡང་དག་ཡང་ཡིན་པའི་གཞི་མཐུན་ཡོད་པ་ཚད་མ་རྣམ་ངེས་སུ་ལེགས་པར་དངོས་སུ་བཀག་པའི་ཕྱིར་དང་། དེ་དང་སྒྲ་མི་རྟག་ཅེས་པའི་ཕྱོགས་ཚིག་གཉིས་དེ་སྒྲུབ་ཀྱི་སྒྲུབ་བྱེད་ཡང་དག་མ་ཡིན་པར་ཚད་མ་རྣམ་འགྲེལ་ངེས་གཉིས་ཀར་དངོས་སུ་བསྒྲུབ་པའི་ཕྱིར་རོ། ། གལ་ཏེ་དེ་གཉིས་མི་མཚུངས་ཏེ། ཕྱོགས་ཚིག་ནི་དངོས་བརྒྱུད་གཉིས་ཀ་ནས་དེ་སྒྲུབ་ཀྱི་སྒྲུབ་བྱེད་ཡང་དག་མ་ཡིན་པའི་ཕྱིར་དང་།
རྟགས་ཚིག་ནི་དེ་སྒྲུབ་ཀྱི་དངོས་སུ་སྒྲུབ་བྱེད་མ་ཡིན་ཡང་དེ་བརྒྱུད་ནས་སྒྲུབ་བྱེད་ཡང་དག་ཡིན་པའི་ཕྱིར་དང་། རྣམ་འགྲེལ་ངེས་གཉིས་ཀར་ཡང་དེ་ལྟར་དུ་བསྒྲུབ་པའི་ཕྱིར་ཞེ་ན། ཤིན་ཏུ་མི་འཐད་དེ། དེ་ནི་རིགས་པའི་ལམ་ལས་འདས་པའི་ཕྱིར་དང་། རྣམ་འགྲེལ་ངེས་ཀྱི་གཞུང་གི་དགོངས་པ་དེ་ལྟར་གཏན་ནས་མ་ཡིན་པའི་ཕྱིར། རིགས་པའི་ལམ་ལས་འདས་པ་ཇི་ལྟར་ཡིན་ཞེ་ན། ཕྱོགས་ཚིག་ཀྱང་སྒྲུབ་བྱེད་ཡང་དག་ཏུ་ཐལ། རྟགས་ཚིག་དེ་ལྟར་ཡིན་པའི་ཕྱིར། མི་མཚུངས་ཏེ། འདི་ལྟར་རྟགས་ཚིག་ནི་སྒྲུབ་བྱེད་ཡང་དག་ཡིན་ཏེ།
ཚུལ་གསུམ་ལ་དྲན་པ་བསྐྱེད་པར་བྱེད་པའི་ཕྱིར་ཞེ་ན། ཕྱོགས་ཚིག་ཀྱང་། དེར་ཐལ། དེའི་ཕྱིར། མ་གྲུབ་ན་སྔ་མ་ཡང་མ་གྲུབ། སྔ་མ་ནི་གྲུབ་ཏེ། ཚུལ་གསུམ་སྔར་གྲུབ་ཟིན་བརྗེད་པ་དྲན་པར་བྱེད་པའི་ཕྱིར་ཞེ་ན། དེ་ནི་ཕྱོགས་ཚིག་ལའང་མཚུངས་སོ། ། གལ་ཏེ་ཕྱོགས་ཚིག་ནི། སྒྲུབ་བྱེད་ཡང་དག་མ་ཡིན་ཏེ།
དེ་ལས་ཐེ་ཚོམ་སྐྱེ་ངེས་པ་མི་བསྐྱེད་པའི་ཕྱིར་ཞེ་ན། དེའི་དོན་གང་ཡིན། དེར་ཐལ། སྒྲ་རྟག་མི་རྟག་ཐེ་ཚོམ་ཟ་ནས་དྲིས་པ་ན། སྒྲ་མི་རྟག་ཅེས་བརྗོད་ན་ཐེ་ཚོམ་དེ་ཉིད་ལས་མ་འདས་པའི་ཕྱིར་ཞེ་ན། འོ་ན། རྟགས་ཚིག་ཀྱང་སྒྲུབ་བྱེད་ཡང་དག་མ་ཡིན་པར་ཐལ། དེ་ལས་ཐེ་ཚོམ་སྐྱེ་ངེས་པ་མི་བསྐྱེད་པའི་ཕྱིར། མ་གྲུབ་ན། ཁས་བླངས་མོད།
ཁས་བླངས་གསལ་བར་སྟོན་པ་ནི་དེར་ཐལ། ཕྱོགས་ཁྱབ་ལ་ཐེ་ཚོམ་ཟ་བཞིན་དུ་དྲིས་པའི་ཚེ་སྒྲུབ་ངག་བཀོད་ན་ཡང་ཐེ་ཚོམ་ལས་མ་འདས་པའི་ཕྱིར། གསུམ་ཆར་རོ། ། གལ་ཏེ་སྒྲུབ་ངག་བཀོད་པའི་ཚེ་ཐེ་ཚོམ་ལས་མ་འདས་ཀྱང་གང་ཟག་དེའི་ངོར་ཚུལ་གསུམ་ལེགས་པར་བསྒྲུབས་ནས་མཐར་རྟགས་ཚིག་ལས་ངེས་པའམ་དྲན་པ་བསྐྱེད་པའི་ཕྱིར་ན་རྟགས་ཚིག་སྒྲུབ་བྱེད་ཡང་དག་ཡིན་ནོ་ཞེ་ན། འོ་ན་ཕྱོགས་ཚིག་ཀྱང་སྒྲུབ་བྱེད་ཡན་ལག་ཏུ་ཐལ། བསྒྲུབ་བྱ་ཡོད་མེད་གང་དུའང་མ་ངེས་པའི་ཚེ་ཐེ་ཚོམ་ལས་མ་འདས་ཀྱང་མཐར་སྒྲུབ་བྱེད་མཐོང་བའི་ཚེ་ཕྱོགས་ཚིག་ལས་ཀྱང་ངེས་པའམ་དྲན་པ་བསྐྱེད་པར་བྱེད་པའི་ཕྱིར། ཞེས་བརྗོད་ན་མི་མཚུངས་སམ་ལེགས་པར་སོམས་ཤིག གལ་ཏེ་སྔར་ཚུལ་གསུམ་གྲུབ་ཟིན་བརྗེད་ནས་མ་དྲན་པ་དྲན་རུང་དུ་ཡོད་པ་ལ་རྟགས་ཚིག་བརྗོད་པས་ཀྱང་དྲན་པ་བསྐྱེད་པའི་ཕྱིར། ། རྟགས་ཚིག་ནི་ཚུལ་གསུམ་གྱི་སྒྲུབ་བྱེད་དུ་འགྱུར་རོ་ཞེ་ན། འོ་ན་ཕྱོགས་ཚིགས་ཀྱང་སྒྲུབ་བྱེད་དུ་ཐལ།
སྔར་ཕྱོགས་གྲུབ་ཟིན་བརྗེད་ནས་མ་དྲན་པ་དྲན་རུང་དུ་ཡོད་པ་ལ་ཕྱོགས་ཚིག་བརྗོད་པས་ཀྱང་དྲན་པ་བསྐྱེད་པའི་ཕྱིར་གསུམ་ཆར་རོ། ། གལ་ཏེ་ཕྱོགས་ཚད་མའི་ཡུལ་དུ་འགྱུར་བ་ཚུལ་གསུམ་ཚད་མའི་ཡུལ་དུ་སོང་བ་ལ་ངེས་པར་ལྟོས་དགོས་པའི་ཕྱིར་ཕྱོགས་ནི་ཕྱོགས་ཚིག་དེའི་མཐུ་མ་ཡིན་ནོ་ཞེ་ན། འོ་ན་ཚུལ་ལ་དྲན་པ་བསྐྱེད་པ་རྟགས་ཚིག་གི་མཐུ་མ་ཡིན་པར་ཐལ། ཚུལ་གསུམ་ཚད་མའི་ཡུལ་དུ་འགྱུར་བ་ངེས་པར་དེའི་སྒྲུབ་བྱེད་ཚད་མའི་ཡུལ་དུ་སོང་བ་ལ་ངེས་པར་ལྟོས་དགོས་པའི་ཕྱིར། གཞན་ཡང་། གང་བྱས་ན་མི་རྟག་དཔེར་ན་བུམ་པ་བཞིན། སྒྲ་ཡང་བྱས་ཞེས་པའི་ངག་དེས་དོན་གང་དངོས་སུ་བསྒྲུབ་ནས་སྒྲ་མི་རྟག་པར་བསྒྲུབ་པའི་བསྒྲུབ་བྱ་བརྒྱུད་ནས་སྒྲུབ་པར་བྱེད། བྱས་པས་སྒྲ་མི་རྟག་པར་སྒྲུབ་པའི་ཚུལ་གསུམ་དངོས་སུ་བསྒྲུབ་ནས་དེའི་བསྒྲུབ་བྱ་བརྒྱུད་ནས་སྒྲུབ་པར་བྱེད་ཅེ་ན། འོ་ན་སྒྲ་མི་རྟག་ཅེས་པའི་ཚིག་དེ། སྒྲ་མི་རྟག་པར་བསྒྲུབ་པའི་སྒྲུབ་བྱེད་ཡང་དག་མ་ཡིན་པའི་རྒྱུ་མཚན་ཅི་ཡིན།
དེ་ནི་མ་ཡིན་ཏེ། དེ་སྒྲུབ་ཀྱི་བསྒྲུབ་བྱ་སྒྲ་མི་རྟག་པ་ཚིག་ཟིན་ལ་བརྗོད་པའི་ཕྱིར་ཞེ་ན། འོ་ན་གང་བྱས་ན་ཞེས་པའི་ངག་དེ་ཡང་སྒྲ་བྱས་པར་བསྒྲུབ་པའི་སྒྲུབ་བྱེད་ཡང་དག་ཏུ་མི་འཐད་པར་ཐལ། སྒྲ་བྱས་པར་བསྒྲུབ་པའི་བསྒྲུབ་བྱ་སྒྲ་བྱས་པ་ཚིག་ཟིན་ལ་བརྗོད་པའི་ཕྱིར། ཞེས་བརྗོད་ན་མི་མཚུངས་སམ། ཡང་ཆོས་ཅན་དང་ཆོས་སྔར་ལྟར་ཐལ། དེའི་ཕྱོགས་ལས་སྒྲ་མི་རྟག་པ་ལ་ཐེ་ཚོམ་སྐྱེ་ངེས་པ་མི་བསྐྱེད་པའི་ཕྱིར་ཏེ། སྔར་བཞིན་ཡིན་པའི་ཕྱིར་ཞེ་ན། འོ་ན་གང་བྱས་ན་མི་རྟག་དཔེར་ན་བུམ་པ་བཞིན། སྒྲ་ཡང་བྱས་ཞེས་པའི་ངག་དེ་ཡང་སྒྲ་བྱས་པར་སྒྲུབ་པའི་སྒྲུབ་བྱེད་ཡང་དག་ཏུ་མི་འཐད་པར་ཐལ།
ཚིག་དེ་ལས་སྒྲ་བྱས་པ་ལ་ཐེ་ཚོམ་སྐྱེ་ངེས་པ་མི་བསྐྱེད་པའི་ཕྱིར་ཏེ། སྔར་བཞིན་དུ་མཚུངས་པའི་ཕྱིར་ཞེས་བརྗོད་ན་སྐལ་པའི་བར་དུ་མཚུངས་སོ། ། གཞུང་དོན་གནས་པ་མ་ཡིན་པ་ཅིའི་ཕྱིར་སྙམ་ན། རྟགས་ཚིག་དེ་དེ་སྒྲུབ་ཀྱི་བསྒྲུབ་བྱ་དངོས་སུ་སྒྲུབ་པའི་རྟགས་མ་ཡིན་ཡང་བསྒྲུབ་བྱ་བརྒྱུད་ནས་སྒྲུབ་པའི་སྒྲུབ་བྱེད་ཡང་དག་ཡིན་ནོ་ཞེས་པ་ནི་ཆོས་ཀྱི་གྲགས་པའི་གཞུང་གི་དགོངས་པ་གཏན་ནས་མ་ཡིན་ཏེ། དེ་ལྟར་ཡིན་ན་ཆོས་ཀྱི་གྲགས་པའི་རང་གི་ཐུན་མོང་མ་ཡིན་པའི་གྲུབ་པའི་མཐར་ཁས་ལེན་པའི་དགོས་པའི་གཞུང་ལུགས་རྣམས་དང་འགལ་བ་ལྟག་སྤྲོད་སྟོན་པ་འབའ་ཞིག་ཏུ་འགྱུར་བའི་ཕྱིར་ཏེ། འདི་ལྟར་གྲངས་ཅན་སོགས་ཀྱིས་རྒྱལ་པོའི་ཁབ་ན་ཆོས་ཅན། བུམ་པ་ཡོད་དེ། དེའི་སྒྲ་ཡོད་པའི་ཕྱིར། ཞེས་པའི་རྟགས་དེ་དེ་སྒྲུབ་ཀྱི་སྒྲུབ་བྱེད་ཡང་དག་ཏུ་ཁས་བླངས་པ་ལ། མི་འཐད་དེ།
དེས་རྒྱལ་པོའི་ཁབ་ན་བུམ་པ་ཡོད་པར་བསྒྲུབ་པ་དང་དེར་བུམ་མེད་འགོག་པར་མི་ནུས་པའི་ཕྱིར་ཏེ། དེ་རྒྱལ་པའི་ཁབ་ལ་འགོད་ཚུལ་དང་མཐུན་པར་མ་གྲུབ་པའི་ཕྱིར་ཞེས་ཆོས་ཀྱི་གྲགས་པས་བརྗོད་པ་དེ་རང་ཉིད་ཀྱི་ཞེ་བས་འདོད་པའི་དོན་ལ་རང་ཉིད་ཀྱིས་གནོད་བྱེད་བརྗོད་པར་འགྱུར་ལ། དེ་ལྟར་བརྗོད་པ་ལ། གང་བྱས་ན་མི་རྟག་པས་ཁྱབ། དཔེར་ན་བུམ་པ་བཞིན་སྒྲ་ཡང་བྱས་ཞེས་པའི་ངག་ཆོས་ཅན། སྒྲ་མི་རྟག་པར་སྒྲུབ་པའི་སྒྲུབ་བྱེད་ཡང་དག་མ་ཡིན་པར་ཐལ། སྒྲའི་སྟེང་དུ་འགོད་ཚུལ་དང་མཐུན་པར་མ་གྲུབ་པའི་ཕྱིར་ཞེས་བརྗོད་ན་ཁྱོད་ཀྱི་འདོད་པ་ལྟར་ན་འཁོར་གསུམ་ལ་ལན་གྱིས་བཟློག་པར་མི་ནུས་པའི་ཕྱིར་དང་། ཁོ་བོའི་ལུགས་ལྟར་ན་འདོད་ལན་འདེབས་པའི་ཕྱིར་རོ། ། གཞན་ཡང་། ཚད་དང་ཅིག་ཤོས་སྤྱི་བཞག་དང་།
ཞེས་སོགས་རྒྱང་འཕེན་འགོག་པའི་སྐབས་ལ་སྦྱར་ནས་རྒྱ་ཆེར་ཤེས་པར་བྱའོ། ། དེས་ན་རྣམ་འགྲེལ་ངེས་ཀྱི་གཞུང་གི་དགོངས་པ་ནི། ཕྱོགས་ཚིག་དང་རྟགས་ཚིག་གཉིས་དེ་སྒྲུབ་ཀྱི་སྒྲུབ་ངག་མ་ཡིན་པར་མཚུངས་ཀྱང་སྒྲུབ་བྱེད་སྟོན་པ་དང་མི་སྟོན་པའི་ཁྱད་པར་ཡོད་པར་འཆད་པ་ནི་འཐད་པའོ། ། གཉིས་པ་ནི། ཚུལ་གསུམ་གང་རུང་གསལ་བར་སྟོན་པའི་རྟགས་ཚིག་ཡང་དག་སྒྲུབ་ངག་ཏུ་བསྟན་པ་དེ་ལ་རྟགས་ཀྱིས་དཔག་པར་བྱ་བ་ཕྱོགས་དངོས་སུ་བསྟན་པའི་ངག་ནི་ཆོས་ཅན། ཁྱོད་དེ་སྒྲུབ་ཀྱི་སྒྲུབ་ངག་ཏུ་མི་རིགས་ཏེ། ཁྱོད་དེ་སྒྲུབ་ཀྱི་ཚུལ་གསུམ་གང་རུང་སྟོན་བྱེད་མ་ཡིན་པའི་ཕྱིར་དང་། ཁྱོད་དེ་སྒྲུབ་ཀྱི་བསྒྲུབ་བྱ་ལ་ཐེ་ཚོམ་བསྐྱེད་པར་བྱེད་པའི་ཕྱིར་ཞེས་རྟགས་གཉིས་བསྡུ་བ་ཡིན་ནོ། ། དེ་ལྟར་ཡིན་ཀྱང་ཕྱོགས་ཚད་མས་མི་རྟོགས་པའི་སྐྱོན་མེད་དེ། ཕྱོགས་དེ་ནི་རྟགས་ཀྱི་དོན་ཚུལ་གསུམ་གྱི་བྱེད་པ་འཇུག་པའི་ཡུལ་དུ་འདོད་རིགས་པའི་ཕྱིར་རོ། །
རྒྱས་པར་ནི་རྣམ་འགྲེལ་ངེས་སུ་ཤེས་པར་བྱའོ། ། གཉིས་པ་བརྗོད་བྱའི་རང་བཞིན་བཤད་པ་ལ་གཉིས་ཏེ། གོ་བྱའི་རང་བཞིན་བཤད་པ་དང་། གོ་བྱེད་ཀྱི་རང་བཞིན་བཤད་པའོ། ། དང་པོ་ལ་གསུམ་ཏེ། རང་ལུགས་ཀྱི་དམ་བཅའི་མཚན་ཉིད་བཤད་པ་དང་། གཞན་གྱིས་བཏགས་པའི་དམ་བཅའི་མཚན་ཉིད་དགག་པ་དང་། རིགས་པ་ཅན་པའི་རྟགས་དམ་བཅའ་དང་འགལ་བ་དམ་བཅའ་ལྟར་སྣང་གི་དཔེ་ཡིན་པ་དགག་པའོ། ། དང་པོ་ལ་གཉིས་ཏེ། ཕྱོགས་ཀྱི་མཚན་ཉིད་ཀྱི་ཟུར་དང་པོ་བཞི་བཤད་པ་དང་།
མ་བསལ་བ་བཤད་པའོ། ། དང་པོ་ནི། གལ་ཏེ་ཕྱོགས་ཚིག་སྒྲུབ་ངག་གི་མཚན་ཉིད་མ་ཡིན་ན་སྒྲུབ་ངག་གི་མཚན་ཉིད་འཆད་པའི་སྐབས་སུ་ཕྱོགས་ཀྱི་མཚན་ཉིད་སྨོས་པ་མི་རིགས་ཏེ། སྒྲུབ་པའི་ངག་ནི་བསྒྲུབ་བྱ་རྟོགས་པ་དོན་དུ་འཇུག་པའི་ཕྱིར་ཞེ་ན། ཕྱོགས་དེ་སྒྲུབ་ངག་གིས་དངོས་སུ་བསྟན་པར་བྱ་བ་མ་ཡིན་ཡང་སྐབས་དེར་ཕྱོགས་བསྟན་པ་ལ་འགལ་བ་མེད་པར་ཤེས་པར་བྱ་སྟེ། དེ་ལྟར་མ་ཡིན་ཡང་རྟགས་ཀྱི་ནུས་ཡུལ་དུ་བསྟན་པར་བྱ་བ་ཡིན་པའི་ཕྱིར། ཞེས་སོ། ། ཡང་ན། ཕྱོགས་ནི་སྒྲུབ་ངག་གིས་དངོས་སུ་སྟོན་པར་མི་རིགས་མོད། གལ་ཏེ་སྟོན་ན་ཡང་མཚན་ཉིད་འདི་ལྟ་བུ་ཞིག་དང་ལྡན་པ་ཞིག་བསྟན་པར་བྱ་བ་ཡིན་ནོ་ཞེས་བརྟག་པ་མཐའ་བཟུང་གི་ཚུལ་ཡིན་པར་ཤེས་པར་བྱའོ། །
ལོ་ཙྪ་བ་ཆེན་པོས་ནི། བསྟན་པར་འོས་པའི་ཐ་སྙད་དུ་བྱ་བ་མཚོན་བྱ་ཚིག་འདིས་བསྟན་པར་བཞེད་དོ། ། མཚན་ཉིད་གང་དང་ལྡན་ཞེ་ན། གཞན་དོན་གྱི་ཕྱོགས་ཀྱི་མཚན་ཉིད་འཆད་པའི་ཚིག་ཟུར་དུ་ངོ་བོ་ཞེས་སྨོས་པ་ཆོས་ཅན། དགོས་པ་ཡོད་དེ། སྒྲ་དང་མི་རྟག་པའི་ཚོགས་དོན་ལྟ་བུ་དེ་སྒྲུབ་ཀྱི་ཕྱོགས་ཡང་དག་ཏུ་མཚོན་པ་ལ། དེ་སྒྲུབ་ཀྱི་ཕྱི་རྒོལ་གྱིས་གྲུབ་མ་ཟིན་དང་ལྡན་པ་དང་། དེས་གྲུབ་ཟིན་གྱི་སྒྲ་དང་མཉན་བྱའི་ཚོགས་དོན་ལྟ་བུ་དེ་སྒྲུབ་ཀྱི་ཕྱིར་རྒོལ་གྱིས་གྲུབ་ཟིན་མ་ཡིན་པ་དགོས་པར་ཤེས་པའི་ཆེད་ཡིན་པའི་ཕྱིར། དེར་ཁོ་ན་སྨོས་པ་ཆོས་ཅན། དགོས་པ་ཡོད་དེ།
དེ་སྒྲུབ་ཀྱི་སྒྲུབ་བྱེད་དུ་བཀོད་བཞིན་པའི་དཔེ་རྟགས་མ་གྲུབ་པ་ལྟ་བུ་ཡིན་པ་སྔར་གྱི་གཞི་དེའི་སྟེང་དུ་བསལ་ནས་དེ་སྒྲུབ་ཀྱི་སྒྲུབ་བྱེད་ཡང་དག་ཏུ་བཀོད་བཞིན་པ་མ་ཡིན་པ་དགོས་པར་ཤེས་པའི་ཆེད་ཡིན་པའི་ཕྱིར། ཕྱོགས་ཡང་དག་ཡིན་ན་སྦྱོར་བ་སྐོར་གཅིག་གི་བསྒྲུབ་བྱ་དང་སྒྲུབ་བྱེད་གཞི་མཐུན་མ་ཡིན་པས་ཁྱབ་པར་སྟོན་པ་ཡིན་ནོ། ། དེར་རང་ཉིད་སྨོས་པ་ཆོས་ཅན། དགོས་པ་ཡོད་དེ། གཞན་དོན་གྱི་ཕྱོགས་ཡང་དག་ཡིན་ན་རྩོད་པའི་ཚེ་རྒོལ་བ་རང་ཉིད་ཀྱིས་དཔག་འདོད་ཀྱི་ཡུལ་དུ་བྱས་པ་དགོས་ཤིང་གཟེགས་ཟན་གྱི་འདོད་པ་ཡིན་པ་ཙམ་རྒྱུ་མཚན་དུ་བྱས་ནས་རྩོད་པའི་ཚེ་ཡང་དེའི་འདོད་པ་དང་མི་འགལ་བ་བསྒྲུབ་བྱར་དགོས་པ་དགག་པའི་ཆེད་ཡིན་པའི་ཕྱིར། དེར་འདོད་པ་སྨོས་པ་ཆོས་ཅན། དགོས་པ་ཡོད་དེ། གཞན་དོན་གྱི་ཕྱོགས་ཡང་དག་ཡིན་ན་རྒོལ་བ་རང་ཉིད་ཀྱིས་ཞེ་བས་འདོད་པ་གཅིག་དགོས་ཀྱི་སྨྲས་པའི་ཆོས་ཙམ་ཁོ་ན་དེ་སྒྲུབ་ཀྱི་བསྒྲུབ་བྱ་མ་ཡིན་པར་ཤེས་པའི་ཆེད་ཡིན་པའི་ཕྱིར། དཔེར་ན་གྲངས་ཅན་གྱིས་ཞེ་བས་མིག་སོགས་བདག་རྟག་པའི་དོན་བྱེད་པར་འདོད་ནས་ངག་ཏུ། མིག་སོགས་ཆོས་ཅན།
གཞན་དོན་བྱེད་དེ། འདུས་ཤིང་བསགས་པ་ཡིན་པའི་ཕྱིར་ཞེས་པས། མིག་དང་བདག་རྟག་པའི་དོན་བྱེད་པའི་ཚོགས་དོན་དེ་ངག་ཏུ་དངོས་སུ་མ་སྨྲས་ཀྱང་དེ་ཞེ་འདོད་ཀྱིས་ཁྱབ་པའི་བསྒྲུབ་བྱར་འདོད་པས་རྟགས་ཀྱིས་དེ་ལ་གནོད་ན་ཡང་གྲངས་ཅན་གྱི་ཞེ་འདོད་འགོག་པའི་འགལ་བའི་གཏན་ཚིགས་སུ་འགྱུར་བའོ། ། ཞེས་ལ་ལ་འདོད་པ་དེ་བཞིན་དུ་ཁོ་བོས་ཀྱང་རེ་ཤིག་བཞག་པ་ཡིན་ནོ། ། འདི་འཐད་ན་བྱས་པ་སྒྲ་རྟག་པར་བསྒྲུབ་པའི་ཆོས་ཀྱི་ངོ་བོ་འགོག་པའི་འགལ་རྟགས་སུ་འདོད་པ་འགོག་ན་འགལ་བར་ཤེས་པར་བྱའོ། ། འོ་ན་འདོད་པ་དང་རང་ཉིད་སྨོས་པ་ལ་རྣམ་གཅོད་ཀྱི་ཁྱད་པར་ཅི་ཡོད་ཅེ་ན། འདོད་པ་ཞེས་པའི་ཚིག་གིས། རྒོལ་བའི་འདོད་ཡུལ་བསྒྲུབ་བྱར་སྟོན་ཞིང་རིགས་མི་མཐུན་པ་གཟེགས་ཟན་གྱི་བསྟན་བཅོས་ཀྱི་དོན་ལྟ་བུ་ཕྱོགས་ཡང་དག་ཡིན་པ་བསལ་ཡང་། རང་ཉིད་ལོགས་སུ་སྨོས་པ་ནི། རྒོལ་ཕྱིར་རྒོལ་རྩོད་པ་བྱེད་པ་ཐམས་ཅད་རང་གིས་ཚད་མར་ཁས་བླངས་པའི་བསྟན་བཅོས་ཀྱི་དོན་ལ་རྩོད་པ་ཡིན་ལ།
བསྟན་བཅོས་དེའི་ཕྱོགས་གཅིག་ལ་གནོད་ནའང་སྐབས་ཀྱི་བསྒྲུབ་བྱ་ལ་གནོད་པས། ཁས་བླངས་པའི་བསྟན་བཅོས་ཀྱི་དོན་ཐམས་ཅད་དང་མི་འགལ་བ་གཅིག་སྐབས་ཀྱི་བསྒྲུབ་བྱར་བྱེད་དགོས་སྙམ་པའི་དོགས་པའི་གནས་བཟློག་པའི་ཆེད་དུ་སྨོས་པ་ཡིན་ནོ་ཞེས་རྣམ་འགྲེལ་དུ་གསུངས་པ་ལྟར་རོ། ། ཕྱོགས་སྔའི་འདོད་པ་ལྟར་ན་དངོས་སྟོབས་ཀྱི་སྐབས་སུ་ཡང་ལུང་གནོད་བྱེད་དང་བསྒྲུབ་བྱ་སྒྲུབ་བྱེད་དུ་ཁས་ལེན་དགོས་པ་ཡིན་ནོ། ། དུས་དིང་སང་གཞུང་ལུགས་སྨྲ་བར་ཁས་ཆེ་བའི་བློ་གྲོས་རྩིང་པོར་འཇུག་པ་རྣམས་ནི་ཕྱོགས་སྔ་འདིའི་ལུགས་ཁོ་ནར་སྣང་ངོ་། ། དེས་ན་ཕྱོགས་ཀྱི་རིགས་མི་མཐུན་སེལ་བ་ལ་ནི་རྒོལ་བས་དཔག་འདོད་ཀྱི་ཡུལ་དུ་བྱས་ཤིང་། ཕྱིར་རྒོལ་གྱིས་གྲུབ་བསལ་མ་ཞུགས་པ་ཡིན་ལ། ཁོ་ན་དང་། རང་ཉིད་ནི་ལོག་རྟོག་སེལ་བའི་ཆེད་ཡིན་ནོ་ཞེས་འཆད་དོ། ། འདི་ལྟར་འཆད་པ་གཞུང་གི་དགོངས་པ་ཡིན་ཡང་གོང་གི་ཡོད་པའི་བསལ་བྱ་མེད་པ་སྟེ། ཞེས་སོགས་ཀྱི་འཆད་ལུགས་ཁོ་བོས་བཤད་པ་བཞིན་དུ་མ་ཤེས་ན་འདི་དང་འགལ་བར་འགྱུར་རོ། །
ཕྱོགས་ཀྱི་སྤྱི་དོན་རྒྱས་པར་ནི་རྗེ་བཙུན་ཆ་པ་ལ་སོགས་པའི་ལེགས་བཤད་བཞིན་དུ་ཤེས་པར་བྱའོ། ། གཉིས་པ་ལ་གཉིས་ཏེ། མདོར་བསྟན། རྒྱས་པར་བཤད་པའོ། ། དང་པོ་ནི། རྟགས་ཡང་དག་གི་ཕྱོགས་ཡིན་ན་ཚད་མས་མ་བསལ་བ་གཅིག་དགོས་སོ་ཞེས་ཤེས་པར་བྱའོ། ། ཞེས་བརྗོད་དེ། ཚད་མས་བསལ་ན་དེ་མ་ཡིན་དགོས་པའི་ཕྱིར་རོ། གཉིས་པ་ནི། ཚད་མ་གང་གིས་མ་བསལ་ཞེ་ན།
དེ་ཡིན་ན་མངོན་སུམ་དང་། རྗེས་དཔག་གི་ཚད་མ་དང་། ཡིད་ཆེས་པའི་ཚད་མ་དང་། གྲགས་པའི་ཚད་མ་རྣམས་ཀྱིས་མ་བསལ་བ་ཡིན་དགོས་ཏེ། ཚད་མ་གཅིག་གིས་བསལ་བ་ལ་ཚད་མ་གཞན་འཇལ་བྱེད་དུ་འཇུག་པ་མི་སྲིད་པའི་ཕྱིར་དང་། ཚད་མས་བསལ་པ་ཞུགས་པ་ཡིན་ན་ཐེ་ཚོམ་འཇུག་རུང་གི་ཡུལ་མ་ཡིན་པས་ཁྱབ་པས། རྟགས་ཀྱི་བྱེད་པ་འཇུག་པའི་རྟེན་དུ་མི་རུང་བས་ཁྱབ་པའི་ཕྱིར་རོ། ། ཅིའི་ཕྱིར་མངོན་སུམ་ལ་དོན་ཞེས་སྨོས་ཞེ་ན། མངོན་སུམ་ལ་དོན་ཞེས་སྨོས་པའི་དགོས་པ་ཡོད་དེ། སྒྲ་ལ་མཉན་བྱ་ལྟ་བུ་མངོན་སུམ་གྱིས་དངོས་སུ་རྟོགས་ཤིང་དེས་བཟུང་བའི་དོན་དེ་སྒྲ་ལ་མི་བསླུ་བར་གྲུབ་པ་གཅིག་དགོས་སོ་ཞེས་ཤེས་པའི་ཆད་ཡིན་པའི་ཕྱིར་རོ། །
རྣམ་འགྲེལ་ངེས་ཀྱི་ཚིག་རིས་སོར་བཞག་ཏུ་བྱས་ནས། སྒྲ་འཛིན་མངོན་སུམ་གྱིས་བཟུང་བའི་དོན་དེ་སྒྲ་ལ་དོན་དམ་པར་གྲུབ་པ་གཅིག་དགོས་སོ་ཞེས་ཤེས་པའི་ཆེད་ཡིན་པའི་ཕྱིར་ཞེས་འཆད་དོ། ། ཅུང་འཐད་པར་མི་སེམས་མོད་ཀྱང་འདིར་རྒྱས་པར་མི་འཆད་དེ། ཡི་གེ་མང་བས་འཇིགས་པའི་ཕྱིར་དང་། ཁོ་བོས་འབྲེལ་པ་བརྟག་པའི་རྒྱན་དུ་བཤད་ཟིན་པས་དེར་ཤེས་པར་བྱ་བ་ཡིན་པའི་ཕྱིར་རོ། ། འདིར་བཤད་པའི་མ་བསལ་བའི་བཟློག་ཕྱོགས་བསལ་པའི་མཚན་ཉིད་དང་དབྱེ་བ་ཇི་ལྟར་ཡིན་ཞེ་ན། ཁོ་བོས་བྱས་པའི་ཚད་མ་རིགས་པའི་གཏེར་གྱི་རྒྱན་དུ་ཤེས་པར་བྱའོ། ། མ་བསལ་བ་ཞེས་པ་དེ་གཞི་གང་ལ་མ་བསལ་བ་གཅིག་དགོས་ཞེ་ན། རང་གི་རྟེན་ལ་ཞེས་སྨོས་པ་ཆོས་ཅན། དགོས་པ་ཡོད་དེ།
རང་དང་ཁྱད་གཞི་ཁྱད་ཆོས་སུ་གྱུར་པའི་བསྒྲུབ་བྱའི་རང་གི་རྟེན་ཆོས་ཅན་ལ་མ་བསལ་བ་དགོས་སོ་ཞེས་ཤེས་པའི་ཆད་ཡིན་པའི་ཕྱིར། འོ་ན་རང་ཉིད་དང་རང་རྟེན་ལ་ཞེས་སོ་སོར་སྨོས་པ་ལ་ཁྱད་པར་ཅི་ཡོད་ཅེ་ན། རྣམ་གཅད་སོ་སོར་ཡོད་དེ། འབྲེལ་མེད་ཀྱི་ཆོས་གཞན་ལ་གནོད་པས་སྐབས་ཀྱི་བསྒྲུབ་བྱ་ལ་མི་གནོད་པར་ཤེས་པའི་དོན་དུ་རང་ཉིད་སྨོས་པའི་ཕྱིར་དང་། དེའི་ཤུགས་ལ་རང་གི་རྟེན་ཆོས་ཅན་ལ་གནོད་པས་སྐབས་ཀྱི་བསྒྲུབ་བྱ་ལ་གནོད་པར་རྟོགས་ཀྱང་འབྲེལ་མེད་ཀྱི་ཆོས་ཅན་འབའ་ཞིག་ལ་གནོད་པས་སྐབས་ཀྱི་བསྒྲུབ་བྱ་ལ་གནོད་པར་འདོད་པའི་ལོག་རྟོག་བཀག་པའི་ཆེད་དུ་རང་རྟེན་ལ་ཞེས་སྨོས་པའི་ཕྱིར་རོ། ། དོན་འདི་རྒྱས་པར་ཤེས་པར་འདོད་ན། རྣམ་འགྲེལ་དུ་ཤེས་པར་བྱའོ། ། ཆོས་ཀྱི་ངོ་བོ་ལ་ཚད་མས་གནོད་པའི་ཕྱོགས་ལྟར་སྣང་ལ་སོགས་པའི་དཔེར་བརྗོད་ཇི་ལྟར་ཡིན་ཞེ་ན། བུམ་པ་ནི་རྟག་པ་ཡིན་ནོ་ཞེས་པ་ལྟ་བུ་ནི། ཆོས་ཀྱི་ངོ་བོ་ལ་ཚད་མས་གནོད་པ་དང་།
ཡན་ལག་རྣམས་ནི་ཡན་ལག་ཅན་ལས་རྫས་གཞན་ཡིན་པ་ལྟ་བུ་ནི་ཆོས་ཀྱི་ཁྱད་པར་ལ་གནོད་པ་དང་། ། ཡན་ལག་ཅན་ནི་ཡན་ལག་རྣམས་ལས་རྫས་གཞན་ཡིན་པ་ལྟ་བུ་ནི། ། ཆོས་ཅན་གྱི་ངོ་བོ་ལ་ཚད་མས་གནོད་པ་དང་། རྫས་ནི་ཡོན་ཏན་དང་དོན་གཞན་ཡིན་པ་ལྟ་བུ་ནི། ཆོས་ཅན་གྱི་ཁྱད་པར་ལ་ཚད་མས་གནོད་པའི་དམ་བཅའ་ལྟར་སྣང་གི་དཔེ་ཡིན་ནོ། ། དེ་རྣམས་སེལ་བར་བྱེད་པའི་རྟགས་ནི་རིམ་པ་བཞིན་དུ་འཆད་ན། བུམ་པ་ཆོས་ཅན། རྟག་པ་མ་ཡིན་ཏེ་བྱས་པའི་ཕྱིར་ཞེས་པ་ལྟ་བུའོ། ། ཡན་ལག་རྣམས་ནི་ཆོས་ཅན། ཡན་ལག་ཅན་ལས་རྫས་གཞན་པ་མ་ཡིན་ཏེ།
དེ་ཡིན་ན་མངོན་སུམ་གྱིས་དམིགས་དགོས་པ་ལས་དེས་མ་དམིགས་པའི་ཕྱིར་ཞེས་པ་ལྟ་བུ་དང་། ཡན་ལག་ཅན་ཆོས་ཅན། ཡན་ལག་རྣམས་ལས་རྫས་གཞན་མ་ཡིན་ཏེ། དེ་ལྟར་ཡིན་ན་སྲང་གི་མཐོ་དམན་གྱི་ཁྱད་པར་འཛིན་དགོས་པ་ལས་དེ་ལྟར་མི་འཛིན་པའི་ཕྱིར་ཞེས་པ་ལྟ་བུ་དང་། རྫས་ནི་ཆོས་ཅན། ཡོན་ཏན་དང་རྫས་གཞན་དུ་ཡོད་པ་མ་ཡིན་ཏེ། ཡོན་ཏན་གྱི་རྫས་ཀྱི་རང་བཞིན་ཡིན་པའི་ཕྱིར་ཞེས་པ་ལྟ་བུའོ། ། ཆོས་དང་ཆོས་ཅན་གྱི་ངོ་བོ་དང་ཁྱད་པར་གཉིས་ཀ་ལ་གནོད་པ་འབབ་པའི་དམ་བཅའ་ལྟར་སྣང་གི་དཔེ་གང་ཞེ་ན། སྨྲ་བ་ཐམས་ཅད་རྫུན་པ་ཡིན་ནོ་ཞེས་པ་ལྟ་བུ་སྟེ། ངག་སྨྲ་བ་ཆོས་ཅན་དང་།
རྫུན་པའི་དོན་ཅན་ཆོས་ཀྱི་ངོ་བོ་དང་། ཆོས་ཅན་གྱི་ཁྱད་པར་བརྗོད་བྱ་མི་རྟག་པ་དང་། ཆོས་ཀྱི་ཁྱད་པར་རྫུན་ཚིག་གི་བརྗོད་བྱའི་ཁྱད་པར་ཏེ། ཚིག་བདེན་ཞེན་གྱིས་སྨྲ་བའི་ཤུགས་ལ་འདི་དག་སེལ་བར་བྱེད་པའི་རང་ཚིག་འགལ་བ་ཡིན་པས་སེལ་བྱེད་གཞན་མ་སྨོས་སོ། ། འདི་རྣམས་ནི་འགྲེལ་པ་བྱེད་པ་དང་འགྲེལ་བཤད་མཁན་པོའི་འདོད་པ་བཞག་པ་ཡིན་ནོ། ། གཉིས་པ་ལ་གཉིས་ཏེ། རིགས་པ་ཅན་པས་བཏགས་པའི་དམ་བཅའི་དོན་དགག་པ་དང་། རྩོད་སྒྲུབ་མཁན་པོས་བཏགས་པའི་དམ་བཅའི་མཚན་ཉིད་ལའང་ཉེས་པ་དེ་དང་མཚུངས་པར་བསྟན་པའོ། ། དང་པོ་ལ་གཉིས་ཏེ། འདོད་པ་བརྗོད།
དེ་དགག་པའོ། ། དང་པོ་ནི། རིགས་པ་ཅན་རྣམས་ན་རེ། བསྒྲུབ་པར་བྱ་བ་ཉིད་དུ་སྟོན་པ་སྟེ། བསྟན་པར་བྱ་བ་དམ་བཅའོ་ཞེས་པའི་མཚན་ཉིད་འདི་ལ་གྲུབ་པ་མེད་པར་དོན་གྱིས་བྱས་ཞེས་པ་སྟེ། རང་གང་ལ་བསྒྲུབ་བྱར་སོང་བཞིན་པའི་ཕྱིར་རྒོལ་གྱིས་གྲུབ་ཟིན་ལས་ལོག་པ་ནི་བསྒྲུབ་བྱ་དང་དམ་བཅའི་མཚན་ཉིད་ཡིན་ནོ་ཞེས་ཟེར་རོ། གཉིས་པ་ལ་གསུམ་ཏེ། ཧ་ཅང་ཐལ་བ་དང་། བསྒྲུབ་བྱའི་དོན་ལ་བརྟགས་ནས་དགག་པ་དང་། ངེས་བཟུང་གི་སྦྱར་ས་ལ་བརྟགས་ནས་དགག་པའོ།
དང་པོ་ནི། དེ་ལྟ་ན་ནི། རྟགས་དང་དཔེ་མ་གྲུབ་པ་ཡང་ཆོས་ཅན། དམ་བཅའམ་བསྒྲུབ་བྱར་འགྱུར་བར་ཐལ། རང་གང་ལ་བསྒྲུབ་བྱར་སོང་བཞིན་པའི་ཕྱིར་རྒོལ་གྱིས་གྲུབ་ཟིན་ལས་ལོག་པ་ཡིན་པའི་ཕྱིར། རྟགས་དང་དཔེ་མ་གྲུབ་པའི་མཚན་གཞི་གང་ཞེ་ན། འགྲེལ་པ་བྱེད་པ་དག་ན་རེ། སྒྲ་ཆོས་ཅན་རྟག་ཏེ། རེག་པར་བྱ་བ་ཅན་ཡིན་པའི་ཕྱིར། དཔེར་ན་བློ་བཞིན་ནོ་ཞེས་པ་དང་།
མི་རྟག་སྟེ། མིག་ཤེས་ཀྱིས་གཟུང་བར་བྱ་བ་ཡིན་པའི་ཕྱིར་ཞེས་པ་ལྟ་བུའོ། ། ཞེས་ཟེར་རོ། ། སྐབས་འགའ་ཞིག་ཏུ་འཐད་ཡིན་ཀྱང་སྐབས་འདིར་ནི་འཐད་པར་མི་སེམས་ཏེ། སྐབས་འདིར་ད་ལྟ་རྟགས་དང་དཔེར་མ་གྲུབ་པ་ཡིན་ཡང་རང་དུས་ལས་མ་འོངས་པའི་དུས་སུ་རྟགས་ཡང་དག་གིས་བསྒྲུབ་ཐུབ་པ་གཅིག་དགོས་ལ་འདི་འདྲའི་རྟགས་དང་དཔེ་མ་གྲུབ་པ་ནི་རྟགས་ཡང་དག་གིས་བསྒྲུབ་པར་མི་ནུས་པའི་ཕྱིར་རོ། ། དེས་ན་སློབ་དཔོན་ཆེན་པོ་ཆོས་མཆོག་གིས་བཤད་པ་བཞིན་དུ་ཤེས་པར་བྱ་སྟེ། སྒྲ་ཆོས་ཅན། མི་རྟག་སྟེ། བྱས་པའི་ཕྱིར། དཔེར་ན་བུམ་པ་བཞིན་ཞེས་བཀོད་པ་ན།
གྲངས་ཅན་ལ་ལྟོས་ནས་དཔེ་མ་གྲུབ་པ་དང་དཔྱོད་པ་པ་ལ་ལྟོས་ནས་རྟགས་མ་གྲུབ་པ་ཡིན་ཡང་། གཞན་གྱིས་མ་གྲུབ་ཅེས་རྒོལ་བ་ན། བུམ་པ་ཆོས་ཅན། མི་རྟག་སྟེ། བྱས་པའི་ཕྱིར་དང་། སྒྲ་ཆོས་ཅན། བྱས་པ་ཡིན་ཏེ། རང་གི་རྒྱུ་རྐྱེན་ལས་སྐྱེས་པའི་ཕྱིར་ཞེས་བཀོད་ན། རྟགས་ཡང་དག་ཏུ་འགྱུར་བ་བཞིན་ནོ་ཞེས་གསུངས་པ་བཞིན་དུ་བཤད་ན་ལེགས་པར་མངོན། འདིའི་དོན་རྣམ་འགྲེལ་དུ་བཤད་པའི་དོན་འཆད་པ་ལ་ཁ་གཅིག་ན་རེ།
རིགས་པ་ཅན་པས་མ་གྲུབ་པ་ཙམ་དམ་བཅའི་མཚན་ཉིད་དུ་འཇོག་པ་མ་ཡིན་ཏེ། དེ་ལྟར་ན། རི་བོང་གི་རྭ་ཡང་། དམ་བཅའ་ཡིན་པར་ཐལ། མ་གྲུབ་པ་ཙམ་ཡིན་པའི་ཕྱིར་ཞེས་པའི་སུན་འབྱིན་བརྗོད་དགོས་པ་ལས་དེ་ལྟར་མ་བརྗོད་པའི་ཕྱིར། དེས་ན་ཤེས་བྱེད་ཀྱི་སྐབས་ཀྱིས་མ་གྲུབ་པ་དམ་བཅའི་མཚན་ཉིད་དུ་བཞག་པ་མིན་ལ། དེ་ལ་དཔེ་རྟགས་མ་གྲུབ་པ་དམ་བཅའ་ཡིན་པར་ཐལ། ཤེས་བྱེད་ཀྱི་སྐབས་ཀྱི་མ་གྲུབ་པ་ཡིན་པའི་ཕྱིར་ཞེས་བརྗོད་པ་ཡིན་གྱི་རི་བོང་གི་རྭ་དམ་བཅའ་ཡིན་པར་ཐལ། ཞེས་བརྗོད་པ་མ་ཡིན་ནོ་ཞེས་ཟེར་རོ། ། དེ་ནི་མ་ཡིན་ཏེ།
རི་བོང་གི་རྭ་ཡང་། དམ་བཅའ་ཡིན་པར་ཐལ། ཤེས་བྱེད་ཀྱི་སྐབས་ཀྱི་མ་གྲུབ་པ་ཡིན་པའི་ཕྱིར་ཞེས་བརྗོད་ན་ཅི་ཟེར། རྟགས་མ་གྲུབ་བོ་ཞེ་ན། སྔ་མའང་མ་གྲུབ་བོ། འོ་ན། རི་བོང་གི་རྭ་འགྱུར་བར་ཐལ། དེ་མ་གྲུབ་པ་མ་ཡིན་པའི་ཕྱིར་ཞེ་ན། རི་བོང་གི་རྭ་ཡང་ཤེས་བྱེད་ཀྱི་སྐབས་ཀྱི་གྲུབ་པ་ཡིན་པར་ཐལ། དེ་ཤེས་བྱེད་ཀྱི་སྐབས་ཀྱི་མ་གྲུབ་པ་མ་ཡིན་པའི་ཕྱིར།
ཞེས་བརྗོད་ན་མི་མཚུངས་སམ་ལེགས་པར་སོམས་ཤིགས། འོ་ན་ཁྱོད་རྣམ་པར་འགྲེལ་པའི་དོན་ཇི་ལྟར་འཆད་ཅེ་ན། རིགས་པ་ཅན་པས་མ་གྲུབ་པ་ནི་དམ་བཅའ་མཚན་ཉིད་དུ་བཞག་པ་མ་ཡིན་ཏེ། ཡིན་ན། རི་བོང་གི་རྭ་ཡང་དམ་བཅར་ཐལ། ཞེས་འཕེན་པར་རིགས་པ་ལས་དེ་ལྟར་མ་འཕངས་པའི་ཕྱིར་དེས་ན་ཤེས་བྱེད་ཀྱི་སྐབས་ཀྱང་ཡིན་ལ་རང་ཕྱོགས་ཆོས་ཅན་དུ་སོང་བའི་ཕྱིར་རྒོལ་གྱིས་མ་གྲུབ་པ་ཡང་ཡིན་པའི་གཞི་མཐུན་པ་དམ་བཅའི་མཚན་ཉིད་དུ་བཞག་ལ་དེ་ལ་ནི་རི་བོང་གི་རྭ་དམ་བཅའ་ཡིན་པར་ཐལ་བ་མི་འཕེན་ཏེ། དེའི་རྟགས་མི་གྲུབ་པའི་ཕྱིར། དེའི་ཕྱིར་ན་དེ་ལ་སྔར་བཤད་པའི་དཔེ་རྟགས་མ་གྲུབ་པ་ལྟ་བུ་སུན་འབྱིན་དུ་བརྗོད་པར་བྱེད་ལ་དེ་ལ་ནི་སྔར་བཤད་པའི་སྐྱོན་མཚུངས་པ་མ་ཡིན་ནོ། ། འདི་ལའང་དགག་སྒྲུབ་ཅུང་ཟད་བརྗོད་རྒྱུ་ཡོད་ཀྱང་གཞན་དུ་ཤེས་པར་བྱའོ། ། བློ་གྲོས་རྩིང་པོའི་གང་ཟག་རྣམས་ཀྱིས་ནི་སྐལ་པའི་བར་དུ་བསླབས་ཀྱང་ཤེས་པར་མི་གྱུར་རོ། །
དེ་ལ་རིགས་པ་ཅན་ན་རེ། དཔེ་རྟགས་མ་གྲུབ་པ་དམ་བཅར་ཐལ་བའི་སྐྱོན་མེད་དེ། ལས་དང་བྱེད་པ་གཉིས་ཀྱི་ནང་ནས་ལས་དམ་པ་མ་ཡིན་པའི་ཕྱིར་དང་། སྒྲུབ་བྱེད་འགོད་པ་པོའི་འདོད་ལུགས་དམ་པ་མ་ཡིན་པའི་ཕྱིར་དང་། དེ་བརྗོད་པ་སྒྲུབ་ངག་ཡན་ལག་ལྔའི་ནང་གི་དམ་བཅའི་ཡན་ལག་མ་ཡིན་པའི་ཕྱིར་དང་། གྲུབ་མཐའ་བཞིའི་ནང་ནས་སྐབས་ཀྱི་གྲུབ་མཐའ་མ་ཡིན་པའི་ཕྱིར། གྲུབ་མཐའ་བཞི་ནི། རྒྱུད་ཐམས་ཅད་དང་མི་འགལ་བ་གཞལ་བྱའི་དོན་འཛིན་པར་བྱེད་པའི་ཚད་མ་རྣམས་ཡོད་དོ་ཞེས་པ་ལྟ་བུ་རྒྱུད་ཐམས་ཅད་ཀྱི་གྲུབ་མཐའ་དང་། ཐམས་ཅད་གཅིག་པའམ་ཐ་དད་དུ་དམ་བཅའ་བ་ལྟ་བུ་སོ་སོའི་རྒྱུད་ཀྱི་གྲུབ་མཐའ་དང་། མ་བརྟགས་པར་བདག་ཡོད་པ་ཉིད་དུ་ཁས་བླངས་མི་རྟག་པ་ཉིད་ལ་སོགས་པར་རྣམ་པར་དཔྱོད་པ་ལྟ་བུ་ནི་ཁས་བླངས་པའི་གྲུབ་མཐའ་དང་།
ལུས་ཅན་མ་ཡིན་པའི་བདག་ནི་ཤི་ནས་འབྲས་བུ་ལ་ལོངས་སྤྱོད་དོ། དེ་དེར་ལུས་འབྱུང་བ་ནི་མེད་ཞེས་བརྗོད་པ་ན། བདག་ཡོད་པར་གྲུབ་པ་ལྟ་བུ་ནི་ཆོས་གང་དམ་བཅས་པ་ན་ཤུགས་ལ་གཞན་གྲུབ་པ་སྐབས་ཀྱི་གྲུབ་མཐའོ་ཞེས་ཟེར་རོ། ། དོན་འདི་རྣམས་འགོག་པའི་ཚུལ་ནི། རྣམ་འགྲེལ་ལས་ཤེས་པར་བྱའོ། ། གཉིས་པ་ནི། བསྒྲུབ་པར་བྱ་བ་ཉིད་དུ་བསྟན་པར་བྱ་བ་དམ་བཅའི་མཚན་ཉིད་དུ་མི་འཐད་པར་ཐལ། ཁྱོད་ལྟར་ན་བསྒྲུབ་བྱ་ཡིན་པ་མེད་པའི་ཕྱིར། མ་གྲུབ་སྟེ། ཆོས་མི་རྟག་པ་དེ་སྒྲ་མི་རྟག་པར་བསྒྲུབ་པའི་བསྒྲུབ་བྱ་ཡིན་པའི་ཕྱིར་ཞེ་ན།
སྒྲ་དང་མི་རྟག་པར་ཆོས་མཐུན་པའི་དེའི་ཆོས་ཡོད་པ་དེ་མཐུན་དཔེ་ཡིན་ནོ་ཞེས་སྨྲས་པ་མི་འཐད་པར་ཐལ། སྒྲ་མི་རྟག་པར་སྒྲུབ་པའི་བསྒྲུབ་བྱ་ཕྱིར་རྒོལ་གྱིས་མ་གྲུབ་པའི་སྔར་སྒྲ་དང་མི་རྟག་པར་ཆོས་མཐུན་པ་མེད་པའི་ཕྱིར། གསུམ་ཆར་རོ། ། གལ་ཏེ་ཆོས་ཅན་སྒྲ་དེ་བསྒྲུབ་བྱ་ཡིན་ཞེ་ན། སྒྲ་ཆོས་ཅན། ཁྱོད་མི་རྟག་པར་སྒྲུབ་པའི་དོན་དུ་བྱས་པ་ལྟ་བུའི་རྟགས་དོན་མེད་པར་ཐལ། ཁྱོད་སྒྲ་མི་རྟག་པར་བསྒྲུབ་པའི་བསྒྲུབ་བྱ་ཡིན་པ་གང་ཞིག ཁྱོད་སྒྲ་མི་རྟག་པར་བསྒྲུབ་པའི་ཕྱིར་རྒོལ་གྱིས་གྲུབ་ཟིན་པའི་ཕྱིར། གཉིས་ཀ་བསྒྲུབ་བྱ་ཡིན་ནོ་ཞེ་ན། མི་འཐད་པར་ཐལ།
སྔར་བཤད་པའི་སྐྱོན་གཉིས་ཀར་འགྱུར་བའི་ཕྱིར། གལ་ཏེ་སྒྲ་དང་མི་རྟག་པའི་ཚོགས་དོན་དེ་དེ་སྒྲུབ་ཀྱི་བསྒྲུབ་བྱ་ཡིན་ནོ་ཞེ་ན། ངེད་ཀྱི་ལུགས་ལ་འཐད་ཀྱང་ཁྱོད་ཀྱི་ལུགས་ལ་ཤིན་ཏུ་འགལ་ཏེ། འདི་ལྟར། སྒྲས་མི་རྟག་པ་ཁྱད་པར་དུ་བྱས་པར་ཐལ། སྒྲ་དང་མི་རྟག་པའི་ཚོགས་དོན་དེ་སྒྲ་མི་རྟག་པར་བསྒྲུབ་པའི་བསྒྲུབ་བྱ་ཡིན་པའི་ཕྱིར། འདོད་ན། ཁྱོད་ཀྱི་ལུགས་ལ་འགལ་བ་ཁོ་ན་སྟེ། མི་རྟག་པ་ཆོས་ཅན། བུམ་པ་ལ་རྗེས་འགྲོ་མེད་པར་ཐལ།
སྒྲས་ཁྱད་པར་དུ་བྱས་པའི་ཕྱིར། རྟགས་ཁྱབ་དངོས། འདོད་ན། རྣམ་པར་འགྲེལ་པར་བཤད་པ་བཞིན་དུ་ཤེས་པར་བྱའོ། ། འདིའང་ཚད་བསལ་མ་ཡིན་ནོ། ། གསུམ་པ་ནི། དམ་བཅའི་མཚན་ཉིད་དུ་ཁོ་ནའི་ངེས་བཟུང་སྦྱོར་བས་དཔེ་རྟགས་མ་གྲུབ་པ་དམ་བཅར་ཐལ་བའི་སྐྱོན་མེད་དོ་ཞེ་ན། དེ་ཡང་མི་འཐད་པར་ཐལ། བསྒྲུབ་བྱ་ཁོ་ན་བསྟན་པར་བྱ་བ་དམ་བཅའ་འོ་ཞེས་གཞན་ལྡན་རྣམ་གཅོད་དུ་སྦྱོར་བའམ། བསྒྲུབ་བྱ་བསྟན་པར་བྱ་བ་ཁོ་ན་དམ་བཅའ་འོ་ཞེས་མི་ལྡན་རྣམ་གཅོད་དུ་སྦྱོར་བའམ།
བསྒྲུབ་བྱ་བསྟན་པར་བྱ་བ་སྲིད་པ་ཁོ་ན་དམ་བཅའ་འོ་ཞེས་པ་མི་སྲིད་རྣམ་གཅོད་དུ་སྦྱོར་བ་གསུམ་པོ་གང་ཡང་མི་འཐད་པའི་ཕྱིར། ཁྱབ་བསལ་ཁས་བླངས་སོ། ། མ་གྲུབ་སྟེ། དང་པོ་ཁས་ལེན་པའི་ཕྱིར་ཞེ་ན། སྔར་བཤད་པ་ལྟར་གོང་དུ་ངེས་གཟུང་སྨོས་པ་དོན་མེད་དུ་འགྱུར་ལ། དེ་ལ་རྣམ་གཅོད་ཡོངས་གཅོད་ཀྱི་དགོས་པ་གང་ཡང་མེད་པའི་ཕྱིར། དེ་མ་གྲུབ་ན། ཁས་བླངས་མོད་ཁས་བླངས་གསལ་བར་སྟོན་ན་དེར་ཐལ། སྦྱོར་བ་སྐོར་གཅིག་གི་སྒྲུབ་བྱེད་དང་བསྒྲུབ་བྱ་གཞི་མཐུན་ཡོད་པ་གཅོད་པ་དང་། བསྒྲུབ་བྱ་དེ་སྒྲུབ་ཀྱི་ཕྱིར་རྒོལ་གྱིས་གྲུབ་ཟིན་མ་ཡིན་པར་ཤེས་པའི་ཆེད་དུ་སྨོས་མི་དགོས་པའི་ཕྱིར་དང་།
དགོས་པ་གཞན་ཡང་མེད་པའི་ཕྱིར། གསུམ་ཆར་ཁས་བླངས་སོ། ། ཅིག་ཤོས་ལྟར་ངེས་བཟུང་འོག་ཏུ་སྨོས་སོ་ཞེ་ན། མི་འདོད་པ་སྔར་བཤད་པ་ལྟ་བུའི་དཔེ་རྟགས་མ་གྲུབ་པ་ཡང་ཆོས་ཅན། དམ་བཅའ་ཡིན་པར་འགྱུར་བར་ཐལ། ཕྱིར་རྒོལ་གྱི་ངོར་བསྒྲུབ་པར་བྱ་དགོས་པ་ཁོ་ན་ཡིན་པའི་ཕྱིར། གསུམ་ཆར་རོ། ། གསུམ་པ་ལྟར་ན་ཡང་། ཉེས་པ་དེ་བཞིན་ནོ། ། གཉིས་པ་ནི།
རྩོད་པ་སྒྲུབ་པའི་ལུགས་ལ་ཉེས་པ་བརྗོད་པ་ནི། རིགས་པ་ཅན་པས་བཏགས་པའི་དམ་བཅའི་མཚན་ཉིད་ལ་ཉེས་པ་བརྗོད་པ་དེ་བཞིན་དུ་བསྒྲུབ་པར་བྱ་བར་བརྗོད་པ་དམ་བཅའི་མཚན་ཉིད་དུ་རྩོད་སྒྲུབ་མཁན་པོས་ཁས་བླངས་པ་ལ་ཡང་སྐྱོན་བརྗོད་རིགས་པར་ཐལ། རིགས་པ་ཅན་པ་བཀག་པའི་ཉེས་པ་ལུགས་འདི་ལ་མཚུངས་པའི་ཕྱིར། ཇི་ལྟར་མཚུངས་ན། སྔར་བཤད་པ་ལྟ་བུའི་དཔེ་རྟགས་མ་གྲུབ་པ་ཆོས་ཅན། དམ་བཅའ་ཡིན་པར་ཐལ། བསྒྲུབ་བྱར་བསྟན་པ་བྱ་བ་ཡིན་པའི་ཕྱིར། དཔེ་རྟགས་མ་གྲུབ་པ་དམ་བཅར་འགྱུར་བ་སྲིད་པ་མ་ཡིན་ཏེ། རྣམ་པར་དཔྱད་ཟིན་པ་འདོད་པའི་དོན་ཕྱོགས་ཡིན་པ་ཉིད་ཀྱི་ཕྱིར་ན་རྣམ་པར་དཔྱད་ཟིན་པའི་ཕྱོགས་ཁོ་ན་ཡིན་པའི་བསྒྲུབ་བྱ་བརྗོད་པ་དམ་བཅའི་མཚན་ཉིད་ཡིན་པའི་ཕྱིར་ཞེ་ན། ཕྱོགས་ཡིན་པའི་བསྒྲུབ་བྱ་བསྟན་པ་དམ་བཅའི་མཚན་ཉིད་དུ་སྨོས་པ་དེ་ལ་ཡང་རིགས་པ་ཅན་པ་ལ་བཀོད་པའི་ཉེས་པ་དེ་མཚུངས་པར་ཐལ།
རྣམ་པར་དཔྱོད་པའི་འདོད་པ་ཡི་དོན་ནི་རྒོལ་བས་བསྒྲུབ་བྱར་མི་འདོད་པ་ལས་ལོག་པ་ཙམ་གྱི་མཚན་ཉིད་དུ་ཁས་བླངས་ལ་དེ་ནི་སྔར་བཤད་པའི་དཔེ་རྟགས་མ་གྲུབ་པ་ལ་ཡང་མཚུངས་པའི་ཕྱིར་རོ། ། ཇི་ལྟར་མཚུངས་ན། སྔར་བཤད་པའི་དཔེ་རྟགས་མ་གྲུབ་པ་ཡང་ཆོས་ཅན། དམ་བཅའ་ཡིན་པར་ཐལ། རྣམ་པར་དཔྱོད་པའི་འདོད་པའི་དོན་ཡིན་པའི་ཕྱིར། རྟགས་མ་གྲུབ་ན། ཁས་བླངས་མོད་ཁས་བླངས་གསལ་བར་སྟོན་ན། དེར་ཐལ། རྟགས་འདིས་བསྒྲུབ་ནུས་སམ་མི་ནུས་སྙམ་དུ་དཔྱོད་པར་ནུས་པའི་ཕྱིར། གསུམ་ཆར་ཁས་བླངས་སོ། །
གསུམ་པ་ལ་གཉིས་ཏེ། དངོས་དང་། དཔེ་དེ་རྩོད་སྒྲུབ་མཁན་པོས་འགལ་རྟགས་སུ་བཤད་པ་དགག་པའོ། ། དང་པོ་ལ་གསུམ་སྟེ། རྟགས་དམ་བཅའ་དང་འགལ་བ་དམ་བཅའི་སྐྱོན་གྱི་མཚན་ཉིད་དུ་མི་འཐད་པ་དང་། ཐམས་ཅད་མ་ཡིན་པའི་རྟགས་ཀྱིས་སྒྲ་རྟག་པར་སྒྲུབ་པའི་ཆོས་མི་མཐུན་སྦྱོར་གྱིས་ཁྱབ་པའི་ཆ་མཐུན་ཙམ་སྟོན་པ་ཡིན་པ་དང་། དེས་ཐམས་ཅད་མ་ཡིན་པ་དེ་སྒྲུབ་ཀྱི་རྟགས་སུ་འཕངས་པ་དགག་པའོ། ། དང་པོ་ནི། རིགས་པ་ཅན་པས་དམ་བཅས་པའི་ཞེན་དོན་ལ་ཉེས་པ་བརྗོད་པར་ཤེས་པར་བྱའོ་ཞེས་སྦྱར་རོ། ། དེས་ཅི་འདྲ་བ་ཞིག་དམ་བཅས་ཞེ་ན།
དེས་འདི་ལྟར་དམ་བཅས་ཏེ། རྟགས་དམ་བཅའ་དང་འགལ་བ་ནི་དམ་བཅའི་སྐྱོན་གྱི་མཚན་ཉིད་ཡིན་ཏེ། དཔེར་ན་སྒྲ་རྟག་སྟེ། ཐམས་ཅད་མི་རྟག་པའི་ཕྱིར་ཞེས་པ་ལྟ་བུའོ། ། དེ་རྟགས་དམ་བཅའ་དང་འགལ་བའི་དམ་བཅའི་སྐྱོན་ཡིན་ཏེ། སྒྲ་རྟག་ན་ཐམས་ཅད་མི་རྟག་པ་མ་ཡིན་དགོས་ཐམས་ཅད་མི་རྟག་ན་སྒྲ་རྟག་པ་མ་ཡིན་དགོས་པའི་ཕྱིར་ཏེ། སྒྲ་ཡང་ཐམས་ཅད་ཀྱི་བྱེ་བྲག་ཡིན་པའི་ཕྱིར་ཞེས་ཟེར་རོ། ། དེ་ལ་ཉེས་པ་ཅི་ཡོད་ཅེ་ན། སྒྲ་རྟག་སྟེ་ཐམས་ཅད་མི་རྟག་པའི་ཕྱིར་ཞེས་པ་ལྟ་བུའི་གཏན་ཚིགས་དམ་བཅའ་དང་འགལ་བ་དམ་བཅའི་སྐྱོན་གྱི་མཚན་ཉིད་ཡིན་ནོ་ཞེས་པ་རིགས་པ་མིན་པར་ཐལ། དེ་རིགས་པ་ཡིན་ན་དེ་འདྲའི་སྦྱོར་ངག་དེས་མི་རྟག་པ་དེ་སྒྲུབ་ཀྱི་རྟགས་སུ་འཕངས་དགོས་པ་ལས་དེ་ལྟར་མ་འཕངས་པའི་ཕྱིར།
མ་གྲུབ་ན། དེར་ཐལ། དེ་ནི་སྒྲ་རྟག་ཅེས་དམིགས་ཀྱིས་བསལ་ནས་ཐམས་ཅད་མི་རྟག་པའི་ཕྱིར། ཞེས་སྤྱིར་བཏང་གི་ཚིག་དེའི་རྗེས་སུ་འཇུག་པ་ཙམ་ཡིན་པའི་ཕྱིར་དང་། དེས་མི་རྟག་པས་སྒྲ་ལ་རྟག་པ་འགོག་ནུས་དང་སྒྲུབ་ནུས་གང་དུའང་མ་འཕངས་པའི་ཕྱིར་དང་། དེས་དེ་དེ་སྒྲུབ་ཀྱི་མ་ངེས་པ་དང་མ་གྲུབ་པའི་རྟགས་སུའང་མ་འཕངས་པའི་ཕྱིར་རོ། རྒྱས་པར་ནི་རྣམ་འགྲེལ་དུ་ཤེས་པར་བྱའོ། ། གཉིས་པ་ནི། དེས་མི་རྟག་པ་དེ་སྒྲུབ་ཀྱི་རྟགས་སུ་འཕངས་པ་མ་ཡིན་པར་ཐལ། སྦྱོར་བའི་འགོད་ཚུལ་ལེགས་པར་མ་བསླབས་པ་རྣམས་ཀྱིས་སྦྱོར་ངག་དེ་ནི་ཐམས་ཅད་མ་ཡིན་པའི་རྟགས་ཀྱིས་སྒྲ་རྟག་པར་སྒྲུབ་པའི་ཆོས་མི་མཐུན་སྦྱོར་གྱི་སྒྲུབ་ངག་གི་ཁྱབ་པའི་ཆ་མཐུན་ཙམ་དཔེར་བརྗོད་པའི་ཕྱིར།
དེ་ཡང་སྒྲུབ་ངག་ཡན་ལག་ལྔ་དང་ལྡན་པའི་མི་མཐུན་སྦྱོར་གྱི་ཁྱབ་པའི་ཆ་མཐུན་ཙམ་བརྗོད་པ་མ་ཡིན་ཏེ། སྒྲ་ཆོས་ཅན། རྟག་སྟེ། ཐམས་ཅད་མི་རྟག་པའི་ཕྱིར། གང་མི་རྟག་པ་དེ་ནི་ཐམས་ཅད་ཡིན་ཏེ། དཔེར་ན་བུམ་པ་བཞིན་ཞེས་བརྗོད་རིགས་པ་ལ། ཐམས་ཅད་མི་རྟག་ཅེས་པའི་ཁྱབ་པའི་ཆ་མཐུན་ཙམ་བརྗོད་པའོ། ། གསུམ་པ་ནི། ཆོས་མི་མཐུན་པའི་རྟགས་ཉེར་སྦྱོར་གྱིས་འདིར་ཐམས་ཅད་མིན་པ་སྒྲ་རྟག་པར་སྒྲུབ་པའི་རྟགས་དོན་མཐུན་དུ་འཕངས་སོ་ཞེ་ན། སྦྱོར་ངག་དེས་ཐམས་ཅད་མ་ཡིན་པ་དེ་སྒྲ་རྟག་པར་བསྒྲུབ་པའི་རྟགས་དོན་མཐུན་དུ་འཕངས་པ་མ་ཡིན་པར་ཐལ།
ཐམས་ཅད་མ་ཡིན་པ་དེ་སྒྲ་རྟག་པར་སྒྲུབ་པའི་རྟགས་སུ་འགྱུར་བ་མི་སྲིད་པའི་ཕྱིར། ཁྱབ་བསལ་ཁས་བླངས་སོ། ། རྟགས་མ་གྲུབ་སྟེ། ཐམས་ཅད་མ་ཡིན་པ་དེ་སྒྲ་རྟག་པར་བསྒྲུབ་ནུས་པའི་ཕྱོགས་ཆོས་སུ་འཐད་པའི་ཕྱིར། ཁས་བླངས་འགལ་ཏེ། སྔར་སྒྲ་དེ་ཐམས་ཅད་ཀྱི་བྱེ་བྲག་ཏུ་ཁས་བླངས་པའི་ཕྱིར་རོ། ། དེའི་སྐྱོན་མེད་དེ། སྒྲ་མ་ཡིན་གྱི་ཐམས་ཅད་མ་ཡིན་པ་དེ་སྒྲ་རྟག་པར་སྒྲུབ་པའི་རྟགས་སུ་འཐད་པའི་ཕྱིར་ཞེ་ན། འོ་ན། སྒྲའི་ཐམས་ཅད་དེ་སྒྲ་རྟག་པར་སྒྲུབ་པའི་རྟགས་སུ་ཐལ།
སྒྲའི་ཐམས་ཅད་དེ་སྒྲ་མ་ཡིན་གྱི་ཐམས་ཅད་མ་ཡིན་པ་གཉིས་གཅིག་ཡིན་པ་གང་ཞིག ཕྱོགས་སྔ་དེའི་ཕྱིར། རྟགས་གཉིས་ཀ་ཁས་བླངས་སོ། འདོད་ན། སྒྲ་ཡང་སྒྲ་རྟག་པར་སྒྲུབ་པའི་རྟགས་སུ་ཐལ། འདོད་པ་གང་ཞིག སྒྲ་དེ་སྒྲའི་ཐམས་ཅད་དང་གཅིག་པའི་ཕྱིར། རྟགས་གཉིས་ཀ་ཁས་བླངས་སོ། འདི་ལྟར་བཤད་པ་མཁས་མཆོག་གི་དགོངས་པ་ཡིན་གྱི་སྔོན་གྱི་ཊཱིཀ་བྱེད་པ་རྣམས་ཀྱིས་བཤད་པ་ལྟར་བྱེད་ན་རིགས་པའི་ལམ་ལས་འདས་པ་ཡིན་ནོ། ། སྔ་མས་ཇི་ལྟར་བཤད་ཅིང་དེ་ལ་གནོད་བྱེད་ཅི་ཡོད་ཅེ་ན།
འདི་ལྟར་འཆད་དེ། ཐམས་ཅད་མ་ཡིན་པ་དེ་སྒྲ་རྟག་པར་སྒྲུབ་པའི་རྟགས་སུ་མི་འཐད་པར་ཐལ། ཐམས་ཅད་མིན་པ་ཙམ་དང་སྒྲ་མིན་གྱི་ཐམས་ཅད་མ་ཡིན་པ་གཉིས་ཀ་རྟགས་སུ་མི་འཐད་པའི་ཕྱིར། དང་པོ་མི་རིགས་ཏེ་སྒྲ་ཡང་ཐམས་ཅད་ཀྱི་ཁོངས་སུ་འདུས་པའི་ཕྱིར་དང་། སྤྱི་སྒྲས་བྱེ་བྲག་སྤོང་བ་མི་འཐད་པའི་ཕྱིར་རོ། ། གཉིས་པའང་མི་རིགས་ཏེ། ཆོས་ཅན་གྱི་ལྡོག་པ་དེ་ཉིད་རྟགས་སུ་མི་རིགས་པའི་ཕྱིར། ཞེས་སྨོས་སོ། ། འདི་ལྟར་ཏུ་རྣམ་འགྲེལ་གྱི་ཊཱིཀ་བྱེད་པ་ཕལ་ཆེར་ཡང་འཆད་དོ། ། འདི་ནི་རྣམ་པ་ཐམས་ཅད་དུ་མི་འཐད་དེ།
སྒྲ་ཡང་ཤེས་བྱ་ཐམས་ཅད་མ་ཡིན་པའི་རྟགས་སུ་མི་གྲུབ་པར་ཐལ། སྒྲ་ཤེས་བྱ་ཐམས་ཅད་ཀྱི་ཁོངས་སུ་འདུས་པའི་ཕྱིར། འདོད་དེ། སྒྲ་ཤེས་བྱ་ཐམས་ཅད་ཡིན་པའི་ཕྱིར་ཞེ་ན། དེ་ལྟར་ཡིན་ན་དུང་སྒྲ་ཡང་། སྒྲ་དང་སྒྲ་མ་ཡིན་གཉིས་ཀར་འགྱུར་ཏེ། རྒྱུ་མཚན་མཚུངས་པའི་ཕྱིར། དེ་ཡང་འདོད་ན། གཞི་གཅིག་གི་སྟེང་དུ་དངོས་འགལ་གཞི་མཐུན་དུ་འགྱུར་བ་དང་། མེ་དང་མེ་མིན་རང་བཞིན་གཉིས།
ཞེས་སོགས་ཀྱི་ཕྱོགས་སྔའི་འདོད་པ་ཡང་འཐད་པར་འགྱུར་རོ། ། གཞན་ཡང་། སྒྲ་ཆོས་ཅན། རྟག་སྟེ། མཉན་བྱ་ཡིན་པའི་ཕྱིར་ཞེས་སོགས་ཀྱང་རྟགས་སུ་མི་རིགས་པར་འགྱུར་ཏེ། ཆོས་ཅན་གྱི་ལྡོག་པ་དེ་ཉིད་རྟགས་སུ་མི་རིགས་པའི་ཕྱིར། ཞེས་བརྗོད་ན་ལན་ཅི་ཡོད། ཁྱབ་པ་མེད་དེ། སྒྲ་དང་མཉན་བྱ་ལྡོག་པ་ཐ་དད་ཡིན་པའི་ཕྱིར་ཞེ་ན། འོ་ན་ཁྱོད་ཀྱིས་བཤད་པ་དེ་ལའང་ཁྱབ་པ་མེད་པར་འགྱུར་ཏེ།
སྒྲ་དང་སྒྲ་མ་ཡིན་གྱི་ཐམས་ཅད་མ་ཡིན་པ་གཉིས་ལྡོག་པ་ཐ་དད་ཡིན་པའི་ཕྱིར་ཞེས་བརྗོད་ན་མི་མཚུངས་སམ་ལེགས་པར་སོམས་ཤིག འདིའི་སྐབས་ཀྱི་འགྲེལ་པའི་བཤད་པ་ནི་ཤིན་ཏུ་མི་འཐད་པར་སྣང་ཡང་ཚིག་མང་དུ་དོགས་པས་དགག་སྒྲུབ་རེ་ཤིག་རྒྱས་པར་མ་བྱས་སོ། ། གལ་ཏེ་ཆོས་ཅན་གྱི་ལྡོག་པ་དེ་ཉིད་རྟགས་སུ་བཀོད་པས་རྟགས་སུ་མི་འགྱུར་ན། འདུས་པ་ཆོས་ཅན། གཞན་དོན་བྱེད་དེ། འདུས་པ་ཡིན་པའི་ཕྱིར། ཞེས་དང་། འདུས་བྱས་ཆོས་ཅན། མི་རྟག་སྟེ། འདུས་བྱས་ཡིན་པའི་ཕྱིར་ཞེས་པ་ལྟ་བུ་རྟགས་ཡང་དག་མ་ཡིན་པར་འགྱུར་ཏེ།
ཆོས་ཅན་གྱི་ལྡོག་པ་དེ་ཉིད་རྟགས་སུ་བཀོད་པའི་ཕྱིར་ཞེ་ན། ཚིག་ཟིན་ལ་བསམ་ན་འདོད་པ་ཡིན་ལ། དོན་ལ་བསམ་ན་ཆོས་ཅན་གྱི་ལྡོག་པ་དེ་ཉིད་རྟགས་སུ་བཀོད་པ་མ་གྲུབ་སྟེ། འདུས་པ་དང་འདུས་བྱས་ཀྱི་བྱེ་བྲག་རྩོད་གཞིར་འཛིན་པའི་ཕྱིར་དང་། གཞན་དུ་ན་རྟགས་ཆོས་གཉིས་ལྡན་གྱི་མཐུན་དཔེ་མི་རྙེད་པའི་ཕྱིར་ཞེས་ལ་ལ་སྨྲའོ། ། གཉིས་པ་ནི། རྩོད་སྒྲུབ་མཁན་པོ་ན་རེ། སྔར་བཤད་པའི་རྟགས་དེ་འགལ་བའི་གཏན་ཚིགས་ཡིན་ཏེ། དཔེར་ན་བྱེ་བྲག་པས་སྒྲ་མི་རྟག་སྟེ། དབང་ཤེས་ཀྱི་གཟུང་བྱ་ཡིན་པའི་ཕྱིར་ཞེས་རྟགས་སུ་ཁས་བླངས་པ་ན།
དབང་ཤེས་ཀྱི་བཟུང་བྱར་གྱུར་པའི་ཡོན་ཏན་རྟག་པར་ཁས་བླངས་པ་དང་འགལ་བ་གྲུབ་མཐའ་དང་འགལ་བ་དང་། གྲངས་ཅན་གྱིས་ཞོ་དང་འོ་མ་ངོ་བོ་གཅིག་ཏུ་ཡོད་དེ། འོ་མ་ལས་ཞོ་འབྱུང་བའི་ཕྱིར་ཞེས་པ། དམ་བཅའ་དང་འགལ་བ་ལྟ་བུའོ་ཞེ་ན། འགལ་བ་དང་ལྡན་མིན་ཞེས་པ་སྟེ། ཐམས་ཅད་མི་རྟག་པ་ཆོས་ཅན། དཔེ་དེ་གཉིས་བཞིན་དུ་ཁྱོད་སྒྲ་རྟག་པར་སྒྲུབ་པའི་འགལ་བ་དང་ལྡན་པའི་གཏན་ཚིགས་ལྟར་སྣང་མ་ཡིན་པར་ཐལ། དཔེ་དེ་གཉིས་དེ་འདྲའི་ཕྱོགས་ཆོས་ཡིན་ཡང་ཁྱོད་སྒྲ་རྟག་པར་སྒྲུབ་པའི་ཕྱོགས་ཆོས་མ་ཡིན་པའི་ཕྱིར་རོ། ། གཉིས་པ་ལ་གཉིས་ཏེ། མདོར་བསྟན།
རྒྱས་པར་བཤད་པའོ། ། དང་པོ་ལ་གསུམ་སྟེ། གཏན་ཚིགས་ཡང་དག་འཆད་པའི་སྔོན་དུ་ཕྱོགས་ཆོས་ཀྱི་རབ་དབྱེ་བཤད་པའི་དགོས་པ་དང་། ཕྱོགས་ཆོས་ཀྱི་དབྱེ་བ་བཤད་པ་དང་། ཕྱོགས་ཆོས་ཀྱི་དོན་བཤད་པའོ། ། དང་པོ་ནི། གཏན་ཚིགས་སྔར་བཤད་པ་མ་ཡིན་ནམ་ཞེ་ན། སྐྱོན་མེད་དེ། བཤད་ཟིན་ཀྱང་གཞན་དོན་གྱི་རྗེས་དཔག་གི་བསྟན་བྱ་གཏན་ཚིགས་ཀྱི་དབྱེ་བ་ཤེས་པའི་ཆེད་ཡིན་པའི་ཕྱིར། དེ་ཡང་འདི་ལྟར།
གང་ཞིག་གཏན་ཚིགས་ཡང་དག་དང་འགལ་བ་དང་མ་ངེས་པ་སོགས་འཆད་པའི་དོན་གྱི་སྔོན་དུ་རྒྱས་པར་ཕྱོགས་ཆོས་ཅན་གྱི་དབྱེ་བ་དེ་བསྟན་པར་བྱ་སྟེ། དེ་ལ་བསྒྲུབ་བྱའི་ཆོས་ཀྱི་རྟགས་དེ་ལྟར་སྣང་བ་ཕལ་ཆེ་བས་ཕྱོགས་ཆོས་ཅན་དང་། ཁྱད་པར་དུ་རྟགས་ཡང་དག་གི་དབྱེ་བ་རྟོགས་པའི་ཆེད་དུ་ཕྱོགས་ཆོས་ཅན་གྱི་རབ་དབྱེ་འཆད་པར་རིགས་པ་དེས་ན་སྟེ་དེ་ལྟར་བཤད་པའི་ཕྱིར་རོ། ། ཕལ་ཆེར་སྨོས་པ་ནི། མ་གྲུབ་པའི་གཏན་ཚིགས་ཀྱང་ལྟར་སྣང་དུ་ཤེས་པ་དང་། ལྟར་སྣང་ཕལ་ཆེ་བ་ཕྱོགས་ཆོས་ཅན་དུ་ཤེས་པའི་ཆེད་དུ་ཡིན་ནོ། ། གཉིས་པ་ནི། ཕྱོགས་ཆོས་ཀྱི་དབྱེ་བ་བདེ་བླག་ཏུ་རྟོགས་པ་ལ་བརྟན་ནས་གཞན་དོན་རྗེས་དཔག་གི་བསྟན་བྱ་མཐུན་ཕྱོགས་ལ་ཁྱབ་བྱེད་དུ་འཇུག་པ་དང་། ཆ་གཉིས་སུ་འཇུག་པ་གཉིས་སུ་འདུ་བར་ཤེས་པའི་ཆེད་དང་། དགོས་པ་གཞན་ཡོད་པ་ནི་འོག་ཏུ་འཆད་པར་འགྱུར་རོ། །
འདིར་བསྟན་པའི་ཕྱོགས་ཀྱི་ཆོས་ལའང་ཆོས་ཅན། རྩ་བའི་སྒོ་ནས་རྣམ་པ་གསུམ་ཡོད་དེ། དེའི་སྒོ་ནས་མཐུན་ཕྱོགས་ལ་ཁྱབ་བྱེད་དུ་ཡོད་པ་དང་། དེར་མེད་པ་དང་། རྣམ་གཉིས་སུ་འཇུག་པ་རྣམས་སུ་ཡོད་པའི་ཕྱིར་རོ། ཡན་ལག་གི་སྒོ་ནས་སོ་སོར་ནི་རེ་རེ་ལའང་གསུམ་གསུམ་ཡོད་དེ། མཐུན་ཕྱོགས་ལ་ཁྱབ་བྱེད་དུ་འཇུག་པའི་ཕྱོགས་ཆོས་ལ་ཡང་མི་མཐུན་ཕྱོགས་ལ་ཡོད་པ་དང་། མེད་པ་དང་། ཆ་གཉིས་པའི་བྱེ་བྲག་གིས་གསུམ་རིགས་པའི་ཕྱིར་དང་། འང་གིས་སྒྲས་དེ་ལ་གསུམ་ཡོད་པར་མ་ཟད།
མཐུན་ཕྱོགས་ལ་མེད་པ་ལ་ཡང་དེ་ལྟར་གསུམ་ཡོད་པའི་ཕྱིར་དང་། མཐུན་ཕྱོགས་ལ་ཆ་གཉིས་སུ་འཇུག་པ་ལ་ཡང་དེ་ལྟར་གསུམ་རྣམས་ཡོད་པའི་ཕྱིར་རོ། ། གལ་ཏེ་ལྷག་ལྡན་ལ་སོགས་པའི་ཕྱོགས་ཆོས་ཅན་གཞན་ཡང་ཡོད་པ་མ་ཡིན་ནམ། ཅིའི་ཕྱིར་དགུ་ཁོ་ན་སྨོས་ཞེ་ན། དགུ་སྨོས་པ་ལ་དགོས་པ་ཁྱད་པར་ཅན་ཡོད་དེ། རྟགས་ཡང་དག་གི་མཚན་ཉིད་ཚུལ་གཉིས་སུ་གྲངས་ངེས་པ་སྒྲུབ་པའི་ཆེད་དུ་གཏན་ཚིགས་ཡང་དག་གཉིས་དང་། འགལ་རྟགས་གཉིས་སྨོས་པའི་ཕྱིར་དང་། རྟགས་ཡང་དག་ཏུ་མཚོན་པའི་མཚན་ཉིད་ཚུལ་གཉིས་སུ་འདུའང་ཚུལ་གསུམ་ལ་གྲངས་ངེས་བསྒྲུབ་པའི་ཆེད་དུ་སྤྱི་དང་ཁྱད་པར་གཉིས་སྨོས་པའི་ཕྱིར་དང་། ལྡོག་ཁྱབ་གཙོ་བོར་སྒྲུབ་ནས་དེ་སྒྲུབ་ཀྱི་མི་མཐུན་ཕྱོགས་མཐའ་དག་དང་བཅས་པ་ནུས་ཡུལ་དུ་ཤེས་པའི་ཆེད་དུ་དངོས་ཀྱི་མ་ངེས་པ་ལ་སོགས་པ་གསུམ་སྨོས་པའི་ཕྱིར་རོ། རྔོག་འགྱུར་ལ་ནི།
ཕྱོགས་ཆོས་མཐུན་ཕྱོགས་ཡོད་མེད་དང་། ། རྣམ་གཉིས་རེ་རེ་དག་ལ་ཡང་། ། རྣམ་གསུམ་མི་མཐུན་ཕྱོགས་ལ་ཡང་། ། ཡོད་མེད་རྣམ་པ་གཉིས་ཕྱིར་རོ། ། ཞེས་འབྱུང་ངོ་། ། འདི་རྣམས་ཀྱི་དོན་ནི་འོག་ཏུ་དཔྱད་པར་བྱེད་དོ། ། གསུམ་པ་ཕྱོགས་ཆོས་ཀྱི་དོན་བཤད་པ་ལ་གསུམ་སྟེ། ཕྱོགས་ཀྱི་སྒྲས་བསྟན་པའི་ཡུལ་ངོས་བཟུང་བ་དང་། ཕྱོགས་ཆོས་ངེས་པར་བསྟན་པས་གྲུབ་པའི་དོན་དང་། གཏན་ཚིགས་ལྟར་སྣང་སུན་འབྱིན་འཇུག་པའི་ཡུལ་དུ་བསྟན་པའོ། །
དང་པོ་ནི། གཏན་ཚིགས་ཕྱོགས་ཆོས་སུ་མི་འཐད་པར་ཐལ། ཕྱོགས་གྲུབ་ཟིན་ན་རྟགས་དོན་མེད་ལ། མ་གྲུབ་ན་དེའི་ཆོས་ཀྱང་མ་གྲུབ་པས་བསྒྲུབ་བྱ་ཕྱིར་རྒོལ་གྱིས་མ་ངེས་པའི་སྔ་རོལ་ཏུ་ཕྱོགས་ཆོས་ངེས་པ་དགོས་ཞེས་བཤད་པ་དང་འགལ་བར་འགྱུར་རོ་ཞེ་ན། ཕྱོགས་ཀྱི་སྒྲ་འཇུག་པའི་ཡུལ་ཡིན་ན་ཕྱོགས་མཚན་ཉིད་པ་ཡིན་པས་ཁྱབ་པར་ཁས་བླངས་ན་སྐྱོན་དེ་ལྟར་ཡོད་སྲིད་ནའང་། འདིར་ནི་སྐྱོན་དེ་ལྟར་མེད་དེ། སྒྲ་དང་མི་རྟག་པའི་ཚོགས་པ་ལྟ་བུ་བསྒྲུབ་བྱ་ཡིན་པའི་ཕྱིར་དང་། སྒྲ་དང་མི་རྟག་པ་རེ་རེ་བ་ཕྱོགས་ཀྱི་སྒྲ་འཇུག་པའི་ཡུལ་ཡིན་ཡང་ཕྱོགས་མཚན་ཉིད་པ་མ་ཡིན་པའི་ཕྱིར་རོ། ། ཕྱོགས་དངོས་མ་ཡིན་པ་ཅིའི་ཕྱིར་ཞེ་ན། ཆོས་དང་ཆོས་ཅན་ཁ་ཡར་བ་སྟེ།
སྒྲ་དང་མི་རྟག་པ་རེ་རེ་བ་ཆོས་ཅན། གཙོ་བོ་མིན་པ་སྟེ། སྒྲ་མི་རྟག་པར་སྒྲུབ་པའི་ཕྱོགས་དངོས་མ་ཡིན་ཏེ། དེ་སྒྲུབ་བྱ་ཕྱིར་རྒོལ་གྱིས་གྲུབ་ཟིན་པའི་ཕྱིར། དེ་མིན་ཡང་། ཕྱོགས་ཀྱི་སྒྲས་བསྟན་པ་ལ་འགལ་བ་མེད་དེ། བསྒྲུབ་བྱ་ཉིད་དུ་བཏགས་ནས་བརྗོད་པའི་ཕྱིར། འདོགས་པའི་རྒྱུ་མཚན་གང་ཡིན་ཞེ་ན། འདོགས་པའི་རྒྱུ་མཚན་ཡོད་དེ། ཕྱོགས་མཚན་ཉིད་པ་དེའི་ཕྱོགས་གཅིག་ཡིན་པའི་ཕྱིར་རོ།
ཤེས་འདོད་ཆོས་ཅན་ལ་ཕྱོགས་སུ་བཏགས་པའི་དགོས་པ་ཡོད་དེ། ཕྱོགས་ཀྱི་མིང་གིས་གདགས་རུང་གི་ཆོས་ཅན་དུ་རྟོགས་པའི་ཆེད་ཡིན་པའི་ཕྱིར། འདིའི་དོན་རྒྱས་པར་ཤེས་པར་འདོད་ན་ཚད་མ་རྣམ་པར་ངེས་པར་ཤེས་པར་བྱའོ། ། འགྱུར་འདི་ནི། ས་ལོའི་འགྱུར་བཞིན་དུ་བཤད་པ་ཡིན་ནོ། ། ཞ་མའི་འགྱུར་ནི་གཞན་དུ་ཤེས་པར་བྱའོ། ། གཉིས་པ་ནི། མིག་ཤེས་ཀྱི་བཟུང་བྱ་ཆོས་ཅན། སྒྲ་རྟག་པར་སྒྲུབ་པའི་གཞན་དོན་གྱི་ཕྱོགས་ཆོས་སུ་འདོད་པ་རིགས་པ་མ་ཡིན་པར་ཐལ། དེ་སྒྲུབ་ཀྱི་དེར་རྒོལ་ཕྱིར་རྒོལ་གཉིས་ཀ་ལ་གྲུབ་པ་ལས་བཟློག་པའི་ཕྱིར།
ཁྱབ་སྟེ། དེ་སྒྲུབ་ཀྱི་གཞན་དོན་གྱི་ཕྱོགས་ཆོས་ཀྱི་ཐ་སྙད་དེ་ཡིན་ན་རྒོལ་ཕྱིར་རྒོལ་གཉིས་ཀ་ལ་གྲུབ་པ་ཡིན་དགོས་པའི་ཕྱིར། སྒྲ་མངོན་གསལ་དུ་སྨྲ་བ་ལ་སྒྲ་ཆོས་ཅན་མི་རྟག་སྟེ། བྱས་པའི་ཕྱིར་ཞེས་བཀོད་པ་ན་བྱས་པ་ཆོས་ཅན། སྒྲ་མངོན་གསལ་དུ་སྨྲ་བའི་ངོར་དེ་སྒྲུབ་ཀྱི་གཞན་དོན་གྱི་ཕྱོགས་ཆོས་མ་ཡིན་པར་ཐལ། དེར་གང་ཡང་རུང་བ་ལ་སྟེ། དེ་སྒྲུབ་ཀྱི་ཕྱོགས་ཆོས་སུ་སྒྲ་མངོན་གསལ་དུ་སྨྲ་བ་ལ་མ་གྲུབ་པའི་ཕྱིར། ཞེས་སྟོན་པ་ནི། གང་ཡང་རུང་ལ་བཟློག་པ་ཡི། ། ཞེས་སོ། །
ཁྱབ་སྟེ། དེ་སྒྲུབ་ཀྱི་གཞན་དོན་གྱི་ཕྱོགས་ཆོས་ཡིན་ན། ཕྱིར་རྒོལ་གྱིས་ཕྱོགས་ཆོས་གྲུབ་དགོས་པའི་ཕྱིར་ཞེས་སྦྱར་རོ། ། དུ་བ་ཡོད་མེད་ཐེ་ཚོམ་ཟ་བཞིན་དུ། ལ་ལ་ཆོས་ཅན། མེ་ཡོད་དེ། དུ་བ་ཡོད་པའི་ཕྱིར་ཞེས་བཀོད་པ་ན། དེ་ཆོས་ཅན། དེ་སྒྲུབ་ཀྱི་གཞན་དོན་གྱི་ཕྱོགས་ཆོས་མ་ཡིན་པར་ཐལ། རང་ཉིད་ཡོད་མེད་ཐེ་ཚོམ་ཟ་བ་ཡིན་པའི་ཕྱིར།
ཁྱབ་སྟེ། དེ་ཡིན་ན་རང་ཉིད་ཡོད་མེད་ཐེ་ཚོམ་མི་ཟ་བས་ཁྱབ་པའི་ཕྱིར། ཚུལ་འདིས་ནི་ཆོས་ཅན་ལ་ཐེ་ཚོམ་ཟ་བ་དང་། རྟགས་དང་བསལ་བ་ལ་ཐེ་ཚོམ་ཟ་བའི་ལན་འདེབས་པའི་ཕྱོགས་ལེགས་པར་ཤེས་པར་བྱའོ། ། ཆོས་བསྒྲུབ་བྱར་འདོད་པ་དཔེར་ན་བདག་ཡོད་དེ། བདག་གི་ཡོན་ཏན་བདེ་སྡུག་སོགས་ལུས་ཀྱི་སྟོད་སྨད་བར་གསུམ་ན་ཁྱབ་ནས་གནས་པའི་ཕྱིར་ཞེས་བཀོད་པ་ན། དེ་ཆོས་ཅན། དེ་སྒྲུབ་ཀྱི་གཞན་དོན་གྱི་ཕྱོགས་ཆོས་མ་ཡིན་པར་ཐལ། དེ་སྒྲུབ་ཀྱི་བསྒྲུབ་བྱ་ཕྱིར་རྒོལ་གྱིས་མ་གྲུབ་པའི་སྔར་རྟགས་དེ་གྲུབ་པ་མི་སྲིད་པའི་ཕྱིར། ཁྱབ་པར་ཐལ།
དེ་ཡིན་ན་དེ་ལྟར་དགོས་པའི་ཕྱིར། གསུམ་པ་ནི། གལ་ཏེ་ཕྱོགས་ཆོས་རྒོལ་ཕྱིར་རྒོལ་གཉིས་ཀ་ལ་མ་གྲུབ་པ་དང་། ཐེ་ཚོམ་ཟ་བ་སོགས་དེ་སྒྲུབ་ཀྱི་སྒྲུབ་བྱེད་ཡང་དག་མ་ཡིན་ན། སུན་འབྱིན་ཡང་དག་ཏུ་འགྱུར་རོ་ཞེ་ན། ཕྱོགས་ཆོས་སུ་མི་འདོད་པ་སྔར་བཤད་པ་ལྟ་བུ་ཐམས་ཅད་དེ་སྒྲུབ་ཀྱི་སྒྲུབ་བྱེད་ཡང་དག་མ་ཡིན་པར་མ་ཟད། ཡང་དག་པའི་སུན་འབྱིན་དུའང་ངེས་པར་འགྱུར་བ་མ་ཡིན་པར་ཐལ། སྒྲུབ་བྱེད་དང་། སུན་འབྱིན་ཡང་དག་ཏུ་འགྱུར་བ་རྒོལ་ཕྱིར་རྒོལ་གཉིས་ཀ་ལ་སྐྱོན་ཅན་དང་སྐྱོན་མེད་གྲུབ་པ་ལ་ལྟོས་དགོས་པའི་ཕྱིར། འོ་ན་ཅི་འདྲ་བ་ཞིག་སྒྲུབ་བྱེད་དང་སུན་འབྱིན་དུ་འགྱུར་ཞེ་ན།
རྒོལ་བས་སྒྲུབ་བྱེད་ཡང་དག་ཏུ་ཁས་བླངས་པས་དེའི་མཚན་ཉིད་རྫོགས་པ་མ་ཡིན་པར་ཐལ། རྒོལ་བས་སྒྲ་མི་རྟག་པར་སྒྲུབ་པ་ལ་མིག་ཤེས་ཀྱི་བཟུང་བྱ་རྟགས་སུ་བཀོད་པ་ལྟ་བུ་དེ་སྒྲུབ་ཀྱི་སྒྲུབ་བྱེད་ཡང་དག་ཏུ་ཁས་བླངས་ཀྱང་གང་ཟག་གཉིས་ཀར་སྐྱོན་ཅན་ཡིན་པའི་ཕྱིར། ། འོན་ཀྱང་སྒྲུབ་བྱེད་ཡང་དག་མེད་པ་མ་ཡིན་ཏེ། རྒོལ་ཕྱིར་རྒོལ་གཉིས་ཀ་ལ་མཐུན་སྣང་དུ་རབ་ཏུ་གྲུབ་པ་ན་ནི་བྱས་པ་སྒྲ་མི་རྟག་པར་སྒྲུབ་པའི་སྒྲུབ་བྱེད་ཡང་དག་ཡིན་པའི་ཕྱིར་ཞེས་སྦྱར་རོ། ། ཕྱིར་རྒོལ་གྱིས་སུན་འབྱིན་ཡང་དག་ཏུ་ཁས་བླངས་པས་སུན་འབྱིན་ཡང་དག་གི་མཚན་ཉིད་རྫོགས་པ་མ་ཡིན་པར་ཐལ། གཞན་གྱིས་སྒྲ་རྟག་པར་འདོད་པ་ན་སྒྲ་ཆོས་ཅན། རྟག་པ་མིན་པར་ཐལ། མིག་ཤེས་ཀྱི་བཟུང་བྱ་ཡིན་པའི་ཕྱིར་བརྗོད་པ་ལྟ་བུ། ཕྱིར་རྒོལ་གྱིས་སུན་འབྱིན་ཡང་དག་ཏུ་ཁས་བླངས་ཀྱང་དེ་གང་ཟག་གཉིས་ཀར་སྐྱོན་ཅན་ཡིན་པའི་ཕྱིར། འོན་ཀྱང་སུན་འབྱིན་ཡང་དག་མེད་པ་མ་ཡིན་ཏེ།
རྒོལ་བས་བཀོད་པའི་མིག་ཤེས་ཀྱི་བཟུང་བྱ་ལྟ་བུ་དེ་སྒྲུབ་ཀྱི་གཏན་ཚིགས་ལྟར་སྣང་དུ་མཐུན་སྣང་དུ་རབ་ཏུ་གྲུབ་པ་ན་ནི་རྒོལ་བའི་རྟགས་དེ་སུན་འབྱིན་འཇུག་པའི་ཡུལ་དུ་གྲུབ་པའི་ཕྱིར་དང་། སྒྲ་ཆོས་ཅན། མིག་ཤེས་ཀྱི་བཟུང་བྱ་མ་ཡིན་པར་ཐལ། མཉན་བྱ་ཡིན་པའི་ཕྱིར་ཞེས་པ་ལྟ་བུ་ཕྱིར་རྒོལ་གྱི་ངག་ནི་ཡང་དག་པའི་སུན་འབྱིན་པ་ཡིན་པའི་ཕྱིར་ཞེས་སྦྲེལ་ལོ། ། འམ་ནི་སྔ་ཕྱི་བསྡུད་པའོ། ། དེ་བཞིན་དུ། ཡོད་མེད་ཐེ་ཚོམ་ཟ་བ་དང་། མ་གྲུབ་པ་ཙམ་གྱིས་ཀྱང་སྒྲུབ་བྱེད་ཡང་དག་མ་ཡིན་ན་སུན་འབྱིན་ཡང་དག་ཏུ་འགྱུར་བས་མ་ཁྱབ་པར་ཐལ། གཞན་གྱིས་སླར་ཡང་ཚུལ་གསུམ་བསྒྲུབ་ན་སྒྲུབ་བྱེད་ཡང་དག་ཏུ་འདོད་རིགས་པའི་ཕྱིར་དང་། ཕྱོགས་ཆོས་མ་གྲུབ་པར་སྒྲུབ་པའི་ངག་ཡིན་ན་སུན་འབྱིན་ཡང་དག་ཏུ་འདོད་དགོས་པའི་ཕྱིར་རོ། །
གཉིས་པ་ལ་གསུམ་སྟེ། ཕྱོགས་ཆོས་ཅན་གྱི་དོན་བཤད། ཁྱབ་པའི་ལྟོས་གཞི་མཐུན་ཕྱོགས་དང་མི་མཐུན་ཕྱོགས་བཤད། ཕྱོགས་ཆོས་ཅན་དགུའི་གཏན་ཚིགས་ཀྱི་དཔེ་བརྗོད་ནས་དེའི་དོན་བཤད་པའོ། ། དང་པོ་ལ་གཉིས་ཏེ། རང་གི་ལུགས་དང་། གཞན་གྱི་ལུགས་དགག་པའོ། ། དང་པོ་ལ་གཉིས་ཏེ། ཆོས་ཅན་གྱིས་ཆོས་ཅན་སྒྲུབ་པ་སོགས་དགག་པ་དང་། ཚོགས་དོན་བསྒྲུབ་བྱར་བསྟན་ནས་རྩོད་གཞི་ཆོས་ཅན་གྱི་ཆོས་ཕྱོགས་ཆོས་སུ་བཤད་པའོ། །
དང་པོ་ནི། ཁ་ཅིག་ན་རེ། ཆོས་ཅན་མེ་ཁོ་ན་ལ་མེ་ཡོད་དུ་གྲུབ་པའི་བསྒྲུབ་བྱ་ཡིན་ཏེ། དེ་ཡང་ཆོས་ཅན་གཞན་དུ་བས་བསྒྲུབ་པའི་ཕྱིར། ལ་མེའི་ཚོགས་དོན་ནི་དེའི་བསྒྲུབ་བྱ་མ་ཡིན་ཏེ། དེ་སྒྲུབ་པ་ལ་དགོས་པ་མེད་པའི་ཕྱིར། དེས་ན་ཕྱོགས་ཆོས་གཏན་ཚིགས་སུ་བརྗོད་པ་མི་འཐད་ཅེ་ན། ཆོས་ཅན་མེ་དེ་དུ་བའི་ཆོས་ཅན་གྱིས་བསྒྲུབ་པར་བྱ་བ་མིན་པར་ཐལ། དེ་ལ་རིགས་པས་གནོད་པའི་ཕྱིར། ། ཇི་ལྟར་གནོད་ན།
མེ་དུའི་འབྲེལ་པ་ངེས་པར་ཁས་ལེན་ནམ་མིན། མི་ལེན་ན་དུ་བས་མེ་སྒྲུབ་པ་མི་འཐད་པར་ཐལ། མེ་དུའི་འབྲེལ་པ་མི་སྲིད་པའི་ཕྱིར། གསུམ་ཆར་རོ། ། ལེན་ན། དུ་བའི་རྟགས་ཀྱིས་མེ་བསྒྲུབ་བྱར་བྱེད་པ་མི་འཐད་པར་ཐལ། མེ་དུའི་འབྲེལ་པ་ངེས་པའི་དུས་སུ་མེ་དེ་གྲུབ་ཟིན་པའི་ཕྱིར། གསུམ་ཆར་རོ། ། གཞན་ཡང་། དུ་བའི་རྟགས་ཀྱིས་མེ་བསྒྲུབ་བྱར་བྱེད་པ་མི་འཐད་པར་ཐལ།
འདི་ལ་མེ་ཡོད་དོ་སྙམ་པའི་གཞི་ཁས་ལེན་ན་ལ་དང་མེའི་ཚོགས་དོན་བསྒྲུབ་བྱར་འགྱུར་དགོས་ཀྱང་། དེ་མི་འཐད་པར་ཁྱོད་ཀྱིས་ཁས་བླངས་པའི་ཕྱིར་དང་། གཞི་དེ་ཉིད་དུ་བར་ཁས་ལེན་ན་དམ་བཅའི་ཕྱོགས་གཅིག་རྟགས་སུ་བཀོད་པའི་མ་གྲུབ་པར་འགྱུར་བར་ཡང་ཁྱོད་ཀྱིས་ཁས་བླངས་པའི་ཕྱིར་རོ། དེས་ན་དུ་ལྡན་ལ་དང་མེའི་ཚོགས་དོན་བསྒྲུབ་བྱར་རིགས་ཏེ། དུ་ལྡན་གྱི་ལའི་གཞི་ལ་མེ་ཡོད་པ་དུ་བའི་རྟགས་ཀྱིས་སྒྲུབ་པར་རིགས་པའི་ཕྱིར། འདིའི་དོན་ལ་མེ་དེ་དེ་སྒྲུབ་ཀྱི་བསྒྲུབ་བྱའི་ཆོས་ཡིན་ནམ། མེ་ཡོད་དེ་དེ་ཡིན་པར་ཁས་ལེན། དེ་གང་རུང་དུ་ཁས་ལེན་པ་བཞིན་དུ་དུ་བ་དེ་དེ་སྒྲུབ་ཀྱི་རྟགས་ཡིན་ནམ། དུ་ཡོད་དེ་དེ་སྒྲུབ་ཀྱི་རྟགས་སུ་ཁས་ལེན་པ་ཡིན་ཞེ་ན། འདིའི་དོན་ནི་འོག་ཏུ་དཔྱད་པར་བྱེད་དོ།
ཡང་ཁ་གཅིག་ན་རེ། ཆོས་ཅན་གྱི་ཆོས་ཁོ་ན་བསྒྲུབ་པར་བྱ་བ་ཡིན་ཏེ། མེས་རང་གི་ཆོས་དྲོ་བའི་རེག་པ་སྒྲུབ་པར་བྱེད་པ་བཞིན་ནོ་ཞེ་ན། ཚོགས་དོན་བསྒྲུབ་བྱར་བྱེད་པ་སྤངས་ནས་ཆོས་ཅན་མེ་དེས་ཆོས་དྲོ་རེག་ཀྱང་སྒྲུབ་པ་མ་ཡིན་གྱི་སྟེ་མི་འཐད་པར་ཐལ། མེ་དང་ལྡན་པའི་གཞིར་དྲོ་བའི་རེག་པ་སྒྲུབ་ན་ཚོགས་དོན་བསྒྲུབ་བྱར་ཁན་ལེན་དགོས་པའི་ཕྱིར་དང་། མེ་དེ་ཉིད་གཞིར་ཁས་ལེན་ན་ནི་སྔར་བཤད་པ་བཞིན་དུ་རྟགས་དོན་མེད་པ་དང་། དམ་བཅའི་ཕྱོགས་གཅིག་རྟགས་སུ་བཀོད་པའི་མ་གྲུབ་པར་འགྱུར་བའི་ཕྱིར། འདི་ལ་གཞི་ལྡོག་དང་རང་ལྡོག་གི་ཁྱད་པར་ཕྱེད་པར་དགོས་ཏེ། དེ་ལྟར་མ་ཡིན་ན་སྔར་བཤད་པ་དང་འགལ་བའི་ཕྱིར་རོ། གལ་ཏེ་དམ་བཅའི་དོན་གྱི་ཕྱོགས་གཅིག་རྟགས་སུ་བཀོད་པ་མ་གྲུབ་པ་མ་ཡིན་ཏེ།
མེའི་བྱེ་བྲག་རྩོད་གཞི་དང་མེའི་སྤྱི་གཏན་ཚིགས་སུ་ཁས་ལེན་པའི་ཕྱིར་ཞེ་ན། དེ་ཡང་ཁྱོད་ཀྱི་ལུགས་ལ་མི་འཐད་དེ། དེ་ལྟར་འཐད་ན་ཚོགས་དོན་བསྒྲུབ་བྱར་ཁས་ལེན་དགོས་ནའང་ཁྱོད་ཀྱིས་དེ་ལྟར་ཁས་མ་བླངས་པའི་ཕྱིར་དང་། དུ་བ་དང་ལྡན་པའི་ལ་ལ་ཞེ་སྡང་བ་དང་མེ་དང་ལྡན་པའི་གཞི་ལ་ངོ་བསྲུང་བ་མི་རིགས་པའི་ཕྱིར། ཆོས་ཀྱི་ཆོས་གྲུབ་པ་ནི་དཔེར་ན། གཙོ་བོ་གཅིག་ཡོད་དེ། ཐ་དད་རྣམས་དང་རྗེས་སུ་འགྲོ་བ་མཐོང་བའི་ཕྱིར་ཞེས་པ་ལྟ་བུའོ་ཞེས་པ་འདོད་དོ། ། དེ་ནི་མི་འཐད་དེ། སྔར་བཀག་ཟིན་པའི་ཕྱིར་རོ། ། གཉིས་པ་ནི།
སྒྲ་དང་མི་རྟག་པའི་ཚོགས་དོན་དེ་སྒྲུབ་ཀྱི་བསྒྲུབ་བྱར་ཁས་ལེན་པར་རིགས་པར་ཐལ། རྒྱུ་མཚན་འདི་ལྟར་ཆོས་ཀྱིས་ཏེ་བྱས་པའི་རྟགས་ཀྱིས་ཆོས་ཏེ་སྒྲ་མི་རྟག་པར་བསྒྲུབས་པའི་ཕྱོགས་ཆོས་དང་རང་གི་མཐུན་དཔེའི་སྟེང་དུ་ཆ་མི་རྟག་པ་དང་མེད་ན་མི་འབྱུང་བའི་འབྲེལ་བ་སྒྲུབ་པའི་སྒོ་ནས་སྒྲ་མི་རྟག་པར་སྒྲུབ་ཅིང་སྟེ་སྒྲུབ་པའི་ཕྱིར་རོ། ། ཡང་། བྱས་པས་དེ་འདྲའི་ཚོགས་དོན་སྒྲུབ་པར་ཐལ། ཆོས་ཅན་ཡང་དེ་བཞིན་ཏེ། བྱས་པའི་རྟགས་ཀྱིས་ཆོས་ཅན་དུ་བཟུང་བའི་སྒྲ་མི་རྟག་པས་ཁྱད་པར་དུ་བྱས་ནས་སྒྲུབ་པའི་ཕྱིར། དེས་ན་ཚོགས་དོན་བསྒྲུབ་བྱ་དང་སྒྲ་མི་རྟག་པར་སྒྲུབས་པའི་རྟགས་སུ་བཀོད་པའི་བྱས་པ་དེ་དེ་སྒྲུབ་ཀྱི་ཕྱོགས་ཆོས་སུ་ཁས་བླངས་པར་བྱའོ། འདི་ལྟར་བཤད་པ་མཁན་པོའི་དགོངས་པ་ཡིན་གྱི། སྒྲ་མི་རྟག་པར་སྒྲུབ་པའི་གཏན་ཚིགས་སྒྲ་མི་རྟག་པར་སྒྲུབ་པའི་ཕྱོགས་ཆོས་སུ་ཁས་བླངས་པར་བྱའོ་ཞེས་པ་མཁན་པོའི་དགོངས་པ་མ་ཡིན་ཏེ། སྒྲ་མི་རྟག་པར་སྒྲུབ་པའི་གཏན་ཚིགས་ཆོས་ཅན།
ཁྱོད་སྒྲ་མི་རྟག་པར་སྒྲུབ་པའི་ཕྱོགས་ཆོས་མིན་པར་ཐལ། དེ་ལྟར་སྒྲུབ་པ་ལ་ཁྱོད་རྟགས་སུ་བཀོད་པའི་འགོད་ཚུལ་དེ་ཡིན་འགོད་གང་ཞིག་སྒྲ་དེ་ཁྱོད་མ་ཡིན་པའི་ཕྱིར་ཞེས་བརྗོད་ན་ལན་ཅི་ཡོད། ཁོ་བོའི་བསྟན་བཅོས་འདིའི་གོང་འོག་འགར་དེ་དེ་སྒྲུབ་ཀྱི་ཕྱོགས་ཆོས་ཡིན་ཞེས་པ་སྣང་ནའང་གཞི་ལྡོག་དང་རང་ལྡོག་སོ་སོར་ཕྱེས་ནས་འཆད་རྒྱུ་ཡིན་པས་འགལ་བ་འདུག་ཅེས་ཟེར་ནས་བཅལ་ཅོལ་གྱི་བཤད་པ་མ་བྱེད་ཅིག གཉིས་པ་གཞན་གྱིས་བཏགས་པའི་གཏན་ཚིགས་དགག་པ་ལ་གཉིས་ཏེ། རྟགས་ལ་ཕྱོགས་ཆོས་མི་དགོས་པར་འདོད་པ་དགག་པ་དང་། འགོག་བྱེད་ཀྱི་རིགས་པ་གཞན་ཡང་བསྟན་པའོ། ། དང་པོ་ལ་གཉིས་ཏེ། འདོད་པ་བརྗོད། དེ་དགག་པའོ། ། དང་པོ་ནི།
ཁ་ཅིག་ན་རེ། སྒྲ་རྟག་པར་འདོད་པར་ཐལ། སྒྲ་མི་རྟག་སྟེ། ལས་རྟག་པར་འགྱུར་བའི་ཕྱིར་དང་། རྟག་ཏུ་དམིགས་པར་འགྱུར་བའི་ཕྱིར་རོ་ཞེས་དམ་བཅའ་བརྗོད་པ་དང་། རྟགས་ཀྱི་ངག་གིས་ངག་ལས་རྟག་པ་དང་། སྒྲ་རྟག་ཏུ་དམིགས་པར་མི་འདོད་པ་ལ་མི་འདོད་པ་འཕེན་པའི་ཐལ་བ་རྩོམ་པ་དེ་ནི་དམ་བཅའ་ལྟར་སྣང་འགོག་པའི་ལན་ཞེས་ཤེས་པར་བྱ་སྟེ། ཕྱོགས་ཆོས་མ་གྲུབ་ཀྱང་མི་འདོད་པ་འཕེན་པའི་ཐལ་བ་དེའི་སྒོ་ནས་སྦྱོར་བ་ཡང་དག་འཐད་པའི་ཕྱིར་རོ་ཞེ་ན། གཉིས་པ་ལ་གཉིས་ཏེ། དཔེའི་མཚན་ཉིད་དང་།
ཆོས་མཐུན་སྦྱོར་གྱི་རྗེས་དཔག་ཕྱོགས་ཆོས་བརྗོད་པ་ལ་ངེས་པར་ལྟོས་དགོས་པའོ། ། དང་པོ་ནི། དཔེ་སྤངས་ནས་ཁྱབ་པའི་ཚུལ་འཐད་པ་མ་ཡིན་ཏེ། གཏན་ཚིགས་བསྒྲུབ་བྱའི་ཆོས་ཀྱི་རྗེས་སུ་འགྲོ་བ་དངོས་སུ་བསྟན་པའི་དཔེ་གང་ཡིན་པ་དེ་མཐུན་དཔེ་དང་། བསྒྲུབ་བྱའི་ཆོས་མེད་པ་ལ་རྟགས་མེད་པར་བརྗོད་པའི་དཔེ་དེ་མི་མཐུན་དཔེར་ཤེས་པར་བྱ་བ་ཡིན་པའི་ཕྱིར། དོན་ནི་བུམ་པ་ཆོས་ཅན། སྒྲ་མི་རྟག་པར་བསྒྲུབ་པའི་མཐུན་དཔེ་ཡིན་ཏེ། དེའི་དཔེ་གང་ཞིག་བྱས་པ་དང་མི་རྟག་པ་གཉིས་ཀྱིས་བསྒྲུབ་འགོད་དང་མཐུན་པར་མི་སྟོང་ཞིང་བྱས་ན་མི་རྟག་པས་ཁྱབ་པའི་ཕྱིར། ནམ་མཁའ་ཆོས་ཅན། དེ་སྒྲུབ་ཀྱི་མི་མཐུན་པའི་དཔེ་ཡིན་ཏེ།
དེའི་དཔེ་གང་ཞིག་བྱས་མི་རྟག་གཉིས་ཀྱིས་བསྒྲུབ་འགོད་དང་མཐུན་པར་སྟོང་ཞིང་མི་རྟག་པ་མ་ཡིན་ན་བྱས་པ་མ་ཡིན་པས་ཁྱབ་པའི་ཕྱིར་རོ། ། སྦྱོར་བ་གཉིས་པོ་དེ་ནི་ཆོས་ཅན། གཞན་དོན་གྱི་རྗེས་དཔག་གི་ཡན་ལག་ཡིན་ཞེས་བརྗོད་དུ་རུང་སྟེ། ལྔ་པའི་མཐའ་ཅན་ཏེ། འབྱུང་ཁུངས་ཀྱི་མཐའ་ཅན་གྱི་ཁྱབ་པ་སྟོན་པའི་དཔེའི་ཡན་ལག་ཡིན་པའི་ཕྱིར། དེ་ནི་གཞན་གྱིས་བཀོད་པའི་སྦྱོར་བ། སྒྲ་མི་རྟག་སྟེ། བྱས་པ་མི་རྟག་པའི་ཕྱིར་ཞེས་པའམ། རྟག་ན་མ་བྱས་པའི་ཕྱིར་ཞེས་པ་ལྟ་བུའི་ཚིག་ཕྱི་མ་གཉིས་གཏན་ཚིགས་མ་ཡིན་གྱི། དཔེས་བསྟན་པའི་ཁྱབ་པའི་ཡན་ལག་ཡིན་ཞེས་འགྲེལ་པས་འཆད་དོ། །
གཉིས་པ་ནི། གཞན་གྱི་འདོད་པ་འགོག་པའི་ཆོས་མཐུན་སྦྱོར་གྱི་གཞན་དོན་གྱི་རྗེས་དཔག་ལ། ཕྱོགས་ཆོས་ཀྱི་ཡན་ལག་མ་ཚང་བའི་སྐྱོན་མེད་པར་ཐལ། བྱས་པ་ལྟ་བུའི་རྟགས་ནི་སྒྲ་ལྟ་བུའི་རྩོད་གཞི་ལ་ཉེ་བར་སྦྱར་བ་ལས་ཕྱོགས་ཆོས་བསྟན་པར་འདོད་པའི་ཕྱིར། གཉིས་པ་འགོག་བྱེད་ཀྱི་རིགས་པ་གཞན་ཡང་བསྟན་པ་ནི། གང་དུ་གཞན་ཕྱོགས་འགོག་པའི་ཐལ་བ་ཙམ་གྱིས་རང་ཕྱོགས་འཇོག་པར་བྱེད་པ་བསལ་འོངས་ཀྱིས་ཏེ། གསལ་བ་རྣམས་རང་རྒྱུའི་དུས་སུ་མེད་པར་ཡང་སྐྱེ་བར་འདོད་པ་ལ། གསལ་བ་ཆོས་ཅན། རང་རྒྱུའི་དུས་སུ་སྔར་མེད་པར་ཡང་སྐྱེ་བ་མ་ཡིན་ཏེ། དེ་ལྟར་སྐྱེ་ན་རྗེས་སུ་འགྲོ་བའི་སྤྱི་མེད་པའི་གསལ་བ་ཐ་དད་འབའ་ཞིག་ཏུ་ཐལ་བར་འགྱུར་བའི་ཕྱིར།
ཞེས་པ་གཞན་ཕྱོགས་འགོག་པ་དང་། རང་ཕྱོགས་སྒྲུབ་པའི་སྒྲུབ་བྱེད་ཡང་དག་ཏུ་བརྗོད་ན་ནི། དེ་འདྲའི་སྦྱོར་བ་དེ་སྒྲུབ་བྱེད་ཡང་དག་ཏུ་མི་འཐད་པར་ཐལ། དེ་ལ་གཏན་ཚིགས་ཏེ་ཕྱོགས་ཆོས་མེད་པར་ཐལ་བར་འགྱུར་བའི་ཕྱིར་རོ། ། འོན་ཀྱང་རྟགས་ལས་རང་གི་བསྒྲུབ་བྱ་མི་གྲུབ་པའི་སྐྱོན་མེད་དེ། ཕྱོགས་ཆོས་དང་དཔེ་གཉིས་ཀྱི་རྗེས་སུ་འགྲོ་ལྡོག་གི་ཁྱབ་པ་བསྟན་པ་ལས་ཏེ་རང་གི་སྒྲུབ་བྱ་གྲུབ་པའི་ཕྱིར་རོ། ། ལོག་རྟོག་བཟློག་པའི་དོན་དུ་རྗེས་སུ་འགྲོ་བ་ཞེས་སྨོས་པ་ཡིན་གྱི་རྗེས་འགྲོ་རྟགས་ཀྱི་མཚན་ཉིད་ཀྱི་ཡན་ལག་ཏུ་སྨོས་པ་ནི་མ་ཡིན་ནོ། ། རྐང་པ་སྔ་མ་རྒྱུ་མེད་པར་ནི་ཐལ་བར་འགྱུར། ཞེས་འགྲེལ་བཤད་ཀྱི་འགྱུར་ལས་བཏོན་ནས། རྗེས་སུ་འགྲོ་མེད་པར་ཐལ་བ་ལ་བཤད་དོ། །
དེས་ན་རྣམ་ལྡན་ལས་གཞན་མིན་ཞེས་པ་ནི། རྟགས་ཡང་དག་ཡིན་ན་ཕྱོགས་ཆོས་ངེས་པར་དགོས་པར་ཐལ། ཐལ་འགྱུར་ཡང་དག་ཡིན་ན་ཚུལ་གསུམ་འཕེན་པར་ཁས་ལེན་ན་ནི། ཚུལ་གསུམ་ཁས་བླངས་པས་ཕྱོགས་ཆོས་མེད་པའི་རྟགས་ཡང་དག་མི་འཐད་པའི་ཕྱིར་དང་། དེ་ལྟར་ཁས་མི་ལེན་ན་གཞན་ཕྱོགས་འགོག་པ་ཡང་མི་ནུས་པར་ཁས་བླངས་པའི་ཕྱིར་རོ། ། བསལ་རྟགས་ཁས་བླངས་སོ། ། གལ་ཏེ་སྔར་བཤད་པའི་སྦྱོར་བ་ནི་བསལ་བ་སྟེ་འོངས་པ་མ་ཡིན་ཏེ། ཕྱོགས་ཆོས་མེད་པའི་ཕྱིར། དེས་ན་བསལ་བ་སྟེ་འོངས་པ་ཡིན་ན་ཕྱོགས་ཆོས་ཡོད་པས་ཁྱབ་བོ་ཞེ་ན། དེ་ལ་ཕྱོགས་ཆོས་ཡོད་དུ་ཆུག་ཀྱང་ཕྱོགས་གཞན་ནས་སྐྱོན་ཡོད་དེ་ཞེས་འཆད་པ་ནི་གྲངས་ཅན་པས་བདེ་བར་གཤེགས་པ་ལ།
ཆ་ཤས་མེད་པའི་གཙོ་བོ་ཡོད་དེ། ཁྱད་པར་རྣམས་ལ་རྗེས་སུ་འགྲོ་བ་མཐོང་བའི་ཕྱིར་ཞེས་བཀོད་པ། ཕྱོགས་ཆོས་མ་གྲུབ་པར་ཐལ། བདེ་བར་གཤེགས་པའི་ངོར་ཁྱད་པར་རྣམས་སྙིང་སྟོབས་ལ་སོགས་པའི་ཡོན་ཏན་རྗེས་སུ་འགྲོ་བར་མ་གྲུབ་པའི་ཕྱིར་ཞེས་རྩོད་པ་ལ། གྲངས་ཅན་པས་དེ་བསྒྲུབ་པའི་ཆེད་དུ། དེ་ཙམ་ལྔ་ལས་འབྲས་བུ་གཅིག་མཐོང་བ་རྟགས་སུ་བཀོད་ནས། དེ་བསྐྱེད་པའི་རྒྱུ་ཆ་ཤས་མེད་པའི་གཙོ་བོ་ཡོད་པར་བསྒྲུབ་བོ། ། དེ་ཡང་དེ་ཙམ་ལྔ་བདེ་སྡུག་རྨོངས་པ་གསུམ་གྱི་བཀོད་པའི་ཁྱད་པར་ཡིན་ལ། དེ་ཙམ་ལྔ་ལས་བདེ་བའི་འབྲས་བུ་རབ་ཏུ་དང་བ་དང་། སྡུག་བསྔལ་གྱི་འབྲས་བུ་གདུང་བ་སོགས་དང་།
རྨོངས་པའི་འབྲས་བུ་ཞུམ་པ་དང་ལྕི་བ་སོགས་འབྲས་བུ་གཅིག་མཐོང་བས། དེ་ཙམ་ལྔ་ཡོན་ཏན་གསུམ་གྱི་བཀོད་པའི་ཁྱད་པར་ཡིན་ལ། ཡོན་ཏན་གསུམ་ཆ་མི་མཉམ་པ་མཐོང་བས་དེ་གསུམ་ཆ་མཉམ་པར་ཡོད་པར་གྲུབ་པ་དེས་ན། ཆ་ཤས་མེད་པའི་གཙོ་བོ་ཡོད་དེ། ཁྱད་པར་རྣམས་ལ་འབྲས་བུ་གཅིག་རྗེས་སུ་འགྲོ་བ་མཐོང་བའི་ཕྱིར་ཟེར་རོ། ། སྦྱོར་བ་འདི་ནི། དེ་སྒྲུབ་ཀྱི་གཏན་ཚིགས་ཡང་དག་མ་ཡིན་པར་ཐལ། དེ་སྒྲུབ་ཀྱི་ཕྱོགས་ཆོས་མེད་པའི་ཕྱིར་ཞེས་འགྲེལ་བཤད་མཁན་པོ་རྗེས་འབྲང་དང་བཅས་པས་འཆད་དོ། ། དེ་ནི་འཐད་པར་མི་སེམས་ཏེ། སྔར་བཤད་པའི་གྲངས་ཅན་གྱི་ཆ་ཤས་མེད་པའི་གཙོ་བོ་ཡོད་པར་བསྒྲུབ་པའི་གཏན་ཚིགས་ཚད་ཆེན་ནས་གསུངས་པ་ལ་ཁྱད་པར་རྣམས་རྗེས་སུ་འགྲོ་བ་མཐོང་བའི་ཕྱིར་ཞེས་ཡོད་ཀྱི།
ཁྱད་པར་རྣམས་ལ་རྗེས་སུ་འགྲོ་བ་མཐོང་བའི་ཕྱིར་ཞེས་མེད་པས་ཕྱོགས་སྔ་མཁན་པོས་མི་འདོད་པའི་ལུགས་བཀོད་ནས་དེ་ལ་སུན་འབྱིན་བྱེད་པ་ཕལ་པའི་ལུགས་ཡིན་པའི་ཕྱིར་རོ། ། གལ་ཏེ་དེ་ཐལ་འགྱུར་ཙམ་དུ་འདོད་པས་སྐྱོན་མེད་དོ་ཞེ་ན། གཞན་གྱི་ཁས་བླངས་སྔོན་དུ་སོང་བ་ལས་བསལ་ཏེ་འོངས་པ་ལས་དེ་བཞིན་ཏེ་དེ་དང་གཞན་རྟགས་དང་དམ་བཅའ་ཡི་སྐྱོན་བརྗོད་པ་ནི་སུན་འབྱིན་དུ་ཤེས་པར་བྱ་དགོས་ཏེ། དེ་མི་འདོད་པ་འཕེན་པའི་ཐལ་འགྱུར་ཙམ་ཡིན་གྱི་དེ་སྒྲུབ་ཀྱི་ཕྱོགས་ཆོས་ཅན་མ་ཡིན་པའི་ཕྱིར་རོ། ། གཉིས་པ་རྟགས་ཀྱི་ལྟོས་གཞི་མཐུན་ཕྱོགས་དང་མི་མཐུན་ཕྱོགས་བཤད་པ་ལ་གསུམ་སྟེ། ཕྱོགས་ཆོས་གཉིས་ཀྱི་རང་བཞིན་དང་། མི་མཐུན་ཕྱོགས་ཀྱི་དབྱེ་བ་དང་། རྩོད་པ་སྤང་པའོ། ། དང་པོ་ནི། གལ་ཏེ་ཕྱོགས་ཆོས་ཉིད་ལ་གཏན་ཚིགས་དང་།
གཏན་ཚིགས་ལྟར་སྣང་བ་དང་། དེ་ཡང་མཐུན་ཕྱོགས་ལ་ཡོད་པ་དང་། མེད་པ་དང་། ཆ་གཉིས་པ་དང་། དེ་རེ་རེ་ལ་ཡང་མི་མཐུན་ཕྱོགས་ལ་ཡོད་པ་དང་། མེད་པ་དང་། ཆ་གཉིས་པའོ་ཞེས་བརྗོད་ན་མཐུན་ཕྱོགས་དང་མི་མཐུན་ཕྱོགས་ཀྱི་རང་བཞིན་གང་ཡིན་ཞེ་ན། མཐུན་ཕྱོགས་ཀྱི་རང་བཞིན་ཡོད་དེ། སྒྲུབ་ཚུལ་དང་མཐུན་པར་བསྒྲུབ་བྱའི་ཆོས་ཀྱི་སྤྱིས་དོན་མཐུན་པར་ཡོད་པའི་ཕྱིར། མི་མཐུན་པའི་ཕྱོགས་ཀྱི་རང་བཞིན་ཡོད་དེ།
སྒྲུབ་ཚུལ་དང་མཐུན་པར་བསྒྲུབ་བྱའི་ཆོས་ཀྱི་སྤྱིས་དོན་མི་མཐུན་པར་ཡོད་པའི་ཕྱིར་རོ། ། འདི་ནི་སྒྲ་མི་རྟག་པར་སྒྲུབ་པ་ལྟ་བུ་སྦྱོར་སྐོར་རེ་རེའི་དབང་དུ་བྱེད་པའོ། ། མཐུན་ཕྱོགས་ཀྱི་སྒྲ་བཤད་ཀྱང་ཡོད་དེ། རྩོད་གཞི་སྒྲ་དང་དཔེ་བུམ་པ་ཐ་དད་མེད་པ་མི་རྟག་པ་ཉིད་དུ་ཆོས་མཐུན་པས་བུམ་པ་མཐུན་ཕྱོགས། རྟགས་མཐུན་ཕྱོགས་ལ་ཡོད་ཅེས་བྱས་ནས་གཞན་ལ་སྟོན་པར་བྱེད་ཅིང་མཐུན་ཕྱོགས་ལ་ཡོད་པ་ནི་མཐུན་ཕྱོགས་ཞེས་པ་ཕྱོགས་ལས་ཏེ། རྩོད་གཞི་དང་བསྒྲུབ་བྱའི་ཆོས་ལྡན་དུ་ཆོས་མཐུན་པ་ལ་མཐུན་ཕྱོགས་ཞེས་བརྗོད་པའི་ཕྱིར། མི་མཐུན་ཕྱོགས་ཀྱི་སྒྲ་བཤད་ཀྱང་ཡོད་དེ། རྩོད་གཞི་དང་བསྒྲུབ་བྱའི་ཆོས་ལྡན་དུ་ཆོས་མི་མཐུན་པ་ལ་མི་མཐུན་ཕྱོགས་ཞེས་བརྗོད་པའི་ཕྱིར། འདི་ལྟ་བུར་འདི་ཕྱོགས་གཉིས་ཀྱི་སྒྲ་བཤད་སྟོན་པ་ཡིན་པར་མ་ཤེས་ནས། གཞུང་འདི་དང་།
རྣམ་ངེས་ལས། མཐུན་པའི་ཕྱོགས་ནི་བསྒྲུབ་པར་བྱ་བའི་ཆོས་ཀྱི་སྤྱིས་དོན་མཐུན་པའོ། ། དེ་མེད་པ་ནི་མི་མཐུན་པའི་ཕྱོགས་སོ་ཅེས་དང་། ཚད་མ་རིགས་པའི་གཏེར་ལས། ཕྱོགས་དང་བསྒྲུབ་བྱའི་ཆོས་ཀྱི་སྤྱིས། ། མཐུན་དང་མི་མཐུན་ཕྱོགས་གཉིས་ཡིན། ། ཞེས་གསུངས་པ་ལ་བརྟེན་ནས་གངས་རིའི་ཁྲོད་ཀྱི་ཚད་མ་སྨྲ་བའི་མཁས་མཆོག་དག་དེ་སྒྲུབ་ཀྱི་མཐུན་ཕྱོགས་ཡིན་ན་དེ་སྒྲུབ་ཀྱི་རྩོད་གཞི་དང་བསྒྲུབ་བྱའི་ཆོས་སུ་མཐུན་པ་གཅིག་དགོས་ཞེས་གསུངས་སོ། ། དེ་ནི་ཤིན་ཏུ་མི་འཐད་དེ། གཞུང་གི་དོན་གཏན་ནས་མ་ཡིན་པའི་ཕྱིར་དང་། རིགས་པས་ཀྱང་ཤིན་ཏུ་མི་འཐད་པའི་ཕྱིར།
འདི་ལྟར། མཐུན་ཕྱོགས་ཡིན་ན་སྤྱིར་བསྒྲུབ་བྱའི་ཆོས་ཀྱི་གཞི་ལྡོག་ཏུ་ཆོས་མཐུན་པ་ཞིག་དགོས་པ་གཞུང་གི་དོན་ཡིན་གྱི་དེ་ཡིན་ན་རྩོད་གཞི་དང་དེར་མཐུན་དགོས་པ་གཞུང་གི་དོན་གཏན་ནས་མ་ཡིན་ཏེ། དེ་ཡིན་ན་རྣམ་ངེས་སུ་ཕྱོགས་ཀྱང་མི་མཐུན་པའི་ཕྱོགས་སུ་འགྱུར་རོ་ཞེ་ན། རྣམ་གྲངས་ཀྱི་ན་འགྱུར་བ་ཡིན་ཏེ། ཞེས་སོགས་དུ་མ་གསུངས་པའི་མཁས་པའི་གཞུང་ནང་འགལ་ཅན་དུ་འགྱུར་ན་དེ་ནི་ཤིན་ཏུ་མི་རུང་བའི་ཕྱིར་རོ། ། རིགས་པས་ཀྱང་མི་འཐད་དེ། གལ་ཏེ་འཐད་ན། གཞལ་བྱ་སྒྲ་རྟག་པར་སྒྲུབ་པའི་མཐུན་ཕྱོགས་མི་སྲིད་པར་འགྱུར་ཏེ། སྒྲ་དང་རྟག་པར་མཐུན་པ་མི་སྲིད་པའི་ཕྱིར་རོ། ། འདིའི་སྐྱོན་སྤོང་ལ་འུ་ཡུག་པ་ལ་སོགས་པ་དག་རྟག་པའི་རང་མཚན་དང་མཐུན་པ་མེད་ཀྱང་རྟག་པའི་གཞན་སེལ་དང་མཐུན་པར་ཡོད་པའི་ཕྱིར་སྒྲ་དང་རྟག་པར་མཐུན་པ་ཡོད་དོ་ཞེས་གསུངས་པ་ནི་གཏན་ནས་མ་ཡིན་ཏེ།
རྟག་པའི་དངོས་པོ་དང་མཐུན་པ་ཡོད་པར་འགྱུར་ཏེ། རྟག་པའི་དངོས་པོའི་རང་མཚན་དང་མཐུན་པ་མེད་ཀྱང་དེའི་གཞན་སེལ་དང་མཐུན་པ་ཡོད་པའི་ཕྱིར་ཞེས་བརྗོད་ན་མཚུངས་པར་འགྱུར་རོ། ། དོན་འདི་རྣམས་ནི་ཁོ་བོས་ཚད་མ་རིགས་པའི་གཏེར་གྱི་རྒྱན་དུ་ལེགས་པར་བཤད་ཡོད་པས་དེར་ཤེས་པར་མཛོད་ཅིག དེས་ན་མཐུན་ཕྱོགས་ཀྱི་སྒྲ་འཇུག་པ་ཡོད་ལ་བཤད་པ་མེད་པ་དང་། གཉིས་ཀ་ཡོད་པ་དང་། གཉིས་ཀ་མེད་པའོ། ། དང་པོ་ནི། སྒྲ་རྟག་པར་སྒྲུབ་པ་ན་རྟག་པ་མཐའ་དག་ལྟ་བུའོ། ། གཉིས་པ་ནི། སྒྲ་མི་རྟག་པར་བསྒྲུབ་པ་ན་མི་རྟག་པ་མཐའ་དག་ལྟ་བུའོ། །
གསུམ་པ་ནི། དེའི་ཚེ་གང་ཟག་གི་བདག་ལྟ་བུའོ། ། དེ་ཡང་སྒྲ་རྟག་པར་སྒྲུབ་པའམ། དེ་མི་རྟག་པར་སྒྲུབ་པ་ལྟ་བུ་སྦྱོར་སྐོར་རེ་རེའི་དབང་དུ་གྱིས་ཤིག རྒྱས་པར་ཤེས་པར་འདོད་ན་རྗེ་བཙུན་ཆེན་པོ་ཆ་པའི་གསུངས་རབ་ལས་ཤེས་པར་བྱའོ། ། འོ་ན་མི་རྟག་པ་གཅིག་ཏུ་མི་འགྱུར་ཏེ། མི་རྟག་པ་ལ་ཕྱོགས་དང་མཐུན་ཕྱོགས་དུ་མ་རིགས་པའི་ཕྱིར་ཞེ་ན། ཆོས་དུ་མ་དང་ལྡན་པ་དེ་ཙམ་གྱིས་མི་རྟག་པ་འདི་ལའང་ཐ་དད་ཅེས་མི་འདོད་ཅིང་ཐ་དད་དུ་འགྱུར་བས་མ་ཁྱབ་པར་ཐལ། དེ་གཅིག་ཡིན་ཡང་བུམ་པ་ལ་སོགས་པ་མི་རྟག་པར་གྲུབ་ཟིན་པས་མཐུན་ཕྱོགས་དང་། དེ་སྒྲུབ་ཀྱི་ཕྱིར་རྒོལ་གྱི་ཚད་མས་སྒྲ་ལ་སོགས་པ་མི་རྟག་པར་གྲུབ་མ་ཟིན་པ་ཕྱོགས་ཡིན་པས།
ཕྱོགས་དང་མཐུན་ཕྱོགས་ཐ་དད་ཡིན་པའི་ཕྱིར། གཞུང་ལུགས་ཤེས་པར་ཁས་ཆེ་བ་གང་དག་བྱས་པ་དེ་སྒྲུབ་ཀྱི་ཕྱོགས་ཆོས་དང་རྗེས་འགྲོ་དང་ལྡོག་པ་གསུམ་ཡིན་ན་དེ་ལྡོག་པ་ཐ་དད་པ་གསུམ་དུ་འགྱུར་རོ་ཞེས་བརྗོད་པ་ནི་གཞུང་འདིའི་ཕྱོགས་སྔའི་ཐིལ་ཞུགས་སུ་འདུག་མི་འདུག་ལེགས་པར་ལྟོས་ལ་ངོ་ཚའི་ལྟ་བ་སྤོངས་ཤིག གཉིས་པ་ནི། སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ཆོས་ཅན། གསུམ་ཡོད་དེ། བུམ་པའི་སྟེང་དུ་མི་རྟག་པ་བཀག་པ་ལྟ་བུ་མེད་པ་མི་མཐུན་ཕྱོགས་དང་། འདུས་མ་བྱས་ཀྱི་ནམ་མཁའ་ལྟ་བུ་འགལ་བ་མི་མཐུན་ཕྱོགས་དང་། ཤེས་བྱ་ལྟ་བུ་གཞན་པ་མི་མཐུན་ཕྱོགས་རྣམས་ཡོད་པའི་ཕྱིར། རྟགས་ལའང་སྒྲ་མི་རྟག་པར་སྒྲུབ་པའི་ཞེས་སྦྱོར་རོ། ། གལ་ཏེ་གཞན་པ་མི་མཐུན་ཕྱོགས་ཡིན་ན་མི་མཐུན་ཕྱོགས་ཡིན་པས་ཁྱབ་ན།
སྡུག་བསྔལ་ལ་སོགས་པ་ཆོས་ཅན། སྒྲ་མི་རྟག་པར་བསྒྲུབ་པའི་མི་མཐུན་ཕྱོགས་སུ་འགྱུར་ཏེ། དེའི་གཞན་པ་མི་མཐུན་ཕྱོགས་ཡིན་པའི་ཕྱིར། མ་གྲུབ་ན། དེར་ཐལ། མི་རྟག་པ་ལས་ལྡོག་པ་གཞན་ཡིན་པའི་ཕྱིར། རྩ་བ་འདོད་ན། བྱས་པ་སྒྲ་མི་རྟག་པར་སྒྲུབ་པའི་རྟགས་ཡང་དག་མ་ཡིན་པར་འགྱུར་ཏེ། བྱས་པ་སྡུག་བསྔལ་ལ་སོགས་པ་ལ་འཇུག་པས་དེ་སྒྲུབ་ཀྱི་ལྡོག་པ་མ་གྲུབ་པར་ཁས་བླངས་པའི་ཕྱིར། གཞན་ཡང་།
རྟགས་ཡང་དག་མི་སྲིད་པར་འགྱུར་ཏེ། མི་རྟག་པའི་ལྡོག་པ་ཁོ་ན་ལ་ཡོད་པ་མི་སྲིད་པའི་ཕྱིར། དུ་བས་མེ་བསྒྲུབས་པས་དྲོ་རེག་ཡོད་པར་སྒྲུབ་མི་ནུས་པར་འགྱུར་ཏེ། རེག་བྱ་བཏང་སྙོམས་པ་ལ་ཞུགས་པས་ལྡོག་པ་མ་གྲུབ་པར་འགྱུར་བའི་ཕྱིར། འགལ་བ་མི་མཐུན་ཕྱོགས་ཁོ་ན་མི་མཐུན་ཕྱོགས་ཡིན་ན། མེས་དྲོ་རེག་མི་རྟོགས་པར་འགྱུར་ཏེ། གྲང་རེག་ལས་ལྡོག་པ་མ་གྲུབ་པའི་ཕྱིར་ཞེ་ན། དེའི་སྐྱོན་མེད་དེ། མི་རྟག་པ་ལས་ལྡོག་པ་གཞན་ཡིན་ན་སྒྲ་མི་རྟག་པར་སྒྲུབ་པའི་གཞན་པ་མི་མཐུན་ཕྱོགས་ཡིན་པས་མ་ཁྱབ་པའི་ཕྱིར་དང་། མི་རྟག་པ་ལས་ལྡོག་པ་གཞན་པའི་སྡུག་བསྔལ་ལ་སོགས་པ་ལ་བྱས་པ་ཞུགས་ཀྱང་དེ་སྒྲུབ་ཀྱི་གཞན་པ་མི་མཐུན་ཕྱོགས་ལ་ཞུགས་པ་མ་ཡིན་པས་ལྡོག་པ་མ་གྲུབ་པའི་སྐྱོན་ཡོད་པ་མ་ཡིན་པའི་ཕྱིར་དང་།
སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་ན་མི་རྟག་པའི་ལྡོག་པ་ཁོ་ན་ཡོད་དགོས་པར་ཁས་མ་བླངས་པས་རྟགས་ཡང་དག་མི་སྲིད་པ་ཐལ་བའི་ཉེས་པ་མེད་པའི་ཕྱིར་དང་། མི་མཐུན་ཕྱོགས་ཡིན་ན་འགལ་བ་མི་མཐུན་ཕྱོགས་ཡིན་པས་ཁྱབ་པར་ཁས་མི་ལེན་པས་དུ་བས་མེ་སྒྲུབ་པའི་ཚེ་ཡང་རེག་བྱ་བཏང་སྙོམས་པ་ལས་ལྡོག་པ་ཡང་འཐད་པའི་ཕྱིར་དང་། གྲང་རེག་ལས་ལྡོག་པ་གྲུབ་པས་མེས་དྲོ་བའི་རེག་པ་མི་རྟོགས་པའི་སྐྱོན་ཡང་མེད་པའི་ཕྱིར་ཞེས་མཁས་པ་ཕལ་མོ་ཆེས་ལན་འདེབས་སོ། ། ཞིབ་ཏུ་མ་དཔྱད་པར་ཚིག་ཙམ་ལ་བལྟས་ན་རྣམ་ངེས་སུ་ལན་དེ་བཞིན་དུ་བཏབ་པ་ལྟ་བུར་སྣང་ལ། གཞུང་འདིའི་ཚིག་ཟིན་ལའང་དེ་ལྟར་སྣང་མོད་ཁོ་བོས་འདི་ལྟར་སེམས་ཏེ། འགལ་བ་མི་མཐུན་ཕྱོགས་ཁོ་ན་མི་མཐུན་ཕྱོགས་སུ་ཁས་བླངས་ཀྱང་ཉེས་པ་མེད་པར་མཐོང་སྟེ། ། འདི་ལྟར། འགལ་བ་མི་མཐུན་ཕྱོགས་ཁོ་ན་སྒྲ་མི་རྟག་པར་སྒྲུབ་པའི་མཐུན་ཕྱོགས་སུ་ཐལ། དེ་དེ་སྒྲུབ་ཀྱི་མི་མཐུན་ཕྱོགས་མ་ཡིན་པའི་ཕྱིར། མ་ཁྱབ་ན་ཕྱོགས་གཉིས་དངོས་འགལ་དུ་འདོད་པ་དང་མི་འགལ་ལམ།
འདོད་ན། མི་རྟག་པར་འགྱུར་རོ། ། གལ་ཏེ་ཡོད་པ་གང་ཞིག་དེ་སྒྲུབ་ཀྱི་མི་མཐུན་ཕྱོགས་མ་ཡིན་ན། དེ་སྒྲུབ་ཀྱི་མཐུན་ཕྱོགས་ཡིན་དགོས་ཀྱང་། སྤྱིར་དེ་སྒྲུབ་ཀྱི་མི་མཐུན་ཕྱོགས་མ་ཡིན་ན་དེ་སྒྲུབ་ཀྱི་མཐུན་ཕྱོགས་ཡིན་པས་ཁྱབ་པར་ཁས་མི་ལེན་པའི་ཕྱིར་ཉེས་པ་མེད་དོ་ཞེ་ན། མི་འཐད་དེ། འདི་ལྟར། དེ་སྒྲུབ་ཀྱི་འགལ་བ་མི་མཐུན་ཕྱོགས་ཁོ་ན་ཆོས་ཅན། དེ་སྒྲུབ་ཀྱི་མཐུན་ཕྱོགས་སུ་ཐལ། ཡོད་པ་གང་ཞིག་དེ་སྒྲུབ་ཀྱི་མི་མཐུན་ཕྱོགས་མ་ཡིན་པའི་ཕྱིར་ཞེས་བརྗོད་ན་ལན་ཅི་ཡོད།
གལ་ཏེ་དེ་ཡོད་པ་མ་གྲུབ་བོ་ཞེ་ན། དེ་ཡོད་པར་ཁས་བླངས་ན་ཅིར་འགྱུར། གཞན་པ་མི་མཐུན་ཕྱོགས་མེད་པར་ཐལ། འགལ་བ་མི་མཐུན་ཕྱོགས་ཁོ་ན་ཡོད་པའི་ཕྱིར་ཞེས་པའི་ཉེས་པར་འགྱུར་རོ་ཞེ་ན། འགལ་བ་མི་མཐུན་ཕྱོགས་ཁོ་ན་བདག་མེད་དུ་ཐལ། དེ་བདག་མེད་མ་ཡིན་པའི་ཕྱིར། མ་གྲུབ་ན་ཁས་བླངས་མོད་ཁས་བླངས་གསལ་བར་སྟོན་ན། འོ་ན་གཞན་པ་མི་མཐུན་ཕྱོགས་བདག་མེད་མ་ཡིན་པར་ཐལ། འགལ་བ་མི་མཐུན་ཕྱོགས་ཁོ་ན་བདག་མེད་ཡིན་པའི་ཕྱིར། གསུམ་ཆར་ཁས་བླངས་སོ། །
འདིའི་དོན་རྒྱས་པར་བཤད་ཟིན་ལ་ད་རུང་ཡང་སྐབས་སྐབས་སུ་དགག་སྒྲུབ་བྱེད་དོ། ། རྒྱས་པར་ཚད་མ་རྣམ་པར་ངེས་པ་ལས་ཤེས་པར་བྱའོ། ། གཞན་པ་མི་མཐུན་ཕྱོགས་ཡིན་ན་མི་མཐུན་ཕྱོགས་ཡིན་པས་ཁྱབ་ན་རྟགས་ཡང་དག་མི་སྲིད་པ་དང་། འགལ་བ་མི་མཐུན་ཕྱོགས་ཡིན་ན་མི་མཐུན་ཕྱོགས་ཡིན་པས་ཁྱབ་ན་འགལ་ཟླ་འགོག་མི་ནུས་པ་ལ་སོགས་པའི་འགལ་བ་མེད་པར་ཐལ། རྟགས་རང་གི་མི་མཐུན་ཕྱོགས་ཙམ་ལ་མེད་པར་ངེས་པ་ནི། དེ་གཞན་དང་ནི་དེ་འགལ་ཏེ། ། མི་མཐུན་ཕྱོགས་རྣམས་གཉིས་ལ་ཡང་། རྟགས་མེད་པར་ངེས་པས་ན་མི་མཐུན་ཕྱོགས་མཐའ་དག་ལས་ལྡོག་པར་ངེས་པའི་ཕྱིར་རོ། ། རྟགས་རང་གི་མི་མཐུན་ཕྱོགས་ལས་ལྡོག་པའི་ངེས་ཚུལ་མེད་པ་མ་ཡིན་ཏེ། རྟགས་རང་གི་མེད་པ་མི་མཐུན་ཕྱོགས་ལས་ལྡོག་པར་དངོས་སུ་ངེས་ལ།
གཞན་གཉིས་ལས་ལྡོག་པར་ཤུགས་ལ་ངེས་པའི་ཕྱིར་ཞེས་འཆད་དོ། །

ལྡོག་པའི་དོན་ཡང་སྒྲུབ་ཚུལ་དང་མཐུན་པར་མེད་པ་དང་། བྱས་པ་ལྟ་བུ་སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ལས་ཞེས་བྱེ་བྲག་ལ་སྦྱར་ནས་ཤེས་པར་བྱའོ། ། འདིར་དེ་ལྟར་དུ་ཐམས་ཅད་ལ་སྦྱར་ན་ཡི་གེ་མང་བ་ལ་འཇིགས་པས་ཐམས་ཅད་ལ་དངོས་སུ་མ་སྦྱར་བ་ཡིན་པས། གོང་འོག་འགའ་རེའི་སྐབས་སུ་བྱས་པ་སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ལ་ཡོད་པར་སྒྲུབ་པ་དང་། བྱས་པ་སྒྲ་མི་རྟག་པར་བསྒྲུབ་པའི་རྟགས་ཀྱི་རང་ལྡོག་དེ་སྒྲུབ་ཚུལ་དང་མཐུན་པར་ཡོད་པར་སྒྲུབ་པ་ཡིན་ཡང་འགལ་བར་སེམས་པར་མ་བྱེད་དེ། རིགས་པ་སྨྲ་བས་གཞི་ལྡོག་དང་རང་ལྡོག་གི་རྣམ་བཞག་ལ་སོ་སོར་མཁས་དགོས་པའི་ཕྱིར་རོ། ། གཉིས་པོ་མི་མཐུན་ཕྱོགས་མ་ཡིན་པ་དང་། མཐུན་ཕྱོགས་ལས་ལྡོག་པ་གཞན་ཡིན་ན་གཞན་པ་མི་མཐུན་ཕྱོགས་ཡིན་པས་ཁྱབ་པ་མ་ཡིན་པར་ཐལ། མཐུན་ཕྱོགས་ལ་ལོག་པ་ཙམ་མི་མཐུན་ཕྱོགས་ཡིན་ཡང་། མཐུན་ཕྱོགས་ཁོ་ན་ལ་ཡོད་པར་ངེས་པ་ན་མི་མཐུན་ཕྱོགས་ལ་ཡོད་པ་རྣམ་པར་བཅད་པ་ལས་གྱུར་པའི་སྒོ་ནས་ལྡོག་པ་ངེས་པ་ཡིན་པའི་ཕྱིར། དཔེར་ན་བྲམ་ཟེ་ལས་ལྡོག་པ་གཞན་ཡིན་ན་བྲམ་ཟེ་མ་ཡིན་པས་ཁྱབ་པ་མ་ཡིན་གྱི་བྲམ་ཟེའི་རིགས་དང་མི་ལྡན་ན་བྲམ་ཟེ་མ་ཡིན་པས་ཁྱབ་པར་འཇིག་རྟེན་ན་གྲགས་པ་བཞིན་ནོ་ཞེས་རྣམ་ངེས་དང་།
འགྲེལ་བཤད་ལས་བཤད་དོ། ། དེ་ལས་ལྡོག་པ་གཞན་ཡིན་ན་དེ་མ་ཡིན་པས་མ་ཁྱབ་པ་ཅིའི་ཕྱིར་ཞེ་ན་བྱས་པ་ཆོས་ཅན། མི་རྟག་པ་དང་ལྡོག་པ་གཞན་པའི་སྡུག་བསྔལ་དང་བདག་མེད་ལ་སོགས་པ་དུ་མ་ལ་འཇུག་ན་སྒྲ་མི་རྟག་པར་སྒྲུབ་པའི་ལྡོག་ཁྱབ་མ་གྲུབ་པས་མ་ཁྱབ་པར་ཐལ། མི་རྟག་པ་ལས་ལྡོག་པ་གཞན་ཡིན་ཡང་མཚན་ཉིད་གཅིག་ཉིད་ཡིན་མོད་ཀྱང་། ཞེས་པ་སྟེ། སྒྲ་མི་རྟག་པ་དང་བདག་མེད་དུ་བསྒྲུབ་པའི་ལྡོག་ཁྱབ་ངེས་པའི་ཕྱིར། མ་གྲུབ་ན། དེར་ཐལ། དེ་སྒྲུབ་ཀྱི་མཐུན་དཔེ་ཡང་དག་གི་སྟེང་དུ་སྒྲུབ་ཚུལ་དང་མཐུན་པར་དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་པར་ངེས་པའི་ཕྱིར་རོ། ། ཁྱབ་པ་ཁས་བླངས་ཏེ།
མཐུན་ཕྱོགས་ལ་མེད་པ་མིན་པ་ཉིད་ནི་དེ་ལ་ཡོད་པའི་མཚན་ཉིད་དང་། མཐུན་ཕྱོགས་ལ་མེད་པ་ཉིད་མི་མཐུན་ཕྱོགས་ལ་ཡོད་པའི་མཚན་ཉིད་དུ་ཁས་བླངས་པའི་ཕྱིར་རོ། ། གལ་ཏེ་བྱས་པས་སྒྲའི་སྟེང་དུ་མི་རྟག་པ་དང་བདག་མེད་གཉིས་བསྒྲུབ་པ་མི་འཐད་དེ། བསྒྲུབ་བྱ་རེ་རེ་ལ་སྒྲུབ་བྱེད་ཀྱང་རེ་རེར་ངེས་པའི་ཕྱིར་ཞེ་ན། དེའི་སྐྱོན་མེད་པར་ཐལ། བསྒྲུབ་བྱའི་དོན་དུ་མ་ལ་སྒྲུབ་བྱེད་གཅིག་ཀྱང་འཇུག་པར་རིགས་པའི་ཕྱིར། བྱས་པ་སྒྲ་སྡུག་བསྔལ་དུ་བསྒྲུབ་པའི་མི་མཐུན་ཕྱོགས་ལས་ལྡོག་ཅེས་སྨྲ་བ་ནི་མི་འཐད་དེ། དེ་སྒྲུབ་ཀྱི་མཐུན་ཕྱོགས་སུ་ཁས་ལེན་དགོས་པའི་ཕྱིར། མ་གྲུབ་ན། བྱས་པ་ཆོས་ཅན།
མེད་ངེས་སུ་ཐལ། དེ་བསྒྲུབ་ཀྱི་མཐུན་ཕྱོགས་ཀྱང་མ་ཡིན་མི་མཐུན་ཕྱོགས་ཀྱང་མ་ཡིན་པའི་ཕྱིར། ། རྟགས་སྔ་མ་མ་གྲུབ་ན། སྡུག་བསྔལ་དུ་ཐལ། སྒྲ་སྡུག་བསྔལ་དུ་བསྒྲུབ་པའི་མཐུན་ཕྱོགས་ཡིན་པའི་ཕྱིར། ཁྱབ་པ་ནི་ཀུན་གྱིས་ཁས་བླངས་སོ། ། གསུམ་པ་རྩོད་པ་སྤང་བ་ནི། གལ་ཏེ་བྱས་པ་ཉིད་དོན་དུ་མ་ལ་འཇུག་པའི་སྤྱི་ཡིན་པས། ཐེ་ཚོམ་ཀྱི་རྒྱུར་འགྱུར་བས་སྒྲ་མི་རྟག་པར་དཔོག་མི་ནུས་པར་འགྱུར་ཏེ། སྤྱི་ལས་ཁྱད་པར་དཔོག་པའི་ཕྱིར་ཞེ་ན།
བྱས་པ་ཉིད་བུམ་པ་དང་བུམ་མིན་གྱི་དངོས་པོ་སོགས་དུ་མ་ལ་འཇུག་པར་མཐོང་ན་བྱས་པས་སྒྲ་མི་རྟག་པ་དང་བདག་མེད་སོགས་སྒྲུབ་པར་མི་ནུས་པས་མ་ཁྱབ་པར་ཐལ། སྤྱི་སྟེ་བྱས་པ་ལས་སྒྲ་སྟེང་དུ་མི་རྟག་པ་དང་བདག་མེད་སོགས་ཆོས་དུ་མ་བསྒྲུབ་ན་བསྒྲུབ་བྱ་དང་རྗེས་འགྲོ་ལ་ཐེ་ཚོམ་ཟ་ནས་བསྒྲུབ་མི་ནུས་པར་འདོད་པ་བླུན་པོའི་ལུགས་ཡིན་གྱི་བྱས་པ་དེ་སྒྲུབ་ཀྱི་ཚུལ་གསུམ་ཡིན་པའི་ཕྱིར་རོ། ། ཁ་ཅིག་རང་གི་བསྒྲུབ་བྱའི་ཆོས་ཀྱིས་སྟོང་པའི་དོན་དུ་མ་ལ་འཇུག་ན་ཐེ་ཚོམ་ཡིན་ཡང་། དུ་བ་ལ་སོགས་རང་གི་བྱེ་བྲག་དུ་མ་ལ་འཇུག་ཀྱང་། མི་མཐུན་ཕྱོགས་ལས་ལྡོག་པ་ངེས་པ་ལ་ཐེ་ཚོམ་གྱི་རྒྱུར་འགྱུར་བ་མ་ཡིན་ནོ་ཞེས་ཟེར་བ་ནི་འཐད་པ་མ་ཡིན་ཏེ། ཤེས་བྱ་སྒྲ་རྟག་དངོས་སུ་སྒྲུབ་པའི་ཚེ་ཤེས་བྱ་ཐེ་ཚོམ་ཀྱི་རྒྱུ་ཡིན་པར་ཐལ། རྟག་དངོས་ཀྱིས་སྟོང་པའི་དོན་དུ་མ་ལ་འཇུག་པའི་ཕྱིར། འདོད་ན་འོག་ཏུ་འགོག་གོ ། གསུམ་པ་ཕྱོགས་ཆོས་ཅན་དགུའི་དཔེར་བརྗོད་ནས་དེའི་དོན་བཤད་པ་ལ་གཉིས་ཏེ། ། གཏན་ཚིགས་དཔེར་བརྗོད་པ་དང་།
དེའི་དོན་བཤད་པའོ། ། དང་པོ་ནི། རེའུ་མིག་སྟེང་ལ་བྲི་བར་བྱ་བ་མཐུན་ཕྱོགས་ལ་ཁྱབ་བྱེད་དུ་ཡོད་པའི་ཕྱོགས་ཆོས་ཅན་གྱི་རྟགས་ཆོས་ཅན། གསུམ་དུ་དབྱེར་ཡོད་དེ། མཐུན་ཕྱོགས་ལ་ཁྱབ་བྱེད་དུ་འཇུག་པའི་ཕྱོགས་ཆོས་ཅན་གསུམ་དུ་དབྱེར་ཡོད་པའི་ཕྱིར། དེ་གསུམ་གང་ཞེ་ན། དུང་སྒྲ་ཆོས་ཅན། རྟག་ཏེ་གཞལ་བྱ་ཡིན་པའི་ཕྱིར་དང་། མི་རྟག་ཏེ་བྱས་པའི་ཕྱིར་དང་། རྩོལ་བ་ལས་བྱུང་སྟེ་མི་རྟག་པའི་ཕྱིར་ཞེས་པ་རྣམས་སོ། །
འདི་གསུམ་གྱི་དོན་དཔྱད་པ་ལ་ཁ་ཅིག་ཕྱོགས་ཆོས་ཅན་དགུའི་འཁོར་ལོའི་གཞུང་སོར་བཞག་བྱས་ནས། གཞལ་བྱ་ནི་དེ་སྒྲུབ་ཀྱི་མཐུན་ཕྱོགས་ལ་ཁྱབ་བྱེད་དུ་འཇུག་པ་བཞིན་དུ་དེ་སྒྲུབ་ཀྱི་མི་མཐུན་ཕྱོགས་ལའང་ཁྱབ་བྱེད་དུ་འཇུག་ལ། ཕྱི་མ་གཉིས་ནི། མཐུན་ཕྱོགས་ལ་ཁྱབ་བྱེད་དུ་འཇུག་ཀྱང་དེ་སྒྲུབ་ཀྱི་མི་མཐུན་པའི་ཕྱོགས་ལ་ཁྱབ་བྱེད་དུ་འཇུག་པ་མ་ཡིན་ནོ་ཞེས་ཟེར་རོ། ། དེ་ནི་ཤིན་ཏུ་མི་འཐད་དེ། མི་རྟག་པ་དེ་སྒྲ་རྩོལ་བྱུང་དུ་སྒྲུབ་པའི་མི་མཐུན་ཕྱོགས་ལ་ཁྱབ་བྱེད་དུ་མི་འཇུག་པར་སྒྲུབ་ནུས་ན་གཞལ་བྱ་ཡང་སྒྲ་རྟག་པར་སྒྲུབ་པའི་མི་མཐུན་ཕྱོགས་ལ་ཁྱབ་བྱེད་དུ་མི་འཇུག་པར་སྒྲུབ་ནུས་པ་མཚུངས་པའི་ཕྱིར། མ་གྲུབ་བོ་ཞེ་ན། སྒྲུབ་པར་ནུས་མི་ནུས་མི་མཚུངས་པའི་རྒྱུ་མཚན་སྟོན་ཅིག གཞལ་བྱ་ཆོས་ཅན། སྒྲ་རྟག་པར་སྒྲུབ་པའི་མི་མཐུན་ཕྱོགས་ལ་ཁྱབ་བྱེད་དུ་འཇུག་སྟེ།
དེ་ལ་འཇུག་ཅིང་དེའི་ཁྱབ་བྱེད་ཡིན་པའི་ཕྱིར། ཕྱི་མ་མ་གྲུབ་ན། དེར་ཐལ། དེ་ཁྱོད་དང་ཐ་དད་གང་ཞིག་ཁྱོད་ཁེགས་ན་དེ་ཁེགས་པས་ཁྱབ་པའི་ཕྱིར་ཞེ་ན། མི་འཐད་དེ། བྱས་པ་ཆོས་ཅན། སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ལ་ཁྱབ་བྱེད་དུ་འཇུག་པར་ཐལ། དེ་ལ་འཇུག་ཅིང་དེའི་ཁྱབ་བྱེད་ཡིན་པའི་ཕྱིར། ཕྱི་མ་གྲུབ་ཞེ་ན། དེ་ཁྱོད་དང་ཐ་དད་གང་ཞིག་ཁྱོད་ཁེགས་ན་དེ་ཁེགས་པས་ཁྱབ་པའི་ཕྱིར་ཞེས་བརྗོད་ན་ཅི་ཟེར།
ཕྱི་མ་མ་གྲུབ་ཅེ་ན། སྔ་མའི་རྟགས་ཕྱི་མ་མ་གྲུབ་ཅེས་བྱའོ། ། གཞལ་བྱ་ཆོས་ཅན། ཁྱོད་ཁེགས་ན་སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ཁེགས་པས་ཁྱབ་པར་ཐལ། ཁྱོད་ཁེགས་ན་རྟག་པ་མ་ཡིན་པ་ཁེགས་པས་ཁྱབ་པའི་ཕྱིར་ཞེ་ན། འོ་ན། བྱས་པ་ཆོས་ཅན། ཁྱོད་ཁེགས་ན་སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ཁེགས་པས་ཁྱབ་པར་ཐལ། ཁྱོད་ཁེགས་ན་མི་རྟག་པ་མ་ཡིན་པ་ཁེགས་པས་ཁྱབ་པའི་ཕྱིར། ཞེས་བརྗོད་ན་མི་མཚུངས་སམ།
གལ་ཏེ་བྱས་པས་སྟོང་པའི་གཞིར་ཆོས་ཅན། མི་རྟག་པ་མ་ཡིན་པ་ཁེགས་པར་ཐལ། བྱས་པ་ཁེགས་པའི་ཕྱིར་ཞེ་ན། འོ་ན་གཞལ་བྱས་སྟོང་པའི་གཞི་ཆོས་ཅན། རྟག་པ་མ་ཡིན་པ་ཁེགས་པར་ཐལ། གཞལ་བྱ་ཁེགས་པའི་ཕྱིར། ཆོས་ཅན་མ་གྲུབ་སྟེ། ཡོད་ན་གཞལ་བྱ་ཡོད་པས་ཁྱབ་པའི་ཕྱིར་ཞེ་ན། འོ་ན་ཁྱོད་ཀྱི་དེ་ཡང་ཆོས་ཅན་མ་གྲུབ་པར་ཐལ། ཡོད་ན་བྱས་པ་ཡོད་པས་ཁྱབ་པའི་ཕྱིར་ཞེས་བརྗོད་པར་བྱའོ། །
འདི་ལ་ལན་ཇི་ལྟར་བཏབ་ཀྱང་སྔར་དངོས་མེད་གཞི་མ་གྲུབ་པའི་རིགས་པ་བཤད་པ་དེ་ཉིད་འདིའི་ལན་དུ་ཁྱེར་ཤེས་པར་བྱའོ། ། གལ་ཏེ་དེ་འདྲའི་གནོད་བྱེད་བརྗོད་ན་མཚུངས་སྲིད་ཀྱང་གནོད་བྱེད་འདི་ལྟར་དུ་བརྗོད་ན་མི་མཚུངས་ཏེ། བྱས་པ་ཆོས་ཅན། ཁྱོད་ཁེགས་ན་མི་རྟག་པ་མ་ཡིན་པ་ཁེགས་པས་ཁྱབ་པ་མ་ཡིན་པར་ཐལ། ཁྱོད་ཁེགས་ན་མི་རྟག་པ་མ་ཡིན་པ་མེད་པས་ཁྱབ་པ་མ་ཡིན་པའི་ཕྱིར། མ་གྲུབ་ན། གང་ཟག་གི་བདག་དེ་མི་རྟག་པ་མ་ཡིན་པ་མེད་པར་ཐལ། གང་ཟག་གི་བདག་དེ་བྱས་པ་མེད་པ་ཡིན་པའི་ཕྱིར། ཁྱབ་པ་ཁས་བླངས་པའི་ཕྱིར། འདོད་ན།
གང་ཟག་གི་བདག་དེ་མི་རྟག་པ་མ་ཡིན་པ་ཆོས་ཅན། ཁྱོད་ཡོད་པར་ཐལ། ཁྱོད་གཞི་གྲུབ་པའི་ཕྱིར། རྩ་བར་མ་གྲུབ་ན། གང་ཟག་གི་བདག་དེ་བྱས་པ་མེད་པ་ཡིན་པར་ཐལ། ཡོད་ན་གང་ཟག་གི་བདག་དེ་བྱས་པ་མེད་པས་ཁྱབ་པའི་ཕྱིར་ཞེ་ན། འོ་ན། གཞལ་བྱ་ཆོས་ཅན། ཁྱོད་ཁེགས་ན་རྟག་པ་མ་ཡིན་པ་ཁེགས་པས་ཁྱབ་པ་མ་ཡིན་པར་ཐལ། ཁྱོད་མེད་ན་རྟག་པ་མ་ཡིན་པ་མེད་པས་ཁྱབ་པ་མ་ཡིན་པའི་ཕྱིར།
རྟགས་མ་གྲུབ་ན། གང་ཟག་གི་བདག་དེ་རྟག་པ་མ་ཡིན་པ་མེད་པ་ཡིན་པར་ཐལ། གང་ཟག་གི་བདག་དེ་གཞལ་བྱ་མེད་པ་ཡིན་པའི་ཕྱིར། ཁྱབ་པ་ཁས་བླངས་སོ། ། འདོད་ན། གང་ཟག་གི་བདག་དེ་རྟག་པ་མ་ཡིན་པ་ཆོས་ཅན། ཁྱོད་ཡོད་པར་ཐལ། ཁྱོད་གཞི་གྲུབ་པའི་ཕྱིར། རྩ་བར་མ་གྲུབ་ན། གང་ཟག་གི་བདག་དེ་གཞལ་བྱ་མེད་པ་ཡིན་པར་ཐལ།
ཡོད་ན་གང་ཟག་གི་བདག་དེ་གཞལ་བྱ་མེད་པས་ཁྱབ་པའི་ཕྱིར། ཞེས་བརྗོད་ན་སྐལ་པ་ཐེར་འབུམ་གྱི་བར་དུ་མཚུངས་པར་མཐོང་ངོ་། གལ་ཏེ་དེ་འདྲའི་སྒྲུབ་བྱེད་བརྗོད་ན་མཚུངས་སྲིད་ཀྱང་། སྒྲུབ་བྱེད་འདི་ལྟར་དུ་བྱེད་ན་མི་མཚུངས་ཏེ། བྱས་པ་ཆོས་ཅན། ཁྱོད་སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ལ་ཁྱབ་བྱེད་དུ་འཇུག་པ་མ་ཡིན་པར་ཐལ། སྒྲ་མི་རྟག་པར་སྒྲུབ་པ་ལ་ཁྱོད་རྟགས་སུ་བཀོད་པའི་འགོད་ཚུལ་ཡིན་འགོད་སྒྲུབ་ཚུལ་ཡིན་བསྒྲུབ་ཡིན་པ་གང་ཞིག་མི་རྟག་པ་མ་ཡིན་པ་ཡིན་ན་ཁྱོད་ཡིན་པས་ཁྱབ་པ་མ་ཡིན་པའི་ཕྱིར་ཞེ་ན། འོ་ན་གཞལ་བྱ་ཆོས་ཅན། ཁྱོད་སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ལ་ཁྱབ་བྱེད་དུ་འཇུག་པ་མ་ཡིན་པར་ཐལ། སྒྲ་མི་རྟག་པར་སྒྲུབ་པ་ལ་ཁྱོད་རྟགས་སུ་བཀོད་པའི་འགོད་ཚུལ་ཡིན་འགོད་སྒྲུབ་ཚུལ་ཡིན་སྒྲུབ་ཡིན་པ་གང་ཞིག་རྟག་པ་མ་ཡིན་པ་ཡིན་ན་ཁྱོད་ཡིན་པས་ཁྱབ་པ་མ་ཡིན་པའི་ཕྱིར།
ཞེས་བརྗོད་ན་ལན་ཅི་ཡོད། རྟགས་ཕྱི་མ་མ་གྲུབ་པོ་ཞེ་ན། ཁྱོད་ལའང་མཚུངས་སོ། ། འོ་ན་ཤེས་བྱ་དེ་བྱས་པ་ཡིན་པར་ཐལ། ཤེས་བྱ་དེ་མི་རྟག་པ་མ་ཡིན་པའི་ཕྱིར་ཞེ་ན། གང་ཟག་གི་བདག་དེ་གཞལ་བྱ་ཡིན་པར་ཐལ། གང་ཟག་གི་བདག་དེ་རྟག་པ་མ་ཡིན་པ་ཡིན་པའི་ཕྱིར་ཞེས་བརྗོད་པར་བྱའོ། ། རྟགས་མ་གྲུབ་བོ་ཞེ་ན། ཁྱོད་ལའང་མཚུངས་སོ། ། འོ་ན་ཤེས་བྱ་མི་རྟག་པར་ཐལ།
ཤེས་བྱ་མི་རྟག་པ་མ་ཡིན་པ་མ་ཡིན་པའི་ཕྱིར་ཞེ་ན། གང་ཟག་གི་བདག་དེ་རྟག་པ་ཡིན་པར་ཐལ། གང་ཟག་གི་བདག་དེ་རྟག་པ་མ་ཡིན་པ་མ་ཡིན་པའི་ཕྱིར་ཞེས་བརྗོད་ན་སྐལ་བའི་བར་དུ་མཚུངས་སོ། ། གལ་ཏེ་གཞལ་བྱ་དེ་སྒྲ་རྟག་པར་སྒྲུབ་པའི་མི་མཐུན་ཕྱོགས་ལ་ཁྱབ་བྱེད་དུ་འཇུག་པ་མ་ཡིན་ན་ཕྱོགས་ཆོས་ཅན་དགུའི་འཁོར་ལོ་དེ་ལྟར་བཤད་པ་དང་འགལ་ལོ་ཞེ་ན། འོ་ན་རེག་བྱ་ཅན་ཡིན་པ་དེ་སྒྲ་རྟག་པར་སྒྲུབ་པའི་ཕྱོགས་གཉིས་ཀ་ལ་ཆ་གཉིས་སུ་འཇུག་ན་རྟག་པ་ཡང་ཡིན་རེག་བྱ་ཅན་ཡང་ཡིན་པའི་གཞི་མཐུན་ཡོད་པར་འགྱུར་རོ། ། དེ་སྒྲུབ་ཀྱི་ཕྱོགས་གཉིས་ཀ་ལ་ཆ་གཉིས་སུ་འཇུག་པ་མ་ཡིན་ན་ཕྱོགས་ཆོས་ཅན་དགུའི་འཁོར་ལོ་དེ་ལྟར་བཤད་པ་དང་འགལ་ལོ་ཞེས་བརྗོད་ན་ཅིར་འགྱུར། དེ་སྒྲུབ་ཀྱི་ཕྱོགས་གཉིས་ཀ་ལ་ཆ་གཉིས་སུ་མི་འཇུག་ཀྱང་དེར་དེ་ལྟར་བཤད་པ་དང་འགལ་བའི་སྐྱོན་མེད་དེ། དེར་དེ་དེ་སྒྲུབ་ཀྱི་ཕྱོགས་གཉིས་ཀ་ལ་ཆ་གཉིས་སུ་འཇུག་པར་བཤད་པ་ནི་རྡུལ་ཕྲན་རྟག་པའི་རྫས་སུ་འདོད་པའི་བྱེ་བྲག་པའི་བློ་ངོར་བཤད་པ་ཙམ་ཡིན་གྱི་དངོས་པོའི་སྟོབས་ལས་དེ་ལྟར་བཤད་པ་མ་ཡིན་པའི་ཕྱིར་ཞེ་ན། འོ་ན་ཁོ་བོ་ལའང་ཁྱོད་ཀྱིས་བཤད་པའི་སྐྱོན་མེད་དེ། གཞལ་བྱ་སྒྲ་རྟག་པར་སྒྲུབ་པའི་མི་མཐུན་ཕྱོགས་ལ་ཁྱབ་བྱེད་དུ་འཇུག་པར་བཤད་པ་ནི་རི་བོ་གི་རྭ་ཡོད་པར་འདོད་པའི་གསལ་བྱེད་པའི་བློ་ངོར་བཤད་པ་ཙམ་ཡིན་གྱི་དངོས་པོའི་སྟོབས་ལས་དེ་ལྟར་བཤད་པ་མ་ཡིན་པའི་ཕྱིར་ཞེས་བརྗོད་ན་སྐལ་པའི་བར་དུ་མཚུངས་སོ། །
རེའུ་མིག་བར་མ་གསུམ་ལ་བྲི་བར་བྱ་བའི་ཕྱོགས་ཆོས་ཅན་གྱི་རྟགས་ཆོས་ཅན། གསུམ་དུ་དབྱེར་ཡོད་དེ། སྒྲུབ་ཚུལ་དང་མཐུན་པར་མཐུན་ཕྱོགས་ལ་མེད་པའི་དབྱེ་བས་གསུམ་དུ་དབྱེར་ཡོད་པའི་ཕྱིར་རོ། ། དེ་གསུམ་གང་ཞེ་ན། སྒྲ་ཆོས་ཅན། རྟག་སྟེ། བྱས་པའི་ཕྱིར་དང་། མཉན་བྱ་ཡིན་པའི་ཕྱིར་དང་། དུང་སྒྲ་ཆོས་ཅན། རྟག་སྟེ།
རྩོལ་བ་ལས་བྱུང་བའི་ཕྱིར་ཞེས་པ་རྣམས་སོ། ། དཔལ་ལྡན་ཆོས་ཀྱི་གྲགས་པས་ནི་མཉན་བྱའི་ཚབ་ལ། གསོན་པོའི་ལུས་ནི་ཆོས་ཅན། བདག་དང་བཅས་ཏེ། སྲོག་དང་ལྡན་པའི་ཕྱིར་ཞེས་བཤད་དོ། ། རེའུ་མིག་འོག་མ་གསུམ་ལ་བྲི་བར་བྱ་བའི་ཕྱོགས་ཆོས་ཅན་གྱི་རྟགས་ཆོས་ཅན། གསུམ་དུ་དབྱེར་ཡོད་དེ། བློ་ངོར་མི་མཐུན་ཕྱོགས་ལ་ཆ་གཉིས་སུ་འཇུག་པའི་དབྱེ་བས་གསུམ་དུ་དབྱེར་ཡོད་པའི་ཕྱིར། དེ་གསུམ་གང་ཞེ་ན། དུང་སྒྲ་ཆོས་ཅན།
རྩོལ་བ་ལས་མ་བྱུང་སྟེ། མི་རྟག་པའི་ཕྱིར་དང་། མི་རྟག་སྟེ། རྩོལ་བྱུང་ཡིན་པའི་ཕྱིར་དང་། རྟག་སྟེ། རེག་བྱ་ཅན་མ་ཡིན་པའི་ཕྱིར་ཞེས་པ་རྣམས་སོ། ། ཕྱི་མ་འདི་ནི་མུ་སྟེགས་བྱེ་བྲག་པའི་བློ་ངོར་བཞག་པ་ཡིན་ནོ། ། དེ་ལྟར་བཤད་པའི་རྟགས་དེ་དགུ་བསྒྲུབ་བྱའི་ཆོས་དང་སྦྱར་བར་མི་རུང་བའི་སྐྱོན་ཡོད་པ་མ་ཡིན་ཏེ། རང་རང་གི་བསྒྲུབ་བྱའི་ཆོས་སུ་བཟུང་བར་རུང་བའི་རྟག་པ་དང་། མི་རྟག་པ་དང་།
རྩོལ་བྱུང་དང་། རྩོལ་བྱུང་མིན་པ་ལ་སོགས་པ་རྣམས་དང་སྦྱར་ནས་ཤེས་པར་བྱ་བ་ཡིན་པའི་ཕྱིར་རོ། ། འོ་ནི་རྫོགས་པའི་ཚིག་གོ ། ཕྱོགས་ཆོས་ཅན་དགུ་སྨོས་པ་ལ་དགོས་པ་ཅི་ཡོད་ཅེ་ན། དེ་ལ་རྟགས་ཡང་དག་གཉིས་དང་། འགལ་བ་གཉིས་སྨྲོས་པ་ནི། འབྲེལ་བ་འདོད་པ་ཙམ་གྱིས་འཇུག་ན། འགལ་བའི་རྟགས་གཉིས་ཀྱང་ཡང་དག་ཏུ་ཐལ་བ་དང་། འདོད་པ་ཙམ་གྱིས་ལྡོག་ན་ཡང་དག་གཉིས་ཀྱང་འགལ་རྟགས་སུ་འགྱུར་བས། ཡང་དག་གི་ཁྱབ་པ་དངོས་པོའི་སྟོབས་ཀྱིས་གྲུབ་པའི་ཆེད་དུ་སྨོས་པ་ཡིན་ནོ། །
ཅིའི་ཕྱིར་དེར་མ་དམིགས་པའི་རྟགས་མི་སྟོན་ཞེ་ན། འབྲས་རང་གི་རྟགས་གཉིས་བསྟན་པ་ལས་ཀྱང་དོན་གྱིས་གོ་བས་སོ་ཞེས་གསུངས་སོ། ། ལྡོག་པ་སྤངས་པའི་རྗེས་འགྲོ་དང་རྗེས་འགྲོ་སྤངས་པའི་ལྡོག་པ་རྟགས་ཡང་དག་ཡིན་པ་བཀག་ནས་རྟགས་ཡང་དག་གི་རྗེས་སུ་འགྲོ་ལྡོག་གཉིས་ཕན་ཚུན་མི་འཁྲུལ་བར་བསྒྲུབ་སྟེ་རྟགས་ཡང་དག་གི་མཚན་ཉིད་ངེས་པའི་ཆེད་དུ་སྤྱིར་གཞལ་བྱ་དང་། ཁྱད་པར་མཉན་བྱ་གཉིས་སྨོས་སོ། ། རྗེས་འགྲོ་ཡོད་པ་ཙམ་དང་། གཙོ་བོར་གྲུབ་པ་དང་། རྗེས་སུ་འགྲོ་ལྡོག་ཆ་མཉམ་པ་ཙམ་གྱིས་རྟགས་ཡང་དག་ཏུ་མི་འགྱུར་གྱི། ལྡོག་ཁྱབ་གཙོ་བོར་གྲུབ་པ་དགོས་པར་བསྟན་ནས། རྩོད་གཞི་ལ་སྒྲུབ་ཚུལ་དང་མཐུན་པར་མི་མཐུན་ཕྱོགས་མཐའ་དག་བཅད་པ་རྟགས་ཀྱི་ནུས་པ་འཇུག་པའི་ཡུལ་དུ་ཤེས་པའི་ཆེད་དུ། དངོས་ཀྱི་མ་ངེས་པ་པ་ལྷག་མ་གསུམ་སྨོས་སོ། །
བརྩལ་མ་ཐག་ཏུ་གསལ་བ་དང་། སྐྱེ་བ་གཉིས་ཀ་ལ་རྩོལ་བྱུང་གི་སྒྲ་དངོས་སུ་འཇུག་པས། རྩོལ་བྱུང་གིས་མཐུན་ཕྱོགས་ལ་ཆ་གཉིས་སུ་འཇུག་པའི་རང་བཞིན་གྱི་རྟགས་ཀྱང་མཚོན་པ་ཡིན་ནོ་ཞེས་རྣམ་ངེས་སུའང་ཆ་ཙམ་བཤད་ལ། དེའི་རྗེས་སུ་འབྲང་ནས་འགྲེལ་བཤད་མཁན་པོས་ཀྱང་བཤད་པ་ཡིན་ནོ། ། འོན་ཀྱང་དུང་སྒྲ་ཆོས་ཅན། མི་རྟག་སྟེ། རྩོལ་བ་ལས་བྱུང་བའི་ཕྱིར་ཞེས་པ་ནི་འབྲས་རྟགས་ཀྱི་དཔེར་བཤད་ཀྱང་རང་བཞིན་གྱི་རྟགས་མཚན་ཉིད་པ་ཡིན་ནོ། ། གཉིས་པ་དེའི་དོན་བཤད་པ་ལ་གཉིས་ཏེ། སྤྱིར་བཤད་པ་དང་། སོ་སོར་བཤད་པའོ།
དང་པོ་ལ་གསུམ་སྟེ། ཕྱོགས་ཆོས་ཅན་གྱི་རིགས་གསུམ་དུ་བསྡུ། མ་ངེས་པའི་གཏན་ཚིགས་ཐེ་ཚོམ་གྱི་རྒྱུར་སྒྲུབ། དེའི་དོན་བསྡུས་ཏེ་བསྟན་པའོ། ། དང་པོ་ནི། ཕྱོགས་ཆོས་ཅན་གྱི་གཏན་ཚིགས་དགུར་བཤད་པ་ཆོས་ཅན། རིགས་གསུམ་དུ་འདུ་རུང་བ་ཡིན་ཏེ། ཡང་དག་པའི་རྟགས་དང་། འགལ་བའི་རྟགས་དང་། མ་ངེས་པའི་རྟགས་གསུམ་དུ་འདུ་བའི་ཕྱིར།
གང་ཡང་དག་དང་། འགལ་བ་དང་། མ་ངེས་པ་ཡིན་ཞེ་ན། བྱས་པ་དང་རྩོལ་བྱུང་གཉིས་པོ་གང་ཡིན་དེ་ནི་ཆོས་ཅན། དུང་སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་ཏེ། དེ་སྒྲུབ་ཀྱི་ཕྱོགས་ཆོས་དང་དེ་སྒྲུབ་ཀྱི་སྒྲུབ་ཚུལ་དང་མཐུན་པར་མཐུན་ཕྱོགས་ཁོ་ན་ལ་ཡོད་པའི་རྗེས་འགྲོ་དང་དེ་སྒྲུབ་ཀྱི་མེད་པ་སྟེ་མི་མཐུན་ཕྱོགས་ལ་སྒྲུབ་ཚུལ་དང་མཐུན་པ་མེད་པར་ངེས་པའི་ལྡོག་ཁྱབ་ཡིན་པའི་ཕྱིར་རོ། ། བསྡུ་ན། དེ་སྒྲུབ་ཀྱི་རྟགས་ཡང་དག་ཡིན་ཏེ། དེ་སྒྲུབ་ཀྱི་ཚུལ་གསུམ་ཡིན་པའི་ཕྱིར། ཞེས་སོ། །
དེ་ནི་ཆོས་ཅན། དུང་སྒྲ་རྟག་པར་སྒྲུབ་པའི་འགལ་རྟགས་ཡིན་ཏེ། དེ་སྒྲུབ་ཀྱི་རྟགས་ཡང་དག་འདི་ལས་བཟློག་པ་གང་ཞིག་དེ་སྒྲུབ་ཀྱི་མ་ངེས་པ་དང་མ་གྲུབ་པའི་རྟགས་གང་རུང་མ་ཡིན་པའི་ཕྱིར། གཞན་ལྷག་མ་གཞལ་བྱ་ལ་སོགས་པ་རྣམས་ཆོས་ཅན། དུང་སྒྲ་རྟག་པར་སྒྲུབ་པའི་མ་ངེས་པའོ། ། ཞེས་བརྗོད་དུ་རུང་སྟེ། གང་ཞིག་སྔར་དེ་སྒྲུབ་ཀྱི་འགལ་རྟགས་དང་མ་གྲུབ་པའི་རྟགས་གང་རུང་མ་ཡིན་པའི་ཕྱིར་རོ། ། གལ་ཏེ་མིག་སོགས་ཆོས་ཅན། གཞན་གྱི་དོན་བྱེད་དེ། འདུས་ཤིང་བསགས་པ་ཡིན་པའི་ཕྱིར་ཞེས་པ་ལྟ་བུ་ཞེ་འདོད་ལ་གནོད་པར་བྱེད་པའི་དོན་གཞན་པའི་འགལ་བའི་རྟགས་གསུམ་པ་ཡོད་པ་མ་ཡིན་ནམ།
ཅིའི་ཕྱིར་དེ་གསུམ་དུ་འདུ་ཞེ་ན། དེ་ཡོད་མོད་ཀྱང་གསུམ་དུ་མི་འདུ་བའི་སྐྱོན་མེད་དེ། མིག་སོགས་གཞན་གྱི་དོན་བྱེད་པའི་སྒྲར་བཏགས་པའི་བདག་གི་དོན་བྱེད་པར་སྒྲུབ་པ་ནི་འགལ་བའི་རྟགས་ཡིན་པའི་ཕྱིར་དང་། ཚིག་ཟིན་ཙམ་གྱི་དབང་དུ་བྱེད་ན་ནི་རྟགས་ཡང་དག་ཉིད་ཡིན་པའི་ཕྱིར་རོ། ། གཉིས་པ་ལ་གསུམ་སྟེ། འགལ་བ་ལ་མི་འཁྲུལ་བའི་གཏན་ཚིགས་ཐེ་ཚོམ་གྱི་རྒྱུར་བསྒྲུབ་པ་དང་། དངོས་འགལ་སྒྲུབ་པའི་ཕྱོགས་ཆོས་ཅན་གྱི་གཏན་ཚིགས་གཉིས་ཐེ་ཚོམ་དང་ངེས་ཤེས་ཀྱི་རྒྱུར་སོ་སོར་འདོད་པ་དགག་པ་དང་། རྩོད་པ་སྤང་པའོ། ། དང་པོ་ནི། འགལ་བ་ལ་མི་འཁྲུལ་བའི་ཕྱོགས་ཆོས་ཅན་གྱི་གཏན་ཚིགས་ཡང་དག་གཞན་ཡང་ཡོད་པ་མ་ཡིན་ནམ།
ཅིའི་ཕྱིར་ཕྱོགས་ཆོས་ཅན་གྱི་གཏན་ཚིགས་དགུར་དབྱེ་ཞེ་ན། བརྗོད་པར་འདོད་པའང་ཡིན་ལ་གྲངས་གཅིག་པ་ཡང་ཡིན་པས། བརྗོད་པར་འདོད་པའི་གྲངས་གཅིག་པ་ཉིད་དེ། སློབ་དཔོན་དབང་ཕྱུག་སྡེས། དངོས་པོ་སྟོབས་ཞུགས་ཀྱི་སྐབས་སུ་འགལ་བ་ལ་མི་འཁྲུལ་བ་མི་སྲིད་པ་དང་། ཚུལ་གསུམ་ལུང་ཙམ་ལ་བརྟེན་པ་ལ་སྲིད་པའི་དོན་མ་རྟོགས་ནས་འགལ་བ་ལ་མི་འཁྲུལ་བ་རྟགས་ཡང་དག་ཡིན་པ་བཅད་པའི་དོན་དུ་བརྗོད་པར་འདོད་པའི་གྲངས་གཅིག་པ་ཅན་རྟགས་ཡང་དག་གི་མཚན་ཉིད་ཀྱི་ཟུར་དུ་སྨོས་སོ། ། བརྗོད་པར་འདོད་པའི་གྲངས་གཅིག་པ་ཅན་གྱི་དོན་གང་ཞེ་ན། ལོག་ཕྱོགས་སྒྲུབ་བྱེད་ཀྱི་འགྲན་ཟླའི་གཏན་ཚིགས་མེད་ཅེས་པའོ། ། འགལ་བ་ལ་མི་འཁྲུལ་བ་གང་ཞེ་ན། སྒྲ་ཆོས་ཅན།
མི་རྟག་སྟེ། བྱས་པའི་ཕྱིར། དཔེར་ན་བུམ་པ་བཞིན། རྟག་སྟེ་མཉན་བྱ་ཡིན་པའི་ཕྱིར། དཔེར་ན་སྒྲ་དེ་ཉིད་ཀྱི་སྤྱི་བཞིན་ཞེས་པ་ལ། བྱེ་བྲག་པས་རང་གི་བསྒྲུབ་བྱ་ལ་ངེས་ཤེས་བསྐྱེད་ཅིང་། ཚོགས་པ་ལ་ཐེ་ཚོམ་བསྐྱེད་པར་འདོད་ལ། དེ་བཞིན་སྒྲ་རྟག་སྟེ། བྱས་པའི་ཕྱིར། མི་རྟག་སྟེ།
མཉན་བྱ་ཡིན་པའི་ཕྱིར། ཞེས་པའི་འགལ་བའི་རྟགས་གཉིས་ཀྱང་ཚོགས་པ་ལ་ཐེ་ཚོམ་གྱི་རྒྱུར་འདོད་དོ། ། གལ་ཏེ་དཔེ་འདི་དག་དངོས་སྟོབས་ཀྱི་གཏན་ཚིགས་ཡིན་པའི་ཕྱིར་ལུང་གི་ཡུལ་ལ་འགལ་བ་མི་འཁྲུལ་བ་སྲིད་པའི་དཔེར་མི་འཐད་དོ་ཞེ་ན། རྣམ་པ་གསལ་བ་དཔེར་ཁས་བླངས་ན་ཉེས་པ་ཡོད་སྲིད་ཀྱང་འདིར་ནི་དེའི་སྐྱོན་མེད་དེ། དཔེ་དེ་ནི་ལུང་གི་ཡུལ་ལ་འགལ་བ་ལ་མི་འཁྲུལ་བ་སྲིད་པའི་ཕྱོགས་ཙམ་མཚོན་པའི་དཔེར་མཛད་པ་ཡིན་གྱི་རྣམ་པ་གསལ་བའི་དཔེར་མ་མཛད་པའི་ཕྱིར་དང་། དངོས་སྟོབས་ཀྱི་སྐབས་སུ་འགལ་བ་ལ་མི་འཁྲུལ་བ་མི་སྲིད་ཞེས་དཔལ་ལྡན་ཆོས་ཀྱི་གྲགས་པས་གསུངས་ཏེ། ལུང་གི་ཡུལ་ལ་འགལ་བ་ལ་མི་འཁྲུལ་བ་སྲིད་པའི་དཔེ་ནི། ཚད་མ་རྣམ་པར་ངེས་པ་ནས་བཤད་པ་བཞིན་དུ་ཤེས་པར་བྱ་སྟེ། ཡོད་ན་ཚད་མའི་ལམ་དུ་སྣང་དུ་མི་རུང་བའི་བ་གླང་གི་སྤྱི་ལ་ཁྱབ་བྱ་འགལ་བ་གཉིས་ཁས་བླངས་ནས། དེའི་སློབ་མ་དཔེ་ཐར་ལུག་གཉིས་ཀྱིས་ཁྱབ་བྱེད་དངོས་འགལ་སོ་སོར་སྒྲུབ་པའི་གཏན་ཚིགས་འདི་ལྟར་བཀོད་དེ།
གང་ཡུལ་ཐམས་ཅད་ན་གནས་པའི་རང་དང་འབྲེལ་པ་ཅན་རྣམས་དང་། ཅིག་ཆར་འབྲེལ་པ་ཡིན་ན་གསལ་བ་ཡོད་མེད་ཀྱི་བར་སྐབས་ཐམས་ཅད་དུ་ཡོད་པས་ཁྱབ་སྟེ། དཔེར་ན་ནམ་མཁའ་བཞིན། ཡོད་ན་ཚད་མའི་ལམ་དུ་སྣང་དུ་མི་རུང་བའི་བ་གླང་གི་སྤྱི་ཡང་ཡུལ་ཐམས་ཅད་ན་གནས་པའི་རང་དང་འབྲེལ་པ་ཅན་རྣམས་དང་ཅིག་ཆར་འབྲེལ་བའོ། ། ཞེས་པ་རང་བཞིན་གྱི་གཏན་ཚིགས་སྦྱོར་བ་སྟེ་སྦྱོར་བ་དང་པོའོ། ། གང་གསལ་བ་ཡོད་མེད་ཀྱི་བར་ཐམས་ཅད་ན་ཡོད་ན་དམིགས་སུ་རུང་བས་ཁྱབ་པ་ལ་དེ་ལྟར་མ་དམིགས་ན་གསལ་བ་ཡོད་མེད་ཀྱི་བར་ཐམས་ཅད་ན་མེད་པས་ཁྱབ་སྟེ། དཔེར་ན་བུམ་པ་མ་དམིགས་པའི་ས་ཕྱོགས་འགའ་ཞིག་ན་བུམ་པ་མེད་པ་བཞིན། ཡོད་ན་ཚད་མའི་ལམ་དུ་སྣང་དུ་མི་རུང་བའི་བ་གླང་གི་སྤྱི་ཡང་གསལ་བ་ཡོད་མེད་ཀྱི་བར་ཐམས་ཅད་ན་ཡོད་ན་དམིགས་སུ་རུང་བས་ཁྱབ་པ་ལས་དེ་ལྟར་དུ་མ་དམིགས་པ་ཡིན་པ་ཡིན་ནོ་ཞེས་བྱ་བ་ནི་མ་དམིགས་པའི་གཏན་ཚིགས་ཀྱི་སྦྱོར་བ་སྟེ་སྦྱོར་བ་གཉིས་པའོ། ། ཞེས་བཤད་ན་ལུང་ཙམ་ལ་བརྟེན་པའི་འགལ་བ་ལ་མི་འཁྲུལ་བ་སྲིད་པའི་དཔེར་འཐད་པ་ཡིན་གྱི་སྤྱི་ཙམ་ཆོས་ཅན་དུ་བཞག་ནས་སྔར་བཞིན་དུ་སྦྱོར་བ་གཉིས་བཀོད་ན་ནི། ལུང་ཙམ་ལ་བརྟེན་པའི་འགལ་བ་ལ་མི་འཁྲུལ་བ་སྲིད་པའི་རྣམ་པ་གསལ་བའི་དཔེར་མི་འཐད་དེ།
སྔར་བཤད་པའི་མ་དམིགས་པའི་སྦྱོར་བ་ནི་ཡང་དག་པའི་གཏན་ཚིགས་སུ་ཁས་བླངས་པར་རིགས་པའི་ཕྱིར་དང་། སྔར་བཤད་པའི་རང་བཞིན་གྱི་སྦྱོར་བ་ནི་གཏན་ཚིགས་ལྟར་སྣང་དུ་ཁས་བླངས་པར་རིགས་པའི་ཕྱིར་རོ། ། རྒྱས་པར་ནི་རྣམ་པར་ངེས་པའི་ཊཱིཀར་ཤེས་པར་བྱའོ། ། དེ་ལ་རིགས་པ་ཅན་པའི་འདོད་པ་མི་འཐད་པར་སྒྲུབ་པ་ནི། གཏན་ཚིགས་གཉིས་སོ་སོར་ཡང་དག་པའི་ངེས་ཤེས་ཀྱི་རྒྱུར་མི་འཐད་པར་ཐལ། གཉིས་ཀ་ཆོས་ཅན་སྒྲའི་སྟེང་དུ་ཆོས་འགལ་བ་དག་ལ་ཐེ་ཚོམ་གྱི་རྒྱུ་ཡིན་པའི་ཕྱིར། རྟགས་བསལ་དངོས་འགལ། ཁྱབ་པའང་ཁས་བླངས་ཏེ། ཚོགས་པ་ལ་ཐེ་ཚོམ་ཟ་ན་ཡ་གྱལ་ལ་ཐེ་ཚོམ་ཟ་བས་ཁྱབ་པར་ཁས་བླངས་པའི་ཕྱིར་རོ། ། འདི་ལྟར་འགལ་བ་ལྟག་སྤྲོད་བྱེད་པ་ཡིན་གྱི་རང་རྒྱུད་ལ་རྟགས་ཚད་གྲུབ་ཏུ་བྱེད་པ་ནི་མ་ཡིན་ནོ། །
གཉིས་པ་ནི། དེ་བཞིན་དུ། སྒྲ་ཆོས་ཅན། རྫས་མ་ཡིན་ཞིང་ལས་མ་ཡིན་ཏེ། མིག་ཤེས་ཀྱི་བཟུང་བྱ་མ་ཡིན་ཞིང་མངོན་སུམ་པ་ཡིན་པའི་ཕྱིར་ཞེས་པའི་རྟགས་གཉིས་ལས་ཚོགས་པ་སྒྲུབ་པ་ལ་ཐེ་ཚོམ་བསྐྱེད་པ་དང་། ཡ་གྱལ་བསྒྲུབ་པ་ལ་ཡང་དག་པའི་མཐའ་གཅིག་ཏུ་ངེས་པ་མཐོང་བ་ཡིན་པའི་ཕྱིར་ན་ཡ་གྱལ་གཉིས་ཀ་ལ་ཐེ་ཚོམ་གྱི་རྒྱུར་མི་འཐད་དོ་ཞེ་ན། སྦྱོར་བ་དེ་གཉིས་ཆོས་ཅན། ཐེ་ཚོམ་ཀྱི་རྒྱུར་ཐལ། ཁྱབ་པ་མ་ངེས་པའི་ཕྱོགས་ཆོས་ཅན་གྱི་རྟགས་ཡིན་པའི་ཕྱིར། གསུམ་ཆར་ཁས་བླངས་སོ། །
གཞན་དག་ཁྱབ་པ་འདི་ཚད་གྲུབ་ཏུ་བྱེད་པ་ནི་མི་འཐད་དེ། འོག་ནས་འགོག་པའི་ཕྱིར། འགལ་བ་ལ་མི་འཁྲུལ་བའི་གཏན་ཚིགས་དེ་ཚོགས་པ་ལ་ངེས་ཤེས་ཀྱི་རྒྱུ་བྱེད་པ་སྤངས་ནས་དེ་ལ་ཐེ་ཚོམ་བསྐྱེད་པ་དང་། ཡ་གྱལ་གཉིས་ཀ་ལ་ཐེ་ཚོམ་གྱི་རྒྱུ་བྱེད་པ་སྤངས་ནས་ངེས་ཤེས་བསྐྱེད་བྱེད་ཡིན་པ་མི་འཐད་པར་ཐལ། དེ་རྟག་པའི་དངོས་པོར་ཁས་བླངས་པས་ཚོགས་པ་དང་ཡ་གྱལ་ལ་ཐེ་ཚོམ་མམ་ངེས་ཤེས་བསྐྱེད་བྱེད་གང་རུང་རེ་རེ་ཁས་བླངས་ན་ཐེ་ཚོམ་དང་ངེས་ཤེས་གཏན་ལ་འབེབས་པའི་མཚན་ཉིད་གཉིས་ཀ་དང་ལྡན་པ་ཡིན་པར་ཁས་ལེན་དགོས་པས་ཐེ་ཚོམ་དང་ངེས་ཤེས་ཀྱི་རྒྱུ་གཉིས་གཉིས་སུ་འདོད་རིགས་ཀྱི་གང་རུང་སྤངས་ནས་རེ་རེ་ལ་ཐེ་ཚོམ་མམ་ངེས་ཤེས་བསྐྱེད་བྱེད་མ་ཡིན་པའི་ཕྱིར། འདི་ལྟར་བཤད་པ་རྩ་བའི་དགོངས་པ་ཡིན་གྱི་གཞན་དག་གིས་བཤད་པ་ནོར་པའི་བཤད་པའོ། ། གསུམ་པ་ནི། བསྒྲུབ་བྱའི་ཆོས་གཅིག་བསྒྲུབ་པ་ལ་ཡང་གཏན་ཚིགས་ཀྱང་གཅིག་ཁོ་ན་འཐད་ཀྱི་དུ་མ་མ་ཡིན་ཏེ། དུང་སྒྲ་མི་རྟག་པར་སྒྲུབ་པ་ལ་བྱས་པ་དང་རྩོལ་བྱུང་ལྟ་བུ་དུ་མ་བཀོད་ནའང་འགལ་བ་ལ་མི་འཁྲུལ་བ་བཞིན་དུ་བསྒྲུབ་བྱ་ལ་ཐེ་ཚོམ་སྐྱེད་བྱེད་དུ་འགྱུར་གྱི་ངེས་ཤེས་བསྐྱེད་པ་མི་འཐད་པར་འགྱུར་བའི་ཕྱིར་རོ་ཞེ་ན། བསྒྲུབ་བྱ་གཅིག་ལ་སྒྲུབ་བྱེད་དུ་མ་བཀོད་ན་འགལ་བ་ལ་མི་འཁྲུལ་བ་སྲིད་པའི་སྐྱོན་མཚུངས་པས་མ་ཁྱབ་པར་ཐལ།
གཏན་ཚིགས་དུ་མ་ཡིན་ཡང་ཤིན་ཏུ་བར་ཡང་བསྒྲུབ་བྱ་གཅིག་ལ་སྒྲུབ་བྱེད་ཡང་དག་ཏུ་འཇུག་པར་རིགས་པའི་ཕྱིར། མ་གྲུབ་ན། དེར་ཐལ། དེ་ཡིན་ཡང་བསྒྲུབ་བྱ་གཅིག་སྒྲུབ་པ་ལ་ཚུལ་གསུམ་ཡིན་པར་མི་འགལ་བའི་ཕྱིར་ནའོ། ། དེས་ན་མི་རྟག་སྟེ། བྱས་པའི་ཕྱིར། བདག་མེད་དེ། སྡུག་བསྔལ་བ་ཡིན་པའི་ཕྱིར་ཞེས་པ་ལྟ་བུ་གཏན་ཚིགས་དུ་མས་བསྒྲུབ་བྱ་དུ་མ་སྒྲུབ་པ་དང་། གཏན་ཚིགས་གཅིག་གིས་བསྒྲུབ་བྱ་དུ་མ་བསྒྲུབ་པ་ལ་ཡང་འགལ་བ་མེད་པར་ཤེས་པར་བྱའོ། ། དོན་འདི་ལ་དཔྱད་པ་བྱེད་རྒྱུ་ཅུང་ཟད་སྣང་སྟེ་གཞན་དུ་ཤེས་པར་བྱའོ། །
གསུམ་པ་ལ་གཉིས་ཏེ། སྤྱིའི་དོན་དང་། གཞུང་གི་དོན་ནོ། ། དང་པོ་ནི། ཁ་གཅིག་ན་རེ་གོང་འོག་གི་གཞུང་གི་དོན་དུ་བསམ་ནས། དངོས་ཀྱི་མ་ངེས་པའི་གཏན་ཚིགས་བཞི་ཡང་ཕྱོགས་ཆོས་དང་། ཕྱོགས་གཉིས་ཀ་ལ་མཐོང་བའི་ཕྱིར། ཐེ་ཚོམ་གྱི་རྒྱུ་ཡིན་ལ། ཐུན་མོང་མིན་པའི་མཉན་བྱ་ནི་རྟག་མི་རྟག་གིས་མཐའ་དག་བསྡུས་པ་དང་། རྟག་པ་ལ་ཡང་མ་མཐོང་མི་རྟག་པ་ལ་ཡང་མ་མཐོང་བས་བསྒྲུབ་བྱ་ལ་ཐེ་ཚོམ་གྱི་རྒྱུ་ཡིན་ཏེ།
སྲིད་པའི་བུད་མེད་ཀྱི་མངལ་འཆགས་པ་བཞིན་ཞེས་ཟེར་བ་ནི་ཤིན་ཏུ་མི་འཐད་དེ། གཞུང་གི་དོན་མ་ཡིན་ཅིང་རིགས་པའི་ལམ་ལས་འདས་པའི་ཕྱིར། ཅིའི་ཕྱིར་ཞེ་ན། འདི་ལྟར། སྒྲ་བུམ་གཉིས་ཀྱང་ཐ་དད་མེད་པར་ཐལ། ཐ་དད་མེད་པའི་དེ་ཉིད་ཅེས། ། བྱས་ནས་གཞན་ལ་སྟོན་པར་བྱེད། ། ཅེས་གསུངས་པའི་ཕྱིར། ཞེས་བརྗོད་ན་ལན་ཅི་ཡོད། སྐྱོན་མེད་དེ།
གཞུང་དེས་ནི་སྒྲ་བུམ་གཉིས་མི་རྟག་པ་ཡིན་པར་ཐ་དད་མེད་པར་བསྟན་གྱི་གཞུང་དེས་སྒྲ་བུམ་ཐ་དད་མེད་པར་མ་བསྟན་པའི་ཕྱིར་ཞེ་ན། འོ་ན་ཁྱོད་ཀྱིས་བཤད་པའི་སྐྱོན་ཡང་མེད་དེ། དེ་བཞིན་ཐེ་ཚོམ་རྟགས་གཉིས་ལས། ། ཞེས་དང་། ཐེ་ཚོམ་བསྐྱེད་པའི་རྟགས་རྣམས་ཡིན། ། ཞེས་པའི་གཞུང་དེས་ནི་མ་ངེས་པའི་རྟགས་དང་། འགལ་བ་ལ་མི་འཁྲུལ་བའི་རྟགས་ཀྱིས་རང་གི་བསྒྲུབ་བྱ་ལ་ངེས་ཤེས་བསྐྱེད་པར་མི་ནུས་པ་ཙམ་ལ་ཐེ་ཚོམ་བསྐྱེད་པར་བྱེད་ཅེས་བཏགས་ནས་བསྟན་པ་ཡིན་གྱི་གཞུང་དེས་མ་ངེས་པ་ལ་སོགས་པའི་རྟགས་རྣམས་བསྒྲུབ་བྱ་ལ་ཐེ་ཚོམ་སྐྱེད་བྱེད་མཚན་ཉིད་པར་བསྟན་པ་མ་ཡིན་པའི་ཕྱིར་ཞེས་བརྗོད་ན་མཚུངས་སོ། ། རིགས་པའི་ལམ་ལས་འདས་པ་ཇི་ལྟར་ཡིན་ཞེ་ན། གལ་ཏེ་གཞལ་བྱ་ལ་སོགས་པ་ཐེ་ཚོམ་སྐྱེད་བྱེད་ཡིན་ན། གྲངས་ཅན་པས་གཙོ་བོ་དེ་རྣམ་འགྱུར་གྱི་དངོས་པོ་སྐྱེད་བྱེད་དུ་འདོད་པ་ཇི་ལྟར་འགོག་སོམས་ཤིག
གཙོ་བོ་ཆོས་ཅན། རྣམ་འགྱུར་གྱི་དངོས་པོ་སྐྱེད་བྱེད་མ་ཡིན་པར་ཐལ། རྟག་པ་ཡིན་པས་རིམ་དང་ཅིག་ཅར་གྱི་དོན་བྱེད་པས་སྟོང་བའི་ཕྱིར། གཞན་ཡང་ཆོས་ཅན། དེའི་རྒྱུར་ཐལ། དེའི་བསྐྱེད་བྱེད་ཡིན་པའི་ཕྱིར། འདོད་ན། ཁྱོད་དེའི་སྔར་བྱུང་བར་ཐལ། དེའི་རྒྱུ་ཡིན་པའི་ཕྱིར། འདོད་ན།
ཁྱོད་དེ་དང་བདག་མི་གཅིག་པར་ཐལ། ཁྱོད་དེ་དང་དུས་སྔ་ཕྱི་ཡིན་པའི་ཕྱིར། ཡང་། རྒྱུ་འབྲས་གང་ལའང་དངོས་པོས་ཁྱབ་པས། དངོས་པོར་ཐལ། རྒྱུ་ཡིན་པའི་ཕྱིར། འདོད་ན། འཇིག་པར་ཐལ། དངོས་པོ་ཡིན་པའི་ཕྱིར། གཞན་ཡང་གཞུང་འདི་དང་སྡེ་བདུན་ནས་རྟག་པས་རང་འབྲས་བསྐྱེད་པ་ལ་གནོད་བྱེད་བརྗོད་པ་ཐམས་ཅད་ཤེས་པར་བྱའོ་ཞེ་ན།
འོ་ན་གཞལ་བྱ་ཡང་ཆོས་ཅན། ཐེ་ཚོམ་བསྐྱེད་བྱེད་མ་ཡིན་པར་ཐལ། རྟག་པ་ཡིན་པས་རིམ་དང་ཅིག་ཅར་གྱི་དོན་བྱེད་པས་སྟོང་པའི་ཕྱིར། ཞེས་བརྗོད་ན་ལན་མེད་པར་མ་འགྱུར་ཏམ། གཞན་ཡང་། ཆོས་ཅན། ཐེ་ཚོམ་གྱི་རྒྱུར་ཐལ། དེའི་སྐྱེད་བྱེད་ཡིན་པའི་ཕྱིར། འདོད་ན། ཁྱོད་ཐེ་ཚོམ་གྱི་སྔར་གྲུབ་པར་ཐལ།
ཁྱོད་དེའི་རྒྱུ་ཡིན་པའི་ཕྱིར། འདོད་ན། ཁྱོད་ཐེ་ཚོམ་དང་བདག་མི་གཅིག་པར་ཐལ། ཁྱོད་ཐེ་ཚོམ་དང་དུས་སྔ་ཕྱི་ཡིན་པའི་ཕྱིར། ཞེས་བརྗོད་ན་ཡང་མི་མཚུངས་སམ། ཡང་རྒྱུ་འབྲས་གང་ལ་ཡང་དངོས་པོས་ཁྱབ་པས། གཞལ་བྱ་ཆོས་ཅན། དངོས་པོར་ཐལ། རྒྱུ་ཡིན་པའི་ཕྱིར། འདོད་ན།
འཇིག་པར་ཐལ། དངོས་པོ་ཡིན་པའི་ཕྱིར། འཁོར་གསུམ་ཁས་བླངས་སོ། ། དེས་ན་ཁས་བླངས་པའི་ཕྱིར་གསུངས་རབ་ཀྱི་དོན་ལ་མི་སེམས་པར་ཚིག་རིས་ཙམ་གྱི་རྗེས་སུ་འབྲང་ནས་གྲངས་ཅན་པའི་གྲུབ་མཐའ་རྒྱས་པར་མ་བྱེད་ཅིག གཉིས་པ་ནི། ཕྱོགས་ཆོས་ཅན་གང་དག་ཐུན་མོང་མིན་པ་མཉན་བྱ་དང་། སྤྱི་གཞལ་བྱ་དང་འགལ་བ་ལ་མི་འཁྲུལ་བར་བཤད་པའི་གཏན་ཚིག་ཀྱི་ཆོས་རྣམས་ཆོས་ཅན། ཐམས་ཅད་དུ་དེ་ལ། ཐེ་ཚོམ་བསྐྱེད་པའི་རྟགས་རྣམས་ཡིན། ཞེས་པ་སྟེ།
དེ་སྒྲུབ་ཀྱི་མ་ངེས་པའི་རྟགས་ཡིན་ཞེས་བརྗོད་པའི་རྒྱུ་མཚན་ཡོད་དེ། དེ་སྒྲུབ་ཀྱི་ཕྱོགས་ཆོས་ཡང་ཡིན་རང་ཕྱོགས་ཆོས་ཅན་དུ་སོང་བའི་ཕྱིར་རྒོལ་གྱི་ཚད་མས་དེ་སྒྲུབ་ཀྱི་ཁྱབ་པ་རྣལ་མ་དང་ཕྱིན་ཅི་ལོག་གང་དུ་ཡང་མ་ངེས་པ་ཡང་ཡིན་པའི་གཞི་མཐུན་ཡིན་པས་དེ་ལྟར་བཤད་པའི་ཕྱིར་རོ། ། འོ་ན་ཕྱོགས་ཆོས་ཅན་གྱི་ལྟར་སྣང་བའི་གཏན་ཚིགས་ལ་རིགས་བསྡུ་ན་དུར་འགྱུར་ཞེ་ན། ཕྱོགས་ཀྱི་ཆོས་དང་ལྡན་པའི་ལྟར་སྣང་གི་གཏན་ཚིགས་གང་ཆོས་ཅན། རང་ཉིད་ལ་རིགས་གཉིས་སུ་འདུ་སྟེ་ཤེས་འདོད་ཆོས་ཅན་ལ་བསྒྲུབ་བྱའི་ཆོས་བཟློག་པ་བསྒྲུབས་པས་གནོད་པ་ལ་འགལ་རྟགས་དང་། བསྒྲུབ་བྱ་ལ་ཐེ་ཚོམ་ཉིད་དུ་འགྱུར་བའི་མ་ངེས་པའི་རྟགས་རིགས་གཉིས་སུ་འདུ་བའི་ཕྱིར་རོ། ། མི་འཐད་དེ། དེ་གཉིས་སུ་མ་འདུས་པའི་ཕྱོགས་ཆོས་ཅན་གྱི་རྟགས་ལྟར་སྣང་ཡོད་པའི་ཕྱིར་ཞེ་ན། དེ་གཉིས་ལས་རིས་གཞན་པའི་ཕྱོགས་ཆོས་ཅན་གྱི་གཏན་ཚིགས་ལྟར་སྣང་ཡོད་པ་མ་ཡིན་པར་ཐལ། དེ་འདྲ་ཡོད་ན་དེ་འདྲ་ཚད་མས་དམིགས་དགོས་པ་ལས་དེ་འདྲ་ཚད་མས་མ་དམིགས་པའི་ཕྱིར་རོ། །
ཞེ་འདོད་ལ་གནོད་པར་བྱེད་པའི་རྟགས་དེ་བཟློག་ཕྱོགས་བསྒྲུབ་པའི་རྟགས་སུ་ཇི་ལྟར་བརྗོད་པར་བྱ། བྱས་པས་སྒྲ་མི་རྟག་པར་མི་འགྲུབ་པར་འགྱུར་ཏེ། མཉན་བྱའི་རྟགས་ཀྱིས་སྒྲ་རྟག་པར་སྒྲུབ་པར་བྱེད་པའི་ཕྱིར་ཞེ་ན། མི་མཚུངས་ཏེ། མིག་སོགས་ཀྱིས་རྟག་པའི་བདག་གི་དོན་བྱེད་པ་མི་སྲིད་ཅིང་། འདུས་ཤིང་བསགས་པས་དེ་འགོག་པར་ནུས་ལ། མཉན་བྱས་སྒྲ་རྟག་པར་སྒྲུབ་པར་མི་ནུས་ཅིང་བྱས་པས་སྒྲ་མི་རྟག་པར་བསྒྲུབ་པར་ནུས་པའི་ཕྱིར་རོ། ། འོ་ན་མིག་སོགས་གཞན་དོན་བྱེད་པ་ཡང་སྒྲུབ་མི་ནུས་པར་འགྱུར་ཏེ། དེས་རང་འབྲས་རྣམ་ཤེས་བསྐྱེད་པའི་ངེས་པ་མེད་པའི་ཕྱིར་ཏེ། རྒྱུ་འབྲས་བུ་ལ་འཁྲུལ་བའི་ཕྱིར་ཞེ་ན།
སྐྱོན་མེད་དེ། མིག་སོགས་རྐྱེན་གསུམ་ནི་རང་འབྲས་སུ་འགྱུར་བའི་རྣམ་ཤེས་ཀྱི་དངོས་རྒྱུ་ཡིན་པས་དེས་དེ་བསྐྱེད་པ་ལ་སུ་གང་གིས་ཀྱང་གེགས་བྱེད་པར་མི་ནུས་པའི་ཕྱིར་ཞེས་འགྲེལ་པར་བཤད་དོ། ། གཉིས་པ་ལ་གསུམ་སྟེ། འགལ་བའི་གཏན་ཚིགས་བཤད་པ་དང་། ཕྱོགས་ཆོས་ཅན་དགུར་འབྱེད་པའི་རྒྱུ་མཚན་བཤད་པའི་སྒོ་ནས་འགལ་རྟགས་སོགས་བཤད་པ་དང་། དེའི་དོགས་པ་གཅད་པའོ། ། དང་པོ་ནི། གལ་ཏེ་འགལ་བ་ལ་མི་འཁྲུལ་བའི་གཏན་ཚིགས་ལ་སོགས་པ་མ་ངེས་པའི་རྟགས་ཡིན་ན་འགལ་བའི་གཏན་ཚིགས་ཡིན་པ་མི་སྲིད་པར་འགྱུར་ཏེ། དེ་ལྟར་ཡིན་ན་འགལ་རྟགས་སུ་ཁས་བླངས་པ་དེ་གང་ཡིན། དེ་ཡང་མ་ངེས་པའི་རྟགས་སུ་མཚུངས་པའི་ཕྱིར་ཞེ་ན།
དེའི་སྐྱོན་མེད་དེ། འགལ་བ་ལ་མི་འཁྲུལ་བའི་དཔེར་གཞན་ངོར་བཤད་པའི་རྟགས་འགའ་ཞིག་མ་ངེས་པའི་རྟགས་ཡིན་ཡང་བྱས་པ་སྒྲ་རྟག་པར་སྒྲུབ་པ་དང་དོན་བྱེད་མི་ནུས་པས་དངོས་པོར་འགྱུར་བའི་འདུས་མ་བྱས་ཀྱི་ནམ་མཁའ་རྟག་པའི་རྫས་སུ་སྒྲུབ་པའི་འགལ་རྟགས་སུ་འཐད་པའི་ཕྱིར་རོ། ། མི་འཐད་དེ། གཏན་ཚིགས་དེས་ཆོས་དང་ཆོས་ཅན་རང་གི་ངོ་བོ་ལ་གནོད་པའམ། ཆོས་དང་ཆོས་ཅན་དེའི་བྱེ་བྲག་ལ་གནོད་པ་ཡིན་པའི་ཕྱིར། ཁྱབ་པར་ཐལ། འགལ་རྟགས་ཡིན་ན་ཕྱོགས་ཆོས་གྲུབ་པ་ཡིན་དགོས་ཕྱོགས་ཆོས་གྲུབ་པ་ཡིན་ན་རྟགས་དེས་རང་གི་ཤེས་འདོད་ཆོས་ཅན་ལ་མི་གནོད་དགོས་པའི་ཕྱིར་ཞེ་ན། དེས་རང་གི་ཤེས་འདོད་ཆོས་ཅན་ལ་མི་གནོད་མོད་གནོད་པ་འབྱུང་ཡང་རུང་། དེ་ཆོས་ཅན། དེ་སྒྲུབ་ཀྱི་འགལ་བའི་གཏན་ཚིགས་ཡིན་པར་ཐལ།
དེ་སྒྲུབ་ཀྱི་ཕྱོགས་ཆོས་གང་ཞིག་དེ་སྒྲུབ་ཀྱི་ཞེ་འདོད་ཀྱི་བསྒྲུབ་བྱ་དེ་ལ་གནོད་པས་སོ། ། ཕྱི་མ་མ་གྲུབ་ན། དེར་ཐལ། དེ་སྒྲུབ་ཀྱི་ཞེ་འདོད་ཀྱི་བསྒྲུབ་བྱ་ཕྱིན་ཅི་ལོག་ཏུ་སྒྲུབ་པའི་ཕྱིར་རོ། ། འདིའི་དོན་ལ་དཔྱད་ན་དེ་ལ་ཁ་ཅིག་ན་རེ། དོན་བྱེད་ནུས་སྟོང་དེ་དངོས་གྱུར་གྱི་ནམ་མཁའ་རྟག་པར་སྒྲུབ་པའི་འགལ་བའི་གཏན་ཚིགས་ཡང་ཡིན་ལ། དེ་སྒྲུབ་ཀྱི་ཆོས་ཅན་གྱི་ངོ་བོ་འགོག་པ་ཡང་ཡིན་ནོ་ཞེས་ཟེར་རོ། ། དེ་ནི་ཤིན་ཏུ་མི་འཐད་དེ། དོན་བྱེད་ནུས་སྟོང་དེ་ཡོད་དམ་མེད། མེད་ན་འགལ་རྟགས་སུ་མི་འཐད་དེ།
འགལ་རྟགས་ཡིན་ན་ཕྱོགས་ཆོས་ཡིན་དགོས་ཕྱོགས་ཆོས་ཡིན་ན་ཡོད་དགོས་པའི་ཕྱིར། ཡོད་ན་ཤིན་ཏུ་མི་འཐད་དེ། དོན་བྱེད་ནུས་སྟོང་དེ་དངོས་གྱུར་གྱི་ནམ་མཁའ་རྟག་པར་སྒྲུབ་པའི་འགལ་རྟགས་སུ་མི་འཐད་པར་ཐལ། དེ་ཕྱོགས་ཆོས་མ་ཡིན་པའི་ཕྱིར། མ་གྲུབ་ན། དེར་ཐལ། དེ་ལྟར་སྒྲུབ་པའི་སྒྲུབ་ཚུལ་ཡིན་སྒྲུབ་འགོད་ཚུལ་ཡིན་འགོད་གང་ཞིག་དངོས་གྱུར་གྱི་ནམ་མཁའ་དེ་དོན་བྱེད་ནུས་སྟོང་མ་ཡིན་པའི་ཕྱིར། མ་གྲུབ་ན། དེར་ཐལ། དངོས་གྱུར་གྱི་ནམ་མཁའ་དེ་དངོས་པོ་ཡིན་པའི་ཕྱིར།
མ་གྲུབ་ན། དེར་ཐལ། རྒྱན་དང་བུ་གའི་ནམ་མཁའ་དེ་མི་རྟག་པ་ཡིན་པའི་ཕྱིར། མ་གྲུབ་ན། དེར་ཐལ། རྣམ་པར་འགྲེལ་པ་ལས་བཤད་པའི་རིགས་པ་རྣམས་ཀྱིས་ཤེས་པར་བྱའོ། ། གཞན་ཡང་བྱས་པ་སྒྲའི་དོན་སྤྱི་མི་རྟག་པར་སྒྲུབ་པའི་འགལ་རྟགས་སུ་ཁས་བླངས་ན་ཅི་ཟེར། མི་འཐད་དེ། དེ་སྒྲུབ་ཀྱི་ཕྱོགས་ཆོས་སུ་མི་འཐད་པའི་ཕྱིར་ཞེ་ན། དོན་བྱེད་ནུས་སྟོང་ཡང་དངོས་གྱུར་གྱི་ནམ་མཁའ་རྟག་པར་སྒྲུབ་པའི་འགལ་རྟགས་སུ་མི་འཐད་པར་འགྱུར་ཏེ།
དེ་སྒྲུབ་ཀྱི་ཕྱོགས་ཆོས་སུ་མི་འཐད་པའི་ཕྱིར་ཞེས་བརྗོད་ན་ཅི་ཟེར། བྱས་པ་ཡང་སྒྲའི་དོན་སྤྱི་མི་རྟག་པར་སྒྲུབ་པའི་ཕྱོགས་ཆོས་མ་ཡིན་ཏེ། སྒྲའི་དོན་སྤྱི་ནི་བྱས་པ་མ་ཡིན་པའི་ཕྱིར་ཞེ་ན། འོ་ན་དོན་བྱེད་ནུས་སྟོང་དེ་ཡང་དངོས་གྱུར་གྱི་ནམ་མཁའ་རྟག་པར་སྒྲུབ་པའི་ཕྱོགས་ཆོས་མ་ཡིན་པར་འགྱུར་ཏེ། དངོས་གྱུར་གྱི་ནམ་མཁའ་ཡང་དོན་བྱེད་ནུས་སྟོང་མ་ཡིན་པའི་ཕྱིར་ཞེས་བརྗོད་ན་ཅི་ཟེར། གལ་ཏེ་ཕྱོགས་ཆོས་མ་ཡིན་པའི་སྐྱོན་བརྗོད་ན་ཉེས་པ་མཚུངས་པ་བདེན་ཀྱང་ཉེས་པ་གཞན་གྱི་ཆ་ནས་བརྗོད་ན་མི་མཚུངས་ཏེ། འདི་ལྟར། བྱས་པ་སྒྲའི་དོན་སྤྱི་མི་རྟག་པར་སྒྲུབ་པའི་འགལ་བའི་གཏན་ཚིགས་མ་ཡིན་ཏེ། བྱས་པ་མི་རྟག་པ་དང་མི་འགལ་བའི་ཕྱིར་དང་། བྱས་པ་སྒྲའི་དོན་སྤྱི་རྟག་པར་སྒྲུབ་པའི་རྟགས་ཡང་དག་མ་ཡིན་པའི་ཕྱིར་ཞེ་ན།
དོན་བྱེད་ནུས་སྟོང་ཡང་དངོས་གྱུར་གྱི་ནམ་མཁའ་རྟག་པར་སྒྲུབ་པའི་འགལ་བའི་གཏན་ཚིགས་མ་ཡིན་པར་འགྱུར་ཏེ། དོན་བྱེད་ནུས་སྟོང་དེ་རྟག་པ་དང་མི་འགལ་བའི་ཕྱིར་དང་། དོན་བྱེད་ནུས་སྟོང་དེ་དངོས་གྱུར་གྱི་ནམ་མཁའ་མི་རྟག་པར་སྒྲུབ་པའི་རྟགས་ཡང་དག་མ་ཡིན་པའི་ཕྱིར་ཞེས་བརྗོད་ན་བསྐལ་པའི་བར་དུ་མཚུངས་པར་མཐོང་ངོ་། གཞན་ཡང་དོན་བྱེད་ནུས་སྟོང་དེ་དངོས་གྱུར་གྱི་ནམ་མཁའ་རྟག་པར་སྒྲུབ་པའི་ཆོས་ཅན་གྱི་ངོ་བོ་འགོག་པ་ཡིན་ན། བྱས་པ་ཡང་སྒྲ་རྟག་པར་སྒྲུབ་པའི་ཆོས་ཅན་གྱི་ངོ་བོ་འགོག་པར་ཁས་བླངས་ན་མཚུངས་པར་འགྱུར་ཏེ། དེ་གཉིས་ཀ་འགལ་བའི་རྟགས་སུ་མཚུངས་པར་འདུག་པའི་ཕྱིར་རོ། ། གལ་ཏེ་བྱས་པ་སྒྲ་རྟག་པར་སྒྲུབ་པའི་ཆོས་ཅན་གྱི་ངོ་བོ་འགོག་པ་མ་ཡིན་ཏེ། བྱས་པ་སྒྲ་རྟག་པར་སྒྲུབ་པའི་ཕྱོགས་ཡིན་པའི་ཕྱིར་ཞེ་ན། འོ་ན་དོན་བྱེད་ནུས་པ་སྟོང་ཡང་དངོས་གྱུར་གྱི་ནམ་མཁའ་རྟག་པར་སྒྲུབ་པའི་ཆོས་ཅན་གྱི་ངོ་བོ་འགོག་པ་མ་ཡིན་པར་འགྱུར་ཏེ། དོན་བྱེད་ནུས་སྟོང་དེ་དངོས་གྱུར་གྱི་ནམ་མཁའ་རྟག་པར་སྒྲུབ་པའི་ཕྱོགས་ཆོས་ཡིན་པའི་ཕྱིར་ཞེས་བརྗོད་ན་གསུམ་ཆར་མཚུངས་སོ། །
གཞན་ཡང་རང་རྟེན་ལ་སྨོས་པའི་དགོས་པ་རང་ཉིད་ཀྱིས་སྔར་བཤད་པ་དང་ཡང་འགལ་བར་འགྱུར་རོ། ། རྒྱས་པར་ནི་གཞན་དུ་བཤད་པར་བྱའོ། ། འདིའི་སྐབས་སུ་འགྲེལ་པ་དང་འགྲེལ་བཤད་དུ། ནང་ལ་འདུས་བསགས་ཉིད་མ་ཡིན། དེ་བཞིན་གཞན་དོན་ཅན་མ་ཡིན། ཞེས་དོགས་པ་བསུས་ནས་ལན་འདེབས་པའི་བཤད་པ་མཛད་སྣང་བ་ནི་དེ་ཉིད་དུ་ཤེས་པར་བྱའོ། ། གཉིས་པ་ལ་གཉིས་ཏེ། ཕྱོགས་ཆོས་ཅན་དུ་མར་དབྱེར་རུང་བ་དང་། དེ་ཉིད་བཤད་པའོ། ། དང་པོ་ནི།
ཕྱོགས་ཆོས་ཅན་གྱི་རྟགས་ཆོས་ཅན། དུ་མར་དབྱེར་རུང་སྟེ། ཕྱོགས་ཆོས་ཅན་གང་ཞིག་ཕྱོགས་གཉིས་ཀ་ལ་ཁྱབ་པའི་ཐུན་མོང་བ་དང་ནི་མཐུན་ཕྱོགས་སམ་མི་མཐུན་ཕྱོགས་ཀྱི་ཁྱད་པར་གྱི་ཆོས་དང་བསྒྲུབ་བྱ་ལ་སྟེ་ཕྱོགས་གཉིས་ཀའི་ཆ་གཉིས་པོ་ལ་འཇུག་པའི་ཕྱིར་རོ། ། གཉིས་པ་ལ་བཞི་སྟེ། དང་པོ་གཉིས་གཞན་ངོར་ཐེ་ཚོམ་གྱི་རྒྱུར་བསྟན། ཕྱི་མ་ལ་གསུམ་དུ་དབྱེ་བ་དང་། དང་པོ་གཉིས་གཞན་ངོར་ཐེ་ཚོམ་གྱི་རྒྱུ་ཡིན་པའི་རྒྱུ་མཚན། རྩོད་པ་སྤང་བའོ། ། དང་པོ་ནི། དེ་ལ་དང་པོ་གཞན་ངོར་གཉིས་ཀ་ལ་ཁྱབ་བྱེད་དུ་འཇུག་པར་བཤད་པ་སྒྲ་རྟག་པའམ་མི་རྟག་པར་སྒྲུབ་པ་ལ་གཞལ་བྱ་དང་།
གཞན་ངོར་མཐུན་ཕྱོགས་དང་མི་མཐུན་ཕྱོགས་གཉིས་ཀ་ལ་མེད་པར་བཤད་པ་སྒྲ་མི་རྟག་པར་སྒྲུབ་པ་ལ་མཉན་བྱ་བཀོད་པ་ལྟ་བུ་གཉིས་ལས། གཞལ་བྱ་ཆོས་ཅན། དེ་སྒྲུབ་ཀྱི་བསྒྲུབ་བྱ་ལ་ཐེ་ཚོམ་ཅན་དུ་བཤད་པའི་རྒྱུ་མཚན་ཡོད་དེ། གཞན་ངོར་དེ་སྒྲུབ་ཀྱི་ཕྱོགས་གཉིས་ལ་ཁྱབ་བྱེད་དུ་འཇུག་པར་བཤད་པའི་ཕྱོགས་ཆོས་ཅན་གྱི་མ་ངེས་པའི་རྟགས་ཡིན་པས་དེ་ལྟར་བཤད་པའི་ཕྱིར། ཡང་མཉན་བྱ་ཆོས་ཅན། དེ་སྒྲུབ་ཀྱི་རང་ཕྱོགས་ཆོས་ཅན་དུ་སོང་བའི་ཕྱིར་རྒོལ་གྱི་ཚད་མས་དེ་སྒྲུབ་ཀྱི་ཕྱོགས་གཉིས་ཀ་ལ་མ་མཐོང་བའི་ཕྱོགས་ཆོས་ཅན་གྱི་རྟགས་ཡིན་པས་དེ་ལྟར་བཤད་པའི་ཕྱིར། གཉིས་པ་ནི། ལྷག་མ་ཕྱོགས་གཉིས་ཀ་ལ་ཁྱབ་བྱེད་དུ་འཇུག་པའང་མ་ཡིན་གཅིག་གིས་ཁྱད་པར་ཡང་མ་ཡིན་པའི་ཕྱོགས་ཆོས་ཅན་ཆོས་ཅན། བསྒྲུབ་བྱ་ལ་ལྟོས་ནས་གསུམ་དུ་ཕྱེ་བའི་རྒྱུ་མཚན་ཡོད་དེ། ཡང་དག་པའི་རྟགས་དང་།
འགལ་བའི་རྟགས་དང་། ཐུན་མོང་གི་མ་ངེས་པའི་རྟགས་གསུམ་ཡོད་པས་དེ་ལྟར་ཕྱེས་པའི་ཕྱིར་རོ། དེ་ལྟར་ཡང་འཐད་དེ། བྱས་པ་ལྟ་བུ་སྒྲ་མི་རྟག་པ་སྒྲུབ་པ་ལ་ཡང་དག་དང་། རྟག་པར་སྒྲུབ་པ་ལ་འགལ་བ་དང་། རྩོལ་བྱུང་དུ་སྒྲུབ་པ་ལ་ཐུན་མོང་བའི་མ་ངེས་པའི་རྟགས་སུ་འགྱུར་བའི་ཕྱིར་རོ། ། གསུམ་པ་ནི། སྤྱི་དང་ཁྱད་པར་གཉིས་ཐེ་ཚོམ་ཅན་ཡིན་པ་ཅིའི་ཕྱིར་ཞེ་ན། གཞལ་བྱ་ཆོས་ཅན། སྒྲ་མི་རྟག་པར་སྒྲུབ་པའི་བསྒྲུབ་བྱ་ལ་ཐེ་ཚོམ་ཅན་ཡིན་ཞེས་བཤད་པའི་རྒྱུ་མཚན་ཡོད་དེ།
དེ་སྒྲུབ་ཀྱི་ཕྱོགས་གཉིས་ཀ་ལ་ཁྱབ་བྱེད་དུ་རྗེས་སུ་ཞུགས་པར་གཞན་ངོར་བཤད་པ་ལས་ལྡོག་པ་གྲུབ་པ་མིན་པའི་ཕྱོགས་ཆོས་ཅན་གྱི་མ་ངེས་པ་ཡིན་པས་དེ་ལྟར་བཤད་པའི་ཕྱིར་རོ། ། མཉན་བྱ་ཆོས་ཅན། རང་ཕྱོགས་ཆོས་ཅན་དུ་སོང་བའི་དེ་སྒྲུབ་ཀྱི་ཕྱིར་རྒོལ་གྱི་ཚད་མས་དེ་སྒྲུབ་ཀྱི་ཕྱོགས་ཆོས་གཉིས་ཀ་ལ་མ་མཐོང་བའི་སྟོབས་ཀྱིས་མ་ཞུགས་པ་ལས་རྗེས་འགྲོ་རང་གི་དེ་སྒྲུབ་ཀྱི་མཐུན་དཔེའི་སྟེང་དུ་གྲུབ་པ་མ་ངེས་པའི་རྟགས་ཡིན་པས་དེ་ལྟར་བཤད་པའི་ཕྱིར་རོ། ། བཞི་པ་ལ་གཉིས་ཏེ། རྩོད་པ་དང་། ལན་ནོ། ། དང་པོ་ནི། གལ་ཏེ་ཕྱོགས་ཆོས་གཉིས་ཀ་ལ་རྗེས་སུ་ཞུགས་པ་དང་། གཉིས་ཀ་ལ་མ་ཞུགས་པས་བསྒྲུབ་བྱ་ལ་ཐེ་ཚོམ་ཟ་བ་ཡིན་ན། མཐུན་ཕྱོགས་མི་མཐུན་ཕྱོགས་གང་རུང་གཅིག་ལ་ངེས་པར་ཞུགས་པ་དང་།
ཕྱོགས་གཉིས་ལས་ལྡོག་པ་མིན་པ་གཉིས་ཀ་སྒྲུབ་པའི་རྟགས་སུ་འགྱུར་ཞེ་ན། ཡང་ན་ལྡོག་ཁྱབ་གྲུབ་པས་གཅིག་ལ་གཅོད་ཅིང་ཅིག་ཤོས་ལ་སྒྲུབ་པར་བྱེད་པ་ཡིན་ན་ཐམས་ཅད་ལ་རྗེས་སུ་ཞུགས་ཤིང་ལོག་པ་མིན་པས་གཉིས་ཀ་བསྒྲུབ་པའི་རྟགས་སུ་འགྱུར་རོ་ཞེ་ན་ཞེས་པའོ། ། གཉིས་པ་ནི། མཐུན་ཕྱོགས་མི་མཐུན་ཕྱོགས་གཉིས་ཀ་ལ་རྗེས་སུ་ཞུགས་པ་ཡིན་ན་གཉིས་ཀ་ངེས་པར་སྒྲུབ་པས་ཁྱབ་པ་མ་ཡིན་པར་ཐལ། དེ་ལྟར་ཁྱབ་ན་རྟག་པ་དང་མི་རྟག་པ་གཉིས་གཞི་མཐུན་དུ་འགྱུར་དགོས་པ་ལས་རྟག་མི་རྟག་གཉིས་ཀར་འགྱུར་བ་སྲིད་པ་མ་ཡིན་པའི་ཕྱིར་དང་། དེ་ལྟར་ཁྱབ་པ་ཡོད་པའི་དོན་གཉིས་ཀ་སྟེ་རྟག་པའང་མིན་མི་རྟག་པ་མ་ཡིན པའང་མིན་དགོས་པ་ལས། རྟག་མི་རྟག་གང་རུང་མིན་པའང་མིན་པའི་ཕྱིར་རོ། ། ཕྱི་མ་མ་གྲུབ་ན། དེར་ཐལ། རྟག་པ་མི་རྟག་པ་དང་ཕན་ཚུན་སྤངས་པའི་འགལ་བ་ལ་བརྟེན་པའི་དངོས་འགལ་ཡིན་པས་གཉིས་ཡིན་དང་གཉིས་མིན་གྱི་ཕུང་གསུམ་མི་སྲིད་པའི་ཕྱིར་རོ། །
ཡང་ན་མི་རྟག་པ་དང་མི་རྟག་པ་མ་ཡིན་པ་གཉིས་ལ་སྦྱར་ན་ལེགས་སྟེ། དེ་གཉིས་ཕན་ཚུན་སྤངས་པའི་དངོས་འགལ་དུ་འཐད་པའི་ཕྱིར་རོ། ། རྟག་པ་དང་མི་རྟག་པ་གཉིས་ནི་ཕན་ཚུན་སྤངས་པའི་དངོས་འགལ་ཡིན་མིན་ནི་དཔྱད་པར་བྱ་བ་ཡིན་ཏེ། རྟག་པ་མ་ཡིན་ན་མི་རྟག་པ་ཡིན་པས་མ་ཁྱབ་པའི་ཕྱིར། མ་གྲུབ་ན། གང་ཟག་གི་བདག་དེ་མི་རྟག་པར་ཐལ། དེ་རྟག་པ་མ་ཡིན་པའི་ཕྱིར། ཁྱབ་པ་ཁས་བླངས་སོ། ། མ་གྲུབ་ན་དེ་རྟག་ཏུ་ཡོད་པར་ཐལ། དེ་རྟག་པ་ཡིན་པའི་ཕྱིར།
མ་ཁྱབ་ན། ཆོས་ཀྱི་གྲགས་པའི་རིགས་པའི་ལམ་དང་འགལ་བ་ཡིན་ནོ། ། དེས་ན་འདིའི་སྐབས་ཀྱི་གཞུང་དོན་དང་། གོང་འོག་འགའ་ཞིག་ཏུ་རྟག་པ་དང་མི་རྟག་པ་ཕན་ཚུན་སྤངས་པའི་དངོས་འགལ་དུ་བཤད་པ་སྣང་ནའང་འགྲེལ་བ་མཁན་པོ་དང་། འགྲེལ་བཤད་མཁན་པོའི་ལུགས་བཤད་པ་ཡིན་གྱི་རང་ལུགས་འཐད་ལྡན་དུ་སྒྲུབ་པ་མ་ཡིན་པའི་ཕྱིར་འགལ་བ་མེད་དོ། ། གསུམ་པ་ལ་གསུམ་སྟེ། དངོས་འགལ་གཉིས་ཀ་ལ་ཁྱབ་བྱེད་དུ་འཇུག་པ་ཐེ་ཚོམ་ཅན་ཡིན་ན་དངོས་འགལ་གཉིས་ཀ་ལ་མཐོང་བའི་ཐེ་ཚོམ་ཅན་དུ་ཐལ་བ་སྤང་བ་དང་། དེ་མིན་པ་རྣམ་པར་བཅད་པའི་སྒོ་ནས་བསྒྲུབ་བྱ་གོ་བྱེད་ཡིན་པ་དང་། ལོག་ཕྱོགས་སྒྲུབ་པ་འགལ་རྟགས་སུ་བསྟན་པའོ། ། དང་པོ་ནི།
གལ་ཏེ་གཞལ་བྱ་གཞན་ངོར་རྟག་པ་དང་དེ་མིན་གཉིས་ཀ་ལ་ཁྱབ་བྱེད་དུ་འཇུག་ཞེས་པས་སྒྲ་རྟག་པའམ་རྟག་པ་མ་ཡིན་པ་སྒྲུབ་པ་ལ་ཐེ་ཚོམ་ཅན་ཡིན་ན་སྒྲ་མི་རྟག་པར་སྒྲུབ་པ་ལ་བྱས་པ་བཀོད་པ་ཡང་སྒྲ་མི་རྟག་པར་སྒྲུབ་པ་ལ་ཐེ་ཚོམ་ཅན་དུ་འགྱུར་ཏེ། རྩོལ་བྱུང་དང་རྩོལ་མ་བྱུང་གཉིས་ཀ་ལ་མཐོང་བའི་ཕྱིར་ཞེ་ན། དངོས་འགལ་གཞི་གཅིག་ལ་གཞི་མཐུན་དུ་སྒྲུབ་པའི་རྟགས་ཡང་དག་མེད་ན་ཆོས་གཅིག་དངོས་འགལ་གཉིས་ཀ་ལ་མཐོང་བས་རྟགས་ཡང་དག་མེད་པས་ཁྱབ་པ་མ་ཡིན་པར་ཐལ། བྱས་པ་དེ་གཞི་སྒྲ་གང་དུ་དགག་བྱའི་ཆོས་རྟག་པ་མེད་པ་དེ་རྣམ་བཅད་དུ་གྲུབ་པའི་དོན་སྒྲ་དང་མི་རྟག་པའི་ཚོགས་དོན་ཇི་ལྟ་བུ་བཞིན་དུ་སྒྲུབ་པར་བྱེད་པའི་གཏན་ཚིགས་སུ་བརྗོད་པ་ཡིན་གྱི་ཁྱད་པར་རྩོལ་བྱུང་དང་རྩོལ་བྱུང་མིན་པ་གཉིས་བསྒྲུབ་བྱར་བཟུང་ནས་དེའི་སྒྲུབ་བྱེད་དུ་བརྗོད་པ་མ་ཡིན་པའི་ཕྱིར་དང་། གཞལ་བྱ་ནི་སྒྲ་རྟག་པ་དང་དེ་མིན་པ་གཉིས་ཀྱི་སྒྲུབ་བྱེད་དུ་བཟུང་ཡང་དེ་གཉིས་ཀྱི་སྒྲུབ་བྱེད་དུ་འགྱུར་བ་མི་སྲིད་པའི་ཕྱིར་དང་། དངོས་འགལ་གཉིས་ལ་མཐོང་ན་རྟགས་ཡང་དག་མ་ཡིན་པས་ཀྱང་མ་ཁྱབ་པའི་ཕྱིར་རོ། ། ཕྱི་མ་འདི་མ་གྲུབ་ན་དེར་ཐལ། དུང་སྒྲ་མི་རྟག་པར་སྒྲུབ་པའི་མཐུན་ཕྱོགས་ལ་ཆ་གཉིས་སུ་གྲུབ་པ་དེ་གཞན་ཏེ་རྩོལ་བྱུང་ལྟ་བུ་ཡང་བུམ་པ་དང་བུམ་ཡིན་གཉིས་ལ་ཞུགས་ཀྱང་རུང་། སྒྲ་ལ་རྟག་པ་བཅད་པའི་སྒོ་ནས་དེ་སྒྲུབ་ཀྱི་གོ་བྱེད་ཡང་དག་ཏུ་འགྱུར་བའི་ཕྱིར་དང་། གཅིག་བྱས་པ་དེ་ཡང་དེ་སྒྲུབ་ཀྱི་མཐུན་ཕྱོགས་ལ་ཁྱབ་བྱེད་དུ་འཇུག་ཀྱང་མི་རྟག་པ་སྤངས་པའི་རྩོལ་བྱུང་མིན་པ་ལ་འཇུག་པ་མི་སྲིད་པའི་ཕྱིར་རོ། །
གཉིས་པ་ནི། གལ་ཏེ་རྟགས་ཡང་དག་ཏུ་འགྱུར་བའི་ཚུལ་ཇི་ལྟར་དུ་འགྱུར་ཞེ་ན། རྟགས་ཡང་དག་ཏུ་འགྱུར་བའི་ཚུལ་མེད་པ་མ་ཡིན་ཏེ། བྱས་པ་ལྟ་བུ་སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ལས་ལྡོག་པའི་སྒོ་ནས་དེ་སྒྲུབ་ཀྱི་མཐུན་ཕྱོགས་ལ་ཇི་ལྟར་ཞུགས་པ་བཞིན་གྲུབ་པ་ན་སྒྲ་ལ་རྟག་པ་རྣམ་པར་བཅད་པའི་སྒོ་ནས་དེ་སྒྲུབ་ཀྱི་རྟགས་ཡང་དག་ཏུ་འགྱུར་བའི་ཕྱིར། མ་གྲུབ་ན། དེ་མིན་རྣམ་པར་བཅད་པའི་སྒོ་ནས་རྟགས་ཡང་དག་ཏུ་འགྱུར་དགོས་པར་ཐལ། རིམ་པ་བཞིན་དུ་ཨུཏྤལ་དཀར་པོ་ཉིད་ལ་དཀར་པོའི་རྟགས་ལས་གཟུགས་ཉིད་དང་། ཡོན་ཏན་ཉིད་དང་། བརྟེན་པ་ཉིད་དང་གསུམ་རྟོགས་པ་དང་། གཟུགས་ཉིད་ལས་ཡོན་ཏན་ཉེད་དང་བརྟེན་པ་གཉིས་རྟོགས་པ་དང་།
ཡོན་ཏན་ཉིད་ཀྱི་རྟགས་ལས་བརྟེན་པ་གཅིག་ཏུ་སྟེ་གཅིག་པུ་རྟོགས་པ་འཐད་པའི་ཕྱིར་དང་། དེ་ཡང་དེ་མིན་རྣམ་པར་བཅད་པའི་སྒོ་ནས་ཡིན་གྱི་གཞན་དུ་ན་མི་འཐད་པའི་ཕྱིར་དང་། ལུགས་ལས་བཟློག་པའི་རིམ་པ་ལ་ཡང་བརྟེན་པའི་རྟགས་ལས་ཡོན་ཏན་དང་། གཟུགས་དང་། དཀར་པོ་དང་གསུམ་རྟོགས་པ་དང་། ཡོན་ཏན་གྱི་རྟགས་ལས་གཟུགས་དང་དཀར་པོ་གཉིས། གཟུགས་ཀྱི་རྟགས་ལས་དཀར་པོ་གཅིག་པུ་རྟོགས་པར་འགྱུར་བའི་ཕྱིར་དང་། དེ་ཡང་དེ་མིན་རྣམ་པར་བཅད་པའི་སྒོ་ནས་ཡིན་གྱི་གཞན་དུ་ན་མི་འཐད་པའི་ཕྱིར་རོ། ། ལུགས་འབྱུང་དང་ལུགས་བཟློག་གི་ཚུལ་འདི་གཉིས་ནི་བྱེ་བྲག་པའི་འདོད་པ་དང་བསྟུན་པ་ཡིན་གྱི་རང་ལུགས་སུ་བསྒྲུབ་པ་མ་ཡིན་ཏེ། གཟུགས་ཀྱི་རྟགས་ལས་དཀར་པོ་རྟོགས་པ་ལ་སོགས་པ་ནི་ཁྱབ་པ་འཁྲུལ་བའི་ཕྱིར་དང་།
དཔྱད་ན་ཤིན་ཏུ་འཇིག་པར་སྣང་བའི་ཕྱིར་རོ། ། འོ་ན་གོང་དུ་གཅིག་ཚིག་སྨོས་པ་ལ་དགོས་པ་ཅི་ཡོད་ཅེ་ན། དེ་སྨོས་པ་ལ་དགོས་པ་ཡོད་དེ། འགལ་བ་ལ་མི་འཁྲུལ་བའི་གཏན་ཚིགས་གཉིས་བཀོད་པ་བསྒྲུབ་བྱ་ལ་ཐེ་ཚོམ་ཅན་དུ་ཤེས་པའི་ཆེད་དུ་གོང་དུ་གཅིག་གི་ཚིག་ཏུ་བསྟན་པའི་ཕྱིར། གསུམ་པ་ནི། གལ་ཏེ་དེ་ལྟར་ན་དུང་སྒྲ་མི་རྟག་པར་སྒྲུབ་པ་ལ་བྱས་པ་དང་རྩོལ་བྱུང་གཉིས་བཀོད་པ་ཡང་འགལ་བ་ལ་མི་འཁྲུལ་བར་འགྱུར་བས་ཐེ་ཚོམ་གྱི་རྒྱུར་འགྱུར་རོ་ཞེ་ན། སྔར་བཤད་པའི་འགལ་བ་ལ་མི་འཁྲུལ་བའི་གཏན་ཚིགས་གཉིས་དང་གཏན་ཚིགས་འདི་གཉིས་རང་རང་གི་བསྒྲུབ་བྱ་སྒྲུབ་པ་ལ་ཐེ་ཚོམ་ཅན་དུ་མཚུངས་པ་མ་ཡིན་པར་ཐལ། འགལ་བ་ལ་མི་འཁྲུལ་བའི་གཏན་ཚིགས་གཉིས་དེ་ལྟར་ཡིན་ཡང་གཏན་ཚིགས་གཉིས་པོ་དེ་ནི་རང་གི་བསྒྲུབ་བྱ་བཟློག་པ་བསྒྲུབ་པ་ལ་འགལ་བའི་གཏན་ཚིག་ཡིན་པའི་ཕྱིར་དང་། དངོས་ཀྱི་བསྒྲུབ་བྱ་བསྒྲུབ་པ་ལ་གཏན་ཚིགས་ཡང་དག་ཡིན་པའི་ཕྱིར་རོ། ། གལ་ཏེ་དེ་ལྟར་ན་གཞི་འདི་ན་གྲང་བའི་རེག་པ་མེད་དེ།
མེས་ཁྱབ་པར་ནོན་པའི་ཕྱིར་ཞེས་པའི་རྟགས་འདི་ཁྱོད་ཀྱིས་ཡང་དག་ཏུ་ཁས་བླངས་པས། གྲང་བའི་རེག་པ་ཡོད་དེ། མེས་ཁྱབ་པར་ནོན་པའི་ཕྱིར་ཞེས་པ་འགལ་རྟགས་སུ་འགྱུར་ན། མི་རིགས་ཏེ། གྲང་རེག་མེད་ཀྱང་རེག་བྱ་བཏང་སྙོམས་པ་མཐོང་བའི་ཕྱིར་ཞེ་ན། སྐྱོན་མེད་དེ། མེའི་རྟགས་ལས་དྲོ་རེག་འབའ་ཞིག་མི་འགྲུབ་ཀྱང་གྲང་རེག་མ་ཡིན་པར་གྲུབ་པའི་ཕྱིར་ཞེས་འགྲེལ་པ་དང་འགྲེལ་བཤད་མཁན་པོས་ལེན་འདེབས་མོད་དཔྱད་པར་བྱ་བ་ཅུང་ཟད་སྣང་ཡང་གཞན་དུ་ཤེས་པར་བྱའོ། ། གལ་ཏེ་བྱས་པ་རྩོལ་བ་ལས་བྱུང་བ་དང་མ་བྱུང་བ་གཉིས་པོ་གང་དུ་ཞུགས་པ་བསྒྲུབ་བྱར་བཟུང་ན་ནི་རྟགས་གང་དུ་འགྱུར་ཞེ་ན། བྱས་པ་ཆོས་ཅན། ཁྱོད་དུང་སྒྲ་རྩོལ་བ་ལས་བྱུང་བར་སྒྲུབ་པ་དང་རྩོལ་བ་ལས་མ་བྱུང་བར་སྒྲུབ་པ་གང་ཡང་དེ་སྒྲུབ་ཀྱི་རྟགས་ཡང་དག་མ་ཡིན་ཏེ།
ཁྱོད་དེ་རྩོལ་བྱུང་དུ་སྒྲུབ་པའམ་རྩོལ་བྱུང་མིན་པར་སྒྲུབ་པ་གང་ཡིན་ཀྱང་རུང་དེ་ཡི་བྱེ་བྲག་ལ་ཐེ་ཚོམ་ཟ་བའི་སྒོ་ནས་རྨོངས་པའོ་ཞེས་པ་སྟེ་བྱེ་བྲག་གྲུབ་ཀྱང་དེ་སྒྲུབ་ཀྱི་མ་ངེས་པའི་གཏན་ཚིགས་ཡིན་པའི་ཕྱིར། གལ་ཏེ་དེ་ལྟར་ཡིན་ན་བྱས་པའི་ཕྱིར་མི་རྟག་གོ ། བདག་མེད་དོ་ཞེས་པ་ཡང་ཐེ་ཚོམ་གྱི་གཏན་ཚིགས་སུ་ཐལ། གཉིས་ཀ་ལ་ཡོད་པའི་ཕྱིར་ཞེ་ན། མི་མཚུངས་ཏེ། བྱས་པ་སྒྲ་རྩོལ་བྱུང་དུ་སྒྲུབ་པ་དང་རྩོལ་བྱུང་མ་ཡིན་པར་སྒྲུབ་པ་གང་ལ་ཡང་ཁྱབ་པ་ཚད་མས་ངེས་པ་མི་སྲིད་པའི་ཕྱིར་ཏེ། དེ་གཉིས་དངོས་འགལ་ཡིན་པའི་ཕྱིར་དང་། བྱས་པས་སྒྲ་མི་རྟག་པ་དང་སྒྲ་བདག་མེད་གང་སྒྲུབ་པ་ལའང་གཏན་ཚིགས་ཡང་དག་ཡིན་པའི་ཕྱིར་རོ། ། འདིའི་ལན་ལ་འགྲེལ་པ་ལས་འདིར་ལྟར་འཆད་ཏེ། བྱས་པས་སྒྲ་བདག་མེད་དང་མི་རྟག་པ་གང་སྒྲུབ་པ་ལ་ཐེ་ཚོམ་ཅན་དུ་འགྱུར་བ་མི་སྲིདདེ།
དེ་མི་རྟག་པ་དང་བྲལ་བའི་བདག་མེད་པ་ལ་བྱས་པ་ཡོད་པར་འགྱུར་ན་དེ་ལྟ་བུ་ཉིད་དུ་འགྱུར་ཡང་དེ་ལ་མེད་པའི་ཕྱིར་ཞེས་གསུངས་སོ། ། དེ་ནི་རང་ལའང་མཚུངས་པར་མཐོང་སྟེ། བྱས་པས་སྒྲ་རྩོལ་བྱུང་དང་རྩོལ་བྱུང་མ་ཡིན་པ་གང་སྒྲུབ་པ་ཐེ་ཚོམ་ཅན་དུ་འགྱུར་བ་མི་སྲིད་པར་ཐལ། རྩོལ་བྱུང་མ་ཡིན་པ་དང་བྲལ་བའི་རྩོལ་བྱུང་ལ་བྱས་པ་ཡོད་པར་འགྱུར་ན་དེ་ལྟ་བུ་ཉིད་དུ་འགྱུར་ཡང་དེ་ལ་མེད་པའི་ཕྱིར་ཞེས་པ་མཚུངས་པར་འགྱུར་རོ། ། རྟགས་ཕྱི་མ་མ་གྲུབ་ན། སྔ་མའི་རྟགས་ཀྱང་མ་གྲུབ་བོ། དེར་ཐལ། མི་རྟག་པ་མེད་པའི་བདག་མེད་ལ་བྱས་པ་ཡོད་པ་མི་སྲིད་པའི་ཕྱིར་ཞེ་ན། དེར་ཐལ། རྩོལ་བྱུང་མ་ཡིན་པ་མེད་པའི་རྩོལ་བྱུང་ལ་བྱས་པ་ཡོད་པ་མི་སྲིད་པའི་ཕྱིར་ཞེས་བརྗོད་ན་མཚུངས་སོ། །
རེག་བྱ་ཅན་མ་ཡིན་པས་སྒྲ་རྟག་པར་སྒྲུབ་པ་ཡང་། མཐུན་ཕྱོགས་ལུས་ཅན་ལ་མེད། ནམ་མཁའ་ལ་ཡོད་པ་དང་། མི་མཐུན་ཕྱོགས་སེམས་པའི་ལས་ལ་ཡོད། བུམ་པ་ལ་མེད་པས་ཐེ་ཚོམ་ཀྱི་རྒྱུ་ཡིན་ལ། རྡུལ་ཕྲན་ལ་མེད་པ་ནི། ཕྱིར་རྒོལ་གྱི་འདོད་པ་ལ་ལྟོས་ནས་བཞག་པའོ་ཞེས་འགྲེལ་པའི་དགོངས་པར་ཁ་ཅིག་འཆད་དོ། ། འདི་ལའང་དགག་སྒྲུབ་བྱེད་རྒྱུ་མང་དུ་སྣང་ཡང་རྣམ་པར་ངེས་པའི་ནང་དུ་འཆད་དོ། ། གཉིས་པ་ལ་གཉིས་ཏེ། གཞན་གྱིས་བརྟགས་པའི་སྒྲུབ་པ་ཡང་དག་དགག་པ་དང་།
ལྟར་སྣང་གི་མཚན་ཉིད་དགག་པའོ། ། དང་པོ་ལ་གཉིས་ཏེ། རྩོད་སྒྲུབ་མཁན་པོའི་ལུགས་དགག་པ་དང་། མུ་སྟེགས་པའི་ལུགས་དགག་པའོ། ། དང་པོ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། རྩོད་པ་སྒྲུབ་པ་མཛད་པའི་ལུགས་ལ་རེ་ཤིག་གནོད་བྱེད་བརྗོད་པར་བྱེད་དོ་ཞེས་སྦྱར། རྩོད་སྒྲུབ་མཛད་པས་ཅི་འདྲ་བ་ཞིག་ཁས་བླངས་ཞེ་ན།
སྒྲ་མི་རྟག་པར་སྒྲུབ་པ་ལ་སོགས་པའི་སྒྲུབ་བྱེད་དང་མཐུན་པ་དེ་དང་འདྲ་བ་མེད་པ་ཉིད་ལ་འགར་ཡང་མེད་པ་ཡི་ཆོས་བསྟན་པ་རྟགས་ཀྱི་མཚན་ཉིད་དང་། དེ་སྟོན་པའི་ངག་གཞན་དོན་གྱི་རྗེས་དཔག་གི་མཚན་ཉིད་ཡིན་ཞེས་འགྲེལ་བཤད་ལས་འབྱུང་ངོ་། ། རྩ་བའི་འཕྲོས་ལྟར་ན་རྩོད་སྒྲུབ་ནས་བསྒྲུབ་བྱའི་ཆོས་ལ་བསྒྲུབ་བྱར་བྱས་པ་སྟེ། དེ་ལ་འོག་ནས་གནོད་བྱེད་བརྗོད་པའི་ཕྱིར་རོ། ། རྩོལ་བ་ལས་བྱུང་བ་མི་རྟག་པ་ལྟ་བུ་དང་། དུ་བ་མེ་ལྟ་བུ་དེ་དེ་འདྲ་བ་མེད་ན་མི་འབྱུང་ཞིང་བསྒྲུབ་བྱ་དང་ལྷན་ཅིག་ཁོ་ནར་འབྱུང་བའི་ཆོས་གཏན་ཚིགས་ཀྱི་མཚན་ཉིད་དང་། དེ་སྟོན་པའི་ངག་གཞན་དོན་གྱི་རྗེས་དཔག་གི་མཚན་ཉིད་ཡིན་ནོ་ཞེས་ཟེར་རོ། ། གཉིས་པ་ལ་གཉིས་ཏེ། ངེས་བཟུང་ལ་བརྟག་ལ་དགག གཞན་དོན་གྱི་རྗེས་དཔག་གི་མཚན་ཉིད་ལ་བརྟག་ལ་དགག་པའོ། །
དང་པོ་ལ་གསུམ་སྟེ། མཚན་ཉིད་ཁྱབ་ཆེས་པ་དང་། མ་ཁྱབ་པ་དང་། མི་སྲིད་པའི་ཉེས་པ་བརྗོད་པའོ། ། དང་པོ་ནི། ཁྱོད་ཀྱི་ལུགས་ལྟར་ན། ཁོ་ནའི་ངེས་བཟུང་སྦྱར་བ་མི་འཐད་པར་ཐལ། དེ་ལ་ཉེས་པ་གསུམ་ཡོད་པའི་ཕྱིར་རོ། ། མ་གྲུབ་སྟེ། བསྒྲུབ་བྱ་དེ་དང་མཐུན་པ་མེད་པ་ལ་མེད་པ་ཉིད་ཡིན་པའི་ཕྱིར་ཁོ་ནའོ་ཞེས་སྦྱོར་བའི་ཕྱིར་ཞེ་ན།
དོན་ནི་བསྒྲུབ་བྱ་དང་འདྲ་བ་མེད་པ་མི་མཐུན་ཕྱོགས་ལ་སྒྲུབ་ཚུལ་དང་མཐུན་པར་མེད་པ་ཁོ་ནའོ་ཞེས་པའོ། ། དེའི་ལྟར་ན། ཐུན་མོང་མིན་པའི་མཉན་བྱ་ཆོས་ཅན། སྒྲ་རྟག་པར་སྒྲུབ་པའི་རྟགས་ཡང་དག་ཏུ་འགྱུར་བར་ཐལ། སྒྲ་དང་རྟག་པའི་ཚོགས་དོན་དང་མཐུན་པ་མེད་པ་མི་མཐུན་ཕྱོགས་མི་རྟག་པ་ལ་སྒྲུབ་ཚུལ་དང་མཐུན་པར་མེད་པ་ཁོ་ན་ཡིན་པའི་ཕྱིར། ཁྱབ་པ་ཁས་བླངས་སོ། ། མ་གྲུབ་ན་ཁས་བླངས་མོད་ཁས་བླངས་གསལ་བར་སྟོན་ན་དེར་ཐལ། དེའི་མི་མཐུན་ཕྱོགས་བུམ་པ་ལ་སྒྲུབ་ཚུལ་དང་མཐུན་པར་མེད་པ་ཁོ་ན་ཡིན་པའི་ཕྱིར། ཁྱབ་པ་ཁས་བླངས་ཏེ། བྱེ་བྲག་བུམ་པ་ལ་མེད་ན་སྤྱི་མི་རྟག་པ་ལ་མེད་པས་ཁྱབ་པ་ཁས་བླངས་སོ། །
འདི་ལྟར་བཤད་པ་མཁས་པའི་དགོངས་པ་ཡིན་གྱི་འགྲེལ་པ་དང་འགྲེལ་བཤད་རྗེས་འབྲང་དང་བཅས་པས་བཤད་པ་བྱེད་པ་ནི་འཐད་པར་མི་སེམས་སོ། ། གཉིས་པ་ནི། བསྒྲུབ་བྱ་མེད་པ་ཉིད་ལ་སྟེ་དེ་སྒྲུབ་ཀྱི་ཚུལ་དང་མཐུན་པར་མི་མཐུན་པའི་ཕྱོགས་ཁོ་ན་ལ་མེད་པའོ་ཞེས་ངེས་བཟུང་སྦྱོར་བའི་ཕྱིར་ཉེས་པ་མེད་ཅེ་ན། ཁྱོད་ལྟར་ན་ཉེས་པ་ཆེ་སྟེ་འདི་ལྟར། རྟགས་ཆོས་ཁྱབ་མཉམ་འབའ་ཞིག་རྟགས་སུ་འགྱུར་ཞེས་པ་སྟེ། རྩོལ་བ་ལས་བྱུང་བ་ཆོས་ཅན། དུང་གི་སྒྲ་མི་རྟག་པར་སྒྲུབ་པའི་རྟགས་ཡང་དག་མ་ཡིན་པར་ཐལ། དེ་སྒྲུབ་ཀྱི་སྒྲུབ་ཚུལ་དང་མཐུན་པར་དེ་སྒྲུབ་ཀྱི་མི་མཐུན་ཕྱོགས་ཁོ་ན་ལ་མེད་པ་མ་ཡིན་པའི་ཕྱིར། རྟགས་མ་གྲུབ་ན་ཁས་བླངས་མོད་ཁས་བླངས་གསལ་བར་སྟོན་ན། དེར་ཐལ།
དེ་སྒྲུབ་ཀྱི་སྒྲུབ་ཚུལ་དང་མཐུན་པར་དེ་སྒྲུབ་ཀྱི་མཐུན་ཕྱོགས་གློག་ལའང་མེད་པའི་ཕྱིར། གསུམ་ཀར་དངོས་འགལ་ཡིན་ནོ། ། འདི་ལྟར་འཆད་པ་མཁས་མཆོག་གི་དགོངས་པ་ཡིན་གྱི་མི་མཐུན་ཕྱོགས་ཁོ་ན་ལ་མེད་པ་མ་ཡིན་པར་ཐལ། མཐུན་ཕྱོགས་འགའ་ཞིག་ལའང་མེད་པའི་ཕྱིར་ཞེས་བརྗོད་ནས་ཁྱབ་པ་ཚད་སྒྲུབ་ཏུ་བྱེད་པ་ཆེས་ཤིན་ཏུ་མི་འཐད་དེ། ཉེས་པ་སྔར་ནས་བཤད་ཟིན་པ་ལྟར་རོ། ། གསུམ་པ་ནི། གལ་ཏེ་མཚན་ཉིད་མ་ཁྱབ་པ་དང་། ཁྱབ་ཆེས་པའི་ཉེས་པ་མེད་དེ། བསྒྲུབ་བྱའི་ཆོས་དང་མཐུན་པའི་ཕྱོགས་ཁོ་ན་ལ་ཡོད་ཅེས་ངེས་པར་བཟུང་བའི་ཕྱིར་ཞེ་ན། དེ་ལྟར་ཡང་སྐྱོན་སྤང་བར་མི་ནུས་པར་ཐལ།
དེ་ལྟར་འདོད་པ་མིན་པའི་ཕྱིར་དང་། འདོད་ན་ཁས་བླངས་འགལ་བའི་ཕྱིར་རོ། ། གལ་ཏེ་བསྒྲུབ་བྱའི་ཆོས་ཀྱི་ལྡོག་པ་མིན་པ་ཁོ་ན་ལ་མེད་ཅེས་ངེས་པར་བཟུང་བ་སྦྱོར་བའི་ཕྱིར་སྐྱོན་མེད་དོ་ཅེ་ན། གཅིག་ལའང་སྟེ། བྱས་པ་ཆོས་ཅན། སྒྲ་མི་རྟག་པར་བསྒྲུབ་པའི་རྟགས་ཡང་དག་མ་ཡིན་པར་ཐལ། མི་རྟག་པའི་ལྡོག་པ་ཁོ་ན་ལ་མེད་ན་མི་བྱུང་བ་མ་ཡིན་པའི་ཕྱིར། ཁྱབ་པ་དངོས། རྟགས་མ་གྲུབ་ན་ཁས་བླངས་མོད་ཁས་བླངས་གསལ་བར་སྟོན་ན། དེར་ཐལ།
མི་རྟག་པ་དང་བདག་མེད་ལ་སོགས་པ་རྣམ་པ་དུ་མ་མེད་ན་མི་འབྱུང་བར་མཐོང་བའི་ཕྱིར། གསུམ་ཆར་ཁས་བླངས་སོ། ། འདི་ལྟར་འཆད་པ་མཁས་མཆོག་གི་དགོངས་པ་ཡིན་གྱི་འདིའི་ཁྱབ་པ་ཚད་གྲུབ་ཏུ་བྱེད་པ་དང་། གོང་གི་བསྒྲུབ་བྱའི་ཆོས་དེ་དང་མཐུན་པ་ཉིད་ཁོ་ན་ལ་ཡོད་ཅེས་ངེས་པར་བཟུང་བ་ཡིན་ན་སྐྱོན་མེད་ཀྱང་ཞེས་པ་རང་ལུགས་སུ་འཆད་པ་ནི་ཤིན་ཏུ་འགལ་བ་ཡིན་ཏེ། སྒྲ་མི་རྟག་པར་སྒྲུབ་པའི་མཐུན་ཕྱོགས་ཁོ་ན་ལ་ཡོད་པར་ཁས་ལེན་ནུས་ན་མི་རྟག་པའི་ལྡོག་པ་ཁོ་ན་ལ་ཡོད་པའང་ཁས་ལེན་ནུས་པའི་ཕྱིར་རོ། ། རྟགས་མ་གྲུབ་ན། དེ་ལྟར་ཁས་བླངས་ན་སྐྱོན་ཅི་ཡོད། འོ་ན་མི་རྟག་པའི་ལྡོག་པ་ཁོ་ན་ལ་ཡོད་པར་གྲུབ་པར་ཐལ། སྒྲ་མི་རྟག་པར་སྒྲུབ་པའི་མཐུན་ཕྱོགས་ཁོ་ན་ལ་ཡོད་པ་གྲུབ་པའི་ཕྱིར། འདོད་ན།
དེ་ལ་ཡོད་པ་དེ་གང་ཡིན་སྨོས་ཤིག མི་རྟག་པ་དེ་མི་རྟག་པའི་ལྡོག་པ་ཁོ་ན་ལ་ཡོད་དོ་ཞེ་ན། མི་རྟག་པ་ཆོས་ཅན། མི་རྟག་པའི་ལྡོག་པ་ཁོ་ན་ལ་ཡོད་པ་མ་ཡིན་པར་ཐལ། དེ་མ་ཡིན་པ་ལའང་ཡོད་པའི་ཕྱིར་ཞེས་ཟེར་ན། འོ་ན་སྒྲ་མི་རྟག་པར་སྒྲུབ་པའི་མཐུན་ཕྱོགས་ཁོ་ན་ལ་ཡོད་པ་དེའི་མཚན་གཞི་གང་ཡིན་སྨྲོས་ཤིག བྱས་པ་དེ་ཡིན་ཞེ་ན། བྱས་པ་ཆོས་ཅན། སྒྲ་མི་རྟག་པར་སྒྲུབ་པའི་མཐུན་ཕྱོགས་ཁོ་ན་ལ་ཡོད་པ་མ་ཡིན་པར་ཐལ། དེ་མ་ཡིན་པ་ལའང་ཡོད་པའི་ཕྱིར་ཞེས་བརྗོད་ན་བསྐལ་པའི་བར་དུ་མཚུངས་སོ། །
འོ་ན་བྱས་པ་ཆོས་ཅན། སྒྲ་མི་རྟག་པར་སྒྲུབ་པའི་རྗེས་ཁྱབ་མ་ཡིན་པར་ཐལ། དེ་བསྒྲུབ་ཀྱི་མཐུན་ཕྱོགས་མ་ཡིན་པ་ལའང་ཡོད་པའི་ཕྱིར་ཞེ་ན། དགག་པ་འབའ་ཞིག་པར་ཞེན་པར་བྱ་བ་ཆོས་ཅན། བདེན་སྟོང་མེད་དགག་ཏུ་སྒྲུབ་པའི་རྗེས་ཁྱབ་མ་ཡིན་པར་ཐལ། དེ་སྒྲུབ་ཀྱི་མཐུན་ཕྱོགས་མ་ཡིན་པ་ལ་ཡོད་པའི་ཕྱིར། ཞེས་བརྗོད་ན་ཅི་ཟེར། མ་གྲུབ་བོ་ཞེ་ན། འོ་ན་གཞལ་བྱ་ཡང་སྒྲ་མི་རྟག་པར་སྒྲུབ་པའི་མཐུན་ཕྱོགས་མ་ཡིན་པ་ལ་མེད་པར་དམ་བཅས་ན་ཉེས་པ་ཅི་ཡོད། གཞལ་བྱ་ཆོས་ཅན།
སྒྲ་མི་རྟག་པར་སྒྲུབ་པའི་མཐུན་ཕྱོགས་མ་ཡིན་པ་ལ་ཡོད་པར་ཐལ། ཡོད་པ་གང་ཞིག་དེ་ཡིན་པའི་ཕྱིར་ཞེ་ན། དགག་པ་འབའ་ཞིག་པར་ཞེན་པར་བྱ་བ་ཆོས་ཅན། བདེན་སྟོང་མེད་དགག་ཏུ་སྒྲུབ་པའི་མཐུན་ཕྱོགས་མ་ཡིན་པ་ལ་ཡོད་པར་ཐལ། ཡོད་པ་གང་ཞིག་དེ་ཡིན་པའི་ཕྱིར་ཞེས་བྱའོ། ། རྟགས་མ་གྲུབ་བོ་ཞེ་ན། སྔ་མ་ཡང་མ་གྲུབ་བོ། ། འོ་ན་གཞལ་བྱ་ཆོས་ཅན། སྒྲ་མི་རྟག་པར་བསྒྲུབ་པའི་མཐུན་ཕྱོགས་སུ་ཐལ། དེ་མ་ཡིན་པ་མ་ཡིན་པའི་ཕྱིར།
འདོད་ན། མི་རྟག་པར་འགྱུར་རོ་ཞེ་ན། དགག་པ་འབའ་ཞིག་པར་ཞེན་པར་བྱ་བ་ཆོས་ཅན། བདེན་སྟོང་མེད་དགག་ཏུ་སྒྲུབ་པའི་མཐུན་ཕྱོགས་སུ་ཐལ། དེ་མ་ཡིན་པ་མ་ཡིན་པའི་ཕྱིར། འདོད་ན་མེད་དགག་ཏུ་འགྱུར་རོ་ཞེས་བརྗོད་ན་མི་མཚུངས་སམ་ལེགས་པར་སོམས་ཤིག གཞན་ཡང་བྱས་པ་སྒྲ་མི་རྟག་པར་སྒྲུབ་པའི་མཐུན་ཕྱོགས་མ་ཡིན་པ་ལ་མེད་ན་མི་རྟག་པ་དེ་མི་རྟག་པ་མ་ཡིན་པ་ལ་ཡོད་པར་ཚངས་པ་དང་བརྒྱ་བྱིན་མ་གཏོགས་རིགས་པ་སྨྲ་བ་སུས་ཀྱང་མ་གྲུབ་སྟེ། ཐམས་ཅད་དུ་མཚུངས་པའི་ཕྱིར། གལ་ཏེ་མི་མཚུངས་ཏེ། འདི་ལྟར།
མི་རྟག་པ་ཆོས་ཅན། མི་རྟག་པའི་ལྡོག་པ་མ་ཡིན་པ་ལ་ཡོད་པར་ཐལ། སྐད་ཅིག་མ་ལ་ཡོད་པའི་ཕྱིར་ཞེ་ན། བྱས་པ་ཆོས་ཅན། སྒྲ་མི་རྟག་པར་སྒྲུབ་པའི་མཐུན་ཕྱོགས་མ་ཡིན་པ་ལ་ཡོད་པར་ཐལ། བྱས་པའི་ཆོས་ཉིད་ལ་ཡོད་པའི་ཕྱིར་ཞེས་བརྗོད་ན་ལན་ཅི་ཡོད། མ་ཁྱབ་བོ་ཞེ་ན། སྔ་མ་ཡང་མ་ཁྱབ་བོ། ། ཁྱབ་པར་ཐལ། སྐད་ཅིག་མ་དེ་མི་རྟག་པའི་ལྡོག་པ་མ་ཡིན་པས་ཁྱབ་པ་ཡིན་པའི་ཕྱིར།
ཕྱི་མའི་ཁྱབ་པའང་ཡོད་པར་ཐལ། བྱས་པའི་ཆོས་ཉིད་དེ་སྒྲ་མི་རྟག་པར་སྒྲུབ་པའི་མཐུན་ཕྱོགས་མ་ཡིན་པས་ཁྱབ་པ་ཡིན་པའི་ཕྱིར་ཞེས་བརྗོད་ན་མཚུངས་སོ། ། རྒྱས་པར་ནི་སྔར་ནས་བཤད་ཟིན་ཏོ། ། གཞན་ཡང་། རྩོལ་བ་ལས་བྱུང་བ་ཆོས་ཅན། དུང་གི་སྒྲ་མི་རྟག་པར་སྒྲུབ་པའི་རྟགས་ཡང་དག་མ་ཡིན་པར་ཐལ། དེ་སྒྲུབ་ཀྱི་མཐུན་ཕྱོགས་དང་ལྷན་ཅིག་ཁོ་ནར་མ་བྱུང་བའི་ཕྱིར། ཁྱབ་པ་དངོས། རྟགས་མ་གྲུབ་ན་ཁས་བླངས་མོད་ཁས་བླངས་གསལ་བར་སྟོན་ན། དེར་ཐལ།
དེ་སྒྲུབ་ཀྱི་མཐུན་ཕྱོགས་གློག་ལ་སོགས་པ་དང་ལྷན་ཅིག་ཁོ་ནར་མི་འབྱུང་བའི་ཕྱིར་རོ། ། གསུམ་ཆར་དངོས་འདི་ལྟར་འཆད་པ་མཁས་མཆོག་གི་དགོངས་པ་ཡིན་གྱི་གཞན་གྱི་འཆད་པ་ལྟར་བཤད་ན་མཁས་མཆོག་ལ་ངན་སྐྱུགས་ཀྱི་དྲི་ངན་སྨོས་པ་ཡིན་ནོ། ། ཁོ་བོ་ལ་ནི་ནང་འགལ་ཤོར་བའི་ཉེས་པ་མེད་པའི་རྒྱུ་མཚན་སྔར་བཤད་ཟིན་ལ་ད་དུང་ཡང་འཆད་པར་བྱེད་དོ། ། འོ་ན་ཕྱོགས་ཀྱི་གླང་པོ་ཁྱོད་ཀྱི་ལུགས་ལའང་ཉེས་པ་མཚུངས་ཏེ། འདི་ལྟར། དེ་དང་མཐུན་པ་ཁོ་ན་ལ་ཡོད་ཅེས་པའི་ངེས་པར་བཟུང་བ་སྦྱར་བ་མི་འཐད་པར་ཐལ། དེ་དང་མཐུན་པ་ཁོ་ན་ལ་ཡོད་པ་མི་སྲིད་པའི་ཕྱིར་ཞེ་ན། སྐྱོན་མེད་དེ། བསྒྲུབ་བྱའི་ཆོས་ཀྱི་སྤྱི་དང་དོན་མཐུན་པ་ཁོ་ན་མཐུན་ཕྱོགས་ཡིན་གྱི་བསྒྲུབ་བྱའི་ཆོས་ཀྱི་སྤྱི་ལྡོག་ཁོ་ནས་མཐུན་པ་མཐུན་ཕྱོགས་སུ་འདོད་པ་མ་ཡིན་པའི་ཕྱིར་ཞེས་འགྲེལ་བཤད་མཁན་པོས་ལན་འདེབས་མོད་འཐད་པར་མི་སེམས་སོ། ། གཉིས་པ་ལ་གསུམ་སྟེ།
སྒྲུབ་ངག་གིས་ཇི་ལྟར་བསྟན་པ་གཏན་ཚིགས་ཀྱི་མཚན་ཉིད་དུ་འདོད་པ་དགག དངོས་པོ་ལ་ཇི་ལྟར་གནས་པ་དང་མཐུན་པའི་ཁྱབ་པ་སྒྲུབ་ངག་གི་མཚན་ཉིད་དུ་འདོད་པ་དགག དགག་པ་གཞན་བསྟན་པའོ། ། དང་པོ་ནི། སྒྲུབ་ངག་གིས་ཕྱོགས་ཆོས་དེ་ཡི་བདག་ཉིད་སྟོན་ཅིང་དེས་བསྟན་པ་དེ་གཏན་ཚིགས་ཀྱི་མཚན་ཉིད་རྫོགས་པ་ཡིན་ཞེ་ན། གཏན་ཚིགས་སྟེ་ཕྱོགས་ཆོས་བརྗོད་པས་གཏན་ཚིགས་ཡང་དག་གི་མཚན་ཉིད་རྫོགས་པར་ནུས་པ་མ་ཡིན་པར་ཐལ། གཏན་ཚིགས་ཡང་དག་ཏུ་མཚོན་པ་ལ་མེད་ན་མི་འབྱུང་བའི་འབྲེལ་པ་དཔེ་ལ་ངེས་པར་བསྟན་དགོས་པའི་ཕྱིར། གཉིས་པ་ནི། བསྒྲུབ་བྱ་དང་མེད་ན་མི་འབྱུང་བའི་འབྲེལ་པ་ཡང་དག་པ་བདེན་པར་གྲུབ་ཅིང་དེ་དོན་ཇི་ལྟ་བ་བཞིན་སྒྲུབ་ངག་གིས་སྟོན་ནོ་ཞེ་ན། བསྒྲུབ་བྱ་དང་མེད་ན་མི་འབྱུང་བའི་འབྲེལ་པ་བརྗོད་པས་སྒྲུབ་ངག་ཡང་དག་གི་མཚན་ཉིད་རྫོགས་པ་མ་ཡིན་པར་ཐལ།
དེ་ལྟར་རྫོགས་ན་རྣམ་པ་གང་གིས་འབྲེལ་པ་གྲུབ་པ་དང་། གཞི་གང་ལ་མེད་ན་མི་འབྱུང་བ་གྲུབ་པ། བསྒྲུབ་བྱ་རིགས་མི་མཐུན་འདི་ལ་བསྒྲུབ་ཚུལ་དང་མཐུན་པར་མེད་དོ་ཞེས་བརྗོད་དགོས་པར་ཁས་བླངས་པ་ལས་དེ་ལྟར་མ་བརྗོད་པའི་ཕྱིར་རོ། ། གལ་ཏེ་རྟགས་ཆོས་ལྷན་ཅིག་རྒྱུ་བ་མཐོང་བ་ཙམ་གྱིས་གཏན་ཚིགས་ཀྱི་མཚན་ཉིད་རྫོགས་པ་དང་། དེ་བརྗོད་པས་སྒྲུབ་ངག་གི་མཚན་ཉིད་སྐྱོན་མེད་དོ་ཅེ་ན། དེ་མི་རིགས་པར་ཐལ། དེ་ལྟར་འཐད་ན་ཤེས་པར་བྱེད་ལས་འདས་པ་བཞིན་ཏེ། ཤེས་བྱེད་ཚུལ་གསུམ་ཚད་མས་མ་གྲུབ་པར་ལྐོག་གྱུར་གྱི་དོན་གྱི་སྒྲུབ་བྱེད་ཡང་དག་ཏུ་འགྱུར་དགོས་པ་ལ་དེ་ལྟར་ཚད་མས་མཐོང་བ་མ་ཡིན་པའི་ཕྱིར། དེས་ཁས་བླངས་ནང་འགལ་བརྗོད་ནས་ཁྱབ་ཆེས་པའི་སྐྱོན་སྟོན་པ་ནི། མིག་གི་ཤེས་པའི་བཟུང་བྱ་ཉིད་ལ་སོགས་པ་ཆོས་ཅན།
སྒྲ་མི་རྟག་པར་སྒྲུབ་པའི་རྟགས་སུ་འགྱུར་བར་ཐལ། མི་རྟག་པ་དང་ལྷན་ཅིག་ཏུ་རྒྱུ་བར་མཐོང་བའི་ཕྱིར་རོ། ། གསུམ་ཆར་རོ། ། གསུམ་པ་དགག་པ་གཞན་བསྟན་པ་ལ་གསུམ་སྟེ། གཏན་ཚིགས་བརྗོད་པའི་ཚིག་གིས་འབྲེལ་བ་མ་བསྟན་པ་གཏན་ཚིགས་མ་ཡིན་པའི་ལན་དུ་མི་རུང་བ་དང་། དེའི་ལན་དགག་པ་དང་། ཁྱབ་པ་ངེས་ན་བསྒྲུབ་བྱ་གྲུབ་ཟིན་དུ་ཐལ་བའོ། ། དང་པོ་ནི། མིག་ཤེས་ཀྱི་བཟུང་བྱ་བརྗོད་པའི་ཚིག་གིས་བསྒྲུབ་བྱ་དང་འདྲ་བ་མེད་ན་མི་འབྱུང་བ་མ་བསྟན་པའི་ཕྱིར། དེ་སྒྲ་མི་རྟག་པར་སྒྲུབ་པའི་གཏན་ཚིགས་མིན་ནོ་ཞེས་བརྗོད་ན།
དེ་ལྟར་མ་བསྟན་པ་མིག་ཤེས་ཀྱི་བཟུང་བྱ་ལྟ་བུ་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་མ་ཡིན་ནོ་ཞེས་བརྗོད་པས་ལན་ཡང་དག་ཏུ་མི་རུང་བར་ཐལ། དེ་ལྟར་རུང་ན་དེ་ཇི་ལྟར་མ་བསྟན་པ་དང་། གཞི་གང་ལ་མ་བསྟན་པ་ཞེས་བརྗོད་དགོས་པར་ཁས་བླངས་པ་ལས་དེ་ལྟར་མ་བརྗོད་པའི་ཕྱིར། གཉིས་པ་ནི། རྟགས་ཆོས་ལྷན་ཅིག་རྒྱུ་བས་བསྒྲུབ་བྱ་ལ་སྒྲུབ་བྱེད་དེ་འདྲ་མེད་ན་མི་འབྱུང་བ་སྟོན་པར་མི་ནུས་པའི་གཏན་ཚིགས་དེ་གཏན་ཚིགས་ཡང་དག་མིན་པར་བརྗོད་པས་ཕྱོགས་ཆོས་བརྗོད་པའི་ཚིག་གིས་ཆོས་མཐུན་སྦྱོར་གྱི་སྒྲུབ་ངག་ཡང་དག་གི་མཚན་ཉིད་རྫོགས་པ་ཡིན་ནོ་ཞེ་ན་ཕྱོགས་ཆོས་བརྗོད་པའི་ཚིག་གིས་ཆོས་མཐུན་སྦྱོར་གྱི་སྒྲུབ་ངག་ཡང་དག་གི་མཚན་ཉིད་རྫོགས་པ་དེ་མིན་པར་ཐལ། ཆོས་མཐུན་སྦྱོར་དང་ཆོས་མི་མཐུན་སྦྱོར་གྱི་སྒྲུབ་ངག་དེ་གཉིས་ཀྱི་མཚན་ཉིད་རྫོགས་པ་ལ་ཆོས་མཐུན་པ་དང་མི་མཐུན་པའི་དཔེ་གཉིས་ལས་འབྲེལ་པ་སྟོན་པར་འགྱུར་བས་ཏེ་དགོས་པའི་ཕྱིར་རོ། ། འདི་གཉིས་ཀའི་མཚན་ཉིད་རྫོགས་པ་ལ་ཆོས་མཐུན་པ་དང་མི་མཐུན་པའི་དཔེ་གཉིས་ལས་འབྲེལ་པ་སྟོན་དགོས་ཞེས་འཆད་པ་ཡིན་གྱི་ཕྱེས་ནས་ཆོས་མི་མཐུན་པའི་སྒྲུབ་ངག་གི་མཚན་ཉིད་རྫོགས་པ་ལ་མི་མཐུན་པའི་དཔེ་ལས་འབྲེལ་པ་སྟོན་པར་འགྱུར་དགོས་ཞེས་འཆད་པ་མ་ཡིན་ནོ། ། གསུམ་པ་ནི། བྱས་པ་ལ་མི་རྟག་པ་ཉིད་སོགས་ཀྱིས་ཁྱབ་པ་ཚད་མས་མཐོང་བའི་དུས་དེ་ཉིད་དུ་བསྒྲུབ་བྱ་ཕྱིར་རྒོལ་གྱིས་གྲུབ་ཟིན་པར་ཐལ། རྟགས་ལ་བསྒྲུབ་བྱས་ཁྱབ་པར་བསྟན་པས་གཏན་ཚིགས་ཡང་དག་གི་མཚན་ཉིད་རྫོགས་པ་དང་།
དེ་མ་བསྟན་པས་གཏན་ཚིགས་ལྟར་སྣང་གི་མཚན་ཉིད་རྫོགས་པའི་ཕྱིར། རྟགས་བསལ་ཁས་བླངས་སོ། ། སྐྱོན་མེད་དེ། བསྒྲུབ་བྱའི་ཆོས་ཀྱིས་ཁྱད་པར་དུ་བྱས་པའི་རྩོད་གཞི་དང་གཅིག་ཡིན་པའི་ཕྱིར་ཞེ་ན། ཆོས་དང་ཆོས་ཅན་གྱི་ཚོགས་དོན་དེ་བསྒྲུབ་བྱར་གཞན་དག་འདོད་དམ་ཅི། ཞེས་པ་སྟེ། རྩོད་སྒྲུབ་མཁན་པོས་འདོད་པར་མི་རིགས་པར་ཐལ། བསྒྲུབ་བྱའི་ཆོས་ཡིན་ན་བསྒྲུབ་བྱ་ཡིན་པས་ཁྱབ་པའི་ཕྱིར། ཡང་ན་སྒྲ་ལ་མི་རྟག་པ་ཉིད་སོགས་མཐོང་བ་དེ་རྩོད་སྒྲུབ་མཁན་པོ་ལ་སོགས་པ་གཞན་དག་བསྒྲུབ་བྱར་འདོད་དམ་ཅི་སྟེ་འདོད་པར་མི་རིགས་པར་ཐལ། བསྒྲུབ་བྱའི་ཆོས་ཡིན་ན་བསྒྲུབ་བྱ་ཡིན་དགོས་པའི་ཕྱིར་ཞེས་སྦྱོར་ཞེས་འཆད་མོད་སྔ་མ་ཉིད་འཐད་པར་སེམས་སོ། །
གཉིས་པ་མུ་སྟེགས་པའི་དགག་པ་ལ་གསུམ་སྟེ་རིགས་པ་ཅན་པའི་ལུགས། བྱེ་བྲག་པའི་ལུགས། སེར་སྐྱ་པའི་ལུགས་དགག་པའོ། ། དང་པོ་ལ་གཉིས་ཏེ། ཕྱོགས་སྔ་མ་བརྗོད། དེ་དགག་པའོ། ། དང་པོ་ནི། རིགས་པ་ཅན་པ་རྣམས་ན་རེ། དཔེར་བརྗོད་པ་དང་ཆོས་མཐུན་པ་ལས་བསྒྲུབ་བྱ་སྒྲུབ་པར་བྱེད་པའི་ཆོས་ནི་གཏན་ཚིགས་སོ། ། ཞེས་པ་གཏན་ཚིགས་ཡང་དག་གི་མཚན་ཉིད།
བསྒྲུབ་བྱ་དང་ཆོས་མཐུན་པ་ཉིད་ལས་བསྒྲུབ་བྱའི་ཆོས་ཡོད་པ་དེ་མཐུན་དཔེ་ཡང་དག་གི་མཚན་ཉིད་ཡིན་ཏེ། དཔེར་ན། སྒྲ་ཆོས་ཅན། མི་རྟག་སྟེ། སྐྱེ་ལྡན་ཡིན་པའི་ཕྱིར། བུམ་པ་བཞིན། དེ་བཞིན་དུ་སྒྲ་ཡང་སྐྱེ་ལྡན་ཡིན་ནོ། ། དེའི་ཕྱིར་ན་སྒྲ་མི་རྟག་ཅེས་པ་ལྟ་བུའོ་ཞེས་ཟེར་རོ། ། གཉིས་པ་ལ་བཞི་སྟེ། ཁས་བླངས་ནང་འགལ་བར་བསྟན་པ་དང་།
རྗེས་དཔག་གི་རྒྱུ་ལ་བརྟག་ལ་དགག་པ་དང་། དམ་བཅའ་བརྗོད་པའི་ངག་ལ་སོགས་པ་ལ་སྒྲུབ་བྱེད་ཀྱི་མིང་བཏགས་ཡོད་དུ་འདོད་པ་དགག་པ་དང་། སྤྱིར་བཏང་དང་དམིགས་བསལ་གྱི་དོན་དགག་པའོ། ། དང་པོ་ལ་གསུམ་སྟེ། དངོས་དང་འབྱུང་ཁུངས་ཀྱི་སྒྲ་མི་འཐད་པ་དང་། གནོད་བྱེད་ཀྱི་རིགས་པ་གཞན་བསྟན་པའོ། ། དང་པོ་ནི། གལ་ཏེ་བསྒྲུབ་བྱ་ཕྱིར་རྒོལ་གྱིས་མ་གྲུབ་པའི་སྔར་རྩོད་གཞི་དང་མཐུན་དཔེ་བསྒྲུབ་བྱའི་ཆོས་སུ་ཆོས་མཐུན་པ་ལས་བསྒྲུབ་བྱ་སྒྲུབ་པར་བྱེད་པ་དེ་གཏན་ཚིགས་ཡང་དག་གི་མཚན་ཉིད་ཡིན་ན། ཡན་ལག་གི་ཆ་ཤས་ལྔ་དང་ལྡན་པའི་ངག་ཆོས་ཅན། གཏན་ཚིགས་ཡང་དག་མིན་པར་ཐལ།
བསྒྲུབ་བྱ་ཕྱིར་རྒོལ་གྱིས་མ་གྲུབ་པའི་སྔར་རྩོད་གཞི་དང་མཐུན་དཔེ་བསྒྲུབ་བྱའི་ཆོས་སུ་ཆོས་མཐུན་པ་ལས་བསྒྲུབ་བྱ་སྒྲུབ་པར་བྱེད་པ་མ་ཡིན་པའི་ཕྱིར། གསུམ་ཆར་ཁས་བླངས་སོ། ། གལ་ཏེ་བྱ་བ་གཅིག་ལ་འཇུག་པ་དེ་ནི་ཐ་དད་ཀྱང་ལྷན་ཅིག་ཏུ་བརྗོད་པར་རིགས་པའི་ཕྱིར་ཡན་ལག་ལྔ་ཀ་སྒྲུབ་བྱེད་ཀྱི་ཡན་ལག་ཡིན་ནོ་ཞེ་ན། མི་རིགས་ཏེ། དམ་བཅའ་བརྗོད་པ་སོགས་ནི་བསྒྲུབ་བྱ་སྒྲུབ་བྱེད་ཀྱི་ཡན་ལག་ཏུ་མི་རིགས་པའི་ཕྱིར། དམ་བཅའ་བརྗོད་པ་སོགས་ཀྱིས་སྒྲུབ་བྱེད་ཀྱི་དོན་མ་བརྗོད་པའི་ཕྱིར་ཞེས་འགྲེལ་བཤད་མཁན་པོས་འདོད་ཀྱང་སྒྲུབ་བྱེད་སྔ་མ་ཉིད་འགྲིག་པར་སེམས་སོ། ། གཉིས་པ་ནི། མཐུན་དཔེ་དང་ཆོས་མཐུན་པ་ཉིད་ལས་བསྒྲུབ་བྱ་སྒྲུབ་པར་བྱེད་པ་གཏན་ཚིགས་ཡང་དག་གི་མཚན་ཉིད་དོ་ཞེས་ལྔ་པ་འབྱུང་ཁུངས་ཀྱི་སྒྲ་སྦྱར་བ་འཐད་པ་མ་ཡིན་པར་ཐལ། འབྱུང་ཁུངས་དང་འབྱུང་ཁུངས་ཅན་གང་རུང་ཡིན་ན་རྫས་ཐ་དད་ཡིན་དགོས་པའི་ཕྱིར་དང་། བསྒྲུབ་བྱ་དང་སྒྲུབ་བྱེད་གང་རུང་ཡིན་ན་རྫས་སུ་གྲུབ་པས་མ་ཁྱབ་པའི་ཕྱིར།
བསལ་བ་དང་རྟགས་སྔ་མ་དངོས་འགལ་ལོ། ། རང་ལུགས་སུ་ནགས་ནས་ཤིང་གཅོད་ཞེས་པ་ལྟ་བུ། ངོ་བོ་མི་ཐ་དད་པ་ལ། ལྔ་པའི་སྒྲ་སྦྱོར་ཡོད་ཀྱང་། རིགས་པ་ཅན་པས་སྒྲ་རྟག་པའི་དངོས་པོའི་དབང་གིས་འཇུག་པར་ཁས་བླངས་པས་གནོད་བྱེད་དུ་འགྱུར་བ་ཡིན་ནོ། ། གསུམ་པ་ནི། ཆོས་མཐུན་པ་ལས་དཔེར་བརྗོད་ཀྱི་ངག་དང་ཤེས་འདོད་ལ་སོགས་པ་འབྱུང་བས་བརྒྱུད་ནས་རྗེས་དཔག་བསྐྱེད་པའི་ཕྱིར་གཏན་ཚིགས་ཡིན་ནོ་ཞེ་ན། ངག་ཅེས་ཆོས་མཐུན་པ་ལས་བསྒྲུབ་བྱ་དང་སྒྲུབ་བྱེད་ཁྱད་པར་ཅན་དུ་འགྱུར་བར་ཐལ། ངག་ཅེས་ཆོས་མཐུན་པ་ལས་དཔེར་བརྗོད་ཀྱི་ངག་དང་ཤེས་འདོད་ལ་སོགས་པ་འབྱུང་བའི་ཕྱིར། གསུམ་ཆར་ཁས་བླངས་སོ། །
གཉིས་པ་རྗེས་དཔག་གི་རྒྱུ་ལ་བརྟགས་ནས་དགག་པ་ལ་གསུམ་སྟེ། དངོས་དང་། དེའི་ལན་དགག་པ་དང་། དཔེར་བརྗོད་ཀྱི་ངག་སོགས་གཏན་ཚིགས་སུ་མི་འགྱུར་བའི་ལན་དགག་པའོ། ། དང་པོ་ནི། བསྒྲུབ་བྱ་སྒྲུབ་པའི་ངག་ལས་ཤེས་འདོད་སོགས་འབྱུང་བ་མི་སྲིད་པའི་ཕྱིར་དེ་དག་སྒྲུབ་བྱེད་ཉིད་དུ་མི་རིགས་པས་སོ་ཞེ་ན། འོ་ན་ཁྱོད་ཀྱིས་གོང་དུ་དེ་བསྒྲུབ་ཀྱི་གཏན་ཚིགས་ཡིན་ཏེ། དེ་བསྒྲུབ་ཀྱི་རྗེས་དཔག་བསྐྱེད་པའི་ཕྱིར་ཞེས་པ་མི་འཐད་པར་ཐལ། དངོས་དང་བརྒྱུད་པ་གང་གིས་སྒོ་ནས་ཀྱང་མི་འཐད་པའི་ཕྱིར་རོ། ། མ་གྲུབ་སྟེ།
དེ་སྒྲུབ་ཀྱི་རྗེས་དཔག་དངོས་སུ་བསྐྱེད་པའི་ཕྱིར་ན་དེ་སྒྲུབ་ཀྱི་གཏན་ཚིགས་ཡང་དག་གོ་ཞེ་ན། མཐུན་དཔེའི་སྟེང་དུ་བྱས་མི་རྟག་གི་འབྲེལ་པ་དྲན་པའི་ཕྱིར་རྒོལ་གྱི་རྒྱུད་ཀྱི་བློ་ཆོས་ཅན། སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་ཡིན་པར་ཐལ། སྒྲ་མི་རྟག་པར་བསྒྲུབ་པའི་རྗེས་དཔག་དངོས་སུ་བསྐྱེད་པའི་ཕྱིར། གསུམ་ཆར་ཁས་བླངས་སོ། ། འགྲེལ་པར་ཁོ་ན་འདུག་ཀྱང་བརྟག་པར་བྱའོ། གལ་ཏེ་དེ་བརྒྱུད་ནས་བསྐྱེད་པའི་ཕྱིར་དེ་བསྒྲུབ་ཀྱི་གཏན་ཚིགས་ཡང་དག་ཡིན་ནོ་ཞེ་ན། སྒྲུབ་ངག་ཐོས་པའི་ཕྱིར་རྒོལ་གྱི་རྒྱུད་ཀྱི་ཉན་ཤེས་དེ་ཆོས་ཅན། དེ་སྒྲུབ་ཀྱི་གཏན་ཚིགས་ཡང་དག་ཏུ་ཐལ། དེ་སྒྲུབ་ཀྱི་རྗེས་དཔག་བརྒྱུད་ནས་བསྐྱེད་པའི་ཕྱིར།
གསུམ་ཆར་ཁས་བླངས་སོ། ། དེས་ན་དེ་ལྟར་འདོད་པ་གཉིས་ཀའང་གཞན་དུ་མི་རིགས་པ་འཐོབ་པར་འགྱུར་བར་ཐལ། གཉིས་ཀ་ཉེས་པ་དང་བཅས་པའི་ཕྱིར་ཞེས་སྦྱོར་རོ། ། གཉིས་པ་ནི། བརྒྱུད་ནས་བསྒྲུབ་བྱ་སྒྲུབ་པ་གཏན་ཚིགས་ཡིན་ཡང་ཉན་ཤེས་གཏན་ཚིགས་དེར་འགྱུར་བ་དེ་མ་ཡིན་ཏེ། མཐུ་དཔེ་དང་ཆོས་མཐུན་པ་བརྗོད་པ་ཐོས་པའི་ཉན་ཤེས་དེ་ནི་དེའི་ཚིག་ལས་བར་མ་ཆད་པར་འབྱུང་ཡང་ཆོས་མཐུན་པ་ལས་བར་མ་ཆད་པར་འབྱུང་བ་མ་ཡིན་པའི་ཕྱིར་ཞེ་ན། དཔེར་བརྗོད་པ་དང་ཆོས་མཐུན་པའང་གཏན་ཚིགས་སུ་འདོད་པ་འཐད་པ་མ་ཡིན་པར་ཐལ། དེ་ལའང་སྐྱོན་གཉིས་ཡོད་པའི་ཕྱིར་རོ། ། མ་གྲུབ་ན་དེར་ཐལ། ཆོས་མཐུན་པ་ལས་དངོས་རྒྱུད་གང་ནས་ཀྱང་མི་འཐད་པའི་ཕྱིར།
མ་གྲུབ་སྟེ། དེར་ཡང་རྗེས་དཔག་དངོས་སུ་བསྐྱེད་པའི་ཕྱིར་དེ་སྒྲུབ་ཀྱི་གཏན་ཚིགས་གོ་ཞེ་ན། ཆོས་མཐུན་པའི་ཤེས་པ་ཆོས་ཅན། དེར་ཐལ། དེའི་ཕྱིར། གསུམ་ཆར་རོ། ། གལ་ཏེ་བརྒྱུད་ནས་རྗེས་དཔག་བསྐྱེད་པའི་ཕྱིར་གཏན་ཚིགས་གོ་ཞེ་ན། སྔར་བཞིན་དུ་ཆོས་མཐུན་པ་ཐོས་པའི་ཕྱིར་རྒོལ་བའི་རྒྱུད་ཀྱི་ཉན་ཤེས་ཆོས་ཅན། དེར་ཐལ། དེའི་ཕྱིར།
གསུམ་ཆར་རོ། ། ལུགས་འདི་ལ་མཐུན་ཕྱོགས་ཁས་ལེན་པ་ན་ཞེས་པའི་སྐབས་ཀྱི་རྣམ་འགྲེལ་ངེས་ཀྱི་རིགས་པའང་གནོད་བྱེད་དུ་བརྗོད་པར་ཤེས་པར་བྱའོ། ། གལ་ཏེ་བསྒྲུབ་བྱ་སྟོན་པ་དམ་བཅའོ་ཞེས་པ་འདི་ལས་ནི་དཔེར་བརྗོད་དང་ཆོས་མཐུན་པ་ཉིད་ལས་གང་དམ་བཅའ་སྟོན་པ་ཁོ་ན་གཏན་ཚིགས་ཡིན་གྱི་གཞན་ནི་མ་ཡིན་ནོ་ཞེ་ན། དམ་བཅའ་བརྗོད་པ་སོགས་སྤངས་ནས་དམ་བཅའ་འདྲེན་པའི་དཔེ་དང་ཆོས་མཐུན་ཁོ་ན་གཏན་ཚིགས་སུ་འགྱུར་བ་མི་འཐད་པར་ཐལ། ཁྱོད་ཀྱི་ལྟར་ན་སྐབས་སུ་བབ་པའི་དམ་བཅའ་འདྲེན་པའི་གནས་སྐབས་ཀྱི་ཕྱོགས་ལ་ཡང་ཡན་ལག་ལྔ་ཀ་སྒྲུབ་བྱེད་ཡང་དག་ཏུ་འགྱུར་དགོས་ཀྱི་གཞན་མི་སྲིད་པའི་ཕྱིར། གསུམ་ཆར་ཁས་བླངས་སོ། ། གལ་ཏེ་གཞན་སྲིད་ཏུ་ཆུག་ནའང་། ཁྱོད་ལྟར་ན། ཆོས་མཐུན་པ་ལས་ལྟོས་པའི་དཔེར་བརྗོད་སོགས་ཡན་ལག་ཕྱི་མ་བསྟན་པ་རྣམས་ཀྱང་གཏན་ཚིགས་སུ་ཐལ། རྒྱུ་མཚན་མཚུངས་པའི་ཕྱིར།
འདིའང་གསུམ་ཆར་རོ། ། གསུམ་པ་ནི། སྒྲུབ་ངག་གི་ཡན་ལག་ཕྱི་མ་རྣམས་ནི་གཏན་ཚིགས་སུ་མི་འགྱུར་ཏེ།

དཔེ་བརྗོད་པ་ལ་སོགས་པ་རང་རང་གི་མཚན་ཉིད་བསྟན་པས་གཏན་ཚིགས་ཡིན་པ་ལ་གནོད་པའི་ཕྱིར་ཞེ་ན། ལྷས་སྦྱིན་ལ་གསེར་གྱི་སྣོད་དམ། དངུལ་ལམ། མཁར་བའི་སྣོད་དུ་ཟས་བྱིན་ཅིག་ཅེས་པ་ལྟ་བུ་རྣམ་པར་བརྟགས་པ་ཡིན་ཡང་རུང་། ལྷས་སྦྱིན་ལ་མར་གསར་དང་། ཞོ་བྱིན་ཅིག་ཞེས་པ་ལྟ་བུ་བསྡུ་བའི་ཚིག་ཡིན་ཡང་རུང་སྒྲུབ་ངག་གི་ཡན་ལག་ལྔ་པོ་སོ་སོ་བ་དང་བསྡུས་པ་གང་ཡང་སྒྲུབ་བྱེད་ཡང་དག་ཏུ་འགྱུར་བ་སྲིད་པ་མ་ཡིན་པར་ཐལ། དམ་བཅའ་བརྗོད་པ་དང་། དཔེ་བརྗོད་པ་སོགས་རང་རང་གི་མཚན་ཉིད་བསྟན་པ་ཉིད་ཀྱིས་སྒྲུབ་བྱེད་ཡང་དག་ཡིན་པ་ལ་གནོད་པའི་ཕྱིར། གསུམ་ཆར་ཁས་བླངས་སོ། ། དེའི་ཕྱིར་ཆོས་མཐུན་པའི་དཔེར་བརྗོད་པ་གཏན་ཚིགས་ཡང་དག་གི་མཚན་ཉིད་དོ་ཞེས་དྲུག་པར་སྟེ། དྲུག་པའི་སྒྲ་སྨོས་པས་གཞན་དག་སྒྲུབ་བྱེད་ཡིན་པ་གཅོད་པ་ཡིན་ནོ་ཞེ་ན།
འདོད་པ་དེ་ལ་ཡང་སྐྱོན་མེད་པ་མ་ཡིན་པར་ཐལ། དེ་ལྟར་ན་བསྒྲུབ་བྱ་སྒྲུབ་པར་བྱེད་པ་གཏན་ཚིགས་ཡང་དག་གི་མཚན་ཉིད་ཡིན་ནོ་ཞེས་པའི་ཁྱད་པར་དོན་མེད་པར་འགྱུར་བའི་ཕྱིར། རྟགས་ཁས་བླངས་ཏེ། དྲུག་པའི་སྒྲས་བསྟན་པའི་དོན་ཡིན་ན་རྫས་ཐ་དད་ཡིན་པས་ཁྱབ་པར་ཁས་བླངས་པའི་ཕྱིར་རོ། ། ཁྱབ་བསལ་ཡང་ཁས་བླངས་སོ། ། གལ་ཏེ་སྔར་སྨོས་པའི་མཚན་ཉིད་ཀྱི་ངག་ཀུན་མཚན་ཉིད་དུ་མི་འདོད་དེ། གཞལ་བྱ་ལ་སོགས་པ་དཔེ་དང་ཆོས་མཐུན་པ་ཡོད་ཀྱང་སྒྲ་མི་རྟག་པར་སྒྲུབ་པའི་སྒྲུབ་བྱེད་མ་ཡིན་པའི་ཕྱིར་ཞེ་ན། གཞན་དཔེ་དང་ཆོས་མཐུན་པའི་བསྒྲུབ་བྱ་སྒྲུབ་པར་བྱེད་པ་གཏན་ཚིགས་ཡང་དག་གི་མཚན་ཉིད་དུ་མི་རིགས་པར་ཐལ། དེས་གཏན་ཚིགས་ཡང་དག་ཏུ་མཚོན་པར་མི་ནུས་པར་གཏན་ཚིགས་སུ་གང་འདོད་པ་དེ་དཔེ་བརྗོད་དང་ཆོས་མཐུན་པའི་མི་འཁྲུལ་བ་ཉིད་གཏན་ཚིགས་ཡང་དག་གི་མཚན་ཉིད་ཡིན་ཞེས་ཁྱད་པར་ཅན་དུ་གྱིས། ཞེས་པ་སྟེ་ཁྱད་པར་དུ་བྱེད་དགོས་པའི་ཕྱིར།
གསུམ་ཆར་རོ། ། གསུམ་པ་ནི། སྒྲུབ་བྱེད་ཀྱི་ངག་དམ་བཅའ་བརྗོད་པའི་ངག་སོགས་ལ་བཏགས་མིང་ཡིན་ནོ་ཞེ་ན། སྒྲུབ་བྱེད་ཀྱི་ངག་དེ་དམ་བཅའ་བརྗོད་པའི་ངག་སོགས་ལ་བཏགས་མིང་དུ་འཇུག་པ་མི་རིགས་པར་ཐལ། དེ་ལ་དགོས་པ་མེད་པའི་ཕྱིར། ཁྱབ་པ་ཁས་བླངས་ཏེ། དགོས་པ་མེད་པ་སྟེ་མེད་ན་དངོས་མིང་ཉིད་ཀྱིས་སྒྲའི་དོན་ལས་འདས་པར་བཏགས་མིང་འཇུག་པར་འདོད་པ་རིགས་པ་མ་ཡིན་པས་ཁྱབ་པར་ཁས་བླངས་པའི་ཕྱིར། གལ་ཏེ་སེང་གེ་ཞེས་པའི་མིང་ཡང་བྲམ་ཟེའི་ཁྱེའུ་ལ་བཏགས་མིང་དུ་འཇུག་པར་མི་འཐད་པར་ཐལ། དེ་ལའང་དགོས་པ་མེད་པའི་ཕྱིར། ཞེ་ན།
ཁྱབ་པ་ཁྱོད་ཀྱིས་ཁས་བླངས་པས་ཁྱོད་རང་ལ་སྐྱོན་བརྗོད་པར་སོང་མོད་ཀྱང་གཏན་ཚིགས་མ་གྲུབ་པའི་ལན་ཡང་འདེབས་པར་ནུས་ཏེ། དཔའ་བ་ཕུལ་དུ་བྱུང་བ་གོ་བ་ལ་སོགས་པའི་ཆད་དུ་བཏགས་པའི་ཕྱིར་རོ། ། གལ་ཏེ་སྒྲུབ་བྱེད་སྟོན་པའི་ཚིག་དེ་དཔེ་དང་ཆོས་མཐུན་པ་སྟོན་པའི་ངག་ལ་དངོས་མིང་དང་གཞན་རྣམས་ལ་བཏགས་མིང་ངོ་ཞེ་ན། དེ་ཡང་མི་འཐད་པར་ཐལ། སྒྲུབ་ངག་གི་ཡན་ལག་ཐམས་ཅད་སྒྲུབ་བྱེད་ཀྱི་ཡན་ལག་གི་རྣམ་གྲངས་ཙམ་དུ་ཁས་བླངས་པས་གནོད་པའི་ཕྱིར་རོ། ། བཞི་པ་སྤྱིར་བཏང་དང་དམིགས་བསལ་གྱི་དོན་དགག་པ་ལ་གཉིས་ཏེ། དངོས་དང་། གཏན་ཚིགས་ལྟར་སྣང་གཏན་ཚིགས་ཡང་དག་ཏུ་ཐལ་བའོ། ། དང་པོ་ནི། གལ་ཏེ་སྒྲུབ་ངག་གི་ཡན་ལག་ཐམས་ཅད་གཏན་ཚིགས་ཡང་དག་ཏུ་མི་འགྱུར་ཏེ།
དཔེ་དང་ཆོས་མཐུན་པ་གཏན་ཚིག་ཡང་དག་གི་མཚན་ཉིད་དོ་ཞེས་པ་སྤྱིར་བཏང་ནས་གཏན་ཚིགས་ལྟར་སྣང་བའི་མཚན་ཉིད་དམིགས་ཀྱིས་བསལ་བ་ཡིན་པའི་ཕྱིར་ཞེ་ན། དེ་ནི་ཤིན་ཏུ་མི་རིགས་པར་ཐལ། བྱས་པ་དང་བུམ་པ་ལྟ་བུ་སྤྱིའི་ནང་དུ་བྱེ་བྲག་འདུས་པ་ལ་བུམ་པ་དམིགས་ཀྱིས་བཀར་བའི་དོན་ནམ་སྤྱིར་བཏང་ཁས་བླངས་ན་དམིགས་བསལ་གྱིས་གནོད་པ་ལྟ་བུ་དམིགས་ཀྱིས་བསལ་བའི་རྗེས་སུ་སྤྱིའི་དོན་ཁས་བླངས་སུ་རུང་བ་ལྟ་བུ་གང་ཡང་མི་འཐད་པའི་ཕྱིར། ཁྱབ་པ་ཁས་བླངས་སོ། ། དང་པོ་མ་གྲུབ་སྟེ། སྤྱིའི་ནང་དུ་བྱེ་བྲག་འདུས་པས་དམིགས་ཀྱིས་བཀར་བའི་མཚན་ཉིད་རྫོགས་པའི་ཕྱིར་ཞེ་ན། མིག་ཤེས་ཀྱི་བཟུང་བྱ་ཆོས་ཅན། སྒྲ་མི་རྟག་པར་སྒྲུབ་པའི་གཏན་ཚིག་ཡང་དག་ཏུ་ཐལ། དེ་སྒྲུབ་ཀྱི་དཔེར་བརྗོད་པ་དང་ཆོས་མཐུན་པ་ཡིན་པའི་ཕྱིར། གསུམ་ཆར་རོ། །
གཉིས་པ་མ་གྲུབ་སྟེ། དམིགས་ཀྱིས་བསལ་བའི་དོན་དེ་བས་ལྷག་པ་མི་སྲིད་པའི་ཕྱིར་ཞེ་ན། མཚན་ཉིད་སྤྱིར་བཏང་བ་ལ་དམིགས་བསལ་གྱི་དོན་འཐད་པ་ཡོད་པ་སྲིད་པ་མ་ཡིན་པར་ཐལ། དཔེར་བརྗོད་དང་ཆོས་མཐུན་པ་ཙམ་གཏན་ཚིགས་ཡང་དག་གི་མཚན་ཉིད་དུ་ཁས་བླངས་པ་ལ་འཐད་པའི་ཕྱིར། གསུམ་ཆར་ཁས་བླངས་སོ། ། གཉིས་པ་ནི། ཁོ་བོས་ཁས་བླངས་པའི་ལྟར་སྣང་བའི་གཏན་ཚིགས་ལྔ་ཡིན་པས་སྟོང་ཞིང་དཔེ་དང་ཆོས་མཐུན་པ་ནི་གཏན་ཚིགས་ཡང་དག་གི་མཚན་ཉིད་དུ་ཁས་ལེན་པས་སྐྱོན་མེད་ཅེ་ན། དེའི་ལྟར་ན། སྒྲ་ཆོས་ཅན་རྟག་སྟེ། མཉན་བྱ་ཡིན་པའི་ཕྱིར།
སྒྲ་ཉིད་ཀྱི་སྤྱི་བཞིན་ཞེས་དཔེ་དང་ཆོས་མཐུན་པའང་ཆོས་ཅན། སྒྲ་རྟག་པར་སྒྲུབ་པའི་ཡང་དག་པའི་གཏན་ཚིགས་ཉིད་དུ་འགྱུར་བར་ཐལ། རིགས་པ་ཅན་པས་འདོད་པའི་དེ་སྒྲུབ་ཀྱི་གཏན་ཚིགས་དེར་སྣང་གི་ལྔ་ཡིན་པས་སྟོང་ཞིང་ཆོས་གཞན་དཔེ་དང་ཆོས་མཐུན་པའི་ཕྱིར། དེས་འདོད་པའི་དེར་སྣང་ལྔ་ཡིན་པས་སྟོང་བ་མ་གྲུབ་ན། དེར་ཐལ། དེ་སྒྲུབ་ཀྱི་འཁྲུལ་པ་དང་བཅས་པ་དང་། འགལ་བ་དང་། སྐབས་དང་མཚུངས་པ་དང་། བསྒྲུབ་བྱ་དང་མཚུངས་པ་དང་། དུས་ལས་འདས་པའི་གཏན་ཚིགས་ལྟར་སྣང་ལྔ་ཡིན་པས་སྟོང་པའི་ཕྱིར།
གསུམ་ཆར་ཁས་བླངས་སོ། ། དེར་ཡང་མ་ཟད་སྒྲ་རྟག་ཏེ། བརྩལ་མ་ཐག་ཏུ་བྱུང་བ་ཉིད་ཡིན་པའི་ཕྱིར། གློག་ལ་སོགས་པ་བཞིན་ཞེས་དཔེ་དང་ཆོས་མཐུན་པ་ཡང་ཆོས་ཅན། དེ་སྒྲུབ་ཀྱི་གཏན་ཚིགས་ལྟར་སྣང་མ་ཡིན་པར་ཐལ། རིགས་པ་ཅན་པས་འདོད་པའི་ལྟར་སྣང་བའི་གཏན་ཚིགས་ལྔ་ཡིན་པས་སྟོང་པའི་ཕྱིར། གསུམ་ཆར་ཁས་བླངས་སོ། ། གཉིས་པ་བྱེ་བྲག་པའི་ལུགས་དགག་པ་ལ་གཉིས་ཏེ། འདོད་པ་བརྗོད་པ། དེ་དགག་པའོ། །
དང་པོ་ནི། བྱེ་བྲག་པ་རྣམས་ནི། བསྒྲུབ་བྱ་དེ་དང་ལྡན་པའི་ཆོས་གཏན་ཚིགས་སོ་ཞེས་པ་སྟེ་གཏན་ཚིགས་ཡང་དག་གི་མཚན་ཉིད་དུ་བརྗོད་པར་བྱེད་དོ། ། བུ་དང་ལྡན་པ་ཞེས་བརྗོད་ན། ཕ་ཁོ་ན་གོ་བར་བྱེད་པ་ལྟར། བསྒྲུབ་བྱ་དང་ལྡན་པའི་ཆོས་ཞེས་པས། གཏན་ཚིགས་ཁོ་ན་གོ་བར་བྱེད་ཅེས་སོ། ། གཉིས་པ་ལ་གཉིས་ཏེ། བསྒྲུབ་བྱ་དང་ལྡན་པའི་ཆོས་གཏན་ཚིགས་ཀྱི་མཚན་ཉིད་ཡིན་པ་དགག རྟག་དངོས་ཀྱི་ནམ་མཁའ་ཡོད་པར་སྒྲུབ་པའི་གཏན་ཚིགས་མི་སྲིད་པར་ཐལ་བའོ། །
དང་པོ་ལ་གསུམ་སྟེ། བསྒྲུབ་བྱའི་སྤྱི་རྟགས་སུ་ཐལ་བ། ཡ་གྱལ་རྟགས་སུ་ཐལ་བ། གནོད་བྱེད་ཀྱི་རིགས་པ་གཞན་བསྟན་པའོ། ། དང་པོ་ནི། བྱེ་བྲག་པའི་འདོད་པ་དེ་ལ་ཡང་བསྒྲུབ་བྱ་དེ་དང་ལྡན་པའི་ཆོས་གཏན་ཚིགས་ཡང་དག་གི་མཚན་ཉིད་དུ་མི་འཐད་པར་ཐལ། ཁྱོད་ལྟར་ན། བསྒྲུབ་བྱ་དེ་དང་ལྡན་པའི་ཆོས་ཡིན་པ་མི་རྙེད་པའི་ཕྱིར། མ་གྲུབ་སྟེ། སྒྲ་དང་མི་རྟག་པའི་ཚོགས་དོན་ཉིད་དེ་སྒྲ་མི་རྟག་པར་སྒྲུབ་པའི་བསྒྲུབ་བྱ་དེ་དང་ལྡན་པའི་ཆོས་ཡིན་པའི་ཕྱིར་ཞེ་ན།
སྤྱི་སྒྲ་དང་མི་རྟག་པའི་ཚོགས་དོན་ཁོ་ན་ཉིད་ཆོས་ཅན། སྒྲ་མི་རྟག་པར་སྒྲུབ་པའི་ཡང་དག་པའི་གཏན་ཚིགས་སུ་ཐལ་བར་འགྱུར་བར་ཐལ། སྒྲ་མི་རྟག་པར་སྒྲུབ་པའི་བསྒྲུབ་བྱ་དེ་དང་ལྡན་པའི་ཆོས་ཡིན་པའི་ཕྱིར། རྟགས་ཁྱབ་དངོས་འགལ་ཡིན་ནོ། ། འདོད་ན། མི་འཐད་དེ། དེ་སྒྲུབ་ཀྱི་ཕྱོགས་ཆོས་ཕྱིར་རྒོལ་གྱི་ཚད་མས་གྲུབ་ན་དེ་ཉིད་ཀྱི་དུས་ནས་དེ་སྒྲུབ་ཀྱི་བསྒྲུབ་བྱ་ཡང་ཕྱིར་རྒོལ་གྱི་ཚད་མས་གྲུབ་ཟིན་པས་ཁྱབ་པས་གཏན་ཚིགས་ཡང་དག་གི་བྱེད་པ་འཇུག་པ་མེད་པའི་ཕྱིར། གལ་ཏེ་ཚོགས་པའི་ཆོས་རྟགས་སུ་བཀོད་པའི་ཕྱིར། དེ་སྒྲུབ་ཀྱི་གཏན་ཚིགས་ཡང་དག་ཏུ་འགྱུར་རོ་ཞེ་ན། ཁྱོད་རང་གི་བསྟན་བཅོས་སུ་དེ་སྒྲུབ་ཀྱི་གཏན་ཚིགས་ལྟར་སྣང་དུ་བཤད་པའི་གོང་བུ་རྭ་ཅན་འདི་ཆོས་ཅན།
རྟ་ཡིན་ཏེ། རྭ་ཅན་ཡིན་པའི་ཕྱིར་ཞེས་པ་འདིའང་། དེ་སྒྲུབ་ཀྱི་གཏན་ཚིགས་ཡང་དག་ཏུ་འགྱུར་ཏེ། ཚོགས་པའི་ཆོས་རྟགས་སུ་བཀོད་པའི་ཕྱིར། གལ་ཏེ་ཆོས་ཅན་དང་ལྡན་པའི་ཆོས་དེ་གཏན་ཚིགས་ཡང་དག་གི་མཚན་ཉིད་ཡིན་པས་མཚན་གཞི་མེད་པའི་ཉེས་པ་མེད་དོ་ཅེ་ན། ཆོས་ཅན་དང་ལྡན་པའི་ཆོས་དེ་དེ་སྒྲུབ་ཀྱི་གཏན་ཚིགས་ཡང་དག་གི་མཚན་ཉིད་མ་ཡིན་པར་ཐལ། དེ་ཡང་ཉེས་པ་དང་བཅས་པའི་ཕྱིར་ཏེ་འདི་ལྟར། མི་རྟག་པ་ཆོས་ཅན། སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་ཏུ་ཐལ། སྒྲ་དང་ལྡན་པའི་ཆོས་ཡིན་པའི་ཕྱིར།
འདོད་ན། མི་འཐད་དེ། ཁྱོད་སྔར་ངེས་ལ་མི་རྟག་པ་ཕྱིས་སུ་ངེས་པའི་རིམ་པ་མི་འཐད་པའི་ཕྱིར། གལ་ཏེ་ཆོས་དང་ཆོས་ཅན་བསྒྲུབ་བྱ་ཡིན་པའི་ཕྱིར་ན་མ་ངེས་སོ་ཞེ་ན། ཆོས་དང་ཆོས་ཅན་བསྒྲུབ་བྱ་མིན་པར་ཐལ། མི་རྟག་པ་ཕྱིར་རྒོལ་གྱི་ཚད་མས་གྲུབ་ཟིན་པས་སྒྲ་མི་རྟག་པར་བསྒྲུབ་པའི་བསྒྲུབ་བྱར་མི་རུང་བའི་ཕྱིར་དང་། སྒྲའང་དེའི་རིགས་པ་མཚུངས་པའི་ཕྱིར། འགྲེལ་པ་དང་འགྲེལ་བཤད་དང་། དེའི་རྗེས་སུ་འབྲང་བའི་སྐྱེ་བོ་རྣམས་ཀྱིས་བཤད་པ་བྱེད་པ་ནི་མི་འཐད་པར་མཐོང་སྟེ། གཞི་ལྡོག་དང་རང་ལྡོག་གི་རྣམ་གཞག་མ་ཕྱེ་ནས་ཕྱོགས་སྔ་མཁན་པོའི་འདོད་པ་ལ་གནོད་བྱེད་བརྗོད་པར་སྣང་བའི་ཕྱིར་དང་།
རྒྱུ་མཚན་འོག་ནས་འཆད་པའི་ཕྱིར་རོ། ། གཉིས་པ་ལ་གཉིས་ཏེ། སྤྱིའི་དོན་དང་། གཞུང་གི་དོན་ནོ། ། དང་པོ་ནི་ཁ་ཅིག་ན་རེ། གཞུང་འདི་རྣམས་ཀྱི་དོན་ལ། སྤྱིའི་ཆོས་དང་ལྡན་པའི་ཆོས་གཏན་ཚིགས་སུ་མི་འཐད་པས། ཁྱད་པར་ཤེས་འདོད་ཆོས་ཅན་བསྒྲུབ་བྱ་དང་དེ་དང་ལྡན་པའི་ཆོས་གཏན་ཚིགས་སུ་ཐོབ་པར་འགྱུར་ལ། དེ་ལྟར་ན། སྒྲ་རྟག་ཏེ་མཉན་བྱ་ཡིན་པའི་ཕྱིར་ཞེས་པ་ཡང་གཏན་ཚིགས་ཡང་དག་ཏུ་འགྱུར་ཏེ།
ཆོས་དང་ལྡན་པའི་ཆོས་གཏན་ཚིགས་སུ་བཀོད་པའི་ཕྱིར། བསྒྲུབ་བྱའི་ཆོས་བསྒྲུབ་བྱ་དང་དེ་དང་ལྡན་པའི་ཆོས་གཏན་ཚིགས་ཡིན་ན། གཞན་གྱིའང་སྟེ་མི་རྟག་པ་དང་ལྡན་པའི་བུམ་པའི་ཆོས་གཏན་ཚིགས་སུ་འགྱུར་ལ། དེ་ལྟ་ན་མིག་གི་གཟུང་བྱ་ཡང་སྒྲ་མི་རྟག་པར་བསྒྲུབ་པའི་རྟགས་ཡང་དག་ཏུ་ཐལ། གཞན་ཡང་སྒྲ་རྟག་སྟེ། ལུས་ཅན་མ་ཡིན་པའི་ཕྱིར་ཞེས་པ་ལ་སོགས་པའི་མ་ངེས་པ་འཁྲུལ་པ་ཅན་དེ་དག་ཀྱང་གཏན་ཚིགས་སུ་ཐལ། བསྒྲུབ་བྱའི་ཆོས་དང་ལྡན་པའི་ཆོས་གཏན་ཚིགས་སུ་ཁས་བླངས་པའི་ཕྱིར་རོ་ཞེས་འཆད་དོ། ། དེའི་ལྟར་ན་བྱས་པའི་སྤྱི་འམ། བྱས་པ་དང་ལྡན་པའི་ཆོས་སྒྲ་མི་རྟག་པར་སྒྲུབ་པའི་གཏན་ཚིགས་སུ་མི་འཐད་པས། ཁྱད་པར་ཤེས་འདོད་ཆོས་ཅན་བསྒྲུབ་བྱ་དང་དེ་དང་ལྡན་པའི་བྱས་པ་སྒྲ་མི་རྟག་པར་སྒྲུབ་པའི་གཏན་ཚིགས་སུ་ཐལ་བར་འགྱུར་ལ།
དེ་ལྟར་ན། སྒྲ་རྟག་སྟེ། མཉན་བྱ་ཡིན་པའི་ཕྱིར་ཞེས་པ་ཡང་གཏན་ཚིགས་སུ་འགྱུར་ཏེ། ཆོས་དང་ལྡན་པའི་བྱས་པ་གཏན་ཚིགས་སུ་བཀོད་པའི་ཕྱིར། ཞེས་བརྗོད་ན་ལན་ཅི་ཡོད། ཁྱབ་པ་མ་ངེས་ཏེ། བྱས་པ་སྒྲ་མི་རྟག་པར་སྒྲུབ་པའི་གཏན་ཚིགས་སུ་ཁས་བླངས་པ་ཙམ་ཡིན་གྱི་དེ་ཡིན་པས་ཁྱབ་པར་ཁས་མ་བླངས་པའི་ཕྱིར་ཞེ་ན། འོ་ན་སྔ་མ་ལའང་ཁྱབ་པ་མ་ངེས་པར་འགྱུར་ཏེ། ཆོས་དང་ལྡན་པའི་ཆོས་གཏན་ཚིགས་སུ་ཁས་བླངས་པ་ཙམ་ཡིན་གྱི་ཆོས་དང་ལྡན་པའི་ཆོས་ཡིན་ན་དེ་ཡིན་པས་ཁྱབ་པར་ཁས་མ་བླངས་པའི་ཕྱིར་ཞེས་བརྗོད་ན་མཚུངས་སོ། ། གལ་ཏེ་སྒྲ་རྟག་སྟེ།
མཉན་བྱ་ཡིན་པའི་ཕྱིར་ཞེས་བཀོད་པའི་ཚེ་ཆོས་དང་ལྡན་པའི་བྱས་པ་གཏན་ཚིགས་སུ་བཀོད་པ་རྟགས་མ་གྲུབ་སྟེ། བྱས་པའི་གཞི་ལྡོག་གཏན་ཚིགས་སུ་བཀོད་ཀྱང་གོ་མི་ཆོད་ལ་བྱས་པའི་རང་ལྡོག་གཏན་ཚིགས་སུ་མ་བཀོད་པའི་ཕྱིར་ཞེས་སྨྲ་ན། འོ་ན་དེ་ལྟར་བཀོད་པའི་ཚེའང་ཆོས་དང་ལྡན་པའི་ཆོས་རྟགས་སུ་བཀོད་པ་རྟགས་མ་གྲུབ་སྟེ། ཆོས་དང་ལྡན་པའི་ཆོས་ཀྱི་གཞི་ལྡོག་གཏན་ཚིགས་སུ་བཀོད་ཀྱང་གོ་མི་ཆོད་ལ་ཆོས་དང་ལྡན་པའི་ཆོས་ཀྱི་རང་ལྡོག་རྟགས་སུ་མ་བཀོད་པའི་ཕྱིར་ཞེས་བརྗོད་ན་བསྐལ་པའི་བར་དུ་མཚུངས་པར་མཐོང་ངོ་། ། ཡང་ཁྱད་པར་ཤེས་འདོད་ཆོས་ཅན་བསྒྲུབ་བྱ་དང་དེ་དང་ལྡན་པའི་བྱས་པ་གཏན་ཚིགས་ཡིན་ན་སྒྲ་དང་ལྡན་པའི་མཉན་བྱའི་བྱས་པའང་གཏན་ཚིགས་སུ་འགྱུར་ལ། དེ་ལྟར་ན་རྩོལ་བྱུང་ཡང་སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་འགྱུར་ལ། གཞན་ཡང་། དུང་གི་སྒྲ་མི་རྟག་པ་ཡིན་ཏེ། མཉན་བྱ་ཡིན་པའི་ཕྱིར་ཞེས་པ་ལ་སོགས་པའི་འཁྲུལ་པ་ཅན་དེ་དག་ཀྱང་གཏན་ཚིགས་སུ་ཐལ། ཤེས་འདོད་ཆོས་ཅན་དང་ལྡན་པའི་བྱས་པ་གཏན་ཚིགས་སུ་ཁས་བླངས་པའི་ཕྱིར་ཞེས་བརྗོད་ན་ལན་ཅི་ཡོད།
དེ་རྣམས་ཀྱི་ཁྱབ་པ་ཤིན་ཏུ་མ་ངེས་ཏེ། ཤེས་བྱ་མཚོན་བྱ་ཡིན་ན་མཚོན་བྱ་ཡིན་པས་ཁྱབ་པར་ཐལ། ཞེས་པ་ལྟ་བུ་གཞི་ལྡོག་དང་རང་ལྡོག་མ་ཕྱེད་པའི་སུན་འབྱིན་ལྟར་སྣང་འབའ་ཞིག་ཏུ་འདུག་པའི་ཕྱིར་ཞེ་ན། དེ་ནི་ཁྱོད་ལའང་མཚུངས་སོ། དེས་ན་ཉེས་པ་མི་མཚུངས་པའི་དོན་བཤད་ན་འདི་ལྟར་ཡིན་ཏེ། ཆོས་དང་ལྡན་པའི་ཆོས་གཏན་ཚིགས་ཡང་དག་གི་མཚན་ཉིད་ཡིན་ན། དེ་མི་འཐད་པར་ཐལ། སྤྱི་འམ་ཆོས་དང་ལྡན་པའི་ཆོས་གཏན་ཚིགས་ཡང་དག་གི་མཚན་ཉིད་དུ་མི་འཐད་པར་སྔར་བཤད་ཟིན་པའི་ཕྱིར་དང་། ཁྱད་པར་ཤེས་འདོད་ཆོས་ཅན་བསྒྲུབ་བྱ་དང་དེ་དང་ལྡན་པའི་ཆོས་གཏན་ཚིགས་ཡང་དག་གི་མཚན་ཉིད་དུའང་མི་འཐད་པའི་ཕྱིར་རོ། ། ཁྱབ་བསལ་དངོས།
རྟགས་ཕྱི་མ་མ་གྲུབ་སྟེ། ཁྱད་པར་ཤེས་འདོད་ཆོས་ཅན་བསྒྲུབ་བྱ་དང་དེ་དང་ལྡན་པའི་ཆོས་གཏན་ཚིགས་ཡང་དག་གི་མཚན་ཉིད་དུ་ཐོབ་པར་འགྱུར་བའི་ཕྱིར་ཞེ་ན། འོ་ན་མཉན་བྱ་ཆོས་ཅན། སྒྲ་རྟག་པར་སྒྲུབ་པའི་གཏན་ཚིགས་ཡང་དག་ཏུ་ཐལ། རྟག་པའི་ཆོས་དང་ལྡན་པའི་ཆོས་ཡིན་པའི་ཕྱིར། ཁྱབ་པ་ཁས་བླངས་སོ། ། མ་གྲུབ་ན། དེར་ཐལ། ནམ་མཁའི་ཆོས་དང་ལྡན་པའི་ཆོས་ཡིན་པའི་ཕྱིར། ཁྱབ་བསལ་དངོས།
མ་གྲུབ་ན། ཁས་བླངས་མོད་ཁས་བླངས་གསལ་བར་སྟོན་ན་དེར་ཐལ། སྒྲའི་ཆོས་ཡིན་པའི་ཕྱིར། གསུམ་ཆར་རོ། ། ཡང་བསྒྲུབ་བྱའི་ཆོས་བསྒྲུབ་བྱ་དང་བསྒྲུབ་བྱའི་ཆོས་དང་ལྡན་པའི་ཆོས་གཏན་ཚིགས་ཡང་དག་གི་མཚན་ཉིད་དུ་མི་འཐད་པར་ཐལ། མི་རྟག་པ་དང་ལྡན་པའི་ཆོས་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་གི་མཚན་ཉིད་དུ་མི་རིགས་པའི་ཕྱིར། ཁྱབ་པ་ཁས་བླངས་སོ། ། མ་གྲུབ་ན། མིག་ཤེས་ཀྱི་གཟུང་བྱ་ཆོས་ཅན། སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་ཏུ་ཐལ།
མི་རྟག་པ་དང་ལྡན་པའི་ཆོས་ཡིན་པའི་ཕྱིར། ཁྱབ་པ་ཁས་བླངས་སོ། ། མ་གྲུབ་ན། དེར་ཐལ། བུམ་པའི་ཆོས་ཡིན་པའི་ཕྱིར། གསུམ་ཆར་རོ། ། གཞན་ཡང་། ལུས་ཅན་མ་ཡིན་པ་ཆོས་ཅན། སྒྲ་རྟག་པར་བསྒྲུབ་པའི་གཏན་ཚིགས་ཡང་དག་ཏུ་ཐལ། རྟག་པ་དང་ལྡན་པའི་ཆོས་ཡིན་པའི་ཕྱིར།
ཁྱབ་པ་ཁས་བླངས་སོ། ། མ་གྲུབ་ན་དེར་ཐལ། ནམ་མཁའི་ཆོས་ཡིན་པའི་ཕྱིར། གསུམ་ཆར་རོ། ། དེ་ལྟར་བཤད་པ་མཁས་མཆོག་གི་དགོངས་པའོ། ། གཉིས་པ་གཞུང་གི་དོན་ནི། རྒྱས་པར་བཤད་ན་སྤྱི་དོན་གྱི་སྐབས་སུ་བཤད་པ་བཞིན་ཏུ་ཤེས་པར་བྱེད་དགོས་ལ་བསྡུ་ན་ནི་འདི་ལྟར་ཡིན། ཁྱད་པར་ཤེས་འདོད་ཆོས་ཅན་བསྒྲུབ་བྱ་དང་དེ་དང་ལྡན་པའི་ཆོས་གཏན་ཚིགས་ཡང་དག་གི་མཚན་ཉིད་དུ་ཐོབ་ན། མཉན་བྱ་ཆོས་ཅན། སྒྲ་རྟག་པར་སྒྲུབ་པའི་གཏན་ཚིགས་ཡང་དག་ཏུ་ཐལ།
རྟག་པ་དང་ལྡན་པའི་ཆོས་ཡིན་པའི་ཕྱིར། ཡང་སྒྲ་ཆོས་ཅན། ཁྱོད་སྒྲ་རྟག་པར་སྒྲུབ་པའི་བསྒྲུབ་བྱ་མ་ཡིན་པར་ཐལ། ཁྱོད་དེ་སྒྲུབ་ཀྱི་ཕྱིར་རྒོལ་གྱི་ཚད་མས་ངེས་པའི་ཚུལ་གྱིས་གྲུབ་ཟིན་པའི་ཕྱིར། གལ་ཏེ་བསྒྲུབ་བྱའི་ཆོས་བསྒྲུབ་བྱ་དང་དེ་དང་ལྡན་པའི་ཆོས་གཏན་ཚིགས་ཡང་དག་གི་མཚན་ཉིད་ཡིན་པས་ཉེས་པ་མེད་དོ་ཅེ་ན། གཞན་གྱིའང་སྟེ་མིག་ཤེས་ཀྱི་གཟུང་བྱ་ཆོས་ཅན། སྒྲ་མི་རྟག་པར་སྒྲུབ་པའི་གཏན་ཚིགས་ཡང་ཏུ་ཐལ། མི་རྟག་པ་དང་ལྡན་པའི་ཆོས་ཡིན་པའི་ཕྱིར། གསུམ་ཆར་རོ། ། དེར་མ་ཟད།
མ་ངེས་པ་སྟེ། ལུས་ཅན་མ་ཡིན་པ་ཆོས་ཅན། སྒྲ་རྟག་པར་སྒྲུབ་པའི་གཏན་ཚིགས་ཡང་དག་ཏུ་ཐལ། རྟག་པ་དང་ལྡན་པའི་ཆོས་ཡིན་པའི་ཕྱིར་རོ། ། གསུམ་ཆར་རོ། ། གཉིས་པ་ནི། རྟག་དངོས་ཀྱི་ནམ་མཁའ་དང་བདག་ལ་སོགས་པ་ཡོད་པ་ཉིད་དུ་སྒྲུབ་པའི་སྦྱོར་བ་ཡང་འགོད་པར་མི་བྱེད་པར་འགྱུར་བ་རིགས་པར་ཐལ། རྟག་དངོས་ཀྱི་ནམ་མཁའ་དང་བདག་ལ་སོགས་པ་དང་ལྡན་པའི་ཆོས་མི་སྲིད་པའི་ཕྱིར། ཁྱབ་པ་དངོས། མ་གྲུབ་ན་དེར་ཐལ།
རྟག་དངོས་ཀྱི་ནམ་མཁའ་དང་བདག་ལ་སོགས་པ་མི་སྲིད་པའི་ཕྱིར། གསུམ་ཆར་རོ། ། ཁ་ཅིག་སྐབས་འདིར་སྦྱོར་བ་འདིའི་ཤེས་འདོད་ཆོས་ཅན་མི་སྲིད་པའི་ཕྱིར་ཞེས་རྟགས་ཚད་གྲུབ་བྱེད་པ་དང་། གོང་འོག་གཞན་དུ་རྟག་རྫས་ཀྱི་སྤྱི་མེད་ཀྱང་དེ་བདེན་མེད་དུ་སྒྲུབ་པའི་ཤེས་འདོད་ཆོས་ཅན་གཞི་གྲུབ་པ་མི་འགལ་ལོ་ཞེས་སྨྲ་བ་ནང་འགལ་བ་ཁོ་ནའོ། ། གསུམ་པ་སེར་སྐྱ་པའི་ལུགས་དགག་པ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། སེར་སྐྱ་པ་རྣམས་ན་རེ། དེའི་སྦྱོར་བ་ཉེ་བར་བཏགས་པའི་བྱེ་བྲག་གི་གཞན་གྱི་དོན་གྱི་རྗེས་སུ་དཔག་པ་རྣམ་པ་གཉིས་ཏེ། ཆ་ཤས་མེད་པའི་གཙོ་བོ་ཡོད་པར་སྒྲུབ་པའི་གཏན་ཚིགས་ལྔ་ལྟ་བུ་རང་ཕྱོགས་གཙོ་བོར་སྒྲུབ་པ་རྣམ་པར་ལྡན་པ་དང་།
གཞན་གྱི་འདོད་པ་བཀག་པ་ཙམ་གྱིས་རང་ཕྱོགས་གྲུབ་པའི་མཚན་ཉིད་རྫོགས་པ་བསལ་ཏེ་འོངས་པའོ་ཞེས་པའོ། ། དགོས་པ་ཅིའི་ཕྱིར་ན། བསྒྲུབ་བྱ་ཕྱིར་རྒོལ་གཞན་ལ་བསྟན་པར་བྱ་བའི་དོན་དུ་ཡིན་པའི་ཕྱིར་རོ། ། ཞེས་ཟེར་རོ། ། གཉིས་པ་ལ་གཉིས་ཏེ། སེར་སྐྱ་པས་བཏགས་པའི་རྣམ་པར་ལྡན་པའི་གཏན་ཚིགས་དགག་པ་དང་། དེས་བཏགས་པའི་བསལ་ཏེ་འོངས་པའི་གཏན་ཚིགས་དགག་པའོ། ། དང་པོ་ལ་གཉིས་ཏེ། ཆ་ཤས་མེད་པའི་མཚན་ཉིད་ལྔ་ལྡན་གྱི་གཙོ་བོ་ཡོད་པ་བསྒྲུབ་བྱ་ཡིན་པ་དགག་པ་དང་། ཉེས་པ་དེ་ཆ་ཤས་མེད་པའི་སྐྱེས་བུ་ལའང་མཚུངས་པའོ། །
དང་པོ་ལ་གཉིས་ཏེ། ཆ་ཤས་མེད་པའི་གཙོ་བོ་རྟག་དངོས་སུ་ཡོད་པ་བསྒྲུབ་བྱར་མི་འཐད་པ་དང་། གཙོ་བོ་ཞེས་པའི་སྒྲའི་བརྗོད་བྱ་ཡོད་པར་སྒྲུབ་ན་སངས་རྒྱས་པ་ལ་གྲུབ་ཟིན་བསྒྲུབ་པའོ། ། དང་པོ་ལ་གསུམ་སྟེ། རྗེས་དཔག་གི་ཚད་མའི་གཞལ་བྱ་འགལ་བ་དང་། མཐུན་དཔེ་ལ་རྗེས་འགྲོ་མེད་པའི་ཉེས་པ་ཡོད་པ་དང་། ཁས་བླངས་ནང་འགལ་བར་བསྟན་པའོ། ། དང་པོ་ནི། རྣམ་པར་ལྡན་པའི་སྒྲུབ་ངག་ནི། དམ་བཅའ་བརྗོད་པ་སོགས་ཡན་ལག་ལྔ་དང་ལྡན་པ་ཡིན་ལ།
དེ་ཐམས་ཅད་ནི་གཏན་ཚིགས་ཉིད་མ་ཡིན་ཏེ། རྣམ་པར་ལྡན་པ་དང་བསལ་ཏེ་འོངས་པའི་ནང་དུ་འདུས་པའི་ཕྱིར་རོ། ། དེའི་ནང་ནས་གཅིག་ཏུ་བསྡུས་ཏེ་བརྗོད་པ་ནི། ཆ་ཤས་མེད་པའི་གཙོ་བོ་རྟག་པའི་རྫས་སུ་གྱུར་པ་མཐོང་དུ་མི་རུང་བའི་རང་བཞིན་ཡོད་དེ་གསལ་བ་རྣམས་དང་རྗེས་སུ་འགྲོ་བ་མཐོང་བའི་ཕྱིར་རོ། ། དེ་ཡང་དེ་ཙམ་ལྔ་ལ་བདེ་བའི་རིགས་གཅིག་པ་དང་། སྡུག་བསྔལ་དང་། བཏང་སྙོམས་ཀྱི་རིགས་གཅིག་མཐོང་བས། འབྲས་བུ་གཅིག་རྟགས་སུ་བཀོད་ནས། རང་རྒྱུ་གཅིག་སྔོན་དུ་སོང་བར་སྒྲུབ་པར་ཡིན་ལ། དེ་ཡང་རྟག་པའི་རྫས་ཡིན་པ།
ཆ་ཤས་མེད་པའི་གཅིག་པུ་ཡིན་པ། མི་མཐོང་བའི་རང་བཞིན་ཡིན་པ་ལ་སོགས་པའི་གཙོ་བོ་མཚན་ཉིད་ལྔ་ལྡན་སྒྲུབ་པའོ། ། གཙོ་བོ་དང་རྟག་པའི་རྫས་ཡིན་པ་སོགས་མཚན་ཉིད་ལྔ་ལྡན་གྱི་ཚོགས་དོན་དེ་རྟགས་ཡང་དག་གི་བསྒྲུབ་བྱར་མི་འཐད་པར་ཐལ། དེ་རྗེས་དཔག་གི་ཚད་མའི་ཡུལ་ཡིན་པ་ཚད་མས་མི་ཤེས་པའི་ཕྱིར། འགྲེལ་པ་རྗེས་འབྲང་དང་བཅས་པ་རྣམས་ནི། མཚན་ཉིད་ལྔ་ལྡན་གྱི་གཙོ་བོ་རང་མཚན་རྗེས་དཔག་ཚད་མའི་གཞལ་བྱར་མི་འཐད་པར་ཐལ། གྲངས་ཅན་དེ་ལྟར་འདོད་པ་རྗེས་དཔག་ཚད་མའི་གཟུང་ཡུལ་སྤྱི་མཚན་ཡིན་པ་མི་ཤེས་པས་ཀུན་ནས་བསླངས་བ་ཡིན་པའི་ཕྱིར་ཞེས་འཆད་མོད་རྩ་བའི་དགོངས་པ་སྔ་མ་ལྟར་ལེགས་པར་སེམས་སོ། ། རྣམ་འགྲེལ་ངེས་སུ་ཡང་འདིའི་དོན་མང་དུ་བཤད་ཡོད་པས་དེ་ལས་ཤེས་པར་བྱའོ། ། བསྒྲུབ་བྱའི་ཆོས་ཀྱང་སྟེ། རྟག་པའི་རྫས་སུ་ཡོད་པ་སོགས་ཀྱང་དེ་སྒྲུབ་ཀྱི་སྒྲུབ་བྱེད་དུ་འགྱུར་བར་ཐལ།
གསལ་བ་རྣམས་དང་རྗེས་སུ་འགྲོ་བ་མཐོང་བ་དེ་དེ་སྒྲུབ་ཀྱི་སྒྲུབ་བྱེད་དུ་འགྱུར་བ་གང་ཞིག་རྟག་པའི་རྫས་སུ་ཡོད་པ་སོགས་ཀྱི་རང་བཞིན་དང་གསལ་བ་རྣམས་དང་རྗེས་སུ་འགྲོ་བ་མཐོང་བ་རང་བཞིན་གཅིག་ཡིན་པའི་ཕྱིར། རྟགས་སྔ་མ་དངོས། ཕྱི་མ་ཁས་བླངས་ཏེ། གཙོ་བོ་དེ་ཆ་ཤས་མེད་པ་དང་། ཀུན་གྱི་རང་བཞིན་དང་། དབྱེ་བ་གཏན་མེད་དུ་ཁས་བླངས་པའི་ཕྱིར་རོ། ། སྒྲུབ་ངག་ཡིན་ན་དམ་བཅའ་བརྗོད་པ་སོགས་ཡན་ལག་ལྔ་ལྡན་ཡིན་པས་ཁྱབ་པ་མི་འཐད་པར་ཐལ། གཏམ་རྒྱུད་རྒྱས་པའི་ངག་དེ་སྒྲུབ་ཀྱི་གཏན་ཚིགས་ཡང་དག་ཏུ་འཐད་པ་མིན་ཞིང་ལྷག་ཆད་ནོར་འཁྲུལ་དང་བྲལ་བའི་སྒྲུབ་ངག་བསྡུས་པ་ཡང་ཁྱོད་ཀྱིས་བརྗོད་པ་མ་ཡིན་པའི་ཕྱིར། འདིར་རང་ལུགས་ལ་སྒྲུབ་པའི་ངག་ཡང་དག་ཡིན་ན་ཁྱོད་ཀྱི་ཁྱབ་པ་བརྗོད་དགོས་པར་སྟོན་པ་ནི་མ་ཡིན་ནོ། ། འོ་ན་ཁོས་འདོད་པའི་གཏམ་རྒྱུད་རྒྱས་པ་དེ་གང་ཞེ་ན།
གཙོ་བོ་ཡོད་དེ། གསལ་བ་རྣམས་དང་རྗེས་སུ་འགྲོ་བར་མཐོང་བའི་ཕྱིར། ནང་གི་ཁྱད་པར་འབྲས་བུ་དང་རྒྱུར་གྱུར་པ་རྣམས་ལ་རིགས་གཅིག་རྗེས་སུ་འགྲོ་བར་མཐོང་སྟེ། སྒྲ་སོགས་དེ་ཙམ་ལྔ་པོ་རྣམས་ནི་བདེ་སྡུག་རྨོངས་པ་གསུམ་གྱི་བཀོད་པའི་ཁྱད་པར་ཡིན་པའི་ཕྱིར། ཅིའི་ཕྱིར་ལྔ་པོ་རྣམས་ཀྱི་ཞེ་ན། ལྔ་པོ་རྣམས་ལ་འབྲས་བུ་གཅིག་ཡོད་པའི་ཕྱིར་རོ། ། ཞེས་པའོ། ། གཉིས་པ་མཐུན་དཔེ་ལ་རྗེས་འགྲོ་མེད་པ་ནི། འབྲས་བུས་རྒྱུ་དཔོག་པ་ལྷག་མ་དང་ལྡན་པ་ལས་དབང་ཤེས་ཀྱི་ཡུལ་ལས་འདས་པའི་དོན་རྟོགས་པར་བྱེད་ལ། ཡན་ལག་ལྔ་ལྡན་གྱི་ཚིག་དེ་ཉིད་གཏན་ཚིགས་ཡིན་ནོ་ཞེ་ན།
གཙོ་བོ་དང་རྟག་པའི་རྫས་སོགས་མཚན་ཉིད་ལྔ་ལྡན་གྱི་ཚོགས་དོན་གཏན་ཚིགས་ཡང་དག་གི་བསྒྲུབ་བྱར་མི་འཐད་པར་ཐལ། ཤིང་གི་ཤུན་ལྤགས་ལ་སོགས་ལ་ཡོད་པའི་རིགས་གཅིག་དཔེར་ཁས་བླངས་ཀྱང་རྟག་པའི་རྫས་སོགས་མཚན་ཉིད་ལྔ་ལྡན་མཐུན་དཔེ་ལ་རྗེས་འགྲོ་དང་ལྡན་པ་མིན་པའི་ཕྱིར། འགྲེལ་པ་རྗེས་འབྲང་དང་བཅས་པ་དག མཚན་ཉིད་ལྔ་ལྡན་གྱི་གཙོ་བོ་ཡོད་པ་རྟགས་ཀྱི་བསྒྲུབ་བྱ་མིན་པར་ཐལ། གཙོ་བོ་དཔེ་ལ་རྗེས་འགྲོ་དང་ལྡན་པ་མིན་པའི་ཕྱིར་ཞེས་སྨྲ་བ་ནི་རྟགས་སྐོར་གྱི་རྣམ་གཞག་ལེགས་པར་མ་ཆགས་པ་ཡིན་ཏེ། མཚན་ཉིད་ལྔ་ལྡན་གྱི་གཙོ་བོ་བདེན་མེད་ཀྱང་རྟགས་ཀྱི་བསྒྲུབ་བྱ་མ་ཡིན་པར་ཐལ། གཙོ་བོ་དཔེ་ལ་རྗེས་འགྲོ་དང་ལྡན་པ་མིན་པའི་ཕྱིར། གསུམ་ཆར་རོ། ། སྒྲ་མི་རྟག་པ་ཡང་རྟགས་ཀྱི་བསྒྲུབ་བྱ་མ་ཡིན་པར་ཐལ། སྒྲ་དཔེ་ལ་རྗེས་འགྲོ་དང་ལྡན་པ་མ་ཡིན་པའི་ཕྱིར།
གསུམ་ཆར་རོ། ། དེས་ན་ཕྱོགས་སྔ་མཁན་པོས་རྟགས་ཡང་དག་གི་བསྒྲུབ་བྱའི་ཆོས་ཡིན་ན་རང་གི་དེ་བསྒྲུབ་ཀྱི་མཐུན་དཔེ་ལ་རྗེས་སུ་འགྲོ་དགོས་པ་དང་། དེའི་ཤེས་འདོད་ཆོས་ཅན་ཡིན་ན་དེ་ལ་རྗེས་སུ་འགྲོ་མི་དགོས་པའི་ཁྱད་པར་མ་ཕྱེད་ནས་མཁས་མཆོག་གི་གཞུང་ལོག་པར་བཤད་པ་ཡིན་ནོ། ། དེར་མ་ཟད། སྦྱོར་བའི་ངག་གིས་ཀྱང་རྟག་པའི་རྫས་སོགས་མཚན་ཉིད་ལྔ་ལྡན་གྱིས་ཁྱད་པར་དུ་བྱས་པའི་གཙོ་བོ་ཡོད་པར་ཉེ་བར་འཇལ་ཞིང་སྒྲུབ་པ་མི་རིགས་པར་ཐལ། ངག་གིས་དེ་འདྲའི་གཙོ་བོ་ཚད་མའི་ལམ་དུ་སྒྲུབ་པར་མི་ནུས་པའི་ཕྱིར་རོ། ། གསུམ་པ་ཁས་བླངས་ནང་འགལ་བར་བསྟན་པ་ནི། ཤིང་ལ་སོགས་པ་ལ་འབྲས་བུ་རིགས་གཅིག་མཐོང་བའི་རྟགས་ཀྱིས་རྟག་པའི་རྫས་སོགས་མཚན་ཉིད་ལྔ་ལྡན་གྱི་གཙོ་བོ་སྔོན་དུ་སོང་བར་སྒྲུབ་པར་མི་ནུས་པར་ཐལ། དེ་ལྟར་ན་འབྲས་བུ་དུ་མ་མཐོང་བའི་རྟགས་ཀྱིས་རྒྱུ་གཅིག་ཁོ་ན་ཡོད་པ་དགག་པའི་ཆེད་དུ་རྒྱུ་དུ་མ་སྔོན་དུ་སོང་བར་སྒྲུབ་པའི་དམ་བཅའི་དོན་དང་འགལ་བར་འགྱུར་བའི་ཕྱིར་རོ། ། གཉིས་པ་ལ་གཉིས་ཏེ།
དངོས་དང་། དེའི་ལན་དགག་པའོ། ། དང་པོ་ནི། འབྲས་བུ་རིགས་གཅིག་མཐོང་བའི་རྟགས་ཀྱིས་རང་གི་རྒྱུ་སྔོན་དུ་སོང་བར་སྒྲུབ་པ་ཡིན་གྱི་རྟག་པའི་རྫས་ཀྱིས་ཁྱད་པར་དུ་བྱས་པའི་རྒྱུ་གཅིག་ཁོ་ན་སྔོན་དུ་སོང་བར་སྒྲུབ་པ་མ་ཡིན་ཞེས་པ་དང་། གཙོ་བོ་ཞེས་པའི་སྒྲའི་བརྗོད་བྱ་ཡོད་པར་སྒྲུབ་པ་ཡིན་གྱི་རྟག་པའི་རྫས་སོགས་མཚན་ཉིད་ལྔ་ལྡན་གྱི་གཙོ་བོ་ཡོད་པར་མི་སྒྲུབ་པས་མཐུན་དཔེ་ལ་རྗེས་འགྲོ་མེད་པའི་སྐྱོན་མེད་ཅེ་ན། གཙོ་བོ་ཞེས་པའི་སྒྲའི་བརྗོད་བྱ་དང་ཡོད་ཙམ་གྱི་ཚོགས་དོན་དང་ཤིང་ལ་སོགས་པ་དང་རང་རྒྱུ་སྔོན་དུ་སོང་བའི་ཚོགས་དོན་ཆོས་ཅན། ཁྱོད་སངས་རྒྱས་པའི་ངོར་གཞན་དོན་གྱི་རྟགས་ཀྱི་བསྒྲུབ་བྱ་ཡང་དག་མ་ཡིན་པར་ཐལ། ཁྱོད་སངས་རྒྱས་པའི་ཚད་མས་རྩོད་པ་མེད་པར་གྲུབ་ཟིན་པའི་ཕྱིར། ཤིང་ལ་སོགས་པ་དང་། ཆ་ཤས་མེད་པའི་རིགས་ཀྱི་རྒྱུ་སྔོན་དུ་སོང་བའི་ཚོགས་དོན་ཡང་བསྒྲུབ་བྱ་ཡང་དག་མ་ཡིན་པར་ཐལ།
ཤིང་ཤུན་ལ་སོགས་པ་བཞིན་དུ་རིགས་མི་མཐུན་པའི་ཐ་དད་པའི་གསལ་བ་རྣམས་ལ་ཆ་ཤས་མེད་པའི་རིགས་ཀྱི་རྒྱུ་དེ་རྗེས་སུ་འགྲོ་བ་མེད་པའི་ཕྱིར། གཉིས་པ་ནི། དེ་ཙམ་ལྔ་བདེ་བ་ལ་སོགས་པའི་བཀོད་པ་ཡིན་ལ་གསལ་བ་ཐམས་ཅད་ཆ་ཤས་མེད་པའི་གཙོ་བོ་དེའི་རིགས་ཅན་དུ་གྲུབ་སྟེ། དེ་ལ་བདེ་བ་ལ་སོགས་པའི་རིགས་རྗེས་སུ་འགྲོ་བའི་ཕྱིར་ཞེ་ན། ཐ་དད་པའི་གསལ་བ་རྣམས་ཆ་ཤས་མེད་པའི་གཙོ་བོ་ཞེས་པའི་རིགས་གཅིག་རྗེས་སུ་འགྲོ་བ་ཅན་མ་ཡིན་པར་ཐལ། དེ་ལྟར་ཚད་མ་གང་གིས་ཀྱང་མ་རྟོགས་པའི་ཕྱིར། ཁ་ཅིག་བསྒྲུབ་ཆོས། དེ་སྒྲུབ་པ་ལ་རྟགས་གང་བཀོད་ཀྱང་ལྟར་སྣང་གསུམ་པོ་གང་རུང་གཅིག་ལས་མ་འདས་པའི་ཕྱིར་རོ་ཞེས་འགོད་པར་བྱེད་དོ། ། དེ་ནི་མི་འཐད་དེ། བདག་མེད་ཀྱང་བདག་མེད་དུ་མི་འགྲུབ་པར་ཐལ།
དེ་སྒྲུབ་པ་ལ་རྟགས་གང་བཀོད་ཀྱང་ལྟར་སྣང་གསུམ་པོ་གང་རུང་གཅིག་ལས་མ་འདས་པའི་ཕྱིར་རོ། ། ཞེས་བརྗོད་ན་མི་མཚུངས་སམ། ། གཉིས་པ་ཉེས་པ་དེ་ཆ་ཤས་མེད་པའི་སྐྱེས་བུ་ལ་མཚུངས་པ་ལ་གསུམ་སྟེ། དགག་པ་དངོས་དང་། ཁས་བླངས་འགལ་བ་དང་། མ་ངེས་པར་བསྟན་པའོ། ། དང་པོ་ནི། ཆ་ཤས་མེད་པའི་རིགས་གཅིག་གསལ་བ་རྣམས་ལ་རྗེས་སུ་འགྲོ་བར་མཐོང་སྟེ། གཞན་དུ་དེ་ཙམ་ལྔ་ལ་སྙིང་སྟོབས་ལ་སོགས་པ་འབྲས་བུ་གཅིག་པ་ཉིད་མཐོང་བའི་ཕྱིར་ཞེ་ན། འབྲས་བུ་རིགས་གཅིག་མཐོང་ན་ཆ་ཤས་མེད་པའི་རིགས་གཅིག་རྗེས་སུ་འགྲོ་བས་མ་ཁྱབ་པར་ཐལ།
འཇིག་རྟེན་ན་རྐྱེན་གསུམ་ལ་ཆ་ཤས་མེད་པའི་རིགས་རྗེས་སུ་འགྲོ་བ་མེད་ཀྱང་རང་འབྲས་རྣམ་པར་ཤེས་པ་བྱེད་པར་ཚད་མས་མཐོང་བའི་ཕྱིར། གལ་ཏེ། རྒྱུ་ནི། གཉིས་ཏེ། ཉེར་ལེན་དང་། ལྷན་གཅིག་བྱེད་པའོ། ། འབྲས་བུ་གཅིག་མཐོང་བས་རང་གི་རང་བཞིན་དུ་འགྱུར་བའི་རང་གི་ཉེར་ལེན་གཅིག་སྔོན་དུ་སོང་བར་བསྒྲུབ་པ་ཡིན་གྱི། ལྷན་ཅིག་བྱེད་རྐྱེན་གཅིག་ཁོ་ན་སྔོན་དུ་སོང་བར་མི་བསྒྲུབ་པས་སྐྱོན་མེད་དོ་ཞེ་ན། ཉེ་བར་ལེན་པ་ལའང་འབྲས་བུ་གཅིག་མཐོང་བའི་རྟགས་ཀྱིས་རང་གི་རང་བཞིན་དུ་གྱུར་པའི་རང་གི་ཉེར་ལེན་གཅིག་ཁོ་ན་སྒྲུབ་ནུས་པ་མ་ཡིན་པར་ཐལ། དེ་ལའང་བཤད་ཟིན་པའི་ཉེས་པ་དེར་འགྱུར་བའི་ཕྱིར།
ཆ་ཤས་མེད་པའི་སྐྱེས་བུ་ལ་ཡང་ཡོན་ཏན་གསུམ་གྱི་རང་བཞིན་རྗེས་སུ་དཔོག་ནུས་པར་ཐལ། དེ་ལའང་རྣམ་པར་ཤེས་པ་དང་བ་དང་། མཐར་སྤྲོ་བ་ལ་སོགས་པའི་འབྲས་བུ་རིགས་གཅིག་མཐོང་བའི་ཕྱིར་གསུམ་ཆར་རོ། ། དང་བ་དང་རྟོག་པ་ནི་སྐྱེས་བུའི་རང་བཞིན་མ་ཡིན་ཏེ། དེ་ནི་ཕྱི་རོལ་དེ་ཙམ་ལྔའི་རང་བཞིན་དང་གཅིག་ཡིན་པའི་ཕྱིར་ཞེ་ན། དང་བ་སོགས་དེ་ཕྱི་རོལ་དེ་ཙམ་ལྔའི་རང་བཞིན་དང་གཅིག་མ་ཡིན་པར་ཐལ། དེ་ནི་སྐྱེས་བུ་ལ་ཡང་མཐོང་ཞིང་། རྣ་བ་ལ་སོགས་པའི་འཇུག་པ་དང་ཐ་དད་མི་དད་པའམ། ཐ་དད་པར་འཛིན་ཀྱང་རུང་འབྲས་བུ་གཅིག་པས་རང་གི་རང་བཞིན་དུ་གྱུར་པའི་རང་གི་ཉེར་ལེན་གཅིག་ཏུ་འདོད་པ་གཉིས་ཀར་སྐྱོན་ཡོད་པའི་ཕྱིར། རྣམ་པར་ལྡན་པའི་གཏན་ཚིགས་ཚད་ལྡན་བཅུ་དྲུག་མཐོང་བ་སོགས་གཞན་བཞི་ལའང་།
རྗེས་དཔག་གཞལ་བྱ་དང་འབྲེལ་པ་མེད་པའི་ཉེས་པ་བརྗོད་པར་བྱའོ། ། ཞེས་འགྲེལ་བཤད་མཁན་པོས་བཤད་དོ། ། གཉིས་པ་ནི། སྔར་བཤད་པ་རྣམས་ཀྱིས་ཆ་ཤས་མེད་པའི་གཙོ་བོ་རྟག་པའི་རྫས་སོགས་མཚན་ཉིད་ལྔ་ལྡན་དུ་ཡོད་པར་བསྒྲུབ་པའི་གཏན་ཚིགས་ཕྱོགས་ཆོས་མ་གྲུབ་པར་བསྟན་ནས་ད་འགལ་བའི་སྐྱོན་སྟོན་པ་ནི། མཐུན་དཔེ་ལ་རྗེས་སུ་འགྲོ་བ་ཁས་བླངས་ན་ཡང་། འབྲས་བུ་རིགས་གཅིག་མཐོང་བའི་རྟགས་ཀྱིས་རང་གི་རང་བཞིན་དུ་གྱུར་པའི་རང་གི་ཉེར་ལེན་གཅིག་ཁོ་ན་སྔོན་དུ་སོང་བར་སྒྲུབ་པ་མི་རིགས་པར་ཐལ། ཤིང་གི་ཤུན་ལྤགས་ལ་སོགས་པ་རང་གི་རང་བཞིན་མ་ཡིན་པའི་ཤིང་གི་ཉེར་ལེན་དང་རྒྱུ་དུ་མ་ལས་བྱུང་གི་རང་གི་རང་བཞིན་དུ་གྱུར་པའི་རང་གི་ཉེར་ལེན་གཅིག་ཁོ་ན་ལས་འབྱུང་བ་ཁེགས་པས་རྟགས་འགལ་བ་ཉིད་ཡིན་པའི་ཕྱིར་རོ། ། གསུམ་པ་མ་ངེས་པར་བསྟན་པ་ནི། སྔར་བཤད་པའི་རྟགས་དེ་ཁྱབ་པ་མ་ངེས་པར་ཡང་འགྱུར་བར་ཐལ། ཤིང་ཤུན་དང་།
ཁམ་ཕོར་ལ་སོགས་པས་ཁྱབ་པ་མ་ངེས་པའི་ཕྱིར་རོ། ། ཐམས་ཅད་ཀྱི་དོན་བསྡུས་ན། དམ་བཅའི་ཚིག་དེས་ནི་བསྒྲུབ་བྱ་འཕངས་པར་ཁྱོད་ཀྱིས་འདོད་ཀྱང་། དམ་བཅའ་ཡང་དག་མ་ཡིན་པར་ཐལ། རྟག་པའི་རྫས་སོགས་མཚན་ཉིད་ལྔ་ལྡན་མཐུན་དཔེ་ལ་རྗེས་སུ་འགྲོ་བ་མེད་པའི་ཕྱིར། གསུམ་ཆར་རོ། ། འགྲེལ་བཤད་ཀྱི་འགྱུར་ལྟར་ན། དཔེ་ནི་བསྒྲུབ་བྱས་དམན་པ་ཞེས་འབྱུང་ཡང་། སྔར་བཤད་པའི་བསྒྲུབ་བྱའི་ཆོས་ཀྱིས་མཐུན་དཔེ་སྟོང་པའི་ཕྱིར་ཞེས་འཆད་པས་དོན་འདྲའོ་ཞེས་པ་ལ་ལ་འདོད་དོ། ། ཆ་ཤས་ཀྱི་དབྱེ་བ་མེད་པ་ལ་སོགས་པའི་མཚན་ཉིད་ལྔ་ལྡན་གྱི་གཙོ་བོའི་རྗེས་སུ་འགྲོ་བའི་མཐུན་དཔེ་ཡང་དག་ཡོད་པ་མ་ཡིན་པར་ཐལ།
མཐུན་དཔེ་ཡང་དག་ཡིན་ན་ཆ་ཤས་ཅན་ཡིན་དགོས་པའི་ཕྱིར་རོ། ། དེ་བཞིན་དུ་ཚད་དང་ལྡན་པ་དང་། རྒྱུ་དང་འབྲས་བུའི་དངོས་པོ་དང་། ནུས་པ་འཇུག་པ་དང་། སྣ་ཚོགས་པའི་ངོ་བོའི་གཏན་ཚིགས་ལྷག་མ་བཞིས་ཀྱང་། དངོས་སུ་གཙོ་བོ་ཆ་ཤས་མེད་པ་སོགས་མཚན་ཉིད་ལྔ་ལྡན་དུ་ཡོད་པར་སྒྲུབ་ན། ཚད་མའི་ཡུལ་མི་ཤེས་པའི་ཕྱིར། ཞེས་སོགས་སྔར་བཤད་པའི་རིགས་པས་དགག་པར་ཤེས་པར་བྱའོ། ། གཉིས་པ་ལ་གསུམ་སྟེ། གཞན་དགག་པ་ཙམ་གྱིས་རང་ལུགས་སྒྲུབ་པ་མི་འཐད།
གཞན་ལུགས་འགོག་པའི་རྟགས་ཀྱི་གྲངས་ངེས་མི་འཐད། རང་ལུགས་སྒྲུབ་པ་གཞན་ལུགས་མཐའ་དག་བཀག་ལ་ལྟོས་དགོས་ན་ཐུག་པ་མེད་པའོ། ། དང་པོ་ནི། གཞན་ཕྱོགས་བཀག་པ་ཙམ་གྱིས་རང་ཕྱོགས་འགྲུབ་པའི་མཚན་ཉིད་རྫོགས་པ་མིན་པར་ཐལ། ལུས་ཅན་མ་ཡིན་པའི་ཕྱིར་སྒྲ་རྟག་གོ་ཞེས་པ་ཁྱབ་པ་མ་ངེས་ཞེས་ཁྱོད་ཀྱིས་བརྗོད་པ་ཙམ་གྱིས་གཞན་ལུགས་མ་གྲུབ་པར་བྱས་ཀྱང་སྒྲ་རྟག་པ་ཡིན་པ་བཀག་ན་སྒྲ་མི་རྟག་པར་གྲུབ་པས་མ་ཁྱབ་པའི་ཕྱིར། གལ་ཏེ་ཁྱབ་ན། རི་བོང་གི་རྭ་མི་རྟག་པར་ཐལ། དེ་རྟག་པ་ཡིན་པ་བཀག་པའི་ཕྱིར། ཁྱབ་པ་ཁས་བླངས་སོ། ། གཞུང་འདིས་རྟག་པ་མི་རྟག་པ་དང་དངོས་འགལ་དུ་བཤད་པ་བཀག་པ་ཡིན་ནོ། །
གཞན་ལུགས་བཀག་པ་ཙམ་གྱིས་བསྒྲུབ་བྱའི་མཚན་ཉིད་རྫོགས་པ་མ་ཡིན་པར་ཐལ། ཆར་བབས་པའི་འབྲས་བུ་རྟོགས་པའི་ཆེད་དུ་གངས་ཞུ་བ་ལ་སོགས་པ་སོ་སོར་བཀག་ནས་རང་གི་ངོ་བོའི་ཁྱད་པར་ཆུ་ཀླུང་གང་བ་ལས་བསྒྲུབ་བྱར་འགྱུར་བ་ཡིན་པའི་ཕྱིར། གཞན་དག་རྟགས་འདི་དང་སྔ་མ་གཉིས་ལ། ཐལ་ཆོས་རིམ་བཞིན་དུ། གཞན་ཕྱོགས་བཀག་ཙམ་གྱིས་རང་ཕྱོགས་འགྲུབ་པ་མིན་པར་ཐལ་ཞེས་དང་། གཞན་ལུགས་བཀག་ཙམ་བསྒྲུབ་བྱར་མི་འགྱུར་བར་ཐལ་ཞེས་འགོད་པ་ནི་ཅུང་འཐད་པར་མ་མཐོང་སྟེ། ཚད་མ་ཙམ་གྱིས་བུམ་པ་བྱས་པར་སྒྲུབ་པའི་ཁྱབ་པ་འགྲུབ་པ་མིན་པར་ཐལ། བུམ་པ་བྱས་པར་སྒྲུབ་པའི་ཁྱབ་པས་སྟོང་པའི་ཚད་མ་དེ་ཚད་མ་ཡིན་ཡང་དེའི་ཁྱབ་པ་འགྲུབ་པ་མ་ཡིན་པའི་ཕྱིར། འདོད་ན། བུམ་པ་བྱས་པར་སྒྲུབ་པའི་ཁྱབ་པ་ཆོས་ཅན།
ཁྱོད་ཡོད་ན་ཁྱོད་ཚད་མ་ཙམ་གྱིས་ཁྱོད་གྲུབ་དགོས་ཚད་མ་ཙམ་གྱིས་ཁྱོད་འགྲུབ་པ་མིན་པའི་ཕྱིར། རྒྱས་པར་ནི་རིགས་པའི་རྣམ་གཞག་གཞན་དུ་ཤེས་པར་བྱའོ། ། གཉིས་པ་ནི། གཞན་ཕྱོགས་འགོག་པའི་གཏན་ཚིགས་དེ་དཔེ་དང་འགལ་བ་དང་། ཁས་བླངས་འགལ་བ་གཉིས་སུ་གྲངས་ངེས་པ་མ་ཡིན་པར་ཐལ། ཕྱོགས་ཆོས་ཀྱི་ཡན་ལག་མ་ཚང་བའི་སྐྱོན་བསྟན་པ་སོགས་ཀྱང་གཞན་ཕྱོགས་ལ་གནོད་བྱེད་ཡིན་ཀྱང་གཉིས་པོ་དེར་མ་འདུས་པའི་ཕྱིར། ཁ་ཅིག་གཞུང་འདི་ལ་སྦྱོར་བ་འདི་ལྟར་བཀོད་ནས་གྲངས་ངེས་ཀྱི་ཁྱབ་པ་མི་འཛིན་ཞེས་འདོད་པ་ནི་འགལ་བ་ཁོ་ནའོ། ། གྲངས་ཅན་པས་བཀོད་པའི་སྦྱོར་བ་གཉིས་ཀྱང་རིགས་པ་མ་ཡིན་པར་ཐལ། དེ་གཉིས་ཀྱི་ཁྱབ་པ་མ་ངེས་ཤིང་། དེས་བཏགས་པའི་བསྒྲུབ་བྱའི་ཆོས་མཐུན་དཔེ་ལ་རྗེས་འགྲོ་མེད་པའི་ཕྱིར།
སྦྱོར་བ་གཉིས་གང་ཞེ་ན། གསལ་བ་རྣམས་ཆོས་ཅན། རྗེས་སུ་འགྲོ་བ་མེད་པའི་ཐ་དད་འབའ་ཞིག་ཏུ་ཐལ། ཆ་ཤས་མེད་པའི་གཙོ་བོ་གཅིག་སྔོན་དུ་མ་སོང་བར་སྔར་རང་རྒྱུའི་དུས་ན་མེད་པར་གསར་དུ་སྐྱེ་བའི་ཕྱིར་ཞེས་དང་། ཆ་ཤས་མེད་པའི་སྤྱི་གཅིག་སྔོན་དུ་སོང་སྟེ། གསལ་བ་རྣམས་ལ་ཕན་ཚུན་གཅིག་རྗེས་སུ་འགྲོ་བ་མ་མཐོང་བའི་ཕྱིར་ཞེས་པའོ། ། ཡང་ཆོས་སྔར་རང་རྒྱུའི་དུས་སུ་མེད་པར་གསར་དུ་སྐྱེ་ན་ཐ་དད་འབའ་ཞིག་ཏུ་ཐལ་བ་གཞན་ཕྱོགས་བཀག་པའི་རྗེས་ཐོགས་ལ་ནི་བཟློག་པ་ལ་རྫས་ཐ་མི་དད་རྣམས་ཀྱི་སྔོན་དུ་སོང་བ་མཐའ་གཅིག་ཏུ་ངེས་པའི་ཕྱིར། ཤིང་ལ་སོགས་པ་ཆོས་ཅན། ཆ་ཤས་མེད་པའི་གཙོ་བོ་གཅིག་སྔོན་དུ་སོང་བ་མ་ཡིན་པར་ཐལ། རང་གི་རང་བཞིན་དུ་གྱུར་པའི་རང་རྒྱུ་གཅིག་ཁོ་ན་ལས་སྐྱེ་བ་བསལ་བ་ལ་གནོད་བྱེད་དུ་བཀོད་པའི་གྲངས་ཅན་གྱི་གཏན་ཚིགས་འདི་མི་རིགས་པའི་ཕྱིར།
གལ་ཏེ། ཁྱད་པར་ཚད་ཕྱིར་རྗེས་འགྲོའི་ཕྱིར། ། ཞེས་སོགས་རྣམ་པར་ལྡན་པའི་གཏན་ཚིགས་ལྔ་བཀོད་པ་བཞིན་དུ་བསལ་ཏེ་འོངས་པ་ལའང་མཚུངས་པས་ཁྱོད་ཀྱིས་བཤད་པའི་ཉེས་པ་མེད་དོ་ཞེ་ན། རྣམ་པར་ལྡན་པའི་གཏན་ཚིགས་ལྔ་བཀོད་པ་བཞིན་དུ་བསལ་སྟེ་འོངས་པའི་གཏན་ཚིགས་ལྔ་ཉིད་སྦྱར་བར་བྱ་བ་མིན་པར་ཐལ། བསལ་སྟེ་འོངས་པའི་མཚན་ཉིད་རྫོགས་ན་རང་ཕྱོགས་འགྲུབ་པའི་མཚན་ཉིད་རྫོགས་པས་མ་ཁྱབ་རྣམ་པར་ལྡན་པའི་མཚན་ཉིད་རྫོགས་ན་རང་ཕྱོགས་འགྲུབ་པའི་མཚན་ཉིད་རྫོགས་པས་ཁྱབ་པའི་ཕྱིར། གསུམ་ཆར་རོ། ། གསུམ་པ་ནི། གལ་ཏེ་རྒོལ་བ་རེ་རེ་ནས་མུ་འདུས་པ་བཀག་པ་ལས་རྗེས་ཐོགས་མར་བསལ་ཏེ་འོངས་པའི་མཚན་ཉིད་རྫོགས་པར་འདོད་ན། བསལ་ཏེ་འོངས་པ་རྣམས་སུ་ཐུག་ལ་མེད་པར་འགྱུར་བའི་ཕྱིར་ཏེ། གཞན་གྱིས་རྒོལ་བའི་ལན་ལ་མཐའ་མེད་པ་ཉིད་ཡིན་པའི་ཕྱིར།
གསུམ་ཆར་རོ། ། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ། ། གཉིས་པ་ལ་གཉིས་ཏེ། རྩོད་སྒྲུབ་མཁན་པོའི་ལུགས་དགག་པ་དང་། མུ་སྟེགས་པའི་འདོད་ལུགས་དགག་པའོ། ། དང་པོ་ལ་གསུམ་ཏེ། མ་གྲུབ་པ་དང་མ་ངེས་པའི་མཚན་ཉིད་དང་དབྱེ་བ་མཐའ་མ་ཆོད་པའི་ཉེས་པ་ཆགས་པ་དང་། འགལ་བའི་རྟགས་ཀྱི་དབྱེ་བ་མི་འཐད་པ་དང་། བརྗོད་དགོས་པ་མ་བརྗོད་པའི་ཉེས་པའོ། ། དང་པོ་ནི།
རྩོད་པ་སྒྲུབ་པ་ནས་ནི། མ་གྲུབ་པ་དང་། མ་ངེས་པ་དང་། འགལ་བའི་དོན་ནི་གཏན་ཚིགས་ལྟར་སྣང་བའོ། ། མ་གྲུབ་པ་ནི། དཔེར་ན་མིག་གི་གཟུང་བྱ་ཡིན་པའི་ཕྱིར། སྒྲ་མི་རྟག་གོ་ཞེས་པ་དང་། མ་ངེས་པ་ནི། ལུས་ཅན་མ་ཡིན་པའི་ཕྱིར། རྟག་གོ་ཞེས་པ་དང་།
འགལ་བ་ནི་གཉིས་ཏེ། བྱེ་བྲག་པ་རྣམས་ཀྱིས་སྤྱི་དབང་པོས་བཟུང་བྱ་ཡིན་པའི་ཕྱིར་རྟག་གོ་ཞེས་པ་དང་། གྲངས་ཅན་པས་རྒྱུ་ལ་འབྲས་བུ་ཡོད་དེ། ཡོད་པ་སྐྱེ་བའི་ཕྱིར་ཞེས་པ་ལྟ་བུའོ་ཞེས་ཟེར་རོ། ། ཕྱི་མ་འདི་འགྲེལ་པའི་ཚིག་རིས་ལ་འདི་ལྟར་ཡོད་ཀྱང་ཞོ་ཆོས་ཅན། རང་རྒྱུ་འོ་མའི་རང་བཞིན་དུ་ཡོད་དེ། དེ་དུས་ནས་ཡོད་ཅིང་དེ་ལས་སྐྱེ་བའི་ཕྱིར་ཞེས་པའོ། ། འདི་དགག་པ་ནི། མ་གྲུབ་པའི་རྟགས་ཀྱི་དཔེར་བརྗོད་གཅིག་བརྗོད་པ་མི་འཐད་པར་ཐལ། དེ་བརྗོད་ན།
ཆོས་ཅན་གྱི་ཕྱོགས་གཅིག་ལ་མ་གྲུབ་པ་ལ་སོགས་པ་མ་གྲུབ་པའི་རྟགས་ཀྱི་དབྱེ་བ་དུ་མ་ཚིག་ཟིན་ཏུ་བརྗོད་དགོས་པར་ཁས་བླངས་པ་ལ་ཁྱོད་ཀྱིས་དེ་ལྟར་བརྗོད་པ་མ་ཡིན་པའི་ཕྱིར་དང་། དེ་བརྗོད་ན་མ་གྲུབ་པའི་རྟགས་ཀྱི་མཚན་ཉིད་ཀྱང་ཚིག་ཟིན་དུ་བརྗོད་དགོས་པར་ཁྱོད་ཀྱིས་ཁས་བླངས་པ་ལ་དེ་ལྟར་ཡང་ཁྱོད་ཀྱིས་བརྗོད་པ་མ་ཡིན་པའི་ཕྱིར། ། མ་ངེས་པའི་རྟགས་ཀྱི་དཔེར་བརྗོད་གཅིག་ཙམ་བརྗོད་པ་མི་འཐད་པར་ཐལ། དེ་བརྗོད་ན་འཁྲུལ་པ་ཅན་མ་ངེས་པ་ལ་ཡང་མཚན་ཉིད་ཚིག་ཟིན་དུ་བརྗོད་དགོས་པར་ཁྱོད་ཀྱིས་ཁས་བླངས་པ་ལ་དེ་ལྟར་ཁྱོད་ཀྱིས་བརྗོད་པ་མ་ཡིན་པའི་ཕྱིར་དང་། དེ་བརྗོད་ན་མ་ངེས་པའི་རྟགས་དེ་ནི་ཐུན་མོང་མིན་པ་ཡང་ཡོད་ལ། འགལ་བ་ལ་མི་འཁྲུལ་བ་ཅན་ཡང་ཡོད་པ་དེ་རྣམས་ཚིག་ཟིན་དུ་བརྗོད་དགོས་པར་ཁྱོད་ཀྱིས་ཁས་བླངས་ཤིང་དེ་ལྟར་ཁྱོད་ཀྱིས་མ་བརྗོད་པའི་ཕྱིར། འདི་ལྟར་རྩོད་སྒྲུབ་མཁན་པོ་ལ་ཁས་བླངས་ནང་འགལ་བརྗོད་པ་མཁས་པའི་དགོངས་པ་ཡིན་གྱི། གཞན་དག་གིས་བཤད་པ་བྱེད་པ་ལྟར་ན་ནི་རང་ཉིད་ལའང་མཚུངས་ཏེ། འདི་ལྟར་མ་གྲུབ་པའི་དཔེ་བརྗོད་པ་ཙམ་ལ་དགོས་ནུས་གང་ཡང་མེད་པར་ཐལ། མ་གྲུབ་པའི་དབྱེ་བ་ཆོས་ཅན་གྱི་ཕྱོགས་གཅིག་མ་གྲུབ་པ་སོགས་དུ་མ་ཡོད་པ་དང་།
མ་གྲུབ་པའི་མཚན་ཉིད་བརྗོད་རིགས་པ་བརྗོད་པ་མ་ཡིན་པའི་ཕྱིར་ཞེས་སོགས་ཀྱི་གནོད་པ་བརྗོད་པ་ལྟར་ན་ནི། གོང་དུ་འགལ་བ་ལ་མི་འཁྲུལ་བའི་གཏན་ཚིགས་ཀྱི་དཔེར་བརྗོད་ཙམ་བཤད་ཅིང་དེའི་དབྱེ་བ་དང་མཚན་ཉིད་མ་བརྗོད་པར་ཁྱོད་ཀྱིས་ཁས་བླངས་ཤིང་མྱོང་བས་གྲུབ་པས། དེའི་དཔེ་བརྗོད་པ་ཙམ་དགོས་ནུས་གང་ཡང་མེད་པར་ཐལ། དེའི་དབྱེ་བ་དང་མཚན་ཉིད་བརྗོད་རིགས་པ་བརྗོད་པ་མ་ཡིན་པའི་ཕྱིར་ཞེས་བརྗོད་ན་ཐལ་བའི་རྡུལ་བཞིན་དུ་མ་སོང་ངམ། གཞན་ཡང་དཔེར་བརྗོད་ཙམ་བརྗོད་ནས་དབྱེ་བ་དང་མཚན་ཉིད་མ་བརྗོད་པ་དུ་མ་ཞིག་སྣང་བས་ཕྱོགས་སྔ་མཁན་པོའི་སུན་འབྱིན་ལྟར་སྣང་དུ་ཤེས་པར་བྱའོ། ། གཉིས་པ་ནི། འགལ་བ་གཅིག་ནི་སྟེ། སྤྱི་ཆོས་ཅན། རྟག་སྟེ། དབང་མངོན་གྱི་བཟུང་བྱ་ཡིན་པའི་ཕྱིར་ཞེས་པ་འདི་དེ་སྒྲུབ་ཀྱི་འགལ་རྟགས་སུ་མི་འཐད་པར་ཐལ།
མཚུངས་པ་རུ་སྟེ། དེ་བློ་ལ་ལྟོས་ནས་རྟག་པ་དང་མི་རྟག་པ་གཉིས་ཀ་ལ་མཐོང་བས་མ་ངེས་པ་ཡིན་པའི་ཕྱིར་ཞེས་འགྲེལ་པ་དང་འགྲེལ་བཤད་ལས་འབྱུང་ངོ་། ། རྩ་བའི་དགོངས་པ་ནི་ཆོས་ཅན། དེ་སྒྲུབ་ཀྱི་འགལ་བའི་གཏན་ཚིགས་མ་ཡིན་པར་ཐལ། སྔར་བཤད་པའི་མ་གྲུབ་པའི་རྟགས་དང་མཚུངས་པ་རུ་སྟེ་ཕྱོགས་ཀྱི་ཆོས་སུ་མ་གྲུབ་པའི་ཕྱིར་རོ། ། ཞེས་སྦྱར་རོ། ། གཅིག་ནི་སྟེ། ཕྱི་མའི་དཔེར་བརྗོད་ཀྱང་དེ་སྒྲུབ་ཀྱི་འགལ་བའི་རྟགས་སུ་མི་འཐད་པར་ཐལ། དེ་ནི་སྨྲས་ཚོད་ལ་དེ་སྒྲུབ་ཀྱི་མ་གྲུབ་པའི་གཏན་ཚིགས་ཡིན་པའི་ཕྱིར། གལ་ཏེ་འབྲས་བུ་ནི།
རང་རྒྱུ་དང་ངོ་བོ་གཅིག་ཡིན་ཏེ། སྐྱེ་བ་ཡིན་པའི་ཕྱིར་ཞེས་འགོད་པས་མ་གྲུབ་པའི་རྟགས་སུ་མི་འགྱུར་རོ་ཞེ་ན། དེ་དེ་སྒྲུབ་ཀྱི་འགལ་བའི་རྟགས་སུ་མི་འཐད་པར་ཐལ། དེ་དེ་སྒྲུབ་ཀྱི་ཐུན་མོང་མིན་པའི་མ་ངེས་པའི་རྟགས་སུ་འགྱུར་བའི་ཕྱིར་རོ། ། གསུམ་པ་ནི། སྔར་བཤད་པ་དེ་དག་ནི་དེ་སྒྲུབ་ཀྱི་འགལ་རྟགས་སུ་མི་རིགས་པར་ཐལ། དེས་དེ་སྒྲུབ་ཀྱི་བཟློག་ཕྱོགས་བསྒྲུབ་པར་མི་ནུས་པའི་ཕྱིར། གསུམ་ཆར་རོ། ། ཡང་སྔར་གྱི་དེ་གཉིས་དེ་སྒྲུབ་ཀྱི་འགལ་རྟགས་ཀྱི་དཔེར་བརྗོད་དུ་སྟོན་པ་མི་འཐད་པར་ཐལ། དེ་ལྟར་ཡིན་ན་བསྒྲུབ་བྱ་ལས་བཟློག་པ་ཡི་ནི་རྒྱུ་མཚན་དང་།
ཞེ་འདོད་ལ་གནོད་བྱེད་ཀྱི་དབྱེ་བ་དང་། མཚན་ཉིད་ཚིག་ཟིན་དུ་བརྗོད་དགོས་པར་ཁྱོད་ཀྱིས་ཁས་བླངས་པ་ལ། དེ་ལྟར་ཡང་ཁྱོད་ཀྱིས་མ་བརྗོད་པའི་ཕྱིར། ། གསུམ་ཆར་རོ། ། འདི་ལྟར་འཆད་པ་རྩ་བའི་དགོངས་པའོ། ། གཉིས་པ་ལ་གཉིས་ཏེ། རིགས་པ་ཅན་པའི་ལུགས་དགག བྱེ་བྲག་པའི་ལུགས་དགག་པའོ། ། དང་པོ་ལ་གཉིས་ཏེ། འདོད་པ་བརྗོད་པ་དང་།
དེ་དགག་པའོ། ། དང་པོ་ནི། རིགས་པ་ཅན་པ་རྣམས་ཀྱི་ལྟར་ན། འཁྲུལ་པ་དང་བཅས་པ་དང་། འགལ་བ་དང་། སྐབས་དང་མཚུངས་པ་དང་། བསྒྲུབ་བྱ་དང་མཚུངས་པ་དང་། དུས་ལས་འདས་པ་རྣམས་ནི་གཏན་ཚིགས་ལྟར་སྣང་བའོ་ཞེས་ཟེར་རོ། ། དེ་ལ་འཁྲུལ་པ་དང་བཅས་པ་ནི་མ་ངེས་པའི་དོན་ཏེ། དེ་ཤེས་འདོད་ཆོས་ཅན་ལས་གཞན་ལ་འཇུག་ཅིང་ཤེས་འདོད་ཆོས་ཅན་ཁོ་ན་ལ་མི་འཇུག་པ་དེ་མ་ངེས་པའི་རྟགས་ཀྱི་མཚན་ཉིད་ཡིན་ནོ་ཞེས་སྨྲ་བ་ཡིན་ནོ། །
གཉིས་པ་ནི། བྱས་པ་ཆོས་ཅན། སྒྲ་རྟག་པར་སྒྲུབ་པའི་མ་ངེས་པའི་གཏན་ཚིགས་སུ་ཐལ། དེ་སྒྲུབ་ཀྱི་ཤེས་འདོད་ཆོས་ཅན་ལས་གཞན་ལ་འཇུག་ཅིང་དེ་ཁོ་ན་ལ་མི་འཇུག་པའི་ཕྱིར་ཞེས་སྟོན་པ་ནི་ཁྱད་པར་ཡོད་མིན་ཞེས་པའོ། ། གསུམ་ཆར་ཁས་བླངས་སོ། ། གཞན་ཡང་། བྱས་པ་དེ་སྒྲ་མི་རྟག་པར་སྒྲུབ་པའི་མཐུན་ཕྱོགས་ལ་འཇུག་གམ། མི་འཇུག མི་འཇུག་ན་དེ་སྒྲུབ་ཀྱི་གཏན་ཚིགས་ཡང་དག་ཏུ་མི་འགྱུར་རོ། ། འཇུག་ན་བྱས་པ་ཆོས་ཅན།
སྒྲ་མི་རྟག་པར་གྲུབ་པའི་མ་ངེས་པའི་གཏན་ཚིགས་སུ་ཐལ། དེ་སྒྲུབ་ཀྱི་ཤེས་འདོད་ཆོས་ཅན་ལས་གཞན་ལ་འཇུག་ཅིང་དེ་ཁོ་ན་ལ་མི་འཇུག་པའི་ཕྱིར། རྟགས་ཕྱི་མ་མ་གྲུབ་ན་ཁས་བླངས་མོད། ཁས་བླངས་གསལ་བར་སྟོན་ན། དེ་སྒྲུབ་ཀྱི་མཐུན་དཔེ་ལ་མི་འཇུག་པར་ཐལ། དེ་སྒྲུབ་ཀྱི་ཤེས་འདོད་ཆོས་ཅན་ཁོ་ན་ལ་འཇུག་པའི་ཕྱིར། གསུམ་ཆར་རོ། ། གལ་ཏེ་བསྒྲུབ་བྱའི་རིགས་ཁོ་ན་ལ་འཇུག་པ་གཏན་ཚིགས་ཡང་དག་གི་མཚན་ཉིད་དང་། དེ་ལས་གཞན་ལ་འཇུག་པ་མ་ངེས་པའི་གཏན་ཚིགས་ཀྱི་མཚན་ཉིད་ཡིན་པས་སྐྱོན་མེད་ཅེ་ན། དེ་ལའང་སྔར་བཤད་པའི་རིགས་པས་གནོད་པའི་ཕྱིར་ན་མི་འཐད་དོ། །
གལ་ཏེ་བསྒྲུབ་བྱའི་ཆོས་ལས་གཞན་ལ་འཇུག་པ་མ་ངེས་པའི་རྟགས་ཀྱི་མཚན་ཉིད་ཡིན་ནོ་ཞེ་ན། མི་འཐད་དེ། དེ་ལའང་སྔར་བཤད་པའི་རིགས་པས་གནོད་པའི་ཕྱིར། གལ་ཏེ་སྔར་ལུང་ཁས་བླངས་ནས་ཕྱིས་དེའི་དོན་དང་འགལ་བ་ཁས་བླངས་པ་ནི་གྲུབ་མཐའ་དང་འགལ་བའི་མཚན་ཉིད་ཡིན་ལ། གྲུབ་པའི་མཐའ་དང་འགལ་བ་ཡིན་ན་འགལ་བའི་རྟགས་ཡིན་པས་ཁྱབ་སྟེ། དཔེར་ན་བྱེ་བྲག་པས་རྫས་རྣམས་ནི། རྫས་ཅན་རྩོམ་པར་བྱེད་པ་ཡིན་ལ། རྡུལ་ཕྲན་ཀྱིས་ཀྱང་ཡན་ལག་ཅན་གྱི་རྫས་རྩོམ་པ་དང་ལུས་ཅན་དུ་ཁས་བླངས་ནས་ཕྱིས་རྡུལ་ཕྲན་ཆོས་ཅན། རྫས་རྩོམ་པར་བྱེད་པ་མ་ཡིན་ཏེ། ལུས་ཅན་མ་ཡིན་པའི་ཕྱིར་ཞེས་པ་བཞིན་ནོ་ཞེ་ན།
དེ་ཆོས་ཅན། དེ་སྒྲུབ་ཀྱི་འགལ་བའི་རྟགས་གཞན་ཀྱང་ཡིན་པ་མི་རིགས་པར་ཐལ། དེ་སྒྲུབ་ཀྱི་མ་གྲུབ་པའི་རྟགས་ཡིན་པའི་ཕྱིར་དང་། དེ་སྒྲུབ་ཀྱི་དམ་བཅའ་དང་འགལ་བའི་སྐྱོན་ལས་གཞན་དུ་མེད་པ་སྟེ། དེའི་སྐྱོན་ཡིན་པའི་ཕྱིར་ཞེས་འགྲེལ་བར་བཤད་དོ། ། གལ་ཏེ་གྲངས་ཅན་གྱིས། གཙོ་བ་ནི་རྒྱུ་མིན་ཏེ། སེམས་པ་ཅན་མ་ཡིན་པའི་ཕྱིར་ཞེས་བཀོད་པ་ལྟ་བུ་ཕྱོགས་ཆོས་གྲུབ་ན་མ་ངེས་པའི་རྟགས་ཡིན་ནོ་ཞེ་ན། དེ་མི་འཐད་པར་ཐལ། དེ་སྒྲུབ་ཀྱི་ཕྱོགས་ཆོས་གྲུབ་ན་དེ་སྒྲུབ་ཀྱི་བཟློག་པ་སྒྲུབ་པའི་འགལ་བ་དེ་ཉིད་དེ་འགལ་བའི་རྟགས་ཡིན་པའི་ཕྱིར།
གསུམ་ཆར་རོ། ། གང་ལས་སྐབས་སུ་བབ་པ་དེ་གཏན་ལ་ཕབ་པ་བསྟན་པའི་ཕྱིར། ཉེ་བར་དགོད་པ་ནི། སྐབས་དང་མཚུངས་པ་ཞེས་བྱ་བའི་གཏན་ཚིགས་ལྟར་སྣང་གཞན་ཡིན་ཏེ། དཔེར་ན། བདག་ནི་མི་རྟག་ཏེ། ལུས་ལས་གཞན་ཡིན་པའི་ཕྱིར་ཞེས་པའོ། ། འགྲེལ་པའི་ཚིག་ཟིན་ལ་ནི། རྟག་སྟེ། ལུས་ལས་གཞན་མ་ཡིན་པའི་ཕྱིར་ཞེས་པ་སྣང་ངོ་། །
ཁ་ཅིག་ནི་སྒྲ་རྟག་སྟེ། རྟག་པའི་ཆོས་ཉེ་བར་མ་དམིགས་པའི་ཕྱིར་ཞེས་པ་ནི། སྐབས་དང་མཚུངས་པ་སྟེ། རྟག་པ་དང་མི་རྟག་པའི་ཆོས་མ་དམིགས་པ་ཁོ་ན་གཏན་ཚིགས་སུ་སྟོན་པའོ། ། དེ་ཡང་གཏན་ཚིགས་ལྟར་སྣང་བའི་ནང་ནས་མ་གྲུབ་པའི་གཏན་ཚིགས་ལྟར་སྣང་བའོ། ། ཞེས་ཟེར་རོ། ། འགྲེལ་པའི་ཚིག་ཟིན་དུ་བཀོད་པ་ཆོས་ཅན། དེ་སྒྲུབ་ཀྱི་མ་གྲུབ་པ་ཞེས་བྱ་བའི་གཏན་ཚིགས་ལྟར་སྣང་དུ་འགྱུར་བ་མི་འཐད་པར་ཐལ། དེ་སྒྲུབ་ཀྱི་ཁྱབ་པ་མ་ངེས་པར་འགྱུར་བའི་ཕྱིར། གསུམ་ཆར་རོ། །
གལ་ཏེ་སྒྲ་རྟག་སྟེ། རྟག་པའི་ཆོས་སུ་མ་དམིགས་པ་མཉན་བྱ་ཡིན་པའི་ཕྱིར་ཞེས་བཀོད་ན་ནི། དེ་སྒྲུབ་ཀྱི་མ་གྲུབ་པའི་གཏན་ཚིགས་སུ་འགྱུར་བ་མིན་པར་ཐལ། དེ་སྒྲུབ་ཀྱི་ཐུན་མོང་མ་ཡིན་པའི་མ་ངེས་པར་འགྱུར་བའི་ཕྱིར། གསུམ་ཆར་ཁས་བླངས་སོ། ། ཚད་གྲུབ་དུ་བྱས་ནས་ཕྱོགས་ཆོས་འགྲུབ་པ་ནི་ཤིན་ཏུ་མི་འཐད་དེ། སྒྲ་རྟག་སྟེ་ཤེས་བྱ་མ་ཡིན་པའི་མཉན་བྱ་ཡིན་པའི་ཕྱིར་ཞེས་བཀོད་ནས་དེ་སྒྲུབ་ཀྱི་ཕྱོགས་ཆོས་ཡིན་པར་ཁས་བླངས་ན་སྐྱོན་ཅི་ཡོད། མི་འཐད་དེ། སྒྲ་དེ་ཤེས་བྱ་མ་ཡིན་པའི་མཉན་བྱར་མི་འཐད་པའི་ཕྱིར་ཞེ་ན། འོ་ན་སྔ་མ་ཡང་མི་འཐད་པར་འགྱུར་ཏེ།
སྒྲ་དེ་རྟག་པའི་ཆོས་སུ་མ་དམིགས་པའི་མཉན་བྱར་མི་གྲུབ་པའི་ཕྱིར་ཞེས་བརྗོད་ན་ལན་ཅི་ཡོད། རྟགས་མ་གྲུབ་ཅེ་ན། སྔ་མ་ཡང་མ་གྲུབ་བོ། ། དེར་ཐལ། ཡོད་ན་ཤེས་བྱ་ཡིན་དགོས་པའི་ཕྱིར་ཞེ་ན། འོ་ན་ཕྱི་མ་འང་དེར་ཐལ། ཡོད་ན་རྟག་པའི་ཆོས་ཡིན་དགོས་པའི་ཕྱིར་ཞེས་བརྗོད་ན་མི་མཚུངས་སམ་ལེགས་པར་སོམས་ཤིག འོ་ན་བུམ་པ་ཆོས་ཅན། རྟག་པའི་ཆོས་ཡིན་པར་ཐལ། ཡོད་པའི་ཕྱིར་ཞེ་ན།
ཤིན་ཏུ་འདོད་པ་ཁོ་ནའོ། ། བསྒྲུབ་བྱ་དང་ཁྱད་པར་མེད་པས་བསྒྲུབ་བྱ་སྒྲུབ་པ་ནི་བསྒྲུབ་བྱ་དང་མཚུངས་པ་ཞེས་བྱ་བའི་མ་གྲུབ་པའི་གཏན་ཚིགས་གཞན་ཡིན་ཏེ། སྒྲ་རྟག་སྟེ། རེག་བྱ་ཅན་མ་ཡིན་པའི་ཕྱིར། བློ་བཞིན་ཞེས་པ་ལྟ་བུའོ་ཞེས་ཟེར་རོ། ། ཁྱོད་ལྟར་ན་དེ་ཡང་དེ་སྒྲུབ་ཀྱི་མ་གྲུབ་པའི་གཏན་ཚིགས་མ་ཡིན་པར་ཐལ། ཁྱོད་ལྟར་ན་དེ་ཡང་དེ་སྒྲུབ་ཀྱི་ཕྱོགས་ཆོས་གྲུབ་པའི་ཕྱིར། གཏན་ཚིགས་བརྗོད་པའི་དུས་ལས་འདས་ནས་ཕྱིས་གཏན་ཚིགས་བརྗོད་པ་ནི། དུས་ལས་འདས་པ་ཞེས་པའི་གཏན་ཚིགས་ལྟར་སྣང་བ་གཞན་ཡིན་ཏེ། དཔེར་ན།
སྒྲ་ནི་མི་རྟག་སྟེ། བུམ་པ་བཞིན་ཞེས་བརྗོད་ནས། ཕྱིས་བྱས་པའི་ཕྱིར་ཞེས་བརྗོད་པ་ལྟ་བུའོ་ཞེ་ན། སྔར་གྱི་སྒྲ་ནི་མི་རྟག་སྟེ་ཞེས་བརྗོད་པ་ན། དེ་ནི་སྒྲ་མི་རྟག་པར་སྒྲུབ་པའི་གཏན་ཚིགས་ལྟར་སྣང་གཞན་མ་ཡིན་པར་ཐལ། དེ་སྒྲུབ་ཀྱི་གཏན་ཚིགས་མ་ཚང་བ་དེ་སྒྲུབ་ཀྱི་དམ་བཅའ་བརྗོད་པ་ཙམ་ཡིན་པའི་ཕྱིར། གསུམ་ཆར་རོ། ། ཕྱིས་ངེས་པར་བྱ་བའི་དོན་དུ་བྱས་པ་བཀོད་ན། བྱས་པ་ཆོས་ཅན། སྒྲ་མི་རྟག་པར་སྒྲུབ་པའི་གཏན་ཚིགས་ལྟར་སྣང་མ་ཡིན་ཏེ།
བསྒྲུབ་བྱ་གྲུབ་པ་སྟེ། དེ་སྒྲུབ་ཀྱི་ཚུལ་གསུམ་ཡིན་པའི་ཕྱིར། གཉིས་པ་ནི། བྱེ་བྲག་པའི་ལྟར་ན། གཏན་ཚིགས་ལྟར་སྣང་བ་ནི་གསུམ་དུ་ངེས་ཏེ། མ་གྲུབ་པ་དང་། མ་བསྟན་པ་དང་། ཡོད་མེད་དང་ཡིན་མིན་ཐེ་ཚོམ་ཟ་བའོ། ། དེ་ལ་རྟགས་དང་རྟགས་ཅན་གྱི་འབྲེལ་བ་མ་གྲུབ་པ་ནི། མ་གྲུབ་པའི་ལྟར་ནང་གི་མཚན་ཉིད་ཡིན་ཏེ།
དཔེར་ན་མེ་དུའི་འབྲེལ་པ་ཡོད་ཀྱང་ཕྱིར་རྒོལ་ངོར་མ་གྲུབ་པ་དེ་ལ། དུ་བ་སྨོས་པ་ནི་མ་བསྟན་པ་ཞེས་བྱ་བའི་གཏན་ཚིགས་ལྟར་སྣང་བ་ཡིན་པའོ། ། ཐེ་ཚོམ་ཟ་བ་ནི་དཔེར་ན་རྭ་ཅན་རིག་གོ་ཞེས་བརྗོད་པ་ན། ཅི་ཞིག་འདིར་ཤེས་པར་བྱེད་ཅེ་ན། རྭ་ཅན་ཡིན་པའི་རྟགས་ལས་བ་གླང་ངོ་ཞེས་སྨྲ་ན་ནི། སྨྲ་བར་བྱ་བ་ཐེ་ཚོམ་དུ་སྨྲ་བའོ། ། ཅིའི་ཕྱིར་ཞེ་ན་མ་ཧེ་ལ་སོགས་པ་རྣམས་ལ་ཡང་རྭ་ཡོད་ཅེས་པའོ་ཞེ་ན། རྟགས་དང་རྟགས་ཅན་གྱི་འབྲེལ་པ་མ་གྲུབ་པ་དེ་མ་གྲུབ་པའི་གཏན་ཚིགས་ལྟར་སྣང་བའི་མཚན་ཉིད་མ་ཡིན་པར་ཐལ། དེ་ཐུན་མོང་མ་ཡིན་པར་འཇོག་པར་མི་ནུས་པའི་ཕྱིར་རོ། ། མ་གྲུབ་སྟེ་མེད་པའམ་ནི་སྟེ།
དེ་ལྟར་སྒྲུབ་པའི་མཐུན་པའི་དཔེ་ཡང་དག་མེད་པ་དང་ཁྱབ་པ་མ་གྲུབ་པ་ཡིན་ན་དེ་སྒྲུབ་ཀྱི་མ་གྲུབ་པའི་གཏན་ཚིག་ལྟར་སྣང་ཡིན་པས་ཁྱབ་པའི་ཕྱིར་ཞེ་ན། གཞལ་བྱ་ཆོས་ཅན། ཁྱོད་སྒྲ་རྟག་པར་སྒྲུབ་པའི་མ་གྲུབ་པའི་གཏན་ཚིགས་ལྟར་སྣང་བ་ཡིན་པར་ཐལ། ཁྱོད་ཀྱིས་དེ་ལྟར་སྒྲུབ་པའི་མཐུན་དཔེ་ཡང་དག་མེད་པ་དང་། དེ་ལྟར་སྒྲུབ་པའི་ཁྱབ་པ་མ་གྲུབ་པའི་ཕྱིར། གལ་ཏེ་མཐུན་ཕྱོགས་ལ་གཏན་མེད་པའི་ཕྱིར། མ་གྲུབ་པའི་གཏན་ཚིགས་ལྟར་སྣང་བ་ཡིན་ནོ་ཞེ་ན། ཁྱོད་ཀྱིས་བཤད་པའི་རྟགས་དེ་ཆོས་ཅན། དེ་སྒྲུབ་ཀྱི་འགལ་བའི་གཏན་ཚིགས་སུ་འགྱུར་བར་ཐལ། དེ་སྒྲུབ་ཀྱི་ཕྱོགས་ཆོས་གང་ཞིག་དེ་སྒྲུབ་ཀྱི་མཐུན་ཕྱོགས་ལ་གཏན་མེད་པའི་ཕྱིར།
གསུམ་ཆར་རོ། ། ཡང་ན། བྱས་པ་ཆོས་ཅན། སྒྲ་རྟག་པར་སྒྲུབ་པའི་མ་གྲུབ་པའི་གཏན་ཚིགས་ལྟར་སྣང་མ་ཡིན་པར་ཐལ། དེ་སྒྲུབ་ཀྱི་མཐུན་ཕྱོགས་ལ་གཏན་མེད་ཡིན་པའི་ཕྱིར། ཁྱབ་རྟགས་ཁས་བླངས་སོ། ། འདོད་ན། མི་འཐད་པར་ཐལ། དེ་སྒྲུབ་ཀྱི་གཏན་ཚིགས་འགལ་བར་འགྱུར་བའི་ཕྱིར། གསུམ་ཆར་རོ། །
ཡང་རྭ་ཅན་ཆོས་ཅན། ཁྱོད་རང་ཕྱོགས་ཆོས་སོང་བའི་གཞིར་རྟ་དཔོག་པའི་ཐེ་ཚོམ་ཅན་གྱི་གཏན་ཚིགས་མ་ཡིན་པར་ཐལ། དེ་རྟ་ལས་བཟློག་པ་རྟ་མ་ཡིན་པ་སྒྲུབ་པའི་ཚུལ་གསུམ་ཡིན་པའི་ཕྱིར། ཡང་རྭ་ཅན་གྱི་གོང་བུ་འདི་ནི་ཆོས་ཅན། བ་གླང་ཡི་ཏེ། རྭ་ཅན་ཡིན་པའི་ཕྱིར། ཞེས་པ་འདི་ནི་ཆོས་ཅན། གཏན་ཚིགས་ལྟར་སྣང་བ་མ་ཚང་བ་བརྗོད་པ་ཡིན་ཞེས་བརྗོད་པའི་རྒྱུ་མཚན་ཡོད་དེ། དེ་སྒྲུབ་ཀྱི་ཐུན་མོང་མ་ཡིན་པ་ཡིན་པས་དེ་ལྟར་བཤད་པའི་ཕྱིར། དེས་ན་བྱེ་བྲག་པའི་གཏན་ཚིགས་ལྟར་སྣང་བའི་གྲངས་ངེས་དེ་ནི་ཤིན་ཏུ་མི་འཐད་དེ།
དེ་ནི་མ་ཚང་བ་དང་བཅས་པའི་ཉེས་པ་དང་བཅས་པའི་ཁོ་ན་ཡིན་པའི་ཕྱིར། གནས་གསུམ་གཞལ་བྱའི་གནས་ལུགས་དོན། ། རང་གིས་ལེགས་པར་རྟོགས་པའི་ཚུལ། ། གཞན་ལ་སྟོན་པ་སྒྲུབ་པའི་ངག ། གཞན་དོན་རྗེས་དཔག་ལེགས་པར་བཤད། ། ཅེས་བྱ་བ་ནི་བསྡུ་བའི་ཚིགས་སུ་བཅད་པའོ། ། གཉིས་པ་ལེའུ་མཚན་བསྟན་པ་ནི། གཞན་གྱི་དོན་གྱི་རྗེས་སུ་དཔག་པ་བརྟག་པའི་ལེའུའི་རྒྱན་སྟེ་གསུམ་པའོ།། ༄༅། །གཉིས་པ་དཔེ་དང་དཔེ་ལྟར་སྣང་བཤད་པ་ལ་གཉིས་ཏེ། ལེའུའི་གཞུང་བཤད་པ་དང་།
ལེའུའི་མཚན་བསྟན་པའོ། ། དང་པོ་ལ་གཉིས་ཏེ། རང་གི་ལུགས་བཞག་པ་དང་། གཞན་གྱི་ལུགས་དགག་པའོ། ། དང་པོ་ལ་གཉིས་ཏེ། དཔེ་ཡང་དག་དང་། དཔེ་ལྟར་སྣང་བཤད་པའོ། ། དང་པོ་ལ་གསུམ་སྟེ། དངོས་དང་། གཞན་དོན་རྗེས་དཔག་གི་བརྗོད་བྱའི་ཁྱད་པར་དང་།
དཔེ་སྒྲུབ་བྱེད་རང་རྒྱུད་པ་ཡིན་པ་དགག་པའོ། ། དང་པོ་ལ་གསུམ་སྟེ། ཁྱབ་པ་དཔེས་སྟོན་པ་དང་། དཔེ་གང་གིས་ཁྱབ་པ་གང་སྟོན་པ་དང་། སྦྱོར་བའི་དབྱེ་བ་དཔེར་བརྗོད་པའོ། ། དང་པོ་ནི། རྟོག་གེ་བའི་བསྟན་བཅོས་གཞན་འགའ་ཞིག་ལས་ཕྱོགས་ཆོས་ཙམ་སྟོན་པའི་ངག་དེ་དེ་སྒྲུབ་ཀྱི་ཆོས་མཐུན་སྦྱོར་གྱི་སྒྲུབ་ངག་ཡང་དག་ཏུ་འདོད་པ་དགག་པའི་ཆེད་དུ་ཁྱབ་པ་དཔེས་ངེས་པར་སྟོན་དགོས་པའི་ཚུལ་བརྗོད་པར་བྱའོ། ། རྟགས་ཡང་དག་ཡིན་ན་ཚུལ་གསུམ་ཡིན་དགོས་ཞེས་བརྗོད་པ་ལས་ཕྱོགས་ཆོས་བརྗོད་པ་ཙམ་གྱིས་ཆོས་མཐུན་སྦྱོར་གྱི་ངག་ཡང་དག་གི་མཚན་ཉིད་བརྗོད་པ་མ་ཡིན་པར་ཐལ། ཆོས་མཐུན་སྦྱོར་རམ། མི་མཐུན་སྦྱོར་གྱི་ངག་ཡིན་ན།
ཕྱོགས་ཀྱི་ཆོས་སུ་ལེགས་པར་གནས་པའི་ལྷག་མ་ཁྱབ་པའི་ཚུལ་གཉིས་སུ་གྲགས་པ་མཐུན་དཔེ་འམ། མི་མཐུན་དཔེ་ཡིས་ངེས་པར་རབ་ཏུ་སྟོན་པར་བྱེད་དགོས་པའི་ཕྱིར་རོ། ། འདི་རྣམས་ཀྱང་ཆོས་མཐུན་སྦྱོར་གྱི་ངག་གི་དབང་དུ་བྱས་པ་ཡིན་གྱི་སྒྲུབ་ངག་ཙམ་གྱི་དབང་དུ་བྱེད་པ་ནི་མ་ཡིན་ནོ། ། གཉིས་པ་ནི། ཤེས་འདོད་ཆོས་ཅན་དང་གང་ཆོས་མཐུན་པ་དང་ཅིག་ཤོས་ཆོས་མི་མཐུན་པ་དང་བཅས་པ་ཉིད་རང་གི་དཔེ་གཉིས་ལ་རབ་ཏུ་བསྟན་པར་བྱ་སྟེ། ཞེས་བརྗོད་པའི་རྒྱུ་མཚན་ཡོད་དེ། རྟགས་བསྒྲུབ་བྱའི་ཆོས་ཀྱི་རྗེས་སུ་འགྲོ་བའི་ཁྱབ་པ་མཐུན་དཔེ་ཡང་དག་གིས་དངོས་སུ་སྟོན་ཅིང་ལྡོག་ཁྱབ་ཤུགས་ལ་སྟོན་ལ། བསྒྲུབ་བྱའི་ཆོས་མེད་ན་རྟགས་མེད་པ་ཉིད་ཀྱི་ལྡོག་ཁྱབ་མི་མཐུན་དཔེ་ཡང་དག་གིས་དངོས་སུ་སྟོན་ཅིང་རྗེས་འགྲོ་ཤུགས་ལ་སྟོན་པའི་ཕྱིར། འདིའི་དོན་ཡང་། ལྡོག་ཁྱབ་དང་འཚོགས་པའི་རྗེས་འགྲོའི་ཁྱབ་པ་ཡིན་ན་རང་གི་མཐུན་དཔེ་ཡང་དག་གི་སྟེང་དུ་གྲུབ་པས་ཁྱབ་པར་སྟོན་པ་ཡིན་གྱི་རྗེས་འགྲོ་ཙམ་ཡིན་ན་དེས་ཁྱབ་པར་སྟོན་པ་ནི་མ་ཡིན་ནོ། །
མི་མཐུན་ཕྱོགས་ཡོད་པ་ཡང་ཡིན་ལྡོག་ཁྱབ་ཀྱང་ཡིན་པའི་གཞི་མཐུན་ཡིན་ན་མི་མཐུན་དཔེ་ཡོད་པས་ཁྱབ་པར་སྟོན་པ་ཡིན་གྱི་ལྡོག་ཁྱབ་ཡིན་ན་མི་མཐུན་དཔེ་ཡོད་དགོས་པར་སྟོན་པ་ནི་མ་ཡིན་ནོ། ། དཔེ་གཉིས་ཀྱིས་ཁྱབ་པ་གཉིས་སྟོན་ཚུལ་ཇི་ལྟར་ཡིན་ཞེ་ན། དཔེ་གཉིས་ཀྱིས་ཁྱབ་པ་གཉིས་དངོས་སུ་སྟོན་པའི་ཚུལ་མི་འདྲ་བར་གནས་ཏེ། མཐུན་དཔེར་བཀོད་པའི་བུམ་པས་བྱས་ན་མི་རྟག་པས་ཁྱབ་པ་མ་ཡིན་དགག་གི་དགག་པའི་ཚུལ་གྱིས་དངོས་སུ་སྟོན་ལ། དེ་བཞིན་དུ་འདུས་མ་བྱས་ཀྱི་ནམ་མཁས་མཚན་ཉིད་མེད་པ་ཡང་སྟེ། མི་རྟག་པ་མ་ཡིན་ན་བྱས་པ་མ་ཡིན་པས་ཁྱབ་པ་མེད་པར་དགག་པའི་ཚུལ་གྱིས་དངོས་སུ་སྟོན་པའི་ཕྱིར། འདི་ལྟར་བཤད་ན་རྣམ་འགྲེལ་ལས། འདི་ནི་དངོས་ལ་དངོས་པོའི་ཆ། ། ཁས་བླངས་མེད་པར་དགག་པ་ཉིད། ། སྒྲུབ་བྱེད་སྔ་མ་དག་གིས་ནི། །
མ་ཡིན་སྒྲུབ་པར་བྱེད་ཕྱིར་རོ། ། ཞེས་གསུངས་པ་དང་ཡང་མཐུན་ལ། རྗེ་བཙུན་ཆ་པ་ལ་སོགས་པ་མཁས་པའི་སྐྱེ་བོ་རྣམས་ཀྱིས་ཀྱང་། མ་ཡིན་དགག་གི་དགག་པ་ཡིན་ན་སྒྲུབ་པ་ཡིན་པས་ཁྱབ་ཅེས་གསུངས་པ་དང་ཡང་མཐུན་པ་ཡིན་ནོ། ། ཁ་ཅིག་གཞུང་འདི་དང་རྣམ་པར་འགྲེལ་པའི་གཞུང་གི་དོན་དུ་བསམ་ནས་ཆོས་སྔར་མཐུན་དཔེ་བུམ་པས་བྱས་པ་མ་ཡིན་པ་ལས་ལོག་པ་ལ་མི་རྟག་པ་མ་ཡིན་པ་ལས་ལོག་པས་ཁྱབ་མ་ཡིན་དགག་གི་དགག་པའི་ཚུལ་གྱིས་དངོས་སུ་སྟོན་ལ། འདུས་མ་བྱས་ཀྱི་ནམ་མཁས་མཚན་ཉིད་མེད་པ་ཡང་སྟེ་མི་རྟག་པ་མེད་པ་ལ་བྱས་པ་མེད་པ་མེད་པར་དགག་པའི་ཚུལ་གྱིས་དངོས་སུ་སྟོན་པའི་ཕྱིར་དང་། བྱས་པས་སྒྲའི་སྟེང་དུ་མི་རྟག་པ་དངོས་སུ་སྒྲུབ་པའི་ཆ་སྒྲུབ་ཀྱང་ཤུགས་ལ་མི་རྟག་པ་མ་ཡིན་པ་ལས་ལོག་པ་མ་ཡིན་པར་དགག་པའི་ཆ་ཡང་སྒྲུབ་པའི་ཕྱིར་རོ། ། དེས་ན་དགག་བྱ་ཚིག་གིས་ཟིན་པར་དངོས་སུ་བཅད་ནས་ཆོས་གཞན་འཕངས་པ་མེད་པ་དེ་མེད་པར་དགག་པའི་མཚན་ཉིད་ཡིན་ཅིང་། དགག་བྱ་ཚིག་གིས་ཟིན་པར་དངོས་སུ་བཅད་ནས་ཆོས་གཞན་འཕངས་པ་དེ་མ་ཡིན་པར་དགག་པའི་མཚན་ཉིད་དེ། དེ་ཡང་ཆོས་གཞན་དངོས་སུ་འཕེན་པ་དང་།
ཤུགས་ལ་འཕེན་པ་དང་། དངོས་ཤུགས་གཉིས་ཀ་ལ་འཕེན་པ་དང་། སྐབས་སྟོབས་ཀྱིས་འཕེན་པ་སྟེ་བཞིའོ་ཞེས་ཟེར་རོ། ། བདག་ཉིད་ཆེན་པོ་ལོ་ཙྪ་བས་ཀྱང་འདི་དང་ཆ་མཐུན་དུ་གསུངས་ལ། ས་སྐྱ་པཎ་ཆེན་གྱིས་ཀྱང་ཕལ་ཆེར་འདི་དང་ཆ་མཐུན་ནོ་ཞེས་ཁོ་བོས་ཚད་མ་རིགས་པའི་གཏེར་གྱི་རྒྱན་དུ་བཤད་མོད་གཞུང་གི་འཕྲོས་དོན་དང་འགྲིག་པར་མ་མཐོང་ལ། ལེགས་མི་ལེགས་ཀྱི་དགག་སྒྲུབ་ནི་འོག་གཞན་སེལ་བ་འཆད་པའི་སྐབས་སུ་བྱེད་དོ། གསུམ་པ་སྦྱོར་བའི་དབྱེ་བ་དཔེར་བརྗོད་པ་ལ་གཉིས་ཏེ། སྒྲུབ་ངག་གིས་རྟགས་ཆོས་ཕན་ཚུན་དུ་ཁྱབ་པ་ངེས་པར་བསྟན་བྱ་མ་ཡིན་པ་དང་། དེ་ལྟར་བསྟན་དགོས་པར་འདོད་པ་ལ་གནོད་བྱེད་བརྗོད་པའོ། ། དང་པོ་ནི།
གལ་ཏེ་སྒྲུབ་ངག་གིས་མི་རྟག་པས་བྱས་པ་ལ་ཁྱབ་པ་སྟོན་པ་དེ་ལྟར་བྱས་པས་ཀྱང་མི་རྟག་པ་ལ་ཁྱབ་པ་དང་། མ་བྱས་པས་རྟག་པ་ལ་ཁྱབ་པ་སྟོན་པ་དང་། ཚུལ་དེས་མཚོན་ནས་རྟགས་ཡང་དག་ཐམས་ཅད་ལ་རྟགས་ཀྱི་གཞི་ལྡོག་དེས་བསྒྲུབ་བྱའི་ཆོས་ཀྱི་གཞི་ལྡོག་ལ་ཁྱབ་པར་སྟོན་དགོས་ཏེ། འབྲེལ་པའི་གཞི་ནི་གཉིས་ལ་གནས་པའི་ཕྱིར་ཞེས་སྨྲ་ན། རྟགས་ཡང་དག་གི་རྟགས་དང་ཆོས་གཉིས་ཕན་ཚུན་རྩོད་གཞིའི་སྟེང་དུ་གོ་བྱེད་དུ་མཚུངས་ཤིང་རྗེས་སུ་འགྲོ་བས་མ་ཁྱབ་པར་ཐལ། དེ་ལྟར་ན་རྟག་པ་རང་ཕྱོགས་ཆོས་སུ་སོང་བའི་གཞིར་མ་བྱས་པའི་གོ་བྱེད་ཡིན་པ་བཞིན་དུ་མ་བྱས་པ་ལས་གཞི་འགར་སྒྲུབ་པའི་འདོད་པ་ཡོད་པ་མིན་པའི་རྟག་པའི་གོ་བྱེད་དུ་རྗེས་སུ་བརྗོད་དགོས་ན་དེ་མི་འཐད་པའི་ཕྱིར་ཞེས་པའམ། ཡང་དེ་ལྟར་ཡིན་ན་བྱས་པ་སྒྲ་མི་རྟག་པར་སྒྲུབ་པའི་གོ་བྱེད་ཡིན་པ་བཞིན་དུ་འཇིག་པའི་རྟགས་ལས་འདིར་འབྲས་ཉིད་དུ་སྟེ་སྒྲ་བྱས་པར་སྒྲུབ་པའི་ཚུལ་འདི་ནི་རྗེས་སུ་བརྗོད་བྱས་ན་སྟེ་བརྗོད་དགོས་པ་ལས་དེ་མི་འཐད་པའི་ཕྱིར། ། དེ་ལྟར་ཡིན་ན་རྩོལ་བ་ལས་བྱུང་བ་དུང་གི་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་ཡིན་པ་བཞིན་དུ་མི་རྟག་པ་དུང་གི་སྒྲ་རྩོལ་བ་ལས་བྱུང་བར་སྒྲུབ་པའི་གཏན་ཚིགས་ཡང་དག་ཡིན་དགོས་པ་ལས་དེ་མི་འཐད་པའི་ཕྱིར་རོ། ། གལ་ཏེ་དེ་ལྟར་འཐད་ན། མི་རྟག་པ་ཡིན་ན་རྩོལ་བ་ལས་བྱུང་བས་ཁྱབ་པར་འགྱུར་ཏེ།
འགོད་ཚུལ་ཡིན་འགོད་ཡིན་པ་གང་ཞིག་མི་རྟག་པ་དེ་དུང་གི་སྒྲ་རྩོལ་བ་ལས་བྱུང་བར་སྒྲུབ་པའི་གཏན་ཚིགས་ཡང་དག་ཡིན་པའི་ཕྱིར། འདོད་ན། གློག་ལ་སོགས་པ་ཆོས་ཅན། རྩོལ་བ་ལས་བྱུང་བར་ཐལ། མི་རྟག་པ་ཡིན་པའི་ཕྱིར། མ་གྲུབ་ན། རྟག་པར་ཐལ། ཡོད་པ་གང་ཞིག་མི་རྟག་པ་མ་ཡིན་པའི་ཕྱིར། དེས་ན། གང་བྱས་ན་མི་རྟག་པས་ཁྱབ།
དཔེར་ན་བུམ་པ་བཞིན། སྒྲ་ཡང་བྱས་ཞེས་རྟགས་ཆོས་མ་ཡིན་པར་དགག་པའི་ཚུལ་གྱིས་བསྟན་པར་བྱ་ལ། ཡང་གང་མི་རྟག་པ་མ་ཡིན་ན་བྱས་པ་མ་ཡིན་པས་ཁྱབ། དཔེར་ན་འདུས་མ་བྱས་ཀྱི་ནམ་མཁའ་བཞིན། སྒྲ་ནི་བྱས་ཞེས་མི་རྟག་པ་མ་ཡིན་པ་ལ་བྱས་པ་མ་ཡིན་པས་ཁྱབ་པ་མེད་པར་དགག་པའི་ཚུལ་གྱིས་བསྟན་པར་བྱ་བ་ཡིན་གྱི་དེ་ལྟར་མིན་ན་ཉེས་པ་དུ་མའི་གནས་སུ་འགྱུར་རོ། ། ཁ་ཅིག་འགྲེལ་པའི་ཚིག་སོར་བཞག་ཏུ་བྱས་ནས། མི་རྟག་པ་མེད་པ་ལ་བྱས་པ་མེད་པས་ཁྱབ། དཔེར་ན་འདུས་མ་བྱས་ཀྱི་ནམ་མཁའ་བཞིན། ། སྒྲ་ནི་བྱས་ཞེས་རྟགས་ལ་ཆོས་ཀྱིས་ཁྱབ་པ་མེད་པར་དགག་པའི་ཚུལ་གྱིས་བསྟན་པར་བྱའོ། ། ཞེས་ཟེར་བ་ནི་ཤིན་ཏུ་མི་འཐད་དེ།
མི་རྟག་པ་མེད་པ་རྟགས་ཡང་དག་ཏུ་མི་འཐད་པའི་ཕྱིར་དང་། བྱས་པ་མེད་པ་རྟགས་ཡང་དག་གི་བསྒྲུབ་བྱའི་ཆོས་སུ་མི་འཐད་པའི་ཕྱིར། ། མ་གྲུབ་ན། དེར་ཐལ། དེ་ཡིན་པ་མེད་པའི་ཕྱིར། མ་གྲུབ་ན་གང་ཡིན་སྟོན་ཅིག སྔར་ནས་འདུས་མ་བྱས་ཀྱི་ནམ་མཁའ་དེ་མི་རྟག་པ་མེད་པ་ཡིན་པར་ཁས་བླངས་ཚར་རོ་ཞེ་ན། འདུས་མ་བྱས་ཀྱི་ནམ་མཁའ་ཆོས་ཅན། གཞི་གྲུབ་ན་མི་རྟག་པ་མེད་པས་ཁྱབ་པར་ཐལ། མི་རྟག་པ་མེད་པ་ཡིན་པའི་ཕྱིར།
ཁྱབ་ནི་རྩ་བའི་གྲུབ་མཐར་ཁས་བླངས་སོ། ། མཁས་མཆོག་གཙང་ནག་པ་ལ་སོགས་པ་དག་སྐབས་འགའ་ཞིག་ཏུ་མི་རྟག་པ་ཡང་སྒྲ་བྱས་པར་སྒྲུབ་པའི་གཏན་ཚིགས་ཡང་དག་ཏུ་འགྱུར་རོ་ཞེས་གསུངས་པ་ནི་གཞུང་འདི་དང་། འོག་རྗེས་འགྲོ་ཕྱིན་ཅི་ལོག་ཏུ་སྟོན་པའི་གཞུང་གིས་བཀག་པ་ཡིན་ནོ། ། འོན་ཀྱང་དཔྱད་པའི་གཞི་སྣང་བས་མཁས་མཆོག་ལ་སྡང་ཞུགས་ཀྱིས་མ་སྨོད་ཅིག གཉིས་པ་ནི། གལ་ཏེ་ཁྱབ་པའི་ཚུལ་དེ་ལྟར་མི་སྟོན་པར་རེ་རེས་བརྗོད་པ་སྟེ། དཔེ་དང་རྩོད་གཞི་ཆོས་མཐུན་པ་ཙམ་རྟགས་ཡང་དག་མཚན་ཉིད་དུ་བརྗོད་ན། ཐུན་མོང་དང་ནི་སྟེ་གཞལ་བྱ་ཆོས་ཅན། སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་ཐལ། དེ་སྒྲུབ་ཀྱི་དཔེ་དང་རྩོད་གཞི་ཆོས་མཐུན་པ་ཡིན་པའི་ཕྱིར།
གལ་ཏེ་ཕྱོགས་ཆོས་གང་ཞིག་རང་ཕྱོགས་ཆོས་ཅན་དུ་སོང་བའི་ཕྱིར་རྒོལ་གྱི་ཚད་མས་དཔེ་དང་རྩོད་གཞི་ཆོས་མཐུན་མ་མཐོང་བ་རྟགས་ཡང་དག་གི་མཚན་ཉིད་དུ་བརྗོད་པས་སྐྱོན་མེད་དོ་ཞེ་ན། ཁྱད་པར་ཉིད་དེ་མཉན་བྱ་ཆོས་ཅན། སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་ཐལ། དེ་སྒྲུབ་ཀྱི་ཕྱོགས་ཆོས་གང་ཞིག་རང་དེ་སྒྲུབ་ཀྱི་ཕྱོགས་ཆོས་ཅན་དུ་སོང་བའི་ཕྱིར་རྒོལ་གྱི་ཚད་མས་དེ་སྒྲུབ་བྱེད་ཀྱི་དཔེ་དང་རྩོད་གཞི་ཆོས་མཐུན་མ་མཐོང་བ་ཡིན་པའི་ཕྱིར། གལ་ཏེ་དེ་སྒྲུབ་ཀྱི་མཐུན་ཕྱོགས་ཁོ་ན་ལ་སྒྲུབ་ཚུལ་དང་མཐུན་པར་ཡོད་པ་དང་། མི་མཐུན་ཕྱོགས་ལ་དེ་ལྟར་མེད་པ་གཉིས་ཀ་མ་བརྗོད་པར། ཕྱོགས་ཆོས་གང་ཞིག་མ་ངེས་པའི་རྟགས་མ་ཡིན་པ་རྟགས་ཡང་དག་གི་མཚན་ཉིད་དུ་བརྗོད་ན་ནི། འགལ་བའང་སྟེ་བྱས་པ་ཆོས་ཅན། སྒྲ་རྟག་པར་སྒྲུབ་པའི་སྒྲུབ་བྱེད་ཡང་དག་ཉིད་དུ་འགྱུར་བར་ཐལ། དེ་སྒྲུབ་ཀྱི་ཕྱོགས་ཆོས་གང་ཞིག་དེ་སྒྲུབ་ཀྱི་མ་ངེས་པའི་རྟགས་མ་ཡིན་པའི་ཕྱིར།
དེས་ན། ཁྱབ་པ་གཉིས་ཀ་སྟོན་པའི་དཔེར་བརྗོད་པ་གཉིས་སུ་ཤེས་པར་བྱའོ། ། ཞེས་སྦྱོར་རོ། ། གལ་ཏེ་ཁྱབ་པ་གཉིས་ཀ་སྟོན་པ་མི་འཐད་དེ། རྣམ་འགྲེལ་ངེས་སུ་སྒྲུབ་ངག་གིས་ཁྱབ་པ་གཉིས་ལས་གང་རུང་གཅིག་བརྗོད་པས་ཆོག་པར་བཤད་པའི་ཕྱིར་ཞེ་ན། སྐྱོན་མེད་དེ། འདིར་གཉིས་ཀ་བརྗོད་དགོས་པར་བཤད་པ་ནི་ཁྱབ་འབྲེལ་མི་ཤེས་ཤིང་བརྗེད་པའི་གང་ཟག་སོ་སོའི་དབང་དུ་བྱས་པ་ཡིན་ལ། རྣམ་འགྲེལ་ངེས་སུ་གཉིས་ཀ་དངོས་སུ་བརྗོད་མི་དགོས་པར་བཤད་པ་ནི་ཁྱབ་འབྲེལ་ཤེས་ལ་མ་བརྗེད་པར་ཡོད་པའི་གང་ཟག་གཅིག་གི་དབང་དུ་བྱས་པའི་ཕྱིར་རོ། ། འགྲེལ་པར་ཡང་རྣམ་འགྲེལ་ངེས་དང་མཐུན་པར་བཤད་དོ། ། གཉིས་པ་གཞན་དོན་རྗེས་དཔག་གི་བརྗོད་བྱའི་ཁྱད་པར་བཤད་པ་ལ་གཉིས་ཏེ་སྤྱི་དོན་དང་།
གཞུང་གི་དོན་ནོ། ། དང་པོ་ནི། ཁ་ཅིག་ན་རེ། གཞུང་རྩ་བ་འདི་དང་འགྲེལ་པར་འདི་ལྟར་ཕྱོགས་ཀྱི་ཆོས་ཉིད་བསྟན་པའི་དོན་དུ་གཏན་ཚིགས་ཀྱི་ཚིག་ཡིན་ནོ། ། དེ་རྗེས་སུ་དཔག་པར་བྱ་བ་དང་། མེད་ན་མི་འབྱུང་བ་ཉིད་དུ་བསྟན་པའི་དོན་དུ་དཔེའི་ཚིག་ཡིན་ནོ། ། རྗེས་སུ་དཔག་པར་བྱ་བ་བསྟན་པའི་དོན་དུ་ཕྱོགས་ཀྱི་ཚིག་བརྗོད་དོ། ། འདི་རྗེས་སུ་དཔོག་པར་བྱེད་པའི་ཡན་ལག་གཞན་ནི་ཡོད་པ་མ་ཡིན་ནོ། ། དེས་ན་གཞན་གྱི་ཤེས་པར་འདོད་པ་ལ་སོགས་པའི་ཡན་ལག་ཉེ་བར་སྦྱོར་བ་དང་མཇུག་བསྡུ་བ་དག་ནི་འདིར་བསལ་བ་ཡིན་ནོ་ཞེས་འབྱུང་བ་ལ་བརྟེན་ནས་སློབ་དཔོན་ཕྱོགས་ཀྱི་གླང་པོས་སྒྲུབ་ངག་གི་ཡན་ལག་ལྔའི་ནང་ནས་ཕྱོགས་ཆོས་དང་། ཁྱབ་པ་དང་།
བསྒྲུབ་བྱ་དང་གསུམ་བརྗོད་པའི་ཚིག་སྒྲུབ་ངག་ཏུ་བཞེད་ལ། ཉེར་སྦྱོར་དང་། མཇུག་བསྡུ་བ་གཉིས་ནི་སྒྲུབ་པའི་ངག་ཡིན་པ་མི་བཞེད་པས། དབང་ཕྱུག་སྡེ་དང་ཡང་མི་མཐུན་ལ། ཆོས་ཀྱི་གྲགས་པ་དང་མི་མཐུན་པ་ཡིན་ནོ། ། ཞེས་པའི་རྣམ་པར་རྟོག་པ་དུ་མ་ཞིག་སྨྲ་ཞིང་འགྲེལ་པ་འདི་སློབ་དཔོན་འདིས་མཛད་པ་ཡིན་ནོ་ཞེས་སྨྲའོ། ། ཤིན་ཏུ་མི་འཐད་དེ། དཔལ་ལྡན་ཕྱོགས་ཀྱི་གླང་པོ་དང་སྨྲ་བའི་དབང་པོ་ཆོས་ཀྱི་གྲགས་པ་གཉིས་དང་དབང་ཕྱུག་སྡེ་དགོངས་པ་མི་མཐུན་པར་ཀུན་ལ་གྲགས་ཀྱང་མཁས་མཆོག་དམ་པ་གཉིས་ནི་དགོངས་པ་མཐུན་པའི་ཕྱིར་དང་། དེ་ལ་དཔག་བྱར་བསྟན་པ་ནི། ། ཞེས་སོགས་ཀྱི་སྐབས་སུ་བཀག་ཟིན་པའི་ཕྱིར་དང་།
དེའི་འགྲེལ་པར་ཕྱོགས་ཚིག་སྒྲུབ་པའི་ངག་གི་ཡན་ལག་ཡིན་པ་བཀག་པས་འཁོར་གསུམ་དངོས་འགལ་དུ་ཁས་བླངས་པའི་ཕྱིར་དང་། འགྲེལ་པ་འདི་རང་འགྲེལ་ཡིན་ན་ཁྱོད་རང་ཉིད་ལ་གནོད་བྱེད་དུ་འགྱུར་བར་ཁས་བླངས་དགོས་པའི་ཕྱིར་དང་། འགྲེལ་པ་འདི་ལ་ནང་འགལ་ཡོད་པས་རང་འགྲེལ་དུ་ཆེས་མི་འཐད་པའི་ཕྱིར་དང་། མཁས་མཆོག་དག་གིས་མཛད་པའི་སྡེ་བདུན་དང་མདོ་དང་བཅས་པའི་ཚད་མའི་བསྟན་བཅོས་རྣམས་སུ་བསྒྲུབ་བྱ་བརྗོད་པའི་ཚིག་སྒྲུབ་ངག་གི་ཡན་ལག་ཡིན་པ་ལ་སྒྲུབ་བྱེད་བཀོད་པ་གཏན་ནས་མེད་ཅིང་གནོད་བྱེད་ནི་དངོས་སུ་ཚིག་ཟིན་ལ་བརྗོད་པར་སྣང་བའི་ཕྱིར་རོ། འོ་ན་གཞུང་འདིར་བསྒྲུབ་བྱ་བརྗོད་པ་སྒྲུབ་ངག་གི་ཡན་ལག་ཡིན་པར་བཤད་པ་དང་། དེ་ལ་དཔག་བྱར་བསྟན་པ་ནི། ཞེས་སོགས་ཀྱི་སྐབས་སུ་བསྒྲུབ་བྱ་བརྗོད་པའི་ཚིག་སྒྲུབ་ངག་གི་ཡན་ལག་མ་ཡིན་པར་བཤད་པ་གཉིས་འགལ་བ་ཁོ་ནར་འགྱུར་ན་དེ་ནི་མཁས་མཆོག་གི་དགོངས་པར་ཇི་ལྟར་འཐད་ཅེ་ན། དེ་ལྟར་ན། ཚུལ་རེ་རེ་དང་གཉིས་གཉིས་པ། ། ཞེས་པའི་སྐབས་སུ་རྗེས་སུ་འགྲོ་ལྡོག་གཉིས་འཁྲུལ་པར་བཤད་པ་དང་བསྒྲུབ་བྱའི་རྗེས་སུ་འགྲོ་བའི་རྟགས།
ཞེས་པའི་སྐབས་སུ་རྗེས་སུ་འགྲོ་ལྡོག་གཉིས་མི་འཁྲུལ་བར་བཤད་པ་གཉིས་འགལ་བ་ཁོ་ནར་འགྱུར་ན་དེ་ནི་མཁས་མཆོག་གི་དགོངས་པར་ཇི་ལྟར་འཐད་ཅེས་བརྗོད་ན་ལན་ཅི་ཡོད། དེའི་སྐྱོན་མེད་དེ། རྗེས་སུ་འགྲོ་ལྡོག་གཉིས་འཁྲུལ་པར་བཤད་པ་ནི་རིགས་པ་ཅན་པ་ལ་སོགས་པའི་འདོད་པ་དང་བསྟུན་ནས་བཞག་པ་ཡིན་གྱི་དངོས་སྟོབས་ལས་བཞག་པ་མ་ཡིན་པའི་ཕྱིར་དང་། དེ་གཉིས་མི་འཁྲུལ་བར་བཤད་པ་ནི་དངོས་པོའི་སྟོབས་ལས་བཤད་པ་ཡིན་པའི་ཕྱིར་ཞེ་ན། འོ་ན་ཁྱོད་ཀྱིས་བཤད་པའི་སྐྱོན་མེད་པར་ཐལ། ཕྱོགས་ཚིག་སྒྲུབ་ངག་གི་ཡན་ལག་ཡིན་པར་བཤད་པ་ནི། ཕྱོགས་དང་སྒྲུབ་བྱེད་གཅིག་ཏུ་འདོད་པའི་གང་ཟག་གི་འདོད་པ་དང་བསྟུན་ནས་བཞག་པ་ཡིན་གྱི་དངོས་པའི་སྟོབས་ལས་བཞག་པ་མ་ཡིན་པའི་ཕྱིར་དང་། དེ་མ་ཡིན་པར་བཤད་པ་ནི་དངོས་པོའི་སྟོབས་ལས་བཤད་པ་ཡིན་པའི་ཕྱིར་ཞེས་བརྗོད་ན་བསྐལ་པའི་བར་དུ་མཚུངས་པར་མཐོང་ངོ་། ། ཡང་ན་བསྒྲུབ་བྱ་བརྗོད་པར་བཤད་པ་ནི་གལ་ཏེ་སྟོན་ན་ཡང་ཚུལ་གསུམ་དང་བསྒྲུབ་བྱ་སྟོན་པར་བྱའི་ཉེར་གཏོད་སོགས་སྒྲུབ་ངག་གིས་སྟོན་པར་མི་རིགས་ཞེས་བརྟག་པ་མཐའ་བཟུང་དུ་བྱེད་པའམ། ཡང་ན་བསྒྲུབ་བྱ་གོ་བར་བྱེད་པ་ལ་ཚུལ་གསུམ་དགོས་ཀྱི་གཞན་ཉེར་གཏོད་སོགས་བསྟན་མི་དགོས་པ་དང་།
བསྒྲུབ་བྱ་ཤུགས་ལ་བསྟན་པའི་དོན་ཡིན་གྱི་དངོས་སུ་ནི་མ་ཡིན་ཏེ། གོང་དུ་བཀག་ཟིན་པའི་ཕྱིར་རོ། ། ཡང་ན་བསྒྲུབ་བྱའི་ཆོས་བརྗོད་དགོས་པ་ལ་ཚིགས་སུ་བཅད་པ་སྦྱར་བདེ་བའི་ངོར་བསྒྲུབ་བྱ་བརྗོད་པ་ཞེས་བཤད་པའི་ཕྱིར་རམ། ཡང་ན་ཕྱིར་རྒོལ་གྱིས་བསྒྲུབ་བྱ་བརྗོད་པ་ལ་ཉེར་མཁོ་ཡོད་པས་བསྒྲུབ་བྱ་བརྗོད་པ་ཞེས་བཤད་ལ། ཉེར་གཏོད་སོགས་བརྗོད་པ་ལ་ཉེར་མཁོ་མེད་པས་གཞན་རྣམས་སྤངས་པར་བྱ་ཞེས་གསུངས་པའི་ཕྱིར་རོ། ། གཉིས་པ་ནི། སྒྲ་མི་རྟག་པར་སྒྲུབ་པའི་ཆོས་མཐུན་སྦྱོར་གྱི་སྒྲུབ་པའི་ངག་གིས་དེ་སྒྲུབ་ཀྱི་ཉེར་གཏོད་སོགས་ཚིག་ཟིན་དུ་དངོས་སུ་བརྗོད་པར་མི་རིགས་པར་ཐལ། རྒོལ་བ་རང་གིས་ཚུལ་གསུམ་པའི་རྟགས་ལས་ལྐོག་གྱུར་གྱི་དོན་རྟོགས་པ་བཞིན་དུ་ཕྱིར་རྒོལ་གཞན་ལ་ལྐོག་གྱུར་རྟོགས་པའི་ངེས་པ་བསྐྱེད་པར་འདོད་པ་ཡིས་ཕྱོགས་ཆོས་ཉིད་དང་འབྲེལ་པ་དང་། བསྒྲུབ་བྱ་བརྗོད་པ་ལས་ཉེར་གཏོད་སོགས་གཞན་རྣམས་དེ་སྒྲུབ་ཀྱི་སྒྲུབ་ངག་གིས་བརྗོད་པ་སྤང་བར་བྱ་བ་ཡིན་པའི་ཕྱིར། གསུམ་པ་ལ་གཉིས་ཏེ།
དཔེ་སྒྲུབ་བྱེད་ལ་སོགས་པ་མ་ཡིན་པའི་དོན་རྒྱས་པར་བཤད་པ་དང་། ཕྱོགས་ཆོས་ཙམ་གྱིས་གཏན་ཚིགས་ཡང་དག་མཚན་ཉིད་རྫོགས་པར་འདོད་པ་ལ་གནོད་བྱེད་བསྟན་པའོ། ། དང་པོ་ལ་གསུམ་སྟེ། དཔེ་སྒྲུབ་བྱེད་ལ་སོགས་པ་མ་ཡིན་པའི་རྒྱུ་མཚན་དང་། ཁྱབ་པ་སྟོན་པ་ལས་དོན་གཞན་པའི་སྒྲུབ་བྱེད་ཡིན་ན་འཇིག་རྟེན་པའི་དཔེ་དང་མཚུངས་པས་རྟགས་ཆོས་དང་འབྲེལ་མེད་དུ་ཐལ་བ་དང་། དཔེ་ཉེར་འཇལ་ཙམ་དུ་འདོད་ན་གནོད་བྱེད་བསྟན་པའོ། ། དང་པོ་ལ་གཉིས་ཏེ། ཁྱབ་པ་བསྟན་པའི་ནང་དུ་འདུས་པས་སྒྲུབ་བྱེད་ལ་སོགས་པ་མ་ཡིན་པ་དང་། ཕྱོགས་ཆོས་སུ་གཏོགས་ན་དེ་ལས་ལོགས་སུ་འཐད་པའོ། ། དང་པོ་ནི།
ཁ་ཅིག་ན་རེ། ཉེར་འཇལ་བཞིན་དུ་དཔེའི་ཚིག་ཀྱང་ལོགས་སུ་བསྟན་པ་མི་འཐད་པར་འགྱུར་ཏེ། མཚུངས་པའི་ཕྱིར་ཞེ་ན། དཔེ་གཉིས་ནི་རྟགས་ཡང་དག་གི་མཚན་ཉིད་སྟོན་པ་ལས་ལོགས་པ་རུ་སྒྲུབ་བྱེད་ཡང་དག་ཏུ་བརྗོད་པར་བྱ་བ་མ་ཡིན་ཏེ། དཔེ་ཡང་དག་གིས་གཏན་ཚིགས་ཡང་དག་གི་མཚན་ཉིད་ཀྱི་ཕྱོགས་གཅིག་ཁྱབ་པའི་དོན་སྟོན་པའི་ཕྱིར། དཔེ་ཡང་དག་ཆོས་ཅན། ཉེར་འཇལ་བཞིན་དུ་སྒྲུབ་བྱེད་ཀྱི་ཡན་ལག་ཏུ་དོན་མེད་མིན་པར་ཐལ། ཁྱབ་པ་སྟོན་པ་ལ་ངེས་པར་དགོས་པའི་ཕྱིར། ཁྱབ་བསལ་ཁས་བླངས་སོ། ། གཉིས་པ་ནི།
གལ་ཏེ་ཕྱོགས་ཆོས་སུ་གཏོགས་པ་ཡིན་ན་དཔེ་ནི་དེ་ལས་སྒྲུབ་བྱེད་ཀྱི་ཡན་ལག་ལོགས་ཤིག་ཉིད་དུ་གྱིས་ཏེ་ལོགས་སུ་འཐད་པར་ཐལ། དཔེ་ནི་ཕྱོགས་སུ་གཏོགས་པའི་ཕྱིར། ཁྱབ་སྟེ། ཕྱོགས་ཆོས་ཡིན་ན་རྟགས་ཆོས་ཀྱི་འབྲེལ་པ་སྟོན་ཅིང་བསྒྲུབ་པའི་ཕྱིར་དུ། ཆོས་མཐུན་པ་དང་མི་མཐུན་པའི་དཔེར་བརྗོད་གཉིས་ལས་ལོགས་སུ་བཤད་དགོས་པའི་ཕྱིར་ནའོ། ། གཉིས་པ་ནི། དཔེ་ནི་ཁྱབ་པར་སྟོན་པ་ལས་དོན་གཞན་པའི་སྒྲུབ་བྱེད་ལ་སོགས་པར་འདོད་པ་ཡིན་ན། དེ་ནི་མི་འཐད་པར་ཐལ། དེ་ལྟར་འཐད་ན་འཇིག་རྟེན་པ་དང་མཚུངས་པར་བུམ་པ་ཡང་བྱས་པ་དང་འབྲེལ་མེད་དུ་འགྱུར་དགོས་པ་ལས་དེར་མི་འགྱུར་བའི་ཕྱིར། སྔ་མ་མ་གྲུབ་ན།
དེར་ཐལ། འཇིག་རྟེན་པ་དེ་དག་གིས་ནི་དཔེ་བརྗོད་ལ་སྒྲ་བུམ་པ་བཞིན་དུ་བྱས་པ་ཡིན་ནོ་ཞེས་དཔེ་དོན་ཆོས་མཐུན་པའི་འབའ་ཞིག་བརྗོད་པར་བྱེད་པ་ཙམ་ཡིན་གྱི་བསྒྲུབ་བྱ་སྒྲུབ་བྱེད་ཀྱི་ཚུལ་མ་བསྟན་པའི་ཕྱིར་རོ། ། གསུམ་པ་དཔེ་ཉེར་འཇལ་ཙམ་མཚན་ཉིད་དུ་འདོད་ན་གནོད་བྱེད་བསྟན་པ་ལ་གསུམ་སྟེ། དཔེས་ཁྱབ་པ་མི་སྟོན་ན་ཉེར་འཇལ་ཙམ་དུ་ཐལ་བ་དང་། ཉེར་འཇལ་གྱི་ཆོས་མི་མཐུན་པས་རྗེས་ཁྱབ་སྟོན་པ་མི་འཐད་པ་དང་། ཐུག་པ་མེད་པའི་ཉེས་པའོ། ། དང་པོ་ནི། དཔེས་ཁྱབ་པ་མི་སྟོན་པ་དེ་ལྟར་ན། བུམ་པས་བྱས་ན་མི་རྟག་པས་ཁྱབ་པ་མི་སྟོན་པར་བྱས་མི་རྟག་ལྷན་ཅིག་ཏུ་ཡོད་པ་ཙམ་སྟོན་པའི་ཉེར་འཇལ་ཙམ་པོར་འགྱུར་ལ། བུམ་པ་དཔེར་བཀོད་ཀྱང་བསྒྲུབ་བྱ་སྒྲུབ་བྱེད་དེ་བྱས་མི་རྟག་གཉིས་ཀྱི་འབྲེལ་པ་སྟོན་པ་སྤངས་ནས་ཏེ་སྤངས་ཤིང་བུམ་པ་བཞིན་དུ་བྱས་པའི་ཕྱིར་མི་རྟག་གོ་ཞེས་པ་ཙམ་ཞིག་སྟོན་པའི་ཕྱིར།
གསུམ་ཆར་རོ། ། གཉིས་པ་ནི། ནམ་མཁའ་བཞིན་དུ་རྟག་པ་ནི་མ་བྱས་པའོ། ། ཞེས་ཆོས་མི་མཐུན་སྦྱོར་དང་བཅས་པས་སྒྲ་མི་རྟག་པར་སྒྲུབ་པའི་གཏན་ཚིག་ཡང་དག་གི་དོན་དངོས་སུ་སྟོན་པར་བྱེད་དོ་ཞེ་ན། སྒྲ་མི་རྟག་པར་སྒྲུབ་པའི་ཉེར་འཇལ་གྱི་ཆོས་མི་མཐུན་པས་ཀྱང་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་གི་དོན་དངོས་སུ་སྟོན་ནུས་པ་མ་ཡིན་པར་ཐལ། དེ་ལ་ཡང་དེ་སྒྲུབ་ཀྱི་ཉེར་མཇལ་གྱི་ལྡོག་པ་རྟག་པ་ནམ་མཁའ་ལ་སོགས་སྒྲ་བྱས་པའི་མཐུན་དཔེར་རུང་བ་མ་ཡིན་པར་གོ་བའི་ཆེད་དུ་རྟག་པ་དང་མ་བྱས་པ་ལྷན་ཅིག་ཏུ་ཡོད་པ་ཙམ་གྱི་འབྲེལ་པ་སྟོན་ནུས་པའི་ཕྱིར། གསུམ་ཆར་རོ། ། མ་གྲུབ་སྟེ། དེས་རྟགས་ཆོས་ཀྱི་དངོས་འབྲེལ་དངོས་སུ་སྟོན་པའི་ཕྱིར་ཞེ་ན། སྒྲ་མི་རྟག་པར་སྒྲུབ་པའི་ཉེར་འཇལ་གྱི་ཆོས་མི་མཐུན་པའི་སྦྱོར་བ་དེས་དེ་སྒྲུབ་ཀྱི་རྟགས་ཆོས་ཀྱི་དངོས་འབྲེལ་དངོས་སུ་སྟོན་པ་མ་ཡིན་པར་ཐལ།
དེས་དེ་སྒྲུབ་ཀྱི་མི་མཐུན་ཕྱོགས་རྟག་པ་དང་མ་བྱས་པ་སྟབས་གཅིག་ཏུ་ནམ་མཁའི་སྟེང་དུ་གནས་པ་ཙམ་སྟོན་པའི་ཕྱིར། གསུམ་ཆར་རོ། ། གསུམ་པ་ནི། ཁྱོད་ཀྱི་འདོད་པ་ལྟར་ན་སྒྲ་མི་རྟག་པར་བསྒྲུབ་པའི་དཔེ་དེ་ཐུག་པ་མེད་པར་འགྱུར་བར་ཐལ། དེའི་ལྟར་ན་སྒྲ་མི་རྟག་པར་སྒྲུབ་པའི་ཚུལ་གསུམ་སྟོན་པ་དང་མི་སྟོན་པ་གཉིས་ཀ་ལྟར་གང་ཁས་བླངས་ཀྱང་དེ་སྒྲུབ་ཀྱི་དཔེ་དེ་ཐུག་པ་མེད་པར་འགྱུར་དགོས་པའི་ཕྱིར། ། རྟགས་མ་གྲུབ་ན། རྟགས་ཁས་བླངས་མོད་ཁས་བླངས་གསལ་བར་སྟོན་ན། ཁྱོད་ཀྱི་འདོད་པ་ལྟར་ན་སྒྲ་མི་རྟག་པར་སྒྲུབ་པའི་ཚུལ་གསུམ་སྟོན་པར་ཁས་བླངས་ཀྱང་དེ་སྒྲུབ་བྱེད་དཔེ་དེ་ཐུག་མེད་དུ་ཁས་བླངས་པར་ཐལ། དེ་སྒྲུབ་ཀྱི་ཉེར་འཇལ་གྱི་ཆོས་མཐུན་པ་ཙམ་སྟོན་པའམ། དེ་སྒྲུབ་ཀྱི་མི་མཐུན་ཕྱོགས་ལས་ལྡོག་པ་སྒྲ་ནི་ནམ་མཁའ་བཞིན་དུ་རྟག་པ་མ་ཡིན་ནོ་ཞེས་རྣམ་པར་བརྗོད་པ་ན་བུམ་པ་བྱས་པའི་ཕྱིར་མི་རྟག་པ་བཞིན་དུ་སྒྲ་ཡང་ངོ་ཞེས་བསྒྲུབ་བྱ་སྒྲུབ་པའི་གཏན་ཚིགས་སམ་སྟེ་གཏན་ཚིགས་དང་བཅས་པ་དཔེར་སྟོན་པའམ་བུམ་པ་མི་རྟག་པ་བཞིན་དུ་སྒྲ་ཡང་མི་རྟག
ནམ་མཁའ་བཞིན་རྟག་པ་མ་ཡིན་ནོ་ཞེས་དེའི་ཁྱད་པར་བསྒྲུབ་བྱ་དང་བཅས་ཏེ་དཔེར་སྟོན་པ་ཡིན་ཡང་རུང་དཔེར་དང་མཚུངས་པར་སྟོན་པའི་ཚུལ་དེ་ལྟར་འགྱུར་དགོས་པའི་ཕྱིར། གསུམ་ཆར་རོ། ། ཡང་། ཚུལ་གསུམ་མི་སྟོན་པར་ཁས་བླངས་ཀྱང་དེ་ལྟར་ཁས་བླངས་དགོས་པར་ཐལ། ཚུལ་གསུམ་མི་སྟོན་པར་དཔེ་བུམ་པ་ཙམ་གྱིས་སྒྲ་མི་རྟག་པར་སྟོན་པར་བྱེད་པ་བཞིན་དུ་བུམ་པ་མི་རྟག་པར་ཡང་དཔེ་ཙམ་གྱིས་ཉེར་བར་འཇལ་བར་བྱེད་དགོས། དཔེ་དེ་ཡང་དཔེ་དོན་གཞན་གྱིས་མི་རྟག་པར་སྟོན་དགོས་པས་མཐའ་ཡས་པའི་ཕྱིར་རོ། ། གསུམ་ཆར་རོ། ། གཉིས་པ་ནི། གལ་ཏེ་དཔེ་ནི་གཏན་ཚིགས་ལས་ལོགས་ཤིག་ཏུ་སྒྲུབ་བྱེད་ཡང་དག་ཏུ་མི་འགྱུར་ཏེ། སྒྲ་མི་རྟག་པར་སྒྲུབ་པའི་ཕྱོགས་ཀྱི་ཆོས་ཉིད་ཙམ་གྱིས་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་གི་མཚན་ཉིད་རྫོགས་པ་ཡིན་པའི་ཕྱིར་ཞེ་ན།

འཁྲུལ་པ་ཅན་ངག་སྨྲ་བ་ཆོས་ཅན། ངག་སྨྲའི་མི་ཆགས་ལྡན་དུ་སྒྲུབ་པའི་གཏན་ཚིགས་ཡང་དག་ཏུ་འགྱུར་བར་ཐལ། དེ་སྒྲུབ་ཀྱི་ཕྱོགས་ཆོས་ཡིན་པའི་ཕྱིར། སྐྱོན་མེད་དེ། སྒྲ་དང་མི་རྟག་པར་ཆོས་མཐུན་ཡོད་པ་ཙམ་གྱིས་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་གི་མཚན་ཉིད་རྫོགས་པའི་ཕྱིར་ཞེ་ན། གཞལ་བྱ་ཆོས་ཅན། སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་ཡིན་པར་ཐལ། སྒྲ་དང་མི་རྟག་པར་ཆོས་མཐུན་ཙམ་ཡོད་པའི་ཕྱིར། གསུམ་ཆར་རོ། ། དེའི་སྐྱོན་ཡང་མེད་དེ། རྩོད་གཞི་དང་ཆོས་མི་མཐུན་པ་ཙམ་གྱིས་དེ་སྒྲུབ་ཀྱི་གཏན་ཚིག་ཡང་དག་གི་མཚན་ཉིད་རྫོགས་ཡིན་པའི་ཕྱིར་ཞེ་ན།
མཉན་བྱ་ཆོས་ཅན། སྒྲ་རྟག་པར་སྒྲུབ་པའི་གཏན་ཚིག་ཡང་དག་ཏུ་ཐལ། སྒྲ་དང་རྟག་པར་ཆོས་མི་མཐུན་པའི་ཕྱིར། གལ་ཏེ་དེ་གཉིས་གང་རུང་རེ་རེ་གཏན་ཚིགས་ཡང་དག་གི་མཚན་ཉིད་དུ་བརྗོད་ན་སྔར་བཤད་པའི་སྐྱོན་ཡོད་པ་བདེན་ཀྱང་། དཔེ་དང་རྩོད་གཞི་ཆོས་མཐུན་པ་དང་། ཆོས་མི་མཐུན་པའི་དཔེར་ཡོད་པ་གཉིས་ཀ་གཏན་ཚིགས་ཡང་དག་གི་མཚན་ཉིད་དུ་བརྗོད་པ་ལ་འཁྲུལ་པ་ཅན་མ་ངེས་པ་ལ་ཁྱབ་ཆེས་པར་མི་འགྱུར་རོ་ཞེས་ཟེར་ན། དེས་ཀྱང་གཏན་ཚིགས་ཡང་དག་གི་མཚན་ཉིད་རྫོགས་པ་མ་ཡིན་པར་ཐལ། མཚན་ཉིད་དེ་ནི་ཕྱོགས་ཆོས་ཅན་དགུའི་ནང་ནས་དང་པོ་གསུམ་གྱི་ཐ་མ་དང་། ཕྱི་མ་གསུམ་གྱི་ཐ་མ་དངོས་ཀྱི་མ་ངེས་པའི་གཏན་ཚིགས་གཉིས་ལ་འགོད་ཚུལ་དང་མཐུན་པར་སྲིད་དོ་སྟེ་སྲིད་པའི་ཕྱིར། ཇི་ལྟར་སྲིད་ན།
དང་པོ་གསུམ་གྱི་ཐ་མ་ནི། དུང་གི་སྒྲ་ཆོས་ཅན། རྩོལ་བ་ལས་བྱུང་སྟེ། མི་རྟག་པའི་ཕྱིར་ཞེས་བཀོད་པ་ན། མི་རྟག་པ་ཆོས་ཅན། དུང་གི་སྒྲ་རྩོལ་བ་ལས་བྱུང་བར་བསྒྲུབ་པའི་གཏན་ཚིགས་ཡང་དག་ཡིན་པར་ཐལ། དེ་སྒྲུབ་ཀྱི་དཔེ་དང་རྩོད་གཞི་ཆོས་མཐུན་པ་དང་། ཆོས་མི་མཐུན་པའི་དཔེ་ཡོད་པ་ཡིན་པའི་ཕྱིར། ཁྱབ་བསལ་ཁས་བླངས་སོ། ། རྟགས་མ་གྲུབ་ན་ཁས་བླངས་མོད་ཁས་བླངས་གསལ་བར་སྟོན་ན་དེར་ཐལ།
རྫ་བུམ་ལ་སོགས་པ་དུང་གི་སྒྲ་དང་རྩོལ་བྱུང་དུ་ཆོས་མཐུན་པ་དང་། ནམ་མཁའ་ལ་སོགས་པ་དུང་གི་སྒྲ་དང་རྩོལ་བྱུང་དུ་ཆོས་མི་མཐུན་པའི་དཔེ་ཡོད་པའི་ཕྱིར། གསུམ་ཆར་རོ། ། ཕྱི་མ་གསུམ་གྱི་ཐ་མ་ནི། སྒྲ་ཆོས་ཅན། རྟག་སྟེ། རེག་བྱ་ཅན་མ་ཡིན་པའི་ཕྱིར། ཞེས་བཀོད་ན། དེ་ཆོས་ཅན། དེ་སྒྲུབ་ཀྱི་རྟགས་ཡང་དག་ཏུ་ཐལ།
ནམ་མཁའ་དང་ཆོས་མཐུན་པའི་དཔེ་དང་བུམ་སོགས་དང་ཆོས་མི་མཐུན་པའི་དཔེ་ཡོད་པའི་ཕྱིར། འགྲེལ་བཤད་མཁན་པོས་བཤད་པ་ཕྱི་མ་འདི་བཤད་པ་ཡིན་ནོ། ། འདི་ནི་ཕྱོགས་སྔ་དང་འགྲིགས་པར་མ་མཐོང་སྟེ། ཕྱོགས་སྔ་མཁན་པོས་དཔེ་དང་རྩོད་གཞི་ཆོས་མཐུན་པ་དང་རྩོད་གཞི་དང་། མི་མཐུན་ཕྱོགས་ཆོས་མི་མཐུན་པ་གཏན་ཚིགས་ཡང་དག་གི་མཚན་ཉིད་དུ་ཁས་བླངས་པས་ནམ་མཁའ་དང་ཆོས་མཐུན་པའི་དཔེ་དང་། བུམ་པ་དང་ཆོས་མི་མཐུན་པའི་དཔེ་ཡོད་པའི་ཕྱིར་ཞེས་རྟགས་སུ་བརྗོད་པ་འབྲེལ་མེད་དུ་འགྱུར་བའི་ཕྱིར་རོ། ། དེས་ན་སྒྲ་རྟག་པར་ཁས་ལེན་པའི་གང་ཟག་གི་འདོད་པ་དང་བསྟུན་ནས་ཁས་བླངས་ནང་འགལ་བརྗོད་པར་མཐོང་སྟེ། རེག་བྱ་ཅན་མ་ཡིན་པ་ཆོས་ཅན། སྒྲ་རྟག་པར་སྒྲུབ་པའི་གཏན་ཚིགས་ཡང་དག་ཡིན་པར་ཐལ། སྒྲ་དང་རྟག་པར་ཆོས་མཐུན་པའི་དཔེ་ནམ་མཁའ་དང་སྒྲ་དང་རྟག་པར་ཆོས་མི་མཐུན་པའི་དཔེ་བུམ་པ་སོགས་ཡོད་པའི་ཕྱིར།
གསུམ་ཆར་ཁས་བླངས་སོ། ། དེ་ལྟར་བཤད་པ་རྩ་བའི་དགོངས་པ་ཡིན་པར་ཐེ་ཚོམ་མི་ཟའོ། ། དཔེ་བསྟན་ཏོ་ཞེས་པ་ནི་འགྲེལ་པའི་ཚིག་གོ ། དེའི་དོན་བཤད་ན་ནི། དཔེར་བཟུང་བ་གང་ཞིག་སྒྲ་དང་བློ་དང་དོན་གྱི་སྐྱོན་གསུམ་གང་ཡིན་པ་སྔར་ལྟར་བྲལ་ཞིང་རྟགས་ཀྱི་ཁྱབ་པ་དངོས་སུ་ངེས་པའི་གཞིར་རྒོལ་བས་བཟུང་བ་དེ་དཔེ་ཡང་དག་གི་མཚན་ཉིད་དུ་བསྟན་ཏོ་ཞེས་སྦྱོར་རོ། ། དཔེ་ཡང་དག་གང་ཞིག་དངོས་འབྲེལ་དངོས་སུ་ངེས་པའི་ལྟོས་གཞིར་གྱུར་པ་དེ་མཐུན་དཔེ་ཡང་དག་གི་མཚན་ཉིད། དཔེ་གང་ཞིག་བཟློག་འབྲེལ་དངོས་སུ་ངེས་པའི་ལྟོས་གཞིར་གྱུར་པ་དེ་མི་མཐུན་པའི་དཔེ་ཡང་དག་གི་མཚན་ཉིད་དོ་ཞེས་སྦྱོར་རོ། ། གཞན་དག་ནི་འབྲེལ་བའི་རང་ལྡོག་དངོས་སུ་ངེས་པའི་ལྟོས་གཞི་དང་། འབྲེལ་བའི་དོན་ལྡོག་དངོས་སུ་ངེས་པའི་ལྟོས་གཞིར་གྱུར་པའོ་ཞེས་སྨྲའོ། ། གཉིས་པ་དཔེ་ལྟར་སྣང་བཤད་པ་ལ་གཉིས་ཏེ།
དཔེ་ལྟར་སྣང་ངོས་བཟུང་བ་དང་། དེ་དཔེ་ལྟར་སྣང་དུ་གྱུར་པའི་རྒྱུ་མཚན་ནོ། ། དང་པོ་ནི། དོན་སྐྱོན་ཞུགས་པའི་དཔེ་ལྟར་སྣང་བ་ཆོས་ཅན། གསུམ་ཡོད་ཅེས་བརྗོད་དུ་རུང་སྟེ། གཏན་ཚིགས་དང་སྒྲུབ་བྱའི་ཆོས་དང་། རྟག་ཆོས་གཉིས་ཀའི་གཞི་ལྡོག་སྒྲུབ་འགོད་དང་མཐུན་པར་རྗེས་སུ་འགྲོ་བ་མེད་པའི་དཔེ་ལྟར་སྣང་གསུམ་ཡོད་པའི་ཕྱིར། དེ་གསུམ་གྱི་མཚན་གཞི་གང་ཞེ་ན། རིམ་བཞིན་དུ། སྒྲ་རྟག་སྟེ།
རེག་བྱ་ཅན་མ་ཡིན་པའི་ཕྱིར། དཔེར་ན་རྡུལ་ཕྲན་བཞིན་དང་། སེམས་པའི་ལས་བཞིན་དང་། བུམ་པ་བཞིན་ཞེས་པ་བཀོད་པ་ལྟ་བུའོ། ། གལ་ཏེ་རྡུལ་ཕྲན་རྟག་པས་བསྒྲུབ་ཚུལ་ལྟར་སྟོང་པ་མ་ཡིན་ནམ་ཅིའི་ཕྱིར་འདི་བསྒྲུབ་བྱའི་ཆོས་ཀྱིས་སྟོང་བའི་དཔེར་མི་འཇོག་ཅེ་ན། དངོས་སྟོབས་ལ་དེ་ལྟར་ཡིན་པ་བདེན་མོད་ཀྱང་འདིར་ནི་རྡུལ་ཕྲན་རྟག་པར་འདོད་པའི་བྱེ་བྲག་པའི་འདོད་པ་དང་བསྟུན་ནས་བཞག་པའི་ཕྱིར་སྐྱོན་མེད་མོད་སྒྲ་རྟག་པར་སྒྲུབ་པའི་མི་མཐུན་ཕྱོགས་ལ་སྒྲུབ་ཚུལ་ལྟར་མེད་པའི་ལྡོག་ཁྱབ་བསྟན་པར་མ་བྱས་ཤིང་ལྡོག་ཁྱབ་ཡིན་པ་ལྟར་མ་གྲུབ་པའི་དཔེ་ལྟར་སྣང་ཆོས་ཅན། གསུམ་ཡོད་ཅེས་བརྗོད་དུ་རུང་སྟེ། དེ་སྒྲུབ་ཀྱི་བསྒྲུབ་ཚུལ་ལྟར་དེ་སྒྲུབ་ཀྱི་བསྒྲུབ་བྱའི་ཆོས་ཀྱི་གཞི་ལྡོག་ལྡོག་པ་མེད་པ་དང་། རྟགས་ཀྱི་གཞི་ལྡོག་ལྡོག་པ་མེད་པ་དང་། དེ་གཉིས་ཀའི་གཞི་ལྡོག་ལྡོག་པ་མེད་པའི་དཔེ་ལྟར་སྣང་གསུམ་ཡོད་པའི་ཕྱིར།
དེ་གསུམ་གྱི་མཚན་གཞི་གང་ཞེ་ན། རིམ་བཞིན་དུ་སྦྱར་བར་བྱ་སྟེ། སྒྲ་མི་རྟག་སྟེ། རེག་བྱ་ཅན་མ་ཡིན་པའི་ཕྱིར། དཔེར་ན། རྡུལ་ཕྲན་དང་སེམས་པའི་ལས་དང་། ནམ་མཁའ་བཞིན་ཞེས་བཀོད་པ་ལྟ་བུའོ། ། གལ་ཏེ་རྡུལ་ཕྲན་རྟག་པས་བསྒྲུབ་ཚུལ་ལྟར་སྟོང་བ་མ་ཡིན་ནམ་ཇི་ལྟར་ན་དེ་བསྒྲུབ་བྱའི་ཆོས་ཀྱི་གཞི་ལྡོག་གིས་མི་སྟོང་བར་བརྗོད་ཅེ་ན། དངོས་གནས་ལ་དེ་ལྟར་སྒྲུབ་ན་བདེན་ཀྱང་རྡུལ་ཕྲན་རྟག་པར་འདོད་པའི་གྲུབ་མཐའ་ལྟར་བརྗོད་པས་ཉེས་པ་མེད་དོ། ། འདི་ནི་རྣམ་པར་ངེས་པའི་ལུགས་ལྟར་བཤད་པའོ། །
འགྲེལ་པའི་ཚིག་ཟིན་ལྟར་ན། མི་མཐུན་ཕྱོགས་ལ་མེད་པའི་ལྡོག་ཁྱབ་བསྟན་པར་མ་བྱས་ཤིང་ལྡོག་ཁྱབ་མ་གྲུབ་པའི་དཔེ་ལྟར་སྣང་གསུམ་ཡོད་དེ། སྒྲ་མི་རྟག་སྟེ། རེག་བྱ་ཅན་མ་ཡིན་པའི་ཕྱིར། དཔེར་ན་སེམས་པའི་ལས་དང་། རྡུལ་ཕྲ་རབ་དང་། ནམ་མཁའ་བཞིན་ཞེས་དཔེར་བཟུང་བའི་ཚེ་བསྒྲུབ་བྱའི་མི་མཐུན་ཕྱོགས་ལས་ལྡོག་པ་མ་གྲུབ་པའི་དཔེ་ལྟར་སྣང་གསུམ་ཡོད་པའི་ཕྱིར་རོ་ཞེས་འབྱུང་ངོ་། ། རྗེས་སུ་འགྲོ་ལྡོག་ཕྱིན་ཅི་ལོག་ཏུ་བསྟན་པ་དཔེ་ལྟར་སྣང་ཆོས་ཅན། རྣམ་པ་གཉིས་ཡོད་དེ། གང་མི་རྟག་པ་ན་རྩོལ་བྱུང་ཡིན་པས་ཁྱབ་བུམ་པ་བཞིན་ཞེས་པའི་ཆོས་མཐུན་གྱི་དཔེ་ལྟར་སྣང་དང་།
གང་རྩོལ་བྱུང་མ་ཡིན་ན་རྟག་པས་ཁྱབ། དཔེར་ན་ནམ་མཁའ་བཞིན་ཞེས་ལྡོག་པ་ཕྱིན་ཅི་ལོག་ཏུ་བསྟན་པའི་དཔེ་ལྟར་སྣང་དང་གཉིས་ཡོད་པའི་ཕྱིར། དེ་རྣམས་ཆོས་ཅན། དེ་སྒྲུབ་ཀྱི་དཔེ་ལྟར་སྣང་ཡིན་ཏེ། དེ་སྒྲུབ་ཀྱི་དཔེར་བཀོད་པ་གང་ཞིག་རྗེས་སུ་འགྲོ་བ་དང་། ལྡོག་པའི་ཁྱབ་པ་ཕྱིན་ཅི་ལོག་ཏུ་བསྟན་པའི་ཕྱིར། དཔེ་ལྟར་སྣང་དེ་དག་དང་གཞན་ཡང་། གང་ངག་སྨྲ་བ་ཡིན་ན་འདོད་ཆགས་དང་ལྡན་པས་ཁྱབ་སྟེ། ངག་སྨྲ་བའི་ལམ་པོ་ཆེའི་མི་བཞིན་ཞེས་པའི་དཔེ་དེ་ནི་ཆོས་ཅན། དེ་སྒྲུབ་ཀྱི་དཔེ་ལྟར་སྣང་ཡིན་ཏེ།
དེ་སྒྲུབ་ཀྱི་དཔེར་བཀོད་པ་གང་ཞིག་དེ་སྒྲུབ་ཀྱི་རྗེས་འགྲོའི་ཁྱབ་པ་མེད་པ་ཡོད་པ་ལྟར་སྟོན་པ་ཡིན་པའི་ཕྱིར་རོ། ། དཔེ་ལྟར་སྣང་བཅོ་བརྒྱད་ནི། ཚད་མ་རྣམ་པར་ངེས་པ་དང་རིགས་པའི་ཐིག་པའི་ནང་དུ་བཤད་པ་བཞིན་དུ་ཤེས་པར་བྱའོ། ། འདིར་ཡང་རྟགས་འགོད་ཚུལ་ལྟར་རྗེས་འགྲོ་མེད་པ་དང་། སོགས་པས་བསྡུས་པ་བསྒྲུབ་བྱའི་ཆོས་དང་། རྟགས་ཆོས་གཉིས་ཀའི་གཞི་ལྡོག་འགོད་ཚུལ་ལྟར་རྗེས་འགྲོ་མེད་པའི་དཔེར་བཀོད་པ་ཆོས་ཅན། དེ་སྒྲུབ་ཀྱི་དཔེ་ཡང་དག་ཏུ་མེད་དེ། དཔེའི་མཚན་ཉིད་ཀྱི་གཞི་ལྡོག་དང་མི་ལྡན་པའི་ཕྱིར་རོ། ། རྗེས་འགྲོ་ཕྱིན་ཅི་ལོག་ཏུ་བསྟན་པ་དང་། ལ་སོགས་པས་བསྡུས་པ་རྗེས་འགྲོ་མེད་པ་དང་།
ཡོད་ཀྱང་མ་བསྟན་པ་དང་། དཔེ་ཉེར་འཇལ་སོགས་ཆོས་ཅན། འབྲེལ་པ་སྟོན་པ་ཅན་མ་ཡིན་པའི་དཔེ་ལྟར་སྣང་ཡིན་ཏེ། རྟགས་ཀྱི་དཔེར་བཀོད་པ་གང་ཞིག་རང་གི་དངོས་ཤུགས་གང་ལ་ཡང་རྟགས་ཆོས་ཀྱི་འབྲེལ་པ་མ་བསྟན་པའི་ཕྱིར། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ། ། གཉིས་པ་གཞན་གྱི་ལུགས་དགག་པ་ལ་གཉིས་ཏེ། རྩོད་སྒྲུབ་མཁན་པོའི་ལུགས་དགག་པ་དང་། གཞན་སྡེའི་ལུགས་དགག་པའོ། ། དང་པོ་གཉིས་ཏེ། འདོད་པ་བརྗོད་པ་དང་།
དེ་དགག་པའོ། ། དང་པོ་ནི། རྩོད་པ་སྒྲུབ་པ་ནས་ནི། རྟགས་ཆོས་དེ་དག་ཕན་ཚུན་མེད་ན་མི་འབྱུང་བའི་འབྲེལ་པ་ངེས་པར་བསྟན་པ་ནི་དཔེའི་མཚན་ཉིད་དུ་འདོད་དེ། དཔེར་ན་བུམ་པ་བཞིན་ནོ། ། འབྲེལ་པ་ཇི་ལྟ་བུ་སྟོན་ན། གང་རྩོལ་བ་ལས་བྱུང་བ་མི་རྟག་པའོ། ། ཞེས་པ་ལྟ་བུའོ། ། ཞེས་པ་འདི་འདི་ནི་ཁྱབ་པ་དངོས་ཤུགས་སུ་མ་བསྟན་ཡང་ངེས་པར་སྟོན་ནུས་པའི་བུམ་པ་ལྟ་བུ་དཔེ་ཡང་དག་ཏུ་འདོད་པའོ། ། གཉིས་པ་ལ་གཉིས་ཏེ།
དཔེ་ཡང་དག་ཏུ་འདོད་པ་དགག་པ་དང་། རྟགས་ཆོས་མ་གྲུབ་པ་སོགས་དཔེའི་སྐྱོན་ཡིན་པ་དགག་པའོ། ། དང་པོ་ལ་བཞི་སྟེ། རྟགས་ཆོས་ཐུན་མོང་གི་འབྲེལ་པ་དཔེས་སྟོན་པ་དགག་པ་དང་། ཆོས་མཐུན་བསྟན་པ་ཙམ་གྱིས་གཏན་ཚིགས་ཀྱི་མི་འཁྲུལ་བའི་མཚན་ཉིད་རྫོགས་པ་མི་འཐད་པ་དང་། དེ་ཙམ་གྱིས་ཁྱབ་པ་ཤུགས་ལ་སྟོན་པའི་མཚན་ཉིད་རྫོགས་པ་མི་འཐད་པ་དང་། དགག་པ་གཞན་བསྟན་པའོ། ། དང་པོ་ནི། རྟགས་ཆོས་དེ་དག་གི་ཐུན་མོང་གི་འབྲེལ་པ་སྟོན་པར་འགྱུར་བ་དེ་དཔེ་ཡང་དག་གི་མཚན་ཉིད་ཡིན་ནོ་ཞེས་བརྗོད་པར་མི་བྱ་བར་ཐལ། དུ་བ་མེ་ལ་འབྲེལ་པ་བཞིན་དུ་མེ་དུ་བ་ལ་འབྲེལ་པ་མ་ཡིན་པའི་ཕྱིར།
མ་གྲུབ་ན། དེར་ཐལ། ཕན་ཚུན་བསྒྲུབ་བྱ་ཉིད་མིན་ཕྱིར། ། ཞེས་པ་སྟེ། དུ་བ་ཡོད་ན་མེ་ཡོད་པས་ཁྱབ་པ་བཞིན་དུ་མེ་ཡོད་ན་དུ་བ་ཡོད་པས་ཁྱབ་པ་མ་ཡིན་པའི་ཕྱིར། འགྲེལ་བཤད་ཀྱི་འགྱུར་ལས། ཕན་ཚུན་བསྒྲུབ་བྱ་ཉིད་མ་འགྱུར། ། ཞེས་འབྱུང་ངོ་། ། གཉིས་པ་ནི། རྟགས་ཆོས་གཉིས་ལྡན་གྱི་ཆོས་མཐུན་ཙམ་གྱིས་རྟགས་ཀྱི་མི་འཁྲུལ་བའི་མཚན་ཉིད་རྫོགས་པ་མ་ཡིན་པར་ཐལ།
དེ་ཙམ་གྱིས་རྟགས་ཆོས་ལྷན་ཅིག་ཏུ་རྒྱུ་བ་སྟོན་པ་ཡིན་ཡང་མེད་ན་མི་འབྱུང་བའི་འབྲེལ་པ་ཡང་མ་ཡིན་པའི་ཕྱིར། ཁྱབ་བསལ་ཁས་བླངས་སོ། ། གསུམ་པ་ནི། རྩོལ་བ་ལས་བྱུང་བ་དེ་མི་རྟག་གོ་ཞེས་བརྗོད་པའི་དོན་གྱིས་རྗེས་འགྲོ་ལས་གཞན་ཡང་རྟག་པ་ལ་མེད་པའི་ལྡོག་པའི་ཁྱབ་པའི་མཚན་ཉིད་བརྗོད་པ་ཡིན་ནོ་ཞེ་ན། གཏན་ཚིགས་དང་མི་མཐུན་ཕྱོགས་ཀྱི་མེད་ན་མི་འབྱུང་བའི་འབྲེལ་པ་དེ་བརྗོད་པར་མི་བྱ་ཞིང་བརྗོད་པ་དོན་མེད་པར་ཐལ། རྟགས་ཆོས་ལྷན་ཅིག་ཏུ་རྒྱུ་བ་ཙམ་གྱིས་ལྡོག་ཁྱབ་དང་བསྒྲུབ་བྱ་ཤུགས་ལ་གོ་བའི་མཚན་ཉིད་རྫོགས་པའི་ཕྱིར། གསུམ་ཆར་རོ། ། ཆོས་མི་མཐུན་པའི་སྦྱོར་བ་བསྟན་པའི་དོན་དུ་སྨོས་པའི་ཕྱིར་སྐྱོན་མེད་ཅེ་ན། ཁྱོད་ཀྱིས་བཏགས་པའི་ཆོས་མི་མཐུན་པའི་སྦྱོར་བ་སྨོས་པ་དགོས་པ་མེད་པར་ཐལ། དགོས་པ་ཡོད་ན་དེས་སྐབས་ཀྱི་བསྒྲུབ་བྱ་སྟོན་ཅིང་དེ་ལ་བརྟེན་ནས་རྟོགས་ནུས་དགོས་ན་དེ་ལྟར་ཡང་མི་ནུས་པའི་ཕྱིར།
རྟགས་སྔ་མ་ཁས་བླངས་ཏེ། ཕྱོགས་ཆོས་དང་རྟགས་ཆོས་མེད་ན་མི་འབྱུང་བའི་འབྲེལ་པ་དེ་མི་མཐུན་ཕྱོགས་ཀྱིས་ཏེ་མི་མཐུན་སྦྱོར་གྱི་སྒྲུབ་པའི་ངག་གིས་བསྟན་པ་ལ་དགོས་པ་ཡོད་པས་ཡིན་ན་དེས་བསྒྲུབ་བྱ་ཤུགས་ལ་མ་བསྟན་ཅིང་མ་གཟུང་བ་འགའ་ཡང་ཡོད་པ་མིན་པས་ཁྱབ་པར་ཁས་བླངས་པའི་ཕྱིར། ། བཞི་པ་ནི། གལ་ཏེ་རྟག་པ་རྩོལ་བ་ལས་བྱུང་བ་མ་ཡིན་ནོ་ཞེས་པའི་སྒྲུབ་པའི་ངག་གིས་བསྒྲུབ་བྱ་ཚིག་གིས་ཟིན་པར་སྟོན་པར་བྱེད་པ་མ་ཡིན་ནམ་ཞེ་ན། ཁྱོད་ལྟར་ན། རྩོལ་བྱུང་དང་མི་རྟག་པ་ཕན་ཚུན་འབྲེལ་པར་བསྟན་པར་ཁས་བླངས་པས། དེ་སྒྲུབ་ཀྱི་ཆོས་མི་མཐུན་པའི་སྦྱོར་ངག་གིས་རྩོལ་བྱུང་གིས་དུང་གི་སྒྲ་མི་རྟག་པར་སྒྲུབ་པའི་བསྒྲུབ་བྱ་རྟགས་ཤིང་འགྲུབ་པའི་ནུས་པ་ཅུང་ཟད་ཀྱང་མེད་པར་ཐལ། དེས་དམ་མ་བཅས་པའི་གཞི་གཞན་གྱི་མ་བྱས་པ་དེ་ཡིས་རྟག་པར་སྒྲུབ་པའི་ཕྱིར་རོ། ། རྩོལ་བྱུང་དུང་གི་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་ཡིན་པ་བཞིན་དུ་མི་རྟག་པ་ཡང་དུང་གི་སྒྲ་རྩོལ་བྱུང་ཡིན་པར་སྒྲུབ་ནུས་པར་མཚུངས་པའི་ཕྱིར་ཞེ་ན། མི་འཐད་དེ།
དེ་ལྟར་སྒྲུབ་པ་བསྟན་པ་ཉིད་ཀྱིས་ཀྱང་མི་འདོད་པའི་དོན་གློག་ལ་སོགས་པ་རྟག་པའམ་རྩོལ་བྱུང་དུ་ཁས་ལེན་དགོས་པ་ཐོབ་པའི་སྐྱོན་ཡོད་པའི་ཕྱིར་རོ། ། འདིའི་དོན་ནི་སྔར་ཡང་ནས་ཡང་དུ་བཤད་ཟིན་ཏོ། ། གཉིས་པ་ནི། སྒྲ་རྟག་སྟེ། རེག་བྱ་ཅན་མ་ཡིན་པའི་ཕྱིར། དཔེར་ན་བློ་བཞིན་ཞེས་པ་བསྒྲུབ་བྱའི་ཆོས་ཀྱི་གཞི་ལྡོག་བསྒྲུབ་ཚུལ་ལྟར་མ་གྲུབ་པ་དང་། བུམ་པ་བཞིན་དུ་རྟགས་ཆོས་གཉིས་ཀའི་གཞི་ལྡོག་སྒྲུབ་ཚུལ་ལྟར་མ་གྲུབ་པ་དཔེ་ལྟར་སྣང་གི་མཚན་ཉིད་ཡིན་ཏེ། འབྲེལ་པ་ཙམ་བརྗོད་པས་ནི་དཔེ་ཡང་དག་གི་མཚན་ཉིད་རྫོགས་པ་ཡིན་ནོ་ཞེ་ན། རྟགས་ཆོས་གཅིག་པ་ཉིད་དམ་གཉིས་ཀ་སྒྲུབ་ཚུལ་ལྟར་མ་གྲུབ་པ་ནི་དཔེ་ཡི་སྐྱོན་གྱི་མཚན་ཉིད་རྫོགས་པ་མ་ཡིན་པར་ཐལ། དེ་ལྟར་མ་ཡིན་ཞེས།
གཏན་ཚིགས་བསྒྲུབ་བྱ་གཉིས་ཀ་མེད། ། ཅེས་པའི་སྐབས་སུ་བསྟན་ཟིན་པའི་ཕྱིར། གཉིས་པ་ལ་གཉིས་ཏེ། རིགས་པ་ཅན་པའི་ལུགས་དགག་པ་དང་། བྱེ་བྲག་པའི་ལུགས་དགག་པའོ། ། དང་པོ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། རིགས་པ་ཅན་པ་རྣམས་ན་རེ།
བསྒྲུབ་པར་བྱ་བའི་ཆོས་དང་ཆོས་མཐུན་པ་ལས་ཆོས་དེ་རྟོགས་པའི་དཔེ་དེ་མཐུན་པའི་དཔེའི་མཚན་ཉིད་དུ་བརྗོད་པར་བྱའོ། ། དེ་ལ་བསྒྲུབ་བྱ་ནི་ཆོས་ཅན་སྒྲ་ལྟ་བུའོ། ། དེ་དང་ཆོས་མཐུན་པ་ནི། གཏན་ཚིགས་བྱས་པ་ལྟ་བུ་དང་། དེའི་ཆོས་ནི་བསྒྲུབ་བྱའི་ཆོས་མི་རྟག་པ་ལ་སོགས་པའོ། ། དེ་རྟོགས་ཤིང་གོ་བར་བྱེད་པ་ནི་མཐུན་དཔེ་ཞེས་སྦྱོར་རོ། ། རྩོད་གཞི་དང་ཆོས་མཐུན་པ་དེ་ལས་བཟློག་པ་ཆོས་མི་མཐུན་པ་ལས་ཆོས་དེ་རྟོགས་པའི་དཔེ་དེ། ཕྱིན་ཅི་ལོག་པའོ་སྟེ། མི་མཐུན་དཔེའི་མཚན་ཉིད་ཡིན་ཏེ། དེ་ཡང་སྒྲ་ཆོས་ཅན།
མི་རྟག་སྟེ། བྱས་པའི་ཕྱིར། དཔེར་ན་བུམ་པ་བཞིན། བུམ་པ་བྱས་པ་དེ་བཞིན་དུ་སྒྲ་ཡང་བྱས། དེའི་ཕྱིར་ན་སྒྲ་མི་རྟག་ཅེས་པའོ། ། བསྡུ་ན་སྒྲ་བྱས་པའི་ཕྱིར། མི་རྟག་པ་བུམ་པ་བཞིན་ཞེས་པ་ཆོས་མཐུན་པ་དང་། ནམ་མཁའ་བཞིན་དུ་རྟག་པ་མ་བྱས་པ་ཆོས་མི་མཐུན་པའོ། ། ཞེས་ཟེར་རོ། ། གཉིས་པ་ལ་གཉིས་ཏེ།
དཔེ་ཡང་དག་གཉིས་མི་འཐད་པ་དང་། དཔེར་བརྗོད་ཀྱི་སྦྱོར་བ་གཉིས་མི་འཐད་པའོ། ། དང་པོ་ལ་གསུམ་སྟེ། གོ་བྱེད་ཀྱི་ཡན་ལག་ཏུ་མི་འཐད་པ་དང་། སྦྱོར་བ་གཉིས་ཀ་སྨོས་པ་དཔེ་དོན་མེད་པ་དང་། གནོད་བྱེད་གཞན་བསྟན་པའོ། ། དང་པོ་ནི། དེ་ལ་ཞེས་པ། ཕྱོགས་སྔའི་གཞུང་འགྲེལ་ཚིག་གོ ། རྩོད་སྒྲུབ་ལ་སྐྱོན་ཡོད་པར་མ་ཟད་དེ་ལ་ཡང་ཡོད་ཅེས་འགྲེལ་བཤད་ཀྱི་ཚིག་གོ །
ཁྱོད་ཀྱིས་བཏགས་པའི་དཔེ་དེ་ཆོས་ཅན། དེ་སྒྲུབ་ཀྱི་དཔེ་ཡང་དག་ཏུ་མི་འཐད་པར་ཐལ། གོ་བྱེད་ཀྱི་ཡན་ལག་ཏུ་ཚད་མས་མཐོང་བ་མ་ཡིན་པའི་ཕྱིར། གསུམ་ཆར་རོ། ། གཉིས་པ་ནི། སྒྲ་དེ་མི་རྟག་པའི་ཆོས་དང་ལྡན་པ་རྟོགས་པའི་དོན་དུ་དཔེ་གཉིས་ཀ་སྨོས་པ་དོན་མེད་དུ་འགྱུར་བར་ཐལ། སྒྲུབ་ངག་གཉིས་པོ་དེ་དཔེས་སྒྲ་ལ་ཟློག་པའི་ཆོས་རྟག་པ་ཐོབ་པར་འགྱུར་གྱི་མི་རྟག་པ་ཐོབ་པར་མི་འགྱུར་བའི་ཕྱིར། གསུམ་ཆར་རོ། ། གསུམ་པ་ནི། ཁྱོད་ཀྱིས་བཏགས་པའི་དཔེ་གཉིས་ཆོས་ཅན།
སྒྲུབ་པའི་ངག་ཡང་དག་གིས་དངོས་སུ་ཚིག་གིས་ཟིན་པར་བསྟན་པའི་སྒྲུབ་བྱེད་ཀྱི་ཡན་ལག་མ་ཡིན་པར་ཐལ། བསྒྲུབ་བྱ་གོ་བར་བྱེད་པའི་ཡན་ལག་མ་ཡིན་པའི་ཕྱིར། ཁྱབ་པ་ཁས་བླངས་ཏེ། རྣམ་གྲངས་ཏེ། སྒྲུབ་ངག་གི་དངོས་སུ་ཚིག་གིས་ཟིན་པར་བསྟན་པའི་སྒྲུབ་བྱེད་ཀྱི་ཡན་ལག་ཡིན་ན་བསྒྲུབ་བྱ་གོ་བྱེད་ཀྱི་ཡན་ལག་ཡིན་པས་ཁྱབ་པར་ཁས་བླངས་པའི་ཕྱིར། ། ཁྱོད་ལྟར་ན་བུམ་པ་དེ་སྒྲ་མི་རྟག་པར་སྒྲུབ་པའི་དཔེར་མི་འཐད་པར་ཐལ། ཁྱོད་ལྟར་ན་བུམ་པ་མི་རྟག་པ་ཡང་དཔེ་དོན་གཞན་ལས་གྲུབ་དགོས་ལ། དེ་ཡང་དཔེ་དོན་གཞན་ལས་གྲུབ་དགོས་པར་ཁས་བླངས་པས་དཔེ་ཐུག་མེད་དུ་འགྱུར་དགོས་པའི་ཕྱིར། གསུམ་ཆར་རོ། ། རིགས་པ་ཅན་པའི་སློབ་མ་ཁ་ཅིག་ན་རེ།
དཔེ་གང་ལ་བརྟེན་ནས་བསྒྲུབ་བྱའི་ཆོས་རྟོགས་པ་དེ་དཔེའི་མཚན་ཉིད་ཡིན་ནོ་ཞེ་ན། མི་འཐད་པར་ཐལ། དེ་ལྟར་ན་བསྒྲུབ་བྱའི་ཆོས་དང་ཆོས་མཐུན་པ་དང་། མི་མཐུན་པ་སྦྱར་བར་མི་བྱ་དགོས་པའི་ཕྱིར། ཁྱབ་བསལ་ཁས་བླངས་སོ། ། མ་གྲུབ་ན། དེར་ཐལ། དེ་ལྟར་ན་དཔེ་ངེས་པའི་ཚེ་བསྒྲུབ་བྱ་ཕྱིར་རྒོལ་གྱི་བློ་ངོར་བསྟན་ཟིན་པས་གོ་བྱེད་ཡང་དག་ཏུ་མི་འཐད་པའི་ཕྱིར་རོ། ། གསུམ་ཆར་རོ། ། གཉིས་པ་དཔེར་བརྗོད་ཀྱི་སྦྱོར་བ་མི་འཐད་པ་ལ་གཉིས་ཏེ།
ཉེར་སྦྱོར་གྱི་ཡན་ལག་སོགས་མི་འཐད་པ་དང་། དེའི་ལན་དགག་པའོ། ། དང་པོ་ནི། གལ་ཏེ་གཞི་གང་ལ་ཆོས་གང་གི་དཔེར་བརྗོད་ཀྱི་བསྒྲུབ་བྱའི་ཆོས་དང་ཆོས་མཐུན་སྦྱར་བར་མི་བྱ་ཞེ་ན། སྒྲ་ལ་མི་རྟག་པ་གོ་བར་བྱེད་པ་བུམ་པ་ལ་སོགས་པ་བཞིན་དུ་ཆོས་མཐུན་པ་ཉིད་ཀྱིས་བསྒྲུབ་བྱ་གོ་བར་བྱེད་པ་དང་། ནམ་མཁའ་ལ་སོགས་པ་བཞིན་དུ། ཆོས་མི་མཐུན་པ་བརྗོད་པ་ཉིད་ཀྱིས་དཔེར་བརྗོད་པ་ལ་ལྟོས་ན་ནི་བུམ་པ་བྱས་པ་དེ་བཞིན་དུ་སྒྲ་ཡང་དེ་བཞིན་ནོ་ཞེས་ཕྱོགས་ཆོས་བསྟན་པའི་རྗེས་ཐོགས་སུ་རྩོད་གཞི་ལ་རྟགས་ཉེ་བར་སྦྱོར་བ་དང་། བསྒྲུབ་བྱ་ལ་ཡང་བུམ་པ་མི་རྟག་པ་དེ་བཞིན་དུ་སྒྲ་ཡང་མི་རྟག་གོ་ཞེས་འཇུག་བསྡུས་ཉེ་བར་སྦྱོར་བ་རིགས་པ་མ་ཡིན་པར་ཐལ། དེ་ལ་སྒྲུབ་ངག་དག་གི་ཡན་ལག་ཆད་པ་དང་། ལྷག་པ་སོགས་ཉེས་པ་དུ་མ་ཡོད་པའི་ཕྱིར་རོ། །
དོན་ནི། དེ་འདྲའི་ངག་ཆོས་ཅན། ཆོས་མཐུན་སྦྱོར་གྱི་ངག་ཡང་དག་མ་ཡིན་པར་ཐལ། དེ་སྒྲུབ་ཀྱི་ཁྱབ་པ་མ་བརྗོད་པའི་ཕྱིར་དང་། དེ་སྒྲུབ་ཀྱི་བསྒྲུབ་བྱ་ཚིག་གིས་ཟིན་པར་བརྗོད་པའི་ཕྱིར་དང་། དེ་ལན་གཉིས་སུ་ཁྱད་མེད་དུ་ཚིག་ཟིན་དུ་བརྗོད་པས་ཟློས་པའི་ཕྱིར་ཞེས་པའོ། ། གཉིས་པ་ནི། ཆོས་མི་མཐུན་པའི་དཔེས་ཀྱང་ནམ་མཁའ་ལ་སོགས་པ་ལྟ་བུར་མ་བྱས་པ་མིན་ནོ་ཞེས། མ་བྱས་པ་རྣམ་པར་བཅད་པའི་བྱས་པ་ཙམ་ཚིག་གིས་ཟིན་པར་སྟོན་པའི་ཕྱིར་ན་ལྷག་པའི་སྐྱོན་མེད་དོ་ཞེ་ན། ནམ་མཁའ་ལ་སོགས་པས་བྱས་པ་ཚིག་གིས་ཟིན་པར་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་ཏུ་སྟོན་པ་དེ་ལ་དགོས་པ་མེད་པར་ཐལ།
སྒྲ་མི་རྟག་སྟེ། བྱས་པའི་ཕྱིར་ཞེས་པའི་ངག་གིས་སྤྱི་ཉིད་སྟེ་བྱས་པ་དེ་སྒྲུབ་ཀྱི་གཏན་ཚིགས་ཡང་དག་ཉིད་དུ་ཚིག་གིས་ཟིན་པར་བརྗོད་ཟིན་པའི་ཕྱིར། ། གསུམ་ཆར་རོ། ། བྱས་པའི་སྤྱི་ཉིད་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་ཏུ་རང་རྒྱུད་དུ་སྒྲུབ་པ་ནི་མི་འཐད་དེ་བྱས་པའི་སྤྱི་ཡིན་ན་མི་རྟག་པ་ཡིན་པས་ཁྱབ་པའི་ཕྱིར། མ་གྲུབ་ན། ཤེས་བྱ་ཆོས་ཅན། མི་རྟག་པར་ཐལ། བྱས་པའི་སྤྱི་ཡིན་པའི་ཕྱིར། མ་གྲུབ་ན། དེས་ན་བྱེ་བྲག་སྤྱི་ཆོས་ཐ། །
དད་ཕྱིར་རྟགས་དང་རྟགས་ཅན་ཡིན། ། ཞེས་པའི་གཞུང་མ་ཐོས་པར་འགྱུར་རོ། གལ་ཏེ་སྒྲ་བུམ་པ་ལྟར་བྱས་པའི་སྤྱི་ཡིན་གྱི། སྣམ་བུ་ལ་སོགས་པ་ལྟར་མ་ཡིན་ནོ། ཞེས་དཔེ་བྱེ་བྲག་པ་ལ་རྟགས་ཉེ་བར་སྦྱོར་བའི་དོན་ཡིན་ནོ་ཞེ་ན། འོ་ན་སྒྲ་བུམ་པ་ལྟར་བྱས་པ་ཡིན་ནོ་ཞེས་དཔེར་བརྗོད་པ་མི་རིགས་པར་ཐལ། སྒྲ་བུམ་པ་ལྟར་བྱས་པས་མི་འགྲུབ་པའི་ཕྱིར། ཁྱབ་བསལ་ཁས་བླངས་སོ། ། མ་གྲུབ་ན་ཁས་བླངས་མོད་ཁས་བླངས་གསལ་བར་སྟོན་ན། དེར་ཐལ།
བྱས་པའི་བྱེ་བྲག་རང་རང་གི་རྟེན་ལ་རྗེས་སུ་འབྲང་བས། རྫའི་བུམ་པ་རང་རྒྱུར་གྱུར་པའི་འཇིམ་པ་ལས་འབྱུང་ཞིང་རང་རྒྱུར་གྱུར་པའི་ལྕེ་རྐན་ལས་མི་འབྱུང་བའི་ཕྱིར་དང་། རིག་བྱེད་ཀྱི་སྒྲ་རང་རྒྱུར་གྱུར་པའི་ལྕེ་རྐན་ལས་བྱུང་ཞིང་རང་རྒྱུར་གྱུར་པའི་འཇིམ་པ་ལས་མི་འབྱུང་བའི་ཕྱིར། གསུམ་ཆར་རོ། ། རྫ་བུམ་འཇིམ་པ་ལས་བྱུང་ཞེས་ཞིབ་ཆ་འདོན་ནས་སྒྲ་ལྕེ་རྐན་ལས་འབྱུང་ཞེས་པའི་རྟགས་ཚད་གྲུབ་ཏུ་བྱེད་པ་ནི་མི་འཐད་ཏེ། དེ་གཉིས་མཚུངས་པའི་ཕྱིར་རོ། ། འདི་རྣམས་ཀྱི་རྟགས་དང་ཁྱབ་བསལ་ཁས་བླངས་སུ་བཏང་ནས་རང་གིས་ཁས་ལེན་པ་ནི་མུན་སྦྲུལ་གྱི་བཤད་པ་ཡིན་ཏེ། སྒྲ་ཆོས་ཅན། བུམ་པ་ལྟར་མེད་ངེས་སུ་ཐལ། བུམ་པ་ལྟར་བྱས་པའང་མ་ཡིན་བུམ་པ་ལྟར་མ་བྱས་པ་ཡང་མ་ཡིན་པའི་ཕྱིར།
རྟགས་སྔ་མ་དངོས་འགལ། ཕྱི་མ་མ་གྲུབ་ན། ཆོས་ཅན། བུམ་པ་ལྟར་རྟག་པར་ཐལ། བུམ་པ་ལྟར་ཡོད་པ་གང་ཞིག་བུམ་པ་ལྟར་མ་བྱས་པའི་ཕྱིར། གཞན་ཡང་སྒྲ་བུམ་པ་ལྟར་བྱས་པ་ཡིན་པར་ཐལ། སྒྲ་བུམ་པ་བཞིན་དུ་བྱས་པ་ཡིན་པའི་ཕྱིར། མ་གྲུབ་ན། དེར་ཐལ། སྒྲ་བུམ་པ་བཞིན་དུ་རང་གི་རྒྱུ་ལས་སྐྱེས་པའི་ཕྱིར་ཏེ།
སྒྲ་བུམ་གཉིས་དངོས་པོར་མཚུངས་པའི་ཕྱིར་རོ། ། རྒྱས་པར་ནི་གཞན་དུ་ཤེས་པར་བྱའོ། ། གལ་ཏེ་ཆོས་མི་མཐུན་པའི་སྦྱོར་བ་བྱས་པ་དང་རྟག་པ་ལྷན་གཅིག་ཏུ་རྒྱུ་བ་དགག་པའི་དོན་དུ་སྨོས་པ་ཡིན་ནོ་ཞེ་ན། དེ་ཡང་མི་རིགས་པར་ཐལ། ཆོས་མཐུན་པའི་སྦྱོར་བ་བརྗོད་པས་ཀྱང་བྱས་པའི་གཉེན་པོའི་ཕྱོགས་མ་བྱས་པ་དང་ལྷན་ཅིག་སྤྱོད་པའི་རྟག་པ་དང་ལྷན་ཅིག་རྒྱུ་བ་དང་ལྡན་པ་མིན་པར་གོ་བའི་ཕྱིར་རོ། ། གསུམ་ཆར་ཁས་བླངས་སོ། ། གཞན་ཡང་། སྒྲ་མི་རྟག་སྟེ། མཉན་བྱ་ཡིན་པའི་ཕྱིར། རྟག་པ་ནམ་མཁའ་ལ་སོགས་པ་མཉན་བྱ་མ་ཡིན་པར་མཐོང་སྟེ།
སྒྲ་ནི་མཉན་བྱ་ཡིན་ནོ་ཞེས་བརྗོད་པ་ན། ཁྱད་པར་སྒོ་ནས་ཀྱང་སྟེ་མཉན་བྱ་ཡང་སྒྲ་མི་རྟག་པ་དེར་སྒྲུབ་པའི་གཏན་ཚིགས་ཡང་དག་ཏུ་འགྱུར་བར་ཐལ། རྟག་པ་ནམ་མཁའ་ལ་སོགས་པ་ལ་མཉན་བྱ་མེད་པས་མཉན་བྱ་མ་ཡིན་པ་དང་ལྷན་ཅིག་སྤྱོད་པའི་རྟག་པ་སྒྲ་ལ་ཁེགས་པའི་ཕྱིར། ། འཁོར་གསུམ་ཁས་བླངས་སོ། ། འགྲེལ་བཤད་མཁན་པོས་སྔར་མཉན་བྱ་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་ཏུ་བཤད་ལ། འདིར་མཉན་བྱ་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་མ་ཡིན་པར་བཤད་པར་སྣང་བས་དངོས་འགལ་ཁས་བླངས་པར་མཐོང་ངོ་། སྤང་འགྱུར་ལ་ནི། ། ཁྱད་པར་གྱིས་ཀྱང་དེ་རྟོགས་འགྱུར། ། ཞེས་སྣང་ངོ་། ། གཉིས་པ་ལ་གཉིས་ཏེ།
འདོད་པ་བརྗོད་པ་དང་། དེ་དགག་པའོ། ། དང་པོ་ནི། བྱེ་བྲག་པ་རྣམས་ན་རེ། སྦྱོར་ངག་དང་། དམ་བཅའ་དང་། དེའི་དོན་གཉིས་ཀ་གཞི་གང་དུ་རབ་ཏུ་གྲུབ་པའི་གཞི་དེ་ནི་དཔེའོ། ། ཞེས་པ་སྟེ་དཔེའི་མཚན་ཉིད་ཡིན་ནོ་ཞེས་ཟེར་རོ། ། བྱས་པས་སྒྲ་མི་རྟག་པར་སྒྲུབ་པ་ལ་བུམ་པ་དཔེར་བཀོད་པ་ལ་ཡང་དེ་ལྟར་འདོད་དོ། ། གཉིས་པ་ལ་གསུམ་ཏེ།
ཁས་བླངས་འགལ་བ་དང་། ཁྱབ་པ་མི་སྟོན་པའི་དཔེ་དེ་དཔེ་ལྟར་སྣང་དུ་བསྟན་པ་དང་། དཔེ་དེ་སྒྲུབ་བྱེད་རང་རྒྱུད་པ་ཡིན་ན་བསྒྲུབ་བྱ་འགྲུབ་པ་ལ་མི་ཕན་པའོ། ། དང་པོ་ནི། འདུས་མ་བྱས་ཀྱི་ནམ་མཁའ་དུས་ཐམས་ཅད་དུ་དཔེར་བརྗོད་པའི་སྦྱོར་བ་འགོད་དགོས་པར་ཐལ། གཏན་ཚིགས་ཀྱི་ངག་དཔེ་ལ་རྗེས་འགྲོ་བྱེད་དགོས་པ་གང་ཞིག གཏན་ཚིགས་ཀྱི་ངག་དང་དཔེ་དེ་དག་ནམ་མཁའ་ལ་འདུ་འབྲེལ་གྲུབ་པའི་རྟག་པའི་རྫས་དེའི་ཡོན་ཏན་ཡིན་པའི་ཕྱིར། ། གསུམ་ཆར་རོ། ། བུམ་པ་དམ་བཅའི་ངག་རྗེས་སུ་འགྲོ་བའི་མཐུན་དཔེ་ཡང་དག་ཏུ་མི་འཐད་པར་ཐལ། དམ་བཅའི་ངག་གི་ཕྱོགས་གཅིག་ཉིད་ཀྱང་བུམ་པ་ལ་རྗེས་སུ་འགྲོ་བ་མིན་པའི་ཕྱིར།
ཁྱབ་བསལ་ཁས་བླངས་སོ། ། རྟགས་ཀྱང་ཁས་བླངས་ཏེ། སྒྲ་རྟག་པའི་རྫས་ནམ་མཁའི་ཡོན་ཏན་དུ་ཁས་བླངས་པའི་ཕྱིར་རོ། ། གཉིས་པ་ནི། ཁྱོད་ཀྱིས་ཁས་བླངས་པའི་དཔེ་དེ་ནི་ཆོས་ཅན། མཐུན་དཔེའི་གཟུགས་བརྙན་ཙམ་ཡིན་པར་ཐལ། ། དཔེར་བཀོད་ཅིང་རྗེས་འགྲོའི་ཁྱབ་པ་བརྗོད་པ་མི་སྲིད་པའི་ཕྱིར། གསུམ་ཆར་རོ། ། གསུམ་པ་ནི། དཔེ་ནི་གཏན་ཚིགས་ཀྱི་དོན་ལས་དོན་གཞན་པའི་སྒྲུབ་བྱེད་རང་རྒྱུད་པ་ཡིན་ཡང་སྟེ་ཡིན་ན་དཔེ་ཆོས་ཅན།
ལྐོག་གྱུར་གོ་བ་ལ་དོན་མེད་དུ་འགྱུར་པར་ཐལ། དེ་གོ་བའི་ཆེད་དུ་བཀོད་ཀྱང་དེ་གོ་བར་མི་ནུས་ཅིང་དེ་གོ་བའི་ཡན་ལག་ཙམ་ཡང་མ་ཡིན་པའི་ཕྱིར། དེ་གོ་མི་ནུས་པ་མ་གྲུབ་ན། ཁས་བླངས་མོད་ཁས་བླངས་གསལ་བར་སྟོན་ན། དཔེ་དེས་ལྐོག་གྱུར་གོ་བར་མི་ནུས་པར་ཐལ། དེ་གཏན་ཚིགས་ཀྱི་དོན་ལས་འབྲེལ་མེད་དོན་གཞན་དུ་ཁས་བླངས་པས་དཔེ་ཉེ་བར་སྦྱོར་བའི་དོན་ནི་ལྐོག་གྱུར་གོ་བའི་ཆེད་དུ་བཀོད་པ་ཡིན་ན་ལྐོག་གྱུར་གྱི་སྒྲུབ་བྱེད་དུ་དགོས་པ་མེད་པས་ཁྱབ་པའི་ཕྱིར། གསུམ་ཆར་ཁས་བླངས་སོ། ། དེ་ལྟར་ཡང་། དཔེར་བརྗོད་པ་དང་ཆོས་མཐུན་ཉིད། ། འབའ་ཞིག་དེ་རྣམས་ཀྱིས་བརྗོད་བྱ། །
བསྒྲུབ་བྱ་སྒྲུབ་བྱེད་གཉིས་བརྗོད་མིན། ། དཔེ་ལྟར་དཔེ་ཉིད་ཙམ་ཡིན་ནོ། ། ཞེས་སྔར་ཇི་སྐད་བཤད་པ་བཞིན་ནོ་ཞེས་འགྲེལ་པ་དང་། འགྲེལ་བཤད་ལས་བཤད་དོ། ། ལྐོག་གྱུར་སྒྲུབ་བྱེད་ཡན་ལག་ནི། འབྲེལ་པའི་རྩ་བ་དག་ལ་གནས། ། འབྲེལ་པ་གཏན་ལ་འབེབས་པའི་གཞི། ། དཔེ་ཉིད་ཡིན་པས་ལེགས་པར་བཤད། ། ཅེས་བྱ་བ་ནི་བསྡུ་བའི་ཚིགས་སུ་བཅད་པའོ། ། གཉིས་པ་ལེའུའི་མཚན་བསྟན་པ་ནི།
ཚད་མ་ཀུན་ལས་བཏུས་པ་ལས་དཔེ་དང་དཔེ་ལྟར་སྣང་བརྟག་པའི་ལེའུའི་རྒྱན་ཏེ་བཞི་པའོ།། ༄༅། །གཉིས་པ་གཉིས་ཀའི་རྟེན་སྒྲ་དང་རྟོག་པའི་འཇུག་ཚུལ་གཞན་སེལ་བ་བཤད་པ་ལ་གཉིས་ཏེ། ལེའུའི་གཞུང་བཤད་པ་དང་། ལེའུའི་མཚན་བསྟན་པའོ། ། དང་པོ་ལ་གཉིས་ཏེ། སྤྱིའི་དོན་དང་གཞུང་གི་དོན་ནོ། ། དང་པོ་ནི། ཁ་ཅིག་ན་རེ། ཚད་མའི་དེ་ཁོ་ན་ཉིད་བསྡུས་པར། འདིར་ནི་སེལ་བ་རྣམ་གཉིས་ཏེ། །
མ་ཡིན་པ་དང་མེད་པའོ། ། མ་ཡིན་པ་ཡང་རྣམ་གཉིས་ཏེ། ། བློ་དང་དོན་གྱི་དབྱེ་བས་སོ། ། ཞེས་བཤད་པ་དང་། སློབ་དཔོན་ཤཱཀྱ་བློས། གཞན་སེལ་བ་ནི་རྣམ་པ་གསུམ་ཡིན་ཏེ། རེ་ཤིག་གཅིག་ནི་འདི་ལ་གཞན་དང་གཞན་སེལ་བར་བྱེད་པའི་ཕྱིར་རང་གི་མཚན་ཉིད་བཟློག་པ་ཁོ་ན་ཡིན་ནོ། ། གཉིས་པ་ནི། གཞན་གྱི་གཅོད་པའི་ཕྱིར་གཞན་རྣམ་པར་གཅོད་པ་ཙམ་ཡིན་ཞིང་གང་སྔོན་གྱི་སློབ་དཔོན་དག་གིས་ཐམས་ཅད་ལ་ཁྱད་པར་མེད་པར་རྣམ་པར་བཞག་པ་ཡིན་ཏེ། ཐམས་ཅད་ལ་དགག་པ་ཙམ་ལ་ཁྱད་པར་མེད་པའི་ཕྱིར་རོ། །
གསུམ་པ་ནི། འདིས་གཞན་སེལ་བར་བྱེད་པའི་ཕྱིར། རྣམ་པར་རྟོག་པའི་བློ་ལ་སྣང་བ་ཡིན་ཏེ། གང་བསྟན་བཅོས་མཛད་པས་སྒྲའི་བརྗོད་པར་བྱ་བ་ཉིད་དུ་བཞེད་པ་ཞེས་བྱ་བ་འདི་ཡིན་ནོ་ཞེས་བཤད་པ་ལ་བརྟེན་ནས་དགག་བྱ་ཚིག་གིས་ཟིན་པར་བཅད་པའི་སྒོ་ནས་ཚད་མས་རྟོགས་པར་བྱ་བ་དེ། གཞན་སེལ་བའི་མཚན་ཉིད། དེ་ལ་དོན་གྱི་གཞན་སེལ་ནི། ཤིང་མ་ཡིན་ལས་ལོག་པ་ལྟ་བུ་སྟེ། གཞན་བསལ་བར་བྱ་བའི་གཞི་ཡིན་པས་གཞན་སེལ་བ་ཞེས་བྱ་སྟེ། དེ་ལ་ཡང་རང་མཚན་གྱིས་ཁྱབ་པ་ཡིན་ཏེ། རྟོག་ངོའི་ལྡོག་པ་འབའ་ཞིག་ལ་མི་བྱའོ། །
མེད་དགག་གི་གཞན་སེལ་ནི། ཤིང་ལ་ཤིང་མ་ཡིན་མེད་པ་སྟེ། ཤིང་འཛིན་རྟོག་པ་དང་། ཤིང་ཞེས་བརྗོད་པ་སྒྲའི་རིམ་པ་བཞིན། ཤུགས་རྟོགས་དང་། ཤུགས་བསྟན་ནོ། ། བློའི་གཞན་སེལ་བ་ནི། བློ་ངོར་འདིས་གཞན་སེལ་བར་བྱེད་པས་ན་གཞན་སེལ་བ་སྟེ། ཤིང་འཛིན་རྟོག་པ་ལ་ཤིང་མ་ཡིན་པས་ལོག་པར་སྣང་བའོ། ། དེ་གསུམ་ལའང་ལས་དང་།
བྱ་བ་དང་། བྱེད་པའི་ཁྱད་པར་ཡོད་ཀྱང་། ཤིང་གསལ་རྣམས་ལ་རྗེས་སུ་འགྲོ་བའི་སྤྱི་ཡིན་པས་ཁྱད་པར་མེད་དོ། ། ཤ་པ་ཡང་ཤིང་མ་ཡིན་མེད་པ་ཡིན་པར་ཐལ་བ་ནི་འདོད་པ་ཁོ་ནའོ། ། འོ་ན་གང་ལས་སྐྱེ་བའི་གཞི་དེ་ཡང་མེད་པར་ཐལ་ལོ་ཞེ་ན། མ་ངེས་པར་ཤིན་ཏུ་གསལ་ལོ། ། ཡང་ཆོས་ཉིད། དོན་དམ་གྱི་བདེན་པ་དང་། བུམ་མེད་ཀྱི་ས་ཕྱོགས་ལ་སོགས་པ་ནི་དགག་པ་ཡིན་ནོ་ཞེས་ཟེར་རོ། ། ལོ་ཙྪ་བ་ཆེན་པོས་ཀྱང་བཞེད་པ་ཁ་ཅིག་ཏུ་སྣང་ངོ་དེ་ནི་འཐད་པར་དཀའ་སྟེ།
གཞུང་དེ་ཙམ་གྱིས་དེ་གསུམ་གཞན་སེལ་གྱི་དབྱེ་བར་མི་གྲུབ་པའི་ཕྱིར་དང་། ཆོས་ཉིད་ལ་སོགས་པ་ནི་དགག་པར་མི་འཐད་པའི་ཕྱིར་དང་། ཤ་པ་ཡང་ཤིང་མ་ཡིན་མེད་པ་ཡིན་པར་ཚངས་པ་དང་བརྒྱ་བྱིན་མ་གཏོགས་རིགས་པ་སྨྲ་བ་སུས་ཀྱང་མི་གྲུབ་པའི་ཕྱིར་ཏེ། འདི་ལྟར། དང་པོ་མ་གྲུབ་ན། རང་དོན་རྗེས་དཔག་དང་གཞན་དོན་གྱི་རྗེས་དཔག་གཉིས་ཀ་ཡང་རྗེས་དཔག་གི་དབྱེ་བར་འགྱུར་ཏེ། འདིར་ཡང་རྗེས་དཔག་རྣམ་གཉིས་ཞེས་པ་དང་། རྣམ་ངེས་སུ་ཡང་རྗེས་སུ་དཔག་པ་ནི་རྣམ་པ་གཉིས་ཏེ། རང་གི་དོན་དང་གཞན་གྱི་དོན་ནོ། ། ཞེས་བརྗོད་ན་ལན་ཅི་ཡོད།
དེའི་སྐྱོན་མེད་དེ། གཞུང་དེ་ནི་རྗེས་དཔག་ཅེས་པའི་སྒྲ་འཇུག་པའི་རྒྱུ་མཚན་དང་དགོས་པ་ཡང་དག་ཡོད་པ་དབྱེར་གཞིར་བྱས་ནས་རང་དོན་དང་གཞན་དོན་གྱི་རྗེས་དཔག་གཉིས་སུ་དབྱེ་བ་ཡིན་གྱི་རྗེས་དཔག་མཚན་ཉིད་པ་དབྱེར་གཞིར་བྱས་ནས་རང་དོན་དང་གཞན་དོན་གྱི་རྗེས་དཔག་གཉིས་སུ་དབྱེ་བ་མ་ཡིན་པའི་ཕྱིར་ཞེ་ན། ། འོ་ན་སྔ་མའང་གཞན་སེལ་དབྱེ་གཞིར་བྱས་ནས་དོན་གྱི་སེལ་བ་སོགས་གསུམ་དུ་དབྱེ་བའི་སྐྱོན་ཡང་མེད་པར་འགྱུར་ཏེ། འདིར་ནི་སེལ་བ་རྣམ་གཉིས་ཏེ། ། ཞེས་སོགས་ཀྱི་གཞུང་གི་དོན་ནི་གཞན་སེལ་ཞེས་པའི་སྒྲ་འཇུག་པའི་རྒྱུ་མཚན་དང་དགོས་པ་ཡང་དག་ཡོད་པ་དབྱེ་གཞིར་བྱས་ནས་དོན་གྱི་གཞན་སེལ་དང་། བློའི་གཞན་སེལ་དང་། མེད་དགག་གི་གཞན་སེལ་གསུམ་དུ་དབྱེ་བ་ཡིན་གྱི་གཞན་སེལ་མཚན་ཉིད་པ་དབྱེ་གཞིར་བྱས་ནས་དོན་གྱི་གཞན་སེལ་སོགས་གསུམ་དུ་དབྱེ་བ་མ་ཡིན་པའི་ཕྱིར། ཞེས་བརྗོད་ན་བསྐལ་པའི་བར་དུ་མཚུངས་སོ། ། གལ་ཏེ་རྗེས་དཔག་དབྱེ་གཞིར་བྱས་ནས་རང་དོན་དང་གཞན་དོན་གྱི་རྗེས་དཔག་གཉིས་སུ་དབྱེ་བ་ནི་འདོད་པ་ཡིན་ནོ་ཞེ་ན། འོ་ན་སྒྲ་འཛིན་པའི་དབང་མངོན་དབྱེ་གཞིར་བྱས་ནས་སྒྲ་འཛིན་པའི་དབང་མངོན་གྱི་ཚད་མ་དང་།
སྒྲ་འཛིན་པའི་དབང་མངོན་གཉིས་སུ་དབྱེ་བ་ཁས་བླངས་ན་སྐྱོན་ཅི་ཡོད། དེ་ནི་ཤིན་ཏུ་མི་རིགས་ཏེ། སྒྲ་འཛིན་པའི་དབང་མངོན་དང་། སྒྲ་འཛིན་པའི་དབང་མངོན་གྱི་ཚད་མ་ལ་ཁྱབ་ཆེ་ཆུང་མེད་པས་དེ་གཉིས་དབྱེ་གཞི་དང་དབྱེ་བའི་ཡ་གྱལ་དུ་མི་འཐད་པའི་ཕྱིར་དང་། སྒྲ་འཛིན་པའི་དབང་མངོན་མཉན་བྱའི་འབྲས་བུ་ཡིན་པས་དབྱེ་གཞི་དང་དབྱེ་བའི་ཡ་གྱལ་དུ་ཤིན་ཏུ་མི་འཐད་པའི་ཕྱིར་ཞེ་ན། འོ་ན་རྗེས་དཔག་དབྱེ་གཞིར་བྱས་ནས་རང་དོན་གྱི་རྗེས་དཔག་དང་གཞན་དོན་གྱི་རྗེས་དཔག་གཉིས་སུ་དབྱེ་བར་མི་འཐད་པར་འགྱུར་ཏེ། རྗེས་དཔག་དང་རང་དོན་གྱི་རྗེས་དཔག་ལ་ཁྱབ་ཆེ་ཆུང་མེད་པས་དབྱེ་གཞི་དང་དབྱེ་བའི་ཡ་གྱལ་དུ་མི་འཐད་པའི་ཕྱིར་དང་། རྗེས་དཔག་ནི་གཞན་དོན་གྱི་རྗེས་དཔག་གི་འབྲས་བུ་ཡིན་པས་དབྱེ་གཞི་དང་དབྱེ་བའི་ཡ་གྱལ་དུ་ཆེས་ཤིན་ཏུ་མི་འཐད་པའི་ཕྱིར། ཞེས་བརྗོད་ན་བསྐལ་པའི་ཐེར་འབུམ་གྱི་བར་དུ་མཚུངས་པ་ཡིན་ནོ། ། དེས་ན་དོན་གྱི་གཞན་སེལ་དང་བློའི་གཞན་སེལ་གང་རུང་ཡིན་ན་གཞན་སེལ་ཡིན་པས་མ་ཁྱབ་པར་སེམས་སོ། །
གཞན་སེལ་ཡིན་ན་མེད་དགག་གི་གཞན་སེལ་ཡིན་པས་ཁྱབ་སྟེ། དགག་པ་ཡིན་ན་མེད་དགག་ཡིན་པས་ཁྱབ་པའི་ཕྱིར་དང་། ཡོངས་སུ་གྲུབ་པ་ཡིན་ན་འགྱུར་མེད་ཀྱི་ཡོངས་སུ་གྲུབ་པ་ཡིན་པས་ཁྱབ་པའི་ཕྱིར་རོ། ། རྒྱས་པར་ནི་གཞན་དུ་ཤེས་པར་བྱའོ། ། གཉིས་པ་མ་གྲུབ་ན། དེར་ཐལ། ཆོས་ཉིད་སོགས་དགག་པར་ཚངས་པ་དང་བརྒྱ་བྱིན་མ་གཏོགས་རིགས་པ་སྨྲ་བ་སུས་ཀྱང་མི་འགྲུབ་པའི་ཕྱིར། མ་གྲུབ་སྟེ། ཆོས་ཉིད་དགག་པར་ཐལ། ཆོས་ཉིད་བློ་ཡུལ་དུ་འཆར་བ་ལ་དགག་བྱ་བདེན་པ་བཀག་ཙམ་བློ་ཡུལ་དུ་འཆར་བ་ལ་ལྟོས་དགོས་པ་གང་ཞིག
དགག་བྱ་བདེན་པ་བཀག་ཙམ་དེ་དགག་པ་ཡིན་པའི་ཕྱིར་ཞེ་ན། འོ་ན་མི་རྟག་པའང་དགག་པ་ཡིན་པར་ཐལ། མི་རྟག་པ་ཡུལ་དུ་འཆར་བ་ལ་རང་གྲུབ་དུས་ཀྱི་དུས་གཉིས་པར་མི་སྡོད་པ་བློ་ཡུལ་དུ་འཆར་བ་ལ་ལྟོས་དགོས་པ་གང་ཞིག་རང་གྲུབ་དུས་ཀྱི་དུས་གཉིས་པར་མི་སྡོད་པ་དེ་དགག་པ་ཡིན་པའི་ཕྱིར་ཞེས་བརྗོད་ན་མི་མཚུངས་སམ་ལེགས་པར་སོམས་ཤིག གཞན་ཡང་བུམ་མེད་ཀྱི་ལྡོག་པ་དེ་དགག་པ་ཡིན་ནམ། མ་ཡིན། ཡིན་ན། བྱས་པའང་དགག་པར་ཁས་བླངས་ན་སྐྱོན་ཅི་ཡོད། བྱས་པ་ཆོས་ཅན། དགག་པ་མ་ཡིན་པར་ཐལ། དགག་བྱ་ཚིག་གིས་ཟིན་པར་བཅད་ནས།
ཚད་མས་རྟོགས་པར་བྱ་བ་མ་ཡིན་ཕྱིར་ཞེ་ན། འོ་ན་བུམ་མེད་ཀྱི་ལྡོག་པ་ཆོས་ཅན། དེར་ཐལ། དེའི་ཕྱིར་ཞེས་བྱའོ། ། མ་གྲུབ་སྟེ། དགག་བྱ་བུམ་མེད་ཀྱི་ལྡོག་པ་མ་ཡིན་པ་ཚིག་གིས་ཟིན་པར་བཅད་ནས་ཚད་མས་རྟོགས་པར་བྱ་བ་ཡིན་པའི་ཕྱིར་ཞེ་ན། འོ་ན་བྱས་པ་ཆོས་ཅན། དེར་ཐལ། དགག་བྱ་བྱས་པ་མ་ཡིན་པ་ཚིག་གིས་ཟིན་པར་བཅད་ནས་ཚད་མས་རྟོགས་པར་བྱ་བ་ཡིན་པའི་ཕྱིར་ཞེས་བརྗོད་ན་མཚུངས་སོ། ། མ་གྲུབ་ན།
སྔ་མ་ལའང་མཚུངས་སོ། ། གཞན་ཡང་དེ་དགག་པ་ཡིན་ན་མེ་མེད་ཀྱི་རྒྱ་མཚོ་དུ་མེད་དུ་སྒྲུབ་པའི་བསྒྲུབ་བྱའི་ཆོས་ལ་སོགས་པ་དུ་མ་ཞིག་དགག་པར་འགྱུར་རོ་ཞེས་བརྗོད་པར་བྱའོ། ། གལ་ཏེ་བུམ་མེད་ཀྱི་ལྡོག་པ་དེ་དགག་པ་མ་ཡིན་ནོ་ཞེ་ན། དེ་དགག་པ་ཡིན་པར་ཐལ། བུམ་མེད་ཀྱི་ལྡོག་པ་བློ་ཡུལ་དུ་འཆར་བ་ལ་དགག་བྱ་བུམ་པ་བཀག་ཙམ་བློའི་ཡུལ་དུ་འཆར་དགོས་པ་གང་ཞིག་དགག་བྱ་བུམ་པ་བཀག་ཙམ་དེ་དགག་པ་ཡིན་པའི་ཕྱིར་ཞེས་བརྗོད་ན་མཚུངས་སོ། ། དེས་ན་ཆོས་ཉིད་ཀྱི་རང་ལྡོག་སྒྲུབ་པ་ཡིན་པ་དང་། དེའི་གཞི་ལྡོག་བདེན་མེད་དགག་པ་ཡིན་ཞེས་སྨྲ་བར་བྱེད་དགོས་ཏེ། རིགས་པ་སྨྲ་བའི་དམ་པ་རྣམས་ནི་གཞི་ལྡོག་དང་རང་ལྡོག་གི་རྣམ་གཞག་ལ་ཤིན་ཏུ་མཁས་དགོས་པའི་ཕྱིར། ། ཚུལ་འདི་བཞིན་དུ་དོན་དམ་གྱི་བདེན་པ་དང་། མེ་མེད་ཀྱི་རྒྱ་མཚོ་དུ་མེད་དུ་བསྒྲུབ་པའི་བསྒྲུབ་བྱའི་ཆོས་ལ་སོགས་པ་རྒྱ་ཆེ་བ་ལ་སྦྱར་བར་ཤེས་པར་བྱའོ། །
ཚུལ་འདི་རྗེ་བཙུན་ཆ་པ་ལ་སོགས་པའི། ། དམ་པ་རྣམས་ཀྱི་དགོངས་པ་དེ་ཉིད་ཡིན། ། འདི་ལས་གཞན་སྨྲ་ལོག་པའི་ལམ་ཡིན་པས། ། ཐར་པ་འདོད་པས་ཚུལ་འདི་བརྟགས་པར་གྱིས། ། གསུམ་པ་མ་གྲུབ་ན། ཤ་པ་དེ་ཤིང་མ་ཡིན་མེད་པ་ཡིན་ན། ཤ་པ་དེ་མཚན་ཉིད་མེད་པ་ཡིན་པར་དམ་བཅས་ན་སྐྱོན་ཅི་ཡོད། ཤ་པ་ཆོས་ཅན། གཞི་གྲུབ་ན་མཚན་ཉིད་མེད་པས་ཁྱབ་པར་ཐལ། མཚན་ཉིད་མེད་པ་ཡིན་པའི་ཕྱིར་དང་།
གཞན་ཡང་ཤ་པ་ཆོས་ཅན། མཚན་ཉིད་མེད་པ་མི་འཐད་པར་ཐལ། མཚན་ཉིད་ཀྱི་དགག་གཞི་མི་སྲིད་པའི་ཕྱིར་ཏེ། གཞི་གྲུབ་ན་མཚན་ཉིད་ཡོད་དགོས་པའི་ཕྱིར་དང་། ཡང་ཆོས་ཅན། མཚན་ཉིད་མེད་པ་མ་ཡིན་པར་ཐལ། མཚན་ཉིད་དང་ངོ་བོ་གཅིག་ཡིན་པའི་ཕྱིར། མ་གྲུབ་ན། དེར་ཐལ། ཁྱོད་དེ་གཉིས་ཀྱི་ངོ་བོ་གཞི་གྲུབ་པ་གང་ཞིག་མཚན་ཉིད་དང་ངོ་བོ་ཐ་དད་མ་ཡིན་པའི་ཕྱིར།
ཕྱི་མ་མ་གྲུབ་ན། དེར་ཐལ། དེ་དང་རྫས་ཐ་དད་མ་ཡིན་པའི་ཕྱིར་ཞེས་སྨྲ་ན་ཉེས་པ་དེ་ནི་ཁྱོད་ཀྱི་ལུགས་ལ་མཐོང་སྟེ། འདི་ལྟར། ཤ་པ་ཆོས་ཅན། གཞི་གྲུབ་ན་ཤིང་མ་ཡིན་མེད་པས་ཁྱབ་པར་ཐལ། ཤིང་མ་ཡིན་མེད་པའི་ཕྱིར་དང་། གཞན་ཡང་ཆོས་ཅན། ཤིང་མ་ཡིན་མེད་པ་མི་འཐད་པར་ཐལ། ཤིང་མ་ཡིན་གྱི་དགག་གཞི་མི་སྲིད་པའི་ཕྱིར་ཏེ།
གཞི་གྲུབ་ན་ཤིང་མ་ཡིན་ཡོད་དགོས་པའི་ཕྱིར་དང་། ཡང་ཆོས་ཅན། ཤིང་མ་ཡིན་མེད་པ་མ་ཡིན་པར་ཐལ། ཤིང་མ་ཡིན་པ་དང་ངོ་བོ་གཅིག་ཡིན་པའི་ཕྱིར། མ་གྲུབ་ན་དེར་ཐལ། ཁྱོད་དེ་གཉིས་ཀྱི་ངོ་བོ་གཞི་གྲུབ་པ་གང་ཞིག་དེ་དང་ངོ་བོ་ཐ་དད་མ་ཡིན་པའི་ཕྱིར། ཕྱི་མ་མ་གྲུབ་ན། དེར་ཐལ། དེ་དང་རྫས་ཐ་དད་མ་ཡིན་པའི་ཕྱིར། ཞེས་བརྗོད་ན་མི་མཚུངས་སམ།
གལ་ཏེ་ཤ་པ་ཆོས་ཅན། ཤིང་མ་ཡིན་མེད་པར་ཐལ། ཤིང་མ་ཡིན་པ་མ་ཡིན་པའི་ཕྱིར་ཞེས་སྨྲ་ན། བུམ་པ་ཆོས་ཅན། མཚན་ཉིད་མེད་པ་ཡིན་པར་ཐལ། མཚན་ཉིད་མ་ཡིན་པའི་ཕྱིར་དང་། ཡང་ཤེས་བྱ་ཆོས་ཅན། བྱས་པ་མེད་པར་ཐལ། བྱས་པ་མ་ཡིན་པའི་ཕྱིར་ཞེས་སོགས་བློའི་ཡུལ་ལས་འདས་པའི་སྐྱོན་ཡོད་དོ། ། གལ་ཏེ་ཤ་པ་དེ་ཤིང་མ་ཡིན་མེད་པ་མ་ཡིན་ན་བྱས་པ་དེ་མི་རྟག་པ་མ་ཡིན་པས་སྟོང་པ་མ་ཡིན་པར་འགྱུར་རོ། །
དེ་འདོད་ན། བྱས་པས་སྒྲ་མི་རྟག་པར་སྒྲུབ་པའི་ལྡོག་ཁྱབ་མ་གྲུབ་པར་འགྱུར་ཏེ། བྱས་པ་དེ་མི་རྟག་པ་མ་ཡིན་པས་སྟོང་པ་མ་ཡིན་པའི་ཕྱིར། ཁྱབ་སྟེ། གང་དེ་སྒྲུབ་ཀྱི་ལྡོག་ཁྱབ་ཡིན་ན་དེ་སྒྲུབ་ཀྱི་མི་མཐུན་ཕྱོགས་ལ་མེད་པས་ཁྱབ་པའི་ཕྱིར། མ་གྲུབ་ན། རྟགས་ཀྱི་རྗེས་འགྲོ་མཚན་ཉིད་མི་སྲིད་པར་ཐལ། རྟགས་ཀྱི་ལྡོག་ཁྱབ་གྱི་མཚན་ཉིད་མི་སྲིད་པའི་ཕྱིར། རྟགས་ཁས་བླངས་སོ་ཞེ་ན། དེ་ནི་གཞུང་གི་ཚིག་རིས་ཙམ་ལ་བལྟས་ནས་བཤད་པ་བྱས་པ་ཙམ་ཡིན་གྱི་རིགས་པའི་ལམ་ལ་བལྟས་ནས་བཤད་པ་མ་ཡིན་ཏེ།
འདིར་དགག་པ་འབའ་ཞིག་པར་ཞེན་པར་བྱ་བ་དེ། བདེན་སྟོང་མེད་དགག་ཏུ་སྒྲུབ་པའི་མི་མཐུན་ཕྱོགས་ཀྱིས་སྟོང་པ་ཡིན་ནམ་མ་ཡིན། ཡིན་ན་བུམ་པ་ཤེས་བྱས་སྟོང་པ་ཡིན་པར་ཁས་བླངས་ན་སྐྱོན་ཅི་ཡོད། མི་འཐད་དེ། བུམ་པ་ཤེས་བྱ་ཡིན་པའི་ཕྱིར་ཞེ་ན། འོ་ན་དགག་པ་འབའ་ཞིག་པར་ཞེན་པར་བྱ་བ་དེ་བདེན་སྟོང་མེད་དགག་ཏུ་སྒྲུབ་པའི་མི་མཐུན་ཕྱོགས་ཀྱིས་སྟོང་པ་མ་ཡིན་པར་ཐལ། དེ་དེ་སྒྲུབ་ཀྱི་མི་མཐུན་ཕྱོགས་ཡིན་པའི་ཕྱིར་ཞེས་བརྗོད་ན་ཅི་ཟེར། མ་གྲུབ་ན། སྔ་མའང་མ་གྲུབ་བོ། ། འོ་ན་བུམ་པ་ཤེས་བྱ་མ་ཡིན་པ་ཡིན་པར་ཐལ།
དེ་ཤེས་བྱ་མ་ཡིན་པའི་ཕྱིར་ཞེ་ན། དགག་པ་འབའ་ཞིག་པར་ཞེན་པར་བྱ་བ་དེ་བདེན་སྟོང་མེད་དགག་ཏུ་སྒྲུབ་པའི་མཐུན་ཕྱོགས་སུ་ཐལ། དེ་དེ་སྒྲུབ་ཀྱི་མི་མཐུན་ཕྱོགས་མ་ཡིན་པའི་ཕྱིར་ཞེས་བརྗོད་ན་མཚུངས་སོ། ། གལ་ཏེ་མི་སྟོང་ན་དགག་པ་འབའ་ཞིག་པར་ཞེན་པར་བྱ་བས་བདེན་སྟོང་མེད་དགག་ཏུ་སྒྲུབ་པའི་ལྡོག་ཁྱབ་མ་གྲུབ་པར་ཐལ། དེ་མེད་དགག་མ་ཡིན་པས་སྟོང་བ་མ་ཡན་པའི་ཕྱིར། མ་ཁྱབ་ན་ཁས་བླངས་མོད་ཁས་བླངས་གསལ་བར་སྟོན་ན། ཁྱབ་པར་ཐལ། གང་དེ་སྒྲུབ་ཀྱི་ལྡོག་ཁྱབ་ཡིན་ན་དེ་སྒྲུབ་ཀྱི་མི་མཐུན་ཕྱོགས་ལ་མེད་པས་ཁྱབ་པའི་ཕྱིར་ཞེས་བརྗོད་ན་མི་མཚུངས་སམ། མ་གྲུབ་ནའང་ཁས་བླངས་མོད་ཁས་བླངས་གསལ་བར་སྟོན་ན། དེ་སྒྲུབ་ཀྱི་རྟགས་ཀྱི་རྗེས་འགྲོའི་ཚིག་མི་སྲིད་པར་ཐལ།
དེ་སྒྲུབ་ཀྱི་རྟགས་ཀྱི་ལྡོག་ཁྱབ་ཀྱི་མཚན་ཉིད་མི་སྲིད་པའི་ཕྱིར་ཞེས་བརྗོད་ན་བསྐལ་བ་ཐེར་འབུམ་གྱི་བར་དུ་མཚུངས་པར་མཐོང་ངོ་། ། གཞན་ཡང་། བཏགས་ཡོད་ཆོས་གསུམ་ཚང་བས་བུམ་པ་མཚོན་བྱར་སྒྲུབ་བ་དང་། སྒྲ་མི་རྟག་པར་སྒྲུབ་པའི་ཚུལ་གསུམ་གྱིས་བྱས་པ་སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་སྒྲུབ་པའི་ཚུལ་ལ་སོགས་པ་རྒྱ་ཆེར་ཤེས་པར་བྱའོ། ། དེ་ནས་རང་གི་ལུགས་ལ་གཞན་སེལ་གྱི་མཚན་ཉིད་དང་། དབྱེ་བའོ། ། དང་པོ་ནི། རང་གི་དགག་བྱ་ཚིག་གིས་ཟིན་པར་དངོས་སུ་བཅད་པའི་སྒོ་ནས་རང་འཇལ་གྱི་ཚད་མས་རྟོགས་པར་བྱ་བ་གང་ཞིག་སྒྲུབ་པའི་རྣམ་པར་རྟོགས་བྱ་མ་ཡིན་པ་དེ། གཞན་སེལ་གྱི་མཚན་ཉིད། དབྱེ་ན།
དགག་བྱ་ཤེས་བྱ་ལ་ཡོད་པའི་གཞན་སེལ་དང་། དགག་བྱ་ཤེས་བྱ་ལ་མེད་པའི་གཏན་སེལ་གཉིས་སོ། ། དང་པོ་ནི། བུམ་པ་མ་ཡིན་པ་ལྟ་བུའོ། ། གཉིས་པ་ནི། བདག་མེད་ལྟ་བུའོ། ། བློའི་གཞན་སེལ་དང་། དོན་གྱི་གཞན་སེལ་གྱི་ངོས་འཛིན་ནི་གཞན་དུ་ཤེས་པར་བྱའོ། ། གཞན་སེལ་གྱི་མིང་གིས་བསྟན་ཀྱང་། གཞན་སེལ་བཏགས་པ་བར་ཤེས་པར་བྱེད་དགོས་ཏེ།
གཞན་དོན་གྱི་རྗེས་དཔག་དང་། ཕྱིན་ཅི་མ་ལོག་པའི་ཡོངས་སུ་གྲུབ་པ་བཞིན་ནོ། ། རྒྱས་པར་ཤེས་པར་འདོད་ན་ཚད་མའི་དེ་ཁོ་ན་ཉིད་བསྡུས་པ་དང་། བྲམ་ཟེ་ཆེན་པོའི་སེལ་བ་བརྟག་པ་དང་། སློབ་དཔོན་ཆོས་མཆོག་གིས་མཛད་པའི་སེལ་བ་བརྟག་པ་དང་། ཚད་མ་རིགས་པའི་གཏེར་རྣམས་སུ་ཤེས་པར་མཛོད་ཅིག གཉིས་པ་གཞུང་གི་དོན་ལ་གཉིས་ཏེ། སྒྲ་ལས་བྱུང་བའི་ཚད་མ་ཕུང་གསུམ་ཡིན་པ་དགག་པ་དང་། ཚད་མ་ཕུང་གསུམ་གཞན་དགག་པ་ཡང་ཚུལ་དེ་ལ་བརྟེན་ནས་ཤེས་པར་བྱ་བར་བསྟན་པའོ། ། དང་པོ་ལ་གཉིས་ཏེ།
རྗོད་བྱེད་ཀྱི་སྒྲ་དང་རྟོག་པ་སེལ་འཇུག་ཏུ་སྒྲུབ་པ་དང་། གཞན་སེལ་མི་འཐད་པ་སྤང་པའོ། ། དང་པོ་ལ་གསུམ་སྟེ། སྒྲ་བྱུང་གི་ཚད་མ་ཡིན་ན་ཕུང་གསུམ་དུ་མི་འཐད་པར་བསྟན་པའི་སྒོ་ནས་སེལ་བས་འཇུག་པ་མདོར་བསྟན་པ་དང་། རྗོད་བྱེད་ཀྱི་སྒྲ་དང་རྟོག་པ་སྒྲུབ་པ་རང་དབང་བས་འཇུག་པ་བཀག་ནས་སེལ་བས་འཇུག་པ་རྒྱས་པར་བསྟན་པ་དང་། སེལ་བས་འཇུག་པ་བསྡུས་ཏེ་བསྟན་པའོ། ། དང་པོ་ནི། སྔར་ཚད་མ་གཉིས་སུ་ངེས་པར་བཤད་ཟིན་པ་དེ་ལ། སེར་སྐྱ་པ་ན་རེ། དེ་ནི་མི་འཐད་དེ།
སྒྲ་བྱུང་གི་ཚད་མ་དེ་ཚད་མ་ཕུང་གསུམ་ཡིན་པའི་ཕྱིར་དང་། དེ་ཡང་སྒྲུབ་པ་རང་དབང་བའི་སྒོ་ནས་འཇུག་པའི་ཕྱིར་ཞེས་ཟེར་རོ། ། འོ་ན་སྒྲ་ལས་བྱུང་བའི་ཚད་མ་ཡིན་པ་ཡོད་ན་དེའི་མཚན་གཞི་གཅིག་སྟོན་དགོས་ཏེ། ཡོད་ན་ཚད་མས་གཞལ་བྱ་ཡིན་དགོས་པའི་ཕྱིར། འདོད་དེ། རང་གི་གཟུང་དོན་སྒྲ་ལས་བྱུང་བའི་ཚད་མ་དེ། སྒྲ་ལས་བྱུང་བའི་ཕུང་གསུམ་གྱི་ཚད་མ་ཡིན་པའི་ཕྱིར་ཞེ་ན། མི་འཐད་པར་ཐལ། དེ་ནི་མངོན་སུམ་གྱི་ཚད་མ་ཡིན་པའི་ཕྱིར། གལ་ཏེ་བུམ་པ་ཡོད་ཅེས་པའི་སྒྲ་ལས་རྒྱལ་པོའི་ཁབ་ན་བུམ་པ་ཡོད་པར་རྟོགས་པའི་བློ་དེ་སྒྲ་ལས་བྱུང་བའི་ཕུང་གསུམ་གྱི་ཚད་མ་ཡིན་པའི་ཕྱིར་སྐྱོན་མེད་དོ་ཞེ་ན།
དེ་ནི་ཤིན་ཏུ་མི་འཐད་དེ། བུམ་པ་ཡོད་ཅེས་པའི་སྒྲ་དེ་བུམ་པ་དང་འབྲེལ་པ་མེད་པའི་ཕྱིར་དང་། ཡོད་སྲིད་ནའང་རྟགས་དེའི་ཕྱོགས་ཆོས་མེད་པའི་ཕྱིར། དེའི་སྐྱོན་མེད་དེ། ཁྱད་པར་ལྔ་བྲལ་གྱི་ངག་སྨྲ་བའི་རྟགས་ལས་རང་སྨྲ་བ་པོ་ལ་བརྗོད་འདོད་ཡོད་པར་རྟོགས་པའི་ཚད་མ་དེ་སྒྲ་ལས་བྱུང་བའི་ཕུང་གསུམ་གྱི་ཚད་མ་ཡིན་པའི་ཕྱིར་ཞེ་ན། གནས་སྐབས་ལྔ་བྲལ་གྱི་ངག་གི་སྒྲ་ལས་བྱུང་བ་གནས་སྐབས་ལྔ་བྲལ་གྱི་ངག་སྨྲ་བ་པོའི་རྒྱུད་ལ་བརྗོད་འདོད་ཡོད་པར་རྟོགས་ཅིང་ཞེན་པའི་ཚད་མ་ཆོས་ཅན། མངོན་རྗེས་གཉིས་སུ་མ་འདུས་པའི་ཕུང་གསུམ་གྱི་ཚད་མ་མ་ཡིན་པར་ཐལ། རྗེས་དཔག་ལས་ཚད་མ་གཞན་མིན་ཞིང་དེའི་ནང་དུ་འདུས་པའི་ཕྱིར། དེ་ཆོས་ཅན། རང་གི་གཞལ་བྱ་ལ་སྒྲུབ་པ་རང་དབང་བའི་སྒོ་ནས་འཇུག་པ་ཡང་མ་ཡིན་པར་ཐལ།
འདི་ལྟར་རང་གིས་གཞལ་བར་བྱ་བའི་དོན་ལ་དེ་མ་ཡིན་རྣམ་པར་གཅོད་པ་གཞན་སེལ་གྱི་སྒོ་ནས་རང་གི་འཇུག་ཡུལ་སྟོན་པར་བྱེད་པའི་ཕྱིར། དཔེར་ན་བྱས་སོགས་ཀྱི་རྟགས་ལས་སྒྲ་མི་རྟག་པར་རྟོགས་པའི་རྗེས་དཔག་བཞིན་ནོ། ། སྔར་བཤད་ཟིན་ཡང་འདིར་བསྟན་པའི་དགོས་པ་ནི། སྒྲ་བྱུང་སྒྲུབ་པ་རང་དབང་བས་འཇུག་པའི་ཕུང་གསུམ་གྱི་ཚད་མ་ཉིད་དུ་འདོད་པ་དགག་པའི་ཆེད་དུ་ཡིན་ནོ། ། གཉིས་པ་ལ་བཞི་སྟེ། རིགས་ཀྱི་སྒྲ་སྤྱི་དོན་གཞན་དོན་དམ་པར་བརྗོད་པའི་སྒོ་ནས་སྒྲུབ་པ་རང་དབང་བས་འཇུག་པར་འདོད་པ་དགག་པ་དང་། རིགས་ལྡན་གསལ་བ་སོ་སོ་འཕྲོད་པ་འདུ་བའི་འབྲེལ་པ་དོན་དམ་པར་བརྗོད་པའི་སྒོ་ནས་གྲུབ་པ་རང་དབང་བས་འཇུག་པར་འདོད་པ་དགག་པ་དང་། རིགས་དོན་གཞན་གྱིས་ཁྱད་པར་དུ་བྱས་པའི་གསལ་བ་དོན་དམ་པར་བརྗོད་པའི་སྒོ་ནས་སྒྲུབ་པ་རང་དབང་བས་འཇུག་པར་འདོད་པ་དགག་པ་དང་། སྤྱི་དོན་གཞན་དང་ལྡན་པའི་གསལ་བ་དོན་དམ་པར་བརྗོད་པ་དགག་པའོ། ། དང་པོ་ནི།
ཤིང་ཞེས་པའི་སྒྲས་ཤིང་གསལ་རྣམས་ལ་རྗེས་སུ་འགྲོ་བའི་ཤིང་ཉིད་ཅེས་པའི་སྤྱི་རྫས་གཞན་དོན་དམ་པར་བརྗོད་པའི་སྒོ་ནས་ཤིང་གསལ་རྣམས་གོ་བར་མི་འགྱུར་ཏེ། ཁྱོད་ཤིང་གི་གསལ་བ་མཐའ་དག་ལ་འབྲེལ་པ་ཡོད་པ་མ་ཡིན་པའི་ཕྱིར་བསལ་བ་དངོས། ཁྱབ་པ་ཡང་ཁས་བླངས་ཏེ། རྗོད་བྱེད་ཀྱི་སྒྲས་དོན་དེ་བརྗོད་ཅིང་གོ་བར་བྱེད་ན་རྗོད་བྱེད་ཀྱི་སྒྲ་དེ་དོན་དེ་ལ་འབྲེལ་པས་ཁྱབ་པར་ཁས་བླངས་པའི་ཕྱིར། དེས་ན་སྒྲ་རང་གི་ངོ་བོ་ཙམ་ཞིག་རྟོགས་པར་ཟད་དོ། ། རྟགས་མ་གྲུབ་སྟེ། ཤིང་ཞེས་པའི་སྒྲའི་རྟགས་ལས་ཤིང་ལ་སོགས་པའི་རྟག་པའི་རྫས་གོ་ཞིང་སྒྲུབ་པར་ནུས་པའི་ཕྱིར་ཞེ་ན། མི་འཐད་པར་ཐལ། ཤིང་ཞེས་པའི་སྒྲ་དེ་ཤིང་ལ་སོགས་པའི་རྟག་པའི་རྫས་དེ་དག་ལ་འཁྲུལ་བའི་ཕྱིར། མ་གྲུབ་ན།
དེར་ཐལ། ཤིང་ཞེས་པའི་སྒྲ་དེ་ཡོན་ཏན་དང་ལས་ལ་སོགས་པ་ལ་ཡང་འཇུག་པའི་ཕྱིར། གསུམ་ཆར་ཁས་བླངས་སོ། ། གཉིས་པ་ལ་གསུམ་སྟེ། མདོར་བསྟན་པ་དང་། རྒྱས་པར་བཤད་པ་དང་། དོན་བསྡུ་པའོ། ། དང་པོ་ནི། སྔར་བཤད་པ་དེ་ལ་བྱེ་བྲག་པ་ཁ་ཅིག་ན་རེ། ཤིང་ཞེས་པའི་སྒྲ་ལས་ཤིང་སོགས་རྟག་པའི་རྫས་མི་གོ་བའི་སྐྱོན་མེད་དེ།
ཁོ་བོ་ཅག་ལྟར་ན་གསལ་བ་མཐའ་ཡས་ཀྱང་ཆ་ཤས་མེད་པའི་སྤྱི་རྟག་དངོས་གཅིག་གསལ་བ་སོ་སོ་ལ་འཕྲོད་འདུས་རྫོགས་པར་འབྲེལ་ཞིང་རྟེན་གསལ་བ་གཅིག་ཉེ་བ་ན། ཆ་ཤས་མེད་པའི་རིགས་དང་འབྲེལ་པ་ཁྱད་པར་མེད་པར་གོ་བས་འབྲེལ་པ་ཅན་གཞན་རྣམས་ཀྱང་དེ་ལྟར་གོ་བར་འགྱུར་བའི་ཕྱིར་ཞེ་ན། ཤིང་ཉིད་ཅེས་པའི་སྒྲས་ཆ་ཤས་མེད་པའི་རིགས་དོན་གཞན་དང་འཕྲོད་འདུའི་འབྲེལ་པ་དོན་གཞན་དོན་དམ་པར་བརྗོད་པའི་སྒོ་ནས་ཤིང་གསལ་མ་ལུས་པ་གོ་བ་མ་ཡིན་པར་ཐལ། དེ་ལྟར་ན་རིགས་སམ་ལྡན་པའི་འབྲེལ་པ་རྫས་གཞན་བརྗོད་པའི་སྒྲ་ཐ་དད་པའི་ཤིང་གསལ་རྣམས་ཀྱི་དོན་ལ་དུས་གཅིག་ཏུ་སོ་སོར་བརྗོད་པར་བྱེད་དགོས་པ་ལས་དེ་ལྟར་རྗོད་བྱེད་མིན་པའི་ཕྱིར། གསུམ་ཆར་རོ། ། གཉིས་པ་ལ་གཉིས་ཏེ། ཆ་ཤས་མེད་པའི་རིགས་དང་རྫས་གཞན་པའི་འཕྲོ་འདུའི་འབྲེལ་པ་མི་འཐད་པའི་རྒྱུ་མཚན་མདོར་བསྟན་པ་དང་། དེ་རྗོད་བྱེད་ཀྱི་སྒྲས་བརྗོད་པའི་སྒོ་ནས་འཕྲོ་འདུའི་འབྲེལ་པ་ཅན་བརྗོད་པ་མི་འཐད་པའོ། ། དང་པོ་ནི། ཁྱོད་ཀྱིས་སྔར་བཤད་པའི་སྐྱོན་མེད་དེ།
ཤིང་གསལ་དང་ཤིང་ཉིད་ཅེས་པའི་ཆ་ཤས་མེད་པའི་རིགས་དང་། འབྲེལ་པ་རྣམས་དོན་དམ་པར་དོན་གཞན་ཡིན་པའི་ཕྱིར་ཞེ་ན། ཡང་བརྗོད་པ། ཞེས་པ་ནི་འགྲེལ་པའི་ཚིག་གོ ། ཁྱོད་ཀྱིས་བྱས་པའི་སྐྱོན་སྤོང་དེ་ཡང་མི་འཐད་པར་ཐལ། དེ་ལྟར་འཐད་ན་ཤ་པ་ལ་ཤིང་ངོ་ཞེས་པའི་གཞི་དང་མཐུན་པ་ཡི་ཤ་པ་པའི་རྫས་དང་ཤིང་གི་སྤྱི་སྒྲ་དག་དངོས་མིང་དུ་མི་འཇུག་པ་ལས་དེ་ལྟར་འཇུག་པར་རབ་ཏུ་གྲུབ་པར་ཁས་བླངས་པའི་ཕྱིར་དང་། དེ་བཞིན་དུ་དེ་ལྟར་འཐད་ན། ཤ་པའི་སྔོན་པོ་ལ་སོགས་པའི་ཡོན་ཏན་དང་ཤིང་ལ་སོགས་པའི་ཡོན་ཏན་ཅན་བརྗོད་པའི་ཤིང་གི་སྔོན་པོ་ཞེས་པའི་རྣམ་དབྱེ་དྲུག་པ་ཡོད་པའི་སྒྲས་ཐ་དད་དུ་བསྟན་པ་ལྟར་རྫས་ཐ་དད་དུ་ཚད་མས་ངེས་དགོས་པ་ལས་དེ་ལྟར་ཚད་མས་མ་ངེས་པའི་ཕྱིར། གསུམ་ཆར་རོ། ། གཞན་ཡང་རྫས་ཡོད་དོ། །
ཡོན་ཏན་ཡོད་དོ། ། ལས་ཡོད་དོ་ཞེས་བརྗོད་པའི་ཡོད་པ་ཉིད་དང་། ཆོས་གསུམ་གཞི་མཐུན་དུ་མེད་པར་ཐལ། དེ་རྣམས་རྫས་གཞན་གང་ཞིག་དེ་རྣམས་ལ་དེ་བྱུང་གི་འབྲེལ་པ་མེད་པའི་ཕྱིར། རྟགས་གཉིས་ཆར་ཁས་བླངས་སོ། ། འདོད་ན། དེ་གསུམ་གཏན་མེད་དུ་ཐལ། དེ་གསུམ་ཡིན་པ་ཡོད་པ་གང་ཞིག་དེ་གསུམ་ཡོད་པ་དང་གཞི་མཐུན་ཁེགས་པའི་ཕྱིར། གསུམ་ཆར་རོ། ། ཞེས་བྱ་བ་ནི་བསྡུས་པའི་ཚིགས་སུ་བཅད་པའོ། །
འདི་ལ། དོན་གཞན་ཡིན་ན་གཞི་མཐུན་མེད། ། དེ་ལྟར་ཡིན་ན་གཏན་མེད་འགྱུར། ། ཞེས་རྩ་བར་ཡོང་རྒྱུར་འདུག་པ་ལ། ། འགྱུར་དང་རྒྱ་དཔེ་ལ་ཆད་པ་འདྲ་སྙམ་མོ། ། གཉིས་པ་ནི། གལ་ཏེ་སྤྱི་སྒྲས་སྤྱི་གསལ་བ་ལ་འཕྲོད་པ་འདུ་བའི་འབྲེལ་པ་དོན་དམ་པར་རང་དབང་དུ་བརྗོད་པར་བྱེད་པའི་ཕྱིར་སྐྱོན་མེད་དོ་ཞེ་ན། དེ་མི་འཐད་པར་ཐལ། འབྲེལ་པ་བརྗོད་པ་དང་། བློའི་ཡུལ་དུ་འཆར་བ་ནི་འདིར་འབྲེལ་པ་ཅན་གྱི་ཆོས་བློའི་ཡུལ་དུ་ཤར་བ་ཉིད་ཀྱིས་འཕངས་པར་བརྗོད་པ་སྟེ་དེ་ལ་ངེས་པར་ལྟོས་པའི་ཕྱིར།
དེ་ལྟར་འབྲེལ་པའི་དངོས་པོ་དོན་དམ་པར་རང་དབང་དུ་བརྗོད་པ་ཉིད་ཀྱིས་སྦྱོར་བར་མི་བྱ་སྟེ། དེ་འབྲེལ་པ་ཅན་གྱི་དངོས་པོ་བརྗོད་པར་བྱས་ནས་བརྗོད་ཀྱི་སྟེ་དེ་བརྗོད་པ་ལས་ལྟོས་ནས་བརྗོད་དགོས་པའི་ཕྱིར། ཞེས་བསྡུས་ཏེ་བསྟན་པའོ། ། སྤང་ལོས་བསྒྱུར་བའི་འགྲེལ་བཤད་ལས་དངོས་པོའང་གཞན་གྱིས་སྦྱར་བར་བྱ། ། ཞེས་འབྱུང་བ་ནི་འབྲེལ་པ་བརྗོད་པ་འབྲེལ་པ་ཅན་ལ་ལྟོས་ནས་ངེས་དགོས་ཞེས་པའོ། ། གསུམ་པ་དོན་བསྡུ་བ་ནི་ཤིང་གསལ་འདིའི་རིགས་ཀྱི་སྒྲ་ཡིས་ནི་ཆོས་ཅན། ཆ་ཤས་མེད་པའི་རིགས་དོན་གཞན་དང་འབྲེལ་པ་རྟག་པའི་དངོས་པོ་དོན་དམ་པར་བརྗོད་པར་བྱ་བ་ཉིད་མི་འཐད་པར་ཐལ། དེ་ལྟར་ན་གཞི་མཐུན་དང་དངོས་མིང་མི་འཐད་པ་ལ་སོགས་པའི་ཉེས་པར་འགྱུར་བའི་ཕྱིར། ། གསུམ་པ་རིགས་དོན་གཞན་གྱིས་ཁྱད་པར་དུ་བྱས་པའི་གསལ་བ་དོན་དམ་པར་བརྗོད་པའི་སྒོ་ནས་སྒྲུབ་པ་རང་དབང་བས་འཇུག་པར་འདོད་པ་དགག་པ་ལ་གསུམ་སྟེ། དགག་པ་དངོས་དང་།
དེ་ལྟར་ན་དངོས་མིང་དང་བཏགས་མིང་མི་འཐད་པ་དང་། གནོད་བྱེད་ཀྱི་རིགས་པ་བསྟན་པའོ། ། དང་པོ་ནི། ཁ་ཅིག་ན་རེ་སྤྱིའི་སྒྲས་གསལ་བ་འབའ་ཞིག་བརྗོད་པ་མ་ཡིན་གྱི་ཆ་ཤས་མེད་པའི་སྤྱི་དོན་གཞན་བརྗོད་པའི་སྒོ་ནས་གསལ་བ་ལ་སྒྲ་བློ་འཇུག་ཅིང་སྤྱི་ལ་ཡང་ཁྱད་པར་མེད་པས་གང་མདུན་ན་ཉེ་བ་དེ་འཁྲུལ་མེད་དུ་གོ་བའི་ཕྱིར། གཞི་མཐུན་མི་སྲིད་པ་ལ་སོགས་པའི་ཉེས་པ་མེད་དོ་ཞེ་ན། ཤིང་གསལ་རྣམས་ལ་ཆ་ཤས་མེད་པའི་ཤིང་གི་སྤྱི་དོན་གཞན་དེ་དང་ལྡན་པའི་སྒོ་ནས་ཤིང་ཉིད་ཅེས་པའི་སྤྱི་སྒྲ་འཇུག་པ་མིན་པར་ཐལ། དེ་ལྟར་ཡིན་ན་ཤིང་གསལ་རྣམས་ལ་ཤིང་གི་སྤྱི་སྒྲ་རང་དབང་སྟེ་དངོས་མིང་དུ་འཇུག་མི་དགོས་པ་ལས། ཡོད་པར་ཁས་བླངས་པའི་ཕྱིར། གལ་ཏེ་དངོས་མིང་དུ་ཁས་མི་ལེན་པས། ཉེས་པ་མེད་དོ་ཞེ་ན།
བྲམ་ཟེའི་ཁྱེའུ་ལ་ཡང་སེང་གྷེ་ཞེས་པ་ལྟར་ཤིང་གསལ་རྣམས་ལ་ཤིང་གི་མིང་དེ་ཉེ་བར་བཏགས་པའི་བཏགས་མིང་དུ་འཇུག་པར་ཐལ། དེ་དེའི་མིང་དུ་འཇུག་པ་གང་ཞིག དེ་དེའི་དངོས་མིང་དུ་མི་འཇུག་པའི་ཕྱིར། གསུམ་ཆར་ཁས་བླངས་སོ། ། འདོད་ན། ཤིང་ཉིད་ཅེས་པའི་སྤྱི་སྒྲ་ཆོས་ཅན། ཤིང་གསལ་ལ་འཁྲུལ་མེད་དུ་འཇུག་པ་དང་ཤིང་དང་ཤིང་གསལ་གཉིས་གཞི་མཐུན་དུ་བརྗོད་པ་མི་སྲིད་པར་ཐལ། ཤིང་གི་གསལ་བ་ལས་རྫས་ཐ་དད་པའི་ཆ་ཤས་མེད་པའི་རིགས་དོན་གཞན་བརྗོད་པའི་སྒོ་ནས་ཤིང་གསལ་ལ་བཏགས་མིང་དུ་འཇུག་པ་འཐད་པའི་ཕྱིར། ། ཁྱབ་པ་ཁས་བླངས་ཏེ། དེ་དེ་ལ་བཏགས་མིང་དུ་འཇུག་པ་ཡིན་ན་རྒྱལ་པོས་བསྐོས་པའི་མི་ལ་མི་དེ་ནི་ང་རང་ངོ་ཞེས་འབངས་ལ་རྒྱལ་པོར་བཏགས་པ་བཞིན་དུ་བྲན་དང་རྒྱལ་པོ་ལ་བློ་མཚུངས་པར་མི་སྐྱེ་བར་བློ་ཡི་ཚུལ་ཐ་དད་ཁོ་ནར་སྐྱེ་བ་ལྟར་དངོས་བཏགས་ཀྱི་མིང་འཇུག་པའི་དོན་དེ་གཉིས་ཀྱང་བློའི་ཚུལ་མི་མཚུངས་པར་སྐྱེ་བས་ཁྱབ་པར་ཁས་བླངས་པའི་ཕྱིར། །
གཉིས་པ་ནི། གལ་ཏེ་སྤྱི་གསལ་དོན་དམ་པར་རྫས་གཞན་ཡིན་ཡང་། ཤིང་གསལ་འདི་ནི་ཤིང་ངོ་སྙམ་པའི་བློ་མཚུངས་པར་སྐྱེ་བ་མི་འགལ་བའི་ཕྱིར་སྔར་བཤད་པའི་ཉེས་པ་མེད་དོ་ཞེ་ན། མི་འཐད་དེ། དེ་གཉིས་དོན་དམ་པར་རྫས་ཐ་དད་ཡིན་དེ་འདྲའི་བློ་སྐྱེ་བ་མི་འཐད་པའི་ཕྱིར། མ་གྲུབ་སྟེ། དེ་ནི་དབང་མངོན་དང་གཅིག་ཡིན་པའི་ཕྱིར་ཞེ་ན། མི་འཐད་པར་ཐལ། དབང་མངོན་གྱིས་སྤྱི་རྫས་གཞན་གཟུང་ཡུལ་དུ་བྱེད་པ་མི་སྲིད་པའི་ཕྱིར། གལ་ཏེ་དེ་འདྲའི་བློ་དེ་རྟོག་པ་དང་གཅིག་ཡིན་པས་དེའི་སྐྱོན་མེད་ཅེ་ན།
དེ་ཡང་མི་འཐད་པར་ཐལ། ཤིང་གི་སྤྱི་འཛིན་གྱི་རྟོག་པས་ཤིང་གསལ་དུ་མ་ལ་ཆ་ཤས་མེད་པའི་ཤིང་སྤྱི་དོན་གཞན་ཁྱད་གཞི་དང་ཁྱད་ཆོས་སུ་སྦྱར་ནས་མི་འཛིན་པའི་ཕྱིར། མ་གྲུབ་ན་ཁས་བླངས་མོད་ཁས་བླངས་གསལ་བར་སྟོན་ན། དེར་ཐལ། གསལ་བ་དང་ཆ་ཤས་མེད་པའི་སྤྱི་དོན་གཞན་ཁྱད་གཞི་དང་ཁྱད་ཆོས་སུ་སྦྱར་ནས་འཛིན་ན་མེ་ཏོག་ཀུན་ད་དང་། ཀུ་མུ་ཏ་དང་། དུང་སོགས་ཀྱི་དཀར་པོའོ་ཞེས་རིམ་གྱིས་འཛིན་དགོས་པ་བཞིན་དུ་ཁྱད་གཞི་དང་ཁྱད་ཆོས་རིམ་གྱིས་བརྗོད་པར་བྱེད་ཅིང་འཛིན་པ་ནི་ཡིན་དགོས་པར་ཁས་བླངས་པ་གང་ཞིག་ཤིང་གསལ་དུ་མ་ལ་ཤིང་ངོ་སྙམ་པའི་རྟོག་པས་ཤིང་གསལ་དུ་མ་དང་ཤིང་གཉིས་གཅིག་ཆར་དུ་སྦྱོར་བར་བྱེད་པར་མཐོང་བའི་ཕྱིར། གལ་ཏེ་ཤིང་གི་སྤྱིས་ཤིང་གསལ་རྣམས་ལ་དུས་གཅིག་ཏུ་ཕན་བཏགས་པ་ལ་ལྟོས་ནས་དུས་ཅིག་ཅར་དུ་སྤྱི་བློའི་ཡུལ་དུ་འགྱུར་བ་ཡིན་ཏེ། དཔེར་ན་ཤེལ་དང་མཚོན་རྫས་གཞན་ཡིན་ཡང་མཚོན་གྱི་དབང་གིས་ཤེལ་ལ་སྔོན་པོའི་བློ་སྐྱེ་བ་བཞིན། དེས་ན་དོན་གཞན་ཡིན་ན་དུ་མ་ལ་གཅིག་ཏུ་འཛིན་པའི་བློ་མི་སྐྱེ་བར་ཐལ་བ་མ་ངེས་སོ་ཞེ་ན།
ཤིང་གསལ་རྣམས་ལ་ཤིང་ངོ་སྙམ་པའི་བློ་སྐྱེ་ན་ཤིང་སྤྱིས་ཤིང་གི་གསལ་བ་རྣམས་ལ་ཕན་བཏགས་པ་ལ་ལྟོས་དགོས་པ་མ་ཡིན་པར་ཐལ། དེ་ལྟར་ཡིན་ན་རྫས་བ་གླང་གི་དངོས་པོ་ལ་བ་གླང་སྔོན་པོའོ་སྙམ་པའི་བློ་སྐྱེ་བ་ཡིན་ན་རྫས་ལ་ཡོན་ཏན་གྱིས། ཕན་བཏགས་པ་ལ་ལྟོས་དགོས་པ་ལས་དེས་དེ་ལ་ཕན་བཏགས་པ་མེད་པར་ཡང་རྫས་བ་གླང་ལ་བ་གླང་སྔོན་པོའོ་སྙམ་པའི་བློ་སྐྱེ་ཞིང་འཇུག་པར་འགྱུར་བའི་ཕྱིར། རྩ་བའི་དགོངས་པ་ནི་འདི་ཁོ་ན་ལྟར་ཡིན་ནོ། ། འགྲེལ་པར་ནི། དཔེ་དེ་ཡང་འཐད་པ་མ་ཡིན་པར་ཐལ། མཚོན་གྱིས་ཁ་བསྒྱུར་བའི་ཤེལ་སྔོན་པོ་ལ་བརྡ་ལ་བྱང་མ་བྱང་ཀུན་གྱིས་སྔོན་པོའི་བློ་འཁྲུལ་མེད་དུ་སྐྱེ་བ་མ་མཐོང་བའི་ཕྱིར་ཞེས་གསུངས་སོ། ། དེ་ནི་མི་འཐད་པར་མཐོང་སྟེ། འདི་ལྟར་བུམ་པའང་བྱས་པས་སྒྲ་མི་རྟག་པར་སྒྲུབ་པའི་མཐུན་དཔེར་མི་འཐད་པར་ཐལ། བུམ་པ་ལ་དེ་རྟག་པར་འདོད་པའི་གྲངས་ཅན་ཀུན་གྱིས་བྱས་པའོ་སྙམ་པའི་བློ་འཁྲུལ་མེད་དུ་སྐྱེ་མི་རྟག་པའི་བློ་སྐྱེ་བ་ལ་མ་མཐོང་བའི་ཕྱིར་ཞེས་བརྗོད་ན་བསྐལ་པའི་བར་དུ་མཚུངས་པར་མཐོང་ངོ་། །
རྟགས་མ་གྲུབ་སྟེ། ཕྱིས་བུམ་པ་མི་རྟག་པར་རྟགས་ཀྱིས་སྒྲུབ་པ་ན་མི་རྟག་པའི་བློ་སྐྱེ་བའི་ཕྱིར་ཞེ་ན། འོ་ན་ཁྱོད་ཀྱིས་བཀོད་པའི་རྟགས་ཀྱང་མ་གྲུབ་པར་ཐལ། ཕྱིས་བརྡ་བྱང་བ་ན་མཚོན་དང་ཤེལ་ལ་དོན་གཞན་གྱི་བློ་སྐྱེ་བའི་ཕྱིར་ཞེས་མཚུངས་སོ། ། རྒྱས་པར་ནི་གཞན་དུ་ཤེས་པར་བྱའོ། ། གསུམ་པ་གནོད་བྱེད་ཀྱི་རིགས་པ་གཞན་བསྟན་པ་ལ་གསུམ་སྟེ། མཐོང་རྟོག་ཐམས་ཅད་འཁྲུལ་ཤེས་སུ་ཐལ་བ་དང་། བུམ་སོགས་རྫས་འཛིན་པ་ཡོན་ཏན་དོན་གཞན་གྱིས་ཕན་བཏགས་པས་ཁྱད་པར་དུ་བྱས་ནས་འཛིན་པ་འགལ་བ་དང་། བུམ་པ་སྔོན་པོ་ལ་སོགས་པའི་ཡོན་ཏན་ཅན་ལ་སྔོན་པོ་ལ་སོགས་པའི་ཡོན་ཏན་དོན་གཞན་གྱི་སྒོ་ནས་སྒྲ་བློ་འཇུག་པར་འདོད་པ་ལ་ཆ་ཤས་མེད་པའི་སྤྱི་དོན་གཞན་ལ་བརྗོད་པའི་སྐྱོན་མཚུངས་པར་བསྟན་པའོ། ། དང་པོ་ནི།
བུམ་པ་ལྟ་བུའི་རྫས་ཡོན་ཏན་དོན་གཞན་གྱིས་ཕན་བཏགས་པ་ལ་ལྟོས་ནས་རྫས་བུམ་པ་སྔོན་པོ་ལ་སོགས་པའི་ངོ་བོར་རྟོག་པ་ཡིན་གྱི་རྫས་རང་ཉིད་ཀྱིས་གཞན་ལ་ལྟོས་མེད་དུ་ཁྱད་པར་ཅན་དུ་འགྱུར་བ་མ་ཡིན་ནོ་ཞེ་ན། ཐམས་ཅད་དེ། བུམ་པ་སྔོན་པོ་མཐོང་བའི་དབང་མངོན་ཆོས་ཅན། རང་གི་སྣང་ཡུལ་ལ་ལོག་པའི་ཤེས་པར་ཐལ་བར་འགྱུར་ཏེ། འདྲེས་པའི་ཚུལ་ནས་ཏེ། བུམ་པ་སྔོན་པོའི་ངོ་བོ་མ་ཡིན་པ་གང་ཞིག་དེ་དེའི་ངོ་བོར་འཛིན་པའི་བློ་ཡིན་པའི་ཕྱིར། གསུམ་ཆར་རོ། ། བུམ་པ་ལ་སྔོན་པོར་རྟོག་པའི་བློ་ཆོས་ཅན། རང་གི་ཞེན་ཡུལ་ལ་ལོག་ཤེས་སུ་ཐལ། དེ་མ་ཡིན་ལ་དེར་ཞེན་པའི་བློ་ཡིན་པའི་ཕྱིར།
གསུམ་ཆར་རོ། ། གཉིས་པ་ནི། ཆ་ཤས་མེད་པའི་བུམ་པ་ལ་སོགས་པའི་རྫས་བཟུང་དོན་དུ་བྱས་ནས་འཛིན་པ་ཡོན་ཏན་དོན་གཞན་གྱིས་ཕན་བཏགས་པས་ཁྱད་པར་དུ་བྱས་ནས་འཛིན་པའི་ཕྱིར། ཉེས་པ་མེད་དོ་ཞེ་ན། དེ་མི་འཐད་པར་ཐལ། དེ་ལྟར་འཐད་ན་ལྟ་བ་པོ་དུ་མས་བུམ་པ་ཁྲ་བོ་ལྟ་བུ་གཅིག་ལ་བལྟ་བའི་ཚེ་དུ་མ་སྤངས་པའི་ཡོན་ཏན་གང་རུང་རེ་རེ་ཁོ་ནས་ཆ་ཤས་མེད་པའི་བུམ་པའི་རྫས་ལ་ཕན་བཏགས་པས་ཁྱད་པར་དུ་བྱས་ནས་བཟུང་དོན་དུ་འཛིན་པ་དང་། ཐམས་ཅད་ཀྱི་ཕྱོགས་གཅིག་གིས་དེ་ལྟར་དང་། ཡོན་ཏན་གཞན་ཐམས་ཅད་ཀྱིས་ཆ་ཤས་མེད་པའི་རྫས་ཐམས་ཅད་ལ་ཕན་བཏགས་པས་ཁྱད་པར་དུ་བྱས་ནས་བཟུང་དོན་དུ་འཛིན་པ་གསུམ་པོ་གང་རུང་གཅིག་འཐད་དགོས་པར་ཁས་བླངས་པ་གང་ཞིག་དེ་གསུམ་གང་ཡང་མི་འཐད་པའི་ཕྱིར། དང་པོ་མ་གྲུབ་ན་དེར་ཐལ། སྤྱི་དང་།
ཡོན་ཏན་དང་། བྱ་བ་ལ་སོགས་པ་མང་པོ་འཛིན་པ་ཉིད་དང་ནི། བལྟ་བ་པོ་དུ་མས་དོན་དུ་མ་ཅིག་ཅར་འཛིན་པ་རྣམས་ལ་ཡང་དུ་མ་སྤངས་པའི་རྫས་དང་ཡོན་ཏན་གཅིག་གིས་གཅིག་ལ་ཕན་ཚུན་འདོགས་པ་ནི་འགལ་བར་འགྱུར་བའི་ཕྱིར། མ་གྲུབ་ན། དེར་ཐལ། རྟག་པའི་དངོས་པོར་ཁས་བླངས་པས། ཡོན་ཏན་གཅིག་གིས་རྫས་གཅིག་ལ་ཕན་འདོགས་པར་ཁས་ལེན་ན། ཡོན་ཏན་ཐམས་ཅད་ཀྱིས་རྫས་ཐམས་ཅད་ལ་ཕན་འདོགས་པར་ཁས་ལེན་དགོས་པའི་ཕྱིར། གཉིས་པ་མ་གྲུབ་ན། ཡོན་ཏན་ཐམས་ཅད་ཀྱིས་རྫས་ལ་ཕན་བཏགས་པ་སྤངས་ནས་ཡོན་ཏན་ཐམས་ཅད་ཀྱི་ཕྱོགས་གཅིག་རྐྱང་པས་རྫས་ལ་ཕན་བཏགས་པས་ཁྱད་པར་དུ་བྱས་ནས་བཟུང་དོན་དུ་འཛིན་པ་མ་ཡིན་པར་ཐལ།
དེ་ལྟར་འཐད་ན་ཁྲ་འཛིན་གྱི་དབང་མངོན་གྱིས་གཟི་ཡི་ཁྲ་བོ་ཐམས་ཅད་དུས་གཅིག་ཆར་དུ་མཐོང་བ་མིན་དགོས་པ་ལས་དེས་དེ་མཐོང་བའི་ཕྱིར། གལ་ཏེ་རྟགས་ཀྱི་ཟུར་གསུམ་པ་མ་གྲུབ་སྟེ། ཡོན་ཏན་ཐམས་ཅད་ཀྱིས་ཆ་ཤས་མེད་པའི་རྫས་ཐམས་ཅད་ལ་ཕན་བཏགས་པས་ཁྱད་པར་དུ་བྱས་ནས་ཆ་ཤས་མེད་པའི་སྤྱི་དོན་གཞན་ཀུན་བཟུང་དོན་དུ་འཛིན་པ་ཡིན་པའི་ཕྱིར། ཞེ་ན། དེ་ནི་མི་རིགས་པར་ཐལ། དེ་ལྟར་འཐད་ན་ཁྲ་འཛིན་དབང་མངོན་གྱིས་གཟིའི་ཁྲ་བོའི་ཆ་ཤས་ཀུན་འདྲེས་པར་མཐོང་བར་འགྱུར་དགོས་པ་ལས་དེ་ལྟར་མཐོང་བ་མ་ཡིན་པའི་ཕྱིར་རོ། ། ཞ་མའི་འགྱུར་ལས་འདི་མ་བྱུང་ཡང་། འགྲེལ་བཤད་ཀྱི་འགྱུར་ལས། ཀུན་གྱིས་ཡིན་ན་འདྲེས་མཐོང་འགྱུར་ཞེས་པ་ལྟར་བཀོད་པ་ལྟར་ཡིན་ནོ། ། གསུམ་པ་ནི།
ཆ་ཤས་མེད་པའི་བུམ་པ་ལ་སོགས་པའི་ཡོན་ཏན་ཅན་རྣམས་ལ་སྔོན་པོ་ལ་སོགས་པའི་ཡོན་ཏན་དོན་གཞན་མཐོང་བའི་སྒོ་ནས་བློ་སྐྱེ་བའི་ཕྱིར་སྐྱོན་མེད་ཅེ་ན་དེ་མི་འཐད་པར་ཐལ། དེ་ལྟར་འདོད་པ་དེ་དག་ཐམས་ཅད་རྣམས་ལའང་ཆ་ཤས་མེད་པའི་སྤྱི་རྫས་གཞན་དེ་དང་ལྡན་པའི་སྒོ་ནས་གསལ་བ་ལ་བློ་སྐྱེ་བར་འདོད་པ་ལ་བརྗོད་པའི་སྐྱོན་རང་དབང་མེད་ཕྱིར། དེ་ལྡན་མིན་ཞེས་པ་དེ་མཚུངས་པའི་ཕྱིར། གལ་ཏེ་རྫས་ཉིད་ཅེས་པའི་སྒྲ་དེ་རྫས་ཉིད་ལ་དངོས་མིང་དང་དེ་ལ་དོན་དམ་པར་འདུ་འབྲེལ་གྲུབ་པའི་གསལ་བ་རྣམས་ལ་བཏགས་མིང་དུ་འཇུག་གོ་ཞེ་ན། དེ་མི་འཐད་པར་ཐལ། ཆ་ཤས་མེད་པའི་རྫས་ཉིད་ལ་སོགས་པའི་རིགས་དོན་གཞན་རང་གི་ངོ་བོ་འམ། དེ་ལྡན་གྱི་ངོ་བོར་རྒྱུ་མཚན་གང་ལས་ཀྱང་དོན་དམ་པར་འདུ་འབྲེལ་གྲུབ་པའི་སྒོ་ནས་སྦྱོར་བར་མི་བྱེད་པའི་ཕྱིར། གསུམ་ཆར་རོ། ། བཞི་པ་ལ་བཞི་སྟེ། སྤྱི་སྒྲས་ཆ་ཤས་མེད་པའི་སྤྱི་ལྡན་གྱི་གསལ་བ་དོན་དམ་པར་བརྗོད་པ་བཀག་ཟིན་པ་དང་།
ཆ་ཤས་མེད་པའི་སྤྱི་དང་འཕྲོ་འདུའི་འབྲེལ་པ་དོན་དམ་པར་བརྗོད་པའི་སྒོ་ནས་གསལ་བ་ལ་འཇུག་པ་བཀག་ཟིན་པ་དང་། ཆ་ཤས་མེད་པའི་སྤྱིའི་དོན་ལ་བརྟགས་ནས་དགག་པ་དང་། སྤྱི་སྒྲས་སྤྱི་ཉི་ཚེ་བ་གོ་བའི་སྒོ་ནས་གསལ་བ་དོན་གྱིས་འཕངས་པ་དགག་པའོ། ། དང་པོ་ནི། གལ་ཏེ་ཤིང་ཉིད་ཅེས་པའི་སྒྲས་ཆ་ཤས་མེད་པའི་དོན་གཞན་པའི་སྤྱི་དེ་དང་ལྡན་པའི་ཐ་དད་པའི་ཤིང་གི་གསལ་བ་ཉིད་དོན་དམ་པར་བརྗོད་པས་སྐྱོན་མེད་ཅེ་ན། མི་འཐད་པར་ཐལ། ཐ་དད་རྣམས་ཀྱི་རིགས་སྒྲ་མིན། ། ཞེས་པ་དེར་བསལ་ཟིན་པའི་ཕྱིར་རོ། ། གཉིས་པ་ནི། གལ་ཏེ་ཤིང་ཉིད་ཅེས་པའི་སྒྲས་ཆ་ཤས་མེད་པའི་དོན་གཞན་པའི་སྤྱི་དང་།
འཕྲོད་འདུ་འབྲེལ་པ་རྟག་དངོས་སུ་དོན་དམ་པར་བརྗོད་པའི་སྒོ་ནས་གསལ་བ་བརྗོད་པའི་ཕྱིར་སྐྱོན་མེད་དོ་ཅེ་ན། དེའང་མི་རིགས་པར་ཐལ། དེ་ལྡན་ཙམ་ཡང་སྟེ། ཆ་ཤས་མེད་པའི་དོན་གཞན་པའི་སྤྱི་དང་། འཕྲོ་འདུའི་འབྲེལ་པའམ་སྟེ་དོན་དམ་པར་བརྗོད་པའི་སྒོ་ནས་གསལ་བ་བརྗོད་པ་ཡོད་པ་མིན་ཞེས། རིགས་སམ་ལྡན་སྒྲས་ཐད་ཀྱི། དོན་ལ་སོ་སོར་རྗོད་བྱེད་མིན། ཞེས་པ་དེར་དགག་པ་རྣམ་པར་བཤད་ཟིན་པའི་ཕྱིར་རོ། ། གསུམ་པ་ནི། ཆ་ཤས་མེད་པའི་སྤྱི་ཡོད་དེ།
དེ་ལ་སྒྲ་བློ་འཇུག་པ་ཡོད་པའི་ཕྱིར་ཞེ་ན། དེ་ལ་ཁྱབ་པ་མ་ངེས་པའི་སྐྱོན་ཡོད་མོད་ཀྱང་རེ་ཤིག་བཏང་སྙོམས་དུ་མཛད་དེ། བརྟགས་ནས་དགག་པ་མཛད་པ་ནི། ཆ་ཤས་མེད་པའི་དོན་གཞན་པའི་སྤྱི་མེད་པར་ཐལ། དེ་ཡོད་པ་ཡིན་ན་དེ་འདྲའི་སྤྱི་དེ་མི་འཐད་པར་ཐལ། སྤྱི་དེ་བུམ་སྣམ་གཉིས་ཀ་ལ་རྗེས་སུ་འགྲོ་བ་གང་ཞིག སྣམ་བུ་ལ་རྗེས་སུ་འགྲོ་བའི་ཆ་དེ་བུམ་པ་ལ་རྗེས་སུ་མི་འགྲོ། བུམ་པ་ལ་སོགས་ཀྱི་གསལ་བ་སྤྱི་དེ་དང་ལྡན་ཞིང་རྗེས་སུ་འགྲོ་བའི་དོན་ཡོད་པ་ཉིད་ཀྱི་ཆ་དེ་སྣམ་བུ་སོགས་ལ་རྗེས་སུ་འཇུག་པ་མིན་པའི་ཕྱིར་ནའོ། ། དེས་ན། སྤྱི་ཆོས་ཅན།
རྟོག་པས་བཏགས་པའི་སྒྲ་དོན་འབའ་ཞིག་པ་དང་མཚུངས་པར་ཐལ། དེ་དང་ཐ་དད་ཀྱང་ཡིན་རྟོག་པའི་སྣང་ཡུལ་ཡང་ཡིན་པའི་གཞི་མཐུན་གང་ཞིག་རྫས་གཅིག་དང་རྫས་ཐ་དད་གང་རུང་མ་ཡིན་པའི་ཕྱིར། འདི་རྣམས་གསུམ་ཆར་རོ། ། གལ་ཏེ་དེ་འདྲའི་སྤྱི་ཡོད་དེ། གསལ་བ་དུ་མ་ལ་སྤྱི་སྒྲ་འཇུག་པ་ཆ་ཤས་མེད་པའི་དོན་གཞན་པའི་སྤྱི་ལ་ལྟོས་པའི་ཕྱིར་ཞེ་ན། དེ་ཡང་མི་རིགས་པར་ཐལ། གསལ་བ་དུ་མ་ལ་སྤྱི་སྒྲ་འཇུག་པ་དེ་ཡང་ཆ་ཤས་མེད་པའི་དོན་གཞན་པའི་སྤྱིའི་སྟོབས་ཀྱིས་འཇུག་པ་རྒྱུ་མཚན་མེད་པར་འདོད་དགོས་པའི་ཕྱིར། བཞི་པ་ལ་གཉིས་ཏེ། དངོས་དང་། རྗོད་བྱེད་ཀྱི་སྒྲ་སེལ་འཇུག་ཏུ་ཁས་ལེན་པར་རིགས་པའོ། །
དང་པོ་ནི། གལ་ཏེ་ཡོད་པ་ཉིད་ཅེས་པའི་སྤྱི་སྒྲ་ལས། བུམ་པ་ཉིད་ལ་སོགས་པའི་སྤྱི་ཉི་ཚེ་བ་དོན་དམ་པར་གོ་བར་བྱེད་ཅིང་དེ་ལས་ཤུགས་ཀྱིས་བུམ་པ་གོ་བར་འགྱུར་བ་ཡིན་ཏེ། སྤྱི་སྒྲས་གསལ་བ་ཐུན་མོང་མིན་པར་གོ་བར་བྱེད་དགོས་པའི་ཕྱིར་ཞེ་ན། ཡོད་པ་ཉིད་ཅེས་པའི་སྤྱི་སྒྲའི་དབང་གིས་ཉི་ཚེ་བའི་སྤྱི་དང་། གསལ་བ་དོན་དམ་པར་འཁྲུལ་མེད་དུ་གོ་བ་དེ་མ་ཡིན་པར་ཐལ། གཡུའི་ཁ་དོག་ལྟ་བུ་གཅིག་ལ་སྔོན་པོ་ཞེས་བརྗོད་པ་ན་ཆེས་ཤིན་ཏུ་སྔོ་བ་སོགས་ཡིན་ནམ་སྙམ་དུ་དོགས་པ་སྐྱེ་བར་ཁྱོད་འདོད་པ་བཞིན་དུ་ཡོད་པ་ཉིད་ཅེས་པའི་སྤྱི་སྒྲ་ལས་བུམ་སོགས་ཉི་ཚེ་བའི་སྤྱི་མཐའ་གཅིག་ཏུ་ངེས་མི་ནུས་པར་དེ་ལ་ཐེ་ཚོམ་དུ་འགྱུར་བའི་ཕྱིར། གསུམ་ཆར་རོ། ། སྤྱི་ཁས་བླངས་ཀྱང་། ཡོད་པ་ཉིད་ཀྱི་སྤྱི་སྒྲ་བརྗོད་པའི་སྒོ་ནས་ཉི་ཚེ་བའི་སྤྱི་དང་དེ་ལས་ཁྱད་པར་དོན་དམ་པར་གོ་བ་དེ་འཐད་པ་མིན་པར་ཐལ།
དེ་ལྟར་གོ་ན་རིགས་ལ་རིགས་གཉིས་ཡོད་དགོས་པར་ཁས་བླངས་དགོས་པ་ལ། རིགས་ལ་རིགས་གཉིས་པ་མེད་པས་སྟེ་དེ་མེད་པར་ཁས་བླངས་པའི་ཕྱིར། གསུམ་ཆར་རོ། ། རིགས་མཐུན་དང་རིགས་མི་མཐུན་ཀུན་ལ་འཇུག་པའི་སྤྱི་སྒྲས་ཁྱད་པར་ཉི་ཚེ་བའི་སྤྱི་དོན་གྱིས་འཕངས་པའང་མི་རིགས་པར་ཐལ། ཚོན་པོའི་ལྷ་སྦྱིན་ཉིན་པར་མི་ཟ་ཞེས་བརྗོད་པ་ན་མཚན་མོ་ཟ་བ་ཤུགས་ལ་ངེས་པ་བཞིན་དུ་མ་ཡིན་པར་སྤྱི་ཉི་ཚེ་བ་ལས་འབྲེལ་པ་མ་ངེས་པའོ་ཞེས་པ་སྟེ་མ་ངེས་པས་དེའི་སྒོ་ནས་ཁྱད་པར་ལ་ཐེ་ཚོམ་འདྲེན་པའི་ཕྱིར། གསུམ་ཆར་རོ། ། འདི་ལྟར་ཁོ་ལ་ཁས་བླངས་ནང་འགལ་བརྗོད་པ་ཡིན་གྱི་ཚད་གྲུབ་ཏུ་བྱེད་པ་རྩ་བའི་དགོངས་པ་མ་ཡིན་ཏེ། འདིར་སྤྱི་སྒྲས་ཁྱད་པར་གོ་བ་བཀག་ནས་གོང་། རང་དབང་མེད་ཕྱིར་དེ་ལྡན་མིན། ཞེས་སོགས་ཀྱི་སྐབས་སུ་སྤྱི་སྒྲས་ཁྱད་པར་གོ་བར་ཁྱོད་ཀྱིས་བཤད་པས་འཁོར་གསུམ་དངོས་འགལ་ཁས་བླངས་པ་ཡིན་པའི་ཕྱིར་རོ། །
ཁོ་བོ་ལ་ནི་ཉེས་པ་དེ་དང་འདྲ་མི་འཇུག་སྟེ། སྤྱི་སྒྲས་ཁྱད་པར་གོ་བར་ཙམ་ནི་མི་འགོག་ལ་ཡོད་པ་ཉིད་ཅེས་པའི་སྤྱི་སྒྲ་ནི་བུམ་སོགས་ལ་དངོས་མིང་དུ་འཇུག་པ་ནི་སྐབས་གང་དུ་ཡང་འགོག་པའི་ཕྱིར། གཉིས་པ་རྗོད་བྱེད་ཀྱི་སྒྲ་སེལ་འཇུག་ཏུ་ཁས་ལེན་པར་རིགས་པ་ནི། གཏན་ཚིགས་ཏུ་མ་ཟད་སྒྲ་ལའང་། རྗོད་བྱེད་ཀྱི་སྒྲ་ཆོས་ཅན། དེ་མ་ཡིན་རྣམ་པར་བཅད་པའི་གཞན་སེལ་བརྗོད་པར་བྱས་སོ་ཞེས་བརྗོད་པའི་རྒྱུ་མཚན་ཡོད་དེ། རང་གི་བརྗོད་བྱའི་དོན་བརྗོད་པ་ཡིན་ཡང་དེ་སྒྲུབ་པ་རང་དབང་བའི་སྒོ་ནས་འཇུག་པ་བཀག་པས་དེ་ལྟར་བཤད་པ་དེས་ན་སྟེ་དེའི་ཕྱིར། གསུམ་པ་ནི། གལ་ཏེ་རྗོད་བྱེད་ཀྱི་སྒྲ་ནི་སྒྲུབ་པ་རང་དབང་བའི་སྒོ་ནས་འཇུག་སྟེ། དེས་རང་གི་བརྗོད་བྱའི་ཆ་ཤས་གཅིག་བརྗོད་པ་ན་དེའི་ཆ་ཤས་ཐམས་ཅད་དོན་དམ་པར་བརྗོད་པའི་ཕྱིར་ཞེ་ན།
ཡང་བརྗོད་པ་ཞེས་པ་ནི་འགྲེལ་པའི་ཚིག་གོ ། ཤིང་ལ་ལྡོག་པ་ཐ་དད་ཀྱི་སྒྲས་ཀུན་རྫོབ་ཏུ་བརྗོད་པར་བྱ་བ་མང་དུ་ཡོད་པ་བདེན་ཀྱང་། ཤིང་ཞེས་པའི་བརྗོད་པའི་སྒྲ་ཡིས་ཆོས་ཅན། ཤིང་གི་ལྡོག་པའི་ཆ་ཤས་ཀྱི་རྣམ་པ་མ་ལུས་པ་ཀུན་ཏུ་དོན་དམ་པར་བརྗོད་ཅིང་རྟོགས་པ་མ་ཡིན་པར་ཐལ། རང་དང་བརྗོད་བྱ་རྗོད་བྱེད་དུ་རྗེས་སུ་འབྲེལ་བའི་དོན་ཤིང་མ་ཡིན་གཅིག་པུ་རྣམ་པར་གཅོད་པ་གོ་བར་བྱེད་པའི་ཆ་ཤས་ཐམས་ཅད་དོན་དམ་པར་གོ་བར་བྱེད་མི་ནུས་པའི་ཕྱིར། ཁྱབ་སྟེ། ཤིང་མིན་གཅིག་པུ་རྣམ་པར་གཅོད་པ་གོ་བར་བྱེད་པ་དེ་ནི་ཤིང་ཞེས་པའི་ངག་གི་འབྲས་བུ་སྟེ་དེའི་དགོས་པ་གཙོ་བོ་ཡིན་པའི་ཕྱིར། ཤིང་ཞེས་པའི་སྒྲས་སྒྲའི་ཡོན་ཏན་མ་ལུས་པ་ཉིད་སོགས་ཀྱི་དོན་དམ་པར་རྗོད་བྱེད་དུ་འཐད་པ་མ་ཡིན་པར་ཐལ། ཤིང་ཞེས་པའི་སྒྲས་ཀྱང་ཤིང་གི་ལྡོག་ཆོས་གང་དུ་མ་ཡི་དོན་ལ་དོན་དམ་པར་རྗོད་བྱེད་དུ་འཇུག་པ་མ་ཡིན་གྱི་དོན་གང་ལ་བརྡ་སྦྱར་བར་བྱ་བ་དེ་ཉིད་ལ་སྟེ་དེ་ཁོ་ན་བརྗོད་བྱར་སྟོན་པའི་ཕྱིར། རྗོད་བྱེད་སྒྲ་དང་རྟོག་པ་སེལ་བས་འཇུག་པའི་དོན་བསྡུས་པའོ་ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། །
གཉིས་པ་གཞན་སེལ་མི་འཐད་པ་སྤང་པ་ལ་བཞི་སྟེ། སེལ་བ་སྨྲ་བ་ལ་གཞི་མཐུན་སོགས་མི་འཐད་པ་སྤང་པ། སྤྱི་དང་གཞི་མཐུན་སོགས་ཁས་ལེན་པ་ལ་གཞན་སེལ་ཁས་ལེན་དགོས་པ་དང་། གྲངས་ཅན་གྱི་ལུགས་དགག་པ་དང་། སྒྲ་རྟོག་རིམ་ཅན་དུ་འཇུག་པའི་རྒྱུ་མཚན་རྒྱས་པར་བཤད་པའོ། ། དང་པོ་ལ་གཉིས་ཏེ། གཞན་གྱི་ལུགས་སྤྱིར་དགག རྟག་དངོས་ཀྱི་ཁྱད་གཞི་ཁྱད་ཆོས་བྱེ་བྲག་ཏུ་དགག་པའོ། ། དང་པོ་ལ་གཉིས་ཏེ། སེལ་བ་སྨྲ་བ་ལ་གཞི་མཐུན་དང་བྱ་བྱེད་འཐད་པ་དང་།
སྒྲ་རྟོག་སྒྲུབ་པ་རང་དབང་བས་འཇུག་པར་འདོད་པ་དེ་མི་འཐད་པའོ། ། དང་པོ་ལ་གསུམ་སྟེ། ཁྱད་པར་བྱ་བྱེད་འཐད་པ་དང་། དེས་ན་གཞི་མཐུན་པ་དང་། དེའི་ལན་དགག་པའོ། ། དང་པོ་ནི། བྱེ་བྲག་པ་ན་རེ། སེལ་བ་སྨྲ་བ་ལ་ཨུཏྤལ་སྔོན་པོ་ཞེས་པའི་གཞི་མཐུན་དང་། ཁྱད་པར་བྱ་བྱེད་མི་རུང་བར་འགྱུར་ཏེ། དེ་ལ་བུམ་པ་དང་སྣམ་བུ་བརྗོད་པའི་སྒྲ་བཞིན་དུ།
སྔོན་པོ་དང་ཨུཏྤལ་ལ་བརྗོད་པའི་སྒྲ་དག་ཀྱང་། བསལ་བྱ་སོ་སོ་ཁོ་ནར་ངེས་པའི་ཕྱིར། ཁོ་བོ་ལྟར་ན་གཞི་མཐུན་དང་། ཁྱད་པར་བྱ་བྱེད་མི་འཐད་པའི་སྐྱོན་མེད་དེ། སྔོན་པོའི་སྒྲས་ཆ་ཤས་སྤངས་པའི་ཡོན་ཏན་དོན་གཞན་དང་། ཨུཏྤལའི་སྒྲས་ཆ་ཤས་མེད་པའི་དོན་གཞན་པའི་སྤྱི་དོན་དམ་པར་བརྗོད་པས་དེ་གཉིས་ཆ་ཤས་མེད་པའི་རྫས་གཅིག་ལ་འཕྲོད་པ་འདུ་བའི་ཕྱིར། དེས་ན་ཆོས་གསུམ་རྫས་ཐ་དད་ཡིན་ཡང་བ་གླང་ལ་རྭ་གཡས་གཡོན་འདུ་བ་བཞིན་དུ་གཞི་མཐུན་དུ་འཐད་པ་ཡིན་ནོ་ཞེ་ན། གཞན་སེལ་སྨྲ་བའི་ལུགས་ལ་གཞི་མཐུན་མི་འཐད་པའི་སྐྱོན་མེད་པར་ཐལ། སྔོན་པོ་ཞེས་པའི་སྒྲ་དང་། ཨུཏྤལ་ཞེས་པའི་སྒྲ་རང་རང་གི་བརྗོད་བྱའི་དོན་ཐ་དད་བརྗོད་པ་ན་གང་གི་སྔོན་པོ་སྙམ་པ་དང་།
ཨུཏྤལ་ཁ་མདོག་གང་ཡིན་སྙམ་དུ་དོན་ཇི་ལྟ་བ་བཞིན་དུ་རྟོགས་པ་ལ་རྨོངས་ནས་ཐེ་ཚོམ་དུ་འགྱུར་བ་དག་གི་ཐེ་ཚོམ་བཅད་པའི་དོན་དུ་བསལ་བྱ་སོ་སོར་སེལ་བས་དེ་མ་ཡིན་ལས་ཐ་དད་པ་ཨུཏྤལ་སྔོན་པོ་ཞེས་དོན་མེ་ཏོག་གི་གོང་བུ་གཅིག་ཕྱེ་ནས་སྟོན་པ་འཐད་པའི་ཕྱིར། ཡང་ལུགས་དེ་ལ་ཁྱད་པར་བྱེད་པ་དང་ཁྱད་པར་བྱ་བའང་མི་འཐད་པའི་སྐྱོན་མེད་པར་ཐལ། ཨུཏྤལ་སྔོན་པོ་ཞེས་བརྗོད་པའི་ཚེ་མེ་ཏོག་གི་དངོས་པོ་གཅིག་ལ་ཐ་དད་པའི་འབྲས་བུ་མེད་པར་འབྲས་བུ་གཅིག་གོ་བ་འཐད་པའི་ཕྱིར། གཉིས་པ་ནི། གལ་ཏེ་ཨུཏྤལ་སྔོན་པོ་ཞེས་པའི་སྒྲ་དེ་གཞི་མཐུན་བརྗོད་པའི་སྒྲར་མི་འཐད་དེ། དེས་སྔོན་པོ་སྤངས་པའི་ཨུཏྤལ་རྐྱང་པ་བརྗོད་པའི་ཕྱིར་དང་། ཨུཏྤལ་སྤངས་པའི་སྔོན་པོ་རྐྱང་པ་བརྗོད་པའི་ཕྱིར་ཞེ་ན། ཨུཏྤལ་སྔོན་པོ་ཞེས་པའི་སྒྲ་དེ་ནི་ཆོས་ཅན། ཨུཏྤལ་སྤངས་པའི་སྔོན་པོ་རྐྱང་པའང་བརྗོད་པ་མིན་པར་ཐལ། ཨུཏྤལའང་བརྗོད་པའི་ཕྱིར།
སྔོན་པོ་སྤངས་པའི་ཨུཏྤལ་རྐྱང་པའང་བརྗོད་པ་མ་ཡིན་པར་ཐལ། སྔོན་པོ་ཡང་བརྗོད་པའི་ཕྱིར། དེས་ན་སྒྲ་དེས་གཞི་མཐུན་བརྗོད་པར་འཐད་དེ། དེས་ཨུཏྤལ་དང་སྔོན་པོ་གཞི་མཐུན་པའི་བསྡུས་པ་བརྗོད་པར་བྱ་བ་ཡིན་པའི་ཕྱིར་ཞེས་སྦྱར་བར་བྱའོ། ། རང་ལུགས་ལ་གཞི་མཐུན་འཐད་པ་ནི། ཨུཏྤལའི་སྔོན་པོ་ཡང་ཡིན། ཨུཏྤལ་ཡང་ཡིན་པའི་ལྡོག་པ་ཐ་དད་པ་གཉིས་ལ་གཞི་མཐུན་ཁས་ལེན་པ་ཡིན་ལ། ཁོའི་ལུགས་ལ་དེ་མི་འཐད་པ་ནི། ཁོས་ཚོམ་བུ་བཀོད་པ་བཞིན་དུ་གཞི་མཐུན་པ་དང་། མཐུན་ཆོས་རྟ་བོང་བཞིན་དུ་འབྲེལ་མེད་ཀྱི་རྫས་ཐ་དད་དུ་འདོད་པ་ཡིན་ནོ། །
ཨུཏྤལ་སྔོན་པོ་ཞེས་པའི་སྒྲས་ཨུཏྤལ་དང་སྔོན་པོ་གཉིས་ཀ་བརྗོད་ཀྱང་ཨུཏྤལའི་སྒྲས་སྔོན་པོ་བརྗོད་པ་དང་སྔོན་པོ་ཞེས་བརྗོད་པའི་སྒྲས་ཨུཏྤལ་བརྗོད་པ་མི་འཐད་པར་ཐལ། ཁ་དོག་སྔོན་པོའི་མིང་ནཱི་ལ་ཞེས་པ་བཞིན་དུ་ཚོགས་པའི་སྒྲས་སྔོན་པོ་སྟོན་ཡང་ཡ་གྱལ་ནཱི་དང་ལ་རེ་རེ་བའི་སྒྲས་སྔོན་པོ་སྟོན་པའི་དོན་དུ་མེད་པ་ལྟར་འདིར་ཡང་མཚུངས་པར་འགྱུར་བའི་ཕྱིར། ནཱི་ལ་ཞེས་པ་སྔོན་པོའི་སྐད་དོད་དོ། ། གསུམ་པ་དེའི་ལན་དགག་པ་ནི། གལ་ཏེ་ཁ་མདོག་གི་དོན་སྟོན་པའི་ནཱི་ལ་ཞེས་པ་ནི། ནཱི་དང་ལ་སོ་སོར་དོན་ཅུང་ཟད་ཀྱང་སྟོན་པ་མིན་ནའང་ཚིག་གཉིས་བསྡོམས་པ་ལས་དེའི་བརྗོད་བྱ་སྔོན་པོ་སྟོན་པ་བཞིན་དུ་སྔོན་པོ་དང་ཨུཏྤལ་བརྗོད་པའི་སྒྲས་ཀྱང་དོན་སོ་སོར་མི་སྟོན་ཡང་ཨུཏྤལ་སྔོན་པོ་ཞེས་བརྗོད་པའི་ཚེ་ཡ་གྱལ་རེ་རེས་ཀྱང་དོན་རྫོགས་པར་སྟོན་པས་སྒྲུབ་པ་རང་དབང་བས་འཇུག་པའོ་ཞེ་ན། དེ་ལ་ཡང་སྔོན་པོ་ཞེས་པའི་སྒྲས་ཀྱང་དོན་རྫོགས་པར་སྟོན་པ་མ་ཡིན་པར་ཐལ། དེས་ཡན་གར་བའི་སྔོན་པོ་དེ་བརྗོད་ཅིང་ཚད་མས་རྟོགས་པ་ཡིན་པའི་ཕྱིར། ཨུཏྤལ་ཞེས་པའི་སྒྲ་ལའང་སྦྱར་རོ། ། འཁོར་གསུམ་ཁས་བླངས་སོ།
གཉིས་པ་སྒྲ་རྟོག་སྒྲུབ་པ་རང་དབང་བས་འཇུག་པ་མི་འཐད་པ་ལ་གཉིས་ཏེ། རྒྱས་པར་བཤད། དོན་བསྡུ་བའོ། ། དང་པོ་ལ་གཉིས་ཏེ། ཨུཏྤལ་སྔོན་པོའི་ཡན་ལག་ཅན་དང་ཡན་ལག་རྫས་གཅིག་དང་རྫས་ཐ་དད་བརྟག་ལ་དགག་པ་མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ཡན་ལག་ཅན་མེ་ཏོག་གི་རྫས་དང་། ཡན་ལག་སྔོན་པོ་དང་། ཨུཏྤལ་གསུམ་ལྡོག་པ་ཐ་དད་མེད་པའི་རྫས་ཡིན་ཞེ་ན།
དེ་ཡིན་ན་དེ་གསུམ་རྫས་གཅིག་ཡིན་ནམ། རྫས་ཐ་དད་ཡིན། དང་པོ་ལྟར་ན། འདུས་ལ་སྟེ། ཡན་ལག་ཅན་ཆོས་ཅན། གཅིག་ཉིད་ཡོད་མ་ཡིན་ཞེས་པ་སྟེ། དུ་མ་ཅན་དུ་ཐལ། ཡན་ལག་དུ་མ་དང་རྫས་གཅིག་ཡིན་པ་གང་ཞིག་ལྡོག་པ་ཐ་དད་མེད་པའི་ཕྱིར། རྟགས་བསལ་ཁས། ཡན་ལག་ཅན་དང་ཡན་ལག་གཉིས་ཆོས་ཅན།
ཕན་ཚུན་གཅིག་པར་ཐལ་བར་འགྱུར་བར་ཐལ། རྫས་གཅིག་ཅིང་ལྡོག་པ་ཐ་དད་མེད་པའི་ཕྱིར། གལ་ཏེ་འདུས་པ་ཡན་ལག་ཅན་དུ་མར་ཐལ་བར་འགྱུར་བར་འདོད་དེ། ཡན་ལག་དུ་མ་དང་ཐ་དད་མེད་པའི་ཕྱིར་ཞེ་ན། དེ་ལྟར་འདོད་པ་མི་འཐད་པར་ཐལ། ཆ་ཤས་མེད་པའི་གཅིག་ཏུ་ཁས་བླངས་པས་གནོད་པའི་ཕྱིར། ཞེས་བརྗོད་ན་རྩ་བའི་དགོངས་པ་ཡིན་གྱི་འགྲེལ་པ་དང་། དེའི་རྗེས་འབྲང་དག འདུས་པ་ཡན་ལག་ཅན་ཆོས་ཅན། དུ་མར་ཐལ་བར་འགྱུར་བར་ཐལ།
ཡན་ལག་རྣམས་དང་གཅིག་ཡིན་པའི་ཕྱིར་ཞེས་སྨྲ་བ་འཐད་པར་མི་སེམས་ཏེ། འདུས་ལ་གཅིག་ཉིད་ཡོད་མ་ཡིན། ཞེས་པའི་ཐལ་བ་དང་ཁྱད་པར་མི་སྣང་བའི་ཕྱིར་དང་། འདིར་དེ་མ་ཐག་ཏུ་ཐལ་འགྱུར་ཁྱད་མེད་གཉིས་བཀོད་པ་ལ་དགོས་པ་མེད་པ་ཡིན་པའི་ཕྱིར། འོན་ཀྱང་ཤེས་རབ་དང་ལྡན་པ་རྣམས་ཀྱིས་དཔྱད་པར་མཛོད་ཅིག

དེ་གསུམ་རྫས་ཐ་དད་ཡིན་ནོ་ཞེ་ན། མི་འཐད་པར་ཐལ། སྔར་བཀག་ཅིང་ད་རུང་ཡང་འགོག་པའི་ཕྱིར། གཉིས་པ་ལ་གཉིས་ཏེ། ཆ་ཤས་མེད་པའི་རྫས་གཅིག་པའི་ཕྱོགས་འགག་པ་དང་། ཆ་ཤས་མེད་པའི་རྫས་ཐ་དད་པའི་ཕྱོགས་དགག་པའོ། ། དང་པོ་ནི། ཨུཏྤལ་སྔོན་པོ་བརྗོད་པའི་སྒྲ་དེ་གཞི་མཐུན་བརྗོད་པའི་སྒྲ་མ་ཡིན་པར་ཐལ། སྔོན་པོའི་སྒྲས་ཡོན་ཏན་དོན་གཞན་དང་། ཨུཏྤལའི་སྒྲས་སྤྱི་དོན་གཞན་ཁོ་ན་བརྗོད་ཀྱི་སྒྲ་དེ་གཉིས་ཀྱིས་ཚོགས་པ་བརྗོད་པ་མི་སྲིད་པའི་ཕྱིར། ཁྱབ་སྟེ།
རྗོད་བྱེད་ཀྱི་སྒྲ་དག་ཡིན་ན་རང་གི་བརྗོད་བྱའི་དོན་སྤང་བ་མ་ཡིན་པས་ཁྱབ་པའི་ཕྱིར། གལ་ཏེ་སྔོན་པོའི་སྒྲས་རིགས་དོན་གཞན་ཁོ་ན་དོན་དམ་པར་བརྗོད་པས་སྐྱོན་མེད་ཅེ་ན། དེ་ལྟར་རིགས་པ་མ་ཡིན་པར་ཐལ། དེ་ལ་སྔར་ནས་ཉེས་པ་བརྗོད་ཟིན་པའི་ཕྱིར། གལ་ཏེ་སྔོན་པོའི་སྒྲས་ཨུཏྤལ་མ་ཡིན་པ་སེལ་བར་བྱེད་པའི་ཕྱིར། སྐྱོན་མེད་ཞེ་ན། སྔོན་པོའི་སྒྲས་གཞན་ཨུཏྤལ་མ་ཡིན་པ་སེལ་བ་མིན་པར་ཐལ། སྔོན་པོ་ཞེས་བརྗོད་པའི་ཚེ་གང་ལ་ཟེར་སྙམ་དུ་ཐེ་ཚོམ་ཟ་བའི་ཕྱིར། གསུམ་ཆར་ཁས་བླངས་སོ། ། གལ་ཏེ་ཡ་གྱལ་གཉིས་དང་ཚོགས་པ་བརྗོད་པའི་སྒྲ་གསུམ་གྱིས་ཆ་ཤས་མེད་པའི་དོན་གཅིག་ཁོ་ན་བརྗོད་པའི་ཕྱིར་སྐྱོན་མེད་ཅེ་ན།
འོ་ན་སྒྲ་དེ་གསུམ་སྒྲ་རྣམ་གྲངས་བར་འགྱུར་བར་ཐལ། སྒྲ་དེ་གསུམ་ཆ་ཤས་མེད་པའི་དོན་གཅིག་ཁོ་ན་བརྗོད་པའི་སྒྲ་རྫས་ཐ་དད་ཡིན་པའི་ཕྱིར། ཁྱབ་པ་ཁས་བླངས་ཏེ། ཆ་ཤས་མེད་པའི་དོན་གཅིག་ཁོ་ན་བརྗོད་པའི་སྒྲ་རྫས་ཐ་དད་ཡིན་ན་དོན་ལ་སྒྲ་རྣམ་གྲངས་པར་འགྱུར་བར་ཁས་བླངས་པའི་ཕྱིར། འདོད་ན་མི་འཐད་པར་ཐལ། ཨུཏྤལའི་སྒྲས་ཀྱང་སྔོན་པོ་མི་བརྗོད། སྔོན་པོའི་སྒྲས་ཀྱང་ཨུཏྤལ་མི་བརྗོད་པའི་ཕྱིར་རོ། ། གཉིས་པ་ལ་གསུམ་སྟེ། གཞི་མཐུན་མི་འཐད་པ་དང་། ཡོན་ཏན་དང་རིགས་དོན་གཞན་དོན་གཅིག་ལ་འདུ་བ་མི་འཐད་པ་དང་།
དེ་ལ་གནོད་བྱེད་གཞན་བརྗོད་པའོ། ། དང་པོ་ནི། གལ་ཏེ་སྔོན་པོ་དང་། ཨུཏྤལ་གཉིས་རྫས་ཐ་དད་ཡིན་ནོ་ཞེ་ན། སྔོན་པོ་དང་ཨུཏྤལ་གཉིས་ཀ་ཆོས་ཅན། བྱ་བྱེད་གཞི་མཐུན་མེད་པར་ཐལ། ཐ་དད་ན་ཡང་སྟེ། རྫས་ཐ་དད་ཡིན་པའི་ཕྱིར། གསུམ་ཆར་ཁས་བླངས་སོ། ། གཉིས་པ་ལ་གཉིས་ཏེ།
འདོད་པ་བརྗོད་པ་དང་། དེ་དགག་པའོ། ། དང་པོ་ནི། གལ་ཏེ་དོན་གྱི་རྫས་ཏེ་ཨུཏྤལའི་རིགས་དང་། སྔོན་པོའི་ཡོན་ཏན་དག་དོན་རྫས་གཅིག་ལ་གཞི་མཐུན་པ་ལས་འཕྲོད་པ་འདུ་བའི་ཚུལ་གྱིས་འཇུག་གོ་ཞེ་ན། གཉིས་པ་ནི། ཨུཏྤལའི་རྫས་ལ་སྤྱི་དང་བྱེ་བྲག་གཉིས་གཞི་མཐུན་དུ་ཡོད་པ་མ་ཡིན་པར་ཐལ། རྫས་དང་རིགས་དང་ཡོན་ཏན་གསུམ་རྫས་ཐ་དད་ཡིན་པའི་ཕྱིར། གསུམ་ཆར་ཁས་བླངས་སོ། རིགས་དང་ཡོན་ཏན་དེ་དང་ལྡན་པ་གཉིས་ཀྱང་གཞི་མཐུན་དུ་ཡོད་པ་མ་ཡིན་པར་ཐལ།
དེ་གཉིས་རྫས་ཐ་དད་ཡིན་པའི་ཕྱིར་རོ། ། གསུམ་ཆར་རོ། ། གལ་ཏེ་སྔོན་པོ་དང་ཨུཏྤལའི་སྒྲ་གཉིས་ཀྱིས་ཨུཏྤལ་སྔོན་པོ་སྒྲུབ་པ་རང་དབང་བའི་ཚུལ་གྱིས་བརྗོད་པ་ཡིན་པའི་ཕྱིར་སྐྱོན་མེད་ཅེ་ན། སྔར་ཉེས་པ་བརྗོད་པ་དེ་བཞིན་དུ་དེ་ཡང་མི་འཐད་པར་ཐལ། ཨུཏྤལ་ཞེས་པའི་སྒྲས་རིགས་དོན་གཞན་དང་ནི་སྔོན་པོ་ཞེས་བརྗོད་པའི་སྒྲས་ཡོན་ཏན་དོན་གཞན་ཙམ་ཞིག་བརྗོད་པར་འགྱུར་བའི་ཕྱིར། གསུམ་ཆར་ཁས་བླངས་སོ། ། གསུམ་པ་ལ་གཉིས་ཏེ། སྔོན་པོ་དང་ཨུཏྤལ་ཡང་རྫས་གཅིག་དང་རྫས་ཐ་དད་ཀྱི་ཉེས་པ་མཚུངས་པ་དང་། དེའི་ལན་དགག་པའོ། ། དང་པོ་ནི།
གལ་ཏེ་རིགས་དང་ཡོན་ཏན་གྱི་སྒྲས་རིགས་དང་ཡོན་ཏན་དེ་དང་ལྡན་པ་སྒྲུབ་པ་རང་དབང་བའི་ཚུལ་གྱིས་བརྗོད་པའི་ཕྱིར་ཉེས་པ་མེད་དོ་ཅེ་ན། རིགས་དང་ཡོན་ཏན་གྱི་སྒྲས་གཞི་མཐུན་དང་དོན་ཕན་ཚུན་རྫོགས་པར་བརྗོད་པ་མི་འཐད་པར་ཐལ། རིགས་དང་ཡོན་ཏན་དེ་དང་ལྡན་པ་སྒྲུབ་པ་རང་དབང་བའི་ཚུལ་གྱིས་བརྗོད་པ་ཉིད་ལ་ནི་རིགས་དང་ཡོན་ཏན་གཉིས་མཚུངས་པ་སྟེ་རྫས་གཅིག་དང་། མི་མཚུངས་པ་སྟེ་རྫས་ཐ་དད་བརྟགས་ནའང་གཞི་མཐུན་དང་དོན་ཕན་ཚུན་རྫོགས་པ་མི་སྲིད་པའི་ཉེས་པར་ཐལ་བར་འགྱུར་བའི་ཕྱིར་རོ། གཉིས་པ་ལ་གསུམ་སྟེ། འདོད་པ་བརྗོད། དེ་དགག དེ་ལ་རྩོད་པ་སྤོང་བའོ། ། དང་པོ་ནི། གལ་ཏེ་དེ་གཉིས་གཞི་མཐུན་དུ་མཚུངས་པའི་ཕྱིར།
གཞི་མཐུན་མི་སྲིད་པའི་ཉེས་པ་བརྗོད་པར་བྱེད་པ་འཇུག་པར་མི་འདོད་ཅེ་ན། འགྲེལ་བཤད་ཀྱི་འགྱུར་ལྟར་ན། གཞི་ཐ་དད་པ་འགོག་པར་མི་བྱེད་ཀྱི། གཞི་ཐ་མི་དད་པ་སྒྲུབ་པར་བྱེད་ཅེས་བཤད་དོ། ། གཉིས་པ་ནི། སྔོན་པོ་མ་ཡིན་པ་དང་ཨུཏྤལ་མ་ཡིན་པ་ལས་ལྡོག་པ་གཉིས་དང་ལྡན་པའི་སྒོ་ནས་གཞི་མཐུན་དུ་འགྱུར་བ་མི་སྲིད་པར་འབྲེལ་མེད་རྫས་ཐ་དད་གཉིས་དོན་གཅིག་ལ་འདུ་བས་གཞི་མཐུན་གྱི་མཚན་ཉིད་རྫོགས་པ་མ་ཡིན་པར་ཐལ། དེ་ལྟར་ཡིན་ན་བ་བླང་དང་རྟ་ལ་སོགས་པ་ལའང་གཞི་མཐུན་དང་དེ་གཉིས་བརྗོད་པའི་སྒྲ་གཞི་མཐུན་བརྗོད་པར་མཚུངས་པར་འགྱུར་དགོས་པ་ལས་དེར་མི་འགྱུར་བའི་ཕྱིར། གསུམ་པ་དེ་ལ་རྩོད་པ་སྤང་པ་ལ་གཉིས་ཏེ། རྩོད་པ་དང་། དེ་དགག་པའོ། །
དང་པོ་ནི། མི་མཚུངས་ཏེ། བ་གླང་དང་རྟ་ལ་དབྱིབས་མི་འདྲ་བའི་ཁྱད་པར་གྱིས་སྤྱི་མི་འདྲ་བ་གསལ་བར་བྱེད་པས། གཞི་མཐུན་དུ་མི་འགྱུར་བའི་ཕྱིར་དང་། ཨུཏྤལ་སྔོན་པོ་དེ་ལྟ་བུས་བྱེ་བྲག་ཏུ་མ་བྱས་ཤིང་རྟེན་གཅིག་ལ་འབྲེལ་མེད་རྫས་ཐ་དད་པའི་ཆོས་གཉིས་འཕྲོད་པ་འདུས་བས་གཞི་མཐུན་དུ་འགྱུར་བའི་ཕྱིར་ཞེ་ན། གཉིས་པ་ལ་གསུམ་སྟེ། དགག་པ་དངོས། ཡོན་ཏན་དང་རྫས་སྤྱི་གསལ་བྱེད་དུ་མི་འགྱུར་བ་དང་། གསལ་བྱ་གསལ་བྱེད་ཕན་ཚུན་བརྟེན་པར་ཐལ་བའོ། ། དང་པོ་ནི།
གསེར་བུམ་གཅིག་ལ་ཡང་དབྱིབས་མི་འདྲ་བ་དུ་མར་བྱས་པ་འདུས་ཤིང་འདྲེས་པར་འགྱུར་བར་ཐལ། གསེར་བུམ་ཉིད་དང་། ཡོད་པ་ཉིད་དང་། རྫས་ཉིད་ལ་སོགས་པའི་སྤྱི་མི་འདྲ་བ་དུ་མའི་གསལ་བྱེད་ཡིན་པའི་ཕྱིར། རྟགས་ཁྱབ་ཁས་བླངས་སོ། ། འདོད་ན་མི་འཐད་ཏེ། སྣང་རུང་མ་དམིགས་པས་ཁེགས་པའི་ཕྱིར། དཔང་འགྱུར་ལ་ནི། རྣམ་པ་དུ་མ་འདྲེས་པར་འགྱུར་ཞེས་འབྱུང་ངོ་། གཞན་ཡང་།
བ་གླང་དང་། རྟའི་དབྱིབས་མཚུངས་པ་དང་། དབྱིབས་མི་མཚུངས་པ་གཉིས་ཀར་འགྱུར་བར་ཐལ། དེ་གཉིས་ཡོད་པ་ཉིད་ལ་སོགས་པ་སྤྱི་འདྲ་བའི་གསལ་བྱེད་དང་བ་གླང་དང་རྟ་ཉིད་ཀྱི་སྤྱི་མི་འདྲ་བ་དུ་མའི་གསལ་བྱེད་ཡིན་པའི་ཕྱིར། གསུམ་ཆར་ཁས་བླངས་སོ། ། གཞི་མཐུན་དུ་འདོད་པ་ཨུཏྤལ་སྔོན་པོ་ལའང་གཞི་མཐུན་མེད་པར་ཐལ། སྔོན་པོ་ཉིད་དང་ཨུཏྤལ་ཉིད་ལ་སོགས་པའི་སྤྱི་མི་འདྲ་བ་དུ་མའི་གསལ་བྱེད་ཡིན་པའི་ཕྱིར། གསུམ་ཆར་རོ། ། གཉིས་པ་ནི། ཡོན་ཏན་དང་རྫས་དག་སྤྱིའི་གསལ་བྱེད་དུ་མི་འགྱུར་བར་ཐལ།
དབྱིབས་ཁོ་ན་སྤྱིའི་གསལ་བྱེད་ཡིན་པའི་ཕྱིར། གསུམ་ཆར་རོ། ། གལ་ཏེ་བ་གླང་དང་རྟ་ཞེས་པའི་སྒྲ་དག་ནི་ཆ་ཤས་མེད་པའི་སྤྱི་རྫས་ཐ་དད་པའི་དབང་གིས་འཇུག་པ་ཡིན་པའི་ཕྱིར། དེ་གཉིས་སྤྱི་མི་འདྲ་བའི་གསལ་བྱེད་ཡིན་ནོ་ཞེ་ན། སྒྲ་གཉིས་པོ་འདི་ལ་ཆ་ཤས་མེད་པའི་སྤྱི་རྫས་ཐ་དད་པའི་དབང་གིས་འཇུག་པ་ཅི་ཞིག་བརྗོད་པར་བྱ་བ་མི་འཐད་པར་ཐལ། སྒྲ་དེ་གཉིས་འདོད་པ་རང་དགའ་བའི་དབང་གིས་རང་གི་བརྗོད་བྱའི་རྗོད་བྱེད་དུ་འཇུག་པའི་ཕྱིར་རོ། ། དོན་འདི་ནི། འགྲེལ་པར་འདི་ལ་ཅི་ཞིག་ཅེས་བརྗོད་པར་བྱའོ་ཞེས་སྣང་ལ། འགྲེལ་བཤད་ཀྱི་འགྱུར་ལྟར་ན་ནི། ཁྱད་པར་ཅི་ཞིག་བརྗོད་པ་ཡིན་ཞེས་འབྱུང་ངོ་།
ད་ལྟའི་ཊཱིཀ་བྱེད་པ་རྣམས་ཀྱིས་ནི་གཞུང་འདི་བསྒྱུར་ནས་འདུག་གོ ། གལ་ཏེ་སྤྱི་དང་གཞི་མཐུན་རྗོད་བྱེད་ཐ་དད་པ་ལས་ཐ་དད་ཡིན་གྱི་དངོས་པོ་རང་གི་ངོ་བོའི་སྒོ་ནས་ཐ་དད་པ་མ་ཡིན་ནོ་ཞེ་ན། ངེད་ཀྱི་ལུགས་འཐད་སྲིད་ཀྱང་ཁྱོད་ཀྱི་ལུགས་ལ་མི་འཐད་པར་ཐལ། ཁྱོད་ཀྱིས་སྤྱི་དང་གཞི་མཐུན་རྫས་ཐ་དད་དུ་ཁས་བླངས་པས་དེ་གཉིས་རང་ལས་ཐ་དད་པའི་ཁྱད་པར་མེད་པར་སྒྲ་ཙམ་ཐ་དད་པ་དེའི་རང་བཞིན་དུ་ཁས་ལེན་པ་མི་འཐད་པའི་ཕྱིར། གསུམ་པ་གསལ་བྱ་གསལ་བྱེད་ཕན་ཚུན་བརྟེན་པར་ཐལ་བ་ནི། བྱེ་བྲག་པ་རྣམས་ན་རེ། བྱེ་བྲག་དང་རྫས་རྣམས་ནི་སྤྱིའི་གསལ་བྱེད་ཡིན་ཏེ། མགོ་བོ་དང་། རྒྱབ་དང་། གསུས་པ་དང་ལག་པ་རྣམས་ནི།
རང་རྟེན་ལུས་ཀྱི་དབྱིབས་ཀྱིས་གསལ་བར་བྱེད་པ་བཞིན་ནོ། ། སྤྱི་ནི་ཆ་ཤས་མེད་པའི་རྟག་པའི་དངོས་པོ་ཡིན་ཞེས་ཟེར་རོ། ། རྫས་དང་སྤྱི་གསལ་བྱེད་དང་གསལ་བར་བྱ་བ་ཐ་དད་ལ་རྟོགས་པ་ཕན་ཚུན་བརྟེན་པ་ཐོབ་པར་འགྱུར་བར་ཐལ། རྫས་ཀྱི་རང་བཞིན་ཅི་ཞེ་ན་སྤྱིའི་གསལ་བྱེད་དོ་ཞེས་དང་སྤྱིའི་རང་བཞིན་ཇི་ལྟར་ཞེ་ན་རྫས་ཀྱི་གསལ་བྱའོ། ། ཞེས་སྟོན་དགོས་པ་བཞིན་དུ་སྤྱི་ཆ་ཤས་མེད་པའི་རྟག་པའི་དངོས་པོ་ཡིན་པའི་ཕྱིར། གསུམ་ཆར་རོ། ། ཡང་སྤྱི་ཆོས་ཅན། རང་བཞིན་དུ་མ་ཅན་དུ་ཐལ། གཅིག་གི་རང་བཞིན་དུ་ཁས་བླངས་ཀྱང་ཕན་ཚུན་གསལ་བ་མང་པོར་འགྱུར་ཞེས་པ་སྟེ། རང་གི་གསལ་བ་དུ་མ་དང་འབྲེལ་བའི་ཕྱིར་དང་།
རང་གསལ་བ་དུ་མས་གསལ་དགོས་པའི་ཕྱིར་རོ། ། ཡང་། བུམ་པ་ཆོས་ཅན། དུ་མ་ཅན་དུ་ཐལ། སྤྱི་དུ་མའི་གསལ་བྱེད་ཡིན་པའི་ཕྱིར། རྟགས་བསལ་ཁས་བླངས་སོ། ། དུ་མར་ཐལ། དུ་མས་གསལ་དགོས་པ་ཡིན་པའི་ཕྱིར་དང་། དེའི་གསལ་བྱེད་ཡིན་པའི་ཕྱིར་ཞེས་འགོད་པ་ནི་མི་འཐད་དེ། ཁྱབ་པ་མ་ངེས་པའི་ཕྱིར་རོ། །
གཉིས་པ་དོན་བསྡུས་པ་ནི། ཡང་བརྗོད་པ་ཞེས་པ་ནི་འགྲེལ་ཚིག་གོ ། རྫས་གཅིག་དང་ཡོད་པ་ཉིད་ཀྱི་སྤྱི་ཡང་ཆོས་ཅན། དུ་མ་ཅན་ཉིད་དུ་ཐལ་བར་འགྱུར་བར་ཐལ། གསལ་བ་མང་པོ་དང་འབྲེལ་བའི་ཕྱིར། མ་གྲུབ་ན་ཁས་བླངས་མེད་ཁས་བླངས་གསལ་བར་སྟོན་པ་ནི། སྤྱི་དེ་གསལ་བ་དུ་མ་དང་འབྲེལ་བར་ཐལ། མི་ལ་སོགས་པའི་ཡོན་ཏན་ཏེ་ཁྱད་པར་གྱི་ཆོས་དུ་མ་དང་ནུས་པ་རྫས་ཐ་དད་དུ་མ་ཡོད་པའི་དབང་གིས་རྗོད་བྱེད་ཀྱི་དབྱེ་བས་རང་ལ་འཕྲོད་འདུ་འབྲེལ་བའི་སྤྱི་དུ་མའི་གསལ་བྱེད་ཡིན་པས་ཐ་དད་དུ་རབ་ཏུ་བརྟགས་ཤིང་བཞག་པའི་ཕྱིར། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ། ། གཉིས་པ་གཉིས་ཏེ།
རང་གཞན་ལ་ཁྱད་གཞི་ཁྱད་ཆོས་དང་གཞི་མཐུན་འཐད་མི་འཐད་ཀྱི་ཁྱད་པར་དང་། སྤྱི་སྒྲས་ཁྱད་པར་མི་སྤོང་བའི་རྒྱུ་མཚན་བསྡུས་ཏེ་བསྟན་པའོ། ། དང་པོ་ལ་གཉིས་ཏེ། གཞན་གྱི་ལུགས་ལ་མི་འཐད་པ་དང་། རང་གི་ལུགས་ལ་འཐད་པའོ། ། དང་པོ་ནི། མུ་སྟེགས་པའི་ལུགས་ལ་ཨུཏྤལ་སྔོན་པོ་ཞེས་སྔོན་པོ་དེ་ཨུཏྤལ་ལས་ཁྱད་པར་དུ་བྱས་ནས་སྟོན་པའི་ཁྱད་པར་བྱེད་ཆོས་དང་ཁྱད་པར་དུ་བྱ་བ་ཉིད་མི་འཐད་པར་ཐལ། རྗོད་བྱེད་ཀྱི་སྒྲ་ཡིན་ན་རྟག་པའི་དངོས་པོའི་དབང་གིས་འཇུག་པར་ཁས་བླངས་གང་ཞིག་དེ་རྟག་པའི་དངོས་པོའི་དབང་གིས་རང་དབང་དུ་འཇུག་པ་མིན་པར་སྔར། རང་དབང་མེད་ཕྱིར་དེ་ལྡན་མིན། ། ཞེས་པར་བརྗོད་ཟིན་པའི་ཕྱིར།
གཉིས་པ་ནི། རྗོད་བྱེད་ཀྱི་སྒྲ་སེལ་འཇུག་ལས་གཞན་སྒྲུབ་འཇུག་ཉིད་དུ་འཐད་པ་མིན་པར་ཐལ། དེ་ལ་སྒྲོ་འདོགས་ཐམས་ཅད་ཅིག་ཅར་དུ་ཆོད་པའམ་ཡང་ན་ཅུང་ཟད་ཀྱང་མི་ཆོད་པར་འགྱུར་བའི་སྐྱོན་ཡོད་པའི་ཕྱིར། ངོ་བོ་གཅིག་ཅིང་ལྡོག་པ་གཉིས་ཚོགས་པའི་གཞི་མཐུན་འཐད་དེ། ཤིང་ཞེས་པའི་སྤྱི་སྒྲ་དང་ནི་ཤ་པ་སོགས་ཤིང་གསལ་ཐ་དད་བརྗོད་པའི་སྒྲ་དང་ཤིང་དང་ལྗོན་པ་ཞེས་རྣམ་གྲངས་པའི་སྒྲ་རྣམས་རང་རྒྱུ་བརྗོད་འདོད་ཀྱིས་བསྐུལ་ཞིང་བཞག་པའི་ཐ་སྙད་ཀྱི་ཡན་ལག་ཡིན་ཅིང་དེ་སྤྱི་རྫས་གཞན་གྱིས་དབང་གིས་འཇུག་པ་མ་ཡིན་པའི་ཕྱིར། ཨུཏྤལ་སྔོན་པོ་ཞེས་པའི་ཚོགས་པ་བརྗོད་པ་ཡང་དེ་བཞིན་དུ་ལྡོག་པ་གཉིས་དང་ལྡན་པའི་གཞི་མཐུན་གྱི་དོན་གཞན་བརྗོད་པར་བྱེད་པའི་རྒྱུ་མཚན་ཡོད་དེ། འགལ་མེད་ཕྱིར་ན་སྟེ། སྔོན་པོ་ཞེས་པའི་སྒྲ་དང་། ཨུཏྤལ་ཞེས་པའི་སྒྲ་གཉིས་ཀྱིས་སོ་སོའི་བརྗོད་བྱ་རང་རང་གི་བརྗོད་བྱར་མི་སྤོང་ཞིང་མི་བསྒྲུབ་པར་ཆོས་ཅན་མེ་ཏོག་གཅིག་ལ་གཞི་མཐུན་དུ་འདུ་བར་རུང་བར་གནས་པ་དེ་ལྟར་བཤད་པའི་ཕྱིར། གཉིས་པ་སྤྱི་སྒྲས་ཁྱད་པར་མི་སྤོང་བའི་ཚུལ་བསྡུས་ཏེ་བསྟན་པ་ལ་གསུམ་སྟེ།
སྤྱི་སྒྲས་ཁྱད་པར་མི་སྤོང་བའི་ཚུལ་དང་། དེ་ལ་རྩོད་པ་སྤང་བ་དང་། སྤྱི་དང་ཁྱད་པར་ཁྱད་གཞི་ཁྱད་ཆོས་སུ་འགྱུར་བའི་དོགས་པ་གཅོད་ཚུལ་མི་མཚུངས་པའོ། ། དང་པོ་ནི། ཡང་བརྗོད་པ་ཞེས་པ་ནི་འགྲེལ་ཚིག་གོ ། གལ་ཏེ་སྤྱི་སྒྲས་ཁྱད་པར་བརྗོད་བྱར་སྤོང་བས་མི་སྤོང་བ་མ་གྲུབ་བོ་ཞེ་ན། ཤིང་ཞེས་པའི་སྤྱི་སྒྲ་ཡིས་ཤིང་རང་དང་ཐ་དད་པའི་ཤིང་གསལ་རང་གི་བརྗོད་བྱར་སྤངས་པ་མ་ཡིན་པར་ཐལ། ཤིང་ཡོད་དོ་ཞེས་བརྗོད་པ་ན་སྣམ་བུ་སོགས་ཀྱི་ཁྱད་པར་ལ་དོགས་པ་མི་སྐྱེ་བར་ཤ་པའམ་འོན་ཏེ་གཞན་ཡིན་སྙམ་དུ་ཤིང་གི་ཁྱད་པར་དེ་ཙམ་ཤེས་པར་འདོད་པའི་ཕྱིར་རོ། ། ཁྱད་པར་བརྗོད་པའི་སྒྲ་ལའང་སྦྱར་བར་བྱའོ། ། ཤིང་དང་ཤ་པ་གཉིས་ངོ་བོ་གཅིག་ཀྱང་གཞི་མཐུན་དུ་འཐད་པར་ཐལ།
ཤ་པས་ཁྱད་པར་དུ་བྱས་ནས་མ་བཟུང་ན་ནི་ཤིང་ཞེས་པའི་སྒྲ་འདི་དག་ཤིང་གི་ཁྱད་པར་གྱི་དོན་གཅིག་ལ་རང་འབྲས་ཐེ་ཚོམ་བསྐྱེད་པར་མཚུངས་ཤིང་ཁྱད་པར་དུ་བྱས་ན་ནི་ཤ་པའི་དོན་གཅིག་ལ་གཞི་མཐུན་དུ་འགྱུར་བའི་ཕྱིར། གཉིས་པ་ནི། གལ་ཏེ་སྤྱི་སྒྲས་ཁྱད་པར་རང་གི་བརྗོད་བྱར་མི་སྤང་ན་ཁྱད་པར་གྱི་སྒྲས་ཀྱང་སྤྱི་རང་གི་བརྗོད་བྱར་མི་སྤོང་བར་འགྱུར་རོ་ཞེ་ན། ཤ་པ་ལ་སོགས་པའི་ཤིང་གསལ་རྣམས་ལ་ཡོད་པ་དང་། ཤིང་ལ་སོགས་པའི་སྤྱི་དུ་མ་ཡོད་པ་ཡིན་དུ་ཟིན་ཀྱང་ཐ་དད་པའི་ཤིང་གསལ་རྣམས་ཀྱི་སྒྲས་སྤྱི་རང་གི་བརྗོད་བྱར་ཁས་ལེན་པ་སྟེ་རང་གི་བརྗོད་བྱར་མི་སྤོང་བར་ཐལ། ཤ་པ་ནི་ཤིང་ལ་རིགས་དང་རིགས་ཅན་གྱི་ཚུལ་གྱིས་མི་འཁྲུལ་བའི་ཕྱིར། གསུམ་ཆར་ཁས་བླངས་སོ། ། གསུམ་པ་ནི། ཤིང་དང་ཤ་པ་གཉིས་ཀྱང་དོགས་པ་སྐྱེ་ཚུལ་དང་དོགས་པ་གཅོད་ཚུལ་མཚུངས་སོ་ཞེ་ན། སྤྱི་དང་གསལ་བའི་ཁྱད་པར་བྱེད་ཆོས་དང་ཁྱད་པར་དུ་བྱ་བ་དེ་དག་ཉིད་ཀྱིས་དོགས་པ་སྐྱེ་ཚུལ་དང་དོགས་པ་གཅོད་ཚུལ་མཚུངས་པ་མིན་པར་ཐལ།
ཤིང་ཡོད་དོ་ཞེས་བརྗོད་པ་ན་གང་སྙམ་དུ་ཐེ་ཚོམ་སྐྱེ་ཞིང་ཤིང་ཤ་པའོ་ཞེས་ཤ་པས་ཁྱད་པར་དུ་བྱས་ནས་བརྗོད་པ་ན་དོགས་པ་གཅོད་ཅིང་ཤིང་ཤ་པ་ཡོད་དོ་ཞེས་བརྗོད་པ་ན་ཤིང་ཡོད་མེད་ཐེ་ཚོམ་མི་སྐྱེ་བས་ཤིང་གིས་ཁྱད་པར་དུ་བྱས་ནས་བསྟན་མི་དགོས་པའི་ཕྱིར། འཁོར་གསུམ་ཁས་བླངས་སོ། ཁྱབ་པ་ཚད་གྲུབ་ཏུ་བྱས་ན་ཤིང་ཡོད་ཅེས་བརྗོད་པ་ན་གང་སྙམ་དུ་དོགས་པ་སྐྱེ་ཞིང་ཞེས་པ་སོགས་སྒྲུབ་བྱེད་བཀོད་པ་ལྟར་ཤ་པ་ལ་ཡང་མཚུངས་པར་མཐོང་སྟེ། ཤ་པ་ཞེས་བརྗོད་པ་ནའང་གང་སྙམ་དུ་དོགས་པ་སྐྱེ་ཞིང་ཤར་ཕྱོགས་ཀྱི་ཤ་པའོ་ཞེས་ཤར་ཕྱོགས་ཀྱིས་ཁྱད་པར་དུ་བྱས་ནས་བརྗོད་པ་ན་དོགས་པ་གཅོད་ཅིང་། ཤར་ཕྱོགས་ཀྱི་ཤ་པ་ཡོད་དོ་ཞེས་བརྗོད་པ་ན་ཤ་པ་ཡོད་མེད་ཐེ་ཚོམ་མི་སྐྱེ་བས། ཤར་ཕྱོགས་ཀྱིས་ཁྱད་པར་དུ་བྱས་ནས་བསྟན་མི་དགོས་པའི་ཕྱིར་ཞེས་བརྗོད་ན་མཚུངས་པར་མཐོང་ངོ་། གཞི་མཐུན་དང་ཁྱད་གཞི་ཁྱད་ཆོས་གཞན་སེལ་སྨྲ་བ་ལ་འཐད་ཅིང་། བྱེ་བྲག་པའི་ལུགས་ལ་མི་འཐད་པས་བསྡུས་ཏེ་བསྟན་པ་ཡིན་ནོ། ཞེས་བྱ་བ་བསྡུ་བའི་ཚིགས་སུ་དག་གོ ། གཉིས་པ་ལ་བཞི་སྟེ།
རྗོད་བྱེད་ཀྱི་སྒྲའི་དོན་ཀྱི་ཁྱད་པར་གྱི་འཇུག་ཚུལ་བཤད་པ་དང་། རྗོད་བྱེད་ཀྱི་སྒྲའི་སེལ་འཇུག་བཤད་པ་དང་། སྒྲ་རྟོག་རིམ་ཅན་དུ་འཇུག་པའི་སྒྲའི་འཇུག་ཚུལ་བསྡུས་ཏེ་བསྟན་པ་དང་། འཇུག་ཚུལ་ལ་མ་ཁྱབ་པ་སྤང་བའོ། ། དང་པོ་ལ་གསུམ་སྟེ། སྤྱི་དང་ཁྱད་པར་རྣམ་བཅད་གཅོད་ཚུལ་དང་། གཞི་མཐུན་བརྗོད་པའི་སྒྲས་ཁྱད་པར་བརྗོད་བྱར་མི་སྤང་བའི་རྒྱུ་མཚན་དང་། རྩོད་པ་སྤང་བའོ། ། དང་པོ་ལ་གཉིས་ཏེ། རིགས་མཐུན་གྱི་ཁྱད་པར་གྱི་སྒྲས་རིགས་མཐུན་གཞན་སེལ་བ་དང་།
རིགས་མི་མཐུན་གྱི་ཁྱད་པར་དངོས་སུ་མི་སེལ་བའི་ཚུལ་ལོ། དང་པོ་ནི། གལ་ཏེ་རྒྱུ་མཚན་གང་གིས་རྗོད་བྱེད་ཐ་དད་པ་རྣམས་ཀྱིས་སྒྲའི་དོན་གཞན་སེལ་བར་བྱེད་པ་ཡིན་ཞེ་ན། ཐ་དད་པའི་ཤིང་གསལ་སེང་ལྡེང་མ་ཡིན་པའི་ཤ་པ་ཞེས་བརྗོད་པའི་སྒྲ་ཆོས་ཅན། སེང་ལྡེང་རང་གི་ཚིག་ཟིན་གྱི་བརྗོད་བྱ་ཡིན་པ་སེལ་བར་བྱེད་ཅེས་པའི་རྒྱུ་མཚན་ཡོད་དོ། ། ཤ་པ་དང་སེང་ལྡེང་ཤིང་ལ་ལྟོས་པའི་རིགས་མཐུན་ཡིན་ཡང་ཤ་པ་དང་སེང་ལྡེང་ལ་སོགས་པའི་ཤིང་གསལ་ཐ་དད་གཞན་རྣམས་འགལ་བས་དེ་ལྟར་བཤད་པའི་ཕྱིར། རིགས་པ་མི་ཤེས་པའི་བླུན་པོ་དག་འདིར་ཤིང་གསལ་རྣམས་འགལ་བའི་ཕྱིར་ཞེས་པའི་རྟགས་ཚད་གྲུབ་དུ་བྱས་ནས་ཚད་མ་རིགས་པའི་གཏེར་གྱི་དགོངས་པ་དང་འདི་གཉིས་དགོངས་པ་གཅིག་ཏུ་འཆད་པ་དང་། རིགས་པའི་གཏེར་གྱི་དགོངས་པར་མེ་དུ་དང་། ཤ་པ་དང་སེང་ལྡེང་ལ་སོགས་པ་མི་གསལ་བ་ཡིན་ནོ་ཞེས་སྨྲ་བ་ནི་ངོ་ཚ་བ་དང་ཁྲེལ་མེད་པའི་སྤྱི་ཉིད་གཟུང་ནས་བསྟན་པའི་ཞབས་འདྲེན་བསྒྲུབས་པ་ཡིན་ནོ། ། གཉིས་པ་ནི།
གལ་ཏེ་སེང་ལྡེང་ལ་སོགས་པ་ཤིང་ཤ་པ་ཞེས་པའི་སྒྲས་སྤྱི་གཞན་པ་ལས་གྱུར་པའི་ཐ་དད་པའི་ཁྱད་པར་རྫ་བུམ་དང་། སྤྱི་བུམ་པ་ལས་གྱུར་པ་དག་ཀྱང་། རང་གི་བརྗོད་བྱར་དངོས་སུ་ཚིག་ཟིན་དུ་སེལ་བར་འགྱུར་ཏེ། མཚུངས་པའི་ཕྱིར་ཞེ་ན། གལ་ཏེ་སྤྱི་གཞན་པ་ལས་འགྱུར་བའི་ཁྱད་པར་རྫ་བུམ་ལ་སོགས་པའི་དོན་རྣམས་ཀྱི་ཁྱད་པར་རྫ་བུམ་རང་དང་སྤྱི་བུམ་པ་ལས་གྱུར་པ་དག་བརྗོད་བྱར་དངོས་སུ་མི་སེལ་ཡང་། སེང་ལྡེང་ལས་ལོག་པའི་ཤིང་ཤ་པ་ཞེས་བརྗོད་པའི་སྒྲས་དོན་གྱི་འགལ་བ་སེང་ལྡེང་རང་གི་དངོས་ཀྱི་ཚིག་ཟིན་གྱི་བརྗོད་བྱར་སེལ་བར་བྱེད་པ་ཡིན་ཏེ། ཤིང་གི་སྒྲས་ཤིང་མ་ཡིན་པ་རང་གི་བརྗོད་བྱ་ཡིན་པ་དངོས་སུ་བསལ་ཞིང་རང་གི་ཁྱད་པར་དུ་བྱས་ནས་ཤ་པ་དང་ལྷན་ཅིག་ཏུ་བརྗོད་པའི་ཕྱིར་རོ། ། གལ་ཏེ་ཤིང་ཤ་པའི་སྒྲ་ཁོ་ནས་བུམ་པ་སོགས་དངོས་སུ་སེལ་བ་མ་ཡིན་ནམ་ཞེ་ན། བུམ་པ་དེ་ཤིང་ཤ་པ་ཞེས་པའི་སྒྲ་དེའི་དངོས་སུ་བསལ་བྱ་མིན་པར་ཐལ། དེ་ལྟར་ཡིན་ན་ཤིང་ཞེས་པའི་སྤྱི་སྒྲ་དང་ཤིང་ཤ་པ་ཞེས་པའི་སྒྲ་གཉིས་ནི་རྣམ་གཅོད་གཅོད་ཚུལ་མཚུངས་པར་འགྱུར་དགོས་ནའང་།
དེ་མཚུངས་པ་ཉིད་མ་ཡིན་པའི་ཕྱིར། གསུམ་ཆར་ཁས་བླངས་སོ། ། རྟགས་ཕྱི་མ་མ་གྲུབ་ན། ཁས་བླངས་མོད་ཁས་བླངས་གསལ་བར་སྟོན་པ་ན། དེར་ཐལ། དེ་མཚུངས་ན་ཤིང་ཞེས་པའི་སྒྲ་དེ་ཡིས་པ་ལ་ཤ་ལ་སོགས་པའི་ཁྱད་པར་གཞན་རྣམས་ནི་སེལ་བར་འགྱུར་བ་མ་ཡིན་པ་དེ་བཞིན་དུ་ཤིང་ཤ་པའི་སྒྲས་ཀྱང་པ་ལ་ཤ་མི་སེལ་བར་འགྱུར་དགོས་ན་དེ་མི་འཐད་པའི་ཕྱིར། ཤིང་ཞེས་པའི་སྒྲ་དང་། ཤིང་ཤ་པ་ཞེས་པའི་སྒྲ་གཉིས་ལ་རྣམ་བཅད་མང་ཉུང་གི་ཁྱད་པར་ཡོད་དེ། ཤིང་ཞེས་པའི་སྒྲས་ཤིང་མ་ཡིན་སེལ། ཤིང་ཤ་པ་ཞེས་པའི་སྒྲས་ཤ་པ་མ་ཡིན་པ་དང་ཤུགས་པ་ལ་སོགས་པ་སེལ་བའི་ཕྱིར།
ཞེས་འགྲེལ་པ་དང་འགྲེལ་བཤད་ཀྱི་རྗེས་སུ་འབྲང་ནས། ཐ་དད་གཞན་རྣམས་དང་། ཞེས་པ་ནས་འདིའི་བར་ཀུན་ལས་བཏུས་པའི་ཊཱིཀ་བྱེད་པ་རྣམས་འཆད་དོ། ། འདི་རྣམས་ཁས་བླངས་ནང་འགལ་སྟོན་པའི་གཞུང་དུ་བྱས་ནས་དེ་ལྟར་བརྗོད་ན་འཐད་སྲིད་ཀྱང་རང་ལུགས་སུ་ཚད་གྲུབ་ཏུ་བྱེད་ན་འཐད་པར་མི་སེམས་ཏེ། རང་ཉིད་ལ་ཡང་མཚུངས་པར་མཐོང་བའི་ཕྱིར་ཏེ། འདི་ལྟར། ཤིང་ཤ་པ་ཞེས་པའི་སྒྲས་སྤྱི་གཞན་པ་ལས་འགྱུར་བའི་ཁྱད་པར་རྫ་བུམ་ཡང་སེལ་བར་ཐལ། དེ་འདྲའི་རྫ་བུམ་དང་ཤིང་ཤ་པ་ལ་སོགས་པའི་ཁྱད་པར་རྣམས་འགལ་བའི་ཕྱིར་ཞེས་བརྗོད་ན་འཁོར་གསུམ་ཁས་བླངས་སོ། ། ཡང་པ་ལ་ཤ་དེ་ཤིང་ཤ་པ་ཞེས་པའི་སྒྲ་དེའི་དངོས་སུ་བསལ་བྱ་མ་ཡིན་པར་ཐལ། དེ་ལྟར་ཡིན་ན་ཤིང་ཤ་པ་ཞེས་པའི་སྤྱི་སྒྲ་དང་ཤིང་ཞེས་པའི་སྤྱི་སྒྲ་གཉིས་ནི་རྣམ་བཅད་གཅོད་ཚུལ་མཚུངས་དགོས་ན་དེ་མཚུངས་པ་ཉིད་མ་ཡིན་པའི་ཕྱིར།
ཞེས་སོགས་འདོན་པ་བསྒྱུར་ན་མཚུངས་པའི་ཕྱིར་རོ། ། གཞན་ཡང་ཤིང་ཞེས་པའི་སྒྲ་དང་ཤིང་ཤ་པ་ཞེས་པའི་སྒྲ་གཉིས་ལ་རྣམ་བཅད་མང་ཉུང་གི་ཁྱད་པར་ཡོད་པ་ནི་ཚངས་པ་དང་བརྒྱ་བྱིན་གྱིས་ཀྱང་མི་གྲུབ་སྟེ། རིགས་པའི་ལམ་ཐམས་ཅད་དུ་མཚུངས་པའི་ཕྱིར། གལ་ཏེ་མཚུངས་པ་མ་གྲུབ་སྟེ། ཤིང་སྒྲ་ལས་ཤིང་ཤ་པ་ཞེས་པའི་སྒྲ་རྣམ་བཅད་གཅོད་ཚུལ་མང་བའི་ཕྱིར་ཏེ། ཤིང་སྒྲས་པ་ལ་ཤ་དང་ཤུགས་པ་སོགས་མི་སེལ་ལ། ཤིང་ཤ་པ་ཞེས་པའི་སྒྲས་པ་ལ་ཤ་དང་ཤུགས་པ་སོགས་སེལ་བའི་ཕྱིར་ཞེ་ན། འོ་ན་ཤིང་ཤ་པ་ཞེས་པའི་སྒྲ་ལས་ཤིང་ཞེས་པའི་སྒྲ་རྣམ་བཅད་གཅོད་ཚུལ་མང་བར་ཐལ། ཤ་པའི་སྒྲས་ཡལ་ག་ལོ་འདབ་དང་ལྡན་པའི་ཁྱབ་བྱེད་མ་ཡིན་པ་དང་། ཤ་པའི་ཁྱབ་བྱེད་མ་ཡིན་པ་མི་སེལ་ལ།
ཤིང་ཞེས་པའི་སྒྲས་དེ་གཉིས་སེལ་བའི་ཕྱིར་ཞེས་བརྗོད་ན་ཅི་ཟེར། རྟགས་སྔ་མ་མ་གྲུབ་བོ་ཞེ་ན། ཁྱོད་ཀྱི་རྟགས་སྔ་ཕྱིའང་མ་གྲུབ་ཅེས་བྱའོ། ། དེར་ཐལ། ཤིང་དང་པ་ལ་ཤ་མི་འགལ་བའི་ཕྱིར། ཤ་པའི་སྒྲས་པ་ལ་ཤ་དང་ཤུགས་པ་ལ་སོགས་སེལ་བར་ཐལ། ཤ་པ་དེ་པ་ལ་ཤ་དང་། ཤུགས་པ་མ་ཡིན་པའི་ཕྱིར་ཞེ་ན། འོ་ན་ཤིང་ཅེས་པའི་སྒྲས་ཀྱང་ཡལ་ག་ལོ་འདབ་དང་ལྡན་པའི་ཁྱབ་བྱེད་མ་ཡིན་པ་དང་ཤ་པའི་ཁྱབ་བྱེད་མ་ཡིན་པ་སེལ་བར་ཐལ། ཤིང་དེ་ཡལ་ག་ལོ་འདབ་དང་ལྡན་པའི་ཁྱབ་བྱེད་མ་ཡིན་པ་དང་ཤ་པའི་ཁྱབ་བྱེད་མ་ཡིན་པ་མ་ཡིན་པའི་ཕྱིར་ཞེས་བརྗོད་ན་མི་མཚུངས་སམ།
རྒྱས་པར་ནི་གཞན་དུ་ཤེས་པར་བྱའོ། ། དེས་ན་སྔར་བཤད་པའི་གཞུང་གི་དོན་ཡང་ཐལ་བའི་ངག་ཏུ་བྱས་ནས་སྒྲ་རྟོག་སྒྲུབ་པ་རྟག་དངོས་ཀྱི་དབང་གིས་འཇུག་པར་འདོད་པའི་མུ་སྟེགས་པ་ལ་ཁས་བླངས་ནང་འགལ་བརྗོད་པའི་རིགས་པར་ཤེས་པར་བྱའོ། ། གཉིས་པ་གཞི་མཐུན་བརྗོད་པའི་སྒྲས་ཁྱད་པར་གྱི་ཆོས་བརྗོད་བྱར་མི་སྤོང་བའི་རྒྱུ་མཚན་ནི། གལ་ཏེ་ཁྱད་པར་གྱི་སྒྲས་ཁྱད་པར་གཞན་སེལ་བར་བྱེད་ན་མངར་བའི་སྒྲས་སྣུམ་པ་དང་ལྕི་བ་ཉིད་ལ་སོགས་པའང་སེལ་བར་འགྱུར་རོ་ཞེ་ན། སེང་ལྡེང་ལས་ལོག་པའི་ཤ་པའི་སྒྲས་སེང་ལྡེང་རང་གི་བརྗོད་བྱར་སེལ་ན་མངར་པོ་ཉིད་ཀྱི་སྒྲས་སྣུམ་པ་དང་ལྕི་བ་སེལ་བས་ཁྱབ་པ་མ་ཡིན་པར་ཐལ། ལྡོག་པ་ཐ་དད་པ་གང་ཞིག་གཞི་མཐུན་དུ་འགྱུར་བ་མངར་པོ་ཉིད་དང་སྣུམ་པ་དང་ལྕི་བ་དེ་གཞི་གཅིག་ལ་འདུ་བ་ཡིས་ཚོགས་པ་བརྗོད་པའི་སྒྲ་གཅིག་གི་བརྗོད་བྱར་མི་འགལ་བར་བྱས་པ་ཡིན་པའི་ཕྱིར་དང་། སེང་ལྡེང་ལས་ལོག་པའི་ཤ་པ་ཞེས་བརྗོད་པའི་སྒྲས་སེང་ལྡེང་བརྗོད་བྱར་སྤོང་བའི་ཕྱིར་རོ། ། རྟགས་སྔ་མ་མ་གྲུབ་ན། དེར་ཐལ། མངར་བའི་ཡོན་ཏན་དང་ནི་ཡོན་ཏན་ཅན་གཞན་སྣུམ་པ་དེ་ཁ་ཟས་ཀྱི་རྫས་གཅིག་ལ་གཞི་མཐུན་དུ་འདུ་ཞིང་དེ་ལ་གཞི་མཐུན་བརྗོད་པའི་སྒྲ་འཇུག་པའི་ཕྱིར།
གསུམ་ཆར་རོ། ། གཞན་ཡང་རྟགས་དེ་སྒྲུབ་ཀྱི་མི་མཐུན་ཕྱོགས་ལ་མ་མཐོང་ན་དེ་དེ་ལ་མེད་པས་ཁྱབ་ན། ཤིང་ཤ་པའི་སྒྲས་པ་ལ་ཤ་བརྗོད་པ་སེལ་བ་ཡིན་པར་ཐལ། དེ་དེ་ལ་སྦྱོར་བ་མ་མཐོང་བའི་ཕྱིར། གསུམ་ཆར་ཁས་བླངས་སོ། ། ཡང་ནི་སྔ་མར་མ་ཟད་ཅེས་པའོ། ། འགྲེལ་པ་དང་འགྲེལ་བཤད་རྗེས་འབྲང་དང་བཅས་པ་དག་ནི་འདི་ལྟར་འཆད་དེ། ཤིང་ཤ་པའི་སྒྲས་པ་ལ་ཤ་ལ་སོགས་པ་སེལ་བའི་རྒྱུ་མཚན་གཞན་ཡོད་དེ། བྱས་པ་རྟག་པ་ལ་མ་མཐོང་བས་སྒྲ་ལ་རྟག་པ་སེལ་བ་བཞིན་དུ་དེ་ལ་སྦྱོར་བ་མ་མཐོང་བའི་ཕྱིར་ཡང་དེ་བརྗོད་པ་སེལ་བ་ཡིན་པའི་ཕྱིར་ཞེས་པའོ། ། དེ་ནི་འཐད་པར་མི་སེམས་ཏེ།
གཞན་དུ་ཤེས་པར་བྱའོ། ། གསུམ་པ་རྩོད་པ་སྤང་པ་ལ་གསུམ་སྟེ། རྩོད་པ་དང་། ལན་དང་། དེ་ལ་རྩོད་པ་སྤང་པའོ། ། དང་པོ་ནི། སྤྱི་སྒྲས་ཁྱད་པར་རྣམས་སེལ་བར་འགྱུར་ཏེ། རང་གི་གསལ་བ་ཐ་དད་ལ་སྤྱི་སྒྲ་འཇུག་པ་མ་མཐོང་བའི་ཕྱིར་ཞེ་ན། གཉིས་པ་ནི། ཁྱབ་པ་ཁྱོད་ཀྱིས་ཁས་བླངས་པ་ཡིན་གྱི་ཁོ་བོ་ཅག་གིས་ཁྱབ་པ་ཁས་བླངས་པ་མེད་པས་ཁྱབ་པ་མེད་པའི་ལན་བཏབ་ཀྱང་དངོས་ལན་ཡིན་མོད་འོན་ཀྱང་རྟགས་མ་གྲུབ་པའི་ལན་འདེབས་ན།
སྤྱི་སྒྲ་ཁྱད་པར་ལ་འཇུག་པ་ཚད་མས་མ་དམིགས་པ་མ་ཡིན་པར་ཐལ། ཤིང་ཞེས་པའི་སྒྲ་སྐབས་དང་ཤུགས་པ་ལ་སོགས་པའི་དབང་གིས་གཞན་སྣམ་བུ་སོགས་ལ་འཇུག་པ་མི་རིགས་པར་ཤ་པ་ལ་འཇུག་པ་ཚད་མས་མཐོང་བའི་ཕྱིར། གནས་སྐབས་ཐམས་ཅད་དུ་ངེས་སམ་ཞེ་ན། དེ་ལྟར་ངེས་པ་མ་ཡིན་ཏེ། ཤིང་ཞེས་པའི་སྒྲ་དེ་ཤ་པ་ལ་སྦྱོར་བར་སྣང་ལ་སྐབས་འགར་ཤིང་ཞེས་བརྗོད་པའི་སྒྲ་ལས་ཐེ་ཚོམ་ཟ་བ་ཉིད་དུ་འགྱུར་བས་དེ་ཤ་པ་ལ་འཁྲུལ་མེད་དུ་འཇུག་པར་མ་ངེས་པའི་ཕྱིར། གཞན་དག་འདིར་ཤིང་ཞེས་པའི་སྒྲ་ཤ་པ་ལ་ཐེ་ཚོམ་དུ་འགྱུར་ཞེས་སྨྲ་བ་དང་། ། རང་དབང་མེད་ཕྱིར་དེ་ལྡན་མིན། ། ཞེས་པའི་སྒྲ་དེ་ཤ་པ་ལ་དངོས་མིང་དུ་འཇུག་ཞེས་འཆད་པ་ནི་འགལ་བ་ཁོ་ནའོ། ། གསུམ་པ་ལ་གཉིས་ཏེ། རྩོད་པ་དང་།
ལན་ནོ། ། དང་པོ་ནི། གལ་ཏེ་སྐབས་སྟོབས་ཀྱི་དབང་གིས་ཤིང་སྒྲ་ཤ་པ་ལ་འཇུག་པ་མཐོང་ན་ཇི་ལྟར་སྤྱི་སྒྲ་ཁྱད་པར་ལ་ཐེ་ཚོམ་ཟ་བར་རིགས་ཞེ་ན། འགྲེལ་བཤད་ཀྱི་འགྱུར་ལ་ཐེ་ཚོམ་མི་རིགས་ཕྱིར་ཞེ་ན། ཞེས་འབྱུང་བ་དང་འདི་གཉིས་ཚིག་དོན་བཤད་པ་ན་ཁྱད་པར་མི་སྣང་ངོ་། ། གཉིས་པ་ནི། ཤིང་ཞེས་པའི་སྒྲ་སྐབས་འགར་ཤ་པ་ལ་ཐེ་ཚོམ་ཟ་བ་ཡིན་ན་དེ་དེ་ལ་མི་འཇུག་པས་ཁྱབ་པ་མ་ཡིན་པར་ཐལ། སྐབས་སྟོབས་ཀྱི་དབང་གིས་ཤིང་ཞེས་པའི་སྒྲ་ཤ་པ་ལ་འཇུག་པར་ངེས་པ་དེ་ཕྱིས་ཡན་གར་བ་ཁྱད་པར་ཤ་པ་དང་བྲལ་བའི་ཤིང་སྒྲ་ཁྱད་པར་ཤ་པ་ལ་ཐེ་ཚོམ་ཟ་བར་འགྱུར་བའི་ཕྱིར། གལ་ཏེ་ཡན་གར་བ་སྤྱི་ཤིང་བརྗོད་པའི་སྒྲ་ཤིང་གསལ་ཐ་དད་ལ་སྦྱོར་བ་མེད་པའི་ཕྱིར་ཐེ་ཚོམ་ཟ་བ་ཡང་མེད་ཅེ་ན། ཤིང་ཤེས་པའི་སྒྲ་ཤ་པ་ལ་སྦྱར་བ་ལ་ཁྱོད་ཀྱིས་བཤད་པའི་སྐྱོན་མེད་པར་ཐལ།
ཤིང་ངེས་ཟིན་པའི་ཉན་པ་པོ་དག་སྤྱི་ཤིང་འདི་པ་ལས་གྱུར་བ་ཡིན་ནམ། ། འབྱུང་བ་ཆེན་པོ་ལས་གྱུར་བ་ཡིན་སྙམ་དུ་འདྲི་བ་ན་ཤིང་དོན་དུ་གཉེར་བའི་ཉན་པ་པོ་ལ་ལྟོས་ནས་ཤིང་སྒྲས་ཁྱད་པར་ཤ་པ་བརྗོད་པར་མཐོང་བའི་ཕྱིར། གཉིས་པ་རྗོད་བྱེད་ཀྱི་སྒྲའི་སེལ་འཇུག་བཤད་པ་ལ་གཉིས་ཏེ། སྒྲ་སྦྱོར་ཚུལ་དང་། དེ་ལ་རྩོད་པ་སྤང་བའོ། ། དང་པོ་ནི། དོན་གྱི་རྣམ་གཅོད་ཐ་དད་པ་བཞིན་དུ་སྒྲའི་རྣམ་གཅོད་ཀྱང་ཐ་དད་དུ་འཇུག་སྟེ། བྱས་པས་མ་བྱས་པ་བསལ་ནས་སྒྲ་ལ་མི་རྟག་པ་ལ་སོགས་པ་གོ་བར་བྱེད་པ་བཞིན་དུ་རྗོད་བྱེད་ཀྱིས་ཀྱང་བྱས་པ་ལ་སྒྲ་གཞན་དངོས་མིང་དུ་འཇུག་པ་རྣམ་པར་གཅད་ནས་ནི་སྒྲའི་སྤྱི་བྱས་པ་ཞེས་བརྗོད་པའི་ཚིག་གིས་བྱས་པ་བརྗོད་པར་བྱེད་པའི་ཕྱིར། དོན་ལ་ཡང་བརྡ་ཇི་ལྟ་བར་སྦྱར་བ་བཞིན་དུ་དོན་གོ་བར་བྱེད་དེ། དོན་གང་ལ་བརྡ་སྦྱར་བ་མ་མཐོང་བ་དང་མཐོང་ཡང་བརྗོད་པ་དག་ལས་མི་རྟོགས་ཤིང་སྐབས་འགར་དོན་གང་ལ་སྤྱི་སྒྲ་གཅིག་སྦྱར་བས་ཐེ་ཚོམ་ཟ་བ་དང་།
དོན་དུ་མ་ལ་སྤྱིའི་སྒྲ་དེ་ཐེ་ཚོམ་ཟ་བར་འགྱུར་སྲིད་ནའང་སྐབས་སྟོབས་ལ་སོགས་པའི་དབང་གིས་བརྡ་ཇི་ལྟར་སྦྱར་བ་ལྟར་དོན་རྣམས་རྟོགས་ཅིང་གོ་བའི་ཕྱིར། རྒྱས་པར་ནི་རྣམ་ངེས་ཀྱི་རིག་བྱེད་འགོག་པའི་སྐབས་ལས་ཤེས་པར་བྱའོ། ། གཉིས་པ་ནི། སྒྲ་དོན་གཞན་བསལ་ནས་རང་གི་དོན་གོ་བར་བྱེད་པ་མི་འཐད་དེ། སྒྲ་ལས་དོན་ལ་ཐེ་ཚོམ་དུ་འགྱུར་བའི་ཕྱིར་ཞེ་ན། བརྗོད་བྱའི་དོན་དང་རྗོད་བྱེད་ཀྱི་སྒྲ་ཡི་འབྲེལ་པ་ཤིན་ཏུ་རྟོགས་པར་སླ་ཞེས་བརྗོད་པའི་རྒྱུ་མཚན་ཡོད་དེ། རྗོད་བྱེད་ཀྱི་སྒྲ་རྣམས་སྒྲ་ཡི་དོན་གཞན་ལ་འཇུག་པ་ཡང་བརྗོད་པས་དེ་ལྟར་ཡིན་པའི་ཕྱིར། དེས་ན་སྐབས་འགར་སྤྱི་སྒྲ་ལས་ཁྱད་པར་ལ་ཐེ་ཚོམ་ཟ་བར་འགྱུར་སྲིད་ཀྱང་སྤྱི་སྒྲས་དོན་གཞན་རིགས་མི་མཐུན་བསལ་ནས་རང་གི་དོན་གོ་བར་བྱེད་པའི་སྐབས་སྲིད་དེ། བརྗོད་དུ་མི་རུང་བའི་དོན་ལ་མི་འཇུག་པའི་ལྡོག་པ་ངེས་པ་དང་། རང་གི་བརྗོད་བྱའི་དོན་གྱི་ཆ་ཤས་ཡན་ལག་སྟོན་པའི་རྗེས་སུ་འགྲོ་བའི་ངེས་པའི་སྒོ་ནས་རང་གི་བརྗོད་བྱའི་དོན་བརྗོད་པའི་ཕྱིར།
མ་གྲུབ་སྟེ། རང་གི་བརྗོད་བྱའི་དོན་སྤྱི་ཤར་བ་ལ་འཁྲུལ་བའི་ཕྱིར་ཞེ་ན། རྗོད་བྱེད་ཀྱི་ངག་ཆོས་ཅན། རང་གི་བརྗོད་བྱའི་སྤྱི་ཤར་བ་ལ་འཁྲུལ་པ་ཉིད་ཀྱང་ཡོད་པ་མ་ཡིན་པར་ཐལ། དེ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པའི་ཕྱིར། གསུམ་ཆར་ཁས་བླངས་སོ། ། གསུམ་པ་ནི། ཡང་བརྗོད་པ་ནི་འགྲེལ་ཚིག་གོ ། གཞལ་བྱའི་སྒྲ་རིམ་པ་བཟློག་པ་ལས་དངོས་པོར་ཡོད་པ་དང་། རྫས་དང་ས་ལས་བྱུང་བ་དང་།
ཤིང་དང་བཞི་ལ་ཐེ་ཚོམ་གྱི་རྒྱུ་ཉིད་དུ་འགྱུར་ཞེས་བརྗོད་པའི་རྒྱུ་མཚན་ཡོད་དེ། གཞལ་བྱའི་སྒྲ་དེ་དེ་རྣམས་ལ་ཡོད་མེད་དུ་ངེས་པའི་བློ་དོན་མཐུན་བསྐྱེད་པར་མི་ནུས་པས་དེ་ལྟར་བཤད་པའི་ཕྱིར། དེ་བཞིན་དུ་དངོས་པོར་ཡོད་པའི་སྒྲས་གསུམ་ལ་ཐེ་ཚོམ་གྱི་རྒྱུ་དང་། རྫས་ཀྱི་སྒྲས་གཉིས་ལ་ཐེ་ཚོམ་གྱི་རྒྱུ་དང་། ས་ལས་བྱུང་བའི་སྒྲས་ཤིང་གཅིག་པུ་ལ་ཐེ་ཚོམ་གྱི་རྒྱུ་ཉིད་དུ་འགྱུར་རོ་ཞེས་བརྗོད་པའི་རྒྱུ་མཚན་ཡོད་དེ། དེས་དེ་ལ་ཡོད་མེད་དུ་ངེས་པའི་ཚད་མ་བསྐྱེད་མི་ནུས་པས་དེ་ལྟར་བཤད་པའི་ཕྱིར། དེ་ནི་གོང་གི་མ་མཐོང་ཡང་ཞེས་པའི་གཞུང་འཛུགས་པ་ཡིན་ནོ། ། ད་ནི་རང་དོན་ཆ་ཤས་སྟོན་པའི་ཕྱིར། ། ཞེས་པའི་གཞུང་འཛུགས་པ་ནི། ཤིང་དང་ས་ལས་བྱུང་བ་དང་རྫས་དང་ཡོད་པ་དང་གཞལ་བྱའི་རིམ་པ་ལས།
བཞི་གསུམ་གཉིས་གཅིག་ཅེས་དང་། གཞན་དུ་ངེས་པའི་རྒྱུ་མཚན་ཡིན། ཞེས་སྦྲེལ་ནས་བཤད་པར་བྱ་སྟེ། ཤིང་ཞེས་པའི་སྒྲས་ས་ལས་བྱུང་བ་སོགས་བཞི་ངེས་པའི་རྒྱུ་ཡིན་ཞེས་བརྗོད་པའི་རྒྱུ་མཚན་ཡོད་དེ། དེ་རྣམས་ཡོད་པ་ལ་འཇུག་པ་མཐོང་གི་དེ་རྣམས་མེད་པ་ལ་འཇུག་པ་མ་མཐོང་བས་དེ་ལྟར་བཤད་པའི་ཕྱིར་རོ། ། དེ་བཞིན་དུ་ས་ལས་བྱུང་བའི་སྒྲས་རྫས་སོགས་གསུམ་ངེས་པ་དང་། རྫས་ཀྱི་སྒྲས་དངོས་པོར་ཡོད་པ་དང་། གཞལ་བྱ་དང་གཉིས་ངེས་པ་དང་། དངོས་པོར་ཡོད་པའི་སྒྲས་གཞལ་བྱ་གཅིག་ངེས་པའི་རྒྱུ་ཡིན་ཞེས་བརྗོད་པའི་རྒྱུ་མཚན་ཡོད་དེ། རྟགས་རིགས་བསྒྲེའོ། །
ཞེས་བྱ་བ་བར་སྐབས་ཀྱི་ཚིགས་སུ་བཅད་པའོ། ། བཞི་པ་ལ་གཉིས་ཏེ། གཞན་སེལ་སྨྲ་བའི་ལུགས་ལ་ཉེས་པ་མེད་པ་བསྡུས་ཏེ་བསྟན་པ་དང་། དེ་ལ་རྩོད་པ་སྤོང་བའོ། ། དང་པོ་ལ་གཉིས་ཏེ། དེའི་ལུགས་ལ་གཞི་མཐུན་མི་འཐད་པའི་ཉེས་པ་མེད་པ་དང་། དེའི་ལུགས་ལ་སྤྱི་དང་ཁྱད་གཞི་ཁྱད་ཆོས་མི་འཐད་པའི་ཉེས་པ་མེད་པའོ། ། དང་པོ་ནི། སེལ་བ་སྨྲ་བའི་ལུགས་ལ་གཞི་མཐུན་མི་སྲིད་པའི་ཕྱིར་ཏེ། འབྲེལ་མེད་དོན་གཞན་གཞི་གཅིག་ཏུ་འདུས་པའི་གཞི་མཐུན་མི་འདོད་པའི་ཕྱིར་དང་།
སྒྲ་ཐ་དད་ཀྱིས་དོན་ཐ་དད་བརྗོད་པ་ཙམ་གྱིས་རྫས་ཐ་དད་ཀྱི་མཚན་ཉིད་རྫོགས་པ་ལས་དེ་ཡང་ཁྱོད་ཀྱིས་མི་འདོད་པའི་ཕྱིར་ཞེ་ན། ཤིང་བརྗོད་པ་དང་ཤ་པ་བརྗོད་པའི་སྒྲ་ཐ་དད་ཀྱིས་དོན་ནི་ཐ་དད་བརྗོད་པ་ཙམ་དེས་བརྗོད་བྱ་རྫས་ཐ་དད་དུ་འགྱུར་བའི་མཚན་ཉིད་རྫོགས་པ་མིན་པར་ཐལ། ཤིང་དེ་ཤིང་མ་ཡིན་གཞན་ལ་ཁྱབ་པ་བཀག་ཀྱང་རང་གི་གསལ་བ་ལ་རྗེས་སུ་འགྲོ་བ་མ་བཀག་པའི་ཕྱིར། དེས་ན་ཁོ་བོའི་ལུགས་ལ་གཞི་མཐུན་འཐད་པ་ཡིན་ནོ། ། གཉིས་པ་ནི། སྤྱི་དོན་གཞན་མེད་ན། སྤྱི་དང་ཁྱད་གཞི་དང་ཁྱད་ཆོས་མི་འཐད་པར་འགྱུར་རོ་ཞེ་ན། དེ་ལ་ཁྱབ་པ་མེད་པར་ཐལ། སྤྱི་དོན་གཞན་མེད་ཀྱང་རྟོག་པ་ལ་ཤིང་མ་ཡིན་ལས་ལོག་པར་སྣང་བའི་རིགས་ཀྱི་ཆོས་རྣམས་ཤིང་གི་གསལ་བ་རྣམས་ལ་རྗེས་སུ་འགྲོ་བའི་ཚུལ་གྱིས་རྣམ་པར་གནས་ཤིང་གཞི་མཐུན་བརྗོད་པའི་སྒྲས་ཀྱང་ཡོན་ཏན་གཞན་གྱིས་ཕན་བཏགས་པའི་ཡོན་ཏན་དང་ཡོན་ཏན་ཅན་རྫས་ཐ་དད་མིན་པ་བརྗོད་པ་འཐད་པའི་ཕྱིར། རྟགས་ཕྱི་མ་མ་གྲུབ་སྟེ།
རྗོད་བྱེད་ཀྱི་སྒྲ་རྟག་དངོས་ཀྱི་དབང་གིས་འཇུག་པའི་ཕྱིར་ཞེ་ན། རྗོད་བྱེད་ཀྱི་སྒྲ་རྟག་དངོས་ཀྱི་དབང་གིས་འཇུག་པ་མ་ཡིན་པར་ཐལ། དེ་རང་རྒྱུ་འདོད་པའི་དབང་གིས་འཇུག་པའི་ཕྱིར། ཡང་སྒྲས་ཁྱད་པར་མཐའ་ཡས་པས་སྤྱི་སྒྲས་ཁྱད་པར་གྱི་གནས་ལུགས་ཇི་ལྟར་ཡོད་པ་ལྟར་དོན་དོན་དམ་པར་བརྗོད་མི་ནུས་ཀྱང་ཁྱད་པར་མི་སྤོང་བས་ཁྱད་གཞི་ཁྱད་ཆོས་འཐད་པའོ། ། གཉིས་པ་དེ་ལ་རྩོད་པ་སྤང་བ་ལ་གཉིས་ཏེ། རྩོད་པ་དང་། ལན་ནོ། ། དང་པོ་ནི། མུ་སྟེགས་པའི་ལུགས་ལྟར་ན་གཞི་མཐུན་འཐད་དེ། ངེད་ཀྱི་ལུགས་ལ་སྤྱི་དོན་གཞན་ཡོད་པས་འཇིག་རྟེན་ན་གཟུགས་ཀྱི་སྒྲ་སྔོན་པོ་སོགས་ལ་འཇུག་ཅིང་།
རོ་ལ་སོགས་པ་ལ་མི་འཇུག་པའི་ཕྱིར། སེལ་བ་སྨྲ་བ་ལ་དེ་མི་འཐད་དེ། ཁྱོད་ཀྱི་ལུགས་ལ་སྤྱི་དོན་གཞན་མེད་པའི་ཕྱིར་དང་གསལ་བ་ཐམས་ཅད་མ་འདྲེས་པའི་ཕྱིར། དེས་ན་ཤིང་བརྗོད་པའི་སྒྲའི་བརྗོད་བྱ་ཡང་སྒྲུབ་པ་རང་དབང་བའི་རྟག་དངོས་ཀྱི་ཚུལ་དུ་སྣང་གི དེ་མིན་རྣམ་པར་གཅོད་པའི་ཚུལ་དུ་མི་སྣང་བས་རྒྱུ་མཚན་གང་ལས་གཞན་སེལ་བརྗོད་པར་ངེས་ཞེ་ན། གཉིས་པ་ལ་གསུམ་སྟེ། འཇིག་རྟེན་གྱི་གྲགས་པ་དེ་ཁོ་ན་ཉིད་ཀྱི་དོན་འབའ་ཞིག་ཏུ་མི་འཐད་པ་དང་། སྤྱི་དོན་གཞན་སྨྲ་བ་ལ་ཉེས་པ་དེ་མཚུངས་པ་དང་། དེའི་ལན་དགག་པའོ། ། དང་པོ་ནི།
འཇིག་རྟེན་རྟོག་པ་ལ་ཇི་ལྟར་སྣང་བ་ལྟར་གྲགས་པའི་རྗེས་སུ་འབྲང་ནས་སྤྱི་གསལ་རྫས་ཐ་དད་ཀྱི་ཐ་སྙད་དེ་ཁོ་ན་ཉིད་དུ་གྲུབ་པར་མི་བཙལ་བ་སྟེ་བཙལ་མི་རིགས་པར་ཐལ། རྟོག་པ་ལ་གསལ་བ་རྣམས་ལ་སྤྱི་འདྲེས་པར་སྣང་ཞིང་སྐབས་འགར་སྤྱི་གསལ་རྟོག་པ་ལ་རྫས་ཐ་དད་དུ་སྣང་ཡང་སྣང་བ་ལྟར་གྲུབ་པ་མི་འཐད་པའི་ཕྱིར། དོན་འདི་ཉིད་བཅོམ་ལྡན་འདས་ཀྱིས་གསུངས་ཏེ། སོ་སོ་སྐྱེ་བོའི་མིང་ལ་མངོན་པར་ཞེན་པར་མི་བྱ་ཞིང་འཇིག་རྟེན་པའི་མིང་ལ་ཡང་མངོན་པར་མི་རྒྱུག་གོ་ཞེས་གསུངས་པའི་ཕྱིར་ཞེས་འགྲེལ་པར་བཤད་དོ། ། ཚད་མའི་རྣམ་གཞག་འཇིག་རྟེན་གྱི་གྲགས་པའི་རྗེས་སུ་འབྲང་ཡང་། ཐ་སྙད་གང་ཡིན་ཐམས་ཅད་དེ་ཁོ་ན་ཉིད་ཀྱི་དོན་ཅན་དུ་ཁས་བླངས་པར་མི་བྱ་སྟེ། གཞི་ལྡོག་དང་རང་ལྡོག་གི་རྣམ་གཞག་ལ་མཁས་དགོས་པའི་ཕྱིར། གཉིས་པ་ནི། གལ་ཏེ་འབྲེལ་མེད་ཐ་དད་དུ་མཚུངས་པ་ལ་གཟུགས་ཀྱི་སྒྲ་སྔོན་པོ་ལ་འཇུག་གི་རོ་ལ་སོགས་པ་ལ་མི་འཇུག་པ་ཅི་ཡིན་ཞེ་ན། དེ་ལྟར་གཟུགས་ཀྱི་སྤྱི་དོན་གཞན་སྔོན་པོ་ལ་འཇུག་ལ་རོ་ལ་སོགས་པ་ལ་མི་མཇུག་པའི་ཁྱད་པར་འཐད་པར་ཐལ།
གཟུགས་ཉིད་ཀྱི་སྤྱི་དོན་གཞན་ལ་ཡང་གསལ་བ་རྣམས་དང་འབྲེལ་མེད་ཀྱི་ཉེས་པ་མཚུངས་པར་འགྱུར་བའི་ཕྱིར་ཞེས་འགྲེལ་པ་དང་། འགྲེལ་བཤད་རྗེས་འབྲང་དང་བཅས་པ་འཆད་མོད་གཞུང་རྩ་བའི་ཡོང་ཚུལ་ལྟར་ན་འདི་ལྟར་གོ་སྟེ། གཟུགས་ཀྱི་སྒྲ་སྔོན་པོ་ལ་འཇུག་སྟེ། གཟུགས་ཀྱི་སྤྱི་དོན་གཞན་དེ་སྔོན་པོ་ལ་འཇུག་པའི་ཕྱིར། གཟུགས་ཀྱི་སྒྲ་རོ་ལ་མི་འཇུག་སྟེ གཟུགས་ཉིད་ཀྱི་སྤྱི་དོན་གཞན་རོ་ལ་མི་འཇུག་པའི་ཕྱིར་ཞེ་ན། དེ་ལྟར་ན། གཟུགས་ཉིད་ལ་ཡང་ཉེས་པ་མཚུངས་པར་འགྱུར་ཏེ། འདི་ལྟར། གཟུགས་ཀྱི་སྒྲ་སྔོན་པོ་ལའང་མི་འཇུག་པར་ཐལ། གཟུགས་ཉིད་ཀྱི་སྤྱི་དོན་གཞན་སྔོན་པོ་ལ་མི་འཇུག་པའི་ཕྱིར།
གལ་ཏེ་རྟགས་མ་གྲུབ་ཅེ་ན། གཟུགས་ཀྱི་སྒྲ་རོ་ལ་མི་འཇུག་པར་ཐལ། གཟུགས་ཉིད་ཀྱི་སྤྱི་དོན་གཞན་ལ་མི་འཇུག་པའི་ཕྱིར། མ་གྲུབ་ན་ཁས་བླངས་ནང་འགལ་ཏེ། གཟུགས་ཉིད་ཀྱི་སྤྱི་དོན་གཞན་ཆོས་ཅན། ཁྱོད་སྔོན་པོ་ལ་མི་འཇུག་པར་ཐལ། ཁྱོད་རོ་ལ་མི་འཇུག་པ་གང་ཞིག ཁྱོད་སྔོན་པོ་ལ་འཇུག་པ་དང་རོ་ལ་མི་འཇུག་པའི་ཆ་མེད་པའི་ཕྱིར། ཆོས་ཅན་དང་རྟགས་སྔ་མ་དང་བསལ་བ་དངོས་འགལ། རྟགས་ཕྱི་མའང་ཁས་བླངས་ཏེ།
དེ་ཆ་ཤས་མེད་པའི་རྟག་པའི་དངོས་པོར་ཁས་བླངས་པའི་ཕྱིར་ཞེས་བཤད་ན་ལེགས་པར་མཐོང་ངོ་། ། གསུམ་པ་ལ་གཉིས་ཏེ། རྩོད་པ་དང་ལན་ནོ། ། དང་པོ་ནི། གལ་ཏེ་སྔོན་པོ་ནི་རང་ལ་གཟུགས་ཉིད་ཀྱི་སྤྱི་དོན་གཞན་འཕྲོད་པ་འདུ་བ་ཡིན་ཏེ། མིག་གི་གཟུང་བྱ་ཉིད་དུ་འགྱུར་བའི་ཕྱིར་རམ། བྱ་བར་གནས་པའི་ཕྱིར། དེས་ན་དེའི་དབང་གིས་གཟུགས་ཉིད་ཀྱི་སྒྲ་སྔོན་པོ་ལ་འཇུག་པ་ཡིན་གྱི་སྤྱི་དོན་གཞན་གྱི་དབང་གིས་ནི་མ་ཡིན་ནོ་ཞེ་ན། གཉིས་པ་ལ་གཉིས་ཏེ། ཧ་ཅང་ཐལ་བ་དང་།
ལྡོག་པ་མེད་པའི་རྗེས་འགྲོ་འབའ་ཞིག་གི་སྒྲ་ལས་ལས་དོན་རྟོགས་པ་མི་འཐད་པའོ། ། དང་པོ་ནི། དེ་ལྟར་ན། རྫས་ཉིད་དང་། གྲངས་དང་། ཚད་དང་ལྡན་པ་དང་། རྣམ་དབྱེ་དང་། གཞན་ཉིད་དང་། གཞན་མ་ཡིན་པ་ཉིད་ལ་སོགས་པ་ཆོས་ཅན་རང་ལ་གཟུགས་ཉིད་ཀྱི་སྤྱི་དོན་གཞན་འཕྲོད་པ་འདུ་བར་ཐལ་བར་འགྱུར་ཏེ། མིག་གི་གཟུང་བྱ་ཡིན་པའི་ཕྱིར།
གསུམ་ཆར་ཁས་བླངས་སོ། ། དཀར་མིན་སྔོན་པོ་དང་། སེར་པོ་དང་། དམར་པོ་ལ་སོགས་པ་ཆོས་ཅན། ཁྱོད་ལ་ཆེས་སྔོ་བ་ལ་སོགས་པའི་ཁྱད་པར་མེད་པར་འགྱུར་པར་ཐལ། ཁྱོད་ཆ་ཤས་མེད་པའི་སྤྱི་དོན་གཞན་གཅིག་དང་འཕྲོད་འདུས་འབྲེལ་བའི་ཕྱིར། གསུམ་ཆར་ཁས་བླངས་སོ། ། གཉིས་པ་ནི། གལ་ཏེ་དེ་མིན་རྣམ་པར་གཅོད་པ་ལ་མི་ལྟོས་པར་སྒྲ་ལས་དོན་རྟོགས་པར་འགྱུར་བས་སྒྲ་ལས་དོན་རྟོགས་པ་ལ་གཞན་སེལ་མི་དགོས་ཞེ་ན། སྒྲུབ་པ་རང་དབང་བའི་རྗེས་འགྲོ་འབའ་ཞིག་ལས་སྒྲ་ལས་དོན་འགྲུབ་པར་མི་འགྱུར་བར་ཐལ།
རྗོད་བྱེད་ཀྱི་སྒྲ་ལས་དོན་རྟོགས་པ་ཡོད་པ་གང་ཞིག་དེ་དེ་མིན་རྣམ་པར་གཅོད་པ་ལ་ལྟོས་པ་མི་སྲིད་པའི་ཕྱིར་རོ། ། འདོད་པར་མི་ནུས་ཏེ། སྤྲིན་ཡོད་པ་ཙམ་ལས་ཆར་འབབ་པ་མི་རྟོགས་པའི་ཕྱིར། གཞན་སེལ་བརྗོད་ན་སྒྲུབ་པ་སྤངས་པའི་ལྡོག་པ་འབའ་ཞིག་བརྗོད་པར་འགྱུར་བས། སྒྲ་ལས་དངོས་པོ་མི་རྟོགས་པར་འགྱུར་བའི་སྐྱོན་ཡོད་དོ་ཞེ་ན། དེའི་སྐྱོན་མེད་པར་ཐལ། རྗོད་བྱེད་ཀྱི་སྒྲས་དངོས་པོ་བརྗོད་པར་འདོད་ཀྱང་གསལ་བ་མཐའ་དག་ལ་ཁྱབ་པའི་ཆ་ཤས་མེད་པའི་སྤྱི་དངོས་སུ་བརྗོད་པར་འདོད་པ་མིན་པའི་ཕྱིར། དེས་ན་སྒྲས་ནི་ལྡོག་པས་ཁྱད་པར་དུ་བྱས་པའི་དངོས་པོ་བརྗོད་པར་བྱེད་དོ། ། གསུམ་པ་གྲངས་ཅན་གྱི་ལུགས་དགག་པ་ལ་གཉིས་ཏེ། རྩོད་པ་དང་ལན་ནོ། །
དང་པོ་ནི། གྲངས་ཅན་ཁ་ཅིག་ན་རེ། གསལ་བ་ཐམས་ཅད་སྔར་རང་རྒྱུའི་དུས་ན་མེད་པ་དང་། ཕན་ཚུན་མེད་པ་དང་། འབྲེལ་ཞིང་ལྡན་ཞེས་གསལ་བ་རྣམས་སྔར་མེད་པའི་རྣམ་འགྱུར་དུ་གང་ཞིག་ཁས་ལེན་དུ་འགྲོ་ན་སྟེ་ཁས་ལེན་པར་བྱེད་ན་མེད་པ་ལས་ཡོད་པའི་བདག་ཉིད་དུ་འགྱུར་བའི་ཕྱིར། རྣམ་འགྱུར་གྱི་དངོས་པོ་ཐམས་ཅད་ཆ་ཤས་མེད་པའི་མཚན་ཉིད་ལྔ་ལྡན་གྱི་གཙོ་བོའི་རྣམ་འགྱུར་དང་དེ་དག་གི་རང་བཞིན་དུ་འགྱུར་རོ་ཞེ་ན། གཉིས་པ་ལ་བཞི་སྟེ། འབྲེལ་བ་མེད་པ་དང་། ཧ་ཅང་ཐལ་བ་དང་། ཁས་བླངས་འགལ་བ་དང་།
གནོད་བྱེད་ཀྱི་རིགས་པ་གཞན་བསྟན་པའོ། ། དང་པོ་ནི། གསལ་བ་རྣམས་སྔར་མེད་པར་གསར་དུ་རྣམ་པར་འགྱུར་བ་ཡིན་ན། མཚན་ཉིད་ལྔ་ལྡན་དུ་ཡོད་པའི་གཙོ་བོ་དེ་རྣམ་འགྱུར་དུ་མའི་བདག་ཉིད་ལས་རང་བཞིན་ཡིན་ཞེས་འདོད་པ་མི་འཐད་པར་ཐལ། དེ་རྣམ་འགྱུར་དུ་མའི་རང་བཞིན་དུ་ཚད་མ་ཅི་ཞིག་གང་གིས་སྦྱོར་བར་བྱེད་པ་མི་འཐད་པའི་ཕྱིར། གསུམ་ཆར་ཁས་བླངས་སོ། ། གཉིས་པ་ནི། ཆ་ཤས་མེད་པའི་རང་བཞིན་གཅིག་ལ་རྣམ་འགྱུར་ཐ་དད་པའི་བློ་འཇུག་པ་ཡིན་ཏེ། འཇིམ་པར་མཚུངས་པ་ལ་འཇིམ་པའི་རྣམ་འགྱུར་ཐ་དད་ལས་ཁམ་ཕོར་ལ་སོགས་པའི་ཐ་དད་པའི་བློ་སྐྱེ་བར་འདོད་པ་བཞིན་ནོ་ཞེ་ན། སྔར་མེད་དང་།
ཕན་ཚུན་མེད་པའི་གསལ་བ་ཐ་དད་ལས་གཞན་མིན་ཡང་སྟེ་དེ་མ་ཡིན་རྣམ་པར་གཅོད་པར་མཚུངས་པ་ལ་བ་གླང་ངོ་རྟའོ་སྙམ་པའི་ཐ་དད་ཀྱི་བློ་སྐྱེ་བ་ཅི་སྟེ་འགག་པ་མི་རིགས་པར་ཐལ། འཇིམ་པའི་རྣམ་འགྱུར་མི་འདྲ་བ་དུ་མ་ལ་འཇིམ་པའོ་སྙམ་པའི་བློ་སྐྱེ་བར་འདོད་པ་རིགས་པའི་ཕྱིར། གསུམ་ཆར་རོ། ། ཆ་ཤས་མེད་པའི་རང་བཞིན་གཅིག་ལ་རྣམ་འགྱུར་ཐ་དད་པའི་བློ་དུ་མ་འཇུག་པ་མི་རིགས་པར་ཐལ། དེ་ལ་བློ་མི་འདྲ་བ་དུ་མ་སྒྲུབ་པ་རང་དབང་བའི་སྒོ་ནས་འཇུག་པ་མི་འཐད་པའི་ཕྱིར། ཁྱབ་པ་ཁས་བླངས་ཏེ། རྟོག་པ་ཡིན་ན་རང་ཡུལ་ལ་སྒྲུབ་པ་རང་དབང་བའི་སྒོ་ནས་འཇུག་དགོས་པར་ཁས་བླངས་པའི་ཕྱིར། གསུམ་པ་ཁས་བླངས་འགལ་བ་ལ་གཉིས་ཏེ། དངོས་དང་། རྗོད་བྱེད་ཀྱི་སྒྲ་དང་རྟོག་པ་རང་ཡུལ་ལ་འཇུག་པ་གཞན་སེལ་ལ་ངེས་པར་ལྟོས་དགོས་པའོ། །
དང་པོ་ནི། ཐ་སྙད་ཡིན་ན་དེ་ཁོ་ན་ཉིད་ཀྱི་དོན་ཅན་འབའ་ཞིག་ཡིན་པས་ཁྱབ་པས་སྔར་གྱི་ཉེས་པ་མེད་དོ་ཞེ་ན། དེ་ནི་མི་རིགས་པར་ཐལ། ཆོས་རྣམས་ཀྱི་གནས་ལུགས་སུ་སྒྲོ་བཏགས་པའི་བདེ་སྡུག་གཏི་མུག་གསུམ་ལ་སོགས་པའི་ཡོན་ཏན་རྣམས་ཀྱི་རང་བཞིན་གྱི་མཆོག་གཙོ་བོ་གང་དུས་ནམ་ཡང་མངོན་སུམ་ལ་སོགས་པའི་སྣང་བའི་ལམ་དུ་མ་གྱུར་པ་གང་སྣང་བའི་ལམ་དུ་གྱུར་པ་ཡིན་ན་སྒྱུ་མ་བཞིན་དུ་སྟོང་ཞིང་བརྫུན་པས་ཁྱབ་པར་ཁས་བླངས་པའི་ཕྱིར་རོ། ། གྲངས་ཅན་ན་རེ་རྫས་ཐ་དད་པའི་ཤིང་གསལ་རྣམས་མ་འདྲེས་པར་མཐོང་བ་ལ་གཞན་ཉིད་ཀྱི་བློ་སྐྱེ་བའི་དཔེར་ཀོག་ཤལ་སོགས་འདུས་པ་ལ་བ་གླང་གི་བློ་སྐྱེ་བ་ཞེས་སྨྲོས་པ་མི་འཐད་དེ། དེ་འགལ་བའི་ཕྱིར་ཞེ་ན། ཕན་ཚུན་རྫས་ཐ་དད་པའི་ཤིང་གསལ་དག་ལ་གཞན་ཉིད་ཀྱི་བློ་སྐྱེ་བ་ཡོད་ཀྱང་ནོག་ལ་སོགས་པ་འདུས་པའི་གོང་བུ་མཐོང་བ་ལས་འདི་བ་གླང་ངོ་སྙམ་པ་དེའི་བློ་སྐྱེ་བ་དཔེར་བརྗོད་པ་ཁོ་བོའི་ལུགས་ལ་མི་འགལ་ཞིང་གྲངས་ཅན་ལུགས་ལ་འགལ་བར་ཐལ། ཁོ་བོས་ནི་ནོག་ལ་སོགས་པ་འདུས་པའི་གོང་བུ་ཁོ་ན་ལ་བ་གླང་ངོ་སྙམ་པའི་བློ་སྐྱེ་བར་འདོད་པས་གཞན་སེལ་ཅིང་གཞན་སེལ་མི་འདོད་པའི་གྲུབ་མཐའ་འགལ་བ་དེ་གྲངས་ཅན་ཁྱོད་ཀྱི་ལུགས་ལ་བརྟེན་པའི་ཉེས་པ་ཡིན་པའི་ཕྱིར་ཞེས་པ་ཁས་བླངས་ཉམས་པའི་དོན་ཏོ། ། གཉིས་པ་ནི་རྗོད་བྱེད་ཀྱི་སྒྲ་དང་རྟོག་པ་འཇུག་པ་དེ་མིན་རྣམ་པར་གཅོད་པའི་གཞན་སེལ་ལ་མི་ལྟོས་ཏེ། དེ་སྒྲུབ་བ་རང་དབང་བའི་དངོས་པོའི་སྒོ་ནས་འཇུག་པའི་ཕྱིར་ཞེ་ན།
དེ་འཇུག་པ་གཞན་སེལ་དེ་ལ་མི་ལྟོས་ཞེས་པ་འདི་ནི་གྲངས་ཅན་རང་གི་རྣམ་རྟོག་གིས་བཏགས་ཤིང་སྤྲོས་པར་ཟད་ཀྱི་དོན་གྱི་སྟེང་དུ་མི་འཐད་དེ། གཞན་སེལ་ལ་ལྟོས་པ་མེད་པའི་རྗོད་བྱེད་ཀྱི་སྒྲ་ཡིས་ནི་རང་གི་བརྗོད་བྱའི་རང་བཞིན་འགའ་ཡང་བརྗོད་པར་མི་བྱ་སྟེ་མི་བྱེད་པའི་ཕྱིར། ། བཞི་པ་གནོད་བྱེད་ཀྱི་རིགས་པ་གཞན་བསྟན་པ་ལ་གསུམ་སྟེ། གྲུབ་ཟིན་བསྒྲུབ་པ་དང་། དངོས་པོ་ལ་རྫས་གཅིག་དང་རྫས་ཐ་དད་དུ་བཏགས་པའི་ཉེས་པ་མི་འཇུག་པ་དང་། གྲངས་ཅན་གྱིས་བརྟགས་པའི་སྤྱི་གསལ་ལ་དེ་ལ་འཇུག་པའོ། ། དང་པོ་ནི། དངོས་པོ་རིགས་སྔ་མ་གཞན་རང་གི་དུས་ན་མེད་པ་མཐོང་བ་ལས་རིགས་དེ་ལས་གཞན་དུ་རྟོགས་པར་བྱེད་ན། འཁོར་བའི་ཐོག་མ་རྟོགས་པའི་ཚད་མའི་བློ་མེད་པར་ཐལ། དེའི་སྔ་མ་མེད་པས་དེ་ལས་གཞན་དུ་ཚད་མས་རྟོགས་པ་མེད་པའི་ཕྱིར་ཞེ་ན།
འཁོར་བའི་ཐོག་མ་རྟོགས་པའི་ཚད་མ་མེད་པར་ཐལ་བ་འདོད་པ་གྲུབ་ཅིང་གྲུབ་ཟིན་བསྒྲུབས་པར་ཐལ། འཁོར་བའི་ཐོག་མ་མེད་པའི་ཕྱིར། མ་གྲུབ་ན། དེར་ཐལ། རྒྱུ་འབྲས་གཅིག་ནས་གཅིག་ཏུ་བརྒྱུད་དེ་འོང་པའི་དུས་ཀྱི་ཐོག་མ་མེད་པའི་ཕྱིར་རོ། གལ་ཏེ་དེ་ཡོད་ན། རྒྱུ་མེད་ཉིད་དུ་ཐལ། དངོས་པོ་གང་ཞིག་རང་རྒྱུ་སྔོན་དུ་མ་སོང་བའི་ཕྱིར་རོ། གསུམ་ཆར་ཁས་བླངས་སོ། ། དེའི་རྟོག་པ་མེད་པར་ཐལ་བ་དེ་གྲངས་ཅན་གྱི་ལུགས་ལ་འཇུག་པར་ཐལ།
རིགས་རྟག་པའི་དངོས་པོ་དེ་རྣམ་འགྱུར་མ་ལུས་པ་ལ་ཆ་མེད་པར་འཇུག་པར་ཁས་བླང་པས་རྟེན་གཅིག་ལ་མཐོང་ན་ཡང་མ་ལུས་པ་ལ་མཐོང་དགོས་པ་ལས། དང་པོའི་གསལ་བ་མེད་པས་དེ་ལ་ཚད་མས་མཐོང་བ་མེད་པའི་ཕྱིར། ཐམས་ཅད་ཁས་བླངས་སོ། ། འོ་ན་གཞན་སེལ་སྨྲ་བ་ཁྱོད་ལ་ཡང་ཤིང་མིན་རྣམ་པར་བཅད་པའི་སྒོ་ནས་ཤིང་གསལ་མཐའ་དག་ལ་ཁྱབ་པར་ཁས་ལེན་པ་འགལ་ཏེ། ཤིང་མ་ཡིན་ཀྱང་མཐའ་ཡས་ལ། ཤིང་གསལ་ཡང་མཐའ་ཡས་པས་མི་ཤེས་པའི་ཕྱིར་ཞེ་ན། ཤིང་ཞེས་པའི་སྒྲས་ཤིང་ཤིང་མ་ཡིན་རང་གི་ཚིག་ཟིན་གྱི་བརྗོད་བྱ་ཡིན་པ་སེལ་བ་དང་ཤིང་རང་གི་གསལ་བ་རྣམས་ལ་འཇུག་པ་ལ་དེ་མཐའ་དག་ཤེས་དགོས་པ་མ་ཡིན་ཏེ། ཤིང་ཞེས་པའི་སྒྲས་རིགས་མི་མཐུན་ལས་ལོག་པའི་སྤྱི་ཡི་སྒོ་ནས་ཤིང་མིན་རང་གི་ཚིག་ཟིན་གྱི་བརྗོད་བྱ་ཡིན་པ་སེལ་བར་བྱེད་པ་ཙམ་ཡིན་ཅིང་དེའི་སྒོ་ནས་ཤིང་གསལ་ལ་འཇུག་པར་ཚད་མས་རྟོགས་པ་ཙམ་ཡིན་གྱི་རྗོད་བྱེད་ཀྱི་སྒྲ་དང་རྟོག་པ་རང་ཡུལ་ལ་སྒྲུབ་པ་རང་དབང་བས་འཇུག་པ་མི་འཐད་པའི་ཕྱིར། གཉིས་པ་ནི། གལ་ཏེ་བདག་ཉིད་གཞན་མེད་པར་མཐོང་བ་ལས་བདག་ཉིད་གསལ་བ་གཞན་ལ་རྟོགས་ན།
བདག་ཉིད་གཞན་མེད་པ་དེ་རྫས་གཅིག་ཡིན་ན་གསལ་བ་ཐམས་ཅད་ལ་གཅིག་པུའི་བློ་ཁོ་ན་སྐྱེ་བར་འགྱུར་ལ། རྫས་ཐ་དད་ཡིན་ན་གསལ་བ་གཅིག་ལ་ཡང་དུ་མའི་བློ་སྐྱེ་བར་འགྱུར་རོ་ཞེ་ན། ཤིང་རང་ཉིད་རིགས་མི་མཐུན་ལ་མེད་པ་དེ་ལ་རྫས་གཅིག་དང་རྫས་ཐ་དད་ཀྱི་བརྟགས་པ་དེ་ཁོ་ནའི་ལུགས་ལ་འཇུག་པ་མི་རིགས་པར་ཐལ། ཤིང་བདག་ཉིད་གཞན་རིགས་མི་མཐུན་ལ་མེད་པ་དེ་ལ་རྫས་གཅིག་ཉིད་རྫས་དུ་མ་ཉིད་ཀྱི་བརྟགས་པ་འཇུག་པར་རིགས་ན་དེ་དངོས་པོར་ཡོད་པར་ཁས་ལེན་དགོས་པ་ལས་དེ་དངོས་པོར་ཁོ་བོས་ཁས་མི་ལེན་པའི་ཕྱིར། སྔ་མ་མ་གྲུབ་ན། རྫས་གཅིག་དང་རྫས་ཐ་དད་དེ་དག་གང་རུང་ཡིན་ན་དངོས་པོ་ཡིན་དགོས་པར་ཐལ། དེ་ཡིན་ན་དངོས་པོ་མ་ཡིན་པ་ལ་འཇུག་པ་མ་ཡིན་པས་ཁྱབ་པའི་ཕྱིར། གསུམ་པ་ནི། གྲངས་ཅན་ཁྱོད་ཀྱིའང་གསལ་བ་དང་ནུས་པ་ཆ་ཤས་མེད་པའི་གཙོ་བོ་གཉིས་ལ་རྫས་གཅིག་དང་རྫས་ཐ་དད་ཀྱི་ཉེས་པ་མཚུངས་པར་འགྱུར་པར་ཐལ། གྲངས་ཅན་ཁྱོད་ཀྱིས་དེ་གཉིས་རྫས་སུ་ཁས་བླངས་ནའང་དེ་གཉིས་རྫས་གཅིག་དང་ཐ་དད་གང་དུའང་ཁས་ལེན་པ་མི་རིགས་པའི་ཕྱིར་རོ། །
ཕྱི་མ་མ་གྲུབ་ན། དེར་ཐལ། རྫས་གཅིག་ཡིན་ན་རྣམ་འགྱུར་ཐམས་ཅད་རྫས་གཅིག་ཏུ་འགྱུར་བ་དང་། གཙོ་བོ་དུ་མ་ཅན་དུ་འགྱུར་བའི་ཕྱིར་དང་། རྫས་ཐ་དད་ཡིན་ན། གཙོ་བོ་དེ་རྣམ་འགྱུར་མ་ལུས་པའི་རང་བཞིན་པ་ཉམས་པའི་ཕྱིར་རོ། ། གསུམ་ཆར་ཁས་བླངས་སོ། ། འདི་ནི་ཞ་མའི་འགྱུར་ལྟར་རོ། ། འགྲེལ་བཤད་ཀྱི་འགྱུར་ལ་ནི། ཁྱོད་ཀྱིའང་གསལ་མིན་ནུས་རྣམས་ལ།
ཐལ་བར་འགྱུར་བར་མཚུངས་པས་སོ། ། ཞེས་པ་སྣང་ངོ་། ། བཞི་པ་སྒྲ་རྟོག་རིམ་ཅན་དུ་འཇུག་པའི་རྒྱུ་མཚན་རྒྱས་པར་བཤད་པ་ལ་བཞི་སྟེ། ཚིག་གིས་བརྗོད་པའི་དངོས་མེད་དབང་མངོན་གྱི་གཟུང་བྱར་མི་འཐད་པ་དང་། རྗོད་བྱེད་ཀྱི་སྒྲ་ལས་བརྗོད་བྱའི་དོན་གྱི་རྟོགས་པ་སྐྱེ་བའི་རིམ་པ་དང་། སྒྲ་དང་དོན་གྱི་འབྲེལ་བ་རྟོགས་པའི་ཚད་མ་གཉིས་ལས་དོན་གཞན་དུ་མི་འཐད་པ་དང་། རིགས་བརྗོད་དང་ཚོགས་བརྗོད་ཀྱི་སྒྲ་འཇུག་པའི་ཁྱད་པར་རོ། ། དང་པོ་ནི། གལ་ཏེ་ཤིང་གི་བདག་ཉིད་རིགས་གཞན་མེད་པ་མཐོང་བ་ལས་ཤིང་གི་གསལ་བ་རྣམས་ལ་གནས་པར་འགྱུར་ན། རིགས་གཞན་མེད་པ་དེ་སྒྲ་ལ་སོགས་པ་གང་ཡང་རུང་བར་མཐོང་སྟེ།
རྣ་བ་ལ་སོགས་པའི་དབང་མངོན་གྱི་གཟུང་དོན་ཡིན་པའི་ཕྱིར་ཏེ། དེ་འཛིན་པ་པོ་དབང་པོ་དྲུག་པ་ཡང་ཡོད་པ་མིན་ཅིང་འཛིན་བྱེད་ཀྱི་ཚད་མ་ཡོད་དགོས་པའི་ཕྱིར་ཞེ་ན། ཤིང་ལ་སོགས་པ་རིགས་མི་མཐུན་གཞན་མེད་པ་དེ་དབང་མངོན་གྱི་གཟུང་དོན་མ་ཡིན་པར་ཐལ། དེ་ལྟར་ཡིན་ན་རྗོད་བྱེད་ཀྱི་སྒྲའི་བརྗོད་བྱའི་དོན་ལ་དཔྱད་པ་འདི་ཡང་དབང་པོའི་མངོན་སུམ་གྱི་བཟུང་དོན་གྱི་སྤྱོད་ཡུལ་ཡིན་དགོས་པ་ལས་དེ་ལྟར་མིན་པའི་ཕྱིར། ཕྱི་མ་མ་གྲུབ་ན། དེར་ཐལ། གང་ཞིག་བརྗོད་པ་དང་ཤིང་མིན་རང་གི་ཚིག་ཟིན་གྱི་བརྗོད་བྱ་ཡིན་པ་གཅོད་པའི་ཤིང་ཞེས་པའི་སྒྲ་ལ་སོགས་པ་འདི་འཇུག་པའི་བདག་རྐྱེན་ལས་དབང་པོ་སོ་སོར་ཡུལ་ལ་འཇུག་པ་མིན་པའི་ཕྱིར། གཉིས་པ་ལ་གསུམ་སྟེ། རྗོད་བྱེད་ཀྱི་སྒྲ་ལས་བརྡ་ལ་མ་བྱང་བ་ལ་དངོས་ཀྱི་བརྗོད་བྱ་རྟོགས་པ་སྐྱེ་བའི་ཚུལ་དང་། བརྡ་ལ་བྱང་བ་ལ་རྟོགས་པ་སྐྱེ་ཚུལ་དང་།
དེ་ཡང་དེ་མིན་རྣམ་པར་གཅོད་པ་ལ་ལྟོས་པའོ། ། དང་པོ་ནི། གལ་ཏེ་རྗོད་བྱེད་ཀྱི་ངག་ལས་བརྗོད་བྱ་རྟོགས་པར་མི་རིགས་ཏེ། གང་ཞིག་ཚིག་གི་ཚོགས་བརྗོད་པ་འདི་རང་གི་ཞེན་པའི་བརྗོད་བྱ་དང་འབྲེལ་པ་མེད་པའི་ཕྱིར། དེས་ན་བརྡ་ལ་མ་བྱང་བས་ངག་ལས་བརྗོད་བྱ་རྟོགས་པའི་ཚུལ་མི་འཐད་ཅེ་ན། བུམ་པ་ལ་སོགས་པའི་སྒྲ་འདི་བུམ་པ་ལ་སོགས་པ་ལ་འབྲེལ་པ་མེད་ཀྱང་བརྡ་ལ་མ་བྱང་བའི་སྐྱེས་བུས་རྗོད་བྱེད་ཀྱི་ངག་ལས་དངོས་ཀྱི་བརྗོད་བྱ་རྟོགས་པའི་ཚུལ་མི་འཐད་པའི་སྐྱོན་མེད་པར་ཐལ། དེ་མེད་ཀྱང་རྗོད་བྱེད་ཀྱི་ངག་གི་དོན་སོ་སོར་སྣང་བ་བརྗོད་པ་གང་ཡིན་པ་དེ་ཡིས་བརྡ་ལ་མ་བྱང་བའི་སྐྱེས་བུ་ལ་དང་པོ་སྒྲ་སྤྱི་དང་དོན་སྤྱི་སོ་སོར་གོ་བའི་རྟོགས་པ་ཉེ་བར་བསྐྱེད་ཅིང་ཕྱིས་བརྡ་ལ་གོམས་པ་ན་དེ་གཉིས་འདྲེས་པར་འཛིན་པའི་རྟོགས་པ་བསྐྱེད་པའི་ཕྱིར་རོ། ། དེ་ལྟར་སྐྱེ་བའི་རྒྱུ་མེད་པ་དང་ཡོད་ཀྱང་རྟག་པ་ལས་སྐྱེ་བ་མ་ཡིན་ཏེ། ལུང་ལས་བྱུང་བའི་རང་བཞིན་དང་རྐྱེན་ལ་སོགས་པ་ཇི་ལྟར་བརྡ་སྦྱར་བའི་ངག་ལས་དོན་དུ་རྣམ་པར་བཏགས་པར་བྱ་བ་ཡིན་པའི་ཕྱིར། གཉིས་པ་ནི།
བརྡ་ལ་བྱང་པའི་སྐྱེས་བུ་ལ་ངག་ལས་དངོས་ཀྱི་བརྗོད་བྱ་གོ་བའི་ཚུལ་ཇི་ལྟར་ཡིན་ཞེ་ན། བརྡ་ལས་བྱུང་བའི་སྐྱེས་བུས་རྗོད་བྱེད་ཀྱི་སྒྲ་ལས་དངོས་ཀྱི་བརྗོད་བྱ་རྟོགས་པའི་ཚུལ་ཡང་ཡོད་དེ། ཇི་ལྟར་གོམས་པའི་བག་ཆགས་ལ་ལྟོས་པའི་རྗོད་བྱེད་ཀྱི་ངག་དག་ལས་དེ་ལྟར་རྟོགས་པ་སྐྱེ་བའི་ཕྱིར་རོ། ། གལ་ཏེ་དེ་ལྟར་ན་རྗོད་བྱེད་ཀྱི་སྒྲས་བརྗོད་པ་ལྟར་ཕྱི་རོལ་གྱི་དོན་ལ་གནས་པར་འགྱུར་རོ་ཞེ་ན། དེ་ལྟར་ཁྱབ་པ་མ་ཡིན་ཏེ། རྗོད་བྱེད་ཀྱི་སྒྲས་ཇི་ལྟར་བརྗོད་པ་བཞིན་དུ་ཕྱི་རོལ་གྱི་དོན་ལ་མེད་དུ་ཟིན་ཀྱང་སྔར་ལྟར་རྟོགས་པའི་སྐྱེ་བའི་ཚུལ་འཐད་པའི་ཕྱིར་རོ། ། གལ་ཏེ་བརྡ་ཇི་ལྟར་སྦྱར་བ་ལྟར་རྗོད་བྱེད་ཀྱི་སྒྲ་ལས་དངོས་ཀྱི་བརྗོད་བྱའི་དོན་ལ་རྟོགས་པ་སྐྱེ་ན། བརྡ་ལས་བྱང་བ་དང་མ་བྱང་བའི་སྐྱེས་བུ་གཉིས་ཀྱི་རྟོགས་པ་སྐྱེ་བའི་ཚུལ་ལ་ཁྱད་པར་མེད་པར་འགྱུར་རོ་ཞེ་ན། དེའི་ཁྱབ་པའང་མེད་དེ། དེ་ལྟར་སྐྱེ་ཚུལ་འཐད་ཀྱང་རང་རང་གི་རྐྱེན་མི་འདྲ་བའི་བག་ཆགས་དང་རྗེས་སུ་འབྲེལ་བས་བརྡ་ལ་བྱང་བ་དང་མ་བྱང་བའི་ཉན་པ་པོ་དུ་མ་ལ་བརྗོད་བྱའི་དོན་གྱི་རྣམ་པ་དུ་མ་སོ་སོར་རྟོགས་པ་སྐྱེ་བ་འཐད་པའི་ཕྱིར་རོ། །
དེའི་མཐུན་རྐྱེན་མེད་པ་མ་ཡིན་ཏེ། རྩེད་འཇོའི་སྙན་ངག་ཐོས་པ་ལས་ཆགས་པ་ཅན་ལ་འདོད་ཆགས་དང་། རྗེས་སུ་མཐུན་པའི་ཤེས་པ་སྐྱེ་བ་དང་། ཆགས་བྲལ་གྱི་སྐྱེས་བུ་ལ་ཡིད་འབྱུང་གི་བློ་སྐྱེ་བ་བཞིན་ཡིན་པའི་ཕྱིར། ཞེས་འགྲེལ་པར་བཤད་དོ། གསུམ་པ་ནི། གལ་ཏེ་བརྡའི་དབང་གིས་ངག་ལས་དོན་ལ་རྟོགས་པ་སྐྱེ་བ་མི་འཐད་དེ། རྗོད་བྱེད་ཀྱི་ངག་རྣམས་ནི་རང་གི་ཞེན་པའི་བརྗོད་བྱའི་དོན་དང་ངོ་བོ་ཉིད་ཀྱིས་འབྲེལ་ཞིང་རྟག་པའི་དངོས་པོའི་སྤྱི་དོན་གཞན་བརྗོད་པ་དང་། རང་གི་བརྗོད་བྱ་སྒྲུབ་པ་རང་དབང་བའི་སྒོ་ནས་བརྗོད་པའི་ཕྱིར་ཞེ་ན། དེའི་རྟགས་དེ་འདྲའི་གཞི་མཐུན་དེ་འཐད་པ་མ་ཡིན་པར་ཐལ།
རྗོད་བྱེད་ཀྱི་སྒྲ་དེ་ཡང་ངག་གི་དོན་གཞན་ལས་རྣམ་པར་བཅད་པའི་གཞན་སེལ་བའི་དོན་ཅན་དུ་འདོད་པ་འཐད་པའི་ཕྱིར། གསུམ་པ་ལ་གཉིས་ཏེ། རྗོད་བྱེད་ཀྱི་སྒྲ་ལས་རྗོད་བྱེད་ཀྱི་སྒྲ་དེ་ལ་སྣང་བའི་སྤྱི་རྟོགས་པའི་ཞེན་པའི་ཚད་མ་རྗེས་དཔག་དུ་འདུས་པ་དང་རྗོད་བྱེད་ཀྱི་སྒྲའི་བདག་རྐྱེན་ལས་སྐྱེས་པའི་རྣམ་རྟོག་སྣ་ཚོགས་མྱོང་བྱེད་རང་རིག་པའི་མངོན་སུམ་དུ་འདུས་པའོ། ། དང་པོ་ནི། གལ་ཏེ་རྗོད་བྱེད་ཀྱི་ངག་ལས་དངོས་ཀྱི་བརྗོད་བྱ་རྟོགས་པའི་ཚད་མ་དེ་ཚད་མ་ཕུང་གསུམ་པ་ཡིན་པས་རྗེས་དཔག་སུ་མི་འདུའོ་ཞེ་ན། དེ་ཚད་མ་ཕུང་གསུམ་དུ་མི་རིགས་པར་ཐལ། མིང་དོན་གྱི་འབྲེལ་པ་ལེགས་པར་ཤེས་པའི་ངག་གིས་དོན་དཔོག་པར་འདོད་པ་འདི་ལ་རྗོད་བྱེད་ཀྱི་སྒྲ་ལས་ལྷ་སྦྱིན་ལ་སེམས་ཡོད་པ་དང་། དོན་སྤྱི་སྣང་བའི་བློ་ཡོད་པར་རྟོགས་པའི་ཞེན་པའི་ཚད་མ་དེ་ནི་རྗེས་དཔག་ལས་གཞན་མིན་པ་སྟེ་རྗེས་དཔག་ཚད་མ་ཡིན་པའི་ཕྱིར་དང་། བུམ་པ་ཞེས་བརྗོད་པའི་སྒྲ་ལས་རྒྱལ་པོའི་ཁབ་དུ་བུམ་པ་ཡོད་པར་རྟོགས་པའི་བློ་ལྟ་བུ་ལ་འདོད་ན་དེ་ནི་ཚད་མར་མི་འཐད་པའི་ཕྱིར་རོ། ། གཉིས་པ་ནི།
གལ་ཏེ་རྣམ་པར་རྟོག་པ་སྣ་ཚོགས་མྱོང་བའི་ཚད་མ་དེ་མངོན་སུམ་ལས་རྫས་གཞན་ཡིན་ཏེ། ། རྣམ་པར་རྟོག་པ་དང་གྲུབ་བདེ་རྫས་གཅིག་པའི་ཕྱིར་ཞེ་ན། གང་ཞིག་ངག་གི་བདག་རྐྱེན་ལ་སྐྱེས་པའི་དངོས་ཀྱི་བརྗོད་བྱའི་དོན་རྟོགས་པའི་རྣམ་པར་རྟོག་པ་སྣ་ཚོགས་མྱོང་ཞིང་ཤེས་པའི་ཚད་མ་དེ་ནི་མངོན་སུམ་ཉིད་ལས་རྫས་གཞན་པ་ཉིད་མ་ཡིན་ཏེ། རྟོག་པ་དེ་ཡང་རང་རིག་པའི་མངོན་སུམ་གྱི་མྱོང་བྱའང་ཡིན་པས་ན་སྟེ་ཡིན་པའི་ཕྱིར། ཁ་ཅིག་དེ་མངོན་སུམ་ལས་གཞན་མ་ཡིན་ཏེ། ཞེས་གཞུང་སོར་བཞག་བྱེད་པ་ནི་མི་འཐད་དེ། དེ་མེད་པར་ཐལ། དེ་མངོན་སུམ་དང་གཅིག་ཀྱང་མ་ཡིན་དེ་དེ་དང་ཐ་དད་ཀྱང་མ་ཡིན་པའི་ཕྱིར། རྟགས་ཕྱི་མ་ཁས་བླངས་སོ། ། བཞི་པ་རིགས་བརྗོད་དང་ཚོགས་བརྗོད་ཀྱི་སྒྲ་འཇུག་པའི་ཁྱད་པར་ལ་གཉིས་ཏེ།
འདོད་རྒྱལ་བའི་སྒྲ་སྤྱི་ལ་མི་འཇུག་པ་སྤང་པ་དང་། རྗོད་བྱེད་ཀྱི་སྒྲ་ཀུན་གྱིས་སྤྱི་བརྗོད་པར་མཚུངས་ན་རིགས་བརྗོད་དང་ཚོགས་བརྗོད་ཀྱི་ཁྱད་པར་མི་འཐད་པ་སྤང་བའོ། ། དང་པོ་ནི། གལ་ཏེ། རིགས་དང་ཡོན་ཏན་དང་། བྱ་བ་དང་རྫས་བརྗོད་པའི་རྒྱུ་མཚན་ངེས་པ་དང་ལྡན་པའི་དོན་དུ་མ་གཞན་བསལ་བའི་སྒོ་ནས་བརྗོད་པའི་ཕྱིར་སྤྱིའི་ངོ་བོ་བརྗོད་པར་བྱེད་ཀྱང་འདོད་རྒྱལ་བའི་སྒྲ་རྣམས་ནི་སྤྱིའི་ཡུལ་ཅན་དུ་མི་འཐད་དེ། དངོས་པོ་གཅིག་ཁོ་ན་ལ་འཇུག་པའི་ཕྱིར་དང་། སྤྱི་ནི་དུ་མ་ལ་བརྟེན་པ་ཡིན་པའི་ཕྱིར་ཞེ་ན། འདོད་རྒྱལ་བའི་སྒྲ་རྣམས་ཀྱིས་སྤྱི་མི་བརྗོད་པའི་སྐྱོན་ཡོད་པ་མ་ཡིན་ཏེ། འདོད་རྒྱལ་བའི་སྒྲ་ལའང་བརྗོད་བྱའི་དོན་གྱི་དབྱེ་བས་རིགས་བརྗོད་ཀྱི་སྒྲ་ཡན་ལག་དུ་མ་ལ་དངོས་སུ་འཇུག་པ་དང་།
ཚོགས་པའི་སྒྲ་ཚོགས་པ་ཅན་ལ་བཏགས་ནས་འཇུག་པ་དང་། ཚོགས་པ་ལ་ལར་དངོས་སུ་བརྗོད་པར་བྱེད་པའི་སྒྲ་རྣམས་ཀྱང་སྤྱིའི་ཡུལ་ཅན་ཁོ་ན་ཡིན་པའི་ཕྱིར། དཔེར་ན་ཚོགས་པ་ཅན་ལ་ཚོགས་པར་བཏགས་པ་གྲོང་གི་ཕག་བཟའ་བྱ་མ་ཡིན་ནོ་ཞེས་བརྗོད་པ་ན་དེའི་ཡན་ལག་གི་ཆ་ཤས་རྣམས་ཀྱང་བཟའ་བྱ་མ་ཡིན་པར་བསྟན་པ་ལྟ་བུའོ། ། གཉིས་པ་ལ་གཉིས་ཏེ། ཚོགས་བརྗོད་ཀྱི་སྒྲ་ཚོགས་པ་ཅན་ལ་བཏགས་ནས་འཇུག་པ་གྲངས་སོགས་རྟག་པའི་དངོས་པོ་ལ་མི་ལྟོས་པའི་དཔེ་དང་། རིགས་བརྗོད་ཀྱི་སྒྲ་རང་གི་རིགས་ཅན་དུ་གྱུར་པའི་ཚོགས་པ་ཅན་དང་ཚོགས་པ་དུ་མ་ལ་དངོས་སུ་འཇུག་ཀྱང་སྤྱི་བརྗོད་པ་ལ་ལྟོས་པར་བསྟན་པའོ། ། དང་པོ་ནི། གལ་ཏེ་སྒྲ་གཉིས་ཀ་ཡང་སྤྱི་བརྗོད་པར་བྱེད་པ་ཡིན་ན་རིགས་དང་ཚོགས་པ་བརྗོད་པའི་སྒྲ་ལ་ཁྱད་པར་མེད་པར་འགྱུར་རོ་ཞེ་ན། སྒྲ་དེ་གཉིས་ཀྱིས་སྤྱི་བརྗོད་བྱར་བྱས་པར་མཚུངས་ན་སྒྲ་དེ་གཉིས་ཁྱད་པར་མེད་པའི་ཁྱབ་པ་མེད་དེ། སྒྲ་དེ་གཉིས་ཀྱིས་སྤྱི་བརྗོད་བྱར་བྱས་པར་མཚུངས་ཀྱང་རིགས་ཀྱི་སྒྲས་རང་གི་གསལ་བ་སོ་སོ་ལ་དངོས་སུ་འཇུག་ཅིང་ཚོགས་པའི་སྒྲ་ནི་ཚོགས་པའི་ཆ་ཤས་རྣམས་ལ་བཏགས་ནས་འཇུག་པའི་ཕྱིར་རོ། །
མ་གྲུབ་སྟེ། ཚོགས་པའི་སྒྲ་གྲངས་སོགས་རྟག་པའི་དངོས་པོ་ལ་ལྟོས་ནས་འཇུག་པའི་ཕྱིར་ཞེ་ན། གཏན་ཚིགས་མ་གྲུབ་སྟེ། ཚོགས་པའི་སྒྲ་ཚོགས་པ་ཅན་ལ་བཏགས་ནས་འཇུག་པ་གྲངས་སོགས་རྟག་པའི་དངོས་པོ་ལ་ལྟོས་པ་མེད་པར་རབ་ཏུ་འཇུག་པ་དཔེར་ན་ཆུ་ལ་སོགས་པའི་ཐིགས་པ་གྲངས་སོགས་རྟག་པའི་དངོས་པོ་ལ་མི་ལྟོས་པར་ཐིགས་པ་གཅིག་ལ་ཡང་ཐིགས་པའི་སྒྲ་འཇུག་ཅིང་དུ་མ་ལ་ཡང་འཇུག་པ་དང་མཚུངས་པའི་ཕྱིར་དང་། དེ་ལྟར་འཇུག་པ་དཔེར་ན་ཆུའི་གྲངས་དང་ཚད་ཉིད་ལྟེ་བ་དང་། བརླ་དང་། པུས་མོ་ཙམ་ནུབ་པ་ལ་མི་ལྟོས་པའི་ཕྱིར་དང་། དབྱིབས་རིང་པོ་དང་། ཟླུམ་པོ་དང་། གྲུ་བཞི་ལ་སོགས་པའི་རྟག་པའི་དངོས་པོ་ལ་མི་ལྟོས་པའི་ཕྱིར་དང་།
དེ་བཞིན་དུ་ཁུར་ཚུར་གྱི་སྒྲ་ཁུ་ཚུར་གྱི་ཆ་ཤས་རྣམས་ལ་བདེན་པར་དངོས་སུ་མི་འཇུག་པའི་ཕྱིར་རོ། ། ཚོགས་པའི་སྒྲའི་འཇུག་ཚུལ་གཅིག་ཁོ་ནར་ཟད་པ་མ་ཡིན་ནམ་ཞེ་ན། འདུས་པ་ཚོགས་པའི་སྒྲའི་འཇུག་ཚུལ་དུ་མ་ཡོད་དེ། ཚོགས་པ་བརྗོད་པ་ལ་ཡང་ཡན་ལག་སོ་སོ་བ་རྫོགས་པར་བརྗོད་པར་བྱེད་པ་གྲོང་གི་སྒྲ་ཁང་པ་དང་། ཞིང་དང་། ལམ་དང་། ལྕགས་རི་དང་། སྐྱེས་བུ་སོགས་ཚོགས་པ་བརྗོད་པ་ན་དེའི་ཕྱོགས་གཅིག་སྐྱེས་བུ་ལ་བཏགས་ནས་འཇུག་པའི་ཕྱིར་དང་། ལུས་ཀྱི་སྒྲ་ལུས་ཀྱི་ཆ་ཤས་ལ་བཏགས་ནས་འཇུག་པའི་ཕྱིར་དང་། འཇུག་པར་མི་བྱེད་པ་ཁྱུ་ཞེས་པའི་སྒྲ་བ་གླང་ལྟ་བུ་རེ་རེ་བ་ལ་བདེན་པར་མི་ལྟོས་པའི་ཕྱིར་དང་།
དེ་བཞིན་དུ་རིང་པོ་ལ་སོགས་པའི་དབྱིབས་ཀྱི་སྒྲ་ཡང་ཆ་ཅན་ལ་སེལ་བའི་དབང་གིས་འཇུག་གི་ཆ་ཤས་ལ་སྒྲུབ་པའི་དབང་གིས་མི་འཇུག་པའི་ཕྱིར་དང་། ཁ་དོག་ཁྲ་བོའི་སྒྲ་ཡང་དེའི་ཆ་ཅན་ལ་སེལ་བའི་དབང་གིས་འཇུག་གི་ཆ་ཤས་སྔོན་པོ་ལ་སོགས་ལ་སྒྲུབ་པའི་དབང་གིས་མི་འཇུག་པའི་ཕྱིར་རོ། ། གལ་ཏེ་ཚོགས་པའི་སྒྲ་ཚོགས་པ་ཅན་ལ་འཇུག་པ་དེ་ཆ་ཤས་ཀྱིས་ཁྱད་པར་དུ་བྱས་ནས་བདེན་པར་འཇུག་པ་ཡིན་ནོ་ཞེ་ན། ཚོགས་པའི་སྒྲས་ཚོགས་པ་ཅན་ལ་འཇུག་པ་དེ་ཆ་ཤས་ཀྱིས་བདེན་པར་ཁྱད་པར་དུ་བྱས་ནས་འཇུག་པ་མིན་པར་ཐལ། ཚོགས་པའི་སྒྲ་ཡིས་མཐའ་ཡས་པའི་ཚོགས་པ་དེ་ཡི་ཆ་ཤས་ལ་བདེན་པར་རབ་ཏུ་འཇུག་པ་ཚད་མས་དམིགས་པ་མ་ཡིན་པའི་ཕྱིར་རོ། ། གཉིས་པ་ནི། གལ་ཏེ་རིགས་བརྗོད་ཀྱི་སྒྲ་རང་གི་རིགས་ཅན་དུ་གྱུར་པའི་ཚོགས་པ་དང་། ཚོགས་པ་ཅན་དང་ཚོགས་པ་དུ་མ་ལ་དངོས་སུ་འཇུག་ན་སྤྱི་བརྗོད་པ་ལ་ལྟོས་པ་མི་འཐད་དོ་ཞེ་ན། དེའི་ཁྱབ་པ་མེད་དེ། རིགས་བརྗོད་ཀྱི་སྒྲ་རྣམས་ནི་རང་གི་རིགས་ཅན་ཉིད་བརྗོད་བྱར་མི་སྤང་བ་དང་།
ཤིང་གི་སྒྲ་ལས་ཤ་པ་སོགས་སྐབས་སྟོབས་ཀྱིས་རྟོགས་པའི་དོན་ནི་བརྡས་བཏགས་ནས་བསྟན་པ་འཐད་པའི་ཕྱིར་རོ། ། སྤྱིའི་དོན་བསྡུ་བ་ནི། སྒྲ་བྱུང་གི་བློ་དེ་ཚད་མ་ཕུང་གསུམ་ཡིན་ནོ། ཞེ་ན། དེ་མི་འཐད་པར་ཐལ། བུམ་པ་ཞེས་པའི་སྒྲ་བུམ་པ་དང་ངོ་བོ་ཉིད་ཀྱིས་འབྲེལ་པ་མ་ཡིན་གྱི་བརྡའ་ཙམ་གྱིས་བཏགས་པའི་ཕྱིར་རོ། ། གཉིས་པ་ནི། སྒྲ་བྱུང་གི་བློ་ཚད་མ་ཕུང་གསུམ་ཡིན་པ་བཀག་པ་ལ་དགོས་པ་ཅི་ཡོད་ཅེ་ན། དེའི་དགོས་པ་ཡོད་དེ། སྒྲ་བྱུང་གི་བློ་ཚད་མ་ཕུང་གསུམ་ཡིན་པ་རྒྱས་པར་བཀག་པའི་ཕྱོགས་འདིས་དོན་གྱིས་གོ་བ་དང་།
དཔེ་ཉེར་འཇལ་དང་། ཞེས་གྲགས་པ་དང་། སྙམ་སེམས་པ་སོགས་ཚད་མ་ཕུང་གསུམ་དུ་འདོད་པའི་ལྷག་མ་རྣམས་ལའང་ཉེས་པ་བརྗོད་པའི་ཚུལ་བདེ་བླག་ཏུ་ཤེས་པར་བྱ་བའི་ཆེད་ཡིན་པའི་ཕྱིར་རོ། ། དངོས་སུ་མི་མཐུན་ཕྱོགས་བཀག་ནས། དོན་གྱི་རང་ཕྱོགས་སྒྲུབ་པའི་ཚུལ། གཞན་སེལ་ལེའུ་རྣམ་གཞག་དོན། ། རིགས་པས་བཤད་ལ་བལྟད་མོ་བལྟོས། ། ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། ། གཉིས་པ་ལེའུ་མཚན་བསྟན་པ་ནི། ཚད་མ་ཀུན་ལས་བཏུས་པ་ལས་གཞན་སེལ་བརྟག་པའི་ལེའུའི་རྒྱན་ཏེ་ལྔ་པའོ།།
༄༅། །གསུམ་པ་ཕྱིར་རྒོལ་བའི་རྟེན་ཅན་ལྟག་ཆོད་བཤད་པ་ལ་གཉིས་ཏེ། ལེའུ་གཞུང་བཤད་པ་དང་། ལེའུ་མཚན་བསྟན་པའོ། ། དང་པོ་ལ་གཉིས་ཏེ། སྤྱིའི་དོན་དང་། གཞུང་གི་དོན་ནོ། ། དང་པོ་ནི། གཉེན་པོ་སུན་འབྱིན་ཡང་དག་དང་། སྤང་བྱ་ལྟག་ཆོད་ཀྱི་རང་བཞིན་ཇི་ལྟར་ཞེ་ན། ཚད་མ་རྣམ་པར་ངེས་པ་ལས།
མ་ཚང་སོགས་བརྗོད་སུན་འབྱིན་ཡིན། ། དེར་སྣང་བ་ནི་ལྟག་ཆོད་དོ། ། ཞེས་བཤད་པ་ལྟར་ཤེས་པར་བྱ་སྟེ། རྒོལ་བས་སྒྲུབ་བྱེད་བཀོད་པས་ཕྱིར་རྒོལ་གྱི་ངོར་ངེས་པའི་ཤེས་པ་བསྐྱེད་པར་མི་ནུས་ཤིང་། སྐབས་དང་མཐུན་པར་སྒྲ་མི་རྟག་པར་སྒྲུབ་པ་ལ་སྒྲ་ཆོས་ཅན། མི་རྟག་སྟེ། མིག་ཤེས་ཀྱི་བཟུང་བྱ་ཡིན་པའི་ཕྱིར་ཞེས་པ་ལྟ་བུ། ཕྱོགས་ཆོས་མ་ཚང་བ་དང་། གཞལ་བྱ་ཡིན་པའི་ཕྱིར་ཞེ་པ་ལྟ་བུ། རྗེས་འགྲོ་མེད་པ་དང་།
བྱས་པ་ཡིན་ཏེ། མི་རྟག་པའི་ཕྱིར་ཞེས་པ་ལྟ་བུ། བྱས་པས་སྒྲ་མི་རྟག་པར་བསྒྲུབ་པ་ལ་ལྟོས་ནས་རྗེས་འགྲོ་ཕྱིན་ཅི་ལོག་ལ་སོགས་པ་བརྗོད་པ་ལ་ཕྱིར་རྒོལ་གྱིས་མིག་ཤེས་ཀྱི་བཟུང་བྱ་ཆོས་ཅན། སྒྲ་མི་རྟག་པར་སྒྲུབ་པའི་རྟགས་ཡང་དག་མ་ཡིན་པར་ཐལ། དེ་སྒྲུབ་ཀྱི་ཕྱོགས་ཆོས་མ་ཚང་བའི་ཕྱིར་ཞེས་བརྗོད་པར་བྱེད་པའི་ངག་ནི་སུན་འབྱིན་ཡང་དག་ཡིན་ཏེ། དེ་ཡང་སྒྲུབ་བྱེད་མེད་པར་ཕྱོགས་ཆོས་མ་ཚང་ཞེས་པ་ཙམ་མ་ཡིན་གྱི་ཕྱོགས་ཆོས་མ་ཚང་བའི་རྒྱུ་མཚན་ཡང་དག་བརྗོད་པའི་སྒོ་ནས་རྒོལ་བའི་འདོད་དོན་འགྲུབ་པའི་ནུས་པ་བཅོམ་ཞིང་གེགས་བྱེད་པ་ཡིན་པའི་ཕྱིར་རོ། ། གལ་ཏེ་དངོས་པོའི་གནས་ཆོད་ལ་སྒྲུབ་བྱེད་ཡང་དག་ཡིན་ཀྱང་རྒོལ་བས་བསྒྲུབ་པར་མ་ནུས་ན་སྔར་བཤད་པ་བཞིན་དུ་འགྱུར་རོ་ཞེ་ན། རྒོལ་བ་ལ་སྤོབས་པ་མེད་པས་ཚར་གཅོད་པའི་གནས་ཡིན་ལ། ཕྱིར་རྒོལ་བས་བསྒྲུབས་ནས་ངེས་ཤེས་བསྐྱེད་ནུས་ཀྱང་སྔར་གྱི་སྒྲུབ་བྱེད་སྐྱོན་ཅན་ལས་མ་འདས་སོ། ། གལ་ཏེ་སུན་འབྱིན་ཡང་དག་དུ་འགྱུར་བ་ལ་དོན་སྐྱོན་ཞུགས་པར་སྟོན་ནུས་པ་འབའ་ཞིག་གིས་ཁྱབ་པ་ཡིན་ནམ་ཞེ་ན།
མ་ཡིན་ཏེ། གཞན་དོན་རྗེས་དཔག་གི་སྐབས་སུ་བློའི་སྐྱོན་དང་། སྒྲའི་སྐྱོན་ཞུགས་པར་བསྟན་པས་ཀྱང་སུན་འབྱིན་ཡང་དག་དུ་འགྱུར་བའི་ཕྱིར། དེས་ན་སུན་འབྱིན་ཡང་དག་ཡིན་ན་རྒོལ་བའི་འདོད་ཡུལ་ཕྱིན་ཅི་ལོག་དུ་བྱེད་ནུས་པས་ཁྱབ་པ་ཡིན་ནོ། ། ཕྱིར་རྒོལ་གྱིས་ལན་རྣལ་མར་བསམ་ཀྱང་སྐྱོན་མེད་ལ་སྐྱོན་དུ་བརྗོད་པའི་ངག་ནི། སུན་འབྱིན་ལྟར་སྣང་བ་ལྟག་ཆོད་དེ། ཕྱིར་རྒོལ་གྱི་ལན་ལོག་པ་མཐའ་དག་ཡིན་ཡང་། རང་གིས་ཉེས་པར་བརྗོད་པ་ཇི་ལྟ་བ་བཞིན་དུ་རང་ལ་ཉེས་པ་མཚུངས་པར་འཇུག་པའི་སུན་འབྱིན་ནི། ལྟག་ཆོད་ཀྱི་མཐར་ཐུག་པ་ཐ་ཤལ་བའོ། ། རྩོད་རིགས་ལས།
སྒྲུབ་པའི་ཡན་ལག་མི་བརྗོད་ཅིང་། སྐྱོན་མི་བརྗོད་པ་གཉིས་པོ་དག ། ཚར་བཅད་པ་ཡི་གནས་ཡིན་གྱི། ། གཞན་དུ་མི་རིགས་ཕྱིར་མི་འདོད། ། ཅེས་བཤད་པ་ལས། སྒྲུབ་བྱེད་ཡང་དག་འགོད་པར་ཁས་བླངས་ནས་སྐབས་ལ་བབས་བཞིན་དུ། སྒྲུབ་བྱེད་ཡང་དག་མི་བརྗོད་པ་དང་། སྐྱོན་ཅན་བརྗོད་པ་ནི། ཚར་གཅོད་པའི་གནས་དང་། སུན་འབྱིན་བརྗོད་པར་ཁས་བླངས་ནས་མི་བརྗོད་པ་དང་།
ཕྱིན་ཅི་ལོག་བརྗོད་པ་ཡང་ཚར་གཅོད་པའི་གནས་ཡིན་ནོ། ། སུན་འབྱིན་བརྗོད་པའི་དུས་ཀྱང་། སྐབས་དེའི་སྒྲུབ་བྱེད་རྫོགས་ནས་ཡིན་གྱི། མ་རྫོགས་པར་སུན་འབྱིན་བྱེད་པ་ནི་ཚར་བཅད་པའི་གནས་ཡིན་པར་གསུངས་པས། རྒོལ་བའི་ཚིག་བརྗོད་མ་ཐག་སུན་འབྱིན་འཕེན་སྐད་བྱེད་པ་ནི་རིགས་པའི་རྣམ་གཞག་མི་ཤེས་པའི་རྣམ་འགྱུར་སྟེ། རྣམ་ངེས་དང་། མངོན་པ་ཀུན་ལས་བཏུས་པར་བཤད་པ་ལྟར་ཤེས་པར་བྱའོ། ། རྩོད་རིགས་ནས་རྒྱས་པར་བཤད་ཀྱང་ཚིག་མང་དུ་དོགས་པས་འདིར་མ་བྲིས་སོ། ། གཉིས་པ་ལ་གསུམ་སྟེ། ལྟག་ཆོད་བཤད་པའི་དགོས་པ་དང་།
ལྟག་ཆོད་དང་སུན་འབྱིན་ལྟར་སྣང་དེ་དག་ལྟག་ཆོད་དུ་འགྱུར་བའི་ཚུལ་བཤད་པ་དང་། རྩོད་སྒྲུབ་མཁན་པོའི་ལྟག་ཆོད་ཀྱི་གྲངས་ངེས་དགག་པའོ། ། དང་པོ་ལ་གཉིས་ཏེ། དངོས་དང་། ལྟག་ཆོད་ལ་ལན་བརྗོད་རིགས་པའི་རྒྱུ་མཚན་ནོ། ། དང་པོ་ནི། ཚད་མ་ནི་དངོས་པོའི་དེ་ཁོ་ན་ཉིད་རྟོགས་པའི་ཐབས་དང་། གཞལ་བྱའི་གནས་ལུགས་རྟོགས་པ་ཚད་མ་ལ་རག་ལས་པས་སྒྲ་བྱུང་ལ་སོགས་པ་ཚད་མ་ཕུང་གསུམ་བཀག་ནས་ཚད་མ་གཉིས་ལས་རྫས་གཞན་པའི་ཚད་མ་འགོད་པ་ཡང་མི་རིགས་མོད། གལ་ཏེ་རིགས་སུ་ཆུག་ནའང་། ཚད་མ་ལྟར་སྣང་དང་།
ཕྱོགས་དང་། གཏན་ཚིགས་དང་། དེའི་སྐྱོན་རྣམས་བཤད་པ་ལ་དགོས་པ་ཅི་ཡོད་ཅེ་ན། ཕྱོགས་ཆོས་མ་ཚང་བ་དང་། ཁྱབ་པ་མ་ངེས་པ་དང་འགལ་བ་ལ་སོགས་པ་སྒྲུབ་བྱེད་ཀྱི་སྐྱོན་དང་། སུན་འབྱིན་ལྟར་སྣང་སོགས་བརྗོད་པ་ཆོས་ཅན། དགོས་པ་ཡོད་དེ། སྒྲུབ་བྱེད་ཡང་དག་འགོད་པར་ཁས་བླངས་ནས་སྒྲུབ་བྱེད་ཀྱི་ཚད་མ་ལྟར་སྣང་བརྗོད་ཀྱང་རང་གི་ཕྱོགས་ངེས་པར་འགྲུབ་པའི་སྒྲུབ་བྱེད་ཡང་དག་ཏུ་བརྗོད་པར་འདོད་པ་རྣམས་ལ་རིགས་པའི་ཆ་ཤས་ཏེ། སྒྲུབ་བྱེད་ཀྱི་ཡན་ལག་སྐྱོན་མེད་སྨྲ་བ་བཞིན་དུ་རང་གི་ཕྱོགས་འགྲུབ་པ་མཚུངས་པ་མ་ཡིན་ནོ། ། ཞེས་བསྟན་ནས་རྟོགས་པའི་ཆེད་ཡིན་པའི་ཕྱིར།
དེས་ན་ལོག་རྟོག་སེལ་བའི་དགོས་པ་ཅན་ནོ། ། གཉིས་པ་ནི། གལ་ཏེ་སྒྲུབ་བྱེད་སྐྱོན་ཅན་ལ་སྐྱོན་ཅན་དུ་བརྗོད་པ་དང་། སུན་འབྱིན་ལྟར་སྣང་ལ་ལྟག་ཆོད་དུ་སྟོན་པའི་ལན་འདི་མི་རིགས་ཏེ། མཐའ་ཡས་པའི་ཕྱིར་ཞེ་ན། དེ་ལྟར་དུ་སྟོན་པའི་ལན་འདི་བརྗོད་པར་རིགས་པ་ཡིན་ཏེ། སྒྲུབ་བྱེད་ཀྱི་སྐྱོན་དེ་ཉིད་རབ་ཏུ་བསྟན་པར་བྱ་བའི་ཕྱིར་དང་། སུན་འབྱིན་པ་ལྟར་སྣང་བ་ལྟག་ཆོད་དུ་བརྗོད་པའི་ཆེད་དུ་ཡིན་པའི་ཕྱིར་དང་། ལྟག་ཆོད་ལ་ནི་རྗེས་མཐུན་གྱི་ལན་དེ་སྐྱོན་ཅན་དུ་ཤེས་པའི་ཆེད་ཡིན་པའི་ཕྱིར། གཉིས་པ་ལྟག་ཆོད་དང་སུན་འབྱིན་ལྟར་སྣང་དེ་དག་ལྟག་ཆོད་དུ་འགྱུར་བའི་ཚུལ་བཤད་པ་ལ་གཉིས་ཏེ།
ལྟག་ཆོད་སྔ་མ་བཅུ་བཤད་པ་དང་། ཕྱི་མ་བཞི་བཤད་པའོ། ། དང་པོ་ལ་གཉིས་ཏེ། སྔ་མ་གཉིས་བཤད་པ་དང་། ཕྱི་མ་བརྒྱད་བཤད་པའོ། ། དང་པོ་ལ་གཉིས་ཏེ། ལྟག་ཆོད་ངོས་བཟུང་བ་དང་། དེ་སུན་འབྱིན་ལྟར་སྣང་དུ་བསྟན་པའོ། ། དང་པོ་ནི། ཅིའི་ཕྱིར་ཕྲན་པ་དང་མ་ཕྲད་པ་དག་མཚུངས་པའི་ལྟག་ཆོད་ཅེས་ཟེར་ན།
དུང་གི་སྒྲ་ཆོས་ཅན། མི་རྟག་སྟེ། རང་རྒྱུའི་རྩོལ་བ་ལས་བྱུང་བའི་ཕྱིར་ཞེས་བཀོད་པ་ལ། རྟགས་འདི་བསྒྲུབ་བྱ་དང་ཕྲད་ནས་སྒྲུབ་པར་བྱེད་དམ་མ་ཕྲད་པར་བྱེད། དང་པོ་ལྟར་ན། ཆུ་ཀླུང་དང་རྒྱ་མཚོ་འཕྲད་པ་བཞིན་དུ། བསྒྲུབ་བྱ་དང་འདྲེས་པས་ཁྱད་པར་མེད་པར་འགྱུར་ལ། མ་གྲུབ་པར་འཕྲད་པར་མི་འཐད་པས་སྒྲུབ་པ་དང་འཕྲད་ན་བསྒྲུབ་བྱ་གྲུབ་ཟིན་ནས་གཏན་ཚིགས་དགོས་པ་མེད་དོ། ། གཉིས་པ་ལྟར་ན། མ་ཕྲད་པས་གཏན་ཚིགས་མ་ཡིན་པ་དང་ཁྱད་པར་མེད་པས་སྒྲུབ་བྱེད་ཡང་དག་མ་ཡིན་ནོ་ཞེས་པའི་རྩོད་ངག་ཆོས་ཅན།
ཕྲད་པ་དང་མ་ཕྲད་པ་དག་མཚུངས་པའི་ལྟག་ཆོད་ཅེས་བརྗོད་དུ་རུང་སྟེ། རང་གིས་གཞན་གྱི་གཏན་ཚིགས་ལ་ཕྲད་མ་ཕྲད་བརྟགས་ནས་སྐྱོན་བརྗོད་པ་ཇི་ལྟ་བ་བཞིན་དུ་རང་གི་སུན་འབྱིན་ལ་ཡང་སྐྱོན་ཇི་ལྟ་བ་བཞིན་དུ་མཚུངས་པའི་སུན་འབྱིན་ལྟར་སྣང་བ་ཡིན་པའི་ཕྱིར། ཡང་རང་རྒྱུའི་རྩོལ་བ་ལས་བྱུང་བ་ཆོས་ཅན། ཁྱོད་དུང་གི་སྒྲ་མི་རྟག་པར་སྒྲུབ་པའི་བསྒྲུབ་བྱ་དང་ཕྲད་མ་ཕྲད་སོགས་སྔར་བཞིན་བཏགས་པའི་སུན་འབྱིན་ལྟར་སྣང་ཡིན་ན་ཕྲད་པ་དང་མ་ཕྲད་པ་དག་མཚུངས་པའི་ལྟག་ཆོད་ཡིན་ཏེ། ཁྱོད་དེ་ལྟར་སྒྲུབ་པའི་གཏན་ཚིགས་ཡང་དག་ཡིན་པའི་ཕྱིར་ཞེས་བྱའོ། ། འོག་མ་རྣམས་ལ་ཡང་ཚུལ་འདི་བཞིན་དུ་ཤེས་པར་བྱའོ། ། སྔར་བཤད་པའི་གཏན་ཚིགས་ལ། རྟགས་དེ་བསྒྲུབ་བྱ་ལས་སྔར་གྲུབ་ན་འདི་གང་གི་གཏན་ཚིགས་ཡིན། ཕྱིས་གྲུབ་ན་གོ་བྱེད་དུ་མི་རུང་ལ། དུས་མཉམ་དུ་གྲུབ་ན་རྭ་གཡས་གཡོན་བཞིན་དུ་གཉིས་ཀ་གྲུབ་པ་ལ་སྒྲུབ་མི་དགོས་པས་གཏན་ཚིགས་ཡང་དག་མ་ཡིན་ནོ་ཞེས་དུས་གསུམ་ལ་བརྟགས་ནས་བརྗོད་པའི་རྩོད་ངག་ཆོས་ཅན།
རྟགས་སུ་བརྗོད་འདོད་མིན་པ་སྟེ། གཏན་ཚིགས་མིན་པ་མཚུངས་པའི་ལྟག་ཆོད་ཅེས་བརྗོད་རུང་སྟེ། རང་གིས་གཞན་གྱི་གཏན་ཚིགས་ལ་དུས་གསུམ་དུ་བརྟགས་ནས་སྐྱོན་བརྗོད་པ་ཇི་ལྟ་བ་བཞིན་དུ་རང་གི་སུན་འབྱིན་ལ་ཡང་སྐྱོན་ཇི་ལྟ་བ་བཞིན་དུ་མཚུངས་པའི་སུན་འབྱིན་ལྟར་སྣང་ཡིན་པའི་ཕྱིར་རོ། ། གཉིས་པ་དེ་སུན་འབྱིན་ལྟར་སྣང་དུ་བསྟན་པ་ནི། སྔར་བཤད་པའི་ལྟག་ཆོད་གཉིས་སུན་འབྱིན་ལྟར་སྣང་ཡིན་པའི་གཏན་ཚིགས་མ་གྲུབ་བོ་ཞེ་ན། ཕྲད་པ་དང་མ་ཕྲད་པ་དག་མཚུངས་པའི་ལྟག་ཆོད་སོགས་སྔར་བཤད་པ་གཉིས་པོ་དེ་ཆོས་ཅན། སུན་འབྱིན་ལྟར་སྣང་ཡིན་པར་ཐལ། གཏན་ཚིགས་ཡང་དག་ཏུ་མ་ཚང་བ་ལ་བསྐུར་པ་འདེབས་པའི་རྩོད་པ་རྗེས་མཐུན་པ་སུན་འབྱིན་གྱི་གཟུགས་ཅན་ཙམ་གྱི་རྩོད་པའི་ངག་ཡིན་པའི་ཕྱིར། རང་རྒྱུའི་རྩོལ་བ་ལས་བྱུང་བ་ཙམ་དུ་མ་ཟད་གཏན་ཚིགས་ཙམ་ལ་བསྐུར་པ་འདེབས་པའི་སུན་འབྱིན་ཡིན་ཏེ། རང་གིས་གཞན་ལ་བརྟགས་ནས་སྐྱོན་བརྗོད་པ་ཇི་ལྟ་བ་བཞིན་དུ་སུན་འབྱིན་དང་སུན་དབྱུང་བྱ་གཉིས་ཕྲད་མ་ཕྲད་བརྟགས་ན་ཡང་ཉེས་པ་རང་ལ་མཚུངས་པའི་རྩོད་ངག་ཡིན་པའི་ཕྱིར་རོ། །
དོན་འདི་འགྲེལ་བཤད་ཀྱི་འགྱུར་དུ། དགག་པ་མཚུངས་པ་ཉིད་ཀྱི་ཕྱིར་ཞེས་སྣང་བས་དེའི་དོན་བཞིན་དུ་བཤད་པའོ། ། ཞ་མའི་འགྱུར་ལ་འདི་མི་སྣང་བས་དཔྱད་པར་བྱའོ། ། གལ་ཏེ་སྐབས་དེར་བསྒྲུབ་བྱ་ནི་བསྐྱེད་བྱ་དང་ཤེས་བྱ་དང་གཉིས་ཡིན་ལ། སྒྲུབ་བྱེད་ནི་གཏན་ཚིགས་དང་། གཏན་ཚིགས་བརྗོད་པའི་ཚིག་གཉིས་ལས། བསྐྱེད་བྱ་སྐྱེད་བྱེད་ལ་བསམས་ནས་འབྲས་བུའི་སྔར་རྒྱུ་སྒྲུབ་དགོས་པས། སྔ་ཕྱིའི་བརྟག་པ་སྐྱོན་དུ་མི་འཇུག་ལ། བསྒྲུབ་བྱ་རྟོགས་པའི་ངེས་ཤེས་སྔར་མ་སྐྱེས་པ་ལ་གཏན་ཚིགས་འཇུག་པ་ཡིན་གྱི། རྗེས་དཔག་སྐྱེས་ནས་གཏན་ཚིགས་དགོས་པ་མེད་པའི་ཕྱིར།
རྗེས་དཔག་བསྒྲུབ་བྱ་དང་། སྒྲུབ་བྱེད་ཀྱི་ཚིག་གིས་བརྗོད་པའི་དོན་རྟགས་ཡིན་པ་ལ་བསམས་ནས་རྩོད་པ་ཡིན་ནོ་ཞེ་ན། དེ་འདྲའི་སུན་འབྱིན་དེ་མ་གྲུབ་པ་ལྟར་སྣང་ཡིན་པར་ཐལ། སྒྲ་དང་མི་རྟག་པའི་ཚོགས་དོན་དེ་སྒྲུབ་ཀྱི་སྒྲུབ་བྱ་ཡིན་གྱི་རྟོགས་པ་སྟེ། དེ་བརྗོད་པའི་ཚིག་དེ་སྒྲུབ་ཀྱི་བསྒྲུབ་བྱ་མ་ཡིན་པས། དེ་བརྗོད་པའི་ཚིག་དེ་དེའི་ཚེ་དེ་སྒྲུབ་ཀྱི་ཕྱིར་རྒོལ་གྱིས་མ་གྲུབ་པ་མ་ཡིན་པའི་ཕྱིར་ཞེས་བྱའོ། ། ཁྱབ་བསལ་ཁས་བླངས་སོ། ། ལ་ལས་ནི། ཆོས་སྔར་བཞིན་ལ། སྒྲ་མི་རྟག་པ་བསྒྲུབ་བྱ་ཡིན་གྱི་དེར་རྟོགས་ཀྱི་བློ་བསྒྲུབ་བྱ་མ་ཡིན་པས་སྒྲ་མི་རྟག་པ་དེའི་ཚེ་མ་གྲུབ་པ་མ་ཡིན་པའི་ཕྱིར་ཞེས་ཟེར་རོ། །
གཉིས་པ་ཕྱི་མ་བརྒྱད་བཤད་པ་ལ་བརྒྱད་སྟེ། རྟག་པ་དང་མཚུངས་པར་བརྗོད་པའི་ལྟག་ཆོད་དང་། མ་བརྗོད་པ་མཚུངས་པའི་ལྟག་ཆོད། མ་སྐྱེས་པ་མཚུངས་པའི་ལྟག་ཆོད་དང་། འབྲས་བུ་མཚུངས་པའི་ལྟག་ཆོད། ཆོས་མཐུན་པ་མཚུངས་པའི་ལྟག་ཆོད་དང་། ཆོས་མི་མཐུན་པ་མཚུངས་པའི་ལྟག་ཆོད་དང་། རྣམ་རྟོག་མཚུངས་པའི་ལྟག་ཆོད་དང་། ཁྱད་པར་མེད་པ་མཚུངས་པའི་ལྟག་ཆོད་དོ། ། དང་པོ་ནི།
རྒོལ་བས་སྒྲ་མི་རྟག་པར་དམ་བཅས་པ་ལ། ཕྱིར་རྒོལ་བས་མི་རྟག་པ་སྒྲའི་ཁྱད་ཆོས་དོན་གཞན་དུ་སྒྲོ་བཏགས་ནས། སྒྲ་དུས་ནམ་ཡང་མི་རྟག་པ་འདོར་མི་སྲིད་པའི་ཕྱིར་ཏེ། མི་རྟག་པའི་རང་བཞིན་ཐོབ་པའི་ཕྱིར་དང་། ཆོས་རྣམས་ཀྱི་རང་བཞིན་གང་ཐོབ་པ་འདོར་མི་སྲིད་པའི་ཕྱིར་རོ། ། དེས་ན་སྒྲ་དེ་དག་རྟག་པར་འགྱུར་གྱི་མི་རྟག་པར་བཞག་ནུས་པ་མིན་པར་འགྱུར་ཏེ། དུས་རྟག་ཏུ་མི་རྟག་པའི་རྗེས་སུ་འགྲོ་བའི་ཕྱིར་ཞེས་ཟེར་རོ། ། དེ་འདྲའི་རྩོད་ངག་ཆོས་ཅན། རྟག་པ་དང་མཚུངས་པར་བརྗོད་པའི་ལྟག་ཆོད་ཅེས་བརྗོད་དུ་རུང་སྟེ། རང་གིས་གཞན་གྱིས་སྒྲ་མི་རྟག་པར་དམ་བཅས་པ་ལ་ཉེས་པ་བརྗོད་པ་དེ་ཉིད་རང་གིས་ཀྱང་གཞི་གང་མི་རྟག་པར་དམ་བཅས་པ་ལའང་སུན་འབྱིན་དེ་ཉིད་རང་ལ་ཡང་མཚུངས་པའི་རྩོད་ངག་ཡིན་པའི་ཕྱིར་རོ། །
དེས་ན་མི་རྟག་པ་རྟག་ཏུ་འགྱུར་མེད་དུ་ལྡན་པ་མི་སྲིད་པས་སྒྲ་རྟག་པར་དམ་བཅའ་བའི་རྩོད་ངག་ཆོས་ཅན། སུན་འབྱིན་ཡང་དག་མ་ཡིན་ཏེ། ཕྱོགས་ཀྱི་སྐྱོན་དང་། རྗེས་མཐུན་བརྗོད་པ་སྟེ། རང་ཚིག་འགལ་བའི་དམ་བཅའི་སྐྱོན་ལྟར་སྣང་ཡིན་པའི་ཕྱིར་རོ། ། གཉིས་པ་ལ་གཉིས་ཏེ། དངོས་དང་། དེ་སུན་འབྱིན་ལྟར་སྣང་དུ་བསྟན་པའོ། ། དང་པོ་ནི། རྩོལ་བྱུང་གིས་དུང་སྒྲ་མི་རྟག་པར་སྒྲུབ་པའི་གཏན་ཚིགས་ཀྱི་ཚིག་བརྗོད་པའི་སྔར་གཏན་ཚིག་མེད་པའི་བསྒྲུབ་བྱ་དུང་གི་སྒྲ་དང་མི་རྟག་པའི་ཚོགས་དོན་ཡང་མེད་པར་ཐལ་བས།
དེས་དུང་གི་སྒྲ་མི་རྟག་པར་སྒྲུབ་པར་མི་ནུས་ཞེས་རྩོད་དོ། དེ་འདྲའི་རྩོད་ངག་ཆོས་ཅན། མ་བརྗོད་པ་མཚུངས་པའི་རྟག་ཆོད་ཅེས་བརྗོད་དུ་རུང་སྟེ། རང་གིས་གཞན་གྱིས་རྩོལ་བྱུང་རྟགས་སུ་བརྗོད་པ་ལ་སུན་འབྱིན་བརྗོད་པ་ཇི་ལྟ་བ་བཞིན་དུ་གཞན་གྱིས་རྟགས་སུ་མ་བརྗོད་ཡང་རང་གིས་རྟགས་སུ་བརྗོད་པ་གཞན་ལའང་སུན་འབྱིན་ཇི་ལྟ་བ་བཞིན་དུ་མཚུངས་པའི་རྩོད་ངག་ཡིན་པའི་ཕྱིར། གཉིས་པ་ནི། གལ་ཏེ་དེ་འདྲའི་རྩོད་པའི་ངག་དེ་སུན་འབྱིན་ཡང་དག་ཡིན་ནོ་ཞེ་ན། སྨྲ་བ་པོའི་སྒྲུབ་བྱེད་འགོད་པའི་ངག་གིས་དུང་གི་སྒྲ་མི་རྟག་པར་གསར་དུ་སྒྲུབ་པར་བྱེད་པར་སྒྲོ་བཏགས་ནས་སྔར་དུང་གི་སྒྲ་མི་རྟག་པ་མིན་པར་རྩོད་པའི་ངག་ཆོས་ཅན། སུན་འབྱིན་ཡང་དག་མ་ཡིན་པར་ཐལ།

མ་གྲུབ་པའི་རྩོད་ངག་ལྟར་སྣང་བ་ཡིན་པའི་ཕྱིར། དེས་ན་ཚིག་ཙམ་གྱིས་བསྒྲུབ་བྱ་སྒྲུབ་ནུས་པ་མ་ཡིན་ནོ། ། གལ་ཏེ་སྒྲུབ་བྱེད་ཀྱི་ཚིག་སྒྲུབ་བྱེད་མ་ཡིན་ཡང་དེ་བརྗོད་པ་ལས་སྔར་སྒྲུབ་བྱེད་དུ་སྒྲོ་བཏགས་ནས་སྔར་རྟགས་ཚིག་མེད་པས་བསྒྲུབ་བྱ་མ་གྲུབ་བོ་ཞེས་རྩོད་ན། དེ་འདྲའི་རྩོད་པའི་ངག་ཆོས་ཅན། སུན་འབྱིན་ཡང་དག་མ་ཡིན་པར་ཐལ། ཉུང་ལྟར་སྣང་སྟེ། གཏན་ཚིགས་ཡང་དག་ཀུན་ལ་སྐུར་པ་འདེབས་དགོས་པའི་ངག་ཡིན་པས། གཏན་ཚིགས་ཡང་དག་གི་དཔེ་མ་ཚང་བའི་སུན་འབྱིན་ལྟར་སྣང་བ་ཡིན་པའི་ཕྱིར་རོ། ། གསུམ་པ་ལ་གཉིས་ཏེ། དངོས་དང་། དེ་སུན་འབྱིན་ལྟར་སྣང་དུ་བསྟན་པའོ། །
རང་རྒྱུའི་རྩོལ་བ་ལས་བྱུང་བ་དུང་གི་སྒྲ་མི་རྟག་པར་སྒྲུབ་པའི་རྟགས་མ་གྲུབ་པར་འགྱུར་ཏེ། དེ་དེ་སྒྲུབ་ཀྱི་རྟགས་མིན་པའི་ཕྱིར་ཏེ། དེ་དེ་སྒྲུབ་ཀྱི་རྟགས་ཀྱི་ཚིག་བརྗོད་པ་ལས་སྔར་དུང་གི་སྒྲ་མ་སྐྱེས་པས་དེ་རྩོལ་བྱུང་དུ་མེད་པའི་ཕྱིར་དང་། དུང་གི་སྒྲ་རྩོལ་བྱུང་དུ་མ་འགྲུབ་པའི་ཤུགས་ཀྱིས་དེ་རྟག་པར་འགྱུར་རོ་ཞེས་རྩོད་ན། དེ་འདྲའི་རྩོད་པའི་འགལ་བའི་ངག་གཉིས་ཆོས་ཅན། མ་སྐྱེས་པ་མཚུངས་པའི་ལྟག་ཆོད་ཅེས་བརྗོད་དུ་རུང་སྟེ། རང་གིས་གཞན་གྱིས་རྩོལ་བྱུང་དུང་གི་སྒྲ་མི་རྟག་པར་སྒྲུབ་པའི་རྟགས་སུ་བརྗོད་པ་ལ་སུན་འབྱིན་བརྗོད་པ་ཇི་ལྟ་བ་བཞིན་དུ་རང་གིས་རྩོལ་བྱུང་མ་ཡིན་པ་དུང་གི་སྒྲ་རྟག་པར་སྒྲུབ་པའི་རྟགས་སུ་བརྗོད་པ་ལའང་ཇི་ལྟ་བ་བཞིན་དུ་མཚུངས་པའི་རྩོད་པ་ངག་ཡིན་པའི་ཕྱིར། གཉིས་པ་ནི་དེ་བཟློག་པ་རང་རྒྱུད་འཕེན་པའི་སུན་འབྱིན་ཡང་དག་ཡིན་ནོ་ཞེ་ན། སྔར་བཤད་པའི་རྩོད་པའི་ངག་རྣམ་པ་གཉིས་ནི་བཟློག་པ་རང་རྒྱུད་འཕེན་པའི་སུན་འབྱིན་ཡང་དག་མ་ཡིན་པར་ཐལ། དུང་གི་སྒྲ་སྐྱེ་བ་ལས་སྔར་རྩོལ་བྱུང་དུ་སྒྲུབ་བྱེད་དུ་སྒྲོ་བཏགས་པ་ལས་སྒྲུབ་བྱེད་ཡང་དག་མ་ཡིན་པར་རྩོད་པ་མ་སྒྲུབ་པའི་ལྟར་སྣང་ཡིན་པའི་ཕྱིར་དང་།
རྩོལ་བ་ལས་མ་བྱུང་བའི་རྟགས་ཀྱི་ཤུགས་ཀྱིས་རྟག་པར་རྩོད་པ་མ་ངེས་པའི་ལྟར་སྣང་དང་གཉིས་སུ་འདོད་པར་རིགས་པའི་ཕྱིར། བཞི་པ་ལ་གཉིས་ཏེ། དངོས་དང་། སུན་འབྱིན་ལྟར་སྣང་དུ་བསྟན་པའོ། ། དང་པོ་ནི། སྒྲ་མི་རྟག་པར་སྒྲུབ་པ་ལ་བྱས་པའི་ཕྱིར་ཞེས་འབྲས་བུ་རྟགས་སུ་བཀོད་པ་ལ་འབྲས་བུའི་དབྱེ་བ་གཞན་ཉིད་ཀྱི་ཆ་ནས་བརྟགས་ནས་རྫ་བུམ་རང་གི་རྒྱུ་དབྱུག་གུ་དང་འཁོར་ལོ་སོགས་ཀྱི་འབྲས་བུ་ཡིན་ཞིང་། སྒྲ་རང་རྐྱེན་གྱི་འབྲས་བུ་ཡིན་པས་སྒྲའི་འབྲས་བུ་མཐུན་དཔེ་ལ་རྗེས་སུ་མི་འགྲོ། བུམ་པའི་འབྲས་བུ་རྩོད་གཞི་ལ་རྗེས་སུ་མི་འགྲོ་བའི་ཕྱིར་བསྒྲུབ་བྱ་སྒྲ་དང་མི་རྟག་པའི་ཚོགས་དོན་མི་འགྲུབ་པར་སྟོན་ཞིང་རྩོད་པར་བྱེད་ན། དེ་འདྲའི་རྩོད་ངག་དེ་ནི་ཆོས་ཅན། འབྲས་མཚུངས་ཀྱི་ལྟག་ཆོད་ཅེས་བརྗོད་དུ་རུང་སྟེ།
དཔེ་དང་རྩོད་གཞི་འབྲས་བུར་མཚུངས་པའི་ཆ་ནས་རྟགས་ཙམ་ལ་སྐུར་བ་འདེབས་པའི་རྩོད་པའི་ངག་ཡིན་པའི་ཕྱིར། གཉིས་པ་ནི། དེ་འདྲ་སྒྲུབ་བྱེད་འཕེན་པའི་སུན་འབྱིན་ཡང་དག་ཡིན་ནོ་ཞེ་ན། དེ་ལྟ་བུའི་རྩོད་ངག་དེ་ནི་སྒྲུབ་བྱེད་འཕེན་པའི་སུན་འབྱིན་ཡང་དག་མ་ཡིན་ཏེ། དེ་ནི་སྨྲ་བ་པོའི་འདོད་པས་སུན་འབྱིན་ལྟར་སྣམ་བུ་གསུམ་དུ་འགྱུར་བའི་ཕྱིར། དེ་ཡང་སྨྲ་བ་པོའི་འདོད་པས་གསུམ་དུ་འགྱུར་ཏེ། སྒྲའི་འབྲས་བུ་བུམ་པ་སོགས་མི་རྟག་པ་ལ་མེད་པས་གོ་བྱེད་དུ་མི་འཐད་པར་རྩོད་ན་འགལ་བ་ལྟར་སྣང་དང་། དེ་ཉིད་རྟག་པ་ལ་འགོད་ཚུལ་དང་མཐུན་པར་མེད་དོ་ཞེས་རྩོད་ན་ཐུན་མོང་མ་ཡིན་པའི་མ་ངེས་པའི་ལྟར་སྣང་དང་། བུམ་པའི་འབྲས་བུ་སྒྲ་ལ་འགོད་ཚུལ་དང་མཐུན་པར་མེད་དོ་ཅེས་རྩོད་ན་མ་གྲུབ་པའི་ལྟར་སྣང་དུ་འགྱུར་དགོས་པའི་ཕྱིར་རོ། ། ལྔ་པ་དང་དྲུག་པ་ལ་གཉིས་ཏེ།
དངོས་དང་། དེ་སུན་འབྱིན་ལྟར་སྣང་དུ་བསྟན་པའོ། ། དང་པོ་ནི། མཐུན་པའི་དཔེ་བུམ་པ་དང་དུང་གི་སྒྲ་ཆོས་ཅན། མི་རྟག་སྟེ། རང་རྒྱུའི་རྩོལ་བ་ལས་བྱུང་བའི་ཕྱིར། དཔེར་ན། ནམ་མཁའ་བཞིན། ཞེས་ངེས་པར་བསྟན་ནས་མི་མཐུན་ཕྱོགས་ཏེ། དཔེ་དང་ཆོས་མི་མཐུན་པའི་སྦྱོར་བ་བྱས་པ་དག་ལས།
ལྟག་ཆོད་སྨྲ་བ་པོས། དཔེར་གྱུར་པའི་ནམ་མཁའ་དང་། ཆོས་མི་མཐུན་པ་ཉིད་ལས། རྩོལ་བ་ལས་བྱུང་བའི་ཕྱིར་དུང་གི་སྒྲ་མི་རྟག་པ་ཡིན་ན་དུང་གི་སྒྲ་དང་ནམ་མཁའ་ལུས་ཅན་མིན་པར་ཆོས་མཐུན་པས། ལུས་ཅན་མ་ཡིན་པའི་ཕྱིར། དུང་གི་སྒྲ་ཡང་རྟག་པར་འགྱུར་རོ་ཞེས་རྩོད་ན། དེ་འདྲའི་རྩོད་ངག་ཆོས་ཅན། ཆོས་མཐུན་པ་མཚུངས་པའི་ལྟག་ཆོད་ཅེས་བརྗོད་དུ་རུང་སྟེ། དུང་གི་སྒྲ་དང་ནམ་མཁའ་ལུས་ཅན་མ་ཡིན་པ་ཙམ་དུ་མཐུན་པའི་དཔེ་ཡིས་དུང་གི་སྒྲ་གཞན་རྟག་པར་སྒྲུབ་པར་འདོད་ནས་རྟགས་ཡང་དག་ལ་སྐུར་པ་འདེབས་པའི་རྩོད་པའི་ངག་ཡིན་པའི་ཕྱིར། རྩོལ་བྱུང་གིས་དུང་གི་སྒྲ་མི་རྟག་པར་སྒྲུབ་པའི་བུམ་པ་དང་།
ཆོས་མཐུན་པ་ལས་དུང་གི་སྒྲ་མི་རྟག་པ་ཡིན་ན་བུམ་པ་དང་ནམ་མཁའ་ཆོས་མི་མཐུན་པ་ལས། ལུས་ཅན་མ་ཡིན་ཕྱིར་དུང་གི་སྒྲ་རྟག་པར་འགྱུར་རོ་ཞེས་རྩོད་ན། གཞན་དག་སྟེ། དེ་འདྲའི་སུན་འབྱིན་ཆོས་ཅན། ཆོས་མི་མཐུན་པས་མཚུངས་པ་ཉིད་ཀྱི་ལྟག་ཆོད་ཅེས་བརྗོད་དུ་རུང་སྟེ། དུང་གི་སྒྲ་དང་ནམ་མཁའ་རྟག་མི་རྟག་ཙམ་དུ་ཆོས་མི་མཐུན་པའི་དཔེ་ཡིས་དུང་གི་སྒྲ་རྟག་པར་སྒྲུབ་པར་འདོད་ནས་རྟགས་ཡང་དག་ལ་སྐུར་པ་འདེབས་པའི་རྩོད་པའི་ངག་ཡིན་པའི་ཕྱིར། གཉིས་པ་ལ་གཉིས་ཏེ། མ་ངེས་པའི་ལྟར་སྣང་དུ་འགྱུར་བའི་དཔེ་དང་། དཔེ་ལྟར་སྣང་གི་སུན་འབྱིན་ལྟར་སྣང་དུ་བསྟན་པ་དང་། འཁྲུལ་པ་ལྟར་སྣང་གཉིས་སུ་འགྱུར་བའི་རྒྱུ་མཚན་ནོ། །
དང་པོ་ནི། རྩོལ་བྱུང་གིས་དུང་གི་སྒྲ་མི་རྟག་པར་སྒྲུབ་པ་ལ། བུམ་པ་ཆོས་མཐུན་པ་དང་། ནམ་མཁའ་ཆོས་མི་མཐུན་པའི་དཔེར་བརྗོད་པ་ལ། ཕ་རོལ་པོས། རྩོལ་བ་ལས་བྱུང་བའི་ཕྱིར། དུང་གི་སྒྲ་རྟག་པ་ཡིན་ན་དཔེ་བུམ་པ་དང་ཆོས་མི་མཐུན་པ་ལས་ལུས་ཅན་མ་ཡིན་པའི་ཕྱིར། དུང་གི་སྒྲ་རྟག་པར་འགྱུར་ཞེས་པ་དང་། མི་རྟག་སྟེ། རྩོལ་བ་ལས་བྱུང་བའི་ཕྱིར།
ནམ་མཁའ་བཞིན་ཞེས་མི་མཐུན་དཔེར་བྱས་པ་ལས་དཔེ་དེའི་མི་མཐུན་ཕྱོགས་བུམ་པ་དང་། དུང་གི་སྒྲ་གཉིས་ལུས་ཅན་མ་ཡིན་པར་ཆོས་མི་མཐུན་པས། ལུས་ཅན་མ་ཡིན་པའི་ཕྱིར། དུང་གི་སྒྲ་རྟག་པར་ཡང་འགྱུར་རོ་ཞེས་རྩོད་ན། དེ་འདྲའི་རྩོད་པའི་ངག་ཆོས་ཅན། སྒྲུབ་བྱེད་འཕེན་པའི་སུན་འབྱིན་ཡང་དག་མ་ཡིན་ཏེ། ཐུན་མོང་གི་མ་ངེས་པ་ལྟར་སྣང་བ་རྣམ་པ་གཉིས་སུ་འགྱུར་བའི་སུན་འབྱིན་ཡིན་པའི་ཕྱིར། མ་གྲུབ་ན། ཁྱོད་སུན་འབྱིན་ལྟར་སྣང་ཡིན་པར་ཐལ། སུན་འབྱིན་ཁས་བླངས་པའི་ངག་གང་ཞིག
འགལ་བ་ལ་མི་འཁྲུལ་བ་ཉིད་ཀྱི་གཏན་ཚིགས་ལྟར་སྣང་བཞིན་ཁྱོད་རྟགས་གཉིས་སུ་ཆོས་མཐུན་རེ་ཙམ་མཐོང་བས་དུང་གི་སྒྲ་ལ་རྟག་པ་སྒྲུབ་པར་འདོད་པ་བཞིན་དུ་ཁོ་བོའི་ཡང་ཆོས་མཐུན་པ་ཙམ་གྱིས་དུང་གི་སྒྲ་མི་རྟག་པར་སྒྲུབ་པར་མཚུངས་པའི་ཕྱིར། སུན་འབྱིན་ལྟར་སྣང་གཉིས་བཤད་པའི་རྒྱུ་མཚན་ཅི་ཞེ་ན། དེ་འདྲའི་སུན་འབྱིན་གཉིས་བཤད་པའི་རྒྱུ་མཚན་ཡོད་དེ། ལུས་ཅན་མ་ཡིན་པ་དང་། རྩོལ་བྱུང་གི་རྟགས་ཀྱིས་དུང་གི་སྒྲ་མི་རྟག་པར་སྒྲུབ་པའི་ཆོས་མཐུན་པ་དང་། མི་མཐུན་དཔེ་ཅུང་ཟད་ཆོས་མཐུན་པས་གཞན་ལ་སྒྲུབ་བྱེད་དུ་མ་གྲུབ་པར་བསྟན་པའི་ཕྱིར་དུ་རྩོད་པ་མཁས་པོས་དེ་ལྟར་བཤད་པའི་ཕྱིར། གཉིས་པ་ནི། དེ་འདྲའི་རྩོད་པའི་ངག་འདི་ཡང་ཆོས་ཅན། སུན་འབྱིན་ལྟར་སྣང་བ་ཡིན་ཞེས་བརྗོད་དུ་རུང་སྟེ། ངེད་ཀྱི་དཔེ་སྐྱོན་ཅན་ཡིན་པ་དེ་ལྟར་ཁྱོད་ཀྱི་ཡང་ངོ་ཞེས་རྩོད་པར་བྱེད་པའི་ཕྱིར་དང་།
ཕ་རོལ་པོ་ལ་དཔེ་ལྟར་སྣང་བའི་སྐྱོན་བརྗོད་ཡང་དག་ཏུ་ཁས་བླངས་ནས་རྩོད་པའི་ངག་ཡིན་པའི་ཕྱིར་དང་། རང་ཉིད་ལ་དཔེ་བཀོད་ཀྱང་རྗེས་འགྲོའི་ཁྱབ་པ་དང་ལྡོག་པ་ཅུང་ཟད་ཀྱང་བསྟན་པ་མེད་པའི་རྩོད་པའི་ངག་ཡིན་པའི་ཕྱིར་རོ། ། རྟོག་གེ་པ་ངན་པ་ཕལ་ཆེར་ན་རེ། བུམ་པས་སྒྲ་མི་རྟག་པར་ཉེ་བར་འཇལ་བར་བྱེད་དེ། སྒྲ་ནི་བུམ་པ་ཇི་ལྟ་བ་བཞིན་དུ་མི་རྟག་པ་ཡིན་གྱི། ནམ་མཁའ་ཇི་ལྟ་བ་བཞིན་དུ་རྟག་པ་མ་ཡིན་ནོ་ཞེས་ཁས་ལེན་པ། དེ་མི་འཐད་པར་ཐལ། དེ་སྒྲུབ་ཀྱི་དཔེ་དང་བསྒྲུབ་བྱ་འདྲེས་པར་འགྱུར་དགོས་ན་དེ་ལྟར་དུ་མི་འགྱུར་བའི་ཕྱིར། ཕྱི་མ་མ་གྲུབ་ན། དེ་ལྟར་མི་འཐད་པར་ཐལ།
དེ་ལྟར་འཐད་ན་གང་མི་རྟག་ན་རྩོལ་བ་ལས་བྱུང་བས་ཁྱབ་ཅེས་དང་། གང་རྩོལ་བ་ལས་མ་བྱུང་བ་ཡིན་ན་རྟག་པས་ཁྱབ་ཅེས་པ་ལྟར་རྗེས་འགྲོ་ཕྱིན་ཅི་ལོག་ཉིད་ལས་ཀྱང་དེ་སྒྲུབ་ཀྱི་བསྒྲུབ་བྱ་འགྲུབ་དགོས་ན་དེ་ལྟར་དུ་མི་འཐད་པར་ཁས་བླངས་པའི་ཕྱིར་རོ། ། གསུམ་པ་འཁྲུལ་པ་ལྟར་སྣང་གཉིས་སུ་འགྱུར་བའི་རྒྱུ་མཚན་ནི། སྔར་བཤད་པའི་རྩོད་པའི་ངག་དེ་ལ་དུར་འགྱུར་ཞེ་ན། སྔར་བཤད་པའི་རྩོད་པའི་ངག་དེ་ནི་ཆོས་ཅན། འཁྲུལ་པ་ལྟར་སྣང་རྣམ་པ་གཉིས་སུ་ཡོད་ཅེས་བརྗོད་པའི་རྒྱུ་མཚན་ཡོད་དེ། ལྟག་ཆོད་སྨྲ་བ་པོས་ཆོས་མཐུན་པ་དང་། ཆོས་མི་མཐུན་པའི་གཏན་ཚིགས་ལྟར་སྣང་གཉིས་བཀོད་པའི་རྟགས་དེའི་བདག་ཉིད་ཀྱི་དབྱེ་བས་དེ་ལྟར་བཤད་པའི་ཕྱིར། འདིས་ཀྱང་རྩོད་པ་གཉིས་ཀ་སུན་འབྱིན་ལྟར་སྣང་དུ་བསྟན་པ་ཡིན་ཏེ། དེས་ན་ཁོ་བོ་ཅག་གི་གཏན་ཚིགས་ལ་བཀོད་པའི་སྐྱོན་དེ་སུན་འབྱིན་ཡང་དག་ཏུ་འགྱུར་བ་མ་ཡིན་པར་ཐལ།
རྩོལ་བྱུང་གིས་དུང་གི་སྒྲ་མི་རྟག་པར་སྒྲུབ་པའི་གཏན་ཚིགས་ཀྱི་ཚུལ་གསུམ་ཕྱོགས་གཅིག་ཏུ་ངེས་པ་ཡིན་ཡང་ཁྱོད་ཀྱིས་བཀོད་པའི་སྦྱོར་བ་ཕྱི་མ་དང་སྔ་མ་ལ་ཡོད་པ་མིན་པར་ཕྱིན་ཅི་ལོག་གི་མ་ངེས་པའི་ལྟར་སྣང་ཡིན་པའི་ཕྱིར། བདུན་པ་རྣམ་རྟོག་མཚུངས་པའི་ལྟག་ཆོད་ལ་གཉིས་ཏེ། དངོས་དང་། དེ་སུན་འབྱིན་ལྟར་སྣང་དུ་བསྟན་པའོ། ། དང་པོ་ནི། དུང་གི་སྒྲ་ཆོས་ཅན། མི་རྟག་སྟེ། རྩོལ་བྱུང་ཡིན་པའི་ཕྱིར། དཔེར་ན་བུམ་པ་བཞིན། ཞེས་བུམ་པ་དང་།
ཆོས་མཐུན་པ་ཉིད་ཀྱིས་མི་རྟག་པ་ཉིད་དུ་བྱས་པ་ལ་ལྟག་ཆོད་སྨྲ་བ་པོ་ན་རེ། འདི་ལ་ཆོས་མཐུན་པ་ཉིད་ཡོད་ན། བུམ་པ་ཁོ་ན་བསྲེགས་པར་བྱ་བ་དང་། མིག་ཤེས་ཀྱི་བཟུང་བྱ་ཡིན་པའི་ཕྱིར། མི་རྟག་པར་འགྱུར་གྱི། དུང་གི་སྒྲ་ནི། བསྲེགས་པར་བྱ་བ་དང་། མིག་ཤེས་ཀྱི་གཟུང་བྱ་གཉིས་མེད་པའི་ཕྱིར་དང་། ཡང་དུང་གི་སྒྲ་ཁོ་ན་རྟག་པར་འགྱུར་ཏེ། དེ་ཁོ་ན་བསྲེག་བྱ་མ་ཡིན་པ་དང་།
མཉན་བྱ་ཡིན་པའི་ཕྱིར། བུམ་པ་ནི། རྟག་པ་མ་ཡིན་ཏེ། ཆོས་གཉིས་པོ་དེ་དང་མི་ལྡན་པའི་ཕྱིར་ཞེས་རྩོད་ན། དེ་འདྲའི་རྩོད་པའི་ངག་ཆོས་ཅན། རྣམ་རྟོག་མཚུངས་པའི་ལྟག་ཆོད་ཅེས་བརྗོད་དུ་རུང་སྟེ། གཏན་ཚིགས་ཀྱི་བྱེ་བྲག་བརྗོད་པས་རྟག་པ་དང་མི་རྟག་པར་རྣམ་པར་རྟོག་པས་བཏགས་པའི་སུན་འབྱིན་ལྟར་སྣང་བའི་རྩོད་ངག་ཡིན་པའི་ཕྱིར། ཡང་སྒྲས་ཕྲད་མ་ཕྲད་མཚུངས་པའི་ལྟག་ཆོད་དུ་མ་ཟད་འདི་ལ་ཡང་ངོ་ཞེས་པའི་དོན་ནོ། ། གཉིས་པ་ནི། དེ་སུན་འབྱིན་ཡང་དག་ཡིན་ཏེ།
བསྲེགས་པར་བྱ་བ་མ་ཡིན་པས་དུང་གི་སྒྲ་རྟག་པར་སྒྲུབ་ནུས་པའི་ཕྱིར་ཞེ་ན། བསྲེགས་པར་བྱ་བ་མ་ཡིན་པ་ཆོས་ཅན། ཁྱོད་ཀྱིས་དུང་གི་སྒྲ་རྟག་པར་བརྟག་པར་མི་ནུས་ཅིང་སྒྲུབ་ཀྱང་མི་ནུས་པར་ཐལ། འཁྲུལ་པ་ཅན་གྱི་བྱེ་བྲག་གིས། ཞེས་པ་སྟེ། ཁྱོད་ཀྱང་ཡིན་མི་རྟག་པ་ཡང་ཡིན་པའི་གཞི་མཐུན་ཚད་མས་མཐོང་བའི་ཕྱིར། དེར་མ་ཟད། སྤྱི་རྟགས་སུ་བཀོད་པ་མིན་པ། མཉན་བྱ་ཆོས་ཅན། ཁྱོད་ཀྱིས་ཀྱང་རྟག་པར་ཐལ་བ་འཕེན་པའི་མི་རིགས་པར་ཐལ།
ཁྱོད་དེ་སྒྲུབ་ཀྱི་འགལ་བ་ལྟར་སྣང་དུ་འགྱུར་བའི་ཕྱིར། དེས་ན་རྩོད་པ་དེ་ཆོས་ཅན། སུན་འབྱིན་ཡང་དག་མ་ཡིན་ཏེ། འགལ་བའམ་མ་ངེས་པའི་ལྟར་སྣང་བའི་ལན་ལོག་པ་ཡིན་པའི་ཕྱིར། འགྲེལ་བཤད་ཀྱི་འགྱུར་ལས། ། རྟག་པར་ཐལ་ཕྱིར་དེར་སྣང་ཉིད། ། ཅེས་བྱུང་ངོ་། ། བརྒྱད་པ་ཁྱད་པར་མེད་པ་མཚུངས་པའི་ལྟག་ཆོད་ལ་གསུམ་སྟེ། དངོས་དང་། དེ་སུན་འབྱིན་ལྟར་སྣང་དུ་བསྟན་པ་དང་།
རྣམ་རྟོག་མཚུངས་པ་སོགས་ཀྱི་དོན་བསྡུ་བའོ། ། དང་པོ་ནི། དུང་གི་སྒྲ་ཆོས་ཅན། མི་རྟག་སྟེ། རྩོལ་བྱུང་ཡིན་པའི་ཕྱིར། དཔེར་ན་རྫ་བུམ་བཞིན་ཞེས་བཀོད་པ་ན། ལྟག་ཆོད་སྨྲ་བ་པོས། དུང་གི་སྒྲ་དང་རྫའི་བུམ་པ་དག་མི་རྟག་པ་ལ་སོགས་པར་ཆོས་མཐུན་པ་ཡིན་ན། རྫ་བུམ་གྱི་ཆོས་ཚོས་པ་སོགས་ཐམས་ཅད་ཀྱང་དུང་གི་སྒྲ་ལ་ཐོབ་ལ། དེའི་ཆོས་མཉན་བྱ་ལ་སོགས་པའང་རྫའི་བུམ་པ་ལ་ཐོབ་པར་འགྱུར་ལ།
དེ་ལྟར་ན་དུང་གི་སྒྲ་དང་རྫའི་བུམ་པ་གཅིག་ཉིད་དུ་ཐལ་བར་འགྱུར་བའི་ཕྱིར། གཏན་ཚིགས་ཡང་དག་ཏུ་མི་རིགས་སོ་ཞེས་རྩོད་ན་དེ་འདྲའི་རྩོད་པའི་ངག་ཆོས་ཅན། བྱེ་བྲག་མེད་པར་མཚུངས་པའི་ལྟག་ཆོད་ཅེས་བརྗོད་དུ་རུང་སྟེ། རྩོད་གཞི་དང་དཔེ་ཆོས་མཐུན་པ་ཙམ་གྱིས་དེ་གཉིས་ཁྱད་པར་མེད་པར་རྩོད་པའི་སྒོ་ནས་རྟགས་ཡང་དག་གི་རྩོད་གཞི་དང་དཔེ་ཙམ་ལ་སྐུར་བ་འདེབས་པའི་རྩོད་པའི་ངག་ཡིན་པའི་ཕྱིར། འདི་ནི་རྣམ་རྟོག་མཚུངས་པའི་ལྟག་ཆོད་དང་ཁྱད་པར་ཆེར་མེད་པར་འགྲེལ་པར་བཤད་དོ། ། གཉིས་པ་ནི། དེ་འདྲའི་སུན་འབྱིན་དེ་སུན་འབྱིན་ཡང་དག་ཡིན་ནོ་ཞེ་ན། ཆོས་མཐུན་པ་ཙམ་གྱིས་ཁྱད་པར་མེད་པར་རྩོད་པའི་ངག་དེ་སུན་འབྱིན་ཡང་དག་ཏུ་མི་འཐད་པར་ཐལ། དེ་ལྟར་ན་གཞལ་བྱ་ཙམ་དུ་ཆོས་མཐུན་པ་ཙམ་གྱིས་འགྲོ་བ་མ་ལུས་པ་ཁྱད་པར་མེད་པར་འགྱུར་དགོས་ན་དེ་ཤིན་ཏུ་མི་འཐད་པའི་ཕྱིར་རོ། ། ཡང་ཆོས་མཐུན་པ་ཙམ་ལས་མི་རྟག་པར་ཐལ་བར་རྩོད་པ་ནི་སུན་འབྱིན་ཡང་དག་ཏུ་མི་འཐད་པར་ཐལ།
དེ་ནི་མ་ངེས་པ་ལྟར་སྣང་བ་དང་། ཕྱོགས་གཅིག་མཐུན་ན་ཕྱོགས་མ་ལུས་པ་མཐུན་པས་ཁྱབ་ན་བསྒྲུབ་བྱ་དང་རྟགས་ཁྱད་པར་མེད་པའི་སྐྱོན་ཡོད་པའི་ཕྱིར་དང་། དེ་ལྟར་ན་རྟགས་སུ་གང་བཀོད་མ་གྲུབ་པར་འགྱུར་བས་སུན་འབྱིན་དེ་ནི་མ་གྲུབ་པ་ལྟར་སྣང་བར་འདོད་པར་རིགས་པའི་ཕྱིར་རོ། ། ཡང་སྨོས་པ་ནི་ཁྱད་པར་མེད་པར་མཚུངས་པའི་ལྟག་ཆོད་སྔ་མ་ལས་ཐ་དད་དུ་བྱ་བའི་དོན་དུ་སྨོས་པའོ། ། གསུམ་པ་ནི། སྔ་མའི་དོན་བསྡུས་ནས་ཡང་བརྗོད་པ་ཞེས་པ་ནི་འགྲེལ་པའི་ཚིག་གོ ། རྩོལ་བྱུང་གིས་དུང་གི་སྒྲ་མི་རྟག་པར་སྒྲུབ་པར་བྱེད་ན། མིག་ཤེས་ཀྱི་གཟུང་བྱ་མ་ཡིན་པ་དང་། མཉན་བྱ་མིན་པ་ཉིད་ཀྱིས་དུང་གི་སྒྲ་རྟག་པར་ཐལ་བ་འཕེན་པའི་རྩོད་པའི་ངག་ཆོས་ཅན། གཏན་ཚིགས་ཀྱི་སྐྱོན་ལ་འགལ་བ་ལྟར་སྣང་བ་བྱེ་བྲག་མེད་པ་མཚུངས་པའི་ལྟག་ཆོད་ཅེས་བརྗོད་དུ་རུང་སྟེ།
བསྒྲུབ་བྱ་དུང་གི་སྒྲ་མི་རྟག་པ་ལ་ནི་གནོད་པར་བྱེད་པའི་གཏན་ཚིགས་ཀྱི་ཆོས་ལ་ཡང་སྐྱོན་མཚུངས་པ་ཉིད་ཀྱི་སྒོ་ནས་རྟགས་ཡང་དག་ལ་སྐུར་བ་འདེབས་པའི་རྩོད་པའི་ངག་ཡིན་པའི་ཕྱིར། ཀྱང་གི་སྒྲས་བསྒྲུབ་བྱ་དང་གཏན་ཚིགས་ཁྱད་པར་མེད་པར་ཐལ་བ་འབའ་ཞིག་ཏུ་མ་ཟད་རྣམ་པ་འདིས་ཀྱང་ལྟག་ཆོད་དུ་འགྱུར་ཞེས་པའོ། ། འདིའང་གཞན་གྱི་ངོར་རོ། ། ཆོས་མཐུན་པ་དང་། ཆོས་མི་མཐུན་པ་དང་རྣམ་པར་རྟོག་པ་དང་། ཁྱད་པར་མེད་པར་མཚུངས་པ་དང་བཞི་པོ་འདི་ལན་ལྟར་སྣང་ཁོ་ནར་འགྱུར་རོ། ། སྐབས་འགར་ལན་ཡང་དག་ཏུ་ཡང་འགྱུར་ཞེ་ན། ལྟག་ཆོད་ཀྱི་ཕྱོགས་ཕྱི་མ་བཞི་པོ་འདི་སྐྱོན་ཡོད་པ་མིན་ཏེ་ཞེས་པ་ནི་སྐབས་འགར་སྐྱོན་མེད་པའི་རྩོད་པའི་ངག་ཡིན་ན་སུན་འབྱིན་ཡང་དག་ཏུ་ཡང་འགྱུར་སྲིད་དེ། ཕྱིར་རྒོལ་བའི་སྤོབས་པ་ནུས་མེད་དུ་བྱས་པ་དེའི་ཚེ་སུན་འབྱིན་ཡང་དག་ཏུ་འགྱུར་བའི་ཕྱིར་དང་། གཞན་གྱི་ཚེ་ན་སུན་འབྱིན་ལྟར་སྣང་དུ་འགྱུར་བ་ཡང་སྲིད་པའི་ཕྱིར་རོ། །
བསྒྲུབ་བྱ་ཕྱོགས་གཅིག་ཚད་མས་ངེས་པ་མཐོང་ན་ཚད་མས་གནོད་པ་མེད་དེ། རྡུལ་གཉིས་ཀྱི་ཚོགས་པ་ཆོས་ཅན། རང་གི་རྒྱུར་གྱུར་པའི་རྡུལ་གཅིག་སྔོན་དུ་སོང་སྟེ། རགས་པ་ཡིན་པའི་ཕྱིར་བུམ་པ་བཞིན་ཞེས་བཀོད་པ་གཏན་ཚིགས་ཡང་དག་ཏུ་འགྱུར་བའི་ཕྱིར། སུན་འབྱིན་ཡང་དག་གིས་སུན་འབྱིན་ལྟར་སྣང་བའི་ཞེན་དོན་ལ་གནོད་པའི་སྐབས་ཡང་སྲིད་དེ། རྩོལ་བྱུང་དེ་དུང་གི་སྒྲ་རྟག་པར་སྒྲུབ་པའི་ཆོས་ཅན་ནམ་ཆོས་སམ་ཚོགས་དོན་ལ་གནོད་པའི་སྒོ་ནས་བསྒྲུབ་བྱ་ལ་གནོད་པ་སྒྲུབ་པའི་ཕྱིར། སུན་འབྱིན་ལྟར་སྣང་གིས་དམ་བཅའ་ཡང་དག་གི་ཞེན་དོན་ལ་གནོད་པ་མི་སྲིད་དེ། སྔར་བཤད་པའི་སུན་འབྱིན་ལྟར་སྣང་དེ་རྣམས་ཀྱིས་རྩོལ་བྱུང་གིས་དུང་གི་སྒྲ་མི་རྟག་པར་སྒྲུབ་པའི་བསྒྲུབ་བྱ་ལ་གནོད་པ་མི་བྱེད་པས་དེ་ལྟར་སྒྲུབ་པ་འགལ་བ་ཉིད་བྱེད་ནུས་པ་མིན་པའི་ཕྱིར། གཉིས་པ་ཕྱི་མ་བཞི་བཤད་པ་ལ་བཞི་སྟེ། དམིགས་པ་མཚུངས་པའི་ལྟག་ཆོད་དང་།
ཐེ་ཚོམ་མཚུངས་པའི་ལྟག་ཆོད་དང་། དོན་གྱིས་གོ་བས་མཚུངས་པའི་ལྟག་ཆོད་དང་། ཐལ་འགྱུར་མཚུངས་པའི་ལྟག་ཆོད་བཤད་པའོ། ། དང་པོ་ལ་གཉིས་ཏེ། དངོས་དང་། དེ་སུན་འབྱིན་ལྟར་སྣང་དུ་བཤད་པའོ། ། དང་པོ་ནི། དུང་གི་སྒྲ་ཆོས་ཅན། མི་རྟག་སྟེ། རྩོལ་བྱུང་ཡིན་པའི་ཕྱིར་ཞེས་བཀོད་པ་ལ་ལྟག་ཆོད་སྨྲ་བ་པོས་རྩོལ་བྱུང་དུང་གི་སྒྲ་མི་རྟག་པར་སྒྲུབ་པའི་གཏན་ཚིགས་མ་ཡིན་ཏེ།
གློག་ལ་སོགས་པ་ལ་སྒྲུབ་འགོད་དང་མཐུན་པར་མི་འཇུག་པས་མི་རྟག་པ་ལ་མ་ཁྱབ་པའི་ཕྱིར་དང་། བསྒྲུབ་བྱའི་ཆོས་ལ་ཁྱབ་བྱེད་དུ་མི་འཇུག་ན་གཏན་ཚིགས་མ་ཡིན་པས་ཁྱབ་སྟེ། ནགས་ཀྱི་ཤིང་འདི་ཆོས་ཅན། སེམས་པ་ཅན་ཡིན་ཏེ། མཚན་མོ་ལོ་མ་འཁུམས་ནས་ཉལ་བའི་ཕྱིར་ཞེས་པ་ལྟ་བུའོ། ། གློག་ལ་སོགས་པའི་གཏན་ཚིགས་གཞན་གྱིས་མི་རྟག་པར་སྒྲུབ་པའི་ཕྱིར་གཏན་ཚིགས་གཞན་གྱིས་རྩ་བའི་གཏན་ཚིགས་མ་ཡིན་པར་གྲུབ་པོ་ཞེས་ཟེར་རོ། ། དེ་འདྲའི་རྩོད་པའི་ངག་ཆོས་ཅན། དམིགས་པ་མཚུངས་པའི་ལྟག་ཆོད་ཅེས་བརྗོད་དུ་རུང་སྟེ། སྐབས་ཀྱི་བསྒྲུབ་བྱ་ལས་གཞན་ཡང་གཏན་ཚིགས་ཀྱིས་བསྟན་པའི་སྒོ་ནས་ཁྱབ་བྱས་ཁྱབ་བྱེད་སྒྲུབ་པའི་གཏན་ཚིགས་ལ་སྐུར་བ་འདེབས་པའི་རྩོད་པའི་ངག་ཡིན་པའི་ཕྱིར། གཉིས་པ་ནི།
དེ་འདྲ་སྒྲུབ་བྱེད་འཕེན་པའི་སུན་འབྱིན་ཡང་དག་ཡིན་ནོ་ཞེ་ན། དུང་གི་སྒྲ་ལ་བསྒྲུབ་བྱ་དུ་མ་བཀོད་པ་ལ་ཕྱིན་ཅི་ལོག་ཏུ་སྒྲོ་བཏགས་ནས་གཏན་ཚིགས་འཁྲུལ་བར་རྩོད་པའི་ངག་ཆོས་ཅན། སྒྲུབ་བྱེད་འཕེན་པའི་སུན་འབྱིན་ཡང་དག་མིན་ཏེ། གཏན་ཚིགས་དེ་དང་རྗེས་སུ་མཐུན་པའི་གཟུགས་ཅན་ཙམ་ཉིད་ཀྱིས་མ་ངེས་པའི་ལྟར་སྣང་བའི་རྩོད་པའི་ངག་ཡིན་པའི་ཕྱིར། འགྲེལ་བཤད་ཀྱི་འགྱུར་ལས་བསྒྲུབ་བྱར་མ་ངེས་སྒྲོ་བཏགས་ནས་ཞེས་འབྱུང་བ་ལྟར་ན་གཏན་ཚིགས་ཡང་དག་ཡིན་ན་བསྒྲུབ་བྱའི་ཆོས་ལ་ཁྱབ་པར་སྒྲོ་བཏགས་ནས་གཏན་ཚིགས་གཞན་འཁྲུལ་པར་རྩོད་པའི་ངག་ཆོས་ཅན། ཆོས་རྟགས་སྔར་བཞིན། ཡི་གེ་ཁ་གཅིག་ལ་ནི། བསྒྲུབ་བྱ་སྒྲོ་བཏགས་ནས་མ་ངེས་ཞེས་ཀྱང་འབྱུང་ངོ་། ། རྩོལ་བྱུང་གིས་སྒྲ་མི་རྟག་པར་སྒྲུབ་པའི་ཁྱབ་པ་འཁྲུལ་བ་མ་ཡིན་ཏེ། གལ་ཏེ་དེ་ལྟར་ཡིན་ན་གཏན་ཚིགས་གཞན་གྱིས་དུང་གི་སྒྲ་རྟག་པར་གྲུབ་དགོས་ན་དེ་མ་གྲུབ་པའི་ཕྱིར།
གཏན་ཚིགས་རྩོལ་བྱུང་དགོས་པ་ནི་མི་རྟག་པ་ལ་མ་ཁྱབ་ཀྱང་རྩོལ་བྱུང་གིས་དུང་གི་སྒྲ་མི་རྟག་པར་སྒྲུབ་པའི་ཁྱབ་པ་འཁྲུལ་བ་མ་ཡིན་པར་ཐལ། དེ་དེ་སྒྲུབ་ཀྱི་ཚུལ་གསུམ་ལ་བརྟེན་ནས་བསྒྲུབ་བྱའི་དངོས་པོ་རྟོགས་པའི་ཕྱིར། གློག་ལ་སོགས་པ་ལ་འགོད་ཚུལ་དང་མཐུན་པར་མེད་པ་ལ་བསམས་ནས། མི་རྟག་པ་ལས་གཞན་ལ་མི་སྲིད་ཅིང་། སྒྲ་ལ་མེད་པ་མ་ཡིན་པ་ལ། མེད་པར་སྒྲོ་བཏགས་ནས་རྩོད་པའི་ངག་དེ་ཆོས་ཅན། ལྟག་ཆོད་དུ་བརྗོད་དུ་རུང་སྟེ། མ་གྲུབ་པ་ལྟར་སྣང་གི་རྩོད་པའི་ངག་ཡིན་པའི་ཕྱིར། དེ་རྟག་ཆོད་དུ་མི་འགྱུར་ཏེ། རྩོལ་བྱུང་གློག་ལ་སོགས་པ་ལ་འགོད་ཚུལ་ལྟར་མེད་པའི་ཕྱིར།
དེས་ན་མཐུན་ཕྱོགས་མ་ལུས་པ་རྟགས་ལ་འགོད་ཚུལ་ལྟར་མེད་པ་གཏན་ཚིགས་ཀྱི་སྐྱོན་ཡིན་ནོ་ཞེ་ན། དེ་ཡང་རྟགས་ཀྱི་གཞི་ལྡོག་ལ་གོ་བར་བྱེད་དགོས་ཏེ། རང་ལྡོག་ལ་བསམས་ན་སྔར་དགག་བསྒྲུབ་བྱས་པ་དང་འགལ་བའི་ཕྱིར། མི་རྟག་པ་མ་ལུས་པ་རྩོལ་བྱུང་ལ་འགོད་ཚུལ་ལྟར་མེད་པ་དེ་སྒྲུབ་ཀྱི་རྟགས་ཀྱི་སྐྱོན་མ་ཡིན་པར་ཐལ། དུང་གི་སྒྲ་ལ་གནས་པའི་རྩོལ་བྱུང་ཉིད་ཀྱིས་དུང་གི་སྒྲ་ལ་མི་རྟག་པས་བསྡུས་པའི་ཆོས་ཐམས་ཅད་རབ་ཏུ་སྒྲུབ་པ་མ་ཡིན་གྱི་དུང་གི་སྒྲ་མི་རྟག་པ་ཙམ་དུ་སྒྲུབ་པ་ལ་ཚུལ་གསུམ་ཚང་བའི་ཕྱིར། གཉིས་པ་ཐེ་ཚོམ་མཚུངས་པའི་ལྟག་ཆོད་ལ་གཉིས་ཏེ། དངོས། དེ་སུན་འབྱིན་ལྟར་སྣང་དུ་བསྟན་པའོ། ། དང་པོ་ནི། རྩོལ་བྱུང་གིས་དུང་གི་སྒྲ་མི་རྟག་པར་སྒྲུབ་པའི་དམ་བཅའ་དང་།
གཏན་ཚིགས་སུ་བརྗོད་པའི་དོན་ལ། རྩ་དང་ཆུ་ལ་སོགས་པ་ལྟར་རྩོལ་བས་སྔར་ཡོད་གསལ་བར་བྱས་པ་ཡིན་ནམ། རྫའི་བུམ་པ་ལྟར་སྔར་མེད་གསར་དུ་བསྐྱེད་པར་བྱ་བ་ཡིན་ཞེས་ཆོས་ཐ་དད་ལ་བཏགས་ནས་གཏན་ཚིགས་ཐེ་ཚོམ་ཅན་དུ་རྩོད་པར་བྱེད་པ་དང་། མི་རྟག་པའང་སྒྲའི་བསྐྱེད་བྱར་སྒྲོ་བཏགས་ནས་ཁྱབ་པ་མ་ངེས་པར་རྩོད་པར་བྱེད་དོ་ཞེ་ན། དེ་འདྲའི་རྩོད་པའི་ངག་ཆོས་ཅན། ཐེ་ཚོམ་མཚུངས་པའི་ལྟག་ཆོད་ཅེས་བརྗོད་དུ་རུང་སྟེ། ཚད་མས་མཐའ་གཅིག་ཏུ་ངེས་པའི་བསྒྲུབ་བྱ་དང་གཏན་ཚིགས་ལ་མཐའ་གཉིས་སུ་དོགས་པའི་བརྟགས་པ་ལྟར་སྣང་གི་སྒོ་ནས་རྩོད་པའི་ལྟར་སྣང་བའི་རྩོད་པའི་ངག་ཡིན་པའི་ཕྱིར་རོ། ། གཉིས་པ་ནི། དེ་སྒྲུབ་བྱེད་འཕེན་པའི་སུན་འབྱིན་ཡང་དག་ཡིན་ནོ་ཞེ་ན། བསྒྲུབ་བྱའི་ཆོས་མི་རྟག་པ་རྩོལ་བྱུང་གི་བསྐྱེད་བྱར་སྒྲོ་བཏགས་ནས་རྩ་དང་ཆུ་ལ་སོགས་པ་ལྟར་རྗེས་འགྲོ་མེད་པར་རྩོད་པའི་ངག་ཆོས་ཅན།
སྒྲུབ་བྱེད་འཕེན་པའི་སུན་འབྱིན་ཡང་དག་མ་ཡིན་པར་ཐལ། མ་ངེས་པའི་ལྟར་སྣང་གི་སུན་འབྱིན་ཡིན་པའི་ཕྱིར། རྩོལ་བྱུང་ཡིན་ན་རྩོལ་མ་ཐག་ཏུ་སྐྱེ་བས་ཁྱབ་པར་སྒྲོ་བཏགས་ནས་དེ་དུང་གི་སྒྲ་ལ་འགོད་ཚུལ་ལྟར་མ་གྲུབ་པར་རྩོད་པའི་ངག་ཡང་ཆོས་ཅན། རྟག་ཆོད་ཡིན་ཏེ། རྟགས་མ་གྲུབ་པའི་ལྟར་སྣང་བའི་སུན་འབྱིན་ཡིན་པའི་ཕྱིར་རོ། ། གསུམ་པ་དོན་གྱིས་གོ་བར་མཚུངས་པའི་ལྟག་ཆོད་ལ་གཉིས་ཏེ། དངོས་དང་། དེ་སུན་འབྱིན་ལྟར་སྣང་དུ་བསྟན་པའོ། ། དང་པོ་ནི། དུང་གི་སྒྲ་ཆོས་ཅན།
མི་རྟག་ཏེ་རྩོལ་བྱུང་ཡིན་པའི་ཕྱིར་ཞེས་བཀོད་པ་ལ། རྩོལ་བ་ལས་བྱུང་བའི་ཕྱིར། མི་རྟག་པ་ཡིན་ན། དོན་གྱིས་རྩོལ་བ་ལས་མ་བྱུང་བའི་ཕྱིར། རྟག་པར་འགྱུར་རོ། ། དེ་ལྟར་ན་འདོད་པ་མིན་པའི་དོན་གློག་ལ་སོགས་པ་ཡང་། མི་མཐུན་ཕྱོགས་རྟག་པར་སྒྲུབ་དགོས་སོ་ཞེས་རྩོད་ན། དེ་བརྗོད་པའི་རྩོད་པའི་ངག་ཆོས་ཅན། དོན་གྱིས་གོ་བ་མཚུངས་པའི་ལྟག་ཆོད་ཅེས་བརྗོད་དུ་རུང་སྟེ། དངོས་བསྟན་གཏན་ཚིགས་ཡང་དག་གི་ཤུགས་བསྟན་གྱི་དོན་མ་ངེས་པའི་རྟགས་སུ་བསལ་ནས་རྟགས་ཡང་དག་གི་དོན་ལ་རྩོད་པའི་ལྟར་སྣང་བའི་སུན་འབྱིན་ཡིན་པའི་ཕྱིར།
གཉིས་པ་ནི། དེ་འདྲའི་རྩོད་ངག་དེ་སྒྲུབ་བྱེད་འཕེན་པའི་སུན་འབྱིན་ཡང་དག་ཡིན་ཞེ་ན། དེ་མི་འཐད་པར་ཐལ། དེ་འདྲའི་རྩོད་པ་འདི་ནི་མ་ངེས་པའི་ལྟར་སྣང་གི་སུན་འབྱིན་ཡིན་པའི་ཕྱིར། མ་གྲུབ་ན། དེར་ཐལ། རྩོལ་བྱུང་གིས་དུང་གི་སྒྲ་མི་རྟག་པར་སྒྲུབ་པར་ནུས་བཞིན་དུ་དེ་ལྟ་ན་འཁྲུལ་པ་གཞན་གྱི་བསྒྲུབ་བྱ་རྟག་པ་ལ་རྩོལ་བ་ལས་མ་བྱུང་བ་དེ་ཡིས་སྒྲུབ་པར་འདོད་པས། གློག་ལ་སོགས་པ་ཉིད་ཀྱིས་ཁྱབ་པ་མ་ངེས་པར་འགྱུར་བའི་སུན་འབྱིན་ཡིན་པའི་ཕྱིར་རོ། ། བཞི་པ་ཐལ་འགྱུར་མཚུངས་པའི་ལྟག་ཆོད་ལ་གཉིས་ཏེ། དངོས་དང་།
དེ་སུན་འབྱིན་ལྟར་སྣང་དུ་བསྟན་པའོ། ། དང་པོ་ནི། དུང་སྒྲ་ཆོས་ཅན། མི་རྟག་སྟེ། རྩོལ་བྱུང་ཡིན་པའི་ཕྱིར། དཔེར་ན་བུམ་པ་བཞིན་ཞེས་བཀོད་པའི་ཚེ་བུམ་པ་ཁོ་ན་མི་རྟག་པར་སྒྲུབ་པའི་གཏན་ཚིགས་དང་། དཔེ་གང་ཡིན་ཞེས། དེའི་གཏན་ཚིག་མེད་པར་ཐལ། བསྒྲུབ་བྱའི་ཆོས་དཔེ་ལ་རྗེས་འགྲོ་མེད་པའི་ཕྱིར་ཞེས་རྩོད་ན། དེ་འདྲའི་རྩོད་པའི་ངག་གང་ཆོས་ཅན།
ཐལ་འགྱུར་མཚུངས་པར་འདོད་པའི་ལྟག་ཆོད་ཅེས་བརྗོད་དུ་རུང་སྟེ། རྒོལ་ཕྱིར་རྒོལ་གཉིས་ཀ་ལ་མཐུན་སྣང་དུ་གྲུབ་པའི་རྟགས་ཆོས་གཉིས་ལྡན་གྱི་མཐུན་དཔེ་ཡང་དག་ཡོད་བཞིན་དུ་གཏན་ཚིགས་ཀྱི་ལམ་དུ་མི་འཐད་པར་རྩོད་པའི་སུན་འབྱིན་ལྟར་སྣང་གི་ངག་ཡིན་པའི་ཕྱིར། ཡང་སྨྲས་པ་ནི། སྔ་མར་མ་ཟད་འདིའང་ལྟག་ཆོད་ཡིན་ཞེས་པའོ། ། གཉིས་པ་ནི། དེ་སྒྲུབ་བྱེད་འཕེན་པའི་སུན་འབྱིན་ཡང་དག་ཡིན་ནོ་ཞེ་ན། མི་རྟག་པ་བུམ་པ་ལ་རྗེས་འགྲོ་བྱེད་པ་མཐོང་བཞིན་དུ་མི་འཐད་པར་རྩོད་པའི་ངག་དེ་ནི་ཆོས་ཅན། སྒྲུབ་བྱེད་འཕེན་པའི་སུན་འབྱིན་ཡང་དག་མ་ཡིན་པར་ཐལ། དཔེ་ལྟར་སྣང་བ་བཞིན་ཏེ། དཔེ་ཡང་དག་ཐམས་ཅད་རྗེས་འགྲོས་སྟོང་པའི་དཔེ་ལྟར་སྣང་དུ་ཁས་ལེན་དགོས་པའི་སུན་འབྱིན་ལྟར་སྣང་བའི་ངག་ཡིན་པའི་ཕྱིར།
སྔར་བཤད་པའི་ལྟག་ཆོད་ཀྱི་དབྱེ་བ་དང་། དེ་སུན་འབྱིན་ལྟར་སྣང་དུ་སྒྲུབ་པའི་རིགས་པ་མདོ་ཙམ་སྨོས་པ་ལ་དགོས་པ་ཅི་ཡོད་ཅེ་ན། དེ་ལྟར་སྨོས་པ་ལ་དགོས་པ་ཡོད་དེ། ལྟག་ཆོད་ཀུན་ལ་དབྱེ་བ་དང་། དེ་ལ་ལན་འདེབས་ཚུལ་ཕྱོགས་ཙམ་བཤད་པ་དེ་ལ་བརྟེན་ནས་ལྟར་སྣང་གཞན་ཡང་ཤེས་པར་བྱ་བའི་ཆེད་ཡིན་པའི་ཕྱིར། གསལ་བའི་དབྱེ་བ་མ་ལུས་པའི་གྲངས་ངེས་སོགས་མི་བརྗོད་པའི་རྒྱུ་མཚན་ཡོད་དེ། ལོག་པར་རྟོག་པ་མཐའ་ཡས་པས་དེ་ལྟར་བརྗོད་པར་མི་ནུས་པའི་ཕྱིར། ལྟག་ཆོད་ནི། འདིར་བཤད་པའི་བཅུ་བཞིར་གྲངས་ངེས་པ་ཡིན་ནམ་ཞེ་ན། ལྡོག་པ་འདིར་མ་འདུས་པ་དུ་མ་ཡོད་དེ།
རིགས་བརྟག་ལས་བཅུ་བཤད་པའི་ཕྱིར་རོ། ། དེ་བཅུ་གང་ཞེ་ན། འཕེལ་བ་དང་། འགྲིབ་པ་དང་། རྗོད་བྱེད་དང་། རྗོད་བྱེད་མ་ཡིན་པ་དང་། རིགས་པ་དང་། སོ་སོའི་དཔེ་དང་། བསྒྲུབ་བྱ་དང་། མི་རྟག་པ་དང་།
རབ་བྱེད་དང་། དུས་ལས་འདས་པ་དང་མཚུངས་པའི་ལྟག་ཆོད་རྣམས་སོ། ། དེ་རྣམས་ཀྱི་མཚན་གཞི་ཇི་ལྟ་བུ་ཡིན་ཞེ་ན། རིམ་པ་བཞིན་དུ་བཤད་ན་དུང་གི་སྒྲ་ཆོས་ཅན་མི་རྟག་སྟེ། རྩོལ་བྱུང་ཡིན་པའི་ཕྱིར། དཔེར་ན་བུམ་པ་བཞིན་ཞེས་སྨྲོས་པ་ན། བུམ་པ་མི་རྟག་པ་དེ་ལྟར་དུ་དུང་གི་སྒྲ་ཡང་མི་རྟག་པར་འདོད་ན། བུམ་པ་དང་འདྲ་བར། སྒྲ་ཡང་ལུས་ཅན་དུ་འཐོབ་བོ་ཞེས་རྩོད་གཞི་ལ་དཔེའི་ཆོས་འཕེལ་བར་བྱེད་པ། འཕེལ་བ་དང་མཚུངས་པའི་ལྟག་ཆོད་དོ།
བུམ་པ་མཉན་བྱ་མིན་པ་ལྟར་དུང་གི་སྒྲ་ཡང་མཉན་བྱ་མིན་པར་འགྱུར་རོ་ཞེས་རྩོད་གཞིའི་ཆོས་གཞན་འགྲིབ་པར་བྱེད་པ་འགྲིབ་པ་དང་མཚུངས་པའི་ལྟག་ཆོད་དོ། ། དུང་གི་སྒྲ་རྗོད་བྱེད་ཡིན་པ་ལྟར་བུམ་པ་ཡང་རྗོད་བྱེད་དུ་འགྱུར་རོ་ཞེས་རྩོད་གཞིའི་ཆོས་དཔེ་ལ་བརྗོད་པར་བྱེད་པ། རྗོད་བྱེད་དང་མཚུངས་པའི་ལྟག་ཆོད་དོ། ། བུམ་པ་རྗོད་བྱེད་མིན་པ་ལྟར་དུང་གི་སྒྲ་ཡང་རྗོད་བྱེད་མ་ཡིན་ནོ་ཞེས་དཔེའི་ཆོས་རྗོད་བྱེད་མ་ཡིན་པས་རྩོད་གཞིའང་རྗོད་བྱེད་མ་ཡིན་པར་སྟོན་པར་བྱེད་པ། རྗོད་བྱེད་མ་ཡིན་པ་དང་མཚུངས་པའི་ལྟག་ཆོད་དོ། ། བཞི་པོ་འདི་ནི། ཁྱད་པར་མེད་པར་མཚུངས་པ་དང་། རྣམ་རྟོག་མཚུངས་པའི་ལྟག་ཆོད་ཀྱི་ནང་དུ་འདུ་བ་ཡིན་ནོ། ། གལ་ཏེ་མི་རྟག་པའི་འཐད་པ་རྩོལ་བྱུང་ཡིན་པའི་ཕྱིར། དུང་གི་སྒྲ་མི་རྟག་པ་ཡིན་ན་རྟག་པའི་འཐད་པ་ལུས་ཅན་མ་ཡིན་པའི་ཕྱིར།
རྟག་པར་འགྱུར་རོ་ཞེས་རྩོད་པ་ནི། རིགས་པའམ། འཐད་པ་མཚུངས་པའི་ལྟག་ཆོད་དོ། ། འདི་ཡང་རྟག་པར་ཆོས་མཐུན་པ་ཉིད་དམ། མི་རྟག་པར་ཆོས་མི་མཐུན་པ་ཉིད་ཀྱི་དོད་ཟླར་གནས་པར་བྱེད་པའི་ཕྱིར། ཆོས་མཐུན་པ་དང་། མི་མཐུན་པ་མཚུངས་པའི་ལྟག་ཆོད་ཀྱི་ནང་དུ་འདུའོ། ། གལ་ཏེ་དུང་གི་སྒྲ་ཆོས་ཅན། མི་རྟག་སྟེ། རྩོལ་བྱུང་ཡིན་པའི་ཕྱིར།
བུམ་པ་བཞིན་ཞེས་དཔེ་ཡོད་པས་དུང་གི་སྒྲ་མི་རྟག་པ་ཡིན་ན། དུང་གི་སྒྲ་ཆོས་ཅན། རྟག་པ་སྒྲུབ་པ་ལ་ནམ་མཁའ་བཞིན་ཞེས་པའི་དཔེ་ཡོད་པས་ལུས་ཅན་མ་ཡིན་པའི་ཕྱིར། ནམ་མཁའ་བཞིན་དུ་རྟག་པར་འགྱུར་རོ་ཞེས་རྩོད་པ་ནི། སོ་སོའི་དཔེ་དང་མཚུངས་པའམ། དཔེའི་ཟླ་བོ་མཚུངས་པའོ། ། འདི་ནི་བུམ་པའི་ཆོས་མི་མཐུན་པ་ཉིད་དུ་དོད་ཟླར་གནས་པར་བྱེད་ན། ཆོས་མི་མཐུན་པ་མཚུངས་པའི་ནང་དུ་འདུ་ལ། ཅི་སྟེ་ནམ་མཁའི་ཆོས་མཐུན་པ་ཉིད་དུ་བྱེད་ན་དེའི་ཆོས་མཐུན་པ་མཚུངས་པར་རོ། ། སྒྲ་ཆོས་ཅན་མི་རྟག་སྟེ།
བྱས་པའི་ཕྱིར། བུམ་པ་བཞིན། བུམ་པ་བྱས་པ་བཞིན་སྒྲ་ཡང་བྱས། དེའི་ཕྱིར་ན་སྒྲ་མི་རྟག་ཅེས་བཀོད་པ་ན། དེས་བུམ་པ་ལའང་ཡན་ལག་ལྔ་ལྡན་འགོད་དགོས་སོ་ཞེས་ཟེར་བ་ནི། བསྒྲུབ་བྱ་དང་མཚུངས་པའོ། ། ཡང་ན། དུང་གི་སྒྲ་ཆོས་ཅན། མི་རྟག་སྟེ། རྩོལ་བྱུང་ཡིན་པའི་ཕྱིར།
བུམ་པ་བཞིན་ཞེས་བཀོད་པ་ལ། རྩོལ་བ་ལས་བྱུང་བ་ཉིད་འདི་ཡོད་པ་ལ། སྐབས་འདི་ཙམ་ན་ཅིས་ན་རྟག་པ་མི་རྟག་པར་འགྱུར་ཏེ། རྩོལ་མ་ཐག་ཏུ་བྱུང་བའི་ཕྱིར་དང་། དེ་ནི་གསལ་བྱ་དང་བསྐྱེད་བྱ་གཉིས་ཀ་ལ་འཇུག་པས་དེ་ནི་རྟག་མི་རྟག་གཉིས་ཀ་ལ་མཐོང་བའི་ཕྱིར་རོ། ། དེའི་ཕྱིར་གཏན་ཚིགས་སྐབས་ལས་མི་འདའོ་ཞེས་རྩོད་པ་ནི། སྐབས་མཚུངས་པའི་ལྟག་ཆོད་དོ། ། འདི་ཡང་ཐེ་ཚོམ་མཚུངས་པའི་ནང་དུ་འདུའོ་ཞེས་གསུངས་སོ། ། སྒྲ་ཆོས་ཅན། མི་རྟག་སྟེ།
བྱས་པའི་ཕྱིར། བུམ་པ་བཞིན་ཞེས་བཀོད་པ་ན། སྣམ་བུ་ལ་སོགས་པའི་ཆོས་ཐམས་ཅད་ཆོས་ཅན་དུ་འཇོག་དགོས་པས་ཆོས་ཐམས་ཅད་མི་རྟག་པར་མཚུངས་སོ་ཞེས་རྩོད་པའི་ངག་ནི། མི་རྟག་པ་དང་མཚུངས་པའི་ལྟག་ཆོད་དོ། ། དུང་གི་སྒྲ་ཆོས་ཅན། མི་རྟག་སྟེ། རྩོལ་བ་ལས་བྱུང་བའི་ཕྱིར། བུམ་པ་བཞིན་ཞེས་བཀོད་པ་ན། དེ་ལྟར་ན་དུང་གི་སྒྲ་རྟག་པར་འགྱུར་ཏེ། མཉན་བྱ་ཡིན་པའི་ཕྱིར།
སྒྲ་ཉིད་བཞིན་ཞེས་རྩོད་པར་བྱེད་པ་ནི། རབ་བྱེད་དང་མཚུངས་པའི་ལྟག་ཆོད་དོ། ། རིགས་པ་ཅན་པ་རྒན་པོའི་ལུགས་བདག་ཉིད་ཆེན་པོ་འདིས་བཀག་པ་ལ། ཕྱིས་ཀྱི་དྲང་སྲོང་བད་ཚའི་བུ་པ་ལ་སོགས་ན་རེ། དུས་ལས་བརྒལ་ཏེ་ཡུལ་གཞན་དུ་སྦྱོར་བ་སྟེ། དཔེར་ན། སྒྲ་རྟག་ཏེ། སྦྱོར་བ་ལས་གསལ་བའི་ཕྱིར། གཟུགས་བཞིན་ཞེས་བྱ་བ་ལ། གཟུགས་སྔ་རོལ་ནས་ཡོད་ཀྱང་བུམ་པ་དང་སྣང་བ་སྦྱར་བ་ལས་གསལ་བ་བྱ་བ་བཞིན་ནོ། །
རྔ་སྒྲ་ཡང་སྔར་ཡོད་པ་ལས་རྔ་དང་དབྱུག་གུ་ལ་སོགས་པ་སྦྱར་བ་ལས་གསལ་བའི་ཕྱིར། སྒྲ་རྟག་གོ་ཞེས་དཔྱོད་པ་པས་ཟེར་བ་ལ། རིག་པ་ཅན་པ་ན་རེ། དེ་ནི་དུས་ལས་འདས་པའི་ཚར་བཅད་པའི་གནས་ཡིན་ནོ་ཞེས་ཟེར་ཏེ། འདི་ལྟར་གཟུགས་དང་སྒྲོན་མ་ཆོས་ཅན་ལ་ཇི་སྲིད་སྦྱར་བའི་བར་དུ་མཐོང་བས་གསལ་བྱ་གསལ་བྱེད་དུས་མཉམ་པ་འཐད་ཀྱི་རྔ་དང་དབྱུག་གུ་ལ་སོགས་པ་ཕྲད་པ་ན་སྒྲ་མེད་ཀྱི་བྲལ་བ་ན་རྒྱང་རིང་པོར་གྲགས་པས། དུས་མི་མཚུངས་པས་དུས་ལས་འདས་པ་རྒྱུ་མེད་ཀྱི་འབྲས་བུ་ཡིན་ནོ་ཞེས་ཟེར་རོ། ། དེ་དུས་ལས་འདས་པའི་ལྟག་ཆོད་དུ་འཇོག་པ་བྱེ་བྲག་པའི་ལུགས་དང་བསྟུན་པ་ཡིན་གྱི་ལུགས་དེ་སངས་རྒྱས་པའི་ལུགས་ལ་ནི་དུས་ལས་འདས་བ་མ་ཡིན་གྱི་མ་གྲུབ་པར་འདུས་སོ་ཞེས་ཁ་ཅིག་སྨྲའོ། ། ལྟག་ཆོད་འདི་རྣམས་ནི་རྒྱས་པར་ཡི་གེ་གཞན་དུ་ཤེས་པར་བྱའོ། ། གསུམ་པ་རྩོད་སྒྲུབ་མཁན་པོའི་ལྟག་ཆོད་ཀྱི་གྲངས་ངེས་དགག་པ་ལ་གཉིས་ཏེ། ལྟག་ཆོད་གསུམ་གྱི་གྲངས་ངེས་མི་རིགས་པ་དང་།
ལྟག་ཆོད་ཀྱི་དབྱེ་བ་དང་དེའི་ལན་རྒྱས་པར་འདིར་དངོས་སུ་མ་སྨོས་པའི་རྒྱུ་མཚན་ནོ། ། དང་པོ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། ། དང་པོ་ནི། ལྟག་ཆོད་རྣམས་ལ་རྩོད་སྒྲུབ་ཏུ་དོན་ཚན་གསུམ་དུ་རིགས་སོ་སོར་བསྡུས་ནས་སྐྱོན་དུ་སྒྲུབ་པར་བྱེད་དེ། དེ་ཡང་ཕྱིན་ཅི་ལོག་གི་སྐྱོན་དང་བཅས་པ་དང་། རྫུན་ཉིད་ཀྱི་སྐྱོན་དང་བཅས་པ་དང་། འགལ་བ་ཉིད་དེ་འགལ་བའི་སྐྱོན་དང་བཅས་པ་སྟེ་སྐྱོན་གསུམ་སྟེ། སྐྱོན་རིས་མི་འདྲ་བ་གསུམ་དུ་གྲངས་ངེས་པའི་ཕྱིར་རོ། །
དེ་ལ་ཡང་ཆོས་མཐུན་པ་མཚུངས་པ་དང་། ཆོས་མི་མཐུན་པ་དང་། རྣམ་པར་རྟོག་པ་དང་། བྱེ་བྲག་མེད་པ་དང་། ཕྲད་པ་དང་། མ་ཕྲད་པ་མཚུངས་པ་དང་། འབྲས་མཚུངས་ཀྱི་ལྟག་ཆོད་རྣམས་ནི། ཕྱིན་ཅི་ལོག་གི་སྐྱོན་དང་བཅས་པ་ཡིན་ཏེ། གཏན་ཚིགས་ཀྱི་མཚན་ཉིད་དང་བྲལ་ཞིང་། གནོད་པའི་གཏན་ཚིགས་ཡོད་པའི་ཕྱིར།
ཐལ་འགྱུར་མཚུངས་པ་དང་། དོན་གྱིས་གོ་བས་མཚུངས་པ་སོགས་ནི། རྫུན་ཉིད་ཀྱི་སྐྱོན་དང་བཅས་པ་ཡིན་ཏེ། གང་གི་དོན་ཇི་ལྟར་དམ་བཅས་པ་དེ་ལྟར་མ་གྲུབ་ཅིང་ཚད་མས་གནོད་པའི་ཕྱིར། མ་སྐྱེས་པ་མཚུངས་པ་དང་། རྟག་པ་མཚུངས་པ་སོགས་ནི། འགལ་བའི་སྐྱོན་དང་བཅས་པ་ཡིན་ཏེ། དམ་བཅའ་དང་གཏན་ཚིགས་ལྷན་ཅིག་མི་གནས་པའི་ཕྱིར་ཞེས་ཟེར་རོ། ། གཉིས་པ་ནི། ལྟག་ཆོད་དེ་རྣམས་གནོད་བྱེད་ཀྱི་སྒོ་ནས་རིས་ཐ་དད་པའི་དོན་ཚན་གསུམ་དུ་གྲངས་ངེས་པར་བསྡུས་ན་གསུམ་པོ་རིས་ཐ་དད་དུ་མཚོན་ནུས་པ་མིན་པར་ཐལ།
ལྟག་ཆོད་རེ་རེ་ལ་ཡང་ཉེས་པ་གསུམ་ཀའི་སྒོ་ནས་སྐྱོན་འཇུག་པ་ཡོད་པས་གནོད་བྱེད་ཀྱི་སྒོ་ནས་སྐྱོན་འདྲེས་པར་གནས་པའི་ཕྱིར་རོ། ། གཉིས་པ་ནི། ལྟག་ཆོད་རྣམས་ཀྱི་མཚན་ཉིད་དང་། ལན་རྟོགས་པར་དཀའ་བ་རྣམས་འདིར་རྒྱས་པར་འཆད་དམ་ཞེ་ན། ལྟག་ཆོད་རྣམས་ཀྱི་མཚན་ཉིད་དང་། ལན་རྟོགས་པར་དཀའ་བ་རྣམས་འདིར་རྒྱས་པར་མི་བསྟན་པའི་རྒྱུ་མཚན་ཡོད་དེ། གཞན་གྱི་བསྟན་བཅོས་རིགས་པ་ཕྲ་མོར་ཡང་ལྟག་ཆོད་རྣམས་ཀྱི་མཚན་ཉིད་སྐྱོན་ཅན་དང་ལན་སྐྱོན་ཅན་ལ་སོགས་འགོག་པའི་བསྟན་བཅོས་རིགས་པ་བརྟག་པར་ཡང་རྒྱས་པར་བསྟན་ཟིན་པ་དེར་ཤེས་པར་བྱ་བ་ཡིན་པས་འདིར་རྒྱས་པར་མ་བསྟན་པའི་ཕྱིར་དང་། ལྟག་ཆོད་གཞན་ལ་གནོད་བྱེད་ཀྱི་གཏན་ཚིགས་སོགས་རྒྱས་པར་ཤེས་པ་བརྟག་པར་བསྟན་ཟིན་པས་འདིར་དེ་ལྟར་མ་བསྟན་པའི་ཕྱིར་དང་། བསྟན་བཅོས་གཞན་དུ་བཤད་ཟིན་པའི་ལྟག་ཆོད་གཞན་ལ་མཚན་ཉིད་དང་། གནོད་པ་སྟོན་ཚུལ་བཤད་པ་རྣམས་ཀྱང་རིགས་པ་བརྟག་པར་བཤད་པ་དེས་སྐྱོན་ཕྱོགས་ཙམ་མཚོན་ནས་ཤེས་པར་བྱ་བ་ཡིན་པས་འདིར་དེ་ལྟར་རྒྱས་པར་མ་བསྟན་པའི་ཕྱིར།
དེ་དག་རེ་རེ་ནས་རྒྱས་པར་དགག་པ་དང་། ཚད་མ་དང་། གཞལ་བྱ་དགག་པ་དང་། གཙོ་བོ་དང་། སྐྱེས་བུ་དང་། ཕྱོགས་དང་། དུས་དང་། འཕྲོད་འདུ་དགག་པ་སོགས་རྒྱས་པར་བྱེ་བྲག་པའི་རིགས་པ་བརྟག་པ་དང་། རྐང་མིག་པའི་རིགས་པ་བརྟག་པ་ལས་ཤེས་པར་བྱའོ། ། ཞེས་འགྲེལ་པ་དང་འགྲེལ་བཤད་ལས་བཤད་དོ། །
གསུམ་པ་ཀུན་ལས་བཏུས་པའི་བཤད་པ་མཐར་ཕྱིན་པའི་བྱ་བ་ལ་བཞི་སྟེ། མུ་སྟེགས་པས་བརྟགས་པའི་ཚད་མ་དང་གཞལ་བྱའི་རྣམ་གཞག་སོགས་ཕྱིན་ཅི་ལོག་ཏུ་གྲུབ་པ་དང་། དེའི་རྗེས་སུ་འབྲང་ནས་གནས་ལུགས་ཀྱི་དོན་འཚོལ་བའི་ལམ་ལོག་པར་ཞུགས་པ་དང་། བདེ་བར་གཤེགས་པའི་བསྟན་པའི་དེ་ཁོ་ན་ཉིད་དྲི་མ་མེད་པའི་རིགས་པའི་རྗེས་སུ་འབྲང་ནས་རྟོགས་རིགས་པར་གདམས་པ་དང་། བརྩམས་པའི་དགེ་བ་རྫོགས་པའི་བྱང་ཆུབ་ཏུ་བསྔོ་བའོ། ། དང་པོ་ནི། ཡང་བརྗོད་པ་ཞེས་པ་ནི་འགྲེལ་པའི་ཚིག་གོ ། འོ་ན་ཁྱོད་ཀྱིས་བསྟན་བཅོས་བརྩམས་པའི་དགོས་པ་དེ་གང་ཡིན་ཞེ་ན། དེ་བརྩམས་པའི་དགོས་པ་ཡོད་དེ། བདེ་བར་གཤེགས་པའི་བསྟན་པ་ལ་ཆོས་ཐམས་ཅད་ཀྱི་ཆོས་ཉིད་གསལ་བར་མཛད་པ་དང་ཐོས་པ་དང་།
བསམ་པ་དང་། སྒོམ་པས་འབད་པ་ཆུང་ངུས་རྟོགས་པའི་ཆེད་དུ་མངོན་སུམ་དང་། རྗེས་སུ་དཔག་པའི་ཚད་མ་སྐྱོན་མེད་པར་ཁོང་དུ་ཆུད་པ་ནི་བསྟན་བཅོས་བརྩམས་པའི་དངོས་ཀྱི་དགོས་པ་ཡིན་པའི་ཕྱིར་དང་། བདེ་བར་གཤེགས་པའི་བསྟན་པ་ལ་ལེགས་པར་བྱས་པ་དང་། མུ་སྟེགས་ཀྱི་བསྟན་པ་ལ་ཉེས་པར་བྱས་པའི་ཕྱིར་ཁྱད་པར་ལེགས་པར་ཤེས་ནས་མུ་སྟེགས་ཀྱི་ལུགས་བླུན་པོའི་སྐྱེ་བོ་ལ་གྲགས་པ་དག་གིས་ཀྱང་གནོད་པར་ཤེས་ནས་དེའི་ལམ་གོལ་བར་རྟོགས་པ་ནི་བསྟན་བཅོས་བརྩམས་པའི་བརྒྱུད་པའི་དགོས་པ་ཡིན་པའི་ཕྱིར། དེ་ལམ་གོལ་བར་ཞུགས་པ་གཏན་ཚིགས་མ་གྲུབ་བོ་ཞེ་ན། དེ་ལམ་གོལ་བར་ཞུགས་པར་ཐལ། མུ་སྟེགས་པ་རྣམས་ཀྱི་ལུགས་དེ་ཡང་རྟོག་གེའི་ཕྱོགས་ཙམ་སྟེ་རིགས་ལམ་སྤངས་པའི་རྟོག་གེ་ཙམ་ལ་སྐྱབས་སུ་གྱུར་པ། རང་གི་རྩ་བའི་སྟོན་པ་དྲང་སྲོང་གླིང་སྐྱེས་དང་། དྲང་སྲོང་སེར་སྐྱ་སོགས་ཆོས་ཀྱི་དེ་ཁོ་ན་ཉིད་ཁོང་དུ་མ་ཆུད་པར་རང་གིས་རྟོག་པས་བཏགས་པ་འབའ་ཞིག་གི་ལུགས་འཇོག་པར་བྱེད་པས།
དེ་འདྲའི་རྟོག་གེ་པ་དེ་སྐྱབས་གནས་སུ་འགྱུར་པས་ལམ་གོལ་བར་ཞུགས་པའི་ཕྱིར་དང་། རང་གིས་བཏགས་པའི་ཚད་མ་ལ་སོགས་པའི་མཚན་ཉིད་དང་འཇུག་ཚུལ་སོགས་ཕྱིན་ཅི་ལོག་འབའ་ཞིག་མ་གཏོགས་ཕྱིན་ཅི་མ་ལོག་པ་མ་བསྟན་ཅིང་། གང་བསྟན་པ་དེ་ཡང་གྲངས་ཅན་དང་བྱེ་བྲག་པ་སོགས་རང་གི་སྦྱོར་བ་དང་ཡང་འགལ་བ་འབའ་ཞིག་སྟོན་པའི་ཕྱིར། བརྒྱུད་ནས་ཐར་པ་སོགས་རང་གི་འདོད་དོན་སྒྲུབ་པར་བྱེད་པ་མིན་པ་ཙམ་དུ་མ་ཟད་མི་འདོད་པའི་དོན་སྡུག་བསྔལ་མང་པོ་ཐོབ་པར་འགྱུར་བའི་ཕྱིར་རོ། ། འདོད་དོན་སྒྲུབ་བྱེད་མ་ཡིན་པ་ནི། སློབ་དཔོན་གྱིས་དོན་དམ་པ་བདུན་བཅུ་པ་ལ་སོགས་པ་དང་། འདིར་ཡང་བསྟན་ཏོ་ཞེས་འགྲེལ་བཤད་དུ་བཤད་དོ། ། གཉིས་པ་ནི། མུ་སྟེགས་ཀྱིས་བསྟན་པའི་ལམ་ལ་ཞུགས་ན་ལམ་གོལ་བར་འགྱུར་བ་ནི་མི་འཐད་དེ། དེར་ཡང་ཐར་པ་འདོད་ལམ་ཚོལ་བའི་ཕྱིར་ཞེ་ན།
ཐར་པ་དོན་གཉེར་གྱི་གདུལ་བྱ་ཐར་པའི་ལམ་དུ་བཀྲི་བར་འདོད་པའི་གང་ཟག་ཆོས་ཅན། མུ་སྟེགས་ཀྱིས་བརྟགས་པའི་རྟོག་གེའི་ལམ་ནས་ཆོས་རྣམས་ཀྱི་ཆོས་ཉིད་ལ་ཁྲིད་ན་ལམ་གོལ་བར་ཞུགས་པ་ཡིན་ཏེ། དེ་ནི་ཐུབ་པའི་བསྟན་པ་ལས་ཆེས་རྒྱབ་ཀྱིས་ཕྱོགས་ཤིང་རྒྱང་བསྲིངས་ཤིང་ཐར་པའི་ལམ་ལས་ཆེས་ཉམས་པ་ཡིན་པའི་ཕྱིར། ཚིག་དོན་ལ་མ་བསམས་ནས་གཞུང་གི་ཚིག་རིས་འདི་ཙམ་ལ་བརྟེན་ནས། སྔོན་གྱི་སྐྱེ་བོ་ལ་ལ་ན་རེ། སྡེ་བདུན་མདོ་འགྲེལ་དང་བཅས་པ་རིག་པའི་གནས་ལྔའི་ནང་ནས་གཏན་ཚིགས་རིགས་པ་སྟོན་པའི་བསྟན་བཅོས་ཡིན་གྱི་ནང་རིག་པའི་བསྟན་བཅོས་ཀྱི་ནང་དུ་གཏོགས་པ་མ་ཡིན་ནོ་ཞེས་དང་། ཇོ་བོ་རྗེས་ཀྱང་། བདེན་གཉིས་ལས། མངོན་སུམ་རྗེས་དཔག་དགོས་པ་མེད། ། མུ་སྟེགས་རྒོལ་བ་བཟློག་ཕྱིར་ཡིན་ཞེས་གསུངས་སོ་ཞེས་ཟེར་རོ། །
དེ་ནི་སྡིག་པ་བས་ཀྱང་སྡིག་པ་ཡིན་ཏེ། ཆོས་ཀྱི་བདག་མེད་སྟོན་པའི་ཐེག་པ་ཆེན་པོའི་གསུང་རབ་ལ་སྐུར་པ་བཏབ་པའི་ཕྱིར་རོ། ། གཞན་ཡང་། བདེན་གཉིས་ཀྱི་གཞུང་གི་ཚིག་དོན་ཁས་མི་ལེན་པར་གཞུང་གི་ཚིག་ཇི་ལྟ་བ་བཞིན་དུ་ཁས་ལེན་ན་ཤིན་ཏུ་མི་འཐད་དེ། མངོན་རྗེས་གཉིས་བཤད་པ་ལ་དགོས་པ་མེད་ན་དེ་གཉིས་བཤད་པ་མུ་སྟེགས་ཀྱི་རྒོལ་བ་བཟློག་པའི་དོན་དུ་ཡིན་པ་འགལ་བའི་ཕྱིར་རོ། ། དེ་ཙམ་ལས་མ་སྤྲོས་སོ། ། གསུམ་པ་ནི། གལ་ཏེ་མུ་སྟེགས་པས་བརྟགས་ནས་བཞག་པའི་ཞེན་པའི་དོན་ལ་རིགས་པས་གནོད་པ་འབབ་ན་བདེ་བར་གཤེགས་པའི་གསུང་རབ་ཀྱི་དོན་ལའང་རིགས་པས་གནོད་པ་འབབ་པ་མཚུངས་སོ་ཞེ་ན། མི་མཚུངས་ཏེ། མུ་སྟེགས་ཀྱི་ལུགས་རྣམས་ནི་སྣང་བ་ཉེ་བ་ན་མུན་པ་ལྟར་རིགས་པའི་དཔྱད་པ་ཅུང་ཟད་ཀྱང་མི་བཟོད་ལ།
བདེ་བར་གཤེགས་པའི་བསྟན་པའི་སྙིང་པོ་བདག་མེད་རྣམ་པ་གཉིས་ནི་ཅི་ཙམ་དུ་དཔྱད་པ་བྱས་ཀྱང་བདག་ཡོད་པར་ཁས་བླངས་པ་ལ་བརྗོད་པའི་ཉེས་པ་ལྟ་བུས་ཡོངས་སུ་དག་པར་འགྱུར་གྱི་རྣམ་པ་གཞན་དུ་མི་འགྱུར་བའི་ཕྱིར་རོ། ། དེ་ལྟར་ནའང་དེ་བཞིན་གཤེགས་པའི་ཆོས་ཀྱི་མཚན་ཉིད་འདུས་བྱས་ཐམས་ཅད་མི་རྟག ཆོས་ཐམས་ཅད་བདག་མེད་པ་ལ་སོགས་པ་རྣམས་གལ་ཏེ་ཇི་ལྟར་གསུངས་པ་ལས་གཞན་དུ་འདུས་བྱས་རྟག་པ་དང་། ཆོས་རྣམས་བདག་ཡོད་དུ་འགྲོ་ཞིང་ལོག་པར་བཟུང་ན་དངོས་པོ་སྟོབས་ཞུགས་ཀྱི་རིགས་པས་ལེགས་པར་དཔྱད་ནས་དགག་པར་བྱ་བའི་རིགས་ཡིན་ཏེ། འདུས་བྱས་ཀྱི་མཚན་གཞི་སྒྲ་ལྟ་བུས་མཚོན་ནས་འདུས་བྱས་ཐམས་ཅད་མི་རྟག་པར་དངོས་པོ་སྟོབས་ཞུགས་ཀྱི་གཏན་ཚིགས་ཀྱིས་ལེགས་པར་བསྒྲུབ་བྱ་ཡིན་པའི་ཕྱིར་དང་། ཆོས་ཀྱི་མཚན་གཞི་ཕུང་པོ་ལྔས་མཚོན་པའི་ཤེས་བྱ་ཐམས་ཅད་བདག་མེད་དུ་དེ་ལྟར་ལེགས་པར་སྒྲུབ་པའི་ཕྱིར་རོ། ། དེས་ན་རིགས་པའི་དབང་ཕྱུག་ཕྱོགས་གླང་ཡབ་སྲས་ཀྱི་རིགས་པའི་ལམ་འདི་ཁོང་དུ་མ་ཆུད་ན་སྤྱིར་བདེ་བར་གཤེགས་པའི་གསུང་རབ་ཀྱི་དོན་དང་འཕགས་མཆོག་ཀླུ་སྒྲུབ་ཀྱིས་བཞེད་པའི་དབུ་མའི་དོན་རྟོག་པ་གཏན་མི་སྲིད་དེ། ལོ་ཆེན་གྱིས་ཀྱང་། ཆོས་རྣམས་རང་བཞིན་སྟོང་པའི་ཚུལ་ལ་འཇུག་པའི་སྒོ། ། ཡང་དག་རིགས་ཚོགས་ཀླུ་སྒྲུབ་ཞལ་ནས་གསུངས་པ་དེ། །
རིགས་པའི་དབང་ཕྱུག་རྣམ་འགྲེལ་མཛད་པའི་གཞུང་བཟང་ལས། ། གསལ་བར་རྟོགས་ནས་ལུགས་ངན་གཞན་རྣམས་རྩ་བཞིན་དོར། ཞེས་སྤྲིང་ཡིག་བདུད་རྩིའི་ཐིག་ལེར་གསུངས་པའི་ཕྱིར་དང་། དེར་མ་ཟད་དེ་ལྟར་བཤད་པའི་རིགས་པ་མི་ཤེས་པར་སྒོམ་པ་བྱས་ཀྱང་བླུན་སྒོམ་ཁོ་ནར་འགྲོ་བར་སྣང་བས་ཐར་པ་ཐོབ་པར་འདོད་པའི་སྐྱེ་བོ་རྣམས་ཐར་པ་ཐོབ་པར་འདོད་ན་རིགས་པའི་ལམ་ལ་ལེགས་པར་སྦྱངས་པར་གྱིས་ཤིག དུས་དེང་སང་གི་མཚན་ཉིད་པ་མཁས་པར་རློམ་པ་ལ་ལ་རིགས་པའི་ལམ་ལ་སྡང་ཞུགས་འབའ་ཞིག་ཏུ་བྱེད་པར་སྣང་བ་ནི། སངས་རྒྱས་སྟོང་གིས་གདུལ་བར་མི་ནུས་པ་ཡིན་ནོ། ། བཞི་པ་ནི། གཞན་སྡེས་བརྟགས་པའི་ཚད་མའི་མཚན་ཉིད་དང་། གྲངས་ལ་སོགས་པ་ཚད་མའི་ཕུང་པོའི་སྐྱོན་རྒྱས་པར་བསལ་བ་དང་། རང་གིས་བཞག་པའི་ཚད་མའི་མཚན་ཉིད་དང་།
གཞན་ལུགས་དང་བསྟུན་ནས་གྲངས་ངེས་པ་དང་། འཇུག་ཚུལ་དང་། གཞལ་བྱའི་གྲངས་ངེས་ལ་སོགས་པའི་ཡོན་ཏན་རྒྱས་པ་རུ་རབ་ཏུ་གསལ་བར་བྱས་པ་ལས་བསྟན་བཅོས་འདི་རུ་དགེ་བ་ཅི་བསགས་པ་དེས་གནས་ལུགས་ཀྱི་དོན་ལ་རྨོངས་པའི་འགྲོ་བ་རྣམས་ལ་རྣམ་པར་ཐར་པ་མྱ་ངན་ལས་འདས་པ་དང་། རྣམ་མཁྱེན་སྟེར་བར་ཤོག་ཅིག་ཅེས་བསྔོ་བར་བྱེད་དགོས་ཏེ། བསྔོ་བྱའི་དགེ་བའི་རྩ་བ་རྫོགས་པའི་བྱང་ཆུབ་དུ་བསྒྱུར་བའི་བསྔོ་བས་རྒྱས་འདེབས་པ་དམ་པའི་ཆོས་ཀྱི་སྤྱི་ལུགས་ཡིན་པའི་ཕྱིར་རོ། ། ཞེས་སྦྲེལ་བར་བྱའོ། ། དེའི་ཆེད་དུ་བྱ་བ་གང་ཞེ་ན། དེའི་ཆེད་དུ་བྱ་བ་མེད་པ་མ་ཡིན་ཏེ། སྔར་བཤད་པའི་འགྲོ་བ་འདིར་རྣམས་སྐྱེ་བར་ཐར་པའི་ཡོན་ཏན་ཤེས་པ་དང་། འཁོར་བར་སྐྱེ་བ་སྡུག་ཀུན་གྱི་ཡོན་ཏན་ཡོད་པ་མིན་པར་ཉེས་དམིགས་ལེགས་པར་ཤེས་པའི་སྒོ་ནས་འདུས་བྱས་རྟག་སོགས་སུ་ཞེན་པ་ཕྱིན་ཅི་ལོག་གིས་ཀུན་ནས་བསླངས་པའི་གྲུབ་མཐའ་ཞི་ཞིང་བདག་མེད་པའི་དོན་རྟོགས་ནས་མི་གནས་པའི་མྱ་ངན་ལས་འདས་པ་ཐོབ་པར་འགྱུར་ཅིག་ཅེས་ལེགས་པར་བསྔོ་བར་བྱེད་པའི་ཕྱིར།
གཞུང་གི་ཚིག་ཟིན་ལྟར་ན། སྐྱེ་བ་དང་སྐྱེ་བར་ཞེས་བཤད་པར་བྱའོ། ། རྒོལ་དང་ཕྱིར་རྒོལ་རྩོད་པ་ལ། ཡང་དག་ལྟག་ཆོད་འགྱུར་བའི་ཚུལ། ། ལེགས་པར་བཤད་ལ་ལྟད་མོ་ལྟོས། ། ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། ། གཉིས་པ་ལེའུའི་མཚན་བསྟན་པ་ནི། ཚད་མ་ཀུན་ལས་བཏུས་པ་ལས་ལྟག་ཆོད་བརྟག་པའི་ལེའུའི་རྒྱན་ཏེ་དྲུག་པའོ། ། གལ་ཏེ། ཆོས་ཅན་ཆོས་ཅན་གྱིས་སྒྲུབ་མིན། །
ཞེས་སོགས་ཀྱི་སྐབས་སུ་དུ་ལྡན་གྱི་ལ་དང་མེའི་ཚོགས་དོན་བསྒྲུབ་བྱར་རིགས་ཏེ། དུ་ལྡན་གྱི་ལའི་གཞི་ལ་མེ་ཡོད་པ་དུ་བའི་རྟགས་ཀྱིས་སྒྲུབ་པར་རིགས་པའི་ཕྱིར་ཞེས་སོགས་བཤད་པ་འདིའི་དོན་མེ་དེ་སྒྲུབ་ཀྱི་བསྒྲུབ་བྱའི་ཆོས་ཡིན་ནམ། མེ་ཡོད་དེ་སྒྲུབ་ཀྱི་བསྒྲུབ་བྱའི་ཆོས་ཡིན་པར་ཁས་ལེན། དེ་གང་རུང་དུ་ཁས་ལེན་པ་བཞིན་དུ་དུ་བ་དེ་སྒྲུབ་ཀྱི་རྟགས་ཡང་དག་ཡིན་ནམ། དུ་ཡོད་དེ་སྒྲུབ་ཀྱི་རྟགས་ཡང་དག་ཏུ་ཁས་ལེན་པ་ཡིན་ཞེ་ན། རྒྱལ་ལྔ་བདུན་པ་ཆོས་མཆོག་གི་རྗེས་སུ་འབྲང་ནས་བོད་ཀྱི་མཁས་པ་ཕལ་མོ་ཆེ་རྣམས་ན་རེ། དུ་བ་དུ་ལྡན་གྱི་ལ་ལ་མེ་ཡོད་དུ་སྒྲུབ་པའི་རྟགས་ཡང་དག་ཡིན་གྱི་དུ་ཡོད་ནི་དེ་སྒྲུབ་ཀྱི་འབྲས་རྟགས་ཡང་དག་མ་ཡིན་ཏེ། གང་འབྲས་རྟགས་ཡིན་ན་རང་གི་དེ་སྒྲུབ་ཀྱི་བསྒྲུབ་བྱའི་ཆོས་སུ་བཟུང་བྱ་ལ་དེ་བྱུང་དུ་འབྲེལ་དགོས་པས་དངོས་པོ་ཡིན་པས་ཁྱབ་པ་ཡོད་ལ་དུ་ཡོད་ནི་དངོས་པོ་མ་ཡིན་པའི་ཕྱིར་དང་སྡེ་བདུན་གྱི་གཞུང་ནས་ཀྱང་དེ་ལྟར་བཤད་པའི་ཕྱིར། མེ་དེ་སྒྲུབ་ཀྱི་བསྒྲུབ་བྱའི་ཆོས་ཡིན་གྱི་མེ་ཡོད་དེ་སྒྲུབ་ཀྱི་བསྒྲུབ་བྱའི་ཆོས་མིན་ཏེ། འབྲས་རྟགས་ཡང་དག་གི་བསྒྲུབ་བྱའི་ཆོས་ཡིན་ན་དེ་སྒྲུབ་ཀྱི་རྟགས་སུ་བཟུང་བྱའི་གཞི་ལྡོག་དང་།
རྫས་ཐ་དད་ཡིན་དགོས་པས་དངོས་པོ་ཡིན་པས་ཁྱབ་པ་ཡོད་ལ། མེ་ཡོད་དེ་དངོས་པོ་མ་ཡན་པའི་ཕྱིར་དང་། གཞུང་ནས་ཀྱང་དེ་ལྟར་བཤད་པའི་ཕྱིར་དང་། དངོས་པོར་མེད་པའི་འབྲས་རྟགས་མ་བཤད་པའི་ཕྱིར། དེས་ན་དུ་ལྡན་གྱི་ལ་ལ་ཆོས་ཅན། མེ་ཡོད་དེ། དུ་བ་ཡོད་པའི་ཕྱིར། ཞེས་བཀོད་པའི་ཚེ་མེ་དེ་སྒྲུབ་ཀྱི་བསྒྲུབ་བྱའི་ཆོས་དང་དུ་བ་དེ་སྒྲུབ་ཀྱི་རྟགས་ཡང་དག་ཏུ་ཁས་བླངས་པར་བྱའོ། ། ཞེས་གསུངས་སོ། ། དེ་ནི་རྣམ་པ་ཐམས་ཅད་དུ་མི་འཐད་དེ།
དུ་བ་དེ་སྒྲུབ་ཀྱི་རྟགས་ཡང་དག་ཏུ་མི་འཐད་པ་དང་། མེ་དེ་སྒྲུབ་ཀྱི་བསྒྲུབ་བྱའི་ཆོས་སུ་མི་འཐད་པ་དང་། འཐད་ན་ཧ་ཅང་ཐལ་བའི་ཕྱིར་རོ། ། གལ་ཏེ་དུ་བ་དེ་སྒྲུབ་ཀྱི་རྟགས་ཡང་དག་ཏུ་འཐད་ན། སྒྲ་ཆོས་ཅན། མི་རྟག་པ་ཡོད་དེ། མིག་ཤེས་ཀྱི་གཟུང་བྱ་ཡོད་པའི་ཕྱིར་ཞེས་བཀོད་པའི་ཚེ་མིག་ཤེས་ཀྱི་བཟུང་བྱ་དེ་སྒྲ་མི་རྟག་པ་ཡོད་པར་སྒྲུབ་པའི་རྟགས་ཡང་དག་ཏུ་ཁས་བླངས་ན་ཅིས་དགག མིག་ཤེས་ཀྱི་བཟུང་བྱ་སྒྲ་མི་རྟག་པ་ཡོད་པར་སྒྲུབ་པའི་རྟགས་ཡང་དག་མིན་པར་འགྱུར་ཏེ། དེ་དེ་སྒྲུབ་ཀྱི་ཕྱོགས་ཆོས་མ་ཡིན་པའི་ཕྱིར་ཏེ། སྒྲ་མིག་ཤེས་ཀྱི་བཟུང་བྱ་མ་ཡིན་པའི་ཕྱིར་ཞེ་ན།
འོ་ན་དུ་བའང་དུ་ལྡན་གྱི་ལ་ལ་མེ་ཡོད་དུ་སྒྲུབ་པའི་རྟགས་ཡང་དག་མིན་པར་འགྱུར་ཏེ། དེ་དེ་སྒྲུབ་ཀྱི་ཕྱོགས་ཆོས་མ་ཡིན་པའི་ཕྱིར་ཏེ། ། དུ་ལྡན་གྱི་ལ་དུ་བ་མ་ཡིན་པའི་ཕྱིར་ཞེས་བརྗོད་ན་ལན་ཅི་ཡོད། དུ་བ་དེ་དེ་སྒྲུབ་ཀྱི་ཕྱོགས་ཆོས་མིན་པའི་སྐྱོན་མེད་དེ། དུ་ལྡན་གྱི་ལ་དེ་དུ་བ་མ་ཡིན་པས་འགོད་ཚུལ་ཡིན་འགོད་ལ་ལྟོས་པའི་ཕྱོགས་ཆོས་མ་ཡིན་ཡང་དུ་ལྡན་གྱི་ལ་དེ་དུ་ཡོད་ཡིན་པས་འགོད་ཚུལ་ཡོད་འགོད་ལ་ལྟོས་ནས་དེ་སྒྲུབ་ཀྱི་ཕྱོགས་ཆོས་ཡིན་པའི་ཕྱིར་ཞེ་ན། འོ་ན་དེ་ལའང་དེ་དེ་སྒྲུབ་ཀྱི་ཕྱོགས་ཆོས་མིན་པའི་སྐྱོན་མེད་པར་ཐལ། ། སྒྲ་དེ་མིག་ཤེས་ཀྱི་བཟུང་བྱ་མ་ཡིན་པས་འགོད་ཚུལ་ཡིན་འགོད་ལ་ལྟོས་པའི་ཕྱོགས་ཆོས་མ་ཡིན་ཡང་སྒྲ་མིག་ཤེས་ཀྱི་བཟུང་བྱ་ཡོད་པ་ཡིན་པས་འགོད་ཚུལ་ཡོད་འགོད་ལ་ལྟོས་ནས་དེ་སྒྲུབ་ཀྱི་ཕྱོགས་ཆོས་ཡིན་པའི་ཕྱིར་ཞེས་བརྗོད་ན་མཚུངས་སོ། ། ཁྱབ་པ་མེད་དེ། ཡོད་འགོད་ལ་ཕྱོགས་ཆོས་ཡིན་ན་ཡིན་འགོད་ལ་ཕྱོགས་ཆོས་ཡིན་པས་མ་ཁྱབ་པའི་ཕྱིར་ཏེ། མིག་ཤེས་ཀྱི་བཟུང་བྱ་ཡོད་པ་ཡིན་ན་མིག་ཤེས་ཀྱི་བཟུང་བྱ་ཡིན་པས་མ་ཁྱབ་པའི་ཕྱིར་ཞེ་ན།
འོ་ན་ཁྱོད་ཀྱི་དེ་ཡང་ཁྱབ་པ་མེད་པར་འགྱུར་ཏེ། ཡོད་འགོད་ལ་ཕྱོགས་ཆོས་ཡིན་ན་ཡིན་འགོད་ལ་ཕྱོགས་ཆོས་ཡིན་པས་མ་ཁྱབ་པའི་ཕྱིར་ཏེ། དུ་བ་ཡོད་ན་དུ་བ་ཡིན་པས་མ་ཁྱབ་པའི་ཕྱིར་ཞེས་བརྗོད་ན་བསྐལ་པའི་བར་དུ་མཚུངས་སོ། ། གལ་ཏེ་ཆ་དེ་འདྲའི་སྒོ་ནས་མཚུངས་པ་ལྟ་བུར་སྣང་ཡང་གཞན་གྱི་ཆ་ནས་མི་མཚུངས་ཏེ། འདི་ལྟར། དུ་བ་ཆོས་ཅན། ཁྱོད་དུ་ལྡན་གྱི་ལ་མེ་ཡོད་དུ་སྒྲུབ་པའི་འབྲས་རྟགས་སུ་ཐལ། ཁྱོད་དེ་སྒྲུབ་ཀྱི་སྒྲུབ་རྟགས་གང་ཞིག་མེའི་འབྲས་བུ་ཡིན་པའི་ཕྱིར་ཞེ་ན། འོ་ན་མིག་ཤེས་ཀྱི་བཟུང་བྱ་ཆོས་ཅན། ཁྱོད་སྒྲ་མི་རྟག་པ་ཡོད་པར་སྒྲུབ་པའི་རང་བཞིན་གྱི་རྟགས་སུ་ཐལ།
ཁྱོད་དེ་སྒྲུབ་ཀྱི་སྒྲུབ་རྟགས་གང་ཞིག་མི་རྟག་པའི་རང་བཞིན་ཡིན་པའི་ཕྱིར་ཞེས་བརྗོད་ན་མི་མཚུངས་སམ་སོམས་ཤིག རྟགས་སྔ་མ་མ་གྲུབ་སྟེ། མིག་ཤེས་ཀྱི་བཟུང་བྱ་དེ་སྒྲུབ་ཀྱི་ཕྱོགས་ཆོས་མ་ཡིན་པའི་ཕྱིར་ཞེ་ན། འོ་ན་ཁྱོད་ཀྱིས་བཀོད་པའི་རྟགས་སྔ་མའང་མ་གྲུབ་པར་འགྱུར་ཏེ། དུ་བ་དེ་སྒྲུབ་ཀྱི་ཕྱོགས་ཆོས་མ་ཡིན་པའི་ཕྱིར་ཞེས་བརྗོད་ན་མི་མཚུངས་སམ། ། རྟགས་མ་གྲུབ་སྟེ། འདི་ལྟར། དུ་བ་ཆོས་ཅན། ཁྱོད་དུ་ལྡན་གྱི་ལ་མེ་ཡོད་དུ་སྒྲུབ་པའི་ཕྱོགས་ཆོས་སུ་ཐལ། ཁྱོད་དུ་ལྡན་གྱི་ལ་མེ་ཡོད་དུ་སྒྲུབ་པའི་ཤེས་འདོད་ཆོས་ཅན་དུ་ལྡན་གྱི་ལའི་སྟེང་དུ་འགོད་ཚུལ་དང་མཐུན་པར་ཡོད་པ་ཉིད་དུ་ངེས་པའི་ཕྱིར་ཞེ་ན།
འོ་ན། མིག་ཤེས་ཀྱི་བཟུང་བྱ་ཆོས་ཅན། ཁྱོད་སྒྲ་མི་རྟག་པ་ཡོད་པར་སྒྲུབ་པའི་ཕྱོགས་ཆོས་སུ་ཐལ། ཁྱོད་དེ་སྒྲུབ་ཀྱི་ཤེས་འདོད་ཀྱི་ཆོས་ཅན་སྒྲའི་སྟེང་དུ་འགོད་ཚུལ་དང་མཐུན་པར་ཡོད་པ་ཉིད་དུ་ངེས་པའི་ཕྱིར། ཞེས་མཚུངས་སོ། ། མ་གྲུབ་ན། སྔ་མའང་མ་གྲུབ་བོ། ། དུ་བ་ཆོས་ཅན། དེར་ཐལ། དུ་ལྡན་གྱི་ལ་མེ་ཡོད་དུ་སྒྲུབ་པ་ལ་ཁྱོད་རྟགས་སུ་བཀོད་པའི་འགོད་ཚུལ་ཡོད་འགོད་སྒྲུབ་ཚུལ་ཡོད་སྒྲུབ་ཡིན།
དུ་ལྡན་གྱི་ལ་ཁྱོད་ཡོད་དུ་ངེས་ནས་མེ་ཡོད་ཡིན་མིན་ཐེ་ཚོམ་ཟ་བའི་གང་ཟག་སྲིད། ཁྱོད་དང་དུ་ལྡན་གྱི་ལ་དང་མེ་ཡོད་གསུམ་ཕན་ཚུན་ཐ་དད་ཡིན་པའི་ཕྱིར་ཞེ་ན། མིག་ཤེས་ཀྱི་བཟུང་བྱ་ཆོས་ཅན། ཁྱོད་ཀྱང་རྟགས་དེར་ཐལ། སྒྲ་མི་རྟག་པ་ཡོད་པར་སྒྲུབ་པ་ལ་ཁྱོད་རྟགས་སུ་འགོད་ཚུལ་ཡོད་འགོད་སྒྲུབ་ཚུལ་ཡོད་སྒྲུབ་ཡིན། སྒྲ་ཁྱོད་ཡོད་དུ་ངེས་ནས་མི་རྟག་པ་ཡོད་པ་ཡིན་མིན་ཐེ་ཚོམ་ཟ་བའི་གང་ཟག་སྲིད། ཁྱོད་དང་སྒྲ་དང་མི་རྟག་པ་ཡོད་པ་གསུམ་ཕན་ཚུན་ཐ་དད་ཡིན་པའི་ཕྱིར། ཞེས་བརྗོད་ན་ལན་ཅི་ཡོད། འགོད་ཚུལ་ཡོད་འགོད་ཡིན་པ་མ་གྲུབ་ཅེ་ན། སྔ་མའང་མ་གྲུབ་བྱའོ། །
དུ་བ་ཆོས་ཅན། དུ་ལྡན་གྱི་ལ་མེ་ཡོད་དུ་སྒྲུབ་པའི་ཁྱོད་རྟགས་སུ་བཀོད་པའི་འགོད་ཚུལ་ཡོད་འགོད་སྒྲུབ་ཚུལ་ཡོད་སྒྲུབ་ཡིན་པར་ཐལ། དུ་ལྡན་གྱི་ལ་ཆོས་ཅན་མེ་ཡོད་དེ་ཁྱོད་ཡོད་པའི་ཕྱིར་ཞེས་ཁྱོད་ལ་རྟགས་སུ་བཀོད་པའི་ཕྱིར་ཞེ་ན། འོ་ན། མིག་ཤེས་ཀྱི་བཟུང་བྱ་ཆོས་ཅན། སྒྲ་མི་རྟག་པ་ཡོད་པར་སྒྲུབ་པ་ལ་ཁྱོད་རྟགས་སུ་བཀོད་པའི་འགོད་ཚུལ་ཡོད་འགོད་སྒྲུབ་ཚུལ་ཡོད་སྒྲུབ་ཡིན་པར་ཐལ། སྒྲ་ཆོས་ཅན་མི་རྟག་པ་ཡོད་དེ། ཁྱོད་ཡོད་པའི་ཕྱིར་ཞེས་ཁྱོད་ལ་རྟགས་སུ་བཀོད་པའི་ཕྱིར། ཞེས་བརྗོད་ན་མཚུངས་སོ། ། མ་ངེས་ཏེ།
མིག་ཤེས་ཀྱི་བཟུང་བྱ་ཡོད་པ་ལ་ཕྱོགས་ཆོས་གྲུབ་ཀྱང་མིག་ཤེས་ཀྱི་བཟུང་བྱ་ལ་ཕྱོགས་ཆོས་གྲུབ་པས་མ་ཁྱབ་པའི་ཕྱིར་ཞེ་ན། འོ་ན་ཁྱོད་ཀྱི་དེ་ལའང་ཁྱབ་པ་མ་ངེས་པར་འགྱུར་ཏེ། དུ་ཡོད་ལ་ཕྱོགས་ཆོས་གྲུབ་ཀྱང་དུ་བ་ལ་ཕྱོགས་ཆོས་གྲུབ་པས་མ་ཁྱབ་པའི་ཕྱིར་ཞེས་མཚུངས་སོ། ། གལ་ཏེ་དུ་བ་དེ་སྒྲུབ་ཀྱི་རྟགས་ཡང་དག་ཡིན་ན་དུ་བ་དུ་ལྡན་གྱི་ལ་མེ་ཡོད་དུ་སྒྲུབ་པའི་རྟགས་ཡང་དག་ཡིན་ནམ། དུ་ལྡན་གྱི་ལ་མེར་སྒྲུབ་པའི་རྟགས་ཡང་དག་ཡིན། དང་པོ་ལྟར་ན། མེ་ཡོད་དེ་སྒྲུབ་ཀྱི་བསྒྲུབ་བྱའི་ཆོས་ཡིན་ནམ། མ་ཡིན། ཡིན་ན། མེ་ཡོད་ཆོས་ཅན།
དུ་བ་དང་རྫས་ཐ་དད་ཡིན་པར་ཐལ། དུ་ལྡན་གྱི་ལ་མེ་ཡོད་དུ་སྒྲུབ་པའི་འབྲས་རྟགས་ཡང་དག་གི་བསྒྲུབ་བྱའི་ཆོས་ཡིན་པའི་ཕྱིར། རྟགས་བསལ་དངོས། ། འདོད་ན། དངོས་པོར་ཐལ། དུ་བ་དང་རྫས་ཐ་དད་ཡིན་པའི་ཕྱིར། རྟགས་ཁྱབ་དངོས། གལ་ཏེ་བསྒྲུབ་བྱའི་ཆོས་མ་ཡིན་ན། མི་རྟག་པ་དེ་སྒྲ་མི་རྟག་པར་སྒྲུབ་པའི་བསྒྲུབ་བྱའི་ཆོས་མ་ཡིན་པར་དམ་བཅས་ན་སྐྱོན་ཅི་ཡོད། མི་རྟག་པ་ཆོས་ཅན།
ཁྱོད་སྒྲ་ཡིན་པར་སྒྲུབ་པའི་བསྒྲུབ་བྱའི་ཆོས་སུ་ཐལ། བྱས་པ་དེ་སྒྲ་ཁྱོད་ཡིན་པར་སྒྲུབ་པའི་གཏན་ཚིགས་ཡང་དག་ཡིན་པའི་ཕྱིར་ཞེ་ན། འོ་ན་མེ་ཡོད་ཆོས་ཅན། ཁྱོད་དུ་ལྡན་གྱི་ལ་ཁྱོད་ཡིན་པར་སྒྲུབ་པའི་བསྒྲུབ་བྱའི་ཆོས་སུ་ཐལ། དུ་བ་དེ་དུ་ལྡན་གྱི་ལ་ཁྱོད་ཡིན་པར་སྒྲུབ་པའི་གཏན་ཚིག་ཡང་དག་ཡིན་པའི་ཕྱིར་ཞེས་བརྗོད་ན་མི་མཚུངས་སམ་སོམས་ཤིག གལ་ཏེ་དུ་བ་དེ་དུ་ལྡན་གྱི་ལ་མེར་བསྒྲུབ་པའི་རྟགས་ཡང་དག་ཡིན་པར་ཁས་ལེན་ནོ་ཞེ་ན། འོ་ན་བྱས་པ་སྒྲ་རྟག་པར་སྒྲུབ་པའི་རྟགས་ཡང་དག་ཏུ་ཁས་བླངས་ན་སྐྱོན་ཅི་ཡོད། མི་འཐད་དེ། བྱས་པས་སྒྲ་རྟག་པ་ཡིན་པ་འགོག་པའི་ཕྱིར་ཏེ། སྒྲ་རྟག་པ་ཡིན་པར་སྒྲུབ་པའི་འགལ་བའི་རྟགས་ཡིན་པའི་ཕྱིར་ཞེ་ན།
འོ་ན་ཁྱོད་དེ་ཡང་མི་འཐད་པར་ཐལ། དུ་བ་དུ་ལྡན་གྱི་ལ་མེ་ཡིན་པ་འགོག་པའི་ཕྱིར། མ་གྲུབ་ན་ཁས་བླངས་མོད་ཁས་བླངས་གསལ་བར་སྟོན་ན། དེར་ཐལ། དུ་ལྡན་གྱི་ལ་མེ་ཡིན་པར་སྒྲུབ་པའི་འགལ་བའི་རྟགས་ཡིན་པའི་ཕྱིར། ཞེས་བརྗོད་ན་ཅི་ཟེར། མ་གྲུབ་ཟེར་ན་སྔ་མའི་རྟགས་སྒྲུབ་པའི་རྒྱུ་མཚན་སྟོན་ཅིག བྱས་པ་ཆོས་ཅན། སྒྲ་རྟག་པར་སྒྲུབ་པའི་འགལ་བའི་རྟགས་ཡིན་པར་ཐལ། དེ་སྒྲུབ་ཀྱི་ཕྱོགས་ཆོས་གང་ཞིག་དེ་སྒྲུབ་ཀྱི་རྗེས་སུ་འགྲོ་ལྡོག་གི་ཁྱབ་པ་ཕྱིན་ཅི་ལོག་ཏུ་ངེས་པའི་ཕྱིར་ཞེ་ན།
དུ་བ་ཆོས་ཅན། དུ་ལྡན་གྱི་ལ་མེ་ཡིན་པར་སྒྲུབ་པའི་འགལ་བའི་རྟགས་ཡིན་པར་ཐལ། དེ་སྒྲུབ་ཀྱི་ཕྱོགས་ཆོས་གང་ཞིག་དེ་སྒྲུབ་ཀྱི་རྗེས་སུ་འགྲོ་ལྡོག་གི་ཁྱབ་པ་ཕྱིན་ཅི་ལོག་ཏུ་ངེས་པའི་ཕྱིར་ཞེས་བརྗོད་ན་གསུམ་ཆར་ཁས་བླངས་སོ། ། གལ་ཏེ་རྗེས་སུ་འགྲོ་ལྡོག་གི་ཁྱབ་པ་ཕྱིན་ཅི་ལོག་ཏུ་ངེས་པ་མ་གྲུབ་ཅེ་ན། འོ་ན་སྔ་མའང་མ་གྲུབ་བོ། ། བྱས་པ་ཆོས་ཅན། ཁྱོད་ཀྱིས་སྒྲ་རྟག་པར་སྒྲུབ་པའི་རྗེས་སུ་འགྲོ་ལྡོག་གི་ཁྱབ་པ་ཕྱིན་ཅི་ལོག་ཏུ་ངེས་པར་ཐལ། ཁྱོད་ཡིན་ན་རྟག་པ་མ་ཡིན་པས་ཁྱབ་པ་ཚད་མས་ངེས་རྟག་པ་ཡིན་ནའང་ཁྱོད་མ་ཡིན་པས་ཁྱབ་པ་ཚད་མས་ངེས་པའི་ཕྱིར། ཞེ་ན། དུ་བ་ཆོས་ཅན།
ཁྱོད་ཀྱིས་དུ་ལྡན་གྱི་ལ་མེ་ཡིན་པར་སྒྲུབ་པའི་རྗེས་སུ་འགྲོ་ལྡོག་གི་ཁྱབ་པ་ཕྱིན་ཅི་ལོག་ཏུ་ངེས་པར་ཐལ། ཁྱོད་ཡིན་ན་མེ་མ་ཡིན་པས་ཁྱབ་པ་ཚད་མས་ངེས་མེ་ཡིན་ནའང་ཁྱོད་མ་ཡིན་པས་ཁྱབ་པ་ཚད་མས་ངེས་པའི་ཕྱིར་ཞེས་བརྗོད་ན་བསྐལ་པའི་བར་དུ་མཚུངས་སོ། ། གཉིས་པ་མེ་བསྒྲུབ་བྱའི་ཆོས་སུ་མི་འཐད་པ་ནི། གལ་ཏེ་མེ་དུ་ལྡན་གྱི་ལ་མེ་ཡོད་དུ་སྒྲུབ་པའི་བསྒྲུབ་བྱའི་ཆོས་སུ་མི་འཐད་པ་ཅིའི་ཕྱིར། མི་འཐད་པ་ལ་གསུམ་སྟེ། ལ་དང་མེའི་ཚོགས་དོན་བསྒྲུབ་བྱར་ཐལ་བ་དང་། ལ་མེ་ཡོད་དུ་རྟོགས་པའི་རྗེས་དཔག་ཞེན་ཡུལ་ལ་ལོག་ཤེས་སུ་ཐལ་བ་དང་། མེ་མ་ཡིན་པ་ལ་མེ་ཡོད་དུ་སྒྲུབ་པའི་དགག་བྱའི་ཆོས་སུ་ཐལ་བའོ། ། དང་པོ་ནི། དུ་ལྡན་གྱི་ལ་དང་མེའི་ཚོགས་དོན་དེ་དུ་ལྡན་གྱི་ལ་མེ་ཡོད་དུ་སྒྲུབ་པའི་བསྒྲུབ་བྱར་ཐལ།
མེ་དེ་དུ་ལྡན་གྱི་ལ་མེ་ཡོད་དུ་གྲུབ་པའི་རྟགས་ཡང་དག་གི་བསྒྲུབ་བྱའི་ཆོས་ཡིན་པའི་ཕྱིར། རྟགས་དངོས། འདོད་ན། དུ་ལྡན་གྱི་ལ་མེ་ཡིན་པར་དུ་བས་བསྒྲུབ་ནུས་པར་ཐལ། འདོད་པ་གང་ཞིག་དུ་བ་དེ་དེ་སྒྲུབ་ཀྱི་རྟགས་ཡང་དག་ཡིན་པའི་ཕྱིར། རྟགས་གཉིས་དངོས འདོད་ན། བྱས་པས་སྒྲ་རྟག་པར་སྒྲུབ་ནུས་པར་དམ་བཅས་ཅིས་འགོག སྒྲ་རྟག་པར་འགྱུར་བར་ཐལ། བྱས་པས་སྒྲ་རྟག་པར་སྒྲུབ་ནུས་པའི་ཕྱིར་ཞེ་ན། འོ་ན་དུ་ལྡན་གྱི་ལ་དེ་མེ་ཡིན་པར་འགྱུར་ཏེ།
དུ་བས་དུ་ལྡན་གྱི་ལ་དེ་མེ་ཡིན་པར་སྒྲུབ་ནུས་པའི་ཕྱིར། ཞེས་མཚུངས་སོ། ། གཉིས་པ་ནི། དུ་ལྡན་གྱི་ལ་མེ་ཡོད་དུ་རྟོགས་པའི་རྗེས་དཔག་གིས་དུ་ལྡན་གྱི་ལ་མེ་ཡིན་པར་གཞལ་བར་ཐལ། དུ་ལྡན་གྱི་ལ་དང་མེའི་ཚོགས་དོན་དེ་དུ་ལྡན་གྱི་ལ་མེ་ཡོད་དུ་སྒྲུབ་པའི་བསྒྲུབ་བྱ་ཡིན་པའི་ཕྱིར། འདོད་ན། དེ་འདྲའི་རྗེས་དཔག་དེ་རང་གི་ཞེན་ཡུལ་ལ་ལོག་ཤེས་ཡིན་པར་ཐལ། དེ་དུ་ལྡན་གྱི་ལ་མེ་ཡིན་པར་གཞལ་བའི་ཞེན་བློ་གང་ཞིག་དུ་ལྡན་གྱི་ལ་མེ་མ་ཡིན་པའི་ཕྱིར། འདོད་ན། ཚད་མ་མ་ཡིན་པར་འགྱུར་རོ། །
དེ་འདྲའི་ཚོགས་དོན་བསྒྲུབ་བྱ་ཡིན་ན་དེ་དེའི་རྗེས་དཔག་གི་གཞལ་བྱ་ཡིན་པས་མ་ཁྱབ་པའི་ཕྱིར་ན་སྐྱོན་མེད་ཅེ་ན། ཤིན་ཏུ་མི་འཐད་དེ། རྟགས་ཀྱི་བསྒྲུབ་བྱ་གང་ཡིན་པ། རྗེས་སུ་དཔག་པས་གཞལ་བ་ཡིན། ཞེས་དང་། རྣམ་པར་ངེས་པ་ལས། ཆོས་མཐུན་པ་མཐོང་བ་ལས་ཇི་ལྟ་བ་དེ་ལྟར་རབ་ཏུ་སྒྲུབ་པ་དེ་ནི་རྗེས་སུ་དཔག་པར་བྱ་བ་ལས་མ་འདས་སོ། ། ཞེས་གསུངས་པ་མ་ཐོས་པར་འགྱུར་རོ། ། གསུམ་པ་ནི། མེ་དེ་དུ་ལྡན་གྱི་ལ་མེ་ཡོད་དུ་སྒྲུབ་པའི་བསྒྲུབ་བྱའི་ཆོས་ཡིན་ན།
མེ་མ་ཡིན་པ་དེ་དེ་སྒྲུབ་ཀྱི་དགག་བྱའི་ཆོས་སུ་འགྱུར་ཏེ། རྒྱུ་མཚན་མཚུངས་པའི་ཕྱིར་རོ། ། འདོད་ན། དུ་ལྡན་གྱི་ལ་དང་མེ་མ་ཡིན་པའི་ཚོགས་དོན་དེ་དུ་ལྡན་གྱི་ལ་མེ་ཡོད་དུ་སྒྲུབ་པའི་དགག་བྱ་ཡིན་པར་འགྱུར་ཏེ། འདོད་ན། དེ་འདྲའི་ཚོགས་དོན་དེ་དུ་ལྡན་གྱི་ལ་མེ་ཡོད་དུ་རྟོགས་པའི་རྗེས་དཔག་གིས་བསལ་བར་ཐལ། འདོད་པའི་ཕྱིར། འདོད་ན། དུ་ལྡན་གྱི་ལ་མེ་མ་ཡིན་པར་ཚད་མས་རྟོགས་པ་མི་སྲིད་པར་འགྱུར་རོ། ། མ་གྲུབ་ན།
ཚད་མ་གཅིག་གིས་བསལ་བ་ཞུགས་པ་ཡིན་ན་དེ་ལ་ཚད་མ་གཞན་འཇལ་བྱེད་དུ་འཇུག་པ་མི་སྲིད་པར་སྡེ་བདུན་མདོ་དང་བཅས་པར་གསུངས་པའི་རིགས་པའི་ལམ་རྣ་བའི་བུ་ག་ཙམ་དུ་ཡང་མ་གྲགས་པར་འགྱུར་རོ། ། གསུམ་པ་འཐད་ན་ཧ་ཅང་ཐལ་བ་ལ་གསུམ་སྟེ། མཐུན་དཔེ་མི་མཐུན་ཕྱོགས་སུ་ཐལ་བ་དང་། རྒྱུ་མ་དམིགས་པའི་རྟགས་ཀྱི་ཁྱབ་པ་མ་གྲུབ་པར་ཐལ་བ་དང་། ལྷན་ཅིག་མི་གནས་འགལ་ལ་བརྟེན་པའི་དགག་རྟགས་ཀྱི་ཕྱོགས་ཆོས་མ་གྲུབ་པར་ཐལ་བའོ། ། དང་པོ་ནི། གང་དུ་བ་ཡོད་ན་མེ་ཡོད་པས། དཔེར་ན་ཚང་མང་བཞིན་དུ་ལྡན་གྱི་ལ་ལ་དུ་བ་ཡོད་པ་ཡིན་ཞེས་བཀོད་པའི་ཚེ་ཚང་མང་ཆོས་ཅན། དུ་ལྡན་གྱི་ལ་མེ་ཡོད་དུ་སྒྲུབ་པའི་མི་མཐུན་ཕྱོགས་ཡིན་པར་ཐལ། དེ་སྒྲུབ་ཀྱི་བསྒྲུབ་བྱའི་ཆོས་ཀྱི་གཞི་ལྡོག་ཡིན་པས་སྟོང་བའི་ཕྱིར།
ཁྱབ་པ་ཀུན་གྱིས་ཁས་བླངས་སོ། ། གལ་ཏེ་མེ་ཡོད་ཀྱང་དེ་སྒྲུབ་ཀྱི་བསྒྲུབ་བྱའི་ཆོས་སུ་ཁས་ལེན་པས་སྐྱོན་མེད་ཅེ་ན། འོ་ན་མེ་ཡོད་ཆོས་ཅན། དུ་བ་དང་རྫས་ཐ་དད་ཡིན་པར་ཐལ། དུ་བས་དུ་ལྡན་གྱི་ལ་མེ་ཡོད་དུ་སྒྲུབ་པའི་བསྒྲུབ་བྱའི་ཆོས་ཡིན་པའི་ཕྱིར། ཁྱབ་རྟགས་དངོས། འདོད་ན། དངོས་ཡིན་པར་ཐལ། འདོད་པའི་ཕྱིར། ཁྱབ་རྟགས་དངོས།
གཉིས་པ་ནི། སྒྲུབ་བྱེད་འཕེན་པའི་ཐལ་འགྱུར་ཡང་དག་དང་རང་རྒྱུད་ཀྱི་རྟགས་ཡང་དག་གཉིས་རྟོགས་པ་གཅིག་ཏུ་སྒྲུབ་དགོས་པ་རིགས་པའི་ལམ་ཡིན་པས། འབྲས་བུའི་རྟགས་ཀྱི་ཐལ་འགྱུར་གྱི་ཁྱབ་པ་ལ་ཁས་བླངས་ཡོད་པ་དང་རྒྱུ་མ་དམིགས་པའི་རང་རྒྱུད་ཀྱི་རྟགས་ཀྱི་ཁྱབ་པ་ཚད་མས་གྲུབ་པ་རྟོགས་པ་གནད་གཅིག་ཡིན་ཏེ། མེ་མེད་ཀྱི་རྒྱ་མཚོ་ན་དུ་བ་ཡོད་པ་དང་། དུ་བ་ཡོད་ན་མེ་ཡོད་པས་ཁྱབ་པར་ཁས་ལེན་པ་ལ། མེ་མེད་ཀྱི་རྒྱ་མཚོ་ན་ཆོས་ཅན། མེ་ཡོད་པར་ཐལ། ། དུ་བ་ཡོད་པའི་ཕྱིར། ཞེས་པའི་འབྲས་བུའི་ཐལ་བ་བཟློག་པ་ལས་མེ་མེད་ཀྱི་རྒྱ་མཚོ་ན་ཆོས་ཅན། དུ་བ་མེད་དེ།
མེ་མེད་པའི་ཕྱིར། ཞེས་པ་རྒྱུ་མ་དམིགས་པའི་རང་རྒྱུད་ཀྱི་ཁྱབ་པ་ཚད་མས་གྲུབ་པ་བཞིན། ཡང་སྒྲུབ་བྱེད་འཕེན་པའི་ཐལ་གྱུར་གྱི་རྟགས་ལ་ཁས་བླངས་ཡོད་པ་དང་རང་རྒྱུད་ལ་ཤེས་འདོད་ཡོད་པ་རྟོགས་པ་གནད་གཅིག་པ་ཡིན་ཏེ། མེ་མེད་ཀྱི་རྒྱ་མཚོ་ན་དུ་བ་ཡོད་པར་ཁས་བླངས་པ་ལ། མེ་མེད་ཀྱི་རྒྱ་མཚོ་ན་ཆོས་ཅན། མེ་ཡོད་པར་ཐལ། དུ་བ་ཡོད་པའི་ཕྱིར་ཞེས་པའི་ཐལ་བ་བཟློག་པ་ལས། ཆོས་ཅན། དུ་བ་མེད་དེ། མེ་མེད་པའི་ཕྱིར་ཞེས་པའི་རང་རྒྱུད་འཕེན་པ་བཞིན་ནོ། །
དེ་ལྟར་བྱེད་པ་མཁས་པའི་ལུགས་ཡིན་པས། དུ་ལྡན་གྱི་ལ་མེ་ཡོད་དུ་སྒྲུབ་པའི་སྐབས་སུ་མེ་བསྒྲུབ་བྱའི་ཆོས་དང་། དུ་བ་དེ་སྒྲུབ་བྱེད་རྟགས་ཡིན་ན། མེ་མ་ཡིན་པ་མེ་མེད་ཀྱི་རྒྱ་མཚོ་དུ་མེད་དུ་སྒྲུབ་པའི་རྟགས་ཡང་དག་དང་། དུ་བ་མ་ཡིན་པ་དེ་སྒྲུབ་ཀྱི་བསྒྲུབ་བྱའི་ཆོས་སུ་ཁས་ལེན་དགོས་ཏེ། དེ་གཉིས་རྟོགས་པ་གནད་གཅིག་ཏུ་སྒྲུབ་ཟིན་པའི་ཕྱིར། འདོད་ན། མེ་མེད་ཀྱི་རྒྱ་མཚོ་ཆོས་ཅན། དུ་བ་མ་ཡིན་ཏེ། མེ་མ་ཡིན་པའི་ཕྱིར།
ཞེས་པ་ལྟ་བུ་རྒྱུ་མ་དམིགས་པའི་རྩ་སྦྱོར་འགོད་དགོས་པར་འགྱུར་ཏེ། མེ་མ་ཡིན་པ་དེ་སྒྲུབ་ཀྱི་རྟགས་ཡང་དག་དང་། དུ་བ་མ་ཡིན་པ་དེ་སྒྲུབ་ཀྱི་བསྒྲུབ་བྱའི་ཆོས་སུ་འཐད་པའི་ཕྱིར། འདོད་ན། མེ་མ་ཡིན་ན་དུ་བ་མ་ཡིན་པས་ཁྱབ་བམ་མ་ཁྱབ། ཁྱབ་ན་ཁམས་གསུམ་ན་བདག་ཉིད་ལས་བླུན་པ་མེད་ཅེས་དམ་བཅས་པ་ཡིན་ནོ། ། མ་ཁྱབ་ན་རྒྱུ་མ་དམིགས་པའི་གཏན་ཚིགས་ཡང་དག་གི་རྗེས་འགྲོ་དང་ལྡོག་པའི་ཁྱབ་པ་མ་ངེས་པར་འགྱུར་ཏེ། རྒྱུ་མ་དམིགས་པའི་རྩ་སྦྱོར་གྱི་ཁྱབ་པ་མ་ངེས་པའི་ཕྱིར། ། གསུམ་ཆར་རོ། ། གསུམ་པ་ནི།
དུ་ལྡན་གྱི་ལ་ཆོས་ཅན། མེ་ཡོད་དེ། དུ་བ་ཡོད་པའི་ཕྱིར་ཞེས་བཀོད་པའི་ཚེ་དུ་བ་དུ་ལྡན་གྱི་ལ་མེ་ཡོད་དུ་སྒྲུབ་པའི་རྟགས་ཡང་དག་ཡིན་ན་མེས་ཁྱབ་པར་ནོན་པའི་ཚང་མང་ན་ཆོས་ཅན་གྲང་བའི་རེག་པ་རྒྱུན་རིང་དུ་གནས་པ་མེད་དེ། མེས་ཁྱབ་པར་ནོན་པའི་ཕྱིར་ཞེས་བཀོད་པའི་ཚེ་ཡང་མེ་དེ་སྒྲུབ་ཀྱི་རྟགས་ཡང་དག་ཏུ་ཁས་ལེན་ནམ། མེས་ཁྱབ་པ་ནོན་པ་དེ་སྒྲུབ་ཀྱི་རྟགས་ཡང་དག་ཏུ་ཁས་ལེན། དང་པོ་ལྟར་ན། མི་འཐད་དེ། དེ་སྒྲུབ་ཀྱི་ཕྱོགས་ཆོས་མ་གྲུབ་པའི་ཕྱིར་ཏེ། མེས་ཁྱབ་པར་ནོན་པའི་ཚང་མང་དེ་མ་ཡིན་པའི་ཕྱིར། འདིའང་རྒྱས་པར་དགག་སྒྲུབ་བྱེད་ལུགས་ནི་སྔར་སྒྲ་ཆོས་ཅན།
མི་རྟག་པ་ཡོད་དེ། མིག་ཤེས་ཀྱི་གཟུང་བྱ་ཡོད་པའི་ཕྱིར། ཞེས་པའི་མཚུངས་པ་བྱས་པ་བཞིན་དུ་ཤེས་པར་བྱའོ། ། གལ་ཏེ་མེས་ཁྱབ་པར་ནོན་པ་དེ་སྒྲུབ་ཀྱི་རྟགས་ཡང་དག་ཏུ་ཁས་ལེན་པས་སྐྱོན་མེད་དོ་ཞེ་ན། འོ་ན་དུ་བ་ཡོད་པ་དེ་དུ་ལྡན་གྱི་ལ་མེ་ཡོད་དུ་སྒྲུབ་པའི་འབྲས་རྟགས་ཡང་དག་དུ་ཁས་བླངས་ན་སྐྱོན་ཅི་ཡོད། འོ་ན་དུ་ཡོད་ཆོས་ཅན། མེ་དང་དེ་བྱུང་དུ་འབྲེལ་བར་ཐལ། དེ་སྒྲུབ་ཀྱི་འབྲས་རྟགས་ཡང་དག་ཡིན་པའི་ཕྱིར། ཞེ་ན། འོ་ན་མེས་ཁྱབ་པར་ནོན་པ་ཆོས་ཅན།
གྲང་བའི་རེག་པ་རྒྱུན་རིང་དུ་གནས་པ་དང་ལྷན་ཅིག་མི་གནས་པའི་འགལ་བར་ཐལ། མེས་ཁྱབ་པར་ནོན་པའི་ཚང་མང་དེ་གྲང་རེག་རྒྱུན་རིང་མེད་པར་སྒྲུབ་པའི་ལྷན་ཅིག་མི་གནས་པའི་འགལ་བ་ལ་བརྟེན་པའི་འགལ་དམིགས་ཀྱི་དགག་རྟགས་ཡིན་པའི་ཕྱིར། ཞེས་བརྗོད་ན་ཅི་ཟེར། འདོད་དོ་ཞེ་ན། སྔ་མའང་འདོད་དོ། མེ་དང་རྫས་ཐ་དད་ཡིན་པར་ཐལ། དེ་དང་དེ་བྱུང་དུ་འབྲེལ་བའི་ཕྱིར་ཞེ་ན། འོ་ན་མེས་ཁྱབ་པར་ནོན་པ་ཆོས་ཅན། གྲང་རེག་རྒྱུན་རིང་དུ་གནས་པ་དང་རྫས་ཐ་དད་ཡིན་པར་ཐལ། དེ་དང་ལྷན་ཅིག་མི་གནས་པའི་འགལ་བ་ཡིན་པའི་ཕྱིར་ཞེས་བརྗོད་ན་ཅི་ཟེར།
ཁྱོད་ཀྱིས་བཤད་པའི་ཉེས་པ་མེད་དེ། ལྷན་ཅིག་མི་གནས་པའི་འགལ་བ་ལ་བརྟེན་པའི་འགལ་དམིགས་ཀྱི་དགག་རྟགས་ཡིན་ན་རྟགས་ཀྱི་ཁྱད་པར་བྱེད་ཆོས་མེ་དང་དགག་བྱའི་ཆོས་ཀྱི་ཁྱད་པར་བྱེད་ཆོས་གྲང་རེག་གཉིས་ལྷན་ཅིག་ཏུ་མི་གནས་པའི་འགལ་བ་ཡིན་དགོས་ཀྱི་རྟགས་ཀྱི་ངོ་བོ་མེས་ཁྱབ་པར་ནོན་པ་དང་དགག་བྱའི་ཆོས་ཀྱི་ངོ་བོ་གྲང་རེག་རྒྱུན་རིང་དུ་གནས་པ་གཉིས་ལྷན་ཅིག་མི་གནས་པའི་འགལ་བ་ཡིན་མི་དགོས་པའི་ཕྱིར་ཞེས་སྨྲ་ན། འོ་ན་ངེད་ལའང་ཁྱོད་ཀྱིས་བཤད་པའི་ཉེས་པ་མེད་པར་ཐལ། དུ་བས་དུ་ལྡན་གྱི་ལ་མེ་ཡོད་དུ་སྒྲུབ་པའི་འབྲས་རྟགས་ཡང་དག་ཡིན་ན་རྟགས་ཀྱི་ཁྱད་པར་བྱེད་ཆོས་དུ་བ་ལྟ་བུ་བསྒྲུབ་བྱའི་ཆོས་ཀྱི་ཁྱད་པར་བྱེད་ཆོས་མེ་དང་དེ་བྱུང་དུ་འབྲེལ་དགོས་ཀྱི་རྟགས་ཀྱི་ངོ་བོ་དུ་ཡོད་ལྟ་བུ་བསྒྲུབ་བྱའི་ཆོས་ཀྱི་ངོ་བོ་མེ་ཡོད་པ་དང་དེ་བྱུང་དུ་འབྲེལ་མི་དགོས་པའི་ཕྱིར། ཞེས་བརྗོད་ན་བསྐལ་པའི་བར་དུ་མཚུངས་སོ། ། འདིས་མཚོན་ནས་རྟགས་སུ་བཀོད་ཚོད་དང་སོང་ཚོད་སོ་སོར་འབྱེད་པར་བཞེད་པའང་མི་འཐད་པར་ཤེས་པར་བྱའོ། ། སྒྲུབ་བྱེད་འཕེན་པའི་ཐལ་འགྱུར་དང་རང་རྒྱུད་གཉིས་རྟོགས་པ་གནད་གཅིག་ཏུ་སྒྲུབ་པའི་ཚུལ་རྒྱས་པར་ཤེས་པར་འདོད་ན་རྗེ་བཙུན་བྱམས་པའི་ལེགས་བཤད་ལས་ཤེས་པར་བྱའོ། ། རང་རྒྱུད་འཕེན་པའི་ཐལ་འགྱུར་དང་རང་རྒྱུད་གཉིས་རྟོགས་པ་གནད་ཅིག་ཏུ་སྒྲུབ་པའི་མཚམས་སུ་གཞི་ལ་དགག་པ་ཤོར་བར་འདུག་ཟེར་ནས་བླུན་པོའི་རྟགས་སྟོན་པར་མི་བྱ་སྟེ། རྩོད་པའི་ཚེ་གཞི་ལ་དགག་པའི་སྐྱོན་གཅོད་པའི་ཕྱིར་རོ། ། གོང་དུ་དུ་བ་དེ་སྒྲུབ་ཀྱི་རྟགས་ཡང་དག་ཡིན་པར་བཤད་པ་དང་འདི་གཉིས་འགལ་བར་འདུག་ཅེས་ཟེར་ནས་རང་རྟགས་སྟོན་པར་མི་བྱ་སྟེ།
དུ་བ་དེ་སྒྲུབ་ཀྱི་རྟགས་ཡང་དག་ཏུ་སྒྲུབ་པ་ནི་བརྗོད་བདེ་བའི་དབང་དུ་བྱས་པ་ཡིན་གྱི་རང་ལུགས་སུ་ཚད་སྒྲུབ་དུ་བྱེད་པ་མ་ཡིན་པའི་ཕྱིར་རོ། ། གལ་ཏེ་རྟགས་ཡང་དག་གི་བསྒྲུབ་བྱའི་ཆོས་དང་རྟགས་ཡང་དག་རང་ཉིད་དུ་འགྱུར་བ་ལ་ཚིག་ཟིན་དུ་གང་ཡོད་དེ་ཉིད་དགོས་ན་ནམ་མཁའི་དུ་བ་ལོང་ལོང་པོ་ཆོས་ཅན། རང་རྒྱུའི་མེ་སྔོན་དུ་སོང་སྟེ། དུ་བ་ཡིན་པའི་ཕྱིར་ཞེས་པའི་རྟགས་འདི་དེ་སྒྲུབ་ཀྱི་རང་བཞིན་གྱི་རྟགས་སུ་འགྱུར་ཏེ། ཚིག་ཟིན་དེ་ཉིད་ལ་དེ་སྒྲུབ་ཀྱི་རང་བཞིན་གྱི་རྟགས་སུ་འདུག་པའི་ཕྱིར་ཞེ་ན། རྟགས་མ་གྲུབ་སྟེ། དུ་བ་རང་རྒྱུའི་མེ་སྔོན་དུ་སོང་བ་དང་བདག་ཉིད་གཅིག་ཡིན་ཡང་དེ་བསྒྲུབ་བྱའི་ཆོས་ཀྱི་ཁྱད་པར་བྱེད་ཆོས་རང་རྒྱུའི་མེ་དང་དེ་བྱུང་དུ་འབྲེལ་བའི་ཕྱིར། འདིའི་དགག་སྒྲུབ་རྒྱས་པར་ནི་ཁོ་བོས་བྱས་པའི་ཚད་མ་རིགས་པའི་གཏེར་གྱི་རྒྱན་དུ་ལེགས་པར་བཤད་ཡོད་པས་དེར་ཤེས་པར་མཛོད་ཅིག གསུམ་པ་འཇུག་གི་དོན་ལ་གཉིས་ཏེ། བསྟན་བཅོས་གང་གིས་མཛད་པ་དང་།
དེ་གང་གིས་བསྒྱུར་བའི་ཚུལ་ལོ། ། དང་པོ་ནི། ཚད་མ་ཀུན་ལས་བཏུས་པ་ཞེས་བྱ་བའི་རབ་ཏུ་བྱེད་པ་འདི་ནི་རང་གཞན་གྱི་གྲུབ་པའི་མཐའ་རྒྱ་མཚོ་ལྟ་བུའི་ཕ་རོལ་དུ་སོན་པ་རྗེ་བཙུན་འཇམ་པའི་དབྱངས་ཀྱིས་དངོས་སུ་རྗེས་སུ་བཟུང་ཞིང་། བདེ་བར་གཤེགས་པའི་གསུང་རབ་ཀྱི་དགོས་པ་མ་ལུས་པ་རིགས་པས་གཏན་ལ་འབེབས་པ་ལ། འགྲན་པའི་ཟླ་ཐམས་ཅད་དང་བྲལ་བ། རྟོག་གེ་ངན་པའི་གཞུང་ལུགས་མཐའ་དག་འཇིག་པར་བྱེད་པའི་རྩོད་པ་བ་ཆེན་པོ་ཤིན་ཏུ་ཕྲ་བའི་ཐུགས་མངའ་བ་ཤིང་རྟའི་སྲོལ་འབྱེད་ཆེན་པོ་སློབ་དཔོན་ཕྱོགས་ཀྱི་གླང་པོས་མཛད་པ་རྫོགས་སོ་ཞེས་པའོ། ། གཉིས་པ་ནི། རྒྱ་གར་གྱི་མཁན་པོ་རིགས་པ་སྨྲ་བ་གཙུག་གི་ནོར་བུར་གྲགས་པ་བ་སུ་དྷཱ་ར་རཀྵི་ཏ་ཞེས་བྱ་བ་བོད་ཀྱི་སྐད་དུ་བསྒྱུར་ན་ནོར་འཛིན་བསྲུང་བ་ཞེས་བྱ་བས་ལེགས་པར་བཤད་པ་དང་། བོད་ཀྱི་ལོ་ཙྪ་བ་དགེ་བསྙེན་ཞ་མ་སེང་གྷེ་རྒྱལ་མཚན་གྱིས་རྒྱ་གར་གྱི་སྐད་ལས། བོད་ཀྱི་སྐད་དུ་བསྒྱུར་ཅིང་ཞུས་ཏེ་གཏན་ལ་ཕབ་པའོ་ཞེས་སོ། །
འགྱུར་འདིའི་རྣམ་གྲངས་ལ་རྩ་འགྲེལ་གཉིས་ཀ་ལ་ལོ་ཙྪ་བ་དད་པ་ཤེས་རབ་ཀྱིས་བསྒྱུར་པ་དང་། ཞ་མའི་འདི་གཉིས་ཡོད་པར་ཀུན་ལ་གྲགས་མོད་དེ་ལའང་དད་པ་ཤེས་རབ་ཀྱིས་བསྒྱུར་བའི་དཔེ་ཆ་ཡོངས་སུ་རྫོགས་པ་ནི་མ་མཐོང་ངོ་། ། རྔོག་ལོ་ཆེན་དང་། ས་ལོས་ཀུན་ལས་བཏུས་པ་བསྒྱུར་འཆད་ཉན་གྱིས་གཏན་ལ་ཕབ་པར་སྣང་ཡང་འགྱུར་ཡོངས་སུ་རྫོགས་པ་མ་རྙེད་ཅིང་། འགྱུར་དམ་དུམ་རྙེད་པའི་རིགས་རྣམས་ཤིན་ཏུ་མི་མཐུན་པར་སྣང་བ་དང་། སློབ་དཔོན་རྒྱལ་བའི་དབང་པོའི་ཀུན་ལས་བཏུས་པའི་འགྲེལ་བཤད་དཔང་ལོས་བསྒྱུར་བ་དང་། འདིའི་འགྱུར་གཉིས་ཤིན་ཏུ་མི་མཐུན་པར་སྣང་བ་དང་། བོད་ན་ཀུན་ལས་བཏུས་པའི་ཊཱིཀ་མང་རབ་གཅིག་མཐོང་ཡང་རིགས་པའི་ལམ་ནས་དྲངས་ནས་བཤད་པ་རྒྱས་པོ་བྱས་པ་མི་སྣང་བ་དང་། ཉན་ས་ཡང་འདི་ཡིན་གཅིག་མ་རྙེད་པས་འདིའི་དོན་ཤིན་ཏུ་དཀའ་བར་བྱུང་ཡང་། བརྩོན་འགྲུས་ཤིན་ཏུ་ཆེན་པོ་བྱས་ནས་འགྲེལ་པ་དང་འགྲེལ་བཤད་ཀྱི་དོན་ལ་ཡང་ལེགས་པར་བལྟས་པ་དང་།
ཁྱད་པར་དུ་རྗེ་བཙུན་ཆ་པ་ཆོས་ཀྱི་སེང་གྷེས་མདོ་འདིའི་དོན་ལེགས་པར་བཤད་ནས་དགག་སྒྲུབ་བྱས་པར་སྣང་བ་ལ་བརྟེན་པ་བྱས་པ་ཡིན་ནོ། ། རབ་འབྱམས་ཞིང་གི་རྒྱལ་བ་སྲས་བཅས་ཀྱི། ། དགོངས་པ་ཇི་བཞིན་རིགས་པས་བསྒྲུབ་པའི་ཚུལ། ། རིགས་པས་སྒྲུབ་ལ་རྒྱལ་བ་གཉིས་པ་རུ། ། རྒྱལ་བས་ལུང་བསྟན་ཕྱོགས་ཀྱི་གླང་པོའི་གཞུང་། ། ཀུན་ལས་བཏུས་པའི་ཚིག་དོན་མ་ལུས་པ། ། རྟོག་གེ་ངན་པའི་རླུང་གིས་མ་དཀྲུགས་པར། ། མཁས་པའི་དགོངས་པ་དངོས་སྟོབས་རིགས་ལམ་དུ། ། རིགས་པའི་དབང་ཕྱུག་བདག་གིས་ལེགས་པར་བཤད། ། དེང་སང་གངས་ཅན་ཁྲོད་ཀྱི་སྐྱེ་བོ་འགའ། །
དངོས་སྟོབས་རིགས་པའི་ལམ་བཟང་རིང་སྤངས་ནས། ། བླུན་པོ་རང་དགའི་མུ་ཅོར་སྣ་ཚོགས་ཀྱིས། ། གཞུང་འདིའི་དགོངས་འགྲེལ་བརྩམ་པར་འདོད་ནས་ནི། ། བློ་གྲོས་རྩིང་པོའི་ངན་སྐྱུགས་དུ་མ་ཡིས། ། ཆ་གཙང་དན་སོགས་མཁས་པའི་སྐྱེ་བོ་ཡིས། ། ལེགས་པར་བཤད་པའི་དངོས་སྟོབས་རིགས་པའི་ལམ། ། ཚིག་འཁྲི་ཡིན་པས་གཞན་དུ་སྤངས་ཞེས་པའི། ། ཚིག་དོར་ལྟག་ཆོད་འབའ་ཞིག་གཙོར་བྱེད་པ། ། དེ་དག་ལོག་པའི་ལམ་དུ་ཞུགས་པ་ཡིན། ། ལོག་པའི་ལམ་ངན་སྤངས་ནས་རིགས་པའི་ལམ། །
མ་ནོར་ཇི་བཞིན་བདེ་བླག་རྟོགས་འདོད་ན། ། རིགས་པའི་དབང་ཕྱུག་དམ་པ་རྣམ་གཉིས་ཀྱིས། ། ལེགས་པར་གསུངས་པའི་དངོས་སྟོབས་རིགས་ལམ་དེ། ། ཆ་གཙང་དན་སོགས་སྔོན་བྱོན་མཁས་མཆོག་གིས། ། ལེགས་གསུངས་དངོས་སྟོབས་རིགས་པའི་ལམ་དེ་ཡི། ། རྗེས་སུ་འབྲང་བར་གྱིས་ཤིག་རིགས་སྨྲ་དག མྱུར་དུ་ཐམས་ཅད་མཁྱེན་པའི་གནས་སུ་འགྲོ། ། འདི་སྦྱར་དགེ་བས་མཐའ་ཡས་འགྲོ་བ་རྣམས། ། དངོས་སྟོབས་རིགས་པའི་ལམ་ལ་འགོད་པ་དང་། བདག་ཀྱང་དེང་ནས་སྐྱེ་བ་ཐམས་ཅད་དུ། །
བདེ་གཤེགས་གསུང་རབ་རིགས་པས་འཆད་པར་ཤོག ཚད་པ་ཀུན་ལས་བཏུས་པའི་རྒྱན་ཆེན་ཞེས་བྱ་བའི་བསྟན་བཅོས་འདི་ནི་སྙིགས་མའི་དུས་ཀྱི་ཐུབ་པ་ཆེན་པོ་གཡག་མི་ཕམ་བླ་མ་ཆོས་ཀྱི་རྗེ་སངས་རྒྱས་དཔལ་བ་དང་། རྒྱ་ཆེན་ཆོས་ཀྱི་སྤྱན་ལྡན་མཁས་པའི་དབང་པོ་བློ་གྲོས་རྒྱ་མཚོ་གཉིས་ཀྱི་གསུང་གི་བདུད་རྩི་ཡུན་རིང་དུ་མྱངས་ཤིང་། ཁྱད་པར་དུ་ཡང་། བདག་ཉིད་ཆེན་པོ་རྔོག་ལོ་ཙྪ་བ་བློ་ལྡན་ཤེས་རབ་དང་། དཔལ་ལྡན་གྲོ་ལུང་པ་བློ་གྲོས་འབྱུང་གནས་དང་། རིགས་པའི་དབང་ཕྱུག་ཆེན་པོ་ཆ་པ་ཆོས་ཀྱི་སེང་གྷེ་ལ་སོགས་པས་གསུངས་པའི་ལེགས་བཤད་ལ་ཡུན་རིང་དུ་འདྲིས་པར་བྱས་པ་བདེ་བར་གཤེགས་པའི་གསུང་རབ་རིགས་པའི་སྒོ་ནས་འཆད་པ་ལ་ཚངས་པའི་འཇིག་རྟེན་མན་ཆད་དུ་འགྲན་པའི་ཟླ་ཐམས་ཅད་དང་བྲལ་བ་རིགས་པའི་དབང་ཕྱུག་དགེ་བ་རྒྱ་མཚན་གྱིས་ལུང་དང་རིགས་པའི་ཚུལ་ལ་བློ་གྲོས་ཕྱོགས་མེད་རྒྱས་པ་དགེ་བའི་བཤེས་གཉེན་ཤེས་རབ་དཔལ་ལྡན་དང་། སྡེ་སྣོད་དུ་མ་ལ་བློ་གྲོས་རྒྱས་པ་བཀའ་བཅུ་བ་ཕྱག་རྡོར་གཉིས་ཀྱིས་ཡང་ཡང་དུ་བསྐུལ་བའི་ངོར་ཆོས་གྲྭ་ཆེན་པོ་གསང་ཕུ་ནེའུ་ཐོག་ཏུ་སྦྱར་བ་རྫོགས་སོ། ། འདི་བྲིས་པ་ལས་བྱུང་བ་ཡི། ། དགེ་བ་བདག་གིས་གང་ཐོབ་པ། །
མཁའ་མཉམ་འགྲོ་བ་སེམས་ཅན་རྣམས། ། བདེ་གཤེགས་ཤེས་རབ་ཐོབ་པར་ཤོག ། དགེ་ཤིང་བཀྲ་ཤིས་པར་གྱུར་ཅིག། །། PAGE * MERGEFORMAT 2 དགེ་བ་རྒྱལ་མཚན། ཚད་མ་ཀུན་བཏུས་ཀྱི་འགྲེལ་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
