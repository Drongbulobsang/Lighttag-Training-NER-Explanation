སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༢༣
རྣལ་འབྱོར་སྤྱོད་པ་བཞི་བརྒྱ་པའི་དེ་ཁོ་ན་ཉིད་གསལ་བར་བྱེད་པ་རིན་པོ་ཆེའི་སྒྲོན་མེ།
༄༅། །རྣལ་འབྱོར་སྤྱོད་པ་བཞི་བརྒྱ་པའི་དེ་ཁོ་ན་ཉིད་གསལ་བར་བྱེད་པ་རིན་པོ་ཆེའི་སྒྲོན་མེ་བཞུགས་སོ།། བཅོམ་ལྡན་འདས་ལྷག་པའི་ལྷ་ལ་ཕྱག་འཚལ་ལོ། ། མཁའ་ལྟར་ཡངས་པའི་མཁྱེན་རབ་མངའ་ཡང་ཉེས་པའི་གོ་སྐབས་རིང་དུ་བཅོམ། ། བཅོམ་ལྡན་ཁྱོད་ཐུགས་ཐུགས་རྗེ་མངའ་ཡང་ལོག་སྨྲའི་ཚོགས་རྣམས་འཇིགས་པར་མཛད། ། མཛད་པ་རྟག་ཏུ་མཛད་ཀྱང་རློམ་སེམས་མེད་ཅིང་སྐྱོ་བའང་མ་མཆིས་པའི། ། འགྲོ་བའི་མགོན་པོ་འཇམ་དབྱངས་བླ་མའི་མཛད་པས་དུས་ཀུན་དུ་ནི་སྐྱོང་གྱུར་ཅིག ། མཐའ་གཉིས་རྣམ་སྤངས་མཁྱེན་བརྩེའི་ཆུ་གཏེར་དབུས་ན་གནས་བཅས་ཤིང་། ། གང་གི་གཙུག་ན་གཞན་ཕན་ལྷག་བསམ་ནོར་གྱིས་རྣམ་པར་མཛེས་བྱེད་ཅིང་། ། ལྟ་ངན་མིག་གིས་མི་བཟོད་ལྟ་བའི་ཟེར་གྱིས་འགྲོ་བློའི་མུན་པ་འཇོམས། ། རྒྱལ་བ་གཉིས་པ་ཀླུ་སྒྲུབ་ཞབས་ལ་རྟག་ཏུ་གུས་པས་ཕྱག་འཚལ་ལོ། །
རྒྱལ་བའི་གསུང་རབ་ཆུ་གཏེར་དབུས་ན་ལེགས་འཁྲུངས་རིགས་པའི་འདབ་སྟོང་རྒྱས། ། སྙིང་རྗེས་སྲིད་པའི་འདམ་ལས་སྐྱེས་ཀྱང་སྲིད་པའི་འདམ་ལས་རིང་དུ་འཕགས། ། ཚངས་སོགས་ལྷ་བརྒྱའི་གཙུག་ན་ལྷག་པའི་ལྷ་བཞིན་རྟག་ཏུ་རྣམ་པར་མཛེས། ། འཕགས་པ་ལྷ་དང་ཟླ་བའི་ཞབས་སོགས་བླ་མ་རྣམས་ལ་གུས་ཕྱག་འཚལ། ། གསུང་རབ་ཀུན་གྱི་སྙིང་པོའི་དོན། ། ཀླུ་སྒྲུབ་མན་ངག་ལས་འོངས་པའི། ། ཟབ་དང་རྒྱ་ཆེའི་ཚུལ་སྟོན་པ། ། རིགས་བརྒྱ་ལྡན་པའི་བརྒྱ་པ་བཤད། ། བློ་ལྡན་གཟུར་གནས་གུས་པས་ཉོན། ། མཁས་པ་གཞན་གྱིས་རྣམ་ཕྱེས་མོད། །
བདག་ཀྱང་འདིར་འབད་ཅི་ཞིག་འགལ། ། མཁའ་ལ་ལྷུན་པོའི་སྐབས་རྙེད་པས། ། གཟུགས་ཅན་གཞན་གྱི་སྐབས་མེད་དམ། ། འདིར་གང་བཤད་པར་བྱ་བའི་ཆོས་ནི། སྟོན་པའི་སྤྱན་སྔར་རྫུས་སྐྱེས་ཀྱི་སྒོ་ནས་འགྲོ་བ་འདུལ་བར་དམ་བཅས་པའི་འཕགས་པ་ལྷ་ཞེས་བྱ་བ། ཡུལ་སིང་གྷ་ལའི་གླིང་གི་རྒྱལ་པོའི་སྲས་སུ་འཁྲུངས་པ། གཞོན་ནུ་ནས་རྒྱལ་སྲིད་སྤངས་ཏེ། སློབ་དཔོན་ཀླུ་སྒྲུབ་ཀྱི་སྤྱན་སྔར་རབ་ཏུ་བྱུང་ཞིང་ཡུན་རིང་དུ་བསྟེན་པས་མན་ངག་ཕྱིན་ཅི་མ་ལོག་པར་མངའ་བ་དེས་མཛད་པའི་བསྟན་བཅོས། རབ་ཏུ་བྱེད་པ་བཞི་བརྒྱ་པ་ཞེས་བྱ་བ་ཡིན་ལ། དེ་ལ།
སྤྱིའི་རྣམ་པར་གཞག་པ་དང་། གཞུང་གི་དོན་བཤད་པ་དང་། མཇུག་མཐར་ཕྱིན་པའི་བྱ་བ་དང་གསུམ་གྱི། དང་པོ་ནི། གང་ལས་འཇིག་རྟེན་པའི་དངོས་ཇི་ལྟར་གནས་པ་བཞིན། ། རྣམ་པར་ཕྱེས་ནས་རིམ་གྱིས་དོན་དམ་སྟོན་གྱུར་པ། ། དེ་འདི་ད་ལྟའི་སྙན་ངག་མཁན་གྱིས་རྣམ་པ་གཉིས་སུ་བྱས། ། ད་ནི་བདག་གིས་གཅིག་ཏུ་དེ་རྣམས་དབྱེ་བར་བྱ། ། སློབ་དཔོན་ཀླུ་སྒྲུབ་སློབ་མར་སྣང་བར་འདོད་གྱུར་པས། ། དེ་ཕྱིར་འདི་ཡི་དེ་ཉིད་ལུགས་ལས་ལུགས་གཞན་མིན། །
བསྟན་བཅོས་བཞི་བརྒྱ་པ་འདི་ནི། ། བཞི་སྒྲ་མི་མངོན་བྱས་པ་དང་། རྟོག་རྣམས་སེལ་བར་བྱེད་པའི་ཕྱིར། ། བརྒྱ་པ་ཞེས་བྱར་བརྗོད་པ་སྟེ། ། འཛིན་པ་འཆོས་ཕྱིར་བསྟན་བཅོས་སོ། ། ཞེས་པ་སྟེ། འདིས་བསྟན་བཅོས་ཀྱི་སྤྱིའི་འབྲེལ་དང་། གཞན་གྱི་འཆད་ཚུལ་མི་འཐད་པ་དང་། རང་གིས་ཇི་ལྟར་འཆད་པའི་ཚུལ་དང་། དེའི་འཐད་པ་དགོད་པ་དང་།
མཚན་དོན་བཤད་པ་སྟེ་བཞི་བསྟན་པའི་དང་པོ་ནི། འདི་ལ་རབ་ཏུ་བྱེད་པ་བཅུ་དྲུག་ཡོད་པའི་དང་པོ་བཞིས་ཕུང་པོ། ། རྟག བདེ། གཙང་། བདག་བཞི་བསལ་ནས་མི་རྟག་པ་སོགས་འཇིག་རྟེན་པའི་དངོས་པོ་ཇི་ལྟར་གནས་པ་ཡོངས་སུ་གསལ་བར་བྱས་པས། ཤུགས་ལ་འཁོར་བ་སྤངས་བའི་སངས་རྒྱས་ཐོབ་བྱར་བསྟན། དེ་ནས་བཞིས། སངས་རྒྱས་ཀྱི་རྒྱུ་བྱང་སེམས་ཀྱི་སྤྱོད་པ་དང་། དེ་སྐྱེ་བ་དང་མཐར་ཕྱིན་པའི་གེགས་ཉོན་མོངས་པ་དཔྱད་པ་དང་།
དེ་སྤོང་བ་ལ་དེའི་ཡུལ་རྟོགས་དགོས་པས། ཡུལ་དཔྱད་པ་དང་། ཡུལ་ལས་ཉོན་མོངས་སྐྱེ་བ་ཡང་ཚུལ་མིན་ཡིད་བྱེད་ཀྱི་རྣམ་རྟོག་གི་རྐྱེན་ལས་ཡིན་པས། དེ་སྤོང་བའི་ཐབས་དེ་ཁོ་ན་ཉིད་ཀྱི་བདུད་རྩི་བསྟན་པའི་སྣོད་རུང་དུ་བྱེད་པ་སློབ་མའི་རྒྱུད་ཡོངས་སུ་སྦྱོང་བ་སྟོན་ནོ། ། རབ་ཏུ་བྱེད་པ་དང་པོ་བརྒྱད་ཀྱིས་རྒྱུད་སྣོད་རུང་དུ་གྱུར་པ་ན། ཕྱི་མ་བརྒྱད་ཀྱིས་རྣམ་རྟོག་གི་དངོས་ཀྱི་གཉེན་པོ་དེ་ཁོ་ན་ཉིད་ཀྱི་བདུད་རྩི་སྟོན་ལ། དེ་ཡང་དང་པོ་གསུམ་གྱིས་འདི་པའི་སྟོན་པ་དང་བསྟན་པ་གཉིས་དེ་ཁོ་ན་ཉིད་ཕྱིན་ཅི་མ་ལོག་པར་སྟོན་པས་མཆོག་ཏུ་དག་པ་ཡིན་གྱི། འདི་ལས་གཞན་པའི་སྟོན་པ་དང་བསྟན་པ་དག་ནི་རྣམ་པར་དག་པ་མིན་པའི་འཐད་པར་དེ་དག་གིས་བརྟགས་པའི་དངོས་པོ་རྟག་པ་འགོག་པ་སྟོན་ལ། དེ་ཡང་དང་པོས་གཞན་གྱིས་བརྟགས་པའི་བདག་དང་། ནམ་མཁའ་ལ་སོགས་པ་དངོས་པོ་ལྔ་དགག་པ་སྤྱིར་སྟོན་ལ།
དེ་ནས་གཉིས་ཀྱིས་དེར་བསྟན་པའི་གང་ཟག་དང་དུས་བྱེ་བྲག་ཏུ་དགག་པ་སྟོན་ནོ། ། དེ་ནས་རབ་ཏུ་བྱེད་པ་བཞི་པས། འདི་པའི་སྟོན་པ་སོགས་མཆོག་ཏུ་དག་པ་ཡིན་ཡང་། གཞན་དག་མི་མོས་ཤིང་སྤོང་བའི་རྒྱུ་མཚན་འགོག་པར་བྱེད་དེ། ཅི་ལྟར་ན། སྤོང་བའི་རྒྱུ་ནི་ཉན་པའི་ཡོན་ཏན་དང་མི་ལྡན་ཞིང་། རང་གི་ལྟ་བ་ལ་མཆོག་ཏུ་བཟུང་བའི་རྒྱུ་མཚན་གྱིས་ཡིན་ལ། དེ་ཡང་མི་རིགས་ཏེ། སྟོན་པ་འདིས་མངོན་མཐོ་དང་ངེས་ལེགས་ཀྱི་ལམ་ཚང་བར་བསྟན་ལ། དེ་ཡང་རིགས་པའི་དོན་དང་ལྡན་པས།
གཞན་གྱིས་ཀྱང་བཟུང་རིགས་ཞེས་པའི་ཚུལ་གྱིས་སོ། ། དེ་ཇི་ལྟར་རིགས་པ་དང་ལྡན་པ་ནི་དེ་ནས་གསུམ་གྱིས་སྟོན་ཏེ། ཡུལ་དང་ཡུལ་ཅན་གྱི་བྱ་བྱེད་དང་། ཡན་ལག་དང་ཡན་ལག་ཅན། རྒྱུ་དང་འབྲས་བུ་སོགས་ལ་གཅིག་ཐ་དད། གཉིས་ཀ གཉིས་མིན་གྱི་མཐའ་བཞི་བཀག་པའི་སྒོ་ནས་འདུས་བྱས་ཀྱི་མཚན་གཞི་དགག་པ་ནི། དང་པོ་གཉིས་ཀྱིས་རིམ་པ་ལྟར་སྟོན་ལ། འདུས་བྱས་ཡོད་པའི་སྒྲུབ་བྱེད་དེའི་མཚན་ཉིད་སྐྱེ། གནས།
འཇིག་པ་འགོག་པ་ནི་གསུམ་པའོ། ། ཐ་མས་ནི་རབ་བྱེད་དང་པོ་ཐམས་ཅད་ཀྱི་དགོས་པ་དང་། ཕྱི་མ་བདུན་ལ་བྱ་བྱེད་མི་འཐད་པ་སོགས་ཀྱི་ཀླན་ཀ་ངན་པའི་རྒོལ་བ་འགོག་པ་སྟོན་ནོ། ། མདོར་ན་སྤང་བྱ་བསྟན་པའི་ཤུགས་ཀྱིས་ཐོབ་བྱའི་འབྲས་བུ་དང་། དེ་ཐོབ་པའི་ཐབས་བྱང་སེམས་ཀྱི་སྤྱོད་པ་མི་མཐུན་ཕྱོགས་དང་བཅས་པ་དང་། སྤྱོད་པ་དེ་མཐར་ཕྱིན་པའི་ཐབས་གཉེན་པོའི་རྟེན་དང་། གཉེན་པོ་དངོས་ཏེ་བཞིར་འདུས་སོ། ། གཉིས་པ་ནི། ད་ལྟའི་སྙན་ངག་མཁན་བཙུན་པ་ཆོས་སྐྱོང་གིས་སྔགས་ལ་བརྟེན་ནས་མཆོག་མ་བརྙེས་པའི་སྔོན་རོལ་དུ་བསྟན་བཅོས་འདི་ལུས་ཐ་དད་པ་གཉིས་སུ་བྱས་ཏེ། གཅིག་ནི་ཆོས་སྟོན་པ་བརྒྱ་པ་དང་།
གཞན་ནི་རྩོད་པ་བརྒྱ་པའོ། ། བརྗོད་བྱ་ཡང་རྣམ་རིག་པའི་ཕྱོགས་སུ་འགྲེལ་བར་བྱེད་དོ། ། དེ་ནི་མི་རིགས་ཏེ། བསྟན་བཅོས་ཀྱི་དོན་འབྲེལ་གཅིག་ཏུ་བྱས་ནས་བཀོད་པའི་ཕྱོགས་མ་བསྐྱངས་པས། དེས་ཕན་གདགས་པར་བྱ་བའི་གདུལ་བྱ་ལ་ཕན་གདགས་པར་ཡང་མི་འགྱུར་བས། རང་དང་གཞན་གྱི་དོན་ཡང་དག་པར་འགྲུབ་པར་མི་འགྱུར་བའི་ཕྱིར་དང་། སློབ་དཔོན་འདི་ནི། སློབ་དཔོན་ཀླུ་སྒྲུབ་ཀྱི་ཉེ་གནས་སུ་གྱུར་ཅིང་། དེའི་ལུགས་ཀྱི་རྗེས་སུ་འཇུག་པས། བསྟན་བཅོས་འདིའི་དེ་ཁོ་ན་ཉིད་ཀྱི་དོན་ནི།
དབུ་མའི་བསྟན་བཅོས་རྩ་བ་ཤེས་རབ་ལས་བཤད་པའི་དེ་ཁོ་ན་ཉིད་ལས་མཚན་ཉིད་ཐ་དད་པ་ཅན་མིན་པའི་ཕྱིར་དང་། རྩ་བ་ཤེས་རབ་ཀྱི་དོན་རྣམ་རིག་པའི་ཕྱོགས་སུ་འགྲེལ་བ་ལ་ཡང་། འཇུག་པ་ནས་ཇི་ལྟར་བཤད་པའི་ལུང་རིགས་ཀྱིས་གནོད་པའི་ཕྱིར་རོ། གསུམ་པ་ནི། ཟླ་བ་གྲགས་པ་བདག་གིས་བསྟན་བཅོས་ཀྱི་དོན་འབྲེལ་གཅིག་ཏུ་བྱས་ནས་རྣམ་པར་དབྱེ་བར་བྱའོ། ། དེ་ལྟར་བྱས་པས་བསྟན་བཅོས་ཀྱི་འབྲེལ་སྔར་བཀོད་པ་ལྟར་གྱི་ཚུལ་བསྐྱངས་པར་གྱུར་ལ། གཅིག་ཏུ་བྱས་ཏེ་བཤད་པ་དེས་ཕན་གདགས་པར་བྱ་བ་རྣམས་ལ་ཡང་ཕན་གདགས་པས། རང་དང་གཞན་གྱི་དོན་ཡང་དག་པར་འགྲུབ་པའི་ཕྱིར་རོ། ། བཞི་པ་ནི། བསྟན་བཅོས་འདི་ལ།
གཞུང་ཁ་ཅིག་ཏུ་བརྒྱ་པ་ཞེས་འབྱུང་བ་ནི། ཙ་ཏུར་ཤ་ཏ་ཀ་ཞེས་པའི་ཚིག་སྔ་མ་ཙ་ཏུར་གྱི་སྒྲ་མི་མངོན་པར་བྱས་པ་ཡིན་ལ། ཤ་ཏ་ཀ་ནི་སེལ་བར་བྱེད་པ་སྟེ། དོན་གྱིས་ན་རྣམ་པར་རྟོག་པ་སེལ་བར་བྱེད་པའི་ཕྱིར་རོ། ། བསྟན་བཅོས་ནི་གདུལ་བྱའི་སེམས་རྒྱུད་ཀྱི་ཉོན་མོངས་པའི་འཛིན་པ་རྣམ་པ་སྣ་ཚོགས་པ་འཆོས་པའི་ཕྱིར་རོ། ། གཉིས་པ་གཞུང་གི་དོན་ལ། སྲིད་པ་ལ་སྐྱོ་བ་བསྐྱེད་པའི་ཕྱིར། མི་རྟག་སོགས་བཞི་བསྟན་པ་དང་། བྱང་སེམས་ཀྱི་སྤྱོད་པ་སྤང་བྱ་དང་བཅས་པ་དང་། སྤྱོད་པ་མཐར་ཕྱིན་པའི་ཐབས་གཉེན་པོའི་རྟེན་དང་།
གཉེན་པོ་དེ་ཁོ་ན་ཉིད་ཀྱི་བདུད་རྩི་བསྟན་པ་དང་བཞི་ལས། དང་པོ་ལ། རྟག་པ། བདེ་བ། གཙང་བ། བདག་ཏུ་འཛིན་པའི་ཕྱིན་ཅི་ལོག་སེལ་བ་དང་བཞི་ལས། དང་པོ་ལ། མི་རྟག་པ་ཉིད་ནི་སྐྱོ་བ་དང་རྗེས་སུ་མཐུན་པའི་ཕྱིར་དང་། དེ་རྟོགས་པས་སྡུག་བསྔལ་ལ་སོགས་པ་ཁོང་དུ་ཆུད་པ་སླ་བ་ཉིད་ཀྱི་ཕྱིར། བསྟན་བཅོས་ཀྱི་དང་པོར་མི་རྟག་པ་ཉིད་བསྟན་ཏོ། །
དང་པོ་ལ། རབ་བྱེད་ཀྱི་གཞུང་བཤད་པ་དང་། རབ་བྱེད་ཀྱི་མཚན་བསྟན་པའོ། ། དང་པོ་ལ། འཆི་བས་འཇིགས་པས་བག་ཡོད་བསྟེན་རིགས་པ་མདོར་བསྟན། དེ་ཉིད་རྒྱས་པར་བཤད། བག་ཡོད་མ་བསྟེན་པའི་ཉེས་དམིགས། བསྟེན་པའི་ཕན་ཡོན་དང་བཞི་ལས། དང་པོ་ནི། གང་ཟག་གང་ལ་འཆི་བདག་སྲོག་གཅོད་པར་བྱ་བའི་ཕྱིར་ཞུགས་པ་ཡོད་པ་དེ་རྣལ་མ་འཆི་བདག་སྤངས་པའི་འཕགས་པ་བཞིན་དུ།
གཉིད་ལོག་ཅིང་བག་མེད་པར་བྱེད་ན། དེ་ལས་མ་རུངས་པ་གཞན་མེད་དེ། འཆི་བདག་གི་ཆད་པའི་དཀྱིལ་ན་གནས་བཞིན་དུ། དེ་ཕྱིར་བཅོས་པའི་ཐབས་འཕགས་ལམ་རྒྱུད་ལ་སྐྱེད་པ་ལ་གུས་པར་མི་བྱེད་པའི་ཕྱིར་དང་། དེ་ཉིད་མ་རུངས་པའི་མཆོག་ཡིན་པའི་ཕྱིར་རོ། ། འཆི་བདག་ཅི་འདྲ་བ་ཞིག་ཅེ་ན། ཁམས་གསུམ། ས་འོག་ཀླུ། ས་སྟེང་མི། ས་བླ་ལྷའི་འཇིག་རྟེན་གསུམ་ལ་ཇི་ལྟར་འདོད་པ་བཞིན་དུ་བྱ་བ་ལ་མངའ་བཙན་པའི་ཕྱིར།
འཇིག་རྟེན་གསུམ་གྱི་མངའ་བདག་དང་། ཕོ་ཉ་གཞན་མངགས་པ་མིན་པར་རང་ཉིད་འོངས་པས་ན་རང་ཉིད་དང་། དེ་ཡང་འཆི་བདག་གཞན་གྱིས་སྐུལ་བ་པོ་མེད་པས། འཆི་བདག་བྱེད་པོ་མེད་པ་དང་། སྐྱེས་བུའི་བྱེད་པ་གཞན་གྱིས་བཟློག་ཏུ་མེད་པ་སྟེ། ཁྱད་པར་བཞི་དང་ལྡན་པ་ཞིག་གོ ། གཉིས་པ་ལ། རང་ཉིད་འཆི་བས་འཇིགས་པར་རིགས། གཞན་དང་བྲལ་བ་ལ་མྱ་ངན་མི་རིགས་པ་གཉིས་ཀྱི། དང་པོ་ལ་འཆི་བས་འཇིགས་པར་རིགས་པ་དང་།
དེས་ན་བག་མེད་སྤང་བར་རིགས་པ་དང་གཉིས་ཀྱི། དང་པོ་ལ། གསོན་པས་འཆི་བ་སྐྱོབ་མི་ནུས། ཐུན་མོང་ཡིན་ཡང་ངོ་བོ་ཉིད་ཀྱིས་གནོད་བྱེད་ཡིན། ། འཆི་བ་རྐྱེན་གྱིས་བཅོས་སུ་མེད། ། དེ་ལས་མི་འཇིགས་པའི་རྒྱུ་མཚན་མེད། ། མི་འཇིགས་པའི་རྒྱུ་མཚན་ཕྱིན་ཅི་ལོག་ཡིན་པ་དང་། ། རྙེད་པའི་དོན་དུ་རང་སྲོག་འཚོང་བ་བླུན་པོར་བསྟན་པ་དང་དྲུག་ལས། དང་པོ་ནི། བཟློག་ཏུ་མེད་པའི་འཆི་བ་ཡོད་མོད་ཀྱི།
དེ་ལྟར་ན་ཡང་། དེའི་སྔོན་རོལ་དུ་དེ་ཟློག་པར་བྱེད་པའི་གསོན་པ་ཡོད་པས་དེའི་བར་དུ་འཆི་བདག་ལ་མི་འཇིགས་སོ་ཞེ་ན། མི་རིགས་ཏེ། གསོན་པ་ཉིད་འཆི་བའི་དོན་དུ་ཡིན་པའི་ཕྱིར་ཏེ། འདི་ལྟར། འཆི་བདག་གིས་ཟིན་པའི་སྐྱེས་བུ་ཆོས་ཅན། འཆི་བ་བྱ་བ་ལྟར་སྣང་བ་སྟེ་མཐོང་རུང་དུ་ཡོད་ཀྱི། དེ་སྐྱོབ་པར་བྱེད་པའི་གསོན་པ་བྱ་བ་ནི་ལྟར་རུང་དུ་ཡོད་པ་མིན་ཏེ། འཆི་བར་བྱ་བའི་ཕྱིར་དང་པོར་སྐྱེ་བར་འགྱུར་ཞིང་བར་དུ་གཞན་དབང་ཡིན་པ་དང་། ཐ་མར་འགྲོ་བའི་ངང་ཅན་ཡིན་པའི་ཕྱིར་རོ། །
རྟགས་གྲུབ་སྟེ། སྐྱེ་བའི་རྐྱེན་གྱིས་རྒ་ཤི་ཡིན་པའི་ཕྱིར། སྐྱེས་བུ་སྐྱེས་པ་ཁོ་ན་འཆི། མ་སྐྱེས་པ་མི་འཆི་བའི་ཕྱིར་དང་། འཆི་བདག་དང་སྤྲོད་པའི་རྒྱུ་ན་རྒ་རྒུད་པ་སོགས་ཀྱི་རྐྱེན་ལ་རག་ལས་པས་རང་དབང་མེད་ཅིང་འཆི་བའི་ལམ་ལ་གནས་པ་དང་། གཤེད་མ་དང་འདྲ་བའི་ན་རྒ་སོགས་རྣམས་ཀྱིས་མྱུར་དུ་འཆི་བདག་གི་ཐད་དུ་དཀྲི་བར་བྱ་བ་ཉིད་ཀྱི་ཕྱིར། འདི་ལྟར། མི་ཡི་དབང་པོ་ཐོག་མའི་མཚན་མོ་ནི། ། གང་ནས་འཇིག་རྟེན་མངལ་ན་གནས་གྱུར་པ། ། དེ་ནས་བརྩམས་ཏེ་དེ་ནེ་ཉིན་རེ་བཞིན། །
འགྲོ་བཤོལ་མེད་པར་འཆི་བདག་དྲུང་དུ་འགྲོ། ། ཞེས་བཤད་དོ། ། གལ་ཏེ་དེང་སང་ཚེ་ལོ་བརྒྱ་པ་ཡིན་ལ་སྔར་ལོ་བཅུ་དྲུག་ནི་འདས་ལ། བརྒྱད་བཅུ་རྩ་བཞི་ནི་མ་འོངས་པ་ཡིན་པས། གསོན་དུས་རིང་པོ་ཉིད་དུ་མཐོང་བའི་ཕྱིར། གསོན་པའི་རེ་བ་རིགས་སོ་ཞེ་ན། ཁྱོད་ཀྱིས་འདས་དུས་མ་འོངས་པ་ལ་ལྟོས་ཏེ་ཐུང་ངུ་ལྟར་མཐོང་ཞིང་། མ་འོངས་པའི་དུས་ནི་ཐུང་ངུ་ལས་གཞན་དུ་རིང་པོ་ཉིད་ཡིན་ན་ཞེས་རྗེས་སུ་བརྗོད་ནས། འདས་པའི་དུས་དང་མ་འོངས་པའི་དུས་ངེས་མེད་དུ་མཉམ་པའམ། རིང་ཐུང་གི་ཁྱད་པར་འབྱེད་མི་ནུས་ཏེ།
འདས་དུས་ཀྱི་རིང་ཐུང་ནི་མ་འོངས་པའི་དུས་ལ་ལྟོས་ཤིང་། དེའི་རིང་ཐུང་ཡང་མི་ངེས་པའི་ཕྱིར་ཏེ། ཚེའི་འཕེན་པ་ཅི་ཙམ་ཡོད་མི་ཤེས་པའི་ཕྱིར་དང་། འཆི་རྐྱེན་གྱིས་ནམ་འཆི་ཆ་མེད་པའི་ཕྱིར་རོ། ། དེས་ན་མཉམ་པ་ལས་ཁྱོད་མི་མཉམ་པ་ལྟར་སེམས་ཤིང་མི་འཇིགས་པར་སྨྲ་བ་དེ་གསལ་བར་ཏེ། དཔེར་ན། འཇིགས་ནས་བསྟན་པའི་འོ་དོད་དང་འདྲ་སྟེ། ཚེ་རིང་ཐུང་ལ་བརྟག་ཅིང་རིང་ན་དགའ། ཐུང་ན་མི་དགའ་བ་ཡིན་པའི་ཕྱིར་དང་། འཇིགས་པ་མེད་ན་དེ་ལྟར་དཔྱོད་པ་དོན་མེད་པའི་ཕྱིར་རོ། །
གཉིས་པ་ནི། འཆི་བ་ཡོད་པ་དེ་ལྟར་ནའང་ཐམས་ཅད་ཐུན་མོང་བ་ཡིན་པས། དེ་ལ་སྐྲག་པ་མི་འབྱུང་ངོ་ཞེ་ན། ཁྱོད་ལ་འཆི་བས་སྐྱེད་པར་འགྱུར་བའི་སྡུག་བསྔལ་དེ་ཕྲག་དོག་གི་སྒོ་ནས་སྐྱེད་པ་ཡིན་པར་འགྱུར་ཏེ། འཆི་བ་གཞན་དག་ལའང་སྤྱི་མཐུན་ཡིན་པའི་རྒྱུ་མཚན་གྱིས་ཁྱོད་ལ་འཇིགས་པ་མེད་ལ། ཁྱོད་གཅིག་པུ་ལ་གནོད་ན་འཇིགས་པའི་ཕྱིར་རོ་ཐལ་བ་ལས་ཐུན་མོང་ཡིན་པས་མི་འཇིགས་པ་མི་རིགས་ཏེ། འཆི་བའི་སྡུག་བསྔལ་ནི་མེའི་ཚ་བ་ལྟར་ངོ་བོ་ཉིད་ཀྱིས་གནོད་པའི་ཕྱིར་རོ། ། གསུམ་པ་ནི། ན་རྒ་བཅོས་སུ་ཡོད་པས་འཆི་བ་ལ་ཡང་མི་འཇིགས་སྙམ་ན། གསོ་དཔྱད་བཅུད་ལེན་གྱིས་ནད་བཅོས་ཤིང་རྒ་བ་གསོ་བྱ་ཡིན་པའི་རྒྱུ་མཚན་དེས།
གཉིས་པོ་དེ་དག་ལ་ཁྱོད་མི་འཇིགས་མོད། ཆད་པ་ཕྱི་མ་འཆི་བ་དེ་ལ་ཆེས་གསལ་བར་ཁྱོད་འཇིགས་རིགས་ཏེ། དེ་གནོད་བྱེད་དུ་ཁྱེད་ལ་འབབ་ཅིང་། རྐྱེན་གྱིས་ཕྱིར་བཅོས་སུ་མེད་པའི་ཕྱིར་རོ། ། བཞི་པ་ནི། ངེས་པར་འཆི་བ་འདི་ཡོད་མོད་ཀྱི། ད་ལྟ་ངེས་པར་མ་ཟིན་པའི་ཕྱིར་འཇིགས་པ་འདྲེན་པར་བྱེད་པ་མ་ཡིན་ནོ་སྙམ་ན། ཁྱོད་ལ་འཆི་བདག་གི་འཇིགས་པ་ཅིས་མེད་དེ་མི་འཇིགས་པའི་རྒྱུ་མཚན་མེད་པར་ཐལ། འཆི་བ་ཐུན་མོང་མིན་པ་དང་གཞན་གྱི་སྟེང་དུ་མ་མཐོང་ན་མི་འཇིགས་པར་རིགས་ནའང་། འཆི་བ་ཀུན་གྱི་ཐུན་མོང་ཡིན།
གྲོགས་གཞན་ཡང་སྔར་ཤི་བ་དང་། ད་ལྟ་འཆི་བཞིན་པ་མངོན་སུམ་དུ་སྣང་བའི་ཕྱིར་ཏེ། དཔེར་ན། གསད་པར་བྱ་བའི་ཕྱུགས་རྣམས་ཀྱི་འཆི་བ་ནི་ཐུན་མོང་བ་ཡིན་ཞིང་། ཅིག་ཤོས་ཀྱིས་གཅིག་ཤོས་ཀྱི་འཆི་བ་དམིགས་པ་ཡང་ཡིན་པ་བཞིན་ནོ། ། ལྔ་པ་ནི། འཆི་བ་མངོན་སུམ་གྱིས་དམིགས་མོད་ཀྱི། ལོ་བརྒྱའམ། སྟོང་ནས་འཆི་ཞེས་དུས་ངེས་ལ། དེ་ཚུན་ཆད་ནམ་འཆིའི་དུས་མ་ངེས་པའི་ཕྱིར་གཅིག་ཏུ་འཇིགས་པ་མིན་ནོ་ཞེ་ན།
འཆི་བའི་དུས་ལ་ངེས་པ་མེད་པའི་ཕྱིར་བརྒྱ་ལ་སོགས་པའི་བར་དུ་བདག་རྟག་སྙམ་དུ་སེམས་ན་ཡང་མི་འཇིགས་པ་དེ་མི་རིགས་ཏེ། ངེས་པར་འཆི་ཞིང་། དེ་རིང་ངམ་སང་ནམ་འཆི་མ་ངེས་པ་དེ་ཉིད་དེ་ལ་འཇིགས་པའི་རྒྱུ་མཚན་ཡིན་པའི་ཕྱིར་ཏེ། ནམ་འཆི་ངེས་པ་མེད་པ་ཉིད་ཀྱིས་དེ་རིང་ངམ་སང་ལ་སོགས་པའི་དུས་ནམ་ཡང་རུང་བ་ཞིག་ན་འཆི་བདག་ཉེ་བར་ལྷགས་ནས་གནོད་པ་སྡུག་བསྔལ་ཉམས་སུ་མྱོང་བས་ཤེས་པར་འགྱུར་བའི་ཕྱིར་རོ། ། དྲུག་པ་ནི། འཆི་བ་ལ་འཇིགས་པ་ནི་སྔར་མ་ཁོ་ནའི་ཚུལ་ཡིན་གྱི་དཔའ་བོ་ལ་ནི་མ་ཡིན་ཏེ། དེ་ནི་རྙེད་བཀུར་དང་གྲགས་པའི་དོན་དུ་གཡུལ་ངོར་སྲོག་འཚོང་བ་ལ་འཇུག་པར་མཐོང་བའི་ཕྱིར་རོ་ཞེ་ན། བདག་ཉིད་ཀྱིས་སྲོག་འཚོང་ལ་དེའི་རིན་རྙེད་བཀུར་སོགས་བདག་ཉིད་ལ་ལྡན་ཞེས་སྨྲ་བ་བླུན་པོ་ཡིན་ཏེ། མཁས་པ་ཡིན་ན་སུ་ཞིག་དེ་ལྟར་སྨྲ་སྟེ་མི་སྨྲ་བའི་ཕྱིར་ཏེ། སྲོག་བཙོངས་པའི་རིན་གྱི་རྙེད་པ་སོགས་ཕྱི་མའི་དོན་དུ་ཡིན་ན་ལྡན་སྲིད་ནའང་འཚོང་པའི་དུས་ཀྱི་མ་འོངས་འཆི་ཁ་ཚུན་ཆད་ཀྱི་དགོས་པའི་དོན་དུ་ལྟ་བ་ཡིན་གྱི་གསོན་པ་ཟད་པ་ཕྱི་མའི་དོན་དུ་མིན་པའི་ཕྱིར་དང་།
དེའི་འབྲས་བུ་ཚེ་འདིར་ཐོབ་པ་མི་སྲིད་དེ། སྲོག་མ་འགགས་པར་རིན་མི་ཐོབ། འགགས་ནས་ཐོབ་པ་ཚེ་འདིར་མི་ཕན་པའི་ཕྱིར་རོ། ། གཉིས་པ་དེས་ན་བག་མེད་སྤང་བར་རིགས་པ་ལ། རྣམ་སྨིན་ལྕི་བས་འཚོ་བའི་དོན་དུ་སྡིག་པ་མི་རིགས། དཔྱད་ན་གསོན་པ་མེད། རྒྱུན་གྱི་གསོན་པས་རྒུད་པ་འདྲེན་པ་དང་གསུམ་གྱི། དང་པོ་ནི། གལ་ཏེ་ནོར་གྱི་དོན་དུ་སྲོག་གཏོང་བ་སྨད་པ་ཡིན་ན། རང་སྲོག་བསྲུང་བའི་ཕྱིར་སྡིག་པ་དག་ལ་ཡང་སྤྱད་པར་འོས་སོ་ཞེ་ན།
སྐྱེས་བུ་ཐ་མལ་པ་ཆོས་ཅན། བདག་ཉིད་ངན་སོང་གསུམ་དུ་གཏའ་མར་བཞག་པར་བྱས་ནས་སྡིག་ལས་ཅི་ཕྱིར་བྱེད་དེ་བྱེད་མི་རིགས་པར་ཐལ། བདག་ལ་ཆགས་པ་དང་མ་བྲལ་བས་བདག་བདེ་བའི་དོན་དུ་སྡུག་བསྔལ་ལས་བསྲུང་དགོས་པའི་ཕྱིར་རོ། ། གཞན་དུ་ན་ངེས་པར་ཁྱོད་ནི་མཁས་པ་དགྲ་བཅོམ་པ་ལྟར་བདག་ལ་འདོད་ཆགས་དང་བྲལ་བར་ཟད་དེ་མ་འོངས་པའི་རྣམ་སྨིན་ལྡོག་པའི་དོན་དུ་སྡིག་ལས་བསྲུང་མི་དགོས་པའི་ཕྱིར་རོ། ། གཉིས་པ་ནི། གསོན་པའི་དུས་སུ་སྡིག་ལས་བྱེད་མི་རིགས་ཏེ། རིགས་པས་དཔྱད་ན་གང་ཟག་སུ་ལའང་གསོན་པ་ཞེས་བྱ་བ་སེམས་ཀྱི་སྐད་ཅིག་ལས་ལྷག་པ་གཞན་མེད་པའི་ཕྱིར་རོ། ། སོ་སོ་སྐྱེ་བོས་བདག་ཉིད་ཀྱི་གནས་ཚུལ་ཤེས་པ་དཀོན་ཏེ་སྐད་ཅིག་གིས་འཇིག་པ་ཡིན་ཡང་དེ་ངེས་པར་མི་རིགས་པ་དེས་ན་དེ་དེའི་ཕྱིར་རོ། ། གསོན་པ་སྐད་ཅིག་མར་བསྒྲུབ་པ་ལ། རྟགས་དགོད་པ་ནི།
གང་སྐྱེས་པ་དེ་སྐད་ཅིག་གིས་འཇིག་པས་ཁྱབ། དཔེར་ན་སེམས་བཞིན། གང་ཟག་ཐམས་ཅད་ཀྱང་སྐྱེས་པ་ཡིན་ནོ་ཞེས་བྱ་བ་ནི་རང་བཞིན་གྱི་རྟགས་སོ། ། དཔེ་ཆོས་ལྡན་དུ་བསྒྲུབ་པ་ནི། ཨ་ཨཱི་ལ་སོགས་པའི་ཡིག་འབྲུ་རྣམས་ཆེས་སྐྱེན་པར་བརྗོད་པ་ན། ཡིག་འབྲུ་རེ་རེ་ཞིང་དུས་དང་རྣམ་པ་ཐ་དད་པས། དེ་ལ་དམིགས་པའི་སེམས་ཀྱང་དུས་དང་རྣམ་པ་ཐ་དད་པས་རྟོགས་ལ་དེས་ཀྱང་སེམས་སྐད་ཅིག་མ་ཉིད་དུ་གྲུབ་བོ། ། སྐད་ཅིག་གི་ཚད་ནི། དུས་ཀྱི་ཐུང་བའི་མཐར་ཐུག་པ་ལ་བྱ་ལ། དེའི་ཚད་ཀྱང་།
སྐྱེས་བུ་སྟོབས་དང་ལྡན་པས་སེ་གོལ་གཏོགས་པའི་ཡུན་ལ་སྐད་ཅིག་མ་དྲུག་ཅུ་རྩ་ལྔ་འདས་སོ། ། ཁྱབ་པ་བསྒྲུབ་པ་ནི། འདུས་བྱས་ཐམས་ཅན་སེམས་ལྟར་སྐད་ཅིག་མ་ཡིན་ཏེ། སྐྱེས་མ་ཐག་ཏུ་འཇིག་པ་ལ་གེགས་མེད་པའི་ཕྱིར་དང་། དེ་འཇིག་པ་སྐྱེས་པ་ཙམ་ལས་ཕྱིས་རྒྱུ་ལ་མི་ལྟོས་པའི་ཕྱིར་རོ། ། གསུམ་པ་ནི། གལ་ཏེ་གསོན་པ་སྐད་ཅིག་མ་ཡིན་མོད་ཀྱི། དེ་ལྟ་ནའང་དེ་རྒྱུན་མི་ཆད་པས། དེ་ལ་མངོན་པར་ཞེན་པ་རིགས་སོ་ཞེ་ན། ཡུན་རིང་དུ་གསོན་པ་ལ་དགའ་བར་མི་རིགས་པར་ཐལ།
དེས་ནི་རྒ་བ་གདོན་མི་ཟ་བར་འདྲེན་ལ། དེ་ཡང་ཁྱོད་མི་འདོད་པའི་ཕྱིར་རོ། ། དེའི་ཁྱབ་པ་ནི། ཡུན་རིང་དུ་གསོན་པ་ལ་དགའ་ཞིང་དེའི་འབྲས་བུ་རྒན་པ་ཉིད་ལ་མི་དགའ་བའི་སྐྱེས་བུ་ཆོས་ཅན། ཨེ་མ་ཁྱོད་ཀྱི་སྤྱོད་པ་འདི་ནི་སྐྱེ་བོ་ཁྱོད་རང་དང་འདྲ་བ་ལ་དམ་པའམ་བཟང་པོ་ལྟ་བུར་འགྱུར་གྱི་མཁས་པ་རྣམས་ལ་ནི་མིན་པའི་ཕྱིར་ཏེ། འགལ་འདུའི་སྤྱོད་པ་ཡིན་པའི་ཕྱིར། གཉིས་པ་གཞན་དང་བྲལ་བ་ལ་མྱ་ངན་མི་རིགས་པ་ལ། བུ་སོགས་བདག་གི་བ་དང་བྲལ་བ་ལ་མྱ་ངན་མི་རིགས། མྱ་ངན་གྱི་རྒྱུ་བདག་གི་བ་ལ་ཆགས་པ་དགག བདག་གི་བའི་རྒྱུ་འདུ་བ་ལ་ཆགས་པ་དགག
འདུ་བའི་རྒྱུ་དུས་ཚིགས་ལ་ཆགས་པ་དགག་པ་དང་བཞི་ལས། དང་པོ་ལ། ཉེས་པ་མཚུངས་པ་དང་། མ་དྲིས་པར་འགྲོ་བ་མི་རིགས་པ་མིན། དྲིས་ཀྱང་རྨོངས་པས་མ་རྟོགས་པ་གསུམ་གྱི། དང་པོ་ནི། རྒ་ཤི་མི་འདོད་པ་ཡིན་མོད་ཀྱི། དེ་གཉིས་བུ་སོགས་ལ་ཡོད་པ་མྱ་ངན་གྱི་རྒྱུར་འགྱུར་བ་ལྟར། རང་ལ་ཡོད་པ་མྱ་ངན་གྱི་རྒྱུ་མ་ཡིན་ནོ་ཞེ་ན། འཆི་བས་ཟིན་པའི་སྐྱེས་བུ་ཆོས་ཅན།
བུ་སོགས་རྣམས་དང་བྲལ་བས་དེའི་ཕྱིར་མྱ་ངན་ཅི་སྟེ་ཡིན་ཏེ་མི་རིགས་པར་ཐལ། རང་ཉིད་འཆི་བ་ལ་མྱ་ངན་བྱ་བར་འོས་པའི་ཕྱིར་རོ། ། ཁྱབ་པ་ཡོད་དེ། རང་ཉིད་སྐྱོ་བྱ་ཡིན་པའི་སྐྱོན་དེས་གཞན་སྐྱོན་ཅན་དུ་སྨྲ་བ་པོ་ནི་ཇི་ལྟ་བུར་ན་སྨད་མི་འགྱུར་ཏེ། སྨད་བྱ་ཡིན་པའི་ཕྱིར་རོ། ། གཉིས་པ་ནི། གལ་ཏེ་བདག་ཉིད་ལ་མྱ་ངན་བྱ་བར་འོས་མོད་ཀྱི། ། དེ་ལྟ་ན་ཡང་བུ་ཉིད་དུ་ཡོངས་སུ་བཟུང་བ་མ་དྲིས་པར་འཇིག་རྟེན་ཕ་རོལ་དུ་འགྲོ་བ་ནི་མྱ་ངན་གྱི་རྒྱུ་ཡིན་ནོ་ཞེ་ན། དེ་མྱ་ངན་གྱི་རྒྱུ་མིན་ཏེ། གང་གི་ཚེ་དེ་གང་གི་ཕྱིར།
སེམས་ཅན་འགའ་ཞིག་ངའི་ཕ་མ་གྱིས་ཤིག་ཅེས་མ་བཅོལ་བར་ལས་ཀྱི་དབང་གིས་རང་ཉིད་ཀྱི་བུར་གྱུར་པ་དེའི་ཚེ་དེ་དེའི་ཕྱིར་དང་། དེ་འདྲ་བ་དེ་གཞན་དུ་འགྲོ་བ་དྲི་བ་མ་བྱས་པ་ནི་རིགས་པར་མི་འགྱུར་བ་མིན་པའི་ཕྱིར། གློ་བུར་དུ་འོང་བའི་མགྲོན་ཁང་གི་མགྲོན་པོ་བཞིན། གསུམ་པ་ནི། ཡང་ན་མ་དྲིས་པ་མིན་ཏེ། ཁྱོད་ནི་གཏི་མུག་པའི་ཕྱིར་ན་བུ་ཕ་རོལ་ཏུ་འགྲོ་བའི་དྲི་བ་ལུས་ཀྱི་གཉེར་མ་སོགས་རྣམ་པར་རྟོག་པ་མེད་པར་ཟད་པའི་ཕྱིར་ཏེ། བུ་འདི་ཕ་རོལ་ཏུ་འགྲོ་བའི་སྤྲོ་བ་ཉིད། གོག་པ་དང་། འགྲོ་བ་དང་། སྐྲ་དཀར་དང་།
གཉེར་མ་སོགས་ཀྱི་རྒ་བས་སྟོན་པར་བྱེད་པར་འགྱུར་བའི་ཕྱིར་དང་། དེ་འཆི་བར་སྒྲོན་བྱེད་ཡིན་པར་མ་ཤེས་པའི་ཕྱིར་རོ། ། གཉིས་པ་ནི། གལ་ཏེ་བུ་ལ་ཆེར་ཆགས་པ་ཕའི་མྱ་ངན་གྱི་རྒྱུ་ཡིན་ནོ་ཞེ་ན། བླ་མ་ལ་གུས་པའི་ཆགས་པ་ལྷུར་བླང་བར་བྱའི་བུ་ལ་ཆགས་པར་མི་བྱ་སྟེ། ཇི་ལྟར་ཕ་ལ་བུ་སྙིང་དུ་སྡུག་པ་དེ་ལྟར་བུའི་སྙིང་ལ་ཕ་དེ་ལ་སྡུག་པ་སྐྱེ་བ་མིན་པའི་ཕྱིར་ཏེ། བུ་ཚ་རྣམས་ནི་བྱས་པ་མི་ཤེས་ཤིང་བདག་གི་བ་ལ་སྲེད་པ་ཤས་ཆེ་བའི་ཕྱིར་ཏེ། དཀའ་བ་བརྒྱ་ཕྲག་གིས་བསྐྱེད་པའི་ཕ་མ་ཡང་སྔར་མ་མཐོང་བའི་མི་ལྟར་ཡལ་བར་དོར་ནས་རང་དགར་སྤྱོད་པའི་ཕྱིར་རོ། ། དེས་ན་ཆགས་པས་ཁྲིད་པའི་སེམས་ཀྱི་རྒྱུད་ཆུ་ལྟ་བུ་ཐུར་དུ་འབབ་པ་ཉིད་སྟོན་པ་ནི། སྲེད་པས་ཁྲིད་པའི་འཇིག་རྟེན་འདིས་ཐར་པ་ལྟ་ཞོག་མཐོ་རིས་ཀྱང་རྙེད་པར་དཀའ་སྟེ།
འདི་ནི་ངན་སོང་གི་རྒྱུ་བུ་ལ་སོགས་པ་འོག་མ་དག་ཏུ་ཁྲིད་ཅིང་འགྲོ་བའི་སྲེད་པ་ལྷུར་བྱེད་ཀྱི། མཐོ་རིས་ཀྱི་རྒྱུ་ཕ་ལ་སོགས་པ་གོང་མ་ལ་སྲེད་པ་གཙོ་བོར་འཛེག་པ་མི་སྲིད་པའི་ཕྱིར། བུ་ལ་ཆགས་པ་ཡང་བུ་འབའ་ཞིག་ལས་སྐྱེ་བ་མིན་ཏེ། དེའི་རྗེས་སུ་མི་བྱེད་པར་རྗེས་མཐུན་གྱི་རྗེས་སུ་བྱེད་པའི་ཕྱིར། གང་གི་ཚེ་དེ་གང་གི་ཕྱིར་ལུས་ངག་གི་རྗེས་སུ་མི་མཐུན་པའི་བུ་འགའ་ཡང་སྡུག་ཅེས་བྱ་བ་མེད་པའི་ཕྱིར་རོ། ། བུ་ལ་ཆགས་པ་ལག་བརྗེས་ཀྱི་ཚོང་དང་འདྲ་བ་རྗེས་མཐུན་གྱི་རྒྱུ་དང་བཅས་པ་འབའ་ཞིག་སྐྱེ་བར་ཟད་དེ། རྗེས་མཐུན་ཡོད་ན་ཡོད། མེད་ན་མེད་པའི་ཕྱིར་རོ། ། གལ་ཏེ་བུ་ལ་ཕས་ཆགས་པ་བརྟན་པ་ཉིད་དུ་ཡོད་པའི་ཕྱིར་རྗེས་མཐུན་ལ་མི་ལྟོས་སོ་ཞེ་ན། ཆགས་པ་བརྟན་པར་མ་གྲུབ་སྟེ།
བུ་དང་བྲལ་བས་བསྐྱེད་པའི་སྡུག་བསྔལ་ནི། བྱ་བས་གཡེངས་པ་ལ་སོགས་པའི་ཚེ། མི་རྣམས་ཀྱི་སྙིང་ལས་མྱུར་དུ་ལྡོག་པར་མཐོང་བའི་ཕྱིར་དང་། མྱ་ངན་གྱི་སྡུག་བསྔལ་དང་བྲལ་བའི་རྟགས་ཀྱིས་མཚོན་ནས་བུའི་ཡུལ་ཅན་གྱི་ཆགས་པའང་མི་བརྟན་པ་ཉིད་དུ་ལྟོས་པས་ཏེ་ལྟ་བས་ནུས་པའི་ཕྱིར་ཏེ། ཆགས་པའི་འཆིང་བ་ལྷོད་པ་ཉིད་དུ་མི་འགྱུར་བར། དེས་སྐྱེད་པའི་སྡུག་བསྔལ་དེ་ཉིད་མི་ལྡོག་པའི་ཕྱིར་རོ། ། གལ་ཏེ་ཆགས་པའི་འཆིང་བ་ལྷོད་པས་བྲལ་བས་བསྐྱེད་པའི་མྱ་ངན་གྱིས་བདག་ཉིད་གཟིར་བར་བྱ་བ་མ་ཡིན་མོད་ཀྱི། དེ་ལྟ་ན་ཡང་འཇིག་རྟེན་གྱི་འཇུག་པ་དང་བསྟུན་པའི་ཕྱིར། ལུས་ལ་བརྡེག་པ་དང་། སྐྲ་འབལ་བ་ལ་སོགས་པས་བདག་ཉིད་གཟིར་བར་བྱ་དགོས་སོ་ཞེ་ན།
སྐྲ་འབལ་བ་ལ་སོགས་པའི་གནོད་པས་གཟིར་བར་བྱས་སུ་ཟིན་ཀྱང་ཡོན་ཏན་མེད་དོ་སྙམ་དུ་ཤེས་བཞིན་དུ་དེ་ལྟར་བྱེད་པ་དེ་མི་རིགས་ཏེ། དེ་ལྟར་བྱེད་པ་ནི། ཁྱོད་རང་གི་བདག་ཉིད་ལ་སྤྱོད་པ་ཕྱིར་འཆོས་པའི་ཚུལ་འཆོས་སུ་འགྱུར་ལ། ཚུལ་འཆོས་དེ་ཡང་བདག་གིས་བདག་ལ་བྱེད་པ་མི་རིགས་པའི་ཕྱིར་ཏེ། ཚུལ་འཆོས་ནི་རང་དོན་བསྒྲུབ་པའི་ཕྱིར་ཆོས་མིན་པ་གཙོ་བོར་བྱས་ཏེ། གཞན་ལ་བྱེད་པས་ཁྱབ་པའི་ཕྱིར་རོ། ། དེས་ན་འཇིག་རྟེན་དང་མཐུན་པའི་ཕྱིར་སྡུག་བསྔལ་གྱིས་བདག་ཉིད་ལ་གཙོ་བར་མི་བྱའོ། གལ་ཏེ་ཡོན་ཏན་མེད་པ་མ་གྲུབ་སྟེ། འཇིག་རྟེན་དང་མཐུན་པ་མ་བྱས་ན། སྡུག་པ་འབྲེལ་བའི་གྲོགས་མི་ཐོབ་པའི་ཕྱིར་རོ་ཞེ་ན། །
སྡུག་པ་དང་འབྲེལ་བའི་གྲོགས་ནི་ཕན་འདོགས་པའི་གཉེན་མིན་ཏེ། སྡུག་བསྔལ་བསྐྱེད་པའི་ཕྱིར། ཞེས་སྟོན་པ་ནི། ལས་ཉོན་གྱི་དབང་གིས་འགྲོ་བ་རྣམས་སུ་སྐྱེ་རྒ་ན་འཆི་སོགས་ཀྱི་སྡུག་བསྔལ་བར་གྱུར་པའི་ཕ་མ་ལ་སོགས་ཀྱི་སྐྱེ་བོ་ལ་བྲལ་བས་བསྐྱེད་པའི་སྡུག་བསྔལ་འགྱེད་པ་ལྟ་བུར་བུ་ལ་སོགས་པའི་འཇིག་རྟེན་འདི་ནི་ཡོངས་སུ་འཁྱམས་སྟེ། ཕ་མ་ལ་སོགས་པ་དེ་དག་གི་བུ་ལ་སོགས་པའི་སྡུག་པའི་གཉེན་དུ་གྱུར་ནས་སླར་ཡང་དེ་དང་བྲལ་བའི་སྡུག་བསྔལ་དུ་མ་བསྐྱེད་པའི་ཕྱིར་རོ། ། དེས་ན་བུ་སོགས་འཇིག་རྟེན་ཁྱོད་ཀྱིས་ཕ་མ་ལ་སྡུག་བསྔལ་འགྱེད་པས་ཅི་བྱ་སྟེ། དོན་མེད་དེ། སྔར་སྡུག་བསྔལ་མེད་པའམ་དེ་དོན་དུ་གཉེར་བ་ཞིག་ཡིན་ན་འགྱེད་པར་རིགས་ནའང་། འདི་ནི་དེ་ལྟ་མིན་པའི་ཕྱིར་རོ། ། གསུམ་པ་ནི།
བྲལ་བ་མི་དགའ་བ་ཡིན་མོད་ཀྱི། དེ་ལྟ་ན་ཡང་འདུ་བ་ལ་དགའ་རིགས་ཏེ། བདེ་བའི་རྒྱུ་ཡིན་པའི་ཕྱིར་ཞེ་ན། གང་ཟག་གང་གི་འདུ་བ་དགའ་བ་ཡིན་པ་དེའི་ལྟར་ན། འབྲལ་བ་ལ་ཇི་ལྟར་དགའ་བ་མིན་ཏེ་དགའ་རིགས་པར་འགྱུར་ཏེ། འདུ་བ་ལ་དགའ་བའི་ཕྱིར་དང་། འདུ་བ་དང་བྲལ་བ་དག་ལྷན་ཅིག་ཏུ་རྒྱུ་བ་སྟེ། འདུ་བ་ཡོད་ན་གདོན་མི་ཟ་བར་འབྲལ་བ་རྗེས་སུ་འཇུག་པའི་ཕྱིར། འདིར་བཀྲ་ཤིས་དང་རྣ་ནག་མ་ལྷན་ཅིག་པའི་དཔེ་དང་། འཇུག་པར་ལྷན་ཅིག་མིན་པའི་དཔེར་བཤད་པ་འགལ་ལོ་ཞེ་ན།
མིན་ཏེ། འདིར་ནི་འདུ་བ་ཡོད་ན་འབྲལ་བ་ངེས་པར་འཇུག་པའི་དཔེར་བཤད་ཀྱི། ལྷན་ཅིག་པའི་དཔེ་ནི་མིན་ཏེ། ཆོས་གཅིག་གི་འདུ་འབྲལ་ལྷན་ཅིག་ཏུ་འགལ་བའི་ཕྱིར། གང་ཟག་གཉིས་དཔེར་བཤད་པ་ཡང་། གཅིག་གིས་ཕུན་སུམ་ཚོགས་པ་སྒྲུབ་པ་ན། གཅིག་ཤོས་ཀྱིས་དེའི་རྗེས་སུ་དེ་དང་མི་མཐུན་པའི་རྒུད་པ་བསྒྲུབ་པ་ཉིད་དཔེར་སྟོན་པ་ཡིན་ནོ། ། གལ་ཏེ་བྲལ་བ་མཐར་ངེས་མོད་ཀྱི་དེ་རྩིས་སུ་བྱ་བ་མིན་ཏེ། ཐོག་མར་འདུ་བ་ཡུན་རིང་བའི་ཕྱིར་ཞེ་ན། བྲལ་བའི་དུས་ནི་ཆེས་རིང་སྟེ།
འདས་པ་དང་མ་འོངས་པ་ནི་བྲལ་ཟིན་པའི་ཕྱིར་དང་། མ་ཐོབ་པའི་ཕྱིར། གཏན་དུ་བྲལ་བ་ཡིན་པའི་ཕྱིར་དང་། དེ་གཉིས་ལ་ཡང་ཐོག་མ་དང་ཐ་མ་ཡོད་པ་མིན་པའི་ཕྱིར་རོ། ། འདུ་བ་ནི་སྐད་ཅིག་མ་ཡིན་ཏེ། འདུ་བྱེད་ཐམས་ཅད་སྐད་ཅིག་རེ་རེར་འཇིག་པའི་ངང་ཅན་ཡིན་པའི་ཕྱིར། དེས་ན་ཁྱོད་ཉིད་འདུ་བ་ཐུང་ངུ་ཡང་རིང་པོ་མཐོང་ལ། རིང་པོར་གྱུར་ཀྱང་བྲལ་བ་ནི་རིང་པོར་མི་མཐོང་བ་རྒྱུ་མཚན་ཅིའི་ཕྱིར་ཡིན་ཏེ། འདུ་བ་ཐུང་ཞིང་བྲལ་བའི་དུས་ནི་རིང་བའི་ཕྱིར་རོ། ། བཞི་པ་ནི།
གལ་ཏེ་བྲལ་བ་རིང་མོད་ཀྱི་དུས་ཚིགས་ཕུན་སུམ་ཚོགས་པས་སེམས་ཁྲིད་པའི་ཕྱིར་དེ་ལ་རྩིས་གདབ་མེད་དོ་ཞེ་ན། སྐད་ཅིག་ཡུད་ཙམ་ལ་སོགས་པའི་དགྲ་དང་འདྲ་བར་གྱུར་པ་དེ་དག་ལ་ཁྱོད་ཀྱིས་རྣམ་པ་ཀུན་ཏུ་ཆགས་པར་མི་བྱ་སྟེ་དེ་རྣམས་ནི་སྲོག་འཕྲོག་པར་བྱེད་པའི་དགྲ་དང་འདྲ་བའི་ཕྱིར་རམ། དགྲས་སྲོག་འཕྲོག་པ་དང་འདྲ་བར། དེ་དག་གིས་ཀྱང་ངེས་པར་གསོན་པའི་སྐད་ཅིག་ཟད་པར་བྱེད་པའི་ཕྱིར། དེ་ལྟར་འཆི་བས་འཇིགས་པས་བག་ཡོད་བསྟེན་རིགས་པར་རྒྱས་པར་བཤད་ནས། གསུམ་པ་དེ་མ་བསྟེན་པའི་ཉེས་དམིགས་སྟོན་པ་ནི། ངེས་པར་འཆི་བའི་ཕྱིར། ཐམས་ཅད་བོར་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ། དགོན་པར་གནས་པར་རིགས་སོ། ། གལ་ཏེ་འདི་ནི་བདེན་མོད་ཀྱི་ཉེ་འདུན་དང་བྲལ་བའི་འཇིགས་པས་ནགས་སུ་འཇུག་པར་བྱ་བ་མིན་ནོ་ཞེ་ན།
ཉེ་དུ་དང་བྲལ་བའི་འཇིགས་པས་ཁྱིམ་ནས་ངེས་པར་མི་འབྱུང་བ་ནི་བློ་གྲོས་ངན་ཞིང་བླུན་པ་ཞིག་སྟེ། ད་ལྟ་བྲལ་བར་མི་བྱེད་ཀྱང་། འཆི་བདག་གི་ཆད་པ་དང་བཅས་ཏེ་བྲལ་བར་བྱེད་པའི་ཕྱིར་དང་། མཁས་པ་ཡིན་ན་སུ་ཞིག་ངེས་པར་བྱ་དགོས་ཤིང་སྔ་རོལ་དུ་བྱེད་ནུས་པ་ཆད་པའི་སྒོ་ནས་བྱེད་བར་འགྱུར་ཏེ་མི་འགྱུར་བའི་ཕྱིར་རོ། ། གལ་ཏེ་དང་པོར་བུ་སྐྱེད། དེ་ལང་ཚོ་རྫོགས་པ་ན། དེ་ལ་ཁྱིམ་གྱི་བྱ་བ་བསྐུར་ནས་ཕྱིས་ནགས་སུ་འགྲོ་བར་བྱའོ་ཞེ་ན། ཁྱོད་འདི་ཞེས་སོགས་རྐང་པ་གཉིས་ཀྱི་རྗེས་སུ་བརྗོད། དེ་ལྟ་བུ་དེ་ནི་བྱ་བ་མིན་པ་ཉིད་དེ། གང་གིས་བྱེད་པ་དང་།
གང་གི་དོན་དུ་བྱེད་པ་གཉིས་ཀ་བྱས་ནས་ཀྱང་སླར་ཡང་གཏང་བར་བྱ་བ་ཡིན་པའི་ཕྱིར་དང་། གང་ཞིག་བཏང་བས་ཤིས་པར་འགྱུར་བའི་བྱ་བ་དེ་བྱས་པ་ལ་ཡོན་ཏན་ཅི་ཞིག་ཡོད་དེ། དོན་མེད་པའི་ཕྱིར། བཞི་པ་ནི། ནགས་སུ་སོང་མོད་ཀྱི་དེ་ལྟ་ན་ཡང་འཆི་བའི་འཇིགས་པ་འབྱུང་ངོ་ཞེ་ན། གང་ཟག་གང་ལ་ལུང་རིགས་ཀྱི་སྒོ་ནས་བདག་ནི་འཆིའོ་སྙམ་དུ་སེམས་པའི་ཤེས་རབ་ངེས་པར་ཡོད་པར་གྱུར་པ་དེ་ནི་འཆི་བདག་ལ་ཡང་མི་འཇིགས་ཏེ། དེ་ནི་ཡོངས་སུ་བཟུང་བའི་སྲོག་ལའང་ཆགས་པ་ཡོངས་སུ་བཏང་བས་འཇིགས་པའི་རྒྱུ་མི་དགེ་བ་ལ་མི་འཇུག་པའི་ཕྱིར་རོ། ། དེས་ན་ནགས་སུ་འགྲོ་བ་ལ་འཇིགས་པར་ལྟ་ག་ལ་འགྱུར། གཉིས་པ་ནི། རྣལ་འབྱོར་སྤྱོད་པ་བཞི་བརྒྱ་པ་ལས་རྟག་པར་ཕྱིན་ཅི་ལོག་སྤོང་བའི་ཐབས་བསྟན་པ་སྟེ་རབ་ཏུ་བྱེད་པ་དང་པོའི་ཚིག་དོན་བཤད་ཟིན་ཏོ།།
༈ །།ད་ནི་གཉིས་པ་བདེ་བར་ཕྱིན་ཅི་ལོག་སྤོང་བའི་ཐབས་ཀྱི་དབང་དུ་བྱས་ཏེ་བཤད་པ་ལ། རབ་བྱེད་ཀྱི་གཞུང་བཤད། རབ་བྱེད་ཀྱི་མཚན་བསྟན། དང་པོ་ལ། སྡུག་བསྔལ་དང་འབྲེལ་བའི་ལུས་བསྟེན་པའི་ཐབས་དང་། སྡུག་བསྔལ་དང་འབྲེལ་བ་ཉིད་རྒྱས་པར་བཤད་པ་དང་། འགལ་ཟླ་བདེ་བ་དགག་པ་དང་། སྡུག་བསྔལ་འདོམས་པར་འོས་པ་དང་། སྡུག་བསྔལ་ཀུན་ལ་ཁྱབ་པར་བསྟན་པ་དང་ལྔ་ལས། དང་པོ་ལ།
ལུས་བསྐྱང་བའི་ཚུལ། ཧ་ཅང་གུས་པ་དགག་པ་དང་གཉིས་ཀྱི། དང་པོ་ལ། འཆད་འགྱུར་ལ་སྦྱར། བཤད་ཟིན་ལ་སྦྱར་བ་དང་གཉིས་ཀྱི། དང་པོ་ནི། འཕགས་པ་རྣམས་ཀྱིས་ལས་ཉོན་གྱིས་བསྐྱེད་པའི་ལུས་ནི་དགྲ་ལྟར་མཐོང་སྟེ། དེ་ལ་སྡུག་བསྔལ་དུ་མ་འབྱུང་བའི་ཕྱིར་དང་། གླགས་སུ་བསྣུན་པའི་ཕྱིར་དང་། བསྟེན་པར་དཀའ་བའི་ཕྱིར་རོ། །
དང་པོ་ནི། ནང་གི་བདག་ཉིད་ལས་གྱུར་པ་ཁམས་མ་སྙོམས་པའི་རྒྱུ་ཅན་ནད་བཞི་བརྒྱ་རྩ་བཞི་དང་། ཕྱི་རོལ་ལས་གྱུར་པ་སེམས་ཅན་མིན་པ་དབྱུག་པ་སོགས་དང་སེམས་ཅན་སྡིག་སྦྲུལ་ལ་སོགས་པས་རེག་པའི་རྒྱུ་ཅན་གྱིས་སྡུག་བསྔལ་དག་འབྱུང་བའི་ཕྱིར། དེ་ལྟ་མོད་ཀྱི་དེ་ལྟ་ནའང་ཚུལ་ཁྲིམས་དང་ལྡན་པས་ལུས་བསྲུང་བར་བྱ་སྟེ། བསྲུངས་པས་ཡུན་རིང་དུ་འཚོ་བའི་ཕྱིར་དང་། ཁྲིམས་ལྡན་ཡུན་རིང་དུ་འཚོ་བ་དེ་ལས་བསོད་ནམས་ཆེན་པོ་བྱེད་པའི་ཕྱིར། གཉིས་པ་ནི། ཐོས་མ་ཐག་པའི་མི་རྟག་པ་ཉིད་ཀྱི་གཏམ་གྱིས་སེམས་སྐྱོ་ཞིང་། ལུས་དོན་མ་ཡིན་པ་འདྲེན་པ་འདིས་ཅི་ཞིག་བྱ་ཞེས་དེ་ལ་བརྙས་པར་གྱུར་པ་དེ་ཡོངས་སུ་སྤང་པའི་ཕྱིར། ལུས་ནི་དགྲ་ལྟར་ཞེས་སྨོས་ཏེ།
བཤད་པ་དེ་ཉིད་སྦྱར་བར་བྱའོ། ། གསུམ་པ་ནི། གལ་ཏེ་ལུས་བསྲུང་བྱ་ཡིན་ན། དེ་ལ་སྙིང་ཉེ་བར་བྱ་དགོས་སོ་ཞེ་ན། ཐ་མལ་པའི་མི་རྣམས་རང་གི་རྟེན་ཁོག་པ་ལ་ཅི་སྟེ་གུས་ཏེ་གུས་མི་རིགས་ཏེ། ལུས་ནི་སྡུག་བསྔལ་ཀུན་གྱི་སྣོད་དུ་གྱུར་པའི་ཕྱིར་ཏེ། བཀྲེས་སྐོམ་སོགས་ཀྱི་སྡུག་བསྔལ་ནི་ལུས་ཉིད་ལས་སྐྱེས་ཀྱི་གཞན་ལས་མ་ཡིན་ཞིང་། ཟས་ཀྱིས་ཚིམ་པ་སོགས་ཀྱི་བདེ་བ་ནི་ཟས་གོས་སོགས་ལས་ཡིན་པའི་ཕྱིར། དེས་ན་ཉེས་པར་མི་འགྱུར་ཞིང་། དགེ་བ་འཕེལ་བར་འགྱུར་བའི་རན་པ་ཙམ་གྱིས་བཟའ་བར་བྱའོ།
གཉིས་པ་ལ། སྡུག་བསྔལ་ཤས་ཆེ། བདེ་བ་མེད། ། སྡུག་བསྔལ་ལུས་ཀྱི་རང་བཞིན་ཡིན། ། སྡུག་བསྔལ་ཀུན་ལ་གནོད་བྱེད་ཡིན། ། སྡུག་བསྔལ་སྟོབས་དང་ལྡན་པ་ཡིན། ། བདེ་བ་ལུས་ཀྱི་བདག་གི་བ་མིན། ། དེས་ན་སྐྱོ་བ་སྐྱེད་རིགས་པ་དང་བདུན་ལས། དང་པོ་ནི། སྡུག་བསྔལ་ལུས་ལས་འབྱུང་མོད་ཀྱི།
དེ་ཟས་གོས་ཀྱིས་ཕྱིར་བཅོས་སུ་ཡོད་པའི་ཕྱིར། སྡུག་བསྔལ་ཆེས་ཆུང་ཞིང་། བདེ་བ་ཕལ་ཆེ་བའི་ཕྱིར་མི་འཇིགས་སོ་ཞེ་ན། གཏན་ཚིགས་མ་གྲུབ་པར་སྟོན་པ་ནི། སྡུག་བསྔལ་ཆེན་པོ་དེ་ཆུང་ངུའོ་སྙམ་དུ་སེམས་པར་བྱེད་དམ་སྟེ་བྱེད་མི་རིགས་ཏེ། མིའི་རྒྱུད་ལ་སྡུག་བསྔལ་འབྱུང་བ་ནི་ཤས་ཆེར་འབྱུང་ཞིང་། དེ་ལྟར་དུ་བདེ་བ་ནི་ཤས་ཆེར་མི་འབྱུང་བའི་ཕྱིར་ཏེ། འདོད་ཡོན་ལྔ་ཡིད་དུ་འོང་བ་དག་ལ་བརྟེན་པའི་བདེ་བ་མྱོང་བཞིན་པ་ན་ལུས་སེམས་ཀྱི་སྡུག་བསྔལ་ཆུང་ངུ་ཙམ་གྱིས་ཀྱང་དེ་ཟིལ་གྱིས་གནོན་པར་མཐོང་བའི་ཕྱིར་ཏེ། སྦྲང་བུ་མཆུ་རིང་མཆུ་ཁབ་རྩེ་ལྟར་རྣོ་བས་ཕུག་པའི་ཚེ་དེ་དག་རྩིས་མེད་པར་གློ་བུར་དུ་དངངས་ཞིང་སྡུག་བསྔལ་བའི་ཕྱིར་དང་། དེ་འདྲའི་བདེ་བས་བུ་ཕངས་པ་ཤི་བའི་མྱ་ངན་ལས་བྱུང་བའི་སྡུག་བསྔལ་དེའི་བཅུ་དྲུག་གི་ཆར་ཡང་མི་ཕོད་པའི་ཕྱིར་རོ། །
གཉིས་པ་ལ། བདེ་བ་དཀོན་པ་དངོས་དང་། དེས་ན་སྡུག་བསྔལ་གྱི་རྒྱུ་སྤོང་བར་རིགས་པ་དང་གཉིས་ཀྱི། དང་པོ་ལ། རྐང་པ་བར་པ་གཉིས་དམ་བཅའ། སྔ་ཕྱིའི་རྐང་པ་གཉིས་གཉིས་ཀྱིས་འཐད་པ་སྟོན་ཏེ། སྐད་ཅིག་གིས་འཇིག་པའི་སྐྱེ་བོ་འདི་སྡུག་བསྔལ་ལས་བྲོས་མོད་ཀྱི། ལུས་ལ་གྲིབ་མ་དང་འདྲ་བར་སྡུག་བསྔལ་རྗེས་སུ་འབྲང་སྟེ། འཇིག་རྟེན་འདི་བདེ་བ་ལ་མངོན་དུ་ཕྱོགས་ཤིང་སྡུག་བསྔལ་ལས་བྲོས་མོད་ཀྱི། ཇི་ལྟར་བྲོས་པ་དེ་ལྟར་དུ་བདེ་བ་དག་ཀྱང་རྙེད་པར་དཀའ་ཞིང་།
སྡུག་བསྔལ་ཁོ་ན་མངོན་དུ་འགྱུར་བའི་ཕྱིར་ཏེ། བདེ་བའི་རེ་བས་སྡུག་བསྔལ་གྱི་རྒྱུ་ཉེ་བར་གསོག་པའི་ཕྱིར་རོ། ། དཔེར་ན། བདེ་བ་འདོད་པས་འཚེ་བ་བྱས་པ་ན། འདི་དང་གཞན་དུ་སྡུག་བསྔལ་ཐོབ་པ་ལྟ་བུའོ། ། དམ་བཅའ་སྔ་མ་ལ་སྡུག་བསྔལ་འདོད་པས་རྙེད་པར་འགྱུར་གྱི་འདོད་པ་ཙམ་གྱིས་བདེ་བ་ག་ལ་ཡིན་ཏེ་མི་རྙེད་པའི་ཕྱིར་ཏེ། དཔེར་ན། སྐོམ་པའི་སྡུག་བསྔལ་ནི། བཏུང་བ་མ་འཐུངས་ན་དེ་ཙམ་གྱིས་འགྱུར་ཞིང་། སྐོམ་པ་སེལ་བའི་བདེ་བ་ནི།
བཏུང་བ་འདོད་པ་ཙམ་གྱིས་མི་འབྱུང་བ་ལྟ་བུའོ། ། གཉིས་པ་ནི། རྒྱུ་མི་དགེ་བ་དང་། ལུས་ལ་གུས་པ་སྤོང་བ་གཉིས་ཀྱི། དང་པོ་ནི། ཁྱོད་ཅིས་དཀོན་པའི་བདེ་བ་ལ་གུས་ཤིང་མེད་པའི་སྡུག་བསྔལ་ལ་ཅི་སྟེ་མི་འཇིགས་ཏེ་མི་འཇིགས་པ་དེ་མི་རིགས་ཏེ། བདེ་བ་ལ་གུས་པ་ལྟར་སྡུག་བསྔལ་གྱིས་ཡིད་འབྱུང་བར་རིགས་པའི་ཕྱིར་ཏེ། ཐམས་ཅད་དུ་རང་བཞིན་དང་འཚམ་པའི་ནན་ཏན་རིགས་པའི་ཕྱིར་རོ། ། དེས་ན་མི་དགེ་བ་སྤང་རིགས་ཏེ། བདེ་བ་ཐོབ་ཅིང་སྡུག་བསྔལ་འདོར་དགོས་པའི་ཕྱིར་དང་།
དེ་ཡང་མི་དགེ་བ་སྤོང་བ་ལ་ལྟོས་པའི་ཕྱིར་རོ། ། གཉིས་པ་ནི། རང་གི་ལུས་ལ་གུས་པ་དང་། དགྲ་ལ་གུས་པའི་གང་ཟག་གཉིས་པོ་དེ་དག་གི་གུས་པ་གཉིས་ནི་མཚུངས་པར་སྣང་བར་འགྱུར་ཏེ། བདེ་བར་གྱུར་པའི་ལུས་པོ་ལོངས་སྤྱོད་ཀྱིས་ཤིན་ཏུ་གཞོན་ཤ་ཅན་དུ་གྱུར་པ་དག་ནི་སྡུག་བསྔལ་གྱི་སྣོད་དུ་འགྱུར་བའི་ཕྱིར་ཏེ། དེ་དག་ནི་ལོ་མ་གསར་པ་ལ་མེས་རེག་པ་ལྟར། སྡུག་བསྔལ་ཆུང་ངུ་རེག་ཀྱང་རང་འདོད་ཉམས་པའི་ཕྱིར། གསུམ་པ་ནི། བདེ་བའི་ལོངས་སྤྱོད་ཀྱི་རྒྱུ། ཡུལ་དེ་དག་དུས་ཤིན་ཏུ་འགོར་བས་བསྟེན་ཀྱང་ལུས་ནི་བདེ་བའི་བདག་ཏུ་མི་འགྱུར་ཏེ།
སྡུག་བསྔལ་གྱི་རང་བཞིན་ཡིན་པའི་ཕྱིར། ཁྱབ་པ་ནི། རང་བཞིན་ནི་རང་བཞིན་མིན་པ་གཞན་གྱིས་ཟིལ་གྱིས་གནོན་ཅེས་བྱ་བ་རིགས་པ་མ་ཡིན་པའི་ཕྱིར་རོ། ། དཔེར་ན། ལྕགས་ནག་པོ་གསེར་དུ་མི་འགྱུར་བ་བཞིན་ནོ། ། བཞི་པ་ནི། རྒྱལ་པོ་ལ་སོགས་པ་སེམས་ཅན་མཆོག་ཏུ་གྱུར་པ་རྒྱལ་སྲིད་ཀྱི་གཞི་ཆེན་པོ་ལ་རེ་བ་བཞག་པ་རྣམས་ནི། དེས་གཡེངས་པས་སྡུག་བསྔལ་མི་ཚོར་བའི་ཕྱིར། ལུས་སྡུག་བསྔལ་གྱི་རང་བཞིན་ཡིན་པ་མི་རིགས་སོ་ཞེ་ན། རང་བཞིན་གྱིས་བདེ་བར་གྱུར་པ་ནི་འཇིག་རྟེན་འདིར་འགའ་ཡང་ཡོད་པ་རིགས་པ་མིན་ཏེ།
འཇིག་རྟེན་འདི་ནི་ཉིན་རེ་ཉིན་རེ་ཞིང་ལུས་དང་སེམས་ཀྱི་སྡུག་བསྔལ་གཉིས་ཀྱིས་འཇོམས་པར་བྱེད་པའི་ཕྱིར། ལོངས་སྤྱོད་ལྡན་པའི་མཆོག་ལ་ལོངས་སྤྱོད་ཀྱི་གཞི་ཆེན་པོ་ཉམས་ཀྱིས་དོགས་པ་ལ་སོགས་པའི་ཡིད་ཀྱི་སྡུག་བསྔལ་དང་། འབྱོར་པ་མེད་པའི་ཐ་མལ་པ་རྣམས་ལ་ནི། ཟས་གོས་ཀྱིས་ཕོངས་པ་ལ་སོགས་པའི་ལུས་ལས་སྐྱེས་པའི་སྡུག་བསྔལ་གྱིས་བཅོམ་པའི་ཕྱིར། ལྔ་པ་ནི། གལ་ཏེ་སྡུག་བསྔལ་གཉིས་ནི་ཡོད་མོད་ཀྱི། དེ་ལྟ་ན་ཡང་བདེ་བ་ཆེན་པོ་ཉིད་ཀྱིས་ཟིལ་གྱིས་མནན་པས་མི་ཤེས་སོ་ཞེ་ན། ཡུལ་དུས་ཀུན་ན་སྡུག་བསྔལ་ཤིན་ཏུ་སྟོབས་དང་ལྡན་པས་བདེ་བ་ཅི་ཡང་མེད་དེ། བདེ་བ་རྟོག་པའི་དབང་དུ་གྱུར་ཅིང་། རྟོག་པ་དང་བདེ་བ་གཉིས་ཀ་ཡང་སྡུག་བསྔལ་གྱི་དབང་དུ་གྱུར་པ་དེའི་ཕྱིར་རོ། །
དང་པོ་གྲུབ་སྟེ། ཡུལ་ཡིད་དུ་འོང་བ་ལོངས་སྤྱོད་པའི་ལུས་ཀྱི་བདེ་བ་ཡང་། ཡུལ་དེ་ལ་སེམས་གཏད་པའི་རྟོག་པ་ཡོད་ན་ཡོད་ཀྱི། མེད་ན་མེད་པའི་ཕྱིར་ཏེ། ཡིད་གཞན་དུ་གཡེངས་པས་བུ་རམ་གྱི་མངར་བ་མི་ཚོར་བའི་ཕྱིར་རོ། ། ཡིད་བདེ་དེ་ཡང་ཡུལ་དེ་བདེ་བའི་རྒྱུ་ཉིད་དུ་རྟོག་པ་ལ་རག་ལས་པའི་ཕྱིར། གཉིས་པ་གྲུབ་སྟེ། བདེ་བ་མྱོང་བཞིན་པ་ནི། སྡུག་བསྔལ་གང་ཡང་རུང་བ་ཞིག་གིས་ཟིལ་གྱིས་མནན་པའི་ཚེ་དེ་ཐམས་ཅད་རྟོག་པ་དང་ལྷན་ཅིག་བཏང་ནས། སྡུག་བསྔལ་ཁོ་ན་སོ་སོར་མྱོང་བའི་ཕྱིར།
དྲུག་པ་ནི། གལ་ཏེ་བདེ་བ་རྙེད་པར་དཀའ་བ་དེ་ལྟ་ན་ཡང་། མི་གནོད་པའི་ཕྱིར་ལུས་ཀྱི་བདག་གི་བ་ཡིན་ལ། སྡུག་བསྔལ་ནི་མིན་ཏེ། གནོད་པའི་ཕྱིར་ཞེ་ན། བདེ་བ་ནི་ལུས་འདི་ཡི་གཞན་དབང་བའི་གཞན་པོ་ལྟ་བུར་སྣང་བར་འགྱུར་གྱི། བདག་གི་བ་ནི་མིན་ཏེ། ཇི་ལྟར་ཇི་ལྟར་བྱིས་པ་གཞོན་ནུ། དར་བབ། རྒན་པོ་ཉིད་དག་གི་དུས་འགྲོ་བ་དེ་ལྟར་དེ་ལྟར་སྡུག་བསྔལ་མདུན་ནས་མདུན་དུ་མངོན་པར་འཕེལ་བའི་ཕྱིར་དང་།
བདེ་བ་ནི་རྒྱབ་ནས་རྒྱབ་ཏུ་འགྱང་པའི་ཕྱིར་རོ། ། བདུན་པ་ནི། ལུས་སྡུག་བསྔལ་གྱི་རང་བཞིན་ཡིན་པ་དེ་ལྟ་ན་ཡང་བདེ་བའི་རྒྱུས་ཕྱིར་བཅོས་སུ་ཡོད་པའི་ཕྱིར་ལུས་ལ་སྐྱོ་བར་མི་བྱའོ་ཞེ་ན། དེ་ནི་མི་རིགས་ཏེ། ལུས་ལ་བདེ་བའི་རྒྱུ་དག་ཉུང་ལ། སྡུག་བསྔལ་གྱི་རྒྱུ་དག་མང་བའི་ཕྱིར་ཏེ། སྡུག་བསྔལ་གྱི་རྒྱུ་ནང་གི་བདག་ཉིད་ལས་གྱུར་པ་ཁམས་མི་སྙོམས་པའི་རྒྱུ་ཅན་ནད་ཐམས་ཅད་དང་། གཞན་གྲང་བ་ལ་སོགས་པ་ཕྱི་རོལ་གྱི་རྒྱུ་ལས་བྱུང་བའི་རེག་པ་ཡིད་དུ་མི་འོང་བ་ཅན་རྣམས་སྣང་བར་འགྱུར་བའི་ཕྱིར་དང་། དེ་སྙེད་དུ་བདེ་བའི་རྒྱུ་ནང་དང་ཕྱི་རོལ་གྱི་རྒྱུ་ཅན་དག་མི་རྣམས་ཀྱི་ལུས་འདི་ལ་མི་སྣང་བའི་ཕྱིར་རོ། ། གསུམ་པ་ལ།
བདེ་བ་མནོག་ཆུང་བས་རང་བཞིན་མེད། རྐྱེན་གྱིས་བཟློག་པ་བསྒྲུབ། འཆི་བའི་ཆོས་ཅན་ཡིན། སྡུག་བསྔལ་ཁོར་མོ་ཡུག་ཏུ་ཡོད། ལུས་ལ་འགལ་བ་འདུ། སྤྱོད་ལམ་རྩོམ་པ་ལས་བྱེད་ཡིན། ངན་འགྲོའི་གཡང་སར་རྟག་ཏུ་ཉེ། ། སྡུག་བསྔལ་རྐྱེན་གྱིས་བཅོས་སུ་མེད། ། དེས་ན་སྡུག་བསྔལ་སྒྲིབ་བྱེད་ཀྱི་བདེ་བ་མེད་པ་དང་དགུ་ལས། དང་པོ་ནི།
གལ་ཏེ་བདེ་བ་ཡོད་དེ། འཕེལ་བར་མཐོང་བའི་ཕྱིར་ཞེ་ན། བདེ་བ་རང་བཞིན་གྱིས་ཡོད་པ་མིན་ཏེ། རང་བཞིན་གྱིས་གྲུབ་པའི་བདེ་བ་ནི། ཡུན་རིང་པོར་བསྟེན་ཀྱང་སྨད་པ་དང་། མནོག་ཆུང་བར་མི་འགྱུར་བ་ཞིག་ན། ཟས་གོས་བསྟེན་པ་ལས་འཕེལ་བཞིན་པའི་བདེ་བ་ལ་ནི་ཡུན་རིང་དུ་བསྟེན་པ་ན། དེ་ལས་བཟློག་པ་སྐྱོ་བ་དང་། སྨད་པ་དང་། མནོག་ཆུང་བར་མཐོང་བའི་ཕྱིར།
སྡུག་བསྔལ་ནི་རང་བཞིན་གྱིས་ཡོད་དེ། ཇི་ལྟར་བདེ་བ་བཟློག་པ་མཐོང་བ་དེ་ལྟར་སྡུག་བསྔལ་མངོན་པར་འཕེལ་བཞིན་པ་ལ་ནི་བཟློག་པ་མེད་པའི་ཕྱིར་ཏེ། དེ་ལ་ནི་ཡུན་རིང་དུ་བསྟེན་པ་ན་ཆེས་ཆེར་གདུངས་བས་རྩུབ་ཅིང་། ལུས་སེམས་ཆེས་ཉེ་བར་འཇོམས་པའི་ཕྱིར་རོ། ། གཉིས་པ་ནི། བདེ་བ་ངོ་བོ་ཉིད་ཀྱིས་ཉམ་ཆུང་བར་མ་ཟད། འོན་ཀྱང་རྐྱེན་ཉམ་ཆུང་བ་ཉིད་ཡིན་ཏེ། འདི་ལྟར། བདེ་བའི་རྐྱེན་དྲོ་བ་དང་བསིལ་བའི་རེག་པ་ལ་སོགས་པ་རྣམས་ནི་བསྟེན་པ་ན་འབྲས་བུ། བདེ་བ་དང་ལྷན་ཅིག་བཟློག་སྟེ།
མཐར་སྡུག་བསྔལ་གྱི་རྒྱུ་ཉིད་དུ་རྣམ་པར་འགྱུར་བར་མཐོང་བའི་ཕྱིར་རོ། ། སྡུག་བསྔལ་གྱི་རྒྱུ་རྣམས་ནི་ཡུན་རིང་པོས་བསྟེན་པ་ན་ཆེས་བྲི་བ་མེད་པར་སྡུག་བསྔལ་བསྐྱེད་པ་ལ་འཇུག་པའི་ཕྱིར། དཔེར་ན། ཞེ་སྡང་ཤིན་ཏུ་ཆེ་བ་རྣམས་བྲི་བ་མེད་པར་གནོད་པ་ལ་འཇུག་པ་བཞིན། དེས་ན་སྡུག་བསྔལ་ལ་རྐྱེན་རྣམས་ཉིད་དང་ལྷན་ཅིག་ཏུ་བཟློག་པ་ཡོད་པ་མ་ཡིན་ནོ། གསུམ་པ་ནི། བདེ་བ་ཡོད་དེ། ལྷས་བྱིན་བདེ་བ་དང་ལྡན་ནོ་ཞེས་བརྗོད་པའི་ཕྱིར་ཞེ་ན། ལྷས་བྱིན་བདེ་བར་འགྱུར་ཞེས་རྣམ་པ་ཀུན་ཏུ་རིགས་པ་མ་ཡིན་ཏེ། དུས་གསུམ་དུ་འཆི་བཞིན་པ་ཡིན་ཏེ།
སྔར་ཡང་འཆི་བཞིན་པ་ལ་དུས་སོང་ཞིང་། ད་ལྟར་འགྲོ་བཞིན་པ་དང་མ་འོངས་པ་ན་འགྲོ་བར་འགྱུར་བའི་ཕྱིར་རོ། ། བཞི་པ་ནི། ལུས་ཅན་རྣམས་ལ་བདེའོ་ཞེས་རྣམ་པ་ཀུན་ཏུ་རིགས་པ་མིན་ཏེ། སྡུག་བསྔལ་གྱིས་ཁོར་མོ་ཡུག་ཏུ་གནོད་བཞིན་པ་ཡིན་པའི་ཕྱིར་ཏེ། སྡུག་བསྔལ་གྱི་རྒྱུ་ལུས་ལ་གནོད་པར་བྱེད་པ་བཀྲེས་སྐོམ་ཚ་གྲང་སོགས་ཀྱིས་གནོད་པ་རྟག་ཏུ་ཁོར་མོ་ཡུག་ཏུ་ཡོད་པའི་ཕྱིར་རོ། ། ལྔ་པ་ནི། ལུས་ཅན་རྣམས་བདེའོ་ཞེས་རྣམ་པ་ཀུན་ཏུ་རིགས་པ་མིན་ཏེ། ལུས་ནི་སྡུག་བསྔལ་གྱི་རྒྱུ་ཕན་ཚུན་གནོད་པ་ལ་ཞུགས་པའི་འགལ་བ་འདུ་བ་ཡིན་པའི་ཕྱིར་ཏེ། ལུས་ནི་འབྱུང་བ་བཞི་ཀུན་ཚོགས་པ་ལས་སྐྱེ་བར་འགྱུར་བའི་ཕྱིར་ཏེ།
ལུས་འབྱུང་བས་འགྲུབ་དགོས་ཤིང་། རེ་རེ་ལ་འགྲུབ་པའི་ནུས་པ་མེད་པའི་ཕྱིར་ཏེ། ས་མེད་ན་ལྟུང་། ཆུ་མེད་ན་འཐོར། མེ་མེད་ན་འགྲུལ། རླུང་མེད་ན་ཡངས་ཤིང་རྒྱས་པར་མི་འགྱུར་བའི་ཕྱིར་དང་། འབྱུང་བ་ཚོགས་པ་ཡང་ཕན་ཚུན་གནོད་པ་ལ་ཞུགས་པ་ཡིན་ཏེ། སའི་ཁམས་ནི། རླུང་གི་ཁམས་ཀྱི་འགྲོས་རྡུག་པར་བྱ་བའི་ཕྱིར་དང་། རླུང་ནི་ས་འཐོར་བ་དང་།
ཆུ་ནི་མེ་ལ་གནོད་པ་དང་། མེ་ནི་ཆུ་བསྐམ་པར་བྱ་བའི་ཕྱིར་རབ་ཏུ་ཞུགས་པའི་ཕྱིར་རོ། ། དཔེར་ན་སྤྱོད་ཡུལ་ཐ་དད་པའི་སྲོག་ཆགས་དྲུག་ཐག་པ་གཅིག་གིས་བཅིངས་པ་དང་། ཕན་ཚུན་མི་མཐུན་པའི་ཆུང་མ་བཞིས་སྡུག་བསྔལ་བར་གྱུར་པའི་ཁྱོ་བཞིན་ནོ། ། དེའི་ཉེས་སྤོང་དགག་པ་ནི། གལ་ཏེ་འབྱུང་བ་ཆེན་པོ་རྣམས་ཕན་ཚུན་འགལ་བ་དེ་ལྟ་ནའང་། ཕྱིར་བཅོས་པ་ཡོད་དེ། དེ་ལས་བདེ་བར་འགྱུར་རོ་ཞེ་ན། ལུས་ཅན་རྣམས་ལ་བདེའོ་ཞེས་རྣམ་པ་ཀུན་ཏུ་རིགས་པ་མིན་ཏེ། སྡུག་བསྔལ་ལས་བྲོས་པའི་ཕྱིར།
དེ་དང་དེར་རྒྱུགས་པའི་སྡུག་བསྔལ་གྱིས་བརླག་བཞིན་པ་ཡིན་པའི་ཕྱིར་ཏེ། གྲང་སོགས་ཀྱིས་སྡུག་བསྔལ་བ་ན། དེ་ལ་ཕྱིར་འཆོས་པ་སྟེ་དེའི་གཉེན་པོ་དྲོ་པའི་ནུས་པ་ཅན་བགོ་བ་དང་། ཚ་བའི་གཉེན་པོ་བསིལ་བ་སོགས་ལ་འཇུག་པ་ན། གྲང་སོགས་ཀྱི་སྡུག་བསྔལ་གྱིས་འཇིགས་ནས། དེ་སྤང་པའི་ཕྱིར་བསྟེན་པ་ཡིན་གྱི་རྟག་ཏུ་དེ་ལ་རང་བཞིན་གྱི་བདེ་བ་ཡོད་ནས་བསྟེན་པ་མིན་པའི་ཕྱིར་ཏེ། དེ་དག་བདེ་བའི་རྒྱུར་རང་བཞིན་གྱིས་ཡོད་ན། ཐམས་ཅད་ཀྱི་ཚེ་བདེ་བ་བསྐྱེད་དགོས་པ་ལ་མི་སྐྱེད་པའི་ཕྱིར། དྲུག་པ་ནི། གལ་ཏེ་ལྷས་བྱིན་བདེ་བར་ཉལ་འདུག་འགྲོའོ་ཞེས་པའི་ཐ་སྙད་ཡོད་པའི་ཕྱིར་བདེ་བ་ཡོད་དོ་ཞེ་ན།
ལུས་ཅན་རྣམས་ལ་བདེའོ་ཞེས་རྣམ་པ་ཀུན་ཏུ་རིགས་པ་མིན་ཏེ། བྲན་ལྟར་ལས་བྱེད་པའི་སྡུག་བསྔལ་གྱིས་གནོད་བཞིན་པ་ཡིན་པའི་ཕྱིར་ཏེ། སྡུག་བསྔལ་ཕྱིར་བཅོས་པའི་ཕྱིར་འགྲོ་འཆག་ཉལ་བ་སོགས་ཀྱི་སྤྱོད་ལམ་བསྟེན་དགོས་ཤིང་། ལུས་སེམས་ཀྱིས་འབད་རྩོལ་མེད་པར་ཉལ་བ་སོགས་ཀྱི་སྤྱོད་ལམ་འགའ་ཡང་ས་སྟེང་ན་ཡོད་པ་མིན་པའི་ཕྱིར་ཏེ། ནད་དྲག་པོས་ཐེབས་པ་རྣམས་ནི་ལག་པ་འདེགས་པ་ཙམ་ཡང་མི་ནུས་པའི་ཕྱིར་རོ། ། བདུན་པ་ནི། འཇིག་རྟེན་གྱིས་ཡུལ་ཡིད་དུ་འོང་བ་འཐོབ་པའི་ཕྱིར་སྡུག་བསྔལ་ལ་འཇུག་པའི་ཕྱིར་བདེ་བ་ཡོད་དོ་ཞེ་ན། ལུས་ཅན་རྣམས་ལ་བདེའོ་ཞེས་རྣམ་པ་ཀུན་ཏུ་རིགས་པ་མིན་ཏེ། ངན་འགྲོའི་གཡང་ས་ཡོད་པས་དེ་ལས་དུས་རྟག་ཏུ་བདག་ཉིད་བསྲུང་དགོས་པའི་ཕྱིར་ཏེ། མཁས་པ་རྣམས་ནི་བླུན་པོ་ལྟར་འདོད་ཡོན་གྱི་ཆེད་དུ་སྡིག་ལས་བྱེད་ན་ཚེ་འདི་དང་འཇིག་རྟེན་གཞན་དུ་གསོད་པ་སོགས་ཀྱི་སྡུག་བསྔལ་ཉམས་སུ་མྱོང་བར་འགྱུར་རོ་སྙམ་དུ་བསམས་ཏེ།
དུས་རྟག་ཏུ་སྡིག་པ་དང་དེའི་རྒྱུ་ཅན་གྱི་སྡུག་བསྔལ་ལས་བདག་ཉིད་བསྲུང་དགོས་པའི་ཕྱིར། བརྒྱད་པ་ནི། འདིར་སྐྱེས་བུ་བདེ་བ་དོན་དུ་གཉེར་བ་རྣམས་རྐང་པ་གཉིས་ཀྱིས་འགྲོ་བའི་སྡུག་བསྔལ་ལ་དམིགས་ནས་རྟ་ལ་སོགས་པའི་བཞོན་པ་ལ་ཞོན་པར་བྱེད་དོ། ། དེའི་ཕྱིར་བདེ་བ་ཡོད་ཞེ་ན། སྡུག་བསྔལ་ཕྱིར་བཅོས་ཀྱི་ཞོན་པ་སོགས་ལ་མི་རྣམས་ཀྱི་བདེ་བ་བསྒྲུབ་པའི་ནུས་པ་རང་བཞིན་གྱིས་ཡོད་པ་མིན་ཏེ། ཡོད་ན་མཐར་ཡང་ཡོད་དགོས་པ་ལ་རྟག་ཏུ་སྟེ་མཐར་དེ་མེད་པའི་ཕྱིར་ཏེ། ཐོག་མ་དང་ཐ་མར་སྡུག་བསྔལ་ཁོ་ན་འབྱུང་བའི་ཕྱིར་ཏེ། ཧ་ཅང་བསྟེན་ན་མཐར་སྡུག་བསྔལ་བར་དམིགས་པའི་ཕྱིར་དང་། དེ་ལ་ཐོག་མ་ཁོ་ནར་སྡུག་བསྔལ་རྩོམ་པ་ཡོད་པས་ཁྱབ་པའི་ཕྱིར་ཏེ། དང་པོར་གང་ལ་སྡུག་བསྔལ་ཕྲ་མོ་རྩོམ་པ་མེད་པ་དེ་ལ་མཐར་འཕེལ་བ་ན་ཡང་སྡུག་བསྔལ་བར་མི་འགྱུར་དགོས་པའི་ཕྱིར།
གལ་ཏེ་སྡུག་བསྔལ་ཕྱིར་བཅོས་པའི་རྒྱུ་ཅན་གྱི་བདེ་བ་ཡོད་དེ། སྡུག་བསྔལ་ཕྱིར་འཆོས་པར་བྱེད་པའི་ཕྱིར་ཞེ་ན། ཕྱུག་པོ་འགའ་ཞིག་གསེར་གྱི་སྣོད་དུ་སྐྱུག་ཅིང་། བྲན་མོ་སའི་གྱོ་མོར་སྐྱུག་པར་མཐོང་ནས། བདག་ནི་ཕུན་སུམ་ཚོགས་པའོ་ཞེས་དགའ་ཞིང་རློམ་པ་སྐྱེད་པ་ནི་ཕྱིན་ཅི་ལོག་ལས་ཡིན་ཏེ། གསེར་དང་གྱོ་མོར་སྐྱུག་པར་བྱེད་པ་དེ་གཉིས་ཀ་ཡང་སྐྱུག་པའི་སྡུག་བསྔལ་ལ་ཁྱད་པར་མེད་པའི་ཕྱིར། དཔེ་ཇི་ལྟ་བ་དེ་བཞིན་དུ་སོ་སོ་སྐྱེ་བོ་ཐོས་པ་དང་མི་ལྡན་པ་ཡང་སྡུག་བསྔལ་ཕྱིར་བཅོས་པ་དེ་ལ་བདེའོ་སྙམ་དུ་སེམས་པར་བྱེད་པ་ནི་ཕྱིན་ཅི་ལོག་ལས་ཡིན་ཏེ། གྲང་སོགས་ཀྱི་སྡུག་བསྔལ་དང་དེ་ཕྱིར་འཆོས་པ་གཉིས་ཀ་ཡང་སྡུག་བསྔལ་གྱི་རྒྱུར་མཚུངས་པའི་ཕྱིར། དཔེར་ན་རྟའི་ཆགས་སྙོམ་པ་བཞིན། གལ་ཏེ་ཁུར་པོ་ཕྲག་པ་གཅིག་ནས་ཕྲག་པ་གཉིས་པར་ཁུར་སྤོ་བར་མཐོང་བའི་ཕྱིར།
སྡུག་བསྔལ་ཕྱིར་འཆོས་ལ་བདེ་བ་ཡོད་དོ་ཞེ་ན། རྐང་པ་གཉིས་ཀྱིས་འགྲོ་བ་ཧ་ཅང་བསྟེན་པས་སྡུག་བསྔལ་ཆེན་པོ་འབྱུང་ལ། དེ་ལྡོག་པའི་ཕྱིར་ཞོན་པ་ལ་སོགས་པའི་ཡུལ་ལ་ལོངས་སྤྱོད་པར་རྩོམ་པ་ལ་བདེ་བ་རང་བཞིན་གྱིས་ཡོད་པ་མིན་ཏེ། དེའི་ཚེ་སྡུག་བསྔལ་ཆུང་ངུ་རྩོམ་པས་སྔར་གྱི་སྡུག་བསྔལ་ཆེན་པོ་སྐྱེས་པ་ལྡོག་པར་གྱུར་པ་ལ་བདེ་བར་རློམ་པ་ཙམ་ཡིན་པའི་ཕྱིར་དང་། སྡུག་བསྔལ་ཆུང་ངུ་རྩོམ་པ་དང་སྡུག་བསྔལ་ཆེན་པོ་འགག་པ་གཉིས་ཀ་ལའང་བདེ་བ་ཅི་ཡོད་དེ་མེད་པའི་ཕྱིར་རོ། ། དེའི་ཕྱིར་ཐུབ་པ་བཅོམ་ལྡན་འདས་ཀྱིས་ཀ་ཏིའི་བུ། སྐྱེ་བ་ན་ཡང་སྡུག་བསྔལ་ཁོ་ན་སྐྱེའོ་ཞེས་སྐྱེ་འཇིག་སྡུག་བསྔལ་ཡིན་ཞེས་གསུངས་པའང་། དེ་ལ་དགོངས་སོ་སྙམ་དུ་སེམས་སོ། ། དགུ་པ་ནི། གལ་ཏེ་སྡུག་བསྔལ་རང་བཞིན་དུ་ཡོད་མོད་དེ་ལྟ་ན་ཡང་བདེ་བས་སྒྲིབ་པའི་ཕྱིར་མི་མངོན་ནོ་ཞེ་ན།
སོ་སོ་སྐྱེ་བོ་ཞེས་རྐང་པ་གཉིས་ཀྱི་རྗེས་སུ་བརྗོད་ནས། སོ་སོ་སྐྱེ་བོའི་སྡུག་བསྔལ་བདེ་བས་གཡོགས་ནས་མི་མངོན་པ་དེ་མ་ཡིན་ཏེ། གང་གིས་སྡུག་བསྔལ་སྒྲིབ་པར་འགྱུར་བའི་བདེ་བ་ཞེས་བྱ་བ་རིགས་པས་ཡོངས་སུ་བརྟགས་ན་ཅུང་ཟད་ཀྱང་ཡོད་པ་མ་ཡིན་པའི་ཕྱིར། དཔེར་ན། མཐོ་རིས་ཀྱི་བདེ་བ་ལ་ཡིད་རྟོན་པ་ནི་གླང་པོ་ཆེས་བདས་ནས་སྦྲུལ་སྣ་ཚོགས་ཀྱིས་གང་བའི་ཁྲོན་པའི་ཕྱེད་དུ་ལྷུང་བ་བྱི་བས་ཟ་བཞིན་པའི་རྩྭ་དུར་བ་ལ་འཇུས་པས་ཐོགས་པ། སྦྲང་རྩིའི་ཐིགས་པ་འབབ་པ་མྱངས་པས་ཡིད་རྟོན་པ་དང་འདྲ་སྟེ། འཁོར་བའི་དགོན་པར་འཆི་བས་བདས་པས་རྒས་པའི་ནང་དུ་ལྟུང་ཞིང་། མིའི་འཇིག་རྟེན་དུ་དགེ་བའི་ལས་ལ་འཇུས་པས་ཐོགས་པ། འོག་ངན་སོང་དང་། ངོས་མི་དགེ་བའི་རྣམ་རྟོག་གི་གང་བ་རྣམ་སྨིན་མྱོང་བས་ཚེ་ཟད་བཞིན་པ།
ཡུལ་ཡིད་དུ་འོང་བའི་འདོད་ཡོན་མྱངས་པས་སེམས་རྟོན་པ་ལ་ཡང་བདེ་བ་ཅུང་ཟད་ཀྱང་ཡོད་པ་མ་ཡིན་ནོ། བཞི་པ་ནི། གལ་ཏེ་སྡུག་བསྔལ་རང་བཞིན་གྱིས་གྲུབ་ན་འདི་སྡུག་བསྔལ་ལོ་ཞེས་ཉེ་བར་བསྟན་པས་ཅི་བྱ་ཞེ་ན། ཉེ་བར་བསྟན་པ་དོན་མེད་པ་མ་ཡིན་ཏེ། སྡུག་བསྔལ་རང་བཞིན་གྱིས་གྲུབ་ཀྱང་གཏི་མུག་གིས་བསྒྲིབས་ནས་ཁྱོད་སྡུག་པ་ལ་ཆགས་པ་དང་བྲལ་བ་མེད་ཅེས་སོ་སོའི་སྐྱེ་བོ་རྣམས་ལ་བསྟན་པས་དེས་སྡུག་བསྔལ་གྱི་རང་བཞིན་རྟོགས་པར་འགྱུར་བ་ཆོས་ཉིད་ཡིན་པའི་ཕྱིར། རྒྱུ་མཚན་དེས་ན། ངེས་པར་དེ་བཞིན་གཤེགས་པ་རྣམས་ཀྱིས་གཏི་མུག་ཉེས་པ་ཀུན་གྱི་ཐ་མར་ཏེ་མཆོག་ཏུ་གསུངས་ཏེ། ཆེ་ཞེ་འདི་ནི་སྒྲིབ་པ་རྣམས་ཀྱི་མཆོག་སྟེ། གང་འདི་མ་རིག་པའི་སྒྲིབ་པའོ་ཞེས་གསུངས་སོ། ། ལྔ་པ་ནི།
ལུས་ནི་མི་རྟག་པ་ཡིན་པ་དེ་ལྟ་ན་ཡང་བདེ་བ་ཡོད་དོ་ཞེ་ན། ཉེ་བར་ལེན་པའི་འདུ་བྱེད་ཐམས་ཅད་སྡུག་བསྔལ་ཞེས་བྱ་བར་འགྱུར་ཏེ། ལས་ཉོན་གྱི་དབང་གིས་འཇིག་པའི་མི་རྟག་པ་ཡིན་པའི་ཕྱིར། ཁྱབ་པ་ཡོད་དེ། དེ་འདྲའི་མི་རྟག་པ་ལ་སྡུག་བསྔལ་གྱིས་ངེས་པར་གནོད་ཅིང་། གང་ལ་གནོད་པ་ཡོད་པ་དེ་བདེ་བ་མིན་པའི་ཕྱིར། རབ་ཏུ་བྱེད་པ་འདིས་ནི། སྲིད་པ་ལ་སྐྱོ་བ་སྐྱེད་པའི་ཕྱིར་དང་། སྙིང་རྗེའི་རྒྱུ་ཅན་གྱི་བྱང་ཆུབ་ཀྱི་སེམས་གཉིས་སུ་མེད་པའི་ཡེ་ཤེས་ཀྱིས་སྦྱང་བ་ལ་རབ་ཏུ་འགོད་པའི་ཕྱིར། བཅོམ་ལྡན་འདས་ཀྱི་མདོ་ཉེ་བར་སྦྱར་བ་ཡིན་ཏེ།
སྐྱེ་བ་སྡུག་བསྔལ་ལོ། ། རྒ་བ་སྡུག་བསྔལ་ལོ། ། སྡུག་པ་དང་བྲལ་བ་སྡུག་བསྔལ་ལོ། ། མི་སྡུག་པ་དང་ཕྲད་པ་སྡུག་བསྔལ་ལོ། ། གང་འདོད་པ་བཙལ་ཏེ་མ་རྙེད་པ་དེ་ཡང་སྡུག་བསྔལ་ལོ། ། མདོར་ན་ཉེ་བར་ལེན་པའི་ཕུང་པོ་ལྔ་སྡུག་བསྔལ་བའོ་ཞེས་བྱ་བ་དང་། དེ་བཞིན་དུ་སྟོན་པས། མངོན་པའི་བསྟན་བཅོས་ལས་ཀྱང་། སྡུག་བསྔལ་ཀུན་འབྱུང་འཇིག་རྟེན་དང་། ། ཞེས་སོགས་གསུངས་སོ། །
འདི་མཛོད་ཀྱི་རྩ་བར་ཡོད་པ་ནི། མདོ་ལ་ཡོད་པ་བཀོད་པ་ཡིན་པས་འདིར་ནི་མདོ་ཁུངས་སུ་བྱེད་པ་ཡིན་ནོ། ། གཉིས་པ་ནི། རྣལ་འབྱོར་སྤྱོད་པ་བཞི་བརྒྱ་པ་ལས་བདེ་བར་འཛིན་པ་སྤང་བའི་ཐབས་བསྟན་པ་སྟེ་རབ་ཏུ་བྱེད་པ་གཉིས་པའི་ཚིག་དོན་བཤད་ཟིན་ཏོ།། ༈ །།ད་ནི་གསུམ་པ་གཙང་བར་ཕྱིན་ཅི་ལོག་སྤོང་བའི་ཐབས་ཀྱི་དབང་དུ་བྱས་ནས་བརྗོད་པ་ལ་གཉིས་ཀྱི། དང་པོ་རབ་བྱེད་ཀྱི་གཞུང་བཤད་པ་ལ། གཙང་བར་ཕྱིན་ཅི་ལོག་དགག་པ་བསྟན་པ་དངོས་དང་། རབ་བྱེད་དང་པོ་བཞིས་གྲུབ་པའི་དོན་དང་གཉིས་ཀྱི། དང་པོ་ལ་ཡུལ་ཙམ་ལ་ཆགས་པ་དགག ནང་སེམས་ཅན་ལ་ཆགས་པ་དགག་པ་དང་གཉིས་ཀྱི།
དང་པོ་ཡུལ་ལ་ཐུག་པ་མེད་པ་ནི། གལ་ཏེ་འདུ་བྱེད་སྡུག་བསྔལ་ཡིན་མོད་ཀྱི་ཡུལ་ཡིད་དུ་འོང་བ་ལོངས་སྤྱོད་པའི་རོས་ཚིམ་པས་བདེ་བར་གྱུར་པ་དེའི་ཕྱིར་ཡུལ་རྣམ་པ་ལྔ་ཉེ་བར་བསྟེན་པར་བྱའོ་ཞེ་ན། གང་ཞིག་ན་ཚོད་དང་པོ་ལ་ཡུལ་ཉེ་བར་ལོངས་སྤྱོད། བར་དུ་ནོར་བསགས། ཐ་མར་ཆོས་བསྟེན་སྙམ་དུ་སེམས་པའི་སྐྱེས་བུ་དེས་བདེ་བས་ཚིམ་པའི་ཆེད་དུ་ན་ཚོད་དང་པོར་ཡུལ་འདི་རྣམས་ལོངས་སྤྱོད་པ་ཉིད་ཀྱིས་ཟད་པར་བྱེད་པའི་ཐབས་ལ་འབད་པ་བྱེད་པ་ནི་སྨན་པ་ངན་པའི་ལུས་ཀྱི་གསོ་སྤྱད་ལྟར་བྱས་པ་འབྲས་བུ་མེད་པ་འབྱུང་སྟེ། དུས་ཡུན་ཤིན་ཏུ་རིང་པོའི་བར་དུ་ཡུལ་ཉེ་བར་བསྟེན་པས་ཀྱང་ཡུལ་ལ་མུར་ཐུག་སྟེ་ཟད་པ་ཡོད་པ་མིན་པའི་ཕྱིར། ཡུལ་ཅན་ལྡོག་པ་མེད་པ་ནི། ཆུས་ངོམས་པ་ལས་སྐོམ་པ་མེད་པ་བཞིན་དུ་འདོད་པས་ཚིམ་པ་ལ་སྲེད་པར་མི་འགྱུར་རོ་ཞེ་ན། འདོད་པ་བསྟེན་བཞིན་པའི་མི་རྣམས་ལ་འདོད་པ་ཡུན་རིང་དུ་བསྟེན་ཀྱང་སྲེད་པ་ལྡོག་པར་མི་འགྱུར་ཏེ། ཇི་ཙམ་བསྟེན་པ་དེ་ཙམ་དུ་འདོད་པའི་རེ་བ་སྟེ་སྲེད་པ་གོང་ནས་གོང་དུ་འཕེལ་བར་འགྱུར་ཞིང་སྲེད་པ་མི་ལྡོག་པའི་ཕྱིར།
དཔེར་ན། ཟས་ཀྱི་ཐ་ཆད་བསྟེན་པ་འཆད་པའི་མི་འགའ་ཞིག་ལ་སའི་སྲེད་པ་མི་ལྡོག་ཅིང་འཕེལ་བ་དེ་བཞིན་ནོ། དཔེར་ན། གཉིད་དང་། འཁྲིག་པ་ལེ་ལོ་བསྟེན་པས་འཕེལ་བ་བཞིན་ནོ། གཉིས་པ་ལ། ཡུལ་བུད་མེད་ལ་ཆགས་པ་དགག ལུས་ཙམ་མི་གཙང་བར་བསྟན་པ་དང་གཉིས་ཀྱི། དང་པོ་ལ་ཡུལ་དང་ཡུལ་ཅན་གྱི་སྐྱོན་བསྟན་པ་གཉིས་ཀྱི། དང་པོ་ལ་བུད་མེད་བྱེ་བྲག་པ་དང་།
བུད་མེད་ཙམ་ལ་ཆགས་པ་དགག་པ་གཉིས་ཀྱི། དང་པོ་ལ་དགོས་པ་མཚུངས་པ་ནི། ཉེ་བར་བསྟེན་པ་འདིས་ཡུལ་ཐུན་མོང་བ་ལ་ཞེན་པ་ལྡོག་པར་ནུས་ཀྱི། བུད་མེད་བཟང་མོ་ལ་བདག་གི་ཡིད་བཟློག་པར་མི་ནུས་སོ་ཞེ་ན། འཁྲིག་པའི་ཕྱིར་ཁྱོད་ལ་མོ་མཆོག་གིས་ཅི་བྱ་སྟེ་དོན་མེད་དེ། བུད་མེད་དམན་མཆོག་ཀུན་གྱི་མི་གཙང་བའི་རྨ་ལ་རེག་པའི་འཁྲིག་པ་ལ་མཚན་ཉིད་ཐ་དད་པའི་ཁྱད་པར་ཅུང་ཟད་ཀྱང་ཡོད་པ་མ་ཡིན་པའི་ཕྱིར། གཟུགས་མཛེས་ལ་ལོངས་སྤྱོད་པའི་ཆེད་དུ་ཡང་ཁྱོད་ལ་མོ་མཆོག་གིས་དོན་མེད་དེ། གཟུགས་མཛེས་ནི་མིག་ལྡན་ཀུན་གྱི་ཐུན་མོང་ཡིན་པས་གཞན་གྱིས་ཀྱང་ལོངས་སྤྱོད་པའི་ཕྱིར། ཡུལ་ཐུན་མོང་བ་ཡིན་པ་ནི། བུད་མེད་མཆོག་ནི་བླུན་པོའི་འདོད་ཆགས་ཀྱི་རྒྱུ་ཡང་མིན་ཏེ།
དེའི་འདོད་ཆགས་ནི་དེའི་རྗེས་སུ་འགྲོ་ལྡོག་མི་བྱེད་པའི་ཕྱིར། ཡུལ་ལ་ཡིད་དུ་འོང་བ་མེད་ཀྱང་ཡུལ་གང་ལ་གང་ཟག་གང་རང་གི་ཡིད་དུ་འོང་ཞིང་སྡུག་པར་སྒྲོ་བཏགས་པའི་ཡུལ་དེ་ཡིས་གང་ཟག་དེ་ནི་འཚེངས་པར་རློམ་པའི་ཕྱིར་དང་། གཟུགས་ངན་ཡང་རང་རང་གི་སྡུག་པར་སྒྲོ་བཏགས་པ་དེ་ནི་ཁྱི་དང་བོང་བུ་ལ་སོགས་པ་རྣམས་ལའང་ཡོད་པའི་ཐུན་མོང་བ་ཡིན་པའི་ཕྱིར། དེས་ན་བློ་གྲོས་ངན་པ་ཁྱོད་ལ་མོ་མཆོག་གི་ཅི་བྱ། གལ་ཏེ་བུད་མེད་མཆོག་ནི་རྙེད་པར་དཀའ་བའི་ཕྱིར། སུ་ཞིག་དེ་རྙེད་པ་ལ་ངོ་མཚར་དུ་མི་རྩི་ཞེ་ན། ཡན་ལག་ཀུན་མཛེས་པའི་བཟང་མོ་དེ་རྙེད་པ་ལ་ཁྱོད་ངོ་མཚར་བ་ལྟར་རྩི་བ་དེ་མི་རིགས་ཏེ། དེ་འདྲ་བ་དེ་ལམ་པོ་ཆེའི་ཟོང་དང་འདྲ་བར་གང་ཟག་གཅིག་གིས་བདག་ཏུ་བཟུང་བའི་སྔར་རང་གཞན་ཡོད་པ་ཀུན་གྱི་ཐུན་མོང་བ་ཡིན་པས་དེ་ཁྱོད་ཀྱིས་རྙེད་པ་ལྟར་གཞན་གྱིས་རྙེད་པར་ཡང་ཇི་ལྟར་འགྱུར་བ་མིན་ཏེ་རྙེད་པར་འགྱུར་བའི་ཕྱིར། ཡུལ་ངེས་པ་མེད་པ་ནི། ཆགས་པ་སྐྱེ་བ་ཡུལ་ཡོན་ཏན་ཅན་ལ་ཡིན་པས་ཡོན་ཏན་དང་ལྡན་པ་ལ་སྡུག་པ་དང་།
ལྡོག་པ་སྐྱོན་ཅན་ལ་ནི་ལྡོག་པ་སྟེ་ཞེ་སྡང་སྐྱེ་བ་ཡིན་ན། ཡོན་ཏན་དང་ལྡན་པ་ལ་འདོད་ཆགས་སྐྱེ་བ་མི་རིགས་ཏེ། སྐྱོན་ཡོན་གཉིས་པོ་དེ་མཐའ་གཅིག་ཏུ་རྣམ་པར་གནས་པ་མེད་པའི་ཕྱིར་ཏེ། མ་གྲུབ་ན། སྔ་མ་ཡོན་ཏན་དང་ལྡན་པ་ཞིག་ཏུ་བདེན་ནམ། འོན་ཏེ་ཅིག་ཤོས་སྐྱོན་ལྡན་བདེན། དང་པོ་ལྟར་ན། མི་རིགས་ཏེ། ཡུལ་བུད་མེད་གཅིག་ལ་དང་པོར་ཡོན་ཏན་དང་། ཕྱིས་སྐྱོན་དང་ལྡན་པ་ཉིད་དུ་མཐོང་བའི་ཕྱིར་དང་།
གང་ཟག་གཉིས་ཀྱིས་གཅིག་ཆར་དུ་ཡང་སྐྱོན་ཡོན་ཅན་དུ་མཐོང་བའི་ཕྱིར། གཉིས་པ་ལྟར་ནའང་མི་རིགས་ཏེ། སྐྱོན་སྔ་མ་ཉིད་ཀྱིས་ཕྱིར་རོ། ། གལ་ཏེ་རྗེས་སུ་མཐུན་པའི་ཕྱིར་ཡོན་ཏན་དང་ལྡན་པ་རྣམས་ལ་འདོད་ཆགས་སྐྱེའོ་ཞེ་ན། བླུན་པོའི་འདོད་ཆགས་ནི་ཡོན་ཏན་དང་ལྡན་པ་འབའ་ཞིག་ལ་སྐྱེ་བ་མིན་ཏེ། ཡོན་ཏན་ཡོད་མེད་ཐམས་ཅད་ལ་ཡང་མེ་ལྟར་དུ་ཁྱད་མེད་པར་སྐྱེ་བའི་ཕྱིར་ཏེ། གཏི་མུག་ཕལ་ཆེ་བས་ཡོན་ཏན་གྱི་རྒྱུ་མཚན་ཡོངས་སུ་འཛིན་པ་དང་བྲལ་བའི་ཕྱིར་རོ། ། དེས་ན་བླུན་པོའི་འདོད་ཆགས་ལྡོག་པ་ནི་རྒྱུ་ཡོན་ཏན་ཅན་ལྡོག་པ་ལ་ལྟོས་པ་ག་ལ་ཡིན་ཏེ་མ་ཡིན་ཏེ། དེ་སྐྱེ་བ་ཡོན་ཏན་གྱི་རྒྱུ་མེད་པ་ལས་འཇུག་པའི་ཕྱིར། གཉིས་པ་ལ།
བུད་མེད་བསྲུང་དཀའ་བ་ནི། གལ་ཏེ་བུད་མེད་ནི་སྐྱེས་པ་ཤི་ན་ཕྱི་བཞིན་དུ་ལྕེབ་ནུས་པར་མཐོང་བའི་ཕྱིར་ཇི་ལྟར་མི་བསྟེན་ཞེ་ན། བུད་མེད་རྣམས་ལ་ཡིད་བརྟན་པར་མི་བྱ་སྟེ། ནད་ངན་བསྲུང་དགོས་པ་དང་མཚུངས་པར་བུད་མེད་ནི་སྒྱུག་མོ་དང་ཁྱོ་ལ་སོགས་པས་སྐྱེས་པ་གཞན་གྱི་རྐྱེན་ལས་རྟག་ཏུ་བསྲུང་བར་བྱ་དགོས་པའི་ཕྱིར་ཏེ། དེ་ནི་སྐྱེས་པ་གཞན་དང་བཤེས་སུ་མ་གྱུར་པ་དེ་སྲིད་དུ་རང་གི་ཁྱོ་ལ་ཆགས་བཞིན་དུ་སྡུག་པ་ཡིན་གྱི། སྐྱེས་པ་གཞན་གྱི་རོ་མྱོང་བར་གྱུར་པ་དེའི་ཚེ་ནི་རང་གི་ཁྱོ་ལ་མངོན་པར་མི་དགའ་བའི་ཕྱིར་དང་། དེ་ནི་རྟག་ཏུ་སྐྱེས་པ་མཐོང་བར་འདོད་པ་ཅན་ཡིན་པའི་ཕྱིར་རོ། ། ཆགས་པའི་སྤྱོད་པས་གདུང་བ་སྐྱེད་པ་ནི། གལ་ཏེ་འདོད་པའི་བསྟན་བཅོས་ལས་ན་ཚོད་དང་པོ་ལ་འདོད་པ་ཉེ་བར་བསྟེན་པར་བསྟན་ལ། བསྟན་བཅོས་ལས་བསྟན་པ་ལྟར་འདོད་པ་བསྟེན་པ་རྣམས་ནི་བྱ་བ་མིན་པ་བྱེད་པར་མི་འགྱུར་རོ་ཞེ་ན།
འཇིག་རྟེན་ལ་དོན་མིན་པར་བྱེད་པ་རྣམས་ཀྱི་ཚིག་ཚད་མར་བྱེད་པ་མི་རིགས་ཏེ། འདི་ལྟར་འདོད་ཆགས་ཀྱི་ཆང་གིས་མྱོས་པ་ངོ་ཚ་ཁྲེལ་ཡོད་དང་བྲལ་བ་བག་མེད་པར་སྤྱོད་ཅིང་བུད་མེད་ཀྱི་བསྒོ་བ་བཞིན་བྱེད་པ་འདི་དར་མའི་གནས་སྐབས་སུ་འདོད་པའི་སྤྱོད་པ་གང་སྤྱད་པ་དེ་ནི་ཆགས་པ་དང་བྲལ་བའམ་མ་བྲལ་ཡང་སོ་སོར་རྟོག་པའི་ཤེས་རབ་དང་ལྡན་པ་རྣམས་ལ་ཤིན་ཏུ་སྡུག་བསྔལ་བསྐྱེད་པ་ཡིན་པའི་ཕྱིར་ཏེ། དེ་འདྲ་བ་དར་ལ་བབ་པའི་དུས་སུ་རང་གིས་བྱས་པའི་སྤྱོད་པ་གང་ཡིན་པ་དེ་ནི་ན་ཚོད་སྨིན་རྒས་པའི་གནས་སྐབས་སུ་ཤེས་རབ་ཀྱིས་བརྟགས་ཤིང་བསམས་པ་ན་མི་འདོད་ཅིང་འགྱོད་པས་རྗེས་སུ་གདུང་བའི་རྒྱུར་འགྱུར་བའི་ཕྱིར་དང་། དེ་ལ་གདུང་བའི་རྒྱུར་འགྱུར་ན་འཕགས་པ་གྲོལ་བ་རྣམས་སྤྱོད་པ་ངན་པ་དེས་ཤིན་ཏུ་གདུང་བར་ཇི་ལྟར་མི་འགྱུར་ཏེ་ལྷག་པར་ཡང་འགྱུར་བའི་ཕྱིར། སེམས་གཡེང་བར་བྱེད་པ་ནི། གལ་ཏེ་བུད་མེད་ཀྱི་བདེ་བ་ནི་འདོད་པའི་ཁམས་ན་མཆོག་ཡིན་ཏེ། དེའི་ཕྱིར་དེའི་དོན་དུ་བུད་མེད་གདོན་མི་ཟ་བར་ཡོངས་སུ་བཟུང་བར་བྱའོ་ཞེ་ན། བུད་མེད་དེའི་བདེ་བ་ནི་ཅི་འདྲ་ཞིག་སྟེ་བདེ་བ་མིན་ཏེ། རང་རྒྱུད་ལྡན་གྱི་གང་ཟག་དེའི་ཡིད་རྟག་ཏུ་དངོས་པོའི་གནས་ཚུལ་ལས་གཞན་དུ་ཕྱིར་ཕྱོགས་པར་བྱེད་པའི་ཕྱིར་ཏེ། མ་ཆགས་པ་ལ་བདེ་བ་མེད་པས་དེ་འདོད་ཆགས་ལ་རག་ལས་ལ་འདོད་ཆགས་དེ་ཡང་བླུན་པོ་མིན་པ་ལ་མེད་པས་གཙང་སོགས་སུ་འཛིན་པའི་ཚུལ་མིན་ཡིད་བྱེད་ཀྱི་རྣམ་རྟོག་ལ་རག་ལས་ལ།
དེས་ཀྱང་ཡིད་ཕྱིར་གཡེང་བར་བྱེད་པའི་ཕྱིར་རོ། ། ཡོངས་འཛིན་མི་རིགས་པ་ནི། བུད་མེད་འདི་ངའི་ཡིན་གྱི་གཞན་གྱི་མིན་ཞེས་ཡོངས་སུ་འཛིན་ཅིང་རྟག་ཏུ་གུས་པ་འདི་ཀོ་ཅི་ཞིག་ཡིན་ཏེ་མི་རིགས་ཏེ། དེ་ལྟར་བྱེད་པ་ནི་ལོངས་སྤྱོད་པའི་ཆེད་ཡིན་ལ། ཁྱོད་ལ་གུས་པ་ཆེ་འབྲིང་ཆུང་གསུམ་བཞིན་དུ་རྟག་ཏུ་མོ་དང་ལྷན་ཅིག་འཕྲད་ཅིང་ལོངས་སྤྱོད་པའི་ནུས་པ་མེད་པའི་ཕྱིར། འགལ་བ་འདུ་བ་ནི། གལ་ཏེ་འཇིག་རྟེན་ན་འདོད་ཆགས་བདེ་ཞེས་བརྗོད་ལ་དེའི་དོན་དུ་གདོན་མི་ཟ་བར་བུད་མེད་དག་འདོད་པ་ཡིན་ནོ་ཞེ་ན། བུད་མེད་དག་གིས་དགོས་པ་མེད་པར་འགྱུར་ཏེ། དེ་ནི་ཆགས་པའི་གདུང་བ་དང་བྲལ་བའི་ཆེད་ཡིན་ལ། འདོད་ཆགས་ཀྱང་བདེ་བ་ཡིན་པའི་ཕྱིར།
ཁྱབ་པ་ཡོད། བདེ་བ་དོར་བྱ་ཞེས་བྱ་བར། ཅི་ལྟ་བུར་ཡང་ནི་མ་མཐོང་བའི་ཕྱིར། གལ་ཏེ་དབང་པོ་གཉིས་སྦྱོར་བས་བདེ་བ་འབྱུང་ལ། དེའི་རྒྱུ་ནི་བུད་མེད་ཡིན་པས་བདེ་བའི་རྒྱུ་བུད་མེད་ཡིན་ནོ་ཞེ་ན། བུད་མེད་དང་ལྷན་ཅིག་སྦྱོར་བའི་བདེ་བ་དེའི་རྒྱུ་མཛའ་མོ་ཉིད་ཡིན་ཞེས་བླུན་པོ་མིན་པ་མཁས་པ་སུ་ཞིག་འཛིན་པ་མིན་ཏེ། དེ་ནི་དེ་དང་གཞན་ཚུལ་མིན་ཡིད་བྱེད་ཀྱི་རྣམ་རྟོག་ཚོགས་པ་ལས་སྐྱེ་བ་ཡིན་གྱི། སྦྱོར་བ་འབའ་ཞིག་ལས་སྐྱེ་བ་མིན་པའི་ཕྱིར། ཡིན་ན་ཆགས་པ་དང་བྲལ་མ་བྲལ་ཐམས་ཅད་ལ་མེས་ཚིག་པའི་སྡུག་བསྔལ་ལྟར་ཁྱད་མེད་པར་སྐྱེ་བར་འགྱུར་བ་ཞིག་ན། དེ་ཡང་མིན་པའི་ཕྱིར་ཏེ།
ཆགས་བྲལ་དང་ཆགས་བྲལ་མིན་ཡང་བསླབ་པ་ལ་གུས་པ་ཁ་ཅིག་མི་འདོད་བཞིན་དུ་བུད་མེད་དག་གིས་བཙན་ཐབས་ཀྱི་ཡོངས་སུ་སྤྱོད་ལ་དེ་དག་ལ་མཛའ་མོ་དང་སྦྱོར་བ་བདེ་བའི་རྒྱུར་ཡང་མི་འགྱུར་བའི་ཕྱིར་རོ། ། གཉིས་པ་ཡུལ་ཅན་ཆགས་པའི་ཉེས་དམིགས་ལ། གནས་ལུགས་སྒྲིབ་བྱེད་ཡིན་པ་ནི། གལ་ཏེ་རྒྱུ་དུ་མས་འདོད་པ་ལ་སྨད་ན། ཅིའི་ཕྱིར་ཆགས་པ་ཅན་ཡང་ཡང་འདོད་པ་བསྟེན། དེས་ན་འདོད་པ་ལས་སྐྱེས་པའི་བདེ་བས་བདེ་བ་དང་ལྡན་པར་འགྱུར་རོ་ཞེ་ན། འདོད་ཆགས་ཅན་གྱི་སྐྱེས་བུས་འདོད་པ་སྐྱོན་ཅན་ཡིན་ཡང་དེའི་སྐྱོན་མི་མཐོང་བའི་རྒྱུ་མཚན་ཡོད་དེ། འདོད་ཆགས་ཀྱིས་བློ་གྲོས་ཀྱི་མིག་ལྡོངས་པས་དེའི་སྐྱོན་མི་མཐོང་བའི་ཕྱིར། དཔེར་ན། གཡས་པའི་ནད་ཀྱིས་ཐེབས་པའི་མཛེ་ཕོ་ཕྲུགས་པ་ན་ཚ་དབལ་དང་།
པགས་པ་བཤུས་པ་དང་། ཁྲག་དང་། ཆུ་སེར་འཛག་པའི་ཉེས་པ་དུ་མ་ཡོད་ཀྱང་དེ་ལ་ནད་ཀྱི་དབང་གིས་སྐྱོན་དུ་མི་ལྟ་བ་བཞིན་ནོ། དེས་ན་འཕགས་པ་ཆགས་བྲལ་རྣམས་ལ་འདོད་ཆགས་ཅན་འདོད་པ་བསྟེན་པ་སྡུག་བསྔལ་དང་ལྡན་པར་སྣང་སྟེ། འདོད་ཆགས་ཀྱི་གནས་ཚུལ་མཐོང་བ་ལ་སྒྲིབ་བྱེད་འདོད་ཆགས་ཀྱི་སྐྱོན་ལས་གྲོལ་བའི་ཕྱིར། དཔེར་ན། མཛེ་ཕོ་ཕྲུགས་པ་གཡན་པའི་ནད་མེད་པ་རྣམས་ལ་སྡུག་བསྔལ་དུ་སྣང་བ་བཞིན་ནོ། གལ་ཏེ་དེ་ལྟ་ན་ཡང་། གང་དེར་འདོད་ཆགས་ལས་སྤྱོད་པའི་གཡོ་བག་རྩེ་བ་དང་བཞད་གད་སོགས་རྣམ་པ་དུ་མར་འགྱུར་བ་དེ་ནི་བདེ་བ་ཡིན་ནོ་ཞེ་ན། བུད་མེད་དང་ཕྲད་པའི་ཚེ་ཆགས་པ་ཅན་ཀུན་གྱིས་བརྡེག་པ་སོགས་ཀྱི་གཡོ་བག་ལ་བདེ་བ་ཡོད་པ་མིན་ཏེ།
དེ་འདྲའི་གཡོ་བ་ནི་གཉེན་གྱི་སྐྱེ་བོ་ཡོངས་སུ་ཟད་ཅིང་། མགོན་མེད་པ་བཀྲེས་པས་ཉེན་པ་རྣམས་ལ་མུ་གེ་བྱུང་བའི་ཚེ་གཡོ་བའི་བྱ་བ་གང་འབྱུང་བ་དེ་དང་མཚུངས་པའི་ཕྱིར་ཏེ། གང་ཟག་དེ་ལ་ཕྱུག་པོ་དག་གིས་ཅུང་ཟད་སྟེར་བར་འགྱུར་རོ་སྙམ་དུ་རེ་བ་ཡོད་པས་ལུས་ཀྱི་བྱ་བ་འདུད་པ་དང་། ངག་གི་སྙན་པར་སྨྲ་བ་བྱེད་ཅིང་ཕྱུག་པོ་བརྩེ་བ་མེད་པ་དག་གིས་ལན་བརྒྱར་བརྙས་སུ་ཟིན་ཀྱང་མི་གཏོང་ཞིང་། བརྙས་བཅོས་རྣམ་པ་དུ་མ་བཟོད་བསྲན་པར་བྱེད་པ་དང་འདྲ་བར། ཆགས་ཅན་འདོད་པ་ཉེ་བར་ལོངས་སྤྱོད་པའི་རེ་བས་བུད་མེད་ལ་འདུད་ཅིང་། དེས་མགོར་རྐང་པས་བརྡེག་པ་དང་མཆིལ་མ་འཐོར་བ་དང་། ཐལ་ལྕག་བཏབ་པའི་བརྙས་བཅོས་རྣམ་པ་དུ་མ་བྱེད་ཀྱང་མི་གཏོང་ཞིང་བཟོད་བསྲན་ནུས་པའི་ཕྱིར་རོ། ། གཞན་ལ་ཕྲག་དོག་གི་རྒྱུ་ཡིན་པ་ནི། གལ་ཏེ་བདེ་བ་ལ་རྒྱུན་དུ་ཆགས་པས་བུད་མེད་དག་འཛིན་ཅིང་དེའི་ཆེད་དུ་གཞན་ལ་ཕྲག་དོག་བྱེད་པར་མཐོང་བའི་ཕྱིར།
བུད་མེད་ཀྱི་བདེ་བ་ཡོད་དོ་ཞེ་ན། དེ་ནི་རིགས་པ་མིན་ཏེ། བུད་མེད་ལ་ལ་ལ་ཆགས་པ་འགའ་ཞིག་གང་ཟག་གཞན་འགའ་ཞིག་ལ་ཕྲག་དོག་བྱེད་པའི་རྒྱུ་མཚན་གྱིས། བུད་མེད་ལ་བདེ་བ་ཡོད་པ་མིན་ཏེ། ཕྱུག་པོ་དབང་འབྱོར་པ་ཁ་ཅིག་དྲེགས་པས་བུད་མེད་ལ་ཆགས་པ་དང་ཕྲག་དོག་པ་འབའ་ཞིག་ཏུ་མ་ཟད་ཀྱི་བཤང་བའི་ཁང་པ་ལ་ཡང་ཆགས་ཤིང་། དེར་གཞན་འཇུག་པ་ལ་ཕྲག་དོག་བྱེད་པར་མཐོང་བའི་ཕྱིར་རོ། ། གཉིས་པ་ལུས་ཙམ་མི་གཙང་བར་བསྟན་པ་ལ། ཆགས་པའི་གནས་མ་ཡིན་པས་མདོར་བསྟན། སྨད་བྱ་ཡིན་པ་དང་། མི་གཙང་བའི་རྒྱུ་ལས་བྱུང་བ་དང་།
མི་གཙང་བའི་རང་བཞིན་ཡིན་པ་དང་། ལུས་ཅན་ཀུན་ལ་ཁྱབ་པར་བསྟན་པ་དང་། གཞན་གྱི་སྒོ་ནས་ཆགས་པ་འཁྲུལ་བར་བསྟན་པ་དང་ལྔས་རྒྱས་པར་བཤད། ཆགས་བྲལ་གྱི་རྒྱུ་ཡིན་པས་གཙང་བ་མེད་པར་བསྟན་ཏེ་མཇུག་བསྡུ་བ་དང་གསུམ་ལས། དང་པོ་ནི། ལུས་མི་གཙང་བ་ཡིན་པར་རྟོགས་ནའང་། དེ་ལ་བདེ་བ་ཡོད་པས་ཆགས་པར་རིགས་སོ་ཞེ་ན། ལུས་མི་གཙང་བ་ལ་དེ་མ་རྟོགས་པས་གཏི་མུག་དང་། དྲི་ང་བས་ཁྲོ་བ་འབྱུང་བ་ནི་རིགས་ཀྱི་རྣམ་པ་ཀུན་ཏུ་འདོད་ཆགས་འབྱུང་བར་རིགས་པ་ནི་མིན་ཏེ། མི་གཙང་བའི་རང་བཞིན་ཡིན་པས་འདོད་ཆགས་སྐྱེ་བ་དང་རྗེས་སུ་མི་མཐུན་པའི་ཕྱིར།
དཔེར་ན་མཚན་མོར་མི་གཙང་བ་ལེན་པ་ལ་དང་པོར་མ་ཤེས་པ་དང་། གཏི་མུག་དང་ཁྲོ་བ་འབྱུང་སྲིད་ཀྱང་འདོད་ཆགས་སྐྱེ་བའི་གནས་མེད་པ་བཞིན་ནོ། གཉིས་པ་ལ་ལྔ་ཡོད་པའི་དང་པོ་ནི། ལུས་མི་གཙང་བ་ཡིན་མོད་ཀྱང་སྨད་བྱ་མིན་ཏེ། འཇིག་རྟེན་ན་སྐྱོན་ཅན་དུ་མ་གྲགས་པའི་ཕྱིར། དེ་སྐད་དུ་ཡང་། གཞན་ལས་བྲམ་ཟེ་རྣམས་གཙང་ཞིང་། ། བུད་མེད་རྣམས་ནི་ཀུན་ལས་གཙང་། ། ཞེས་སྨྲའོ། ། རྨོངས་པའི་མི་རྣམས་མ་གཏོགས་སེམས་རྣལ་དུ་གནས་པ་རྣམས་ཀྱིས་ལུས་གང་ལས་མི་གཙང་བ་འབྱུང་བའི་ལུས་དེ་ནི་སྨད་བྱར་ཅིས་མི་སེམས་ཏེ་སེམས་པར་རིགས་ཏེ།
ལུས་མི་གཙང་བ་ལས་འབྱུང་བ་སུན་ཕྱུང་པའི་སྣོད་རྣམས་ཀྱང་མཆོག་ཏུ་སྨད་པར་བྱ་བར་འབྱུང་བར་འགྱུར་བའི་ཕྱིར་རོ། ། གལ་ཏེ་བུད་མེད་གང་ལ་དེར་སྐྱེས་བུ་གཙང་བ་ཆགས་པར་འགྱུར་བས་བུད་མེད་ཀྱི་རྒྱུད་ལ་གཙང་བ་ཉིད་ཡོད་དོ། ། དེའི་ཕྱིར་བུད་མེད་སྨད་བྱ་མིན་ནོ་ཞེ་ན། ལུས་དེ་ལ་གཙང་བ་ཡོད་དོ་ཞེས་བླུན་པོ་མིན་པ་བློ་ལྡན་མི་ནི་གང་ཞིག་སྨྲ་སྟེ་སྨྲ་བར་མི་རིགས་ཏེ། ལུས་གང་དུ་རེག་པས་རེག་བྱ་དང་། དྲི་དང་། རོ་ལ་སོགས་པའི་དངོས་པོ་གཙང་བ་ཐམས་ཅད་ཀྱི་ཐ་མ་མི་གཙང་བ་ཉིད་དུ་དམིགས་པར་འགྱུར་བའི་ཕྱིར་རོ། ། གཉིས་པ་ནི། ལུས་ལ་གཙང་བ་ཡོད་དེ། དྲེགས་པ་སྐྱེ་བའི་ཕྱིར་ཞེ་ན།
ལུས་ལ་དྲེགས་པ་སྐྱེ་བས་གཙང་བར་འཛིན་པ་དེ་མི་རིགས་ཏེ། གནས་མེད་པ་ལ་རྨོངས་པས་དྲེགས་པ་སྐྱེ་བ་ཙམ་དུ་ཟད་པའི་ཕྱིར་ཏེ། གང་ཞིག་དང་པོར་མའི་ཕོ་བ་དང་ལོང་ཁ་གཉིས་ཀྱི་བར་བཤང་ཁང་དང་འདྲ་བའི་ནང་དུ་འདུག་ཅིང་། མའི་ཟས་ཟོས་པ་ཞུ་བའི་དྭངས་མས་འཚོ་བས་ན་མི་གཙང་བ་དེ་མེད་པར་སྲོག་མི་གནས་པས་མི་གཙང་བའི་སྲིན་དང་འདྲ་བ་དེ་ལ་དེར་མ་ཤེས་པས་དྲེགས་པ་སྐྱེ་བའི་ཕྱིར། གསུམ་པ་ནི། ལུས་ལ་གཙང་བ་ཡོད་དེ། ཁྲུས་ལ་སོགས་པས་མི་གཙང་བ་ཡོངས་སུ་སྤོང་བར་བྱེད་པའི་ཕྱིར་ཞེ་ན། རྨོངས་པ་ཁྱོད་ནི་ནང་གི་ལུས་ལ་གཙང་བར་བྱ་བའི་ཕྱིར་འབད་པར་བྱེད་པ་དེ་ལྟར་དུ་ཕྱི་རོལ་གྱི་མི་གཙང་བ་ལ་ཡང་ཅིའི་ཕྱིར་འབད་པ་མི་བྱེད་དེ་བྱེད་རིགས་པར་འགྱུར་ཏེ། དེ་གཉིས་གཙང་བར་བྱེད་མི་ནུས་པར་མཚུངས་པའི་ཕྱིར་ཏེ། ཁྲུས་ལ་སོགས་པའི་ཐབས་གང་གིས་ཀྱང་ལུས་ཀྱི་ནང་ཕུགས་གཙང་བར་མི་འགྱུར་བའི་ཕྱིར།
བཞི་པ་ནི། གལ་ཏེ་ལུས་མི་གཙང་བ་ཡིན་ན་ཐམས་ཅད་ཀྱིས་སྤོང་རིགས་པ་ལ། དྲང་སྲོང་དཀའ་ཐུབ་ཅན་རྣམས་ཀྱིས་ཀྱང་མི་སྤོང་བའི་ཕྱིར། བུད་མེད་སྤང་བྱ་མ་ཡིན་ནོ་ཞེ་ན། བུད་མེད་གཞན་གྱིས་མི་སྤོང་བས་སྤང་བྱ་མིན་པར་མི་འགྱུར་ཏེ། གལ་ཏེ་མཛེ་ཅན་ཐུན་མོང་མིན་པ་ལྟར། བཤང་གཅི་འཛག་པའི་གཅིན་ཅན་སྐྱེས་བུ་ཀུན་ལ་མཚུངས་པ་མིན་ན། མཛེ་ཅན་སྤོང་བ་ཇི་བཞིན་གཅིན་ཅན་དེ་མཛེ་ཅན་དེ་ལྟར་དུ་མི་ཀུན་གྱིས་སྤོང་བར་འགྱུར་ནའང་། མཛེ་ཅན་ནི་ཐུན་མོང་མ་ཡིན་པ་ཡིན་ལ། གཅིན་ཅན་ནི་ཐུན་མོང་ཡིན་པས་མི་སྤོང་བ་ཡིན་པའི་ཕྱིར།
དཔེར་ན། ལྦ་བ་ཅན་གྱི་གླིང་དུ་ལྦ་བ་མེད་པ་ཡན་ལག་མེད་པའི་སྐྱོན་དུ་བརྩི་ཡི་ནང་ཕན་ཚུན་མིན་པ་བཞིན་ནོ། ལྔ་པ་ནི། གལ་ཏེ་ལུས་མི་གཙང་བ་ཡིན་ཡང་དྲི་ཞིམ་པོ་སོགས་ཀྱིས་དེའི་མི་གཙང་བ་སེལ་བར་འགྱུར་ཏེ། དེའི་ཕྱིར་གཙང་བ་བསྟེན་པ་ལ་ཉེས་པ་མེད་དོ་ཞེ་ན། མི་གཙང་བ་ཕྱིར་འཆོས་པའི་ཐབས་སུ་གྱུར་པའི་མེ་ཏོག་དང་དྲི་ལ་སོགས་པའི་སྒོ་ནས་ལུས་ལ་ཆགས་པ་སྐྱེད་པ་ནི་ཤིན་ཏུ་རྨོངས་པར་ཟད་དེ། གཞན་མེ་ཏོག་ལ་སོགས་པའི་དྲི་ནི་ལུས་མི་གཙང་བ་ལ་ཆགས་པ་སྐྱེ་བའི་ཐབས་སུ་མི་རིགས་པའི་ཕྱིར་རོ། ། དཔེར་ན་སྣའི་ཡན་ལག་ཉམས་པ་འགའ་ཞིག་ནི་གསེར་ལས་བྱས་པའི་སྣའི་ཚབ་མས་དགའ་བར་མི་འགྱུར་བ་ཇི་ལྟ་བ་དེ་བཞིན་ནོ། ། འདིར་བཤད་པ། རྨ་དང་འདྲ་བའི་ལུས་པོ་ནི། །
རྨ་སྐུད་གྱུར་པ་དྲི་དང་ནི། ། མེ་ཏོག་འཕྲེང་དང་གོས་སོགས་ལ། ། རྨོངས་ལས་སྐྱེ་བོ་ཀུན་དུ་ཆགས། ། གསུམ་པ་ནི། འདོད་ཆགས་ཀྱི་རྒྱུར་གྱུར་པའི་མེ་ཏོག་དང་དྲི་ལ་སོགས་པ་དག་ཡོད་དེ། དེ་དག་གི་སྒོ་ནས་སྐྱེ་བོ་འདོད་པ་དག་ལ་ཆགས་པར་འགྱུར་བའི་ཕྱིར་ཞེ་ན། ངེས་པར་འདོད་ཆགས་ཀྱི་རྒྱུར་གྱུར་པའི་དངོས་པོ་རང་བཞིན་གྱིས་གཙང་བ་ཞེས་བྱ་བ་དེ་ཡང་རྒྱུ་གང་ནའང་ཡོད་པ་མིན་ཏེ། དེ་ཁོ་ན་ཉིད་མཐོང་བ་རྣམས་ནི་མི་གཙང་བ་ཟག་པས་མི་སྡུག་པ་མཐོང་བའི་ལུས་ལ་བལྟས་ན་འདོད་ཆགས་དང་བྲལ་བར་འགྱུར་བའི་ཕྱིར་ཏེ། ལུས་ཀྱང་འདོད་ཆགས་དང་བྲལ་བའི་རྒྱུ་ཡིན་པའི་ཕྱིར། ཁྱབ་པ་ཡོད།
གང་དུ་འཕགས་པ་རྣམས་འདོད་ཆགས་དང་བྲལ་བ་སྐྱེ་བའི་ལུས་དེ་ལ་གཙང་བ་ཡོད་ཅེས་བྱ་བར་མི་རིགས་པའི་ཕྱིར་ཏེ། དཔེར་ན་བཤང་བའི་ཚོགས་ལྟ་བུའོ། ། མེ་ཏོག་དང་དྲི་ལ་སོགས་པ་ཡང་ངེས་པར་འདོད་ཆགས་ཀྱི་རྒྱུ་མིན་ཏེ། འདོད་པ་ལ་འདོད་ཆགས་དང་བྲལ་བ་ཐོབ་པ་རྣམས་དེ་དག་ལ་ཡང་འདོད་ཆགས་དང་བྲལ་བར་འགྱུར་བའི་ཕྱིར་རོ། ། གཞན་ཡང་ངེས་པར་འདོད་ཆགས་ཀྱི་རྒྱུར་གྱུར་པའི་གཙང་བ་ཞེས་བྱ་བ་ནི་རང་བཞིན་གྱིས་གྲུབ་པ་ཅུང་ཟད་ཀྱང་ཡོད་པ་མིན་ཏེ། མེ་ཏོག་ལ་སོགས་པ་གཙང་མར་སེམས་པ་རྣམས་ལ་ཡང་། མཐར་རྙིང་པ་ལ་སོགས་པའི་སྒོ་ནས་གཞན་དུ་འགྱུར་བ་ལས་ཆགས་པ་དང་རྗེས་སུ་མི་མཐུན་པ་ཡིད་འབྱུང་བ་བསྐྱེད་པའི་ཕྱིར་དང་། གལ་ཏེ་རང་བཞིན་གྱིས་གཙང་བ་ཉིད་ཡིན་ན། རྣམ་པ་གཞན་དུ་འགྱུར་བ་ནི་མི་རུང་སྟེ། རང་བཞིན་ལ་ལྡོག་པ་མེད་པའི་ཕྱིར།
གཉིས་པ་ནི། དེའི་ཕྱིར་ལུས་མི་གཙང་བ་ཡིན་ལ། སྡུག་བསྔལ་དང་མི་རྟག་པ་ཡིན་པ་དེ་ནི་རབ་བྱེད་དང་པོ་གཉིས་ཀྱིས་བཤད་ཟིན་ཅིང་། བདག་མེད་པ་ནི་རབ་བྱེད་བཞི་པས་སྟོན་པར་འགྱུར་རོ། ། མི་རྟག་སོགས་བཞི་པོ་འདི་དག་ནི་འཇིག་རྟེན་པའི་དེ་ཉིད་ལ་ལྟོས་པའི་ཕྱིན་ཅི་མ་ལོག་པ་བཞི་ཡིན་ནོ། ། གལ་ཏེ་ཕྱིན་ཅི་མ་ལོག་པ་བཞི་པོ་འདི་དག་དངོས་པོ་གཅིག་ལ་སྲིད་དམ་མི་སྲིད་ཞེ་ན། མདོར་བསྡུ་ན། མི་རྟག་མི་གཙང་། སྡུག་བསྔལ། བདག་མེད།
ཅེས་བྱ་བ་བཞི་པོ་ཐམས་ཅད་ནི་ཉེར་ལེན་གྱི་ཕུང་པོ་གཅིག་ཉིད་ལ་གཟུགས་བཞིན་དུ་སྲིད་པར་འགྱུར་རོ། ཉེར་ལེན་ཀྱི་ཕུང་པོ་ཡིན་ན་དེ་བཞི་ཡིན་པས་ཁྱབ་པའི་ཕྱིར་ཏེ། ལས་ཉོན་གྱིས་བསྐྱེད་པའི་ཕུང་པོ་སོགས་དེ་དག་སྔ་མ་སྔ་མ་ལ་ཕྱི་མ་ཕྱི་མས་ཁྱབ་པའི་ཕྱིར་ཏེ། སྐད་ཅིག་མ་དང་། སྐྱོ་བ་སྐྱེད་པ་དང་། གནོད་པ་དང་། རང་དབང་མིན་པ་ཉིད་ཀྱི་ཕྱིར། འདི་ལྟར། འདུས་བྱས་གང་དེ་མི་རྟག་ལ། ། མི་རྟག་གང་དེ་གཙང་མིན་ཡིན། །
མི་གཙང་གང་དེ་སྡུག་བསྔལ་ཏེ། ། སྡུག་བསྔལ་གང་དེ་བདག་མེད་དོ། ། ཞེས་བཤད་དོ། ། གང་ཕྱིར་ཕྱིན་ཅི་ལོག་བཞི་ཡང་། ། འདུས་བྱས་གཅིག་ལའང་སྲིད་འགྱུར་བ། ། དེ་ཕྱིར་ཉོན་མོངས་ཐམས་ཅད་ནི། ། དངོས་པོ་མེད་པ་པར་འགྱུར་རོ། ། གཉིས་པ་ནི། བྱང་ཆུབ་སེམས་དཔའི་རྣལ་འབྱོར་སྤྱོད་པ་བཞི་བརྒྱ་པ་ལས་གཙང་བར་འཛིན་པ་ཕྱིན་ཅི་ལོག་སྤོང་བའི་ཐབས་བསྟན་པ་སྟེ་རབ་ཏུ་བྱེད་པ་གསུམ་པའི་ཚིག་དོན་བཤད་ཟིན་ཏོ།། ༈ །།ད་ནི་བཞི་པ་བདག་ཏུ་ལྟ་བ་ཕྱིན་ཅི་ལོག་སྤོང་བའི་ཐབས་བརྗོད་པར་བྱའོ། །
དེ་ལ་ཁ་ཅིག རྒྱལ་པོ་དང་། རྒྱལ་ཚབ་དང་། དེ་གཉིས་ཀ་ལ་དྲེགས་པ་འགོག་པའི་བསྡུས་དོན་བྱེད་མོད་ཀྱི། གཞུང་གི་དོན་དུ་མ་མཐོང་སྟེ། ངར་འཛིན་པ་དང་། ང་ཡིར་འཛིན་པ་དག་ནི་རྒྱལ་པོ་ལ་གླགས་ཏེ། དེ་གཉིས་བཀག་པའི་སྒོ་ནས་ཕལ་ཆེར་རྒྱལ་པོ་ཁོ་ན་ལ་རྗེས་སུ་སྟོན་ཏོ་ཞེས་གསུངས་པས། དངོས་བསྟན་རྒྱལ་པོ་དང་། ཞར་ལ་གཞན་ཐམས་ཅད་ལ་སྦྱར་བར་བྱ་བ་ཡིན་པའི་ཕྱིར།
ཡང་ཁ་ཅིག དྲེགས་པ། རྒྱགས་པ། ང་རྒྱལ་འགོག་པའི་ས་བཅད་སོ་སོར་བྱེད་པ་ཡང་རིགས་པར་མ་མཐོང་སྟེ། སྤྱིར་ང་རྒྱལ་དང་། རྒྱགས་པ་སེམས་བྱུང་ཐ་དད་ཡིན་ཡང་། འདིར་དྲེགས་པའི་མིང་གི་རྣམ་གྲངས་སུ་བྱེད་པར་མངོན་ཏེ། །

ཅི་སྟེ་གཅིག་གིས་དྲེགས་ཡོད་ཅིང་། ། ཅི་སྟེ་གཞན་གྱིས་དྲེགས་བྲལ་མིན། ། ཞེས་པའི་འགྲེལ་བར། རྒྱལ་པོ་རྒྱགས་པར་འགྱུར་ན་ཞེས་དང་། རྒྱགས་པ་དང་བྲལ་བར་ཡང་ཅི་སྟེ་མི་འགྱུར་ཞེས་དང་། མི་ཤེས་གང་གི་ང་རྒྱལ་ཅི། ། གཉེན་པོ་སྤང་ནས་ང་རྒྱལ་ཉིད། ། འཛིན་པ་དེ་ཡི་ང་རྒྱལ་ནི། ། ཞེས་བཤད་པའི་ཕྱིར། དེས་ན། ཡུལ་མཚུངས་པས་དྲེགས་པར་མི་རིགས།
དབང་བྱེད་བརྔན་པས་འཚོ་བ། གཏོང་བ་སྦྱིན་བྱ་ཡིན་པ། ལོངས་སྤྱོད་སྡུག་བསྔལ་གྱི་གནས་ཡིན་པ། བསྲུང་བ་ཕན་ཚུན་ལྟོས་པ། བསོད་ནམས་སྡུད་པ་སྡིག་ལའང་མཚུངས། བྱ་བ་གཞན་ལ་ལྟོས་པས་རང་དབང་མེད། བསྲུང་བ་ལོག་པར་སྒྲུབ་པས་སྡིག་པར་འགྱུར་བ། དབང་ཕྱུག་གི་རྟེན་ལ་ངེས་པ་མེད་པས་དྲེགས་པར་མི་རིགས་པ་དང་དགུ་ལས། དང་པོ་ནི། ང་ནི་མངའ་བདག་གོ་ཞེས་པ་བདག་དང་།
ཡུལ་འདི་དག་ནི་བདག་གིའོ་སྙམ་པའི་བདག་གི་བའི་དྲེགས་པ་ནི། སྲིད་པའི་འགྲོ་བ་ལྔའི་འཁོར་བར་གང་ཟག་དམ་པ་སུ་ལ་འབྱུང་བར་འགྱུར་ཏེ་མི་འགྱུར་ཏེ། གང་གི་ཕྱིར། རྒྱལ་སྲིད་སོགས་ཡུལ་ཐུན་མོང་མིན་པ་ཡིན་ན་དེ་ལྟར་འགྱུར་ནའང་། གཟུགས་ལ་སོགས་པའི་ཡུལ་ཐམས་ཅད་ནི་ལུས་ཅན་ཏེ་སེམས་ཅན་ཐམས་ཅད་ལ་ཐུན་མོང་གི་ལོངས་སྤྱོད་བྱར་མཚུངས་པའི་ཕྱིར་ཏེ། དེ་དག་ནི་སེམས་ཅན་གྱི་སྤྱི་མཐུན་གྱི་ལས་ཀྱིས་བསྐྱེད་པའི་ཕྱིར། གཉིས་པ་ནི། གལ་ཏེ་བྱ་བ་ཐམས་ཅད་ནི་རྒྱལ་པོ་ལ་རག་ལས་པའི་ཕྱིར། དབང་དུ་བྱས་པའི་རྒྱུ་ཅན་གྱིས་དྲེགས་པར་རིགས་སོ་ཞེ་ན། འཇིག་རྟེན་གྱི་བྱ་བ་ཅུང་ཟད་རྒྱལ་པོ་ལ་རག་ལས་པས་དེ་ཙམ་གྱིས་རྒྱལ་པོ་ཁྱོད་དྲེགས་པ་སྐྱེ་རིགས་པ་མིན་ཏེ།
སྐྱེ་བོའི་ཚོགས་བསྲུང་བའི་བྲན་གླ་བརྔན་དུ་འབྲས་ཀྱི་དྲུག་ཆ་བླངས་ནས་བསྲུང་བ་ལ་རྒྱལ་པོར་ཐ་སྙད་བྱེད་པ་ཙམ་ཡིན་པས་གང་ངམ་དེ་རུ་བྱ་བ་སྟེ་ཁྱོད་ཉིད་བྱ་བ་ཅུང་ཟད་ཅིག་བྱེད་པ་ཐམས་ཅད་འཇིག་རྟེན་ཕལ་མོ་ཆེས་དབང་དུ་བྱ་བ་ལ་རག་ལས་པའི་ཕྱིར། གསུམ་པ་ནི། གལ་ཏེ་རྒྱལ་པོ་ནི་ནོར་དང་ཆ་རྐྱེན་རྣམས་གཏོང་བ་དང་སྡུད་པ་དག་ལ་དབང་འབྱོར་པའི་ཕྱིར་དྲེགས་པར་རིགས་སོ་ཞེ་ན། ཇི་ལྟར་གསོ་བྱ་བྲན་གྱི་འཐོབ་པ་དེ་གླ་རྔན་ཐོབ་ནས་རྗེ་བོ་གཏོང་བ་པོར་སེམས་ཤིང་ང་རྒྱལ་མེད་པ་དེ་བཞིན་དུ་རྗེ་བོས་ཀྱང་གདོན་མི་ཟ་བར་སྦྱིན་པར་བྱ་བའི་དངོས་པོ་སྦྱིན་པར་བྱས་ནས། བདག་ནི་གཏོང་བ་པོའོ་སྙམ་དུ་རློམ་པ་སྐྱེད་པ་དེ་རིགས་པ་མིན་ཏེ། དྲེགས་པའི་གནས་མེད་པའི་ཕྱིར། གཞན་དུ་ན། ཟོང་རིན་བྱིན་པའི་ཚོང་པ་ཡང་དེ་ལས་དྲེགས་པ་སྐྱེ་རིགས་པར་ཐལ་བའི་ཕྱིར་རོ། ། བཞི་པ་ནི། གཟུགས་ལ་སོགས་པའི་བདེ་བ་ཉེ་བར་ལོངས་སྤྱོད་པ་རྟག་ཏུ་ཉེ་བའི་ཕྱིར་དྲེགས་པ་སྐྱེ་བར་རིགས་སོ་ཞེ་ན།
བུད་མེད་དང་ཆང་དང་། བརྒྱན་སོགས་ལ་བྱ་བ་ལྟར། ཡུལ་དག་ལ་ཤིན་ཏུ་ཆགས་པ་ནི་གཞན་དབང་པོ་དུལ་བ་རྣམས་ཀྱིས་སྡུག་བསྔལ་གྱི་གནས་སུ་གཟིགས་ཏེ། དབང་པོ་དུལ་བའི་ཕྱིར་དང་། འདི་ནི་རྒུད་པ་དུ་མའི་རྒྱུ་ཡིན་པའི་ཕྱིར། དེས་ན་དབང་ཕྱུག་ལ་བདེ་བའི་གནས་སུ་བལྟ་བ་ཁྱོད་ཕྱིན་ཅི་ལོག་ཏུ་དྲན་པ་ཡིན་ཏེ། སྡུག་བསྔལ་གྱི་གནས་ལ་བདེ་བར་བཟུང་བའི་ཕྱིར། གཞན་ཡང་། ཁྱོད་ཡུལ་ལོངས་སྤྱོད་པ་ལ་དགའ་བ་གང་གིས་སྐྱེ་བར་འགྱུར་ཏེ་འགྱུར་བར་མི་རིགས་ཏེ། སྐྱེ་བོ་ཕལ་མོ་ཆེ་བསྲུང་བའི་དབང་དུ་བྱས་པའི་སྡུག་བསྔལ་བར་མཚམས་མེད་པས་གཞན་གྱི་ལས་བྱེད་ཅིང་།
དེའི་འབྲས་བུ་ཉེ་བར་འཚོ་བ་ཙམ་ཡིན་པའི་ཕྱིར། དཔེར་ན་རྐུན་པོ་ཆད་པ་གཅོད་པའི་ལས་ཀྱིས་འཚོ་བ་བཞིན་ནོ། ལྔ་པ་ནི། རྒྱལ་པོ་འཇིག་རྟེན་གྱི་སྲུང་བ་པོ་ཡིན་པས་རྒྱགས་པར་རིགས་སོ་ཞེ་ན། རྒྱལ་པོ་ཁྱོད་འཇིག་རྟེན་གྱི་སྲུང་བ་པོ་ཡིན་པས་དྲེགས་པ་སྐྱེ་བ་མི་རིགས་ཏེ། ཅི་སྟེ་སྲུང་བ་པོ་ཡིན་པའི་རྒྱུ་མཚན་གཅིག་གིས་དྲེགས་པ་ཡོད་ན། བསྲུང་བྱ་ཡིན་པའི་རྒྱུ་མཚན་གཞན་གྱིས་དྲེགས་པ་དང་བྲལ་བར་ཅི་སྟེ་མིན་ཏེ་བྲལ་རིགས་པའི་ཕྱིར་ཏེ། ས་བདག་ནི་འཇིག་རྟེན་གྱིས་བསྲུང་བྱར་སྣང་བའི་ཕྱིར་ཏེ། འཇིག་རྟེན་གྱིས་མ་བསྲུང་ན་འཇིག་རྟེན་བསྐྱང་མི་ནུས་པའི་ཕྱིར། དྲུག་པ་ནི།
གལ་ཏེ་རྒྱལ་པོ་ནི། སྐྱེ་རྒུ་ཐམས་ཅད་ཀྱི་བསོད་ནམས་ཀྱི་དྲུག་ཆ་འཕྲོག་པ་པོ་ཡིན་པས་རྒྱགས་པར་རིགས་སོ་ཞེ་ན། འོ་ན་ཁྱོད་བསོད་ནམས་ཀྱི་དྲུག་ཆ་འཕྲོག་པ་པོ་ཡིན་ན། དེ་བཞིན་དུ་སྡིག་པའི་ཡང་དྲུག་ཆ་འཕྲོག་པར་འགྱུར་ཏེ། རྒྱུ་མཚན་མཚུངས་པའི་ཕྱིར། འདོད་ན། ཁྱོད་ལ་མི་དགེ་བ་ཆེན་པོར་འགྱུར་གྱི་དགེ་བ་ནི་མིན་ཏེ། འདོད་ཡོན་ལ་ཆགས་པ་དེའི་ཕྱིར་དང་། སྙིགས་མ་ལྔ་བདོ་བའི་དུས་སུ་རིགས་ལ་བརྟེན་པ་ཀུན་རང་རང་གི་ལས་ལ་དགེ་བའི་འབྲས་བུ་ཅན་གྱི་དགའ་བས་འཚོ་བ་རྣམས་རྙེད་པར་དཀའ་ཞིང་། ཉོན་མོངས་པས་ཟིལ་གྱིས་མནན་པ་དང་།
སྡིག་གྲོགས་ཀྱི་དབང་དུ་སོང་བས་བསོད་ནམས་མིན་པ་ཕལ་ཆེ་བའི་ཕྱིར་རོ། ། འདོད་ན། ཁྱོད་ལ་འགྲོ་བ་བཟང་པོ་བདེ་འགྲོ་དཀོན་ཞིང་། ངན་འགྲོར་འགྲོ་བར་འགྱུར་ཏེ། སྐྱེ་བོ་ཕལ་མོ་ཆེའི་མི་དགེ་བ་ཁྱོད་ལ་འབྱུང་བའི་ཕྱིར་དང་། རང་གི་སྡིག་པས་ཀྱང་ངན་སོང་དུ་ལྟུང་ན། སྐྱེ་བོ་མཐའ་དག་གི་སྡིག་པས་ལྟ་སྨོས་ཀྱང་ཅི་དགོས་པའི་ཕྱིར། བདུན་པ་ནི། རྒྱལ་པོ་ནི་འཇིག་རྟེན་གྱི་མགོན་དང་རང་དབང་ཅན་ཡིན་པས་ང་རྒྱལ་རིགས་སོ་ཞེ་ན། རྒྱལ་པོ་ཁྱོད་ནི་ཆེས་བླུན་ཞིང་རང་དབང་མེད་པ་ཡིན།
ཁྱོད་ཀྱི་བྱ་བ་ཐམས་ཅད་བློན་པོ་ལ་རག་ལས་པས། ཁྱོད་དང་མཚུངས་པའི་གཞན་དབང་གཞན་འགའ་ཡང་ཡོད་པ་མ་ཡིན་པའི་ཕྱིར་དང་། རང་དབང་མེད་པར་གཞན་གྱིས་བསྐུལ་ཏེ་བྱེད་པའི་སྐྱེས་བུ་གང་ཡིན་པ་དེ་ཡང་། ས་སྟེང་ན་བླུན་ཞེས་བརྗོད་པའི་ཕྱིར། བརྒྱད་པ་ལ་དངོས་དང་། ཞར་བྱུང་གཉིས་ཀྱི། དང་པོ་ནི། འཇིག་རྟེན་ཐམས་ཅད་ཀྱི་བསྲུང་པ་པོ་ང་ལ་རག་ལས་པའི་ཕྱིར་ང་རྒྱལ་རིགས་སོ་ཞེ་ན། བསྲུང་བ་ང་ལ་རག་ལས་ཞེས། ། འཇིག་རྟེན་ལས་ནི་གླ་ལེན་ཅིང་། །
ཅུང་ཟད་སྟེར་མ་ནུས་པ་རྣམས་ལ་བསོད་པ་དང་འཕྲོག་པ་ལ་སོགས་པའི་རང་ཉིད་ཀྱིས་ཀྱང་སྡིག་པ་བྱེད་པའི་རྒྱལ་པོ་དེ་དང་མཚུངས་པའི་བརྩེ་བ་མེད་པ་གཞན་སུ་ཞིག་ཡོད་དེ་ཡོད་པ་མིན་ཏེ། ཁྲེལ་མེད་པ་འདིས། བསྲུང་བའི་འབྲས་བུ་འཇིག་རྟེན་ལ་གླ་ལེན་ཅིང་། བསྲུང་བའི་འབྲས་བུའི་ཆེད་དུ་རང་ཉིད་སྡིག་པ་བྱེད་པའི་ཕྱིར། ། གཉིས་པ་དེའི་ཞར་བྱུང་ལ། སྡིག་ཏུ་འགྱུར་བར་བསྟན། ཆོས་སུ་འགྱུར་བ་དགག ཆོས་མིན་དུ་མི་འགྱུར་བའི་སྒྲུབ་བྱེད་དགག་པ་དང་གསུམ་གྱི། དང་པོ་ནི། འཇིག་རྟེན་བསྲུང་བའི་ཕྱིར་རྒྱལ་པོས་སྡིག་པ་བྱེད་པ་དག་ལ་ཆད་པས་གཅད་པར་བྱ་བ་ཡིན་པའི་ཕྱིར་དེ་ལ་སྡིག་ཏུ་མི་འགྱུར་རོ་ཞེ་ན།
སྐྱེ་བོ་སྡིག་ཏོ་བྱེད་རྣམས་ལ། ། གལ་ཏེ་བརྩེ་བ་བྱ་མིན་ན། ། ཞེས་རྗེས་སུ་བརྗོད་ནས། འོ་ན། བྱིས་པ་སོ་སོའི་སྐྱེ་བོ་ཐམས་ཅད་བསྲུང་བྱར་མི་འགྱུར་ཏེ། དེ་ལ་སྡིག་པ་བྱེད་པས་ཁྱབ་པའི་ཕྱིར་ཏེ། འཕགས་ལམ་མ་སྐྱེས་པ་དེ་མི་དགེ་བའི་ལས་བྱེད་པ་ཉིད་ཀྱིས་ཁྱད་པར་དུ་བྱས་པ་རྣམས་ལ་བྱིས་པ་ཞེས་བརྗོད་པའི་ཕྱིར། གལ་ཏེ་གདུག་པ་ཅན་རྣམས་ཆད་པས་བཅད་པ་ན། དམ་པ་དག་ལ་ཕན་འདོགས་པའི་ཕྱིར་སྡིག་ཏུ་མི་འགྱུར་ཞེ་ན། སྡིག་པའི་ལས་ལ་དགའ་བ་རྣམས་བདག་ཉིད་དགའ་བ་བསྐྱེད་པའི་རྒྱུ་མཚན་ལྟར་སྣང་ནི་གང་དུ་མེད་པར་མི་འགྱུར་ཞིང་གང་ནའང་ཡོད་པ་ཡིན་ཏེ།
ཉ་དང་ཕག་པས་འཚོ་བ་རྣམས་ཀྱང་སྲོག་ཆགས་གསོད་པ་འདི་ལ་ཆོས་མིན་པ་འགའ་ཡང་མེད་དེ། འདི་ནི་ཁོ་བོ་ཅག་གི་རིགས་རྒྱུད་ལས་འོངས་པ་ཞིག་སྟེ། སྐྱེ་དགུའི་བདག་མོས་འཚོ་བར་ཡོངས་སུ་བརྟགས་པ་ཡིན་པའི་ཕྱིར་སྙམ་དུ་སེམས་པའི་ཕྱིར་རོ། ། འོན་ཀྱང་དེ་དག་གིས་བསོད་ནམས་མིན་པ་ལ་འཇིག་པ་ཡོད་པ་མིན་པ་དེ་བཞིན་དུ། རྒྱལ་པོ་ཡང་ལྟ་བ་སྤྱོད་པ་དྲི་མ་ཅན་དྲང་སྲོང་དག་གི་ཚིག་གིས་དབུགས་འབྱིན་པར་བྱེད་མོད་ཀྱི་དེའི་བསོད་ནམས་མིན་པ་ལ་འཇིག་པ་ཡོད་པ་མིན་ཏེ། ལུང་དང་ལ་སོགས་པ་རྗེས་དཔག་དང་ཉེར་འཇལ་དང་། མངོན་སུམ་ལ་སོགས་པའི་རྒྱུ་རྣམས་ཀྱིས་རྒྱལ་པོ་རྣམས་ལ་སྡིག་པའི་ལས་ཡོད་པར་གྲུབ་པའི་ཕྱིར། དེ་ལ་ལུང་ནི། ཆད་པས་ལུགས་བྱེད་པ་པོ་རྒྱལ་པོ་རྣམས་དང་ཆོས་མིན་པར་འདོན་པ་ལ་སོགས་པ་རྣམས་ནི་སྡོམ་པ་མིན་པ་ཅན་ནོ་ཞེས་ལུང་གིས་ཀྱང་དེ་རྣམས་གནོད་པ་དང་བཅས་པ་ཉིད་དུ་སྟོན་པར་བྱེད་ལ། རྒྱལ་པོ་རྣམས་ནི་སྡོམ་པ་མིན་པ་དང་ལྡན་པ་སྟེ་གཞན་ལ་གནོད་པར་ཞུགས་པ་ཉིད་ཀྱི་ཕྱིར་ཏེ།
གཤེད་མ་བཞིན་ནོ། ། ཞེས་རྗེས་སུ་དཔག་པ་ཡང་ཡོད་དོ། ། དེ་ནི་རྣལ་འབྱོར་པ་ལས་ཀྱི་རྣམ་པར་སྨིན་པ་ལ་མངོན་སུམ་གྱི་སྤྱན་དང་ལྡན་པ་རྣམས་ཀྱིས་མངོན་སུམ་ཡང་ཡིན་པའི་ཕྱིར། གཉིས་པ་ནི། འཇིག་རྟེན་ཡང་དག་པར་ཡོངས་སུ་སྐྱོང་བ་གང་ཡིན་པ་དེ་ཉིད་མཐོ་རིས་ཀྱི་དོན་དུ་ས་བདག་རྣམས་ཀྱི་ཆོས་ཡིན་པས་ཆོས་གཞན་མི་དགོས་སོ་ཞེ་ན། རྒྱལ་པོ་འཇིག་རྟེན་ཡང་དག་པར་སྲུང་བར་བྱེད་པ་དེའི་ཆོས་མིན་ཏེ། གླ་རྔན་གྱི་ཆེད་ཡིན་པའི་ཕྱིར། གལ་ཏེ་དེའི་ཆེད་ཡིན་ཡང་། ས་བདག་རྒྱལ་པོའི་ཆོས་སུ་འགྱུར་ན་ཉོན་མོངས་པའི་བཟོ་མཁན་རྣམས་ཀྱིས་གོ་མཚོན་བརྡུང་བ་སོགས་ཀྱང་ཅི་སྟེ་ཆོས་སུ་འགྱུར་བ་མིན་ཏེ་ཆོས་སུ་འགྱུར་ཏེ། རྒྱུ་མཚན་མཚུངས་པའི་ཕྱིར།
གལ་ཏེ་རྒྱལ་པོ་ལ་སྨད་པར་བྱ་བ་མིན་ཏེ། འཇིག་རྟེན་གྱི་བྱ་བ་ཐམས་ཅད་དེ་ལ་རག་ལས་པའི་ཕྱིར་ཞེ་ན། ཁྱིམ་པ་དང་རབ་བྱུང་སོགས་འཇིག་རྟེན་གྱི་བྱ་བ་ཐམས་ཅད་ས་བདག་ལ་རག་ལས་པས་དེ་རྣམས་ཀྱི་ཕ་ཡིན་མོད་ཀྱི། དེ་ལྟ་ན་ཡང་ས་བདག་དེ་ནི་དམ་པ་རྣམས་ཀྱི་སྨད་པར་བྱ་བ་ཁོ་ན་ཏེ། ལས་ཤིན་ཏུ་དྲག་པོ་དང་ངན་འགྲོའི་འབྲས་བུ་མང་པོ་ཅན་ལ་ངེས་པར་སྦྱོར་བའི་ཕྱིར། དཔེར་ན་སྲིད་པའི་སྲེད་པ་ནི་འཇིག་རྟེན་གྱི་མ་ཡིན་ཡང་། དམ་པས་སྨད་དེ། འཁོར་བའི་བཙོན་རར་འགྲོ་བ་མཐའ་དག་བསྡམས་པར་བྱེད་པས་འཁོར་བའི་རྒྱུ་ཡིན་པའི་ཕྱིར། དཔེ་དེ་བཞིན་དུ། རྒྱལ་པོའང་ཡིན་ནོ། །
གལ་ཏེ་རྒྱལ་པོ་བློ་ཕུན་སུམ་ཚོགས་ཤིང་བརྩེ་བ་དང་ལྡན་པ་ནི་འཇིག་རྟེན་ཡང་དག་པར་ཡོངས་སུ་སྐྱོང་བར་བྱེད་པའི་ཕྱིར། འདི་ལ་ཆོས་སུ་འགྱུར་རོ་ཞེ་ན། བརྩེ་བ་དང་ལྡན་པ་ཉིད་མ་གྲུབ་སྟེ། བླུན་པའི་ཕྱིར་ཏེ། ཡང་དག་པའི་ལམ་བོར་ནས་དབང་ཕྱུག་ཙམ་ལ་ཆགས་པས་རྒྱགས་པ་དང་། བག་མེད་པ་ཐམས་ཅད་ཀྱི་གཞིར་གྱུར་པའི་རྒྱལ་སྲིད་དོན་དུ་གཉེར་བའི་ཕྱིར་དང་། དེ་འདྲའི་རྒྱལ་སྲིད་ནི་བླུན་པོ་ཁོ་ནས་དོན་དུ་གཉེར་གྱི་བླུན་པོ་མིན་པ་དག་རྒྱལ་སྲིད་མི་ཐོབ་ལ་དོན་དུ་མི་གཉེར་བའི་ཕྱིར། ཁྱབ་པ་ཡོད་དེ། དེ་འདྲའི་རྒྱལ་སྲིད་དོན་དུ་གཉེར་བ་ནི་ཡིད་གཏད་ཀྱང་ལོངས་སྤྱོད་མི་རྟག་པ་རྟག་ཏུ་རྗེས་སུ་འབྲང་བཞིན་དུ་མི་མཐོང་ཞིང་། ཚུལ་ཁྲིམས་ལ་སོགས་པའི་ཡོན་ཏན་གྱི་ཚོགས་ལ་སྐྱོན་དང་སྐྱོན་ཀྱི་ཚོགས་ཡོན་ཏན་དུ་མཐོང་བའི་ཕྱིར་བླུན་པའི་རྒྱལ་པོ་ལ་བརྩེ་བ་ཡོད་པ་མིན་པའི་ཁྱབ་སྟེ།
ང་རྒྱལ་ཤས་ཆེ་བའི་ཕྱིར། དེས་ན་མིའི་བདག་ཁྱོད་འཇིག་རྟེན་གྱི་སྲུང་བ་པོ་ཡིན་ཡང་ཆོས་ཡོད་པ་མིན་ཏེ། བརྩེ་བ་མེད་པས་གཞན་ལ་འཚེ་བ་ཕལ་ཆེ་བའི་ཕྱིར། གསུམ་པ་ཆོས་མིན་དུ་མི་འགྱུར་བའི་སྒྲུབ་བྱེད་དགག་པ་ལ། གལ་ཏེ་རྒྱལ་སྲིད་ཀྱི་རྣམ་གཞག་ནི་དྲང་སྲོང་གིས་བྱས་ལ་དེའི་རྗེས་སུ་འབྲང་སྟེ། རྒྱལ་རིགས་ཀྱི་ཆོས་ཀྱིས་འཚེ་བ་བྱས་ཀྱང་རྒྱལ་པོ་ལ་ཆོས་མིན་པ་མེད་དེ། དྲང་སྲོང་གི་བསྟན་བཅོས་ཚད་མ་ཡིན་པའི་ཕྱིར་ཞེ་ན། མཁས་པ་ནི་རྣམ་པར་དབྱེ་བ་མེད་པར་དྲང་སྲོང་རྣམས་ཀྱི་སྤྱོད་པ་ཀུན་བྱེད་པ་མ་ཡིན་ཏེ། གང་གི་ཕྱིར་དྲང་སྲོང་དེ་དག་ལའང་དམན་འབྲིང་ཁྱད་པར་དུ་འཕགས་པ་ཡོད་པའི་ཕྱིར་དང་། དང་པོ་གཉིས་ཀྱི་སྤྱོད་པའི་རྗེས་སུ་འཇུག་པ་མི་རིགས་པའི་ཕྱིར་རོ། །
དེ་ལ་དམན་པ་ནི་རང་གི་བསྟན་བཅོས་ལས་འཚེ་བ་ཆོས་སུ་སྟོན་པ་ལྟ་བུ། འབྲིང་ནི་རང་གི་བསྟན་བཅོས་ལས་འཚེ་བ་ཆོས་ཡིན་ནམ་མིན་ཞེས་ཐེ་ཚོམ་དུ་བསྟན་པའོ། ། དེ་གཉིས་མུ་སྟེགས་པའོ། ། ཁྱད་པར་དུ་འཕགས་པ་ནི་རང་གི་བསྟན་བཅོས་ལས་འཚེ་བ་ནི་ཆོས་མིན་པ་ཁོ་ནའོ་ཞེས་སྟོན་པ་སྟེ་སངས་རྒྱས་པའོ། ། གལ་ཏེ་དྲང་སྲོང་གི་བསྟན་བཅོས་ཚད་མ་མིན་པ་མི་རིགས་ཏེ། རྒྱལ་པོ་སྔ་རབས་རྣམས་ཀྱིས་བསྟན་བཅོས་ཚད་མར་བྱས་ནས་རྣལ་འབྱོར་པར་འགྱུར་བའི་འཇིག་རྟེན་ཡང་དག་པར་སྐྱོངས་པའི་ཕྱིར་ཞེ་ན། ས་བདག་སྔ་མས་བསྟན་བཅོས་ཚད་མར་བྱས་ནས་འཇིག་རྟེན་སྐྱོང་པ་དང་། ད་ལྟར་གྱི་རྒྱལ་པོས་བསྟན་བཅོས་ཚད་མར་བྱས་ནས་འཇིག་རྟེན་སྐྱོང་ཚུལ་མཚུངས་པ་མིན་ཏེ། རིགས་མི་རིགས་ཡོངས་སུ་དཔྱོད་ཅིང་དགེ་བཅུའི་ལམ་ལ་གནས་པའི་སྔར་གྱི་ས་བདག་དགེ་བ་རྣམས་ཀྱིས་ཆོས་དང་མཐུན་པའི་བསྟན་བཅོས་ཚད་མར་བྱས་ནས་འཇིག་རྟེན་བུ་གཅིག་པ་ལྟར་བསྐྱངས་པའི་ཕྱིར་དང་། དེང་སང་རྩོད་དུས་ཀྱི་ཆོས་ལ་བརྟེན་པའི་རྒྱལ་པོ་སེམས་ཉོན་མོངས་ཀྱི་དབང་དུ་གྱུར་པ་ནོར་ཙམ་གཙོ་བོར་གཉེར་ཞིང་སྙིང་རྗེ་མེད་པ་རྣམས་ཀྱིས་ཆོས་མིན་པ་དང་རྗེས་སུ་མཐུན་པའི་བསྟན་བཅོས་ཚད་མར་བྱས་ནས་འཇིག་རྟེན་རི་དྭགས་ཀྱི་དགོན་པ་ལྟར་མི་མེད་ཅིང་འབྱོར་བ་ཐམས་ཅད་ཀྱིས་སྟོང་པར་བྱས་པའི་ཕྱིར།
དེའི་ཕྱིར་ཡང་ཆོས་མིན་པ་དང་ལྡན་པའི་བསྟན་བཅོས་ཚད་མ་མ་ཡིན་ནོ། ། གལ་ཏེ་རྒྱལ་པོ་གླགས་དག་ལ་བབ་ན་དགྲ་ལ་བསྣུན་པ་ལ་ཆོས་མིན་པ་མེད་དེ། དྲང་སྲོང་གི་བསྟན་བཅོས་ལས་མཐོང་བའི་ཕྱིར་ཞེ་ན། གླགས་སུ་སོགས་རྐང་པ་གཉིས་ཀྱིས་རྗེས་སུ་བརྗོད་ནས། གྲོང་འཇོམས་པའི་རྐུན་པོ་རྒྱལ་པོ་ལས་གཞན་པ་རྣམས་ལ་ཡང་གླགས་སུ་བསྣུན་པ་དེ་དང་པོ་ཉིད་དུ་སྡིག་པ་ཡོད་པ་མིན་པར་བྱ་དགོས་ཏེ། དེ་རྣམས་གླགས་སུ་བསྣུན་པ་ཉིད་དུ་ཐུ་བོའམ་མཆོག་ཏུ་གྱུར་པའི་ཕྱིར། རྒྱལ་པོ་ལ་ནི་ཕྱིས་ཏེ། དེའི་གླགས་སུ་བསྣུན་པ་ཐུ་བོ་མིན་པར་ཐལ་བ་ལས་དེ་ལ་སྡིག་པར་འགྱུར་བའི་རྒྱལ་པོ་གླགས་དག་ཏུ་བསྣུན་པ་ལ་སྡིག་པ་ཡོད་པ་མིན་ཞེས་པ་དེ་མི་རིགས་སོ། ། གལ་ཏེ་གཡུལ་ངོར་དགྲ་བོ་དག་ཕམ་པར་བྱས་ཏེ། རང་གི་དཔའ་བའི་རྣམ་པར་གནོན་པས་བསགས་པའི་ནོར་ཕུན་སུམ་ཚོགས་པ་མཐོང་བ་ན་ཡོངས་སུ་དགའ་བར་འགྱུར་ལ།
ཅི་སྟེ་འདི་གཡུལ་ངོར་ཤི་བར་གྱུར་ན་ནི་གཡུལ་དུ་བདག་ཡོངས་སུ་བཏང་བས་མཐོ་རིས་སུ་འགྲོ་སྟེ། བསད་ན་མཐོ་རིས་ཐོབ་པའམ། ཕབ་སྟེ་ས་བདག་སྤྱོད་འགྱུར་གྱིས། ། དེ་ཡི་ཕྱིར་ན་ཀོན་ཌའི་བུས། ། འགྱེད་ལ་ངེས་བྱས་ལངས་པར་བྱོས། ། ཞེས་ཀྱང་སྨྲས་སོ། ། བཤད་པར་བྱ་སྟེ། ཆང་དང་ལ་སོགས་པ་རྒྱན་པོ་དང་། སྨད་འཚོང་དག་ལ་བདོག་པ་ཀུན་ཡོངས་སུ་གཏོང་བ་བསོད་ནམས་བརྟེན་ཅིང་སྐྱེ་བོ་དམ་པའི་ཐུགས་མཉེས་པར་བྱེད་པའི་མཆོད་པ་མ་ཡིན་ཏེ། ཀུན་སློང་ཆགས་པ་དང་རྗེས་སུ་འབྲེལ་བའི་ཕྱིར།
དཔེ་དེ་བཞིན་དུ་གཡུལ་ངོར་བདག་གི་སྲོག་ཡོངས་སུ་གཏོང་ན་མཆོད་པ་སྙམ་དུ་སེམས་སམ་ཅི་སྟེ། སྐྱེས་བུ་དམ་པ་མཉེས་པར་བྱེད་པའི་མཆོད་པ་མིན་ཏེ། ཞེ་སྡང་གིས་ཀུན་ནས་བསླངས་པས་བསོད་ནམས་མིན་པའི་གཞི་ཡིན་པའི་ཕྱིར་རོ། ། དེའི་ཕྱིར་གཡུལ་ངོར་ཤི་བ་མཐོ་རིས་སུ་འགྲོ་ཞེས་འདོད་པ་དེ་ནི་རིགས་པ་མིན་ནོ། ། གལ་ཏེ་རྒྱལ་པོ་འཇིག་རྟེན་གྱི་མགོན་ཉིད་བྱེད་པ་གང་ཡིན་པ་དེ་ཉིད་འདིའི་དགའ་བའི་རྒྱུ་མཆོག་ཏུ་གྱུར་པ་ཡིན་པས་ཆོས་གཞན་ཅི་བྱ་ཞེ་ན། བདག་ཉིད་ལ་ཆགས་པ་ཡོངས་སུ་མ་བཏང་བ་སུ་ཞིག་མགོན་བྱེད་པ་དེ་ཡིས་དགའ་བར་འགྱུར་ཏེ་དགའ་བར་མི་རིགས་ཏེ། འཇིག་རྟེན་ནི་རྒྱལ་པོའི་མགོན་དང་བཅས་པས་ནོར་བསྲུང་བའི་དོན་དུ་མི་རིགས་པ་སྤངས་ནས་རིགས་པའི་ལམ་ལ་འཇུག་ཀྱང་རྒྱལ་པོ་ཁྱོད་ལ་རྗེས་སུ་སྟོན་པ་པོ་མགོན་འགའ་ཡང་ཡོད་པ་མིན་པའི་ཕྱིར་དང་། མགོན་མེད་པ་ཡང་མཆོག་ཏུ་རྒུད་པ་རྣམས་ཀྱི་གཞི་ཡིན་པའི་ཕྱིར་ཏེ། རང་ཡན་དུ་གྱུར་ཅིང་རྗེས་སུ་འཆོས་པ་པོ་དང་བྲལ་བས་མི་རིགས་པ་ལ་འཇུག་པའི་ཕྱིར། གལ་ཏེ་ཆད་པ་ཞན་པའི་རྒྱལ་པོ་ལ་གྲགས་པར་མི་འགྱུར་བས་ཆད་པ་དྲག་པོ་བྱས་ན་ནི་ཤི་ཡང་གྲགས་པ་རྗེས་སུ་འཇུག་པའི་ཕྱིར་རྒྱལ་པོས་གཞན་གྱི་སྐེ་གཅོད་པ་སོགས་ཀྱི་ཆད་པ་དྲག་པོ་ཅན་དུ་བྱ་དགོས་སོ་ཞེ་ན།
གྲགས་པའི་དོན་དུ་ཆད་པ་གཅོད་པའི་བསོད་ནམས་མིན་པ་བྱེད་པ་དོན་མེད་དེ། རྒྱལ་པོ་ཤི་བར་གྱུར་པ་ལའང་། གྲགས་པ་དོན་མེད་པའི་ཕྱིར་ཏེ། གྲགས་པས་སྡིག་པ་སེལ་བའི་ཡོན་ཏན་འགའ་ཡང་མི་འབྱུང་བའི་ཕྱིར་དང་། ཡོན་ཏན་མེད་པ་ཅི་སྟེ་མེད་དེ། གྲགས་པའི་རྒྱུ་ཅན་གྱི་བརྩེ་བ་མེད་པ་དང་། མཐུ་དང་འཇབ་བུས་རྐུ་བ་སོགས་ཀྱི་ཡོན་ཏན་མེད་པའི་ཚོགས་དུ་མ་ཡོད་པའི་ཕྱིར། གལ་ཏེ་གྲགས་པ་ལ་ཡོན་ཏན་མེད་པ་མ་གྲུབ་སྟེ། འཇིག་རྟེན་ཇི་སྲིད་གནས་ཀྱི་བར་དུ་བདག་ངན་སོང་དུ་ལྟུང་བ་མེད་པའི་ཆོས་ཅན་དུ་འགྱུར་བའི་ཕྱིར་ཞེ་ན། འོ་ན་ཁྱི་འཚེད་པ་ལའང་སྡིག་པ་འཁྲུད་ཅིང་དག་པར་བྱེད་པར་འགྱུར་ཏེ།
ཁྱི་རྣམས་ལ་བརྗིད་དང་ལྡན་པ་ཉིད་ཀྱིས་གྲགས་པ་ཆེན་པོ་ཡོད་པའི་ཕྱིར། དགུ་པ་ལ། དབང་ཕྱུག་བསོད་ནམས་ལས་བྱུང་བས་གཞན་ལ་ཡང་མཚུངས་པ་དང་། རིགས་ཀྱི་དབྱེ་བ་ངོ་བོ་ཉིད་ཀྱིས་མ་གྲུབ། དབང་ཕྱུག་དོན་དུ་གཉེར་བྱ་མིན་པས་དྲེགས་པ་མི་རིགས། དབང་ཕྱུག་གི་རྒྱུ་ཅན་གྱི་ང་རྒྱལ་སྤོང་བའི་ཐབས་བསྟན་པ་དང་བཞི་ལས། དང་པོ་ནི། གལ་ཏེ་རིགས་དང་ལྡན་པའི་རྒྱལ་བུ་ཁོ་ན་རྒྱལ་ཐབས་ལ་འོས་ཀྱི་གཞན་མིན་པའི་ཕྱིར་རྒྱལ་པོ་འདིའི་རྒྱགས་པར་རིགས་ཞེ་ན། རྒྱལ་པོ་ཁོ་ན་རྒྱལ་ཐབས་ལ་འོས་ཀྱི་དམངས་རིགས་ལ་སོགས་པའི་སྐྱེས་བུ་གཞན་འདི་ནི་རྒྱལ་སྲིད་ཀྱི་དབང་ཕྱུག་གི་རྟེན་མིན་ཞེས་བརྗོད་པ་ལ་རྒྱུ་མཚན་ཡང་དག་བརྗོད་པར་རྙེད་པ་མིན་ཏེ། གང་གི་ཚེ་རྒྱལ་པོ་ཀུན་གྱི་རྒྱལ་སྲིད་ཀྱི་དབང་ཕྱུག་ཉིད་སྦྱིན་སོགས་ཀྱི་བསོད་ནམས་ཀྱིས་སྐྱེད་པའི་ཕྱིར་དང་།
སྐྱེས་བུ་འདི་ཡང་བསོད་ནམས་ཀྱི་རྟེན་མིན་ཞེས་བརྗོད་པར་མི་ནུས་པ་དེའི་ཚེ་དེའི་ཕྱིར་རོ་དེས་ན་རྒྱགས་པ་བསྐྱེད་པར་མི་རིགས་ཏེ། རྒྱལ་སྲིད་ཐུན་མོང་བ་ཡིན་པའི་ཕྱིར། གཉིས་པ་ནི། གལ་ཏེ་རྒྱལ་སྲིད་ཡོངས་སུ་སྐྱོང་པ་ནི། རྒྱལ་རིགས་ཁོ་ན་ལ་བཤད་ཀྱི་རིགས་གཞན་གསུམ་ལ་མིན་པའི་ཕྱིར་རྒྱལ་པོ་འདི་རྒྱགས་པར་རིགས་ཞེ་ན། སེམས་ཅན་ཐམས་ཅད་ལ་དང་པོ་ནས་ངོ་བོ་ཉིད་ཀྱིས་གྲུབ་པའི་རིགས་ལ་དབྱེ་བ་ཡོད་པ་མིན་ཏེ། རང་རང་གི་འཚོ་བའི་ཐབས་སོ་ཅོག་ཇི་སྙེད་ཡོད་པ་ལའང་འཇིག་རྟེན་ན་རིགས་ཞེས་ཐ་སྙད་བྱས་པ་ཙམ་ཡིན་པ་དེས་ན་དེ་དེའི་ཕྱིར་རོ། ། འཛིན་བཅས་རྣམས་ཀྱི་ཞིང་དཔོན་བཏབས། ཞེས་པ་ལྟར། བསྐལ་པ་དང་པོའི་དུས་སུ་འབྲས་ཀྱི་དྲུག་ཆ་བཏབ་ནས་ཞིང་སྲུང་གི་དཔོན་པོར་བསྐོས་པ་ལ་རྒྱལ་རིགས།
དབང་པོ་དུལ་བར་འདོད་ཅིང་ཁྱིམ་ལས་ཕྱིར་བྱུང་སྟེ། དགོན་པའི་གནས་སུ་གནས་པ་འགའ་ཞིག་ལ་བྲམ་ཟེ་དང་། རྒྱལ་པོའི་བཀའ་བཞིན་དུ་བྱེད་པ་རྣམས་ལ་རྗེ་རིགས་དང་། རྨོ་བ་ལ་སོགས་པའི་ལས་ངན་པ་ལ་སྤྱོད་པ་རྣམས་ལ་དམངས་རིགས་སུ་བརྡ་བྱས་པ་ཕྱིན་ཆད་རིགས་བཞིའི་དབྱེ་བ་བྱུང་བ་ཙམ་ཡིན་པའི་ཕྱིར། གལ་ཏེ་བྲམ་ཟེ་ལ་སོགས་པའི་རིགས་བཞི་གནས་པ་དེའི་ཕྱིར། སེམས་ཅན་ལ་རིགས་ཐ་དད་པ་ཡོད་ཅེ་ན། སྔར་དེའི་རིགས་ཡོད་དུ་ཆུག་ཀྱང་ད་ལྟ་རྒྱལ་རིགས་ཞེས་བྱ་བ་སྔར་གྱི་རིགས་རྒྱུད་ལས་རྒྱུན་མ་ཆད་པ་འགའ་ཡང་ཡོད་པར་མ་ངེས་ཏེ། སྔར་རྒྱལ་རིགས་བྱུང་བའི་འདས་དུས་ཤིན་ཏུ་རིང་བ་དང་། རིགས་རྒྱུད་སྤེལ་བ་ཡང་མི་མོ་ལ་རག་ལས་ཤིང་། དེ་རྣམས་ཀྱང་ཡིད་གཡོ་བག་ཅན་ཡིན་པས་རུས་གཞན་དང་ཕྲད་པ་ལས་བུ་ཚ་དག་སྐྱེས་ཏེ།
རིགས་ཡང་དག་པར་སུན་ཕྱུང་བར་འགྱུར་བའི་ཕྱིར་རོ། ། དེང་སང་གི་རྒྱལ་པོ་ཕལ་ཆེ་བ་ནི་དམངས་རིགས་ཀྱི་སྐྱེ་གནས་ཅན་ཡིན་པས་དེ་དག་གིས་རྒྱགས་པ་ཡང་མི་རིགས་སོ། ། གལ་ཏེ་རིགས་ཀྱིས་རྒྱལ་རིགས་སུ་མི་འགྱུར་ནའང་། སྐྱེ་དགུ་སྐྱོང་བའི་ལས་ཀྱིས་རྒྱལ་རིགས་སུ་འགྱུར་རོ་ཞེ་ན། འོ་ན་སྦྱིན་སྲེག ཚངས་སྐུད་ལུས་ལ་འདོགས་པ་ལ་སོགས་བྲམ་ཟེའི་ལས་བྱས་པ་ཉིད་ཀྱིས་དམངས་རིགས་ཀྱང་བྲམ་ཟེར་རྒྱུ་མཚན་གང་གིས་འགྱུར་བ་མིན་པར་སེམས་ཏེ། སྐྱེ་དགུ་སྐྱོང་བའི་ལས་ཀྱིས་དམངས་རིགས་ཀྱང་རྒྱལ་རིགས་སུ་འགྱུར་བའི་ཕྱིར་དང་། དེ་གཉིས་རྒྱུ་མཚན་མཚུངས་པའི་ཕྱིར་རོ། ། དེས་ན་རིགས་ནི་ཕ་རོལ་དང་ཚུ་རོལ་ལྟར་ངོ་བོ་ཉིད་ཀྱིས་གྲུབ་པ་འགའ་ཡང་ཡོད་པ་མ་ཡིན་ནོ། གསུམ་པ་ནི།
གལ་ཏེ་རྒྱལ་སྲིད་ཀྱི་དབང་ཕྱུག་ཆེན་པོས་སྐྱེ་བོ་ཕལ་མོ་ཆེ་ལ་འགེང་ནུས་པའི་ཕྱིར། རྒྱལ་པོས་ཆེས་ཕྱུག་པར་བྱ་དགོས་སོ་ཞེ་ན། གཞན་ལ་དབང་ཕྱུག་འགེང་པ་ཙམ་གྱི་དོན་དུ་དབང་ཕྱུག་དོན་དུ་གཉེར་བྱ་མིན་ཏེ། དབང་ཕྱུག་ནི་སྐྱེ་བ་ཕྱི་མར་སྡུག་བསྔལ་གྱིས་འཇོམས་པའི་རྒྱུར་གྱུར་པའི་མི་དགེ་བའི་གཞིར་འགྱུར་བའི་ཕྱིར་དང་། མཁས་པ་སུ་ཞིག་གཞན་ལ་ཕན་འདོགས་པ་ཆུང་ངུའི་དོན་དུ། ཕྱི་མར་བདག་ཉིད་སྡུག་བསྔལ་གྱིས་འཇོམས་པར་བྱེད་དེ་མི་བྱེད་པའི་ཕྱིར། རྟགས་དང་པོ་གྲུབ་སྟེ། དུས་རིང་པོར་བསགས་པའི་དབང་ཕྱུག་ཆེན་པོས་སྐྱེ་བོ་ཕལ་མོ་ཆེ་ལ་འགེང་ནུས་ཀྱང་། དེ་ནི་སྐྱེ་བོ་ཕལ་མོ་ཆེ་གཟིར་བ་མེད་པར་བསྒྲུབ་མི་ནུས་ཤིང་། སྐྱེ་བོ་ཕལ་མོ་ཆེ་གཟིར་བས་ཀྱང་ངེས་པར་སྡིག་པ་ཆེན་པོར་འགྱུར་ལ།
རྒྱལ་པོའི་སྡིག་པའི་རྣམ་སྨིན་ལ་དབང་ཕྱུག་ལྟར། འགེང་པ་ཡོད་པ་མ་ཡིན་པས་བདག་ཉིད་གཅིག་པུ་ལ་སྨིན་པའི་ཕྱིར་རོ། ། བཞི་པ་ནི། དབང་ཕྱུག་ལ་གནས་པའི་རྒྱལ་པོས་གདོན་མི་ཟ་བར་ང་རྒྱལ་བྱ་དགོས་སོ། ། ཞེ་ན། དབང་ཕྱུག་གིས་སྐྱེད་པའི་ང་རྒྱལ་ཞི་བར་འདོད་པའི་དམ་པ་དག་གིས་རང་དང་མཉམ་པ་དང་། ཁྱད་པར་དུ་འཕགས་པའི་ཕ་རོལ་ནུས་ལྡན་ཏེ་འབྱོར་པ་ཅན་དག་ལ་བལྟ་བར་བྱ་སྟེ། དེ་ལྟར་བྱས་པས་དེ་འདྲའི་ང་རྒྱལ་དམ་པ་དེའི་སྙིང་ལ་མི་གནས་ཤིང་མི་འབྱུང་བའི་ཕྱིར་ཏེ། དེ་འདྲའི་ང་རྒྱལ་ནི་བདག་ཉིད་གཞན་པས་མཆོག་ཏུ་གྱུར་བ་མཐོང་བ་ལས་འགྱུར་བའི་ཕྱིར། དེའི་ཕྱིར་འགྲོ་བ་ལ་ཕན་པ་བསྐྱེད་པར་འདོད་པས་འགྲོ་བ་གཞན་ལ་ང་རྒྱལ་སྤངས་ཏེ་བླ་མའམ།
རྗེའུ་བཞིན་དུ་ཁྱད་དུ་བསད་པར་མི་བྱའོ། ། དེའི་ཕྱིར་དེ་ལྟར་བྱེད་པ་ན་ཕུན་སུམ་ཚོགས་པ་ཐམས་ཅད་ཀྱི་སྣོད་དུ་འགྱུར་ཏེ། འགྲོ་བ་མཐའ་དག་མགུ་བར་བྱེད་པར་ཞུགས་པའི་ཕྱིར། གཉིས་པ་ནི། རྣལ་འབྱོར་སྤྱོད་པ་བཞི་བརྒྱ་པ་ལས་བདག་ཏུ་འཛིན་པ་སྤངས་པའི་ཐབས་བསྟན་པ་སྟེ་རབ་ཏུ་བྱེད་པ་བཞི་པའི་ཚིག་དོན་བཤད་ཟིན་ཏོ།། ༈ །།གཉིས་པ་བྱང་སེམས་ཀྱི་སྤྱོད་པ་བསྟན་པ་ལ། རབ་བྱེད་ཀྱི་གཞུང་བཤད། རབ་བྱེད་ཀྱི་མཚན་བསྟན་པ་གཉིས་ཀྱི། དང་པོ་ལ། སྤྱོད་པས་འབྲས་བུ།
དེའི་རྒྱུ་བྱང་སེམས་ཀྱི་སྤྱོད་པ། དེས་འབྲས་བུ་དེ་འཐོབ་པའི་འཐད་པ་དང་གསུམ་གྱི། དང་པོ་ནི། ཡིད་དུ་འོང་བས་ན་རིན་པོ་ཆེ་དང་འདྲ་བ། བརྗོད་བྱ་འཇིག་རྟེན་གྱི་དེ་ཁོ་ན་ཉིད་གསལ་བར་བྱེད་པ། བྱེད་ལས་འདོད་ཆགས་དང་བྲལ་བའི་རྒྱུར་གྱུར་པའི་ལེགས་པར་བཤད་པ་བཤད་མ་ཐག་པ་བཞི་པོ་འདི་དག་གང་ལས་རྙེད་ཅེ་ན། སངས་རྒྱས་བཅོམ་ལྡན་འདས་ལས་སོ། ། དེ་ཅི་འདྲ་བ་ཞིག་ཅེ་ན། ཐུགས་རྗེ་ཆེན་པོས་ནོན་པས་འགྲོ་བ་མ་ལུས་པའི་དོན་བསྒྲུབ་པ་ལྷུར་མཛད་པ་ཞིག་སྟེ། འདི་ལྟར།
སངས་རྒྱས་རྣམས་ཀྱི་ལུས་ངག་གི་གཡོ་བ་ནི་སེམས་ཅན་ལ་ཕན་པའི་རྒྱུ་མེད་པ་འགའ་ཡང་ཡོད་པ་མིན་ཏེ། དེའི་འགྲོ་འཆག་གི་སྤྱོད་ལམ་ཇི་སྙེད་པ་ཐམས་ཅད་ནི་ནམ་མཁའི་མཐས་གཏུགས་པའི་སེམས་ཅན་རྣམས་ལ་གནས་སྐབས་དང་མཐར་ཐུག་གི་ཕན་འདོགས་པའི་སླད་ཁོ་ནར་ཡང་དག་པར་འབྱུང་བའི་ཕྱིར། དེར་མ་ཟད་སྐུལ་བར་བྱེད་པའི་སེམས་ལ་མི་ལྟོས་པར་ངང་གིས་འབྱུང་ཞིང་བལྟམས་པ་ནས་བཟུང་སྟེ། མྱ་ངན་ལས་འདས་པའི་བར་དུ་ཉིན་མཚན་དུ་རྗེས་སུ་འཇུག་པའི་དབུགས་ཀྱང་དོན་མེད་པར་འཇུག་པ་མིན་ཏེ། དེ་ཡང་དེ་རྣམས་ལ་ཕན་པའི་སླད་ཁོ་ནར་རབ་ཏུ་འཇུག་པའི་ཕྱིར། ཇི་སྐད་དུ། ཏིང་ངེ་འཛིན་རྒྱལ་པོ་ལས། འོད་ཟེར་བརྒྱ་སྟོང་དཔག་ཏུ་མེད་པ་དག ། ཆོས་ཀྱི་རྒྱལ་པོའི་ཞབས་ཀྱི་མཐིལ་ནས་བྱུང་། ། སེམས་ཅན་དམྱལ་བ་ཐམས་ཅད་བསིལ་བར་གྱུར། །
སྡུག་བསྔལ་མེད་པར་བྱས་ཏེ་བདེ་བ་མྱོང་། ། ཞེས་སོགས་རྒྱས་པར་གསུངས་ཤིང་། དེ་བཞིན་དུ། དབུགས་དག་ཆར་གྱི་སྤྲིན་དུ་གྱུར་ནས་ཆར་གྱི་རྒྱུན་གྱིས་དམྱལ་པའི་མེ་བསིལ་བར་བྱས་ནས་དེ་དག་སངས་རྒྱས་ལ་དད་དེ། ཐར་པའི་ས་བོན་བསྐྱེད་པས་རིམ་གྱིས་བྱང་ཆུབ་ཐོབ་པར་རྒྱ་ཆེར་གསུངས་པ་ལྟ་བུའོ། མཛད་པ་དེའི་བྱེད་པ་ནི་འཇིག་རྟེན་ཀུན་ལ་གནོད་པའི་རྒྱུ་མཐར་ཐུག་པ་ནི་འཆི་བདག་ཡིན་ཏེ། འཆི་བདག་དངོས་ལྟ་ཞོག་དེའི་སྒྲ་ཙམ་གྱིས་ཀྱང་འཇིག་རྟེན་ལ་འཇིགས་པ་སྐྱེད་པའི་ཕྱིར་དཔེ་ཇི་ལྟ་བ་དེ་བཞིན་དུ་ཀུན་མཁྱེན་གྱིས་སེམས་ཅན་ཐམས་ཅད་འཆི་བའི་མཐར་ཐུག་པའི་འཇིགས་པ་ཐམས་ཅད་ལས་སྐྱོབ་པར་བྱེད་དེ། ཀུན་མཁྱེན་དངོས་ཀྱི་ལྟ་ཞོག་དེའི་སྒྲ་འདིས་ནི་དེ་གང་གི་ཐོས་པའི་སེམས་ཅན་རྣམས་འཆི་བདག་ལ་ཡང་འཇིགས་པ་སྐྱེད་པ་སྟེ་འཆི་བདག་གི་འཇིགས་པ་ལས་སྐྱོབ་པར་བྱེད་པའི་ཕྱིར་ཏེ། བཅོམ་ལྡན་འདས་ཀྱིས་གང་དག་ངའི་མཚན་ཐོས་པར་གྱུར་པ་དེ་དག་ཐམས་ཅད་ཀྱང་ཐེག་པ་གསུམ་ལས། ཐེག་པ་གང་ཡང་རུང་བ་ཞིག་གིས་ཡོངས་སུ་མྱ་ངན་ལས་འདའ་བར་འགྱུར་རོ་ཞེས་ཇི་སྐད་གསུངས་པ་ལྟ་བུའོ། །
དེ་ལ་དོགས་པ་སྤངས་པའི་སྒོ་ནས་མཁྱེན་པ་བཤད་པ་ནི། གལ་ཏེ་སངས་རྒྱས་ནི་ཐམས་ཅད་མཁྱེན་པར་མི་རིགས་ཏེ། འཇིག་རྟེན་རྟག་པ་དང་མི་རྟག་པ་ལ་སོགས་པ་དྲི་བ་བཅུ་བཞི་ལ་ལན་ལུང་དུ་མ་བསྟན་པའི་ཕྱིར་ཞེ་ན། ཐུབ་པས་མཐའ་ལྡན་སོགས་ལུང་དུ་མ་བསྟན་པ་དེ་ཀུན་མཁྱེན་མིན་ཞེས་བྱ་བ་ལ་རྒྱུ་ཅི་ཡོད་དེ། རྒྱུ་མཚན་ཡང་དག་མིན་ཏེ། བསྟན་ན་མི་ཕན་ཞིང་གནོད་པར་གཟིགས་ནས་ལུང་དུ་མ་བསྟན་པ་ཉིད་ཀྱིས་དེ་ཀུན་མཁྱེན་དུ་གྲུབ་པའི་ཕྱིར་ཏེ། དེ་ཉིད་ཀྱིས་དེ་ལ་སེམས་ཅན་ལ་ཕན་པའི་རྒྱུ་མཛད་པར་འོས་པ་དང་། གསུང་བྱ་དང་། སེམས་ཅན་ལ་མི་ཕན་པ་མཛད་བྱ་མིན་པ་དང་། གསུང་བྱ་མ་ཡིན་པ་མཁྱེན་པའི་མཁྱེན་པ་མངའ་བ་གྲུབ་པ་དེས་ནའོ། །
གཉིས་པ་ལ། ཐམས་ཅད་དགེ་ལེགས་སུ་འགྱུར་བའི་སྒོ་ནས་སྤྱོད་པ་ལ་སྤྱིར་བསྔགས། བསམ་པ་སེམས་བསྐྱེད་ལ་བྱེ་བྲག་ཏུ་བསྔགས། སྦྱོར་བ་སྤྱོད་པ་ལ་ཇི་ལྟར་སློབ་པའི་ཚུལ། བསམ་སྦྱོར་དང་ལྡན་པའི་རྒྱལ་སྲས་ཀྱི་ཆེ་བ་བརྗོད་པ་དང་བཞི་ལས། དང་པོ་ནི། འདིའི་ཕྱིར་ཡང་འདི་ནི་དེ་ལྟར་ཡིན་ཏེ། སྒོ་གསུམ་གྱི་ལས་ཀུན་ལ་ཡིད་དོན་པོར་ཏེ་གཙོ་བོར་བསྒྲུབ་པར་བྱ་བ་ཡིན་ཏེ། ཀུན་སློང་གི་བསམ་པ་དགེ་མི་དགེ་མ་གཏོགས་པར་འགྲོ་བ་དང་། འོང་བ་སོགས་ལ་བསོད་ནམས་དང་མི་དགེ་བ་ལ་སོགས་པར་འགྱུར་བ་མ་མཐོང་པའི་ཕྱིར་ཏེ།
ཚུལ་མིན་ཡིད་བྱེད་ཀྱི་སྒོ་ནས་གསོད་སེམས་དང་། སྤོང་སེམས་མེད་པར་འགྲོ་བ་དང་། མཚོན་ཆ་ལེན་པ་སོགས་ལ་སྲོག་གཅོད་པ་དང་དེ་སྤོང་བའི་མི་དགེ་བ་སོགས་སུ་མི་འགྱུར་ཞིང་། ཡོད་ན་འགྱུར་བའི་ཕྱིར། དེ་ཉིད་ཀྱི་ཕྱིར། བསམ་པ་ལ་དབང་ཐོབ་པའི་བྱང་ཆུབ་སེམས་དཔའ་ལ་སྐྱེས་བུ་གཞན་ལ་དགེ་བའམ་མི་དགེ་བར་འགྱུར་བའི་གཞིར་གྱུར་པའི་ལུས་ངག་གི་སྤྱོད་པ་ཐམས་ཅད་དགེ་ལེགས་ཉིད་དུ་འགྱུར་བ་ཡིན་ཏེ། གང་གི་ཕྱིར་ཡིད་བྱང་སེམས་དེའི་དབང་དུ་གྱུར་པའི་ཕྱིར་རོ། ། གཉིས་པ་ལ། རང་སེམས་བསྐྱེད་པའི་ཕན་ཡོན། གཞན་སེམས་བསྐྱེད་ལ་འགོད་པའི་ཕན་ཡོན་གཉིས་ཀྱི།
དང་པོ་ནི། བྱང་ཆུབ་སེམས་དཔའ་དོན་དམ་པའི་བྱང་ཆུབ་ཀྱི་སེམས་དང་པོ་བསྐྱེད་པའི་བསོད་ནམས་ནི་ས་སྟེང་གི་སྐྱེ་བོ་ཐམས་ཅད་འཁོར་ལོས་བསྒྱུར་བ་ཉིད་དུ་འགྱུར་བ་དེ་དག་གི་བསོད་ནམས་ལས་ཀྱང་ཁྱད་པར་དུ་འཕགས་ཏེ། དེ་ནི་འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པ་ཐམས་ཅད་ཀྱི་རྒྱུའི་ངོ་བོར་གནས་པས་འཁོར་བ་ཇི་སྲིད་བར་འགྲོ་བ་མཐའ་དག་རྗེས་སུ་བཟུང་བའི་གནས་ཡིན་པའི་ཕྱིར་དང་། ཕྱི་མ་ནི་དུས་དང་གང་ཟག་དང་འབྲས་བུའང་ཉི་ཚེ་བ་ཡིན་པའི་ཕྱིར། གཉིས་པ་ནི། རྒྱུ་རིན་པོ་ཆེའི་རང་བཞིན་གྱི་དེ་བཞིན་གཤེགས་པའི་རིང་བསྲེལ་གྱི་སྙིང་པོ་ཅན་གྱི་མཆོད་རྟེན་རྒྱ་འཕང་སྟོང་གསུམ་དང་། འོག་མིན་གྱི་འཇིག་རྟེན་ཇི་སྙེད་པ་དེ་སྙེད་ཀྱིས་མཐོ་བ་བྱས་ལ། དུས་བསྐལ་པའི་བར་དུ་མཆོད་པ་སྣ་ཚོགས་ཀྱིས་མཆོད་པ་བས་ཀྱང་། སེམས་ཅན་གཅིག་བྱང་ཆུབ་ཏུ་སེམས་བསྐྱེད་དུ་བཅུག་སྟེ་བཏུལ་བ་ནི་མཆོག་ཏུ་བཀྲབས་པར་བརྗོད་པ་ཡིན་ཏེ། སྔ་མ་ནི་བཅོམ་ལྡན་འདས་ཀྱི་སྤུར་ཡོངས་སུ་སྦྱོང་བ་ལ་འཇུག་པ་ཙམ་ཡིན་ལ།
ཕྱི་མ་ནི་དམ་པའི་ཆོས་ཡུན་རིང་དུ་གནས་པར་བྱ་བའི་ཕྱིར་སངས་རྒྱས་ཀྱི་གདུང་རྒྱུན་མི་ཆད་པར་བྱ་བའི་དོན་དུ་ཡིན་པའི་ཕྱིར། འདིར་བཤད་པ། གང་ཕྱིར་འཇིག་རྟེན་མཐར་ཐུག་པར། ། དཀོན་མཆོག་གསུམ་རྒྱུན་མི་གཅོད་ཕྱིར། ། རྒྱུད་ཀྱི་ས་བོན་བཏབ་གྱུར་པ། ། དེ་ཕྱིར་དེ་ཡི་བསོད་ནམས་ཆེ། ། གསུམ་པ་ལ། སྲི་ཞུ་བྱ་བ། དེའི་ལོག་སྒྲུབ་ཀྱིས་བཟོད་པ། བཀྲི་བའི་རིམ་པ་ལ་མཁས་པ།
མཁས་པ་དེའི་ཕན་ཡོན། གཞན་ལ་མི་འཇུག་པའི་ཉེས་དམིགས། དེ་ཐམས་ཅད་སྙིང་རྗེ་ལ་ལྟོས་པར་བསྟན་པ་དང་དྲུག་ལས། དང་པོ་ནི། དེའི་ཕྱིར། དེས་ཆེས་ཐོག་མར་སློབ་མ་དེ་ལ་ཕན་པར་འདོད་པའི་བླ་མ་ཡིས་སློབ་མ་ལ་རང་གི་རྗེ་བོའི་ཚུལ་གྱིས་སྲི་ཞུ་བྱ་སྟེ། གང་གི་ཕྱིར་སློབ་མ་དེས་ཕན་པའི་རྒྱུ་བླ་མ་ལ་བཀུར་སྟི་བྱའོ་སྙམ་དུ་མི་ཤེས་པ་དེའི་ཕྱིར་སློབ་མ་ཞེས་བྱ་བར་འཇོག་པའི་ཕྱིར། གཉིས་པ་ནི། ནད་པ་ཁྲོ་ཡང་འབྱུང་པོའི་གདོན་གྱིས་བཟུང་བ་ལ་སྨན་པ་འཛངས་པ་འཁྲུག་པ་མིན་ཏེ། ཁྲོ་བ་གདོན་གྱི་སྐྱོན་ཡིན་གྱི་ནད་པའི་སྐྱོན་མིན་པར་མཐོང་ནས་དེ་དེ་དང་བྲལ་ཐབས་ལ་ཞུགས་པའི་ཕྱིར།
དཔེ་དེ་ལྟར་ཐུབ་པ་བཅོམ་ལྡན་འདས་ཀྱིས་ཀྱང་། སེམས་ཅན་ཉེས་པ་བྱེད་པ་དེ་དག་ཁྲོ་བའི་གནས་སུ་གཟིགས་པ་མིན་ཏེ། ཉེས་པ་ནི་ཉོན་མོངས་དག་གི་སྐྱོན་ཡིན་པར་གཟིགས་ཀྱི་ཉོན་མོངས་དང་འབྲེལ་བའི་གང་ཟག་གི་སྐྱོན་དུ་གཟིགས་པ་མིན་པས་གདུལ་བྱ་ཉོན་མོངས་པ་དང་བྲལ་བའི་ཐབས་ལ་ཞུགས་པའི་ཕྱིར། དཔེར་ན་སེང་གེས་མཚོན་འཕེན་པ་པོ་ལ་བསྣུན་གྱི་མཚོན་ལ་མིན་པ་བཞིན་ནོ། ། གསུམ་པ་ནི། དེའི་ཕྱིར་སློབ་མ་ལ་རྗེས་སུ་སྟོན་པར་འདོད་པའི་སློབ་དཔོན་གྱིས་གདུལ་བྱ་གང་ཞིག་སྦྱིན་སོགས་གང་དང་གང་ལ་དགའ་བའི་གདུལ་བྱ་དེའི་སྦྱིན་སོགས་དེ་དེ་སྔར་དཔྱད་ཅིང་བསྟན་པར་བྱ་བ་ཡིན་ཏེ། དེ་དེའི་སྣོད་ཡིན་པས་དེ་ལ་ཕན་འདོགས་པའི་ཕྱིར། དཔེར་ན། ལོངས་སྤྱོད་འདོད་པ་ལ་སྦྱིན་པ་དང་། མཐོ་རིས་འདོད་པ་ལ་ཚུལ་ཁྲིམས།
གཟུགས་བཟང་པོ་འདོད་པ་ལ་བཟོད་པའི་གཏམ་ལྟ་བུའོ། ། དམ་པའི་ཆོས་ཟབ་མོ་ཡིན་ཡང་མི་མོས་པ་ལ་དེ་བསྟན་པར་བྱ་བ་མིན་ཏེ། དེ་ནི་དེའི་སྣོད་མིན་པས་བསྟན་ན་ཉམས་པར་འགྱུར་བའི་ཕྱིར། ཅིས་ཀྱང་ནི་ངེས་བཟུང་ངོ་། ། དཔེར་ན། སེར་སྣ་ཅན་ལ་སྦྱིན་པ་དང་། ཚུལ་ཁྲིམས་འཆལ་བ་ལ་ཚུལ་ཁྲིམས་དང་། ཁྲོ་བ་ཅན་ལ་བཟོད་པའི་གཏམ་གྱིས་མི་དགའ་བ་ལྟ་བུའོ། ། ཉེས་པ་ལས་བཟློག་ཏུ་ཟིན་ཀྱང་ཡང་དང་ཡང་དུ་བསྟེན་པ་དག་ལ་ནི། བྱང་ཆུབ་སེམས་དཔས་ཆེས་ཤིན་ཏུ་སྙིང་བརྩེ་བར་བྱ་བ་ཡིན་ཏེ།
ཇི་ལྟར་མ་ནི་བུ་ལ་བརྩེ་ཞིང་ཁྱད་པར་དུ་ནད་ཀྱིས་ཐེབས་པའི་བུ་ལ་གདུང་བར་འགྱུར་ཏེ། དེ་སྡུག་བསྔལ་གྱི་རྒྱུ་ལ་ལྷག་པར་གནས་པའི་ཕྱིར་རོ། ། དེ་བཞིན་དུ་བྱང་ཆུབ་སེམས་དཔའ་ཡང་སྤྱིར་སེམས་ཅན་ལ་བརྩེ་ཞིང་དམ་པར་མིན་ལ་ཁྱད་པར་དུ་ཡང་བརྩེ་སྟེ། དེ་གཞན་སྡུག་བསྔལ་ལས་སྐྱོབ་པར་འདོད་ཅིང་། དེ་ནི་ཉོན་མོངས་པ་དང་ངན་འགྲོ་ལ་སོགས་པ་བྱུང་བ་དང་འབྱུང་བར་འགྱུར་བའི་སྡུག་བསྔལ་གྱིས་ཤིན་ཏུ་སྡུག་བསྔལ་བའི་ཕྱིར། སྙིང་རྗེ་ཆེན་པོའི་དབང་དུ་གྱུར་ཅིང་། གདུལ་བྱའི་བསམ་པ་དང་། མོས་པ་དང་། དབང་པོ་ཐ་དད་པ་མཁྱེན་པས་གདུལ་བྱ་འདུལ་བའི་ཐབས་རིག་པའི་བྱང་སེམས་དེ་གདུལ་བྱ་ང་རྒྱལ་ཅན་ལ་ལའི་སློབ་མ་བྱས་ནས་འདུལ་བར་འགྱུར་བ་དང་། རང་ཉིད་དམན་པར་འཛིན་པའི་སློབ་མ་ལ་ལའི་བླ་མར་གྱུར་པའི་སྒོ་ནས་རྗེས་སུ་སྟོན་པར་བྱེད་དགོས་ཏེ།
ཐབས་ཀྱི་རྣམ་པ་སྣ་ཚོགས་ཀྱིས་དེ་ཉིད་མ་རྟོགས་པའི་སེམས་ཅན་ལ་དེ་ཉིད་རྟོགས་པར་བྱེད་དགོས་པའི་ཕྱིར་དང་། ང་རྒྱལ་གྱིས་ཁེངས་པ་ནི་བླ་མ་དེ་ལ་བསྙེན་བཀུར་མི་བྱེད་པས་དེའི་སློབ་མ་ཉིད་དུ་རྗེས་སུ་འཇུག་དགོས་པའི་ཕྱིར། བཞི་པ་ནི། དེའི་ཕྱིར། བྱང་སེམས་སེམས་ཅན་ཡོངས་སུ་སྨིན་པ་འཕེལ་བ་ལས་ཡིན་དང་། ཇི་ལྟར་ཏེ་དཔེར་ན། སྨན་པ་གསོ་དཔྱད་ལ་ཤིན་ཏུ་མཁས་པར་གྱུར་པས་ནད་པ་བསྒྲུབ་ཏུ་མེད་དེ་གསོ་རུང་མིན་པ་དཀོན་ཏེ། དེ་ནི་ནད་དང་དེའི་རྒྱུ་དང་སྨན་སོགས་ལ་ཤིན་ཏུ་མཁས་པས་རང་ལ་བསྟེན་པའི་ནད་པ་དེའི་ནད་ཀྱི་ཟུག་རྔུ་ཐམས་ཅད་འབྱིན་ནུས་པའི་ཕྱིར། དེ་བཞིན་དུ། ཐབས་ལ་མཁས་པའི་སྟོབས་རྙེད་ཅིང་སེམས་ཅན་གྱི་དབང་པོ་མཆོག་དམན་ཤེས་ཤིང་།
བསྡུ་བའི་དངོས་པོ་ལ་མཁས་པའི་བྱང་སེམས་ཀྱིས་ཀྱང་གདུལ་བྱ་མིན་ཞིང་གསོ་བར་བྱ་བ་མིན་པ་ཤིན་ཏུ་དཀོན་ཏེ། དེས་སེམས་ཅན་ཐམས་ཅད་ལ་བལྟ་བ་ན་འགའ་ཡང་འདོར་བར་མི་བྱེད་ཅིང་། ཉམས་དང་། རིགས་དང་རྗེས་སུ་མཐུན་པའི་དག་པའི་ས་བོན་བསྐྲུན་ཅིང་རིམ་གྱིས་དེ་དག་འདུལ་བར་བྱེད་པའི་ཕྱིར་རོ། ། ལྔ་པ་ནི། དེ་ལྟར་མཐུའི་ཁྱད་པར་ཉེ་བར་གྱུར་པའི་བྱང་ཆུབ་སེམས་དཔའ་དེ་ཡིས་ཆོས་བསྟན་པས་རང་གི་ཡུལ་དུ་གནས་པའི་སེམས་ཅན་རྣམས་བསྐུལ་ཞིང་ངན་སོང་དུ་འགྲོ་བ་ལས་བཟློག་པར་བྱ་བ་ཡིན་ཏེ། དེས་ནུས་བཞིན་དུ་འགའ་ཞིག་མ་བསྐུལ་བར་ངན་སོང་དུ་འགྲོ་བར་འགྱུར་ན་བྱང་སེམས་དེ་ལ་བློ་ལྡན་བྱང་སེམས་གཞན་གྱིས་སྨད་བྱར་འགྱུར་བའི་ཕྱིར་ཏེ། དེས་སེམས་ཅན་ཐམས་ཅད་ལ་ཕན་པར་དམ་བཅས་པའི་དམ་བཅའ་ཉམས་པའི་ཕྱིར་རོ། ། དྲུག་པ་ནི། བྱང་ཆུབ་སེམས་དཔའ་རྣམས་ཀྱི་བྱང་ཆུབ་འདྲེན་པར་བྱེད་པའི་ཆོས་ཐམས་ཅད་ཀྱི་སྔོན་དུ་འགྲོ་བའི་སྙིང་རྗེ་འདོད་པར་བྱ་བ་ཡིན་ཏེ།
གང་ཞིག་སྡུག་བསྔལ་གྱིས་ཉེན་པ་གཞན་དག་ལ་སྡུག་བསྔལ་དང་བྲལ་འདོད་ཀྱི་བརྩེ་བ་ལེགས་པའམ་མཆོག་ཡིན་ཞེས་མི་འདོད་ཅིང་རྒྱུད་ལ་མི་སྐྱེད་པས་ནི་དེའི་རྗེས་སུ་བརྩེ་བའི་སྒོ་ནས་མགོན་མེད་པའི་སེམས་ཅན་དག་ལ་ཇི་ལྟར་སྦྱིན་པ་གཏོང་སྟེ་གཏོང་བ་ལ་མི་འཇུག་པའི་ཕྱིར་རོ། ། བཞི་པ་ལ། རྒྱལ་སྲས་ལ་བསྙེན་བཀུར་མི་བྱེད་པའི་ཉེས་དམིགས། བཀུར་སྟིའི་གནས་སུ་བསྟན་པ་དང་གཉིས་ཀྱི། དང་པོ་ནི། གལ་ཏེ་བྱང་ཆུབ་སེམས་དཔའ་འགྲོ་བའི་དོན་སྒྲུབ་པ་ལྷུར་ལེན་པ་དེ་ལ་རིས་སུ་བལྟ་བའི་སྒོ་ནས་མང་དུ་སྡང་བ་དེ་དག་ལ་ཅིར་འགྱུར་ཞེ་ན། བྱང་ཆུབ་སེམས་དཔའ་གང་ཞིག་ལ་འགྲོ་བ་ལ་ཕན་པའི་ཕྱིར་འཇིག་རྟེན་ཇི་སྲིད་དུ་གནས་པ་ཡོད་པ་དེ་ལ་རིས་སུ་བལྟ་བའི་སྒོ་ནས་སྡང་བར་གྱུར་པ་དེ་དག་ནི་ངན་འགྲོ་དག་ཏུ་སྡུག་བསྔལ་བརྒྱ་དག་ལྷག་པས་ངེས་པར་ཕུང་ཞིང་རབ་ཏུ་ཕུང་བར་འགྱུར་ཏེ་བསོད་ནམས་ཀྱི་ཞིང་དམ་པར་གྱུར་པ་དེ་ལ་སྦྱིན་པ་ལ་སོགས་པ་དང་། རིམ་གྲོ་ཉེར་བར་མི་བསྒྲུབ་པར་སོར་གནས་ཏེ་བཏང་སྙོམས་སུ་གནས་པ་དག་ཀྱང་ཕུང་བར་འགྱུར་ན། སྡང་བ་དག་ལ་བསམ་ཐག་ཅི་ཞིག་ཡོད་དེ། ངན་སོང་དུ་འགྲོ་བ་ལྟ་ཅི་སྨོས་པའི་ཕྱིར་རོ། །
གཉིས་པ་ལ། བྱ་དཀའ་བའི་སྤྱོད་པ་དང་། གཞལ་དུ་མེད་པའི་ཡོན་ཏན་མངའ་བ་དང་གཉིས་ཀྱིས་བཀུར་སྟིའི་གནས་སུ་བསྟན་པ། གཏོང་བ་ལ་དགའ་བ། བརྩོན་པ་ཐམས་ཅད་འགྲུབ་པ། འཁོར་བའི་སྐྱོན་ཀྱིས་མི་གོས་པ། སྐྱེ་བ་ལ་མངའ་བརྙེས་པས་ཀུན་གྱི་མངའ་བདག་ཏུ་འགྱུར་བ་དང་དྲུག་ལས། དང་པོ་ནི། བྱང་ཆུབ་སེམས་དཔའ་དེ་ལ་མཆོག་ཏུ་བྱ་དཀའ་བ་ཅི་ཞིག་ཡིན་ཞེ་ན། བྱང་སེམས་གང་ལ་མངོན་ཤེས་ལྔ་ཆར་དང་།
སྤྲོས་པ་མེད་པའི་ཏིང་ངེ་འཛིན་ཡོད་བཞིན་དུ་སྐྱེ་བ་ཐམས་ཅད་དུ། བྱང་སེམས་དེའི་དམན་པའི་གནས་སུ་ཁྱིའི་སྐྱེ་བ་ལ་སོགས་པ་དམན་པ་ལྟ་བུའི་དངོས་པོ་འཛིན་པ་འདི་ནི་ཤིན་ཏུ་བྱ་དཀའ་བ་བྱེད་པ་ཡིན་ཏེ། དེ་བཞིན་གཤེགས་པའི་ཆོས་ཀྱི་ལོངས་སྤྱོད་ཀྱི་རོ་ཞིམ་པོ་བསམ་གྱིས་མི་ཁྱབ་པ་དང་། ཚོགས་གཉིས་ཀྱི་འབྲས་བུ་བསམ་གྱིས་མི་ཁྱབ་པ་དང་། སེམས་ཅན་གྱི་མཆོག་འཁོར་ལོས་སྒྱུར་བའི་རྒྱལ་པོ་ལ་སོགས་པའི་སྐྱེ་བ་བླང་དུ་ཡོད་བཞིན་དུ་སྤངས་ནས་སྙིང་རྗེ་ཆེན་པོས་སེམས་ཅན་གྱི་དོན་དུ་སྲིན་བུ་ལ་སོགས་པ་དམན་པའི་སྐྱེ་བ་དག་ཡོངས་སུ་འཛིན་པའི་ཕྱིར་རོ། ། གཉིས་པ་ནི། བྱང་ཆུབ་སེམས་དཔའ་ལ་དྭངས་བ་བསྐྱེད་པར་བྱ་སྟེ། དེའི་ཡོན་ཏན་གཞལ་དུ་མེད་པ་ཉིད་མཐོང་བའི་ཕྱིར་རོ། ། འདི་ལྟར། ཤིན་ཏུ་ཡུན་རིང་པོ་བསྐལ་པ་གྲངས་མེད་པ་དུ་མར་བསོད་ནམས་འབྱུང་བའི་རྒྱུ་མཐའ་དག་སྒོ་གསུམ་གྱི་བར་མཚམས་མེད་པར་ཀུན་གྱི་ཚེ་བསྟེན་ཅིང་ཤིན་ཏུ་བྱ་དཀའ་བ་ཡང་འབད་པ་མེད་པར་བསྒྲུབ་ནུས་པའི་ཐབས་ཀྱིས་བསོད་ནམས་བསགས་པ་གང་ཡིན་པ་དེའི་ཚད་ནི་ཐམས་ཅད་མཁྱེན་པའི་གཞལ་བྱ་ཡང་མིན་ཞེས་དེ་བཞིན་གཤེགས་པས་གསུངས་པ་དེ་ཡང་ཚིག་ཙམ་མིན་ཏེ།
དེ་ནི་ནམ་མཁའ་ལྟར་མཐའ་ཡས་པའི་ཕྱིར་ཏེ། སྙིང་རྗེ་ཆེན་པོ་དང་ལྡན་པའི་ཕྱིར་དང་། དུས་དང་ཐབས་དང་ཆེད་དུ་བྱ་བའི་སེམས་ཅན་མཐའ་ཡས་པའི་ཕྱིར། གསུམ་པ་ནི། ཅིའི་ཕྱིར། བྱང་ཆུབ་སེམས་དཔའ་ལ་ཡོན་ཏན་ཐམས་ཅད་ཀྱི་ནང་ནས་སྦྱིན་པའི་སྒྲ་སྙན་པར་བརྗོད་ཅེ་ན། བྱང་ཆུབ་སེམས་དཔའ་ལ་སྦྱིན་པའི་སྒྲ་རྟག་ཏུ་སྙན་པའི་རྒྱུ་མཚན་ཡོད་དེ། དེའི་སྦྱིན་པའི་སྒྲ་ཡིས་སྐྱེ་བ་དང་རྗེས་སུ་མཐུན་པའི་འཆི་བ་དང་། ཕར་ཕྱིན་དྲུག་གི་ཆོས་དང་། ཇི་ལྟར་འདོད་པའི་གནས་སུ་སྐྱེ་བའི་སྲིད་པ་གཞན་གསལ་བར་བྱེད་པའི་ཕྱིར་ཏེ།
ད་ན་ཞེས་པའི་སྒྲ་བྱེ་བྲག་ཏུ་བཤད་པ་ན། དོ་གཏུབ་པ་དང་། ད་ནི་རྔ་བའོ་ཞེས་པའི་བྱིངས་གཉིས་པོ་དེས་འཆི་བ་གསལ་པར་བྱེད་དེ། རང་གི་བདོག་པའི་དངོས་པོ་དང་བྲལ་བ་ན། མི་རྟག་པའི་འདུས་བྱས་ཀྱིས་སྐྱོ་བ་སྐྱེད་པའི་ཕྱིར་དང་། ཡང་དྭ་ན་ནི་སྦྱིན་པ་ལའོ། ། ཌཱུ་ད་ཉ་ནི་སྦྱིན་པ་ལའོ་ཞེས་བྱ་བ་དེའི་ཚེ། གཏོང་བ་བརྗོད་པས་ཆོས་གསལ་བར་བྱེད་དེ། གཏོང་བ་གསུམ་གྱི་ཟང་ཟིང་གི་སྦྱིན་པས་སྦྱིན་པ་དང་། མི་འཇིགས་པའི་སྦྱིན་པས་ཚུལ་ཁྲིམས་དང་བཟོད་པ་གཉིས་དང་།
ཆོས་ཀྱི་སྦྱིན་པས་ནི། བསམ་གཏན་དང་། ཤེས་རབ་ཀྱི་ཕར་ཕྱིན་བསྡུས་ཤིང་། བརྩོན་འགྲུས་ནི་གསུམ་ཀར་ཡང་གཏོགས་པས་སོ། ། ཡང་དེ་ང་ནི་སྲུང་བ་ལའོ། ། དེ་བ་ནི་སྦྱོང་བ་ལའོ། ། ཞེས་པའི་ཚེ་སྲིད་པ་གཞན་གསལ་བར་བྱེད་དེ། ཡུལ་དག་ལས་ལུས་ངག་ཡིད་གསུམ་བསྲུངས་ཤིང་། ཡོངས་སུ་དག་པས་ཇི་ལྟར་འདོད་པ་བཞིན་སྲིད་པ་གཞན་འགྲུབ་པའི་ཕྱིར། སྦྱིན་པ་གཞན་ལས་ཁྱད་པར་དུ་འཕགས་པ་ནི།
གང་ཞིག་འདིར་ཟང་ཟིང་བྱིན་པའི་སྦྱིན་པ་ལས་ཕྱི་མར་འབྲས་བུ་ཆེན་པོ་འབྱུང་བར་འགྱུར་རོ་ཞེས་བསམས་ནས་ལོངས་སྤྱོད་ལེན་པའི་ཆེད་དུ་ད་ལྟ་སྦྱིན་པ་གཏོང་བ་ནི་བྱང་སེམས་ཀྱི་སྦྱིན་པ་ལ་ལྟོས་ཏེ་སྨད་པར་བྱ་བར་འགྱུར་ཏེ། དེ་ནི་ཚོང་ཁེའི་ཆེད་དུ་རྫས་གཏོང་བ་བཞིན་དུ་རྣམ་སྨིན་ལ་རེ་བའི་ཕྱིར་དང་། བྱང་སེམས་ཀྱི་ནི་རྣམ་སྨིན་ལ་རེ་བ་མེད་པར་སྙིང་རྗེའི་དབང་གིས་གཞན་མངོན་པར་མཐོ་བ་ཁོ་ནའི་ཆེད་དུ་གཏོང་བའི་ཕྱིར། བཞི་པ་ནི། བྱང་ཆུབ་ཀྱི་སེམས་ཀྱི་སྟོབས་ཀྱིས་སྔར་བྱས་པའི་སྡིག་པ་ལའང་ཡོད་ཉིད་ཡོད་པ་མིན་པ་དེ་མེད་ལ། དགེ་བའི་རྩ་བ་ཆེན་པོ་ཉེ་བར་བསགས་པའི་ལས་ཅན་གྱི་བྱང་སེམས་དེ་ལ་ནི་ཡོད་པར་གྱུར་པའི་སེམས་ཅན་གྱི་དོན་བསྒྲུབ་བྱ་མིན་པ་ཅུང་ཟད་ཀྱང་ཡོད་པ་མིན་ཏེ། དེ་འགྲུབ་པའི་གེགས་མེད་ཅིང་མཐུན་རྐྱེན་ཚང་བའི་ཕྱིར། ལྔ་པ་ནི། ཅིའི་ཕྱིར། བྱང་ཆུབ་སེམས་དཔའ་དེ་ཕྱིར་མི་ལྡོག་པ་ཡིན་ན་མྱ་ངན་ལས་འདས་པར་མི་འགྲོ་ཞེ་ན།
ཟབ་པ་དང་རྒྱ་ཆེ་བའི་རླབས་ཆེན་ཡིད་ཅན་གྱི་བྱང་སེམས་དེ་ལ་སྲིད་པ་དང་། མྱ་ངན་ལས་འདས་པ་ལ་དོར་བྱ་དང་བླང་བྱའི་ཁྱད་པར་ཅུང་ཟད་ཀྱང་ཡོད་པ་མིན་ཏེ། དེ་ནི་འཁོར་བ་འདི་ན་འཁོར་བ་ནའང་སྐྱེ་རྒ་ན་འཆིའི་སྡུག་བསྔལ་གྱི་གནོད་པ་ཡོད་པ་མིན་པའི་ཕྱིར་ཏེ། ཆུའི་པདྨ་ལྟར་འཁོར་བའི་མཚོར་ཡིད་ཉོན་མོངས་པའི་དྲི་མ་དག་གིས་མི་གོས་པའི་ཕྱིར་རོ། ། དྲུག་པ་ནི། བྱང་ཆུབ་ཀྱི་སེམས་དང་པོ་ཐོབ་པ་ནས་བཟུང་སྟེ། བྱང་ཆུབ་སེམས་དཔའ་རྣམས་ཕལ་ཆེར་འཁོར་ལོས་སྒྱུར་རྒྱལ་སོགས་སུ་འགྱུར་རོ་ཞེས་བྱ་བ་འདི་ལ་རྒྱུ་ཅི་ཡོད་ཅེ་ན། བྱང་ཆུབ་སེམས་དཔའ་གང་རྒྱུ་མཚན་ཅིའི་ཕྱིར་འཁོར་ལོས་སྒྱུར་རྒྱལ་སོགས་ཀྱི་སྒོ་ནས་འཇིག་རྟེན་ཀུན་གྱི་མངའ་བདག་ཏུ་འགྱུར་བ་མིན་ཏེ་ཀུན་གྱི་མངའ་བདག་ཏུ་འགྱུར་ཏེ། དུས་ཀུན་གྱི་ཚེ་སེམས་དབང་ཉིད་ལས་ཏེ། ཚོགས་གཉིས་ཀྱི་སྟོབས་ལས་བསམ་བཞིན་དུ་སྐྱེ་བ་ཡོངས་སུ་ལེན་པ་ཡིན་པའི་ཕྱིར་རོ། །
གསུམ་པ་ནི། མོས་པ་དམན་པའི་གང་ཟག་ཁ་ཅིག དེ་བཞིན་གཤེགས་པ་ནི་ཐམས་ཅད་མཁྱེན་པ་མིན་ཏེ། སྐྱེས་བུ་ཉིད་ཡིན་པའི་ཕྱིར། མི་གཞན་བཞིན་ནོ་ཞེས། དེ་བཞིན་གཤེགས་པ་ལ་སྐུར་བ་འདེབས་པར་ཡང་བྱེད་དོ། ། འདི་དགག་པ་ལ་དམ་བཅའ་ལ་བརྟག གཏན་ཚིགས་ལ་བརྟག དེ་ལ་རྩོད་པ་སྤང་བ། གཏན་ཚིགས་མ་ངེས་པར་བསྟན་པ།
དེའི་ཉེས་སྤོང་དགག་པ་དང་ལྔ་ལས། དང་པོ་ནི། ཆོས་ཅན་དང་བསྒྲུབ་བྱའི་ཆོས་བརྗོད་པའི་ཚིག་གི་དོན་གཉིས་གཅིག་ན་བཟློས་ལ། ཐ་དད་ན། དམ་བཅའ་མི་འགྲུབ་པར་འགྱུར་རོ། ། བརྗོད་དུ་མེད་ལ་ཡང་། དོན་བརྗོད་དུ་མེད་ན། ཚིག་གོ་བྱེད་དུ་མི་འགྱུར། གཅིག་ཐ་དད་བརྗོད་དུ་མེད་ན། གཞི་མ་གྲུབ་པར་འགྱུར་རོ། །
གཉིས་པ་ནི། རྟགས་དང་དམ་བཅའི་དོན་གཅིག་ན་བསྒྲུབ་བྱ་དང་མཚུངས། ཐ་དད་ན། འབྲེལ་པ་མེད་པས་གོ་བྱེད་མིན་པར་འགྱུར་རོ། ། འདི་ཡང་གྲུབ་ན། དཔྱད་བཟོད་དུ་གྲུབ་དགོས་པས་བདེན་པའི་གཅིག་ཐ་དད་དཔྱད་ནས་འགོག་པ་ཡིན་ནོ། ། གསུམ་པ་ལ་གཉིས་ཀྱི། ལྟག་ཆོད་དུ་ཐལ་བ་སྤང་བ་ན། ལྟག་ཆོད་དུ་འགྱུར་བ་མིན་ཏེ། གཉིས་ཀ་ལ་གྲུབ་པའི་ལན་མེད་པའི་ཕྱིར།
དེའི་རྒྱུ་མཚན་ནི་གཉིས་ཀ་ལ་གྲུབ་པའི་ཆོས་གང་ཡང་མེད་པའི་ཕྱིར། འདི་ཡང་ཁས་བླངས་ཀྱིས་སྒྲུབ་པ་ཡིན་ཏེ། ཐམས་ཅད་དང་བདག་གཞན་རྣམས་རིགས་པས་དཔྱད་ནས་འཇོག་ཅིང་། དེ་ཡང་དཔྱད་ན་རྣམ་པ་ཀུན་ཏུ་མི་རྙེད་པའི་ཕྱིར། གཉིས་པ་འཇིག་རྟེན་དང་འགལ་བ་སྤང་བ་ན། འཇིག་རྟེན་དང་འགལ་བ་ཡང་མིན་ཏེ། ཁྱོད་ནི་ཐམས་ཅད་དཔྱད་ནས་འཇོག་པས་མ་དཔྱད་པར་འཇུག་པ་འཇིག་རྟེན་པའི་ཕྱོགས་བཀག་པ་ཡིན་ལ། བདག་གིས་དེ་བཀག་པས་མ་དཔྱད་པར་གྲུབ་པ་འཇིག་རྟེན་པའི་ལུགས་གྲུབ་པའི་ཕྱིར་དང་། གནས་ཚུལ་སེམས་པ་ན་ཁྱོད་འཇིག་རྟེན་གཉིས་ཀའི་ལུགས་ལས་འདས་པའི་ཕྱིར། བཞི་པ་ནི།
མ་དཔྱད་པར་གྲུབ་པ་འཇིག་རྟེན་པའི་ཕྱོགས་བསལ་ནས་རྗེས་སུ་དཔོག་པ་གཙོ་བོར་བྱེད་པ་འདི་ལ་ནི། གཏན་ཚིགས་མ་ངེས་པའི་སྐྱོན་མང་པོར་འགྱུར་ཏེ། རང་གི་མ་ཡང་བསྒྲོད་བྱ་ཡིན་པར་འགྱུར་ཏེ། བུད་མེད་ཉིད་ཡིན་པའི་ཕྱིར། རང་གི་ཆུང་མ་བཞིན། རིག་བྱེད་ཀྱི་སྒྲ་ཡང་ཚད་མར་མི་འགྱུར་ཏེ། སྒྲ་ཉིད་ཡིན་པའི་ཕྱིར། སྨྱོན་པའི་སྒྲ་བཞིན། དཔྱོད་པ་པ་ནི་བྲམ་ཟེར་མི་འགྱུར་ཏེ། ལག་པ་དང་ལྡན་པའི་ཕྱིར།
ཉ་པ་ལ་སོགས་པ་བཞིན་ནོ། ། ལྔ་པ་ནི། གཏན་ཚིགས་དེ་དག་གི་དམ་པའི་དོན་ལ་འཇིག་རྟེན་གྱི་གནོད་པ་ཞུགས་པའི་ཕྱིར། ཞེས་ཀྱང་བརྗོད་མི་ནུས་སོ། ། འཇིག་རྟེན་གྱི་མཐོང་བ་ཚད་མ་ཉིད་དུ་ཐལ་བའི་ཕྱིར་རོ། ། འདོད་ན། དེ་བཞིན་གཤེགས་པའི་བསམ་གྱིས་མི་ཁྱབ་པའི་མཐུ་ཡང་ཡོད་ཅེས་ངེས་པར་རྟོགས་པར་བྱ་སྟེ། ཕུལ་དུ་འགྲོ་བ་ཆུང་ངུ་དང་ཡང་འབྲིང་ལས་ཆེན་པོ་དང་དེ་ལས་ཆེས་ཕུལ་དུ་འགྲོ་བ་འགའ་ཞིག་འཇིག་རྟེན་འདིར་ཡང་སྣང་བའི་ཕྱིར་ཏེ། རིགས་ཀྱི་ཕུལ་དུ་བྱུང་བ་བྲམ་ཟེ། སྐྱེ་གནས་ཀྱི་ཕུལ་དུ་བྱུང་བ་སྲིད་རྩེ།
རིའི་ཕུལ་དུ་བྱུང་བ་ལྷུན་པོ། རྒྱལ་པོའི་ཕུལ་དུ་བྱུང་བ་འཁོར་ལོས་སྒྱུར་རྒྱལ་ལ་ཐུག་པ་ཡིན་ཞེས་འཇིག་རྟེན་ན་མཐོང་བའི་ཕྱིར་དང་། དེ་ཡོད་ན་དེ་བཞིན་གཤེགས་པའི་ཕུལ་དུ་བྱུང་བ་ཐམས་ཅད་མཁྱེན་པའི་ཡེ་ཤེས་ཀྱི་མཐར་ཐུག་པ་ཡང་གྲུབ་པའི་ཕྱིར་རོ། ། གལ་ཏེ་སེམས་ཅན་འདི་དག་ཅིའི་ཕྱིར་ཕལ་ཆེར་ཐེག་པ་ཆེན་པོ་ལ་སྐྲག་ཅེ་ན། རྟེན་འབྲེལ་ཟབ་མོ་རྣམ་པར་འབྱེད་མི་ནུས་པའི་བླུན་པོ་དག་ཤིན་ཏུ་ཟབ་པའི་ཆོས་བདག་དང་བདག་གི་མེད་པ་ལ་སྐྲག་པར་འགྱུར་ཏེ། བླུན་པའི་རང་བཞིན་ཅན་ཡིན་པས་རྟེན་འབྲེལ་གྱི་དོན་རྣམ་པར་འབྱེད་མི་ནུས་པའི་ཕྱིར། དེ་བཞིན་དུ་བློ་ཞན་ཞིང་མོས་པ་མེད་པ་ལ་ཤིན་ཏུ་རྨད་དུ་བྱུང་བ་ཐེག་པ་ཆེན་པོའི་ཆོས་ལ་སྐྲག་པ་སྐྱེ་སྟེ། དེ་ལ་མོས་པ་དམན་པ་ཉིད་ཀྱི་ཕྱིར། གཉིས་པ་ནི། རྣལ་འབྱོར་སྤྱོད་པ་བཞི་བརྒྱ་པ་ལས་བྱང་ཆུབ་སེམས་དཔའི་སྤྱོད་པ་བསྟན་པ་སྟེ་རབ་ཏུ་བྱེད་པ་ལྔ་པའི་ཚིག་དོན་བཤད་ཟིན་ཏོ།།
༈ །།གཉིས་པ་སྤྱོད་པའི་མི་མཐུན་ཕྱོགས་ལ། སྤྱོད་པའི་གེགས་ཉོན་མོངས་པ་སྤོང་བའི་ཐབས་བསྟན་པ་དང་། དེའི་ཡུལ་དཔྱད་པ་གཉིས་ཀྱི། དང་པོ་ལ། རབ་བྱེད་ཀྱི་གཞུང་བཤད་པ་དང་། རབ་བྱེད་ཀྱི་མཚན་བསྟན་པའོ། ། དང་པོ་ལ། གཉེན་པོ་ལ་ལོག་པར་རྟོག་པ་དགག ཉོན་མོངས་པ་སོ་སོའི་སྤོང་ཐབས། ཐུན་མོང་དུ་དྲུང་ནས་འབྱིན་པའི་གཉེན་པོ་བསྟན་པ་དང་གསུམ་གྱི།
དང་པོ་ནི། བྱང་ཆུབ་སེམས་དཔས། རྒུད་པ་ཐམས་ཅད་ཀྱི་གནས་འཁོར་བ་ཡིན་ནོ་ཞེས་རིག་པར་བྱ་སྟེ། དེ་བཅད་པའི་ཕྱིར་སྒྲིམ་དགོས་ལ། དེ་ལའང་རྒྱུ་ལས་དང་ཉོན་མོངས་པ་ཡིན་པས་དེ་སྤོང་བའི་ཐབས་ལ་གདུལ་བྱ་སྦྱར་བར་བྱའོ། གལ་ཏེ་ཉོན་མོངས་པ་སྤང་བྱ་ཡིན་ན། རབ་ཏུ་བྱུང་བ་རྣམས་ལ་གཙུག་ལག་ཁང་དང་། ཟས་གོས་ལ་སོགས་པ་ཕུན་སུམ་ཚོགས་པ་ལ་ལོངས་སྤྱོད་པ་གནང་བ་མི་རིགས་ཏེ། དེ་དག་ལས་བདེ་བ་འཕེལ་ཞིང་། བདེ་བས་འདོད་ཆགས་འཕེལ་བའི་ཕྱིར།
དེས་ན་འདོད་ཆགས་སྤོང་བ་ལ། དེ་དག་སྤངས་ཏེ། ལུས་རླུང་དང་། ཉི་མའི་ཚ་གྲང་དང་། སྐྲ་འབལ་བ་ལ་སོགས་པའི་སྡུག་བསྔལ་བསྲན་ནུས་པའི་དཀའ་ཐུབ་ཅན་དུ་བྱ་དགོས་སོ་ཞེ་ན། ཡུལ་ཕུན་སུམ་ཚོགས་པ་ལ་ལོངས་སྤྱད་པས་ཅི་སྟེ་བདེ་བའི་རྐྱེན་བསྟེན་པ་དཀའ་ཐུབ་ཅན་མ་ཡིན་ན། སྐྲ་འབལ་བ་སོགས་ཀྱི་སྡུག་བསྔལ་གྱི་རྐྱེན་བསྟེན་པའང་དཀའ་ཐུབ་ཅན་རྒྱུ་མཚན་ཅིས་ཡིན་ཏེ་མིན་པར་ཐལ། དེས་སྡུག་བསྔལ་དང་སྡུག་བསྔལ་གྱིས་ཁྲོ་བ་འཕེལ་བའི་ཕྱིར། དེས་ན་དཀའ་ཐུབ་ཅན་ནི་ཉོན་མོངས་ལ་སྲན་བཟོད་ཅིང་། ཉོན་མོངས་པ་ཕར་ལ་གདུང་བར་བྱེད་པ་གཅིག་དགོས་པས་ལུས་སྡུག་བསྔལ་གྱིས་གདུང་བ་ནི་དཀའ་ཐུབ་ཅན་མིན་ནོ།
གཞན་ཡང་། ཆགས་སྡང་ནི་བདེ་སྡུག་མྱོང་བར་འགྱུར་བའི་ཡུལ་ཉེ་བ་ཙམ་ལས་སྐྱེ་བ་མིན་ཏེ། ཚུལ་མིན་ཡིད་བྱེད་ཀྱི་རྣམ་རྟོག་ལ་ལྟོས་པའི་ཕྱིར་རོ། ། གཞན་དུ་ན། དགྲ་བཅོམ་པ་ལ་ཡང་དེ་སྐྱེ་བར་ཐལ་བའི་ཕྱིར་རོ། ། སྦྱངས་པའི་ཡོན་ཏན་དང་། ཡོ་བྱད་བསྙུང་བ་བསྟེན་པའི་དགེ་སློང་འདོད་ཆགས་ཅན་ལ་ཡང་ཆགས་པ་སྐྱེ་བར་མི་འགྱུར་ཏེ། བདེ་བ་མྱོང་བར་འགྱུར་བའི་ཡུལ་ཉེ་བ་མེད་པའི་ཕྱིར་རོ། ། གཙུག་ལག་ཁང་སོགས་གྱ་ནོམ་པ་ལ་ལོངས་སྤྱོད་པའི་ཞེ་སྡང་ཅན་ལ་ཡང་ཞེ་སྡང་འབྱུང་བར་མི་འགྱུར་ཏེ། ཡུལ་གྱ་ནོམ་པ་ལ་ལོངས་སྤྱོད་པའི་ཕྱིར་རོ། །
དེས་ན། ཤཱཀྱ་པ་རྣམས་ཁོ་ན་དཀའ་ཐུབ་ཅན་ཡིན་ཏེ། འདོད་ཆགས་ཅན་ཡང་ཐབས་ཀྱིས་ཉོན་མོངས་པ་གདུང་བ་ལ་ཞུགས་པའི་ཕྱིར་རོ། ། ཕྱི་རོལ་པ་རྣམས་ནི་མིན་ཏེ། རྨོངས་པས་བསྟན་པའི་རྗེས་སུ་འགྲོ་བས་རྟག་ཏུ་ཉོན་མོངས་པའི་གདུང་བས་གདུངས་པའི་ཕྱིར་རོ། ། གཉིས་པ་ལ། སོ་སོའི་སྤོང་ཐབས་ཐུན་མོང་དུ་བསྟན། སོ་སོར་བསྟན། ཉོན་མོངས་པ་ཅན་གྱི་གང་ཟག་གི་མཚན་ཉིད་བསྟན། ཁོང་ཁྲོ་སྤོང་བའི་ཐབས་བྱེ་བྲག་ཏུ་བསྟན་པ་དང་བཞི་ལས།
དང་པོ་ལ། བྱེད་ལས་ཤེས་པ་དང་། ཉེས་དམིགས་ཤེས་པ་དང་། འགལ་བའི་ཚུལ་ཤེས་པ་དང་། འབྱུང་བའི་དུས་ཤེས་པའི་སྒོ་ནས་སྤོང་བ་དང་བཞི་ལས། དང་པོ་ནི། ཉོན་མོངས་པ་སོ་སོའི་བྱེད་ལས་ཤེས་པར་བྱས་ནས་དེའི་གཉེན་པོ་བསྟེན་པར་བྱ་སྟེ། དེ་ལ་འདོད་ཆགས་ནི་སྡུད་པའི་བྱེད་ལས་ཅན་ཏེ། ཆགས་པས་སེམས་ཅན་དང་སེམས་ཅན་མིན་པའི་དངོས་པོ་ཡང་དག་པར་འཛིན་པར་བྱེད་པའི་ཕྱིར། ཁྲོ་བ་ནི་རྩོད་པའི་ལས་ཅན་ཏེ།
ཀུན་ནས་མནར་སེམས་ཀྱིས་ཡུལ་ལ་རྒྱབ་ཀྱིས་ཕྱོགས་པའི་ཕྱིར་རོ། ། གཏི་མུག་ནི་ཉོན་མོངས་པ་གསོས་འདེབས་པའི་བྱེད་ལས་ཅན་ཏེ། སྤང་གཉེན་གྱི་སྐྱོན་ཡོན་ལ་ཤིན་ཏུ་རྨོངས་པའི་ཕྱིར་རོ། ། དཔེར་ན། རླུང་ནི་འབྱུང་བ་ཀུན་ལ་གསོས་འདེབས་པར་བྱེད་དེ། མེ་སྤར། ཆུ་གྲང་། ས་སྲ་བ་ཉིད་དུ་བྱེད་པའི་ཕྱིར་རོ། ། དེ་བཞིན་དུ་གཏི་མུག་ཀྱང་ཡིན་ནོ། ། གཉིས་པ་ནི།
འདོད་ཆགས་སོགས་སྤོང་བའི་ཐབས་ཡོད་ཀྱང་སྤང་བྱ་མིན་ནོ་ཞེ་ན། སྤང་བྱ་ཡིན་ཏེ། སྡུག་བསྔལ་གྱི་གཞི་ཡིན་པའི་ཕྱིར། འདི་ལྟར། འདོད་ཆགས་ནི་ཡུལ་སྡུག་པ་དང་མ་ཕྲད་པ་ལས་སྡུག་བསྔལ་བའི་རྒྱུ་ཡིན་ཏེ། ཡུལ་སྡུག་པ་ལ་ལྷག་པར་ཆགས་པས་དེ་དང་མ་ཕྲད་པ་ན་སྡུག་བསྔལ་སྐྱེ་བའི་ཕྱིར། ཁོང་ཁྲོ་ནི། དགྲ་གཞོམ་པའི་དཔུང་མེད་པ་ལས་སྡུག་བསྔལ་བའི་རྒྱུ་ཡིན་ཏེ། དགྲ་གཞོམ་པར་འདོད་པའི་རྣམ་པ་ཅན་ཡིན་པས་དེ་མ་ནུས་པ་ན་སྡུག་བསྔལ་སྐྱེ་བའི་ཕྱིར། གཏི་མུག་ནི་ཡོངས་སུ་མི་ཤེས་པ་ལས་སྡུག་བསྔལ་གྱི་རྒྱུ་ཡིན་ཏེ།
ཤེས་པར་འདོད་ཅིང་ཞིབ་མོར་མ་ཤེས་པ་ལས་སྡུག་བསྔལ་འབྱུང་བའི་ཕྱིར། མ་ཕྲད་པ་སོགས་ཀྱི་སྒོ་ནས་དུག་གསུམ་པོ་དེ་དག་སྡུག་བསྔལ་བ་ཡིན་ཡང་དུག་གསུམ་དེ་དག་གིས་ཟིལ་གྱིས་མནན་པས་དེ་དག་སྡུག་བསྔལ་དུ་མི་རྟོགས་པའི་སྐྱེས་བུ་འདི་ནི། འདིར་ཆེས་སྡུག་བསྔལ་བ་ཡིན་ཏེ། སྡུག་བསྔལ་ཆེན་པོ་དང་ལྡན་ཡང་ཉོན་མོངས་པས་ཟིལ་གྱིས་མནན་པས་གནས་ཚུལ་ལ་རྨོངས་པའི་ཕྱིར་རོ། ། གསུམ་པ་ནི། གཏི་མུག་ཆགས་སྡང་དང་ཕྲད་པ་ལྟར། དེ་གཉིས་ལ་ཕྲད་པ་ཡོད་དམ་ཞེ་ན། ཇི་ལྟར་བད་ཀན་ཤས་ཆེ་བ་ལ་མཁྲིས་པ་ཤས་ཆེ་བ་དང་ལྷན་ཅིག་ཕྲད་པ་མེད་དེ། བད་ཀན་ཆུ། མཁྲིས་པ་མེ་ལས་གྱུར་པའི་ཕྱིར།
དེ་བཞིན་དུ་ཁྲོ་བ་ལ་འདོད་ཆགས་དང་ལྷན་ཅིག་ཕྲད་པ་ཡོད་པ་མིན་ཏེ། འདོད་ཆགས་ཆགས་པ་དང་། ཁྲོ་བ་རྒྱབ་ཀྱིས་ཕྱོགས་པའི་རྣམ་པ་ཅན་ཡིན་པས་ཕན་ཚུན་རྣམ་པ་འགལ་བའི་ཕྱིར་རོ། ། དེ་ལྟར་ཕན་ཚུན་འགལ་བར་ཤེས་ནས་སློབ་མ་འཆོས་པའི་སློབ་དཔོན་གྱིས་འདོད་ཆགས་ཅན་བྲན་བཞིན་ལས་ཀྱིས་བཀོལ་བར་བྱ་སྟེ་གང་གི་ཕྱིར་མི་ཕངས་པར་བཀོལ་བ་ཉིད་འདོད་ཆགས་དེ་འཇོམས་པའི་སྨན་ཡིན་པའི་ཕྱིར་རོ། ། ཁྲོ་བ་ཅན་ལ་རྗེ་བོ་བཞིན་དུ་རིམ་གྲོ་བྱེད་པའི་ཚུལ་གྱིས་བསྐྱང་བར་བྱ་སྟེ། དེ་འཇོམས་པའི་སྨན་ཕངས་པ་ཉིད་ཡིན་པའི་ཕྱིར་རོ། ། བཞི་པ་ནི། འདི་དག་གི་སྐྱེ་བའི་དུས་ཀྱང་ཉེ་བར་ཟིན་པར་བྱ་སྟེ། དུས་དང་རྗེས་སུ་འཚམ་པར་གཉེན་པོ་བསྟེན་པར་བྱའོ། ། དེ་ལ་ཉིན་ལ་རིམ་པ་གསུམ་ཡོད་པའི།
དང་པོར་གཏི་མུག་ཡང་དག་པར་འབྱུང་སྟེ། ནང་པར་གཉིད་ཀྱི་འཕྲོ་དང་བཅས་པ་ཉིད་ཀྱིས་རྨུགས་པའི་རྒྱུ་ཕལ་ཆེ་བའི་ཕྱིར་རོ། ། བར་དུ་ཁྲོ་བ་འབྱུང་བར་འགྱུར་ཏེ། ཚོལ་ཁྲོའི་སྡུག་བསྔལ་གྱི་འཁོར་ལོ་ལ་ཞོན་ཏེ། བཀྲེས་སྐོམ་གྱིས་དུབ་པ་སོགས་ཁྲོ་བའི་རྒྱུ་ཕལ་ཆེ་བའི་ཕྱིར། ཕྱི་དྲོ་ནི་འདོད་ཆགས་འབྱུང་བར་འགྱུར་ཏེ། དུབ་པའི་ཚེགས་དང་བྲལ་ཞིང་དབང་བོ་ཡོངས་སུ་ཚིམས་པ་ན་དགེ་བའི་ནོར་འཕྲོག་པར་བྱེད་པའི་འདོད་ཆགས་ཀྱི་ཆོམ་རྐུན་འབྱུང་བའི་རྒྱུ་ཕལ་ཆེ་བའི་ཕྱིར། གཉིས་པ་ལ། འདོད་ཆགས། ཁོང་ཁྲོ།
གཏི་མུག་སྤོང་བའི་ཐབས་བསྟན་པ་དང་གསུམ་ལས། དང་པོ་ནི། འདོད་ཆགས་མཛའ་བོའི་ཚུལ་དུ་ཞུགས་ཏེ་འཇིག་རྟེན་སླུ་བར་བྱེད་པ་ལ་འཁྲིག་པས་སྡུག་བསྔལ་གྱི་རྒྱུར་མི་ལྟ་བ་དག་ལ་དེ་ལས་བསྒྲིམས་ཏེ་སྤོང་དགོས་སོ་ཞེས་བསྟན་པའི་ཕྱིར་བཤད་པ། སྐྱེས་བུ་ཁྱོད་འདོད་ཆགས་དེ་འཇིགས་པའི་གནས་ཡིན་ཡང་དེ་ལ་མི་འཇིགས་པའི་རྒྱུ་མཚན་ཡོད་དེ། དེ་མཛའ་བོ་མིན་ཡང་མཛའ་བོ་འདྲ་བར་འཇུག་པའི་རྒྱུ་མཚན་དེས་ན་མི་འཇིགས་པའི་ཕྱིར་རོ། ། དེས་ན་དེ་ལ་ཁྱད་པར་དུ་བསྒྲིམས་ཏེ་སྤང་བར་བྱ་བ་ཡིན་ཏེ། དགེ་བའི་སྲོག་འཕྲོག་པར་བྱེད་པས་གནོད་བྱེད་ཡིན་པའི་ཕྱིར་མི་ཕན་ཡང་མཛའ་བཤེས་ཀྱི་ཚུལ་གྱིས་ཕན་པ་ལྟར་སྟོན་པའི་ཕྱིར། དབྱེ་བ་ཤེས་ནས་སྤོང་བ་ནི། འདོད་ཆགས་ལ་བསྒྲུབ་དཀའ་བ་དང་སླ་བ་གཉིས་ཡོད་དེ། སྔོན་གོམས་པའི་སྐལ་མཉམ་གྱི་རྒྱུ་ལས་སྐྱེ་བར་འགྱུར་བ་དང་།
སྡིག་གྲོགས་སོགས་འཕྲལ་གྱི་རྐྱེན་ལས་ཀྱང་སྐྱེ་བ་གཉིས་ཡོད་པའི་ཕྱིར་དང་། རྐྱེན་ལས་སྐྱེས་པ་གང་ཡིན་པ་དེ་ནི་སྤོང་བའི་ཐབས་བསྒྲུབ་སླ་སྟེ། རྐྱེན་སྤངས་པ་ཉིད་ལས་དེ་མི་སྐྱེ་བའི་ཕྱིར། ཅིག་ཤོས་རྒྱུ་ལས་བྱུང་བ་ནི་སྤང་བའི་ཐབས་སླ་བ་མིན་ཏེ། རྩ་བ་གཏིང་ཚུགས་པ་ཉིད་ཀྱི་ཕྱིར་རོ། ། གཉིས་པ་ནི། ཁྲོ་བ་ཐམས་ཅད་བཏང་བ་ལའང་འཇུག་པར་བྱ་སྟེ། ཁྲོ་བ་ནི་འདོད་ཆགས་ལས་ཉེས་པ་ཆེས་ཆེ་བའི་ཕྱིར་ཏེ། འདི་ལྟར། དེ་ནི་དམ་པོར་འཛིན་པས་བརྟན་པ་དང་།
ཤ་འཁོན་མང་ཞིང་རང་གཞན་གྱི་རྒྱུད་བསྲེག་པས་ངེས་པར་མི་དགེ་བར་འགྱུར་ཞིང་། གཞན་ལ་གནོད་པ་དང་། རང་གི་བཞིན་གྱི་མདོག་ངན་པར་བྱེད་པ་སོགས་ཉེས་པ་ཆེན་པོ་བྱེད་པའི་ཕྱིར་རོ། ། སྔར་བཤད་པ་དེ་ལྟར། ཉོན་མོངས་པ་རྣམས་ཀྱི་དབྱེ་བ། ཉེས་དམིགས། གཞི་དང་། སྤོང་བའི་ཐབས་རྣམ་པ་ཀུན་ཏུ་ཤེས་པར་བྱས་ནས་དེའི་གཉེན་པོ་བསྟེན་པ་ལ་དོན་ཡོད་དེ། དེ་ནི་ཉོན་མོངས་པ་རྣམས་མཐར་ཏེ་ཟད་པར་བྱེད་པར་འགྱུར་བའི་ཕྱིར་རོ། ། གསུམ་པ་ནི།
གཏི་མུག་གི་མཚན་ཉིད་ཀྱི་རྣམ་པར་དབྱེ་བ་བརྗོད་པར་བྱ་སྟེ། འདོད་ཆགས་ལ་སོགས་པ་དག་ཀྱང་གཏི་མུག་གི་ཡུལ་ལས་ཐ་མི་དད་པར་འཇུག་སྟེ། གཏི་མུག་གི་དངོས་པོ་བདེན་པའི་རང་གི་ངོ་བོ་སྒྲོ་བཏགས་པའི་ཡུལ་ལ་སྡུག་པ་དང་། མི་སྡུག་པ་ལ་སོགས་པའི་ཁྱད་པར་སྒྲོ་འདོགས་པའི་རྣམ་པར་འཇུག་པའི་ཕྱིར་རོ། ། གཏི་མུག་ནི་ཉོན་མོངས་པ་ཀུན་ལ་རྟེན་གྱི་སྒོ་ནས་གནས་པར་གྱུར་ཏེ། ཉོན་མོངས་ཐམས་ཅད་གནས་ཚུལ་ལ་རྨོངས་པའི་དབང་གིས་འཇུག་པས་དེ་དག་གི་གནས་སྐབས་ལ་གཏི་མུག་གཙོ་བའི་ཕྱིར་རོ། ། དཔེར་ན། ལུས་ཀྱི་གནས་སྐབས་ཀྱི་མིག་ལ་སོགས་པའི་དབང་པོ་ཀུན་ལ་ལུས་རྟེན་དུ་ཡོད་པ་བཞིན་ནོ། ། དེའི་ཕྱིར་གཏི་མུག་བཅོམ་པས་ཉོན་མོངས་པ་ཐམས་ཅད་ཀྱང་བཅོམ་པར་འགྱུར་ཏེ། རྟེན་མེད་ན་བརྟེན་པ་མེད་པའི་ཕྱིར་དང་།
ཡུལ་ལ་བདེན་པར་སྒྲོ་འདོགས་པ་མེད་ན། དེའི་ཁྱད་པར་སྡུག་མི་སྡུག་སོགས་སུ་སྒྲོ་འདོགས་པའང་མི་འབྱུང་བའི་ཕྱིར་རོ། ། དཔེར་ན། ལུས་དབང་ཉམས་ན་དབང་པོ་གཞན་རྣམས་ཀྱང་ཉམས་པ་བཞིན་ནོ། ། འོ་ན་གཏི་མུག་འདི་ཇི་ལྟར་སྤོང་ཞེ་ན། རྟེན་ཅིང་འབྲེལ་པར་འབྱུང་བའི་རང་བཞིན་སྟོང་པ་ཉིད་མངོན་སུམ་དུ་མཐོང་བའི་བློ་ནི་གཏི་མུག་སླར་མི་འབྱུང་བའི་ཚུལ་གྱིས་སྤོང་བའི་གཉེན་པོ་ཡིན་ཏེ། དེ་ནི་ཡུལ་བདེན་མེད་དུ་རྟོགས་ཤིང་གཏི་མུག་གིས་བདེན་པར་འཛིན་པས་འཛིན་སྟངས་འགལ་ཞིང་སྟོང་པ་ཉིད་ནི་ཡུལ་གྱི་ཆོས་ཉིད་ཡིན་པའི་ཕྱིར་རོ། ། རྟེན་འབྲེལ་མཐོང་ན་གཏི་མུག་སྤོང་ཞིང་། དེ་སྤངས་པས་ཉེས་པ་ཐམས་ཅད་སྤོང་བ་དེའི་ཕྱིར་འབད་པ་ཀུན་གྱིས་བསྟན་བཅོས་འདིར་རྟེན་འབྲེལ་གྱི་གཏམ་དེ་ཁོ་ན་བསྙད་པར་བྱ་སྟེ། མ་རིག་པ་སྤོང་བའི་ཐབས་ཡིན་པ་ཉིད་ཀྱིས་རྟེན་འབྲེལ་སྟོན་པ་དོན་ཆེ་བ་ཡིན་པའི་ཕྱིར།
སྟོང་ཉིད་ཡུལ་གྱི་ཆོས་ཉིད་དུ་སྟོན་པ་ནི། ཕྱི་ནང་གི་འདུ་བྱེད་རྣམས་རང་བཞིན་གྱིས་གྲུབ་ན་རྒྱུ་རྐྱེན་ལ་མི་ལྟོས་པས་ཁྱབ་སྟེ། གྲུབ་ཟིན་སླར་འབྱུང་བ་དོན་མེད་པའི་ཕྱིར་ཞེས་པའི་ཁྱབ་པ་དང་། ཕྱི་ནང་གི་འདུ་བྱེད་དེ་དག་ནི་ས་བོན་དང་མ་རིག་པ་སོགས་ལས་བྱུང་བའི་ཕྱིར་རྟེན་ཅིང་འབྲེལ་འབྱུང་ཡིན་པའི་ཕྱོགས་ཆོས་བསྒྲུབ་པ་དང་། གང་རྟེན་འབྲེལ་ཡིན་པ་དེ་རང་བཞིན་གྱིས་སྟོང་སྟེ། སྤྲུལ་པ་དང་། གཟུགས་བརྙན་བཞིན། མྱུ་གུ་སོགས་ཕྱི་ནང་གི་འདུ་བྱེད་རྣམས་ཀྱང་རྟེན་ཅིང་འབྲེལ་འབྱུང་ཡིན་ནོ། ཞེས་པའི་ཁྱབ་བྱེད་འགལ་དམིགས་ཀྱི་གཏན་ཚིགས་རྣམས་འགྲེལ་བར་བཤད་དོ། ། གསུམ་པ་ལ།
གལ་ཏེ་འདོད་ཆགས་ལ་སོགས་པ་རྣམས་ཀྱི་སྤང་ཐབས་སྨྲས་ན། དེ་རྣམས་ལ་སྤྱོད་པའི་སེམས་ཅན་དག་གི་མཚན་ཉིད་ཇི་ལྟ་བུ་ཞེ་ན། དེ་དག་གི་མཚན་ཉིད་ནི་རྟག་ཏུ་ས་འཛིན་པའི་གར་དང་། སོགས་པ་བཞད་གད་དང་། བྱུག་པ་དང་། རྒྱན་དང་། ཁ་དོག་སོགས་ལ་དགའ་བ་དང་། གཏོང་བ་པོ་དང་། ཟ་བ་པོ་དང་། གཙང་སྦྲ་ལ་དགའ་བར་འགྱུར་བ་དེ་འདྲ་བ་ལ་སོགས་པའི་མཚན་ཉིད་རྣམས་ནི་རང་རྒྱུད་ལྡན་གྱི་མི་ལ་སོགས་པ་རྣམས་འདོད་ཆགས་ཅན་མཚོན་བྱེད་ཡིན་ཏེ།
དེར་རྟོགས་པར་བྱེད་པའི་གཏན་ཚིགས་ཡིན་པའི་ཕྱིར། བཟློག་པ་དག་ནི་ཞེ་སྡང་དང་། འདྲེས་མ་དག་ནི་གཏི་མུག་ལ་སྤྱོད་པའི་སྟེ། རྟགས་དེ་དག་གི་སྒོ་ནས་དེ་དག་གི་བསམ་པ་རྗེས་སུ་རྟོགས་པར་བྱའོ། ། འདིར་རྟགས་ལ་མཚན་ཉིད་དུ་བསྟན་པ་སྟེ། ཕྱིར་མི་ལྡོག་གི་རྟགས་བཞིན་ནོ། ། དེ་དག་འདུལ་བའི་ཐབས་ནི་འདོད་ཆགས་ཅན་ཆགས་པ་མངོན་གྱུར་མགོ་མནོན་པའི་ཐབས་སུ་ཟས་དང་ཆོས་གོས་དང་། གཙུག་ལག་ཁང་དགེ་ལེགས་སྤང་བ་ཐམས་ཅད་སྟེ། ངན་ངོན་ཙམ་ལ་ལོངས་སྤྱོད་ཅིང་། རྟག་ཏུ་བླ་མའི་ཐད་ན་གནས་པར་བྱ་སྟེ།
དེ་དག་ནི་འདོད་ཆགས་ཅན་ལ་དེ་སྤོང་བའི་ཐབས་སུ་སངས་རྒྱས་བཅོམ་ལྡན་འདས་རྣམས་ཀྱིས་གསུངས་པའི་ཕྱིར་རོ། ། གཙུག་ལག་ཁང་ལ་ཞེན་པའི་གཉེན་པོར། དགོན་པ་པ་དང་། ཤིང་དྲུང་པ། དུར་ཁྲོད་པ། བླ་གབ་མེད་པ་ཉིད་དང་། མལ་སྟན་ལ་ཞེན་པའི་གཉེན་པོར། ཙོག་པུ་པ་དང་། གཞི་ཇི་བཞིན་པ་ཉིད་དང་། ཟས་ལ་ཞེན་པའི་གཉེན་པོར།
བསོད་སྙོམས་པ་དང་། གདན་གཅིག་པ་དང་། ཟས་ཕྱིས་མི་ལེན་པ་དང་། གོས་ལ་ཞེན་པའི་གཉེན་པོར། ཆོས་གོས་གསུམ་པ་དང་། ཕྱགས་དར་ཁྲོད་པ་དང་། ཕྱིང་པ་པ་སྟེ། དེ་ལྟར་ན་སྦྱངས་པའི་ཡོན་ཏན་བཅུ་གཉིས་རྣམ་པར་བཞག་ལ། ཆགས་བྲལ་དག་ཀྱང་འདི་རྣམས་ལ་བསྟེན་པ་ནི། ངན་པ་ལ་མོས་པའི་སྐྱེ་བོ་དྭངས་བ་སྐྱེད་ནས་དེ་རྣམས་ལ་ཆོས་བསྟན་པས་ངེས་པར་མྱ་ངན་ལས་འདས་པ་ལ་གཞོལ་བའི་ཆེད་ཡིན་ནོ། །
བཞི་པ་ལ། ནུས་པ་ལ་བརྟགས་ནས་ཁྲོ་བ་དགག མི་སྙན་པ་ལ་དང་། ཡོན་ཏན་མེད་པས་དང་། བསོད་ནམས་ཀྱི་བར་ཆད་ཡིན་པས་དང་། ཉམ་ཆུང་འཇོམས་བྱེད་ཡིན་པས་དང་། བཟོད་པའི་ཕན་ཡོན་བསམས་ཏེ་ཁྲོ་བ་དགག་པ་དང་། བཟོད་པ་བསྒོམ་པའི་ཐབས་བསྡུས་ཏེ་བསྟན་པ་དང་བདུན་ལས། དང་པོ་ནི། དེའི་ཉེས་དམིགས་བརྟགས་ཏེ་ཁྲོ་བ་སྤང་བ་ནི།
གནོད་བྱེད་ལ་ཁྲོ་བ་མི་རིགས་ཏེ། གནོད་བྱ་འཇོམས་པའི་ནུས་པ་ཡོད་མེད་གཉིས་ལ། གཉིས་ཀ་ལྟར་ནའང་ཁྲོ་བ་མི་རིགས་པའི་ཕྱིར་ཏེ། འདི་ལྟར། གནོད་བྱེད་འཇོམས་པའི་ནུས་པ་མེད་པར་གནོད་བྱ་ལ་ཁྲོ་བ་ནི་དོན་མེད་དེ། དེས་བདག་ཉིད་ལ་བཞིན་གྱི་མདོག་མི་སྡུག་པ་འབའ་ཞིག་བྱེད་ཀྱི་དགོས་པ་གཞན་མེད་པའི་ཕྱིར་ཏེ། ནུས་པ་མེད་པས་གཞན་ལ་གནོད་མི་ནུས་པའི་ཕྱིར། ནུས་པ་ཡོད་པས་གནོད་བྱ་ལ་ཁྲོ་བའི་གང་ཟག་གང་ཡིན་པ་དེ་ནི་ཐ་ཆད་པ་ཞེས་བྱ་སྟེ། གནོད་བྱ་ནུས་མེད་ལ་བརྩེ་བ་མེད་པའི་ཕྱིར་དང་། དེ་ཡང་གནོད་པ་ཐམས་ཅད་ཀྱི་རྒྱུ་ཡིན་པའི་ཕྱིར།
གཉིས་པ་ལ། ཕན་འདོགས་བྱེད་ཡིན་པ་ནི། ཡིད་དུ་མི་འོང་བའི་སྒྲ་སྨྲ་བ་པོ་ལ་ཁྲོ་བར་མི་རིགས་ཏེ། དེ་ཐོས་པའི་རྒྱུ་སྔར་བྱས་ཤིང་བསགས་པའི་སྡིག་པ་མཐར་བྱེད་པས་ཏེ་ཟད་པར་བྱེད་པའི་ཕྱིར་རོ། ། དེས་ན་དེ་ལ་ཁྲོ་བའི་གང་ཟག་ནི་རྨོངས་ཤིང་དམ་པ་མིན་པ་སྟེ། བླུན་པ་བས་ཀྱང་ཆེས་བླུན་པར་འགྱུར་ཏེ། བདག་ཉིད་རྣམ་པར་དག་པའི་ཐབས་ལ་དེ་མི་འདོད་པར་སླར་ཡང་ཁྲོ་བའི་དྲི་མས་དེ་སྦག་པར་བྱེད་པའི་ཕྱིར་རོ། ། གནོད་བྱེད་མིན་པ་ནི། མཉན་པ་ཡིད་དུ་མི་འོང་བ་ནི་རྣམ་རྟོག་ལ་མ་ལྟོས་པར་ངོ་བོ་ཉིད་ཀྱིས་གནོད་བྱེད་མིན་ཏེ། ཡིན་ན་སྨྲ་བ་པོ་ལ་གནོད་དགོས་པ་ལ་དེ་ལྟར་མིན་པའི་ཕྱིར་རོ། །
དེས་ན་བདག་ལ་སྨད་དོ་སྙམ་པའི་རྣམ་རྟོག་ལས་བྱུང་བ་ལ་གཞན་ལས་བྱུང་བ་ཡིན་ནོ་སྙམ་དུ་རློམ་པར་ཟད་དེ། དེ་འདྲའི་རྣམ་རྟོག་གི་དབང་གིས་གནོད་ཅིང་ངོ་བོ་ཉིད་ཀྱིས་མི་གནོད་པའི་ཕྱིར་རོ། ། གཤེ་བ་པོ་ལ་ཆད་པ་སྟོན་པའི་བསྟན་བཅོས་ཚད་མ་མ་ཡིན་པ་ནི། གལ་ཏེ་གཤེ་བ་པོ་ལ་རང་བཞིན་གྱིས་སྐྱོན་ཡོད་དེ། རིགས་ཀྱི་བསྟན་བཅོས་ལས་གཤེ་བ་པོ་ལ་ཆད་པ་བཤད་པའི་ཕྱིར་རོ་ཞེ་ན། དེའི་བསྟན་བཅོས་ཚད་མ་མིན་ཏེ། ཡིན་ན་ཇི་ལྟར་གཤེ་བ་པོ་ལ་ཆད་པ་བྱ་བར་མངོན་པར་བརྗོད་པ་དེ་བཞིན་དུ་སྙན་པར་སྨྲ་བ་པོ་ལ་མཆོད་པ་བྱ་བར་ཡང་ཅིས་མི་འགྱུར་ཏེ། བརྗོད་པར་རིགས་པ་ལ་མ་བརྗོད་པའི་ཕྱིར་ཏེ། གཤེ་བ་པོ་ལ་ཆད་པ་འོས་ན། སྙན་པར་སྨྲ་བ་པོ་མཆོད་པར་འོས་པས་རྒྱུ་མཚན་མཚུངས་པའི་ཕྱིར།
བདེན་བརྫུན་བརྟགས་ནས་ཁྲོ་བ་མི་རིགས་པ་ནི། གལ་ཏེ་གཤེ་བ་པོ་ནིགཞན་གྱི་སྐྱོན་གཞན་ལ་གོ་བར་བྱེད་པས་ཁྲོ་རིགས་སོ་ཞེ་ན། རང་གི་ཡན་ལག་ཉམས་པའི་སྐྱོན་བརྗོད་པའི་སྨྲ་བ་པོ་ལ་ཁྲོ་མི་རིགས་ཏེ། ཁྱོད་ཉིད་སྨད་བྱ་ཡན་ལག་ཉམས་པ་དེ་དེས་མ་སྨྲས་ཀྱང་གང་ཟག་གཞན་གྱིས་ཤེས་པའི་ཕྱིར་རོ། ། ཡན་ལག་ཉམས་པ་མིན་པ་ལ་དེར་བརྗོད་པའི་སྨྲ་བ་པོ་ལ་ཁྲོ་མི་རིགས་པ་ལྟ་ཅི་སྨོས་ཏེ། དེ་ནི་ཡང་དག་པ་མིན་པ་བརྫུན་ཚིག་སྨྲས་པས་སྨྲ་བ་པོ་རང་ཉིད་ལ་གནོད་པའི་ཕྱིར་རོ། ། གནོད་བྱེད་ཆུང་ངུ་ཡིན་པས་ཁྲོ་མི་རིགས་པ་ནི། གལ་ཏེ་གང་ཟག་རང་ལས་དམན་པ་དག་ལས་མི་སྙན་པ་ཐོས་པ་ལས་ཁྲོ་བ་ཇི་ལྟར་མི་འབྱུང་ཞེ་ན། དམན་པ་དག་ལས་བྱུང་བའི་མི་སྙན་པ་དེ་ལའང་ཁྲོ་མི་རིགས་ཏེ། དམན་པ་ལས་མི་སྙན་པ་ཞེས་བྱ་བ་དེ་ཙམ་ཁོ་ན་ངེས་པར་འབྱུང་བ་མིན་ཏེ།
དེ་ལས་གཞན་པའི་གསོད་པ་ལ་སོགས་པ་འབྱུང་བའི་ཕྱིར། དེའི་ཕྱིར་དམན་པ་ལས་བྱུང་བའི་མི་སྙན་པ་ནི་ཡན་གར་བ་ཉུང་ཟད་ལྟ་བུར་སྣང་སྟེ། དེ་ལས་ཆེ་བའི་གནོད་པ་འབྱུང་རིགས་པ་ལ་མི་སྙན་པ་ཙམ་གྱིས་ཡོངས་སུ་ཚིམ་པའི་ཕྱིར་རོ། ། གསུམ་པ་ནི། རང་ཉིད་ལ་ཕན་པའི་ཡོད་ཏན་ཅུང་ཟད་ཀྱང་མེད་པའི་ཁྲོ་བ་ལ་གུས་པ་ནི་ཞེན་པ་རྐྱང་པར་ཟད་དེ། གཞན་གནོད་བྱེད་ལ་གནོད་པ་བྱས་པས་བདག་ཉིད་ལ་ཡོན་ཏན་ཅུང་ཟད་ཙམ་ཡང་སྐྱེད་པར་མི་བྱེད་ཀྱང་དེ་ལ་ཁྲོ་བའི་ཕྱིར་རོ། ། བཞི་པ་ནི། མཁས་པ་སུ་ཞིག་གཞན་གྱི་གཤེ་བ་ལ་བཟོད་པར་འགྱུར་ཏེ། ཡོན་ཏན་མེད་པའི་ཕྱིར་རོ་ཞེ་ན། ཡོན་ཏན་མེད་པ་མ་གྲུབ་སྟེ།
གནོད་བྱེད་ལ་བཟོད་པས་དངོས་པོ་ཡོངས་སུ་གཏོང་བ་ལ་སོགས་པའི་འབད་པ་མེད་པར་ཁྲོ་བའི་སྐབས་མ་ཕྱེ་ཞིང་གནོད་པ་མ་བྱས་པ་ཙམ་གྱིས་བསོད་ནམས་ཆེན་པོ་ཐོབ་པར་འགྱུར་བའི་ཕྱིར། དེས་ན་གང་ཞིག་བསོད་ནམས་ཀྱི་རྒྱུར་གྱུར་པའི་གཤེ་བ་པོ་ལ་ཁྲོ་བའི་གང་ཟག་དེ་དང་མཚུངས་པའི་བླུན་པོ་སུ་ཞིག་ཡོད་དེ་མེད་དེ། ཁྲོ་བའི་སྒོ་ནས་བསོད་ནམས་ཆེན་པོ་དེ་ལ་གེགས་བྱེད་པས་བླུན་པའི་མཐར་ཐུག་པ་ཡིན་པའི་ཕྱིར། ལྔ་པ་ནི། འདིས་ཀྱང་ཁྲོ་བ་སྤང་བར་བྱ་བ་ཡིན་ཏེ། སྐྱེ་བོ་ཞན་པ་ལ་གནོད་པར་བྱེད་པའི་ཕྱིར་ཏེ། འདི་ལྟར། གནོད་བྱ་འཇོམས་པ་པོའི་ཁྲོ་བ་ལ་གུས་པས་ནི་ཅི་ནས་ཀྱང་གནོད་བྱ་སྟོབས་ཞན་པ་འཇོམས་པ་ལ་ཁྱོད་གུས་པར་གྱུར་ཏ་རེ་སྟེ་གུས་པ་ཙམ་དུ་ཟད་དེ། ཁོང་ཁྲོ་ནི་ཁ་དྲག་ཁོ་ནའི་ཁྱད་པར་དུ་འགྱུར་གྱི་སྟོབས་ལྡན་དག་ལ་དམིགས་ནས་མི་སྐྱེ་བའི་ཕྱིར་རོ། ། དྲུག་པ་ནི།
གནོད་བྱེད་ལ་གནོད་ལན་བྱེད་མི་ནུས་ན། འཇིག་རྟེན་གྱིས་བརྙས་པར་འགྱུར་བས་ཁྲོ་བ་ཉིད་མཛེས་སོ་ཞེ་ན། གང་ཞིག་ཁྲོ་བའི་གནས་གནོད་བྱེད་ནི་ཡོན་ཏན་དུ་མའི་གནས་ཡིན་ཏེ། དེ་ལ་བཟོད་པས་གང་ཟག་དེ་ལ་བྱམས་པ་བསྒོམ་པའི་ཏིང་ངེ་འཛིན་སྐྱེ་བར་འགྱུར་བའི་ཕྱིར་དང་། དེ་བ་འཇོ་བའི་ཡུན་ཙམ་ཞིག་བསྒོམ་པར་བྱེད་ན་ཡང་ཕན་ཡོན་བརྒྱད་འདྲེན་པའི་ཕྱིར། བརྒྱད་པོ་ནི། ལྷ་མི་ལ་སྡུག་དེ་རྣམས་ཀྱིས། ། བསྲུང་དང་བདེ་དང་ཡིད་བདེ་མང་། ། དུག་དང་མཚོན་གྱིས་དེ་མི་ཚུགས། ། ནོར་རྣམས་རྒྱས་ཤིང་ཚངས་པར་སྐྱེ། །
ཞེས་སོ། ། དེས་ན་ཡོན་ཏན་གྱི་གནས་གཤེ་བ་པོ་ལ་འཇིགས་ཞེས་པ་ནི་ཁྱོད་ཉིད་བླུན་པ་འབའ་ཞིག་ཉིད་དེ་ཁོ་ནའོ། ། བདུན་པ་ནི། གཟི་བརྗིད་ཅན་གྱིས་དམན་པ་དག་གིས་ཁྱད་དུ་བསད་པ་སྲན་པར་དཀའོ་ཞེ་ན། ཁྱད་དུ་བསད་པའི་གནོད་བྱེད་མཐར་བྱས་ཤིང་ཟད་པར་བྱས་ནས་གནོད་བྱེད་མེད་པའི་ངང་ནས་འཇིག་རྟེན་ཕ་རོལ་ཏུ་འགྲོ་བ་སུ་ཞིག་ཡོད་དེ། སེམས་ལྡན་གྱི་གནོད་བྱེད་གཅིག་བཏུལ་བ་ན་དེ་ལ་བརྟེན་ནས་གནོད་བྱེད་མང་དུ་འཕེལ་ཞིང་། དེ་ལྟར་གཅིག་ནས་གཅིག་ཏུ་རྒྱུད་པས་གནོད་བྱེད་ཀྱི་མཐའ་ཐུག་པ་མེད་པའི་ཕྱིར། གནོད་བྱེད་ཟད་པ་མེད་པ་དེས་ནི། གནོད་ལན་བྱས་པའི་སྡིག་པ་བས་བདག་ཉིད་བརྙས་པ་ལེགས་སོ་སྙམ་དུ་བསམས་ནས་བཟོད་པར་བྱའོ། ། གསུམ་པ་ནི།
དེ་ལྟར་རྒྱས་པར་བསྒོམ་མི་ནུས་པའི་གང་ཟག་དེ་ནི་རྣམ་པར་ཤེས་པའི་སྐྱེ་འགག་རང་བཞིན་གྱིས་གྲུབ་པ་ཕྱིར་ལོག་སྟེ། སྟོང་པ་ཉིད་བསྒོམ་པར་བྱ་སྟེ། གང་ཟག་གང་གིས་རྣམ་ཤེས་གནས་པ་དང་། ལ་སོགས་པ་སྐྱེ་བ་དང་འགག་པ་རང་བཞིན་གྱིས་མ་གྲུབ་པའི་ཚུལ་ཡང་དག་ཏུ་ནི་རྣམ་པར་ཤེས་པའི་ཤེས་རབ་དེ་ཡོད་ན་ནི་དེའི་བློ་གྲོས་ཏེ་སེམས་རྒྱུད་ལ་ཉོན་མོངས་པ་རྣམས་ནམ་ཡང་མི་གནས་པའི་ཕྱིར། འདིར། འགྲེལ་པར། རྣམ་ཤེས་རྐྱེན་ལ་རག་ལས་པས་མཚན་གཞི་འདུས་བྱས་དང་། མཚན་ཉིད་སྐྱེ་སོགས་ཐ་སྙད་དུ་ཡོད་པའི་ཀུན་རྫོབ་དང་། སྐད་ཅིག་རེ་རེ་ནས་འཇིག་པ་དང་། རྣམ་པར་འགྱུར་བའི་རྟགས་ཀྱིས་རྣམ་ཤེས་ཡང་དག་པར་གནས་པ་མེད་པ་དང་།
དེས་ན་རང་བཞིན་གྱིས་མ་སྐྱེས་༼འདིར་རྩ་བའི་མ་དཔེར་ཤོག་བུ་གཅིག་ཆད།༽ འགྲོ་བའི་ཁྱད་པར་ངེས་པར་མ་ཟིན་པ་འདིས་ནི་ཉིན་མཚན་རྟག་ཏུ་སྐྱོ་བར་རིགས་པ་ལ་རང་དབང་ཅན་ལྟར་མི་འཇིགས་པའི་ཕྱིར་དང་། བློ་དང་ལྡན་པ་ནི་དེ་ལ་མི་འཇིགས་པར་མི་རིགས་པའི་ཕྱིར་རོ། ། གཉིས་པ་ནི། ཚེ་འདིའི་བདེ་བས་འཕྲོག་པའི་ཕྱིར་ཚེ་འདིར་འཁོར་བ་གཅོད་མི་ནུས་ཀྱི། མ་འོངས་པའི་སྐྱེ་བ་གཅོད་པ་ལ་སྦྱོར་བར་བྱའོ་ཞེ་ན། མ་འོངས་པའི་སྲིད་པ་ཡང་རང་ལོག་ཏུ་མི་འགྲོ་བས་ཐ་མ་ཡོད་པ་མིན་ཞིང་དེ་བཞིན་དུ་འདས་པ་ལའང་ཐོག་མ་མེད་ལ། དེའི་དུས་ཀུན་གྱི་ཚེའང་ཉོན་མོངས་པ་ཉེ་བར་ཞི་བ་མ་མྱོང་བའི་སོ་སོའི་སྐྱེ་བོ་ཉིད་ཀྱིས་དུས་སོང་སྟེ། དེས་ན་དེང་ཕྱིན་ཆད་ཁྱོད་འདས་པ་དོན་མེད་དུ་སོང་བ་ཇི་ལྟ་བ་དེ་བཞིན་དུ་མ་འོངས་པ་དེར་ཡང་དོན་མེད་དུ་མི་འགྱུར་བ་དེ་ལྟར་བྱོས་ཤིག དེས་ན་ཁྱོད་ཉིད་ད་ལྟ་ཉིད་ནས་སྲིད་པ་ཟད་པར་བྱ་བའི་ཕྱིར།
འབད་པར་བྱ་དགོས་ཏེ། མ་འོངས་པའི་སྲིད་པ་མཐའ་མེད་དུ་མི་འགྱུར་བར་བྱ་བའི་ཕྱིར་འབད་དགོས་ཤིང་། ད་ལྟ་རྐྱེན་ཚོགས་པའི་དུས་སུ་འདི་ལ་མ་འབད་ན། འདས་པའི་དུས་དོན་མེད་དུ་སོང་བ་ལྟར། སྲིད་པ་ཕྱི་མ་ཕལ་ཆེར་དོན་མེད་དུ་འགྱུར་བའི་ཕྱིར་རོ། ། གསུམ་པ་ལ། ཚོགས་པ་རྙེད་དཀའ་བ་སྤྱིར་བསྟན། ཉན་པོ་རྙེད་དཀའ་བ་བྱེ་བྲག་ཏུ་བཤད། དང་པོ་ནི། གལ་ཏེ་འཁོར་བ་ལ་མཐའ་ཡོད་ན་འབད་མི་དགོས།
མེད་ན་འབད་པ་དོན་མེད་དོ་ཞེ་ན། འཁོར་བ་པ་ཐམས་ཅད་ཀྱི་འཁོར་བ་མཐའ་མེད་དུ་ངེས་པའང་མིན། མཐའ་བཅས་སུ་ངེས་པའང་མིན་ཏེ། དེ་གཉིས་ནི་རིམ་པ་ལྟར། ཡང་དག་པའི་དོན་རིགས་པ་དང་མི་རིགས་པའི་རྒྱུ་ཅན་ཡིན་པའི་ཕྱིར་དང་། རྒྱུ་གཉིས་པོ་ཡང་ཉན་པོ་མཉན་བྱ་འཆད་པ་པོ་རྣམས་ཚོགས་པ་དང་། མ་ཚོགས་པའི་རྐྱེན་ལ་རག་ལས་ཤིང་། དེ་གསུམ་ཡང་འབྱུང་བ་ཤིན་ཏུ་རྙེད་དཀའ་ཞིང་། གཏན་མེད་པའང་རྙེད་པར་དཀའ་བའི་ཕྱིར། འདི་ལ་ཉན་པོ་ནི།
དལ་འབྱོར་ལ་གནས་པའི་གང་ཟག་སྟེ། དེས་ནི་དགེ་བའི་བཤེས་གཉེན་གྱིས་ལུང་འབོགས་པ་ཐོས་ནས་དེའི་དོན་ལ་སྤྱོད་ནུས་པའི་ཕྱིར། དེ་རྙེད་དཀའ་བ་ནི། ཕལ་མོ་ཆེར་ན་མི་རྣམས་ནི། ཞེས་པའི་སྐབས་དེར་འཆད་པར་འགྱུར་རོ། ། མཉན་པར་བྱ་བ་ནི། བདེན་པ་མཐོང་བ་དང་རྗེས་སུ་མཐུན་པའི་གསུང་ཡིན་ན། དེ་ཡང་རྙེད་དཀའ་སྟེ། འཆད་པ་པོ་དང་ཉན་པ་པོ་ཤིན་ཏུ་དཀོན་པའི་ཕྱིར། འཆད་པ་པོ་ནི།
དེ་བཞིན་གཤེགས་པ་ཡིན་ན། དེ་ནི་ཨུ་དུམ་ཝ་རའི་མེ་ཏོག་ལྟར་ཤིན་ཏུ་དཀོན་པའི་ཕྱིར་རོ། ། དེ་ལ་དགོངས་ནས་ལུང་དུ་མ་བསྟན་པའི་དངོས་པོ་བཅུ་བཞི་ལས། འཇིག་རྟེན་མཐའ་དང་ལྡན་མི་ལྡན་ལུང་དུ་མ་བསྟན་ནོ། ། གཉིས་པ་ནི། བསྟན་པ་ཡོད་པ་དེ་སྲིད་དུ་དེའི་ལུང་འབོགས་པ་པོ་ཡོད་པའི་ཕྱིར་བདག་ཚེ་རབས་གཞན་དུ་འཁོར་བ་ཟད་པར་བྱེད་དོ་སྙམ་ན། གསུང་རབ་དང་འཆད་པོ་ཡོད་མོད་ཀྱི་ཉན་པ་པོ་རྙེད་དཀའ་བའི་ཕྱིར་མི་རིགས་སོ་ཞེས་སྟོན་པ་ནི། སོ་སོའི་སྐྱེ་བོ་རྣམས་ལ་ངེས་པར་ངན་འགྲོར་འགྲོ་བ་ནི་ཕལ་ཆེ་སྟེ། མི་རྣམས་ནི་དམ་པ་མིན་པ་མི་དགེ་བའི་ཕྱོགས་ཡོངས་སུ་འཛིན་པ་ཕལ་མོ་ཆེ་ཡིན་པའི་ཕྱིར། ཕལ་ཆེར་ལས་འབྲས་ལ་རྨོངས་ཤིང་གཞན་སྡུག་བསྔལ་ལ་མངོན་པར་དགའ་ལ།
སྡིག་གྲོགས་དང་ཕྲད་པ་སོགས་སྲོག་གཅོད་པ་ལ་སོགས་པ་མི་དགེ་བ་བཅུ་ལ་འཇུག་པའི་ཕྱིར་དང་། མི་དགེ་བས་བདེ་འགྲོར་འགྲོ་བ་འདི་ནི་གནས་མེད་ཅིང་སྐབས་མེད་པའི་ཕྱིར་ཞེས་འབྱུང་བའི་ཕྱིར་རོ། ། བདེ་འགྲོ་ཐོབ་ཀྱང་དལ་འབྱོར་དཀའ་བ་ནི། ངན་སོང་སྡུག་བསྔལ་གྱི་གནས་ཡིན་པས་མི་དགའ་མོད་ཀྱི། བདེ་འགྲོ་ནི་མངོན་པར་དགའ་བའི་གནས་ཡིན་ཏེ། ངན་སོང་གི་ཉེར་འཚེ་དང་བྲལ་བའི་ཕྱིར་ཞེ་ན། ངན་སོང་ལྟར་བདེ་འགྲོ་ལའང་སྐྱོ་བ་སྐྱེ་རིགས་ཏེ། ས་སྟེང་དུ་མི་རྣམས་ལའང་སྡིག་པའི་རྒྱུ་མཐུན་གྱི་འབྲས་བུའི་རྣམ་པར་སྨིན་པ་ནི་ཅོ་འདྲི་ཞིང་། གནོད་པ་སྣ་ཚོགས་ཀྱིས་མཐོ་འཚམ་པ་ཁོ་ན་ཡིན་པར་མཐོང་བའི་ཕྱིར་ཏེ། སྡིག་པའི་རྒྱུ་མཐུན་གྱི་འབྲས་བུ་ཡན་ལག་དང་ཉིང་ལག་ཉམས་པ།
དབང་པོ་མ་ཚང་བ། དབུལ་བ་མཐུ་ཆུང་བ་ཤེས་རབ་བུལ་བ། དམ་པས་ཀྱང་ཁ་ན་མ་ཐོ་བ་སྤྱོད་པ་ཉིད་དུ་དོགས་པ་ཞེས་བྱ་བའི་སྡུག་བསྔལ་དུ་མ་ཉམས་སུ་མྱོང་བའི་ཕྱིར་རོ། ། དེས་ན་སྲིད་པ་གསོད་པའི་གནས་དང་མཚུངས་པར་དམ་པ་རྣམས་ལ་སྣང་སྟེ། མཐོ་རིས་ཀྱང་བདེ་བའི་སྲོག་འཕྲོག་པའི་གནས་སུ་མཐོང་བའི་ཕྱིར་རོ། ། གསུམ་པ་ནི། གལ་ཏེ་སྲིད་པ་སྲོག་འཕྲོག་པའི་གནས་དང་མཚུངས་ན་དེས་འཇིག་རྟེན་ཅི་སྟེ་མི་སྐྱོ་ཞེ་ན། སྨྱོན་པའི་རང་བཞིན་ཅན་ཡིན་པའི་ཕྱིར་རོ་ཞེས་སྟོན་པ་ནི། ལས་ཉོན་གྱི་དབང་གིས་སྲིད་པར་གནས་པའི་སེམས་ཅན་རྣམས་སྨྱོན་པ་མིན་ཞེས་མཁས་པ་སུ་ཞིག་སྨྲ་བར་འགྱུར་ཏེ། རྣམ་ཤེས་རྣལ་དུ་གནས་པ་མེད་ཅིང་བྱ་བ་མིན་པ་སྣ་ཚོགས་བྱེད་པ་ལ་སྨྱོན་པར་འཇོག་པའི་ཕྱིར་དང་།
འདི་རྣམས་ཀྱང་སེམས་རྣལ་མའི་རང་བཞིན་དུ་གནས་པ་མེད་ཅིང་ལུས་ཀྱིས་མི་རིགས་པའི་ཚུལ་མང་པོ་བྱེད་པ་དང་། ངག་གིས་རྡོལ་ཐབས་སྣ་ཚོགས་སྨྲ་བའི་ཕྱིར་རོ། ། གཉིས་པ་ནི། དེ་ལྟར་སྲིད་པ་ལ་སྐྱོ་བ་བསྐྱེད་ནས་དེ་སྤོང་བ་ཡང་རྒྱུ་ལས་སྤོང་བའི་སྒོ་ནས་ཡིན་ནོ་ཞེས་སྟོན་པ་ལ། ལས་ཙམ་སྤོང་བའི་ཐབས་བསྟན་པ་དང་། བྱེ་བྲག་བདེ་འགྲོའི་རྒྱུར་གྱུར་པའི་ལས་སྤོང་ཐབས་བསྟན་པ་གཉིས་ཀྱི། དང་པོ་ལ། ལས་སྤོང་རིགས་པའི་འཐད་པས་མདོར་བསྟན་པ་དང་། རྒྱས་པར་འཆད་པ་གཉིས་ཀྱི། དང་པོ་ནི།
ཐར་པ་དོན་དུ་གཉེར་བའི་བློ་གྲོས་དང་ལྡན་པས་སྲིད་པའི་རྒྱུར་གྱུར་པའི་ལས་ཀུན་ཟད་པའི་ཐབས་ལ་བློ་སྐྱེད་པར་བྱ་སྟེ། ལས་ཐམས་ཅད་ཟད་པས་སྡུག་བསྔལ་ཐམས་ཅད་ཉེ་བར་ཞི་བའི་མྱང་འདས་ཐོབ་པའི་ཕྱིར་རོ། ། དཔེར་ན། འགྲོ་བ་དང་འགྲེང་བ་ལ་སོགས་པའི་སྤྱོད་ལམ་ལས་བྱུང་བའི་སྡུག་བསྔལ་དག་འགྲོ་བ་ལ་སོགས་པའི་སྤྱོད་ལམ་དེ་ལྡོག་པ་ལས་ཉམས་པར་མཐོང་བ་བཞིན་ནོ། ། འདིས་ནི་དོན་གཉིས་ཉེ་བར་མཚོན་ཏེ། དཔེར་ན། འགྲོ་བའི་སྤྱོད་ལམ་ལས་བྱུང་བའི་སྡུག་བསྔལ་འགྲོ་བའི་སྤྱོད་ལམ་བཟློག་པ་ལས་ཉམས་པ་དེ་བཞིན་དུ་ལས་ཀྱི་རྒྱུ་ཅན་གྱི་སྡུག་བསྔལ་ཡང་ལས་ཉེ་བར་ཞི་བ་ལས་ཐོབ་ཅེས་པ་དང་། ཡང་འགྲོ་བའི་སྡུག་བསྔལ་འདུག་པ་ན་རེ་ཞིག་བཟློག་ཀྱང་འདུག་པའི་སྡུག་བསྔལ་ཉིད་འབྱུང་ལ་སྤྱོད་ལམ་ཐམས་ཅད་བཟློག་ན་ནི་དེ་ལས་བྱུང་བའི་སྡུག་བསྔལ་ཐམས་ཅད་བཟློག་པ་བཞིན་དུ་ངན་འགྲོའི་སྡུག་བསྔལ་བདེ་འགྲོ་ཐོབ་པ་ན་རེ་ཞིག་བཟློག་ཀྱང་བདེ་འགྲོའི་སྡུག་བསྔལ་མྱོང་བས་སྲིད་པའི་རྒྱུར་གྱུར་པའི་ལས་ཐམས་ཅད་སྤང་བར་བྱའོ་ཞེས་པའོ། །

གཉིས་པ་ལ། འབྲས་བུའི་དོན་དུ་དང་། བདེ་བའི་དོན་དུ་ལས་མི་རིགས་པ་གཉིས་ཀྱི། དང་པོ་ལ། འབྲས་བུའི་རྒྱུ་མཐའ་མེད་པས་སྐྱོ་བ་སྐྱེ་རིགས་པ་དང་། འབྲས་བུ་མ་ངེས་ཤིང་མི་རྟག་པས་དོན་དུ་གཉེར་བྱ་མིན་པ་གཉིས་ཀྱི། དང་པོ་ནི། འདི་ལས་ཀྱང་འཁོར་བ་བཏང་བར་རིགས་ཏེ། འཇིགས་པའི་རྒྱུ་ཡིན་པའི་ཕྱིར། འཇིགས་པ་དང་མ་བྲལ་བའི་སྐྱེས་བུ་གང་ལས་འཁོར་བའི་འབྲོག་དགོན་པ་ལ་འཇིགས་པ་ཅིའི་ཕྱིར་མི་འབྱུང་སྟེ། འཇིགས་ཤིང་སྐྱོ་བ་སྐྱེད་རིགས་ཏེ།
བུམ་པ་ལྟ་བུ་གཅིག་ལ་ཡང་རྒྱུ་རྒྱས་པ་མཐའ་ཡས་ཤིང་ཐུག་པ་མེད་པར་མཐོང་བའི་ཕྱིར་ཏེ། གང་གི་ཚེ་འབྲས་བུ་དེ་གཅིག་ལ་ཡང་དངོས་ཀྱི་རྒྱུ་དུ་མ་སྔོན་དུ་སོང་ཞིང་དེ་རེ་རེ་ལ་རྒྱུ་དུ་མ་སྔོན་དུ་འགྲོ་དགོས་པས་དེའི་རྒྱུའི་ཐོག་མ་མི་སྣང་བ་དེའི་ཚེ་དེའི་ཕྱིར་རོ། ། གཉིས་པ་ནི། འདོད་ཡུལ་གྱི་འབྲས་བུ་དེའི་དོན་དུ་ལས་བྱེད་བའི་སྡུག་བསྔལ་གྱིས་ཅི་སྟེ་འཇོམས་ཏེ་འཇོམས་པ་དོན་མེད་དེ་འབྲས་བུ་ནི་རྒྱུ་དཀའ་བ་བརྒྱ་ཕྲག་གིས་འགྲུབ་དགོས་པས། ཐམས་ཅད་ངེས་པར་འགྲུབ་པར་འགྱུར་བའང་མ་ཡིན་ཞིང་། གྲུབ་པ་ལའང་ངེས་པར་མཐར་འཇིག་པར་འགྱུར་བའི་ཕྱིར་རོ། ། རྒྱུ་ལས་ཀྱང་དེ་དང་མཚུངས་པ་ནི། ཚོང་ལ་སོགས་པའི་ལས་ནི་འབད་པས་བྱེད་པར་འགྱུར་ཞིང་བྱས་ཟིན་པའི་ལས་འབད་པ་མེད་པར་འཇིག་པར་གྱུར་ཀྱང་ལས་ལ་ཆགས་པ་དང་མི་འབྲལ་བའི་སྐྱེས་བུ་ཁྱོད་ནི་རྨོངས་པ་ཞིག་སྟེ་ལས་བྱས་པ་དོན་མེད་པར་མཐོང་ཡང་དེ་ལ་ཆགས་པ་དང་མི་འབྲལ་བར་སླར་ཡང་དེ་དག་བྱེད་པའི་ཕྱིར་རོ། ། སྔ་མ་དང་འདི་གཉིས་ཀྱི་ཁྱད་པར་ནི། རྫ་སོ་གཏོང་བའི་ཕྱིར་མེ་གཏོང་བ་ལྟ་བུ་ལ།
རྫ་སོ་ངེས་པར་འགྲུབ་པར་མ་ངེས་ཤིང་། གྲུབ་ཀྱང་ངེས་པར་འཇིག་པ་ལྟ་བུ་ནི་སྔ་མ་དང་། མེ་གཏོང་བའི་ལས་འབད་པས་བྱེད་ཅིང་། བྱས་ཟིན་ན་འབད་པ་མེད་པར་འཇིག་པ་ལྟ་བུ་ནི་ཕྱི་མའི་དོན་ཏོ། ། གཉིས་པ་ནི། བདེ་བའི་རྒྱུ་ཡིན་པའི་ཕྱིར་ལས་ལ་ཆགས་པ་དང་མི་འབྲལ་ལོ་ཞེ་ན། ཁྱོད་ཉིད་ལས་བྱེད་པའི་ངལ་བ་འདི་དགོས་པ་གང་གི་ཕྱིར་ཡིན་ཏེ། དོན་མེད་དེ་ངལ་བ་འདི་ནི་བདེ་བས་ཕན་འདོགས་པའི་ཕྱིར་ཡིན་ན། དེའང་དུས་གསུམ་དུ་དཔྱད་པ་ན་མེད་པའི་ཕྱིར་ཏེ། འདི་ལྟར།
རེ་ཞིག་དཔྱད་ན་འདས་པ་ལ་བདེ་བ་ཡོད་པ་མིན་ཏེ། དེ་འགགས་ཟིན་པའི་ཕྱིར། མ་འོངས་པ་ལའང་ཡོད་པ་མིན་ཏེ། དེ་མ་སྐྱེས་པས་མ་འཕྲད་པའི་ཕྱིར། ད་ལྟར་བྱུང་བ་ལའང་ཡོད་པ་མིན་ཏེ། སྐྱེས་ཕན་ཆད་དུ་གནས་པ་མེད་པར་འགྲོ་བའི་ཕྱིར། གཉིས་པ་ལ། འབྲས་བུ་ལ་ཞེན་པ་དགག རྒྱུ་ལས་ལ་ཞེན་པ་དགག་པ་དང་གཉིས་ཀྱི། དང་པོ་ནི།
གལ་ཏེ་མཐོ་རིས་ཀྱི་བདེ་བའི་དོན་དུ་གདོན་མི་ཟ་བར་དགེ་བའི་ལས་བྱ་རིགས་སོ་ཞེ་ན། བདེན་པ་ལ་མཁས་པའི་འཕགས་པ་རྣམས་ནི་མཐོ་རིས་ཀྱང་དམྱལ་བ་དང་མཚུངས་པར་སྤོང་བར་བྱེད་དེ། དེ་ལ་དེས་དམྱལ་བ་དང་མཚུངས་པའི་འཇིགས་པ་བསྐྱེད་པའི་ཕྱིར་ཏེ། ཆགས་སོགས་ཉོན་མོངས་པ་དུ་མའི་སྒོར་གྱུར་པའི་ཕྱིར་དང་། ཡུལ་ལས་བྱུང་བའི་སྲེད་པ་དྲག་པོའི་མེ་འབར་བའི་ཕྱིར་དང་། གཏི་མུག་ཤས་ཆེ་པའི་ཕྱིར་རོ། ། དེས་ན་རྣམ་པ་ཀུན་ཏུ་མཁས་པ་དེ་རྣམས་ལ་སྲིད་པ་གང་འཇིགས་པ་མི་སྐྱེད་པ་དཀོན་ཏེ། མཐོ་རིས་ཀྱང་དམྱལ་བ་དང་མཚུངས་པར་འཇིགས་པ་སྐྱེད་བྱེད་ཡིན་པའི་ཕྱིར་རོ། ། གལ་ཏེ་འཕགས་པ་ལྟར་བྱིས་བའང་རྣམ་པ་ཀུན་ཏུ་འཁོར་པའི་སྡུག་བསྔལ་ཤེས་པ་མིན་ཏེ། ཤེས་ན་མཐོང་བའི་སྐད་ཅིག་དེ་ཉིད་ལ་སེམས་དང་ལྷན་ཅིག་ཏུ་རྣམ་པ་བརྒྱར་རྡུལ་ཕྲ་རབ་ཏུ་འཇིག་པར་འགྱུར་བའི་ཕྱིར་ཏེ།
དེ་ནི་འཇིག་ལྟ་དང་བཅས་ཤིང་གཉེན་པོ་བསྒོམ་པ་དང་བྲལ་བའི་ཕྱིར་རོ། ། དེས་ན་དེས་འཕགས་པ་ལྟར་འཁོར་བ་ལ་སྐྱོ་བ་སྐྱེད་པ་མིན་ཏེ། དེས་དེ་ལྟར་དུ་སྡུག་བསྔལ་དུ་མ་ཤེས་པའི་ཕྱིར་རོ། ། དེ་ལྟར་སྡུག་བསྔལ་གྱི་གནས་སུ་བསྟན་ནས། ངན་འགྲོའི་རྒྱུ་མི་དགེ་བའི་གནས་ཀྱང་ཡིན་ནོ་ཞེས་སྟོན་པ་ནི། གཏོང་བ་ལ་སོགས་པའི་བྱ་བ་ནུས་ཤིང་བྱེད་པ་བདེ་བར་འགྱུར་རོ། ། དེ་ཡང་ངེས་པར་དཔྱད་ན་དབང་ཕྱུག་དང་ལྡན་པའི་སེམས་ཅན་རློམ་པ་ཅན་མིན་པ་དཀོན་ཏེ། བདེ་བ་མྱོང་བར་འགྱུར་བའི་ཡུལ་མ་ཐོབ་པ་ཐོབ་པ་དང་། ཐོབ་པ་ཡོངས་སུ་བསྲུང་བར་ནུས་ཤིང་སྟོབས་དང་ལྡན་པ་ལ་རློམ་པ་སྐྱེ་བའི་ཕྱིར། རློམ་པ་ཅན་སྙིང་རྗེ་དང་ལྡན་པ་མེད་ཅིང་།
ཕ་རོལ་གཞོམ་འདོད་པ་ཅན་ཡང་ཡིན་ཏེ། རློམ་པ་ཅན་བདག་ཉིད་གཞན་ལས་ཁྱད་པར་དུ་འཕགས་པར་རྟོག་ཅིང་། གཞན་ལྷག་པ་ལ་མི་བཟོད་པ་ན་དེ་གཞོམ་པར་འདོད་པས་བརྩེ་བ་མེད་པའི་ཕྱིར། དེས་ན་དབང་ཕྱུག་གི་མངོན་པར་རློམ་པ་ནི་སྣང་བ་བདེ་འགྲོ་ནས་བདེ་འགྲོར་འགྲོ་བ་རྙེད་པར་དཀའ་སྟེ། ཕ་རོལ་གཞོམ་པར་འདོད་ཅིང་བརྩེ་བ་མེད་པ་ཡིན་པས་ངན་འགྲོའི་མཐར་ཐུག་པ་ཉིད་ཀྱིས་སོ། ། དེའི་ཕྱིར། བཅོམ་ལྡན་འདས་ཀྱིས་སྣང་བ་ནས་སྣང་བར་གཞོལ་བའི་གང་ཟག་ནི་དཀོན་ཞེས་གསུངས། གཉིས་པ་ལ། ཆེད་དུ་བྱ་བ་ལོག ཕྱུག་པ་འདོད་བྱ་མིན།
ཆོས་ལུགས་ཆོས་མིན། ཡུལ་འདོད་བྱ་མིན། བཀའ་ལུང་འདོད་བྱ་མིན། བདེ་འགྲོ་མཐའ་ངན། ལས་ཀྱི་བྱེད་པ་པོ་སྨད་པ་དང་བདུན་གྱི། དང་པོས་རྒྱུ་ལ་སྨད། གསུམ་པས་རྒྱུ་ལ་ལོག་རྟོག་དགག ཐ་མས་བྱེད་པ་པོ་ལ་སྨད། ལྷག་མ་རྣམས་འབྲས་བུ་འདོད་བྱ་མིན་པར་བསྡུའོ། ། དང་པོ་ནི།
ཕྱིན་ཅི་ལོག་ཡིན་པའི་ཕྱིར་ཆོས་ལ་ཆགས་པར་མི་རིགས་སོ་ཞེས་སྟོན་པ་ནི། མཐོ་རིས་ཙམ་གྱི་རྒྱུར་གྱུར་པའི་ཆོས་རྒྱུ་ཅི་ཞིག་གིས་ཡང་དག་པར་འདོད་དེ། འདོད་པ་མི་རིགས་ཏེ། སྤང་བྱ་ཆེད་དུ་གཉེར་བྱར་སོང་བའི་སྒོ་ནས་ཕྱིན་ཅི་ལོག་ཏུ་སོང་བའི་ཕྱིར། འཇིག་རྟེན་འདི་ན་ཡིད་དུ་འོང་བའི་ཡུལ་ལ་རེ་བ་བཟློག་ཅིང་སྤངས་པའི་ཚངས་སྤྱོད་བསྟེན་ལ། ཕྱི་མའི་ཡུལ་ཡིད་དུ་འོང་བ་ནི་ཚངས་སྤྱོད་དེའི་ཆེད་དུ་བྱ་བའི་དམིགས་པར་གྲགས་ཤིང་འདོད་པའི་ཕྱིར་རོ། ། གཉིས་པ་ནི། ལས་དེའི་འབྲས་བུ་ཕྱུག་པ་ཡང་བདག་གི་བ་མིན་པས་དོན་དུ་གཉེར་བྱ་མིན་པ་ནི། འབྲས་བུ་ཕྱུག་པ་ཙམ་གྱི་ཆེད་དུ་བསོད་ནམས་ཀྱི་ལས་བྱེད་པ་མི་རིགས་ཏེ། བསོད་ནམས་དེའི་འབྲས་བུ་ནི་ཕྱུག་པ་ཙམ་ཡིན་ལ་ལོངས་སྤྱོད་དེ་ཡང་སྡུག་བསྔལ་སྣ་ཚོགས་གྱི་གནས་ཡིན་པའི་ཕྱིར་དང་།
རང་དབང་དུ་གྱུར་པ་ཉིད་མེད་པའི་ཕྱིར། དེ་ནི་རྒྱལ་པོ་ལ་སོགས་པ་གཞན་དག་ལས་རྒྱུན་དུ་བསྲུང་བར་བྱ་དགོས་པའི་ཕྱིར་རོ། ། ཁྱབ་པ་ནི་རྟག་ཏུ་གསུངས་སོ། ། གསུམ་པ་ནི། འཇིག་རྟེན་གྱི་ལུགས་ཀྱང་དོན་དུ་གཉེར་བྱའི་ཆོས་མིན་ཏེ། ཆོས་ནི་རྣམ་པར་དཀར་བའི་རང་བཞིན་གཞན་དུ་མི་འགྱུར་བ་ཞིག་དགོས་ལ། དེ་ནི་རྣམ་པར་དཀར་བའི་རང་བཞིན་དུ་མི་གནས་པའི་ཕྱིར་ཏེ། འཇིག་རྟེན་གྱིས་ནི། ཡུལ་དང་། རིགས་དང་།
རུས་དང་། ཡུལ་གྱི་རྣམ་པར་བཞག་པས་མ་བག་མར་ལེན་པ་དང་། གཏོང་བ་སོགས་འཇིག་རྟེན་གྱི་ཚུལ་ལུགས་གང་དང་གང་ཡིན་པ་དེ་དང་དེ་ལ་ཆོས་ཞེས་རྗེས་སུ་འཇུག་པའི་ཕྱིར་དང་། དེ་ལྟ་བུའི་ཆོས་པས་ཀྱང་འཇིག་རྟེན་སྟོབས་དང་ལྡན་པ་ལྟ་བུར་སྣང་བའི་ཕྱིར་ཏེ། ཡུལ་དུས་ཀྱི་ཁྱད་པར་གཞན་དུ་འགྱུར་བ་ན། དེ་དག་ཀྱང་གཞན་དུ་འགྱུར་བའི་ཕྱིར་ཏེ། ཡུལ་དང་། རིགས་ཀྱི་ཁྱད་པར་འགའ་ཞིག་ལ་མ་དང་བུ་མོ་ལ་བགྲོད་པ་ཆོས་སུ་འདོད་ལ། གཞན་ལ་དེ་ཆོས་མིན་དུ་འགྱུར་བའི་ཕྱིར། དཔེར་ན་ཡུལ་ཡ་བ་ན་ལྟ་བུ་དང་།
སོག་པོ་པར་ཙི་ཀ་ལྟ་བུའོ། ། བཞི་པ་ནི། ཡུལ་ཡིད་འོང་ཙམ་གྱི་དོན་དུ་དགེ་བ་མི་རིགས་ཏེ། རྒྱུ་དགེ་བས་ནི་ཡུལ་ཡིད་འོང་ཙམ་ཞིག་ཐོབ་ལ། ཡུལ་དེ་གྲུབ་པ་ནའང་དགོས་པ་མེད་པའི་ཕྱིར་ཏེ། དེ་ནི་ཐོབ་ཀྱང་གདོན་མི་ཟ་བར་བཏང་ན་ཤིས་པའི་ཕྱིར་ཏེ། དེ་ནི་ཐར་པ་དོན་དུ་གཉེར་བ་རྣམས་ཀྱིས་མི་གཙང་བས་བསྐུས་པའི་ཁྱིམ་ལྟར་ངན་པར་བརྩི་བའི་ཕྱིར་ཏེ། འདི་དང་གཞན་དུ་དོན་མིན་པའི་རྩ་བ་ཡིན་པའི་ཕྱིར་དང་། མི་རྟག་སྡུག་བསྔལ་སོགས་ཀྱི་སྒོ་ནས་རྟག་ཏུ་སྡུག་བསྔལ་བར་བྱེད་པའི་ཕྱིར་དང་། ཉོན་མོངས་སྐྱེད་པས་བག་མེད་པའི་གནས་ཡིན་པའི་ཕྱིར་རོ། །
ལྔ་པ་ནི། རྒྱལ་སྲིད་ནི་བཀའ་ལ་དབང་བསྒྱུར་བས་འཐོབ་བྱ་ཡིན་པས་དེའི་རྒྱུ་བསོད་ནམས་ལ་འབད་དགོས་སོ་ཞེ་ན། སྐྱེས་བུ་གང་ལ་ཐབས་གཞན་གྱིས་དོན་འབད་མེད་དུ་གྲུབ་པ་དེ་ལ་བཀའ་ལུང་གི་རྒྱུ་ཆོས་དོན་མེད་པར་འགྱུར་ཏེ། འབྲས་བུ་བཀའ་ལུང་གི་དགོས་པ་མེད་པའི་ཕྱིར། གང་ཡང་བཀའ་བཙན་པ་ཙམ་གྱི་ཆེད་དུ་མི་དགེ་བའི་ཕུང་པོའི་རྒྱུར་གྱུར་པའི་རྒྱལ་སྲིད་དོན་དུ་གཉེར་བ་ནི་སྐྱེས་བུའི་ནང་ནས་བླུན་པོ་ཞེས་བྱ་སྟེ། མཁས་པས་དེ་ལྟ་བུ་དོན་དུ་མི་གཉེར་བའི་ཕྱིར། བཀའ་ལུང་ནི་ཆོས་སྡིག་པའི་གནས་སྐབས་སུ་འགྱུར་བའི་ཕྱིར་ཏེ། བཀའ་བཙན་པར་འདོད་པས་དེ་ལས་འདས་པ་རྣམས་ཚར་གཅོད་པའི་ཕྱིར་རོ། ། དྲུག་པ་ནི། མཐོ་རིས་ནི་དོན་དུ་གཉེར་བྱ་ཡིན་པས་དེའི་དོན་དུ་བསོད་ནམས་དག་བྱེད་རིགས་སོ་ཞེ་ན།
མ་འོངས་པའི་ལྷ་མིའི་འབྲས་བུ་མཐོང་ནས་དེའི་རྒྱུ་ཆོས་འདོད་ཅིང་ཆགས་པས་དེ་ལ་ཁྱོད་ཆགས་ན་དེ་ལ་འཇིགས་པ་མེད་དམ་ཅི་ཞིག་བྱེད་དེ་འཇིགས་པར་ཡང་རིགས་ཏེ། མ་འོངས་པའི་འབྲས་བུ་ལྷ་མི་ནི་མཐར་རྒུད་ཅིང་ངན་སོང་དུ་འགྲོ་བར་མཐོང་པའི་ཕྱིར། བདུན་པ་ནི། རྣམ་སྨིན་ལ་རེ་བས་དགེ་བ་འདོད་པའི་སྐྱེས་བུ་ནི། གླའི་དོན་དུ་ལས་བྱེད་པའི་གླ་བ་ལྟ་བུར་འགྱུར་ཏེ། དེས་བྱེད་པའི་བསོད་ནམས་ནི་རྣམ་སྨིན་གྱི་ཆེད་དུ་ཡིན་པས་རྣམ་པ་ཀུན་ཏུ་འབྲས་བུའི་དོན་དུ་ལས་བྱེད་པའི་རྔན་པ་དང་མཚུངས་པའི་ཕྱིར་གསུམ་པ་ལ། ཉེས་སྤྱོད་ལ་མི་འཇུག་པ་དང་། འདོད་པའི་འབྲས་བུ་ཐོབ་པ་དང་། ཡུལ་ལ་མ་ཆགས་པའི་ཡོན་ཏན་གསུམ་གྱི། དང་པོ་ནི།
བདེན་པ་ལ་མཁས་པ་རྣམས་ལ་སྡིག་པ་བྱེད་པར་འགྱུར་བར་དོགས་པར་མི་བྱ་སྟེ། དེ་འདྲའི་གང་ཟག་གང་དག་སྡུག་བསྔལ་གྱི་རྒྱུར་གྱུར་པས་ལྷ་མི་ཙམ་གྱི་ཆེད་དུ་དགེ་བ་ཡང་མི་བྱེད་པ་དེ་དག་ངན་འགྲོའི་རྒྱུ་མི་དགེ་བ་ཇི་ལྟར་བྱེད་དེ་མི་བྱེད་པའི་ཕྱིར་རོ། ། གཉིས་པ་ནི། མཁས་པ་གང་གིས་འགྲོ་བ་རང་བཞིན་གྱིས་མེད་པ་འཁྲུལ་འཁོར་གྱི་ཚོགས་དང་། སྒྱུ་མའི་སྐྱེས་བུ་ལྟར་མངོན་སུམ་དུ་མཐོང་བ་དེ་དག་ཆེས་གསལ་བར་གོ་འཕང་དམ་པ་མྱ་ངན་ལས་འདའ་བར་འགྲོ་བར་འགྱུར་ཏེ། དེ་དག་ནི་ཕྱིན་ཅི་ལོག་གིས་ཀུན་ནས་སྐྱེད་པའི་འཁོར་བའི་རྒྱུར་གྱུར་པའི་བསོད་ནམས་དང་སྡིག་པ་བྱེད་པ་ལས་འདས་པའི་ཕྱིར། གསུམ་པ་ནི། དེ་འདྲའི་མཁས་པ་གང་ཡིན་པ་དེ་དག་ལ་སྐྱེ་རྒའི་གནས་སུ་གྱུར་བའི་འཁོར་བ་འདི་རྣམ་པ་ཀུན་ཏུ་དགའ་ཞིང་ཆགས་པ་འཐད་པ་མིན་ཏེ། དེ་དག་ནི་ཆོས་ཀྱི་རང་བཞིན་སྟོང་པ་ཉིད་དུ་ལེགས་པར་སོ་སོར་བརྟགས་པས་ལྷ་དང་མིའི་ཡུལ་ཡིད་དུ་འོང་བ་རྣམས་ཀྱིས་ཀྱང་དགའ་ཞིང་ཆགས་པ་མེད་པའི་ཕྱིར། གཉིས་པ་ནི།
རྣལ་འབྱོར་སྤྱོད་པ་བཞི་བརྒྱ་པ་ལས་མི་ཉིད་ཀྱི་འདོད་པའི་ལོངས་སྤྱོད་ལ་ཞེན་པ་སྤོང་པའི་ཐབས་བསྟན་པ་སྟེ་རབ་ཏུ་བྱེད་པ་བདུན་པའི་ཚིག་དོན་བཤད་ཟིན་ཏོ།། ༈ །།གསུམ་པ་སྤྱོད་པ་མཐར་ཕྱིན་པའི་ཐབས་ལམ་གྱི་སྣོད་རུང་གི་རྟེན་སྟོན་པ་ལ། རབ་བྱེད་ཀྱི་གཞུང་བཤད། རབ་བྱེད་ཀྱི་མཚན་བསྟན་པ་གཉིས་ཀྱི། དང་པོ་ལ། ཉོན་མོངས་པ་སྤོང་ནུས་པ་དང་། ཆེ་བ་བརྗོད་དེ་སྤོང་བའི་ཐབས་ངོས་བཟུང་བ་དང་། དེ་ཉིད་མདོ་ལས་བསྟན་ཚུལ་དང་། དེའི་རྗེས་སུ་འཇུག་པའི་རིམ་པ་དང་། བསྟན་པ་དང་བསྒོམ་པའི་འབྲས་བུ་བསྟན་པ་དང་ལྔ་ལས།
དང་པོ་ལ། སྐྱོན་མཐོང་བས་མྱུར་དུ་བཟློག་པ་དང་། ཡུལ་རང་བཞིན་མེད་པས་དང་། རྒྱུ་རང་བཞིན་མེད་པས་རང་བཞིན་མེད་པ་དང་། རང་བཞིན་ཡོད་པའི་སྒྲུབ་བྱེད་དགག་པ་དང་བཞི་ལས་དང་པོ་ནི། འདོད་ཆགས་ཀྱི་འཆིང་བ་ཆེས་ཚབས་ཆེ་བས་དེ་སྤོང་མི་ནུས་སོ་སྙམ་ན། ཇི་ལྟར་ཕན་ཚུན་མི་མཐུན་པའི་མི་རྣམས་ལ་མཛའ་བ་ཡུན་རིང་དུ་མི་གནས་ཏེ། དེའི་སྐྱོན་ཉེ་བར་རྟོགས་པ་ལ་ཞུགས་པའི་ཕྱིར། དེ་བཞིན་དུ་ཕྱི་ནང་གི་དངོས་པོ་ཀུན་ལ་སྐྱོན་ཤེས་པའི་རྣལ་འབྱོར་པ་ལའང་ཡུལ་དེ་ལ་ཆགས་པའི་འདོད་ཆགས་ཡུན་རིང་དུ་མི་གནས་ཏེ་ཡུལ་དེའི་སྐྱོན་མཐོང་བ་ཉིད་ཀྱི་ཕྱིར་རོ། ། གཉིས་པ་ནི།
འདི་ལས་ཀྱང་འདོད་ཆགས་སྤོང་སྲིད་དེ། འདོད་ཆགས་ཀྱི་གཞི་འདོད་པར་བྱ་བའི་ཡུལ་འདོད་བྱ་ཉིད་དུ་དོན་ལ་མེད་པའི་ཕྱིར་ཏེ། གལ་ཏེ་ཡོད་ན་སྐྱེས་བུ་ཐམས་ཅད་ཐམས་ཅད་ཀྱི་ཚེ་ཆགས་པར་འགྱུར་བ་ཞིག་ན་ཡུལ་གཅིག་པུ་དེ་ཉིད་ལ་སྐྱེས་བུ་ལ་ལ་ཆགས། ལ་ལ་སྡང་། གཞན་ནི་རྨོངས་པ་སྐྱེ་བར་མཐོང་བ་དེའི་ཕྱིར་རོ། ། གསུམ་པ་ནི། འདོད་ཆགས་ལ་སོགས་པའི་ཉོན་མོངས་པ་རྣམས་ཡང་དག་པར་ཡོད་པ་མིན་ཏེ། ཕྱིན་ཅི་ལོག་ཏུ་སྒྲོ་འདོགས་པའི་རྣམ་རྟོག་མེད་པར་དེ་རྣམས་ལ་ཡོད་པ་ཉིད་ཡོད་པ་མིན་ཞིང་། ཡོད་ན་ཡོད་པའི་ཕྱིར་རོ། ། ཁྱབ་པ་ཡོད།
ཡང་དག་དོན་དེ། ཕྱིན་ཅི་ལོག་གི་རྟོག་པའི་རྗེས་སུ་བྱེད་ཅེས་དེ་ཉིད་ཤེས་པའི་བློ་དང་ལྡན་པ་སུ་ཞིག་འཛིན་ཏེ་མི་འཛིན་པས་སོ། ། རྩ་རྟགས་གྲུབ་སྟེ། འདོད་ཆགས་ཞེ་སྡང་གཏི་མུག་ནི། ། ཀུན་ཏུ་རྟོག་ལས་འབྱུང་བར་གསུངས། ། ཞེས་དང་། འདོད་པ་ཁྱོད་ཉིད་རྩ་བ་ནི། ། ཤེས་ཏེ་ཀུན་ཏུ་རྟོག་ལས་འབྱུང་། ། ཞེས་གསུངས་སོ། ། བཞི་པ་ནི།
ཆགས་སོགས་རང་བཞིན་གྱིས་ཡོད་དེ། དེས་སྐྱེས་པ་བུད་མེད་ཕན་ཚུན་འཆིང་བར་བྱེད་པའི་ཕྱིར་རོ་ཞེ་ན། སྐྱེས་པ་བུད་མེད་འགའ་ལ་ཡུལ་གཞན་དང་ལྷན་ཅིག་ཏུ་ཆགས་པས་རང་བཞིན་གྱིས་བཅིངས་ཞེས་བྱ་བ་ཡོད་པ་མིན་ཏེ། འཆིང་བྱེད་ཆགས་པ་དང་། འཆིང་བྱ་སྐྱེས་པ་བུད་མེད་དེ་དག་ཀྱང་རང་གི་ངོ་བོས་མ་གྲུབ་པའི་ཕྱིར་རོ། ། གཞན་དུ་ན་སྐྱེས་པ་བུད་མེད་གྲོགས་གཞན་དང་ལྷན་ཅིག་ཆགས་པས་བཅིངས་པ་ལ་བྲལ་བའམ་རྣམ་པར་གྲོལ་བར་རིགས་པ་མིན་ཏེ། འཆིང་བྱ་འཆིང་བྱེད་དེ་དག་རང་བཞིན་གྱིས་གྲུབ་ཅིང་། རང་བཞིན་ལ་གཞན་དུ་འགྱུར་བ་མེད་པའི་ཕྱིར། དེས་ལྡོག་པ་འཕེན་ནོ། ། གཉིས་པ་ལ།
སྲིད་པ་ལོག་པའི་རྒྱུ་ཡིན་པ་དང་། ཐར་པའི་བར་དུ་ཟད་པ་མེད་པ་དང་། ཡང་དག་པའི་ལྟ་བ་ཡིན་པ་དང་གསུམ་གྱི་དང་པོ་ནི། སྟོང་ཉིད་རྟོགས་པ་ཉོན་མོངས་ཟློག་པའི་རྒྱུ་ཡིན་ན། ཉོན་མོངས་ཕམ་པར་མ་བྱས་པ་དུ་མ་སྣང་བ་ཅི་ཞེ་ན། བསོད་ནམས་ཆུང་ངུས་སྟོང་པ་ཉིད་ཀྱི་ཆོས་འདི་ལ་དེའི་དོན་སྤྱི་ཅུང་ཟད་ཤར་ནས་འདི་ལྟར་ཡིན་ནམ་མིན་སྙམ་པའི་ཐེ་ཚོམ་ཟ་བ་ཙམ་ཡང་མི་འགྱུར་ཏེ། དེ་ལ་མོས་པའི་རྒྱུ་དགེ་བའི་རྩ་བ་མ་བསགས་པའི་ཕྱིར་རོ། ། སྟོང་པ་ཉིད་ཉེ་བར་བསྟན་པ་ན་སྔར་ལྟར་གྱི་ཐེ་ཚོམ་ཟ་བ་ཙམ་གྱིས་ནི་སྲིད་པ་ཧྲུལ་པོར་བྱེད་པར་འགྱུར་ཏེ། དེའི་ཆ་རིམ་གྱིས་ཉོན་མོངས་པའི་རྐུན་པོ་གཅོད་པའི་རྒྱུར་འགྱུར་བའི་ཕྱིར་རོ། ། ཡང་ན།
ཐེ་ཚོམ་ཟ་བས་ངེས་པར་དོན་དུ་གཉེར་ཞིང་འཐད་པས་དེའི་དོན་ངེས་པ་ན་འཁོར་བ་ཆད་པར་བྱས་པས་ཐེ་ཚོམ་ཟ་བའི་དུས་ནའང་སྲིད་པ་འཕྲུལ་པ་ཁོ་ནར་མངོན་ཏེ། དེ་འཇོམས་པ་དང་མཐུན་པའི་གནས་སྐབས་ལ་གནས་པའི་ཕྱིར། སྲིན་མོས་བཟུང་བ་རྟའི་རྒྱལ་པོ་བ་ལ་ཧ་ཀས་ཐར་བར་བྱས་པ་བཞིན་ནོ། ། གཉིས་པ་ནི། སྟོང་པ་ཉིད་རྟོགས་པའི་ཆོས་གང་ཞིག་ལ་མཐོང་ལམ་གྱི་བཟོད་པའི་སྐད་ཅིག་དང་པོ་ནས་ཐར་པའི་བར་དུ་འཕེལ་བ་ཉིད་དུ་གསུང་གི འཇིག་རྟེན་པའི་ཆོས་གཞན་རྣམས་ནི་དེ་ལྟར་མིན་ཏེ། སྟོང་པ་ཉིད་ཀྱི་ལྟ་བས་ཟིན་པའི་སྦྱིན་སོགས་ནི་བྱང་ཆུབ་ཀྱི་བར་དུ་མི་ཟད་པའི་ཕྱིར་དང་། གཞན་རྣམས་ནི་རྣམ་སྨིན་ཟད་པ་ལས་ཀྱང་ཟད་ཅིང་རྐྱེན་མ་ཚང་བ་ལས་མི་འབྱུང་བའི་ཕྱིར། དེ་ལྟར་ཡང་ཐུབ་པས། རྒྱལ་ཡུམ་དུ།
ཤེས་རབ་ཀྱི་ཕ་རོལ་ཏུ་ཕྱིན་པས་མ་བརླབས་པའི་སྦྱིན་པ་ལ་སོགས་པ་རྣམས་ཀྱིས་ནི་དམུས་ལོང་ལྟར་ཐམས་ཅད་མཁྱེན་པ་ཉིད་ཀྱི་གྲོང་ཁྱེར་དུ་ཕྱིན་པར་མི་ནུས་སོ་ཞེས་གསུངས་སོ། ། དེ་འདྲའི་ཆོས་དེར་གང་ཟག་གང་ལ་གུས་པ་མེད་པ་དེ་ནི་གསལ་བར་བློ་ལྡན་མིན་ཏེ། འཇིགས་པ་དོར་བའི་གནས་ལ་འཇིགས་པར་བལྟ་བའི་ཕྱིར། གསུམ་པ་ནི། དངོས་པོ་རྣམས་མི་སྟོང་ཡང་མྱ་ངན་ལས་འདས་པ་ཐོབ་པར་བྱ་བའི་ཕྱིར་སྟོང་པ་ལྟར་མཐོང་བ་ཞིག་ཡིན་ནམ་ཞེ་ན། བདག་ནི་མྱ་ངན་ལས་འདས་པ་ཐོབ་པར་འགྱུར་བའི་ཆེད་དུ་སྟོང་པ་མིན་པ་ལ་སྟོང་པ་ལྟར་མཐོང་བ་མིན་ཏེ། དེ་ནི་དངོས་པོའི་གནས་ཚུལ་ཕྱིན་ཅི་ལོག་ཏུ་བཟུང་བས་ལོག་ལྟ་ཡིན་པའི་ཕྱིར་དང་། ལོག་ལྟས་མྱ་ངན་ལས་མི་འདའ་བར་ཡང་དེ་བཞིན་གཤེགས་པ་རྣམས་གསུངས་པའི་ཕྱིར། དེས་ན་དངོས་པོ་རྣམས་རང་བཞིན་གྱིས་སྟོང་པ་ཡིན་པ་ལ། དེ་ཇི་ལྟ་བ་བཞིན་དུ་མཐོང་བས་སེམས་ཀྱི་རྒྱུད་ཡོངས་སུ་སྦྱངས་བའི་འཕགས་པ་རྣམས་ཀྱིས་ཆོས་ཐམས་ཅད་རང་བཞིན་གྱིས་སྟོང་པ་སྙམ་དུ་རྟོགས་ཏེ།
ཆོས་ཐམས་ཅད་ནི་སྟོང་པ་ཉིད་དེ། རང་བཞིན་མེད་པའི་ཚུལ་གྱིས་སོ་ཞེས་གསུངས་པའི་ཕྱིར། གསུམ་པ་ལ། བདེན་པ་གཉིས་དང་། བསོད་ནམས་གསུམ་གྱི་སྒོ་ནས་བསྟན་པ་དགོས་པ་དང་བཅས་པ་གཉིས་ཀྱི། དང་པོ་ལ། དངོས་དང་། རྩོད་པ་སྤང་བ་གཉིས་ཀྱི། དང་པོ་ནི། རང་བཞིན་གྱིས་སྟོང་པ་ཁོ་ན་དོན་དམ་པའི་བདེན་པ་ཡིན་ན།
དེ་ཁོ་ན་ཉེ་བར་བསྟན་པས་ཆོག་མོད། ཅིའི་ཕྱིར། འཇིག་རྟེན་གྱི་འཇུག་པ་བསྟན་ཅེ་ན། མདོ་གང་ལས་མ་རིག་པ་ལོག་པའི་རིམ་པས་སྣོད་བཅུད་ཀྱི་འཇིག་རྟེན་གྱི་འཇུག་པ་བསྟན་པ་དེ་ལ་དགོས་པ་ཡོད་དེ། དེ་ལས་མ་རིག་པ་དང་འདུ་བྱེད་ལ་སོགས་པའི་རིམ་པས་འཁོར་བའི་འཇུག་ཚུལ་རྟོགས་པའི་ཆེད་དུ་གསུངས་པའི་ཕྱིར། མདོ་གང་ལས་དོན་དམ་པའི་བདེན་པ་རང་བཞིན་གྱིས་སྟོང་པ་ཉིད་བསྙད་པ་དེ་ལ་དོན་ཡོད་དེ་དེ་ལྟར་བསྙད་པ་འབྱུང་བའི་མདོ་དེ་ལས་འཁོར་བ་བཟློག་ཅིང་མྱ་ངན་ལས་འདས་པའི་འཇུག་རིམ་རྟོགས་པའི་དོན་དུ་གསུངས་པའི་ཕྱིར། གཉིས་པ་ལ། མདོ་ཕྱི་མ་ལ་རྩོད་པ་སྤང་བ་དང་། སྔ་མ་ལ་རྩོད་པ་སྤང་བ་གཉིས་ཀྱི། དང་པོ་ལ་སྟོང་ཉིད་མི་འཐད་པ་དང་།
ཡོད་ཀྱང་བྱ་དཀའ་བས་འཇུག་བྱ་མིན་པའི་དོགས་པ་སྤང་བ་གཉིས་ཀྱི། དང་པོ་ལ། དངོས་དང་། ཞར་བྱུང་གཉིས་ཀྱི། དང་པོ་ནི། གལ་ཏེ་ཆོས་ཐམས་ཅད་སྟོང་པ་ཉིད་ཡིན་ན། བྱ་བྱེད་ལས་གསུམ་མི་འཐད་པས་དེ་ལས་མྱ་ངན་ལས་འདས་པ་ཐོབ་པ་མི་འཐད་དོ་ཞེ་ན། རང་བཞིན་གྱིས་སྟོང་ན་ཆོས་ཀུན་ཡོད་པ་མིན་པས་བྱེད་པ་པོ་དང་། བྱེད་པ་གང་གིས་བྱ་བ་ཅི་བྱ་ཞེས་ཁྱོད་ལ་འཇིགས་པ་སྐྱེ་བར་འགྱུར་གྲང་ན་ཞེས་རྗེས་སུ་བརྗོད་ནས། འོ་ན།
དོན་དམ་པའི་ཆོས་འདི་འཁོར་བ་བཟློག་ཅིང་མྱང་འདས་འཐོབ་བྱེད་དུ་མི་འགྱུར་ཏེ། བྱ་བ་དང་། བྱེད་པ་པོ་སོགས་རང་བཞིན་གྱིས་ཡོད་པའི་ཕྱིར། ཁྱབ་པ་ཡོད་དེ། བྱ་བྱེད་རང་བཞིན་གྱིས་གྲུབ་ན། དེ་ལ་བདེན་འཛིན་ཀྱི་བློ་འཇུག་ལ། དེ་ལྟར་ན་འཁོར་བའི་འཇུག་པ་ལྟར་མྱ་ངན་ལས་འདས་པའི་སྐབས་སུ་ཡང་། བྱ་བའི་འབྲས་བུའི་དངོས་པོ་ལས་དང་ཉོན་མོངས་པ་སོགས་འཇུག་པའི་ཕྱིར་འཁོར་བ་དེ་ཉིད་ཡིན་པས་ཆོས་འདི་མྱ་ངན་ལས་འདས་པའི་འདྲེན་བྱེད་དུ་ཇི་ལྟར་འགྱུར། གཉིས་པ་ནི། ཁྱོད་ལ་སྟོང་པ་ཉིད་མཆོག་ཡིན་ནོ་ཞེས་རང་ཕྱོགས་ལ་ཆགས་ཤིང་གཞན་མི་སྟོང་བའི་ཕྱོགས་ལ་མི་དགའ་ཞིང་སྡང་བར་བྱེད་ན་ནི་མྱ་ངན་ལས་འདས་པར་མི་འགྲོ་སྟེ།
དེ་ལྟར་ན་ཆགས་སྡང་གཉིས་ལ་སྤྱོད་པའི་ཕྱིར་དང་། དེ་གཉིས་ལ་སྤྱོད་པ་ཡང་ཞི་བ་མྱ་ངན་ལས་འདས་པར་མི་འགྱུར་བའི་ཕྱིར་རོ། ། དེ་ཉིད་ཀྱི་ཕྱིར། བཅོམ་ལྡན་འདས་ཀྱིས། གང་གི་ཆོས་ཐོས་རྗེས་སུ་ཆགས་འགྱུར་བ། ། དེ་ནི་ཆོས་མིན་ཐོས་ནས་ཉམས་འགྱུར་ཏེ། ། དེ་ནི་ང་རྒྱལ་དྲེགས་བཅོམ་ཕྱིན་ལོག་ཅིང་། ། ང་རྒྱལ་དབང་གིས་དེ་ཡི་སྡུག་བསྔལ་མྱོང་། ། ཞེས་གསུངས་སོ། ། གཉིས་པ་ནི།
གལ་ཏེ་མྱ་ངན་ལས་འདས་པ་བདེ་བ་དམ་པ་ཡིན་མོད་ཀྱང་། དེ་ཐོབ་པའི་ཐབས་ཤིན་ཏུ་དཀའ་བས་མི་ནུས་ལ། སྲིད་པ་ནི་འབད་མེད་དུ་བསྒྲུབ་བྱ་ཡིན་པས་བསྒྲུབ་སླ་བས་བདག་དེ་ལ་འཇུག་གོ་ཞེ་ན། མྱ་ངན་ལས་འདས་པ་ནི་ཐོབ་སླ་སྟེ། སྲིད་པའི་རྒྱུར་གྱུར་པའི་དགེ་མི་དགེའི་བྱ་བ་ཐམས་ཅད་ལ་སྒོ་གསུམ་གྱི་བྱེད་པ་མེད་ཅིང་སེམས་ཁྲལ་མེད་པས་མྱ་ངན་ལས་འདས་པ་ཐོབ་པར་འགྱུར་བའི་ཕྱིར། གཅིག་ཤོས་ཡང་སྲིད་ནི་ཐོབ་སླ་བ་མིན་ཏེ། དགེ་མི་དགེའི་བྱ་བ་འཇུག་པའི་སྒོ་གསུམ་གྱི་བྱེད་པ་སྣ་ཚོགས་པས་བསྒྲུབ་པར་བྱ་བ་ཉིད་ཀྱི་ཕྱིར་རོ། ། དེས་ན་སྒྲིམ་པ་མེད་པར་ཐོབ་པའི་མྱང་འདས་སྤངས་ནས་བྱ་བ་རྣམ་པ་སྣ་ཚོགས་པའི་དུབ་པས་ཐོབ་པར་བྱ་བའི་ཡང་སྲིད་དོན་དུ་གཉེར་བར་མི་རིགས་སོ། ། གཉིས་པ་ནི། བྱ་བ་མི་བྱེད་པས་མྱ་ངན་ལས་འདའ་བར་འགྱུར་ན།
མདོ་དང་བསྟན་བཅོས་འདིར་མི་རྟག་པ་སོགས་ཅིའི་ཕྱིར་སྟོན་པར་བྱེད་ཅེ་ན། དེ་ནི་འཁོར་བ་ལ་སྐྱོ་བ་སྐྱེད་པའི་ཆེད་ཡིན་ཏེ། གང་ལ་འཁོར་བ་འདིར་སེམས་སྐྱོ་བ་རྣམས་ནི་དེ། ལས་ངེས་པར་འབྱུང་བའི་ཕྱིར་མྱ་ངན་ལས་འདས་པ་གཏན་གྱི་སྐྱོ་བ་ཡོད་པ་མིན་པ་དེ་ལ་ཞི་བའི་མྱ་ངན་ལས་འདས་པ་ལ་གུས་པ་གང་ལ་ཡོད་དེ་མེད་པའི་ཕྱིར་ཏེ། དེ་ནི་ཆགས་པས་སྲིད་པ་འདི་ལས་འབྱུང་བར་བྱ་དཀའ་བའི་ཕྱིར་རོ། ། དཔེར་ན། རང་གི་ཁྱིམ་སྙིང་པོ་མེད་པ་ལ་ཆགས་པ་དག་དེ་ལས་འབྱུང་དཀའ་བ་བཞིན་ནོ། ། དེ་ཉིད་སྒྲུབ་པ་ནི། འབྱོར་པ་ཅན་དག་མྱ་ངན་ལས་འདས་པ་ཐོབ་པར་བྱ་བར་མི་ནུས་མོད་ཀྱང་། ཉམ་ཐག་པ་དག་ནི་འཁོར་བ་ལ་དགའ་བ་ཡོངས་སུ་དོར་རིགས་ནའང་།
མི་འདོར་བ་ནི་གཏི་མུག་གི་དབང་གིས་ཡིན་ནོ་ཞེས་སྟོན་པ་ནི། གང་ཟག་ལ་ལ་སྡུག་པ་དང་བྲལ་བ་སོགས་ཀྱི་སྡུག་བསྔལ་གྱིས་ཟིལ་གྱིས་མནན་ཅིང་ལྕེབས་ནས་འཆི་བར་འདོད་པ་དག་སྣང་སྟེ། དེ་དག་མྱ་ངན་ལས་འདས་པར་འགྲོ་རིགས་པ་ལ་གཏི་མུག་པའི་རྒྱུ་མཚན་གྱིས་དེར་མི་འགྲོ་བ་ཁོ་ནར་ཟད་དེ། དེ་ལྟ་མིན་ན། འདིར་སྡུག་བསྔལ་བས་བདག་ལ་ཆགས་པ་དང་བྲལ་བ་ལྟར་འཁོར་བ་མཐའ་དག་སྡུག་བསྔལ་དུ་ངེས་པར་བྱས་ནས་བདག་ལ་ཆགས་པ་བཏང་ན་ནི། མྱ་ངན་ལས་འདས་པའི་བདེ་བ་ལ་མྱུར་དུ་གནས་པར་འགྱུར་བ་ཞིག་ན། ཡོད་པ་མིན་པའི་ཕྱིར། གཉིས་པ་ནི། གལ་ཏེ་མྱང་འདས་ཐོབ་པར་བྱ་བའི་ཕྱིར་སྟོང་པ་ཉིད་བསྒོམ་པའི་གཏམ་ཁོ་ན་མཛད་པར་རིགས་ན། སྦྱིན་པ་དང་ཚུལ་ཁྲིམས་ཀྱི་གཏམ་ཅིའི་ཕྱིར་མཛད་ཅེ་ན།
བཅོམ་ལྡན་འདས་ཀྱིས་ནི། གདུལ་བྱའི་བསམ་པ་དང་། བག་ལ་ཉལ་གྱི་དབྱེ་བས་ཆོས་སྟོན་ལ། གདུལ་བྱ་ལ་དབང་པོའི་བྱེ་བྲག་གིས་གསུམ་ཡོད་པའི་དམན་པ་ལ་ནི་སྦྱིན་པ་ཁོ་ན་གསུངས་ཏེ། ཕྱི་མ་གཉིས་ཀྱི་སྣོད་མིན་པའི་ཕྱིར། འབྲིང་ལ་ནི་ཚུལ་ཁྲིམས་ཁོ་ན་གསུངས་ཏེ། སྦྱིན་པ་ལ་གནས་ཟིན་པ་དང་། བསྒོམ་པའི་སྣོད་མིན་པའི་ཕྱིར། མཆོག་ལ་ནི་བསྒོམ་པ་ཁོ་ན་གསུངས་ཏེ། དང་པོ་གཉིས་ལ་གནས་ཟིན་པའི་ཕྱིར།
དེས་ན་ཐར་པ་དོན་དུ་གཉེར་བས་ནི། རྟག་ཏུ་སྟོང་པ་ཉིད་བསྒོམ་པའི་སྒོ་ནས་མཆོག་མྱ་ངན་ལས་འདས་པ་ལ་དགའ་བར་བྱོས་ཤིག་སྟེ། བྱ་དགོས་ཀྱི་སྦྱིན་པ་དང་ཚུལ་ཁྲིམས་ཙམ་ལ་གནས་པར་བྱ་བ་མིན་དེ། ཚུལ་ཁྲིམས་ཀྱིས་མ་ཟིན་པའི་སྦྱིན་པ་ལ་ནི་ལོངས་སྤྱོད་དང་། སྒོམ་པས་མ་ཟིན་པའི་ཚུལ་ཁྲིམས་ནི་མཐོ་རིས་ཙམ་གྱི་རྒྱུ་ཡིན་པའི་ཕྱིར་དང་། བསྒོམ་པས་ནི་ཉོན་མོངས་པ་བསྲབས་པས་མྱ་ངན་ལས་འདའ་བའི་ཕྱིར་རོ། ། བཞི་པ་ལ། བསྟན་པ་ལ་རིམ་གྱིས་འཇུག་པའི་ཚུལ་དང་། དེ་ལྟར་འཇུག་དགོས་པའི་འཐད་པ་དང་གཉིས་ཀྱི། དང་པོ་ནི།
སྟོང་པ་ཉིད་མཆོག་ཡིན་པའི་རྒྱུ་མཚན་གྱིས། དང་པོ་ཁོ་ནར་དེའི་གཏམ་བྱ་བ་མིན་ཏེ། རང་གཞན་ལམ་ལ་བཀྲི་བར་འདོད་པས་ལས་འབྲས་ཀྱི་རྟེན་དུ་གྱུར་པའི་བདག་ཡོད་པ་ལ་སོགས་པའི་གཏམ་གྱིས་སྐྱེ་བ་སྔ་ཕྱི་མེད་པར་བཟུང་ནས་བསོད་ནམས་མིན་པ་གསོག་པ་དང་པོར་བཟློག་པར་བྱ་སྟེ། དེ་ནི་མཐོང་བ་དང་མ་མཐོང་བའི་ཉེས་པ་བརྒྱ་ཕྲག་དུ་མའི་སྒོ་ཡིན་པའི་ཕྱིར་དང་། སྤང་སླ་བའི་ཕྱིར་རོ། ། བར་དུ་ཐ་སྙད་གཞིག་པའི་རིགས་པ་རྣམ་པ་བཞིས་ཕུང་པོ་ལ་བདག་ཏུ་ལྟ་བ་ཉི་ཤུ་བཟློག་པར་བྱ་སྟེ། དེ་ནི་ཉེས་པ་དུ་མའི་རྟེན་ཡིན་པའི་ཕྱིར་དང་། སྔ་མ་ལས་དཀའ་ཞིང་ཕྱི་མ་ལ་ལྟོས་ཏེ་སླ་བའི་ཕྱིར་རོ། ། ཕྱིས་ནི་དངོས་བོ་ཐམས་ཅད་སྟོང་པ་ཉིད་དུ་བསྟན་པས་བདག་ཏུ་ཆགས་པ་ལྷན་སྐྱེས་དང་། ཆོས་ཀྱི་བདག་ཏུ་འཛིན་པའི་ལྟ་བ་ཀུན་བཟློག་པར་བྱ་སྟེ།
སྔ་མ་གཉིས་སྔོན་དུ་སོང་བས་ནུས་པའི་ཕྱིར་དང་། ཉེས་པ་ཐམས་ཅད་ཀྱི་རྩ་བ་ཡིན་པའི་ཕྱིར་དང་། གང་ཟག་གང་གིས་རིམ་པ་འདིས་ཐམས་ཅད་བཟློག་པའི་ཐབས་ཤེས་པ་དེ་ནི་སངས་རྒྱས་ཀྱི་བསྟན་པ་ལ་མཁས་པ་ཡིན་ཞེས་བརྗོད་དེ། དེ་ནི་བདག་གཞན་ལེན་པ་མེད་པར་མྱ་ངན་ལས་འདའ་བར་བྱེད་པའི་ཕྱིར་རོ། ། དེ་ལ་རྩོད་པ་སྤང་པ་ནི། གལ་ཏེ་སྟོང་པ་ཉིད་བསྒོམ་པས་མྱ་ངན་ལས་འདས་པ་ཐོབ་ན། ཆོས་ཅན་མཐའ་ཡས་པའི་ཕྱིར་ཐམས་ཅད་སྟོང་པ་ཉིད་དུ་མཐོང་ནུས་པ་མིན་ནོ་ཞེ་ན། ཆོས་ཐམས་ཅད་ཀྱི་སྟོང་པ་ཉིད་མཐོང་བ་ལ་དེའི་ཆོས་ཅན་རེ་རེ་བཞིན་དུ་ཡུལ་དུ་བྱེད་དགོས་པ་མིན་ཏེ། གཟུགས་ལ་སོགས་པའི་དངོས་པོ་གཅིག་གི་རང་བཞིན་སྟོང་པ་ཉིད་དུ་ལྟ་བ་པོ་གང་ཡིན་པ་དེ་ནི་དངོས་པོ་ཀུན་གྱི་རང་བཞིན་སྟོང་པ་ཉིད་དུ་ལྟ་བ་པོར་བཤད་ཅིང་དེ་ལྟར་དུ་འཐད་པའི་ཕྱིར་ཏེ། ཆོས་ཅན་གཅིག་དགག་བྱ་གང་གིས་སྟོང་པའི་སྟོང་ཉིད་ཡིན་པའི་སྟོང་ཉིད་དེ་ཉིད་དང་།
དངོས་པོ་ཀུན་དགག་བྱས་སྟོང་པའི་སྟོང་ཉིད་དེ་ཉིད་ལ་མཚན་ཉིད། རང་བཞིན་མི་འདྲ་བ་ཅུང་ཟད་ཀྱང་མེད་པའི་ཕྱིར་ཏེ། ཆོས་ཅན་གཅིག་གི་སྟོང་ཉིད་དགག་བྱ་བདེན་པ་བཀག་པས་རབ་ཏུ་ཕྱེ་བ་བཞིན་དུ། ཆོས་ཅན་ཐམས་ཅད་ཀྱི་སྟོང་པ་ཉིད་ཀྱང་དགག་བྱ་བདེན་པ་བཀག་ཙམ་གྱིས་རབ་ཏུ་ཕྱེ་བ་མཚུངས་པའི་ཕྱིར། དཔེར་ན། བུམ་པ་དང་། མཁར་གཞོང་ལ་སོགས་པ་ཐ་དད་ཀྱང་། དེ་དག་གི་ནམ་མཁའ་དགག་བྱ་སྒྲིབ་ཐོགས་བཀག་ཙམ་གྱིས་རབ་ཏུ་ཕྱེ་བས་རང་བཞིན་ལ་མི་འདྲ་བའི་ཁྱད་པར་མེད་པ་བཞིན་ནོ། ། གཉིས་པ་ལ། སྤྱོད་འཇུག་ཏུ།
དམན་ལ་ཟབ་དང་རྒྱ་ཆེ་དང་། ། རྒྱ་ཆེན་ཆོས་ཀྱི་སྣོད་གྱུར་པ། ། དམན་པའི་ཆོས་ལ་སྦྱར་མི་བྱ། ། ཞེས་པ་ལྟར། མཆོག་ལ་དམན་པ་དང་། དམན་པ་ལ་ཟབ་པའི་ཆོས་སྟོན་མི་རིགས་པའི་འཐད་པ། དེ་ཉིད་དཔེས་བསྟན་པ་གསུམ་གྱི། དང་པོ་ནི། གལ་ཏེ་ཆོས་ཐམས་ཅད་སྤང་བྱ་ཡིན་ན། བསོད་ནམས་ལ་གུས་པར་བྱ་བར་བཤད་པ་དང་འགལ་ཞེ་ན།
མི་འགལ་ཏེ། བསོད་ནམས་ཀྱི་ཆོས་ལ་ཆགས་ཤིང་གུས་པ་ནི། དེ་བཞིན་གཤེགས་པ་རྣམས་ཀྱིས་མཐོ་རིས་འདོད་པ་རྣམས་ལ་གསུངས་པ་ཡིན་ཏེ། དེ་ནི་མཐོ་རིས་ཀྱི་ཐབས་ཡིན་པས་དེ་འདོད་པ་རྣམས་ཀྱི་བྱ་བར་འོས་པའི་ཕྱིར་དང་། ཐར་པ་འདོད་པ་རྣམས་ལ་ནི་མིན་ཏེ། དེ་ལ་ནི་དེ་ཉིད་འཁོར་བར་འཆིང་བའི་རྒྱུ་ཡིན་པས་སྨད་པར་འགྱུར་ན། གཞན་དུ་ཆོས་མིན་པ་སྨད་བྱ་ཡིན་པ་ལྟ་སྨོས་ཀྱང་ཅི་དགོས་པའི་ཕྱིར། ཇི་ལྟར་སྨད་ན་ཆོས་ཀྱི་རྣམ་གྲངས་གཟིངས་དང་འདྲ་བར་ཀུན་ནས་ཤེས་པ་རྣམས་ཀྱིས་ནི་ཆོས་རྣམས་ཉིད་སྤང་བར་བྱ་བ་ཡིན་ན། ཆོས་མིན་པ་དག་ལྟ་ཅི་སྨོས་ཞེས་གསུངས་པའི་ཕྱིར་རོ། ། ཐར་པ་འདོད་པ་ལ་ནི།
ཆོས་དང་ཆོས་མིན་པ་འགའ་ལ་ཡང་ཆགས་པར་འོས་པ་མིན་ཏེ། ཐར་པ་དེ་ནི་ཆགས་པ་མ་ལུས་པ་བཅད་པས་ཐོབ་པར་བྱ་བ་ཡིན་པའི་ཕྱིར། གཉིས་པ་ནི། གལ་ཏེ་སྟོང་པ་ཉིད་ཀྱིས་སྡུག་བསྔལ་མ་ལུས་པ་ལྡོག་ན། དེ་ཁོ་ན་གཅིག་པུ་དང་པོ་ནས་ཉེ་བར་བསྟན་རིགས་སོ་ཞེ་ན། བསོད་ནམས་འདོད་ཅིང་སེམས་ཅན་རྗེས་སུ་གཟུང་བར་འདོད་པའི་སྙིང་རྗེ་ཅན་གྱིས་སྟོང་པ་ཉིད་ཀུན་གྱི་ཚེ་སྟེ་དང་པོ་ཉིད་ནས་བརྗོད་པར་བྱ་བ་མིན་ཏེ། དབང་པོ་དང་དགེ་བའི་རྩ་བ་མ་སྨིན་པའི་སེམས་ཅན་རྣམས་ལ་དེ་བརྗོད་ན་དོན་མིན་པ་ཆེན་པོར་འགྱུར་བའི་ཕྱིར་ཏེ། སྟོང་པ་ཉིད་སྤོང་བའམ། སྟོང་ཉིད་ཀྱི་དོན་མེད་པའི་དོན་ཞིག་ཏུ་བཟུང་ནས་ལས་འབྲས་ལ་སྐུར་པ་འདེབས་པའི་ལོག་པར་ལྟ་བ་ཅན་དུ་འགྱུར་བའི་ཕྱིར། དཔེར་ན།
གནས་མིན་པར་སྦྱར་བའི་སྨན་དུག་ཏུ་འགྱུར་བ་བཞིན་ནོ། གསུམ་པ་ནི། དོན་དེ་ཉིད་དཔེས་བསྟན་པའི་ཕྱིར་བཤད་པ། ཇི་ལྟར་ཀླ་ཀློ་མཐའ་འཁོབ་པ་རྣམས་སྐད་གཞན་ལེགས་སྦྱར་གྱི་སྐད་ཀྱིས་བཟུང་བར་མི་ནུས་ཏེ། དེ་མི་གོ་བའི་ཕྱིར། དེ་བཞིན་དུ་འཇིག་རྟེན་པའི་ཀུན་རྫོབ་ལ་ཞུགས་པ་མ་གཏོགས་པར་མཁས་པ་རྣམས་ཀྱིས་འཇིག་རྟེན་བདེན་གཉིས་ཀྱི་ལམ་གྱིས་བཟུང་བར་ནུས་པ་མིན་ཏེ། འཇིག་རྟེན་པའི་ཀུན་རྫོབ་ལ་མ་བརྟེན་པར་གཟུགས་སོགས་སྒྱུ་མ་ལྟ་བུ་དང་། དོན་དམ་པ་བསྟན་པར་མི་ནུས་བའི་ཕྱིར་རོ། ། ཇི་ལྟར་ཀླ་ཀློ་རང་གི་སྐད་ཀྱིས་བཟུང་ནུས་པ་དེ་བཞིན་དུ། འཇིག་རྟེན་གྱི་ཀུན་རྫོབ་ལ་ཞུགས་པས་ནི་དེ་བཟུང་ནུས་ཏེ།
དེས་སྒྱུ་མ་ལྟ་བུའི་ཀུན་རྫོབ་དང་། དེས་བརྗོད་དུ་མེད་པའི་རང་བཞིན་དོན་དམ་པ་བཟུང་ནུས་པའི་ཕྱིར། ལྔ་པ་ལ། བསྟན་པ་དོན་ཡོད་པ་དང་། སྒོམ་པ་དོན་ཡོད་པ་གཉིས་ཀྱི། དང་པོ་ནི། ཡོད་མེད་ལ་སོགས་པའི་བསྟན་པ་ཐམས་ཅད་འཇིག་རྟེན་བཟུང་བའི་ཐབས་ཡིན་པའི་ཕྱིར། བཅོམ་ལྡན་འདས་ཀྱིས། འཇིག་རྟེན་ཐམས་ཅད་ཡང་དག་པར་ཡོད་པ་དང་། མི་རྟག་པ་ལ་སོགས་པ་ཡིན་པས་ཡང་དག་པར་མེད་པ་དང་།
འཇིག་རྟེན་པའི་བློ་དང་འཕགས་པའི་རྗེས་ཐོབ་ལ་ལྟོས་ནས་ཡོད་མེད་གཉིས་ཀ་དང་། དེ་ཁོ་ན་ཉིད་དུ་གཉིས་ཀ་མིན་ཞེས་ཀྱང་བསྟན་ལ་དེ་ཐམས་ཅད་ཀྱང་གདུལ་བྱའི་ཉོན་མོངས་འཇོམས་པའི་སྨན་གྱི་སླད་ཁོ་ནར་འགྱུར་ཏེ། སྟོན་པས་ཆོས་བསྟན་པ་ནི། གདུལ་བྱའི་ཉོན་མོངས་པའི་ནད་ཀྱི་དབང་གིས་ཡིན་པའི་ཕྱིར་དང་། ནད་ཀྱི་གཞིའི་བྱེ་བྲག་ཐ་དད་པས་དུ་མ་ཞིག་སྨན་དུ་འགྱུར་གྱི་གཅིག་ཉིད་ཐམས་ཅད་དུ་ཉེ་བར་མཁོ་བ་མིན་པའི་ཕྱིར། འགྲེལ་བར་དཔེ་རྒྱན་དུ་བྱས་སོ། ། གཉིས་པ་ལ། ཡོད་ཏན་ཐོབ་པ་དང་། སྤང་བྱ་སྤོང་བའི་ཆེ་བ་གཉིས་ཀྱི། དང་པོ་ལ།
དངོས་དང་། རྩོད་པ་སྤང་བ་གཉིས་ཀྱི། དང་པོ་ནི། དོན་དམ་པའི་བདེན་པ་བསྟན་པ་དེ་ཡང་དག་པར་རྫོགས་པར་མཐོང་ནས་གནས་མཆོག་མྱ་ངན་ལས་འདས་པར་འགྲོ་སྟེ། ཉོན་མོངས་པ་མཐའ་དག་སྤོང་བའི་ཕྱིར་རོ། ། ཅུང་ཟད་དེ་ཆུང་ངུ་ཞིག་མཐོང་ན་ལྷ་དང་མིའི་འགྲོ་བ་བཟང་པོར་འགྲོ་སྟེ། དེའི་རྒྱུ་བསོད་ནམས་ཚད་མེད་པ་བསགས་པའི་ཕྱིར་རོ། ། དེའི་ཕྱིར། མཁས་པ་ནང་གི་བདག་ཉིད་སྟོང་པ་ཉིད་བསམ་པ་ལ་རྟག་ཏུ་བློ་གྲོས་བསྐྱེད་པར་བྱ་སྟེ། རྫོགས་པར་མཐོང་བ་དང་ཅུང་ཟད་མཐོང་བའི་བྱེ་བྲག་གིས་ངེས་པར་ལེགས་པ་དང་།
མངོན་པར་མཐོ་བ་ཐོབ་པའི་ཕྱིར་རོ། ། གལ་ཏེ་རྐྱེན་འགའ་ཞིག་མ་ཚང་པ་ལས་དེ་ཁོ་ན་ཉིད་ཤེས་པས་ཚེ་འདིར་མྱ་ངན་ལས་འདས་པ་མ་ཐོབ་ཀྱང་དེའི་འབད་པ་དོན་མེད་པ་མིན་ཏེ། སྐྱེ་བ་ཕྱི་མར་འབད་པ་མེད་པར་དེ་ངེས་པར་འཐོབ་པར་འགྱུར་བའི་ཕྱིར། དཔེར་ན། མཚམས་མེད་པ་ལ་སོགས་པ་སྐྱེས་ནས་མྱོང་འགྱུར་གྱི་ལས་བཞིན་ནོ། གཉིས་པ་ནི། གལ་ཏེ་དེ་ཁོ་ན་ཉིད་ཤེས་པས་གྲོལ་བ་ཐོབ་ན། ད་ལྟ་གྲོལ་བ་དག་ཅིའི་ཕྱིར་མི་སྣང་ཞེ་ན། ལ་ལར་སྣང་མོད་ཀྱི་འོན་ཀྱང་མྱང་འདས་སུ་མ་ཟད་བྱ་བ་ཀུན་ལ་སྦྱོར་བ་མེད་པར་བསམ་བཞིན་པ་ན་འགྲུབ་པ་ཤིན་ཏུ་དཀོན་ཏེ། གཞན་དུ་ན་སྐྱེས་བུའི་དོན་ཐམས་ཅད་འབད་མེད་དུ་འགྲུབ་པའི་ཕྱིར་རོ། །
དེས་ན་སྦྱོར་བ་དགོས་ལ་དེ་ཡང་ཤིན་ཏུ་རྙེད་དཀའ་བའི་ཕྱིར་རོ། ། དེ་བཞིན་དུ་བསྟན་པ་འདི་ནའང་མྱ་ངན་ལས་འདས་པ་མེད་པ་མིན་མོད་ཀྱི་འོན་ཀྱང་གྲོལ་བ་རྣམས་རྙེད་དཀའ་བ་ཡིན་ཏེ་བསམ་པ་ཙམ་གྱིས་དེ་མི་འགྲུབ་པས་སྦྱོར་བ་དགོས་ལ། དགེ་བའི་བཤེས་གཉེན་དང་ཕྲད་པ་དང་། ཚུལ་བཞིན་ཡིད་ལ་བྱེད་པའི་སྦྱོར་བ་དག་ཀྱང་རྙེད་དཀའ་བའི་ཕྱིར་རོ། ། གཉིས་པ་ནི། ཉོན་མོངས་པ་ཡུན་རིང་པོར་ཞུགས་པས་དེ་གཉེན་པོས་ཟད་པ་ཡོད་པ་མིན་ནོ་ཞེ་ན། རང་གི་ཉེར་ལེན་གྱི་ལུས་ལ་མི་རྟག་པ་དང་། བྱས་པ་མི་ཤེས་པ་ལ་སོགས་པའི་ཡོན་ཏན་མེད་པར་ཐོས་པའི་མཁས་པ་ལ་ལུས་དེ་ལ་ཆགས་པའི་འདོད་ཆགས་ཡུན་རིང་དུ་མི་གནས་ཏེ། དེའི་སྐྱོན་མཐོང་བའི་ཕྱིར། དེ་ལ་དཔག་ན་སྟོང་པ་ཉིད་ཀྱི་ལམ་ཡུན་རིང་དུ་གོམས་པ་དེ་ཉིད་ཀྱིས་ཉོན་མོངས་པ་ཐམས་ཅད་ཀྱང་ཟད་པར་འགྱུར་བ་མིན་ནམ་སྟེ།
ཟད་པར་ཤེས་ནུས་ཏེ། གཉེན་པོ་ཅུང་ཟད་དུས་ཐུང་ངུར་བསྟེན་པས་ཀྱང་དེའི་ངོས་སྐལ་གྱི་ཉོན་མོངས་པ་འཇོམས་ནུས་ན་གཉེན་པོ་མཐའ་དག་དུས་ཡུན་རིང་དུ་བསྟེན་པས་ཐམས་ཅད་ཟད་པ་ལྟ་ཅི་སྨོས་པའི་ཕྱིར། དེས་ན་ཉོན་མོངས་ཐམས་ཅད་བཅད་པའི་གྲོལ་བ་སྲིད་དོ། ། གལ་ཏེ་འཁོར་བ་ལ་ཐོག་མ་མེད་པའི་ཕྱིར། ཐ་མའང་མེད་དོ་ཞེ་ན། ཇི་ལྟར་ས་བོན་ལ་ཐོག་མ་མེད་ཀྱང་མེས་ཚིག་པ་ལ་སོགས་པ་ལས་མཐའ་མཐོང་བ་བཞིན་དུ་སྟོང་པ་ཉིད་ཀྱི་ལྟ་བ་རྙེད་པའི་གང་ཟག་གི་སྲིད་པ་ལ་ཐོག་མ་ཡོད་པ་མིན་ཡང་ཐ་མ་ཡོད་པ་མི་འགལ་ཏེ། ཡེ་ཤེས་ཀྱིས་དེའི་རྒྱུ་ཉོན་མོངས་པ་སྤོང་བས་རྒྱུ་མ་ཚང་བའི་ཕྱིར་ཡང་སྲིད་པའི་སྐྱེ་བའང་འབྱུང་བར་མི་འགྱུར་བའི་ཕྱིར་རོ། ། དཔེར་ན། ཤིང་གི་རྩ་བ་བཏོན་ན་སླར་འཕེལ་བར་མི་འགྱུར་བ་བཞིན་ནོ། ། འདིར་འགྲེལ་པར།
བྱང་ཆུབ་སེམས་དཔའ་ལ་ཉོན་མོངས་མེད་པས་ཡང་སྲིད་མེད་པར་འགྱུར་སྙམ་པ་ལ། དེའི་སྐྱེ་བ་སྨོན་ལམ་གྱི་དབང་གིས་ཡིན་པ་དང་། དེས་ན་སེམས་ཅན་རང་བཞིན་གྱིས་མེད་པར་མཐོང་ཡང་དེའི་དོན་ལ་སྦྱོར་བ་བྱང་ཆུབ་སེམས་དཔའི་རྨད་དུ་བྱུང་བའི་སྤྱོད་པར་བསྟན་པ་དང་། དེའི་ཤེས་བྱེད། ཉེ་བ་འཁོར་གྱིས་ཞུས་པའི་མདོ། ཡུམ་གྱི་མདོ། རིན་ཆེན་ཕྲེང་བ། སངས་རྒྱས་བསྐྱངས་ཀྱི་ལུང་རྣམས་དྲངས་པའི་ཐ་མ་ནི། འགྲོ་བ་སྟོང་པར་གཟིགས་མོད་ཀྱང་། ། འགྲོ་བའི་སྡུག་བསྔལ་བསལ་བཞེད་པས། །
ཡུན་རིང་ཁྱོད་ཉོན་མོངས་པ་གང་། ། དེ་ནི་ཤིན་ཏུ་རྨད་བྱུང་བའོ། ། ཞེས་གསུངས་སོ། ། གཉིས་པ་ནི། རྣལ་འབྱོར་སྤྱོད་པ་བཞི་བརྒྱ་པ་ལས་སློབ་མ་ཡོངས་སུ་སྦྱང་བ་སྟེ་རབ་ཏུ་བྱེད་པ་བརྒྱད་པའི་ཚིག་དོན་བཤད་ཟིན་ཏོ།། ༈ །།དེ་ལྟར་རྒྱུད་སྣོད་རུང་དུ་གྱུར་པའི་རྟེན་གྱི་གང་ཟག་བསྟན་ནས། བསྟན་པ་དེ་ཁོ་ན་ཉིད་ཀྱི་བདུད་རྩི་སྟོན་པ་ལ། རབ་བྱེད་ཀྱི་འབྲེལ། རབ་བྱེད་སོ་སོའི་དོན་བཤད་པ་དང་གཉིས་ཀྱི། དང་པོ་ནི་བཤད་མ་ཐག་པའི་རབ་ཏུ་བྱེད་པ་དང་པོ་བརྒྱད་ཀྱི་རྒྱ་མཚོའི་ཆུས་རྒྱུད་བཤལ་ཅིང་དག་པས་སྣོད་རུང་དུ་གྱུར་པ་རྣམས་ཀྱིས་དེ་ཁོ་ན་ཉིད་རྟོགས་པར་བྱ་བའི་ཕྱིར།
ཆོས་རྣམས་ཀྱི་དེ་ཁོ་ན་ཉིད་གཏན་ལ་འབེབས་པ་ལ་རབ་ཏུ་བྱེད་པ་བརྒྱད་ཡོད་པའི་དང་པོ། དངོས་པོ་རྟག་པ་དགག་པ་བསྒོམ་པ་ལ། རབ་བྱེད་ཀྱི་གཞུང་བཤད། རབ་བྱེད་ཀྱི་མཚན་བསྟན་པ་དང་གཉིས་ཀྱི། དང་པོ་ལ་སྤྱིར་དགག བྱེ་བྲག་ཏུ་དགག་པ་དང་གཉིས་ཀྱི། དང་པོ་ནི། འདུས་བྱས་སྐྱེ་བ་དང་འཇིག་པ་དང་ལྡན་པ་ཉིད་ཀྱིས་སྙིང་པོ་མེད་པ་ཉིད་དུ་བསྒྲུབ་པའི་ཕྱིར་བཤད་པ་ནི། ཐམས་ཅད་སོགས་ཏེ། འདི་ལྟར་རང་གི་འཆད་ཚུལ་བསྟན་པ་དང་།
གཞན་གྱི་འཆད་ཚུལ་མི་འཐད་པ་དང་གཉིས་ཀྱི། དང་པོ་ནི་འདུས་བྱས་ཐམས་ཅད་ནི་རྟག་པ་དང་། རང་བཞིན་གྱིས་ཡོད་པ་མིན་ཏེ། འབྲས་བུའི་དོན་དུ་སྐྱེ་བའི་ཕྱིར་རོ། ། འདི་ལ་གཏན་ཚིགས་ཀྱི་དོན། ཁྱབ་པ། བསྒྲུབ་བྱའི་ཆོས་ཀྱི་དོན་གཏན་ལ་དབབ་པ་དང་གསུམ་གྱི། དང་པོ་ལ། འབྲས་བུའི་དོན་ཕན་གདགས་བྱ་དང་། འཇིག་པ་དང་།
རྣམ་སྨིན་མྱོང་བ་ལ་སྦྱར་ཏེ་བཤད་པ་དང་གསུམ་གྱི། དང་པོ་ལྟར་ན། ཆོས་ཅན་ནི། ཐམས་ཅད་ཅེས་པ་འབྱུང་བ་དང་འབྱུང་འགྱུར། སེམས་སེམས་བྱུང་། མཚན་གཞི། མཚན་ཉིད་ལ་སོགས་ཕན་ཚུན་ལྟོས་ནས་འགྲུབ་པའི་འདུས་བྱས་རྣམས་ཡིན་ལ། དེ་རྣམས་ནི་གཅིག་རྐྱང་སྐྱེ་བ་མེད་པས་ཅི་རིགས་པར་ཚོགས་པ་ཁོ་ན་སྐྱེ་ཞིང་། ཚོགས་པ་དེ་ཡང་ཕན་ཚུན་རྒྱུ་དང་འབྲས་བུའི་དངོས་པོར་གནས་པའི་ཕྱིར་ཏེ། དོན་གཞན་གང་ཞིག་ཡོད་ན་ཡོད།
མེད་ན་མེད་པའི་ཕྱིར། དཔེར་ན། ས་མེད་ན་འབྱུང་བ་གསུམ་པོ་མེད་ལ་ཡོད་ན་ཡོད་པའི་ཕྱིར། ས་སྐྱེ་བ་འབྱུང་བ་གསུམ་གྱི་དོན་ཡིན་པ་ལྟ་བུའོ། ། གཉིས་པ་ལ། ཆོས་ཅན་ནི། འདུས་བྱས་ཐམས་ཅད་ཡིན་ལ། དེ་ནི་འབྲས་བུ་འཇིག་པ་ཁོ་ནའི་དོན་དུ་སྐྱེ་བ་ཡིན་ཏེ། སྐྱེ་བའི་རྐྱེན་ཀྱིས་རྒ་ཤི་ཞེས་བསྟན་པའི་ཕྱིར། གསུམ་པ་ལ།
ཆོས་ཅན་ནི། ཕྱི་ནང་གི་སྐྱེ་མཆེད་རྣམས་ཡིན་ལ། དེ་ནི་འབྲས་བུ་ལས་ཀྱི་རྣམ་སྨིན་བདེ་སྡུག་མྱོང་བའི་དོན་དུ་སྐྱེ་བའི་ཕྱིར་ཏེ། དེ་མྱོང་བ་ནི་ངན་འགྲོ་དང་། བདེ་འགྲོ་སོགས་ཀྱི་ཡུལ་དང་། མཐོང་ཆོས་དང་། སྐྱེ་བ་ཕྱི་མ་སོགས་དུས་དང་། དར་བབ་དང་། རྒས་པ་ལ་སོགས་པ་ལུས་ཀྱི་གནས་སྐབས་ཀྱི་ཁྱད་པར་ལ་ལྟོས་ལ། དེ་ཡང་དེ་དག་མེད་པར་མེད་པའི་ཕྱིར་རོ། །
གཉིས་པ་ནི། འབྲས་བུའི་དོན་དུ་སྐྱེ་བའི་རང་གི་ངོ་བོ་ཉིད་ཀྱིས་རྣམ་པར་གནས་པ་ཡོད་པ་མིན་པ་དེ་ལ་རྟག་པའམ་རང་བཞིན་གྱིས་ཡོད་པ་མིན་པའི་ཁྱབ་སྟེ། དཔེར་ན། འབྲས་བུའི་ཆེད་དུ་ཆགས་པའི་རྣམ་པ་སྟོན་པ་ལྟ་བུའོ། ། རྣམ་པ་གཞན་དུ་ན། འབྲས་བུའི་དོན་དུ་སྐྱེ་བར་འགལ་ཏེ། རང་བཞིན་ལ་ལྡོག་པ་མེད་པས་རྟག་ཏུ་འབྲས་བུ་སྐྱེད་པར་འགྱུར་ན་དེ་ལྟར་ཡང་མིན་པའི་ཕྱིར་རོ། ། གསུམ་པ་ནི། འདིར་རྟག་པ་ཞེས་པ་མི་རྟག་པ་ལོག་ཙམ་མིན་གྱི་རང་བཞིན་གྱིས་གྲུབ་པའི་རྟག་པའོ། ། དེའི་རྣམ་གྲངས།
རང་བཞིན། བདེན་པ། སྙིང་པོ། དངོས་པོ། རྫས་ཏེ་ལྔ་ཡིན་ལ། དེ་དག་མེད་པས་རང་བཞིན་མེད་པའམ་བདེན་པ་མེད་པ་སོགས་ཏེ། རང་བཞིན། སྙིང་པོ། དངོས་པོ་གསུམ་ནི་དགག་བྱའི་ཁྱད་པར་མ་སྦྱར་བར་ཐ་སྙད་དུ་དགག་མི་ནུས་པས། རང་བཞིན་གྱིས་གྲུབ་པ་དང་།
བརྟན་པའི་སྙིང་པོ་དང་། ཐེར་ཟུག་པའི་དངོས་པོ་རྣམས་ཡིན་པར་མངོན་ཏེ། འདིར་མདོ་དྲངས་པ་ཉིད་ཀྱིས་གསལ་ལོ། ། དེས་ན། མི་སློབ་པའི་སྐུ་གསུང་ཐུགས་ཐུབ་པ་དང་ལྡན་པའི་ཐུབ་པ། སངས་རྒྱས་བཅོམ་ལྡན་འདས་ཉིད་དངོས་པོ་རྣམས་ཀྱི་རང་བཞིན་ཇི་ལྟ་བ་བཞིན་དུ་གཤེགས་ཤིང་ཐུགས་སུ་ཆུད་པས་དེ་བཞིན་གཤེགས་པ་ཞེས་བྱ་སྟེ། དེ་ཁོ་ན་ཉིད་ཇི་ལྟར་གནས་པ་བཞིན་རྟོགས་པའི་ཕྱིར་རོ། ། དེ་ཅིས་གྲུབ་ཅེ་ན། མི་རྟག་པ་དང་སྟོང་པ་ཉིད་ཀྱི་ཆོས་ཉེ་བར་བསྟན་པས་གྲུབ་སྟེ། དེ་སྟོན་པ་ན་དེ་ཁོ་ན་ཉིད་ཕྱིན་ཅི་མ་ལོག་པར་སྟོན་པའི་ཕྱིར་རོ། །
དེ་མ་རྟོགས་པའི་ཕྱི་པའི་སྟོན་པ་རྣམས་ནི། དངོས་པོའི་རང་བཞིན་ལ་ཇི་ལྟ་བ་བཞིན་དུ་གཤེགས་པའི་དེ་བཞིན་གཤེགས་པ་མིན་ཏེ། དངོས་པོའི་དེ་བཞིན་ཉིད་སྟོན་པ་ན། སྟོང་པ་ཉིད་ལས་གཞན་དངོས་པོ་རྟག་པ་སོགས་སུ་སྟོན་པའི་ཕྱིར། འདིས་ནི་བསྟན་པ་དག་མ་དག་གི་སྒོ་ནས་སྟོན་པ་དག་མ་དག་རྗེས་སུ་དཔོག་པ་བསྟན་ཏོ། ། གཉིས་པ་ནི། ཆོས་སྐྱོང་གིས་བྱེ་བྲག་པས་བརྟགས་པའི་རྡུལ་ཕྲ་རབ་འབྲས་བུ་ཡན་ལག་རྩོམ་པའི་དོན་དུ་ཡིན་པའི་ཕྱིར། བྱས་པ་དང་། བྱས་པའི་རྟགས་ཀྱིས་མི་རྟག་པ་སྒྲུབ་པ་ལ་སྦྱར་རོ། ། འདི་དགག་པ་ལ།
གཏན་ཚིགས་ཀྱི་སྐྱོན་དང་། དམ་བཅའི་སྐྱོན་གཉིས་ཀྱི། དང་པོ་ལ། གཏན་ཚིགས་མ་གྲུབ་པ་དང་། ཁྱབ་པ་མ་ངེས་པ་གཉིས་ཀྱི། དང་པོ་སྟོན་པ་ན། གཞན་གྱིས་བརྟགས་པའི་རྡུལ་ཕྲ་རབ་མ་གྲུབ་པས་ཆོས་ཅན་མེད་པའི་ཕྱིར། གཏན་ཚིགས་གཉིས་པོ་རང་ལ་མ་གྲུབ་པ་དང་། གཞན་གྱི་ཁས་བླངས་བྱེད་ན་ཧ་ཅང་ཐལ་བ་དང་། གཞན་གྱི་རྟག་པ་དང་འབྲས་བུ་བྱེད་པའི་གཞི་མཐུན་ཁས་བླངས་པ་ལ།
ཁས་བླངས་འགལ་བ་ཉིད་ཀྱིས་ལྡོག་པར་བྱ་བ་ཡིན་པ་ལ། རྟག་པ་འབྲས་བུའི་དོན་དུ་ཁས་ལེན་པ་དོན་མེད་པ་དང་། གཉིས་ཀ་ལ་གྲགས་པའི་གཏན་ཚིགས་མེད་པས་རང་རྒྱུད་མི་རིགས་པ་དང་། གཉིས་ཀ་ལ་གྲགས་པའི་རྟགས་མེད་པས་རང་རྒྱུད་དཀའ་ཞིང་། ཕྱིར་རྒོལ་རང་ལ་གྲགས་པའི་རྗེས་སུ་དཔག་པ་བསྟན་པས་གཞན་གྱི་དམ་བཅའ་ལ་གནོད་པ་བརྗོད་པ་ནི་སླ་བ་ཡིན་པ་ལ། དེ་དོར་ནས་རང་རྒྱུད་བྱེད་པ་ནི། སླ་བས་སྟོན་པར་བྱ་བ་ལ་དཀའ་བས་སྟོན་པས་མི་མཁས་པ་ཉིད་དུ་འགྱུར་བ་སྟེ་ལྔས་སྟོན་ནོ། ། གཉིས་པ་ནི། ནམ་མཁའ་སྐྱེད་པའི་བྱེད་རྒྱུ་མིན་ཡང་། ཁམས་དྲུག་སྐྱེས་བུའི་རྒྱུར་བཤད་པས་རྒྱུ་མཚན་གྱི་རྒྱུ་ཙམ་ཡིན་པའི་ཕྱིར་འབྲས་བུའི་དོན་དུ་གྲུབ་པས་རྩ་བའི་གཏན་ཚིགས་གཉིས་པོ་ཁྱབ་བ་མ་ངེས་པའང་ཡིན་ནོ། །
གསུམ་པ་ནི། འདིར་བདེན་པ་བཀག་ཙམ་གྱི་སྟོང་པ་ཉིད་སྒྲུབ་པའི་སྐབས་ཡིན་པས། མི་རྟག་པ་ཡོངས་གཅོད་དུ་སྒྲུབ་པའང་འཐད་པ་མིན་ཏེ། གལ་ཏེ་མི་རྟག་རྟག་གོ་ཞེས། ། དེ་ལྟར་འཛིན་པ་ལོག་ཡིན་ན། ། སྟོང་ལ་མི་རྟག་པའོ་ཞེས། ། འཛིན་པ་ཇི་ལྟར་ལོག་མ་ཡིན། ། ཞེས་གསུངས་པ་ལྟར། སྟོང་པ་ཉིད་རྟག་པ་བཞིན་དུ་མི་རྟག་པ་ཡང་མི་འཐད་པའི་ཕྱིར་རོ། ། ཐ་སྙད་ཙམ་དུ་ཡིན་ན་ནི།
འཇིག་རྟེན་གྱི་གྲགས་པས་གྲུབ་པས། རང་རྒྱུད་དོན་མེད་ཅིང་། སྐྱེ་བོ་གཞན་ལ་དེ་རྟོགས་སུ་གཞུག་པ་ཡང་སྐྱེ་བོ་སྤྱི་ལ་གྲགས་པའི་ཐབས་གཞན་གྱིས་ནུས་པས་དེ་ལའང་རང་རྒྱུད་དོན་མེད་དོ། ། འདིས་ནི་སྒྲ་མི་རྟག་པར་སྒྲུབ་པའི་རང་རྒྱུད་ཀྱི་གཏན་ཚིགས་མི་སྲིད་པར་བསྟན་ཏོ། ། གལ་ཏེ་སྐྱེས་པ་རྟག་པ་མིན་པ་བདེན་མོད་ཀྱི། འབྲས་བུ་སྐྱེད་ཀྱང་རྒྱུ་ལས་མ་སྐྱེས་པ་རྡུལ་ཕྲན་ལྟ་བུ་ཡན་ལག་གཅིག་ལྡན་དང་། འབྲས་བུ་སྐྱེད་པ་དང་། རྒྱུ་ལས་སྐྱེས་པ་གཉིས་ཀ་མ་ཚང་བ་དེ་དག་རྟག་པ་ཡིན་ནམ་སྙམ་ན། བྱེ་བྲག་པ་འདིས་བདག་གི་ཡོན་ཏན་བདེ་སྡུག་རྒྱུ་རྐྱེན་ལ་ལྟོས་པར་མཐོང་བའི་རིགས་པ་དེས་རྒྱུ་རྐྱེན་ལ་མ་བརྟེན་པར་དངོས་པོ་ཡོད་པ་མེད་ཅེས་རྟོགས་རིགས་ཏེ། རྒྱུ་མཚན་མཚུངས་པའི་ཕྱིར་དང་།
མི་རྟོགས་ན་རང་ཉིད་བླུན་པོར་ཐལ་བའི་ཕྱིར་རོ། ། རྟེན་འབྲེལ་ཀུན་ལ་ཁྱབ་པར་སྟོན་པ་ནི། དངོས་པོ་གང་ཞིག་ཡུལ་གང་ན་དུས་ནམ་གྱི་ཚེ་ཡང་རྒྱུ་རྐྱེན་ལ་མ་ལྟོས་པའི་དངོས་པོ་ཡོད་པ་མིན་ཏེ། དངོས་པོ་ཡིན་ན། ཡུལ་དུས་ནམ་གྱི་ཚེ་ཡང་རྒྱུ་རྐྱེན་ལ་ལྟོས་དགོས་པའི་ཕྱིར། དེས་ན་དུས་ནམ་ཡང་ཡུལ་གང་ཞིག་ཏུའང་རྟག་པའི་དངོས་པོ་འགའ་ཡང་ཡོད་པ་མིན་ཏེ། དངོས་པོ་ལ་རྒྱུ་རྐྱེན་ལ་ལྟོས་པས་ཁྱབ་པའི་ཕྱིར། གཉིས་པ་ལ། བདག ནམ་མཁའ།
དུས། རྡུལ་ཕྲན། ཐར་བརྟག་དངོས་དགག་པ་དང་ལྔ་ལས། དང་པོ་ནི། གལ་ཏེ་བདེ་བ་སོགས་ཀྱི་འདུ་བ་ཅན་གྱི་རྒྱུ་ཡིན་པའི་ཕྱིར་བདག་ཡོད་ལ། དེ་ཡང་རང་བཞིན་གྱིས་གྲུབ་པའི་རྟག་པ་ཞིག་སྟེ། དངོས་པོར་ཡོད་ལ་རྒྱུ་དང་མི་ལྡན་པའི་ཕྱིར་ཞེ་ན། བདག་ནི་དངོས་པོར་མེད་དེ། རྒྱུ་མེད་པའི་ཕྱིར། བོང་བུའི་རྭ་བཞིན།
ཡང་། བདག་རྒྱུ་ལྡན་དུ་ཐལ། དངོས་པོ་ཡིན་པའི་ཕྱིར། འདོད་ན། རྟག་པ་མིན་པར་འགྱུར། རྒྱུ་མཚན་དེས་ན་དེ་ཉིད་མཁྱེན་པས་རྒྱུ་མེད་ལས་གྲུབ་པའི་དངོས་པོ་ནི་གྲུབ་པ་མིན་ཞེས་གསུངས་པའང་རིགས་པའི་འཐད་པ་དང་བཅས་པ་ཡིན་ཏེ། དངོས་པོ་ཡིན་ན་རྒྱུ་ལ་ལྟོས་ཤིང་རྒྱུ་ལྡན་མི་རྟག་པས་ཁྱབ་པའི་ཕྱིར། ཇི་སྐད་དུ། མཁས་པ་རྟེན་འབྱུང་ཆོས་ལ་ལྷག་མོས་ཤིང་། ། མཐར་ལྟ་བ་ལ་བརྟེན་པར་བྱེད་པའང་མིན། །
རྒྱུ་བཅས་རྐྱེན་བཅས་ཆོས་ནི་ཤེས་འགྱུར་ཏེ། ། རྒྱུ་མེད་རྐྱེན་མེད་ཆོས་ནི་ཡོད་མ་ཡིན། ། ཞེས་གསུངས་སོ། ། གལ་ཏེ་བུམ་པ་དང་བདེ་སོགས་རྒྱུ་རྐྱེན་གྱིས་བྱས་པ་རྣམས་མི་རྟག་པར་མཐོང་པའི་ཤུགས་ཀྱིས་ནམ་མཁའ་ལ་སོགས་མ་བྱས་པ་རྣམས་རྟག་པའི་དངོས་པོར་གྲུབ་པོ་ཞེ་ན། འོ་ན་བྱས་པ་ལ་དངོས་པོར་ཡོད་པ་ཉིད་དུ་མཐོང་བའི་ཤུགས་ཀྱིས་ནམ་མཁའ་སོགས་རྟག་པ་རྣམས་དངོས་པོར་ཡོད་པ་མིན་ནོ་ཞེས་བྱ་བར་གྲུབ་པར་འགྱུར་ཏེ། རྒྱུ་མཚན་མཚུངས་པའི་ཕྱིར། འདི་ནི་ཡོད་མཚུངས་དང་མེད་མཚུངས་གང་ཡང་མིན་གྱི། ཁྱབ་པ་མེད་པ་ལ་ཡོད་ན། ཁྱབ་པ་ཡོད་པ་ལ་ངེས་པར་ཡོད་དགོས་ཞེས་པའི་དོན་ཡིན་པས་རྟག་པའི་དངོས་པོ་ཡོད་པ་འགོག་པ་ཡིན་ནོ། ། གཉིས་པ་ནི།
རྟག་དངོས་མེད་ན། ཆོས་མངོན་པར་ནམ་མཁའ་དང་། སོ་སོར་བརྟགས་འགོག་སོགས་རྟག་པར་བཤད་པ་དང་འགལ་ཞེ་ན། དེ་ལ་འགལ་བ་ཡོད་པ་མིན་ཏེ། སྒྲིབ་ཐོགས་བཀག་ཙམ་ལ་ནམ་མཁའི་ཐ་སྙད་བྱས་ཤིང་དེ་ཉིད་གཞན་དུ་འགྱུར་བ་མེད་པ་ཙམ་ལ་བསམས་ནས་རྟག་པ་ཞེས་བརྗོད་པ་ཙམ་ཡིན་པའི་ཕྱིར། དེས་ན་མིང་ཙམ་ལ་རྨོངས་ནས་ནམ་མཁའ་རྟག་དངོས་ཡིན་ནོ་ཞེས་སོ་སོའི་སྐྱེ་བོ་དག་གིས་རྟོག་པ་ནི་ཚད་མ་མིན་ཏེ། ནམ་མཁའ་ཞེས་བྱ་བ་དངོས་པོའི་ངོ་བོ་ཅུང་ཟད་ཀྱང་མེད་པའི་ཕྱིར་རོ། ། བདེན་པ་ལ་མཁས་པའི་འཕགས་པ་རྣམས་ཀྱིས་ནམ་མཁའ་སོགས་དེ་དག་ལ་དངོས་པོར་སྣང་རུང་མ་མཐོང་བའི་ཕྱིར་ཏེ། དེ་དག་གི་མཉམ་གཞག་ལྟ་ཞོག རྗེས་ཐོབ་དག་པ་འཇིག་རྟེན་པས་ཀྱང་དེར་མ་མཐོང་པའི་ཕྱིར་ལ་སོགས་པས་འགོག་པ་གཉིས་ལའང་སྦྱར་རོ། །
གལ་ཏེ་ནམ་མཁའ་ནི་རྟག་པ་ཁོ་ན་སྟེ། ཁྱབ་པ་ཡིན་པའི་ཕྱིར་ཞེ་ན། ནམ་མཁའ་ལ་ཆ་ཡོད་དམ་མེད་བརྟག་གྲང་། དང་པོ་ལྟར་ན། ཆ་དང་ཆ་ཅན་གཅིག་གམ་མི་གཅིག དང་པོ་ལྟར་ན་འཐད་པ་མིན་ཏེ། བུམ་པའི་ཕྱོགས་ལ་སྦྱོར་བའི་ནམ་མཁའི་ཕྱོགས་ཞེས་བྱ་བ་ཆ་ཤས་ནི་ཕྱོགས་ཅན་ནམ་མཁའ་གང་དུ་གནས་པའི་ཡུལ་ཀུན་ལ་གནས་པ་མིན་པའི་ཕྱིར། མ་གྲུབ་ན་འདི་ལ་སྐྱོན་གཉིས་ཏེ། བརྟེན་པ་ཐམས་ཅད་གཅིག་ཏུ་ཐལ་བ་ནི། ཀ་བ་ལ་སོགས་པ་ཐམས་ཅད་བུམ་པ་ལ་ཡོད་པར་འགྱུར་ཏེ།
དེ་དག་གི་ཡུལ་ནམ་མཁའ་ཐ་མི་དད་པའི་ཕྱིར། རྟགས་ཁས་བླངས། ཆ་ཅན་མེད་པར་ཐལ་བ་ནི། ཆ་ཤས་ཀྱང་ཕྱོགས་ཅན་ནམ་མཁའ་བཞིན་དུ་ཡུལ་ཀུན་ལ་ཁྱབ་པས་ནམ་མཁའི་ཆ་ཤས་མིན་པར་འགྱུར་ལ། དེ་ལྟར་ན་ནམ་མཁའ་ཡང་མིན་པར་འགྱུར་བས་དེས་ཁྱབ་པ་ཉིད་ཉམས་སོ། ། གཉིས་པ་ལྟར་ན། བུམ་པ་ལ་སྦྱོར་བའི་ཕྱོགས་ནི་ཕྱོགས་ཅན་ནམ་མཁའ་ལ་དོན་གཞན་དུ་ཡོད་པར་ཡང་ཤིན་ཏུ་གསལ་ཏེ། དེ་གཉིས་རང་བཞིན་གྱིས་གྲུབ་ཅིང་གཅིག་མིན་པ་དེའི་ཕྱིར། འདོད་ན། བུམ་པ་ལ་སོགས་པའི་ཡུལ་ལ་ཆ་ཅན་ནམ་མཁས་མ་ཁྱབ་པར་འགྱུར་རོ། །
གཉིས་པ་ལྟར་ཆ་མེད་ནའང་། དེས་བུམ་པ་ལ་སྦྱོར་བའི་ཚེ་བདག་ཉིད་ཀུན་གྱི་སྦྱོར་བར་འགྱུར་བས་ཀ་བ་ལ་སོགས་པ་ཐམས་ཅད་བུམ་པ་ལ་ཡོད་པར་འགྱུར་བའི་ཐལ་བ་སོ་ན་འདུག་ཅིང་། དེ་ལ་སྦྱོར་བ་དང་གཞན་ལ་སྦྱོར་བའི་ཆ་གཉིས་ཡོད་ན་ནི་ཆ་མེད་ཡིན་པ་ཉམས་སོ། ། གསུམ་པ་ལ། འདིར་དུས་ཇི་ལྟ་བུ་ཞིག་འགོག་སྙམ་ན། དུས་ཅན་ལ་བརྟེན་ནས་འདོགས་པའི་དོན་མ་ཤེས་པར་དུས་ཀྱི་མིང་ཙམ་ལ་རྨོངས་ཏེ། དུས་ཀྱིས་འབྱུང་བ་སྨིན་པར་བྱེད། ། དུས་ཀྱིས་སྐྱེ་རྒུ་སྡུད་པར་བྱེད། ། དུས་ཀྱིས་གཉིད་ལོག་སད་པར་བྱེད། ། དུས་ལས་འདའ་བར་ཤིན་ཏུ་དཀའ། །
ཞེས་སྨྲ་བ་དག་གིས་དུས་རྟག་དངོས་སུ་རྟོག་པ་དེ་དག་འགོག་པར་བྱེད་ཀྱི་དུས་ཅན་གྱི་དངོས་པོ་ལ་བརྟེན་ནས་བཏགས་པའི་ཁྱིམ་ལྟར་བཏགས་ཡོད་ཀྱི་དུས་ནི་འགོག་པ་མིན་ཏེ། དེ་ནི་མྱུ་གུ་སོགས་ཕྱི་ནང་གི་འདུ་བྱེད་རྣམས་ཀྱི་ལྷན་ཅིག་བྱེད་པའི་རྐྱེན་ཉིད་དུ་འདོད་པའི་ཕྱིར་ཏེ། ལུས་ཅན་རྣམས་ཀྱི་ལས་རྣམས་ནི། ། བསྐལ་པ་བརྒྱར་ཡང་ཆུད་མི་ཟ། ། ཚོགས་ཤིང་དུས་ལ་བབ་པ་ན། ། འབྲས་བུ་ཉིད་དུ་སྨིན་པར་འགྱུར། ། ཞེས་གསུངས་སོ། ། དེ་ལ་བྱེ་བྲག་པ་སོགས་ན་རེ། དུས་རྟག་པ་ཡོད་དེ། འགྲོ་བ་འཇུག་པ་དང་ལྡོག་པའི་རྒྱུ་ཡིན་པའི་ཕྱིར་ཏེ།
དུས་གང་ཞིག་ཡོད་ན་མྱུ་གུ་ལ་སོགས་པའི་དངོས་པོ་འཇུག་པ་དང་ལྡོག་པའང་དམིགས་པར་འགྱུར་བའི་ཕྱིར་ཞེ་ན། དེ་དགག་པ་ལ། གཞན་དབང་དང་། འབྲས་བུ་དང་། མི་རྟག་པར་ཐལ་བ་གསུམ་གྱི། དང་པོ་ནི། མྱུ་གུ་ལ་སོགས་པ་རྟག་ཏུ་སྐྱེ་བར་འགྱུར་ཏེ། རྒྱུ་དུས་རྟག་པ་ལས་སྐྱེ་བའི་ཕྱིར་རོ། ། གལ་ཏེ་ལྷན་ཅིག་བྱེད་པའི་རྐྱེན་ལ་ལྟོས་ནས་འབྲས་བུ་སྐྱེ་བ་ལ་མངོན་དུ་ཕྱོགས་པའི་ནུས་པ་རིམ་ཅན་དུ་སྐྱེ་བས་སྐྱོན་མེད་དོ་ཞེ་ན། དུས་དེ་ནི་སྐྱེད་པར་བྱེད་པའི་རྐྱེན་གྱི་གཞན་དབང་དུ་འགྱུར་ཏེ།
དེ་ལ་ལྟོས་ནས་ནུས་པ་རིམ་ཅན་དུ་སྐྱེ་ཞིང་། སྐྱེས་ནས་ཀྱང་འཇིག་པའི་ཕྱིར་རོ། ། འདོད་ན། འདོད་པ་དེས་ན་སྐྱེད་འབྲས་ཡིན་པས་མི་རྟག་པར་ཡང་འགྱུར་རོ། ། གཉིས་པ་ནི། དུས་རང་གི་འབྲས་བུའི་རྒྱུ་མཚན་གྱི་འབྲས་བུར་འགྱུར་ཏེ། དེའི་རྒྱུ་ཡིན་པའི་ཕྱིར། ཁྱབ་སྟེ། རྒྱུ་ཡིན་ནོ་ཅོག་རང་གི་འབྲས་བུའི་རྒྱུ་མཚན་གྱི་འབྲས་བུ་ཉིད་ཡིན་པས་ཁྱབ་པའི་ཕྱིར་ཏེ། འབྲས་བུ་མེད་པར་རྒྱུ་ལ་དེར་འཇོག་པའི་རྒྱུ་མཚན་ཉིད་ཡོད་པ་མིན་པའི་ཕྱིར་ཏེ།
འབྲས་བུ་ལ་ཕན་འདོགས་བྱེད་ཀྱི་སྒོ་ནས་རྒྱུར་འཇོག་དགོས་པའི་ཕྱིར། གཞན་དུ་ན། རྒྱུའི་ཕན་གདགས་བྱ་འབྲས་བུའི་འཇོག་བྱེད་མིན་པར་འགྱུར་རོ། ། མྱུ་གུའི་སྔོན་རོལ་ཏུ་ས་བོན་ཡོད་པས་འབྲས་བུ་མེད་པའི་རྒྱུ་ཡོད་སྙམ་དུ་བསམ་པར་མི་རིགས་ཏེ། དེ་མྱུ་གུའི་རྒྱུ་ཡིན་ན་ནི་ནམ་ཡང་མྱུ་གུ་མི་སྐྱེད་པར་འགྱུར་ལ། ཡིན་ན་དེར་འཇོག་པ་སྐྱེ་འགྱུར་གྱི་མྱུ་གུ་ལ་ལྟོས་པའི་ཕྱིར་རོ། ། གསུམ་པ་ནི། དུས་སྔར་འབྲས་བུ་མི་སྐྱེད་པའི་རང་བཞིན་ལས་གཞན་དུ་རྣམ་པར་འགྱུར་བ་ཡོད་དགོས་ཏེ། རང་གི་འབྲས་བུའི་རྒྱུ་ཡིན་པའི་ཕྱིར། ཁྱབ་པ་ནི།
རྒྱུ་གཞན་གྱི་རྒྱུར་འགྱུར་བ་ནི་འབྲས་བུ་མི་སྐྱེད་པའི་རང་བཞིན་ལས་རྣམ་པར་འགྱུར་བ་ལ་ལྟོས་པའི་ཕྱིར་རོ། ། གཞན་དུ་ན། དེའི་རྒྱུར་རྟོགས་པ་དོན་མེད་པར་འགྱུར་ཏེ། འབྲས་བུ་བྱེད་མི་བྱེད་ཀྱི་རང་བཞིན་ལ་ཁྱད་མེད་པའི་ཕྱིར། སྔ་མ་ལ་འདོད་ན། གང་ལ་འགྱུར་བ་ཡོད་པའི་དུས་དེ་ནི། རྟག་ཅེས་བྱ་བར་ཡོད་པ་མིན་ཏེ། རྣམ་པར་འགྱུར་བའི་ཆོས་ཅན་ཡིན་པའི་ཕྱིར། སྔར་གྱི་ཁྱབ་པ་དེ་ཉིད་སྒྲུབ་པ་ནི། འགྱུར་བ་མེད་ན་རྒྱུ་དོན་མེད་པར་མ་ཟད་དུས་འབྲས་བུ་གང་གི་རྒྱུ་ཡིན་པའི་འབྲས་བུའི་དངོས་པོ་དེ་མ་བྱུང་བ་ལས་སྐྱེ་བས་ཏེ།
རྒྱུ་མེད་རང་འབྱུང་བར་འགྱུར་ཏེ། དེ་སྐྱེ་བ་དུས་ཀྱི་རྒྱུ་ལ་ལྟོས་ཤིང་དེ་ཡང་དེའི་རྒྱུར་མི་འགྱུར་བའི་ཕྱིར་ཏེ། རྟག་པ་ཡིན་པའི་ཕྱིར། ཁྱབ་པ་ནི། རྒྱུ་རྟག་ན་ནི། འབྲས་བུ་དང་ངོ་བོས་གྲུབ་པའི་གཞན་དང་། མཚན་ཉིད་མི་འདྲ་བ་དང་། ལྷན་ཅིག་ཏུ་གནས་པའི་ཕྱིར་ཏེ། དེ་ལ་དུས་རྟག་པས་གཏན་ཚིགས་དང་པོ་གཉིས་གྲུབ་ཅིང་། འབྲས་བུ་སྐྱེས་ཀྱང་དེ་མི་འཇིག་པའི་ཕྱིར་གསུམ་པའང་གྲུབ་བོ། །
འདོད་ན། འབྲས་བུ་དེ་ལ་དུས་རྒྱུར་བཞག་པའི་དགོས་པ་ལྡོག་པར་འགྱུར་ཏེ། དེའི་འབྲས་བུ་དེ་རྒྱུ་མེད་པར་རང་ཉིད་འབྱུང་བའི་ཕྱིར་རོ། ། འདི་ལས་ཀྱང་དུས་རྒྱུར་མི་རུང་སྟེ། མྱུ་གུ་ལ་སོགས་པ་རྣམས་ཇི་ལྟར་ན་མི་རྟག་པར་འགྱུར་ཏེ་མི་འགྱུར་བར་ཐལ། རྒྱུ་དུས་ཀྱི་དངོས་པོ་རྟག་པ་ལས་སྐྱེས་པའི་ཕྱིར། ཁྱབ་པ་ཡོད། རྒྱུ་དང་འབྲས་བུ་ཡིན་ན། དེ་གཉིས་དུས་ནམ་ཡང་རྟག་མི་རྟག་གི་མཚན་ཉིད་མི་མཐུན་པ་སྣང་རུང་མ་མཐོང་བའི་ཕྱིར། གལ་ཏེ་བ་གླང་གི་སྤུ་དང་།
ལུག་གི་བལ་གཉིས་ལས་རྩྭ་དུར་བ་སྐྱེ་བ་སོགས་མཚན་ཉིད་མི་མཐུན་པ་མཐོང་བ་མིན་ནམ་ཞེ་ན། རྒྱུ་འབྲས་ལ་རྟག་མི་རྟག་གི་མཚན་ཉིད་མི་མཐུན་པ་འགོག་པར་བྱེད་ཀྱི་བདག་ཉིད་ཀུན་གྱི་འདྲ་བ་བསྒྲུབ་པ་ནི་མིན་ཏེ། རྒྱུ་ཐམས་ཅད་ལ་ལས་ཀྱི་ཁྱད་པར་ལས་འབྲས་བུ་སྣ་ཚོགས་འབྱུང་བའི་ཕྱིར་དང་། དེ་དག་ལ་ནི་རྟག་མི་རྟག་གི་མཚན་ཉིད་མི་འདྲ་བ་ཡོད་པ་མིན་ཏེ། དེ་གཉིས་ཀ་ཡང་མི་རྟག་པར་མཚན་ཉིད་གཅིག་པའི་ཕྱིར། བཞི་པ་ནི། བྱེ་བྲག་པ་ཁ་ཅིག རྟག་པ་དང་། མ་མཐོང་བའི་ལས་ཀྱི་བསྐུལ་བ་དང་། ཡོན་ཏན་གྱི་ནང་ནས་ཕྲད་པའི་མཚན་ཉིད་ཅན་གྱི་ལྡན་པ་གྲོགས་སུ་ཡོད་པས་ཏེ།
ཁྱད་པར་གསུམ་ལྡན་གྱི་རྡུལ་ཕྲན་ཆ་མེད་ཀྱིས་ཡན་ལག་ཅན་རྩོམ་པར་ཁས་ལེན་ནོ། ། དེ་དགག་པ་ལ། ཆ་མེད་དང་། རྟག་པ་དགག་པ་གཉིས་ཀྱི། དང་པོ་ནི། གལ་ཏེ་རྡུལ་ཕྲན་རྡུལ་ཕྲན་གཞན་དང་ཕྲད་པས་རགས་པ་རྩོམ་ན། ཕྱོགས་གཅིག་གིས་བསམ། ཕྱོགས་མཐའ་དག་གིས་ཕྲད་དང་པོ་ལྟར་ན། རྡུལ་དེ་ནི་ཆ་སྣ་ཚོགས་པ་ཉིད་དུ་འགྱུར་ཏེ། རྡུལ་ཕྲན་གང་གི་གཞན་དང་ཕྲད་པའི་ཕྱོགས་འགའ་རྒྱུ་ཡིན་ཞིང་མ་ཕྲད་པའི་ཕྱོགས་འགའ་ཞིག་རྒྱུ་མ་ཡིན་པས་ཕྲད་མ་ཕྲད་ཀྱི་ཆ་དུ་མ་ཡོད་པ་དེས་ནའོ། །
འདོད་ན། ཆ་སྣ་ཚོགས་པ་ཡིན་པ་ཆ་མེད་ཀྱི་རྟག་པར་མི་རིགས་སོ། ། དཔེར་ན། གྱང་གི་རི་མོ་བཞིན། གཉིས་པ་ལྟར་ན། བདག་ཉིད་ཀུན་གྱིས་ཕྲད་པས། གཅིག་ལ་གཅིག་ཐིམ་པའི་ཕྱིར། གོང་བུའང་རྡུལ་ཕྲན་ཙམ་དུ་འགྱུར་བར་ཐལ་བ་ལས། རྡུལ་ཕྲན་རྡུལ་ཕྲན་གཞན་རྣམས་དང་བདག་ཉིད་ཀུན་གྱིས་སྦྱོར་ཞིང་ཕྲད་པ་འཐད་པ་མིན་ཏེ། རྡུལ་ཕྲན་གྱི་ཕྱོགས་ཀྱི་ཆ་མེད་པའི་ཟླུམ་པོ་གང་ཡིན་པ་དེ་ནི་འབྲས་བུ་ཡན་ལག་ཅན་ལའང་ཆ་མེད་པ་དེ་ཉིད་དུ་ཡོད་པ་མིན་པ་དེས་ནའོ། །
བདག་ཉིད་ཀུན་གྱི་སྦྱོར་བ་ཡོད་པ་མིན་པ་དེའི་ཚེ་རྡུལ་ཕྲན་གཅིག་གི་གནས་གང་ཡིན་པ་དེ་ནི་རྡུལ་ཕྲན་གཞན་གྱི་གནས་སུ་མི་འདོད་པའི་ཕྱིར། རྒྱུ་རྡུལ་ཕྲན་དང་འབྲས་བུ་ཡན་ལག་ཅན་གཉིས་བོང་ཚོད་མཉམ་པའི་ཉེས་པར་མི་འགྱུར་མོད། དེ་ནི་སྣ་ཚོགས་འགྱུར་ན་ཀོ ། སྣ་ཚོགས་རྟག་པར་ག་ལ་རིགས། ། ཞེས་པའི་ཐལ་བ་སོ་ན་འདུག་སྟེ། ཕྲད་ཅིང་བདག་ཉིད་ཀུན་གྱིས་མི་འཕྲད་ན་ཕྱོགས་འགའ་ཞིག་གིས་ཕྲད་དགོས་པའི་ཕྱིར་རོ། ། གལ་ཏེ་ཡན་ལག་རྩོམ་པའི་དུས་ན་ཉེས་པ་འདི་ལྟར་འགྱུར་གྱི། སྔོན་རོལ་ཏུ་ནི་ཆ་ཤས་མེད་པའི་ཕྱིར། སྐྱོན་དུ་ཐལ་བ་མེད་དོ་ཞེ་ན། རྡུལ་ཕྲ་རབ་དེ་རྡུལ་ཕྲན་མིན་པར་བསྙད་དེ་ཆ་མེད་མ་ཡིན་པར་ཐལ།
དེ་ལ་ཤར་ལ་སོགས་པའི་ཕྱོགས་ཡོད་པའི་ཕྱིར། ཁྱབ་པ་ནི། གང་ལ་ཤར་ལ་སོགས་པའི་ཕྱོགས་ཡོད་པ་དེ་ལ་དེའི་ཤར་གྱི་ཆ་ལ་སོགས་པའི་ཆ་ཤས་ཀྱང་ཡོད་དགོས་པའི་ཕྱིར། དབུས་རྡུལ་ཤར་རྡུལ་ལ་བལྟ་བའི་ངོས་དེས་ཕྱོགས་མཐའ་དག་ལ་བལྟ་བ་མི་འཐད་པས་ཕྱོགས་བཅུ་ལ་བལྟ་བའི་ངོས་དེ་སྙེད་གཅིག་ཡོད་དགོས་པའི་ཕྱིར། གཞན་ཡང་། ཡན་ལག་རྩོམ་པ་མི་འཐད་དེ། དེ་རྩོམ་པ་ལ་རྡུལ་ཕྲན་ཕན་ཚུན་གཅིག་གི་གན་དུ་གཅིག་འགྲོ་དགོས་ལ། རྡུལ་ཕྲན་དེ་ནི་འགྲོ་བ་པོར་མི་རུང་བའི་ཕྱིར་ཏེ། གཟུགས་ཅན་འགྲོ་བ་ལ་མདུན་རྒྱབ་གཉིས་ཀྱིས་མདུན་ཕྱོགས་ལེན་ཅིང་རྒྱབ་ཕྱོགས་གཏོང་བ་དང་། དེ་ལ་ཆ་བཅས་ཀྱིས་ཁྱབ་པ་ལ་གཏོང་ལེན་དེ་དག་གཉིས་རྡུལ་ཕྲན་གང་ལ་ཡོད་པ་མིན་ཏེ།
ཆ་མེད་པའི་ཕྱིར་རོ། ། གལ་ཏེ་རྡུལ་ཕྲ་རབ་ཡོད་དེ། རྣལ་འབྱོར་པའི་ལྷའི་མིག་གིས་མཐོང་བའི་ཕྱིར་ཞེ་ན། རྡུལ་ཕྲན་དེ་ནི་ལྷའི་མིག་གང་གིས་མཐོང་སྟེ་མཐོང་བ་མི་སྲིད་དེ། དེ་ནི་མིག་གི་ཡུལ་དུ་མངོན་པ་དང་བལྟ་བྱར་མེད་པའི་ཕྱིར་ཏེ། རྡུལ་ཕྲན་གང་ཞིག་ལ་དང་པོ་དང་། དཀྱིལ་དང་། ཐ་མ་སྟེ། མིག་ལ་ཕྱོགས་པའི་མདུན་དང་། དེའི་རྒྱབ་དང་།
བར་གྱི་ཆ་ཡོད་པ་མིན་པའི་ཕྱིར་ཏེ། ཆ་ཤས་མེད་པའི་ཕྱིར། གཉིས་པ་ནི། སྣོད་ཀྱི་འཇིག་རྟེན་འཇིག་ཆགས་ནི་རྡུལ་ཕྲ་རབ་འགྱེས་པ་དང་འདུས་པ་ཙམ་ལ་འཇོག་པས་རྡུལ་ཕྲན་མེད་ན། ཆགས་འཇིག་མི་འཐད་པར་ཐལ་བ་ལས་དེ་ཡོད་པའི་ཕྱིར་རྡུལ་ཕྲ་རབ་རྟག་པ་ཡོད་ཅེ་ན། དེ་ནི་མི་རིགས་ཏེ། འབྲས་བུ་ཡན་ལག་ཅན་སྐྱེས་པའི་ཚེ་དེ་རྩོམ་བྱེད་ཞིག་གམ་མ་ཞིག དང་པོ་ལྟར་ན། རྒྱུ་རྡུལ་ཕྲན་ཉིད་རྟག་པ་མིན་པར་ཐལ། འབྲས་བུ་ཡན་ལག་ཅན་སྐྱེས་པ་ཡིས་དེ་རྩོམ་པའི་རྒྱུ་རྡུལ་ཕྲ་རབ་བཤིག་པ་དེས་ནའོ། །
གཉིས་པ་ལྟར་མི་འཇིག་ན། སྐྱོན་གཞན་ཡང་ཡན་ལག་ཅན་དང་དེའི་རྒྱུ་རྡུལ་ཕྲན་གཉིས་བུམ་སྣམ་ལྟར་གོ་ས་སོ་སོར་དུས་གཅིག་ཏུ་གནས་པར་འགྱུར་ཏེ། ཡུལ་གང་ལ་རྒྱུ་ཡོད་རྡུལ་ཕྲན་ཡོད་པའི་གོ་ས་དེ་ན་འབྲས་བུ་ཡན་ལག་ཅན་ཡོད་པ་མིན་པའི་ཕྱིར་དང་། འབྲས་བུ་སྐྱེས་ཀྱང་དེ་རྩོམ་བྱེད་ཀྱི་རྡུལ་མི་འཇིག་པར་གནས་པའི་ཕྱིར། འདི་ལས་ཀྱང་རྡུལ་ཕྲན་རྟག་པ་མིན་ཏེ། ཐོགས་ལྡན་ཡིན་པའི་ཕྱིར། ཁྱབ་པ་ནི། ཐོགས་ལྡན་གྱི་དངོས་པོ་རྟག་པ་ཡིན་པ་ནི་ཡུལ་གང་ནའང་སྣང་རུང་མཐོང་བ་མིན་པའི་ཕྱིར། དཔེར་ན། བུམ་པ་བཞིན།
རྡུལ་ཕྲན་རྟག་པ་ལ་ཚད་མས་གནོད་པ་དེས་ན་སངས་རྒྱས་རྣམས་རྡུལ་ཕྲ་རབ་རྟག་པ་ཉིད་དུ་ནམ་ཡང་མི་གསུང་སྟེ། དངོས་པོའི་གནས་ལུགས་ཕྱིན་ཅི་མ་ལོག་པར་གཟིགས་པའི་ཕྱིར། རང་ལུགས་ཀྱི་རྡུལ་ཕྲན་འཇོག་ལུགས་ནི། རྫས་བརྒྱད་ཀྱི་རྡུལ་ཕྲ་རབ་བྱེ་བྲག་པ་ལྟར་རེ་རེ་ཞིང་ཆ་མེད་པ་མིན་གྱི། རེ་རེ་ཡང་རང་གི་ཆ་ཤས་རྡུལ་རྫས་བརྒྱད་ལ་བཏགས་ཤིང་། དེ་ཡང་རྡུལ་རྫས་བརྒྱད་གཞན་ལ་བཏགས་པས། ཆ་ཐུག་པ་མེད་པའི་བུམ་པ་ལྟར་བཏགས་ཡོད་མི་རྟག་པ་ཉིད་དུ་ཡོད་པས་ཐ་སྙད་དུ་མེད་པའང་མིན་ནོ། ། དེས་ན། རྣམ་རིག་པས་རྡུལ་ཕྲན་ལ་རིགས་པའི་འཐད་པ་བཅུག་ནས། རྣམ་ཤེས་བདེན་པ་ཉིད་དུ་ཁས་ལེན་པ་ནི་རིགས་པ་མིན་ཏེ།
ལུང་དང་རིགས་པས་གནོད་པའི་ཕྱིར། དེ་ཡང་འཇུག་པ་ལས། འཇིག་རྟེན་པ་ཡི་དེ་ཉིད་ལ་གནས་ན། ། ཕུང་པོ་འཇིག་རྟེན་གྲགས་ཏེ་ལྔ་ཆར་ཡོད། ། དེ་ཉིད་ཡེ་ཤེས་འཆར་བར་འདོད་པ་ན། ། རྣལ་འབྱོར་པ་ལ་དེ་ལྔ་འབྱུང་མི་འགྱུར། ། ཞེས་དང་། དེ་དག་ཤེས་རབ་ཚུལ་མདོར་སངས་རྒྱས་ཀྱིས། ། མཚུངས་པར་སྤངས་ཤིང་མངོན་པའི་ཆོས་ལས་གསུངས། ། ཞེས་གསུངས་པ་ལྟར་རོ། །
ལྔ་པ་ལ། རང་སྡེ་དང་། གཞན་སྡེས་བརྟགས་པའི་ཐར་པ་རྟག་པ་དགག་པ་དང་གཉིས་ཀྱི། དང་པོ་ནི། སངས་རྒྱས་རྣམས་རྡུལ་ཕྲན་རྟག་པ་མི་གསུང་པ་བདེན་མོད་ཀྱི། མྱ་ངན་ལས་འདས་པ་རྟག་ཅིང་རྫས་སུ་ཡོད་དེ། མདོ་ལས་དེ་ལྟར་གསུངས་པའི་ཕྱིར། བདེན་པའི་གྲངས་གསུམ་པར་གསུངས་པའི་ཕྱིར་དང་། མེད་ན་ལས་ཉོན་འགོག་པ་ལ་ཆུ་ལོན་ལྟར་མ་གྱུར་པས་དེ་ཐོབ་པའི་རྒྱུ་ལ་ཡང་ལས་དང་ཉོན་མོངས་པ་རྒྱུན་དུ་འབབ་པར་འགྱུར་བའི་ཕྱིར་རོ་ཞེ་ན། དེ་དགག་པའི་ཕྱིར།
འཆིང་དང་སོགས་ཏེ། དེ་ལ་འཆིང་བ་ནི་ཀུན་འབྱུང་སྟེ། བཅིང་བྱ་རང་དབང་མེད་པར་བྱེད་པས་སོ། ། བཅིངས་པ་ནི་སྡུག་བདེན་ཏེ། ཉོན་མོངས་པའི་གཞན་དབང་ཡིན་པའི་ཕྱིར། ཐབས་ནི་ལམ་བདེན་ཏེ། དེས་ཉོན་མོངས་པ་ལྡོག་པར་བྱེད་པའི་ཕྱིར། དེ་ལ་འཆིང་བྱེད་དང་། བཅིང་བྱ་ཡོད་ན། བཅིང་བའི་བྱ་བ་འབྱུང་བས་དེ་དེ་གཉིས་ཀྱི་འབྲས་བུ་དང་།
དེའི་དབང་གིས་དེ་གཉིས་འཇོག་པས་དེ་གཉིས་ཀྱང་དེའི་རྒྱུ་མཚན་ཅན་ཡིན་ནོ། ། དེ་བཞིན་དུ་བཟློག་པར་བྱ་བ་དང་། ཟློག་བྱེད་ལ་བརྟེན་ནས་བཟློག་པའི་བྱ་བ་འབྱུང་བས་དེ་དེ་གཉིས་ཀྱི་འབྲས་བུ་དང་། དེའི་དབང་གིས་དེ་འཇོག་པས་དེ་གཉིས་ཀྱང་དེའི་རྒྱུ་མཚན་ཅན་ཡིན་ནོ། ། དེས་ན་བཅིང་པའི་བྱ་བའི་རྟགས་ལས་སྡུག་ཀུན་རྟོགས་ཏེ། འཆིང་བྱེད་དང་བཅིང་བྱ་རྟོགས་པའི་ཕྱིར། བཟློག་པའི་བྱ་བའི་རྟགས་ལས་ཀུན་འབྱུང་དང་ལམ་རྟོགས་ཏེ། བཟློག་བྱ་དང་ཟློག་བྱེད་རྟོགས་པའི་ཕྱིར། དེ་ལྟར་དུ་དེ་གསུམ་ལས་དོན་གཞན་པའི་ཐར་པ་དངོས་པོ་བ་ཅུང་ཟད་ཀྱང་ཡོད་པ་མིན་ཏེ། ཡོད་ན་དེས་མཚོན་པའི་འབྲས་བུ་ཡོད་དགོས་པ་ལ་དེ་ཡང་ཡོད་པ་མ་ཡིན་པའི་ཕྱིར་ཏེ།
ཐར་པ་དེ་ལས་བཅིངས་པ་དང་། གྲོལ་བའི་བྱ་བ་ཅི་ཡང་མ་སྐྱེས་པའི་ཕྱིར་ཏེ། དེ་དེ་གཉིས་ཀྱི་ཡན་ལག་གི་ངོ་བོར་མ་སོང་པའི་ཕྱིར། གལ་ཏེ་ཁྱོད་ཉིད་རྟགས་སུ་འདོད་པའི་གྲོལ་བ་དེ་ཉིད་ཐར་པ་ཡིན་ཞེ་ན། གྲོལ་བ་ནི་གཉིས་ཏེ། ཀུན་འབྱུང་ལས་གྲོལ་བ་དང་། སྡུག་བསྔལ་ལས་གྲོལ་བའོ། ། དང་པོ་དང་ཐར་པ་དོན་གཅིག་ཀྱང་། ཁྱེད་ལྟར་ན་གྲོལ་བ་དེ་ཐར་པ་ཡིན་ཞེས་བརྗོད་པ་མི་རིགས་ཏེ། གྲོལ་བ་ནི་སྡུག་བསྔལ་ལས་གྲོལ་བའི་བྱ་བ་འདྲེན་པར་བྱེད་པའི་བྱ་བ་དང་བཅས་པ་གཅིག་ཡིན་ལ།
དེ་ཡང་གྲོལ་འགྱུར་ལས་དེ་ཉིད་དོན་གཞན་དུ་བརྗོད་དུ་མེད་པའི་ཕྱིར་དང་། ཐར་པ་ནི་དེ་ལས་དོན་གཞན་ཡིན་པའི་ཕྱིར་དང་། རྟགས་དང་པོ་གྲུབ་སྟེ། གཞན་དུ་ན། ཀུན་འབྱུང་དང་བཟློག་བྱ་ཟློག་བྱེད་ཀྱི་འབྲེལ་བ་མེད་པར་ཐལ་བ་དང་། དེ་ལ་གནོད་པ་ཅི་ཡང་མི་བྱེད་པར་ཐལ་བའི་ཕྱིར་རོ། ། མདོར་ན། བདེན་པ་གསུམ་ལ་འབྲས་རྟགས་ཡོད་པ་ལྟར་ཐར་པ་དངོས་པོ་བ་སྒྲུབ་པའི་འབྲས་རྟགས་མེད་དེ། དེ་ལས་འབྲས་བུ་ཅི་ཡང་མི་སྐྱེ་བའི་ཕྱིར། ལས་ཉོན་མི་སྐྱེ་བ་ཙམ་བྱེད་པ་མི་རིགས་ཏེ།
དེ་ནི་རྒྱུ་མ་ཚང་བ་ཙམ་ལས་ཡིན་པའི་ཕྱིར། གྲངས་ཀྱི་གསུམ་པར་བཤད་པ་མི་འཐད་པའང་མིན་ཏེ། ལས་ཉོན་བཀག་པ་ཙམ་ཉིད་གྲངས་ཀྱི་གསུམ་པར་གསུངས་པའི་ཕྱིར། དངོས་པོ་མེད་པ་གྲངས་སུ་བགྲང་བའང་ཡོད་དེ། ལྔ་པོ་འདི་དག་ནི་མིང་ཙམ་ཞེས་པ་ནས། འདི་ལྟ་སྟེ། འདས་པའི་དུས། མ་འོངས་པའི་དུས། ནམ་མཁའ། མྱ་ངན་ལས་འདས་པ།
གང་ཟག་གོ ། ཞེས་གསུངས་པའི་ཕྱིར། གཞན་ཡང་། མྱ་ངན་ལས་འདས་པ་ལ་ཕུང་པོ་རྣམས་དང་། གང་ཟག་ཡོད་པ་སྲིད་པ་ཁས་ལེན་པ་མི་རིགས་ཏེ། ལུང་དང་འགལ་བའི་ཕྱིར། དེས་ན་མྱ་ངན་ལས་འདས་པའི་ཕྱོགས་གང་དུའང་ཕུང་པོ་དང་གང་ཟག་མེད་པ་དེར་བརྟེན་པ་མྱ་ངན་ལས་འདས་པ་གང་ཞིག་ཡོད་དེ་མེད་པར་ཐལ། མྱང་འདས་ནི་ལས་ཉོན་ཞིག་པའི་མཚན་ཉིད་ཅན་གྱི་དངོས་པོ་ཡིན་པས་རྟེན་དགོས་ཤིང་། རྟེན་དེ་ཡང་མྱ་ངན་ལས་འདས་པར་གྱུར་བ་ཡིན་ལ། དེར་ནི་དེ་ཡང་ཚད་མས་མ་མཐོང་བའི་ཕྱིར་ཏེ།
དེ་ཡང་ཕུང་པོའམ་གཞན་ཡིན་ན་དེ་ཡང་མེད་པའི་ཕྱིར། གཉིས་པ་ནི། གྲངས་ཅན་པས་ཐར་པའི་སྐབས་སུ་ཤེས་རིག་གི་སྐྱེས་བུ་དང་ཐ་མི་དད་པའི་ཤེས་པ་ཡོད་པར་འདོད་དོ། ། དེ་དག་གི་ཡང་གྲོལ་བའི་སྐྱེས་བུ་ཐར་པ་ཐོབ་པའི་ཚེ་ཤེས་པ་ཡོད་པ་ལ་ཡོན་ཏན་ཅི་ཞིག་ཡོད་དེ་མེད་པར་ཐལ། ཤེས་ཡོད་ནི་ཡུལ་ལ་ལོངས་སྤྱོད་པའི་མཚན་ཉིད་ཅན་མེ་དང་ཚ་བ་ལྟར་སྐྱེས་བུའི་རང་བཞིན་དང་ཐ་མི་དད་པ་ཡིན་པའི་ཕྱིར་དང་། དེའི་ཚེ་ལོངས་སྤྱོད་བྱ་སོགས་རྣམ་འགྱུར་གྱི་ཚོགས་མེད་པའི་ཕྱིར་ཏེ། སྐྱེས་བུས་ཡུལ་ལ་ལོངས་སྤྱོད་པའི་སྲེད་པ་དང་བྲལ་བའི་ཕྱིར། ཁྱབ་པ་ནི། སྐྱེས་བུས་ཡུལ་ལ་ལོངས་སྤྱོད་འདོད་པའི་ཚེ་གཙོ་བོས་དེ་རིག་ནས་རྣམ་འགྱུར་གྱི་ཚོགས་སྤྲུལ་ལ། གང་གི་ཚེ་སྐྱེས་བུ་སྲེད་པ་དང་བྲལ་བ་དེའི་ཚེ་ནི་དེ་དག་གཙོ་བོའི་བག་ལ་ཞི་བས་སྐྱེས་བུ་རྐྱང་པར་གནས་པ་ལ་གྲོལ་བར་འཇོག་པས་སོ། །
ཤེས་ཡོད་མེད་པས་ཐར་པའི་ཚེ་བདག་ཡོད་པ་ཡང་གསལ་བར་ཡོད་པ་མིན་པ་མོ་གཤམ་གྱི་བུ་དང་མཚུངས་ཏེ། ཤེས་ཡོད་མེད་པའི་ཕྱིར་དང་སྐྱེས་བུ་ནི་ཤེས་ཡོད་དང་ཐ་མི་དད་པའི་ཕྱིར། གལ་ཏེ་དེའི་ཤེས་ཡོད་མེད་ཀྱང་དེའི་ནུས་པ་ཡོད་པས་བདག་ཡོད་སྙམ་ན། ཐར་པར་ཤེས་ཡོད་ས་བོན་ཡོད་སྲིད་པ་མིན་པར་ཐལ། དེར་རྟེན་བདག་གཅིག་ཡོད་ན་དེ་ཡོད་སྲིད་ནའང་ཤེས་ཡོད་མེད་པས་བདག་མེད་པའི་ཕྱིར། གལ་ཏེ་གྲོལ་བ་པོ་མེད་ན་ཐར་པའང་མེད་པས་སྲིད་པ་འདི་མི་འཇིག་པར་འགྱུར་རོ་ཞེ་ན། དེར་སྲིད་པ་སྟེ་ཤེས་ཡོད་དང་། དེའི་ནུས་པ་གཉིས་འཇུག་གམ། འོན་ཏེ་མིན་སྙམ་པའི་ཐེ་ཚོམ་གྱི་བསམ་པའི་གནས་ཀྱང་ཡོད་པ་མིན་ཏེ། རྟེན་བདག་མེད་པའི་ཕྱིར་དང་།
དེ་མེད་ན་ཁྱད་པར་གྱི་གཞི་དེ་གཉིས་ཀྱང་མེད་པའི་ཕྱིར། གཉིས་ཀ་ཐུན་མོང་དུ་འགོག་པ་ནི། སྡུག་བསྔལ་ལས་ཐར་པའི་མི་རྣམས་ལ་བདག་ངོ་བོས་གྲུབ་པ་ཡོད་པ་མིན་ཏེ། འདོགས་པའི་རྒྱུ་ཕུང་པོ་མེད་པའི་ཕྱིར་དང་། གཞན་རྒྱུ་མེད་པ་ལའང་ཡོད་པ་མ་ཡིན་པའི་ཕྱིར། དེའི་ཕྱིར་རྣམ་པ་ཀུན་ཏུ་བདག་མི་འབྱུང་བ་ཉིད་ཀྱིས་ཟད་པ་གང་ཡིན་པ་དེ་ཉིད་ལེགས་ཞེས་བྱ་བའི་གྲོལ་བ་པོའི་བདག་ཡོད་པ་མིན་ཏེ། རྒྱུ་མེད་པའི་ཕྱིར་དང་། རྒྱུ་མེད་རང་ཉིད་ཀྱིས་ཡོད་པའང་མིན་པའི་ཕྱིར། གཞན་གྱིས་བརྟགས་པའི་ལྟ་བ་སྨད་པ་ནི། ཇི་སྐད་བཤད་པའི་རིགས་པས་ཐར་པའི་སྐབས་སུ་བདག་དང་དེའི་ལོངས་སྤྱོད་ཀྱི་འདུ་བྱེད་རྣམས་སླར་མི་འབྱུང་བར་ཁས་ལེན་དགོས་པས་འཁོར་བའི་སྐབས་སུའང་བདག་མེད་པའམ།
ཡོད་ན་ནི་བདག་བདེ་བའི་རྒྱུ། འཇིག་རྟེན་པ་འདི་ཉིད་མཆོག་ཏུ་སླའི་དོན་དམ་པ་ཐར་པ་ནི་རྣམ་པ་ཀུན་ཏུ་མཆོག་མིན་ཏེ། བདག་བདེ་བའི་རྒྱུ་འཇིག་རྟེན་པ་ལ་མིག་ལ་སོགས་པ་ཅུང་ཟད་ཅིག་ཡོད་ཀྱི་དམ་པའི་དོན་ཐར་པ་ལ་ནི་དེའི་རྒྱུ་མིག་ལ་སོགས་པ་ཅུང་ཟད་ཀྱང་ཡོད་པ་མིན་པའི་ཕྱིར། དངོས་བསྟན་འདི་རང་གཞུང་དུ་བྱ་དགོས་པར་སྣང་སྟེ། འགྲེལ་པར། ཅུང་ཟད་ཅིག་ནི་ཁས་མི་ལེན་ཏེ། གང་མུ་སྟེགས་ཅན་རྣམས་ཀྱིས་ཡང་དག་པ་མིན་པར་སྒྲོ་བཏགས་པ་དང་། དངོས་པོ་རྣམས་རང་བཞིན་དང་བཅས་པའོ། ཞེས་བཤད་པས་སོ། ། དེའི་ཤུགས་ཀྱིས་བདག་ཡོད་པ་གཞིར་བྱས་ནས་ཁྱོད་རང་ལའང་།
འཇིག་རྟེན་པ་འདི་ཉིད་སླའི། ཞེས་སོགས་མཚུངས་སོ་སྙམ་པའི་རྩོད་པ་ཡོད་པར་གསལ་ཏེ། རྩ་བའི་ཚིག་དོན་བཤད་པའི་དེ་མ་ཐག རབ་བྱེད་ཕྱི་མའི་མགོར། བཤད་པར་བྱ་སྟེ། གལ་ཏེ་བྱ་བ་འགའ་ཞིག་ཡོད་ན་ནི། ། ཞེས་པ་ནས། འཇིག་རྟེན་པ་འདི་ཉིད་སླའི། ཞེས་བྱ་བ་ལ་སོགས་པ་འདི་དེ་ལྟར་འགྱུར་བ་ཞིག་ན་ཞེས་གསུངས་པའི་ཕྱིར། དེས་ན།
འགའ་ཞིག་འདི་རང་གཞུང་དང་གཞན་གཞུང་ལ་སྦྱར་བའི་བཤད་པ་གཉིས་བྱེད་པ་ཡང་དངོས་ཤུགས་ཀྱི་དོན་ཡིན་ན་རུང་གི དངོས་བསྟན་གྱི་དོན་ཡིན་ན་མི་རིགས་པ་དང་། ཁ་ཅིག་གཞན་གཞུང་འབའ་ཞིག་ལ་སྦྱོར་བ་ནི་ཤིན་ཏུའང་འཁྲུལ་ལོ། ། དེས་ན་བཤད་པ་སྔར་ལྟར་བྱའོ། ། གཉིས་པ་ནི། རྣམ་འབྱོར་སྤྱོད་པ་བཞི་བརྒྱ་པ་ལས་དངོས་པོ་རྟག་པ་དགག་པ་བསྒོམ་པ་བསྟན་པ་སྟེ་རབ་ཏུ་བྱེད་པ་དགུ་པའི་ཚིག་དོན་བཤད་ཟིན་ཏོ།། ༈ །།གཉིས་པ་བདག་ཏུ་ལྟ་བ་དགག་པ་ལ། རབ་བྱེད་ཀྱི་གཞུང་བཤད་པ་དང་། རབ་བྱེད་ཀྱི་མཚན་བསྟན་པ་གཉིས་ཀྱི། དང་པོ་ལ།
སྤྱིར་དགག སོ་སོར་དགག ཐུན་མོང་དུ་འགོག་པའི་རིགས་པ་གཞན་བསྟན། བདག་མེད་ལ་རྩོད་པ་སྤང་བ་དང་བཞི་ལས། དང་པོ་ལ། གནོད་བྱེད་བརྗོད། སྒྲུབ་བྱེད་དགག་པ་གཉིས་ཀྱི། དང་པོ་ལ། རྟགས་མ་ངེས། ངར་འཛིན་མ་ངེས་པ་གཉིས་ཀྱི།
དང་པོ་ནི། འཇིག་རྟེན་པ་འདི་ཉིད་སླའི། ཞེས་པའི་རྩོད་པ་ཁོ་བོ་ལ་མཚུངས་པ་མིན་ནོ། ། དེ་ནི་བདག་ཡོད་པ་རྒྱུ་མཚན་དུ་བྱས་པའི་རྩོད་པ་ཡིན་ལ། དེ་ཡང་རྣམ་པ་ཀུན་ཏུ་མི་རིགས་པའི་ཕྱིར་ཏེ། བདག་ནི་ནང་གི་བདག་དང་། ཕྱིའི་བདག་གོ ། དང་པོ་ནི། ལུས་ཀྱི་ནང་ན་གནས་ཤིང་དབང་པོའི་ཚོགས་དེ་དང་དེར་འཇུག་པར་བྱེད་པ་པོ། འགྲོ་བའི་ངར་འཛིན་གྱི་རྒྱུ།
རྣམ་སྨིན་ཟ་བ་པོར་གྱུར་པའི་ནང་གི་བྱེད་པའི་སྐྱེས་བུ་ཡིན་ལ། ཕྱིའི་བདག་ནི། ལུས་དབང་འདུས་པའི་ངོ་བོ་ཅན། ནང་གི་བདག་ལ་ཕན་འདོགས་པ་ཞིག་གོ ། དེ་ལ་དང་པོ་འགོག་པ་ནི། ནང་གི་བདག་དེ་ཡོད་ན། སྐྱེས་པའམ། བུད་མེད། མ་ནིང་ཞིག་ལས་མ་འདས་ལ། དེ་ཡང་ཕོ་མོ་མ་ནིང་གི་གནས་སྐབས་ཐོབ་པའི་ཚེ་ནང་གི་བདག་དེ་ངོ་བོ་ཉིད་ཀྱིས་བུད་མེད་དང་།
སྐྱེས་པ་དང་། མ་ནིང་ཉིད་དུ་ཡོད་པ་མིན་ཏེ། ཡོད་ན་ནི། རང་གི་ངོ་བོ་མི་འདོར་བའི་ངོ་བོ་ཅན་ཡིན་པས་ཚེ་བརྗེས་ཀྱང་རྟགས་གཞན་ལ་མི་བརྟེན་པ་རྟགས་དེ་དང་དེའི་ངོ་བོ་ཉིད་དུ་རྟག་ཏུ་འགྱུར་དགོས་པ་ལ་དེ་ལྟར་ཡང་མིན་པའི་ཕྱིར་ཏེ། འཆོལ་བར་དམིགས་པའི་ཕྱིར། གང་གི་ཚེ་དེ་ལྟར་ཡིན་པ་དེའི་ཚེ་བདག་ཕོ་མོ་མ་ནིང་ངོ་སྙམ་དུ་སེམས་པ་ནི་མི་ཤེས་པ་གཏི་མུག་འབའ་ཞིག་ལས་འགྱུར་གྱི་དོན་ལ་ཕོ་མོ་སོགས་ཡོད་པ་ལས་མིན་ཏེ། རིགས་པས་དཔྱད་ན། ཕོ་མོ་སོགས་ཡོད་པ་མིན་པའི་ཕྱིར། ཕྱིའི་བདག་འགོག་པ་ནི། གལ་ཏེ་སྐྱེས་པ་བུད་མེད་སོགས་ནི།
ཕྱིའི་བདག་གི་རྟགས་ཡིན་ཏེ། དེ་དང་འབྲལ་བ་ལས་ནང་གི་བདག་རྟག་པ་ཡོད་སྙམ་དུ་སེམས་ན། འབྱུང་བ་འདུས་པའི་སྐྱེས་བུའི་ལུས་ལ་ཕོ་མོ་མ་ནིང་གི་རྟགས་ངོ་བོ་ཉིད་ཀྱིས་ཡོད་པ་མིན་ཏེ། ཡོད་ན་དེ་དང་མཚན་ཉིད་མཚུངས་པའི་འབྱུང་བ་ཐམས་ཅད་ལ་ཡོད་དགོས་པ་ལ་དེ་ཡང་མི་འཐད་པའི་ཕྱིར་ཏེ། ནུར་ནུར་པོ་ལ་སོགས་པའི་གནས་སྐབས་སུ་མ་དམིགས་པའི་ཕྱིར། གང་གི་ཚེ་དེ་ལྟར་ཡིན་པ་དེའི་ཚེ་རང་གི་ངོ་བོས་རྟགས་དང་བྲལ་བའི་འབྱུང་བ་དེ་དག་ཉིད་ལ་བརྟེན་ནས་ཕོ་མོ་མ་ནིང་འགྱུར་བ་ཅི་སྟེ་ཡིན་ཏེ་མིན་པར་ཐལ། དེ་དག་རྟགས་དེ་དང་ངོ་བོ་ཉིད་ཀྱིས་བྲལ་བའི་ཕྱིར། འཇུག་པའི་རྒྱུ་མཚན་མེད་པའི་མིང་ཙམ་དགག་པར་བྱ་བ་མིན་ཏེ། ཤིང་ལྗོན་པ་སོགས་ལ་ཕོ་མོ་སོགས་ཀྱི་ཐ་སྙད་བྱེད་པ་མཐོང་བའི་ཕྱིར། ཁོ་བོ་ལ་ཉེས་པ་དེ་མཚུངས་པ་མིན་ཏེ།
རང་བཞིན་གྱིས་མེད་པས་འབྱུང་བ་ལ་སྔར་རྟགས་དེ་དག་མེད་ཀྱང་རྐྱེན་གྱི་དབང་གིས་ཕྱིས་དེ་དང་དེར་འགྱུར་བ་མི་འགལ་བའི་ཕྱིར། དཔེར་ན། རི་མོ་དང་། ལྡེར་སོ་དང་། འཁྲུལ་འཁོར་དང་། སྒྱུ་མའི་བུད་མེད་ཀྱི་གཟུགས་བཞིན། རང་བཞིན་དང་བཅས་པར་སྨྲ་བ་ལ་ནི་མ་ཡིན་ཏེ། རང་བཞིན་ལ་འགྱུར་བ་མེད་པས་སྔར་ནུར་ནུར་པོའི་སྐབས་སུ་མེད་ན་ཕྱིས་ཀྱང་འབྱུང་བ་མི་འཐད་ཅིང་། ཕྱིས་འབྱུང་ན་ནི། ལྡེར་སོའི་རྟགས་ལྟར་བཅོས་མར་གྲུབ་བོ། །
གཉིས་པ་ནི། འདི་ལས་ཀྱང་བདག་རང་གི་ངོ་བོས་ཡོད་པ་མིན་ཏེ། ཡོད་ན་ལྷས་སྦྱིན་གྱི་བདག་དེ་མཆོད་སྦྱིན་གྱི་ངར་འཛིན་གྱི་ཡུལ་གྱི་བདག་ཏུ་འགྱུར་དགོས་པ་ལ་ལྷས་སྦྱིན་ཁྱོད་ཀྱི་བདག་གང་ཡིན་པ་དེ་མཆོད་སྦྱིན་ང་ལ་བདག་ཏུ་འགྱུར་བ་མིན་ཏེ། དེ་ལ་ངར་འཛིན་པ་མེད་པའི་ཕྱིར། རྒྱུ་མཚན་དེས་ན། དེ་ངོ་བོ་ཉིད་ཀྱིས་བདག་ཏུ་གྲུབ་པ་མིན་ཏེ། ཀུན་ལ་བདག་ཏུ་མ་ངེས་པའི་ཕྱིར། འོ་ན་ངར་འཛིན་གང་ལས་སྐྱེ་ཞེ་ན། ངར་འཛིན་པའི་རྣམ་པར་རྟོག་པ་ནི་བདག་ལས་སྐྱེ་བ་མིན་ཏེ། ངོ་བོས་གྲུབ་པའི་བདག་མེད་ཀྱང་ཕུང་པོའི་དངོས་པོ་མི་རྟག་པ་རྣམས་ལ་བརྟེན་ནས་སྐྱེ་བར་འགྱུར་བ་མིན་ནམ་སྟེ་ཡིན་པའི་ཕྱིར།
གཉིས་པ་ལ། བཅིང་གྲོལ་གྱི་རྒྱུ་ཡིན་པ་དགག་པ་དང་། ལུས་ཀྱི་སྐུལ་བྱེད་ཡིན་པ་དགག་པ་དང་། རྟག་པའི་བདག་དགག སྐྱེ་བ་དྲན་པས་བདག་ཡོད་པ་དགག་པ་དང་བཞི་ལས། དང་པོ་ནི། འདིར་བདག་རང་གི་ངོ་བོས་ཡོད་དེ། འཁོར་བར་འཇུག་ལྡོག་གི་རྒྱུ་ཡིན་པའི་ཕྱིར་ཏེ། དེས་ལས་བྱས་པའི་རྣམ་སྨིན་སྐྱེ་གནས་རྣམས་སུ་སོ་སོར་མྱོང་ཞིང་། འཁོར་བར་བཅིངས་པ་དང་གྲོལ་བར་ཡང་འགྱུར་བའི་ཕྱིར་ཞེ་ན།
འོ་ན་ཅི་བདག་དེ་ཚེ་རབས་ཀུན་ཏུ་ལུས་ཀྱི་རྗེས་སུ་བྱེད་དམ་མི་བྱེད། མི་བྱེད་ན། བདག་བཏགས་པ་དོན་མེད་ལ། དང་པོ་ལྟར་ན། སྐྱེས་བུ་ནི་ལུས་ལས་དོན་གཞན་མིན་པར་ཐལ་ལོ། ། སྐྱེ་དང་སྐྱེ་བར་ལུས་རྣམ་པར་འགྱུར་བའི་རྗེས་སུ་བྱེད་པའི་ཕྱིར། དཔེར་ན། ལུས་ཀྱི་ཕྱོགས་གཅིག་བཞིན། རྟག་པ་ཡང་མིན་ཏེ། ལུས་ལས་དོན་གཞན་མིན་པའི་ཕྱིར།
དཔེར་ན་ལུས་ཉིད་བཞིན། གཉིས་པ་ནི། གལ་ཏེ་ངོ་བོས་གྲུབ་པའི་བདག་ཡོད་དེ། ལུས་བརྐྱང་བསྐུམ་གྱི་སྐུལ་བྱེད་ཡིན་པའི་ཕྱིར། དཔེར་ན་ཤིང་རྟའི་སྐུལ་བྱེད་བཞིན་ནོ་ཞེ་ན། སྲོག་སྟེ་བདག་ནི་བརྐྱང་བསྐུམ་ལ་སོགས་པའི་ལུས་ཀྱི་གཡོ་བ་ལ་བྱེད་པ་པོར་མི་འགྱུར་ཏེ། དེ་ལ་སྐུལ་བ་ཞེས་བྱ་ཅི་ཡང་མི་སྐྱེ་བའི་ཕྱིར་ཏེ། སྐྱེ་ན་ཐབས་གཞན་མེད་པས་ལུས་ཅན་གཉིས་ཕན་ཚུན་ཕྲད་པ་ལྟར་གྱི་རེག་དགོས་པ་ལ་དེ་ཡང་མི་འཐད་པས་ཕྱིར་ཏེ། རེག་པ་དང་མི་ལྡན་པའི་ཕྱིར་ཏེ། ལུས་མེད་པའི་དངོས་པོ་ཡིན་པའི་ཕྱིར།
ཁྱེད་རང་ལའང་སེམས་ལུས་ཀྱི་སྐུལ་བྱེད་དུ་འདོད་པས་མཚུངས་སོ་ཞེ་ན། མ་ཡིན་ཏེ། སེམས་བྱུང་རེག་པ་ཡོད་པས་ཡུལ་དང་དབང་པོའི་ལུས་དང་ལྡན་པའི་ཕྱིར་དང་། སེམས་ཀྱིས་རླུང་ཀུན་ནས་བསླངས་ཤིང་། དེས་ལུས་སྐུལ་བར་བྱེད་པའི་ཕྱིར་རོ། ། གསུམ་པ་ནི། གཞན་ཡང་། བདག་རྟག་ན་དེ་གནོད་པ་ལས་བསྲུང་བའི་ཕྱིར། མི་འཚེ་བའི་དགེ་བའམ། ཆོས་བྱེད་པ་དོན་མེད་པར་ཐལ།
མ་ཁྱབ་ན། བདག་བསྲུང་བའི་ཕྱིར་མི་འཚེ་བའི་ཆོས་བྱེད་པའང་ཡིན། བདག་རྟག་པ་ཡང་ཡིན་པ་འདི་ལ་མི་འགལ་བའི་རྒྱུ་མཚན་ཅི་ཡོད་དེ་ཅི་ཡང་མེད་པར་ཐལ། བདག་རྟག་ན་དེ་ལ་གནོད་བྱེད་འགའ་ཡང་མེད་པའི་ཕྱིར། དཔེར་ན། རྫས་ཀྱི་རྡོ་རྗེ་ཕ་ལམ་ལ་ཤིང་གི་སྲིན་བུས་རྣམ་པ་ཀུན་ཏུ་གནོད་པ་བྱེད་མི་སྲིད་པས་དེ་ལས་དེ་བསྲུང་བྱར་མི་འགྱུར་བ་བཞིན་ནོ། ། བཞི་པ་ནི། བདག་རྟག་པ་ཡོད་དེ། སྐྱེ་བ་དྲན་པ་ཡོད་པའི་ཕྱིར། ཁྱབ་པ་ཡོད་དེ།
དྲན་པ་པོའི་བདག་དང་དྲན་ཡུལ་གྱི་བདག་མི་གཅིག་ན། ང་གནས་སྐབས་དེར་འདིར་གྱུར་ཅེས་དྲན་པ་མི་འཐད་དེ། ལྷས་སྦྱིན་གྱིས་མཆོད་སྦྱིན་གྱི་བདག་གི་ཀུན་སྤྱོད་མི་དྲན་པ་བཞིན་ནོ་ཞེ་ན། གལ་ཏེ་སྐྱེ་བ་དྲན་པ་ཡོད་པའི་ཕྱིར་ཁྱོད་ཀྱི་བདག་རྟག་པ་ཁས་ལེན་ན། འོ་ན་ཁྱོད་ཀྱི་ལུས་ཀྱང་ཀོ་ཅིས་མི་རྟག་སྟེ་རྟག་པར་ཐལ། ཚེ་རབས་སྔོན་མཚོན་ལ་སོགས་པ་བསྣུན་པས་བྱས་པའི་རྨའི་སྲོལ་ད་ལྟར་གྱི་ལུས་ལ་གནས་པ་མཐོང་ཞིང་འདིའི་རྒྱུ་འདི་ཞེས་སྔོན་གྱི་བྱུང་མཐའ་སྟོན་པ་ཡང་དམིགས་པའི་ཕྱིར། ཁྱབ་པ་ཡོད་པར་ཐལ། སྔ་ཕྱིའི་ལུས་དོན་གཞན་ཡིན་ན་དེ་ལྟར་འབྱུང་བ་འགལ་བའི་ཕྱིར་རོ། ། ཁྱབ་པ་ཁས་བླངས། གཞན་ཡང་།
ཁྱོད་ཉིད་དངོས་པོ་རང་བཞིན་གྱིས་གྲུབ་པས་སྔ་ཕྱི་ལ་ཁྱད་པར་མེད་པའི་ཕྱིར་སྐྱེ་བ་དྲན་པའང་མི་འཐད་ཅིང་། ཁོ་བོ་ཅག་དངོས་པོ་རང་བཞིན་མེད་པའི་ཕྱོགས་ལ་ནི་ལས་ཀྱི་བྱེ་བྲག་བསམ་གྱིས་མི་ཁྱབ་པའི་ཕྱིར།

སྐྱེ་བ་དྲན་པ་དང་། སྔོན་བྱས་པའི་རྨ་སྲོལ་ད་ལྟར་གྱི་ལུས་ལ་འབྱུང་བའང་སྲིད་དེ། དཔེར་ན། རྩྭ་ཐོག་ཆེས་མང་པོས་གཡོགས་པའི་སྟེང་ན་གནས་པའི་ཕུག་རོན་སྐྱ་བོའི་རྐང་རྗེས་དེའི་འོག་ན་ཡོད་པའི་ཞོའི་སྣོད་ཀྱི་ནང་ན་འདམ་ལ་བྱས་པ་བཞིན་དུ་དམིགས་པའི་ཕྱིར། གཉིས་པ་སོ་སོར་དགག་པ་ལ། བྱེ་བྲག་པ་དང་། གྲངས་ཅན་པའི་བདག་དགག་པ་གཉིས་ཀྱི། དང་པོ་ནི། གཞན་ཡང་། བདག་འདིས་ངོ་བོ་ཉིད་ཀྱིས་སྐྱེ་བ་དྲན་པ་མི་འཐད་དེ། ཤེས་པ་མིན་པའི་ཕྱིར།
གལ་ཏེ་མི་ཤེས་པ་བདག་ཉིད་ཡིན་ཡང་སེམས་པ་ཅན་དང་ལྡན་པས་ཤེས་པ་པོ་ཉིད་དུ་འགྱུར་བ་ཡིན་ནོ་ཞེ་ན། འོ་ན། སེམས་པ་ཅན་ཡང་མི་ཤེས་པའི་བདག་དང་འབྲེལ་བས་སེམས་པ་མིན་པ་ཉིད་དུ་འགྱུར་ཏེ། བདག་མི་ཤེས་པ་ཡིན་ཡང་སེམས་པ་དང་ལྡན་པས་ཤེས་པ་པོར་འགྱུར་བ་གང་ཞིག རྒྱུ་མཚན་མཚུངས་པའི་ཕྱིར། སྐྱེས་བུ་རྟག་པའང་མི་འགྱུར་ཏེ། སེམས་པ་དང་འབྲེལ་བས་སྔར་མི་ཤེས་པའི་རང་བཞིན་ཡིན་པ་ཡོངས་སུ་དོར་ནས་ཤེས་པ་པོར་འགྱུར་བའི་ཕྱིར། གཞན་ཡང་། བདེ་བ་དང་སོགས་པས་སྡུག་བསྔལ་དང་བཏང་སྙོམས་དང་ལྡན་པའི་སྲོག་སྟེ་བདག་ནི་བདེ་སྡུག་སོགས་བཞིན་དུ་སྔ་ཕྱི་ཐ་དད་ཅིང་སྣ་ཚོགས་པའི་བདག་ཉིད་དུ་འགྱུར་ཏེ། བདེ་སྡུག་མྱོང་ཞིང་ཅིག་ཆར་མྱོང་བ་མི་འཐད་པའི་ཕྱིར།
འདོད་ན། དེའི་ཕྱིར། རྟག་པ་ཉིད་དུའང་མི་འགྱུར་ཏེ། འདོད་པ་དེའི་ཕྱིར་དང་། སྔ་མའི་རང་བཞིན་ཕྱི་མའི་དུས་སུ་འགག་ཅིང་། ཕྱི་མའི་རང་བཞིན་སྔ་མའི་དུས་སུ་མ་སྐྱེས་པའི་ཕྱིར། དཔེར་ན། བདེ་སྡུག་སོགས་རིམ་གྱིས་སྐྱེ་བ་བཞིན་ནོ། འང་གི་སྒྲས་ནི། བྱེད་པ་པོ་དང་།
ཟ་བ་པོ་གཅིག་ཡིན་པ་སོགས་སེལ་ལོ། ། གཉིས་པ་ལ། ཤེས་ཡོད་ཀྱི་རང་བཞིན་ཡིན་པ་དང་། ཤེས་ཡོད་ཀྱི་རང་བཞིན་མིན་པའི་བདག་དགག ཡོན་ཏན་བྱེད་པ་པོ་ཡིན་པ་དགག་པ་དང་གསུམ་གྱི། དང་པོ་ནི། གྲངས་ཅན་ན་རེ། སྐྱེས་བུ་སེམས་པ་ཅན་མིན་པ་དེ་ལ་ཉེས་པ་འདིར་འགྱུར་གྱི། ཁོ་བོ་ཅག་གི་ལྟར་ན་ཤེས་ཡོད་ཀྱི་རང་བཞིན་ཡིན་པས་ཉེས་པ་ཅི་ཡང་མེད་དོ་ཞེ་ན། འོ་ན་ཤེས་ཡོད་ཀྱང་རྟག་པར་འགྱུར་ཏེ།
སྐྱེས་བུ་རྟག་པའི་ཕྱིར་དང་། དེ་གཉིས་ཀྱི་རང་བཞིན་གཅིག་ཡིན་པའི་ཕྱིར། འདོད་ན། བྱེད་པ་མིག་ལ་སོགས་པ་ལོག་པ་སྟེ་དོན་མེད་པར་འགྱུར་ཏེ། དེ་དག་གི་དགོས་པ་ནི་ཡུལ་ལ་ལོངས་སྤྱོད་པའི་མཚན་ཉིད་ཅན་གྱི་ཤེས་ཡོད་སྐྱེད་པའི་ཆེད་དུ་ཡིན་ན། དེ་ནི་རྟག་ཏུ་ཡོད་པའི་ཕྱིར། དཔེར་ན། མེ་རྟག་ཏུ་འབར་བ་ཉིད་དུ་འགྱུར་ན་བུད་ཤིང་གིས་དོན་ཡོད་པར་མི་འགྱུར་བ་བཞིན། གལ་ཏེ་སྐྱེས་བུ་ནི་མིག་ལ་སོགས་པའི་བྱེད་པ་དང་མ་ཕྲད་པའི་སྔོན་རོལ་དུ་ཤེས་ཡོད་ཀྱི་ནུས་པའི་ངོ་བོར་གནས་ལ་དེ་ཉིད་དབང་པོའི་བྱེད་པས་ཤེས་ཡོད་ཉིད་དུ་མངོན་པར་གསལ་བར་འགྱུར་ལ། དེ་ཡུལ་ཉེ་བར་ལོངས་སྤྱོད་པའི་བྱ་བ་མངོན་པར་འགྲུབ་པས་ཡུལ་ལ་སེམས་པར་བྱེད་ཅིང་ཡུལ་ལ་ལོངས་སྤྱོད་པའི་བྱ་བ་དེ་ནི་ཤེས་པ་ཡོད་པ་ཉིད་འཇུག་པ་ཡིན་ནོ་ཞེ་ན།
འོ་ན་སྐྱེས་བུ་དང་ཤེས་ཡོད་ཕན་ཚུན་འགལ་བར་འགྱུར་ཏེ། རྫས་དང་བྱ་བའི་རང་བཞིན་ཡིན་པའི་ཕྱིར་དང་། དེ་གཉིས་ཀྱང་འགལ་བའི་ཆོས་དང་ལྡན་པའི་ཕྱིར་ཏེ། བྱ་བ་ནི། རྫས་ལ་བརྟེན་ཅིང་། གྲུབ་ནས་འཇིག་པའི་བར་དུ་གཡོ་བའི་རང་བཞིན་ཅན་ཡིན་ལ། རྫས་ནི་བྱ་བའི་རྟེན་བྱེད་ཅིང་བྱ་བ་ཇི་བཞིན་དུ་གྲུབ་ནས་འཇིག་པའི་བར་དུ་གཡོ་བའི་རང་བཞིན་ཅན་ཡང་མིན་པའི་ཕྱིར། དཔེར་ན། ཤིང་ནི་རླུང་ལ་སོགས་པ་ཉེ་བར་ལྷགས་པ་མེད་པར་བྱ་བ་མི་རྩོམ་པ་རྣམས་ནི་རྣམ་པར་མི་གཡོ་བར་སྡོད་ལ། འགུལ་བའི་བྱ་བ་རླུང་གི་རྐྱེན་ལས་བྱུང་བ་ནི་མ་ཞིག་གི་བར་དུ་གཡོ་བ་ཉིད་ལས་མི་འདའ་བ་བཞིན་ནོ།
འདོད་མི་ནུས་ཏེ། སྐྱེས་བུ་ནི་ཤེས་པ་ཡོད་པ་ཉིད་ཀྱི་རང་བཞིན་ཡིན་པའི་ཕྱིར་དང་། དེ་ལས་ཐ་དད་པའི་དེའི་རང་བཞིན་ཉིད་མེད་པའི་ཕྱིར་རོ། ། སྔ་རོལ་དུ་ཡོད་ན་སྐྱོན་ཡོད་པ་དེས་ན། མིག་སོགས་བྱེད་པ་དང་ཕྲད་པའི་སྔ་རོལ་དུ་སྐྱེས་བུ་ཡོད་ཤེས་པ་ཡོད་པ་མེད་ཅེས་བྱ་བ་མི་རིགས་ཏེ། ཡོད་ན་རྫས་དང་བྱ་བའི་རང་བཞིན་ཡིན་པས་ཕན་ཚུན་འགལ་བར་ཐལ་བ་ལས་དེ་ཡང་མི་རིགས་པའི་ཕྱིར་རོ། ། གཞན་ཡང་། སྐྱེས་བུ་གཞན་སྔ་རོལ་གྱི་དུས་སུ་ཤེས་པ་ཡོད་པའི་ཁམས་ཀྱི་ངོ་བོར་མཐོང་ཞིང་གཞན་ཕྱིས་ཀྱི་དུས་སུ་ཤེས་ཡོད་ཀྱི་ངོ་བོར་ཡོད་ན། འོ་ན། ཤེས་ཡོད་ཀྱི་ནུས་པ་ལས་ཤེས་ཡོད་འབྱུང་བའི་ཚེ་སྐྱེས་བུ་ཉིད་ཁམས་ཀྱི་ཡུལ་དེ་ཉིད་དུ་ཤེས་ཡོད་ཀྱི་ངོ་བོར་རྣམ་པར་འགྱུར་བར་འགྱུར་ཏེ།
སྔར་ནུས་པའི་ངོ་བོར་ཡོད་པ་དེ་ཉིད་རྐྱེན་དང་ཕྲད་པ་ན་ཤེས་ཡོད་ཀྱི་ངོ་བོར་འབྱུང་བའི་ཕྱིར། དཔེར་ན། ལྕགས་མེ་ལ་འཇུ་བའི་ཚེ་ལྕགས་ཀྱི་ཡུལ་དེ་ཉིད་དུ་ཞུ་བ་འབྱུང་བ་བཞིན་ནོ། ། ས་མྱུག་དཔེར་མི་བྱེད་པ་ནི་ས་བོན་ལས་མྱུ་གུ་འབྱུང་བའི་ཚེ་མྱུ་གུ་མཐོང་ན་ས་བོན་མི་མངོན་པས་ཡུལ་མཚུངས་པ་ཉིད་མེད་པའི་ཕྱིར་དང་། སྐྱེས་བུ་ནི་ནུས་པ་དང་ཤེས་ཡོད་ཀྱི་སྐབས་སུ་མངོན་མི་མངོན་གྱི་ཁྱད་མེད་པས་ཡུལ་མཚུངས་པ་ཉིད་དོ། ། དཔེར་ན་ཞུ་བ་དང་མ་ཞུ་བ་གཉིས་ཀའི་སྐབས་སུ་ལྕགས་མངོན་པ་བཞིན་ནོ། ། འདོད་ན་རྟག་པར་འགལ་ལོ། ། གཉིས་པ་ནི། གྲངས་ཅན་གྱི་ཁྱད་པར་འགའ་ཞིག་ན་རེ། སྐྱེས་བུ་ནི་ཤེས་ཡོད་ཀྱི་ངོ་བོ་མིན་ཏེ།
སྐྱེས་བུ་ནི་ནམ་མཁའ་བཞིན་དུ་ཆེ་ཞིང་སྲོག་ཆགས་ཐམས་ཅད་ལ་ལུས་རེ་རེ་བཞིན་བདག་གཅིག་གིས་ཁྱབ་པ་ཡིན་ལ། དེ་ལ་ཡིད་རྡུལ་ཕྲན་ཙམ་ཞིག་སྦྱོར་བའི་ཕྱོགས་ལ་ཤེས་ཡོད་སྐྱེ་བས་ཤེས་ཡོད་ནི་བདག་ཐམས་ཅད་ལ་ཁྱབ་པ་མིན་ནོ་ཞེ་ན། འོ་ན། བདག་དེའི་ངོ་བོ་ནི་ཤེས་ཡོད་ཉིད་དང་བཅས་པ་མིན་པ་ལྟར་མཐོང་བར་འགྱུར་ཏེ། སྐྱེས་བུ་ནམ་མཁའ་ལྟར་ཆེ་ལ་ཤེས་པ་ཡིད་རྡུལ་ཕྲན་ཙམ་ཉེ་བར་སྦྱོར་བའི་ཕྱོགས་ལས་གཞན་དུ་མེད་པའི་ཕྱིར་དང་། དེ་ཙམ་གྱིས་ཤེས་ཡོད་དང་བཅས་པར་འཇོག་མི་ནུས་པའི་ཕྱིར་ཏེ། དཔེར་ན། རྡུལ་ཕྲན་ཙམ་གྱི་ལན་ཚྭ་དང་འབྲེལ་བས་གང་གའི་ཆུ་ཀླུང་ལན་ཚྭ་ཅན་དུ་འཇོག་མི་ནུས་པ་བཞིན་ནོ། ། གཞན་ཡང་། གང་ཟག་གཅིག་གི་བདག་ཀུན་གྱི་བདག་དང་གཅིག་པའི་ཚུལ་གྱིས་ཡོད་ན།
ལྷས་སྦྱིན་གྱི་བདག་ལ་གཞན་མཆོད་སྦྱིན་གྱིས་ཀྱང་རང་གི་བདག་བཞིན་དུ་ཅིའི་ཕྱིར་ངའོ་སྙམ་དུ་མི་རྟོགས་ཏེ་རྟོགས་རིགས་པར་འགྱུར་ཏེ། དེའི་བདག་དང་གཅིག་ཡིན་པའི་ཕྱིར། གལ་ཏེ་དེའི་བདག་དེས་བསྒྲིབས་པའི་ཕྱིར་མི་རྟོགས་སོ་ཞེ་ན། དེ་ཡང་མི་རིགས་ཏེ། དེ་གཉིས་གཅིག་ཡིན་པའི་ཕྱིར་དང་། དེ་ཉིད་ཀྱིས་དེ་ཉིད་ལ་སྒྲིབ་ཅེས་བྱ་བ་མི་འཐད་པའི་ཕྱིར་རོ། ། གསུམ་པ་ནི། གང་གིས་རྡུལ་མུན་པ་སྙིང་སྟོབས་གསུམ་གྱི་ཡོན་ཏན་འཇིག་རྟེན་ཐམས་ཅད་ཀྱི་བྱེད་པ་པོ་དང་། རྣམ་པ་ཀུན་ཏུ་ཤེས་ཡོད་མིན་པར་བེམ་པོ་ཡིན་ཞེས་སྨྲ་བའི་གྲངས་ཅན་དེ་དག་དང་སྨྱོན་པ་ལ་སེམས་རྣལ་དུ་གནས་མི་གནས་ཀྱི་ཁྱད་པར་ཅི་ཡང་ཡོད་པ་མིན་ཏེ། རྒྱུད་ལ་ཤེས་པ་ཕྱིན་ཅི་ལོག་ཏུ་གྱུར་པས་བརྗོད་བྱའི་དོན་ཡོད་པ་མིན་པའི་རྡོལ་ཐབས་སྣ་ཚོགས་སྨྲ་བའི་ཕྱིར།
གཞན་ཡང་། ཡོན་ཏན་རྣམ་པ་གསུམ་གྱིས་རྣམ་པ་ཀུན་ཏུ་ཁྱིམ་ལ་སོགས་པའི་རྣམ་འགྱུར་གྱི་ཚོགས་དག་བྱེད་ཤེས་ཀྱི་འབྲས་བུ་ཟ་བ་རྣམ་པར་མི་ཤེས་ཞེས་སྨྲ་བ་འདི་ལས་མི་རིགས་པ་གཞན་ཅི་ཡང་ཡོད་པ་མིན་ཏེ། རིགས་པ་དང་འགལ་བའི་ཕྱིར་དང་། འཇིག་རྟེན་གྱིས་ཀྱང་མི་འདོད་པའི་ཕྱིར། གསུམ་པ་ཐུན་མོང་དུ་འགོག་པའི་རིགས་པ་གཞན་བསྟན་པ་ལ། བྱེད་པ་པོ་མིན་པར་ཐལ་བ་དང་། རྟོགས་པ་མཚུངས་པར་ཐལ་བ་དང་། ཐར་པ་མི་འཐད་པར་ཐལ་བ་གསུམ་གྱི། དང་པོ་ནི། བྱེ་བྲག་པ་བདག་བྱེད་པ་པོ་ཉིད་དུ་འདོད་པའང་མི་རིགས་ཏེ།
རྟག་པའི་ཕྱིར། ཁྱབ་པ་ཡོད། བྱ་བ་དང་ལྡན་པའི་བྱེད་པ་པོ་ཡིན་ན་རྟག་པ་ཉིད་དུ་མེད་དགོས་ཏེ། བྱ་བ་བྱེད་པ་ནི་བྱ་བ་རྩོམ་པའི་དུས་ན་སྔར་མི་བྱེད་པའི་རང་བཞིན་ལས་ཁྱད་པར་ཁས་བླངས་དགོས་ཤིང་། རྟག་པ་ནི་སྔ་ཕྱི་ཀུན་ཏུ་ཁྱད་པར་མེད་པའི་ཕྱིར་རོ། ། གཞན་ཡང་། བདག་ནི་ཡུལ་གཞན་དུ་འགྲོ་བའི་བྱ་བ་ཡང་མི་བྱེད་པར་འགྱུར་ཏེ། འགྲོ་བ་ནི་རྐང་པ་འདེགས་འཇོག་གི་མཚན་ཉིད་ཅན་སོང་ཟིན་པ་དང་མ་ཟིན་པའི་ཡུལ་སྔ་ཕྱི་གཉིས་གཏོང་བ་དང་ལེན་པའི་བྱ་བ་དང་བཅས་པ་ཡིན་དགོས་ལ་བདག་ནི་ཐམས་ཅད་དུ་སོང་ཟིན་པས་དེ་མི་གནས་པའི་ཕྱོགས་འགའ་ཡང་མེད་པའི་ཕྱིར། དེ་བཞིན་དུ། འདུག་པ་སོགས་ལའང་སྦྱར་རོ། །
གལ་ཏེ་བདག་བྱ་བ་དང་བྲལ་ལོ་ཞེ་ན། འོ་ན་བདག་ནི་མེད་པ་རི་བོང་རྭ་སོགས་དང་དངོས་མེད་དུ་མཚུངས་པར་འགྱུར་ཏེ། བྱ་བ་མེད་པའི་ཕྱིར། ནམ་མཁའི་མེ་ཏོག་བཞིན། དེས་ན་ཁྱོད་བདག་མེད་པ་ལ་ཅིས་མི་དགའ་སྟེ་དགའ་རིགས་པར་འགྱུར་ཏེ། བདག་རིགས་པས་མི་འཐད་པའི་ཕྱིར་དང་། བདག་མེད་རྟོགས་པ་ནི་ལྟ་བ་ངན་པ་ཐམས་ཅད་ཟློག་པའི་རྒྱུ་ཡིན་པའི་ཕྱིར། གཉིས་པ་ནི། བདག་རང་གི་ངོ་བོས་ཡོད་པ་མིན་ཏེ། ཡོད་ན་སངས་རྒྱས་པས་ཀྱང་དེར་མཐོང་བ་དང་།
མུ་སྟེགས་པ་རྣམས་ཀྱིས་ཀྱང་དེའི་མཐོང་ཚུལ་སྣ་ཚོགས་པར་ཡང་མི་འགྱུར་བ་ཞིག་ན་འདི་དག་ཀྱང་ཡོད་པ་མིན་པའི་ཕྱིར་ཏེ། གྲུབ་མཐའ་ལ་ལར། བདག་ནམ་མཁའ་ལྟར་ཀུན་ཏུ་སོང་བ་དང་། གཞན་དག་གིས་འགྲོ་བ་མཐའ་དག་གི་བདག་ཟླ་བ་ལྟར་གཅིག་ཁོ་ནར་རྟོགས་ཤིང་། དེའི་ཐ་དད་པ་ནི་ལུས་ཐ་དད་པ་ལས་བརྟགས་ཏེ། སྣོད་ཐ་དད་ཀྱི་ཆུ་ནང་གི་ཟླ་བའི་གཟུགས་བརྙན་བཞིན། ཞེས་དང་། གྲུབ་མཐའ་ལ་ལར་སྐྱེས་བུ་གྲོག་མ་དང་གླང་པོ་ཆེ་ལ་སོགས་པའི་ལུས་ཇི་ཙམ་པ་དེ་ཙམ་པ་ཡིན་པས་ཞུམ་པ་དང་རྒྱས་པ་ཉིད་དུ་རྟོགས་ཤིང་། ལ་ལར་བདག་རྡུལ་ཕྲན་ཙམ་ཞིག་ཏུ་ཆུང་ངུར་མཐོང་ཞིང་། བདེ་བར་གཤེགས་པའི་གསུང་རབ་ལ་བརྟེན་ནས་རྟེན་འབྲེལ་གྱི་དེ་ཉིད་ཤེས་པའི་ཤེས་རབ་ཅན་གྱིས་ནི་ངོ་བོས་གྲུབ་པའི་བདག་མེད་ཅེས་བྱ་བར་མཐོང་བའི་ཕྱིར།
གསུམ་པ་ནི། རྒོལ་བ་གང་གི་བདག་རྟག་པ་ཡིན་པ་དེ་ལ་བདག་སྲིད་པ་ལས་ཐར་བར་མི་རིགས་པར་ཐལ། བདག་ལ་སྡུག་བསྔལ་གྱི་གནོད་པ་མེད་པའི་ཕྱིར་ཏེ། རྟག་པའི་ཕྱིར་རོ། ། ཁྱབ་པ་ནི། རྟག་པ་སོགས་རྐང་པ་གཉིས་སོ། ། གཞན་ཡང་། བདག་ཅེས་བྱ་བ་རྟག་བ་གཅིག་ཡོད་ན་བདག་མེད་སྙམ་པའི་ཡང་དག་པའི་ལྟ་པ་བསྐྱེད་པ་མི་རིགས་པར་འགྱུར་ལ། དེ་འདོད་ན། དེ་ཁོ་ན་ཉིད་རིག་ཅིང་ངེས་པ་ལས་བདག་དང་བདག་གིར་འཛིན་པ་སྤངས་པས་མྱ་ངན་ལས་འདའ་བར་འགྱུར་ཞེས་པའང་བརྫུན་པར་འགྱུར་ཏེ།
བདག་དང་བདག་གིར་འཛིན་པ་སྤངས་པ་མི་འཐད་པའི་ཕྱིར་རོ། ། གལ་ཏེ་སྲིད་པ་ལས་གྲོལ་བར་བདག་མེད་པ་ཉིད་ཡིན་པས་བདེན་འཛིན་སྤོང་བ་འཐད་དོ་ཞེ་ན། འོ་ན་བདག་དེ་ནི་སྔར་འཁོར་བའི་སྐབས་ན་ཡང་མེད་པ་ཉིད་དུ་འགྱུར་ཏེ། རང་བཞིན་མཐོང་བ་ལ་སྒྲིབ་བྱེད་དང་བྲལ་བའི་ཐར་པའི་སྐབས་སུ་བདག་མ་མཐོང་བའི་ཕྱིར། ཁྱབ་སྟེ། སྒྲིབ་བྱེད་དང་བྲལ་བའི་སྐབས་སུ་ཆོས་དེ་ལ་རང་བཞིན་གང་མཐོང་བ་དེ་ནི་ཆོས་དེའི་རང་བཞིན་ཡིན་ཞེས་བྱ་བར་བརྗོད་པའི་ཕྱིར་ཏེ། དཔེར་ན། གཡའ་ལ་སོགས་པའི་སྒྲིབ་བྱེད་དང་བྲལ་བའི་དུས་སུ་གསེར་གྱི་ཁ་དོག་མཐོང་བ་གང་ཡིན་པ་དེ། དེའི་ཁ་དོག་དེའི་རང་བཞིན་ཡིན་པས་གཡའ་དང་བཅས་པའི་སྐབས་སུའང་ཁ་དོག་དེ་ཉིད་དགོས་པ་བཞིན་ནོ། བཞི་པ་རྩོད་སྤོང་ལ།
མི་རྟག་པས་ཆད་ན་ཧ་ཅང་ཐལ། བདག་ཡོད་ཀྱང་རྒྱུན་འཇུག་པའི་རྒྱུར་མི་འཐད། མི་རྟག་ཀྱང་རྟག་ཆད་དུ་མི་འགྱུར་བའི་ཚུལ་བསྟན་པ་དང་གསུམ་གྱི། དང་པོ་ནི། བདག་ངོ་བོས་གྲུབ་པ་མེད་ན་འདུ་བྱེད་རྣམས་སྐྱེས་མ་ཐག་ཏུ་འཇིག་པའི་ཕྱིར་ཆད་པར་ལྟ་བར་འགྱུར་རོ་ཞེ་ན། འདུ་བྱེད་མི་རྟག་པས་ཆད་པར་འགྱུར་བ་མིན་པར་ཐལ། ཡིན་ན་ནི་བསྐལ་པ་དང་པོ་ནས་ཞུགས་པའི་རྩྭ་སོགས་རྣམས་རྒྱུ་དང་འབྲས་བུའི་འབྲེལ་པ་རིམ་གྱིས་འཇུག་པ་མི་འཐད་དགོས་ན་དེ་དག་ནི་ད་དུང་དུའང་དམིགས་པའི་ཕྱིར། གཞན་ཡང་། གལ་ཏེ་མི་རྟག་པས་ཆད་ཅེས་པ་འདི་ནི་བདེན་པར་ཉིད་དུ་འགྱུར་ན་སྐྱེ་བོ་སུ་ལའང་ད་ལྟ་གཏི་མུག་གི་རྒྱུན་ཀྱང་མི་འབྱུང་བར་ཐལ། དེ་དག་སྔར་བྱུང་ཞིང་མི་རྟག་པའི་ཕྱིར།
འདོད་ན། འཁོར་བ་སྒྲིམ་མི་དགོས་པར་བཟློག་པར་འགྱུར་རོ། ། གཉིས་པ་ནི། བདག་སྔར་བཀག་ཟིན་པའི་ཕྱིར་ཡོད་པ་མི་འཐད་ལ་ཅི་སྟེ་ཡོད་པར་གྱུར་ནའང་མེ་ཆུ་ལ་སོགས་པའི་གཟུགས་འདི་འཇུག་བའི་རྒྱུ་མིན་པར་ཐལ། ཡིན་ན་དེ་ཁོ་ན་ལས་སྐྱེས་པས་རྒྱུ་གཞན་བཏགས་པ་དོན་མེད་པར་ཐལ་བ་ལས་དེ་ཡང་མིན་པའི་ཕྱིར་ཏེ། གཟུགས་འདི་འབྱུང་བ་དང་རྒྱུན་གནས་པ་དང་མཐར་རྣམ་པར་འཇིག་པ་ནི་བདག་ལས་གཞན་པའི་རྒྱུ་ལས་འཇུག་པར་སྣང་བར་འགྱུར་བའི་ཕྱིར། ནོར་བུ་དང་། བུད་ཤིང་དང་། ཉི་མ་ཕྲད་པ་སོགས་རྒྱུ་རྐྱེན་ཚོགས་པ་ལས་མེ་འབྱུང་ཞིང་།་ རྒྱུ་ཚོགས་པའི་རྒྱུན་གནས་ན་དེའི་རྒྱུན་གནས་པ་དང་།
རྒྱུ་མ་ཚང་ན་འཇིག་པའི་ཕྱིར་རོ། ། ཅི་སྟེ་ནོར་བུ་སོགས་རྒྱུའི་རྒྱུ་བདག་ཡིན་ནོ་ཞེ་ན། མིན་ཏེ། དེའི་རྗེས་སུ་བྱེད་པར་སྣང་རུང་མ་དམིགས་པའི་ཕྱིར། གལ་ཏེ་དང་པོའི་འཇུག་པ་བདག་ཡིན་ལ་ཕྱིས་རང་རང་གི་རྒྱུ་ལས་ཡིན་ནོ་ཞེ་ན། མིན་ཏེ། བདག་ལ་ཐོག་མ་ཡོད་ན་སྔར་མེད་པར་སྐྱེ་བའི་སེམས་ཅན་སྲིད་པ་སོགས་ཀྱི་སྐྱོན་ཡོད་ལ། མེད་ན་ནི་རྒྱུ་ལའང་ཐོག་མ་མེད་པར་འགྱུར་ཏེ། བདག་གྲུབ་ཙམ་ནས་དེའི་རྒྱུ་ཡིན་དགོས་པའི་ཕྱིར་ཏེ། དེའི་སྐྱེད་བྱེད་ཡིན་ཞིང་སྔར་མི་སྐྱེད་ན་ཕྱིས་ཀྱང་མི་སྐྱེད་དགོས་པའི་ཕྱིར་རོ། །
གལ་ཏེ་དང་པོར་རྐྱེན་མ་ཚང་ཕྱིས་ཚང་བའི་ཁྱད་པར་ཡོད་པས་སྔ་ཕྱིར་རྒྱུ་ཡིན་མིན་གྱི་ཁྱད་པར་ཡོད་དོ་ཞེ་ན། དེ་ལྟ་ན། རྐྱེན་གཞན་དེའང་རྐྱེན་གཞན་སྔ་མ་སྔོན་དུ་འགྲོ་དགོས་པ་སོགས་ཐུག་པ་མེད་པའི་ཕྱིར་རྐྱེན་ཐུག་པ་མེད་པའི་རྒྱུ་ཅན་དུ་གྲུབ་བོ། ། གསུམ་པ་ནི། གང་གི་ཚེ་རྟག་པ་ལ་སྐྱེ་བ་མེད་པ་དེའི་ཕྱིར་འཇིག་རྟེན་ན་ཇི་ལྟར་རྒྱུ་རྐྱེན་གྱིས་བྱས་ཞིང་རང་བཞིན་མེད་པའི་ས་བོན་ལས་རྒྱུས་བྱས་ཤིང་རང་བཞིན་མེད་པའི་མྱུ་གུ་སྐྱེ་བར་མཐོང་བའི་མཁས་པས་ས་མྱུག་དེ་བཞིན་དུ་ཕྲ་བ་དང་། ཡུལ་བསྐལ་པའི་ཟག་བཅས་ཟག་མེད་ཀྱི་འདུས་བྱས་ཐམས་ཅད་ནི་མི་རྟག་ཅིང་རང་བཞིན་མེད་པའི་རྒྱུ་ལས་མི་རྟག་ཅིང་རང་བཞིན་མེད་པའི་འབྲས་བུ་འབྱུང་བར་ཤེས་པར་བྱ་བ་ཡིན་ཏེ། ས་མྱུག་ལ་དེ་ལྟར་མཐོང་བའི་མཁས་པ་གང་ཞིག རྒྱུ་མཚན་མཚུངས་པའི་ཕྱིར། དེ་ལྟར་ཡིན་དང་རྒྱུ་འབྲས་ཀྱི་འབྲེལ་བ་འཇོམས་པར་བྱེད་པའི་རྟག་ཆད་ཀྱི་རྡོ་རྗེའི་ཐོག་གང་ཡིན་པ་དེ་ཡང་མཁས་པས་རྟེན་འབྲེལ་གྱི་རིགས་སྔགས་ཀྱིས་བཟློག་པར་བྱ་བ་ཡིན་ཏེ། གང་གི་ཕྱིར་ས་བོན་ལ་སོགས་པའི་རྒྱུའི་དངོས་པོ་ཆད་པར་མི་འགྱུར་ཏེ།
མྱུ་གུ་མ་བསྐྱེད་པར་འགགས་ན་ཆད་པར་འགྱུར་ན་ཡང་མྱུ་གུ་ལ་སོགས་པའི་འབྲས་བུའི་དངོས་པོ་འཇུག་པས་ཏེ་སྐྱེད་པ་དེས་ནའོ། ། ས་བོན་གྱི་དངོས་པོ་རྟག་པར་ཡང་མི་འགྱུར་ཏེ། དེ་ནི་འབྲས་བུ་མྱུ་གུ་བསྐྱེད་ནས་བཟློག་པར་འགྱུར་བ་དེས་ནའོ། ། གཉིས་པ་ནི། རྣལ་འབྱོར་སྤྱོད་པ་བཞི་བརྒྱ་པ་ལས་བདག་དགག་པ་བསྒོམ་པར་བསྟན་པ་སྟེ་རབ་ཏུ་བྱེད་པ་བཅུ་པའི་ཚིག་དོན་བཤད་ཟིན་ཏོ།། ༈ །།གསུམ་པ་དུས་བརྟག་པའི་རབ་ཏུ་བྱེད་པ་ལ། རབ་བྱེད་ཀྱི་གཞུང་བཤད་པ་དང་། རབ་བྱེད་ཀྱི་མཚན་བསྟན་པ་གཉིས་ཀྱི། དང་པོ་ལ། གཞན་སྡེ་དང་།
རང་སྡེས་བརྟག་པའི་དུས་དགག་པ་གཉིས་ཀྱི། དང་པོ་ནི། བཤད་མ་ཐག་པའི་རིགས་པས་བརྟག་ན། བདག་ཡོད་པ་མིན་ནའང་འབྲས་བུ་འཇུག་ལྡོག་གི་རྟགས་ལས་དཔག་པར་བྱ་བའི་དུས་སྐད་ཅིག་ཡུད་ཙམ་གྱི་སྒོ་ནས་གསལ་བར་བྱ་བ། དུས་ཅན་གྱི་དངོས་པོ་ལས་ཐ་དད་པ་ཡོད་དོ་ཞེ་ན། དེ་དགག་པ་ལ། དུས་རང་གི་ངོ་བོའི་སྒོ་ནས་ངེས་པར་མི་ནུས་པས་དུས་ཅན་གྱི་དངོས་པོ་བུམ་པ་ལ་སོགས་པའི་དུས་གསུམ་དགག་པའི་སྒོ་ནས་དུས་དགག་པ་ཡིན་ལ། དེ་ཡང་མ་འོངས་པ་འགོག་པའི་སྒོ་ནས་དུས་གསུམ་འགོག་པ་ནི། མ་འོངས་པ་འགོག་བཞིན་པའི་དུས་སུ་བལྟོས་ས་མེད་པས་འདས་པ་ད་ལྟར་མེད་ལ། དེ་མེད་པས་དེར་མ་འོངས་པས་མ་འོངས་པར་འཇོག་མི་ནུས་པའི་ཕྱིར།
མ་འོངས་པར་མ་འོངས་པས་མ་འོངས་པར་འཇོག་དགོས་ལ། དེ་ལྟར་ན། ད་ལྟར་བ་དང་འདས་པའང་མ་འོངས་པར་འགྱུར་ཏེ། འདི་ལྟར། མ་འོངས་པའི་བུམ་པ་ལ་ད་ལྟར་བ་དང་། འདས་པའི་བུམ་པ་ཡོད་པ་མིན་ཏེ། དེར་སྣང་རུང་མ་མཐོང་བའི་ཕྱིར་དང་། དེ་གསུམ་མཚན་ཉིད་ཐ་དད་པའི་ཕྱིར། དེ་ལྟར་ན་དེ་གཉིས་མ་འོངས་པར་འགྱུར་ཏེ། མ་འོངས་པར་མ་འོངས་པའི་ཕྱིར་རོ། །
འདོད་ན། གང་གི་ཕྱིར་དེ་གཉིས་མ་འོངས་པ་ཡིན་པ་དེའི་ཕྱིར་མ་འོངས་པ་མེད་པར་འགྱུར་ཏེ། བལྟོས་ས་འདས་པ་ད་ལྟར་མེད་པའི་ཕྱིར་རོ། ། གལ་ཏེ་མ་འོངས་པ་ལ་འདས་པ་མེད་པ་མ་གྲུབ་སྟེ། བུམ་པ་ཞིག་པ་མ་འོངས་པའི་ངོ་བོ་མ་འོངས་པའི་བུམ་པ་ལ་ཡོད་པའི་ཕྱིར་ཞེ་ན། བུམ་པ་འདས་པ་དེ་ནི་ཇི་ལྟར་འདས་པར་འགྱུར་ཏེ་འདས་པ་མིན་པར་ཐལ། མ་འོངས་པའི་བདག་ཉིད་དུ་ཡོད་པའི་ཕྱིར་རོ། ། ད་ལྟ་བར་ཐལ་བས་མ་འོངས་པ་དགག་པ་ནི། མ་འོངས་པའི་དངོས་པོ་ནི་ད་ལྟ་བར་འགྱུར་གྱི་མ་འོངས་པ་ཉིད་དུ་མི་སྲིད་པར་ཐལ་ཏེ། ད་ལྟར་བ་ལྟར་རང་གི་བདག་ཉིད་ཐོབ་ཅིང་དེ་ཉིད་དུ་གནས་པའི་ཕྱིར།
འདི་ནི་འདས་མ་འོངས་ཡོད་ན་རང་བཞིན་གྱིས་ཡོད་ལ་དེ་ལྟར་ན་ད་ལྟར་བ་བཞིན་དུ་ཡོད་དགོས་པས་དངོས་པོ་རང་བཞིན་གྱིས་གྲུབ་པ་ཁས་བླངས་པའི་ཉེས་པའོ། ། གཉིས་པ་ལ། རྟག་པར་ཐལ་བས་སྤྱིར་དགག སོ་སོར་དགག་པ་དང་། དུས་ཡོད་པའི་སྒྲུབ་བྱེད་དགག་པ་དང་གསུམ་གྱི། དང་པོ་ནི། རང་སྡེ་བྱེ་བྲག་ཏུ་སྨྲ་བ་རྣམས་བུམ་པ་ལྟ་བུའི་དངོས་པོ་རྫས་གཅིག་རྒྱུ་རྐྱེན་ཚོགས་པའི་དབང་གིས་འདས་པ་ལ་སོགས་པའི་གནས་སྐབས་དེ་དང་དེར་འཇུག་པ་ན། དེ་དང་དེའི་མིང་ཐོབ་པས་དུས་གསུམ་རྫས་སུ་གྲུབ་ཅེས་ཟེར་རོ། ། དེ་དགག་པ་ནི། བུམ་པ་རང་གི་མ་འོངས་པ་དང་།
འདས་པ་དང་། ད་ལྟར་བའི་གནས་སྐབས་སུ་ཡོད་པ་པོར་འདོད་པའི་རྒོལ་བ་དེ་ཡི་ཕྱོགས་ལ་བུམ་པ་མི་རྟག་པ་ཉིད་གང་ལས་ཏེ་རྟག་པར་ཐལ། རང་གི་དུས་གསུམ་པོ་ཀུན་ཏུ་ཡོད་ཅིང་ཅི་ཞིག་མེད་དེ་སྔ་ཕྱིར་མེད་པ་ཅུང་ཟད་ཀྱང་མེད་པའི་ཕྱིར། འདོད་ན། ། ཀྱེ་མ་འདུས་བྱས་རྣམས་མི་རྟག ། སྐྱེ་ཞིང་འཇིག་པའི་ཆོས་ཅན་ཡིན། ། སྐྱེས་ནས་འཇིག་པར་འགྱུར་བ་སྟེ། ། དེ་དག་ཉེ་བར་ཞི་བ་བདེ། ། ཞེས་གསུངས་པ་དང་འགལ། གཉིས་པ་ལ།
འདས་པ་དང་། མ་འོངས་པ་དང་། ད་ལྟར་བ་དགག་པ་གསུམ་གྱི། དང་པོ་ནི། འདས་པ་ཡོད་ན། དེ་འདས་པ་ལས་འདས་སམ། མ་འདས། དང་པོ་ལྟར་ན། བུམ་པ་འདས་པ་ཅིའི་ཕྱིར་ན་འདས་པར་འགྱུར་ཏེ་མིན་པར་ཐལ། འདས་པ་ལས་འདས་པ་སྟེ་བརྒལ་ཟིན་པའི་ཕྱིར་རོ། །
གཉིས་པ་ལྟར་འདས་པའི་རང་གི་ངོ་བོ་ལ་གནས་པས་འདས་པ་ལས་མ་འདས་སོ་ཞེ་ན། འདས་པ་ལས་མ་འདས་ཤིང་འདས་པའི་རང་གི་ངོ་བོ་ལ་རྣམ་པར་གནས་པའི་སྒོ་ནས་དེ་འདས་པར་བསྒྲུབ་མི་ནུས་པར་ཐལ། འདས་པ་གྲུབ་ན་འདི་དེ་ལྟར་འགྱུར་ནའང་དེ་གྲུབ་པ་དེ་ཉིད་རྣམ་པར་དཔྱད་ནས་ཚད་མས་འགོག་བཞིན་པའི་སྐབས་ཡིན་པའི་ཕྱིར། གཉིས་པ་ལ། རྟག་པར་ཐལ་བ་དང་། མ་འོངས་པ་ཡོད་པ་དང་། མེད་པ་དང་། གཉིས་ཀ་དགག་པ་དང་བཞི་ལས། དང་པོ་ནི། དངོས་པོ་རང་བཞིན་དང་བཅས་པར་སྨྲ་བའི་ཕྱོགས་ལ་མ་འོངས་པ་དངོས་པོ་ཡིན་ན།
ད་ལྟར་བ་ལྟར་དུ་རྫོགས་པར་སྐྱེ་དགོས་པས་དེའི་ཕྱོགས་ལ་མ་འོངས་པ་ཇི་ལྟར་ད་ལྟ་བར་མི་འགྱུར་ཏེ་འགྱུར་བར་ཐལ། ད་ལྟར་བ་ལྟར་རྫོགས་པར་སྐྱེས་ལ་མ་འགགས་པའི་ཕྱིར། དེའི་ཕྱོགས་ལ། ད་ལྟར་བ་ལྟར་མ་སྐྱེས་ན། དངོས་པོ་གཏན་མེད་དུ་འགྱུར་བས་ཅི་སྟེ་མ་འོངས་པ་དེ་ལ་སྐྱེ་བ་མེད་ན། མ་འོངས་པ་དེ་རྟག་པར་འགྱུར་ཏེ། ཡོད་ལ་མ་སྐྱེས་པའི་ཕྱིར། དཔེར་ན། མྱང་འདས་བཞིན། གལ་ཏེ་དེ་མ་སྐྱེས་ཀྱང་རྟག་པར་མི་འགྱུར་ཏེ།
རང་གི་གནས་སྐབས་འཇིག་པའི་ཕྱིར་ཞེ་ན། ཤུགས་ཀྱིས་ཉམས་པ་མེད་ན་རྟག་པར་ཁས་བླངས་པས། འོ་ན་འདས་པ་དེ་ནི་རྟག་པར་ཅིས་མི་རྟོག་སྟེ་རྟག་པར་ཐལ། ཞིག་ཟིན་པས་སླར་དེ་ལ་འཇིག་པ་ཡོད་པ་མིན་པའི་ཕྱིར། འདི་ནི། ད་ལྟ་བ་ཞིག་ན་རྣམ་པ་ཀུན་ཏུ་དངོས་པོར་མི་རུང་བས་བདེན་གྲུབ་ཀྱི་ཉེས་པའོ། ། གཞན་ཡང་། མི་རྟག་པ་གཏན་མི་སྲིད་པར་ཐལ་བ་ནི། འདས་པ་ད་ལྟར་༼མ་དཔེ་ཤོག་ལྷེ་གཅིག་ཆད༽པོ་ཡིན་ན་ད་ལྟར་བ་ཡིན་དགོས་པ་ནི་དེ་དག་གི་གྲུབ་མཐའི་སྐྱོན་ཡིན་ནོ། རང་གི་ལུགས་ཀྱི་སྨོན་གནས་ཤེས་པ་སོགས་རྣམ་གཞག་ཐམས་ཅད་འཐད་པའི་འཐད་པར་དངོས་པོ་རང་བཞིན་མེད་པར་སྨྲ་བའི་ལྟར་ན་ནི།
དངོས་པོའི་རང་གི་ངོ་བོ་ནི་རྣམ་པ་ཐམས་ཅད་དུ་མི་སྲིད་པས་དངོས་པོའི་རྟོག་པ་ཐག་རིང་དུ་སྤངས་པ་ཡིན་ནོ། ། གང་གིས་སྐྱེ་བར་འགྱུར་བར་བྱ་དགོས་པ་དེ་ནི་མེད་པ་ཉིད་མིན་ནོ། ། གལ་ཏེ་མེད་པ་ཉིད་དུ་འགྱུར་ན་ནི། དེའི་ཚེ་རི་བོང་གི་རྭ་ལ་སོགས་པ་ལྟར་སྐྱེ་བར་མི་འགྱུར་རོ། ། ཅི་སྟེ་ཡོད་པ་ཉིད་དུ་འགྱུར་ན་ནི། དེའི་ཚེ་ད་ལྟར་བ་ཉིད་བཞིན་དུ་སྐྱེ་བར་མི་འགྱུར་བ་ཞིག་ན། དེ་ལ་སྐྱེ་བ་ཡང་ཡོད་དེ། དེའི་ཕྱིར་གཉིས་མེད་པར་སྨྲ་བ་འདི་གྲུབ་བོ་ཞེས་སོགས་རྒྱ་ཆེར་གསུངས་སོ། ། དེའི་དོན་ནི། སྐྱེ་འགྱུར་ཡིན་ན་དངོས་པོ་ཡིན་དགོས་ཏེ།
མིན་ན། རི་བོང་རྭ་ལྟར་མི་སྐྱེ་བར་འགྱུར་བར་བསྟན་པས་མ་འོངས་པ་ཡིན་ན་དངོས་པོ་ཡིན་དགོས་པ་དང་། མ་འོངས་པའི་དངོས་པོ་རང་བཞིན་གྱིས་ཡོད་ན་ད་ལྟ་བ་ཉིད་དུ་འགྱུར། དེ་ཡིན་ན་སྐྱེ་བ་དོན་མེད་པ་ཉིད་དུ་བསྟན་པས་མ་འོངས་པའི་བུམ་པ་སོགས་ཡིན་ན། ད་ལྟ་བ་མིན་དགོས་པར་བསྟན་ཏོ། ། བཞི་པ་ནི། གཞན་ཡང་། རྒོལ་བ་གང་ལ་མ་འོངས་པ་རང་གི་ངོ་བོས་ཡོད་པར་འགྱུར་བ་དེའི་ཕྱོགས་ལ་མ་འོངས་པ་རིང་བ་ཉིད་དུ་ཡོད་པ་མིན་པར་ཐལ། ད་ལྟ་བ་བཞིན་ཡོད་པའི་ཕྱིར། འདོད་ན།
ཆོས་རིང་བ་རྣམས་གང་དག་གཅིག་ཅེ་ན། འདས་པ་དང་། མ་འོངས་པའོ། ཆོས་ཉེ་བ་རྣམས་ཀྱང་གང་དག་གཅིག་ཅེ་ན། ད་ལྟར་བྱུང་བའོ་ཞེས་ཁས་བླངས་པ་དང་འགལ་ལོ། ། ལྔ་པ་ནི། ཉེས་སྤྱོད་ལས་སྡོམ་པའི་སྒོ་གསུམ་གྱི་ངེས་སྡོམ་ལེན་པའི་རྩོམ་པ་དོན་མེད་པར་འགྱུར་ཏེ། སྡོམ་པའི་ཆོས་བྱས་པ་མེད་ཀྱང་ཡོད་པའི་ཕྱིར། ཅི་སྟེ་སྡོམ་པ་དེ་ལ་སྔར་མེད་ཀྱི་ཁྱད་པར་ཅུང་ཟད་གཅིག་བྱེད་ན་ཡང་། འོ་ན།
འབྲས་བུ་རྒྱུའི་སྔར་ཡོད་སྐྱེ་བ་མི་སྲིད་པར་འགྱུར་ཏེ། རྒྱུས་སྔར་མེད་ཀྱི་ཁྱད་པར་བྱེད་པའི་ཕྱིར་རོ། ། དྲུག་པ་ནི། གཞན་ཡང་། མྱུ་གུ་སོགས་ཀྱི་འབྲས་བུ་རྟག་པ་ཉིད་དུ་འགྱུར་ཏེ། རང་སྐྱེ་བའི་སྔ་རོལ་དུ་ཡོད་པའི་ཕྱིར། ཁྱབ་པ་ཡོད། མི་རྟག་པ་ཡིན་ན་རང་སྐྱེ་བའི་སྔ་རོལ་དུ་ཡོད་ཅེས་བྱ་བར་ཇི་ལྟར་འགྱུར་ཏེ་མི་འགྱུར་བའི་ཕྱིར་ཏེ། དངོས་པོ་གང་ལ་སྔ་ཕྱིར་མེད་པའི་ཐོག་མ་དང་། ཐ་མ་ཡོད་པ་དེ་ལ་མི་རྟག་ཅེས་འཇིག་རྟེན་ན་བརྗོད་ཅིང་འཇོག་དགོས་པའི་ཕྱིར།
གསུམ་པ་ནི། མདོ་སྡེ་པ་སོགས་ཁ་ཅིག འབྲས་བུ་ཡོད་པར་སྨྲ་བ་ལ་སྐྱོན་མཐོང་བས་འབྲས་བུ་མ་འོངས་པའི་དུས་སུ་མེད་ཅེས་ཟེར་རོ། ། འོ་ན་སོ་སོའི་སྐྱེ་བོ་རྣམས་བསྒྲིམ་པས་ཏེ། འཕགས་ལམ་སྐྱེད་པ་མེད་པར་སྲིད་པ་ལས་ཐར་བར་འགྱུར་ཏེ། རང་རྒྱུད་ལ་འབྱུང་འགྱུར་གྱི་མ་འོངས་པའི་ཉོན་མོངས་པ་དང་སྐྱེ་བ་དག་མེད་པའི་ཕྱིར་དང་སྔར་རང་རྒྱུད་ལ་ཉོན་མོངས་པ་འཇུག་བཞིན་པ་ཡིན་པར། ཁྱབ་པ་ཡོད་དེ། དགྲ་བཅོམ་པ་རྣམས་མ་འོངས་པའི་ཉོན་མོངས་པ་དང་སྐྱེ་བའི་རྒྱུན་འཇུག་པ་ཡོད་པ་མིན་པས་སྲིད་པ་ལས་གྲོལ་བར་འཇོག་དགོས་པའི་ཕྱིར། དེར་མ་ཟད་རྒྱུ་མེད་པ་ཅན་དུའང་འགྱུར་ཏེ། མ་འོངས་པ་མེད་པ་དེ་ལྟ་ཡིན་ན་རྣམ་ཤེས་སྐྱེ་བཞིན་པའི་དུས་སུ་བརྟེན་པ་སྐྱེ་བའི་བྱ་བ་མེད་པར་འགྱུར་ཏེ།
དེའི་རྟེན་འབྱུང་འགྱུར་གྱི་རྣམ་ཤེས་མེད་པའི་ཕྱིར། དེ་བཞིན་དུ་རྟེན་ཆགས་པ་མེད་པར་བརྟེན་པ་འདོད་ཆགས་ཀྱང་འབྱུང་བར་འགྱུར་ཏེ། དེ་གཉིས་ལྷན་ཅིག་ཏུ་སྐྱེ་བ་ལ་ཆགས་པ་སྐྱེ་བཞིན་པ་སྔོན་དུ་འགྲོ་དགོས་ཤིང་། མ་འོངས་པ་མེད་ན་སྐྱེ་བཞིན་པ་དེ་མི་རུང་བའི་ཕྱིར་རོ། ། འདོད་ན། འདོད་ཆགས་རྒྱུ་ལ་མི་ལྟོས་པས་དགྲ་བཅོམ་པ་ལའང་ཡོད་པར་འགྱུར་རོ། ། ཡང་ན་ནི་ཆགས་པ་མེད་པའི་འདོད་ཆགས་ཡོད་པའམ། དེ་ལྟ་མིན་ན་མ་འོངས་པ་མེད་པར་ཁས་མི་བླང་ཞེས་བརྟག་པའི་དོན་ནོ། ། བཞི་པ་ནི། གྲངས་ཅན་པ་དང་།
བྱེ་བྲག་ཏུ་སྨྲ་བ་དག སྐྱེ་བའི་སྔ་རོལ་དུ་འབྲས་བུ་ཡོད་པ་དང་། བྱེ་བྲག་པ་དང་། མདོ་སྡེ་པ་དང་། རྣམ་རིག་པ་རྣམས། སྔར་འབྲས་བུ་མེད་པར་སྨྲའོ། ། དེ་གཉིས་ཀའི་ཕྱོགས་ལའང་སྔར་ཡོད་ན་ད་ལྟ་བ་ལྟར་ཡོད་པ་དང་། མེད་ན་མོ་གཤམ་བུ་ལྟར་འབྱུང་འགྱུར་ཙམ་དུའང་མེད་པར་ཁས་ལེན་དགོས་པས་ཡོད་པ་དང་མེད་པར་རྟོག་པ་གཉིས་ལས་མ་འདས་པས་འབྲས་བུ་ཡོད་པ་ཉིད་གང་འདོད་པའི་ཕྱོགས་ལ་ཁྱིམ་གྱི་དོན་དུ་དྲ་བ་དང་། བུམ་པ་སོགས་ཀྱིས་སྤྲས་པའི་ཀ་བ་ལ་སོགས་པའི་རྒྱན་དོན་མེད་པར་འགྱུར་ཏེ། དེ་དག་མ་བྱས་ཀྱང་ཡོད་པའི་ཕྱིར།
སྔར་འབྲས་བུ་མེད་པ་ཉིད་དུ་གང་འདོད་པའི་ཕྱོགས་ལའང་དེ་མེད་པ་ཉིད་དུ་འགྱུར་ཏེ། སྔར་འབྲས་བུ་སྐྱེ་རུང་ཙམ་དུའང་མེད་པས་མོ་གཤམ་བུ་ལྟར་གཏན་སྐྱེ་བ་མི་འཐད་པའི་ཕྱིར་རོ། ། གསུམ་པ་ནི། གལ་ཏེ་འདས་མ་འོངས་ཀྱི་དུས་བཀག་མོད་ཀྱི། ད་ལྟར་བ་ནི་ཡོད་དེ། མ་བཀག་པའི་ཕྱིར། དེ་ཡོད་ན་མ་འོངས་པའང་ཡོད་དེ། མ་འོངས་པའི་གནས་སྐབས་ཡོངས་སུ་འགྱུར་བས་ད་ལྟར་བ་ཉིད་དུ་འགྱུར་བའི་ཕྱིར་རོ་ཞེ་ན། འགྱུར་པའི་དོན། རང་གི་ངོ་བོ་སྔ་མ་ཉམས་ནས་ཕྱི་མ་སྐྱེ་བ་ལ་རྟོག་གམ།
རང་བཞིན་མ་ཉམས་པར་གནས་སྐབས་འགྱུར་བ་ཙམ་ལ་རྟོག དང་པོ་ལྟར་ན། སྔ་མ་འཇིག་ཅིང་ཕྱི་མ་སྐྱེ་བའི་སྐྱེ་འཇིག་ཙམ་ལ་འགྱུར་བའི་ཐ་སྙད་བཏགས་པར་འགྱུར་བས་རང་གི་འདོད་དོན་མི་འགྲུབ། གལ་ཏེ་ཕྱོགས་གཉིས་པ་ལྟར་རྫས་མི་འགྱུར་བར་གནས་སྐབས་འགྱུར་བ་ལ་བྱེད་དེ། དཔེར་ན། འོ་མ་དང་། ཞོ་གཉིས་ཀའི་གནས་སྐབས་སུ་བ་གླང་གི་ཁུ་བཅུད་ཀྱི་རྫས་ཙམ་མི་འགྱུར་ཡང་གནས་སྐབས་འགྱུར་བ་བཞིན་ནོ་ཞེ་ན། དཔེ་དོན་གཉིས་ཀ་མི་འཐད་དེ། རང་བཞིན་ལས་གནས་སྐབས་ངོ་བོ་ཐ་དད་དུ་སྣང་རུང་མ་མཐོང་བའི་ཕྱིར་དང་། རང་བཞིན་སྔར་གྱི་དེ་བཞིན་དུ་གནས་ལ་གནས་སྐབས་གཞན་དུ་འགྱུར་བ་ཡང་སྣང་རུང་མ་མཐོང་བའི་ཕྱིར་དང་།
འོ་ཞོའི་རང་བཞིན་གཅིག་ཡིན་ན། དེ་གཉིས་ཀྱི་ཐ་སྙད་སོ་སོར་བྱེད་པའང་མི་འཐད་པའི་ཕྱིར་རོ། ། རིགས་པ་གཞན་དག་ནི། རྩ་བར། དེ་ཉིད་ལ་ནི་གཞན་འགྱུར་མེད། ། གཞན་ཉིད་ལ་ཡང་ཡོད་མ་ཡིན། ། གང་ཕྱིར་གཞོན་ནུ་མི་རྒ་སྟེ། ། གང་ཕྱིར་རྒས་པའང་མི་རྒའོ། ། ཞེས་སོགས་གསུངས་པ་ལས་ཤེས་པར་བྱའོ། ། དེ་ལྟར་ན་རྫས་མི་འགྱུར་ལ་གནས་སྐབས་འགྱུར་བའི་དངོས་པོ་རྣམས་ཀྱི་ཡོངས་སུ་འགྱུར་བ་ཡང་ཡོད་པ་མིན་པར་ཐལ།
དབང་ཤེས་ལྟ་ཞོག་ཆོད་པ་དང་། ཕྲ་བའི་དོན་ཡོངས་སུ་དཔྱོད་ནུས་པའི་ཡིད་ཀྱིས་ཀྱང་མི་འཛིན་པའི་ཕྱིར། དེ་ལྟར་ནའང་། དེ་འདྲའི་འགྱུར་བ་ཡོད་པས་ད་ལྟར་བ་ཡོད་ཅེས་རྟོག་པ་ནི་མི་མཁས་ཤིང་བླུན་པའི་རང་བཞིན་ཅན་ཡིན་ཏེ། དེ་འདྲའི་འགྱུར་བ་མེད་པས་མཁས་པ་དག་གིས་དེ་ལྟར་དུ་མི་སྨྲ་བའི་ཕྱིར། གསུམ་པ་དུས་ཡོད་པའི་སྒྲུབ་བྱེད་དགག་པ་ལ། སྤྱིར་དགག འདས་པའི་སྒྲུབ་བྱེད་བྱེ་བྲག་ཏུ་དགག་པ་གཉིས་ཀྱི། དང་པོ་ནི། གལ་ཏེ་དུས་ཡོད་དེ།
དེའི་རྒྱུ་དངོས་པོ་ཡོད་པའི་ཕྱིར་ཞེ་ན། དེ་དགག་པ་ལ། རྟགས་དགོད། གཏན་ཚིགས་བསྒྲུབ་པ་དང་གཉིས་ཀྱི། དང་པོ་ནི། དངོས་པོ་ཡོད་ན་དུས་ཡོད་པར་འགྱུར་བ་ཞིག་ན། ངོ་བོས་གྲུབ་པའི་དངོས་པོ་ག་ལ་ཞིག་སྟེ་མེད་པར་ཐལ། གནས་པ་ངོ་བོ་ཉིད་ཀྱིས་མེད་པའི་ཕྱིར། གཉིས་པ་ལ། རྒྱུ་མཚན་གསུམ་གྱིས་གནས་པ་ཡོད་པ་དགག
གནས་པ་ཡོད་པའི་སྒྲུབ་བྱེད་དགག རྒྱུ་མཚན་དང་པོ་ལ་མ་ངེས་པ་སྤང་བ་དང་གསུམ་གྱི། དང་པོ་ལ། མི་རྟག་པའི་རྟགས་ཀྱིས་དགག་པ་ནི། དངོས་པོ་ལ་ངོ་བོས་གྲུབ་པའི་གནས་པ་ག་ལ་ཡོད་དེ་མེད་པར་ཐལ། དུས་ཀུན་ཏུ་མི་རྟག་པ་ཉིད་ཀྱིས་ཟོས་པའི་ཕྱིར། ཐ་མར་རྙིང་པའི་རྟགས་ཀྱིས་དགག་པ་ནི། གཞན་ཡང་། དངོས་པོ་དང་པོ་ནས་རང་གྲུབ་དུས་ཀྱི་སྐད་ཅིག་གཉིས་པ་ཕན་ཆད་དུ་གནས་པ་མེད་པར་ཐལ། དང་པོར་གྲུབ་པའི་སྐད་ཅིག་ཕན་ཆད་དུ་གནས་པར་འགྱུར་ན་ཐ་མ་རྙིང་པར་མི་འགྱུར་དགོས་པ་ལ་ཐ་མར་རྙིང་པའང་ཡིན་པའི་ཕྱིར།
དཔེར་ན། དངོས་པོ་གཅིག་སྐད་ཅིག་བཞིའི་བར་དུ་མི་འཇིག་ཅིང་དེའི་མཐར་འཇིག་པར་འདོད་པ་ལ། སྐད་ཅིག་དང་པོའི་དུས་ཀྱི་དངོས་པོ་དེ་བཞི་པའི་དུས་སུ་སྔར་གྱི་དེ་བཞིན་དུ་ཡོད་ན། ད་དུང་སྐད་ཅིག་བཞིའི་བར་དུ་གནས་དགོས་པས་དེ་མ་ཐག་ཏུ་མི་འཇིག་པར་ཁས་ལེན་དགོས་པ་བཞིན་ནོ། ། ཤེས་པ་གཉིས་ཀྱིས་སྔ་ཕྱིར་མི་འཛིན་པའི་རྟགས་ཀྱིས་དགག་པ་ནི། ཇི་ལྟར་མིག་ཤེས་ལྟ་བུའི་རྣམ་ཤེས་མ་འཁྲུལ་བ་གཅིག་གིས་གཟུང་དོན་སྐད་ཅིག་སྔ་ཕྱི་གཉིས་རིམ་ཅན་དུ་རྣམ་པར་ཤེས་པར་མི་འགྱུར་ཏེ། སྔ་ཕྱི་ལན་གཉིས་སུ་སྐྱེ་བ་མི་འཐད་པའི་ཕྱིར། དེ་བཞིན་དུ་སྔ་ཕྱིར་གྱུར་པའི་རྣམ་པར་ཤེས་པ་མ་འཁྲུལ་བ་གཉིས་ཀྱིས་ཀྱང་དོན་གཅིག་རྣམ་པར་ཤེས་པ་མི་འཐད་དེ། དོན་དེས་སྔ་མའི་གཟུང་དོན་བྱེད་པའི་དུས་སུ་ཕྱི་མའི་གཟུང་དོན་བྱེད་པའི་ནུས་པ་མེད་པའི་ཕྱིར། གཞན་དུ་ན།
སྔ་མ་སྐྱེད་པའི་དུས་ཉིད་ནས་ཕྱི་མ་སྐྱེད་པས་ཅིག་ཆར་སྐྱེད་པར་འགྱུར་རོ། ། གཉིས་པ་ལ། ད་ལྟར་བ་དང་། མི་རྟག་པ་ཡོད་པའི་སྒྲུབ་བྱེད་དགག་པ་གཉིས་ཀྱི། དང་པོ་ནི། གནས་པ་ནི་ཡོད་དེ། ད་ལྟར་བའི་དུས་ཀྱི་མཚན་ཉིད་ཡིན་པའི་ཕྱིར་ཞེ་ན། ད་ལྟར་བའི་དུས་ལ་གནས་པ་ཡོད་དམ་མེད། གལ་ཏེ་ད་ལྟར་བའི་དུས་ལ་གནས་པ་ཡོད་དོ་ཞེ་ན། གནས་པ་དེ་ད་ལྟར་བའི་དུས་སུ་མི་འགྱུར་ཏེ།
དེ་དང་ཐ་དད་པའི་རྟེན་བརྟེན་པ་ཡིན་པའི་ཕྱིར་རོ། ། དཔེར་ན། བརྟེན་པ་ལྷ་སྦྱིན་རང་གི་ཁྱིམ་ཉིད་དུ་མི་འགྱུར་བ་བཞིན་ནོ། ། ཅི་སྟེ་གཉིས་པ་ལྟར་དུས་ལ་གནས་པ་མེད་ཅེ་ན། འོ་ན་ད་ལྟར་བའི་དུས་དེ་མཐའ་སྟེ་འཇིག་པ་ཡོད་པར་ཡང་མི་འགྱུར་ཏེ། གནས་པ་མེད་པའི་ཕྱིར། གཉིས་པ་ནི། གལ་ཏེ་གནས་པ་ཡོད་པ་ཉིད་དེ། དེ་དང་ལྡན་པའི་དངོས་པོ་ལ་མི་རྟག་པ་ཉིད་ཡོད་པའི་ཕྱིར་ཞེ་ན། མི་རྟག་པ་ངོ་བོས་གྲུབ་པ་འགའ་ཞིག་ཡོད་ན།
དེ་ཡོད་དུ་ཆུག་ནའང་། དེ་ཡོད་པ་མིན་ཏེ། ཡོད་ན་དངོས་པོ་ལས་དོན་གཞན་ཡིན་ནམ་མིན། དང་པོ་ལྟར་ན་བུམ་སོགས་ཀྱི་དངོས་པོ་མི་རྟག་པ་མིན་ཏེ། མི་རྟག་པ་ལས་དོན་གཞན་ཡིན་པའི་ཕྱིར། གཉིས་པ་ལྟར་རང་བཞིན་གཅིག་ཉིད་ཡིན་ན། བུམ་སོགས་ཀྱི་དངོས་པོ་དེ་ག་ལ་གནས་ཏེ་གནས་པ་ངོ་བོ་ཉིད་ཀྱིས་མེད་པར་ཐལ། མི་རྟག་པ་ཉིད་གང་ཡིན་པ་དེ་ཉིད་དངོས་པོ་ཡིན་གྱི་དེ་མིན་པ་མེད་པའི་ཕྱིར། གསུམ་པ་ནི། སྔར།
མི་རྟག་པས་གནས་ག་ལ་ཡོད། ཅེས་བསྟན་པ་ལ། མ་ཁྱབ་པའི་དོགས་པ་དགག་པ་ནི། གལ་ཏེ། མི་རྟག་པས་གནས་ག་ལ་ཡོད། ཅེས་བརྗོད་པ་ལ་ཁྱབ་པ་ཡོད་པ་མིན་ཏེ། མི་རྟག་པ་ཉིད་དང་། གནས་པ་ལྷན་ཅིག་ཏུ་ཡོད་པ་ཁོ་ན་སྟེ། དང་པོ་གནས་པའི་དུས་ན། གནས་པ་སྟོབས་ཆེ་ལ་མི་རྟག་པ་སྟོབས་ཆུང་བས་དེས་གནས་པ་འཇོམས་མི་ནུས་སོ་ཞེ་ན།
དེ་དགག་པ་ལ། གནས་འཇིག་སྟོབས་ཆེ་ཆུང་གི་ཁྱད་པར་མི་འཐད། མི་རྟག་པ་དང་མཚན་གཞིའི་རིམ་པ་ལ་བརྟག གནས་འཇིག་གི་རིམ་པ་ལ་བརྟགས་ལ་དགག་པ་དང་གསུམ་གྱི། དང་པོ་ནི། མི་རྟག་པ་ཉིད་ཡུལ་དུས་གར་སྟོབས་ཆུང་བ་དེར་གནས་པ་སྟོབས་ཆུང་བ་ཉིད་མིན་ན། འོ་ན་ཕྱིས་གནས་པ་དང་། མི་རྟག་པའི་སྟོབས་ཆེ་ཆུང་དེ་དག་ངེས་པར་ལྡོག་ནས་གནས་པ་སྟོབས་ཆུང་བ་ཉིད་དུ་རྒྱུ་མཚན་ཅིས་མཐོང་བར་འགྱུར་ཏེ། མི་འཐད་པར་ཐལ། སྔར་རང་བཞིན་གྱིས་སྟོབས་ཆེ་བའི་ཕྱིར་དང་།
རང་བཞིན་ལ་ལྡོག་པ་མེད་པའི་ཕྱིར། གཞན་ཡང་། མི་རྟག་པ་སྟོབས་ཆུང་བ་མིན་པ་ཆེ་བ་དེ་དངོས་པོ་ཀུན་ལ་ཁྱབ་བྱེད་དུ་ཡོད་དམ་མེད། ཡོད་ན་དངོས་པོ་ཀུན་ལ་གནས་པ་མེད་པར་འགྱུར་ཏེ། དངོས་པོ་ཐམས་ཅད་ལ་མི་རྟག་པ་སྟོབས་ཆེ་བ་ཉིད་ཀྱིས་ཁྱབ་པའི་ཕྱིར། མེད་ན། དངོས་པོ་ཐམས་ཅད་མི་རྟག་པ་མིན་པར་རྟག་མི་རྟག་གཉིས་སུ་འགྱུར་ཏེ། མི་རྟག་པ་སྟོབས་ཆེ་བ་དང་། ཆེ་བ་མིན་པ་གཉིས་ཡོད་པའི་ཕྱིར་དང་། མི་རྟག་པ་སྟོབས་ཆེ་པ་དེ་མི་རྟག་པར་འགྱུར་ཞིང་།
མིན་པ་དེ་མི་འགྱུར་བའི་ཕྱིར། གཉིས་པ་ནི། གཞན་ཡང་། མི་རྟག་པ་ཉིད་འདི་མཚན་གཞིའི་དངོས་པོ་དང་ལྷན་ཅིག་གམ་དུས་ཕྱིས་འབྱུང་བ་ཞིག་ཡིན། དང་པོ་ལྟར་ན། འོ་ན་དངོས་པོ་ལ་རྟག་ཏུ་གནས་པ་ཡོད་པ་མིན་པར་འགྱུར་ཏེ། རང་ཡོད་པའི་དུས་རྟག་ཏུ་དེ་དང་འགལ་བའི་མི་རྟག་པ་ཉིད་ཡོད་པའི་ཕྱིར། གཉིས་པ་ལྟར་ན། ཡང་ན་སྔར་རྟག་པར་གྱུར་ནས་ཕྱིས་མི་རྟག་པར་འགྱུར་ཏེ། དངོས་པོ་རང་གྲུབ་པའི་དུས་ཉིད་ན་མི་རྟག་པ་མེད་པར་དུས་ཕྱིས་བྱུང་བའི་ཕྱིར།
གསུམ་པ་ནི། ཡང་མི་རྟག་པ་དང་གནས་པ་གཉིས་མཚན་གཞི་དངོས་པོ་ལ་ལྷན་ཅིག་ཏུ་ཡོད་དམ་མེད། མེད་ན། འདུས་བྱས་ཀྱི་མཚན་ཉིད་རྣམས་དང་མཚན་གཞི་ཕན་ཚུན་མི་འཁྲུལ་བ་མིན་པར་འགྱུར་ལ། ཡོད་ན། དངོས་པོ་དེ་མི་རྟག་པ་ཡིན་པ་ལོག་པར་ཏེ་བརྫུན་པར་འགྱུར་ཏེ། དེ་དང་འགལ་བའི་གནས་པས་ཁྱབ་པའི་ཕྱིར། ཡང་ན་གནས་པ་བརྫུན་པར་འགྱུར་ཏེ། དེ་དང་འགལ་བའི་མི་རྟག་པ་ཉིད་ཀྱིས་ཁྱབ་པའི་ཕྱིར། དེ་དག་གི་ཁྱབ་པ་ཡང་།
གནས་པ་ནི་ད་ལྟར་བ་དང་། མི་རྟག་པ་ནི་གནས་པ་བཏང་བའི་ཞིག་བ་ལ་འདོད་པ། ཁས་བླངས་པ་ཡིན་ནོ། ། གཉིས་པ་ནི། འདས་པ་ཡོད་དེ། དེའི་ཡུལ་ཅན་གྱི་དྲན་པ་ཡོད་པའི་ཕྱིར་ཞེ་ན། འདས་པ་ངོ་བོས་ཡོད་ན། ད་ལྟར་བ་བཞིན་དུ་འགྱུར་བས་དེ་དྲན་པ་ཡང་མ་འཁྲུལ་བར་འགྱུར་ན། དེ་ཡང་མི་རིགས་ཏེ། སྔར་མྱོང་བས་མཐོང་ཟིན་པའི་དངོས་པོ་ནི་ཕྱིས་ཀྱི་ཤེས་པ་མ་འཁྲུལ་བ་ལ་མི་སྣང་ཏེ།
དོན་གཅིག་རྣམ་ཤེས་གཉིས་ཀྱིས་འཛིན་པ་སྔར་བཀག་ཟིན་པའི་ཕྱིར། དེས་ན་ཕྱིས་ཀྱི་སེམས་མ་འཁྲུལ་པས་སྔར་ཉམས་སུ་མྱོང་བའི་དོན་དེ་སླར་ཡང་འཛིན་པ་མིན་ཏེ། དེ་དེའི་ཡུལ་དུ་མི་འགྱུར་བའི་ཕྱིར་རོ། ། དེས་ན་སྡར་གྱི་དེ་འདིའོ་སྙམ་པའི་དྲན་པ་ཞེས་བྱ་བ་ནི་འཁྲུལ་པ་ཡིན་ཏེ། ཡུལ་ལོག་པའི་དོན་ལ་ཡུལ་ཅན་ཡང་ལོག་པ་ཁོ་ན་འབྱུང་བའི་ཕྱིར། དེས་ན་དྲན་པས་འདས་པ་ངོ་བོས་ཡོད་པ་མི་གྲུབ་པོ། གཉིས་པ་ནི། རྣལ་འབྱོར་སྤྱོད་པ་བཞི་བརྒྱ་པ་ལས་དུས་དགག་པ་བསྒོམ་པ་བསྟན་པ་སྟེ་རབ་ཏུ་བྱེད་པ་བཅུ་གཅིག་པའི་ཚིག་དོན་བཤད་ཟིན་ཏོ།། ༈ །།བཞི་པ་ལྟ་བ་དགག་པའི་རབ་ཏུ་བྱེད་པ་ལ། རབ་བྱེད་ཀྱི་གཞུང་བཤད་པ་དང་།
རབ་བྱེད་ཀྱི་མཚན་བསྟན་པ་གཉིས་ཀྱི། དང་པོ་ལ། གལ་ཏེ་ཆོས་འདིའི་མཛད་པ་པོ་དང་། འཆད་པ་པོ་དང་། ཆོས་འདིའི་ཆེ་བའི་བདག་ཉིད་རྣམས་ཀྱི་སྒོ་ནས་ཆེས་ཤིན་ཏུ་དག་པ་ཉིད་ཡིན་ན། ཐར་པ་འདོད་པ་རྣམས་ཀྱིས་འདི་ཁོ་ན་ལ་འཇུག་པར་རིགས་པ་མིན་ནམ། ཅིའི་ཕྱིར། ལུགས་ཀྱི་ཁྱད་པར་ཉེས་པར་བཤད་པ་གཞན་རྣམས་འབྱུང་ཞེ་ན། མོས་པའི་རྒྱུ་མ་ཚང་། ཡུལ་ཟབ་ཅིང་ཕྲ།
འགལ་རྐྱེན་རང་ལྟ་ལ་ཆགས་པས་མི་མོས་པ་དང་། མོས་རྒྱུ་གཟུར་གནས་བསྟེན་རིགས་པར་གདམས་པ་དང་བཞི་ལས། དང་པོ་ལ། མི་མོས་པའི་རྒྱུ་རང་གི་ཡིན་པ་བཟློག་པའི་སྒོ་ནས་བསྟན། སྟོན་པ་དང་བསྟན་པ་ལ་མི་མོས་པའི་རྒྱུ་མེད་པ་གཉིས་ཀྱི། དང་པོ་ནི། ཆོས་འདི་ལ་གསུང་བ་པོ་སོགས་ཆོས་དག་པ་ཡིན་ཡང་། ཉན་པ་པོའི་ཆེ་བའི་ཡོན་ཏན་ཤིན་ཏུ་རྙེད་པར་དཀའོ་ཞེས་སྟོན་པ་ནི། སྨྲ་བ་པོ་དང་ཉན་པ་པོའི་ཡོན་ཏན་ལ། དེར་རྟོགས་པ་ལ།
གཟུ་བོར་གནས་པ་སོགས་ཉན་པ་པོ་སྣོད་ལྡན་དུ་འཇོག་པར་བྱེད་པའི་མཚན་ཉིད་དང་ལྡན་པ་གཅིག་དགོས་ཏེ། དེ་ཡོད་ན། དེ་གཉིས་ཡོན་ཏན་རྣམ་པ་གཞན་དུ་སྐྱོན་ཅན་དུ་མི་འགྱུར་ཞིང་། སྐྱོན་ཡོན་ཏན་དུ་མི་འགྱུར་བའི་ཕྱིར་དང་། མེད་ན་འགྱུར་བའི་ཕྱིར་རོ། ། དེ་ལ་ཕྱོགས་ལྷུང་མེད་པའི་གཟུ་བོར་གནས་པ་དང་། ལེགས་བཤད་དང་། ཉེས་བཤད་སྙིང་པོ་ཡོད་མེད་སོ་སོར་འབྱེད་ནུས་པའི་བློ་ལྡན་དང་། ལེགས་པར་བཤད་པ་ཉན་པ་དོན་དུ་གཉེར་བ་དང་། ཆོས་དང་ཆོས་སྨྲ་བ་ལ་གུས་པ་དང་།
ཡིད་གཏོད་པ་སྟེ་ལྔ་ནི། ཉན་པ་པོ་སྣོད་ལྡན་དུ་བྱེད་པའི་ཡོན་ཏན་ཡིན་པར་བཤད་དོ། ། འཆད་པའི་སྒྲ་ཟུར་དོད་པ། དོན་ཕྱིན་ཅི་མ་ལོག་པ། ཚིག་དོན་གསལ་བ། གོ་རིམ་མ་འཁྲུགས་པར་བརྗོད་པ། ཉན་པ་པོའི་བསམ་པ་ཁོང་དུ་ཆུད་པ། སེམས་ལ་རྙེད་པ་སོགས་ཀྱི་ཟང་ཟིང་ལ་རེ་བ་མེད་པ་སྟེ་དྲུག་ནི། སྨྲ་བ་པོའི་ཡོན་ཏན་ནོ། ། གཉིས་པ་ལ།
སྟོན་པ་དག་པ་དང་། བསྟན་པ་དག་པ། རྗེས་འཇུག་སློབ་མའི་ཁྱད་པར་གསུམ་གྱི། དང་པོ་ནི། དེ་ཉིད་ཀྱི་ཕྱིར་ཐུབ་པ་བཅོམ་ལྡན་འདས་ནི། བླང་དོར་མ་ལུས་པ་ཉེ་བར་སྟོན་པ་ཞིག་སྟེ། སྲིད་པ་སོགས་བདེན་པ་བཞི་ཕྱིན་ཅི་མ་ལོག་པར་སྟོན་པའི་ཕྱིར། དེ་ལ་སྲིད་པ་ནི་སྡུག་བསྔལ་གྱི་བདེན་པ་སྟེ། འབྲས་བུར་གྱུར་པའི་ཉེ་བར་ལེན་པའི་ཕུང་པོ་ལྔ་ལྟ་བུའོ། ། སྲིད་ཐབས་ནི།
ཀུན་འབྱུང་བདེན་པ་སྟེ། ལས་དང་ཉོན་མོངས་པ་ལྟ་བུའོ། ། ཞི་བ་ནི་མྱ་ངན་ལས་འདས་པ་སྟེ། ཉོན་མོངས་པའི་ཉེར་འཚེ་ཐམས་ཅད་ལོག་པའི་རང་བཞིན་ལྷག་བཅས་ཀྱི་མྱང་འདས་ལྟ་བུའོ། ། ཞི་བའི་ཐབས་ནི་ལམ་བདེན་ཏེ། འཕགས་ལམ་ཡན་ལག་བརྒྱད་ལྟ་བུའོ། ། དེ་ལ་བླང་བྱ་འབྲས་བུ་དང་བཅས་པ་ནི་འགོག་ལམ། དོར་བྱ་འབྲས་བུ་དང་བཅས་པ་ནི་སྡུག་ཀུན་ནོ། ། དེ་ལྟར་ཡིན་ཡང་ཐོས་བསམ་སྒོམ་པས་རྒྱུད་མ་སྦྱངས་པའི་འཇིག་རྟེན་པས་བདག་ཉིད་སྣོད་མིན་པ་མི་ཤེས་པ་ན། ཁོ་བོས་དོན་ཇི་ལྟ་བ་བཞིན་དུ་ཡོངས་སུ་མ་ཤེས་པས་སྟོན་པ་འདིས་ཡང་དག་པར་མ་བཤད་དོ་ཞེས་པའི་འཁྲུལ་པ་གང་ཡིན་པ་དེ་ནི་ཐུབ་པའི་ཡིན་པ་ལྟ་བུར་མངོན་ཞིང་ངེས་པར་བྱེད་དེ།
དེས་ཉེ་བར་བསྟན་པའི་དངོས་པོའི་དེ་ཁོ་ན་ཉིད་ཇི་ལྟ་བ་བཞིན་ངེས་པར་མ་ཟིན་པའི་ཕྱིར་རོ། ། འོན་ཀྱང་དེ་ཙམ་གྱིས་སྟོན་པ་ལ་ནོངས་པ་དང་ལྡན་པ་མིན་ཏེ། བདེན་བཞིའི་དོན་སྟོན་པར་མཛད་པས་སྐྱེས་བུའི་དོན་མ་ལུས་པ་ཉེ་བར་སྟོན་པར་མཛད་པ་པོ་ཡིན་པའི་ཕྱིར་དང་། ཤེས་རབ་གསུམ་གྱིས་རྒྱུད་སྦྱངས་པ་རྣམས་ཀྱིས་དེས་ཉེ་བར་བསྟན་པའི་དོན་ཇི་ལྟ་བ་བཞིན་དུ་ཤེས་པའི་ཕྱིར། དཔེར་ན། ཉི་མའི་སྣང་བ་དམུས་ལོང་གིས་མ་མཐོང་བ་ཉི་མའི་སྐྱོན་མིན་པ་བཞིན། གཉིས་པ་ལ། ངེས་ལེགས་དང་། མངོན་མཐོ་སྟོན་པའི་བསྟན་པ་དག་པ་གཉིས་ཀྱི། དང་པོ་ནི།
གལ་ཏེ་དེ་བཞིན་གཤེགས་པའི་མངོན་མཐོའི་གཏམ་ཐམས་ཅད་ནི་ཆེས་དོན་གསལ་བ་ཡིན་ནའང་། ངེས་པར་ལེགས་པའི་གཏམ་ནི་ཁོ་བོ་ཅག་གི་ཡིད་མགུ་བར་མི་མཛད་དེ། དངོས་པོ་ཐམས་ཅད་མེད་པར་སྟོན་པ་ལྷུར་བྱེད་པ་ཉིད་ཀྱིས་སོ་ཞེ་ན། ངེས་པར་ལེགས་པའི་གཏམ་ལས་རང་བཞིན་མེད་པར་བསྟན་པའི་སྒོ་ནས་དངོས་པོ་ཀུན་སུན་འབྱིན་པ་ལ་ཐར་པ་འདོད་པའི་ཡ་མཚན་ཅན་དེ་དག་མི་དགའ་ཞིང་རྒྱབ་ཀྱིས་ཕྱོགས་པའི་རྒྱུ་སྔོན་ཆད་མ་བྱུང་བ་གསུངས་པ་ཅི་ཞིག་ཡོད་དེ་ཅུང་ཟད་ཀྱང་མེད་དེ། བདེ་སྡུག་སོགས་ཀུན་ནས་ཉོན་མོངས་པ་ཐམས་ཅད་བཏང་བས་མྱ་ངན་ལས་འདའ་བར་གྲངས་ཅན་པ་སོགས་ཐར་པ་ཁས་ལེན་པའི་ཡ་མཚན་ཅན་ཀུན་གྱི་འདོད་པའི་ཕྱིར་དང་། བདག་གིས་ནི་གང་ཞིག་བཏང་བས་མྱ་ངན་ལས་འདའ་བར་འདོད་པའི་དངོས་པོ་དེ་དག་རང་བཞིན་གྱིས་མེད་པར་སྟོན་པའི་སྒོ་ནས་ཐར་པའི་ལམ་ཡོངས་སུ་སྦྱང་བ་བསྒྲུབ་པ་ཙམ་ཡིན་པའི་ཕྱིར། དེས་ན། ཁྱོད་ཉིད་ཀྱིས་ཀྱང་མྱ་ངན་ལས་འདས་པའི་སྐབས་སུ་ཕུང་པོ་སོགས་མེད་ན་འཁོར་བའི་སྐབས་སུའང་རང་བཞིན་མེད་པར་ཁས་བླང་དགོས་ཏེ། ཇི་སྐད་དུ། མྱ་ངན་འདས་ལ་ཆོས་རྣམས་ཆོས་ཡོད་མིན། །
འདིར་ནི་གང་མེད་དེ་དག་གཞར་ཡང་མེད། ། ཡོད་དང་མེད་ཅེས་རྟོག་པ་དང་ལྡན་ཞིང་། ། དེ་ལྟར་སྤྱོད་རྣམས་སྡུག་བསྔལ་ཞི་མི་འགྱུར། ། ཞེས་གསུང་སོ། ། རྐང་པ་དང་པོས་མྱ་ངན་ལས་འདས་པའི་སྐབས་སུ་ཕུང་པོ་སོགས་རང་བཞིན་གྱིས་མེད་པ་དང་། གཉིས་པས་དེ་ལྟར་མེད་ན་འཁོར་བའི་སྐབས་སུའང་མེད་དགོས་ཏེ། མིག་དག་པའི་སྐབས་སུ་མ་མཐོང་ན་རབ་རིབ་ཅན་གྱིས་མཐོང་བའི་གཟུགས་སོགས་ཀྱང་མེད་དགོས་པ་བཞིན། ཞེས་དང་། དེ་ནས་གཉིས་ཀྱིས། རང་བཞིན་མེད་ཀྱང་དེར་བཟུང་བས་སྲིད་པར་འཆིང་བར་བསྟན་ཏོ། །
གལ་ཏེ་ཐམས་ཅད་བཏང་བས་མྱ་ངན་ལས་འདའ་བ་འདི་ཉིད་ཐར་པ་འདོད་པ་ཐམས་ཅད་ཀྱི་ཐུན་མོང་བ་ཡིན་ན། ཁྱོད་དང་མུ་སྟེགས་པ་ལ་ཁྱད་པར་ཅི་ཡོད་ཅེ་ན། མུ་སྟེགས་པ་གང་ཞིག་སྲིད་པ་གཏོང་བར་འདོད་ཀྱང་གཏོང་བའི་ཐབས་ཆོས་ཐམས་ཅད་རང་བཞིན་གྱིས་སྟོང་པའི་མཚན་ཉིད་ཅན་གྱི་དོན་དམ་པའི་བདེན་པ་མི་ཤེས་པའི་གང་ཟག་དེ་འཁོར་བ་ཅི་ཞིག་གཏོང་བར་བྱེད་པར་འགྱུར་ཏེ་གཏོང་བར་བྱེད་མི་ནུས་ཏེ། དེ་གཏོང་བའི་ཐབས་མི་ཤེས་པའི་ཕྱིར། ཐབས་མེད་པ་དེས་ན་འདི་ལ་དགོངས་ནས་ཐུབ་པ་ཡིས་དགེ་སྦྱོང་དང་པོ་དང་། གཉིས་པ་དང་། གསུམ་པ་དང་། བཞི་པ་ནི་འདི་ཉིད་དོ། ། ཕ་རོལ་པོའི་སྨྲ་བ་ནི་དགེ་སྦྱོང་གིས་སྟོང་ངོ་། ། ཞེས་འདི་ལས་གཞན་དུ་ཞི་བ་མེད་ཅེས་གསུངས་པ་ཡང་།
ངེས་པར་འཐད་པ་དང་ལྡན་པ་ཡིན་ཏེ། ཕྱི་རོལ་པའི་བསྟན་པ་ལ་དགེ་སྦྱོང་གི་འབྲས་བུ་མེད་པའི་ཕྱིར། དེ་ཉིད་ཀྱི་ཕྱིར། གང་ཟག་ཕུང་པོར་སྨྲ་བ་ཡི། ། འཇིག་རྟེན་གྲངས་ཅན་འུག་ཕྲུག་དང་། ། གོས་མེད་བཅས་ལ་གལ་ཏེ་ཞིག ། ཡོད་མེད་འདས་པ་སྨྲ་ན་དྲིས། ། དེ་ཕྱིར་སངས་རྒྱས་རྣམས་ཀྱི་ནི། ། བསྟན་པ་འཆི་མེད་ཡོད་མེད་ལས། ། འདས་པ་ཟབ་མོ་ཞེས་བཤད་པ། །
ཆོས་ཀྱི་ཁུད་པ་ཡིན་ཞེས་གྱིས། ། ཞེས་གསུངས་སོ། ། གཉིས་པ་ནི། གལ་ཏེ་ཁྱོད་ཉིད་ལྟར་ན་ཡང་། དབང་པོ་ལས་འདས་པའི་དོན་ཉེ་བར་བསྟན་པ་དག་ལ་ཡིད་ཆེས་པའི་རྒྱུ་ཡོད་པ་མིན་པས་ཐེ་ཚོམ་དུ་འགྱུར་རོ་ཞེ་ན། སངས་རྒྱས་ཀྱིས་གསུངས་པའི་གཞལ་བྱ་ཤིན་ལྐོག་གི་དོན་ལ་ཐེ་ཚོམ་སྐྱེ་བར་འགྱུར་བའི་གང་ཟག་དེ་ཡིས་ཤིན་ལྐོག་གི་དོན་ལ་མངོན་སུམ་གྱིས་ཡིད་ཆེས་མི་སྐྱེ་ཡང་ཡིད་ཆེས་སྐྱེ་བའི་ཐབས་མེད་པ་མིན་ཏེ། སངས་རྒྱས་ཀྱིས་གསུངས་པའི་སྟོང་པ་ཉིད་ལ་རྟེན་ཏེ་ཤིན་ལྐོག་གི་དོན་དེ་ཉིད་ལ་དེ་ཁོ་ན་ལྟར་ཡིད་ཆེས་པར་བྱ་བ་ཡིན་པའི་ཕྱིར། ཇི་ལྟར་ཞེ་ན། གང་དེ་ལས་བསྟན་པ་དེ་དོན་ཇི་ལྟ་བ་བཞིན་ཡིན་པས་ཁྱབ། དཔེར་ན།
རང་བཞིན་གྱི་སྟོང་པ་ཉིད་ཀྱི་དོན་རྗོད་པར་བྱེད་པའི་གསུང་རབ་བཞིན། དེ་ལས་གཞན་པའི་བཅོམ་ལྡན་འདས་ཀྱི་གསུང་མངོན་སུམ་མིན་པའི་དོན་སྟོན་པར་བྱེད་པ་ཡང་དེ་བཞིན་གཤེགས་པས་བསྟན་པ་ཡིན་ནོ་ཞེས་པའི་རྟགས་ལས་སོ། ། དཔེ་མ་གྲུབ་པའང་མིན་ཏེ། སྟོང་པ་ཉིད་ཇི་ལྟར་བསྟན་པ་བཞིན་དུ་གཞན་དུ་བྱ་བར་མི་ནུས་པའི་ཕྱིར་ཏེ། བཤད་ཟིན་པ་དང་འཆད་པར་འགྱུར་བའི་རབ་ཏུ་བྱེད་པས་དེ་དེ་ཁོ་ན་ལྟར་ངེས་པར་བྱེད་པའི་ཕྱིར་རོ། ། བཅོམ་ལྡན་འདས་ཀྱིས། འཇིག་རྟེན་ཁམས་ནི་སྟོང་དག་ཏུ། ། ང་ཡིས་མདོ་རྣམས་གང་གསུངས་པ། ། ཡི་གེ་ཐ་དད་དོན་གཅིག་སྟེ། ། ཡོངས་སུ་བསྒྲག་པར་ནུས་མ་ཡིན། །
དངོས་པོ་གཅིག་ནི་བསམས་བྱས་ན། ། དེ་དག་ཐམས་ཅད་བསྒོམ་འགྱུར་ཏེ། ། ཞེས་སོགས་གསུངས་སོ། ། གསུམ་པ་ནི། དེས་ན་དེ་བཞིན་གཤེགས་པའི་གསུང་གི་རྗེས་སུ་འབྲང་བར་བྱ་བ་ཡིན་གྱི་ཕྱི་རོལ་བའི་རྗེས་སུ་འབྲང་བར་བྱ་བ་མིན་ཏེ། དེ་དག་གིས་ནི་དངོས་པོའི་གནས་ཚུལ་ཕྱིན་ཅི་ལོག་ཏུ་སྟོན་པའི་ཕྱིར་རོ། ། མུ་སྟེགས་པ་གང་ཞིག་སྣོད་བཅུད་ཀྱི་འཇིག་རྟེན་འདི་རྒྱུ་རྟག་པ་ལས་སྐྱེ་བར་སྨྲ་བ་དེ་ནི་ཡུལ་དུས་ཀྱིས་ཆོད་པའི་ཤེས་བྱའི་གནས་གཞན་ལ་ཤིན་ཏུ་བླུན་ཞིང་མི་ཤེས་པ་ཉིད་ཡིན་ཏེ། ཤིན་ཏུ་རགས་པའི་འཇིག་རྟེན་འདིའི་གནས་ཚུལ་ལ་རྨོངས་ཤིང་མཐོང་བར་དཀའ་བའི་ཕྱིར་རོ། ། རྟགས་གྲུབ་སྟེ། དེ་རྣམས་ཀྱིས་ནི་འཇིག་རྟེན་འདི་རྒྱུ་རྟག་པ་ལས་སྐྱེ་བར་སྟོན་ཅིང་དེ་ཡང་མཐོང་བ་དང་རིགས་པ་དང་འགལ་བའི་ཕྱིར་རོ། །
ཁྱབ་སྟེ། རགས་པ་མཐོང་མི་ནུས་པ་དེས་ཕྲ་བའང་མཐོང་མི་ནུས་པས་ཁྱབ་པའི་ཕྱིར་ཏེ། སྨིན་དྲུག་ཟླ་བའི་ཟླ་བ་ཉ་པ་མཐོང་མི་ནུས་པ་དེས་སྨིན་དྲུག་མཐོང་མི་ནུས་པས་ཁྱབ་པ་བཞིན། དེས་ན་ཐར་འདོད་གང་དག་མུ་སྟེགས་ཅན་དེའི་རྗེས་སུ་འགྲོ་བ་དེ་དག་ཤིན་ཏུ་ཡུན་རིང་པོར་འཁོར་བར་བསླུས་ཤིང་སྡུག་བསྔལ་བར་འགྱུར་ཏེ། ཐར་པའི་ཆེད་དུ་འཁོར་བའི་ལམ་དུ་ཞུགས་པའི་ཕྱིར་རོ། ། དཔེར་ན། སྐོམ་པས་གདུངས་པ་ཆུའི་ཆེད་དུ་སྨིག་རྒྱུའི་རྗེས་སུ་འབྲང་བ་བཞིན་ནོ། ། འདིའི་ཤེས་བྱེད་འགྲེལ་བར་ཚིགས་བཅད་གཅིག་དྲངས་པ། སློབ་དཔོན་རྟ་དབྱངས་ཀྱིས་མཛད་པ་ཡིན་ཟེར་རོ། ། གཉིས་པ་ལ།
ཡུལ་ཟབ་པས་སྐྲག་པ་དང་། ཕྲ་བས་མི་འཇུག་པར་བསྟན་པ་གཉིས་ཀྱི། དང་པོ་ལ། སྐྲག་པས་ཐར་པར་མི་འཇུག སྐྲག་པ་པོའི་གང་ཟག སྐྲག་པའི་རྒྱུ། སྐྲག་པའི་ཉེས་དམིགས། མི་སྐྲག་པའི་ཐབས། གང་ལ་སྐྲག་པའི་ཡུལ་གྱི་རང་བཞིན་ངོས་བཟུང་། ཐབས་དེ་ཉིད་རྒྱས་པར་འཆད་པ་དང་བདུན་ལས།
དང་པོ་ནི། ཡང་ཅིའི་ཕྱིར་ཐར་པ་འདོད་པ་དག་དེ་བཞིན་གཤེགས་པའི་གསུངས་དོར་ནས་མུ་སྟེགས་ཅན་གྱི་རྗེས་སུ་འགྲོ་ཞེ་ན། བདག་མེད་པ་ཉིད་བསྟན་པ་ལ་སྐྲག་པས་སོ། ། དེས་ན་བདག་དང་བདག་གིར་འཛིན་པ་ཡུན་རིང་དུ་གོམས་པར་བྱས་ཀྱང་དགེ་བའི་བཤེས་གཉེན་གྱིས་བཟུང་བས་བདག་ཏུ་འཛིན་པའི་དྲི་མ་དོར་ནས་མྱ་ངན་ལས་འདས་པར་རང་ཉིད་འགྲོ་བ་གང་ཡིན་པ་དེ་དག་ཤིན་ཏུ་བྱ་དཀའ་བ་བྱེད་པ་ཡིན་ཏེ། བདག་དང་བདག་གིར་འཛིན་པ་ལ་གནས་པའི་དམ་པ་མིན་པའི་གང་ཟག་གི་ཡིད་ནི་རང་ཉིད་ལྟ་ཞོག་འདྲེན་པའི་སླད་བཞིན་དུའང་ཐར་པའི་གྲོང་ཁྱེར་དུ་འགྲོ་བར་སྤྲོ་བ་མིན་པའི་ཕྱིར། གཉིས་པ་ནི། གང་ཟག་གང་གིས་སྟོང་པ་ཉིད་འདི་ལ་སྐྲག་པར་འགྱུར་ཞེ་ན། བསྟན་བཅོས་ཀྱི་བརྡ་མ་བྱང་བའི་བ་ལང་རྫི་ལ་སོགས་པ་ནི་སྟོང་པ་ཉིད་བསྟན་པ་ལ་སྐྲག་པ་མི་རྩོམ་སྟེ་སྟོང་པ་ཉིད་ལ་བློ་ཁ་མ་ཕྱོགས་པས་དེའི་སྐྱོན་ཡོན་མ་མཐོང་བའི་ཕྱིར། འཆི་བ་ལ་མངོན་དུ་ཕྱོགས་པའི་གང་ཟག་དང་། ལས་འབྲས་ལ་རྨོངས་པའི་གང་ཟག་འཆི་བ་དང་།
ངན་སོང་གི་སྡུག་བསྔལ་ལ་མི་འཇིགས་པ་བཞིན་ནོ། ། སྟོང་པ་ཉིད་མངོན་སུམ་དུ་མཐོང་བའི་མཁས་པ་ནི་སྟོང་པ་ཉིད་ལ་སྐྲག་པ་རྣམ་པ་ཀུན་ཏུ་ལྡོག་པར་འགྱུར་ཏེ། འཇིགས་པའི་རྒྱུ་བདག་དང་བདག་གིར་ཞེན་པ་དང་བྲལ་བའི་ཕྱིར། དེས་ན་ཅུང་ཟད་ཅིག་མཐོང་ཞིང་། ལེགས་པར་མ་མཐོང་བའི་གང་ཟག་ནི་ངེས་པར་ཏེ། གདོན་མི་ཟ་བར་སྐྲག་པར་བརྗོད་པར་བྱ་སྟེ། སྟོང་པ་ཉིད་ལ་གཡང་སར་འདུ་ཤེས་པའི་ཕྱིར། དཔེར་ན། གླང་པོ་ཆེ་སྨྱོན་པ་ལ་རྩལ་ལེགས་པར་སྦྱངས་པ་དང་། མ་སྦྱངས་ཀྱང་སྐྱོན་མ་མཐོང་བ་དང་།
མ་སྦྱངས་ཤིང་སྐྱོན་མཐོང་བས་དེ་ལ་ཞོན་པ་ལྟ་བུའོ། ། གསུམ་པ་ནི། དེ་ལ་སྐྲག་པའི་རྒྱུ་ཅི་ཞེ་ན། ངེས་པ་ཁོ་ནར་འཁོར་བར་འཇུག་བྱེད་ཀྱི་ཆོས་བདག་ཏུ་འཛིན་པ་ལ་གོམས་ཤིང་བདག་མེད་པ་ལ་གོམས་པ་མེད་པའི་བྱིས་པ་དེ་དག་རྣམས་འཁོར་བ་ལྡོག་བྱེད་ཀྱི་ཆོས་སྟོང་པ་ཉིད་ལ་ངེས་པ་ཁོ་ནར་འཇིགས་པར་འགྱུར་ཏེ། བདག་འཛིན་ལ་ཤིན་ཏུ་གོམས་ཤིང་བདག་མེད་པའི་དོན་ལ་ཅུང་ཟད་ཀྱང་གོམས་པ་མེད་པས་སྟོང་པ་ཉིད་ལ་གཡང་ས་ལྟར་སེམས་པ་ན་ཇི་ལྟ་བ་བཞིན་རྟོགས་པར་མི་བཟོད་པའི་ཕྱིར། དེས་ན་སྐྱེ་བོ་སྙིང་རྗེ་ཆེ་ཞིང་ཐབས་ལ་མཁས་པ་དག བསྡུ་བའི་དངོས་པོ་བཞིའི་སྒོ་ནས་སྣོད་དུ་གྱུར་པའི་གང་ཟག་ལ་དམ་པའི་ཆོས་འདི་འབད་པ་ཐམས་ཅད་ཀྱིས་བསྟན་པར་བྱའོ། ། བཞི་པ་ནི། གཞན་ཡང་། སྐྱེས་བུ་གང་ཞིག་སེམས་རྒྱུད་གཏི་མུག་འབའ་ཞིག་གིས་བསྒྲིབས་ཤིང་གཞན་གྱིས་དེ་ཁོ་ན་ཉིད་མཐོང་བ་ལ་གེགས་བྱེད་པའི་གང་ཟག་དེ་ལ་ཐར་པ་ལྟ་ཅི་སྨོས།
དགེ་ལེགས་ཀྱི་འགྲོ་བ་ཙམ་ཡང་མེད་དེ། རང་གཞན་གཉིས་ཀ་ལྟ་བ་ལས་ཉམས་པར་བྱས་པའི་ཕྱིར། གཏི་མུག་ནི་ཉེ་བར་མཚོན་པས་ཏེ། གཞན་ལ་སྟོང་པ་ཉིད་ཉན་པ་ལ་ཕྲག་དོག་དང་། རང་ཉིད་ཀྱིས་ཆོས་ལ་སེར་སྣ་དང་། ལེ་ལོ་དང་། འཚོ་བ་མེད་པ་སོགས་ཀྱི་འཇིགས་པ་དང་། ཉན་པ་པོ་ལ་སྡང་བ་སོགས་ཀྱི་སྒོ་ནས་སྣོད་ལྡན་ལ་སྟོང་པ་ཉིད་མི་བཤད་པ་ཡང་ལྟ་བའི་གེགས་བྱེད་པ་ཡིན་ནོ། ། དེའི་ཤེས་བྱེད་ཀྱི་ལུང་འགོད་པ་ནི། བཅོམ་ལྡན་འདས་ཀྱིས།
ཚུལ་ཁྲིམས་ལས་ཉམས་པ་ནི་སླའི། ལྟ་བ་ལས་ཉམས་པ་ནི་ཅིས་ཀྱང་སླ་བ་མིན་ནོ་ཞེས་གསུངས་པ་ཡང་འཐད་པ་དང་བཅས་པ་ཉིད་ཡིན་ཏེ། ལྟ་བས་མ་ཟིན་པའི་ཚུལ་ཁྲིམས་ཕུན་སུམ་ཚོགས་པ་དང་། དེ་ཉམས་པ་ཉིད་ཀྱིས་ནི་བདེ་འགྲོ་དང་ངན་འགྲོ་ཙམ་གྱི་རྣམ་སྨིན་འཕེན་ལ། ལྟ་བ་ཕུན་སུམ་ཚོགས་པས་ནི་གོ་འཕང་མཆོག་ཐར་པ་ཐོབ་པར་བྱེད་པའི་ཕྱིར་དང་། ཚུལ་ཁྲིམས་ཉམས་པའི་ཉེས་དམིགས་དེས། ལྟ་བ་ཉམས་པའི་ཉེས་དམིགས་དེའི་བརྒྱའི་ཆར་ཡང་མི་ཕོད་པའི་ཕྱིར། དེ་ལྟ་ན་མཁས་པས་དེ་ཁོ་ན་ཉིད་ལ་ལྟ་བ་འདི་མི་ཉམས་པར་བྱ་བའི་ཕྱིར་འབད་པར་བྱའོ། ། ལྔ་པ་ནི། དེ་ཉིད་ཀྱི་ཕྱིར་སྣོད་མིན་པ་ལ་བདག་མེད་པའི་ལྟ་བ་འདི་བསྟན་པར་བྱ་བ་མིན་ཏེ།
བདག་ཏུ་འཛིན་པས་མངོན་པར་ཞེན་པ་དམ་པ་མིན་པའི་ཆོས་ལ་བརྟེན་པ་དམ་པ་མིན་པའི་མི་ལ་བདག་མེད་བསྟན་པ་ལས་བདག་འཛིན་བསྟན་པ་ཉིད་མཆོག་ཉིད་ཡིན་ཏེ། དེ་བསྟན་པས་སྐྱེ་བ་སྔ་ཕྱིར་འཇུག་པའི་བདག་ཡོད་པར་མཐོང་ནས་ལས་འབྲས་ལ་བླང་དོར་བྱེད་པས་བདེ་འགྲོར་འགྲོ་བའི་ཕྱིར། བདག་མེད་སྟོན་པ་ནི་མཆོག་མིན་ཏེ། སྟོང་པ་ཉིད་ལ་གཡང་ས་ལྟ་བུར་མཐོང་ནས་དེ་སྤོང་བའམ། ལོག་ལྟ་ཅན་དུ་གྱུར་ནས་ངན་འགྲོར་ལྟུང་བའི་ཕྱིར་རོ། ། དེའི་ཕྱིར། བདག་མེད་བསྟན་པས་དམ་པ་མིན་པ་གཅིག་ནི་ངན་འགྲོ་ཉིད་དུ་འགྲོ་ལ་ཐ་མལ་པ་ནི་དམན་པ་དེ་མིན་པ་མཆོག་ནི་ཞི་བ་མྱ་ངན་ལས་འདས་པའི་མཐར་ཐུག་པར་འགྲོ་བར་འགྱུར་ཏེ། སྟོང་པ་ཉིད་མཐོང་བས་ཐམས་ཅད་ལ་ཆགས་པ་བཅོམ་པས་སོ། ། དྲུག་པ་ནི། དམ་པ་དང་དམ་པ་མིན་པ་ལ་བསྟན་པར་བྱ་བ་དང་བྱ་བ་མིན་པའི་བདག་མེད་པ་ཞེས་བྱ་བ་འདི་ཅི་ཞིག་ཅེ་ན།
བདག་མེད་ཅེས་བྱ་བའི་རྐང་པ་ཐ་མ། རྐང་པ་དང་པོ་གསུམ་རེ་རེ་ཡི་མཐར་སྦྱར་ཏེ། དེ་ལ་བདག་ནི། རང་གི་ངོ་བོ་གཞན་ལ་རག་མ་ལས་པའི་རང་བཞིན་ཏེ། དེ་གང་ཟག་དང་ཆོས་ཀྱི་སྟེང་དུ་གྲུབ་པ་ནི། གང་ཟག་དང་ཆོས་ཀྱི་བདག་གོ ། དེ་མེད་པ་ནི། བདག་མེད་པ་སྟེ། དེ་ནི་ཆོས་དང་གང་ཟག་གི་དབྱེ་བས་ཆོས་དང་གང་ཟག་བདག་མེད་གཉིས་སོ། ། དེ་ལ་གང་ཟག་ནི་ཕུང་པོ་དག་ལ་རྣམ་པ་ལྔས་བཙལ་ན་མི་སྲིད་ཅིང་།
མ་བརྟགས་པའི་ངོ་བོར་ཕུང་པོ་དག་ལ་བརྟེན་ནས་བརྟགས་པ་ཡིན་ལ། ཆོས་ནི་ཕུང་ཁམས་སྐྱེ་མཆེད་ཀྱི་ཆོས་རྣམས་སོ། ། དེ་འདྲའི་ཆོས་དང་གང་ཟག་གཉིས་ཀྱང་རང་གི་ངོ་བོ་གཞན་ལ་རག་མ་ལས་པའི་རང་བཞིན་དུ་ཡོད་པ་མིན་ཏེ། རྒྱུ་དང་རྐྱེན་ལ་རག་ལས་ཏེ་སྐྱེ་བའི་ཕྱིར་དང་། བརྟེན་ནས་བརྟགས་པའི་ཕྱིར། དེས་ན་རིགས་པའི་སྟོབས་ཀྱིས་གང་ཟག་དང་ཆོས་ཀྱི་བདག་མེད་པ་ངེས་པའི་ལྟ་བ་ནི་ཞི་བ་མྱ་ངན་ལས་འདས་པར་འཇུག་པའི་སྒོ་ཡིན་གྱི་དེ་ལས་གཞན་པའི་སྒོ་གཉིས་པ་ཡོད་པ་མིན་ཏེ། ཆགས་པ་ཐམས་ཅད་ཟད་པ་ནི་ཐར་པ་ཐོབ་པའི་རྒྱུ་ཡིན་ལ། ལྟ་བ་དེས་ཆགས་པ་ཐམས་ཅད་ཟད་པར་བྱེད་ནུས་ཀྱི་དེ་ལས་མ་གཏོགས་པའི་ཆགས་པ་ཟད་པའི་རྒྱུ་ཡོད་པ་མིན་པའི་ཕྱིར། མཚན་མེད་སྨོན་མེད་སོགས་ཀྱི་ལམ་གཞན་ནི། ལྟ་བ་དེའི་ཐབས་ཡིན་པས་གཙོ་བོ་མིན་པས་དེ་ཁོ་ན་གཙོ་བོ་ཡིན་ནོ། །
བདག་ཏུ་ལྟ་བ་ལ་སོགས་པའི་ལྟ་བ་ངན་པ་རྣམས་འཇིག་པར་བྱེད་པ་ཡང་ཡིན་ཏེ། དངོས་པོ་མཐའ་དག་རང་བཞིན་གྱིས་མེད་པར་དམིགས་པའི་ཕྱིར། ལྟ་བ་དེའི་ཡུལ་དུ་གྱུར་པའི་བདག་མེད་ནི་ཉན་རང་དང་བླ་ན་མེད་པའི་སངས་རྒྱས་སམ་དུས་གསུམ་གྱི་སངས་རྒྱས་ཀུན་ཀྱི་ཡུམ་ཞེས་བྱ་སྟེ། དེ་དག་ནི་སྟོང་པ་ཉིད་རྟོགས་པའི་ཡུམ་འདི་ལ་བརྟེན་ནས་ཐར་པ་དང་ཐམས་ཅད་མཁྱེན་པར་གཤེགས་པ་དང་། གཤེགས་པར་འགྱུར་བའི་ཕྱིར། བདུན་པ་ལ། དམན་པ་ལ་བསྟན་པའི་སྐྱོན། དམ་པ་ལ་བསྟན་པའི་ཕན་ཡོན་གཉིས་ཀྱི། དང་པོ་ནི། བདག་མེད་པ་འདི་ནི་དམ་པས་སྐྱེ་བོ་སྣོད་མིན་པ་དག་ལ་བསྟན་པར་བྱ་བ་མིན་ཏེ།
སྟོང་པ་ཉིད་ཀྱི་ཆོས་འདིའི་མིང་ཙམ་ལས་ཀྱང་སྐྱེ་བོ་དམ་པ་མིན་པ་མོས་པ་དམན་པ་དག་འཇིགས་པ་སྐྱེ་བའི་ཕྱིར་ཏེ། ཆོས་འདི་ནི་ཟབ་ཅིང་གཏིང་དཔག་དཀའ་བའི་ཕྱིར་དང་། བདག་མེད་པའི་ལྟ་བ་ནི་དམ་པ་མིན་པའི་ལྟ་བ་སུན་འབྱིན་པར་བྱེད་པའི་སྒོ་ནས་སྟོབས་དང་ལྡན་པའི་ཕྱིར། ཁྱབ་པ་ཡོད། རང་གི་གནོད་བྱ་སྟོབས་ཞན་པ་ལ་འཇིགས་པ་མི་སྐྱེད་པའི་གཉེན་པོ་སྟོབས་ལྡན་ཞེས་བྱ་བ་གང་ཞིག་མཐོང་སྟེ་ཅུང་ཟད་ཀྱང་མེད་པའི་ཕྱིར། གལ་ཏེ་དམན་པ་ལ་འཇིགས་པ་སྐྱེད་པས་བསྟན་པར་མི་བྱ་ཞེས་གང་སྨྲས་པ་དེ་མི་འཐད་དེ། ལྟ་བ་ངན་པ་ཐམས་ཅད་འཇོམས་པའི་རྒྱུ་མཚན་གྱིས་འདི་བསྟན་པར་བྱ་བ་ཡིན་ཞེ་ན། དེ་བཞིན་གཤེགས་པ་རྣམས་ཀྱིས་སྟོང་པ་ཉིད་ཀྱི་ཆོས་འདི་རྩོད་པ་དོན་དུ་གཉེར་ཞིང་། གཞན་གྱི་གཞུང་ཕམ་པར་བྱ་བའི་ཕྱིར་དུ་གསུངས་པ་མིན་ཏེ། རྣམ་པར་ཐར་པའི་སྒོ་ཉིད་དུ་བསྟན་པའི་ཕྱིར་རོ། །
དེ་ལྟ་ནའང་བདག་མེད་པའི་ལྟ་བ་འདིས་གཞན་བདག་ཏུ་སྨྲ་བ་རྣམས་སྲེག་སྟེ་ཉོན་མོངས་པའི་འཆིང་བ་ཐམས་ཅད་བསྲེག་པའི་བདག་ཉིད་ཅན་ཡིན་པའི་ཕྱིར། དཔེར་ན། བསྲེག་པའི་རང་བཞིན་ཡིན་པས་བཙོ་བ་སོགས་ཀྱི་ཆེད་དུ་བླངས་པའི་མེ་ཡིས་བུད་ཤིང་བསྲེག་པ་བཞིན་ནོ། གཉིས་པ་ནི། འོ་ན་ཇི་ལྟར་གཞན་སྨྲ་རྣམས་བསྲེག་ཅེ་ན། དད་པ་ཅན་གྱི་གང་ཟག་གང་གིས་སྟོང་པ་ཉིད་ཀྱི་ཆོས་འདི་ཤེས་པར་གྱུར་པ་དེ་ནི་དེ་ལས་གཞན་པའི་ལྟ་བ་དག་ལ་མི་དགའ་སྟེ། དེ་ཁོ་ན་ཉིད་ཀྱི་བདུད་རྩིའི་རོ་མྱང་བ་ན་དེ་ལས་གཞན་པའི་ལྟ་བའི་རོ་ལ་མནོག་མེད་ཅིང་སྙིང་པོ་མེད་པར་བྱེད་པའི་ཕྱིར་རོ། ། སློབ་དཔོན་འཕགས་པ་ཉིད་དམ་པའི་ཆོས་ཀྱི་བདུད་རྩི་རོ་མྱང་བ་ལྟ་བུར་གྱུར་ཏེ། བློ་དང་ལྡན་པ་ཡིད་ཆེས་པར་བྱེད་པའི་ཚིག་གསུངས་པ་ནི། རྒྱུ་མཚན་དེས་ན་འཕགས་པ་ལྷ་བདག་ལ་སྟོང་པ་ཉིད་ཀྱི་ཆོས་འདི་ནི་ལྟ་བ་ངན་པ་རྣམས་འཇིག་པའི་སྒོ་དང་འདྲ་བར་སྣང་སྟེ།
སྟོང་པ་ཉིད་རྟོགས་པའི་རྒྱུད་ལ་ལྟ་བ་ངན་པ་རྣམས་སླར་མི་སྐྱེ་བའི་ཚུལ་གྱིས་འཇིག་པར་མཐོང་བའི་ཕྱིར། ཅིའི་ཕྱིར་སྒོ་དང་འདྲ་ཞེས་སྨོས་ཞེ་ན། སྟོང་པ་ཉིད་འདི་ནི་ལྟ་བའི་དམིགས་པ་ཡིན་པས་གང་གི་ཡང་འཇིག་པའི་རྒྱུར་མ་སོང་བའི་ཕྱིར། འདྲ་བ་ཡིན་གྱི་སྒོ་དངོས་ནི་མིན་པའི་ཕྱིར། ཅི་སྟེ་འཕགས་པ་རྣམས་ལ་ཡང་སྟོང་པ་ཉིད་འདི་སྐྲག་པའི་རྒྱུར་མི་འགྱུར་ཞེ་ན། དེ་ཁོ་ན་ཉིད་དུ་བདག་མེད་དོ་སྙམ་དུ་དེ་ལྟར་གང་ཟག་གང་ལ་དགོངས་པ་སྟེ། བསམ་པ་གནས་པའི་འཕགས་པ་དེ་ནི་བདག་མེད་པར་མཐོང་བས་འཇིགས་པར་ག་ལ་འགྱུར་ཏེ་མི་འགྱུར་ཏེ། འཇིགས་པའི་རྒྱུ་བདག་ཡོད་པ་ལ་དགའ་བ་མེད་པའི་ཕྱིར། དེའི་ཕྱིར་གཉིས་ལ་མི་སྤྱོད་ཅིང་རྩོད་པ་མེད་པ་འདི་ནི་ཐར་པའི་གྲོང་ཁྱེར་དུ་འཇུག་བའི་རྒྱུ་ཡིན་པས་འཇིགས་པའི་རྒྱུ་མིན་ནོ། ། གཞན་དོན་ལ་འཇུག་རིགས་པ་ནི།
མུ་སྟེགས་ཅན་རྣམས་ནི་འགྲོ་བ་རྣམས་ཀྱི་དོན་མིན་པའི་འཁོར་བའི་སྡུག་བསྔལ་མུ་མཐའ་མེད་པའི་ས་བོན་ཏེ་རྒྱུར་གྱུར་པ་ཡིན་ཏེ། སྐྱེ་བོ་མཐའ་དག་སྡུག་བསྔལ་མཐའ་ཡས་པའི་རྒྱུ་དངོས་པོར་ལྟ་བ་ལ་སྦྱོར་བའི་ཕྱིར་རོ། ། དེས་ན་བྱང་ཆུབ་སེམས་དཔའི་རིགས་ཅན་རྣམས་ཀྱིས་མུ་སྟེགས་ཅན་མང་པོ་དེ་དག་མཐོང་ནས་ཆོས་འདོད་པའི་སྐྱེ་བོ་ལ་ཅི་ནས་ཀྱང་དེ་དག་གི་དབང་དུ་མི་འགྱུར་བར་རང་བཞིན་མེད་པའི་ལམ་ཉེ་བར་བསྟན་པའི་སྒོ་ནས་སྙིང་བརྩེ་བར་སུ་ཞིག་གི་མི་འགྱུར་ཏེ། སྙིང་བརྩེ་བར་བྱ་དགོས་ཏེ། དེ་དག་གི་དབང་དུ་སོང་ན་ལམ་བཟང་པོ་ནས་བཀུག་སྟེ། ལྟ་བ་ངན་པའི་ཚང་ཚིང་དུ་བཅུག་ནས་ཐར་པ་ཆ་མཐུན་གྱི་དགེ་བའི་སྲོག་གི་དབང་པོ་གཅོད་པའི་སྒོ་ནས་ཉི་མ་རེ་རེ་བཞིན་གསོད་པར་བྱེད་པའི་ཕྱིར་རོ། ། གཉིས་པ་ལ། ཆོས་ལ་ཕྲ་རགས་ཀྱི་དབྱེ་བ། སླར་ཡང་འཇུག་བྱ་མིན་པ། འཇུག་བྱ་ངོས་བཟུང་བ་དང་གསུམ་གྱི།
དང་པོ་ནི། ཡང་ཅིའི་ཕྱིར་ཐར་པ་འདོད་པ་རྣམས་ཕལ་ཆེར་བདེ་བར་གཤེགས་པའི་ལུགས་ཀྱི་རྗེས་སུ་མི་འབྲང་བར་མུ་སྟེགས་ཀྱི་ལུགས་ཀྱི་རྗེས་སུ་འབྲང་ཞེ་ན། དེ་ལ་རྒྱུ་མཚན་མེད་པ་མིན་ཏེ། ཐུབ་པའི་གཞུང་ལུགས་ནི་ཕྲ་བས་རྟོགས་དཀའ་ལ། མུ་སྟེགས་པ་རྣམས་ཀྱི་གཞུང་ལུགས་ནི་རང་བཞིན་ངན་ཞིང་རྟོགས་སླ་བའི་ཕྱིར་རོ། ། ཤཱཀྱའི་ཆོས་ཀྱི་གཙོ་བོ་ཐར་པའི་ལམ་ནི་མཉམ་པར་བཞག་པའི་ཡིད་ཁོ་ནས་བཟུང་བར་བྱ་བ་ཡིན་པའི་ཕྱིར་དང་། གོས་མེད་གཅེར་བུ་པ་དང་། བྲམ་ཟེ་རྣམས་ཀྱི་ཆོས་ནི་མིག་དང་རྣ་བ་ཡིས་འཛིན་པ་དེའི་ཕྱིར་ཏེ། བྲམ་ཟེ་རྣམས་ནི་རིག་བྱེད་འདོན་པ་སྙིང་པོར་བྱེད་ཅིང་། དེ་ཡང་རྣ་བའི་སྤྱོད་ཡུལ་ཡིན་པའི་ཕྱིར་དང་།
གཅེར་བུ་པ་རྣམས་ནི་གཙང་སྦྲ་དང་བྲལ་ཞིང་ལུས་གཅེར་བུ་གྲང་བ་དང་། རླུང་དང་། ཉི་མ་དང་། སྐྲ་འབལ་བ་ལ་སོགས་པའི་དཀའ་ཐུབ་ཀྱི་སྡུག་བསྔལ་གྱི་གཞིར་གྱུར་ཅིང་། དེ་ཡང་མིག་གིས་མཐོང་བས་གོ་བར་བྱ་བ་ཡིན་པའི་ཕྱིར། གཉིས་པ་ནི། གལ་ཏེ་རྟོགས་སླ་བས་འཇིག་རྟེན་ཕྱི་རོལ་པ་ལ་རྟེན་ནས་འཇུག་པ་འོ་ན་བསྟན་པ་འདིར་ཡང་དེ་ལྟར་དུ་རྗེས་སུ་འཇུག་གོ་ཞེ་ན། ཕྱི་རོལ་པའི་བྱ་བའི་རྗེས་སུ་མི་བསྒྲུབ་སྟེ། འདི་ལྟར། བྲམ་ཟེ་རྣམས་ནི་རྙེད་བཀུར་འདོད་པས་ཕལ་ཆེར་བཟླས་བརྗོད་དང་འགྱོད་ཚངས་སོགས་ལུས་ངག་གི་སྤྱོད་པ་ཕྱིར་མཆོད་པ་ཉིད་ཆོས་སུ་བརྗོད་པའི་ཕྱིར་དང་།
དེ་ཡང་ཐར་པ་འདོད་པ་རྣམས་ཀྱི་བྱ་བ་མིན་ཏེ། ཉོན་མོངས་པ་འཕེལ་བའི་རྒྱུ་ཡིན་པས་འཁོར་བའི་རྗེས་སུ་མཐུན་པའི་ཕྱིར། ཇི་ལྟར་ཐར་པའི་བར་དུ་གཅོད་པར་བྱེད་པ་ཡིན་པས་བྲམ་ཟེའི་ཆོས་ཀྱི་རྗེས་སུ་འཇུག་པར་བྱ་བ་མིན་པ་དེ་བཞིན་དུ་གཅེར་བུ་པ་རྣམས་ཀྱི་རྗེས་སུ་ཡང་འཇུག་པར་བྱ་བ་མིན་ཏེ། དེ་དག་གི་ཆོས་ནི་ཕལ་ཆེར་རང་ཉིད་བླུན་པོ་ཉིད་དུ་བྱེད་པའི་རྒྱུ་ཡིན་པའི་ཕྱིར། དེའི་ཕྱིར། འཇིག་རྟེན་ཕལ་ཆེར་རིགས་པ་བླངས་པས་ཏེ་རིག་བྱེད་འདོན་པ་གཙོ་བོར་བྱེད་པ་ལས་བྲམ་ཟེ་རྣམས་ལ་གུས་པ་སྐྱེ་སྟེ། བྲམ་ཟེ་རྣམས་ནི་ལུས་ངག་གི་སྤྱོད་པ་ཕྱིར་འཆོས་པ་ཕལ་ཆེ་བའི་ཕྱིར་རོ། ། བྲམ་ཟེ་ལ་གུས་པ་སྐྱེ་བ་ཇི་ལྟ་བ་དེ་བཞིན་དུ་དཀའ་ཐུབ་ཅན་གདུངས་པའི་ཉོན་མོངས་པ་བླངས་པ་ལས་གཅེར་བུ་པ་ལ་བརྩེ་བ་སྐྱེ་བར་འགྱུར་ཏེ། དེ་རྣམས་སྡུག་བསྔལ་གྱིས་གདུང་བར་མཐོང་བའི་ཕྱིར། ཅིའི་ཕྱིར་དེ་དག་ཆོས་སུ་མི་འགྱུར་ཞེ་ན།
གཅེར་བུ་པ་ལུས་དཀའ་ཐུབ་ཀྱི་སྡུག་བསྔལ་གྱི་གདུང་བ་ནི་དམ་པའི་ཆོས་སུ་འགྱུར་བ་མི་སྲིད་དེ། ཉེ་བར་སྤྱད་པའི་ལས་ཀྱི་རྣམ་སྨིན་ཡིན་པའི་ཕྱིར། དེས་ཇི་ལྟ་བ་དེ་བཞིན་དུ་བྲམ་ཟེའི་སྐྱེ་བ་ཡང་དམ་པའི་ཆོས་སུ་འགྱུར་བ་མིན་ཏེ། ལས་ཀྱི་རྣམ་སྨིན་ཡིན་པའི་ཕྱིར་རོ། ། དཔེར་ན་མིག་ལ་སོགས་པ་བཞིན་ནོ། ། གསུམ་པ་ནི། དམ་པའི་ཆོས་ཀྱི་རང་བཞིན་གང་ཡིན་ཞེ་ན། བསྟན་པ་འདིར་དམ་པའི་ཆོས་མདོར་བསྡུ་ན། མཐོ་རིས་དང་ཐར་པའི་རྒྱུ་རྣམ་པ་གཉིས་ཏེ། འཇིག་རྟེན་པའི་ཡང་དག་པའི་ལྟ་བས་ཀུན་ནས་བསླངས་པའི་མི་འཚེ་བ་སྟེ།
འཚེ་བ་དང་བྲལ་བའི་དགེ་བའི་ལས་ལམ་བཅུ་ནི་མཐོ་རིས་ཀྱི་རྒྱུར་གྱུར་པའི་ཆོས་ཏེ། མཐོ་རིས་ཀྱི་ལུས་དང་ལོངས་སྤྱོད་འཕེན་པ་དང་རྫོགས་པར་བྱེད་པའི་ཕྱིར་རོ། ། སྟོང་པ་ཉིད་རྟོགས་པའི་ལམ་ནི་མྱ་ངན་ལས་འདས་པའི་རྒྱུ་སྟེ། འཁོར་བའི་སྡུག་བསྔལ་མཐའ་དག་ལྡོག་པར་བྱེད་པའི་རྒྱུ་ཡིན་པའི་ཕྱིར། དེ་ལྟར་ན་དེ་བཞིན་གཤེགས་པས་མི་འཚེ་བ་དང་། མྱ་ངན་ལས་འདས་པའི་རྒྱུ་སྟོང་པ་ཉིད་རྟོགས་པའི་ལྟ་བ་གཉིས་གསུངས་སོ། ། གསུམ་པ་ནི། ཅིའི་ཕྱིར། ཕྱི་རོལ་པ་འདི་དག་དེ་བཞིན་གཤེགས་པའི་བསྟན་པ་འདི་མཐོང་བཞིན་དུ་ཡང་ཆོས་གཉིས་པོ་འདི་ལ་མི་གུས་ཞེ་ན། རང་གི་ཕྱོགས་ལ་ཆགས་པ་ཐོག་མ་མེད་པ་ནས་གོམས་པས་དེ་ལ་ཤིན་ཏུ་སྡུག་པ་སྐྱེ་བར་འགྱུར་ཞིང་།
དེ་ལས་ལྡོག་པར་བྱེད་པའི་རྒྱུ་གཞན་གྱི་ཕྱོགས་ལ་གང་གིས་ལྡོག་པར་འགྱུར་ཏེ། སྡུག་པར་མི་འགྱུར་བའི་ཕྱིར། དཔེར་ན། འཇིག་རྟེན་ཐམས་ཅད་ལ་རང་གི་སྐྱེ་ས་ཤིན་ཏུ་སྡུག་པར་སྣང་བས་འབྱོར་པའི་ཚོགས་དང་ལྡན་པའི་ཡུལ་གཞན་ལ་མི་བསྟེན་པ་བཞིན་ནོ། ། བཞི་པ་ནི། དེ་ལྟར་རང་ཕྱོགས་ལ་ཆགས་པ་ནི་དོན་ཆེན་པོ་ལས་ཉམས་པའི་རྒྱུ་ཡིན་པས་བློ་དང་ལྡན་པས་ཕྱོགས་ལྷུང་མེད་པར་བྱས་ཏེ་རིགས་པའི་དོན་ནི་གཞན་གྱི་ཕྱོགས་ལས་ཀྱང་བདག་བདེ་ལེགས་སུ་འདོད་པས་བླང་བར་བྱས་ཏེ། རིགས་པ་ནི་ཐམས་ཅད་ཀྱི་ཐུན་མོང་བ་ཡིན་པའི་ཕྱིར། དཔེར་ན། ཉི་མ་ནི་ས་སྟེང་གི་མིག་དང་ལྡན་པ་ཀུན་གྱི་སྤྱི་མཐུན་མ་ཡིན་ནམ་སྟེ་ཡིན་པ་བཞིན་ནོ། ། གཉིས་པ་ནི།
རྣལ་འབྱོར་སྤྱོད་པ་བཞི་བརྒྱ་པ་ལས་ལྟ་བ་དགག་པ་བསྒོམ་པ་བསྟན་པ་སྟེ་རབ་ཏུ་བྱེད་པ་བཅུ་གཉིས་པའི་ཚིག་དོན་བཤད་ཟིན་ཏོ།། ༈ །།ལྔ་པ་དབང་དོན་དགག་པ་ལ། རབ་བྱེད་ཀྱི་གཞུང་བཤད་པ་དང་། རབ་བྱེད་ཀྱི་མཚན་བསྟན་པ་གཉིས་ཀྱི། དང་པོ་ནི། འོ་ན་བློ་དང་ལྡན་པས་བླང་བར་བྱ་བའི་རིགས་པའི་དོན་དེའང་གང་ཞེ་ན། དངོས་པོ་ཐམས་ཅད་རང་བཞིན་གྱིས་བདག་མེད་པར་མཐོང་བའོ། ། དངོས་པོ་ཐམས་ཅད་རང་བཞིན་གྱིས་མེད་པ་མི་རིགས་ཏེ། བུམ་པ་ལ་སོགས་པའི་དངོས་པོ་ཐམས་ཅད་མངོན་སུམ་ཡིན་པའི་ཕྱིར་རོ་ཞེ་ན། དེ་དགག་པ་ལ།
དབང་དོན་རང་བཞིན་གྱིས་གྲུབ་པ་དགག དེ་གཉིས་རང་བཞིན་གྱིས་ཡོད་པའི་སྒྲུབ་བྱེད་དགག རང་བཞིན་མེད་ཀྱང་དེར་སྣང་བ་དཔེའི་སྒོ་ནས་བསྟན་པ་དང་གསུམ་གྱི། དང་པོ་ལ། ཡུལ་དང་། ཡུལ་ཅན་ངོ་བོས་གྲུབ་པ་དགག་པ་གཉིས་ཀྱི། དང་པོ་ལ། ཚོགས་པ་མངོན་སུམ་ཡིན་པ་དགག ཚོགས་པ་ཅན་མངོན་སུམ་ཡིན་པ་དགག་པ་གཉིས་ཀྱི། དང་པོ་ལ།
གཟུགས་མཐོང་བའི་སྒོ་ནས་བུམ་པ་མངོན་སུམ་ཡིན་པ་དགག རིགས་པ་དེ་གཞན་ལ་སྦྱར་བ་དང་གཉིས་ཀྱི། དང་པོ་ནི། འདིར། རང་གི་སྡེ་པ་དངོས་པོ་སྨྲ་བ་དག མངོན་སུམ་གྱི་སྒྲ་དོན་ལ། ཨག་ཀྵ་ནི་དབང་པོ། གོང་དུ་བཞག་པའི་ཉེར་སྒྱུར་པྲ་ཏི་ནི་བཟློས་པ་སྟེ། པྲ་ཏིའི་ཨི་ནི། ཨིའི་ཡི་གེ་འདྲ་བའི་ཡི་གེ་མིན་པ་ལ་ཡའོ་ཞེས་པས།
ཕ་རོལ་གྱི་ཨ་མཐོང་བ་ལས་ཡ་རུ་འགྱུར་ལ། གསལ་བྱེད་དབྱངས་མེད་ཕ་རོལ་གྱི་ཡི་གེར་དྲངས་པས་པྲ་ཏྱ་ཀྵ་ཞེས་པ་དབང་པོ་སོ་སོ་ལ་བརྟེན་པའི་དོན་གྱིས་མངོན་སུམ་མོ། ། འཇུག་པའི་གཞི་ལ་གཟུགས་ལ་སོགས་པའི་སྐྱེ་མཆེད་རྣམས་མངོན་སུམ་གྱི་ཡུལ་ཡིན་པས་ཡུལ་ཅན་གྱི་མིང་གིས་ཉེ་བར་བཏགས་ཏེ་མངོན་སུམ་ཞེས་བྱ་ལ། བུམ་པ་ལ་སོགས་པའི་ཚོགས་པ་རྣམས་ནི་མངོན་སུམ་གྱི་ཡུལ་དེ་རྣམས་ལ་ཉེ་བར་བཏགས་པ་ཙམ་ཡིན་པས། རྒྱུད་ནས་མངོན་སུམ་གྱི་མིང་གིས་བཏགས་པ་ཙམ་ཡིན་གྱི། དངོས་སུ་ནི་མངོན་སུམ་གྱིས་མིང་གི་འདོགས་པའི་རྒྱུ་མཚན་མ་ཚང་བས་དངོས་སྒྲ་འཇུག་པའི་ཡུལ་ནི་ཤེས་པ་ཁོ་ན་ཡིན་ནོ། ། དབང་ཤེས་སྐད་ཅིག་མ་གཅིག་ལ་བཟློས་པའི་དོན་མེད་པས་མངོན་སུམ་མ་ཡིན་པར་ཡང་མི་འགྱུར་ཏེ། དབང་པོའི་རྡུལ་རྣམས་ནི་ཟླ་མེད་པར་རེ་རེ་བཞིན་དུ་ཤེས་པའི་རྟེན་མིན་པས་བསགས་པ་ལ་ལྟོས་ལ་བསགས་པའི་དབང་པོའི་རྡུལ་ནི་རེ་རེ་བཞིན་ཡང་ཤེས་པའི་རྟེན་བྱེད་པའི་ཕྱིར་དང་། བསགས་པའི་ཡུལ་དབང་གི་རྡུལ་རེ་རེ་ཡང་། རྣམ་ཤེས་ཀྱི་རྟེན་དང་གཟུང་དོན་ཡིན་ཡང་རབ་རིབ་ཅན་ལ་སྐྲ་རེ་རེ་ནས་མི་སྣང་བ་ལྟར་སོ་སོར་མ་མཐོང་བར་ཟད་དེ།
རང་རིག་པ་སོགས་ལ་སྒྲ་བཤད་དུ་མེད་པས་མངོན་སུམ་མིན་པར་ཡང་མི་འགྱུར་ཏེ། དེའི་སྒྲ་འཇུག་པ་ལ་བཤད་དུ་ཡོད་པས་མ་ཁྱབ་པས་སོ། ། ཞེས་ཟེར་རོ། ། དེ་ནི་མི་རིགས་ཏེ། བསགས་པའི་དབང་པོའི་རྡུལ་དབང་ཤེས་སྐྱེད་ནུས་སུ་ངོ་བོ་ཉིད་ཀྱིས་གྲུབ་ན། མ་བསགས་པའི་དབང་རྡུལ་རེ་རེ་ལའང་ནུས་པ་གྲུབ་དགོས་པས་བཟློག་པའི་དོན་མེད་པ་དང་། དཔེ་དང་དོན་ཡང་མཚུངས་པ་མ་ཡིན་ཏེ། མིག་མ་བསླད་པས་སྐྲ་རེ་རེ་ནས་མཐོང་བ་ལྟར། བསགས་པའི་ཡུལ་དབང་གི་ཡུལ་རེ་རེ་བཞིན་དུ་རྟེན་དང་ཡུལ་ཡིན་པར་ཚད་མས་གྲུབ་པའི་ཕྱིར་རོ། ། བུམ་པ་ལ་སོགས་པའི་ཡུལ་ལ་མངོན་སུམ་ཉིད་དུ་འཇིག་རྟེན་ན་ཆེས་གྲགས་ཤིང་དེ་ལྟར་དུ་ཁས་ལེན་པ་ལ་ཐ་སྙད་པའི་ཚད་མས་གནོད་པ་མེད་པའི་ཕྱིར་དང་།
ཟླ་བ་ཚེས་པ་ལ་བལྟ་བ་ལྟ་བུ་དབང་པོ་དུ་མའི་ཡུལ་ཡིན་པས་སྒྲའི་དོན་ཡང་ཚང་བའི་ཕྱིར་རོ། ། དེས་ན་ཡུལ་ཉིད་མངོན་སུམ་ཡིན་ལ། དེ་ཡང་བུམ་པ་ནི། རང་གི་ཡན་ལག་རྡུལ་རྫས་བརྒྱད་རྣམ་པ་ལྔར་བཙལ་བ་ན་མི་དམིགས་ཤིང་། མ་བརྟགས་པའི་དོན་དེ་རྣམས་ལ་བརྟེན་ནས་སྦྲང་རྩི་དང་། ཆུ་དང་། འོ་མ་འཆུ་ཞིང་འཛིན་པར་ནུས་པ། མཐོང་བའི་མིག་གི་ཤེས་པས་གོ་བར་བྱ་བ་ཡིན་པས་འཇིག་རྟེན་གྱི་མངོན་སུམ་ཉིད་དུ་རྣམ་པར་བཞག་གོ ། དེ་ཁོ་ནར་ནི་དེ་ཉིད་མངོན་སུམ་མིན་ཏེ། གལ་ཏེ་ཡིན་ན་གཟུགས་མཐོང་བའི་ཚེ་བུམ་པ་མཐོང་བར་འཇོག་དགོས་ཤིང་།
དེ་ཡང་མི་རིགས་པའི་ཕྱིར་ཏེ། བུམ་པ་ནི་རྡུལ་རྫས་བརྒྱད་ཀྱི་ཆ་ལ་བཏགས་པའི་ཕྱིར་དང་། དེའི་ཚེ་བུམ་པའི་གདགས་གཞི་ཐམས་ཅད་མཐོང་བར་མི་འགྱུར་བའི་ཕྱིར་རོ། ། དེས་ན་དེ་ཁོ་ན་ཉིད་དུ་བུམ་པ་མངོན་སུམ་ཡིན་ཞེས་དེ་ཉིད་རིག་པ་སུ་ཞིག་གིས་སྨྲ་བར་བྱེད་དེ་སྨྲ་བར་མི་བྱེད། དེ་ཁོ་ནར་བུམ་པ་མངོན་སུམ་དུ་མ་གྲུབ་པའི་ཕྱིར། གཉིས་པ་ནི། བློ་མཆོག་དང་ལྡན་པས་དྲི། རོ། ། རེག་བྱ་སོགས་ཡུལ་དུ་བྱེད་པས་ཙན་དན་སོགས་མངོན་སུམ་ཡིན་ཞེས་པ་དེ་ཡང་བཤད་མ་ཐག་པའི་རྣམ་པར་དཔྱད་པ་འདི་ཉིད་ཀྱིས་སོ་སོར་དགག་པར་བྱ་བ་ཡིན་ཏེ། ཇི་ལྟར་ཞེ་ན།
དྲི་ཚོར་ཚེ་ན་ཙན་དན་ནི། ། ཐམས་ཅད་ཁོ་ན་ཚོར་མི་འགྱུར། ། ཙན་དན་མངོན་སུམ་ཞེས་བྱ་བ། ། དེ་ཉིད་རིག་པ་སུ་ཞིག་སྨྲ། ། ཞེས་དང་། རོ་མྱང་བས་ནི་བུ་རམ་ནི། ། ཐམས་ཅད་ཁོ་ན་མྱོང་མི་འགྱུར། ། བུ་རམ་མངོན་སུམ་ཞེས་བྱ་བའང་། ། དེ་ཉིད་རིག་པ་སུ་ཞིག་སྨྲ། ། ཞེས་དང་།
རེག་བྱ་རེག་པས་ཤིང་བལ་ནི། ། ཐམས་ཅད་ཁོ་ན་རེག་མི་འགྱུར། ། ཞེས་སོགས་སྦྱར་རོ། ། དྲི་ཞིམ་པ་དང་། མངར་བ་དང་། འཇམ་པས་ནི་སྣ་ལྕེ་ལུས་ཀྱི་ཡུལ་ཐམས་ཅད་མཚོན་ནོ། ། དེ་ལ་དོགས་པ་དགག་པ་ནི། གལ་ཏེ་གཟུགས་མཐོང་བ་ཡིས་ཐམས་ཅད་མཐོང་མི་འགྱུར་ཞེས་པའི་གཏན་ཚིགས་མ་གྲུབ་སྟེ། བུམ་པའི་གཟུགས་མཐོང་བ་ཡིས་བུམ་པ་ཐམས་ཅད་མཐོང་བར་འགྱུར་ཞེ་ན། འོ་ན་བུམ་པ་མ་མཐོང་བ་ཡིས་མཐོང་བའི་གཟུགས་ཀྱང་མཐོང་བ་མིན་པར་ཅིས་མི་འགྱུར་ཏེ་མཐོང་བ་མིན་པར་ཐལ།
བུམ་པའི་གཟུགས་མཐོང་བ་ཡིས་བུམ་པ་ཐམས་ཅད་མཐོང་བའི་ཕྱིར་རོ། ། འདོད་ན། བུམ་པའི་རྫས་བདུན་མ་མཐོང་བས་མཐོང་བའི་གཟུགས་ཀྱང་མ་མཐོང་བར་འགྱུར་ཏེ། དེ་བདུན་མ་མཐོང་བས་བུམ་པ་མ་མཐོང་བའི་ཕྱིར། བུམ་པ་ནི། རྡུལ་རྫས་བརྒྱད་འདུས་པ་ཡིན་པས་འདུས་རྒྱུ་ཕལ་ཆེ་བ་མ་མཐོང་ན། དེ་དག་འདུས་པ་མི་མཐོང་དགོས་པའི་ཕྱིར། དཔེར་ན། སྲན་མ་དང་གྲོའི་ཕུང་པོ་ལ་ཤས་ཆེ་བའི་གྲོ་མ་མཐོང་ན་དེ་མི་མཐོང་དགོས་པ་བཞིན་ནོ། ། འགྲེལ་པར་བཤད་པ་གཉིས་སྣང་ཡང་དོན་གཅིག་ཏུ་མངོན་ནོ། །
གཉིས་པ་ལ། དོན་ལྔ་མངོན་སུམ་ཡིན་པ་སྤྱིར་དགག གཟུགས་ཀྱི་སྐྱེ་མཆེད་བྱེ་བྲག་ཏུ་དགག དེ་དག་མངོན་སུམ་ཡིན་པའི་སྒྲུབ་བྱེད་དགག་པ་དང་གསུམ་གྱི། དང་པོ་ནི། གལ་ཏེ་བུམ་པ་ལ་མངོན་སུམ་ཉིད་མི་སྲིད་མོད། བུམ་པའི་གཟུགས་དྲི་སོགས་ནི་མངོན་སུམ་ཡིན་ལ་དེའི་ཕྱིར་བརྒྱུད་ནས་བུམ་པ་ཡང་མངོན་སུམ་དུ་འགྱུར་རོ་ཞེ་ན། གཟུགས་ནི་འབའ་ཞིག་ཁོ་ན་ལ། ། ཞེས་དང་། དེ་བཞིན་དུ།
དྲི་རོ། རེག་བྱ་འབའ་ཞིག་ཁོ་ན་ལ། ། མངོན་སུམ་ཉིད་ནི་ཡོད་མ་ཡིན། ། ཞེས་སོགས་སྦྱར་རོ། ། དེ་ལ་དྲི་སོགས་དང་བྲལ་བའི་བུམ་པའི་གཟུགས་འབའ་ཞིག་ལ་མངོན་སུམ་ཉིད་ནི་ཡོད་པ་མིན་པ་ཁོ་ན་ཏེ། གང་གི་ཕྱིར་དེ་མི་སྲིད་པའི་ཕྱིར་དང་། ཅི་སྟེ་ཡོད་ན། དེ་ལའང་ཕ་རོལ་ཚུ་རོལ་དབུས་ཀྱི་ཆ་ཡོད་ཅིང་དེ་རེ་རེ་ལའང་ཕ་རོལ་གྱི་ཆ་སོགས་ཡིན་ནོ་ཞེས་དེ་ལྟར་རྣམ་པར་ཕྱེ་བ་ན་རྡུལ་ཕྲ་རབ་ཀྱི་མཐར་ཐུག་ནས་གནས་པའི་ཕྱིར་དང་། རྡུལ་དེ་ལའང་ཆ་ཤས་མེད་ན་མངོན་སུམ་མ་ཡིན་ལ། ཡོད་ན་རྡུལ་ཕྲ་རབ་ཉིད་ཉམས་པར་འགྱུར་བའི་ཕྱིར།
ཞེས་པའི་དཔྱད་པ་རྡུལ་ཕྲན་དེར་ཡང་འཇུག་པའི་ཕྱིར་རོ། ། གཟུགས་སོགས་མངོན་སུམ་ཡིན་པ་མ་གྲུབ་པ་དེའི་ཕྱིར། གཟུགས་སོགས་མངོན་སུམ་ཡིན་པའི་རྟགས་ཀྱིས་བུམ་པ་མངོན་སུམ་ཡིན་པའི་བསྒྲུབ་བྱ་འགྲུབ་པར་མི་འཐད་དེ། གཟུགས་མངོན་སུམ་ཡིན་པ་མ་གྲུབ་པས་ད་དུང་བསྒྲུབ་པར་བྱ་བ་ཡིན་པའི་ཕྱིར། གཞན་ཡང་། དབང་པོ་གཟུགས་ཅན་གྱི་གཟུང་བར་བྱ་བའི་དོན་རྣམས་ཡན་ལག་དང་། ཡན་ལག་ཅན་དུ་ངོ་བོ་ཉིད་ཀྱིས་གྲུབ་པ་མེད་དེ། དེ་རྣམས་ཀུན་ཀྱང་བུམ་པ་སོགས་རང་གི་ཡན་ལག་ཅན་ལ་ལྟོས་ཏེ་ཡན་ལག་ཏུ་གྱུར་ནས་སླར་ཡང་རང་གི་ཆ་ཤས་ལ་ལྟོས་ནས་ཡན་ལག་ཅན་དུ་འགྱུར་བའི་ཕྱིར། དེ་བཞིན་དུ་གཟུགས་ཀྱི་རྡུལ་ཕྲན་གཅིག་ཀྱང་ཆ་ཤས་ཅན་དང་། རང་གི་ཆ་ཤས་ལ་ལྟོས་ཏེ།
ཡན་ལག་དང་ཡན་ལག་ཅན་དུ་འགྱུར་བ་ལའང་སྦྱར་བར་བྱའོ། ། ཇི་ལྟར་རྡུལ་ཕྲན་ལ་དཔྱད་པ་དེ་བཞིན་དུ་རྗོད་བྱེད་ཀྱི་མིང་ཡང་རང་གི་ཡན་ལག་ཡི་གེ་ལ་གནས་ཤིང་། ཡི་གེ་ཡང་རིགས་བས་དཔྱད་ན། རྡུལ་ཕྲ་རབ་མ་གྲུབ་པ་དེའི་ཕྱིར་ཡི་གེའི་བརྗོད་པའང་དེ་ཁོ་ན་ཉིད་ལ་དཔྱོད་པའི་སྐབས་འདི་ན་ཡོད་པ་མིན་ཏེ། རིགས་པས་དཔྱད་ན་མི་རྙེད་པའི་ཕྱིར་རོ། ། ཡང་ན། དོན་དམ་པར་བུམ་སོགས་བརྗོད་བྱར་བྱེད་པའི་ཡི་གེ་བརྗོད་པ་ཡང་ཡོད་པ་མིན་ཏེ། བརྗོད་བྱ་བུམ་སོགས་མེད་པའི་ཕྱིར། གཉིས་པ་ནི། གལ་ཏེ་གཟུགས་ཀྱི་སྐྱེ་མཆེད་ཁ་དོག་དང་དབྱིབས་ཡོད་པས།
དེའི་སྒོ་ནས་བུམ་པ་མངོན་སུམ་ཡིན་ནོ་སྙམ་ན། འདིར་དབྱིབས་རྫས་ཡོད་དུ་ཁས་ལེན་པ་དག་ནི་ཁ་དོག་མཐོང་བ་ན་རིང་ཐུང་སོགས་དབྱིབས་ཀྱི་བློ་སྐྱེ་བས་དབྱིབས་མིག་ཤེས་ཀྱི་གཟུང་བྱའོ་སྙམ་དུ་སེམས་པ་ཡིན་ལ་དེ་ལྟར་ན་ལུས་ཀྱིས་རེག་བྱ་ལ་རེག་པ་ན། དབྱིབས་ཀྱི་བློ་སྐྱེ་བས་ལུས་ཀྱིའང་གཟུང་བྱར་ཁས་ལེན་དགོས་ལ། དེ་ལྟར་ན་མདོག་དབྱིབས་གཅིག་གམ་ཐ་དད། གལ་ཏེ་སྔོན་པོ་སོགས་ཀྱི་མདོག་ལས་དབྱིབས་དོན་གཞན་ནོ་ཞེ་ན། འོ་ན་མིག་ཤེས་ཀྱིས་ཁ་དོག་མ་བཟུང་བར་དེའི་དབྱིབས་འཛིན་པ་སྲིད་པར་འགྱུར་ཏེ། དབྱིབས་མིག་ཤེས་ཀྱི་གཟུང་བྱ་ཡིན་ཞིང་། ཁ་དོག་ལ་དོན་གཞན་ཡིན་པའི་ཕྱིར། དཔེར་ན། སྔོ་སེར་ཕན་ཚུན་ལྟོས་མེད་དུ་མིག་ཤེས་ཀྱི་གཟུང་བྱར་འགྱུར་བ་བཞིན་ནོ། །
འདོད་ན། ཁ་དོག་མ་བཟུང་བར་དབྱིབས་འཛིན་པར་ཇི་ལྟར་འགྱུར་ཏེ་མི་འགྱུར་བར་ཐལ། ཁ་དོག་གི་རྡུལ་ཕྱོགས་བཞིར་བཀོད་པ་འཛིན་པ་ལ་དབྱིབས་གྲུ་བཞི་འཛིན་པའི་ཐ་སྙད་བྱེད་དགོས་པའི་ཕྱིར། འོན་ཏེ་མདོག་དབྱིབས་གཞན་མིན་ཞེ་ན། འོ་ན། ཁ་དོག་དང་དབྱིབས་གཅིག་ཏུ་འགྱུར་ཏེ། དབྱིབས་རྫས་སུ་ཡོད། ཁ་དོག་ལས་དོན་གཞན་མིན་པའི་ཕྱིར། འདོད་ན། ལུས་ཤེས་ཀྱིས་ཁ་དོག་གིས་མདོག་ཀྱང་ཅི་སྟེ་འཛིན་པར་མི་འགྱུར་ཏེ་འགྱུར་བར་ཐལ།
རིང་ཐུང་སོགས་ཀྱི་དབྱིབས་འཛིན་པའི་ཕྱིར། རྟགས་ཁྱབ་ཁས་བླངས། གསུམ་པ་ལ། གཟུགས་ཀྱི་སྐྱེ་མཆེད་མངོན་སུམ་ཡིན་པ་དང་། བུམ་སོགས་མངོན་སུམ་ཡིན་པའི་སྒྲུབ་བྱེད་དགག་པ་གཉིས་ཀྱི། དང་པོ་ནི། གལ་ཏེ་གཟུགས་ཀྱི་སྐྱེ་མཆེད་ཡོད་དེ། དེའི་རྒྱུ་འབྱུང་བ་ཡོད་པའི་ཕྱིར་ཞེ་ན། འབྲས་གཟུགས་ལས་མ་གཏོགས་པས་ཏེ་ངོ་བོ་ཉིད་ཀྱི་ཐ་དད་པར་འབྲས་གཟུགས་དེའི་རྒྱུ་འབྱུང་བ་ཡོད་པ་སྟེ་མིན་པར་ཐལ། རྫས་བརྒྱད་ངེས་པར་ལྷན་ཅིག་ཏུ་འབྱུང་བའི་ཕྱིར།
འདོད་ན། གཟུགས་ཀྱི་སྐྱེ་མཆེད་དང་རྒྱུ་གཟུགས་གཅིག་ཏུ་འགྱུར་ཏེ། དེ་གཉིས་ངོ་བོས་ཡོད་ངོ་བོས་གྲུབ་པའི་གཞན་དུ་མེད་པའི་ཕྱིར། འདོད་ན། གཟུགས་ཀྱི་སྐྱེ་མཆེད་དང་རྒྱུ་གཟུགས་གཉིས་ག་ཡང་མིག་ཤེས་ཉིད་ཀྱིས་འཛིན་པར་ཅིའི་ཕྱིར་མི་འགྱུར་ཏེ་འགྱུར་བར་ཐལ། དེས་གཟུགས་ཀྱི་སྐྱེ་མཆེད་འཛིན་ཅིང་། གཟུགས་ཀྱི་རྒྱུ་ཡང་གཟུགས་ལས་ཐ་མི་དད་པའི་ཕྱིར་རོ། ། འདོད་མི་ནུས་ཏེ། སའི་ཁམས་ནི་ལུས་དབང་དང་། གཟུགས་ཀྱི་སྐྱེ་མཆེད་ནི་མིག་གི་ཡུལ་ཡིན་པས་དབང་པོ་ཐ་དད་ཀྱི་ཡུལ་ཡིན་པའི་ཕྱིར་ཏེ།
སའི་ཁམས་ནི་བརྟན་པ་སྲ་ཞིང་འཐས་པ་ལ་འཇོག་དགོས་པས་རེག་པར་བྱ་བ་འབའ་ཞིག་ལ་སའི་ཁམས་སུ་འཇོག་དགོས་ཤིང་དེ་ཡང་ལུས་ཤེས་ཀྱི་བཟུང་བྱ་ཡིན་པའི་ཕྱིར།

གཉིས་པ་ནི། བྱེ་བྲག་པ་ཁ་ཅིག ། བུམ་པ་རང་གི་ངོ་བོས་བལྟ་བྱ་ཡང་མིན་ལ་བལྟ་བྱ་མིན་པའང་མིན་ཏེ། བལྟ་བར་བྱ་བ་ཉིད་ཅེས་པའི་སྤྱི་དང་འབྲེལ་བ་ལས་བལྟ་བྱ་ཡིན་པས་བུམ་པ་མངོན་སུམ་དུ་འགྱུར་རོ་ཞེ་ན། བལྟ་བྱ་ཉིད་ནི་བུམ་པ་བལྟ་བྱ་ཉིད་དུ་མངོན་པར་གསལ་བར་བྱེད་པའམ། སྤྱིར་ཁྱད་པར་དུ་འགྱུར་བ་ཞིག་ཡིན་ནའང་སླ་སྟེ་བལྟ་བྱ་ཉིད་ཀྱི་སྤྱི་སྐྱེས་པ་སྟེ་ཡོད་པའི་སྒོ་ནས། བུམ་པ་འདི་ལ་བལྟ་བྱ་ཉིད་དུ་མངོན་པར་གསལ་བའི་ཡོན་ཏན་འགར་ཡང་མི་འགྱུར་པར་ཐལ། བུམ་པ་རང་གི་ངོ་བོས་བལྟ་བྱ་ཉིད་དུ་གྲུབ་པ་དང་། མ་གྲུབ་པ་གང་ལ་ཡང་བལྟ་བྱ་ཉིད་ཀྱི་སྤྱི་འཕྲོད་པས་འདུ་བ་དོན་མེད་པའི་ཕྱིར་ཏེ། རང་གི་ངོ་བོས་བལྟ་བྱ་ཉིད་དུ་གྲུབ་ན་ཡང་བལྟ་བྱ་གང་གི་དོན་དུ་སྤྱི་བཏགས་པའི་དགོས་པ་བལྟ་བྱ་དེ་ནི་སྤྱི་དེ་མེད་པར་ཡང་ཡོང་པའི་ཕྱིར་དང་། བལྟ་བྱར་མ་གྲུབ་ན་ནི་དེ་ལ་བལྟ་བྱའི་སྤྱི་ཡོད་པར་འགལ་ཏེ།
བ་ལང་གི་གསལ་བ་ལ་རྟའི་སྤྱི་མི་འཐད་པའི་ཕྱིར་དང་། བལྟ་བྱ་མིན་ཡང་སྤྱི་དང་འབྲེལ་བས་བལྟ་བྱར་འགྱུར་ན། སེམས་སེམས་བྱུང་སོགས་ཀྱང་མིག་གི་བལྟ་བྱར་ཐལ་བར་འགྱུར་བའི་ཕྱིར་རོ། ། བལྟ་བྱ་ཉིད་བརྟགས་པ་ལ་དོན་མེད་པ་དེས་ན་བལྟ་བྱ་ཉིད་སྐྱེས་པ་དེ་ཡོད་པ་མི་འཐད་པ་ལྟར། བུམ་པ་བལྟ་བྱར་ཡོད་པའི་ངོ་བོ་རང་བཞིན་གྱིས་ཡོད་པ་མིན་ཏེ། སྒྲུབ་བྱེད་མེད་པའི་ཕྱིར་རོ། ། གཉིས་པ་ལ། དབང་དོན་འཛིན་བྱེད་ཡིན་པ་དང་། རྣམ་ཤེས་འཛིན་བྱེད་ཡིན་པ་དགག་པ་གཉིས་ཀྱི། དང་པོ་ལ།
ཡུལ་འཛིན་པའི་ནུས་པ་ངེས་པ་མི་འཐད། མིག་གི་དབང་པོ་དང་། རྣ་བའི་དབང་པོ་ཡུལ་འཛིན་བྱེད་དུ་མི་འཐད་པ་གསུམ་གྱི། དང་པོ་ནི། གཟུགས་ལ་སོགས་པའི་ཡུལ་མངོན་སུམ་དག་ནི་ཡོད་པ་ཁོ་ན་ཏེ། དེ་འཛིན་པར་བྱེད་པའི་མིག་ལ་སོགས་པའི་དབང་པོ་ཡོད་པའི་ཕྱིར་ཞེ་ན། མིག་གིས་གཟུགས་ངོ་བོ་ཉིད་ཀྱིས་མཐོང་གི་གཞན་རྣ་བ་སོགས་ཀྱིས་མི་མཐོང་བའི་བྱེ་བྲག་མི་འཐད་པར་ཐལ། མིག་འབྱུང་འགྱུར་ཡིན་པ་དེ་བཞིན་དུ་རྣ་བ་ཡང་ཡིན་པས་གཉིས་ཀ་འབྱུང་འགྱུར་དུ་མཚུངས་པའི་ཕྱིར། གལ་ཏེ་ཁྱེད་རང་ལའང་མིག་མེད་ན། ཐུབ་པས་ལས་ཀྱི་རྣམ་སྨིན་དུ་གསུངས་པ་དང་འགལ་ལ།
ཡོད་ན་ཉེས་པ་དེ་མཚུངས་སོ་ཞེ་ན། མིག་རྣམ་སྨིན་དུ་ཁས་ལེན་པས་སྐྱོན་དང་པོ་མེད་ལ། ཉེས་པ་ཕྱི་མ་ཡང་མེད་དེ། གཞན་གྱི་མིག་ངོ་བོས་གྲུབ་པ་ཁས་བླངས་པ་འགོག་པ་ཡིན་གྱི། མིག་གི་གཟུགས་འཛིན་ལ་སྒྲ་མི་འཛིན་པ་ནི་མི་འགོག་སྟེ། དེ་ལྟར་དུ་འཇིག་རྟེན་ན་མཐོང་ཞིང་མཐོང་བ་ལ་བསྙོན་མི་ནུས་པའི་ཕྱིར་དང་། དེ་འདྲའི་ཁྱད་པར་ནི་ལས་ཀྱིས་བྱས་ཤིང་། ལས་ཀྱི་རྣམ་པར་སྨིན་པ་ནི་བསམ་གྱིས་མི་ཁྱབ་པའི་ཕྱིར། རྒྱུ་མཚན་དེས་ན། ཐུབ་པ་བཅོམ་ལྡན་འདས་ཀྱིས།
ངེས་པར་ལས་ཀྱི་རྣམ་པར་སྨིན་པ་བསམ་གྱིས་མི་ཁྱབ་པར་གསུངས་ཏེ། སེམས་ཅན་ལས་ཀྱི་རྣམ་སྨིན་བསམ་ཡས་པས། ། རླུང་ལས་འཇིག་རྟེན་འདི་ཀུན་འབྱུང་འགྱུར་ཏེ། ། མཚོ་དང་རི་དང་ལྷ་ཡི་གཞལ་མེད་ཁང་། ། རིན་པོ་ཆེ་སོགས་ས་བོན་བཀྲམ་རྣམས་སོ། ། རླུང་དང་འབྱུང་བའི་སྤྲིན་གྱི་ཆར་འབེབས་ཤིང་། ། སླར་ཡང་རླུང་གིས་སྤྲིན་ནི་རབ་ཏུ་འཇིལ། ། རླུང་ལས་འཇིག་རྟེན་ལོ་ཏོག་རྒྱས་འགྱུར་ཏེ། ། རླུང་གིས་འགྲོ་བ་ཀུན་ལ་བདེ་བ་འདྲེན། ། ཞེས་སོགས་གསུངས་སོ། །
འདིར་བསམ་གྱིས་མི་ཁྱབ་པའི་དོན་རང་བཞིན་མེད་ཀྱང་འབྲས་བུ་སོ་སོར་ངེས་པ་ནི་ལས་ཀྱི་ནུས་པ་ལས་ཡིན་པས། དེ་རྟོག་གེའི་བློས་བསམ་པར་མི་ནུས་པའོ། ། གཉིས་པ་ལ། མིག་བྱེད་པ་ཡིན་པ་དགག་པ་དང་། བྱེད་པ་པོ་ཡིན་པ་དགག་པ་གཉིས་ཀྱི། དང་པོ་ནི། གལ་ཏེ་མིག་སོགས་རང་བཞིན་གྱིས་ཡོད་དེ། དེའི་འབྲས་བུ་རྣམ་ཤེས་མཐོང་བའི་ཕྱིར་ཞེ་ན། མིག་ཤེས་སོགས་རང་གི་ངོ་བོས་ཡོད་ན་མིག་སོགས་ཀྱི་སྔ་རོལ་དུའམ། ཕྱིས་སམ།
འོན་ཏེ་དེ་དང་དུས་མཉམ་དུ་ཡོད། དང་པོ་ལྟར་ན། མིག་གི་ཤེས་པ་ནི་ཆོས་ཅན། བལྟ་བ་མིག་སོགས་ཀྱི་སྔ་རོལ་དུ་ཡོད་པ་མིན་པར་ཐལ། དེ་གང་ཞིག དེར་ཁྱོད་སྐྱེ་བའི་རྐྱེན་མ་ཚང་བའི་ཕྱིར། འོན་ཏེ་གཉིས་པ་ལྟར་ལྟ་བའི་ཕྱིས་ཡོད་ན། མིག་ཡུལ་ལ་ལྟ་བའི་ཕྱིས་མིག་ཤེས་དོན་མེད་པར་ཐལ། ཤེས་པའི་སྔར་མིག་གིས་གཟུགས་ལ་བལྟ་བའི་བྱ་བ་བྱས་ཟིན་པའི་ཕྱིར་རོ། ། གསུམ་པ་ལྟར་དུས་མཉམ་ན།
མིག་ཤེས་སྐྱེ་པ་ལ་བྱེད་པ་མིག་དབང་དོན་མེད་པར་ཐལ། དེ་གཉིས་གཅིག་ཆར་དུ་གྲུབ་པའི་ཕྱིར་རོ། ། སྒྲོན་མེ་དང་འོད་སོགས་ཀྱིས་མ་ངེས་པ་མིན་ཏེ། དེའང་འགལ་ཞིང་བརྟག་པ་མཚུངས་པའི་ཕྱིར་རོ། ། སྒྲོན་འོད་སོགས་རྒྱུ་འབྲས་ཡིན་པ་ནི་མ་བརྟགས་པར་འཇུག་པ་འཇིག་རྟེན་པའི་ངོར་ཡིན་ལ། དེས་དེ་ཁོ་ནར་རྒྱུ་འབྲས་སོགས་མ་མཐོང་བ་ལ་མི་གནོད་པའི་ཕྱིར། གཉིས་པ་ནི། གལ་ཏེ་མིག་བྱེད་པ་པོ་ཡིན་གྱི་བྱེད་པ་མིན་པས། གསུམ་པར་བྱེད་པ་དོན་མེད་འགྱུར། ཞེས་པའི་ཉེས་པ་མེད་ཅེ་ན།
འདི་ལ། ཕྲད་མ་ཕྲད་བརྟགས་ལ་དགག རང་ལ་མི་ལྟ་བའི་རྟགས་ཀྱིས་མིག་ལྟ་བ་པོ་ཡིན་པ་དགག་པ་དང་། ཚོགས་པ་ལྟ་བ་པོ་ཡིན་པ་དགག་པ་གསུམ་གྱི། དང་པོ་ལ། མིག་གིས་ཡུལ་ཕྲད་ནས་འཛིན་པ་དང་། མ་ཕྲད་པར་འཛིན་པ་དགག་པ་གཉིས་ཀྱི། དང་པོ་ནི། མིག་དེ་ཡུལ་གྱི་དྲུང་དུ་འགྲོ་བའི་འགྲོས་དང་ལྡན་པའི་སྒོ་ནས་ཡུལ་འཛིན་པ་ཡིན་ན། ཟླ་བ་དང་སྐར་མ་སོགས་ཐག་རིང་བོའི་ཡུལ་མིག་ཕྱེ་བ་ཙམ་གྱིས་མི་མཐོང་བར་ཡུན་རིང་གིས་མཐོང་བར་འགྱུར་ཏེ།
མིག་དེ་ཡུལ་གྱི་གནས་སུ་བགྲོད་དགོས་པའི་ཕྱིར། མིག་སྨན་དང་ཐུར་མ་སོགས་ཧ་ཅང་ཉེ་བ་དང་། ཐག་ཆེས་རིང་དུ་གནས་པའི་གཟུགས་དེ་ཡང་ཉེ་བའི་གཟུགས་དང་མཚུངས་པར་གསལ་བར་ཅི་སྟེ་མིན་ཏེ་གསལ་བར་ཐལ། མིག་ཡུལ་དང་ཕྲད་ནས་འཛིན་པའི་ཕྱིར་རོ། ། གཞན་ཡང་། མིག་འགྲོ་ན་གཟུགས་མཐོང་ནས་སམ། མ་མཐོང་བར་འགྲོ། གལ་ཏེ་གཟུགས་མཐོང་ནས་ཕྱིས་མིག་འགྲོ་ན། མིག་བལྟ་བའི་ཕྱིར་སོང་བས་ཡོན་ཏན་འགའ་ཡང་མེད་པར་ཐལ། སོང་བའི་སྔོན་རོལ་དུ་མཐོང་ཟིན་པའི་ཕྱིར།
གཉིས་པ་ལྟར་ན་མངོན་པར་འདོད་པའི་བལྟ་བྱ་ངེས་པར་མཐོང་ཞེས་བྱ་བ་ཡང་བརྫུན་པར་འགྱུར་ཏེ། གཟུགས་མ་མཐོང་བཞིན་དུ་འགྲོ་བའི་ཕྱིར། ལོང་བ་བཞིན། གཉིས་པ་ནི། མིག་ཡུལ་གྱི་དྲུང་དུ་མ་སོང་ཞིང་མ་ཕྲད་པར་འཛིན་ན་ལྷ་སྦྱིན་གྱི་མིག་གིས་འགྲོ་བ་འདི་ཀུན་ཐམས་ཅད་མཐོང་བར་འགྱུར་ཏེ། གཟུགས་དང་མ་ཕྲད་པར་ཡང་དེ་ངོ་བོ་ཉིད་ཀྱིས་འཛིན་པའི་ཕྱིར་རོ། ། ཁྱབ་པ་ཡོད་དེ། གང་ལ་འགྲོ་བ་ཡོད་པ་མིན་པར་ཡུལ་ངོ་བོ་ཉིད་ཀྱིས་འཛིན་པའི་མིག་དེ་ལ། ཡུལ་ཉེ་རིང་དང་། མ་བསྒྲིབས་པ་དང་བསྒྲིབས་པ་ལ་འཛིན་མི་འཛིན་གྱི་ཁྱད་པར་མེད་པས་ཡུལ་ཤིན་ཏུ་རིང་བ་དང་བསྒྲིབས་པ་སོགས་ཀྱང་འཛིན་དགོས་པའི་ཕྱིར་རོ། །
གཉིས་པ་ནི། གཞན་ཡང་། མིག་ནི་མིག་ཉིད་ཀྱིས་འཛིན་པར་རྒྱུ་མཚན་གང་ཞིག་གིས་མི་འགྱུར་ཏེ་འཛིན་པར་ཐལ། གཟུགས་ངོ་བོ་ཉིད་ཀྱིས་འཛིན་བྱེད་ཡིན་པའི་ཕྱིར། ཁྱབ་པ་ཡོད། མེ་ཏོག་ཙམ་པ་ཀ་སོགས་ཀྱིས་གཞན་ལ་དྲི་བསྒོ་བ་སོགས་ལ་དྲི་ལ་སོགས་པའི་དངོས་པོ་ཀུན་གྱི་རང་བཞིན་ནི་ཐོག་མར་བདག་ཉིད་ལ་སྣང་བར་འགྱུར་བ་ན་ཡིན་གྱི་རང་ལ་མེད་ན་གཞན་ལ་བསྒོ་བ་སོགས་མི་འཐད་པའི་ཕྱིར་རོ། ། གསུམ་པ་ལ། མིག་འབའ་ཞིག་ལ་གཟུགས་ལྟ་བའི་ནུས་པ་མེད་ཀྱང་མིག་དབང་རྣམ་ཤེས་གསུམ་ཚོགས་པས་གཟུགས་མཐོང་ཞེ་ན། མིག་གཟུགས་རྣམ་ཤེས་གསུམ་རང་བཞིན་གྱིས་ཚོགས་པའི་སྒོ་ནས་དེ་དག་གིས་གཟུགས་མཐོང་བ་མེད་པར་ཐལ། དེ་གསུམ་ཕན་ཚུན་གཅིག་གི་ངོ་བོར་གཅིག་མེད་པའི་ཕྱིར།
རྣམ་ཤེས་ནི། མིག་ལ་དེའི་ངོ་བོར་ཡོད་པ་མིན་ཏེ། མིག་ནི་མི་ཤེས་པའི་རང་བཞིན་ཡིན་པའི་ཕྱིར། ལྟ་བ་མིག་ཀྱང་རྣམ་ཤེས་ལ་དེའི་ངོ་བོར་མེད་དེ། རྣམ་ཤེས་ནི་གཟུགས་ཅན་མིན་པ་ཉིད་ཀྱིས་ཕྱིར་རོ། ། རྣམ་ཤེས་དང་མིག་གཉིས་ཀའང་གཟུགས་ལ་དེའི་ངོ་བོར་ཡོད་པ་མིན་ཏེ། གཟུགས་ནི་མི་ཤེས་པའི་རང་བཞིན་ཡིན་པའི་ཕྱིར་དང་། ལྟ་བ་མིན་པའི་བདག་ཉིད་ཅན་ཡིན་པའི་ཕྱིར་རོ། ། གཉིས་པ་ལ། རྣ་བས་མ་ཕྲད་པར་ཡུལ་འཛིན་པ་ནི་རིགས་པ་སྔ་མ་ལས་རྟོགས་ནུས་པས་འདིར་མ་བརྗོད་ལ།
དེས་ན་ཕྲད་ནས་འཛིན་པ་འགོག་པ་ནི། སྒྲ་རྣ་བའི་དྲུང་དུ་སོང་ནས་རྣ་བས་འཛིན་ན། སྨྲ་བའམ། འོན་ཏེ་མི་སྨྲ་བར་འགྲོ། གལ་ཏེ་སྨྲ་ཞིང་སྒྲ་འགྲོ་ན། འོ་ན་སྒྲ་ཆོས་ཅན། རྒྱུ་མཚན་གང་གིས་སྨྲ་བ་པོར་མི་འགྱུར་ཏེ་སྨྲ་བ་པོར་ཐལ། དེ་སྨྲ་བ་པོ་ཡོད། དེ་མིན་པའི་སྨྲ་བ་པོ་གཞན་མེད་པའི་ཕྱིར་འདོད་ན། སྨྲ་བ་པོ་ཡིན་པའི་ཕྱིར།
ལྷ་སྦྱིན་ལྟར་སྒྲར་མི་འགྱུར་རོ། ། འོན་ཏེ་མི་སྨྲ་བར་འགྲོ་ན། སྒྲ་དེས་རྒྱུ་མཚན་གང་གིས་སྒྲ་དེ་ལ་དམིགས་པའི་ཉན་ཤེས་སྐྱེད་དེ་མི་སྐྱེད་པར་ཐལ། རྣ་བའི་ཡུལ་དུ་མ་གྲགས་པའི་ཕྱིར། གཞན་ཡང་། གལ་ཏེ་རྣ་བས་ཕྲད་དེ་སྒྲ་འཛིན་ན། རྣ་བའི་དྲུང་དུ་མ་སླེབས་པའི་སྒྲའི་དང་པོ་ཡུལ་ཅན་གང་གིས་འཛིན་ཏེ་འཛིན་བྱེད་མེད་པར་འགྱུར་ཏེ་མ་ཕྲད་པས་རྣ་བས་མི་འཛིན་པའི་ཕྱིར་དང་། འཛིན་བྱེད་ཀྱི་དབང་པོ་གཞན་ཡང་མེད་པའི་ཕྱིར། གཞན་ཡང་། རྣ་བས་དྲི་སོགས་མི་འཛིན་པར་སྒྲ་རེང་བུ་སྟེ་སྒྲ་གཅིག་པུ་ཇི་ལྟར་འཛིན་ཏེ་མི་འཛིན་པར་ཐལ།
དེས་སྒྲ་ཕྲད་ནས་འཛིན་པའི་ཕྱིར་དང་། དྲི་སོགས་དང་བྲལ་བའི་སྒྲ་རྐྱང་པ་རྣ་བའི་དྲུང་དུ་མི་འོང་བའི་ཕྱིར། གལ་ཏེ་སྒྲའི་དང་པོ་གང་གིས་འཛིན་ཞེས་གང་སྨྲས་པ་དེའི་དང་པོ་མ་བཟུང་ན་ཉེས་པ་ཅི་ཡོད་ཅེ་ན། འོ་ན་སྒྲའི་དང་པོ་སྒྲ་མིན་པར་འགྱུར་ཏེ། ཇི་སྲིད་རྣ་བས་མ་ཐོས་པ་དེའི་བར་དུ་སྒྲར་མི་འགྱུར་བའི་ཕྱིར་དང་། དེ་དེའི་ཚེ་རྣ་བས་མ་ཐོས་པའི་ཕྱིར་རོ། ། འདོད་ན་ཕྱིས་ཐོས་པའི་ཚེ་ཡང་སྒྲ་མིན་པར་འགྱུར་ཏེ། དང་པོ་སྒྲ་མིན་པའི་ཕྱིར། མ་ཁྱབ་ན། སྔར་སྒྲ་མིན་པ་ཞིག་མཐར་སྒྲ་ཉིད་དུ་འགྱུར་ཏེ།
སྔར་སྒྲ་མིན་ཡང་ཕྱིས་ཐོས་པའི་ཚེ་སྒྲར་འགྱུར་བའི་ཕྱིར་རོ། ། ཐལ་བ་ལས་དེ་ལྟ་མིན་ཏེ། སྔར་སྒྲ་མིན་པ་ཕྱིས་སྒྲར་འགྱུར་བ་མི་སྲིད་པའི་ཕྱིར་རོ། ། གཉིས་པ་ནི། དེ་ལྟར་རེ་ཞིག་དབང་པོ་རྣམས་ལ་ཡུལ་འཛིན་པའི་ནུས་པ་མེད་པར་བརྗོད་ནས་རྣམ་ཤེས་ལའང་ཡུལ་འཛིན་པའི་ནུས་པ་ངོ་བོ་ཉིད་ཀྱིས་མེད་པར་བརྗོད་པ་ནི། གལ་ཏེ་རྣམ་ཤེས་ཡུལ་གྱི་ཡུལ་དུ་སོང་ནས་འཛིན་ན། དབང་པོ་དང་བྲལ་བའམ་མ་བྲལ་བས་འཛིན། དབང་པོ་དང་བཅས་པ་ཡུལ་གྱི་དྲུང་དུ་འགྲོ་བ་མིན་ཏེ། དབང་པོ་རྣམས་ནི་རྟག་ཏུ་ལུས་ཁོ་ན་ལ་ཉེ་བར་གནས་པའི་ཕྱིར། གཞན་དུ་ན་ལུས་དབང་པོ་མེད་པ་ཉིད་དུ་འགྱུར་རོ། །
ཅི་སྟེ་དབང་པོ་མེད་པར་རེང་བུ་འགྲོ་ན། མིག་གི་སེམས་ཀྱིས་ཡུལ་གྱི་ཡུལ་དུ་སོང་སྟེའང་ཡུལ་གཟུགས་འཛིན་པའི་བྱ་བ་ཅི་ཞིག་བྱེད་པར་འགྱུར་ཏེ་མི་འགྱུར་བར་ཐལ། རྟེན་མིག་དབང་དང་བྲལ་བའི་ཕྱིར། ལོང་བ་བཞིན། གཞན་ཡང་། རྣམ་ཤེས་ཕྱིར་མི་ལྡོག་པ་འགྱུར་ཏེ། ཡུལ་གྱི་ཡུལ་དུ་འགྲོ་བས་དོན་དམིགས་པའི་ཕྱིར་དང་། ཡུལ་རྟོགས་པ་ཡང་གཅིག་གི་རྗེས་སུ་གཅིག་རྟོགས་པ་སོགས་མཐར་ཐུག་པ་མེད་པའི་ཕྱིར། འདོད་ན། དེ་ལྟ་ཡིན་ན་སྲོག་སྟེ།
བདག་འདི་ནི་རྟག་ཏུ་ཡིད་མེད་པ་ཅི་སྟེ་མིན་ཏེ། སེམས་མེད་པར་འགྱུར་ཏེ། སེམས་ཡུལ་གྱི་དྲུང་དུ་སོང་ནས་ཕྱིར་མི་ལྡོག་པའི་ཕྱིར་རོ། ། གཉིས་པ་དབང་པོ་ཡོད་པའི་སྒྲུབ་བྱེད་དགག་པ་ནི། དབང་ཡུལ་སོགས་དངོས་པོ་རང་བཞིན་གྱིས་ཡོད་དེ། དེ་རྣམས་ཀྱི་བྱེ་བྲག་ཡོངས་སུ་གཅོད་པར་བྱེད་པའི་བདག་ཉིད་ཅན་གྱི་འདུ་ཤེས་ཡོད་བའི་ཕྱིར་ཞེ་ན། འདི་ལ་འདུ་ཤེས་ཐ་སྙད་དུ་ཡོད་པ་དང་། དེ་ཁོ་ནར་མེད་པ་གཉིས་ཀྱི། དང་པོ་ནི། རྟོག་མེད་ཀྱི་འཇུག་ཤེས་དྲུག་འགག་པ་ན།
སྔར་མཐོང་བའི་དོན་འགའ་ཞིག་ད་ལྟ་མེད་ཀྱང་སྨིག་རྒྱུའི་ཆུ་མཐོང་བ་ལྟར་རྟོག་བཅས་ཀྱི་ཡིད་ཀྱིས་འཛིན་པ་དེ་ནི་འདུ་ཤེས་ཀྱི་ཕུང་པོ་ཞེས་ཉེ་བར་བཏགས་ཏེ། རྣམ་པ་དེ་ལྟ་བུའི་འདུ་ཤེས་ཀྱི་ཁྱད་པར་དང་མཚུངས་པར་ལྡན་པའི་སྒོ་ནས་ཡུལ་དབང་ལ་སོགས་པའི་ཆོས་རྣམས་ཐ་སྙད་དུ་འཇོག་པའི་རྒྱུ་ཡིན་པའི་ཕྱིར། ཆོས་རྣམས་འདུ་ཤེས་ཙམ་གྱིས་རྣམ་པར་བཞག་པ་དེ་ཉིད་ཀྱི་ཕྱིར་རང་གི་ངོ་བོས་གྲུབ་པའི་རྒྱུ་ཅན་མིན་པ་གྲུབ་སྟེ། རང་བཞིན་རྟོགས་པས་བཞག་ཏུ་མི་རུང་བའི་ཕྱིར། གཉིས་པ་ནི། འདུ་ཤེས་ཐ་སྙད་དུ་ཡོད་ཀྱང་དེ་ཁོ་ནར་མེད་དེ། དེ་དང་མཚུངས་ལྡན་གྱི་རྣམ་ཤེས་རང་བཞིན་གྱིས་མེད་པའི་ཕྱིར། འདི་ལྟར་ཡིད་དེ་མིག་གི་རྣམ་པར་ཤེས་པ་འདི་ནི་རང་བཞིན་མེད་ཀྱང་ཐ་སྙད་དུ་སྐྱེ་བ་སྒྱུ་མ་དང་མཚུངས་པར་འགྱུར་ཏེ། རང་སྐྱེ་བའི་སྔ་རོལ་དུ་མེད་པས་དེ་ཁོ་ནར་སྐྱེ་བའི་བྱ་བ་བྱེད་པ་པོ་མིན་ཡང་། བདག་རྐྱེན་མིག་དང་།
དམིགས་རྐྱེན་གཟུགས་དང་ཡིད་ལ་བྱེད་པ་ལ་བརྟེན་ནས་སྐྱེ་བའི་ཕྱིར་དང་། མིག་ཤེས་གང་ལ་རང་གི་ངོ་བོས་ཡོད་པ་ཉིད་ཡོད་པ་དེ་སྒྱུ་མ་ལྟ་བུའོ་ཞེས་བྱ་བར་མདོ་ལས་གསུངས་པ་མི་རིགས་ན། མདོ་ལས་རྣམ་ཤེས་སྒྱུ་མ་ལྟ་བུར་གསུངས་པའང་ཡིན་པའི་ཕྱིར་ཏེ། མདོ་ལས་སྒྱུ་མ་མཁན་གྱིས་གླང་པོ་ཆེའི་ཚོགས་ལ་སོགས་པ་སྤྲུལ་པ་མིག་དང་ལྡན་པ་གཅིག་གིས་སོ་སོར་བརྟགས་པར་རང་བཞིན་མ་མཐོང་བ་དཔེར་བྱས་ནས་རྣམ་པར་ཤེས་པ་ལ་ཡང་སོ་སོར་བརྟགས་པའི་ཤེས་རབ་ཀྱིས་དཔྱད་ཅིང་ཚུལ་བཞིན་དུ་ཡིད་ལ་སེམས་པ་ན། གསོག་གསོབ། སྙིང་པོ་མེད་པ་སོགས་དང་། སྟོང་པ་དང་བདག་མེད་པར་སྣང་ངོ་ཞེས་རྒྱ་ཆེར་གསུངས་པའི་ཕྱིར་དང་། དེ་དག་ཀྱང་གཞན་དུ་བྱ་བར་མི་ནུས་པའི་ངེས་པའི་དོན་ཡིན་པའི་ཕྱིར། གསུམ་པ་ནི། གལ་ཏེ་དབང་པོས་ཡུལ་འཛིན་པ་རང་བཞིན་གྱིས་མ་གྲུབ་པ་དང་།
ཡུལ་དབང་ལ་བརྟེན་ནས་རྣམ་ཤེས་སྐྱེའོ་ཞེས་པ་ངོ་མཚར་རོ་ཞེ་ན། འོ་ན་རྟེན་འབྲེལ་གྱི་དོན་ཤེས་པའི་མཁས་པ་ལ་དངོས་པོ་ཐམས་ཅད་ངོ་མཚར་སྐྱེད་པའི་རྒྱུར་འགྱུར་ཏེ། རང་བཞིན་མེད་ཀྱང་དབང་པོས་དོན་རྟོགས་པ་འདི་ངོ་མཚར་བའི་རྒྱུ་ཡིན་པའི་ཕྱིར་དང་། རྟེན་འབྲེལ་ཤེས་པ་ལ་རང་བཞིན་མེད་ཀྱང་བྱ་བ་བྱེད་པ་མེད་པའི་དངོས་པོ་འགའ་ཡང་འཇིག་རྟེན་ན་མེད་པའི་ཕྱིར་རོ། ། འདོད་ན། རང་བཞིན་མེད་ཀྱང་དབང་པོ་ལ་བརྟེན་ནས་དོན་རྟོགས་པ་དེ་འདྲ་བ་ལ་མཁས་པའི་ངོར་ཡ་མཚན་གྱི་རྒྱུ་ཞེས་བྱ་བ་ཅི་ཞིག་ཡོད་དེ་མེད་པར་ཐལ། དེ་གཅིག་པུ་ལས་མེད་ན་ཡ་མཚན་གྱི་རྒྱུར་འགྱུར་ཡང་གང་གི་ཚེ་མཁས་པ་ལ་ནི་ས་ཡི་སྟེང་ན་ངོ་མཚར་ཅན་མིན་པའི་དངོས་པོ་ཅི་ཡང་མེད་པ་ཡིན་པའི་ཕྱིར། དཔེར་ན་ཚ་བ་མེའི་ཐུན་མོང་བ་ཡིན་པས་གཅིག་ལ་མཐོང་བ་ངོ་མཚར་གྱི་རྒྱུ་མིན་པ་བཞིན་ནོ། ཇི་ལྟར་མཁས་པ་ལ་འགྲོ་བ་ཐམས་ཅད་རང་བཞིན་མེད་ཀྱང་བྱ་བ་བྱེད་པར་སྣང་ཞེ་ན། སྲིད་པ་མགལ་མེའི་འཁོར་ལོ་དང་།
སྤྲུལ་པ་དང་རྨི་ལམ་དང་སྒྱུ་མ་དང་། ཆུ་ནང་གི་ཟླ་བའི་གཟུགས་བརྙན་དང་། ཁུག་སྣ་སྟེ་ལྷོ་བུར་དང་། གཅོང་རོང་གི་ནང་གི་བྲག་ཆ་དང་། སྨིག་རྒྱུའི་ཆུ་དང་། སྤྲིན་དང་མཚུངས་ཏེ། མགལ་མེ་སོགས་དེ་དག་གི་རང་བཞིན་མི་ཤེས་པ་བདེན་པར་བཟུང་བ་ལ་སླུ་བར་བྱེད་ཅིང་། རང་བཞིན་ཤེས་པས་སྙིང་པོ་མེད་ཅིང་སླུ་བའི་ཆོས་ཅན་དུ་མཐོང་བ་དེ་བཞིན་དུ། སྲིད་པ་འདིའང་དེའི་རང་བཞིན་མི་ཤེས་པ་རྣམས་ཀྱིས་བདེན་པར་བཟུང་ནས་སླུ་བར་བྱེད་ཅིང་། རང་བཞིན་ཤེས་པ་ནི་དེ་དག་རང་བཞིན་མེད་ཅིང་སླུ་བའི་ཆོས་ཅན་དུ་མཐོང་ཞིང་སྲིད་པ་ལས་གྲོལ་བར་འགྱུར་བའི་ཕྱིར་རོ། །
དེ་ཉིད་མདོ་ལས། ཇི་སྐད་དུ། ཇི་ལྟར་མིག་ནི་འཁྲུལ་པ་ཡིས། མགལ་མེའི་འཁོར་ལོ་འཛིན་བྱེད་པ། དེ་བཞིན་དབང་པོ་རྣམས་ཀྱིས་ནི། ད་ལྟའི་ཡུལ་དག་འཛིན་པར་བྱེད། ཅེས་བྱ་བ་དང་། བདེན་པའི་དགེ་སློང་དངོས་ཕྲལ་དགེ་སློང་གཉིས་ཞིག་གིས། ། དཀོན་མཆོག་བརྩེགས་པ་ཐུབ་པ་ཡོངས་སུ་མྱ་ངན་མ་འདས་པར། ། ཐུབ་དབང་ཟླ་བའི་དམ་པའི་ཆོས་ཀྱི་ཉི་མའི་འོད་ཟེར་གྱིས། །
དགེ་སློང་བརྒྱ་ཕྲག་ལྔ་དེ་དག་གིས་གཏི་མུག་མུན་པ་བསལ། ། དེ་བཞིན་དུ། ཇི་ལྟར་བུ་མོ་གཞོན་ནུའི་རྨི་ལམ་ན། ། བུ་ཕོ་བྱུང་ཞིང་ཤི་བ་དེ་མཐོང་ནས། ། བྱུང་ན་དགའ་ཞིང་ཤི་ན་མི་དགའ་ལྟར། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། སྒྱུ་མ་བྱེད་པ་དག་གིས་གཟུགས་སྤྲུལ་ཏེ། ། རྟ་དང་གླང་པོ་ཤིང་རྟ་སྣ་ཚོགས་བྱས། ། དེ་ལ་ཇི་ལྟར་སྣང་བ་གང་ཡང་མེད། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། །
ཇི་ལྟར་ནམ་མཁའ་དྭངས་པར་ཟླ་ཤར་བ། ། དེ་ཡི་གཟུགས་བརྙན་དྭངས་བའི་མཚོར་སྣང་ཡང་། ། ཟླ་བ་ཆུ་ཡི་ནང་དུ་འཕོས་པ་མེད། ། ཆོས་ཀུན་མཚན་ཉིད་དེ་འདྲར་ཤེས་པར་གྱིས། ། བྲག་ཕུག་རི་རྫོང་ཆུ་ཀླུང་ངོགས་དག་ཏུ། ། དེ་དག་ལ་བརྟེན་བྲག་ཆ་འབྱུང་ཇི་ལྟར། ། དེ་བཞིན་འདུས་བྱས་འདི་ཀུན་ཤེས་པར་གྱིས། ། འགྲོ་བ་ཐམས་ཅད་རྒྱུ་མ་སྨིག་རྒྱུ་མཚུངས། ། ཇི་ལྟར་སོས་ཀའི་ཉི་མ་ཕྱེད་དུས་ན། ། སྐྱེས་བུ་སྐོམ་པས་གདུངས་ཤིང་འགྲོ་བ་ཡིས། །
སྨིག་རྒྱུ་དག་ལ་ཆུ་ཡི་ཕུང་པོར་མཐོང་། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། སྨིག་རྒྱུ་ལ་ཡང་ཆུ་ནི་ཡོད་མེད་ན། ། སེམས་ཅན་རྨོངས་པ་དེ་ལ་འཐུང་འདོད་དེ། ། མི་བདེན་ཆུ་ནི་བཏུང་བར་ཡོང་མི་ནུས། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཇི་ལྟར་བར་སྣང་ཅུང་ཟད་སྤྲིན་མེད་པར། ། སྐད་ཅིག་དུ་ནི་སྤྲིན་གྱི་དཀྱིལ་འཁོར་སྣང་། ། ཐོག་མ་གང་ནས་བྱུང་བ་ཤེས་པར་བྱ། ། དེ་བཞིན་ཆོས་རྣམས་ཐམས་ཅད་ཤེས་པར་གྱིས། །
ཇི་ལྟར་སྨིག་རྒྱུ་དྲི་ཟའི་གྲོང་ཁྱེར་དང་། ། སྒྱུ་མ་ཇི་བཞིན་རྨི་ལམ་ཇི་ལྟ་བུར། ། མཚན་མ་བསྒོམ་པ་ངོ་བོ་ཉིད་ཀྱིས་སྟོང་། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཞེས་བྱ་བ་ལ་སོགས་པ་གསུངས་སོ། ། དཔེ་དགུ་ལ་ཁུག་སྣ་མ་གཏོགས་གཞན་རྣམས་བསྟན་ཏོ། ། གཉིས་པ་ནི། རྣལ་འབྱོར་སྤྱོད་པ་བཞི་བརྒྱ་པ་ལས་དབང་པོ་དང་དོན་དགག་པ་བསྒོམ་པ་བསྟན་པ་སྟེ་རབ་ཏུ་བྱེད་པ་བཅུ་གསུམ་པའི་ཚིག་དོན་བཤད་ཟིན་ཏོ།། ༈ །།དྲུག་པ་མཐར་འཛིན་དགག་པ་ལ། རབ་བྱེད་ཀྱི་གཞུང་བཤད་པ་དང་།
རབ་བྱེད་ཀྱི་མཚན་བསྟན་པ་གཉིས་ཀྱི། དང་པོ་ལ། རང་བཞིན་གྱིས་མེད་པས་ཁྱབ་པ་སྤྱིར་བསྟན། དེའི་སྒྲུབ་བྱེད་རྒྱས་པར་བཤད། ། མེད་ཀྱང་འཁྲུལ་པའི་རྒྱུ། མཇུག་བསྡུ། བདག་མེད་རྟོགས་པ་སྲིད་པ་བཟློག་པའི་ཕན་ཡོན་དང་ལྔ་ལས། དང་པོ་ནི། གལ་ཏེ་རྟེན་འབྱུང་ཡིན་པས་སྲིད་པ་མགལ་མེའི་འཁོར་ལོ་སོགས་ལྟར་རང་བཞིན་གྱིས་མེད་ན། འོ་ན་གང་ཞིག་ལ་རང་བཞིན་དུ་འགྱུར་ཞེ་ན།
དངོས་པོ་འགའ་ལ་ཡང་རང་གི་བདག་ཉིད་ཀྱིས་གྲུབ་པ་མེད་དེ། དངོས་པོ་གང་ཞིག་དེའི་བདག་ཉིད་ཀྱིས་གྲུབ་པར་འགྱུར་ན། རྐྱེན་གཞན་འགའ་ལ་ཡང་རག་ལས་པར་མི་འགྱུར་དགོས་པ་ལ། རྒྱུ་རྐྱེན་གཞན་ལ་རག་མ་ལས་པའི་དངོས་པོ་དེ་ནི་ཡུལ་དུས་གང་ནའང་མི་སྲིད་པའི་ཕྱིར་ཏེ། རྒྱུ་མེད་ཀྱི་དངོས་པོ་མི་སྲིད་པའི་ཕྱིར། གཉིས་པ་ལ། རྫས་དང་ཁྱད་པར་རྣམ་པ་བཞིར་གྲུབ་པ་དགག མཚན་ཉིད་གྲངས་སོགས་དང་། མཚན་གཞི་བུམ་པ་དོན་གཞན་དུ་གྲུབ་པ་དགག་པ་དང་། དངོས་པོ་ལ་གཅིག་དང་དུ་མར་གྲུབ་པ་དགག་པ་དང་གསུམ་གྱི།
དང་པོ་ནི། དངོས་པོ་ལ་རང་གི་ངོ་བོས་གྲུབ་པ་མི་སྲིད་པའི་འཐད་པ་བཤད་པ་ནི། བུམ་པ་དང་གཟུགས་སོགས་རང་གི་ངོ་བོས་གྲུབ་ན། རང་གི་ངོ་བོས་གྲུབ་པའི་གཅིག་དང་ཐ་དད་ལས་མ་འདས་ལ། དེ་ལ་གཟུགས་ཉིད་བུམ་པའོ་ཞེས་བུམ་གཟུགས་རང་བཞིན་གྱིས་གྲུབ་པའི་གཅིག་མིན་ཏེ། གང་ན་གཟུགས་ཡོད་པ་དེར་བུམ་པ་ཡོད་པར་ཐལ་བ་དང་། སོ་བཏང་བའི་ཚེ་གཟུགས་ཀྱི་ཁྱད་པར་འགའ་ཞིག་ཞིག་པས་བུམ་པ་ཞིག་པར་ཐལ་བ་དང་། བླང་བྱ་དང་། ལེན་པ་པོ་གཅིག་ཏུ་ཐལ་བ་དང་། བླང་བྱ་མང་བས་བུམ་པ་མང་པོར་ཐལ་བར་འགྱུར་ན།
དེ་དག་ནི་སྲིད་པའང་མིན་པའི་ཕྱིར་རོ། ། གཟུགས་ལྡན་གྱི་བུམ་པ་གཟུགས་ལས་དོན་གཞན་དུ་ཡོད་པ་མིན་ཏེ། དེ་གཉིས་སོ་སོར་སྣང་རུང་མ་དམིགས་པའི་ཕྱིར་དང་། གཉིས་ཀ་རྒྱུ་མེད་དུ་ཐལ་བའི་ཕྱིར་རོ། ། མཁར་གཞོང་ལ་རྒྱ་ཤུག་བརྟེན་པ་ལྟར་བུམ་པ་ལ་གཟུགས་དང་། རེ་ལྡེ་ལ་ལྷས་སྦྱིན་ལྟར་གཟུགས་ལ་བུམ་པ་བརྟེན་པའི་ཚུལ་དུའང་ཡོད་པ་མིན་ཏེ། དེ་གཉིས་དོན་གཞན་དུ་མེད་པའི་ཕྱིར། གཉིས་པ་ནི། མུ་སྟེགས་བྱེ་བྲག་པ་ཁ་ཅིག་ན་རེ། ཡོད་པ་ཉིད་ཀྱི་སྤྱི་དང་བུམ་པ་གཉིས་དོན་གཞན་དུ་ཡོད་དེ།
ཡོད་པ་ཉིད་ནི་ཐམས་ཅད་ལ་རྗེས་སུ་འགྲོ་ཞིང་། བུམ་པ་ནི་ཡོན་ཏན་སོགས་ལས་ལྡོག་པའི་མཚན་ཉིད་ཅན་ཡིན་པས་མཚན་ཉིད་མི་མཐུན་པའི་ཕྱིར་རོ་ཞེ་ན། རྗེས་སུ་འགྲོ་བ་དང་ལྡོག་པའི་མཚན་ཉིད་ཅན་ཡིན་པས། ཡོད་པ་ཉིད་དང་བུམ་པ་གཉིས་མཚན་ཉིད་མི་མཐུན་པར་མཐོང་ནས་ཡོད་པ་ཉིད་ཀྱི་སྤྱིའི་དངོས་པོ་ལས་བུམ་པ་དོན་གཞན་ཡིན་ན། འོ་ན་མཚན་ཉིད་མི་མཐུན་པ་ཉིད་ཀྱིས་དངོས་པོ་ཡང་བུམ་པ་ལས་གཞན་དུ་རྒྱུ་མཚན་ཅི་ཡིས་མི་འགྱུར་ཏེ་འགྱུར་དགོས་ལ། དེ་འདོད་ན། སྤྱི་དང་བུམ་པ་ལ་གཞན་ཉིད་ཀྱི་ཐ་སྙད་འཇུག་པའི་རྒྱུ་གཞན་ཉིད་ཀྱི་སྤྱི་བཏགས་པ་དོན་མེད་པར་འགྱུར་རོ། ། ཐལ་བ་ལས་མཚན་ཉིད་མི་མཐུན་པ་ཉིད་ཀྱིས་དེ་གཉིས་གཞན་དུ་གྲུབ་པ་མིན་པར་ཐལ། དེ་གཉིས་ལ་གཞན་ཉིད་ཀྱི་སྤྱི་བཏགས་པ་དོན་ཡོད་པའི་ཕྱིར། གཞན་ཡང་།
གཞན་ཉིད་ཀྱི་སྤྱི་དང་བུམ་པ་གཉིས་རྗེས་སུ་འགྲོ་བ་དང་ལྡོག་པའི་མཚན་ཉིད་ཅན་ཡིན་པས་དེ་གཉིས་དོན་གཞན་དུ་འགྱུར་ལ། འདོད་ན། དེ་གཉིས་ལ་གཞན་ཉིད་དུ་འདོགས་པའི་རྒྱུ་གཞན་ཉིད་ཀྱི་སྤྱི་གཞན་ཡོད་དམ་མེད། ཡོད་ན་ཐུག་མེད་དུ་འགྱུར་ལ། མེད་ན་ཡོད་པ་དང་བུམ་པ་སོགས་ལའང་གཞན་དུ་འདོགས་པའི་རྒྱུ་གཞན་ཉིད་ཀྱི་སྤྱི་མི་དགོས་པར་འགྱུར་བས་གཞན་ཉིད་ཀྱི་སྤྱི་མེད་དོ། ། དེ་མེད་ན་དངོས་པོ་གང་ལའང་གཞན་མ་གྲུབ་པར་འགྱུར་རོ། ། གཞན་ཡང་། གཞན་ཉིད་ཅེས་པའི་སྤྱི་འདི། གཞན་དུ་གྲུབ་བམ་མ་གྲུབ་པ་ལ་བརྟག དང་པོ་ལྟར་ན་དེ་བརྟགས་པ་དོན་མེད་པར་འགྱུར་ཏེ།
དེ་མེད་ཀྱང་དེའི་དགོས་པ་གྲུབ་བའི་ཕྱིར། གཉིས་པ་ལྟར་ན་གཞན་ཉིད་ཡོད་པར་འགལ་ཏེ། དེ་དང་འགལ་བ་གཞན་མིན་པ་ཉིད་འཕྲོད་པ་འདུ་བའི་ཕྱིར་རོ། ། གལ་ཏེ་བུམ་པ་ཡོད་དེ། ཡོན་ཏན་གྲངས་ལ་སོགས་པའི་རྟེན་བྱེད་པའི་ཕྱིར་ཟེར་ན། གལ་ཏེ་གཅིག་ཡོན་ཏན་ཡིན་བུམ་པ་རྫས་ཡིན་པས་འགལ་བའི་ཕྱིར། གཅིག་བུམ་པར་མི་འདོད་ན། བུམ་པའང་གཅིག་ཏུ་མི་འགྱུར་ཏེ། རྫས་ཡིན་པ་ཉིད་ཀྱིས་གཅིག་གི་གྲངས་ལས་གཞན་དུ་གྱུར་པའི་ཕྱིར། དཔེར་ན།
གཉིས་ཉིད་བཞིན་ནོ། གལ་ཏེ་ཡོན་ཏན་རྫས་ལ་བརྟེན་པས་བུམ་པ་ཁོ་ན་གཅིག་ཏུ་འགྱུར་གྱི། གཅིག་བུམ་པར་མི་འགྱུར་ཞེ་ན། བུམ་པ་གཅིག་དང་ལྡན་པས་གཅིག་ཏུ་མི་འགྱུར་བར་ཐལ། ལྷས་སྦྱིན་ནི་མཆོད་སྦྱིན་གྱི་ཡུལ་ཅན་དང་ལྡན་ན། མཆོད་སྦྱིན་ཡང་ལྷས་སྦྱིན་གྱི་ཡུལ་ཅན་དང་ལྡན་པ་ལྟར་ལྡན་པ་ནི་མཚུངས་པ་དག་ལ་ཡིན་གྱི་མི་མཚུངས་པ་ལ་མིན་པའི་ཕྱིར་དང་། བུམ་པ་གཅིག་དང་ལྡན་པ་འདི་ནི་དེ་གཉིས་ལ་མཚུངས་པ་ཡིན་པའི་ཕྱིར་ཏེ། བུམ་པ་གཅིག་དང་ལྡན་ཡང་གཅིག་བུམ་པ་དང་མི་ལྡན་པའི་ཕྱིར་རོ། ། ཀྱང་ནི། རིགས་པ་སྔ་མར་མ་ཟད་ལྡན་པ་མཚུངས་པ་མིན་པ་དེས་ཀྱང་ཞེས་པའོ། །
འདིའི་ཕྱེད་སྔ་མས་ལྡན་པ་ཁས་བླངས་པ་དང་། ཕྱི་མས་ལྡན་པ་མི་སྲིད་པས་ཀྱང་། བུམ་པ་གཅིག་ཡིན་པ་བཀག་གོ ། གཞན་ཡང་། བྱེ་བྲག་པས་ཆེ་ཆུང་ལ་སོགས་པའི་ཚད་ནི་ཡོན་ཏན་ཡིན་ལ་ཡོན་ཏན་ལ་ཡོད་ཏན་གཉིས་པ་མི་བརྟེན་པས་གཟུགས་སོགས་ལ་ཆེན་པོ་སོགས་ཚད་ཀྱི་ཡོན་ཏན་མེད་པར་འདོད་དེ། དེ་མི་རིགས་པ་ནི། གང་གི་ཚེ་བུམ་པ་ཆེན་པོའི་ཚད་དང་ལྡན་པ་དེའི་ཚེ་གཟུགས་ལ་ཡང་ཆེན་པོའི་ཡོན་ཏན་ཅི་སྟེ་མེད་དེ་ཡོད་པར་ཐལ། རྫས་བུམ་པ་ཆེ་ཆུང་ཇི་ཙམ་ཡིན་པ་དེ་ཙམ་དེའི་གཟུགས་ཀྱང་ཡིན་པའི་ཕྱིར། གལ་ཏེ་གཟུགས་ལ་ཆེན་པོའི་ཡོན་ཏན་ཡོད་ན། ཡོན་ཏན་ལ་ཡོན་ཏན་གཉིས་པ་མེད་པའི་ཕྱིར་ཞེས་པའི་ལུང་དང་འགལ་ཞེ་ན།
སངས་རྒྱས་པས་གཟུགས་ལ་ཆེན་པོ་ཡོད་པར་ཁས་བླངས་པ་ལ། དེ་འདྲའི་བྱེ་བྲག་པའི་ལུང་དང་འགལ་བ་བསྟན་པར་བྱ་བ་མིན་པར་ཐལ། གལ་ཏེ་ཕྱིར་རྒོལ་གཞན་མིན་པར་བྱེ་བྲག་པ་ནང་ཕན་ཚུན་ཡིན་ན། དེ་འདྲའི་གཞུང་ལུགས་དེ་བསྙད་པར་བྱ་བར་འགྱུར་བ་ཞིག་ནའང་། འདིར་ནི་ཕྱིར་རྒོལ་གཞན་ཡིན་ན། ལུང་དེ་ཁས་མི་ལེན་པའི་ཕྱིར། གལ་ཏེ་བུམ་སོགས་ལ་ཡོད་པ་ཉིད་ཀྱི་སྤྱི་གཞན་ཡིན་པ་དགག་པ་བཤད་ན། བུམ་པ་ནི་མ་བཀག་པས་རང་གི་ངོ་བོས་ཡོད་དོ་ཞེ་ན། བུམ་པ་ནི་ཡོན་ཏན་སོགས་དེ་དག་ལས་ལྡོག་པའི་མཚན་ཉིད་ཅན་ཡིན་ལ། ལྡོག་པའི་མཚན་ཉིད་ཀྱིས་ཀྱང་མཚན་གཞི་བུམ་པ་རང་གི་ངོ་བོས་གྲུབ་པ་ཡོད་པ་མིན་པར་ཐལ།
སྤྱིར་གཞན་ལས་ལྡོག་པ་ཙམ་གྱིས་དངོས་པོའི་རང་གི་ངོ་བོ་བཞག་མི་ནུས་པའི་ཕྱིར་དང་། བུམ་པ་ཡང་གྲངས་ཚད་གཟུགས་སྒྲ་སོགས་ཐམས་ཅད་ལས་ལྡོག་པའི་ཕྱིར་དང་། དེ་རྣམས་ལས་ལྡོག་པ་ན་རང་བཞིན་འདི་འདྲ་བ་ཞིག་ཅེས་བཞག་པར་མི་ནུས་པའི་ཕྱིར་རོ། ། དེས་ན་ཕྱོགས་གང་དུ་རང་གི་ཁས་བླངས་པའི་མཚན་ཉིད་ཀྱིས། མཚན་གཞི་མ་གྲུབ་པའི་བྱེ་བྲག་པའི་ཕྱོགས་དེར་གྲངས་དང་ཆེ་ཆུང་ལ་སོགས་པའི་ཡོན་ཏན་ལས་ངོ་བོ་ཐ་དད་པར་བུམ་པའི་དངོས་པོ་ཡོད་པ་མིན་པར་ཐལ། བུམ་པ་ནི་གྲངས་སོགས་དེ་དག་ལས་ལྡོག་ཅིང་ལྡོག་པ་ཙམ་གྱིས་ཀྱང་རང་གི་ངོ་བོ་བཞག་མི་ནུས་པའི་ཕྱིར། རྣམ་པ་གཅིག་ཏུ་ན་གྲངས་སོགས་ནི་བུམ་པའི་མཚན་ཉིད་དང་། བུམ་པ་ནི་དེའི་མཚན་གཞི་ཡིན་ལ། གྲངས་སོགས་མཚན་ཉིད་ཡིན་པ་ཉིད་ཀྱིས་ཀྱང་དེ་རྣམས་ལས་ངོ་བོ་ཐ་དད་པའི་མཚན་གཞི་བུམ་པ་ཡོད་པ་མིན་ཏེ། ཐ་དད་དུ་སྣང་རུང་མ་དམིགས་པའི་ཕྱིར།
ཕྱོགས་གང་དུ་གྲངས་སོགས་མཚན་ཉིད་ཡིན་པས། དེ་ལས་ཐ་དད་པའི་མཚན་གཞི་གྲུབ་པ་མིན་པའི་ཕྱོགས་དེར་གྲངས་སོགས་ཀྱི་ཡོན་ཏན་དོན་གཞན་དང་ལྡན་པའི་བུམ་པ་ཡོད་པ་མིན་ནོ། ། གསུམ་པ་ལ། དངོས་པོ་ལ་གཅིག་དང་དུ་མ་སྤྱིར་དགག གཞན་སྡེས་བརྟགས་པའི་གཅིག་བྱེ་བྲག་ཏུ་དགག གཅིག་དང་དུ་མ་འགོག་བྱེད་ཅི་རིགས་པ་བཤད་ཟིན་དྲན་པ་ལ་སྦྱར་བ་དང་གསུམ་གྱི། དང་པོ་ལ། གཅིག་དགག དེས་དུ་མ་ཁེགས་པར་བསྟན་པ་དང་གཉིས་ཀྱི་དང་པོ་ལ། ལུས་ཅན་ལ་གཅིག་དགག
རྟེན་འབྲེལ་ཙམ་ལ་གཅིག་དགག་པ་དང་གཉིས་ཀྱི་དང་པོ་ལ། ཡན་ལག་ཅན་དང་། ཡན་ལག་ལ་གཅིག་དགག་པ་གཉིས་ཀྱི། དང་པོ་ལ། བུམ་པ་གཅིག་དང་དུ་མར་མི་འཐད། ཚོགས་པ་བུམ་པར་མི་འཐད། ཚོགས་པ་གཅིག་ཏུ་མི་འཐད་པ་དང་གསུམ་གྱི། དང་པོ་ནི་རང་སྡེ་ཁ་ཅིག བུམ་པ་དང་དེའི་གཟུགས་སོགས་རང་གི་ངོ་བོས་གྲུབ་པའི་གཅིག་ཏུ་སྨྲ་བ་དགག་པའི་ཕྱིར་བཤད་པ། བུམ་པ་གཅིག་མིན་པར་ཐལ།
མཚན་ཉིད་དེ་བུམ་པར་འཇོག་པའི་རྒྱུ་གཟུགས་སོགས་རྣམས་དང་སོ་སོ་མིན་པའི་ཕྱིར། བུམ་པ་མང་པོར་གྲུབ་བོ་སྙམ་ན། བུམ་པ་མང་པོ་སྟེ་དུ་མ་ཉིད་དུའང་འཐད་པར་མི་འགྱུར་ཏེ། དེའི་ཡན་ལག་གཟུགས་དྲི་སོགས་རེ་རེ་བུམ་པར་མེད་པའི་ཕྱིར། གཉིས་པ་ལ། ཕྲད་པའི་རྒྱུ་ཅན་གྱི་ཚོགས་པ་བུམ་པ་ཡིན་པ་དགག་པ་ནི། གལ་ཏེ་གཟུགས་སོགས་རྣམས་ཕན་ཚུན་ཕྲད་པ་ལས་བུམ་པ་གཅིག་ཏུ་འགྱུར་རོ་ཞེ་ན། གཟུགས་དྲི་སོགས་ལྷན་ཅིག་ཏུ་སྦྱོར་བ་སྟེ་ཕྲད་པ་ཞེས་བྱ་བ་ངོ་བོ་ཉིད་ཀྱིས་མེད་པར་ཐལ། ལུས་ཤེས་ཀྱི་གཟུང་བྱ་ནི་རེག་བྱ་དང་ལྡན་ལ་དྲི་རོ་སོགས་རེག་བྱ་དང་མི་ལྡན་པའི་ཕྱིར་དང་། རེག་བྱ་ཡིན་མིན་གྱི་གཟུགས་ཅན་རེག་པའང་མི་སྲིད་པའི་ཕྱིར་ཏེ།
ནམ་མཁའ་དང་བུམ་པ་མི་རེག་པ་བཞིན་ནོ། འདོད་ན། ། དེའི་ཕྱིར། གཟུགས་དྲི་སོགས་རྣམས་ངོ་བོ་ཉིད་ཀྱིས་ཕྲད་པའི་རྒྱུ་ཅན་གྱི་ཚོགས་པ་བུམ་པ་མིན་པར་ཐལ། དེ་རྣམས་སྦྱོར་བ་སྟེ་ཕྲད་པ་ངོ་བོས་གྲུབ་པ་རྣམ་པ་ཀུན་ཏུའང་རིགས་པ་མིན་པའི་ཕྱིར། ཕྲད་པ་མེད་ཀྱང་ཚོགས་ཙམ་བུམ་པ་ཡིན་པ་དགག་པ་ནི། ཕན་ཚུན་རེག་པ་མེད་པར་ཡང་དེ་རྣམས་ཀྱི་ཚོགས་པ་ཉིད་བུམ་པ་ཡིན་ནོ་ཞེ་ན། བུམ་པའི་ཡན་ལག་ཏུ་གྱུར་པའི་དྲི་སོགས་དེ་རྣམས་རེ་རེ་བཞིན་དུ་བུམ་པ་མིན་པར་ཐལ། དེ་རྣམས་རེ་རེ་བཞིན་བུམ་པའི་ཡན་ལག་ཡིན་པ་དེས་ནའོ། ། རེ་ཞིག་ནི་རིམ་པ་སྟོན་པས་ཏེ་དང་པོར་གཟུགས་བུམ་པ་མིན་པར་བསྟན་པའོ། །
གལ་ཏེ་གཟུགས་སོགས་ཡན་ལག་ཡིན་ན་ཡན་ལག་ཅན་གྱི་བུམ་པ་ཡོད་པར་འགྱུར་རོ་ཞེ་ན། ཡན་ལག་ཅན་གྱི་བུམ་པ་ངོ་བོས་གྲུབ་པ་མེད་དེ། གཟུགས་དྲི་སོགས་རེ་རེ་བཞིན་བུམ་པ་མིན་པའི་ཕྱིར་དང་། ལོགས་ཤིག་ཏུའང་མེད་པའི་ཕྱིར་རོ། ། དེས་ན་གཟུགས་སོགས་བུམ་པ་དེའི་ཡན་ལག་ཉིད་དུའང་ངོ་བོ་ཉིད་ཀྱིས་མ་གྲུབ་པར་ཐལ། གང་གི་ཕྱིར་བུམ་པ་ཡན་ལག་ཅན་ཉིད་དུ་ངོ་བོས་མ་གྲུབ་པའི་ཕྱིར་རོ། ། འདི་ལས་ཀྱང་ཚོགས་པ་བུམ་པ་མིན་ཏེ། བུམ་པ་དང་སྣམ་བུ་སོགས་ཀུན་ལ་ཡོད་པའི་གཟུགས་དྲི་ལ་སོགས་པའི་གཟུགས་སོགས་རྣམས་གཟུགས་ཉིད་དུ་མཚན་ཉིད་མི་མཐུན་པ་མིན་ཏེ། གཟུགས་རུང་ཉིད་དུ་མཚན་ཉིད་གཅིག་པའི་ཕྱིར། དེས་ན་གཟུགས་ཀྱི་ཁྱད་པར་གཅིག་ལ་བུམ་པ་ངོ་བོས་ཡོད་པར་འགྱུར་ཞིང་གཞན་སྣམ་བུ་ལ་སོགས་པ་དག་གི་གཟུགས་ལ་བུམ་པ་ཡོད་པ་མིན་ཞེས་བྱ་བ་འདི་ལ་རྒྱུ་ཅི་ཞིག་ཡོད་དེ་མི་འཐད་པར་ཐལ།
ལུས་ཅན་ཀུན་གྱི་གཟུགས་ལ་མཚན་ཉིད་མི་འདྲ་བ་མེད་པའི་ཕྱིར། དཔེར་ན། བྱེ་མ་རྣམས་མཚན་ཉིད་མཐུན་པས་འབྲུ་མར་བསྐྱེད་པའི་ནུས་པ་ཡོད་མེད་མཚུངས་པ་བཞིན་ནོ། ། གཟུགས་ཐམས་ཅད་ལ་རང་གི་ངོ་བོས་གྲུབ་པའི་བུམ་པ་ཡོད་མེད་མཚུངས་པ་བཞིན་དུ། གཟུགས་དྲི་སོགས་རྣམས་ཀྱང་ཐ་མི་དད་པར་འགྱུར་ཏེ། རང་གི་ཡན་ལག་བུམ་པ་ལས་གཞན་མིན་པའི་ཕྱིར་རོ། ། གལ་ཏེ་སྐྱོན་མེད་དེ། རོ་སོགས་བདུན་པོ་དག་ལས་གཟུགས་དོན་གཞན་ཡིན་ཞིང་བུམ་པ་ལས་མིན་ནོ་ཞེས་ཞེ་ན། དེ་ལྟར་ཁྱོད་ཀྱིས་འདོད་ན་བུམ་པ་དེ་གཟུགས་ལས་དོན་གཞན་ཇི་ལྟར་མིན་ཏེ་ཡིན་པར་ཐལ། རྫས་སུ་གྲུབ་པའི་དྲི་སོགས་བདུན་པོ་དེ་རྣམས་མ་གཏོགས་དེའི་རང་གི་ངོ་བོ་གྲུབ་པ་མེད་པའི་ཕྱིར།
དེས་ན། བུམ་པ་ལ་ཡན་ལག་ཅན་ཉིད་དུ་འཇོག་པའི་རྒྱུ་ཡོད་པ་མིན་པར་ཐལ། དེའི་ཡན་ལག་གཟུགས་སོགས་རེ་རེ་བ་དང་ཚོགས་པ་གང་ལ་ཡང་བུམ་པར་འཇོག་པ་མི་འཐད་པའི་ཕྱིར་དང་། དེ་རྣམས་ལས་ལོགས་ཤིག་ཏུ་ཡང་མེད་པའི་ཕྱིར། ཁྱབ་པ་ཁས་བླངས། འདོད་ན། བུམ་པ་འབྲས་བུ་སྟེ་ཡན་ལག་ཅན་དུ་མི་འགྱུར་བར་ཐལ། རྒྱུ་མེད་པར་རང་ཉིད་དེར་མི་འགྱུར་དེར་འཇོག་པའི་རྒྱུ་ཡང་མེད་པའི་ཕྱིར། དེའི་ཕྱིར། ངོ་བོས་གྲུབ་པའི་བུམ་པ་འགའ་ཡང་ཡོད་པ་མིན་ཏེ།
ཡོད་ན་རང་གི་ཡན་ལག་གཟུགས་སོགས་ལས་དོན་གཞན་དུ་ཡོད་དགོས་པ་ལས་མེད་པའི་ཕྱིར་ཏེ། སྣང་རུང་མ་དམིགས་པའི་ཕྱིར་རོ། ། གལ་ཏེ་གཟུགས་སོགས་བུམ་པ་ཉེ་བར་འཇོག་པའི་རྒྱུ་མིན་ཡང་ཡིད་ཀྱིས་ཕྱེ་བའི་གྱོ་མོ་རྣམས་བུམ་པ་འཇོག་པའི་རྒྱུ་ཡིན་ནོ་ཞེ་ན། བུམ་པ་གྱོ་མོའི་རྒྱུ་ལས་འགྲུབ་པར་འགྱུར་ཞིང་རྒྱུ་གྱོ་མོ་གང་ལས་གྲུབ་དྲིས་པས་གཞན་གསེག་མ་ལས་གྲུབ་པར་འགྱུར་རོ་ཞེ་ན། འོ་ན་གྱོ་མོ་ངོ་བོ་ཉིད་ཀྱིས་མ་གྲུབ་པར་འགྱུར་ཏེ། རྒྱུ་གསེག་མ་ལ་ལྟོས་པའི་ཕྱིར་རོ། ། འདོད་ན། གང་ལ་རང་ལ་བདག་ཉིད་ཀྱིས་གྲུབ་པ་མེད་པའི་གྱོ་མོ་དེ་ཡིས་གཞན་བུམ་པ་ཇི་ལྟར་སྐྱེད་དེ་མི་སྐྱེད་པར་ཐལ། རང་གི་བདག་ཉིད་ཀྱིས་མ་གྲུབ་པའི་ཕྱིར། གསུམ་པ་ནི།
གཟུགས་སོགས་ཚོགས་པ་ལ་བུམ་པར་བརྗོད་པས་བུམ་པ་མང་པོར་ཐལ་བར་མི་འགྱུར་ཏེ། ཚོགས་པ་གཅིག་ཡིན་པས་སོ་ཞེ་ན། གཟུགས་སོགས་འཕྲོད་པ་འདུས་པ་སྟེ་ཚོགས་པར་གྱུར་དུ་ཟིན་ཀྱང་དེ་རྣམས་ཀྱི་ཚོགས་པ་ངོ་བོས་གྲུབ་པར་གཅིག་ཉིད་དུ་མི་རིགས་པར་ཐལ། ཚོགས་སུ་ཟིན་ཀྱང་གཟུགས་དྲི་ཉིད་དུ་མི་འཐད་པས་རང་རང་གི་མཚན་ཉིད་མི་འདོར་བའི་ཕྱིར་རོ། ། དཔེར་ན། བུམ་པ་བཞིན་ཏེ། མཚན་ཉིད་རྣམས་དང་སོ་སོ་ནི། ། མིན་ཕྱིར་བུམ་པ་གཅིག་མ་ཡིན། ། ཞེས་བཤད་པ་བཞིན་དུ། མཚན་ཉིད་རྣམས་དང་སོ་སོ་ནི།
མིན་ཕྱིར་ཚོགས་ལ་གཅིག་ཉིད་མེད། ཅེས་སྦྱར་རོ། ། གཉིས་པ་ལ། འབྱུང་འགྱུར་ལ་གཅིག་དགག འབྱུང་བ་ལ་གཅིག་དགག་པ་གཉིས་ཀྱི། དང་པོ་ནི། རིགས་པས་རྣམ་པར་དཔྱད་པ་ན་འབྱུང་འགྱུར་གྱི་གཟུགས་ཀྱང་གཅིག་ཉིད་དུ་ཡོད་པ་མིན་པར་ཐལ། ཇི་ལྟར་གཟུགས་སོགས་ལས་མ་གཏོགས་པའི་བུམ་པ་ཡོད་པ་མིན་པ་བཞིན་དུ་རླུང་ལ་སོགས་པའི་འབྱུང་བ་ལས་མ་གཏོགས་པའི་འབྱུང་འགྱུར་གྱི་གཟུགས་ཡོད་པ་མིན་པའི་ཕྱིར་ཏེ། ཡོད་ན་རྒྱུ་མེད་པར་ཐལ་བའི་ཕྱིར། གཉིས་པ་ལ།
རགས་པ་ལ་གཅིག་དགག ཕྲ་བ་ལ་གཅིག་དགག་པ་གཉིས་ཀྱི། དང་པོ་ནི། འབྱུང་བ་ལས་མ་གཏོགས་པར་འབྱུང་འགྱུར་མེད་པ་བཞིན་དུ། འབྱུང་བ་རྣམས་ཀྱང་ཕན་ཚུན་མ་གཏོགས་པར་མེད་པས་ངོ་བོས་གྲུབ་པའི་གཅིག་མེད་པར་སྟོན་པ་ལ། ས་སོགས་བུད་ཤིང་ཡིན་ལ་དེ་ཡང་བསྲེག་བཞིན་པ་ནི་དངོས་དང་། དེ་ལས་གཞན་རྣམས་ནི་དེ་དང་རིགས་མཐུན་པས་དེར་བཞག་གོ ། དེ་ཡང་དེ་གསུམ་ཚའམ་འོན་ཏེ་མི་ཚ། དང་པོ་ལྟར་ན་ནི། བསྲེག་བཞིན་པའི་ས་སོགས་གསུམ་མེ་ཉིད་དུ་འགྱུར་ཏེ།
རང་གི་ངོ་བོས་ཚ་བའི་ཕྱིར་རོ། ། གཉིས་པ་ལྟར་ན། མེས་ཇི་ལྟར་བསྲེག་སྟེ་བསྲེག་བཞིན་པ་མིན་པར་ཐལ། རང་གི་ངོ་བོས་ཚ་བ་མིན་པའི་ཕྱིར་རོ། ། རྒྱུ་མཚན་དེས་ན་བུད་ཤིང་ཞེས་བྱ་བ་ངོ་བོས་ཡོད་པ་མིན་པར་ཐལ། ཚ་ན་མེར་འགྱུར། མི་ཚ་ན་བུད་ཤིང་དུ་མི་འཐད་པས་སོ། ། འདོད་ན། མེ་ཡོད་པ་མིན་པར་ཐལ། རྒྱུ་བུད་ཤིང་དེ་མེད་པའི་ཕྱིར་རོ། །
རང་ལ་མི་མཚུངས་པ་ནི། བསྲེག་བཞིན་པའི་བུད་ཤིང་མེས་བྱས་པའི་ཚ་བ་ཡིན་ཡང་ངོ་བོ་ཉིད་ཀྱིས་ཚ་བ་ཡིན་མི་དགོས་པའི་ཕྱིར་དང་། གཞན་ལ་ནི། མེས་བྱས་པའི་ཚ་བ་ཡིན་ཡང་ངོ་བོས་གྲུབ་པའི་ཚ་བ་ཡིན་པས་རང་བཞིན་གྱིས་ཚ་དགོས་པའི་ཕྱིར། གལ་ཏེ་མེས་ཟིལ་གྱིས་མནན་པ་ལས་ཚ་བར་འགྱུར་བས་སྐྱོན་གཉིས་ཀ་ལས་གྲོལ་ལོ་ཞེ་ན། ས་སོགས་མེས་ཟིལ་གྱིས་མནན་པའི་ཚ་བ་ཡིན་ན་ཡང་ཅི་སྟེ་མེར་མི་འགྱུར་ཏེ། མེར་ཐལ། ཚ་བ་དེ་ངོ་བོས་གྲུབ་པས་ངོ་བོ་ཉིད་ཀྱིས་ཚ་བ་ཡིན་པའི་ཕྱིར་དང་། ངོ་བོ་ཉིད་ཀྱིས་ཚ་བ་དེ་ཡང་མེ་ཡིན་དགོས་པའི་ཕྱིར་རོ། ། འོན་ཏེ་ཟིལ་གྱིས་མནན་པའི་སྒོ་ནས་ཀྱང་མི་ཚ་ན།
དེ་གསུམ་མེ་ལ་ཡོད་ཅེས་བྱ་བ་མི་རུང་བར་ཐལ། དངོས་པོ་གཞན་མེ་དང་འགལ་བའི་ཆོས་ཡིན་པའི་ཕྱིར། གྲང་རེག་བཞིན་ནོ། ། གཉིས་པ་ནི། མེའི་རྫས་ཀྱི་རྡུལ་ཕྲ་རབ་ལ་འབྱུང་བ་གསུམ་མེད་པས་དེ་གཅིག་ཏུ་གྲུབ་བོ་ཞེ་ན། འོ་ན་ཤིང་མེད་པའི་མེ་ཡོད་པར་ཐལ། མེའི་རྡུལ་ཕྲ་རབ་ལ་བུད་ཤིང་སོགས་མེད་པའི་ཕྱིར། གལ་ཏེ་ཉེས་པ་དེ་སྤང་བར་འདོད་ནས་མེའི་རྡུལ་ཕྲ་རབ་དེ་ལའང་ས་སོགས་ཀྱི་ཤིང་ཡོད་ན་ཡན་གར་བ་གཅིག་གི་བདག་ཉིད་ཀྱི་རྡུལ་ཕྲན་ཡོད་པ་མིན་པར་ཐལ། མེའི་རྡུལ་ཕྲན་ཀྱང་འབྱུང་བ་བཞི་ཚོགས་པ་ཡིན་པའི་ཕྱིར་རོ། ། གཉིས་པ་ནི།
འབྱུང་བ་འབྱུང་འགྱུར། སེམས་སེམས་བྱུང་། མཚན་ཉིད་མཚན་གཞི་སོགས་ཀྱི་དངོས་པོ་ལྟོས་ནས་གྲུབ་དགོས་པ་གང་དང་གང་ཡིན་པ་དེ་དང་དེ་ལ་རིགས་པས་ཡོངས་སུ་བརྟགས་པ་ན། གཅིག་ཉིད་མེད་པར་ཐལ། དེ་རྣམས་ངེས་པར་ལྷན་ཅིག་ཏུ་འབྱུང་དགོས་པའི་ཕྱིར་སོ་སོར་སྦྱར་རོ། ། གཉིས་པ་ནི། ཇི་སྐད་བཤད་པའི་རིགས་པས་གཅིག་མ་གྲུབ་པ་དེའི་ཚེ་དུ་མ་ཡང་མ་གྲུབ་བོ་ཞེས་སྟོན་པ་ནི། དངོས་པོ་གང་ལ་ཡང་བདེན་པའི་དུ་མ་དག་ཀྱང་མེད་པར་ཐལ། རིགས་པ་གང་གིས་བརྟགས་ན་བདེན་པའི་གཅིག་ཀྱང་ཡོད་པ་མིན་པ་དེས་ནའོ། ། གཉིས་པ་ནི།
གཞན་སྡེ་ཁ་ཅིག གལ་ཏེ་སའི་རྡུལ་ཕྲ་རབ་སོགས་རྟག་པར་གྲུབ་པས་གཅིག་ཉིད་དུ་གྲུབ་བོ། ། དེས་ན། སའི་རྡུལ་ཕྲ་རབ་ཀྱི་ཡུལ་གང་ན་ཆུ་ལ་སོགས་པའི་དངོས་པོ་གསུམ་པོ་དེ་རྣམས་མེད་པ་དེར་སའི་རྡུལ་ཕྲ་རབ་གཅིག་བདེན་པར་ཡོད་ཅེས་འདོད་དོ་སྙམ་ན། སའི་རྡུལ་ཕྲ་རབ་ཉིད་ཀྱང་ཡན་གར་བའི་གཅིག་ཉིད་དུ་ཡོད་པ་མིན་པར་ཐལ། གང་གི་ཕྱིར། འབྱུང་བཞིའི་རྡུལ་སོག་པའི་རྫས་ཀུན་ལ་རྫས་ཉིད་དང་། གཅིག་ཉིད་དང་། ཡོད་པ་ཉིད་ཅེས་བྱ་བ་གསུམ་ཉིད་ངེས་པར་ཡོད་དགོས་པའི་ཕྱིར་རོ། ། གྲངས་ཅན་པའི་ཕྱོགས་ལའང་སྒྲ་སོགས་རེ་རེ་ཡང་ཡོན་ཏན་གསུམ་གྱི་བཀོད་པ་ཡིན་པའི་ཕྱིར་གཅིག་ཉིད་དུ་མི་འཐད་དོ། །
གསུམ་པ་ནི། རྒྱུ་ལ་འབྲས་བུ་ཡོད་མེད་སོགས་སུན་འབྱིན་པའི་ཚུལ་སྔར་ཇི་སྐད་བཤད་པ་འདི་མཁས་པས་ཕྱོགས་ཐམས་ཅད་བསལ་བའི་ཕྱིར་སྦྱར་བར་བྱའོ། ཞེས་སློབ་དཔོན་གྱིས་བཤད་པ་འདི་གཉིས་ལས། རང་གི་འཆད་ཚུལ་ནི་སྔར་ཇི་སྐད་བཤད་པའི་རྒྱུ་ལ་འབྲས་བུ་ཡོད་པ་དང་མེད་པ་དང་ཡོད་མེད་གཉིས་ཀ་དང་གཉིས་ཀ་མིན་ཞེས་བྱ་བ་སུན་འབྱིན་པའི་ཚུལ་འདི་ནི་རིགས་པ་ཤེས་པའི་མཁས་པས་རིམ་པ་ལྟར་རྒྱུ་དང་འབྲས་བུ་གཅིག་ཉིད་དང་ངོ་བོས་གྲུབ་པའི་གཞན་ཉིད་དང་། གཉིས་ཀ་དང་གཉིས་ཀ་མིན་པ་དག་ལ་རྟག་ཏུ་སྦྱར་བར་བྱ་བ་ཡིན་ཏེ། སྔ་མ་བཞི་དང་གཅིག་ཐ་དད་སོགས་ཕྱི་མ་བཞི་སྨྲ་བ་རྣམས་དོན་གཅིག་པའི་ཕྱིར། དེ་ལ་རྒྱུ་ལ་འབྲས་བུ་ཡོད་པ་འགོག་པ་ནི། འབྲས་བུ་ཡོད་ཉིད་གང་འདོད་ལ། ། ཁྱིམ་གྱི་དོན་དུ་ཀ་བ་ལ། ། སོགས་པའི་བརྒྱན་ནི་དོན་མེད་འགྱུར། །
ཞེས་སོགས་དང་། མེད་པ་འགོག་པ་ནི། འབྲས་བུ་མེད་ཉིད་གང་འདོད་ལ། ། ཁྱིམ་གྱི་དོན་དུ་ཀ་བ་ལ། ། སོགས་པའི་བརྒྱན་ནི་དོན་མེད་འགྱུར། ། ཞེས་དང་། གཉིས་ཀ་ཡིན་པ་ལ་ནི་ཕྱོགས་གཉིས་ཀས་གནོད་པ་དང་། གཉིས་ཀ་མིན་པ་ལ་ནི། དགག་བྱ་ཡིན་པ་དང་མིན་པའི་ཕྱོགས་གཉིས་ཀ་མེད་པས་གཉིས་མིན་གྱི་བརྗོད་མེད་མི་འཐད་པའོ། གཉིས་པ་གཞན་གྱི་ཚུལ་དགོད་པ་ནི།
འགྲེལ་བྱེད་ཁ་ཅིག་འདི་ལྟར་འཆད་དེ། སྣམ་བུ་དང་དཀར་པོ་གཅིག་ཡིན་པ་ལ་ཡོད་པའི་ཚུལ་འདི་སྦྱར་བར་བྱ་སྟེ། འདི་ལྟར་གཅིག་ཡིན་ན་དེ་གཉིས་གང་ན་གཅིག་ཡོད་པ་དེར་གཉིས་ཀ་ཡང་ཡོད་པ་དང་། སྐྱེ་གནས་འཇིག་པའི་དུས་གཅིག་པ་དང་། གཅིག་བརྗོད་པས་གཅིག་ཤོས་ཀྱང་བརྗོད་པར་འགྱུར་བ་དང་། དཀར་པོ་མཚན་ཉིད་ཡིན་པ་ལྟར་གཅིག་ཤོས་ཀྱང་མཚན་ཉིད་དུ་ཐལ་བར་འགྱུར་རོ། ། ཐལ་བ་ལ་གཅིག་ཉིད་མིན་ཏེ། ཡུལ་དུས་མཚན་ཉིད་ཐ་དད་པའི་ཕྱིར། དེ་ཉིད་དོན་གཞན་ཡིན་པ་ལ་མེད་པའི་ཚུལ་འདི་སྦྱར་བར་བྱ་སྟེ། དཀར་པོ་ཡོན་ཏན་ཡིན་པས་འགལ་བའི་ཕྱིར།
དེ་ལ་སྣམ་བུ་མེད་པ་ལྟར་སྣམ་བུ་ཡང་རྫས་ཡིན་པས་འགལ་བའི་ཕྱིར་དེ་ལ་དཀར་པོ་མེད་པར་འགྱུར་བ་དང་། སྣམ་བུ་ངོ་བོ་ཉིད་ཀྱིས་དཀར་པོ་མིན་ཡང་། དཀར་པོའི་ཡོན་ཏན་དང་ལྡན་པས་དཀར་པོ་ཉིད་དུ་འགྱུར་ན་ནི་སྣམ་བུ་འདི་རྫས་ཉིད་ཉམས་པར་འགྱུར་ཏེ། ཡོན་ཏན་དུ་སྒྱུར་བར་བྱེད་པའི་ཕྱིར་རོ། ། གཉིས་ཀ་ལ་ནི་གཉིས་ཀའི་ཕྱོགས་ཀྱི་སྐྱོན་དུ་འགྱུར་བ་དང་། གཅིག་དང་ཐ་དད་ཉིད་དུ་བརྗོད་དུ་མེད་ན་ནི། དཀར་པོ་ཡང་དཀར་པོ་དང་། སྣམ་བུའང་སྣམ་བུ་མིན་པ་ཉིད་དུ་འགྱུར་ལ། དེ་ལྟར་ན་དེ་གཉིས་མིན་ཡང་དེར་བརྗོད་ན་དཀར་པོ་ལ་ནག་པོ་དང་། སྣམ་བུ་ལའང་བུམ་པ་ཉིད་དུ་ཅིའི་ཕྱིར་མི་བརྗོད་ཕྱོགས་འདི་བཀོད་ནས་དགག་པ་མ་མཛད་པའི་ཕྱིར།
རང་ལུགས་སུའང་ཞལ་གྱིས་བཞེས་པ་ཡིན་ནོ། ། གསུམ་པ་རང་བཞིན་མེད་ཀྱང་དེར་འཁྲུལ་བའི་རྒྱུ་ནི། གལ་ཏེ་བཤད་མ་ཐག་པའི་རིགས་པས་དངོས་པོ་ཐམས་ཅད་རང་བཞིན་མེད་པར་གྲུབ་ན། རྒོལ་བ་དག་རིགས་པ་གང་ཞིག་མཐོང་ནས་དངོས་པོ་རང་བཞིན་གྱིས་གྲུབ་པར་སྨྲ་ཞེ་ན། དེ་ལ་རིགས་པ་འགའ་ཡང་མཐོང་བ་མིན་གྱི་འོན་ཀྱང་ཇི་ལྟར་སྔ་ཕྱི་འདྲ་བ་དང་བར་མ་ཆད་དུ་འཇུག་པའི་རྒྱུན་ལ་ལྟ་ཉེས་ན་རྟག་པ་ཡོད་ཅེས་བྱ་བའི་འཁྲུལ་པ་སྐྱེ་བར་འགྱུར་ཏེ། དེ་ལ་ལྟ་ཉེས་ན་འདྲ་བ་ལས་སྔ་ཕྱི་གཅིག་འཛིན་གྱི་བློ་སྐྱེ་བའི་ཕྱིར། དེ་བཞིན་དུ་འབྱུང་བ་འབྱུང་འགྱུར། སེམས་སེམས་བྱུང་། མཚན་ཉིད་མཚན་གཞི་སོགས་ལྷན་ཅིག་ཏུ་འབྱུང་བའི་ཚོགས་པ་ལ་ལྟ་ཉེས་ན། ཁྱིམ་དང་བུམ་པ་སོགས་དང་།
བདག་དང་ནམ་མཁའ་ལ་སོགས་པའི་དངོས་པོ་གཅིག་པ་གཅིག་ཡོད་དོ་སྙམ་པའི་རྣམ་པར་རྟོག་པ་ཕྱིན་ཅི་ལོག་ཙམ་ལས་དངོས་པོ་བདེན་པ་བ་ཡོད་པར་འཇོག་པ་ཡིན་གྱི། དེ་དག་ལ་རིགས་པ་གཞན་ཡོད་པ་ནི་མིན་ནོ། ། དེས་ན་དངོས་པོར་སྨྲ་བ་དག་གིས་རིགས་པ་རྣམ་དག་ཡོད་ནས་དངོས་པོ་བདེན་པར་ལྟ་བ་མིན་པར་ཐལ། ཚོགས་པ་ལ་དེའི་རང་གི་ངོ་བོ་མ་རྟོགས་པས་ཡན་ལག་ཅན་ལ་སོགས་པའི་དངོས་པོ་བདེན་པ་བ་ཡོངས་སུ་རྟོག་པ་ཙམ་ཡིན་པའི་ཕྱིར། བཞི་པ་མཇུག་བསྡུ་བ་ནི། ཕྱི་ནང་གི་དངོས་པོ་འདི་ཀུན་ལ་ངོ་བོས་གྲུབ་པའི་བདག་ཡོད་པ་མིན་ཏེ། གཞན་ལ་མ་ལྟོས་པར་རང་དབང་དུ་གྲུབ་པ་ཅུང་ཟད་ཀྱང་ཡོད་པ་མིན་པའི་ཕྱིར་ཏེ། རྟེན་འབྲེལ་ཡིན་པའི་ཕྱིར། ཁྱབ་པ་ཡོད། གང་ལ་བརྟེན་ནས་འབྱུང་བ་ཡོད་པའི་དངོས་པོ་དེ་ནི་རང་དབང་དུ་ཡོད་པར་མི་འགྱུར་ཏེ།
རྒྱུ་རྐྱེན་ལ་རག་ལས་ཏེ་སྐྱེ་བའི་ཕྱིར། དེས་ན་རྟེན་འབྲེལ་གྱི་དོན་ནི། རང་དབང་གི་ངོ་བོ་དང་བྲལ་བའི་སྟོང་ཉིད་ཀྱི་དོན་ཡིན་གྱི། རང་གི་ངོ་བོས་གྲུབ་པ་དང་། ཅི་ཡང་མེད་པའི་དོན་མིན་པས་གང་དག་རྟེན་འབྲེལ་གྱི་དོན་དེ་གཉིས་སུ་བཟུང་བ་དེ་དག་ནི་རྟག་པ་དང་ཆད་པར་ལྟ་བའི་སྐྱོན་ལས་མ་འདས་སོ། ། གལ་ཏེ་རང་དབང་མེད་པའི་དོན་རྟེན་འབྲེལ་གྱི་དོན་དུ་ཁོ་བོས་ཀྱང་འདོད་པས་ཁྱོད་ཀྱང་ཁོ་བོས་མ་སྨྲས་པ་ཅི་ཞིག་སྨྲས་ཞེ་ན། ཁྱོད་ཀྱིས་དེ་དེར་འདོད་ཀྱང་རྟེན་འབྲེལ་གྱི་དོན་རང་བཞིན་གྱིས་སྟོང་པར་མ་ཤེས་ཤིང་བརྗོད་མ་ནུས་པས་རང་གཞན་སླུ་བར་བྱེད་ལ། དེའི་ཕྱིར་ཁོ་བོ་ཅག་ཆེས་འབད་པའི་སྒོ་ནས་རྟེན་འབྲེལ་གྱི་དོན་རང་བཞིན་གྱིས་སྟོང་པ་ཉིད་དུ་བསྟན་པའི་ཕྱིར། བསྟན་བཅོས་བྱེད་པའི་རྩོམ་པ་འབྲས་བུ་དང་བཅས་པ་ཡིན་ནོ། གང་གི་ཕྱིར་མ་རྟེན་པར་ཡོད་པ་མིན་པ་དེའི་ཕྱིར།
མྱུ་གུ་ལ་སོགས་པའི་འབྲས་བུ་མེད་པར་ས་བོན་ལ་སོགས་པའི་དངོས་པོ་ཀུན་ལ་འདུ་བ་ཡོད་པ་མིན་ཏེ། རྒྱུ་ས་བོན་ལ་སོགས་པའི་འདུ་བ་ནི། འབྲས་བུ་མྱུ་གུ་ལ་སོགས་པའི་དོན་དུ་ཡིན་པའི་ཕྱིར། མྱུ་གུ་ལ་སོགས་པའི་འབྲས་བུའི་དོན་དུ་འདུ་བ་གང་ཡིན་པ་དེ་ནི་འཕགས་པའི་མཉམ་གཞག་ཡེ་ཤེས་ཀྱི་ངོ་བོ་ལ་མ་འདུས་པ་ཡིན་ཏེ། དེས་དེ་དག་བདེན་པར་མངོན་པར་མ་གཟིགས་པའི་ཕྱིར་རོ། ། ལྔ་པ་ནི། ཇི་སྐད་བཤད་པའི་རིགས་པས་དངོས་པོ་རང་བཞིན་གྱིས་སྟོང་བ་ཉིད་དུ་གཏན་ལ་ཕབ་པའི་དོན་བསྒོམས་པས་བདེན་འཛིན་ལྡོག་པས་འཁོར་བ་མཐའ་དག་ལྡོག་གོ་ཞེས་བསྟན་པའི་ཕྱིར་བཤད་པ། བསྟན་བཅོས་འདིར་དངོས་པོའི་རང་བཞིན་སྟོང་པ་ཉིད་དུ་གཏན་ལ་དབབ་ལ་དགོས་པ་ཡོད་དེ། དེ་ལ་བརྟེན་ནས་ཐོས་བསམ་སྒོམ་པས་རིམ་གྱིས་ཡུལ་ལ་བདག་མེད་པ་མངོན་སུམ་དུ་མཐོང་བའི་ཡེ་ཤེས་སྐྱེ་ཞིང་། ཡེ་ཤེས་དེས་སྲིད་པའི་ས་བོན་རྣམ་པ་ཐམས་ཅད་དུ་འགག་པ་ལས་ཉན་རང་དང་།
མི་སྐྱེ་བའི་ཆོས་ལ་བཟོད་པ་ཐོབ་པའི་བྱང་ཆུབ་སེམས་དཔའ་རྣམས་ལ་འཁོར་བ་ལྡོག་པའི་ཕྱིར་རོ། ། དེ་དག་ལ་འཁོར་བ་ལྡོག་ཀྱང་དེ་བཞིན་གཤེགས་པའི་ཡེ་ཤེས་འབྱུང་བའི་རྒྱུ་བྱང་ཆུབ་ཀྱི་སེམས་ནི་མི་ལྡོག་སྟེ། དེ་ཐམས་ཅད་ལ་དེ་བཞིན་གཤེགས་པའི་ཡེ་ཤེས་རྙེད་པ་གདོན་མི་ཟ་བར་འབྱུང་བའི་ཕྱིར་རོ། ། ཅིའི་ཕྱིར་ཡེ་ཤེས་དེས་འཁོར་བ་ལྡོག་ཅེ་ན། རྣམ་པར་ཤེས་པའི་དངོས་པོའི་རང་གི་ངོ་བོ་ལྷག་པར་སྒྲོ་འདོགས་པ་ཅན་གྱི་ཉོན་མོངས་པ་ཅན་གྱི་མ་རིག་པ་ནི་སྲིད་པའི་ས་བོན་ཡིན་ལ། ཡུལ་རྣམས་བདེན་པར་གྲུབ་པ་ནི་བདེན་འཛིན་དེའི་འཛིན་སྟངས་ཀྱི་སྤྱོད་ཡུལ་ཡིན་པས་ཡེ་ཤེས་དེས་དེའི་འཛིན་སྟངས་ཀྱི་ཡུལ་སུན་ཕྱུང་བའི་ཕྱིར་རོ། ། གཉིས་པ་ནི། རྣལ་འབྱོར་སྤྱོད་པ་བཞི་བརྒྱ་པ་ལས་མཐར་འཛིན་པ་དགག་པ་བསྒོམ་པ་བསྟན་པ་སྟེ་རབ་ཏུ་བྱེད་པ་བཅུ་བཞི་པའི་ཚིག་དོན་བཤད་ཟིན་ཏོ།། ༈ །།བདུན་པ་འདུས་བྱས་ཀྱི་དོན་དགག་པ་ལ། རབ་བྱེད་ཀྱི་གཞུང་བཤད་པ་དང་།
རབ་བྱེད་ཀྱི་མཚན་བསྟན་པ་གཉིས་ལས། དང་པོ་ནི། འདུས་བྱས་རང་བཞིན་གྱིས་ཡོད་དེ། དེ་དག་གི་མཚན་ཉིད་སྐྱེ་གནས་འཇིག་པ་རང་བཞིན་གྱིས་ཡོད་པའི་ཕྱིར་ཞེ་ན། འདིར་དགག་པར་བྱ་བའི་འདུས་བྱས་ཀྱི་མཚན་ཉིད་ནི། མཚན་གཞི་འདུས་བྱས་ལས་དོན་གཞན་པའི་སྐྱེ་གནས་འཇིག་པ་ལྡན་མིན་འདུ་བྱེད་ཀྱིས་བསྡུས་པ་རྫས་སུ་ཡོད་པ་གཅིག་བྱེ་བྲག་སྨྲ་བས་འདོད་པ་ཉིད་གཙོ་བོར་འགོག་ཅིང་། ཞར་ལ་མདོ་སྡེ་པས་མཚན་གཞི་དང་ངོ་བོ་གཅིག་པར་འདོད་པ་ཡང་ཁེགས་ཏེ། དེ་ཡང་རང་བཞིན་གྱིས་གྲུབ་པར་འདོད་པས་མཚན་གཞི་དང་ངོ་བོས་གྲུབ་པའི་གཅིག་དང་ཐ་དད་ལས་མ་འདས་ལ། གཅིག་ན། ། ཡང་ན་བཞི་ཀའང་ཡོད་པ་ཡི། །
ངོ་བོར་གསལ་བར་ཡོད་མ་ཡིན། ། ཞེས་པའི་རིགས་པས་གནོད་ཅིང་། ངོ་བོ་ཐ་དད་ན་བྱེ་བྲག་སྨྲ་བའི་ཕྱོགས་དང་མཚུངས་པའི་ཕྱིར། འདི་ལ་སྐྱེ་བ་བྱེ་བྱག་ཏུ་དགག་པ་དེས་འདུས་བྱས་སྒྱུ་མ་ལྟར་གྲུབ་པ། མཚན་ཉིད་གསུམ་ཐུན་མོང་དུ་དགག་པ། མཚན་ཉིད་ཡོད་པའི་སྒྲུབ་བྱེད་དགག་པ། སྐྱེ་བཞིན་པ་བྱེ་བྲག་ཏུ་དགག་པ་དང་ལྔ་ལས། དང་པོ་ལ་སྐྱེ་བ་པོ་ལ་བརྟགས། སྐྱེ་བའི་དུས་ན་བརྟགས། འགྱུར་བ་སྐྱེ་བའི་དོན་དུ་འདོད་པ་དགག
མཚན་གཞི་ལ་བརྟགས། སྐྱེ་རྒྱུ་བདག་གཞན་གང་ལས་སྐྱེས་བརྟགས། སྐྱེ་བ་པོ་དང་སྔ་ཕྱི་དང་ལྷན་ཅིག་རིམ་པ་ལ་བརྟགས། སྐྱེ་བ་ཡོད་པའི་སྒྲུབ་བྱེད་དགག སྐྱེ་རྒྱུ་དུས་གསུམ་ལ་བརྟགས། འགྲོ་འོང་ལ་བརྟགས་ཏེ་སྐྱེ་བ་དགག་པ་དང་དགུ་ལས། དང་པོ་ནི། སྐྱེ་བ་རང་བཞིན་གྱིས་གྲུབ་ན། སྐྱེ་བ་པོ་སྔར་རྒྱུའི་སྐབས་སུ་ཡོད་པ་ཞིག་གམ། མེད་པ་ཞིག་སྐྱེ་བརྟག་གྲང་།
མདོ་སྡེ་པ་ན་རེ། ས་བོན་གྱི་སྐབས་སུ་མེད་པ་རྒྱུ་རྐྱེན་ཚོགས་པའི་མཐའི་སྐད་ཅིག་ལས་སྐྱེ་བར་འགྱུར་རོ་ཞེས་ཟེར་རོ། ། ས་བོན་གྱི་སྐབས་སུ་མེད་པའི་མྱུ་གུ་ས་བོན་སོགས་རྒྱུའི་མཐར་ག་ལ་སྐྱེ་སྟེ་རང་བཞིན་གྱིས་མི་སྐྱེ་བར་ཐལ། སྐྱེ་བའི་སྔ་རོལ་དུ་སྐྱེ་བ་པོ་མེད་པ་དེས་ན་སྟེ་དེའི་ཕྱིར། མ་ཁྱབ་ན་བོང་བུའི་རྭ་སོགས་ཀྱང་སྐྱེ་བར་འགྱུར་རོ། ། བྱེ་བྲག་སྨྲ་བ་ན་རེ། རྒྱུའི་སྐབས་སུ་ཡོད་པ་ཁོ་ན་སྐྱེའོ་ཞེས་ཟེར་རོ། ། རྒྱུ་ས་བོན་གྱི་སྐབས་སུ་ཡོད་པའི་མྱུ་གུ་རྒྱུ་ལས་ག་ལ་སྐྱེ་སྟེ་མི་སྐྱེ་བར་ཐལ། དེ་ནི་སྐྱེ་བའི་སྔ་རོལ་དུ་གདོད་མ་ནས་ཡོད་པའི་ཕྱིར། ཁྱབ་པ་ནི།
དང་པོ་ནས་ཡོད་ཀྱང་ད་དུང་སྐྱེ་བར་འགྱུར་ན་སྐྱེ་བ་ཐུག་པ་མེད་པར་འགྱུར་ཏེ། སྐྱེས་ཟིན་སླར་ཡང་སྐྱེ་དགོས་པའི་ཕྱིར་རོ། ། གཞན་ཡང་རྒྱུའི་སྐབས་སུ་མེད་པའི་མྱུ་གུ་རང་བཞིན་གྱིས་སྐྱེ་བར་མི་འགྱུར་ཏེ། འབྲས་བུ་མྱུ་གུ་ཡིས་ནི་རྒྱུ་ས་བོན་བཤིག་པ་དེས་ན་སྟེ་དེའི་ཕྱིར་རོ། ། གཞན་དུ་ན་ས་བོན་འགགས་པ་རྒྱུ་མེད་དུ་འགྱུར་ཏེ། མྱུ་གུ་སྐྱེས་པ་ནི་དེ་དང་དུས་མཉམ་པ་དེའི་རྒྱུ་མིན་ལ་སྔོན་རོལ་དུ་མྱུ་གུ་སྐྱེ་འགྱུར་ཡང་མེད་པའི་ཕྱིར། རང་ལ་མི་མཚུངས་ཏེ། མྱུ་གུར་རང་བཞིན་གྱིས་གྲུབ་པའི་ཕྱོགས་ལ། སྔ་རོལ་དུ་ཡོད་ན་ད་ལྟར་དུ་ཡོད་དགོས་ཤིང་། མེད་ན་ནི་སྐྱེ་འགྱུར་གྱི་ཚུལ་གྱི་ཡང་མེད་དགོས་པའི་ཚུལ་སྔར་བསྟན་ཟིན་ལ།
རང་བཞིན་མེད་པའི་ཕྱོགས་ལ་ནི། སྐྱེ་བའི་སྔོན་རོལ་དུ་འབྱུང་འགྱུར་གྱི་མྱུ་གུ་ཡོད་ལ་དེ་ནི་མྱུ་གུར་ད་ལྟར་དུ་སྐྱེ་བ་པོ་དང་ས་བོན་འགགས་པའི་རྒྱུ་ཡིན་པའི་ཕྱིར་རོ། ། སྔ་རོལ་གྱི་དུས་སུ་འབྱུང་འགྱུར་གྱི་མྱུ་གུ་ཡོད་པས་དེར་མྱུ་གུ་ཡོད་པར་ཡང་མི་འགྱུར་ཏེ། སྤྱིར་འབྱུང་འགྱུར་གྱི་མྱུ་གུ་ཡོད་པ་ལ་མྱུ་གུ་ཡོད་པས་ཁྱབ་ཀྱང་དེའི་དུས་སུ་ཡོད་པའི་ཁྱབ་པ་མེད་དེ། དཔེར་ན་ས་བོན་འགགས་པ་ལ་ས་བོན་ཡོད་པས་ཁྱབ་ཀྱང་། མྱུ་གུའི་དུས་སུ་མ་ཁྱབ་པ་བཞིན་དང་། སོ་སྐྱེའི་རྒྱུད་ལ་ད་ལྟ་འབྱུང་འགྱུར་གྱི་རྣམ་མཁྱེན་ཡོད་ཀྱང་། རྣམ་མཁྱེན་ཡོད་མི་དགོས་པ་བཞིན་ནོ། གཞན་དུ་ན་འབད་པ་མེད་པར་གྲོལ་བའམ། འབད་ཀྱང་དེ་མ་ཐོབ་པར་ཐལ་བའི་ཕྱིར་རོ། །
རྒྱུ་དུས་སུ་ཡོད་པའི་མྱུ་གུ་ལའང་རྒྱུ་ལས་སྐྱེ་བ་ཡོད་པ་མིན་པར་ཐལ་ཏེ། གྲུབ་ཟིན་པའི་འབྲས་བུ་ལ་སླར་སྒྲུབ་པར་བྱེད་པའི་རྒྱུ་ཡོད་པ་མིན་པ་དེའི་ཕྱིར་རོ། ། གཉིས་པ་ནི། དཔྱད་ན་སྐྱེ་བའི་དུས་མི་སྲིད་པས་སྐྱེ་བའི་བྱ་བ་རང་བཞིན་གྱིས་མེད་དོ་ཞེས་སྟོན་པ་ནི། མྱུ་གུ་སྐྱེས་ཟིན་པ་དེའི་ཚེ་སླར་སྐྱེ་བ་ཡོད་པ་མིན་ཏེ། རང་གི་ངོ་བོ་ཐོབ་ཟིན་པའི་ཕྱིར། གཞན་སྐྱེས་མ་ཟིན་པའི་ཚེ་ཡང་དེ་ལས་སྐྱེ་བའི་བྱ་བ་ཡོད་པ་མིན་ཏེ། སྐྱེ་བའི་བྱ་བ་མ་སྐྱེས་པའི་ཕྱིར་རོ། ། སྐྱེས་ཟིན་པའི་ཚེ་དང་གཞན་སྐྱེས་མ་ཟིན་པའི་ཚེ་གཉིས་ཀར་ཡང་སྐྱེ་བའི་བྱ་བ་ད་ལྟར་བ་ཡོད་པ་མིན་ཏེ། ཕྱོགས་གཉིས་ཀར་བརྗོད་པའི་སྐྱོན་དུ་འགྱུར་བའི་ཕྱིར་རོ། །
དེས་ན་དུས་ནམ་ཞིག་ན་སྐྱེ་བའི་བྱ་བ་ཡོད་པར་འགྱུར་ཏེ། སྐྱེ་བའི་བྱ་བ་ངོ་བོ་ཉིད་ཀྱིས་ཡོད་པའི་དུས་མི་སྲིད་པར་ཐལ། སྐྱེ་བའི་བྱ་བ་འདས་མ་འོངས་རེ་རེ་བ་དང་། དེ་གཉིས་ཀ་ལ་ཡང་སྐྱེ་བའི་བྱ་བ་ད་ལྟར་བ་མེད་པའི་ཕྱིར་རོ། ། གསུམ་པ་ནི། གལ་ཏེ་རྫས་མི་འགྱུར་བར་འོ་མའི་གནས་སྐབས་བཏང་ནས་ཞོའི་དངོས་པོར་འབྱུང་བ་སྐྱེ་བའི་དོན་ཡིན་ནོ་ཞེ་ན། འོ་མ་དེ་ལ་འོ་མ་དེའི་དངོས་པོ་རུ་སྐྱེ་བ་ཡོད་པ་མིན་ཏེ་འོ་མའི་བདག་ཉིད་དེར་ཡོད་པའི་ཕྱིར་རོ། ། དཔེ་ཇི་ལྟ་བ་དེ་ལྟར་དུ། འོ་མ་དེ་ལ་རྫས་ཀྱི་ཆ་མ་བཏང་བར་གནས་སྐབས་གཞན་ཞོའི་དངོས་པོར་ཡང་སྐྱེ་བ་ཡོད་པ་མིན་པར་ཐལ། གང་གི་ཚེ་འོ་མའི་རྫས་ཡིན་པ་དེའི་ཚེ་ཞོ་མིན་ལ།
ཞོའི་རྫས་ཡིན་པ་དེའི་ཚེ་འོ་མ་མིན་པའི་ཕྱིར། བཞི་པ་ནི། སྐྱེ་བའི་སྔ་རོལ་གྱི་དུས་དང་། སྐྱེ་གནས་འཇིག་པའི་དུས་རྣམས་སུ་མཚན་ཉིད་སྐྱེ་གནས་འཇིག་གསུམ་མེད་པས་མཚན་གཞི་འདུས་བྱས་ཀྱང་མེད་པའི་ཕྱིར། དེའི་རྟེན་ཅན་གྱི་སྐྱེ་བ་མེད་དོ་ཞེས་སྟོན་པ་ནི། སྐྱེ་བའི་སྔ་རོལ་དུ་འདུས་བྱས་ཡོད་པ་མིན་ཏེ། ཐོག་མ་བར་དང་ཐ་མ་སྟེ་སྐྱེ་གནས་འཇིག་པ་རྣམས་སྐྱེ་བའི་སྔ་རོལ་དུ་སྲིད་པ་མིན་པའི་ཕྱིར། ཅི་སྟེ་སྐྱེ་བའི་དུས་སུ་སྐྱེ་བ། གནས་པའི་དུས་སུ་གནས་པ། འཇིག་པའི་དུས་སུ་འཇིག་པ་ཡོད་པས་འདུས་བྱས་ཡོད་དོ་ཞེ་ན།
དུས་གསུམ་པོ་དེར་ཇི་ལྟར་ན་སྐྱེ་གནས་འཇིག་པ་རེ་རེ་རྩོམ་པར་འགྱུར་ཏེ། རེ་རེའི་འཇུག་པ་མི་སྲིད་པར་ཐལ། སྐྱེ་བའི་དུས་སུ་གནས་འཇིག་དང་། གནས་པའི་དུས་སུ་སྐྱེ་འཇིག འཇིག་པའི་དུས་སུ་སྐྱེ་གནས་ཏེ་གཉིས་གཉིས་དག་མེད་པའི་ཕྱིར་དང་། དེ་དག་མེད་པ་རུ་རེ་རེའི་འཇུག་པ་ཡང་མི་འཐད་པའི་ཕྱིར་རོ། ། ལྔ་པ་ནི། བུམ་པ་དང་གྱོ་མོ་ལ་རང་ལས་གྲུབ་པའི་ངོ་བོ་མེད་དེ། རིམ་པ་ལྟར་གྱོ་མོ་དང་གསེག་མ་ལ་ལྟོས་པའི་ཕྱིར། རང་ལས་གྲུབ་པའི་བདག་དངོས་མེད་ན།
དེ་གཉིས་ཕན་ཚུན་གཞན་དངོས་སུའང་མི་འགྱུར་ཏེ། ཅིག་ཤོས་ལ་ལྟོས་ཏེ་གཞན་དུ་འགྱུར་བ་ལ། རང་ལ་ལྟོས་ཏེ་བདག་དངོས་སུ་འགྱུར་དགོས་པའི་ཕྱིར། དེ་ཉིད་ཀྱི་ཕྱིར། བུམ་པ་ལ་རང་གི་ངོ་བོས་གྲུབ་པའི་བདག་གི་དངོས་པོ་འབྱུང་བ་མེད་པར་ཐལ། དེ་གྱོ་མོ་ལ་མ་ལྟོས་པར་རང་ལས་གྲུབ་པ་མེད་པའི་ཕྱིར་དང་། ལྟོས་ས་གཞན་གྱོ་མོའི་དངོས་པོ་ཡང་རང་ལས་གྲུབ་པ་མེད་པའི་ཕྱིར་རོ། ། དེ་བཞིན་དུ་གྱོ་མོ་ལ་སྦྱར་རོ། ། བདག་གཞན་མེད་པ་དེའི་ཕྱིར་བདག་གཞན་རེ་རེ་དང་གཉིས་ཀ་ལས་འབྱུང་བ་ཡོད་པ་མིན་པར་ཐལ། ངོ་བོས་གྲུབ་པའི་བདག་གཞན་མེད་པའི་ཕྱིར་རོ། །
དྲུག་པ་ནི། གཞན་ཡང་། སྐྱེ་བའི་བྱ་བ་ངོ་བོ་ཉིད་ཀྱིས་ཡོད་ན། སྐྱེ་བ་པོའི་སྔར་རམ་ཕྱིས་སམ་གཉིས་ཀར་ཡོད་རྟོག་གྲང་ན། སྐྱེ་བ་པོའི་སྔ་རོལ་དུ་སྐྱེ་བའི་བྱ་བ་ཡོད་པ་མིན་ཏེ། རྟེན་མེད་པའི་ཕྱིར་རོ། ། ཕྱིས་ཀྱང་ཡོད་པ་མིན་ཏེ། སྐྱེ་བ་དོན་མེད་པའི་ཕྱིར་རོ། ། ཅིག་ཅར་དུའང་ཡོད་པ་མིན་ཏེ། ཕན་ཚུན་ལྟོས་པ་མེད་པར་ཐལ་བའི་ཕྱིར་རོ། །
དེ་ལྟར་དུས་གསུམ་དུའང་སྐྱེ་བའི་བྱ་བ་དང་སྐྱེ་བ་པོ་ཡོད་པར་བརྗོད་པ་ཉིད་དུ་མི་ནུས་པ་དེའི་ཕྱིར། སྐྱེ་བའི་བྱ་བ་དང་སྐྱེ་བ་པོ་བུམ་པ་ལ་ཅིག་ཅར་འབྱུང་བ་ཡོད་པ་མིན་ཏེ། བུམ་པ་སྐྱེས་མ་ཟིན་ན་མེད་ལ་སྐྱེས་ཟིན་ན་དེ་སྐྱེ་བའི་བྱ་བ་དོན་མེད་པའི་ཕྱིར་རོ། ། བདུན་པ་ནི། སྐྱེ་བའི་བྱ་བ་ཡོད་དེ་མཐར་རྙིང་པའི་ངོ་བོ་ཡོད་པར་མཐོང་བའི་ཕྱིར་ཞེ་ན། རྙིང་པ་ཞེས་བྱ་བ་ཅུང་ཟད་གཅིག་ཡོད་ན། སྔར་སྐྱེས་པའམ། སྔར་མ་སྐྱེས་པ་ཞིག་རྙིང་། སྔར་སྐྱེས་པ་རྙིང་པ་ཡིན་པར་མི་འགྱུར་ཏེ། སྔར་གསར་དུ་སྐྱེས་མ་ཐག་པ་ཡིན་པའི་ཕྱིར་རོ། །
ཕྱིས་ནས་ཀུན་ཏུ་སྐྱེས་པ་ཡང་རྙིང་པར་མི་འགྱུར་ཏེ། སྐྱེས་ན་སྐྱེས་མ་ཐག་པ་ཡིན་པས་སོ། ། གལ་ཏེ་སྔར་སྐྱེས་པ་དེ་ད་ལྟ་རྙིང་པ་ཡིན་ནོ་ཞེ་ན། ཅི་སྔར་གྱི་དེ་ཉིད་དམ། འོན་ཏེ་གཞན་ཡིན། དང་པོ་ལྟར་ན་དེ་རྙིང་པ་མིན་ཏེ། སྔར་གསར་དུ་སྐྱེས་པའི་གནས་སྐབས་དེ་ཉིད་མ་ཉམས་པའི་ཕྱིར་རོ། ། གཉིས་པ་ལྟར་ན་ཡང་། དེ་རྙིང་པ་མིན་པར་ཐལ། ད་ལྟ་གསར་དུ་སྐྱེས་པ་ཁོ་ན་ཡིན་པའི་ཕྱིར།
བརྒྱད་པ་ནི། གཞན་ཡང་། སྐྱེ་བའི་བྱ་བ་རང་བཞིན་གྱིས་ཡོད་ན། རྒྱུ་འདས་མ་འོངས་ད་ལྟར་བ་གང་ལས་སྐྱེ། དེ་ལ་ད་ལྟར་བའི་མྱུ་གུའི་དངོས་པོ་ནི་རང་དང་དུས་མཉམ་པའི་ས་བོན་ད་ལྟར་བ་དེ་ཉིད་ལས་འབྱུང་བ་མིན་པར་ཐལ། རྒྱུ་འབྲས་ཡིན་ན་ཅིག་ཅར་མེད་ཅིང་། ཅིག་ཅར་ཡོད་ན་རྒྱུ་འབྲས་མིན་པས་ཁྱབ་པའི་ཕྱིར། རྒྱུ་མ་འོངས་པ་དང་འདས་པ་ལས་ཀྱང་སྐྱེ་བ་ཡོད་པ་མིན་ཏེ། དེ་གཉིས་དངོས་པོར་མེད་པའི་ཕྱིར་རོ། ། གཏན་ཚིགས་ཁས་བླངས།
དགུ་པ་ནི། སྐྱེ་བའི་བྱ་བ་རང་བཞིན་གྱིས་མེད་དེ། ཡོད་ན་རང་བཞིན་ལ་ལྡོག་པ་མེད་པས་སྐྱེ་བའི་ཚེ་ག་ཤེད་ནས་འོང་བ་དང་། འགགས་པའི་ཚེ་ག་ཤེད་དུ་འགྲོ་བར་འགྱུར་ན། སྐྱེས་པ་ལ་ནི་གང་ནས་ཀྱང་འོང་བ་དང་། དེ་བཞིན་དུ་འགག་པ་ལ་གང་དུ་ཡང་འགྲོ་བ་མེད་པའི་ཕྱིར། མདོ་ལས། དགེ་སློང་དག་དེ་ལྟར་ན། མིག་ནི་སྐྱེ་བ་ན་གང་ནས་ཀྱང་འོང་བ་མིན་ལ། འགག་པ་ན་ཡང་གར་ཡང་འགྲོ་བ་མིན་ནོ། །
ཞེས་གསུངས་པའི་ཕྱིར་རོ། ། གཉིས་པ་ནི། འཕགས་པའི་ཡེ་ཤེས་ལ་ལྟོས་ནས། རྣམ་པར་དཔྱད་པའི་འབྲས་བུ་བརྗོད་པ་ནི། སྔར་བཤད་པའི་རིགས་པས་དཔྱད་པ་ན། རང་བཞིན་གྱིས་གྲུབ་པའི་སྐྱེ་བ་མི་རྙེད་པ་དེ་ལྟ་ཡིན་ན་སྲིད་པ་མཐའ་དག་རང་བཞིན་མེད་པ་སྒྱུ་མ་དང་འདྲ་བ་ཇི་ལྟར་མིན་ཏེ། རིགས་པས་དཔྱད་ན། རང་བཞིན་གྱིས་སྐྱེ་བ་མེད་ཀྱང་། ཐ་སྙད་དུ་རྒྱུ་དང་རྐྱེན་ལ་བརྟེན་ནས་འབྱུང་བའི་ཕྱིར་རོ། ། རྣམ་པར་དཔྱད་པ་འདིས་སྐྱེ་བ་རྣམ་པ་ཐམས་ཅད་དུ་བཀག་ན་ནི་སྒྱུ་མ་ལྟ་བུར་མི་འགྱུར་ཏེ།
མོ་གཤམ་གྱི་བུའི་གཞལ་བྱ་ལྟར་རྟེན་ཅིང་འབྲེལ་འབྱུང་བ་གཏན་མེད་པའི་ཕྱིར་རོ། ། དེས་ན་དེ་དག་དང་བསྟུན་པར་མི་བྱེད་ཀྱི། རྟེན་འབྲེལ་དང་མི་འགལ་བ་སྒྱུ་མ་ལ་སོགས་པ་དང་བསྟུན་པར་བྱེད་དེ། རྟེན་ཅིང་འབྲེལ་བར་འབྱུང་བ་ལ་སྐུར་བ་མ་བཏབ་པས་འཇིག་རྟེན་པའི་རྣམ་གཞག་ཐམས་ཅད་མི་འཇིག་ཅིང་། ཡང་དག་པ་ཇི་ལྟ་བ་བཞིན་དུ་ཁོང་དུ་ཆུད་པས་ཐར་པ་འགྲུབ་པའི་ཕྱིར་རོ། ། འདིས་ཡོད་པ་དང་རང་བཞིན་གྱིས་ཡོད་པ་ལ་ཁྱད་མེད་པས། དབུ་མའི་རིགས་པ་རྣམས་ཀྱིས་ཡོད་ཙམ་བཀག་པར་འདོད་པ་ཡང་ལེགས་པར་བཀག་གོ ། གསུམ་པ་ནི། དེ་ལྟར་འདུས་བྱས་སྒྱུ་མ་ལྟ་བུར་བརྗོད་ནས་དེའི་མཚན་ཉིད་རྣམས་ཀྱང་རང་བཞིན་གྱིས་མེད་པར་སྟོན་པ་ལ། རིམ་དང་ཅིག་ཅར་དུ་གྲུབ་པ་དགག
མཚན་ཉིད་གཞན་ཡོད་མེད་བརྟགས། མཚན་གཞི་དང་མཚན་ཉིད་གཅིག་དང་ཐ་དད་བརྟགས་ལ་དགག་པ་དང་གསུམ་གྱི། དང་པོ་ནི། སྐྱེ་དང་གནས་དང་འཇིག་པ་རྣམས་མཚན་གཞི་གཅིག་ལ་ཅིག་ཆར་དུ་འབྱུང་བ་ཡོད་པ་མིན་ཏེ། དེ་རྣམས་སྐད་ཅིག་མ་གཅིག་ལ་འབྱུང་བ་མེད་པའི་ཕྱིར་ཏེ། ཕན་ཚུན་འགལ་བའི་ཕྱིར་རོ། ། རིམ་གྱིས་འབྱུང་བ་ཡོད་པ་མིན་ཏེ། གཉིས་གཉིས་དག་ནི་མེད་པ་རུ། ། ཇི་ལྟར་རེ་རེ་རྩོམ་པར་འགྱུར། ། ཞེས་པའི་རིགས་པས་གནོད་པའི་ཕྱིར་རོ། །
དེས་ན་དེ་གསུམ་དུས་ནམ་ཞིག་འབྱུང་བ་ཡོད་པར་འགྱུར་ཏེ། རང་བཞིན་གྱིས་འབྱུང་བའི་དུས་ནམ་ཡང་མེད་པར་ཐལ། རིམ་དང་ཅིག་ཆར་དུ་མི་འབྱུང་ཞིང་གྲུབ་པའི་རྒྱུ་གཞན་ཡང་མེད་པའི་ཕྱིར་རོ། ། གསུམ་པ་ནི། སྐྱེ་བ་དང་ལ་སོགས་པ་གནས་པ་དང་འཇིག་པ་ཐམས་ཅད་ལ་སླར་ཡང་དོན་གཞན་པའི་སྐྱེ་གནས་འཇིག་པ་ཐམས་ཅད་འབྱུང་བར་འགྱུར་ཏེ། དེ་རྣམས་ཀྱང་འདུས་བྱས་ཡིན་པའི་ཕྱིར། འདོད་ན། སྐྱེ་བའང་མཚན་ཉིད་གསུམ་ལྡན་ཡིན་པས་སྐྱེ་བའི་སྐྱེ་བ་ཡོད་པར་འགྱུར་ལ་ཚུལ་དེ་ལས་སྐྱེ་བ་དང་འདྲ་བར་འཇིག་པ་ལ་ཡང་མཚན་ཉིད་གསུམ་ལྡན་ཡིན་པས་འཇིག་པའི་འཇིག་པ་དང་འཇིག་པ་དེ་དང་འདྲ་བར་གནས་པ་ལ་ཡང་མཚན་ཉིད་གསུམ་ལྡན་ཡིན་པས་གནས་པའི་གནས་པ་དོན་གཞན་ཡོད་པར་འགྱུར་རོ། ། འདོད་ན། སྐྱེ་བའི་སྐྱེ་བ་སོགས་དེ་དག་ལ་ཡང་སྐྱེ་སོགས་མཚན་ཉིད་གཞན་དགོས་པས་ཐུག་པ་མེད་པར་འགྱུར་རོ། །
ཐུག་པ་མེད་པ་ཡིན་ན་ཡང་རྩ་བའི་མཚན་ཉིད་འདུས་བྱས་སུ་མི་འགྲུབ་པར་འགྱུར་ཏེ། དེ་རྟོགས་པ་ལ་དེའི་མཚན་ཉིད་སྐྱེ་སོགས་རྟོགས་དགོས་ཤིང་། དེ་དག་རྟོགས་པའི་མཐར་ཐུག་པ་མེད་པའི་ཕྱིར་རོ། ། གསུམ་པ་ནི། གཞན་ཡང་། མཚན་གཞི་ལས་མཚན་ཉིད་འདི་དག་ངོ་བོས་གྲུབ་པའི་ཐ་དད་པའམ་ཐ་མི་དད་པ་ཞིག་ཡིན། གལ་ཏེ་མཚན་ཉིད་སྐྱེ་སོགས་ལས་མཚན་གཞི་དོན་གཞན་ཡིན་ནོ་ཞེ་ན། འོ་ན་མཚན་གཞི་འདུས་བྱས་དེ་མི་རྟག་པ་ཉིད་གང་ལས་ཏེ་མིན་པར་ཐལ། དེ་ལས་དོན་གཞན་ཡིན་པའི་ཕྱིར་བདེ་སྡུག་བཞིན་ནོ། གཉིས་པ་ལྟར་ན་ཡང་།
ཐ་མི་དད་ཀྱི་གཅིག་ཏུ་འགྱུར་བས་མཚན་ཉིད་མཚན་གཞིར་འགྱུར་བ་དང་། མཚན་གཞིའང་མཚན་ཉིད་དུ་འགྱུར་ལ། འདོད་ན། དེ་གཉིས་ཀ་མེད་པར་འགྱུར་བས་ཡང་ན་མཚན་ཉིད་གསུམ་དང་མཚན་གཞི་སྟེ། མཚན་གཞི་གཉིས་ཀ་ཡང་གསལ་བར་ཏེ་གདོན་མི་ཟ་བར་ཡོད་པའི་ངོ་བོར་ཡོད་པ་མིན་པར་ཐལ། མཚན་མཚོན་གཉིས་ཀ་མེད་པའི་ཕྱིར། བཞི་པ་ལ། གལ་ཏེ་སྐྱེ་སོགས་ཡོད་དེ། དེའི་རྒྱུ་ཚོགས་ཡོད་པའི་ཕྱིར་ཞེ་ན། དེ་དགག་པ་ལ།
འབྲས་བུ་ཡོད་མེད་རྒྱུ་ཡོད་མེད་ལ་སྐྱེ་བ་དང་། ཡོད་མེད་ལ་སྐྱེ་འཇིག་དགག་པ་དང་གཉིས་ཀྱི། དང་པོ་ནི། སྐྱེས་ཟིན་པའི་མྱུ་གུའི་དངོས་པོ་ནི་རྒྱུ་ས་བོན་གྱི་དངོས་པོ་རྣམ་པར་མ་འགྱུར་བ་ལས་མི་སྐྱེ་སྟེ། འབྲས་བུའི་ངོས་ནས་སྐྱེས་ཟིན་སླར་སྐྱེ་བ་དོན་མེད་པའི་ཕྱིར་དང་། འགྱུར་བཞིན་པ་མིན་པའི་ས་བོན་ནི་སྐྱེད་བྱེད་དུ་མི་རུང་བའི་ཕྱིར་རོ། ། རྒྱུ་ས་བོན་དངོས་པོ་མེད་པ་ལས་ཀྱང་མི་སྐྱེ་སྟེ་ས་བོན་མེས་ཚིག་པས་ཀྱང་མྱུ་གུ་སྐྱེད་པར་ཐལ་བའི་ཕྱིར་རོ། ། སྐྱེས་མ་ཟིན་པའི་མྱུ་གུའི་དངོས་པོ་མེད་པ་ནི་རྒྱུ་ས་བོན་དངོས་མེད་ལས་མི་སྐྱེ་སྟེ། མེད་པ་སྐྱེ་བ་མི་སྲིད་པའི་ཕྱིར་དང་། རྒྱུའི་ངོས་ནས་སྐྱེད་པའི་ནུས་པ་མེད་པའི་ཕྱིར་རོ། །
འབྲས་བུ་དངོས་མེད་རྒྱུ་དངོས་པོ་ལས་ཀྱང་མི་སྐྱེ་སྟེ། བཤད་ཟིན་པའི་ཉེས་པ་ཐོག་ཏུ་འབབ་པ་ཉིད་ཀྱི་ཕྱིར་རོ། ། གཉིས་པ་ནི། འདིའི་རྐང་པ་དང་པོ་གཉིས་ཀྱི་དངོས་པོ་ནི་སྐྱེ་བའོ། ། ཕྱི་མའི་དངོས་མེད་ནི་འཇིག་པའོ། ། དེ་ལ་སྐྱེས་ཟིན་རང་གི་དངོས་པོ་རྙེད་པ་ནི་དངོས་པོ་སྟེ་སླར་སྐྱེ་བར་མི་འགྱུར་ཏེ། ཡོད་པ་སླར་སྐྱེ་བ་དོན་མེད་པའི་ཕྱིར་རོ། ། སྐྱེས་མ་ཟིན་པའི་དངོས་པོ་མེད་པ་ཡང་དངོས་པོར་ཏེ་སྐྱེ་བར་མི་འགྱུར་ཏེ། མོ་གཤམ་གྱི་བུ་ཡང་སྐྱེ་བར་ཐལ་བའི་ཕྱིར་རོ། ། དངོས་མེད་དེ་བུམ་སོགས་ཞིག་པ་ལ་དངོས་མེད་དེ།
བུམ་སོགས་ཀྱི་དངོས་པོ་སླར་ཞིག་པར་མི་འགྱུར་ཏེ། དེ་ལ་ཞིག་རྒྱུའི་བུམ་སོགས་ཀྱི་དངོས་པོ་མེད་པའི་ཕྱིར་རོ། ། བུམ་སོགས་ཀྱི་དངོས་པོ་དངོས་མེད་དེ་འཇིག་པར་མི་འགྱུར་ཏེ། ཞིག་འཇིག་དོན་གཅིག་པའི་ཕྱིར་དང་། བུམ་པའི་དངོས་པོ་དང་བུམ་པའི་དངོས་མེད་གཞི་གཅིག་ལ་ཅིག་ཆར་དུ་ཡོད་པར་འགལ་བའི་ཕྱིར་རོ། ། ལྔ་པ་ལ། དགག་པ་དངོས་དང་། སྒྲུབ་བྱེད་དགག་པ་གཉིས་ཀྱི། དང་པོ་ནི། དེ་ཚེ་སྐྱེ་བ་ཡོད་མིན་ཞིང་། །
གཞན་ཚེ་སྐྱེ་བ་ཡོད་མ་ཡིན། ། ཞེས་པ་དང་། དངོས་པོ་དངོས་ལས་མི་སྐྱེ་སྟེ། ཞེས་གང་སྨྲས་པ་དེ་མི་རིགས་ཏེ། སྐྱེས་མ་སྐྱེས་མི་སྐྱེ་ཡང་སྐྱེ་བཞིན་པ་སྐྱེ་བའི་ཕྱིར་ཞེ་ན། སྐྱེས་མ་སྐྱེས་ལས་མ་གཏོགས་པའི་སྐྱེ་བཞིན་པ་ནི་སྐྱེ་བར་མི་འགྱུར་ཏེ། ཕྱེད་སྐྱེས་ཏེ། ཅུང་ཟད་ཅིག་སྐྱེ་ཞིང་སྐྱེ་བའི་བྱ་བ་མ་རྫོགས་པ་ལ་སྐྱེ་བཞིན་པར་འཇོག་དགོས་པའི་ཕྱིར་དང་། ཅུང་ཟད་སྐྱེས་པ་ནི་སྐྱེས་ཟིན་པ་དང་། སྐྱེ་བའི་བྱ་བ་མ་རྫོགས་པ་ནི་མ་སྐྱེས་པའི་ཁོངས་སུ་འདུ་བའི་ཕྱིར་རོ། །
གལ་ཏེ་ཅུང་ཟད་སྐྱེས་མ་སྐྱེས་ལ་སྐྱེ་བཞིན་པ་ཉིད་དུ་རྟོགས་ན། སྐྱེ་བའི་བྱ་བ་འདས་མ་འོངས་ཐམས་ཅད་སྐྱེ་བཞིན་པ་ཉིད་ཡིན་པར་ཐལ་བར་འགྱུར་ཏེ། རྒྱུ་མཚན་མཚུངས་པའི་ཕྱིར་རོ། ། ཡང་ན་ནི་དུས་གསུམ་ཐམས་ཅད་སྐྱེ་བཞིན་པ་ཡིན་པའམ། ཡང་ན་སྐྱེ་མ་སྐྱེས་ལས་མ་གཏོགས་པའི་སྐྱེ་བཞིན་པ་མེད་དོ་ཞེས་པའི་དོན་ཏོ། ། གཞན་ཡང་། སྐྱེ་བཞིན་པ་འདི་རྟོགས་པ་ན་སྐྱེ་བཞིན་པ་དེའི་རང་གི་ངོ་བོ་གྲུབ་ཟིན་པ་ཞིག་གམ། འོན་ཏེ་མ་གྲུབ་པ་ཞིག་ལ་རྟོག སྐྱེ་བཞིན་པའི་བདག་ཉིད་དུ་བྱ་བས་དེ་གྲུབ་ཟིན་པ་དེ་ཡང་། སྐྱེ་བཞིན་པར་མི་འགྱུར་ཏེ།
དེ་ནི་དེའི་བདག་ཉིད་ཐོབ་ཟིན་པའི་ཕྱིར་རོ། ། སྐྱེ་བཞིན་པའི་བདག་ཉིད་དུ་མི་བྱ་བ་སྟེ་གྲུབ་མ་ཟིན་པ་དེ་ཡང་སྐྱེ་བཞིན་པ་ཉིད་དུ་མི་འགྱུར་ཏེ། སྐྱེ་བཞིན་པའི་བདག་ཉིད་དུ་མ་གྱུར་པའི་ཕྱིར། གཉིས་པ་ལ། འདས་མ་འོངས་ཀྱི་བར་ན་ཡོད་པ་དང་། སྐྱེས་པའི་རྟགས་ཀྱིས་སྐྱེ་བཞིན་པ་དཔོག་པ་དགག་པ་གཉིས་ཀྱི། དང་པོ་ནི། སྐྱེ་བཞིན་པ་ཡོད་དེ། སྐྱེ་བའི་བྱ་བ་འདས་མ་འོངས་ཀྱི་བར་ཡོད་པའི་ཕྱིར་དང་། དེ་ཡང་སྐྱེ་བཞིན་པ་ཡིན་པའི་ཕྱིར་རོ་ཞེ་ན།
རྒོལ་བ་གང་གི་སྐྱེ་བའི་བྱ་བ་འདས་མ་འོངས་གཉིས་པོ་སྐྱེ་བཞིན་པའི་བར་མེད་པར་སྲིད་པ་ཡོད་པ་མིན་པ་དེ་ལ་སྐྱེས་མ་སྐྱེས་ཀྱི་བར་དུ་སྐྱེ་བཞིན་པ་མེད་པར་ཐལ། གང་གི་ཕྱིར་ཡོད་ན་སྐྱེ་བཞིན་པ་དེ་ལའང་ཅུང་ཟད་སྐྱེས་མ་སྐྱེས་ཀྱི་བར་ཡོད་པས་དེར་ཡང་སྐྱེ་བཞིན་པ་གཞན་གསུམ་པ་རྣམ་པར་གཞག་དགོས་ན་དེ་ཡང་མི་ནུས་པའི་ཕྱིར་ཏེ། ཐུག་པ་མེད་པར་ཐལ་བར་འགྱུར་བའི་ཕྱིར་རོ། ། གཉིས་པ་ལ། འདོད་པ་བརྗོད་པ་ནི། གལ་ཏེ་ཕྱེད་སྐྱེས་ཕྱེད་མ་སྐྱེས་ལས་གཞན་པའི་སྐྱེ་བཞིན་པ་ཡོད་པའི་ངོ་བོར་སྣང་སྟེ། གང་གི་ཕྱིར་སྔ་མའི་སྐྱེ་བཞིན་པ་འགགས་པས་སྐྱེས་པ་སྟེ་འབྲས་བུ་སྐྱེ་བར་འགྱུར་བ་དེའི་ཕྱིར་དང་། སྐྱེས་པའི་སྔར་གྱི་གནས་སྐབས་ཀྱི་ངོ་བོ་དེ་ལ་སྐྱེ་བཞིན་པར་འཇོག་ཅིང་། དེ་ཡང་སྐྱེས་པའི་རྟགས་ཀྱིས་དཔོག་གོ་ཞེ་ན། དེ་དགག་པ་ལ།
གང་གི་ཚེ་སྐྱེས་པའི་གཏན་ཚིགས་རྟེན་བཞིན་པའི་དངོས་པོ་དེ་ལ་སྐྱེ་བཞིན་པ་ལ་སྲིད་པ་མེད་དེ། སྐྱེས་ཟིན་པ་དེའི་ཚེ་སྟེ་དེའི་ཕྱིར་རོ། ། དེ་འདོད་ན། སྐྱེ་བཞིན་པ་དཔོག་པའི་གཏན་ཚིགས་སྐྱེས་པ་མ་གྲུབ་པར་ཐལ། སྐྱེ་བཞིན་པ་མེད་པའི་ཕྱིར་རོ། ། ཁྱབ་བྱེད་མི་དམིགས་པའོ། ། གལ་ཏེ་དེ་ལ་སྐྱེ་བཞིན་པ་མི་སྲིད་དེ། སྐྱེས་ཟིན་པའི་ཕྱིར་ཞེས་བསྟན་པ་ལ་ཁྱབ་པ་མེད་དེ། དངོས་པོ་གང་སྐྱེས་པ་དེ་ལ་སྐྱེ་བཞིན་པར་བརྗོད་དོ་ཞེ་ན། འོ་ན་སྐྱེས་ཟིན་པ་དེའི་ཚེ་དགོས་པ་ཅིའི་ཆེད་དུ་སྐྱེ་བར་འགྱུར་ཏེ།
སྐྱེ་བཞིན་པའི་དོན་མ་ཚང་བར་ཐལ། སྐྱེས་ཟིན་པའི་ཕྱིར་རོ། ། གལ་ཏེ་སྐྱོན་མེད་དེ། སྐྱེ་བཞིན་པ་ནི་ད་ལྟ་མ་སྐྱེས་ལ་སྐྱེ་འགྱུར་ཁོ་ན་སྐྱེ་བ་ལ་མངོན་དུ་ཕྱོགས་པས་སྐྱེས་སོ་ཞེས་བྱ་བར་བརྗོད་དོ་ཞེས་གྲགས་སོ། ། འོ་ན་སྐྱེས་མ་སྐྱེས་གཉིས་པོ་ཁྱད་པར་མེད་པ་སྟེ་མི་འགལ་བར་ཐལ། སྐྱེ་འགྱུར་མ་སྐྱེས་པ་ཁོ་ན་སྐྱེས་པར་བརྗོད་རིགས་པའི་ཕྱིར་རོ། ། འདོད་ན། དེའི་ཚེ་སྐྱེས་ཟིན་པའི་བུམ་པ་ཡང་མེད་པར་ཅིས་མི་རྟོགས་ཏེ་མེད་པར་ཐལ། དེ་ཡང་སྔ་རོལ་གྱི་སྐབས་སུ་མེད་པའི་ཕྱིར། མ་ཁྱབ་ན།
སྐྱེ་བ་ལ་མངོན་དུ་ཕྱོགས་པ་ལ་སྐྱེས་པས་ཁྱབ་པར་འདོད་པ་ཉམས་སོ། ། ཅི་སྟེ་སྐྱེ་བཞིན་པ་དང་མ་སྐྱེས་པ་ལ་ཁྱད་པར་མེད་པ་མིན་ཏེ། སྐྱེ་བཞིན་པ་ནི་སྐྱེ་བའི་བྱ་བ་དང་འབྲེལ་བའི་དངོས་པོ་ཡིན་པའི་ཕྱིར་སྙམ་ན། སྐྱེ་བཞིན་པ་མ་སྐྱེས་པར་ཁས་ལེན་དགོས་པའི་རྒྱུ་མཚན་གསུམ་གྱི། དང་པོ་ནི། སྐྱེ་བཞིན་པ་དེ་ནི་སྐྱེ་བའི་བྱ་བ་མ་རྫོགས་ཀྱང་མ་སྐྱེས་པ་ལས་ཕྱི་རོལ་དུ་གྱུར་པ་ཞིག་ལ་བཞག་མོད་ཀྱི་དེ་ལྟ་ནའང་དེ་ནི་མ་སྐྱེས་པ་ཁོ་ནར་འགྱུར་ཏེ། གང་གི་ཕྱིར་སྐྱེ་བའི་བྱ་བ་རྫོགས་པ་ལས་ཕྱི་རོལ་དུ་གྱུར་པའི་ཕྱིར་རོ། ། གཉིས་པ་ནི། རྒྱུ་མཚན་འདི་ལས་ཀྱང་མ་སྐྱེས་པ་ཉིད་སྐྱེའོ། ། འདི་ལྟར་གཞན་གྱི་སྐྱེ་བཞིན་པ་ནི་སྔར་མ་བྱུང་བར་ཕྱིས་མ་འོངས་པ་ན་ཡོད་པས་དེ་སྐྱེ་བར་འགྱུར་བ་གཅིག་ཡིན་པ་གྲགས་སོ། །
རྒྱུ་མཚན་དེས་ཀྱང་སྐྱེ་བཞིན་པ་ནི་མ་སྐྱེས་པ་ཁོ་ན་སྐྱེའོ་ཞེས་བྱ་བར་འགྱུར་ཏེ། སྔར་མ་བྱུང་ཞིང་སྐྱེ་བའི་བྱ་བ་དང་འབྲེལ་བའི་ཕྱིར་རོ། ། དེ་ལྟར་ན་སྐྱེ་བཞིན་པ་ལ་སྐྱེ་པའི་བྱ་བ་ངོ་བོ་ཉིད་ཀྱིས་འཇུག་པའི་རྟེན་དུ་རུང་བ་མིན་ཏེ། བདག་གི་དངོས་པོ་མ་ཐོབ་པའི་མ་བྱུང་བ་ཡིན་པའི་ཕྱིར་རོ། ། རྒྱུ་མཚན་གསུམ་པ་ནི། གཞན་ཡང་། དངོས་པོར་ཡོད་ཅེས་བྱ་བར་འགྱུར་བ་ལ་སྐྱེ་བའི་བྱ་བ་རྫོགས་པ་གཅིག་དགོས་པས་སྐྱེ་བའི་བྱ་བ་རྫོགས་པར་མ་བྱས་པ་ནི་དངོས་པོར་མེད་ཅེས་བརྗོད་དགོས་སོ། ། གང་གི་ཚེ་སྐྱེ་བཞིན་པ་སྐྱེ་བའི་བྱ་བ་རྫོགས་པ་མེད་པ་དེའི་ཚེ་དེ་རང་གི་ངོ་བོས་ཡོད་པའི་དངོས་པོ་གང་དེར་བརྗོད་དེ་བརྗོད་མི་རིགས་པར་ཐལ། སྐྱེ་བའི་བྱ་བ་མ་རྫོགས་པའི་ཕྱིར་རོ། ། དེས་ན་དངོས་པོ་སྒྱུ་མ་ལྟར་གྲུབ་པ་ནི།
རྒྱུ་ས་བོན་ལས་མ་གཏོགས་པར་འབྲས་བུ་ངོ་བོ་ཉིད་ཀྱིས་ཡོད་པ་མིན་པར་ཐལ། དེ་ཡོད་ན་སྔོན་རོལ་དུ་སྐྱེ་བཞིན་པའི་མྱུ་གུ་ངོ་བོས་གྲུབ་དགོས་པ་ལ་སྔོན་རོལ་དུ་རྒྱུ་ས་བོན་ལས་མ་གཏོགས་པའི་སྐྱེ་བཞིན་པའི་མྱུ་གུ་མེད་པའི་ཕྱིར་རོ། ། འདོད་ན། གང་གི་ཚེ་འབྲས་བུ་མྱུ་གུ་ཡོད་པ་མིན་པ་དེའི་ཚེ་མྱུ་གུ་འཇུག་པས་ཏེ་ངོ་བོ་ཉིད་ཀྱི་སྐྱེས་པས་རྒྱུ་ས་བོན་ལྡོག་པ་འཐད་པ་ཉིད་དུ་མི་འགྱུར་ཏེ། མྱུ་གུ་རང་བཞིན་གྱིས་མ་སྐྱེས་པའི་ཕྱིར་རོ། ། ཇི་སྐད་དུ། མདོ་ལས། སེམས་ཅན་མི་དང་ཤེས་སྐྱེས་ཀྱང་རུང་སྟེ། ། འདིར་སྐྱེས་ཤི་བ་འགའ་ཡང་སྐྱེ་མི་འགྱུར། ། ཆོས་ཀུན་རང་བཞིན་འབྲས་བུས་སྟོང་པ་སྟེ། །
མུ་སྟེགས་ཅན་གྱི་ཤེས་པར་ནུས་མ་ཡིན། ། ཞེས་དང་། སྐྱེ་བ་དང་ནི་འཆི་འཕོ་དང་། ། སྐྱེ་བ་མེད་ཅིང་འཆི་འཕོ་མེད། ། གང་ཞིག་འདི་ནི་ཤེས་འགྱུར་བ། ། དེ་ཡིས་རང་བཞིན་རྙེད་མི་དཀའ། ། ཞེས་འབྱུང་ངོ་། ། སྐྱེ་འཆི་ཐ་སྙད་དུ་ཡོད་ཅིང་དོན་དམ་དུ་མེད་པ་དང་། དེ་རྟོགས་པའི་ཕན་ཡོན་བསྟན་ཏོ། ། གཉིས་པ་ནི།
རྣལ་འབྱོར་སྤྱོད་པ་བཞི་བརྒྱ་པ་ལས་འདུས་བྱས་ཀྱི་དོན་དགག་པ་བསྒོམ་པ་བསྟན་པ་སྟེ་རབ་ཏུ་བྱེད་པ་བཅོ་ལྔ་པའི་ཚིག་དོན་བཤད་ཟིན་ཏོ།། ༈ །།བརྒྱད་པ་དགོས་པ་དང་རྒོལ་བ་ངན་པའི་ཀླན་ཀ་སྤོང་བ་ལ། བསྟན་བཅོས་བརྩམས་པའི་དགོས་པ་དང་། རྒོལ་བ་ངན་པའི་ཀླན་ཀ་སྤོང་བ་རྒྱས་པར་བཤད་པ་དང་། དོན་བསྡུ་བ་དང་གསུམ་གྱི། དང་པོ་ལ། བསྟན་བཅོས་འདིའི་ཉིང་དགོས་ནི། འཁོར་བ་མཐའ་དག་སྤངས་པའི་མྱ་ངན་ལས་འདས་པ་ཡིན་ལ། དེ་ཡང་གཙོ་བོ་ནི་ཡང་དག་པར་རྫོགས་པའི་སངས་རྒྱས་ཏེ། འགྲེལ་པར།
བསྟན་བཅོས་ཀྱི་འབྲེལ་གྱི་སྐབས་སུ། འཇིག་རྟེན་པའི་དངོས་པོ་དེ་ལྟ་བུ་ནི་ཕྱིན་ཅི་ལོག་ལས་རྣམ་པ་གཞན་དུ་སྣང་བས་གདོན་མི་ཟ་བར་འདི་སྤང་བར་བྱ་བ་ཉིད་དུ་མངོན་པར་གསལ་བར་བྱས་ནས་སངས་རྒྱས་ཉིད་བླང་བར་བྱ་བ་ཡིན་ནོ། ། ཞེས་གསུངས་པའི་ཕྱིར་དང་། སྐབས་འདིར་ཡང་། སྟོང་པ་ཉིད་དོན་ཇི་ལྟ་བ་བཞིན་མ་ངེས་པར་ནི་འགས་ཀྱང་འཁོར་བ་ལ་ཆགས་པ་སྤངས་ནས་མྱ་ངན་ལས་འདས་པ་ལ་དགའ་བར་སྐྱེད་མི་ནུས་སོ། ། ཞེས་གསུངས་སོ། ། འདིས་ལྡོག་པའི་ཚུལ་གྱི་ཉིང་དགོས་དང་། དགོས་པ་གཉིས་ཀ་བསྟན་ཏོ། ། དགོས་པ་ནི། དངོས་སུ་རབ་བྱེད་སོ་སོའི་དོན་རྟོགས་པ་དང་།
གཙོ་བོར་ཕྲ་བའི་སྟོང་པ་ཉིད་ཇི་ལྟ་བ་བཞིན་དུ་རྟོགས་པ་ཉིད་ཡིན་ཏེ། དེ་མེད་པར་བཤད་མ་ཐག་པའི་དགོས་ཐོབ་མི་ནུས་པའི་ཕྱིར་རོ། ། ཅིའི་ཕྱིར་རབ་ཏུ་བྱེད་པ་དང་པོ་བརྒྱད་སྟོང་ཉིད་རྟོགས་པའི་ཐབས་སུ་འགྱུར་ཞེ་ན། གདུལ་བྱ་མཐའ་དག་སྟོང་ཉིད་རྟོགས་པ་ལ་སྦྱོར་དགོས་ཤིང་། བདག་དང་བདག་གིར་འཛིན་པ་ལ་གོམས་པ། ཐོས་པ་དང་མི་ལྡན་པ་རྣམས་སྟོང་པ་ཉིད་ལ་སྐྲག་པར་བྱེད་པས་དང་པོ་ཉིད་ནས་འཛུད་མི་ནུས་པ་རྣམས་ལ། རྒྱལ་པོའི་བཙུན་མོ་ཕངས་པ་ཤི་བའི་མི་སྙན་པ་གླེང་བ་ལ་མཁས་པའི་ཚུལ་ལྟར་ཐབས་ལ་མཁས་པའི་སྒོ་ནས་སྟོང་པ་ཉིད་རྟོགས་པ་ལ་སྦྱོར་དགོས་པས། དང་པོ་བརྒྱད་ཀྱིས་དགག་བྱ་རགས་རིམ་ནས་བཀག་སྟེ་རགས་པའི་སྟོང་པ་ཉིད་སྟོན་པའི་རིམ་གྱིས་ཕྲ་བའི་སྟོང་པ་ཉིད་ལ་འཛུད་པར་བྱེད་དོ། ། དེ་ཉིད་ཀྱི་ཕྱིར། ཡན་ལག་འདི་དག་ཐམས་ཅད་ནི། །
ཐུབ་པས་ཤེས་རབ་དོན་དུ་གསུངས། ། ཞེས་དང་། སྟོང་ཉིད་ལྟ་བས་གྲོལ་འགྱུར་གྱི། ། བསྒོམ་པ་ལྷག་མ་དེ་དོན་ཡིན། ། ཞེས་དང་། འདིར་ཡང་། རྒྱུ་འགའ་ཞིག་གིས་སྟོང་པ་ཡང་། ། སྟོང་པ་མིན་པ་ལྟ་བུར་སྣང་། ། ཞེས་སོགས། དངོས་པོ་ཐམས་ཅད་རང་བཞིན་གྱིས་སྟོང་པ་ཉིད་ཡིན་ཡང་དེ་མི་རྟོགས་པའི་རྒྱུ་ཕུང་པོ་ལ་རྟག་བདེ་གཙང་བདག་ཏུ་འཛིན་པ་དང་།
རྒྱ་ཆེ་བའི་སྤྱོད་པ་ལ་སྐྲག་པ་དང་། ཉོན་མོངས་པ་སྤོང་མི་ནུས་པར་འཛིན་པ་དང་། དེའི་ཡུལ་བདེན་པར་འཛིན་པ་དང་། དེའི་རྒྱུ་ཚུལ་མིན་ཡིད་བྱེད་ཀྱི་རྣམ་རྟོག་གིས་འཁོར་བ་ལ་སྐྱོ་བ་མི་བྱེད་པ་སོགས། རབ་ཏུ་བྱེད་པ་སོ་སོའི་དགག་བྱ་རབ་བྱེད་སོ་སོའི་མིང་གི་སྒོ་ནས་བསྟན་པ་དེ་དག་ཡིན་ལ། དེ་དག་རབ་ཏུ་བྱེད་པ་བཅོ་ལྔས་རིམ་གྱིས་བཀག་པ་ན་སྟོང་པ་ཉིད་ཇི་ལྟ་བ་བཞིན་ཁོང་དུ་ཆུད་ནས་སྔར་བཤད་པའི་ཉིང་དགོས་མངོན་དུ་བྱེད་པར་འགྱུར་རོ། ། བརྗོད་བྱ་ནི། ཟབ་པ་དང་རྒྱ་ཆེ་བ་གཉིས་ཀྱི། ཕྱི་མ་ཇི་སྙེད་པའི་ཆ་ཙམ་དང་། བྱང་ཆུབ་སེམས་དཔའི་སྤྱོད་པ་གཉིས་ཡིན་ལ།
དེ་ནི་དང་པོ་བརྒྱད་དང་། ཟབ་པ་ནི་ཕྱི་མ་བརྒྱད་ཀྱིས་བསྟན་ལ། དེ་ཐམས་ཅད་ཀྱི་གཙོ་བོའི་བརྗོད་བྱ་ནི། ཕྲ་བའི་སྟོང་བ་ཉིད་ཁོ་ན་ཡིན་ཏེ། ཐམས་ཅད་ཀྱང་མཐར་དེ་རྟོགས་པའི་ཆེད་ཡིན་པའི་ཕྱིར་རོ། ། དེ་ལྟར། སྤྱིའི་དོན་བསྟན་ནས། གཞུང་གི་དོན་ལ། ཅིའི་ཕྱིར་བསྟན་བཅོས་འདི་རྩོམ་ཞེ་ན། འགོག་པར་བྱེད་དོ། །
གང་ན་ཆོས་ཐམས་ཅད་རང་བཞིན་གྱིས་སྟོང་པ་ཡིན་ཡང་རྟག་པར་འཛིན་པ་སོགས་ཀྱི་རྒྱུ་འགའ་ཞིག་གིས་གང་ཟག་ཁ་ཅིག་ལ་སྟོང་པ་མིན་པ་ལྟ་བུར་སྣང་ཞིང་འཛིན་པར་བྱེད་པའི་རྒྱུ་དེ་ནིའོ། གང་གིས་ན། རབ་ཏུ་བྱེད་པ་བཅོ་ལྔ་པོ་ཐམས་ཅད་ཀྱིས་སོ། ། ཇི་ལྟར་ན་སོ་སོར་ཏེ། རྟག་བདེ་གཙང་བདག་ཏུ་འཛིན་པ་རབ་ཏུ་བྱེད་པ་དང་པོ་བཞིས་འགོག་པ་ལྟ་བུ། ཕྱིན་ཅི་ལོག་ཏུ་འཛིན་པའི་རྒྱུ་མི་འདྲ་བ་བཅོ་ལྔ་པོ་རེ་རེས་འགོག་པར་བྱེད་དོ། ། དེ་ལྟར་ན། འཕགས་པ་ལྷ་ཆོས་ཅན། རབ་ཏུ་བྱེད་པ་བཅོ་ལྔའི་བདག་ཉིད་ཀྱི་དབུ་མའི་བསྟན་བཅོས་བརྩམས་པ་ལ་དོན་ཡོད་དེ། བརྩམས་པའི་བསྟན་བཅོས་དེས་སྟོང་པ་ཉིད་ངེས་པའི་གེགས་འགོག་པར་བྱེད་པའི་ཕྱིར་རོ། །
གཉིས་པ་ལ། རང་ཚིག་འགལ་བ། བྱ་བྱེད་མི་འཐད་པར་ཐལ་བ། མེད་པ་པར་ཐལ་བ། གཏན་ཚིགས་ཡོད་པས་ཡོད་པར་ཐལ་བ་སྤང་བ་སྟེ་བཞི་ལས། དང་པོ་ནི། གལ་ཏེ་དེ་ལྟ་བུའི་བསྟན་བཅོས་བརྩམས་ན་དངོས་པོ་རྣམས་སྟོང་པ་མིན་པ་ཉིད་དུ་གྲུབ་སྟེ། སྨྲ་བ་པོ་བརྗོད་པར་བྱ་བ། དོན་ལ་མཚམས་བཅད་པའི་ཚིག་རྣམས་ཡོད་པའི་ཕྱིར་ཞེས་པའི་རྩོད་པ་ནི། གང་ཚེ་སོགས་རྐང་པ་གཉིས་ཏེ།
འང་ནི་རྗོད་བྱེད་ཀྱི་ཚིག་བསྡུ་བའོ། ། སྨྲ་བ་པོ་སོགས་གསུམ་ལའང་ངོ་བོས་གྲུབ་པའི་རང་བཞིན་ཡོད་པ་མིན་པར་ཐལ། དེ་རེ་རེའི་རང་བཞིན་གསུམ་གསུམ་ལ་ཡོད་པ་མིན་པའི་ཕྱིར་ཏེ། གསུམ་པོ་གང་ཞིག་རེ་རེ་ཡང་གཉིས་གཉིས་ལ་བརྟེན་ནས་འབྱུང་དགོས་པའི་ཕྱིར། འདི་ལྟར། སྨྲ་བ་པོའི་རང་བཞིན་སྨྲ་བ་པོ་དང་ཚིག་དང་བརྗོད་པར་བྱ་བ་ལ་ཡོད་པ་མིན་ཏེ། སྨྲ་བ་པོ་ནི་དེ་གཉིས་ལ་བརྟེན་ནས་འབྱུང་བའི་ཕྱིར་དང་། རང་ཉིད་ངོ་བོས་གྲུབ་པའམ། དེ་གཉིས་ལ་དེའི་ངོ་བོ་ཡོད་ནའང་དེ་གཉིས་ལ་བརྟེན་ནས་སྐྱེ་བ་དོན་མེད་པའི་ཕྱིར། དེ་བཞིན་དུ།

ཚིག་དང་བརྗོད་བྱ་ལའང་སྦྱར་རོ། ། གཉིས་པ་ལ། རིགས་པས་རང་ཕྱོགས་མི་འགྲུབ། གཞན་ཕྱོགས་མི་ཁེགས། རིགས་པ་མེད་པར་རང་ཕྱོགས་མི་འགྲུབ་པ་དང་གསུམ་གྱི། དང་པོ་ལ། སྒྲུབ་བྱེད་མེད། གནོད་བྱེད་ཡོད། དེས་ན་གཉིས་མེད་གྲུབ། དེ་ལ་རྩོད་པར་མི་རིགས། གཉིས་མེད་ལ་དབྱེ་བ་མེད་པ་དང་ལྔ་ལས།
དང་པོ་ལ། གཞན་གྱི་ཉེས་པས་མི་འགྲུབ། གཞན་ཕྱོགས་བསལ་བས་མི་འགྲུབ། མངོན་སུམ་གྱིས་མི་འགྲུབ། སྟོང་ཉིད་ཡོད་པས་མི་འགྲུབ། སྟོང་ཉིད་མེད་པས་མི་འགྲུབ་པ་དང་ལྔ་ལས། དང་པོ་ནི། གལ་ཏེ་དངོས་པོ་ཐམས་ཅད་རང་བཞིན་གྱིས་སྟོང་ན། དབང་དོན་མི་འཐད་པར་ཐལ་བ་ལས་དབང་དོན་འཕྲད་པའི་དངོས་པོ་རང་བཞིན་དང་བཅས་པ་ཡིན་ནོ། ། དེའི་ཕྱིར།
སྟོང་པ་ལ་བྱ་བྱེད་མི་འཐད་པའི་ཉེས་པ་ཡིས་སྟོང་པ་མིན་པ་འགྲུབ་པར་འགྱུར་བ་ཡིན་ནོ་ཞེ་ན། འོ་ན་མི་སྟོང་པ་ལ་བྱ་བྱེད་མི་འཐད་པའི་ཉེས་པས་སྟོང་པ་འགྲུབ་པར་ཅི་སྟེ་མི་འགྱུར་ཏེ་འགྱུར་བར་ཐལ། རང་བཞིན་གྱིས་གྲུབ་པས་མི་སྟོང་ན་ལྡོག་པ་མེད་པས་སྐྱེ་འགག་མེད་པར་ཐལ་བ་ལས་དངོས་པོ་རྒྱུ་རྐྱེན་ལ་བརྟེན་ནས་སྐྱེ་བར་ཡང་དམིགས་པའི་ཕྱིར་རོ། ། གཉིས་པ་ནི། དངོས་པོར་སྨྲ་བ་ཁྱོད་ཀྱིས་གཞན་ཕྱོགས་སུན་འབྱིན་པ་དང་། རང་ཕྱོགས་བསྒྲུབ་པར་བྱ་བའི་ཕྱོགས་གཉིས་ལས། གཞན་ཕྱོགས་སུན་འབྱིན་པར་བྱེད་བའི་ཕྱོགས་གཅིག་ལ་དགའ་ན། རང་ཕྱོགས་བསྒྲུབ་པའི་སྒྲུབ་བྱེད་ལ་ཅིས་མི་དགའ་སྟེ་དགའ་རིགས་པར་ཐལ་ཏེ། ཕྱོགས་གཞན་ཁས་བླངས་པའི་རྒོལ་བ་གང་ཞིག དེ་འདྲའི་རྒོལ་བས་གཞན་ཕྱོགས་བཟློག་པ་དང་རང་གི་ཕྱོགས་སྒྲུབ་པའི་བྱ་བ་གཉིས་བྱ་དགོས་པའི་ཕྱིར།
དགའ་ན་ནི་དགའ་བ་ཙམ་དུ་ཟད་དེ། སྒྲུབ་བྱེད་གང་བཀོད་ཀྱང་བསྒྲུབ་བྱ་དང་མཚུངས་པར་འགྱུར་བའི་ཕྱིར་རོ། ། གལ་ཏེ་རིགས་པས་ཡོངས་སུ་བརྟགས་པ་ན་སྟོང་པ་ཉིད་མི་རྙེད་ཅིང་སྟོང་པ་ཉིད་མེད་པ་གང་ཡིན་པ་དེ་ཡང་ཕྱོགས་སུ་མི་འགྱུར་བས་གཞན་ཕྱོགས་མེད་པ་དེ་ཉིད་ཀྱིས་ཁོ་བོའི་ཕྱོགས་གྲུབ་པས་སྒྲུབ་བྱེད་གཞན་མི་དགོས་སོ་ཞེ་ན། རིགས་པས་བརྟགས་ན་མ་རྙེད་པས་མེད་པས་ཁྱབ་པ་དེས་ན། རང་བཞིན་གྱིས་གྲུབ་པའི་གཅིག་ཉིད་དང་། ལ་སོགས་པ་གཞན་དང་། བརྗོད་དུ་མེད་པ་སྟེ་གསུམ་པོ་ཀུན་ཀྱང་ཕྱོགས་མིན་པར་འགྱུར་ཏེ། རིགས་པས་བརྟགས་ན་མི་རྙེད་པའི་ཕྱིར་རོ། ། གསུམ་པ་ནི། གལ་ཏེ་ཕྱོགས་གང་དུ་བུམ་པ་མངོན་སུམ་གྱིས་གྲུབ་པ་དེར་དེ་རིགས་པས་བརྟགས་ནས་འགོག་པའི་སྟོང་པ་ཉིད་ཀྱི་གཏན་ཚིགས་དོན་མེད་པར་འགྱུར་ཏེ།
མངོན་སུམ་ལས་བརླིང་བའི་ཚད་མ་གཞན་མེད་པའི་ཕྱིར་ཞེ་ན། རང་གིས་ངོ་བོས་གྲུབ་པའི་བུམ་པ་མངོན་སུམ་མིན་ཏེ། དེ་མངོན་སུམ་ཡིན་པ་སྔར་བཀག་ཟིན་པའི་ཕྱིར་རོ། ། གལ་ཏེ་ཁྱོད་ཀྱིས་གཞུང་ལུགས་ལས་བཀག་མོད་ཀྱང་མངོན་སུམ་ཡིན་པར་ཁོ་བོ་ཅག་གི་གཞུང་ལུགས་ལས་གྲུབ་པས་དེས་ཁྱོད་ལ་གནོད་དོ་ཞེ་ན། དེ་ཁོ་ན་ཉིད་དཔྱད་པའི་སྐབས་འདི་ན་བུམ་པ་མངོན་སུམ་མིན་པ་ལས་དངོས་སྨྲ་བའི་གཞུང་ལུགས་ལས་བྱུང་བ་སྟེ་གྲགས་པའི་གཏན་ཚིགས་ཀྱིས་གནོད་པ་ཡོད་པ་མིན་པར་ཐལ། དེ་ཁོ་ནར་དེ་མངོན་སུམ་མིན་པ་རིགས་པས་གྲུབ་པའི་ཕྱིར་དང་། གཞན་གྱི་གཞུང་ལུགས་དེ་ཉིད་མི་རིགས་པར་བསྟན་པར་འདོད་པའི་ཕྱིར་རོ། ། གཞན་དུ་ཡོད་པ་སྟེ་ལུང་དེ་ཚད་མར་ཁས་ལེན་པའི་རྒོལ་བ་རྣམས་ལ་ནི་དེ་ཚད་མ་ཉིད་དུ་ཡོད་དེ། དེ་དག་གིས་ཚད་མར་ཁས་བླངས་པའི་ཕྱིར་རོ། ། བཞི་པ་ནི།
གལ་ཏེ་ཁྱོད་ཀྱིས་ནི་སྟོང་པ་ཉིད་ཁས་བླངས་ལ། དེ་ཡང་མི་སྟོང་པ་ལ་མ་ལྟོས་པར་མེད་པས་དངོས་པོ་རང་བཞིན་དང་བཅས་པ་ཉིད་དུ་གྲུབ་བོ་སྙམ་ན། སྟོང་པ་ཉིད་ནི་མི་སྟོང་པ་གང་ལ་ལྟོས་ནས་འབྱུང་བ་སྟེ་ཡོད་པ་ཉིད་དུ་འགྱུར་ཏེ་མི་འགྱུར་བར་ཐལ། ལྟོས་ས་མི་སྟོང་པ་ཅུང་ཟད་ཀྱང་མེད་པའི་ཕྱིར། ཁྱབ་པ་ཡོད། ཇི་ལྟ་བུར་ན་གཅིག་ཤོས་སྤང་བྱ་མེད་པར་ནི། དེའི་གཉེན་པོ་འབྱུང་བར་འགྱུར་ཏེ། མི་འགྱུར་བའི་ཕྱིར་རོ། ། དཔེར་ན། མེད་པའི་ཁྱི་ནི་སྤྲེའུ་ཡི་གཉེན་པོར་མི་འགྱུར་བར་འཐད་པ་བཞིན་ནོ། །
དེ་ཉིད་ཀྱི་ཕྱིར། བཅོམ་ལྡན་འདས་ཀྱིས། འོད་སྲུང་འདི་ལྟ་ལྟེ། ནད་མ་ཞི་བ་ཞིག་ཡོད་ལ། ཞེས་སོགས་ནས། འོད་སྲུང་དེ་བཞིན་དུ་ལྟ་བར་གྱུར་པ་ཐམས་ཅད་ལས་འབྱུང་བ་ནི་སྟོང་པ་ཉིད་ཡིན་ན། འོད་སྲུང་སྟོང་པ་ཉིད་ཁོ་ན་ལྟ་བ་དེ་ནི་གསོར་མི་རུང་ངོ་། ། ཞེས་དང་། རྩ་བར། རྒྱལ་བ་རྣམས་ཀྱིས་སྟོང་བ་ཉིད།
ལྟ་ཀུན་ངེས་པར་འབྱུང་བར་གསུངས། གང་དག་སྟོང་པ་ཉིད་ལྟ་བ། དེ་དག་བསྒྲུབ་ཏུ་མེད་པར་གསུངས། ། ཞེས་གསུངས་སོ། ། ལྔ་པ་ནི། གལ་ཏེ་དེ་ཁོ་ནར་ཕྱོགས་ཐམས་ཅད་མེད་པ་དེ་ཉིད་ཁྱེད་ཀྱི་བསྒྲུབ་བྱར་བཟུང་བས་ཕྱོགས་སུ་འགྱུར་ལ། དེ་ཡང་མི་མཐུན་པའི་ཕྱོགས་ལ་ལྟོས་པས་ཕྱོགས་དང་མི་མཐུན་པའི་ཕྱོགས་ཐམས་ཅད་གྲུབ་པས་དངོས་པོ་ཐམས་ཅད་གྲུབ་བོ་ཞེ་ན། དེ་ཁོ་ནར་ཕྱོགས་ཐམས་ཅད་མེད་པ་དེ་ཉིད་ངོ་བོས་གྲུབ་བའི་ཕྱོགས་སུ་འགྱུར་བ་མིན་པར་ཐལ། གལ་ཏེ་དགག་བྱ་ཕྱོགས་ཅུང་ཟད་གཅིག་ཡོད་པ་ཉིད་དུ་འགྱུར་ན་དེ་ཁོ་ནར་ཕྱོགས་མེད་ཕྱོགས་ཀྱི་ངོ་བོར་འགྱུར་སྲིད་ནའང་། དགག་བྱའི་ཕྱོགས་མེད་པའི་ཕྱིར་རོ། །
དགག་བྱའི་ཕྱོགས་མེད་པ་ནི། རྒོལ་བ་ཐམས་ཅད་བསལ་བས་བསྟན་ཟིན་པའི་ཕྱིར་རོ། ། རིགས་པ་དེ་ལྟར་ན་ཕྱོགས་མེད་པ་ཉིད་ཕྱོགས་ཉིད་དུ་མེད་ན། དེ་ལ་ལྟོས་ནས་གང་ཞིག་མི་མཐུན་པའི་ཕྱོགས་སུ་འགྱུར་ཏེ་འགྱུར་བ་མིན་པར་ཐལ། ལྟོས་ས་མེད་པའི་ཕྱིར་རོ། ། གཉིས་པ་ནི། གལ་ཏེ་ངོ་བོས་གྲུབ་པའི་དངོས་པོ་ཡོད་པ་མིན་ན་མེ་ཚ་བ་ཉིད་དུ། ཇི་ལྟར་འགྱུར་ཏེ་མི་འགྱུར་བར་ཐལ་ལོ་ཞེ་ན། ཚ་བ་མེའི་རང་བཞིན་དུ་ངོ་བོས་ཡོད་པ་མིན་པར་ཐལ། ཚ་བ་མེའི་ཡང་རང་བཞིན་དུ་ཡོད་པ་མིན་ཞེས་དེ་དེའི་རང་བཞིན་དུ་ཡོད་པ་གོང་ཉིད་དུ་བཟློག་པར་བྱས་ཟིན་པའི་ཕྱིར་རོ། །
གཞན་ཡང་། དངོས་པོའི་ཁྱད་པར་མཐོང་ནས་དངོས་པོ་མེད་པ་ཞེས་བྱ་བ་ལྡོག་པར་འགྱུར་ན། དངོས་པོ་མེད་པ་དམིགས་པའི་ཕྱིར་དངོས་པོ་ཡང་བཟློག་པར་འགྱུར་རོ། ། དེ་ལྟར་ན་ཡོད་མེད་གཉིས་ཀ་གཉིས་ཀ་མིན་པའི་ཕྱོགས་ནི་བཞི་ཆར་ལ་ཉེས་པ་སྤངས་ཏེ་ཉེས་པ་མེད་པ་གང་ཞིག་མཐོང་སྟེ་མཐོང་བ་མི་འཐད་པར་ཐལ། ཕྱོགས་བཞི་ཆར་ཡང་སྐྱོན་མཐོང་བའི་ཕྱིར་རོ། ། གཞན་ཡང་། རྡུལ་ལ་ཆ་ཤས་ཡོད་མེད་ཅེས། ། དཔྱད་པ་དེར་ཡང་འཇུག་པར་འགྱུར། ། ཞེས་པའི་ཚུལ་འདིས་ཞིབ་ཏུ་དཔྱད་པ་ན། ཕྱོགས་གང་དུ་རྡུལ་ཕྲ་རབ་ཙམ་ལ་ཡང་ངོ་བོས་གྲུབ་པའི་དངོས་པོ་མེད་པ་དེར་ངོ་བོས་གྲུབ་པའི་དངོས་པོ་ཇི་ལྟར་འབྱུང་སྟེ།
སྐྱེ་བ་མི་འཐད་པར་ཐལ། ངོ་བོས་གྲུབ་པའི་སྐྱེ་བ་པོ་རྣམ་པ་ཐམས་ཅད་དུ་མི་འཐད་པའི་ཕྱིར། དེས་ཡོད་པའི་མཐའ་བཀག་ནས། མེད་པའི་མཐའ་འགོག་པ་ནི། དེ་ཁོ་ན་ཉིད་ཁོང་དུ་ཆུད་པས་སམ། མ་རིག་པའི་གཉིད་སད་པའི་སངས་རྒྱས་རྣམས་ཀྱི་ཡེ་ཤེས་ཀྱི་གཟིགས་ངོ་ལ་མེད་པ་ཉིད་ཀྱང་མ་འབྲེལ་སྟེ། དེས་མཐའ་གང་ཡང་མ་དམིགས་པ་དེ་ཉིད་ཀྱི་ཕྱིར་རོ། ། ཡང་ན། སངས་རྒྱས་ནི། ཉན་རང་།
ཡང་དག་པ་རྫོགས་པའི་སངས་རྒྱས་ཏེ་གསུམ་མོ། ། གསུམ་པ་ནི། གཉིས་སུ་མེད་པ་ཉིད་ཐམས་ཅད་ལ་ཁྱབ་པ་ཡིན་ནོ་ཞེས་སྟོན་པ་ནི། དངོས་པོ་གང་ཞིག་ལ་གཉིས་ཀྱི་རྟེན་དུ་གྱུར་པའི་ཡོད་དངོས་ཡོད་དེ་ཡོད་པ་མིན་པར་ཐལ། རྟག་མི་རྟག་ཀུན་ལ་ངོ་བོས་གྲུབ་པའི་རྟེན་མེད་པས་བརྟེན་པ་ཡོད་པ་དང་མེད་པའི་མཐའ་གཉིས་ཡོད་པ་མིན་པའི་ཕྱིར་དང་། དེ་གཉིས་མ་གཏོགས་པའི་གཞན་ཡང་ཡོད་པ་ཉིད་དུ་བཞག་པར་མི་ནུས་པའི་ཕྱིར་རོ། ། བཞི་པ་ནི། གལ་ཏེ་རྒོལ་བ་ཁྱོད་ཀྱི་གཉིས་མེད་པ་དེ་ལ་བརྒལ་བ་གཞན་པོ་ཅི་སྟེ་བྱེད་དེ་མི་རིགས་པར་ཐལ། དེ་ནི་རིགས་པ་དང་ལྡན་པས་ཁྱོད་ཀྱིས་ཀྱང་ཁས་ལེན་རིགས་པའི་ཕྱིར་དང་། ཅི་སྟེ་རིགས་པས་མི་འགྲུབ་ན།
དེ་འགོག་པའི་འཐད་པ་འགའ་ཞིག་བརྗོད་དགོས་ན་དེ་ཡང་བརྗོད་ནུས་པ་ཡང་མིན་པའི་ཕྱིར། ལྔ་པ་ནི། དེ་ཉིད་ཀྱི་ཕྱིར་འཇིག་རྟེན་ལས་འདས་མ་འདས། རང་གཞན་གྱི་གཞུང་ལུགས་ཀྱི་བཏགས་པའི་དངོས་པོ་ཀུན་གྱི་དངོས་མེད་དེ། སྟོང་པ་ཉིད་སྤྲོས་པ་བཀག་ཙམ་གྱི་མེད་དགག་ལ་མི་འདྲ་བའི་རྣམ་པར་དབྱེ་བ་མི་རིགས་ཏེ། དེ་ཐམས་ཅད་ཀྱི་སྟོང་ཉིད་ཀྱང་སྤྲོས་པ་བཀག་ཙམ་གྱི་མེད་དགག་དེ་རོ་གཅིག་པའི་ཕྱིར་རོ། ། བུམ་པ་ལ་སོགས་པའི་ཆོས་ཅན་གྱི་རྫས་རྣམས་ཀུན་ལ་མི་འདྲ་བའི་ཐ་དད་པ་མཐོང་བ་དེ་ནི། ཆོས་ཉིད་ལ་མི་འདྲ་བའི་རྣམ་དབྱེ་ཡོད་པར་མི་འགྱུར་ཏེ། གཞན་དུ་ན། ཁམ་ཕོར་ལ་སོགས་པའི་སྣོད་ཐ་དད་པས་དེ་དག་གི་ནམ་མཁའ་ཡང་མི་འདྲ་བར་ཐལ་བ་དང་།
ཉེར་ལེན་གྱི་ཕུང་པོ་ལྔ་ཐ་དད་པས་དེ་དག་མི་རྟག་པ་དང་སྡུག་བསྔལ་དུ་རོ་གཅིག་པ་མིན་པར་ཐལ་བའི་ཕྱིར་རོ། ། གཉིས་པ་ནི། གཞན་ཡང་། རྒོལ་བ་རྟོག་པ་དང་ལྡན་པས་ཀྱང་དོན་འདི་ཁས་བླང་བར་བྱ་བའམ། ཡང་ན་ནི་ལན་གདབ་པར་བྱའོ། ། གལ་ཏེ་དབུ་མ་པ་ཁྱེད་ཀྱིས་ནི། བརྗོད་བྱ་བརྗོད་བྱེད་སྨྲ་བ་པོ་སྒྲ་ལས་དོན་རྟོགས་པ་རྣམ་པ་ཐམས་ཅད་དུ་ཁས་མ་བླངས་པས་ལན་མ་བརྗོད་དོ་སྙམ་ན། དེ་ཉིད་རྗེས་སུ་བརྗོད་པ་ནི། མེད་ཕྱིར་སོགས་རྐང་པ་གཉིས་སོ། ། དེ་ལྟ་ན་ནི་དབུ་མ་པས་སྟོང་པ་ཉིད་ཀྱི་གཏན་ཚིགས་ཀྱིས་ཁྱོད་ཀྱི་ཕྱོགས་བཟློག་པ་དེ་མི་རིགས་པའི་རྒྱུ་མཚན་འཐད་པ་འགའ་ཞིག་གིས་རང་གི་ཕྱོགས་མི་སྟོང་པ་ཉིད་ཀྱང་ཅིའི་ཕྱིར་ན་བསྒྲུབ་པར་མི་འགྱུར་ཏེ།
སྒྲུབ་བྱེད་འགོད་རིགས་པར་འགྱུར་ཏེ། མི་སྟོང་བའི་ཕྱོགས་ཁས་བླངས་པའི་ཕྱིར་དང་། རིགས་པས་མ་གྲུབ་པའི་དོན་ཁས་ལེན་པ་མི་རིགས་པའི་ཕྱིར་རོ། ། གང་ཡང་དབུ་མ་པའི་ཕྱོགས་སུན་འབྱིན་པར་བྱེད་པའི་གཏན་ཚིགས་རྙེད་སླ་ཞེས་འཇིག་རྟེན་ན་བརྗོད་ཅིང་དེ་ཁས་ལེན་ནའང་། གཞན་དབུ་མ་པའི་ཕྱོགས་ལ་སྐྱོན་བརྗོད་པ་ཉིད་དུ་ཅིའི་ཕྱིར་མི་ནུས་ཏེ། ནུས་པར་ཐལ་ཏེ། དེ་སུན་འབྱིན་པའི་གཏན་ཚིགས་རྙེད་པར་སླ་བས་ཁྱོད་ལའང་ཡོད་པའི་ཕྱིར་རོ་ཐལ་བ་ལས་སུན་འབྱིན་པར་མི་ནུས་པས་སུན་འབྱིན་པའི་གཏན་ཚིགས་རྙེད་སླ་བ་མིན་ནོ། ། མདོ་ལས། ཇི་ལྟར་མི་གཡོ་རི་རབ་ཆེན་པོ་ནི། ། གྲོག་མ་ཀུན་གྱིས་བསྐྱོད་པར་མི་ནུས་ལྟར། །
དེ་བཞིན་ཡང་དག་ཚུལ་ལ་ལེགས་བསླབས་པའི། ། མཁས་དེ་ལྷ་ཡི་གཟུགས་ཀྱིས་ཀྱང་མི་བསྐྱོད། ། ཅེས་སོགས་གསུངས་སོ། ། གསུམ་པ་ལ། དམ་བཅའ་ཙམ་གྱིས་མི་འགྲུབ། བརྗོད་པའི་མིང་ཙམ་གྱིས་མི་འགྲུབ་པ་གཉིས་ཀྱི། དང་པོ་ནི། ཇི་སྐད་བཤད་པའི་རིགས་པས་རང་བཞིན་གྱིས་ཡོད་པར་མི་འགྲུབ་ལ། རིགས་པ་མེད་པར་ཡང་ཡོད་ཅེས་བྱ་བ་དམ་བཅས་པ་ཙམ་ཞིག་གིས་དངོས་པོ་གང་དེ་དེ་ཁོ་ན་ཉིད་དུ་ཡོད་པར་སྒྲུབ་ནུས་པ་མིན་ནོ། ནུས་ན་རང་བཞིན་མེད་ཅེས་བྱ་བ་ཙམ་གྱིས་ཀྱང་།
རང་བཞིན་གྱིས་མེད་པར་ཡང་འགྲུབ་པར་ཅིས་མི་འགྱུར་ཏེ་འགྱུར་བར་ཐལ་ཏེ། རྒྱུ་མཚན་མཚུངས་པའི་ཕྱིར་རོ། ། དེ་ལྟ་ན་ཁྱོད་ཀྱིས་མེད་པའི་ཕྱོགས་བསལ། ཁོ་བོས་ཡོད་པའི་ཕྱོགས་བསལ་བས་མཐའ་གཉིས་བཀག་པའི་སྤྲོས་བྲལ་གྱི་གཞུང་ལུགས་བཙུགས་པར་འགྱུར་རོ། ། གཉིས་པ་ནི། གལ་ཏེ་དོན་དམ་པར་དངོས་པོ་མེད་ན། མོ་གཤམ་གྱི་བུ་ལྟར་ཡོད་ཅེས་པའི་མིང་འདི་མི་འབྱུང་བར་འགྱུར་རོ་ཞེ་ན། དེ་ཉིད་རྗེས་སུ་བརྗོད་པ་ནི། གང་ཕྱིར་སོགས་རྐང་པ་གཉིས་སོ། ། ཡོད་ཅེས་པའི་མིང་བྱས་པ་ཙམ་གྱིས་དངོས་པོར་རང་བཞིན་གྱིས་ཡོད་པར་མི་འགྱུར་ཏེ།
གང་གི་ཕྱིར་མིང་རྣམས་ནི་མིང་ཅན་གྱི་རྗེས་སུ་འགྲོ་ལྡོག་བྱེད་པར་མི་གྲུབ་པའི་ཕྱིར་རོ། ། དོན་གྱི་སྔར་རམ་ཕྱིས་ཅི་རིགས་པར་འདོད་པ་ཙམ་གྱིས་རྗེས་སུ་བྱེད་པ་དེའི་ཕྱིར་ཏེ། མིག་ལེགས་པ་ལ་ཞར་བ། ཚེ་ཐུང་བ་ལ་ཚེ་རིང་བ། དགྲས་བཅོམ་པ་ལ་ལྷས་བཙས། ཞེས་སོགས། དོན་དང་མི་མཐུན་པའི་མིང་དུ་མ་དམིགས་པའི་ཕྱིར་རོ། ། རྣམ་པ་གཅིག་ཏུ་ན། ། གང་ཕྱིར་མེད་མི་བདོག་ཅེས་མིང་། ། བཏགས་བ་དེ་ཕྱིར་ཡོད་འགྱུར་མིན། །
ཞེས་པ་ལྟར་ན། ཡོད་ཅེས་པའི་མིང་ཙམ་གྱིས་ཡོད་པ་འགྲུབ་ན། འོ་ན་རང་གི་ངོ་བོ་མེད་ཅེས་པའི་མིང་བྱས་པས་ཀྱང་ངོ་བོ་ཉིད་མེད་པར་འགྲུབ་པར་གྱུར་ཏེ། རྒྱུ་མཚན་མཚུངས་པའི་ཕྱིར། གལ་ཏེ་ཚིག་དོན་ལ་ངོ་བོ་ཉིད་ཀྱིས་འབྲེལ་པ་ཡོད་པ་མིན་གྱི་བརྗོད་བྱ་རྗོད་བྱེད་ཀྱི་ཆ་དང་། དེ་གཉིས་ཀྱི་འབྲེལ་བ་ནི་འཇིག་རྟེན་པའི་འདོད་པས་བརྗོད་ཅིང་བཏགས་པ་ཙམ་ཡིན་པས་འཇིག་རྟེན་པ་ཉིད་དུ་ཡོད་ཀྱི་དེ་ཁོ་ནར་མེད་དོ་ཞེ་ན། དེ་དག་འཇིག་རྟེན་པ་ཉིད་དུ་ཁས་ལེན་པའང་རིགས་པ་ནི་མིན་ཏེ། རང་གི་ངོ་བོས་གྲུབ་པས་དེ་ཁོ་ན་ཉིད་དུ་འགྱུར་བའི་ཕྱིར་དང་། དངོས་པོ་གང་དེ་ཁོ་ན་ཉིད་དུ་ཡོད་པས་དེ་ནི་འཇིག་རྟེན་པར་རྒྱུ་མཚན་ཅིས་འགྱུར་ཏེ་མི་འགྱུར་བའི་ཕྱིར་རོ། ། གསུམ་པ་ནི།
ཁྱོད་ཀྱིས་ཡོད་མེད་ཀྱི་མཐའ་གཉིས་སྤངས་པར་སྨྲས་མོད་ཀྱི། ངོ་བོས་གྲུབ་པའི་ཕྱོགས་བསལ་བས་མེད་པ་བ་ཉིད་དུ་འགྱུར་རོ་ཞེ་ན། གལ་ཏེ་རང་བཞིན་གྱིས་གྲུབ་པའི་དངོས་པོ་ཀུན་མེད་པ་སྟེ་བསལ་བའི་ཕྱིར། དངོས་པོ་མེད་པ་པ་ཉིད་དུ་འགྱུར་བ་དེ་ལྟ་ཡིན་ན། ཁོ་བོ་ཅག་གིས་དངོས་པོར་སྨྲ་བའི་ཕྱོགས་རྣམས་ཀུན་དངོས་པོ་མེད་པར་མི་རིགས་པ་སྟེ། སེལ་བར་མི་ནུས་པ་ནི་བདེན་ཏེ། མེད་པ་ཉིད་དུ་སྨྲ་བ་ནི་ཤིན་ཏུ་ཐ་ཆད་པ་ཁས་བླངས་པའི་ཕྱིར་རོ། ། འོ་ན་ཅི་དངོས་པོ་མེད་ལ་སྲིད་པ་ཡོད་པར་མི་འགྱུར་བ་སྟེ། སྔར་ངོ་བོས་གྲུབ་པའི་ཆོས་རིགས་པས་བཤིག་པའི་དངོས་མེད་དངོས་པོའི་ཞིག་པ་དང་མཚུངས་པ་གཅིག་ཡོད་པ་མིན་ཏེ། དངོས་པོ་མེད་པའི་ཕྱིར་ཏེ།
དགག་བྱ་ངོ་བོས་གྲུབ་པ་དང་པོ་ནས་ཡོད་མ་མྱོང་པའི་ཕྱིར། ཁྱབ་པ་ཡོད། དགག་བྱ་དངོས་པོ་མེད་པར་དེ་རིགས་པའི་སྟོབས་ཀྱིས་བཤིག་པའི་དངོས་མེད་དེ་ཞིག་པ་དགག་བྱ་གང་ལ་ལྟོས་ནས་གྲུབ་པར་འགྱུར་ཏེ་མི་འགྱུར་པའི་ཕྱིར་ཏེ། བུམ་པ་ལ་སོགས་པའི་ཞིག་པ་ནི་བུམ་པ་གཞན་དུ་འགྱུར་བ་ལ་བཞག་དགོས་པས་བུམ་པའི་དངོས་པོ་མེད་པར་མེད་པའི་ཕྱིར་རོ། ། བཞི་པ་ལ། རྟགས་དང་དཔེ་ཡོད་པས་དངོས་པོ་རང་བཞིན་གྱིས་ཡོད་པར་འདོད་པ་དགག་པ་གཉིས་ཀྱི། དང་པོ་ནི། གལ་ཏེ་དངོས་པོ་ཐམས་ཅད་སྟོང་པ་མིན་ཏེ། དེ་སྒྲུབ་པར་བྱེད་པའི་རྒྱུ་ཡོད་པའི་ཕྱིར་རོ་ཞེ་ན། རྒྱུ་ཅི་སྐྱེད་བྱེད་དམ།
ཤེས་པར་བྱེད་པའི་རྒྱུ་ཡིན། དང་པོ་ལྟར་ན། སྟོང་ཉིད་རྒྱུའི་སྔར་མེད་ཕྱིས་སྐྱེས་པས་བྱས་པ་ཡིན་པར་སླུ་བའི་ཆོས་ཅན་དུ་འགྱུར་རོ། ། གཉིས་པ་ལྟར་ན། སྟོང་པ་གཏན་ཚིགས་ལས་འགྱུར་བ་དེའི་ཕྱིར་སྟོང་པར་མི་འགྱུར་ན། ཞེས་རྗེས་སུ་བརྗོད་ནས། གཏན་ཚིགས་དམ་བཅའ་དང་ངོ་བོས་གྲུབ་པའི་གཅིག་གམ་ཐ་དད། དང་པོ་ལྟར་ན་ནི། དམ་བཅའ་གཏན་ཚིགས་ལས་གཞན་མིན་པར་ཐ་དད་གཏན་མེད་ཀྱི་གཅིག་ཏུ་འགྱུར་བ་དེས་ན། དམ་བཅའ་སྒྲུབ་བྱེད་ཀྱི་གཏན་ཚིགས་ཡང་དག་མིན་པར་འགྱུར་ཏེ།
དམ་བཅའ་དང་ཐ་མི་དད་པའི་ཕྱིར། དཔེར་ན། དམ་བཅའ་ཉིད་བཞིན། གཉིས་པ་ལྟར་ན། ངོ་བོས་གྲུབ་པའི་ཐ་དད་ན་འབྲེལ་མེད་ཀྱི་ཐ་དད་དུ་འགྱུར་བས་རྟགས་ཕྱོགས་ཆོས་མི་འགྲུབ་པའི་ཕྱིར། དམ་བཅའི་སྒྲུབ་བྱེད་ཡང་དག་མིན་པར་འགྱུར་རོ། ། གཉིས་པ་ལ། གལ་ཏེ་སྟོང་པ་ཉིད་ཀྱི་དཔེ་ཡོད་པས་དེ་དང་འདྲ་བའི་དངོས་པོ་གཞན་ཡང་ཡོད་པའི་ཕྱིར་མི་སྟོང་བར་འགྱུར་རོ་ཞེ་ན། མཐུན་དཔེ་ཡང་རྟགས་དང་འབྲེལ་བའམ་མ་འབྲེལ་བ་ཞིག་ཡིན། དང་པོ་ལྟར་ན།
འགོད་ཚུལ་དང་མཐུན་པར་གཏན་ཚིགས་ཀྱི་ཁྱད་པར་དུ་འགྱུར་བས། དེ་དང་ངོ་བོ་ཉིད་ཀྱི་གཅིག་ཡིན་པས་ཐ་མི་དད་ཀྱི་གཅིག་ཏུ་འགྱུར། དེ་ལྟར་ན་སྔར་གཏན་ཚིགས་ལ་བཀོད་པའི་སྐྱོན་དེ་ཉིད་དུ་འགྱུར་ཞིང་། གཉིས་པ་ལྟར་ན། བྱ་རོག་ནག་པ་དེ་བཞིན་དུ་བདག་ཀྱང་ནག་ཅེས་བརྗོད་ནུས་པར་འགྱུར་ཏེ། གཏན་ཚིགས་དང་འབྲེལ་བ་མེད་པའི་དཔེ་ལས་བསྒྲུབ་བྱའི་དོན་འགྲུབ་པའི་ཕྱིར་རོ། ། གསུམ་པ་མཇུག་སྡུད་ལ། དགོས་པ་དང་། རྩོད་སྤོང་གི་མཇུག་སྡུད་གཉིས་ཀྱི། དང་པོ་ལ།
དགོས་པ་དངོས་དང་། ཉི་ཚེ་བའི་སྟོང་ཉིད་དགག་པ་གཉིས་ཀྱི། དང་པོ་ནི། གལ་ཏེ་དངོས་པོ་ཐམས་ཅད་ཀྱང་མེད་ན་བསྟན་བཅོས་བརྩམས་པ་དོན་མེད་དུ་འགྱུར་རོ་ཞེ་ན། མི་སྟོང་ན་བསྟན་བཅོས་རྩོམ་པ་དོན་མེད་པ་ནི། དངོས་པོ་རང་བཞིན་གྱིས་གྲུབ་ན། དེ་ཉིད་དེ་ཁོ་ན་ཉིད་ཡིན་པས་འཇིག་རྟེན་པ་རྣམས་དང་པོ་ཉིད་ནས་དེ་ཁོ་ན་མཐོང་བར་འགྱུར་བས་བསྟན་བཅོས་བརྩམས་པ་དོན་མེད་པར་འགྱུར་ཏེ། དེའི་དགོས་པ་ནི། སྟོང་པ་ཉིད་མཐོང་བའི་ཆེད་ཡིན་ལ། ཇི་སྐད་བཤད་པའི་རིགས་པས་དངོས་པོ་རང་བཞིན་གྱིས་ཀྱང་ཡོད་ན།
སྟོང་པ་ཉིད་མཐོང་བ་ལ་ཡོན་ཏན་ཅི་ཞིག་ཡོད་དེ་མེད་པའི་ཕྱིར་རོ། ། སྟོང་ཉིད་འཐད་ན་རྩོམ་པ་དོན་ཡོད་པ་ནི། དངོས་པོ་རྣམས་རང་བཞིན་གྱིས་མེད་པ་ལ་ཕྱིན་ཅི་ལོག་གི་དབང་གིས་བདེན་པར་མངོན་པར་ཞེན་ཅིང་། དེས་ལས་དང་ཉོན་མོངས་པ་བསྐྱེད་པས་འཁོར་བར་འཇུག་པར་འགྱུར་བ་དེའི་ཚེ་བསྟན་བཅོས་ཀྱིས་དངོས་པོ་རྣམས་གདོད་མ་ནས་རང་བཞིན་གྱིས་སྟོང་པ་ཉིད་སྒྲོ་སྐུར་སྤངས་པའི་སྒོ་ནས་མངོན་པར་གསལ་བར་བྱེད་ཅིང་། དེ་ལ་འཇིག་རྟེན་གྱིས་ཀྱང་གཟུགས་བརྙན་ལྟར་དངོས་པོ་རང་བཞིན་མེད་པར་མཐོང་བ་ན་དངོས་འཛིན་གྱི་འཆིང་བ་ལྡོག་པས་སྲིད་པ་ལས་ངེས་པར་གྲོལ་བས་བསྟན་བཅོས་རྩོམ་པ་དོན་ཡོད་དོ་ཞེས་སྟོན་པ་ནི། རྟོགས་པ་སོགས་ཏེ། དབུ་མའི་བསྟན་བཅོས་བརྩམས་པ་དོན་ཡོད་དེ། ཕྱིན་ཅི་ལོག་གི་རྟོག་པས་དངོས་པོ་རང་བཞིན་དང་བཅས་པར་མཐོང་བ་ནི་སྲིད་པར་འཆིང་བའི་རྒྱུ་ཡིན་ལ། རྒྱུ་དེ་ནི་བསྟན་བཅོས་འདི་རུ་དགག་པར་བྱ་བ་ཡིན་པའི་ཕྱིར་རོ། ། མདོ་ལས།
ཆོས་ཐམས་ཅད་ནི་སྟོང་པ་སྟེ། རང་བཞིན་མེད་པའི་ཚུལ་གྱིས་སོ། ། ཆོས་ཐམས་ཅད་ནི་རང་བཞིན་གྱིས་འོད་གསལ་བ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པས་སོ། ། ཞེས་དང་། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། རྐྱེན་ལ་རག་ལས་གང་དེ་སྟོང་པར་བཤད། ། གང་ཞིག་སྟོང་ཉིད་ཤེས་དེ་བག་ཡོད་ཡིན། ། ཞེས་སོ། །
འདིས་རྐྱེན་ལས་སྐྱེས་པ་དེ་རང་བཞིན་གྱིས་མ་སྐྱེས་པས་རྟེན་འབྲེལ་གང་ཡིན་པ་དེ་རང་བཞིན་གྱིས་སྟོང་པ་ཉིད་དུ་བསྟན་ཏོ། ། གཉིས་པ་ནི། རྣམ་རིག་པ་རྣམས་ཀྱིས་ཕྱི་རོལ་གྱི་དོན་མེད་པའི་གཉིས་མེད་ཀྱི་ཤེས་པ་བདེན་པ་པ་ཁས་ལེན་ཏོ། ། སེམས་དང་གཟུགས་ཅིག་ཡོད། གཅིག་མེད་ཅེས་བྱ་བ་ནི། དེ་ཁོ་ན་ཉིད་དང་། འཇིག་རྟེན་པ་སྟེ་ཐ་སྙད་དུ་ཡང་རིགས་པ་མིན་པར་ཐལ། དེ་ཁོ་ན་ཉིད་དུ་ནི་གཉིས་ཆར་ཡང་མེད་ཅིང་ངེས་དོན་གྱི་མདོ་ལས་བཀག་ལ། ཐ་སྙད་དུ་གཉིས་ཀའང་ཐ་སྙད་པའི་ཚད་མས་གྲུབ་པའི་ཕྱིར་དང་། དྲང་དོན་གྱི་ལུང་ལས་གསུངས་པའི་ཕྱིར་རོ། །
འཇུག་པར། གཟུགས་མེད་ན་ནི་སེམས་ཡོད་མ་འཛིན་ཅིག ། སེམས་ཡོད་ཉིད་ན་གཟུགས་མེད་མ་འཛིན་ཅིག ། ཅེས་སོགས་གསུངས་སོ། ། རྒྱུ་མཚན་དེས་ན། སེམས་འདི་ཡོད་གཟུགས་འདི་མེད་ཅེས་བརྗོད་པ་ཉིད་དུ་ནུས་པ་མིན་པར་ཐལ། དེ་ཁོ་ནར་མེད་མཉམ། ཐ་སྙད་དུ་ཡོད་མཉམ་ཡིན་པའི་ཕྱིར། གཉིས་པ་ནི། གལ་ཏེ་བདག་གིས་ཁྱོད་ལ་ད་ལྟ་ལན་གདབ་མི་ནུས་མོད་ཀྱི།
དེ་བཞིན་གཤེགས་པའི་བསྟན་པ་ལ་མངོན་པར་བརྩོན་པ་དག་འབྱུང་བར་འགྱུར་བས་དེ་དག་གིས་ཁྱོད་ལ་ཕྱིས་ལན་འདེབས་པར་འགྱུར་རོ་ཞེ་ན། གང་ལ་རང་བཞིན་གྱི་ཡོད་པ་དང་མེད་པའི་ཆད་སྟོང་དང་། ཡོད་མེད་གཉིས་ཀ་ཞེས་བྱ་བའི་ཕྱོགས་ཁས་བླངས་པ་ཡོད་པ་མིན་པའི་དབུ་མ་པ་དེ་ལ། ཡུན་རིང་པོ་ནའང་སུས་ཀྱང་ཀླན་ཀ་བརྗོད་ནུས་པ་མིན་པར་ཐལ། ཀླན་ཀའི་གནས་སུ་གྱུར་པའི་མཐའ་གང་ཡང་ཁས་བླངས་པ་མེད་པའི་ཕྱིར། དཔེར་ན། ནམ་མཁའ་ལ་དུས་ཡུན་རིང་པོས་ཀྱང་རི་མོ་དང་། ལྕག་གིས་གཟིར་བར་མི་ནུས་པ་བཞིན་ནོ། ། ཡང་ཇི་ལྟར་ནམ་མཁའི་ཉི་མའི་འོད་ཟེར་གྱི་ཚོགས་ཀྱིས་བསལ་བའི་མུན་པ་རྣམས་ཀྱིས་ཉི་མའི་འོད་ཟེར་མོག་མོག་པོར་བྱེད་མི་ནུས་པ་བཞིན་དུ། ཟབ་པ་དང་རྒྱ་ཆེ་བ་ལ་བསམ་གྱིས་མི་ཁྱབ་པའི་རྟེན་འབྲེལ་གྱི་དོན་བསྒོམས་པས།
དེ་ཁོ་ན་ཉིད་རྟོགས་པའི་ཉི་མའི་འོད་ཟེར་གྱིས་རྒོལ་བ་མཐའ་དག་གི་གཞུང་ལུགས་ཀྱི་མུན་པ་རྣམ་པར་བསལ་ནས། ཡང་དག་པའི་ལྟ་བ་ཕྱོགས་མེད་དུ་རྒྱས་པར་བྱེད་པའང་ཡིན་ནོ། ། གཉིས་པ་ནི། རྣལ་འབྱོར་སྤྱོད་པ་བཞི་བརྒྱ་པ་ལས་སློབ་དཔོན་དང་སློབ་མ་རྣམ་པར་གཏན་ལ་དབབ་པ་བསྟན་པ་སྟེ་རབ་ཏུ་བྱེད་པ་བཅུ་དྲུག་པའི་ཚིག་དོན་བཤད་ཟིན་ཏོ།། ༈ །།མཇུག་གི་དོན་ལ། མཇུག་མཐར་ཕྱིན་པ་དང་། འགྱུར་བྱང་སྨོས་པ་གཉིས་ཀྱི། དང་པོ་ནི། སློབ་དཔོན་འཕགས་པ་ལྷའི་ཞལ་སྔ་ནས་མཛད་པ། བྱང་ཆུབ་སེམས་དཔའི་རྣལ་འབྱོར་སྤྱོད་པ་བཞི་བརྒྱ་པའི་ཚིག་ལེའུར་བྱས་པ་རྫོགས་སོ། །
གཉིས་པ་ནི། ཁ་ཆེའི་གྲོང་ཁྱེར་དཔེ་མེད་ཀྱི་དཔུང་རིན་ཆེན་སྦས་པའི་ཀུན་དགའ་ར་བར། རྒྱ་གར་གྱི་མཁན་པོ་སུ་སྨྲ་ར་ཛཱ་ན་དང་། བོད་ཀྱི་ལོ་ཙཱ་བ་པ་ཚབ་ཉི་མ་གྲགས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། །། བསྟན་བཅོས་འདིའི་རབ་ཏུ་བྱེད་པ་དང་པོ་བརྒྱད་ཀྱི་ཆོས་ཀྱི་འབངས་ཀྱིས་བཀོད་པའི་དཔེ་རྣམས་དང་། འཕྲོས་དོན་འགའ་ཞིག་དང་། ལུང་རྣམས་ཕལ་ཆེར་ཚིག་མང་དུ་དོགས་པས་བཞག་ནས་དངོས་བསྟན་གྱི་དོན་རྣམས་འགྲེལ་པའི་དགོངས་པ་ཇི་ལྟ་བ་བཞིན་དུ། ཚིག་ཉུང་ཞིང་དོན་གསལ་བ་རིན་པོ་ཆེའི་སྒྲོན་མེ་ཞེས་བྱ་བ་འདི་ནི། གཞུང་ལུགས་འདི་ཉིད་ཕྱོགས་ཐམས་ཅད་དུ་འཕེལ་ན་ཅི་མ་རུང་སྙམ་པའི་བསམ་པས། གྲགས་པ་བཟང་པོས་བཀོད་པའི་ཡི་གེ་པ་ནི།
བཀའ་བཞི་པ་སངས་རྒྱས་དཔལ་བཟང་གིས་སོ། ། ལྷ་དབང་ལེགས་བཤད་ཆར་རྒྱུན་ལས། ། བྱུང་བའི་གཞུང་ལུགས་ཆུ་གཏེར་ཆེ། ། ཟབ་དང་རྒྱ་ཆེའི་ཚུལ་ལྡན་པ། ། ཟླ་བའི་འོད་ཀྱིས་གསལ་བྱས་པས། ། དེ་ཡི་ཕྱོགས་ཙམ་མཐོང་མོད་ཀྱི། ། བདག་བློ་བྱིས་པའི་ངང་ཚུལ་ཅན། ། ཚིག་གི་ལྦུ་ཕྲེང་དཀར་པོ་ཡི། ། རྗེས་སུ་འབྲང་བས་དོན་མ་མྱོང་། ། དེ་སླད་གཞན་ལ་ཕན་སེམས་མེད། །
འོན་ཀྱང་ལེགས་བཤད་འདི་འདྲའི་གཏམ། ། བསྐལ་པ་བརྒྱར་ཡང་རྙེད་དཀའ་ཞིང་། ། གང་གིས་ཚིག་ཙམ་ཐོས་པ་དང་། ། ཐེ་ཚོམ་ཟ་བ་ཙམ་ཞིག་གིས། ། སྲིད་པ་ཧྲུལ་པོར་བྱེད་ཅེས་གསུངས། ། དེ་ཕྱིར་འདི་དོན་སྤེལ་སླད་དང་། ། བདག་ཉིད་དྲན་པ་གསོ་ཕྱིར་སྤེལ། ། གལ་ཏེ་འདི་ལ་ལེགས་བཤད་སྲིད། ། སྲིད་པའི་རྒྱ་མཚོ་མཐར་བྱེད་ཤོག ། ཉེས་པར་བཤད་པའི་ཉེས་པ་གང་། །
ཉེས་པ་གཞན་དང་ལྷན་ཅིག་འཆགས། ། བདག་ནི་ཚེ་རབས་ཐམས་ཅད་དུ། ། སངས་རྒྱས་བསྟན་པའི་སྒོར་ཞུགས་ཏེ། ། མང་ཐོས་ཚུལ་ཁྲིམས་ལྡན་པ་དང་། ། ལེགས་བཤད་འདི་དོན་སྟོན་པ་ཡི། ། བཤེས་གཉེན་དམ་པ་མཉེས་བྱས་ཏེ། ། ཟབ་ཅིང་རྒྱ་ཆེའི་ལམ་གོམས་པས། ། རྒྱལ་བའི་གོ་འཕང་མྱུར་ཐོབ་སྟེ། ། འགྲོ་ལ་དེ་ཉིད་སྟོན་པར་ཤོག། ༈ །།ཨོཾ་སྭ་སྟི།
ཐུབ་དབང་གསུངས་མཆོག་ཤེར་ཕྱིན་འོ་མཚོ་ཡི། ། སྙིང་པོ་དབུ་མ་རིགས་ཚོགས་བཅས་པའི་བཅུད། ། བསྡུས་པས་ཕྱིན་ཅི་ལོག་ལས་ཁ་གླན་ནས། ། བྱང་སེམས་མཚན་ཉིད་ལྡན་པས་ལུས་ཟུང་བརྟས། ། ཉོན་མོངས་རྒྱུ་བཅས་དྲི་མས་དབེན་པ་ཡི། ། སྐལ་བཟང་སློབ་མ་སྣོད་ལྡན་ཞིང་ས་ལ། ། རྡོ་རྗེ་གཟེགས་མ་ལ་སོགས་རྟགས་ཆེན་ལྔས། ། ཡོད་མེད་ལ་སོགས་མཐར་འཛིན་ཚང་ཚིང་སྦྱངས། ། སྤྲོས་བྲལ་ལྟ་བ་བྱང་སེམས་ས་བོན་ནི། ། སྙིང་རྗེའི་ཆར་གྱིས་བསྐྱངས་བས་ས་ལམ་གྱི། །
ལོ་ཏོག་ཕུན་ཚོགས་སྐུ་གསུམ་འབྲས་ལྡན་པའི། ། བརྒྱ་བ་ཞེས་བྱ་འཕགས་ལྷའི་གསུངས་འགྲེལ་འདི། ། མི་ཟད་གཏེར་མཆོག་སྤར་དུ་བསྒྲུབས་པ་ཡི། ། རྣམ་དཀར་དགེ་དང་བྱས་བསགས་དགེ་བཅས་ཀྱིས། ། རྒྱལ་བསྟན་བཤད་སྒྲུབ་ཉི་མའི་འོད་ལྟར་གསལ། ། བསྟན་འཛིན་མཁས་གྲུབ་དབྱར་མཚོ་ལྟ་བུར་རྒྱས། ། རྒྱལ་བློན་འབངས་བཅས་དགེ་བཅུའི་ཁྲིམས་ལ་གནས། ། རྫོགས་ལྡན་ཇི་བཞིན་བདེ་སྐྱིད་དཔལ་ལ་སྤྱོད། ། སྒྲུབ་པོ་བདག་ཅག་ཕ་མ་ལྟོས་བཅས་དང་། ། འབྲེལ་ཐོགས་མཁའ་མཉམ་འགྲོ་ཀུན་བཅས་པ་རྣམས། །
ཚེ་རབས་ཀུན་ཏུ་དལ་བརྒྱད་འབྱོར་བཅུ་ལྡན། ། མཚན་ལྡན་ཐེག་ཆེན་དགེ་བའི་བཤེས་དང་འཕྲད། ། ཐོས་བསམ་སྒོམ་བརྩོན་བསླབ་གསུམ་རྣམ་པར་དག ། ཐབས་ཀྱིས་ཟིན་པའི་མཐའ་བྲལ་དབུ་མའི་དོན། ། ཇི་བཞིན་རྟོགས་ནས་ས་ལམ་མཐར་ཕྱིན་ཏེ། ། རྣམ་མཁྱེན་རྒྱལ་བའི་གོ་འཕང་ཐོབ་ཕྱིར་དུ། ། འཁོར་གསུམ་དམིགས་མཐའ་བྲལ་བའི་ངང་ནས་བསྔོ། ། བདག་གཞན་ཕན་བདེ་རྒྱས་པའི་བཀྲ་ཤིས་ཤོག ། སྤར་དུ་སྒྲུབ་པ་ངག་དབང་བློ་གྲོས་ཀྱིས་སྨྲས་པ་དགེའོ། ། སྤར་འདི་ནཱ་ལེནྡྲའི་ཆོས་གྲྭར་བཞུགས།
དགེའོ། ། བཀྲ་ཤིས།། །། PAGE * MERGEFORMAT 154 སྨར་ཁམས་པ་གྲགས་པ་བཟང་པོ། བཞི་བརྒྱ་པའི་དེ་ཁོ་ན་ཉིད་གསལ་བྱེད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
