སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༤
འདུལ་བའི་སྡེ་སྣོད་མཛེས་པར་བྱེད་པའི་རྒྱན་ཞེས་བྱ་བ་བཞུགས་པ་ལེགས་སོ།
༄༅། །སོ་སོར་ཐར་པའི་མདོའི་ལེགས་བཤད། འདུལ་བའི་སྡེ་སྣོད་མཛེས་པར་བྱེད་པའི་རྒྱན་ཞེས་བྱ་བ་བཞུགས་པ་ལེགས་སོ།། ལེགས་པའི་ལམ་ཐོག་མ་བར་དང་ཐ་མར་དགེ་བ་སྟོན་པར་མཛད་པའི་ཐམས་ཅད་མཁྱེན་པ་ཐུགས་རྗེ་ཆེན་པོ་མངའ་བ་སྲས་དང་སློབ་མར་བཅས་པ་ཐམས་ཅད་ལ་གུས་པས་ཕྱག་འཚལ་ལོ། ། སྟོབས་བཅུ་ཏིང་འཛིན་ཡེ་ཤེས་མཆེ་བ་ཅན། ། གང་གིས་སྐྱེ་བའི་རང་བཞིན་གཟེབ་དྲལ་ནས། ། མྱ་ངན་འདས་ཞིའི་འབྲོག་དགོན་ཞུགས་གྱུར་པའི། ། སྟོན་པ་གླང་པོ་དེ་ལ་ཕྱག་འཚལ་ལོ། ། དེ་ཡི་གསུང་རབ་རྒྱ་ཆེན་ལུང་གི་དོན། ། ལྷག་པའི་ཚུལ་ཁྲིམས་སོ་སོར་ཐར་པའི་ཚུལ། ། དོན་གཉེར་སྐྱེ་བོས་བདེ་བླག་རྟོགས་ཕྱིར་དུ། །
མཁས་པའི་གསུང་གི་རྗེས་འབྲང་བཤད་པར་བྱ། ། བཅོམ་ལྡན་འདས་ཀྱིས་གདུལ་བྱ་སོ་སོའི་དབང་པོ་དང་ཁམས་ཀྱི་ནུས་པ་ལ་བརྟགས་ནས། ཐེག་པའི་སྒོ་སྣ་ཚོགས་པ་གསུངས་ཤིང་། དེ་དག་སོ་སོ་ལ་ཡང་། སྡེ་སྣོད་གསུམ་གསུམ་ཚང་པར་བསྟན་པས། འདུལ་བའི་སྡེ་སྣོད་ཀྱང་ཆེ་ཆུང་དང་རྒྱུ་འབྲས་ཀྱི་ཐེག་པ་ཀུན་ལ་ལྡན་མོད་ཀྱི། འདིར་ནི་གཙོ་བོར་ཉན་ཐོས་ཀྱི་རིགས་ཅན་ལ་འདུལ་བ་རྣམ་འབྱེད་དང་། གཞི་དང་། ཕྲན་ཚེགས་དང་། བླ་མ་སྟེ།
བཤད་པའི་ལུང་དུམ་བུ་བཞི་དང་། རྩ་བའི་ལུང་སོ་སོར་ཐར་པའི་མདོ་འདི། དེ་དག་གི་སྙིང་པོ་ཐམས་ཅད་བསྡུས་པའི་ཚུལ་དུ་བསྟན་ཏོ། ། བྱང་ཆུབ་སེམས་པའི་རིགས་ཅན་རྣམས་ཀྱིས་ཀྱང་ཤེས་པར་བྱ་བ་དང་བསླབ་པར་བྱ་བ་ཡང་ཡིན་པས། ཐམས་ཅད་མཁྱེན་པའི་གསུང་དང་བཅས་པ་མཐའ་དག་ལ་མ་གུས་པ་དང་ཁྱད་དུ་གསོད་པ་སྤངས་ཏེ་གུས་པ་ཆེན་པོས་ལྷུར་བླང་བར་རིགས་སོ་ཞེས་གླེངས་ནས། མདོ་བཤད་པ་ལ་འཇུག་པར་བྱའོ། ། དེ་ལ་མདོའི་མཚན་བཤད་པ་དང་། མཚན་ཅན་མདོ་བཤད་པ་གཉིས་སོ། ། དང་པོ་ལ་མཚན་དངོས་དང་། ཕྱག་འཚལ་བའོ། །
དང་པོ་ནི། མིང་དུ་གདགས་པ་མ་མཛད་ན། ། འཇིག་རྟེན་ཐམས་ཅད་རྨོངས་པར་འགྱུར། ། དེ་བས་རྨོངས་པ་བསལ་བའི་ཕྱིར། ། མགོན་པོས་མིང་དུ་གདགས་པ་མཛད། ། ཅེས་གསུངས་པས། མིང་ཚིག་ཡི་གེའི་ཐ་སྙད་མེད་ན། འདི་ནི་ཆོས་སོ། ། འདི་ནི་ཆོས་མ་ཡིན་ནོ། ། འདི་ནི་སྤང་བར་བྱ་བའོ། །
སྤང་བར་བྱ་བ་མ་ཡིན་པའོ། ། ཞེས་སོགས་བྱེ་བྲག་མི་ཕྱེད་ཅིང་འཇིག་རྟེན་རྨོངས་པར་འགྱུར་བས། དེ་བསལ་ནས་བླང་དོར་བདེ་བླག་ཏུ་ཤེས་པར་བྱ་བའི་ཕྱིར་མིང་གི་ཐ་སྙད་མཛད་པ་ནི། སངས་རྒྱས་ཀྱི་ཐབས་ལ་མཁས་པའི་མཛད་པ་ཡིན་པས། འདིར་ཡང་མདོའི་མཚན་ལ། རྒྱ་གར་གྱི་མཁས་པ་སཾ་སྐྲི་ཏའི་ཚུལ་ལ་གོམས་པའི་བརྗོད་པ་རྣམ་པར་དག་པ་རྣམས་ཀྱི་སྐད་དུ། པྲ་ཏི་མོཀྵ་སཱུ་ཏྲ། ཞེས་འདོན་ཅིང་། བོད་གངས་རིའི་ཁྲོད་ཀྱི་སྐྱེ་བོ་བརྡ་རྣམ་པར་དག་པ། སྔོན་དམ་པའི་ཆོས་བསྒྱུར་བའི་ཚེ་བཀའ་བཅད་པ་དང་མཐུན་པ་རྣམས་ཀྱི་སྐད་དུ།
སོ་སོར་ཐར་པའི་མདོ་ཞེས་བྱའོ། ། མིང་གཉིས་སྦྱར་ཏེ་བཤད་ན། པྲ་ཏི་ཞེས་པ། སླར་བྱ་བ་དང་། ལེན་པ་ལ་སོགས་པ་དོན་ཉི་ཤུ་རྩ་བདུན་ལ་འཇུག་པར་བཤད་ཀྱང་། འདིར་སྡོམ་པ་ཡང་དག་པར་བླངས་པའི་ཚིག་བརྗོད་པ་གསུམ་པའི་ཐ་མ་ལ་སྡོམ་པ་ཐོབ་པའི་དང་པོ་ཁོ་ན་ལ་སོ་སོ་ཞེས་བྱ་ལ། མོཀྵ་ནི་གྲོལ་བ་སྟེ། སྡོམ་པ་མ་ཡིན་པ་ལས་གྲོལ་བ་ལ་ཐར་པ་ཞེས་བྱ་སྟེ་དང་པོར་གྲོལ་བའོ། ། ཡང་ན་གང་ཟག་རྒྱུད་ཐ་དད་པ་ནི་སོ་སོ་སྟེ། དེ་རྣམས་བསླབ་པའི་གཞི་བླངས་ཏེ་བསྒྲུབས་པས་ངན་འགྲོ་དང་འཁོར་བ་ལས་ཐར་ཞིང་རྣམ་པར་གྲོལ་བའོ། །
ཡང་ན་སོ་སོ་ནི་ཐབས། ཐར་པ་ནི་མྱང་འདས་ཏེ། མདོ་འདིས་ངེས་པར་འབྱུང་བའི་ཚུལ་ཁྲིམས་སྟོན་པས་ཐར་པའི་ཐབས་ཡིན་ཏེ། ཚུལ་ཁྲིམས་ལས་སེམས་དང་ཤེས་རབ་ཀྱི་བསླབ་པ་སོགས་རིམ་གྱིས་འབྱུང་བའི་ཕྱིར་རོ། ། དོན་མདོ་ཙམ་དུ་སྟོན་པས་སཱུ་ཏྲ་སྟེ་མདོའོ། ། གཉིས་པ་ནི། མ་བསྟན་པར་མཁྱེན། ཐམས་ཅད་མཁྱེན། རྣམ་པ་ཐམས་ཅད་མཁྱེན། མ་བསྒྲིབས་པར་མཁྱེན་པ་སྟེ་བཞི་དང་ལྡན་པའམ།
ཤེས་བྱ་མ་ལུས་པ་མཁྱེན་པའམ། བསླབ་པ་བཅའ་བའི་དོན་མཐའ་དག་མཁྱེན་པས་ཐམས་ཅད་མཁྱེན་པ་ལ་སྟེ་ཐོབ་པར་བྱ་བའི་ཕྱིར་རམ། དེ་ལ་དམིགས་ནས་ཕྱག་འཚལ་ལོ་སྟེ་ཁེངས་པ་སྤངས་ནས་འདུད་པར་བྱེད་དོ། ། འདི་ལོ་ཙཱ་བའི་ངག་ཏུ་འདོད་པ་ནི་མ་ངེས་ཏེ། རྒྱ་དཔེ་ལ་སྣང་བའི་ཕྱིར་རོ། ། གཉིས་པ་མདོ་བཤད་པ་ལ། གཞུང་གི་མཚམས་ཕྱེ་སྟེ་ལུས་རྣམ་པར་གཞག་པ་དང་། ཡན་ལག་གི་དོན་ཕྱེ་ནས་ཞིབ་ཏུ་བཤད་པའོ། ། དང་པོ་ནི། སྙན་པའི་བ་དན་ཞེས་སོགས་ཚིགས་བཅད་གཉིས་ཀྱིས་མཆོད་པར་བརྗོད་པའོ། །
སངས་རྒྱས་འདུལ་བ་ཞེས་སོགས་ཚིགས་བཅད་བཅུ་གཅིག་གིས་གླེང་སློང་པའོ། ། བསྐལ་པ་བྱེ་བ་ཞེས་སོགས་ཚིགས་བཅད་དྲུག་གིས་ཡང་དག་པར་བརྩམ་པའོ། ། ཚེ་དང་ལྡན་པ་དག་ཞེས་པ་ནས། བག་ཡོད་པས་རྣལ་འབྱོར་དུ་བྱའོ་ཞེས་པའི་བར་གྱིས་གཞུང་རྒྱས་པར་བསྟན་པའོ། ། འདི་ལའང་དང་པོར་བྱ་བ་ཚེ་དང་ལྡན་པ་དག་ཞེས་པ་ནས་འཇོག་བྲལ་རྣམ་པ་འཁྱམ་པར་འགྱུར་ཞེས་པའི་བར་གྱིས་དོན་དྲུག་བསྟན། དགོངས་སུ་གསོལ་ཞེས་པ་ནས་གསོལ་བའི་ལས་བྱས་ཏེ་མདོ་འདོན་པ་ལྔ་བསྟན་ཏོ། ། བཟོད་པ་དཀའ་ཐུབ་དམ་པ་ཞེས་སོགས་ཀྱིས་བསྡུ་བའི་མཚན་ཉིད་དོ། ། གཉིས་པ་ལ། མཆོད་པར་བརྗོད་པ། གླེང་སློང་བ།
མདོ་འདོན་པར་བརྩམ་པ། གཞུང་རྒྱས་པར་བཤད་པ། མཇུག་བསྡུ་བ་དང་ལྔའོ། ། དང་པོ་ལ་དངོས་དང་། མདོ་འདོན་པར་དམ་འཆའ་བའོ། ། དང་པོ་ནི། སྙན་པའི་བ་དན་ཅེས་སོགས་འབྲེལ་བརྩལ་ཏེ་བསྟན་པས། ཉན་པ་པོ་ཡིད་ཕྱོགས་ཤིང་སྤྲོ་བ་བསྐྱེད་པ་དང་། དོན་གཉིས་ཕུན་སུམ་ཚོགས་པའི་སངས་རྒྱས་ཀྱི་ཡོན་ཏན་ཤེས་པ་ནི་དགོས་པ་ཡིན་ལ། ཚིགས་བཅད་ཕྱེད་དང་གཉིས་པོ་ནི་དེའི་ཐབས་ཡིན་པས་འབྲེལ་པ་གྲུབ་ཅིང་།
ཐམས་ཅད་མཁྱེན་པའི་ཡོན་ཏན་དོན་གཉིས་ཕུན་སུམ་ཚོགས་པ་ནི་བརྗོད་བྱའོ། ། རང་གཞན་གྱི་བགེགས་དང་ལོག་འདྲེན་ཞི་བ་དང་། རང་ཉིད་དམ་པའི་རྗེས་སུ་ཞུགས་པར་འགྱུར་བ་དང་། ཡིད་ལ་བསམ་པའི་འབྲས་བུ་ཡིད་དུ་འོང་བ་མྱུར་དུ་འགྲུབ་པ་ནི་དགོས་པའི་ཡང་དགོས་པའོ། ། དེའི་ཕྱིར། བརྗོད་ན་སྡིག་པ་འབྱང་བར་འགྱུར། ། ཁྱོད་ཉིད་དྲན་ན་མཆོག་ཏུ་དགའ། ། བཙལ་ན་བློ་གྲོས་བྱེད་འགྱུར་ཏེ། ། ཡོངས་སུ་ཤེས་ན་རྣམ་པར་དག ། ཁྱོད་ལ་བསུ་ན་དཔལ་དུ་བྱེད། །
བསྟེན་ན་བློ་མཆོག་བྱེད་པར་འགྱུར། ། འགྲོགས་ན་འཇིགས་པ་མེད་པར་བྱེད། ། བསྙེན་བཀུར་བྱས་ན་བདེ་བྱེད་འགྱུར། ། ཞེས་པ་དང་། ཐུབ་པའི་དབང་ལ་ཕྱག་འཚལ་བས། ། འཇིག་རྟེན་དག་ན་མི་རྣམས་ཀྱི། ། གྲགས་པ་འཕེལ་ཞིང་ལེགས་པ་སྐྱེ། ། སྣང་བ་རྣམ་འཕེལ་བགེགས་ཀུན་སེལ། ། དགྲ་རྣམས་ཐམས་ཅད་སྤོང་འགྱུར་ཞིང་། ། སེམས་རྒྱུད་བདེ་འགྲོར་ངེས་བྱེད་ལ། །
མཐར་ཡང་ངེས་པ་ཁོ་ནར་ནི། ། ཞི་བའི་འབྲས་བུ་ཐོབ་པར་བྱེད། ། ཅེས་གསུངས་སོ། ། རྩ་བའི་ཚིགས་བཅད་དང་པོས་གཞན་དོན་ཕུན་སུམ་ཚོགས་པ་ལྔ་བསྟན་ཏེ། རྒྱུ་ནི་དེ་བཞིན་གཤེགས་པས་བསྐལ་པ་གྲངས་མེད་པར་ཚོགས་གཉིས་བསྒྲུབས་པའི་འབྲས་བུས་སྤངས་པ་དང་། ཡེ་ཤེས་བླ་ན་མེད་པས་བསྡུས་པའི་ཡོན་ཏན་ནི་སྙན་པའོ། ། དེ་ཉིད་བ་དན་འདྲ་བ་སྟེ། མངོན་པར་འཕགས་པས་ཀུན་ལ་གསལ་བ་དང་། མངོན་མཐོ་དང་ངེས་ལེགས་ཀྱི་ལམ་མི་ནོར་བར་བྱེད་པས་སོ། ། ཡང་ན་སྙན་པ་ནི་སངས་རྒྱས་ཀྱི་ཡོན་ཏན་ཏེ།
རྒྱུའི་ཚེ་སྦྱིན་པ་བསམ་གྱིས་མི་ཁྱབ་པ་གཏོང་ངོ་ཞེས་སོགས་སྙན་གྲགས་དང་འབྲས་བུ་སྟོབས་བཅུ་སོགས་བརྙེས་པས་སྙན་པར་གྲགས་པའོ། ། བ་དན་བཟང་པོ་བཙུགས་པའི་ཕྱོགས་བཙུན་ཞིང་བརྗིད་པ་ལྟར་དེ་བཞིན་གཤེགས་པ་བརྗིད་ཅིང་མུ་སྟེགས་དཔའ་གོང་བ་དང་། གཡུལ་ལས་རྒྱལ་བའི་ཚེ་བ་དན་འཛུགས་པ་ལྟར། བདུད་བཞིའི་གཡུལ་ལས་རྒྱལ་བ་དང་། བ་དན་བཙུགས་པའི་གནས་སུ་མ་སླེབས་ཀྱང་བ་དན་མཐོང་བས་གནས་ངོ་ཤེས་པ་ལྟར། དེ་བཞིན་གཤེགས་པ་དངོས་སུ་མ་མཐོང་ཡང་སྟོབས་བཅུ་ལ་སོགས་པའི་ཡོན་ཏན་ཐོས་ཤིང་དྲན་པས། དེ་ནི་དེ་ལྟ་བུའོ་ཞེས་ཤེས་ནས་དད་ཅིང་བསྙེན་པར་འགྱུར་བའོ། ། འཇིག་རྟེན་ལྷ་དང་མི་དང་ཀླུའམ་ཁམས་གསུམ་དུ་གྲགས་ཤིང་སྒྲས་ཁྱབ་པ་ནི། སངས་རྒྱས་པའི་ཚེ་དང་པོར་ས་བླ། དེ་ནས་བར་སྣང་དང་།
རྒྱལ་ཆེན་རིགས་བཞི་སོགས་དང་། འོག་མིན་གྱི་བར་དུ་རིམ་གྱིས་སོ། ། གཟུགས་མེད་དུ་ནི་སྔོན་ཐོས་པའི་བག་ཆགས་ཡོད་པ་ཉིད་ལ་འདོད་དོ། ། ཕན་འདོགས་ནི། ཉོན་མོངས་བག་ཆགས་དང་བཅས་པ་སྤངས་པའི་བཅོམ་ལྡན་འདས་དམ་པ་དེས་གསུངས་པའི་ཆོས་འཕགས་པའི་བདེན་པ་བཞི་པོའི་སྒྲ་སྒྲོགས་པ་ནི། མུ་སྟེགས་བྱེད་ཀྱི་གླང་པོ་སྐྲག་པ་དང་། རིགས་ཀྱི་བུ་སེང་གེའི་ཕྲུ་གུ་དག་སྡུད་པར་བྱེད་པས་སེང་གེའི་སྒྲ་སྒྲོགས་པ་བདེན་བཞི་ལན་གསུམ་བཟླས་ཏེ་རྣམ་པ་བཅུ་གཉིས་སུའོ། ། ཤེས་རབ་ནི། དངོས་པོའི་ངོ་བོ་མ་ལུས་པ་ཐུན་མོང་མ་ཡིན་པ་ཚད་མེད་པ་ཕྱིན་ཅི་མ་ལོག་པར་སྟོན་པའི་ཕྱིར་ལུང་རྣམ་པར་དག་པས་ཐམས་ཅད་མཁྱེན་པའོ། ། ཐུགས་རྗེ་ནི་བཤད་སྒྲུབ་ཀྱི་ཆོས་དཀོན་པ་དང་དགའ་བར་བྱེད་པ་དང་ཕན་འདོགས་པ་དང་གནོད་པ་སེལ་བས་རིན་ཆེན་དང་འདྲ་བས་དཀོན་མཆོག་སྟེ།
རཏྣ་ཞེས་པའི་སྒྲ་བཤད་པའོ། ། ལུང་དང་རྟོགས་པའི་སྒོ་ནས་དེའི་སྣོད་དུ་གྱུར་པས་མཛོད་འཕགས་པའི་དགེ་འདུན་དེ་དག་སློབ་མར་བརྙེས་པ་སྟེ་རྗེས་སུ་འཇུག་པའི་ཕྱིར་རོ། ། འབྲས་བུའི་ཁྱད་པར་ནི། སྐུའི་ཆ་ཤས་དམའ་བ་ཞབས་འཁོར་ལོའི་མཚན་ལྡན་ལ། སྟོང་གི་འཇིག་རྟེན་ལ་དབང་བའི་ཚངས་པ་དང་། སུམ་ཅུ་རྩ་གསུམ་པའི་དབང་པོ་བརྒྱ་བྱིན་གཙོ་བོར་སྨོས་ནས། དྲག་པོ་དང་ཁྱབ་འཇུག་དང་སྐེམ་བྱེད་སོགས་ཀྱི་ནོར་བུ་གདགས་པའི་གནས་ཡིན་པས། གཙུག་གི་ནོར་བུ་སྟེ་སྤྱི་བོས་གཏུགས་ཤིང་ཕྱག་བྱས་པའོ། ། འབྲས་བུ་ཐོབ་པར་རློམ་པ་དེ་དག་གིས་ཀྱང་སྤྱི་བོས་གཏུགས་པས་འབྲས་བུའི་ཁྱད་པར་ཕུན་སུམ་ཚོགས་པའོ། ། རང་དོན་ཕུན་སུམ་ཚོགས་པ་ལ་སྤངས་པ་ནི།
སྐྱེ་རྒ་ན་འཆིས་བསྡུས་པའི་ཉེར་ལེན་ཕུང་པོ་ལྔ་ནི་སྡུག་བསྔལ། དེ་ཉིད་རྒྱ་མཚོ་ལྟར་རྒྱ་ཆེ་ཞིང་མང་བས་གཞིའི་གཏིང་མི་མངོན་ལ་ཕ་རོལ་གྱི་མཐའ་མེད་པ་སྟེ། འཁོར་བ་རྒྱུན་མི་འཆད་པར་བསྟན་ཏོ། ། ལས་དང་ཉོན་མོངས་སྤངས་པས་སྡུག་བསྔལ་ཟད་དེ་སླར་མི་འཁོར་བས། རྒལ་ཞིང་འདས་པའོ། ། ཡེ་ཤེས་ནི་ཤེས་བྱ་ཐམས་ཅད་ལ་ཆགས་ཐོགས་མེད་པའི་ཡེ་ཤེས་བརྙེས་པའི་འགྲོ་བའི་གཙོ་བོར་གྱུར་པ་སྟེ། དེ་ལྟར་རང་དོན་ཕུན་སུམ་ཚོགས་པ་གཉིས་དང་ལྡན་པར་བསྟན་ཏོ། ། དེ་ལ་ལུས་ཀྱི་སྤྱི་བོས་ཕྱག་འཚལ་བ་དངོས་སུ་བསྟན་པས་ངག་དང་ཡིད་ཀྱང་བསྡུས་སོ། ། གཉིས་པ་ནི། ཕྱག་བཙལ་ཏེ་ཅི་བྱ་ཞེ་ན།
ཐམས་ཅད་མཁྱེན་པས་བསྟན་པའི་སོ་སོར་ཐར་པའི་བསླབ་པ་སྲོག་གཅོད་སྤོང་བ་སོགས་སྟོན་པའི་ཚིག་ནི་གཞི་སྟེ་དེ་ལ་གནས་པའི་ཕྱིར། སྐྱེས་བུ་ཆེན་པོ་རྣམས་ཀྱི་རྐྱེན་དུ་འོས་ཤིང་། འབྱུང་བ་དཀོན་པ་ལ་སོགས་པས་ལུང་དུམ་བུ་བཞི་ནི་དཀོན་མཆོག་སྟེ། སོ་སོར་ཐར་པའི་མདོ་འདི་ནི་དེའི་སྣོད་ཉིད་དོ། ། སྡིག་པ་མི་དགེ་བ་ལས་རིང་དུ་སོང་བའི་འཕགས་པ་བཞི་ཡན་ཆད་དུ་ཚོགས་པའི་དགེ་འདུན་གྱི་དབུས་སུ་དབྱེ་བར་བྱ་སྟེ། འདུས་པའི་ནང་དུ་གདོན་པར་བྱའོ། ། གཉིས་པ་ལ་སོ་སོར་ཐར་པའི་ཆེ་བ་བརྗོད་པ། ཚོགས་ལམ་འབྲས་བུ་དང་བཅས་པར་བྱ་བ། སོ་སོར་ཐར་པ་བསྒྲུབ་པར་གདམས་པ་དང་གསུམ་མོ། ། དང་པོ་ནི།
དོན་ཐམས་ཅད་ཐུགས་སུ་ཆུད་ཅིང་། ཉོན་མོངས་བག་ཆགས་དང་བཅས་པའི་གཉིད་སངས་པས་སངས་རྒྱས་དེས་གསུངས་པའི་ལུང་རྣམ་འབྱེད་ལ་སོགས་དུམ་བུ་བཞི་ནི་འདུལ་བའི་སྡེ་སྣོད་ཡིན་ལ་དེ་ཉིད་བརྗོད་བྱ་དང་བཅས་པས་སློབ་མ་རྣམས་མྱང་འདས་སུ་འཁྲིད་ཅིང་། ལྟུང་བ་དང་རྣམ་སྨིན་གྱི་ཉེས་པ་འདུལ་བར་བྱེད་པ་དེ་གངས་ཆེན་མཚོ་དང་འདྲ་སྟེ་ཀུན་ནས་སློང་བ་དང་འབྲས་བུའི་གཏིང་མཐའ་དཔག་ཏུ་མེད་པའི་ཕྱིར། ཡང་ན། སངས་རྒྱས་ཀྱི་ནི་འདུལ་བའི་མཚོ། ། ཞེས་བྱ་སྟེ། མུ་སྟེགས་ཀྱི་གཏོགས་འདོད་ལ་སོགས་པ་མ་ཡིན་ནོ་ཞེས་དགར་བའི་ཚིག་ཏུ་སྦྱར་རོ། ། ལྟུང་བ་སྡེ་ལྔ་དང་གཞི་བཅུ་བདུན་ལ་སོགས་པ་ཐམས་ཅད་རྣམ་པར་གཞག་པའི་གནས་སུ་གྱུར་པའམ་སྙིང་པོ་ནི་ས་བོན་དང་འཕེན་པ་དང་ཀུན་སློང་གི་མཚན་ཉིད་ཅན། སྙིང་པོ་ནི་བརྟན་པ་མི་གཡོ་བའོ། ། ཡང་ན་གནས་དང་སྙིང་དང་སྙིང་པོ་ནི་ཞེས་རྣམ་གྲངས་སུ་སྦྱར་ཏེ།
ལུང་དུམ་བུ་བཞིའི་གནས་ལུས་ལྟ་བུ་དང་། ལུས་ཀྱི་ནང་ན་སྙིང་ལྟར་དམ་པར་གྱུར་པ་དང་གཙོ་བོར་གྱུར་ཅིང་། ལེགས་པར་བརྟག་བཟོད་པས་སྙིང་པོ་ནི་སོ་སོར་ཐར་པ་འདི་ཡིན་ཏེ། ཉེས་པ་འདུལ་བས་འདུལ་བའང་ཡིན་ལ། ཀུན་ནས་དཀྲིས་པའི་བག་ལ་ཉལ་དང་ཉོན་མོངས་ལས་ཐར་བས་ཀུན་ནས་ཐར་པ་ཞེས་ཀྱང་བྱའོ། ། འོ་ན་བག་ལ་ཉལ་ཡེ་ཤེས་ཀྱིས་སྤོང་བ་མ་ཡིན་ནམ་ཞེ་ན། དེའི་གཞིར་གྱུར་པ་དང་། བརྒྱུད་དེ་སྤོང་པས་སོ། ། དེ་ལྟ་བུའི་མཚན་ཉིད་ཅན་གྱི་སོ་སོར་ཐར་པའི་མདོ་དང་དོན་འདི་ནི་དམ་ཆོས་རྒྱལ་པོ་སངས་རྒྱས་དེའི་མདོ་སྡེ་ལ་སོགས་ཆོས་ཀུན་གྱི་འདྲེན་པའི་མཆོག་རྒྱལ་པོའི་བློན་པོ་ལྟ་བུ་སྟེ། འདི་ལས་དེ་དག་འབྱུང་བའི་ཕྱིར།
འདི་ནི་དགེ་སློང་མྱང་འདས་ཀྱི་ནོར་བུ་འདོད་པ་ཚོང་པ་ལྟ་བུའི་ཚོགས་དོན་མཐུན་པ་རྣམས་ཀྱི་ནོར་བུ་ཉོ་བའི་རིན་ཚུལ་ཁྲིམས་ཀྱི་བསླབ་པའི་ཟོང་མང་པོ་གཅེར་བའི་ཚོང་ཁང་ཆེན་པོ་རྣམས་ལ་འོས་པ་ཡིན་ནོ། ། འདིར་ཉོན་མོངས་དང་བྲལ་བ་ནི་འབྲས་བུ་བརྙེས་ཟིན་པས་ཟོང་ལ་སླར་མི་འབད་ལ། མིན་ཙམ་ལ་ནི་ཟོང་དང་མི་ལྡན་པས་འདིར་གསོལ་བཞིས་རྫོགས་པའི་དགེ་སློང་བཟུང་ངོ་། ། ཚུལ་ཁྲིམས་ཀྱི་སྒྲ་ནི་ངང་ཚུལ་ཞེས་ཀྱང་བྱ་བས་ན། ངང་ཚུལ་ངན་ཞིང་འཆལ་པ་སྲོག་གཅོད་དང་མ་བྱིན་ལེན་ལ་སོགས་པས་ཟིན་པ། བསླབ་པའི་ལྷག་མ་དང་བཅས་པའམ། བསླབ་པ་ཕུལ་བ་ལ་སོགས་པ་རྣམས་ཀྱི་ཉེས་པ་སྦྲུལ་གདུག་པ་ལྟ་བུའམ། ཡིད་མི་བདེ་བའི་གདུང་བ་རྣམས་སེལ་བར་བྱེད་པའི་སྨན་ནི་འདི་ཡིན་ཏེ། སྦྲུལ་གྱིས་ཟིན་པ་ལ་སྨན་མརྒད་དང་ཨ་ཀ་ཏས་གསོ་བར་བྱེད་པ་བཞིན་ནོ། ། འདི་ནི་ལང་འཚོ་དར་ལ་བབ་པའི་རྒྱགས་པ་ནི།
བློ་གཏན་ལ་མི་ཕེབས་ཤིང་། ཉེས་པ་ལྷག་པར་འབྱུང་ཉེ་བས་རྣམ་པར་འཁྲུལ་ཞིང་རྨོངས་པས་བག་མེད་པའི་རྐང་གཉིས་ཏེ་མིའི་འགྲོ་བ་གཞོན་ནུ་བྱ་བ་དང་བྱ་བ་མ་ཡིན་པ་མི་ཤེས་པ་དེའི་ངོར་བསྙིལ་པ་དང་། སྤོ་བ་སྤྱོད་པ་ལ་སོགས་ཀྱིས་སྐྲག་པར་བྱེད་པས། གླང་པོ་ཆེ་ཞོ་ཤ་བརྡོ་པ་ལ་ཁ་ལོ་པས་ལྕགས་ཀྱུས་འདུལ་བ་བཞིན་ཡིན་ནོ། ། ཚེ་འདིར་མཐོང་བའི་ཆེ་བ་བསྟན་ནས། ཕྱི་མར་འབྱུང་བའི་ཆེ་བ་ནི་རྒྱ་མཚོ་དུག་ཅན་བས་ཀྱང་ཆེས་ཟབ་ཅིང་གཏིང་སླེབ་པར་དཀའ་བའི་འཁོར་བ་འགྲོ་བ་ལྔའི་འཇིག་རྟེན་ལས་སྒྲོལ་ཞིང་བརྒལ་བའི་རྣམ་པར་གྲོལ་བའི་གླིང་དུ་ཕྱིན་པའི་ཐབས་གྲུ་གཟིངས་ལྟ་བུ་ནི་འདི་ཡིན་ནོ། ། ཡང་ན་ངན་འགྲོའི་འཁོར་བ་ཟབ་མོ་ལས་ཞེས་འདོན་ཏེ་ངན་སོང་གསུམ་ལས་སོ། ། འདི་ནི་བཟང་འགྲོ་ལྷ་དང་མིའི་གནས་སུ་འགྲོ་ཞིང་འཇུག་པའི་ལམ་བརྟན་ཞིང་གདོན་མི་ཟ་བས་ངེས་པའི་ཆུ་ལོན་ཟམ་པ་ཆུ་རྒྱུན་འགོག་ཅིང་རྒྱུ་བའི་སར་གྱུར་པ་ལྟར་ངན་འགྲོ་འགོག་ཅིང་མཐོ་རིས་སུ་འགྲོ་བའི་ལམ་ཡིན་ནོ། ། འདི་ནི་འདོད་ཆགས་ལ་སོགས་ཉོན་མོངས་སྤོང་ཞིང་ཕམ་པར་བྱེད་པ་འཕགས་ལམ་ཡན་ལག་བརྒྱད་པོས་ཉོན་མོངས་པའི་དགྲ་ཕམ་པར་བྱེད་པས་རྒྱལ་པོ་དང་འདྲ་ལ། དེའི་ཤིང་རྟ་འདྲེན་པའི་མཆོག་ལྟ་བུ་སྟེ།
མྱ་ངན་ལས་འདས་པའི་ཁང་པར་ཕྱིན་པའི་ཐོག་མར་འགྲོ་བས་སོ། ། འདི་ནི་ཐར་པ་མྱ་ངན་ལས་འདས་པའི་གྲོང་ཁྱེར་དུ་འཇུག་པའི་ཐེམ་སྐས་ཀྱི་རྟེན་གཞི་འདྲ་བར་གནས་ཏེ། ལམ་གྱི་གཞི་ནི་ཚུལ་ཁྲིམས་ཡིན་པའི་ཕྱིར་རོ། ། ཟད་པ་དང་མི་སྐྱེ་བ་ཤེས་པའི་སྒོ་འཕར་བཅད་དེ། ཉོན་མོངས་དང་སྐྱེ་བའི་འཇིགས་པ་དང་བྲལ་བས་མྱ་ངན་ལས་འདས་པ་ལ་གྲོང་ཁྱེར་ཞེས་བྱའོ། ། དེ་ལྟར་ན་ཚེ་འདིར་ཐོབ་པའི་འབྲས་བུ་འཁོར་བ་རྒྱུ་འབྲས་ཀྱི་ཉེས་པ་སྤོང་བ་དང་། ཕྱི་མར་འབྱུང་བའི་འབྲས་བུ་ཐར་པ་རྒྱུ་འབྲས་ཐོབ་པའི་ཐབས་སུ་བསྟན་པར་སེམས་སོ། ། སྟོན་པ་དང་འདྲ་བར་བསྟོད་པ་ནི། བཅོམ་ལྡན་འདས་ང་ནི་ཕུང་པོ་ལྷག་མ་མེད་པའི་དབྱིངས་སུ་མྱ་ངན་ལས་འདས་པར་གྱུར་པ་ན། སོ་སོར་ཐར་པ་འདི་ནི་ཁྱེད་ཉན་ཐོས་རྣམས་ཀྱི་བསླབ་པའི་གནས་རྣམས་གསལ་བར་བྱེད་པས་སྟོན་པའོ། །
དྲན་པ་ཉེར་བཞག་བཞི་གནས་བརྟན་ནོ་ཞེས་གཞན་གྱི་ལུང་མེད་པར་བླ་ན་མེད་པའི་མཁྱེན་པ་བརྙེས་པས་རང་བྱུང་བཅོམ་ལྡན་འདས་ཉིད་ཀྱིས་སོ། ། ཡང་སྐྲ་དང་ཁ་སྤུ་རང་བྱི་སྟེ་མཁན་སློབ་ལ་མ་ལྟོས་པར་རབ་ཏུ་བྱུང་བའོ། ། གུས་བཅས་པ་སྟེ་དགོངས་པ་བསྟན་ནས་ལེགས་པར་ནན་ཏན་ལྷུར་བཞེས་ཤིང་གསོལ་བཞི་རྫོགས་པའི་དགེ་སློང་མང་པོ་ཚོགས་པའི་མངོན་སུམ་གྱི་མདུན་དུ་སྟོན་པ་དང་འདྲའོ་ཞེས་བསྟོད་དོ། ། གཉིས་པ་ལ། ཚོགས་ལམ་གྱི་ཆོས་བཅུ་གསུམ་སྟེ། བདག་དང་གཞན་གྱི་འབྱོར་པ་དང་། ། འདུན་དང་ཚུལ་ཁྲིམས་དབང་པོ་སྡོམ། ། དེ་བཞིན་ཟས་དང་མི་ཉལ་དང་། ། ཤེས་བཞིན་དུ་ནི་སྤྱོད་པ་དང་། ། དེ་བཞིན་དགེ་བའི་བཤེས་གཉེན་དང་། །
དམ་ཆོས་ཉན་ཅིང་སེམས་པ་དང་། ། བར་ཆོད་མེད་དང་གཏོང་བ་སྤེལ། ། དགེ་སྦྱོང་རྒྱན་ནི་ཐ་མ་ཡིན། ། དེ་ལ། སངས་རྒྱས་ཞེས་བྱའི་སྒྲ་འདི་ཡང་། ། འཇིག་རྟེན་དག་ན་རབ་ཏུ་དཀོན། ། འདིས་ནི་གཞན་འབྱོར་ལྔ་དཀོན་པར་བསྟན་ཏེ། ། སངས་རྒྱས་བྱོན་པ། ཆོས་བསྟན་པ། བསྟན་པ་གནས་པ།
ཆོས་ཀྱི་རྗེས་སུ་འཇུག་པ། གཞན་གྱི་རྗེས་སུ་བརྩེ་བ་དང་ལྡན་པའོ། ། སངས་རྒྱས་ཞེས་པའི་སྒྲ་ཙམ་ཡང་དཀོན་ན། སངས་རྒྱས་འཇིག་རྟེན་དུ་བྱོན་པ་སྨོས་ཅི་དགོས། དེ་དཀོན་ན་དེས་ཆོས་གསུངས་པ་དེ་བས་ཀྱང་སྨོས་ཅི་དགོས་སོགས་ཞེས་ཤེས་པར་བྱའོ། ། མི་ཉིད་ཤིན་ཏུ་རྙེད་པར་དཀའ། ། ཞེས་པས་རང་གི་འབྱོར་པ་ལྔ་དཀོན་པར་བསྟན་ཏེ། མིར་གྱུར་པ། དབུས་སུ་སྐྱེས་པ། དབང་པོ་ཚང་བ།
གནས་ལ་དད་པ། ལས་མཐའ་མ་ལོག་པའོ། ། མིར་གྱུར་པ་ཙམ་ཡང་དཀོན་ན། བསྟན་པ་དར་བའི་སར་སྐྱེ་བ་སྨོས་ཅི་དགོས་ཞེས་སོགས་ཤེས་པར་བྱའོ། ། རབ་ཏུ་བྱུང་བ་ཤིན་ཏུ་དཀོན། ། ཞེས་པས་དགེ་ཆོས་ལ་འདུན་པ་བསྟན་ཏེ། ཆོས་ཐོས་ནས་དད་པ་ཐོབ་སྟེ་ཁྱིམ་སྤངས་ནས་རབ་ཏུ་བྱུང་ཞིང་ནན་ཏན་སྙིང་པོར་བྱ་བའོ། ། དེ་བཞིན་རབ་ཏུ་བྱུང་རྣམས་ཀྱི། ། ཚུལ་ཁྲིམས་ཕུན་སུམ་ཚོགས་རབ་དཀོན། ། ཞེས་པས་ཚུལ་ཁྲིམས་དང་།
དབང་པོ་བསྡམས་པ་དང་། ཟས་ཚོད་རིག་པ་དང་། ནམ་གྱི་ཆ་སྟོད་སྨད་ལ་མི་ཉལ་བར་བརྩོན་པ་དང་། ཤེས་བཞིན་དུ་སྤྱོད་པ་དང་ལྔ་བསྟན་ཏེ། ཚུལ་ཁྲིམས་རྣམ་དག་དང་ལྡན། སོ་སོར་ཐར་པས་བསྡམས། ཆོ་ག་དང་སྤྱོད་ཡུལ་ཕུན་སུམ་ཚོགས། ཁ་ན་མ་ཐོ་བ་ཕྲ་མོ་ལ་འཛེམ། ཡང་དག་པར་བསླངས་པ་ལ་སློབ་པ་ལ་སོགས་པ་ནི་ཚུལ་ཁྲིམས་སོ། ། དྲན་པ་དང་ལྡན་པས་ཡུལ་དྲུག་ལ་མཚན་མར་མི་འཛིན།
གང་ལས་སྡིག་པ་དང་ཉོན་མོངས་ཟག་པར་འགྱུར་བ་དེ་བསྡམ་པར་བྱ་བ་ལ་འབད་པ་ནི་དབང་པོ་སྡོམ་པའོ། ། ཟ་བའི་ཚེ་གཞོན་ནུ་དང་ལང་ཚོ་ལ་ཆགས་པ་དག་རྒྱན་པ་དང་མཛེས་པའི་ཕྱིར་ཟ་བ་དེ་ལྟར་མ་ཡིན། བྱད་ལ་སོགས་པ་དག་རྒྱགས་པའི་ཕྱིར་ཟ་བ་དེ་ལྟར་མ་ཡིན། སྐྱེ་བོ་ཟས་ལ་རྐམ་པ་དག་རོ་ལ་ཆགས་ཤིང་ལྷག་པོར་འབད་པ་བྱེད་པ་ལྟར་མ་ཡིན་པར་ལུས་ལ་གྲུའི་བློ་བཞག་སྟེ་གནས་པའི་ཕྱིར་དང་། སྲོག་འཚོ་བ་ཙམ་དང་། ཚངས་སྤྱོད་ལ་ཕན་པ་དང་། བཀྲེས་སྐོམ་གྱི་ཚོར་བ་རྙིང་པ་བསལ་བ་དང་། ཧ་ཅང་འགྲངས་པའི་ཚོར་བ་གསར་པ་མི་སྐྱེད་པར་ཟ་བ་ནི་ཟས་ཀྱི་ཚོད་རིག་པའོ། ། མཚན་མོའི་ཐུན་དང་པོ་ལ་སྒྲིབ་པར་འགྱུར་བའི་ཆོས་རྣམས་ལས་སེམས་སྦྱོང་ཞིང་། གུང་མཐུན་ལ་རྐང་པ་བཀྲུས་ནས་ནང་དུ་འོང་སྟེ།
གློ་གཡས་ཕབ་ལ་རྐང་པའི་སྟེང་དུ་རྐང་པ་བཞག་ཅིང་དྲན་ཤེས་དང་ལྡན་པར་ཉལ་ལོ། ། ཐུན་ཐ་མ་ལ་མྱུར་བར་ལངས་ཏེ་གཙང་སྦྲ་བྱས་ནས་འཆག་པ་དང་འདུག་པས་སེམས་སྦྱོང་བའི་ཐབས་ལ་འབད་པ་ནི། ནམ་གྱི་སྟོད་སྨད་ལ་མི་ཉལ་བར་རྣལ་འབྱོར་ལ་བརྩོན་པའོ། ། འགྲོ་འདུག བལྟ་ཉན། བརྐྱང་བསྐུམ། གོས་གྱོན་པ། ཟ་འཐུང་ལ་སོགས་སྤྱོད་ལམ་ཀུན་ཏུ་དྲན་པ་སྔོན་དུ་བཏང་ཞིང་། གཉིད་ཀྱི་སྙོམས་པ་ལ་སོགས་བསལ་ནས་ཤེས་བཞིན་དུ་སྤྱོད་པའོ། ། ཚུལ་ཁྲིམས་ཡོངས་སུ་དག་གྱུར་ཀྱང་། །
གྲོགས་བཟང་རྙེད་པ་ཤིན་ཏུ་དཀའ། ། ཞེས་པས། དགེ་བའི་བཤེས་གཉེན་བསྟེན་པ། དམ་ཆོས་ཉན་སེམས། བར་ཆད་མེད་པ། གཏོང་བ་སྤེལ་བ། དགེ་སྦྱོང་རྒྱན་ཏེ་ལྔ་བསྟན་ཏོ། ། དེ་ལ་དགེ་བའི་བཤེས་གཉེན་གྱི་མཚན་ཉིད་ནི། ཐེག་པ་སོ་སོའི་གཞུང་ལུགས་ལས་མང་དུ་འབྱུང་ཞིང་། ལེགས་པར་བརྟགས་ནས་བསྟེན་པ་ཤིན་ཏུ་གལ་ཆེ་ལ།
འདིར། ཚུལ་ཁྲིམས་ལྡན་ཞིང་འདུལ་བའི་ཆོ་ག་ཤེས། ། ནད་པར་རྙིང་བརྩེ་འཁོར་ནི་དག་པ་དང་། ། ཆོས་དང་ཟང་ཟིང་ཕན་འདོགས་བརྩོན་པ་དང་། ། དུས་སུ་འདོམས་པ་དེ་འདྲ་བླ་མར་འོས། ། ཞེས་པའི་མཚན་ཉིད་ཅན་དེ། བླ་མ་ལ་གུས་ཚུལ་ཁྲིམས་ཡོངས་དག་པ། ། བསམ་གཏན་དང་ནི་འདོན་ལ་རྟག་བརྩོན་དང་། ། གྲིམས་ཤིང་དུལ་ལ་བཟོད་དང་ལྡན་པ་སྟེ། ། སྡོམ་བརྩོན་གནས་པའི་ཆོས་འདུལ་ཡིན་ཞེས་བྱ། །
ཞེས་པ་བསྟེན་པར་བྱའོ། ། གསུང་རབ་ཡན་ལག་བཅུ་གཉིས་དང་སྡེ་སྣོད་གསུམ་དུ་གཏོགས་པའི་ཆོས་ཀྱི་དོན་དང་ཚིག་འབྲུ་བཟང་པོ་ཉན་པ་དང་། གཉིས་སུ་དབེན་པར་སོང་སྟེ་བགྲང་བ་དང་གཞལ་བའི་རྣམ་པས་སེམས་པར་བྱེད་པའོ། ། སྔོན་ལས་ཀྱིས་འཚོ་བ་རྐྱེན་དུ་འབབ་པ་དུས་སུ་མི་རྙེད་པ་དང་། ཉོན་མོངས་དང་ནད་མང་བ་དང་། དོན་བྱ་བ་མང་། ཟས་ལ་གདུ། འདུ་འཛི་དང་གཉིད་སྨྲ་བ་ལ་དགའ་བ་སོགས་ནང་གི་བར་ཆད་དང་། སྡིག་གྲོགས་དང་། ཡུལ་ངན་དང་།
མི་དང་མི་མ་ཡིན་པའི་འཚེ་བ་ལ་སོགས་ཕྱིའི་བར་ཆད་མེད་པའོ། ། སྦྱིན་བྱ་ཆོས་ཀྱིས་བསྒྲུབས་ཤིང་གྱ་ནོམ་པ་དག་ཕན་འདོགས་ལ་སོགས་པའི་ཞིང་དམ་པ་ལ་ཁེངས་པ་དང་བརྙས་པ་སྤངས་ཏེ། སྤྲོ་བའི་བརྩོན་འགྲུས་ཀྱིས་ཕྱོགས་ཆ་དང་ཕམ་རྒྱལ་མེད་པར་སྦྱིན་པ་ནི་དམ་པ་ཡིན་ལ། དེ་ཉིད་ལན་དང་རྣམ་སྨིན་ལ་རེ་བ་སོགས་སྤངས་ཏེ། སེམས་ཀྱི་རྒྱན། སེམས་ཀྱི་ཡོ་བྱད། རྣལ་འབྱོར་གྱི་ཚོགས། དོན་གྱི་མཆོག་ཐོབ་པར་བྱ་བའི་ཕྱིར་བསྔོ་བ་ནི་གཏོང་བ་སྤེལ་བ་སྟེ་སྦྱོར་ལམ་སོགས་བཞི་དང་སྦྱར་རོ། ། དད་ལྡན་གཡོ་མེད་ནད་ཉུང་དང་། བརྩོན་ལྡན་ཤེས་རབ་འདོད་ཆུང་དང་། །
ཆོག་ཤེས་གསོ་བླ་བགང་བླ་དང་། ། སྦྱངས་དང་མཛེས་དང་དྲོད་རིག་དང་། ། སྐྱེས་བུ་དམ་ཆོས་མཁས་རྟགས་ལྡན། ། བཟོད་དང་དེས་དང་གྱ་ནོམ་ཡིན། ། ཞེས་པ་དགེ་སྦྱོང་གི་རྒྱན་བཅུ་བདུན་ནོ། ། དེ་དག་གིས་ཚོགས་ལམ་གྱི་ཆོས་བཅུ་གསུམ་རྙེད་དཀའ་བར་བསྟན་ནས། རྙེད་པ་འབྲས་བུ་དང་བཅས་པར་བསྟན་པའི་ཕྱིར། འཇིག་རྟེན་སངས་རྒྱས་འབྱུང་བ་དང་། ། ཞེས་པས་གཞན་འབྱོར་རྙེད་པ་དང་། ། མི་དང་ཞེས་པས་རང་འབྱོར་དང་། །
རབ་ཏུ་བྱུང་བ་དང་ཞེས་པས་ཆོས་ལ་འདུན་པ་དང་། ཚུལ་ཁྲིམས་ཕུན་སུམ་ཚོགས་པ་དང་ཞེས་པས་ཚུལ་ཁྲིམས་དང་དབང་པོ་སྡོམ་པ་དང་། ཟས་ཀྱི་ཚོད་རིག་པ་དང་། མི་ཉལ་བར་བརྩོན་པ་དང་། ཤེས་བཞིན་སྤྱོད་པ་དང་། གྲོགས་བཟང་རྙེད་དཀའ་རྙེད་གྱུར་ནས་ཞེས་པས་དགེ་བའི་བཤེས་གཉེན་དང་། དམ་ཆོས་ཉན་སེམས་དང་། བར་ཆད་མེད་པ་དང་། གཏོང་བ་སྤེལ་བ་དང་། དགེ་སྦྱོང་གི་རྒྱན་རྣམས་རྙེད་པར་བསྟན་ཏོ། །
རྙེད་དཀའ་རྙེད་པར་གྱུར་ཞེས་རེ་རེ་ལ་སྦྱར་རོ། ། དེ་འབྲས་བུ་དང་བཅས་པ་སྟེ་རྙེད་པ་དོན་ཡོད་པར་བྱ་བ་ནི། ལུས་ངག་ཡིད་གསུམ་ལེགས་པར་སྤྱོད་པ་མཁས་པའི་རྟགས་དང་ལྡན་པས་བདག་ཉིད་ལ་གནས་སྐབས་དང་མཐར་ཐུག་གི་ལེགས་པ་རྒྱ་ཆེན་པོ་འབྱུང་བར་འདོད་ཅིང་། ཚོགས་ལམ་གྱི་ཆོས་ཐོབ་པ་དེ་དག་སྦྱོར་ལམ་དང་མཐོང་ལམ་ལ་སོགས་པའི་འབྲས་བུ་དང་བཅས་པར་བྱེད་འདོད་པས། སྡོམ་བརྩོན་རབ་བྱུང་རྣམས་ཀྱིས་སོ་སོར་ཐར་པའི་མདོ་ཉན་པ་དང་། ཇི་སྐད་བཤད་པ་བཞིན་བསྒྲུབ་པའི་ཕྱིར་འབད་པར་བྱའོ། ། གསུམ་པ་ནི། དགེ་སློང་དབང་པོ་ལྔའི་ཡུལ་སྡུག་མི་སྡུག་སོགས་ལ་མཚན་མར་མི་འཛིན་ཞིང་རྗེས་སུ་ཆགས་པ་དང་ཁོང་ཁྲོ་བར་མི་འགྱུར་བས་དུལ་ཞིང་། དམིགས་པ་དང་ཡུལ་དང་གང་ཟག་དང་དུས་དང་གནས་སྐབས་ཀུན་ཏུ་དུལ་བའི་དབང་པོ་ཅན་བདག་ཉིད་ལ་བརྟེན་པའི་ངོ་ཚ་ཤེས་པ་དང་། སངས་རྒྱས་ལའམ་སངས་རྒྱས་ཀྱི་ཕྱིར་རབ་ཏུ་བྱུང་བ་དང་།
ངེས་ཤིང་མ་འཁྲུལ་བས་མི་འགྱུར་བ་སྟེ། བུ་ལོན་དང་འཚོ་བ་ཆད་པའམ། རྒྱལ་པོའི་ཆད་པས་འཇིགས་ནས་རབ་ཏུ་བྱུང་བ་མ་ཡིན་པའོ། ། གཞན་ལ་བརྟེན་ཏེ་སྐྲ་བྲེགས་ཤིང་ངུར་སྨྲིག་བླངས་ཏེ་རབ་ཏུ་བྱུང་བས་ན། གཞན་ལ་བརྟེན་པའི་ཁྲེལ་ཡོད་པ་སྟེ་བདག་ཉིད་ཀྱི་དབང་དུ་བྱས་པའོ། ། ཆོས་ཀྱི་དབང་དུ་བྱས་ཏེ། སྡུག་བསྔལ་གཏན་དུ་སྤངས་པས་ངེས་པར་ཐར་པ་མྱ་ངན་ལས་འདས་པ་འདོད་ཅིང་དོན་དུ་གཉེར་བ་རྣམས་ཀྱིས་འགྱོད་པ་མེད་པའི་ནི་སྒོ་ནས་བསྒྲུབ་པར་བྱ་བའི་མཚན་ཉིད་ཅན་གྱི་སོ་སོར་ཐར་པ་ཐོག་མ་ཉིད་ནས་མི་ཉམས་པར་རྟག་ཏུ་བསྲུང་ཞིང་གུས་པ་སྐྱེད་ཅིག་ཅེས་པའི་ཐ་ཚིག་གོ ། གསུམ་པ་འདོན་པར་བརྩམ་པ་ལ་བདུན་ལས། སོ་སོར་ཐར་པ་རྙེད་དཀའ་བར་བསྟན་པ་ནི། དུས་ཀྱི་བྱེ་བྲག་བསྐལ་པ་ཆེན་པོ་བྱེ་བ་ཕྲག་བརྒྱ་རྣམས་སུའང་ལུང་དང་རྟོགས་པའི་བདག་ཉིད་ཀྱི་སོ་སོར་ཐར་པའི་ཚིག་རྣ་བས་ཐོས་པ་དང་།
དོན་ཡིད་ལ་བཟུང་བ་དང་། ཚིག་དོན་གཉིས་ཀ་མི་བརྗེད་པར་འཛིན་པ་རྙེད་པར་དཀའ་སྟེ། རྒྱ་མཚོ་ཆེན་པོའི་གཉའ་ཤིང་དང་རུས་སྦལ་གྱི་དཔེ་བྱའོ། ། ལུས་ངག་ཡིད་ཀྱིས་དོན་བསྒྲུབ་ཅིང་ནན་ཏན་སྙིང་པོར་བྱེད་པ་ནི་སྔ་མ་དེ་གསུམ་བས་ཀྱང་ཤིན་ཏུ་རྙེད་པར་དཀའ་སྟེ། ལུང་དང་རྟོགས་པ་གོ་རིམ་བཞིན་ནོ། ། གཉིས་པ་དཀོན་མཆོག་གསུམ་འབྱུང་བ་བདེ་བར་བསྟན་པ་ནི། བལྟམས་པ་དང་བྱང་ཆུབ་པའི་ཚུལ་གྱིས་སངས་རྒྱས་རྣམས་འཇིག་རྟེན་དུ་འབྱུང་བ་ནི་འབྲས་བུ་རྣམ་པར་གྲོལ་བའི་བདེ་བ་འབྱུང་བའི་རྒྱུའོ། ། གསུང་རབ་ཡན་ལག་བཅུ་གཉིས་ཀྱི་ཆོས་བསྟན་པ་ཡང་གདུལ་བྱ་རྣམས་ཀྱི་གནས་སྐབས་དང་མཐར་ཐུག་གི་བདེ་བའི་རྒྱུ་ཡིན་ནོ། ། གང་ཟག་བརྒྱད་ཀྱི་དགེ་འདུན་ལྟ་བ་དང་ཆོ་ག་དང་འཚོ་བ་མཐུན་ཅིང་རོ་གཅིག་ཏུ་གྱུར་པ་ཡང་བདག་ཉིད་འཇིག་རྟེན་དུ་བདེ་བ་འབྱུང་བ་སྟེ། མཐུན་པ་དེ་རྣམས་ཀྱི་ཚུལ་ཁྲིམས་གསུམ་དང་།
ཉོན་མོངས་ཉེས་སྤྱོད་སྡོམ་པའི་དཀའ་ཐུབ་ཀྱི་གདུང་བ་ཡང་བདེ་བའི་རྒྱུའོ། ། གསུམ་པ་དགེ་བའི་བཤེས་གཉེན་བསྟེན་པ་བདེ་བ་ནི། འཕགས་པ་དགྲ་བཅོམ་པ་ལ་སོགས་པ་རྣམས་མཐོང་ཞིང་བཤེས་གཉེན་དུ་བསྟེན་པ་བདེ་བའི་རྒྱུ་དང་། སོ་སོ་སྐྱེ་བོའི་ནང་ནའང་དམ་པ་བྱང་ཆུབ་སེམས་དཔའ་ལ་སོགས་སེམས་ཅན་ལ་ཕན་འདོགས་པའི་སྐྱེས་བུ་དམ་པ་དེ་དག་དང་ལྷན་ཅིག་འགྲོགས་པ་བདེ་བའི་རྒྱུ་ཡིན་ཏེ། འདི་དང་ཕྱི་མའི་བདེ་བ་ནི་དམ་པ་དང་འགྲོགས་པ་སྔོན་དུ་འགྲོ་བ་ཡིན་པའི་ཕྱིར་རོ། ། བཞི་པ་སྡིག་གྲོགས་སྤངས་པ་བདེ་བ་ནི་ཤེས་རབ་འཆལ་ཞིང་ལོག་པར་སྒྲུབ་པའི་བྱིས་པའི་རྟགས་དང་ལྡན་པ་དེ་རྣམས་མ་མཐོང་བས་མཚོན་ནས་མ་འགྲོགས་ཤིང་། སྡིགས་གྲོགས་སྤངས་ན་རྟག་ཏུ་བདེ་བར་འགྱུར་རོ། ། ལྔ་པ་དགེ་བའི་བཤེས་གཉེན་གྱི་ཁྱད་པར་བསྟེན་པ་བདེ་བ་ནི། ཉེ་བར་བརྟགས་པའི་དགེ་བཤེས་ཚུལ་ཁྲིམས་དང་ལྡན་པ་ནི་སེམས་མཉམ་པར་འཇོག་པའི་ཞི་གནས་ཀྱི་རྒྱུ་ཡིན་པས་མཐོང་བ་བདེ་སྟེ་གནོད་པ་ལས་ལོག་པའི་ཕྱིར་རོ། ། ལྷག་མཐོང་གི་ཡན་ལག་མང་དུ་ཐོས་པ་ནི།
ཤེས་རབ་བསྐྱེད་པའི་ཕྱིར་རོ། ། དེ་མཐོང་བ་བདེ་སྟེ། ལྟ་བ་དང་ཐེ་ཚོམ་དང་འགྱོད་པ་སེལ་བར་བྱེད་པའི་ཕྱིར་རོ། ། དོན་དམ་པའི་དགེ་བཤེས་ཡང་སྲིད་པར་སྐྱེ་བའི་ལས་ཀྱི་འཆིང་བ་ལས་རྣམ་པར་གྲོལ་བའི་ཕྱིར་ཉོན་མོངས་པའི་དགྲ་བཅོམ་པ་དེ་དག་མཐོང་བ་བདེ་སྟེ། དགེ་ལེགས་ཀྱི་བསམ་པ་མཆོག་དང་ལྡན་པའི་ཕྱིར་རོ། ། དྲུག་པ་ཐོབ་པར་བྱ་བ་དང་དེ་སྒྲུབ་པ་བདེ་བ་ནི། དཔེར་ན། ཆུ་ཀླུང་གི་འཇུག་ངོགས་ཆུ་ཀ་ཤིན་ཏུ་བདེ་བའི་ཆུ་ཀླུང་ནས་ཆུ་བླང་བདེ་བ་བཞིན། རྣམ་པར་གྲོལ་བའི་འཇུག་ངོགས་བསོད་ཉམས་དང་ངལ་དུབ་ཀྱི་མཐའ་གཉིས་སྤངས་པའི་ལམ་ནས་རྣམ་པར་གྲོལ་བའི་ཆུ་བླང་བདེ་བའོ། ། འདི་ནི་བསྡུས་པར་བརྗོད་པའི་རྒྱན་ཞེས་བྱ་བ་ཡིན་ལ།
གོང་དུ་བརྗོད་པའི་གླང་པོ་དང་རྒྱ་མཚོ་དང་སེང་གེ་ལ་སོགས་པ་ཕལ་ཆེར་གཟུགས་ཅན་གྱི་རྒྱན་དུ་བཀོད་པར་སྣང་ངོ་། ། དགེ་བའི་ཆོས་ལ་གོམས་པའི་སྐྱེ་བོ་ཚོགས་ལམ་དང་སྦྱོར་ལམ་སྒྲུབ་པར་བྱེད་པ་ནི་རྣམ་གྲོལ་བདེ་བའི་རྒྱུའོ། ། ཟག་པ་མེད་པའི་ཤེས་རབ་ཐོབ་པར་གྱུར་པ་ནི་བདེ་བར་གནས་པ་ཡིན་ཏེ། མཐོང་ལམ་དང་སྒོམ་ལམ་གྱི་རྣམ་པར་གྲོལ་བ་ཐོབ་པའི་ཕྱིར་རོ། ། ངའོ་སྙམ་པའི་ང་རྒྱལ་དང་། དེས་མཚོན་ནས་ཁམས་གསུམ་གྱི་འདོད་ཆགས་མ་རིག་པ་ཐེ་ཚོམ་ལྟ་བ་འདོད་པའི་ཁོང་ཁྲོ་སྟེ། ཉོན་མོངས་མ་ལུས་པ་ཟད་པ་ནི་བདེ་བར་གནས་པ་སྟེ། རྣམ་པར་གྲོལ་བའི་བདེ་བ་མངོན་སུམ་དུ་བྱས་པའི་ཕྱིར་རོ། ། དེ་དག་གིས་སློབ་མི་སློབ་ཀྱི་ལམ་བསྒྲུབ་བྱར་བསྟན་ཏོ། ། བདུན་པ་སྒྲུབ་བྱེད་སྦྱངས་པའི་ཡོན་ཏན་དང་ལྡན་པ་བདེ་བ་ནི།
སྦྱངས་པའི་ཡོན་ཏན་རྣམས་ངེས་པར་ཏེ་རྣམ་པར་དག་པར་བྱས་ཤིང་། དབང་པོ་དུལ་བ་སྟེ་ཡོངས་སུ་དག་པར་བྱས་པ་དག སྐྱེ་བོའི་རྒྱུན་བླུགས་མེད་ཅིང་ཉེ་བར་འཚེ་བ་དང་བྲལ་བས་དགོན་པ་ཞི་བའི་གནས་ཕུན་སུམ་ཚོགས་པ་རྣམས་སུ་རབ་ཏུ་དབེན་པ་དང་། སེམས་རྩེ་གཅིག་པ་ལ་སྦྱོར་བའི་རིམ་པས་རྒས་པར་གྱུར་པའོ། ། འདུ་འཛི་དང་རྣམ་གཡེང་གི་གྲོང་དུ་མི་ཚེ་དོན་ཆུང་གི་བྱ་བ་ལ་ཟད་པའི་རབ་བྱུང་གི་གཟུགས་བརྙན་ཁོ་བོ་ལྟ་བུ་མ་ཡིན་པའོ། ། དང་ཞེས་པ་ཕྱི་མ་འདྲེན་པ་སྟེ། སྡེ་སྣོད་གསུམ་མང་དུ་ཐོས་པས་གདམས་པ་གཞན་ལ་རག་མ་ལུས་པ་ནི་དགོན་པར་གནས་ན་ཐོས་པ་འབྲས་བུ་དང་བཅས་པར་འགྱུར་གྱི། གཞན་དུ་མ་ཡིན་པས་ནགས་ཀྱི་ནང་ཤིང་དྲུང་དག་ཏུ་ལང་ཚོ་གཞོན་པ་ཉིད་ཟད་པས་ཡོལ་བར་གྱུར་པ་དེ་རྣམས་གསོན་པར་གནས་པ་ཉིད་ཚེ་འདི་དང་ཕྱི་མར་བདག་གཞན་ལ་བདེ་བར་འགྱུར་བའོ། ། ཡང་ན་ཞི་བ་ཞེས་པ་གནས་ཕུན་སུམ་ཚོགས་པ། དགོན་པར་གནས་པ་བདེ།
རྒས་གྱུར་རྣམས་ནགས་སུ་བདེ། ཞེས་སྦྱར་ལ་བཤད་དོ། ། སྦྱངས་པ་དང་མང་ཐོས་གཉིས་ལྡན་པ་རྣམས་ནགས་སུ་གནས་པ་བདེ་བ་ཡིན་གྱི་བླུན་ཞིང་བག་མེད་པ་དག་དེར་གནས་པས་ཅི་ཞིག་བྱ། ཝ་དང་སྤྲེའུ་ལ་སོགས་པ་བཞིན་ནོ། ། དགོན་པ་དང་ནགས་ཀྱིས་མཚོན་ནས་བཅུ་གཉིས་པོ་ཐམས་ཅད་བཟུང་ངོ་། དེ་རྣམས་སོ་སོར་ཐར་པ་བརྩམས་པའི་རྒྱུ་མཚན་དུ་སྦྱར་བར་བྱའོ། ། དལ་འབྱོར་ལུས་ཐོབ་ཐུབ་པའི་བསྟན་ལ་ཞུགས། ། དམ་པས་རྗེས་བཟུང་བླང་དོར་གནས་རྣམས་ཤེས། ། དེ་དག་དོན་ཡོད་བྱ་ཕྱིར་ནགས་ཁྲོད་དུ། ། ཐུབ་པའི་གསུང་བཞིན་བསྒྲུབས་ན་མི་ལེགས་སམ། །
དོན་མེད་ཚེ་འདིའི་འདུན་མ་ལེགས་ཀྱང་འདོར། ། ཕྱི་མར་གར་སྐྱེ་སོམས་དང་སྙོམས་ལས་ཅན། ། ཞེས་རང་ལ་སྨྲས་པའོ། ། ཡང་། སྙན་པའི་བ་དན་ཞེས་པ་ནས་ཤླཽ་ཀ་གཉིས་སངས་རྒྱས་ལ་བསྟོད་པ། སངས་རྒྱས་འདུལ་བ་ཞེས་སོགས་ཤླཽ་ཀ་བཅུ་གཉིས་ཆོས་ལ་བསྟོད་པ། འཕགས་པ་རྣམས་ནི་ཞེས་སོགས་ཤླཽ་ཀ་ཕྱེད་དགེ་བའི་བཤེས་གཉེན་བསྟེན་པ། བྱིས་པ་རྣམས་ནི་སོགས་རྐང་པ་གཉིས་མི་དགེ་བའི་གྲོགས་སྤངས་པ་སྟེ། དཔེར་ན་ཕྲ་བ་ཅན་འདོམ་གང་། རྭ་ཅན་རྒྱང་གྲགས།
མཆེ་བ་ཅན་དཔག་ཚད་དུ་སྤངས་ན་བདེ་བ་བཞིན་ནོ། ། འབྲས་བུ་ཐོབ་པ་བདེ་བ་ནི། ཚུལ་ཁྲིམས་ལྡན་པ་སོགས་ཤླཽ་ཀ་གཅིག་དང་། ཐོབ་པའི་གནས་བསྟེན་པ་ནི་འཇུག་ངོགས་སོགས་ཤླཽ་ཀ་གཉིས་ཀྱིས་བསྟན་ཏེ། འདི་རྣམས་བཀའ་བསྡུ་བ་པོའི་ཚིག་ཡིན་ནོ་ཞེས་མི་བརྗེད་པའི་དྲན་བྱེད་དུ་བཤད་དོ། ། བླ་མ་འགའ་ཞིག་ནི། བསྟོད་པའི་ཚིགས་བཅད་གཉིས། བསྐལ་པ་བྱེ་བ་རྣམས་ཞེས་སོགས་ཡང་དག་པར་བརྩམས་པའི་ཚིགས་བཅད་དྲུག སྡོམ་གྱི་ཚིགས་བཅད་རྣམས་དང་། སངས་རྒྱས་རྣམ་གཟིགས་ཞེས་སོགས་སྟོན་པ་གང་གི་ལུང་ཡིན་པ་བསྟན་པའི་ཤླཽ་ཀ་གསུམ།
བརྩམ་པར་བྱ་ཞིང་སོགས་ཤླཽ་ཀ་གཉིས། མཇུག་བསྔོ་བའི་ཚིགས་བཅད་གཅིག་རྣམས་བསྡུ་བ་པོ་འཕགས་པ་ཉེ་བར་འཁོར་གྱིས་མཛད། སངས་རྒྱས་འདུལ་བ་གངས་ཆེན་ཞེས་སོགས་མཐོང་ཆོས་ཀྱི་ཕན་ཡོན་སྟོན་པ་ཤླཽ་ཀ་གསུམ། མཚོ་བས་ཟབ་ཅེས་སོགས་མ་མཐོང་བའི་ཕན་ཡོན་སྟོན་པ་ཤླཽ་ཀ་གཉིས། ང་ནི་སོགས་སྟོན་པ་དང་འདྲ་བར་བསྟོད་པ་ཤླཽ་ཀ་གཅིག་རྣམས་ཆོས་ཀྱི་ཚོང་དཔོན་གྱིས་མཛད། སངས་རྒྱས་ཞེས་བྱའི་ཞེས་སོགས་ཚོགས་ལམ་འབྲས་བུ་དང་བཅས་པ་སྟོན་པའི་ཤླཽ་ཀ་བཞི་དང་། དགེ་སློང་དབང་དུལ་ཞེས་སོགས་ཤླཽ་ཀ་གཅིག་དྲི་མེད་བཤེས་གཉེན་གྱིས་མཛད་པར་འདོད། གཞུང་གཞན་རྣམས་སངས་རྒྱས་ཀྱིས་གསུངས་པར་མཐུན་ནོ། ། བཞི་པ་གཞུང་རྒྱས་བཤད་ལ། དུས་དང་པོར་བྱ་བ་དང་།
མདོ་འདོན་པ་དངོས་སོ། ། དང་པོ་ལ་དྲུག་ལས་སོ་སོར་ཐར་པ་མཉན་པ་ལ་རྣ་བ་མི་གཏོད་པའི་ཉེས་དམིགས་ནི། ཚེ་དོན་ཡོད་པས་ཚེ་དང་ལྡན་པ་དག་ཞེས་འཁོར་རྒན་གཞོན་ཀུན་ལ་སྙན་པའི་ཚིག་གིས་བོས་ནས། སོ་གའི་དུས་ཀྱི་གསོ་སྦྱོང་འདོན་པ་དུས་བཞི་རྣམས་ཀྱི་ཟླ་བ་ཕྱེད་འདས་པ་དང་། ཕྱེད་དང་གཉིས་ལྷག་མར་ཡོད་པ་ཇི་ཙམ་པར་གསོ་སྦྱོང་གསུམ་ཡོད་པ་དེ་ཙམ་མོ་ཞེས་སོགས་བརྗོད་པར་བྱའོ། ། འདིར་འདུལ་བ་འཛིན་པ་ཁ་ཅིག་ལོ་མགོ་འཛིན་པ་ལ་མི་མཐུན་ཏེ། ལུང་དང་མདོ་དང་ཚིག་ལེའུ་བྱས་པ་ལ་སོགས་པ་འདུལ་བའི་སྐོར་མང་པོ་དང་། ཉི་མའི་སྙིང་པོའི་མདོ་ལ་སོགས་པ་མངོན་པའི་བཀའ་དང་དགོངས་འགྲེལ་མང་པོར་སྨིན་དྲུག་ཅན་གྱི་ཟླ་བ་ལ་སྟོན་ཐ་ཆུང་དུ་བཤད་པས་ལོ་དང་དུས་ཀྱི་ཐོག་མ་དགུན་ར་ཡིན་ཟེར་ནའང་། འདུལ་བའི་ཆོས་འཁོར་བསྐོར་བའི་ཐོག་མ་ནི་དུས་དེ་མ་ཡིན་ལ། ཐོག་མར་ཚིག་དེ་བྱུང་ངོ་ཞེ་ན།
འདིར་ཐོག་མར་སོ་ཀ་བྱུང་ཞིང་། མདོ་སྡེ་དག་ཏུ་དབྱར་ཐོག་མར་སྨོས་པའང་ཡོད་ལ། ཆེས་མཁས་པ་རྣམས་ལ་དཔྱིད་འབྲིང་ནག་པའི་ཟླ་བ་ནས་ཐོག་མ་བྱེད་པའང་ཡོད་པས། སངས་རྒྱས་པའི་དུས་ཀྱི་དང་པོ་དགུན་ཡིན་པར་མ་ངེས་སོ། ། དེ་བས་ན་ལོའི་མགོ་དང་དུས་ཀྱི་ཐོག་མ་ཚོལ་བའི་ངལ་བས་ཅི་ཞིག་བྱ། ཉི་མ་བཟློག་པའི་དུས་ལ། དབྱར་གྱི་ཟླ་བ་གཉིས་པ་ཡི། ། ཐ་མའི་ཚེས་དགུ་ནས་མཚན་རིང་། ། དགུན་རྣམས་ཀྱི་ནི་བཞི་པ་ལ། ། ཐུང་ངུ་འགྱུར་རོ་ཉིན་མོ་བཟློག །
ཞེས་པའི་དོན་རང་འགྲེལ་དུ་དབྱར་གྱི་ཟླ་བ་གཉིས་པ་དབྱར་ཟླ་ཆུང་དང་དགུན་གྱི་བཞི་པ་དགུན་ཟླ་ཐ་ཆུང་གྱི་ཡར་ངོའི་ཚེས་དགུ་ནས་ཉིན་མཚན་རིང་ཐུང་བྱེད་པར་གསུངས་པས། དབྱར་ཟླ་ར་བ་ནི་དཔྱིད་ཀྱི་ཟླ་བ་བཞི་པ་ཡིན་ལ། སྟོན་ཟླ་ཐ་ཆུང་ནི་དགུན་གྱི་བཞིའི་དང་པོར་བྱའོ། ། བོད་ཀྱི་འཆད་ལུགས་ཀུན་འགྲེལ་པ་དེར་སྣང་ངོ་། ། བོད་ཀྱི་བཤད་སྲོལ་དུ་དུས་ཚིགས་གསུམ་གྱི་དགུན་བཞི་པ་དཔྱིད་རའི་ཡར་ཚེས་བརྒྱད་ཀྱི་ཚེ་ཉི་མ་བཟློག དེའི་ཚེས་དགུ་ནས་མཚན་འབྲིད་ཉིན་འཕེལ། དབྱར་གཉིས་པ་སྟོན་ཟླ་ར་བའི་ཡར་ཚེས་བརྒྱད་ལ་ཉི་མ་བཟློག དེའི་ཚེས་དགུ་ནས་མཚན་འཕེལ་ཉིན་འབྲིད། ཞེས་མཁས་པ་འགའ་ཞིག་བཞེད་ལ། ཡང་དགུན་གྱི་བཞི་པ་དཔྱིད་རའི་མར་གྱི་ཚེས་བརྒྱད་ལ་ཉིན་མཚན་མཉམ།
དབྱར་གྱི་གཉིས་པ་སྟོན་རའི་མར་གྱི་ཚེས་བརྒྱད་ལ་ཉིན་མཚན་མཉམ། དེའི་ཕྱི་དེ་ནས་ཉིན་མཚན་འཕེལ་འགྲིབ་བྱེད་ཅེས་ཀྱང་འགའ་ཞིག་བཞེད་དེ། སྨིན་དྲུག་གི་ཉ་བ་སྟོན་ཟླ་ཐ་ཆུང་དུ་བྱས་ནས། འཇིག་རྟེན་གྲགས་པ་བཞིན་ཡར་ངོ་སྔོན་འགྲོར་ལོ་ཙཱ་བས་འགྱུར་མཛད་པ་དང་བསྟུན་ན་ཕྱི་མ་འདི་ལེགས་ཤིང་འགྲིགས་རྩིས་དང་མཐུན་པར་སེམས་སོ། ། རྒྱ་གར་བའི་གཞུང་ཁུངས་བཙུན་པ་ཕལ་ཆེ་བར། སྨལ་པོ་རྒྱལ་དང་མཆུས་ཉ་དགུན། ། དབོ་དང་ནག་པ་ས་ག་དཔྱིད། ། སྣྲོན་དང་ཆུ་སྟོད་གྲོ་ཞུན་དབྱར། ། ཁྲུམས་སྟོད་ཐ་སྐར་སྨིན་དྲུག་སྟོན། ། སྐར་མ་འདི་རྣམས་ཀྱིས་ཉ་བ་ལ་དུས་དེར་འཇོག་པ་བཤད་པ་དང་སྦྱར་ན།
ད་ལྟ་གྲགས་པའི་ཧོར་ཟླ་བཅུ་གཅིག་པ་སྨལ་པོ་ཉ་བའི་གནམ་སྟོང་ལ་གསོ་སྦྱོང་བཅུ་བཞི་པ་གཅིག ཧོར་ཟླ་བཅུ་གཉིས་པ་རྒྱལ་གྱི་ཉ་བའི་གནམ་སྟོང་ལ་གསོ་སྦྱོང་བཅྭོ་ལྔ་པ་གཅིག དེ་བཞིན་དུ་མར་ངོའི་ཚེས་ལ་གསོ་སྦྱོང་ཐུབ་མི་ཐུབ་སྤེལ་མར་འབྱུང་ལ། ཡར་ངོ་རྣམས་བཅྭོ་ལྔ་པ་ཤ་སྟག་འབྱུང་ངོ་། ། བོད་རྣམས་ཀྱིས་དབྱར་དགུན་འབྲིང་ཐུབ། སྟོན་དཔྱིད་འབྲིང་མི་ཐུབ་ཞེས་ཐ་སྙད་མཛད་པ་ནི་ཡར་ངོ་སྔོན་འགྲོའི་ལུགས་ཡིན་ལ། མར་ངོ་སྔོན་འགྲོ་ལ་དེ་གོ་ཟློག་ནས་སྨྲ་ཡང་དོན་གཅིག་གོ ། དགུན་དང་དཔྱིད་དང་དབྱར་རྣམས་ཀྱི། ། ཟླ་བ་ཕྱེད་དང་གཉིས་འདས་ནས། ། ཟླ་བ་ཕྱེད་ནི་ལུས་པ་ན། །
མཁས་པས་ཞག་མི་ཐུབ་པར་དོར། ། ཞེས་པ་ནི་མར་ངོ་སྔོན་དུ་འགྲོ་བ་དང་སྦྱར་རོ། ། ད་ལྟ་སྨིན་དྲུག་གི་ཉ་བ་དང་། དབྱུག་པའི་ཉ་བ་དང་། ཁྲུམས་ཀྱི་ཉ་བ་ལ་སྟོན་ཟླ་ཐ་ཆུང་དུ་བྱེད་པའི་ལུགས་གསུམ་འདུག་ནའང་། དང་པོའི་དུས་ནས་ད་ལྟའི་བར་ལ་ཟླ་བ་གཉིས་ཅུང་མེད་དང་། གཉིས་པའི་དུས་ནས་ད་ལྟའི་བར་ལའང་ཞག་ཉི་ཤུ་རྩ་ཁ་ཡར་འཆུགས་པས། ཧོར་ཟླ་བརྒྱད་པ་ཁྲུམས་ཀྱི་ཉ་བ་ལ་སྟོན་ཟླ་ཐ་ཆུང་བྱེད་པར་རིགས་ཏེ། དབྱར་གྱི་རས་ཆེན་དང་། དབྱར་གནས་ལ་སོགས་པའི་དགག་བྱ་དང་དགོས་པའི་བཅས་པ་དང་མཐུན་ལ།
དེ་བཞིན་མ་ཡིན་ན། ཆར་ཆུ་ཁ་བྲི་ནས་རས་ཆེན་འཆང་བ་དང་དབྱར་ཁས་ལེན་བྱེད་པ་དང་། སྲོག་ཆགས་ཤིན་ཏུ་མང་ཞིང་ཆར་ཆུ་ཞོད་པའི་ཚེ་གཞི་གཅིག་ཏུ་མི་གནས་པ་དང་རས་ཆེན་མི་འཆང་བ་ལ་སོགས་དགག་དགོས་འཆོལ་བར་འགྱུར་རོ། ། ཞེས་བླ་མ་དག་བཞེད་དོ། ། འདིའི་ལུགས་ལའང་། གསོ་སྦྱོང་ཐུབ་མི་ཐུབ་གོང་དུ་བཤད་པ་དང་འགྲིག་གོ ། འདིར་ལོ་གཅིག་ལ་དུས་དྲུག་ཏུ་བཅད་པ་ནི་ཟླ་བ་གཉིས་གཉིས་ལ་ཞག་མི་ཐུབ་རེ་རེ་འབྱུང་བ་དེ་ཤེས་པའི་ཕྱིར། ཟླ་བ་གཉིས་གཉིས་ལ་དུས་རེ་རེར་བཞག་སྟེ། སོ་ག་དང་དབྱར་དང་སྟོན་དང་དགུན་སྟོད་སྨད་དང་དཔྱིད་དོ། ། འཇིག་རྟེན་གྲགས་པ་བཞིན་དུས་བཞིར་བྱེད་པ་ནི།
དགུན་དཔྱིད་དབྱར་སྟོན་རྣམས་ཟླ་བ་གསུམ་གསུམ་དུ་བྱས་སོ། ། ཚུལ་འདི་གཉིས་མདོ་ལས་ཀྱང་གསུངས་ཏེ། ཟླ་གསུམ་དབྱར་ཏེ་ཟླ་གསུམ་སྟོན་དུ་ཤེས། ། གསུམ་ནི་དགུན་ཏེ་གསུམ་ནི་དཔྱིད་ཡིན་ནོ། ། ཟླ་བའི་གོ་རིམ་འདི་སྟེ་དུས་ནི་དྲུག ། ཅེས་སོ། ། དེ་ལ་དབྱར་ནི་ཆར་ཆུ་ཞོད་པ་ལ་བྱ། སྟོན་ནི་འབྲུ་སྨིན་པ། དགུན་ནི་གྲང་ལྷགས་ཆེ་བ། དཔྱིད་ནི་ཚ་བའི་དུས་སོ། །
མངོན་བརྗོད་ཀྱི་གཞུང་དུའང་། ཆར་དུས། སྨིན་དུས། ཁ་འབབ་དུས། རྡུལ་དུས་ཞེས་བཤད་དོ། ། ཁྱད་པར་བཤེས་གཉེན་དང་། མི་བརྗེད་དྲན་བྱེད་ཀྱིས་དགུན་དབྱར་དཔྱིད་གསུམ་དུ་བཞག་ཏེ། ཤིན་ཏུ་གྲང་བ་དང་ཚ་བ་དང་གྲང་དྲོད་སྙོམས་པའོ། ། ཡང་དགུན་དཔྱིད་ཟླ་བ་བཞི་བཞི། དབྱར་ཟླ་གཅིག
དབྱར་ཐུང་ངུ་ཞག་གཅིག རིང་པོ་ཟླ་གསུམ་དུ་ཞག་གཅིག་ཆད་ཅེས་པ་ནི། དུས་ཚིགས་གསུམ་དུ་བྱས་པ་གཞིར་བཞག་ནས་དབྱར་ཐུང་ངུ་ངོ་ཤེས་པའི་ཕྱིར་བྱས་སོ། ། ཞག་མི་ཐུབ་འབྱུང་བའི་རྒྱུ་ལ་ནི་རྟོག་དཔྱོད་དང་ལྡན་པར་རློམ་པ་དུ་མས་ངལ་བ་བརྒྱ་ཕྲག་བྱས་ཀྱང་ཕྱོགས་ཙམ་ཡང་ཁོང་དུ་ཆུད་པར་མ་གྱུར་ཏེ། འདི་བཞིན་དུ་ཟླ་བའི་ཤོལ་འབྱུང་བའང་རྣམ་པར་འཁྱམས་སོ། ། འོ་ན་ཅི་ཡིན་ཞེ་ན། ཟླ་བའི་ཆ་བཅྭོ་ལྔ་འཕེལ་འགྲིབ་བྱེད་པའི་ཡུན་དེ་ཙམ་རེ་ལ་ཚེས་ཞག་རེར་བཞག་ལ། ཉི་མས་གླིང་བཞི་སྐོར་བའི་ཡུན་དེ་ཙམ་རེ་ལ་ཉིན་ཞག་རེར་བཞག་པས། ཟླ་བའི་ཆ་རེ་རྫོགས་ཀྱང་། ཉི་མས་སྔར་ཤུལ་དུ་ཅུང་མ་སླེབ་སྟེ་ནུར་ཅུང་ཟད་བྱུང་བས་ཉིན་ཞག་ཕྱེད་དང་སུམ་ཅུ་ལ་ཚེས་ཞག་སུམ་ཅུ་རྫོགས་ཤིང་།
ཉིན་ཞག་ལྔ་བཅུ་ང་དགུ་ལ་དྲུག་ཅུ་ཚེས་ཞག་ཐིམ་སྟེ། ཟླ་བ་འཕེལ་ཆ་བཅྭོ་ལྔ་དང་འགྲིབ་ཆ་བཅྭོ་ལྔ་ཐིམ་པ་ལ་ཟླ་གཅིག་ཏུ་བྱེད་པའི་ཕྱིར་དང་། ཉི་མས་གླིང་གཞི་འཁོར་བ་ལ་ཞག་རེར་བྱེད་པའི་ཕྱིར་རོ། ། ཡང་ཉི་མས་རྒྱུ་སྐར་གྱི་ཁྱིམ་ཐམས་ཅད་རྫོགས་པར་འཁོར་བ་ལ་ལོ་གཅིག་ཏུ་བྱས་པས་གོང་དུ་བཤད་པའི་ཟླ་བ་བཅུ་གཉིས་ཐིམ་ཀྱང་རྒྱུ་སྐར་གཉིས་དང་བཞི་ཆ་ལ་ཁྱིམ་གཅིག་དང་ཡུལ་དེ་ཙམ་བསྒྲོད་པ་ལ་ཁྱིམ་ཟླ་གཅིག་དང་དེའི་སུམ་ཅུའི་ཆ་རེ་ལ་ཁྱིམ་ཞག་གཅིག་ཏུ་བྱས་པའི་ཞག་སུམ་བརྒྱ་དྲུག་ཅུ་མ་ཐིམ་པར། ཉི་མས་ཁྱིམ་རྫོགས་པར་མ་འཁོར་ཏེ། ཉི་མ་བསྒྲོད་པའི་མཐར་མ་སླེབ་པས་མ་ལོག་པ་ཡིན་ནོ། ། འོ་ན་ཞག་དེ་གསུམ་ལ་ཁྱད་ཅི་ཙམ་ཞུགས་ཤེ་ན། ཚེས་ཞག་སུམ་བརྒྱ་བདུན་ཅུ་དོན་གཅིག་དང་ཞག་གཅིག་བཅུ་གཉིས་ཆ་ཙམ་གཅིག་ལ་ལོ་གཅིག ཉིན་ཞག་སུམ་བརྒྱ་དྲུག་ཅུ་རྩ་ལྔ་དང་ཞག་གཅིག་གི་བཞི་ཆ་ཙམ་ལ་ལོ་གཅིག ཁྱིམ་ཞག་སུམ་བརྒྱ་དྲུག་ཅུ་ལ་ལོ་གཅིག་སྟེ།
དེ་ལྟར་རགས་པ་ཙམ་བཤད་ཀྱི། ཞིབ་པར་བྲིས་ན་ཡི་གེ་མང་པར་འགྱུར་བས་བློ་ལྡན་རྣམས་ཀྱིས་འདི་ཙམ་ལ་བརྟེན་ནས་དཔྱད་པར་བྱའོ། ། མདོར་ན་ལོ་གཅིག་ལ་གསོ་སྦྱོང་ཉི་ཤུ་རྩ་བཞི་འབྱུང་བའི་བཅྭོ་ལྔ་པ་བཅྭོ་བརྒྱད་དང་། བཅུ་བཞི་པ་དྲུག་དང་། ཟླ་ཤོལ་བྱུང་བའི་ཚེ་ཉི་ཤུ་རྩ་དྲུག་འབྱུང་བའི་ཐུབ་མི་ཐུབ་གང་ལྷག་པ་དེ་དང་སྦྱར་བར་བྱའོ། ། ཟླ་ཤོལ་སྐབས་གང་དུ་འབྱུང་ངེས་པ་མེད་ཅིང་། ཡུལ་དེའི་ཐ་སྙད་དང་མཐུན་པར་བྱས་པས་རུང་ངོ་། ། ལོ་ཟླ་ཞག་རྣམས་དུས་ཀྱི་བྱེ་བྲག་ཡིན་ལ། དུས་ནི་འདུས་བྱས་ཀྱི་རྒྱུན་གཅིག་ནས་གཅིག་ཏུ་བར་མ་ཆད་པ་བྱུང་བའི་ལྡན་མིན་འདུ་བྱེད་ཡིན་ཞིང་། བྱེ་བྲག་སྨྲ་བས་རྫས་ཡོད་མདོ་སྡེ་པས་བཏགས་ཡོད་དུ་འདོད་དོ། །
ཧོར་ཟླ་བརྒྱད་པ་ཁྲུམས་ཀྱི་ཉ་བ་སྟོན་ཟླ་ཐ་ཆུང་དུ་བྱེད་ཅིང་ཡར་ངོ་སྔོན་འགྲོ་དང་བསྟུན་ན། ཧོར་ཟླ་གཉིས་པའི་གནམ་གང་ལ་སོ་ག་རྣམས་ཀྱི་དུས་ཟླ་བ་གཉིས་ལས་ཕྱེད་ནི་འདས། ཕྱེད་དང་གཉིས་ནི་སླད་དུ་ལུས་པ་ལགས་སོ་ཞེས་བརྗོད་དོ། ། དེ་ཡང་རྟ་དབྱངས་ཀྱིས་མཛད་པར་གྲགས་པའི་གཞུང་འགྲེལ་དང་། དྲི་མེད་བཤེས་གཉེན་གྱིས་མཛད་པའི་ཀུན་ལས་བཏུས་དང་། དཱ་ན་ཤཱི་ལས་མཛད་པར་གྲགས་པའི་བརྗེད་བྱང་དང་འགྲེལ་པ་གསུམ་མཐུན་པར། སོ་གའི་དུས་ཚིགས་ལ་གསོ་སྦྱོང་འདོན་པའི་དུས་བཞི་ཡོད་དེ། དཔྱིད་ཟླ་ཐ་ཆུང་གནམ་སྟོང་དང་། དབྱར་ཟླ་ར་བ་དང་། དབྱར་ཟླ་ར་བ་གནམ་སྟོང་དང་།
དབྱར་ཟླ་འབྲིང་པོ་ཉའོ། ། ཞེས་དང་། དཔྱིད་ཟླ་ཐ་ཆུང་གནམ་སྟོང་ལ་འདོན་ན་འདི་སྐད་ཅེས་ཚེ་དང་ལྡན་པ་དག་སོ་ག་རྣམས་ཀྱི་ཟླ་བ་ཕྱེད་ནི་འདས་སོ། ། ཟླ་བ་ཕྱེད་དང་གཉིས་ནི་ལུས་སོ་ཞེས་བརྗོད་པར་བྱའོ། ། ཞེས་གསུངས་པའི་ཕྱིར་རོ། ། བཀྲ་ཤིས་པའི་གསོ་སྦྱོང་དང་། གནོད་པ་ཟློག་པའི་ཕྱིར་ཉ་ཤི་དང་མི་སྦྱོར་ན། སོ་ག་རྣམས་ཀྱི་ཟླ་བ་དང་པོའི་མར་གྱི་ངོའི་ཚེས་གཅིག་འདས། ཟླ་བ་གཅིག་དང་ཞག་ཉི་ཤུ་རྩ་དགུ་ལུས་སོ་ཞེས་སོགས་སྦྱར་རོ། ། འདས་བྱུང་བརྗོད་པའི་དགོས་པ་ནི།
ཐ་སྙད་ལ་མཁས་པ་དང་། ཚེའི་དུས་འདས་པ་སེམས་ལ་བཞག་པ་དང་། དགེ་བ་ལ་མི་བརྩོན་ཞིང་དུས་ཀྱིས་སྙེམས་པ་དག་བརྩོན་ཞིང་སྐྱོ་བར་བྱ་བ་དང་། གསོ་སྦྱོང་གི་ཉི་མ་ཤེས་པའི་དོན་དུའོ། ། གནས་བརྟན་གྱིས་བརྩིས་ཏེ་དགེ་བསྐོས་ཀྱིས་བརྗོད་དོ། ། ཤོལ་འདོར་བ་རྒྱལ་པོ་བཀའ་བཙན་ཞིང་གྲགས་པ་དང་ལྡན། དཔུང་ཆེ་ཞིང་ཤེས་རབ་ཆེ་བའི་རྗེས་སུ་འབྲང་། རྒྱུ་སྐར་སྐར་མཁན་མཁས་པའི་རྗེས་སུ་འབྲང་ངོ་། ། ཚངས་སྤྱོད་ཀྱི་རྒྱུའི་གཙོ་བོ་གཉིས་ལས་ལུས་ནི་ལང་འཚོ་ཉམས་ཤིང་སྦྱོར་མི་བཟོད་པའི་རྒ་བ་དང་། སྲོག་འགགས་ཏེ་རྒྱུན་ཆད་པའི་འཆི་བ་མངོན་པར་འོང་ཞིང་།
གནས་ནི་ལམ་ཕྱིན་ཅི་མ་ལོག་པར་སྟོན་པའི་བསྟན་པ་གསུང་རབ་ཡན་ལག་བཅུ་གཉིས་ཚུལ་བཞིན་སྒྲུབ་པ་དང་འཛིན་པ་ཉམས་པས་འཇིག་ཅིང་ནུབ་པར་འགྱུར་བས་ན། དགེ་བ་སྒྲུབ་པ་དང་། ཉོན་མོངས་ལས་སེམས་སྲུང་བའི་བག་ཡོད་པས་རྣལ་འབྱོར་དུ་སྟེ་བརྩོན་པ་ཆེར་བྱའོ། ། དོན་ཇི་ལྟ་བ་དེ་བཞིན་ཐུགས་སུ་ཆུད་པས་གཤེགས་པ་མཆོད་པར་འོས་པའམ་ཉོན་མོངས་པ་མ་ལུས་པར་སྤངས་པས་དགྲ་བཅོམ་པ། ཉན་རང་ལས་ཁྱད་པར་དུ་བྱ་བའི་ཕྱིར། ཡེ་ཤེས་ཕྱིན་ཅི་མ་ལོག་པས་ཡང་དག་པར་ཤེས་བྱ་མ་ལུས་པ་རྫོགས་པར་སངས་རྒྱས་ཤིང་རྟོགས་པ་དེ་རྣམས་ཀྱིས་ཐུགས་སུ་ཆུད་པའི་ཕྱིར་བྱང་ཆུབ་པ་དང་། རྣམ་པ་གཞན་ཡང་དགེ་བའི་ཆོས་གང་དག་བྱང་ཆུབ་དེ་ལྟ་བུ་དང་མཐུན་པའི་དགེ་བའི་ཆོས་ཟད་མི་སྐྱེ་ཤེས་པའི་བྱང་ཆུབ་ཀྱི་ཕྱོགས་དང་མཐུན་པ་དྲན་པ་ཉེར་བཞག་བཞི་ལ་སོགས་པ་རྣམས་ཀྱང་བག་ཡོད་པས་འཐོབ་བོ། ། མངོན་པ་ཀུན་བཏུས་སུ་བག་ཡོད་པ་གང་ཞེ་ན། མ་ཆགས་པ་དང་ཞེ་སྡང་མེད་པ་དང་གཏི་མུག་མེད་པ་བརྩོན་འགྲུས་དང་བཅས་པ་ལ་བརྟེན་ནས་དགེ་བའི་ཆོས་རྣམས་སྒོམ་པ་དང་། ཟག་པ་དང་བཅས་པའི་ཕྱོགས་རྣམས་ལས་སེམས་བསྲུང་བ་སྟེ།
འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པ་ཐམས་ཅད་ཡོངས་སུ་འགྲུབ་པ་དང་ཡོངས་སུ་རྫོགས་པར་བྱེད་པའི་བརྟེན་ཅན་ནོ། ། ཞེས་སོ། ། གཉིས་པ་མི་འདུ་བ་དགག་པ་ནི། བདུད་བཞི་བཅོམ་ཞིང་ལེགས་པ་དྲུག་དང་ལྡན་པ། བྷ་ག་ཝན་ལེགས་ལྡན་དུའང་འགྱུར་ཞིང་། དེ་ནི་འཇིག་རྟེན་པའི་ནག་པོ་ཆེན་པོ་ལ་སོགས་ལའང་འཇུག་པས་ཁྱད་པར་དུ་བྱེད་ཚིག་འདས་ཞེས་བཀའ་བཅད་ཀྱིས་སྦྱར་རོ། ། དེ་ཉིད་ཀྱིས་ཉན་ཐོས་སྒྲའི་རྗེས་སུ་འགྲོ་ཞིང་། གཞན་ལས་ཐོས་པ་སྒྲོགས་པའམ། འབྲས་བུ་ཇི་ལྟར་ཐོབ་པ་སྒྲོགས་པའི་དགེ་འདུན་ཚོགས་ཤིང་མི་ཕྱེད་པ་ནི། ཡིད་ཀྱི་དོན་ཉུང་ཞིང་ལུས་ངག་གི་བྱ་བ་ཉུང་བ་དང་།
ལུས་ངག་དོན་ཉུང་ཞིང་ཡིད་ཀྱིས་བྱ་བྱེད་ཉུང་བ་སྟེ། ཞིང་རྨོ་བརྐོ། ཚོང་ཁེ་སྤྲུལ། སྣམ་ཚོས་ལ་སོགས་བྱ་བ་མེད་པ་ཡིན་པ། དགེ་འདུན་གྱིས་ཐོག་མར་བྱ་བ་ཅི་ཡོད་ཅེས་པས་སྒྲུབ་ཚིག་གིས་དགག་པ་སྟོན་པ་སྟེ། གསོ་སྦྱོང་ལ་འདུ་བ་ལས་དོ་གལ་ཆེ་བ་ཅི་ཡང་མེད་ཀྱི། རྐྱེན་ཅི་བྱུང་ཞིང་བྲེལ་ཡང་མི་འདུར་མི་རུང་གི དེ་བས་ན་ཐམས་ཅད་འདུས་ཤིག་ཅེས་པའོ། ། ཡང་ན་གསོ་སྦྱོང་ཕྱིས་བྱས་ལ་དེའི་སྔོན་དུ་དོ་གལ་ཆེ་བ་ཅི་ཡོད་ཅེའམ། མི་མཐུན་ཅིང་འདུ་བར་མི་འགྱུར་བའི་རྒྱུ་ཅི་ཡོད་ཅེའམ།
གསོ་སྦྱོང་གི་ཐོག་མར་ཕྱག་དར་དང་བརྐྱང་ནུས་ལ་སོགས་བྱ་བ་ཅི་ཡོད་ཅེས་དྲིས་པའི་ལན་དུ། གསོ་སྦྱོང་བཅྭོ་ལྔ་པ་དང་བཅུ་བཞི་དང་བཀྲ་ཤིས་པ་དང་གནོད་པ་ཟློག་པ་ལྡུམ་པ་ལྔ་པོ་གང་བྱེད་ཀྱང་། རྐྱེན་དབང་གིས་མི་འདུ་བར་གནང་བ། བླ་མའི་ཆོས་ཀྱི་ཁྱད་པར་ཐོབ་ཏུ་ཆ་བ་དང་། ལམ་དུ་སྲོག་དང་ཚངས་སྤྱོད་ལ་གནོད་པ་དང་། ནད་པ་དང་། དབང་མེད་པ་དང་། ལམ་གྱིས་ཤིན་ཏུ་དུབ་པའི་དབང་གིས་མ་ལྷགས་པ་རྣམས་ལ་འདུན་པ་དང་ཡོངས་སུ་དག་པ་དྲིས་ཤིག གཞན་མཚམས་ནང་ན་འདུག་པ་འདུ་བར་འོས་པ་མ་འདུས་ན་ཉེས་བྱས་དང་། དགེ་འདུན་གྱི་ལས་མི་འཆགས་པར་འགྱུར་རོ། །
དེ་ཡང་དགེ་སློང་མཚམས་དེར་གཏོགས་པ་ཁ་བསྐོང་བར་འོས་པ་ཞིག་ལུས་སམ་འདུན་པས་མ་འདུས་ན་འདུས་པ་རྗེས་སུ་མ་ཞུགས་པས་མི་མཐུན་པ་དང་། དེ་འདྲའི་དགེ་སློང་སྤྱོད་ལམ་མ་ཉམས་ངག་བསྡམས་འདུལ་བའི་བྱ་བ་ཤེས་ཞེ་འགྲས་མེད་པས་ལས་འདི་ཆོས་དང་མི་ལྡན་ནོ་ཞེས་བཟློག་པར་བྱེད་ན་ཕྱིར་ལོག་གིས་མི་མཐུན་པར་འགྱུར་བས། དེ་གཉིས་སྤང་བའི་ཕྱིར་འདུན་པ་འདྲི་ཞིང་། མ་ལྷགས་པ་འདུན་པ་ཕུལ་བ་དེ་སྣོད་དུ་རུང་བའི་ཕྱིར་ཡོངས་དག་དྲིའོ། ། ཆོ་ག་ནི་ཆོ་གའི་གཞུང་དུ་བལྟ་བར་བྱའོ། ། འདུན་པ་ཡོངས་དག་དྲིས་ནས་ལེན་པ་པོས་དགེ་སློང་ངམ། དགེ་འདུན་ལ་བརྗོད་པར་བྱའོ། ། གསུམ་པ་མཆོད་ཅིང་ལུང་འབོག་པ་ནི། སྔོན་རྒྱལ་པོ་འཕགས་སྐྱེས་པོའི་བུ་སྤུན་གཉིས་ཡུལ་ཀ་ཕྱི་ལ་བསྡུ་ཞེས་པ་སྟེ། དེ་གཉིས་མྱུགས་པས།
ཡུལ་ལྗོངས་མང་པོ་བཅོམ་ཞིང་ཕབ་ཏེ། དྲང་སྲོང་སེར་སྐྱས་རིལ་བའི་ཆུས་ཡུལ་བཅད་དེ་བྱིན་པས་སྐྱིད་ཅིང་གྲགས་པས་ཁྱབ་ནས་ཕ་བས་ཀྱང་འབྱོར་ཞིང་བརྟུལ་ཕོད་པར་གྱུར་པས་ཕོད་པ་ཞེས་པ་ཁྱིམ་པའི་ཕྱོགས་ཀྱི་རིགས་བཟང་བས་ཤཱཀྱའོ། ། རབ་ཏུ་བྱུང་སྟེ་མཁྱེན་པ་རྣམ་པར་དག་པས་མུ་སྟེགས་རི་དྭགས་སྐྲག་པར་མཛད་པས་སེང་གེ་དེ་ལ་ནི། ལག་པ་གཉིས་ཀྱི་སོར་མོ་བཅུ་ཡིས་ཐལ་སྦྱར་ཏེ། ཉོན་མོངས་ལས་སོ་སོར་ཐར་པ་ཐོབ་པར་བྱེད་པའི་མདོ་གླེང་གཞི་དང་ཕམ་པ་དང་ལྷག་མ་དང་མ་ངེས་པ་དང་རིལ་གྱིས་གདོན་པ་ལྔ་དག་གདོན་པར་བྱ་ཡི་སློབ་མ་རྣམས་ཉོན་མོངས་ཀྱི་ཀུན་ནས་དཀྲིས་པ་གདུལ་བའི་དོན་དུ་ང་ལ་ཉོན་ཅིག བཞི་པ་ཡང་དག་པར་བསྒྲུབ་ཏུ་གཞུག་པ་ནི། མདོ་འདོན་པ་ཐོས་ནས་སྐུ་གསུང་ཐུགས་དྲང་པོར་སྲོང་བའམ་ཚུལ་ཁྲིམས་ཀྱི་ངང་ཚུལ་ཅན་ཡིན་པས་དྲང་སྲོང་། མུ་སྟེགས་ཉན་རང་ལས་ཁྱད་འཕགས་པས་ཆེན་པོ་སངས་རྒྱས་དེ་ཡིས་ཇི་སྐད་གསུངས་པ་བཞིན་འདུལ་བ་དང་འཇིག་རྟེན་དང་མི་འགལ་བར་བསྒྲུབ་པར་བྱ་ཞིང་། དམ་པས་སྨད་པའི་ཕྱིར་ཁ་ན་མ་ཐོ་བ་སྡིག་པ་ལ་བཅས་པ་དང་རང་བཞིན་གཉིས་ལས་ཕྲ་མོ་བཅས་པའི་སྡིག་པ་རྣམས་ལའང་མི་བརྙས་པར་བསྟུན་ཞིང་སྟེ་བསྲུང་བ་ལ་འབད་པ་དང་གུས་པ་ལྷུར་བྱེད་པ་ཉིད་དུ་བྱ་ན། རང་བཞིན་གྱི་ཁ་ན་མ་ཐོ་བ་ལྟ་ཅི་སྨོས།
འགྱུར་ཁ་ཅིག་ཏུ་སྒྲིམས་ཤིང་མི་གཡེལ་བར་བྱའོ་ཞེས་འབྱུང་ངོ་། ། རྟ་རྨུ་རྒོད་ལམ་དུ་མི་འཇུག་ཅིང་ལམ་མ་ཡིན་པར་འགྲོ་བ་ལ་ལྕགས་ཀྱིས་བཞུས་ཤིང་སྲབ་ཀྱིས་བསྒྱུར་དགོས་པ་བཞིན་དུ། སེམས་དགེ་བའི་ཕྱོགས་ལ་གཞུག་པའི་དུས་སུ་རྟག་ཏུ་འབད་པའི་བརྩོན་འགྲུས་ཀྱིས་ལྕགས་ཀྱི་བདའ་ཞིང་བསྐྱོད་དགོས་པའི་སེམས་ཀྱི་རྟ་རྒོད་མི་དགེ་བའི་ཕྱོགས་ལ་འཇུག་པའི་དུས་སུ། རླུང་ལྟར་འཕྱོ་ཞིང་འཚབ་ལ་འཐར་བས་དགེ་ཕྱོགས་ལ་ཁ་བླན་དཀའ་བ་ལ། བརྩོན་འགྲུས་ཀྱི་ལྕགས་ཀྱིས་བདའ་བ་དང་། ཚུལ་ཁྲིམས་ཀྱི་སྲབ་བསླབ་གཞིའི་རྐྱེན་དུ་འབབ་ཅིང་མཐུན་པའི་གཟེར་བུ་རྣོན་པོ་བརྒྱ་པ་ནི་མང་པོ་དང་ལྡན་པ་སྟེ། གྲངས་བརྒྱར་ངེས་པ་མ་ཡིན་ནོ། ། སེམས་ཞེས་སྨོས་པས་བཅིངས་གྲོལ་གྱི་གཞིར་གྱུར་པའི་བདག་མེད་ཀྱི། སེམས་འབའ་ཞིག་འདུལ་བའི་དོན་ཏོ། ། སེམས་གཟུགས་སྒྲ་སོགས་འདོད་ཡོན་ལ་གཡེངས་པ་ནི་རྟ་རྒོད་དང་འདྲ་བས་དེ་འགུགས་པའི་སྲབ་གཟེར་བུ་རྣོན་པོ་ཆད་ལས་བྱས་ཤིང་འགྱོད་པ་དང་བཤགས་པ་དང་མཐོལ་བས་སོ། །
བརྒྱ་པ་ནི། སོ་ཐར་ལས་འདས་ན་ཆད་ལས་ཀྱི་སྒོ་མང་པོས་འགྱོད་ཅིང་ཡིད་མི་བདེ་མང་བའོ་ཞེས་ཀྱང་འབྱུང་ངོ་། ། སེམས་འདུལ་བའི་ཐབས་དེ་ནི་སོ་སོར་ཐར་པ་འདི་ཡིན་ནོ། ། ལྔ་པ་ཕན་ཡོན་བསྟན་པ་ནི། ཆེ་བའི་བདག་ཉིད་བསླབ་པ་འདོད་པ་གང་དག ཆད་ལས་བྱེད་པར་བརྩམས་པ་ཙམ་མམ། མི་བྱའོ་ཞེས་སོགས་ངག་ཙམ་གྱིས་བྱ་བ་མ་ཡིན་པ་ལས་ལྡོག་ཅིང་རྡོ་དབྱུག་མཚོན་ཆ་ཁུ་ཚུར་བསྣུན་པ་སོགས་དྲག་ཤུལ་མི་དགོས་པའོ། ། བསླབ་པའི་མཚམས་ལས་ལྡོག་ཅིང་མི་འདའ་མི་འདྲལ་བ་དེ་དག་མིའི་ནང་ན་བཟང་པོ་རྟ་ཅང་ཤེས་བཟང་པོ་ལྟ་བུ་སྟེ། ཉོན་མོངས་པ་ནི་བདག་གཞན་ལ་གནོད་པས་དམག་གི་གཡུལ་ཏེ་དེ་ལས་ངེས་པར་རྒྱལ་ཞིང་ཐར་པའི་མྱ་ངན་ལས་འདས་པ་ཐོབ་པར་འགྱུར་རོ། ། དྲུག་པ་མི་སྒྲུབ་པའི་ཉེས་དམིགས་ནི།
མུ་སྟེགས་ཅན་དང་འདོད་པ་ལ་སྤྱོད་པའི་གང་ཟག་སུ་ལ་སོ་སོར་ཐར་པ་དང་ཡང་དག་པར་བླངས་པའི་ཚུལ་ཁྲིམས་ཀྱི་སྲབ་འདི་མེད་པ་དང་ནམ་དུ་ཡང་ལན་འགའ་ཙམ་ཡང་ཚུལ་ཁྲིམས་དང་མྱང་འདས་ལ་མངོན་པར་མི་ཕྱོགས་ཤིང་། འདོད་པ་ལ་གྱ་ཚོམ་དུ་སྤྱོད་པས་རྣམ་པར་གྲོལ་བ་མི་འདོད་པ་དང་འདྲ་བར་ཐོབ་པར་མི་འགྱུར་བ་ཉིད་དེ། ཉོན་མོངས་མང་པ་ཚོགས་པའི་གཡུལ་གྱིས་བདག་ཉིད་དཀྲུགས་ཤིང་ཕམ་པར་བྱས་པས། ཚུལ་ཁྲིམས་ལ་བརྟེན་པའི་ཞི་གནས་ལ་སེམས་འཇོག་པའི་དུལ་བ་དང་བྲལ་བའམ། གཟུངས་མེད་ཞེས་པས་སོ་སོར་ཐར་པའི་སྲབ་ཀྱི་གཟུངས་མེད་པས་འགྲོ་བ་ལྔར་ལན་མི་ཉུང་བར་རྣམ་པར་འཁྱམས་པར་འགྱུར་རོ། ། གཉིས་པ་མདོ་འདོན་པ་དངོས་ལ་དྲུག གསོལ་བ་བྱ་བ། གླེང་གཞི་འདོན་པ། ཕམ་པ། ལྷག་མ།
མ་ངེས་པ། རིམ་གྱིས་འདོན་པའོ། ། དང་པོ་ལ་སྤྱིའི་དོན་ནི། ཚུལ་ཁྲིམས་ལ་སོགས་དགེ་བའི་ཕྱོགས་གསོ་ཞིང་འཕེལ་བར་བྱེད། ཉོན་མོངས་པ་དང་ཉེས་པ་སྦྱོང་ཞིང་ཟད་པར་བྱེད་པས་གསོ་སྦྱོང་ཞེས་བྱ་ལ། དབྱེ་བ་གཉིས་ལས་ཞི་གནས་ཀྱི་གསོ་སྦྱོང་ནི་དགེ་བའི་དམིགས་པ་ལས་སེམས་རྩེ་གཅིག་པའི་ཏིང་ངེ་འཛིན་བསྒོམས་པས་ཉོན་མོངས་མངོན་དུ་རྒྱུ་དང་ཕྲ་རྒྱས་ཅི་རིགས་པར་སྤོང་བའོ། ། མཐུན་པའི་གསོ་སྦྱོང་ནི། དགེ་འདུན་མཐུན་པས་གསོལ་བའི་ལས་བྱས་ཏེ་མདོ་འདོན་པ་ལྔ་གང་ཡང་རུང་བ་ཉམས་སུ་མྱོང་བར་བྱེད་པའོ། ། འདི་ལ་དབྱེ་ན་བཅྭོ་ལྔ་པ་ལ་སོགས་པ་ལྔའོ། ། ཟླ་བ་ཕྱེད་ཕྱེད་ཅིང་བྱེད་པ་ནི་དུས་དེར་དགེ་བ་འཕེལ་ཆེ་བ་དང་།
མཚན་མ་གསལ་བས་འདུ་བ་མི་ཉམས་པ་དང་། དེ་བས་མྱུར་བ་དང་བུལ་བས་དགོན་པ་ལ་སོགས་པ་གཡེང་བ་དང་བསླབ་པ་ལ་གཡེལ་བར་འགྱུར་བས། དགོས་པ་ནི་ཚུལ་ཁྲིམས་ཉམས་པའི་ཉེས་དམིགས་དང་བསྲུངས་པའི་ཕན་ཡོན་དང་ཇི་ལྟར་སྲུང་བའི་ཚུལ་དྲན་པ་ལ་སྦྱར་བས་བསླབ་པ་རྣམ་པར་དག་པར་འགྱུར་བའོ། ། ཚུལ་ནི་ས་ཕྱོགས་བརྒྱན་པ་དང་གཎྜི་བརྡུང་བ་ལ་སོགས་པ་སྦྱོར་བ་དང་། དངོས་གཞི་མདོ་འདོན་པ་དང་། རྗེས་བསྔོ་བ་དང་སྨོན་ལམ་ལ་སོགས་པ་བྱ་སྟེ། འཇིགས་པ་དང་བཅས་པར་འགྲོན་པོ་མི་སྡོད་ན་འགྲོ་བཞིན་དུ་བྱའོ། ། བྱིན་གྱིས་བརླབ་པའི་ཆོ་ག་ལ་སོགས་པ་ནི་ལས་ཀྱི་གཞུང་དུ་བལྟའོ། ། ཡན་ལག་གི་དོན་ནི། དགེ་འདུན་བཙུན་པ་ཞེས་བསྔགས་པའི་ཚིག་གིས་བོས་ནས་ཚོགས་པ་རྣམས་སེམས་གཞན་ལ་མ་གཡེངས་པར་རྣ་བ་གཏོད་ལ་གསོན་ཅིག
ལྷག་པའི་སེམས་དང་ཤེས་རབ་བསྒོམས་པས་ལས་སྔ་མ་རྣམས་སྦྱོང་བ་ཞི་གནས་ཀྱི་གསོ་སྦྱོང་དང་། ལས་ཕྱི་མ་རྣམས་ཆུ་ལོན་གྱིས་མི་བྱ་བར་སྡོམ་པ་མཐུན་པའི་གསོ་སྦྱོང་གཉིས་ལས་དེང་འདིར་ནི་མཐུན་པའི་གསོ་སྦྱོང་བཅུ་བཞི་པའམ་བཅྭོ་ལྔ་པ་སྟེ། ཞེས་ཚེས་ཞག་གི་གྲངས་ཡང་དག་པ་ལ་ལྟོས་ནས་དུས་ཚིག་དྲུག་གི་རེ་རེ་ལ་བཞི་བཞི་སྟེ་ཉི་ཤུ་རྩ་བཞི་པོ་ཐམས་ཅད་བཅྭོ་ལྔ་པ་ཡིན་ལ། འཇིག་རྟེན་ན་གྲགས་པའི་ཉིན་ཞག་གི་གྲངས་ལ་ལྟོས་ནས་དྲུག་ནི་བཅུ་བཞི་པ་སྟེ། དབྱར་དགུན་གྱི་ར་བ་དང་ཐ་ཆུང་། སྟོན་དཔྱིད་ཀྱི་འབྲིང་པོ་རྣམས་ཀྱི་གནམ་སྟོང་ངོ་། ། ལྷག་མ་བཅྭོ་བརྒྱད་བཅྭོ་ལྔ་པའོ། ། བཀྲ་ཤིས་ཀྱི་གསོ་སྦྱོང་ལ་ནི་དེང་བཀྲ་ཤིས་ཀྱི་གསོ་སྦྱོང་སྟེ། ཞེས་སོགས་སྦྱར་རོ། ། གལ་ཏེ་དགེ་འདུན་གྱིས་གསོ་སྦྱོང་གི་ལས་བྱ་བའི་དུས་ལ་བབ་ཅིང་བཞག་པར་མི་འོས་བྱ་བར་བཟོད་ན་དགེ་འདུན་གྱིས་ཅང་མི་སྨྲ་བས་གནང་བར་མཛོད་ཅིག་དང་།
ལས་དེ་བཞག་པར་མི་འོས་ན་དེང་དགེ་འདུན་གྱིས་གསོ་སྦྱོང་མཛད་དོ་སྟེ་བྱའོ། ། ལས་བརྒྱ་རྩ་གཅིག་ལས་གསོལ་བ་ཉེར་བཞི། གསོལ་གཉིས་བཞི་བཅུ་རྩ་བདུན། གསོལ་བཞི་སུམ་ཅུ་ལས་འདི་ནི་གསོལ་བ་ཉེར་བཞིའི་ནང་ཚན་ནོ། ། གཉིས་པ་ལ་དྲུག་ལས། ལུང་འབོག་པ་ནི། གནས་བརྟན་ནམ་དེའི་འོག་མའམ་མདོ་འདོན་པ་པོ་གང་ཡིན་པ་དེས་ཚེ་དང་ལྡན་པ་དག་ཅེས་བོས་ནས། བདག་ཅག་དགེ་སློང་འདུས་པ་རྣམས་གསོ་སྦྱོང་བྱ་སྟེ། ཚུལ་ཇི་ལྟར་ཞེ་ན། སོ་སོར་ཐར་པའི་མདོ་འདོན་པར་བྱ་བ་འདོན་པའི་ཚུལ་གྱིས་ཏེ།
ཁྱེད་ཅག་སུ་གང་ཡང་རུང་བ་ལ་ལྟུང་བ་ཡོད་ན་མཐོལ་ཅིག་སྟེ། བཤག་བྱ་བཤགས་པ་དང་བསྡམ་བྱ་སྡོམས་པ་དང་བྱིན་གྱིས་བརླབ་བྱ་རློབས་ཤིག་པའོ། ། དེ་ཡང་ཟླ་ཕྱེད་ཚུན་ཆད་ཀྱི་ལྟུང་བྱེད་འབའ་ཞིག་པ་ལ་སོགས་པ་བཤག་པ་དང་། ཡིད་ཀྱིས་བསམ་པའི་ཉེས་བྱས་ལྟ་བུ་བསྡམ་པ་དང་། དགེ་འདུན་ལྷག་མ་དང་སྦོམ་པོ་ལ་སོགས་པ་དུས་དེར་ཕྱིར་བཅོས་པར་མི་ནུས་པ་བྱིན་གྱིས་བརླབ་པར་བྱ། ཡིད་གཉིས་ཟ་བ་དང་། ལྟུང་བ་མཐུན་པ་དང་མི་མཐུན་པ་ཕྱིར་འཆོས་པ་དང་། དུས་དེར་ལྟུང་བའི་ཕྱིར་རྩོད་པ་བྱུང་ན་བྱིན་གྱིས་བརླབ་པ་ལ་སོགས་པའི་ཆོ་ག་ནི་གཞུང་ཉིད་དུ་བལྟའོ། ། ལྟུང་བ་མེད་ན་ཅང་མི་སྨྲ་བར་ཕྱིར་བཅོས་ཀྱི་ལས་ཀྱང་མ་བྱེད་ཅིག ཅང་མི་སྨྲ་ན་བདག་གིས་ཚེ་དང་ལྡན་པ་དག་གསོ་སྦྱོང་གི་སྣོད་དུ་གྱུར་པའི་ཡོངས་སུ་དག་པར་རིག་པར་བྱའོ། །
མཐོལ་ཅིག་མ་སྨྲ་ཅིག་དག་པར་རིག་པར་བྱའོ་ཞེས་པ་གསུམ་ལུང་འབོག་པ་ནི། འོག་ཏུ་དག་གམ། དག་ན་དེ་བཞིན་དུ་འཛིན་ཞེས་འབྱུང་བས་སོ། ། གཉིས་པ་ཐབས་བསྟན་པ་ནི། ཇི་ལྟར་གསོ་སྦྱོང་ལ་འདུ་བའི་སྔོན་རོལ་དུ་ལྟུང་བ་ལ་མཐོང་སྡོམ་ལན་གསུམ་དུ་སོ་སོར་དྲིས་ནས་དགེ་སློང་གིས་དེའི་ལན་བཏབ་པ་དེ་བཞིན་དུ་དགེ་སློང་གི་སོ་སོར་ཐར་པ་འདོན་པའི་འཁོར་འདུས་པ་འདི་ལྟ་བུར་ཡང་ལན་གསུམ་གྱི་བར་དུ་བསྒྲག་པར་བྱ་བ་ཡིན་ནོ། ། ལན་གསུམ་བསྒྲག་ཅེས་པ་འདི་ལ་འགྲེལ་པ་གསུམ་དུ། འོག་ནས་ཁྱེད་ཡོངས་སུ་དག་གམ་ལན་གཉིས་ལན་གསུམ་དྲིས། ཅང་མི་སྨྲ་ན་དེ་བཞིན་དུ་འཛིན་ཞེས་འབྱུང་བ་དེ་གཞུང་ཇི་བཞིན་དུ་མ་འཁྲུགས་པར་ལན་གཅིག་བཏོན་པ་ཉིད་ན། དྲིའོ་ཞེས་པ་དང་། ལན་གཉིས་ལན་གསུམ་དུ་དྲིའོ་ཞེས་པ་དེས་ལན་གསུམ་བསྒྲགས་པར་བྱས་པ་ཡིན་གྱི་ཚིག་དེ་གོང་དུ་བླངས་ནས་བསྒྲག་དགོས་པ་དང་།
སྔར་གྱི་གླེང་གཞི་རྣམ་གཞག་གི་ཚིག་འདི་ལན་གསུམ་བཟླ་བ་མ་ཡིན་ཞེས་མཐུན་པར་བཤད་ཅིང་། ཡང་མི་བརྗེད་དྲན་བྱེད་དུ། འདུན་པ་ཡོངས་དག་ལེན་པའི་ཚེ་ལན་གསུམ་བཟླས་པ་དེ་བཞིན་དུ་འཁོར་གཙང་མ་འདི་ལྟ་བུར་ཡང་ལན་གསུམ་བསྒྲག་པར་བྱ་བའི་ཚིག་ནི་ཚེ་དང་ལྡན་པ་དག་ཅེས་པ་ནས་བསྒྲག་པར་བྱའོ་ཞེས་པའི་བར་གྱི་ཚིག་འདི་ཡིན་ཞེས་ཟེར་རོ། ། གསུམ་པ་མ་དག་པའི་ཉེས་དམིགས་ནི། ཡང་དགེ་སློང་གང་ཡང་རུང་བ་སྤྱིར་བསྟན་ནས། དགེ་སློང་གི་སོ་སོར་ཐར་པ་འདོན་པའི་འཁོར་འདི་ལྟ་བུར་ལན་གསུམ་གྱི་བར་དུ་བསྒྲགས་པ་ན་སྟེ། འོག་ནས་འབྱུང་བའི་ཚིག་ལན་གཅིག་བསྒྲགས་པ་ན་དྲིའོ་ཞེས་དང་ལན་གཉིས་ལན་གསུམ་དྲིའོ་ཞེས་སྨོས་པ་དེ་ལན་གསུམ་བསྒྲགས་པ་ཡིན་གྱི། ཚིག་དེ་ལན་གསུམ་བཟླས་པར་མི་བྱའོ། ། ལྟུང་བ་ཆོས་བཞིན་ཕྱིར་བཅོས་བྱར་ཡོད་ལ། འདིར་འདུ་ཤེས་གཙོ་ཆེར་བྱེད་པ་པོ་ཡིན་པས་མི་དྲན་ན་ཉེས་པ་མེད་པའི་ཕྱིར་དྲན་བཞིན་དུ་མི་མཐོལ་ན་བརྫུན་སྨྲ་ལྔ་ལས་ཤེས་བཞིན་དུ་བརྫུན་དུ་སྨྲ་བའི་ཉེས་བྱས་སུ་འགྱུར་བ་ཡིན་ཏེ།
ཡིད་གཉིས་ཟ་ནའང་དངོས་གཞིར་འགྱུར་རོ། ། བཤག་བྱ་རྫོགས་པ་ཡིན་གྱི་ཡིད་ཀྱི་བསྡམ་བྱ་མ་ཡིན་ཏེ། ཁ་འགྱུར་བ་ལ་སོགས་རིག་བྱེད་ཡོད་པའི་ཕྱིར། ཡང་ན་ཚིག་གིས་གོ་བར་བྱ་བ་དེ་ལུས་ཀྱིས་གོ་བར་བྱས་པས་སོ། ། ཡང་བོད་ཀྱི་བླ་མ་དག ལུས་སུ་ཡང་མ་གྲུབ། ངག་ཏུ་ཡང་མ་གྲུབ་པར་དགེ་སློང་མར་མི་རུང་བ་མཆིས་སམ། ཡོད་དེ་ཟླ་མོའི་ཕམ་པ་འཆབ་ནའོ་ཞེས་ཞུ་བ་ལས་འབྱུང་ཞིང་། ཡིད་འབའ་ཞིག་ལ་ལྟུང་བར་འགྱུར་བ་མཆིས་སམ། ཡོད་དེ།
གསོ་སྦྱོང་མི་བྱེད་ནའོ་ཞེས་པས། བྱ་འོས་མི་བྱེད་པ་ལ་མ་བྱས་པ་ཉིད་ཐ་སྙད་ཡིན་པས་བཤག་བྱའི་ཉེས་པ་ལ་ལུས་ངག་ཏུ་གྲུབ་པས་མ་ཁྱབ། འགྲེལ་པའི་དེ་མི་བྱ་བ་བྱེད་པའི་དབང་དུ་བྱས་ཞེས་བཞེད་དོ། ། ཚེ་དང་ལྡན་པ་དག་ཤེས་བཞིན་བརྫུན་དུ་སྨྲ་བ་ནི། བཅས་པ་དང་རང་བཞིན་གཉིས་ཀ་ལས་འདས་པའི་ལྟུང་བ་ལྷག་པར་སྤྱད་པ་ཡིན་པས་བཅོམ་ལྡན་འདས་ཀྱིས་མངོན་མཐོ་ངེས་ལེགས་ཀྱི་བར་དུ་གཅོད་པའི་ཆོས་སུ་གསུངས་སོ། ། བཞི་པ་དག་པའི་ཕན་ཡོན་ནི། རྒྱུ་མཚན་དེ་བས་ན་དགེ་སློང་བརྫུན་སྨྲའི་ཉེས་བྱས་ཀྱི་ལྟུང་བ་བྱུང་བ་ཙམ་ཡང་རྣམ་པར་དག་ཅིང་མྱ་ངན་ལས་འདའ་བར་འདོད་པས་བཤག་བྱ་ལ་སོགས་པའི་ལྟུང་བ་བཤགས་པ་སོགས་མ་བྱས་པར་ཡོད་ལ་མ་བརྗེད་པར་དྲན་ཞིང་། ལྕི་ཡང་གང་ཡིན་མཐོང་བ་དང་མཐོལ་བ་སྟེ་བཤགས་པ་སོགས་བྱའོ། ། མཐོལ་ཞིང་བཤགས་ན་མངོན་མཐོ་ངེས་ལེགས་ཀྱི་བདེ་བ་ལ་རེག་པ་དང་མི་ཉམས་པར་གནས་པར་འགྱུར་གྱི་ཞེས་རྗེས་འགྲོ་དང་། མ་མཐོལ་མ་བཤགས་ན་ནི་བདེ་བ་ལ་རེག་པར་མི་འགྱུར་རོ་ཞེས་ལྡོག་པའི་སྒོ་ནས་བསྟན་ཏོ། །
ལྔ་པ་མཇུག་བསྡུ་བ་ནི། ཚེ་དང་ལྡན་པ་དག་བདག་ཅག་གསོ་སྦྱོང་བྱ་བ་ནི་སོ་སོར་ཐར་པའི་མདོ་འདོན་པ་ཡིན་པ་དེའི་གླེང་གཞི་མདོ་འདོན་པ་དངོས་གཞི་འབྱུང་བའི་རྒྱུ་བཏོན་ཟིན་ཏོ་སྟེ། སྔར་འདོན་པར་བྱ་ཞེས་དམ་བཅས་པའི་མཇུག་བསྡུས་པའོ། ། དྲུག་པ་གླེང་གཞི་རྣམ་གཞག་བསྒྲག་པ་ནི། གླེང་གཞི་བཏོན་པ་དེ་ལ་འདོན་པ་བདག་གིས་ཅི་ཞེས་དྲི་བ་གསོ་སྦྱོང་འདི་ལ་ཁྱེད་ཅག་ཡོངས་སུ་དག་གམ་སྟེ་ལྟུང་བ་མ་བྱུང་ངམ་ཞེས་འདྲི་བ་འདི་ནི་དྲི་བ་སྤྱི་ལ་སྙེགས་ནས་དྲིའོ་ཞེས་པ་དྲི་བ་དང་པོའོ། ། ལན་གསུམ་ཁོ་ནར་དྲི་དགོས་པས་ལན་གཉིས་ལན་གསུམ་དུ་ཞེས་པ་སྟེ། ཉུང་ན་མི་ཐོས་མང་ན་དུས་ཡོལ་བའི་ཉེས་པ་འབྱུང་བས་གསུམ་རན་པར་དགོངས་ནས་དྲིའོ། ། བཤགས་ཤིང་བྱིན་གྱིས་བརླབས་ནས་ལྟུང་བ་མ་བཅབས་པ་ཤ་སྟག་ཚོགས་པ་ཡིན་ནམ་ཞེས་པའོ། ། ཅང་མི་སྨྲ་བས་འདུག་པ་དེ་དག་པ་དེ་བཞིན་ཁོ་ན་ཉིད་དུ་འཛིན་ནོ། ། གླེང་གཞི་འདོན་པ་བསྟན་ཟིན་ཏོ། །
གང་འདོན་པའི་མཚམས་ལས་འདས་པ་དང་། མཚམས་སུ་མ་ཕྱིན་པ་དང་། ཆོ་ག་བཞིན་མ་བྱས་ན་ཆོས་ལྡན་གྱི་ལས་བྱས་པར་མི་འགྱུར་རོ། ། གསུམ་པ་ཕམ་པ་འདོན་པ་ལ། སྤྱིའི་རྣམ་པར་གཞག་པ་དང་། བྱེ་བྲག་གཞུང་ཚིག་བཤད་པ་གཉིས་སོ། ། དང་པོ་ལ་སོ་ཐར་སྡོམ་པའི་རང་བཞིན་གཏན་ལ་དབབ་པ། བཅས་པའི་རྣམ་གཞག་ཇི་བཞིན་ངེས་པར་བྱ་བ། ཉམས་ལེན་སྒྲུབ་པའི་འབྲས་བུ་ལེགས་པར་བཤད་པའོ། ། དང་པོ་ལ་ངོ་བོ་ངོས་བཟུང་།
འཐོབ་པའི་རྒྱུ་བསྟན། ཉམས་པའི་རྐྱེན་བཤད་པའོ། ། དང་པོ་ལ་རང་བཞིན་དང་དབྱེ་བ་གཉིས་ལས་དང་པོ་ནི། གང་སྤང་བར་བྱ་བ་འདོད་པ་ཁམས་སུ་གཏོགས་པའི་ཉོན་མོངས་མངོན་དུ་རྒྱུ་བ་དང་། དེས་ཀུན་ནས་བསླངས་པའི་སྒོ་གསུམ་གྱི་ལས་མི་དགེ་བ་ནི་སོ་སོར་ཐར་པའི་སྡོམ་པས་ཆུ་ལོན་ལྟ་བུར་འགོག་ཅིང་སྤོང་བ་ཡིན་ལ། ཁམས་གོང་མའི་ལས་ཉོན་གྱི་གཉེན་པོ་མི་བྱེད་པས། སྤོང་བྱེད་སྡོམ་པ་ཡང་འདོད་པ་ན་སྤྱོད་པའི་གང་ཟག་ལེགས་པར་སྤྱོད་པའི་རྒྱུད་ཀྱིས་བསྡུས་པ། དུས་ཇི་སྲིད་འཚོ་བའི་བར་དང་། བསྙེན་གནས་ཉིན་ཞག་པར་ངེས་པ། སྤང་བྱ་སྡོམ་མིན་འགོག་ཅིང་སྡོམ་པར་བྱེད་པ།
ངོ་བོ་བྱེ་བྲག་སྨྲ་བས་སྐད་ཅིག་དང་པོ་རྣམ་པར་རིག་བྱེད་དང་། གཉིས་པ་ཕན་ཆད་རྣམ་པར་རིག་བྱེད་ཡིན་མ་ཡིན་སྤེལ་མར་འབྱུང་སྟེ། སྤང་བྱ་མངོན་གྱུར་སྤོང་བའི་བྱ་བ་དངོས་སུ་བྱེད་པའི་ཚེ་རྣམ་རིག་ཏུ་འབྱུང་ལ། ར་རོ་བ་དང་གཉིད་མཐུག་པོ་ལོག་པ་ལ་སོགས་པའི་ཚེ་རྣམ་པར་རིག་བྱེད་མ་ཡིན་པར་འདོད་དོ། ། རྣམ་པར་རིག་བྱེད་ཡིན་མ་ཡིན་ནི་ལུས་ངག་གི་ལས་ཀུན་ནས་སློང་བའི་སེམས་པ་དེ། ལས་དེས་གཞན་ལ་གོ་བར་བྱེད་ནུས་མི་ནུས་ལ་བཞག་གོ ། མདོ་སྡེ་པ་དང་སེམས་ཙམ་པ་དབུ་མ་པ་རྣམས། མི་མཐུན་ཕྱོགས་སྤོང་བའི་སེམས་བྱུང་སེམས་པ་ས་བོན་དང་མངོན་གྱུར་ཅི་རིགས་པར་བཞེད་དེ། སྤང་བྱ་མངོན་གྱུར་སྤོང་བའི་བྱ་བ་བྱེད་པའི་ཚེ་སྤོང་སེམས་མངོན་གྱུར་དང་། རྣམ་པར་གཡེངས་པ་ལ་སོགས་པའི་ཚེ་དབང་གི་ཚུལ་དུ་གནས་ཤིང་ས་བོན་སྦྱོར་བས་བརྟས་པར་བྱས་པས་ནུས་པ་མཐུ་ཅན་དུ་གྱུར་པ་ལ་དབང་ཞེས་ཟེར་རོ། །
རེ་ཤིག་རྐྱེན་ཉེ་བར་གནས་ཀྱང་སད་པའི་མཐུ་མེད་པ་ནི་སྡོམ་པར་མི་རུང་ངོ་། ། སེམས་པ་དེ་དང་མཚུངས་ལྡན་གྱི་སེམས་དང་སེམས་བྱུང་རྣམས་ཀྱང་དེ་དང་མཚུངས་ལྡན་གྱི་དབང་གིས་ནི་སྡོམ་པར་འགྱུར་རོ། ། བར་མ་དགེ་བའི་སྐབས་འགའ་ཞིག་དུའང་། ཤ་མི་ཟའོ། ། ཆང་མི་འཐུང་ངོ་སྙམ་པའི་སེམས་པ་ཡོད་མོད་ཀྱི། འོན་ཀྱང་སྡོམ་པས་ཡང་དག་པར་བསྡམས་ཤིང་མི་བྱ་བར་ངེས་པ་མ་ཡིན་ནོ། ། ལུས་ཀྱི་སྡོམ་པ་ལེགས་པ་སྟེ། ཞེས་སོགས་ནི་ཆ་འདྲ་བའམ་ཕན་ཡོན་མཚུངས་པ་ལ་དགོངས་སོ། ། གཉིས་པ་ལ་རིས་བདུན་ནམ་བརྒྱད་དེ། དགེ་སློང་ཕ་མ།
དགེ་ཚུལ་ཕ་མ། དགེ་བསྙེན་ཕ་མ། བར་སློབ་མ། བསྙེན་གནས་སོ། ། བར་སློབ་མ་དགེ་ཚུལ་མར་བསྡུས་ནས་བདུན་དང་། བསྙེན་གནས་ལ་ཇི་སྲིད་འཚོ་བ་དང་ཉིན་ཞག་པ་གཉིས་སུ་ཕྱེ་ནས་བརྒྱད་དུ་འདོད་པའང་ཡོད་དོ། ། སངས་རྒྱས་པའི་འདོད་གཏོགས་ཀྱི་ཚུལ་ཁྲིམས་སྤོང་བ་བདུན་དང་ལྡན་ཞིང་སྤང་བྱ་མཐའ་དག་སྤོང་བ་ནི་དགེ་སློང་སྡོམ་པ། ཚུལ་ཁྲིམས་གང་ཞིག་ཐོབ་པས་དགེ་ཚུལ་དུ་འཇོག་བྱེད་སྤང་བྱ་བཅུ་སྤོང་བར་མནོས་པ་ནི་དགེ་ཚུལ་སྡོམ་པ། ཚུལ་ཁྲིམས་གང་ཞིག་ཐོབ་པས་དགེ་བསྙེན་དུ་བཞག་ཅིང་དགེ་བསྙེན་གྱི་སྤང་བྱ་ཅི་རིགས་སུ་སྤོང་བར་དམ་བཅས་པས་ཐོབ་པ་ནི་དགེ་བསྙེན་གྱི་སྡོམ་པ། རྟེན་ཕོ་མོས་ཕྱེ་བས་དྲུག
དགེ་ཚུལ་མའི་ཚུལ་ཁྲིམས་ཉིད་ལ། སྐྱེས་པ་དང་རེག་པ་དང་ལྷན་ཅིག་ཏུ་འདུག་པ་དང་། གསེར་ལེན་པ་དང་། རྩྭ་སྔོན་གཅོད་པ་ལ་སོགས་སྤང་བྱ་ཆོས་དྲུག་དང་རྗེས་སུ་མཐུན་པའི་ཆོས་དྲུག་སྟེ་བཅུ་གཉིས་སྤོང་བར་ཁས་བླངས་པ་ཙམ་གྱིས་ཁྱད་པར་དུ་བྱས་པ་ནི་བར་སློབ་མའི་སྡོམ་པ་སྟེ། འོན་ཀྱང་བཅུ་གཉིས་སྤོང་བ་ཙམ་ནི་བར་དགེར་འཐད་ལ། སྡོམ་པའི་ཆ་ནི་དགེ་ཚུལ་མའི་ཉིད་ལས་ལོགས་ན་མེད་དོ། ། སྡོམ་པ་གང་གིས་བསྙེན་གནས་པར་འཇོག་ཅིང་། དེར་ཁས་བླངས་པས་ཐོབ་པ། སྤང་བྱ་བརྒྱད་སྤོང་བ་ནི་བསྙེན་གནས་ཀྱི་སྡོམ་པའོ། ། ཁ་ཅིག་བསྙེན་གནས་ཇི་སྲིད་འཚོའི་བར་དུ་སྲུང་བ་གོ་མིའི་དགེ་བསྙེན་ཡིན་ཟེར་ཏེ།
གོ་མི་ཞེས་པ་བོད་སྐད་དུ་བཙུན་པ་ཟེར་བས་བཙུན་པའི་དགེ་བསྙེན་ཏེ་ཚངས་སྤྱོད་ཀྱི་དགེ་བསྙེན་དུ་འདུས་སོ། ། དགེ་བསྙེན་ལ་སྤང་བྱ་གཅིག་སྤོང་བ་སྣ་གཅིག་སྤྱོད་པ། གཉིས་གསུམ་སྤོང་བ་ཕྱོགས་གཅིག་སྤྱོད་པ། བཞི་སྤོང་བ་ཕལ་ཆེར་སྤྱོད་པ། ལྔ་སྤོང་བ་ཡོངས་སུ་རྫོགས་པའི་དགེ་བསྙེན་ཟེར། ལུང་དུ་ཚངས་སྤྱོད་དགེ་བསྙེན་ཡང་གསུངས་སོ། ། སྡོམ་པའི་རྫས་ནི་བཞིར་འདུས་ཏེ། ཕན་ཚུན་མཚན་གྱུར་པ་ལས་སྡོམ་པ་ལ་ཉམས་འཕེལ་མེད་པའི་ཕྱིར་རོ། ། བསྙེན་གནས་ཞག་དང་ཟླ་བ་སོགས་སྦྲེལ་ནས་བར་མ་ཆད་དུ་བསྲུང་བའང་རུང་མོད། ཇི་སྲིད་འཚོ་བའི་བར་མ་ཡིན་པས་ཉིན་ཞག་པར་འདུས་སོ། །
བསྙེན་གནས་ལ་སྤང་བྱ་བཅུ་ཡོད་ཀྱང་བརྒྱད་དུ་བཞག་པ་ནི། ཧ་ཅང་མང་ངོ་ཞེས་ཁྱིམ་པ་རྣམས་སྒྱིད་ལུག་པ་སྤང་བ་དང་། རྩེད་འཇོ་དང་རྒྱགས་པའི་ཆ་རྣམས་ཁྱིམ་པ་ལ་འཚང་ཆུང་བའི་ཕྱིར་རོ། ། ལུས་ངག་གི་ལས་མི་དགེ་བ་བདུན་སྤོང་བ་ནི་སྤོང་བདུན་ཞེས་བྱ་ལ། དགེ་སློང་གི་སྤང་བྱའི་གྲངས་ནི་གཞུང་དུ་གསལ། དགེ་ཚུལ་གྱི་བཅུ་ནི། སྲོག་གཅོད་སོགས་བཞི། བག་མེད་ཀྱི་རྒྱུ་ཆང་། བརྟུལ་ཞུགས་ཉམས་པའི་རྐྱེན། གར་སོགས་ཕྲེང་སོགས་ཁྲི་སྟན་ཆེ་མཐོ།
དུས་མིན་གྱི་ཟས། ཆོག་མི་ཤེས་པ་དང་འདོད་པ་ལ་ཞེན་པའི་རྒྱུ་རིན་ཆེན་བདག་གིར་འཛིན་པའོ། ། འོན་ཀྱང་མེ་རེག་ལ་སོགས་བཅུ་གསུམ་མམ། ཉེར་གཉིས་ཙམ་མ་གཏོགས་དགེ་སློང་དང་ཆ་འདྲའོ། ། དགེ་བསྙེན་གྱིས་འདོད་ལོག་དང་ཆང་སྤོང་། མི་ཚངས་སྤྱོད་མི་སྤོང་། བསྙེན་གནས་པས་དགེ་ཚུལ་གྱི་སྤང་བྱ་དགུ་དང་དོན་འདྲ་བར་སྤང་དགོས་སོ། ། གཉིས་པ་འཐོབ་རྒྱུ་ལ། སྔོན་གྱི་ཆོ་ག་བཅུས་ཐོབ་པ་ནི། སྐྱེ་བ་སྔོན་མར་དགེ་རྩ་རྒྱ་ཆེན་བསྒྲུབས་ཤིང་།
དགེ་བ་དང་རྒྱུ་དབང་པོ་སྨིན་པས་ཚེ་འདིར་འཕགས་ལམ་ཐོབ་པར་ངེས་པའི་གང་ཟག་ལ་འབད་པ་ཆུང་ངུས་སྡོམ་པ་སྐྱེས་པ་ཡིན་པས་རྒྱུའི་ངེས་པ་འདི་དག་མེད་ཅིང་། སྔོན་གྱི་བསྙེན་རྫོགས་བཅུ་ནི། སངས་རྒྱས་རང་བྱུང་གིས་དང་། རང་སངས་རྒྱས་མཁན་སློབ་མེད་པས་དང་། ལྔ་སྡེ་བཟང་པོ་ཡེ་ཤེས་ཁོང་དུ་ཆུད་པས་དང་། འོད་སྲུང་ཆེན་པོ་སྟོན་པར་ཁས་བླངས་པས་དང་། སོ་ཏ་ཡ་ན་དྲིས་པ་ལན་ལོན་པས་དང་། བཟང་སྡེ་དྲུག་ཅུ་སྐྱབས་གསུམ་ཁས་བླངས་པས་དང་། ཤཱཀྱའི་བུ་མོ་ལྔ་བརྒྱ་ལྕི་ཆོས་ཁས་བླངས་པས་དང་། མཆོད་སྦྱིན་མ་འཕྲིན་གྱིས་དང་།
མཆོག་ཟུང་གཅིག་སོགས་ཚུར་ཤོག་གིས་དང་། གསོལ་བཞིས་གཅིག་ཆར་བསྙེན་པར་རྫོགས་པའོ། ། ལུང་དུ་སྔ་མ་གཉིས་གཅིག་ཏུ་བྱས་ནས་ཐ་མ་ལ་གཉིས་ཀའི་དགེ་འདུན་ལས་རྫོགས་པ་ཕྱེ་བ་དང་། བླ་མའི་ཆོས་ཁས་ལེན་འཕྲིན་དུ་བསྡུས་ནས་གསོལ་བཞིས་རྫོགས་པ་ལ་དབུས་སུ་བཅུ་དང་། མཐའ་འཁོབ་ཏུ་ལྔ་ཚོགས་འབྱེད་པར་འདོད་པའང་འདུག་གོ ། བུད་མེད་ལ་ཚུར་ཤོག་མེད་དོ། ། དེ་དག་ནི་སྔོན་དགེ་བ་བསགས་ཤིང་སྨོན་ལམ་བཏབ་པའི་གང་ཟག་སྨིན་གསུམ་དང་ལྡན་པ་ལ་གནང་བའོ། ། འཕྲིན་གྱི་ཚོགས་ནི་ད་ལྟའང་རྐྱེན་དང་ལྡན་ན་བྱར་རུང་ངོ་། ། འཕགས་པ་ཐོགས་མེད་ཀྱིས་དགེ་ཚུལ་གྱི་སྡོམ་པ་དཀོན་མཆོག་གི་རྟེན་ལས་ལེན་པའང་གསུངས་ཤིང་། སྲོག་གཅོད་ཕྱོགས་གཅིག་སྤོང་བ་སོགས་སྡོམ་པའི་དབྱེ་བ་བརྒྱར་བཤད་དོ། །
ཡང་འཕགས་པ་འཇམ་དཔལ་གྱིས་བུ་མོ་གསེར་མཆོག་འོད་དཔལ་རབ་ཏུ་བྱུང་བ་དང་། འཕགས་པ་བྱམས་པས་གཉན་ཡོད་ཀྱི་ཁྱིམ་བདག་སྟོང་ཕྲག་མང་པོ་རབ་ཏུ་བྱུང་བ་ལྟ་བུ་ནི་ཐེག་ཆེན་གྱི་རྣམ་གཞག་ཡིན་ཞིང་། འཇིག་རྟེན་གཞན་ན་རབ་བྱུང་གོས་ཁ་ཚར་ཅན་བཀྲ་བ་དང་། རིན་པོ་ཆེའི་རྒྱན་འཆང་བ་ལ་སོགས་པའང་ཡོད་པར་གསུངས་པས་གདུལ་བྱ་སོ་སོ་ལ་དགོངས་པའི་བཅས་པ་བསམ་གྱིས་མི་ཁྱབ་བོ། ། ཡང་དགེ་སློང་དྲི་མེད་ཕམ་པ་ཅན་རྫོགས་པའི་བྱང་ཆུབ་ཆེན་པོར་དངོས་སུ་ལུང་བསྟན་པ་དང་། དགེ་སློང་དཔའ་སྦྱིན་འདོད་ལོག་སྤྱད་ཅིང་མི་བསད་པས་ཀྱང་མི་སྐྱེ་བའི་ཆོས་ལ་བཟོད་པ་ཐོབ་པ་དང་། མ་བསད་པའི་མཚམས་མེད་ཅན་ཚུར་ཤོག་གིས་བསྙེན་པར་རྫོགས་ནས་དགྲ་བཅོམ་ཐོབ་པར་གསུངས་པ་ལ་སོགས་པ་ནི། ཐེག་ཆེན་གྱི་ཆེ་བ་བསྟན་པ་ཡིན་པས་རེ་ཞིག་འདིར་སྦྱར་དུ་མི་རུང་ངོ་། ། འདིར་ནི་ལུང་དུམ་བུ་བཞི་རྩ་བའི་ལུང་དང་བཅས་པ་ལས་ཇི་ལྟར་གསུངས་པ་དང་། དེའི་འགྲེལ་པ་ཆེན་པོ་རྣམས་དང་མཐུན་པར་སྡོམ་པའི་གཏོང་ཐོབ་དང་སྲུང་ཚུལ་ཕྱིར་བཅོས་སོགས་ཁོང་དུ་ཆུད་པར་བྱའོ། །
ད་ལྟར་གྱི་ཆོ་གའི་སོ་ཐར་གྱི་སྡོམ་པ་འཐོབ་པའི་རྒྱུ་ལ། རྟེན་གྱི་གང་ཟག་ནི། བྱང་མ་གཏོགས་པར་མིའི་གླིང་དུ་མིར་སྐྱེས་པ། ཟ་མ་དང་མ་ནིང་སོགས་རྣམ་སྨིན་གྱི་སྒྲིབ་པ་ཅན་མ་ཡིན་པ། མཚམས་མེད་བྱས་པ་དང་། མུ་སྟེགས་ཞུགས་པ་དང་། དགེ་སློང་མ་སུན་ཕྱུང་བ་ལ་སོགས་ལས་སྒྲིབ་ཅན་མ་ཡིན་པ། ཉོན་མོངས་རྒྱུན་གཅོད་པར་མི་ནུས་པའི་སྒྲིབ་པ་ཅན་མ་ཡིན་པ་སོགས་ཏེ། སྐྱེ་བའི་བགེགས་བྲལ་དང་། བུ་ལོན་ཅན་དང་།
ཕ་མས་མ་གནང་བ་དང་། རྒྱལ་པོས་བཀྲབས་པ་སོགས་གནས་པའི་གེགས་མེད་པ། ལག་བསྡུམ་དང་སྐྲ་སེར་དང་ལྷམ་མཁན་དང་གདོལ་པ་ལ་སོགས་མཛེས་པའི་གེགས་མེད་པ། ནད་པ་སོགས་འཕེལ་བའི་གེགས་མེད་པ། ལུས་ནར་སོན་པ་དང་བསམ་པ་མྱང་འདས་ཀྱིས་ཟིན་པ་དང་། སྐྲ་དང་ཁ་སྤུ་བྲེགས་ཤིང་ངུར་སྨྲིག་གི་གོས་དང་ལྷུང་བཟེད་ལ་སོགས་ཚང་བས་མཐུན་རྐྱེན་དང་ལྡན་པ། མཁན་སློབ་དང་དགེ་འདུན་ལ་སོགས་ཇི་ལྟར་རིགས་པར་ཚོགས་པ་དང་། སྡོམ་པ་འབོགས་པའི་ངག་གི་རིག་བྱེད་སོགས་གཞན་གྱི་རྣམ་རིག་དང་། རྗེས་ཟློས་དང་ཐལ་མོ་སྦྱར་བ་སོགས་རང་གི་རྣམ་རིག་དང་། སྔོན་ནས་ལུས་ལ་ཡོད་པའི་འབྱུང་བཞི་དང་།
གསར་དུ་མཐུན་རྐྱེན་གྱིས་བསྐྱེད་པའི་འབྱུང་བ་གསར་པ་བཞི་ཚན་བདུན་ལས་སྤོང་བདུན་རྫས་ཐ་དད་བདུན་སྐྱེས་ཤིང་། སྤོང་བ་བཞིར་སྐྱེས་ན་གསར་པ་ཚན་བཞི་ལས་སྐྱེ་བ་སོགས་ཤེས་པར་བྱའོ། ། དགེ་བསྙེན་དང་བསྙེན་གནས་ལ་ཁྱིམ་པའི་རྟགས་བྲལ་མི་དགོས། ཐང་སྟོང་དུ་མ་རྙེད་ན་ལྷུང་བཟེད་དང་ཆོས་གོས་མ་ཚང་ཀྱང་ཉེས་མེད་ཀྱི་སྐབས་ཡོད། རིགས་བརྒྱད་པོ་རང་རང་གི་བསླབ་བྱ་ལ་ངེས་པ་ལྔ་དང་བྲལ་དགོས་ཏེ་ཡུལ་དུས་གང་ཟག་ཚེ་ཡན་ལག་རྣམས་ཕྱོགས་རེ་རེའི་ངེས་པ་དང་བྲལ་བའོ། ། སྐྱབས་འགྲོའི་དགེ་བསྙེན་ནི་ཟ་མ་མ་ནིང་ལ་སྐྱེ་བའང་ཡོད་ཅིང་། སྡོམ་པ་ཐམས་ཅད་ཀྱི་རྟེན་དུ་སྐྱབས་འགྲོ་ངེས་པར་དགོས་ཤིང་། བསླབ་བྱ་ལའང་སློབ་དགོས་ཏེ། འདི་ཉམས་ན་རྟེན་ཉམས་པའི་ཕྱིར་སྡོམ་པའི་ནུས་པ་གང་ཡང་མི་འབྱུང་ངོ་། ། རིགས་བརྒྱད་སོ་སོའི་རྒྱུ་དང་ཐོབ་ཚུལ་ཞིབ་པར་བྲིས་ན་ཡི་གེ་མང་བར་འགྱུར་བས་འཇིགས་སོ། །
གསུམ་པ་ཉམས་པའི་རྐྱེན་ནི། བསླབ་པ་ཕུལ་ཉམས་དང་། ཚེ་འཕོས་པ་དང་། མཚན་གཉིས་གཅིག་ཅར་བྱུང་བ་དང་། དགེ་རྩ་གཅོད་པའི་ལོག་ལྟ་སྐྱེས་པ་དང་བཞི་ཐུན་མོང་གི་གཏོང་རྒྱུ། ཁྱད་པར་བསྙེན་གནས་མཚན་མོའི་མཐའ་འདས་ནས་གཏོང་ངོ་། ། ཕལ་ཆེན་སྡེ་པ་དང་མདོ་སྡེ་པ་ཕམ་པའི་ལྟུང་བ་བྱུང་བས་གཏོང་། གོས་དམར་སྡེ་པ་བསྟན་པ་ནུབ་པས་གཏོང་། ཁ་ཆེ་བྱེ་བྲག་ཏུ་སྨྲ་བ་ཕམ་པ་གང་བྱུང་བ་དེའི་ཆའི་སྡོམ་པ་མཁར་གྱི་ཟུར་རལ་བ་ལྟར་ཉམས་ཤིང་། གཞན་རྣམས་མ་ཉམས་པས་སྔར་ཉམས་པ་དེ་ཉེས་པ་ལ་སླར་སྦྱར་ཡང་ཉེས་བྱས།
སྔར་མ་ཉམས་པ་དེ་ཉེས་པ་སྤྱད་ན་དངོས་གཞི་སྟེ་བུ་ལོན་ཅན་དང་ནོར་ཅན་བཞིན་ནོ། ། ཁ་ཅིག་ཕམ་པ་གཅིག་བྱུང་ནས་ཉེས་པ་གང་བྱུང་ཡང་ཉེས་བྱས་ལས་ལྷག་པ་མི་འབྱུང་། སྡོམ་པ་ཐམས་ཅད་ཉམས་པ་ཡིན། ནོར་ཅན་ཞེས་པ་སྡོམ་པའི་ལྷག་མ་ཡོད་པ་ཙམ་ཡིན་ཟེར་བ་ནི་རྣམ་པར་འཁྱམས་པ་ཡིན་ཏེ།

ནོར་གྱི་བྱ་བ་དབུལ་བ་ཅུང་ཟད་ཙམ་སེལ་བ་ཡང་མི་ལྡན་ཏེ། སྡོམ་པའི་བྱ་བ་གང་ཡང་མི་བྱེད་པའི་ཕྱིར། རས་ཡུག་གི་ཟུར་གཅིག་ཚིག་པས་ཐམས་ཅད་ཚིག་ན་ཧ་ཅང་ཐལ་ཞིང་། གྲུབ་མཐའི་བྱེ་བྲག་མ་ཕྱེད་པ་སྟེ། འདི་རྣམས་ལ་གྲུབ་མཐའ་སོ་སོའི་འདོད་ཚུལ་ལུང་རིགས་མང་དུ་སྣང་ཡང་རེ་ཤིག་བཞག་གོ ། བྱེ་བྲག་སྨྲ་བས་ཕམ་པས་ཉམས་པ་དེ། དེ་ལ་སླར་སྦྱར་ཡང་ཉེས་བྱས་ལས་ལྷག་པ་མི་བསྐྱེད་ཅེས་དགག་པའི་ཚུལ་དང་། མདོ་སྡེ་པ་ཉེས་བྱས་ཙམ་གཅིག་བསྐྱེད་དེ་ཤ་ཚུགས་ཙམ་ཡོད་པས་སོ་ཞེས་སྒྲུབ་པའི་ཚུལ་དུ་འདོད་དེ་འདི་ཡང་ཇི་བཞིན་སྨྲ་བ་ཉུང་བར་སྣང་ངོ་། ། སྔ་རབས་པའི་ནང་ཚན་སོ་ཤོར་འདོད་པ་ཁ་ཅིག་ཕམ་པ་གང་བྱུང་དེ་སྡོམ་པ་རྩ་བ་ནས་གཏོང་བར་འདོད་དེ། ཉིང་མཚམས་པའང་། ཉེས་པ་ཉིས་བརྒྱ་ལྔ་བཅུ་རྩ་གསུམ་གྱི་གཉེན་པོ་སྡོམ་པ་ཉིས་བརྒྱ་ལྔ་བཅུ་རྩ་གསུམ་ཡོད།
ཉེས་པ་གང་བྱུང་དེའི་སྡོམ་པ་བཏང་ཟེར་ལོ། ། བར་སློབ་མས་འཁྲིག་པ་བསྟེན་པར་ཁས་བླངས་པས་གཏོང་། ཉི་ཤུ་མ་ལོན་པར་བསྙེན་རྫོགས་མ་ལོན་གོང་དུ་མ་ལོན་པར་ཤེས་ན་གཏོང་། མཚན་ལན་གསུམ་དུ་གྱུར་ན་སྡོམ་པ་ཐམས་ཅད་གཏོང་། དགེ་རྩ་ཐམས་ཅད་གཅོད་པའི་ལོག་ལྟ་ཆེན་པོ་མ་སྐྱེས་ན། གང་གི་ཆ་ལ་སྐྱེས་པ་དེ་གཏོང་བར་རིགས་སོ། ། མདོ་སྡེ་པ་ནི་རྩ་བ་བཞིའི་ལྟུང་བ་བྱུང་ཡང་འཆབ་སེམས་མ་སྐྱེས་ན་ཕམ་པ་མ་བྱུང་བར་འདོད། དེ་ལ་ཆད་ལས་ཀྱིས་བསླབ་པ་སྟེར། བྱེ་བྲག་སྨྲ་བས་ཕམ་པ་བྱུང་ལ་འཆབ་སེམས་མ་སྐྱེས་པ་དེ་ལ་ཆད་ལས་ཀྱིས་བསླབ་པ་སྟེར་ཟེར་རོ། ། གཉིས་པ་ལ།
རྗོད་བྱེད་དང་བརྗོད་བྱ་གཉིས་ལས། དང་པོ་ནི། རྩ་བའི་ལུང་སོ་སོར་ཐར་པ་གཉིས་ཀྱིས་བསླབ་པ་བཅས་པའི་ཚིག་དང་། དོན་གྱི་ཆ་ཕན་ཡོན་དང་། ལྟུང་བའི་རྣམ་གཞག་ལ་སོགས་པ་བསྟན། བཤད་པའི་ལུང་དུམ་བུ་བཞི་ལས། གཞི་ཡིས་དོན་གྱི་ཆ་རབ་བྱུང་གསོ་སྦྱོང་དབྱར་གནས་དགག་དབྱེ་སོགས་གཞི་བཅུ་བདུན་བསྟན། རྣམ་འབྱེད་ཀྱིས་ནི་བསླབ་ཁྲིམས་རྩ་བ་བཞི་ལ་སོགས་པ་རྒྱས་པར་བསྟན། ཕྲན་ཚེགས་ཀྱིས་ནི། བསླབ་གཞི་ཕྲན་ཚེགས་དང་མ་ཚང་བ་རྣམས་ཁ་བསྐངས་ནས་གསུངས།
ཞུ་བས་བཅས་པ་རྣམས་ཀྱི་མཚན་ཉིད་ལ་ཐེ་ཚོམ་བསལ་ཞིང་གཏན་ལ་ཕབ། འདུལ་བྱེད་ཀྱིས་དབྱེ་ཚུལ་དང་མཚན་ཉིད་རྣམ་པ་གཞན་ཡང་བསྟན་ཏོ། ། གཉིས་པ་ལ་བཅས་པའི་ངོ་བོ། བཅས་པའི་རྒྱུ། བཅས་པའི་དགོས་པ། བཅས་པའི་ཕན་ཡོན། བཅས་པའི་དབྱེ་བ་དང་། བཅས་པ་ལྡོག་ཚུལ་དང་དྲུག་ལས། དང་པོ་ནི། ཐམས་ཅད་མཁྱེན་པས་གདུལ་བྱའི་ཁམས་དང་བསམ་པ་དང་བག་ལ་ཉལ་དང་སྦྱར་ཏེ།
འདི་ནི་བསྒྲུབ་པར་བྱ། འདི་ནི་འདོར་བར་བྱ། འདི་ནི་ཇི་ལྟར་རིགས་པའི་ཡུལ་དུས་དང་སྦྱར་ཏེ་བྱ། འདི་ནི་ཅི་དགར་བྱའོ། ། འདི་ལས་འདས་ན་ཉེས་དམིགས་འདི་འགྱུར་རོ་ཞེས་གསུང་གི་མཚམས་བཟུང་ཞིང་འདའ་བར་བྱ་བ་མ་ཡིན་པར་རྒྱས་བཏབ་པའོ། ། དེ་ཡང་གདུལ་བྱའི་དབང་གིས་གང་ཞིག་འཆིང་བའི་རྒྱུར་འགྱུར་བ་དེ་ནི་བཀག་ལ། གྲོལ་བའི་རྒྱུར་འགྲོ་བ་དེ་ནི་གནང་ངོ་། ། དེས་ན་འགའ་ཞིག་གྲོལ་བའི་རྒྱུ་ནི་ལ་ལའི་འཆིང་བར་འགྱུར་བའང་ཡོད་པས། སངས་རྒྱས་ཐམས་ཅད་བཅས་པ་མཚུངས་པ་མ་ཡིན་ཏེ། སྟེང་ཕྱོགས་ཀྱི་འཇིག་རྟེན་ན་རབ་ཏུ་བྱུང་བ་སྐྲ་ལྕང་ལོ་དང་།
གོས་ཁ་ཚར་ཅན་དང་། རྒྱན་རིན་པོ་ཆེ་དུ་མ་འཆང་བ་ཡོད་པར་བཤད་པས་སོ། ། དེ་ཡང་གང་ཟག་དང་བསླབ་པའི་གཞི་ལ་སྟོན་པས་ཐེ་ཚོམ་བཟུང་བའི་ཆར་གྱུར་པ། ཕུང་པོ་ལྔ་ལས་ལྡན་མིན་འདུ་བྱེད་ཀྱི་ཕུང་པོས་བསྡུས་སོ། ། བཅས་པ་དང་རང་བཞིན་གྱི་ཁྱད་པར་ནི། བཅོམ་ལྡན་འདས་ཀྱིས་བཅས་པའི་དབང་གིས་འདས་ན་ཉེས་པར་འགྱུར་བ་དང་། སུས་སྤྱད་ཀྱང་སྡིག་ཏུ་འགྱུར་བ་སྟེ། ཀུན་སློང་ཉོན་མོངས་ངེས་པར་ཡོད་མེད་དང་གང་ཟག་སྡོམ་ལྡན་ངེས་པར་དགོས་མི་དགོས་རྐྱེན་དབང་གིས་གནང་བ་ཡོད་མེད་སོགས་ཏེ། བཅས་པས་ཁྱབ་པའི་རང་བཞིན་ལས་འདས་ན་ཁ་ན་མ་ཐོ་བ་གཉིས་ཀ་འབྱུང་ངོ་། ། གཉིས་པ་རྒྱུ་ལ།
དགག་པ་བཅས་པའི་དངོས་ཀྱི་རྒྱུ་ནི་རང་གཞན་ལ་གནོད་པ་དང་མ་དད་པ་ལ་སོགས་པ་རྒྱུ་མཚན་དུ་བྱས་ཏེ། ཡུལ་དང་གང་ཟག་ལ་སོགས་པའོ། ། བརྒྱུད་ནས་སྡུག་བསྔལ་དང་ངན་འགྲོའི་རྒྱུར་འགྱུར་བ་དགག་པའི་ཕྱིར་རོ། ། སྒྲུབ་པ་བཅས་པ་ནི། དངོས་སུ་རང་གཞན་ལ་ཕན་ཅིང་ཚངས་སྤྱོད་འཕེལ་བ་དང་དད་པ་སྤེལ་བ་ལ་སོགས་པ་རྒྱུ་མཚན་དུ་བྱས་ཤིང་། བརྒྱུད་ནས་མངོན་མཐོ་དང་ངེས་ལེགས་ཐོབ་པའི་ཕྱིར་དུའོ། ། མདོར་ན་དགག་དགོས་དེ་དང་ལྡན་པའི་གང་ཟག་དང་ཀུན་སློང་དང་ཡུལ་དང་བྱ་བའོ། ། གསུམ་པ་དགོས་པ་ནི། དངོས་བརྒྱུད་ཀྱི་དགག་དགོས་དེ་དག་ཁེགས་པ་དང་གྲུབ་པ་དང་ཕན་ཡོན་བཅུ་འབྱུང་བའོ། ། བཞི་པ་ཕན་ཡོན་ནི་བཅུ་སྟེ།
དགེ་འདུན་བསྡུ་བ་དང་། ལེགས་པར་བསྡུ་བར་བྱ་བ་དང་། བདེ་བ་ལ་གནས་པ་དང་། གནོང་མི་བཀུར་བ་ཚར་བཅད་པ་དང་། ངོ་ཚ་ཤེས་པ་བདེ་བར་གནས་པ་དང་། མ་དད་པ་དད་པར་བྱ་བ་དང་། དད་པ་ཕྱིར་སྤེལ་བ་དང་། ཚེ་འདིའི་ཟག་པ་བསྡམ་པ་དང་། མ་འོངས་པའི་ཟག་པ་བཟློག་པ་དང་། བསྟན་པ་ཡུན་རིང་དུ་གནས་པར་བྱེད་པ་སྟེ།
དང་པོ་ནི་རིགས་བཞི་ཁྱིམ་སྤངས་ནས་རབ་ཏུ་འབྱུང་བའོ། ། གཉིས་པ་ནི་འདོད་པ་སྤངས་ཤིང་ཆོས་ཀྱི་རྗེས་སུ་འཇུག་པའོ། ། གསུམ་པ་ནི། ངལ་ཞིང་དུབ་པའི་མཐའ་སྤངས་པའོ། ། དེ་ཉིད་ཕན་ཡོན་ལྔས་བཤད་དེ། ། ཆོས་མི་མཐུན་སྤངས་པ་ནི་གནོང་མི་བཀུར་བ་ནན་ཏུར་གྱིས་ཚར་བཅད་པ་དང་། འགྱོད་པ་སེལ་བས་ངོ་ཚ་ཤེས་པ་འགྱོད་མེད་བདེ་བར་གནས་པ་དང་། ཡོ་བྱེད་རྐྱེན་དུ་བབ་པས་མ་ཞུགས་པ་ཞུགས་པ་དང་། ཞུགས་པ་རྒྱུད་སྨིན་པས་དད་པ་དང་། དད་པ་ཕྱིར་ཞིང་འཕེལ་བའི་ཕན་ཡོན་གཉིས་སོ། །
ཉོན་མོངས་པའི་ཀུན་ནས་དཀྲིས་པ་གནོན་པ་ནི། ཚེ་འདིའི་ཟག་པ་སྡོམ་པ་དང་། ཉོན་མོངས་ཀྱི་བག་ལ་ཉལ་སྤོང་བས་ཕྱི་མའི་ཟག་པ་བཟློག་པ་སྟེ། དེ་དག་གིས་དགེ་འདུན་བདེ་བར་གནས་སོ། ། བསྟན་པ་ཡུན་དུ་གནས་པ་ནི། མ་ཞུགས་པ་བདེ་བར་འཇུག ཞུགས་ཟིན་བདེ་བར་གནས་པའོ། ། དེ་ལྟར་ཕན་ཡོན་བཅུ་ཡང་བཞིར་འདུས་སོ། ། ཡང་ན་གསུམ་པ་དད་རྫས་སྦྱོར་བ། བཞི་པ་ཁྱིམ་པ་དད་པར་བྱེད་པ།
ལྔ་པ་འཚང་འབྲུ་བ་དང་འཐབ་རྩོད་མི་བྱེད་པ། བཅུ་པ་གཅིག་ནས་གཅིག་ཏུ་བརྒྱུད་དེ་སྡེ་སྣོད་བརྗོད་བྱ་དང་བཅས་པ་གནས་པ། གཞན་རྣམས་སྔ་མ་བཞིན་ནོ། ། ལྔ་པ་དབྱེ་བ་ནི་བྱུང་ལ་མ་བཅས་པ་ཤིང་ཐུན་གྱིས་གཏེར་བརྐུས་པ་ལྟ་བུ་ནི་རྟེན་སྡོམ་པ་དང་མི་ལྡན་ཞིང་། ནོར་ཅན་ལ་འཆའ་བར་བཞེད་པས། ཉེས་དམིགས་བྱུང་ཀྱང་བཅས་པ་མ་མཛད་པས་གླེང་གཞིར་ཡང་མི་འཐད་དོ། ། བཅས་པ་མཛད་པ་ལ་དགག་སྒྲུབ་གནང་གསུམ་དང་། རྗེས་བཅས་སྦྱར་བས་དགུར་འགྱུར་ཏེ། ནོར་ཅན་གྱིས་ཤིང་བརྐུས་པ་ལ་མ་བྱིན་ལེན་གྱི་ཕམ་པ་བཅས་པ་ལྟ་བུ་དགག་པ། མུ་སྟེགས་འཕྱ་བ་སྤངས་པའི་ཕྱིར་གསོ་སྦྱོང་བྱ་བ་ལྟ་བུ་སྒྲུབ་པ།
ཤཱ་རིའི་བུས་མུ་སྟེགས་ཚར་བཅད་པས་མུ་སྟེགས་ཀྱི་བསྟན་བཅོས་ཀླག་པར་གནང་བ་ལྟ་བུ་གནང་བའི་བཅས་པའོ། ། དེ་ལ་རྗེས་བཅས་སྦྱར་ན་མཚན་ཉིད་མི་འདོར་བ་གསུམ་ནི། མི་ཚངས་སྤྱོད་བཅས་རྗེས་སུ། དགོན་པ་པས་སྤྲ་མོ་ལ་འཁྲིག་པ་བསྟེན་པས་ཐ་ན་དུད་འགྲོ་ལ་སྤྱད་ནའང་ཕམ་པར་འགྱུར་རོ་ཞེས་པ་ལྟ་བུ་དགག་པའི་རྗེས་སུ་དགག་པ། དབྱར་སྔ་མའི་ཁས་ལེན་དང་མདོམ་ཡང་གསོ་སྦྱོང་བྱ་བ་ལྟ་བུ་སྒྲུབ་པའི་རྗེས་སུ་སྒྲུབ་པ། གང་ཟག་གཞན་གྱིས་ཀྱང་ཉི་མའི་གུང་གི་ཆ་ལ་མུ་སྟེགས་ཀྱི་གཞུང་ཀློག་ཏུ་གནང་བ་ལྟ་བུ་གནང་བའི་རྗེས་སུ་གནང་བ་བཅས་པའོ། ། མཚན་ཉིད་འདོར་བ་དྲུག་ནི། དགག་རྗེས་སུ་གནང་བ་ནད་པ་ལ་ཕྱི་དྲོ་ཟ་བ་ལྟ་བུ། དགག་རྗེས་སྒྲུབ་པ་དགེ་སློང་མ་ལམ་དུ་ན་བར་གྱུར་ན་ངེས་པར་འགྲོགས་དགོས་པ་ལྟ་བུ། སྒྲུབ་རྗེས་དགག་པ་ཞག་གཅིག་ཁོ་ནའི་དོན་དུ་གནས་ཀྱི་བླ་མ་མི་བསྟེན་པ་ལྟ་བུ།
སྒྲུབ་རྗེས་གནང་བ། དབྱར་ནང་དུ་ཆོས་ལྡན་བྱ་བ་ལ་འགྲོ་བ་ལྟ་བུ། གནང་རྗེས་སྒྲུབ་པ་ཞག་བདུན་བྱིན་གྱིས་བརླབས་ཏེ་དབྱར་ནང་ནས་སོང་བས་བྱ་བ་མ་གྲུབ་ན་དེ་བས་ལྷག་པར་གནས་པ་ལྟ་བུ། གནང་རྗེས་བཀག་པ་མཆིལ་ལྷམ་གནང་ནས་སྐྲོག་སྐྲོག་ཟེར་བ་བཀག་པ་ལྟ་བུའོ། ། མཚན་ཉིད་མི་འདོར་བ་གསུམ་ཆོས་ཀྱི་བཤེས་གཉེན་ནི་བཅས་པར་བཞེད་ལ། དུལ་བ་ལྷ་རྗེས་སུ་བཞེད་དོ། ། བསླབ་པ་འཆའ་བའི་རྒྱུ་མཚན་གླེང་གཞི་ལའང་གྲོང་ཁྱེར་གང་དུ་བཅས་པ་ནི་གླེང་གཞིའོ་ཞེས་ཁྱད་པར་བཤེས་གཉེན་ཡུལ་ལ་བཞེད་དོ། ། དྲི་མེད་བཤེས་གཉེན་ཡུལ་དང་གང་ཟག་དང་ཉོན་མོངས་པ་དང་ཉེས་པ་དང་བཞི་ཀ་ལ་བཞེད། ཆོས་ཀྱི་བཤེས་གཉེན་ནི་ཡུལ་དང་གང་ཟག་གླེང་གཞི་ནི་ཉེས་དམིགས་རྒྱུ་མཚན་ཉོན་མོངས་བྱེད་རྒྱུར་བཞེད་དོ། ། རུང་མཐུན་གསུངས་ཕྱིན་ཆད་བཅས་པ་ཐམས་ཅད་གང་ཟག་ལ་ལྟོས་པ་ཤ་སྟག་སྟེ།
ངོ་བོ་ཉིད་ཀྱིས་གནས་པ་ནི་མེད་ཅེས་མཁས་པ་དག་གསུངས་སོ། ། དྲུག་པ་ལྡོག་ཚུལ་ནི། བསླབ་པ་འཆའ་བའི་རྒྱུ་མཚན་རྣམས་བཅས་པ་རྣམ་འཇོག་གི་རྒྱུ་ཡིན་ལ། བཅས་པ་ནི་དེས་བཞག་པའི་འབྲས་བུ་ཡིན་པས། རྒྱུ་མཚན་ལོག་ན་རྒྱུ་མཚན་ཅན་ལྡོག་པའི་ཕྱིར་རོ། ། དེ་ཡང་ཡུལ་དུས་ལ་སོགས་པའི་དབང་གིས་དགག་བྱའི་རྣམ་པ་ཐམས་ཅད་ལོག་པ་ལྟ་བུ་ཡིན་གྱི། དངོས་ཀྱི་དགག་བྱ་མངོན་གྱུར་མེད་པ་ཙམ་གྱིས་ནི་མ་ཡིན་ཏེ། དེ་དང་ཆ་འདྲ་བ་དང་བརྒྱུད་པ་རྒྱུར་འགྲོ་བ་དང་དགག་བྱ་ཉེས་དམིགས་འདྲ་བ་ལ་མི་ལྡོག་གོ ། ལྡོག་ཚུལ་བཞི་ལས། ས་སྟོངས་སུ་ལོག་པ་ལའང་ཡུལ་གྱི་སྟོབས་ཀྱིས་ལོག་པ་སྲིན་བལ་ཤིན་ཏུ་མོད་ཅིང་རིན་ཆུང་བའི་ཡུལ་དུ་ལྟུང་བ་མེད་པ་ལྟ་བུ།
དུས་ཀྱིས་ལོག་པ་ཉི་མ་གཞན་ལ་རྩིག་པ་རིམ་པ་ལྷག་ཀྱང་ཉེས་པ་མེད་པ་དང་མུ་གེའི་ཚེ་གསོག་འཇོག་ལོག་པ་ལྟ་བུ། གང་ཟག་གི་བྱེ་བྲག་ཆོས་བླ་མའི་མཐུ་ཅན་གྱིས་མ་བསྐོས་པར་ཆོས་བསྟན་ཀྱང་ཉེས་པ་མེད་པ་ལྟ་བུ། དངོས་པོའི་དབང་གིས་ཁྲི་རིན་པོ་ཆེ་ལས་བྱས་པ་མ་བསྡུས་ཀྱང་ཉེས་མེད་ལྟ་བུ། གང་ཟག་གི་དབང་གིས་སྨྱོ་བ་ལ་ལྟུང་མེད་ལྟ་བུ། དངོས་པོའི་དབང་གིས་ལྷུང་བཟེད་འབྲེལ་མེད་འཆང་བ་ལྟ་བུའོ། ། གཉིས་པ་སྐྱོན་གྱིས་ནུར་ཤུགས་ཀྱིས་ལོག་པ་ལ་ནི། ཉེས་དམིགས་མཐོང་ཀྱང་བསྒྲུབ་མི་ནུས་པས་ལོག་པ་སྟེ། ཡུལ་ཨསྨ་པ་རན་ཏར་ཀོ་ལྤགས་ལ་ཉེས་མེད་ལྟ་བུ། དུས་ཀྱི་དབང་གིས་ཁུར་ཚ་བ་སྙེག་པའི་ཕྱིར་ལག་ཉར་བླང་བ་ལྟ་བུའོ། ། གསུམ་པ་ཟིལ་གནོན་དུ་ལོག་པ་ནི།
དགག་དགོས་ཆེ་བས་ཆུང་བ་ཟིལ་གྱིས་མནན་པ་སྟེ། ཡུལ་ཨསྨ་པ་རན་ཏར་ཁྲུས་བྱེད་པ་ལ་ཉེས་མེད་ལྟ་བུ། གནས་སྐབས་ཀྱི་ལོག་པ་གནས་ཀྱི་བླ་མ་མེད་པར་གསོ་སྦྱོང་དང་དབྱར་གནས་བཀག་པ་ལྟ་བུ། དུས་ཀྱི་འདུས་པ་ཆེན་པོའི་ཚེ་འདུས་ཤིང་ཟ་བ་ཉེས་མེད་ལྟ་བུ། གང་ཟག་གི་བྱེ་བྲག་ནད་པས་བསོད་པ་སློང་བ་ལྟ་བུ། དངོས་པོའི་དབང་གིས་དགེ་འདུན་གྱི་དབྱིག་ཆུད་ཟ་བ་སྤང་བའི་ཕྱིར་ས་བརྐོ་བ་དང་རེག་པ་ལ་ཉེས་མེད་ལྟ་བུ། ཆེད་དུ་བྱ་བ་དགེ་འདུན་འཁྲུག་པ་ཞི་བའི་ཕྱིར་གནས་ནས་སྐྲོད་པ་ལ་ཉེས་མེད་ལྟ་བུའོ། ། བཞི་པ་བཟློག་པ་ལ་ཞུགས་ཚུལ་ལ་གཉིས་ལས། དང་པོ་བྱ་བ་བཟློག་པ་ལ་ཞུགས་ཚུལ་བྱས་པའི་དགག་བྱ་དེ་མ་བྱས་པ་ལ་བྱུང་བ་སྟེ། གང་ཟག་དེ་ལ་གནོད་པ་སྤོང་བའི་ཕྱིར་སྐྲོད་པ་བཀག་པ་ལས།
སྲོག་དང་ཚངས་སྤྱོད་ལ་གནོད་པ་འབྱུང་བར་ཤེས་བཞིན་དུ་མ་བསྐྲད་ན་ཉེས་པར་འགྱུར་བ་ལྟ་བུ་སྟེ། ཡུལ་དུས་གནས་སྐབས་ལ་སོགས་པ་རྒྱ་ཆེར་སྦྱར་བར་བྱའོ། ། གཉིས་པ་གཞི་བཟློག་པ་ལ་ཞུགས་ཚུལ་ནི་བལ་ནག་གི་དགག་བྱ་བལ་དཀར་པོ་ལ་ཞུགས་པ་ལྟ་བུ་དགག་བྱ་ལོག་པ་དང་། དགོས་པ་ལོག་པ་ལོ་བཅུ་ལོན་ཞིང་ལྔ་ཕྲུགས་ཚང་བས་གནས་ཀྱི་བླ་མ་ལ་མ་བསྟེན་ཀྱང་ཉེས་མེད་ལྟ་བུ་སྟེ་ཡུལ་དུས་ལ་སོགས་རྒྱ་ཆེར་སྦྱར་རོ། ། དགག་པའི་བཟློག་བྱེད་སྒྲུབ་པ་དང་། སྒྲུབ་པའི་བཟློག་བྱེད་དགག་པ་བྱུང་བས། དགག་པའི་རྗེས་སུ་སྒྲུབ་པ་དང་། སྒྲུབ་པའི་རྗེས་སུ་དགག་པ་བྱུང་བ་ཡིན་ཏེ། བཅས་པའི་དབྱེ་བ་དང་སྦྱར་ལ་ཞིབ་ཏུ་ཤེས་པར་བྱ་སྟེ་ཡི་གེ་མང་བས་འཇིགས་ནས་མ་སྤྲོས་སོ། ། དེ་ལྟར་བཅས་པ་ལོག་པ་ཡང་བཅས་པ་རྐྱང་པ་རྣམས་ལ་དགག་དགོས་ཀྱི་དབང་གིས་གསུངས་པ་ཡིན་གྱི།
རང་བཞིན་གྱིས་སྡིག་ཏུ་འགྱུར་བ་རྣམས་ལ་ནི་སྦྱར་དུ་མི་རུང་ངོ་། ། གསུམ་པ་འབྲས་བུ་ལ། ཐོབ་པ་ཕན་ཡོན་གྱི་འབྲས་བུ་དང་། ཉམས་པ་ཉེས་དམིགས་ཀྱི་འབྲས་བུ་གཉིས་ལས། དང་པོ་ནི་ཚུལ་ཁྲིམས་རྣམ་པར་དག་པ་ལ་བརྟེན་ནས་ཡེ་ཤེས་ཐོབ་པར་འགྱུར། བདེ་འགྲོར་འགྲོ་བས་འཆི་བའི་ཚེ་འགྱོད་པ་མེད་པར་འགྱུར། ཕྱོགས་བཅུར་སྙན་པའི་གྲགས་པས་ཁྱབ་པར་འགྱུར། སེམས་གདུང་བ་མེད་པས་བདེ་བར་གཉིད་ལོག་པར་འགྱུར། གཉིད་ལོག་པའི་ཚེའང་ལྷ་རྣམས་ཀྱིས་བསྲུང་བར་འགྱུར། འཇིགས་པ་དང་རྔངས་པ་མེད་པར་འགྱུར།
མི་དང་མི་མ་ཡིན་པ་གླགས་ཚོལ་བ་དག་སླར་ལྡོག་ཅིང་བསྲུང་བར་འགྱུར། ཚེགས་ཆུང་ངུས་ཆོས་གོས་ལ་སོགས་པ་རྙེད་པར་འགྱུར། ཇི་ལྟར་སྨོན་པའི་སྨོན་ལམ་འགྲུབ་པས་མངོན་མཐོ་དང་ངེས་ལེགས་ཀྱི་གོ་འཕང་འཐོབ་པར་འགྱུར་བ་སྟེ་མཐོང་བ་དང་མ་མཐོང་བའི་འབྲས་བུ་ཇི་ལྟར་རིགས་པའོ། ། གཞན་ཡང་ཡོན་ཏན་ཐམས་ཅད་ཀྱི་རྟེན་གཞི་བྱེད་པ་དང་། ཕམ་པའི་ལྟུང་བ་སྤངས་པས་གཞན་འཕྲུལ་དབང་བྱེད་ཀྱི་ལྷར་སྐྱེ་བ་སོགས་འདོད་པའི་བདེ་འགྲོ་མཐོ་རིས་དང་། མཐར་རྫོགས་པའི་སངས་རྒྱས་ཐོབ་པའི་བར་དུའོ། ། གཉིས་པ་ནི། སྔར་གྱི་ཕན་ཡོན་ལས་བཟློག་ཅིང་། ཡོན་ཏན་ཐམས་ཅད་ཤིང་ཏ་ལའི་མགོ་བཅད་པ་ལྟར་འགྱུར་ལ། ཕམ་པའི་འབྲས་བུས་ཚ་བ་དང་རབ་ཚའི་དམྱལ་བར་སྐྱེ་བ་དང་ཁུ་བ་ཕྱུང་བས་ཆུ་བུར་ཅན་གྱི་དམྱལ་བར་སྐྱེ་བ་ལ་སོགས་པ་སྟེ།
ཉོན་མོངས་པས་ནི་བདག་འཇོམས་སེམས་ཅན་འཇོམས་ཤིང་ཚུལ་ཁྲིམས་འཇོམས། ཉམས་བཅས་རྙེད་པ་དམན་ཞིང་བསྲུང་དང་དེ་བཞིན་སྟོན་པས་སྨད། ཐོབ་དང་མ་ཐོབ་ཉམས་པས་ཡིད་ལ་སྡུག་བསྔལ་ཆེན་པོ་བསྐྱེད། ཞེས་སོགས་དང་། ཚུལ་ཁྲིམས་འཆལ་པ་ངན་འགྲོ་དེར་འགྲོ་སྟེ། དེ་ལ་ཐོས་པ་མང་པོས་སྐྱོབ་མི་ནུས། ཞེས་སོགས་གསུངས་པས། ཕན་ཡོན་དང་ཉེས་དམིགས་དྲན་པས་བསླབ་པ་བསྲུང་བ་ལ་བརྩོན་པར་བྱའོ། ། གཉིས་པ་བྱེ་བྲག་གཞུང་བཤད་ལ་སྤྱིར་བསྟན་པ་དང་། ཕམ་པ་སོ་སོར་བཤད་པ་དང་།
ཐུན་མོང་གི་མཇུག་བསྡུ་བ་དང་གསུམ་ལས། དང་པོ་ནི། སྡོམ་ནི། ཞེས་པ་བཀའ་བསྡུ་བ་པོས་སྐྱེ་བོ་བློ་དམན་པ་དག་ཡན་ལག་ལ་སྒྲོ་སྐུར་གྱི་མཐའ་སྤང་བའི་ཕྱིར་སྡོམ་ཚིག་མཛད་དེ། སྤྱི་སྡོམ་ནི་སྤྱིའི་དོན་བསྡུས་པ། ཤེས་བཞིན་དང་ནི་ས་བོན་དང་། ཞེས་སོགས་བཅུ་ཚན་དགུའི་སྤྱི་བསྡུས་པ་ལྟ་བུ་དང་། དངོས་ཀྱི་དོན་བསྡུས་པ་སྡོམ་དང་། སྤང་ལྟུང་སུམ་ཅུའི་བར་བར་དུ་ཡན་ལག་གི་འཕྲོས་རྣམས། བསྡུས་པའི་བར་སྡོམ་ལྟ་བུ་དང་གསུམ་མོ། །
མི་ཚངས་སྤྱོད་དང་རྐུ་བ་དང་། མི་ལ་བསད་པར་མི་བྱ་བ་ཞེས་པའི་བར་གྱི་ཚིག་འདི་གོང་འོག་ཏུའང་སྦྱར་ཏེ། མི་ཚངས་སྤྱོད་མི་བྱ། བརྫུན་དུ་སྨྲ་བར་མི་བྱ། བརྫུན་དང་བཅས་པའི་མཚན་ཉིད་འཛིན་པའི་ཆོས་བཞི་པོ་མདོ་འདོན་པའི་སྐབས་འདིར་ནི་བཅོམ་ལྡན་འདས་ཀྱིས་གསུངས་པ་ཡིན་ཏེ། ཚེ་དང་ལྡན་པ་དག་གཞན་རྒྱལ་བར་བྱེད་པས་ཕམ་པ་དེ་བྱེད་པར་འགྱུར་བའི་ཆོས་ཁ་ན་མ་ཐོ་བའི་མཚན་ཉིད་འཛིན་པ་བཞི་པོ་འདི་དག་ནི་ཟླ་བ་ཕྱེད་ཅིང་སོ་སོར་ཐར་པའི་མདོ་འདོན་པ་ལས་འབྱུང་ངོ་སྟེ། འདུལ་བའི་སྡེ་སྣོད་ཡི་གེར་མི་བྲི་བ་ཡིན་པས་ཀུན་ལ་མངོན་དུ་མ་གྱུར་པའི་ཕྱིར། གསོ་སྦྱོང་གི་ཚེ་མདོ་འདོན་པའི་ཁ་ལས་འབྱུང་གི བསྙེན་པར་མ་རྫོགས་པ་ལ་འདུལ་བའི་གསང་འདི་སྨྲ་བར་མི་བྱའོ། ། བསླབ་པའི་གཞི་རེ་རེའང་ཉི་ཤུ་རྩ་གཅིག་གིས་བཤད་པར་བྱ་སྟེ།
གླེང་གཞི། གང་ཟག ཉེས་པ། གཞི། ཉོན་མོངས། ཚིག་དོན། ལྟུང་བར་འགྱུར་མི་འགྱུར་གཉིས། ཡན་ལག ཀུན་སློང་། བརྡ།
རྒྱུན་ཆད་མ་ཆད། ཁ་ན་མ་ཐོ་བ། བྱ་མི་བྱ། སྤྱད་མ་སྤྱད། ལྕི་ཡང་། སྤྱིའི་མཚན་ཉིད། ལྡང་བར་མི་བྱེད་པ། ཉོན་མོངས་ཅན་ཡིན་མིན། ལྟུང་བ་འབྱུང་རྒྱུའོ། ། ཉེས་པ་ནི་ལུས་ངག་གི་ཉེས་སྤྱད།
གཞི་སེམས་ཅན་ཡིན་མིན་གཉིས་སམ། འཁྲིག་པའི་གཞི་ལ་སོགས་དྲུག་ཅུ་རྩ་ལྔ། ཉོན་མོངས་ཀུན་བརྟགས་ལྷན་སྐྱེས་གཉིས་སམ། འདོད་ཆགས་ལ་སོགས་ཉེར་ལྔ། ཚིག་དོན་ཉོན་མོངས་རྒྱལ་བས་ཕམ་པ་ཞེས་པ་ལྟ་བུ། བརྡ་མིང་། ཁ་ན་མ་ཐོ་བ་ཉོན་མོངས་པས་སྤྱད་མ་སྤྱད་ཀྱི་རང་བཞིན་དང་བཅས་པའི་གཉིས། བྱ་མི་བྱ་སྦྱོར་བ་བྱས་མ་བྱས། སྤྱད་མ་སྤྱད་ནི་ཉེས་པར་གྱུར་ནས་བཅས་པ་དང་མ་གྱུར་ཀྱང་བཅས་པ། སྤྱི་མཚན་ལུས་ངག་གི་ལས།
ལྡང་བ་ཕྱིར་བཅོས་ཆེ་ཆུང་། རྒྱུ་ངོ་ཚ་མེད་པ་དང་མ་གུས་པ་ལ་སོགས་བཞིའོ། ། གཞན་རྣམས་གོ་སླ་ཞིང་ལྟག་འོག་ཏུའང་འཆད་དོ། ། ཡང་ན་གླེང་གཞི་དང་། བསླབ་པ་བཅས་པ་དང་། ལྟུང་བ་རྣམ་གཞག་དང་གསུམ་གསུམ་གྱིས་བཤད་པར་བྱའོ། ། གླེང་གཞི་ཡུལ་གང་ཟག་ཉོན་མོངས་ཉེས་པ་བཞི་བཞིས་རྟོགས་པར་བྱ། བསླབ་པ་བཅས་པ་འཇིག་རྟེན་དང་འདུལ་བ་དང་འགལ་བ་བཟློག་པའི་དབང་གིས་རང་བཞིན་དང་བཅས་པའི་ཁ་ན་མ་ཐོ་བ་དགག་པ་གཉིས། ལྟུང་བ་རྣམ་གཞག་དངོས་གཞི་དང་སྦྱོར་བ་དང་སྦྱོར་བའི་སྦྱོར་བ་ཅི་རིགས་པར་བཞག་གོ ། དེ་ཡང་ལོ་བཅུ་གཉིས་སུ་དགེ་སློང་རྣམས་ཚུལ་ཁྲིམས་ལ་སྐྱོན་གྱི་འཕན་མེད་ཅིང་རྣམ་པར་དག་པ་ལས་བཅུ་གསུམ་པ་ལ་བཟང་སྦྱིན་གྱིས་མི་ཚངས་པར་སྤྱད་པས་ཕམ་པར་བཅས་སོ། །
རྣམ་འབྱེད་འགྲེལ་པར། ཁྱིམ་སྤངས་ཏེ་རབ་ཏུ་བྱུང་ནས་བཅུ་གཉིས་ཡིན་གྱི་སངས་རྒྱས་ནས་དྲུག་ཡིན་པར་བཤད་དོ། ། སོ་སོར་བཤད་པ་ལ་བཞི་ལས་མི་ཚངས་སྤྱོད་ཀྱི་གླེང་གཞི་ཡུལ་སྤོང་བྱེད། གང་ཟག་བཟང་སྦྱིན། ཉོན་མོངས་འདོད་ཆགས། ཉེས་པ་མི་ཚངས་སྤྱོད། རྗེས་བཅས་ཀྱི་རྒྱལ་པོ་ཁབ་ཏུ་དགོན་པ་པ་ལའོ། ། ལྟུང་བའི་རྣམ་གཞག་ལ། གཞི་བསམ་པ་སྦྱོར་བ་མཐར་ཐུག་བཞི། བཞི་ལ་ཡུལ་དང་གང་ཟག་གཉིས།
བསམ་པ་ལ་འདུ་ཤེས་ཀུན་སློང་གཉིས། སྦྱོར་བ་ལ་དངོས་རྒྱུ་སྦྱོར་བ་དང་རིང་རྒྱུ་སྦྱོར་བའི་སྦྱོར་བ་གཉིས། མཐར་ཐུག་བྱ་བའི་འབྲས་བུ་རྫོགས་པ་སྟེ། འོག་མ་རྣམས་སུ་ཡང་ཕལ་ཆེ་བ་ལ་སྦྱར་བར་བྱའོ། ། ལས་དང་པོ་པ་ཐམས་ཅད་ལྟུང་མེད་ཡིན་པས། ད་ཕྱིན་ཆད་སྤྱད་ན་ལྟུང་བར་འགྱུར་བ་སྟོན་པས་ན་ཡང་དགེ་སློང་མིང་དང་ཁས་འཆེ་བ་དང་ཉོན་མོངས་བཅོམ་པ་དང་སློང་བའི་དགེ་སློང་མ་གཏོགས་ཏེ་གང་ཟག་གསོལ་བཞིས་རྫོགས་པའི་དགེ་སློང་གང་ཡང་རུང་བའོ། ། སྔོན་ཆོག་གིས་རྫོགས་པ་ནི་ཕམ་པ་ལ་སྦྱོར་བ་མི་སྲིད་དོ། ། ཚངས་པ་མཚུངས་པར་སྤྱོད་པའི་དགེ་སློང་རྣམས་ལོ་བརྒྱ་ལོན་པ་དང་། རྫོགས་མ་ཐག་པ་དང་ལྷན་ཅིག་མཉམ་པ་གསུམ་གྱིས་ཕན་ཚུན་བསླབ་པ་མཚུངས་པར་གྱུར་པས་བསླབ་པ་ཕུལ་བ་དང་ཉམས་པ་ལ་སྡོམ་པ་མེད་པས་ལྟུང་བ་རྣམ་གཞག་མེད་པའི་ཕྱིར་མ་ཕུལ་ཞིང་ཉམས་པར་མ་བྱས་པར་སྦྱོར་བ་སོགས་ཚངས་པ་མྱ་ངན་ལས་འདས་པ་དང་མི་མཐུན་པའི་ཆོས་བསོད་ནམས་མ་ཡིན་པར་སྤྱོད་པས་མི་ཚངས་པར་སྤྱོད་པ་སྟེ། མི་ཞེས་པའི་དགག་ཚིག་མེད་པ་འགལ་བ་ངན་པ་རྩ་བ་གཞན་པ་འདྲ་བ་དྲུག་ལ་འཇུག་ཀྱང་།
འདིར་འགལ་བའི་དོན་ནོ། ། དེ་ལྟ་ན་ཁ་ན་མ་ཐོ་བ་ཐམས་ཅད་མི་ཚངས་སྤྱོད་དུ་འགྱུར་རོ་ཞེ་ན། དེ་བསལ་བའི་ཕྱིར་འཁྲིག་པ་ཞེས་སྨོས་སོ། ། ཁ་ཅིག་རང་གི་དང་གཞན་གྱིར་རམ། ཕར་རྩོལ་ཚུར་ལེན་གྱིས་མི་ཚངས་སྤྱོད་དང་འཁྲིག་པར་འདོད། ཕན་ཚུན་གཉིས་ཀྱིས་རྟེན་ཡུལ་གཉིས་སྤྱོད་པ་འཁྲིག་པ་ཆོས་མ་ཡིན་པ་བསྟེན་ཅིང་བྱས་ན། ཐ་ན་མི་ཁོ་ནར་མ་ཟད་སྤྲ་མོ་སོགས་དུད་འགྲོའི་སྐྱེ་གནས་དང་ལྷན་ཅིག་བསྟེན་ཀྱང་རུང་སྟེ། དགེ་སློང་གི་དངོས་པོ་ཡོད་པ་དེ་ཕམ་པར་གྱུར། མཐར་གྱུར་ཐ་ཆད་དུ་གྱུར་པ་ཡིན་གྱི་གནས་པ་སྟེ། གསོ་སྦྱོང་དགག་བྱེད་དང་གསོལ་བའི་ལས་ལ་སོགས་པའི་གནས་སུ་འདུག་པ་དང་ལས་སུ་བསྐོ་བ་མི་བྱའོ། །
འདིར་བསླབ་པ་ཕུལ་བ་ནི་བཏང་བས་སྡོམ་པ་མེད་པར་བྱས་ཉམས་པས་ཡུལ་མཐུ་མེད་པར་བྱས་པ་སྟེ། ངོ་བོ་གོ་བར་བྱས་པ་དང་རྒྱུ་གོ་བར་བྱས་པའོ། ། ཡུལ་ཐ་སྙད་དང་ལྡན་པའི་དྲུང་དུ་སྡོམ་པ་གཏོང་བར་འདོད་པས་བསླབ་པ་འབུལ་ལོ་ཞེས་ངོ་བོ་དང་མདོ་སྡེ་གཏོང་བ་སོགས་རྒྱུ་དང་། མཁན་པོ་སྤོང་སོགས་ཉེར་སྦྱོར་དང་། སངས་རྒྱས་སྤོང་སོགས་རྟེན་དང་། ཁྱིམ་པར་བཟུང་དུ་གསོལ་སོགས་བརྡ་ལྟར་གོ་བྱེད་དང་། ཚངས་པར་སྤྱོད་པ་དང་ལྷན་ཅིག་གནས་པ་དེ་ཙམ་གྱིས་ཆོག་སོགས་གྲོགས་སྤོང་བའོ། ། དུལ་ལྷ་ནི་ཡུལ་ཟ་མ་དང་ལྐུགས་སོགས་ལ་ཕུལ་ཡང་ཕུལ་བར་འགྱུར་ཞེས་དང་། ཁྱད་པར་བཤེས་གཉེན་ཆགས་སེམས་ཀྱིས་བསླབ་པ་ཕུལ་ཡང་མི་ཚངས་སྤྱོད་མ་བསྟེན་ན་དགེ་སློང་ཡིན་ཞེས་བཞེད། ཕུལ་ཉམས་མུ་བཞི་བཤད་དེ།
བསླབ་པ་གཏོང་བའི་རྒྱུ་གྲོང་དུ་གནས་འདོད། འདོད་པ་བསྟེན་འདོད། ཚངས་སྤྱོད་ལ་སྒྱིད་ལུག་པ་སོགས་གོ་བར་བྱེད་ཀྱི། བསླབ་པའི་ངོ་བོ་གཏོང་པ་སོགས་གོ་བར་མི་བྱེད་པ་དང་། དེ་ལས་གོ་བཟློག་པ་དང་། གཉིས་ཀ་དང་གཉིས་ཀ་མ་ཡིན་པའོ། ། དང་པོ་གསུམ་གྱིས་སྡོམ་པ་བཏང་། བཞི་པས་མ་བཏང་ངོ་། ། སྔོན་ཆོག་གིས་གཅིག་ཅར་ཐོབ་པ་ནི་རྫས་གཅིག་ཏུ་སྐྱེ་བས་བྱེ་བྲག་འདི་མེད་ཀྱི། ད་ལྟར་ཆོ་གས་བླང་བ་ནི།
དགེ་བསྙེན་དགེ་ཚུལ་དགེ་སློང་སྡོམ་པ་རྫས་ཐ་དད་པས་དགེ་སློང་གི་སྡོམ་པ་ཕུལ་བས་གཉིས་པོ་བཏང་བར་མི་འགྱུར་རོ། ། དེས་ན་ཉེས་པ་ཡང་གསུམ་ཀ་དང་འགལ་བས་གསུམ་དུ་འབྱུང་བར་རིགས་སོ། ། ལས་དང་པོ་པ་མ་ཡིན་པའི་དགེ་སློང་མི་ཚངས་སྤྱོད་ཀྱིས་མ་ཉམས་པའི་རྣམ་པར་དག་པ་ཤེས་པ་རང་བཞིན་དུ་གནས་པས། ཡུལ་རང་གཞན་གྱི་ལམ་གཉིས་གསུམ་དུ་འཁྲིག་འདོད་ཀྱིས་ནོར་བུའི་ཕྱོགས་དང་པོ་འདས་ན་ཕམ་པར་འགྱུར་རོ། ། རོ་ཕྱེད་ཚང་བ་དང་འགྲོ་བ་གཞན་ལའང་དངོས་གཞིར་འགྱུར་ལ། ཡུལ་རྟེན་ཉམས་པ་དང་དཀྲིས་པ་ལ་སོགས་པས་རོ་མ་མྱངས་ན་དངོས་གཞི་མེད་དོ། ། མཐར་ཐུག་དངོས་བསྐྱེད་པའི་མདུན་རོལ་དུ་སྦྱོར་བ་དང་། དེའི་སྔ་རོལ་ཕན་ཆད་སྦྱོར་བའི་སྦྱོར་བའོ། ། དགའ་སྐྱེད་དུ། དགེ་སློང་གི་ཕྱོགས་གཅིག་ཉམས་ཀྱང་དགེ་སློང་གི་དངོས་པོ་དང་མ་བྲལ་བའི་ཕྱིར་ཏེ།
དེ་ཉིད་ཀྱི་ཕྱིར་སྡོམ་པའི་ཕྱོགས་གཅིག་ཞིག་པས་མཐའ་དག་གཏོང་བར་རིགས་པ་མ་ཡིན་ནོ། ། གཞན་དུ་ཡང་། ཇི་ལྟར་ཕྱོགས་གཅིག་བླངས་གྱུར་པས། ། མཐའ་དག་བླངས་པར་མི་འདོད་ལྟར། ། དེ་བཞིན་ཕྱོགས་གཅིག་འཁྲུགས་གྱུར་པས། ། མཐའ་དག་གཏོང་བར་ཇི་ལྟར་འགྱུར། ། ཡང་། ཁ་ཆེ་རྣམས་ནི་བྱུང་བ་ལ། ། བུ་ལོན་ནོར་བཞིན་གཉིས་སུ་འདོད། ། ཅེས་བཤད་དོ། །
ཞེས་འབྱུང་ངོ་། ། གཉིས་པ་མ་བྱིན་ལེན་གྱི་གླེང་གཞི་ལ་ཡུལ་རྒྱལ་པོ་ཁབ། གང་ཟག་ནོར་ཅན། ཉོན་མོངས་འདོད་ཞེན། ཉེས་པ་མ་བྱིན་ལེན་ནོ། ། ཡང་ཞེས་པ་ངེས་པའི་དོན་ཏེ། བསླབ་པ་མ་ཕུལ་ཉམས་པར་མ་བྱས་ཞེས་སོགས་སྦྱར་བར་བྱའོ། ། གང་ཟག་དགེ་སློང་གང་ཡུལ་རང་ལས་རྫས་གཞན་པའི་མི་དག་གི་གྲོང་སྟེ་ར་བའི་ནང་རོལ་ན་འདུག་པའམ། དགོན་པ་ར་བའི་ཕྱི་རོལ་ན་འདུག་པའམ། ཁྱིམ་པ་དང་རབ་བྱུང་གིས་གོ་རིམ་བཞིན།
གཞན་གྱིས་མ་བྱིན་པ་ཀུན་སློང་རྐུ་བའི་སེམས་ཀྱི་གྲངས་སུ་གཏོགས་པ་དང་ཕྱིར་སྦྱིན་པར་མི་འདོད་པས་བདག་གིར་བྱེད་པས་བླངས་ན་མཐར་ཐུག་མ་ཤ་ཀ་ལྔའམ་ལྷག་པ་ཇི་ཙམ་མ་བྱིན་པར་བླངས་པའི་དགེ་སློང་དེ། བུད་མེད་དམ་བྲམ་ཟེ་སོགས་རྒྱལ་པོར་སྤྱི་བོ་ནས་དབང་བསྐུར་བའམ། རྒྱལ་པོ་དང་ལྷན་ཅིག་བློ་གྲོས་ཀྱིས་འཚོ་བའི་བློན་པོ་སྣ་ཆེན་པོར་གཏོགས་པ་རྩིས་མཁན་དག་གིས་བཟུང་ནས། དགེ་སློང་དེ་ལ་ཚིག་འདི་སྐད་ཅེས་ཀྱཻ་ཞེས་བོས་ནས་མི་ཁྱོད་ཅེས་པ་བརྙས་པའི་ཚིག་གིས་རྐུན་མ་འོས་མདོར་བསྟན། གསུམ་རྣམ་གྲངས་ཏེ། མཐོང་ཆོས་དང་ཕྱི་མའི་ཉེས་པ་མ་མཐོང་བས་བྱིས་པ་བླུན་པ། རྐུ་བའི་ལས་བྱེད་པའོ། ། ཡང་ན་འཇབ་བུས་རྐུ་བའོ། ། རང་གིས་མི་ཤེས་པས་བྱིས་པའོ། ། ལུང་འབོག་མི་ཤེས་པ་བླུན་པའོ། །
མཐུ་ཡིས་རྐུ་བའོ་ཞེས་ཟེར་ཞིང་སྲོག་དང་བྲལ་བར་བྱེད་པས་གསོད་དམ། ལྕགས་དང་ཤིང་དང་རྩ་ལས་བྱས་པའི་འཆིང་བྱེད་ཀྱིས་འཆིང་ངམ། ཡུལ་མེད་པར་བྱེད་པས་སྤྱུགས་ཀྱང་རུང་སྟེ། གསོལ་བཞིའི་དགེ་སློང་དེ། ཚུལ་དེ་ལྟར་མ་བྱིན་པར་ལེན་ན་དེ་ཡང་ཞེས་སྔ་མ་ལ་སྙེགས་ནས་ཕམ་པར་འགྱུར་སོགས་སོ། ། གང་ཟག་རྐུ་བའི་ཕམ་པས་མ་བཅོམ་པའི་དགེ་སློང་གིས་གཞི་རང་ལས་གཞན་པའི་མིའི་རྒྱུད་ཀྱིས་བཟུང་ཞིང་གཞན་ལ་མ་བསྔོས་པའི་རྫས་གཡོས་སུ་སྦྱར་བའི་ཟས་ལས་གཞན་པ་ཀར་ཤ་པ་ནིའི་བཞི་ཆར་ཚང་བ་ནི་བརྐུ་བྱའི་གཞི་སྟེ། རང་དང་ནོར་གཅིག་པ་ལ་ནི་བདག་ཉིད་བརྐུས་པར་འགྱུར། མི་མ་ཡིན་ལ་རྐུ་བ་ནི་འབྲེལ་ཆུང་ཞིང་ཡུལ་དམན། བདག་ཏུ་མ་བཟུང་བ་ནི་གནོད་པ་ཆུང་། ཟས་དང་རོ་གོས་སོགས་རྐུ་བ་འཚང་ཆུང་།
རིན་ཐང་མ་ཚང་ན་གནོད་པ་དང་མངོན་ཞེན་ཆུང་ཞིང་། མ་ཤ་ཀ་ལྔ་གསུངས་པ་ནི་བསླབ་པ་འཆའ་དུས་ཀྱི་དབང་སྟེ། མ་ཤ་ཀ་བཅུ་གཉིས་ཀར་ཤར་བྱེད་ན་མ་ཤ་གསུམ་དང་། མ་ཤ་བཞི་བཅུ་ཀར་ཤར་བྱེད་ན་མ་ཤ་བཅུ་སྟེ། ཡུལ་དུས་དངོས་པོའི་དབང་གིས་བཞག་ཅིང་ཀར་ཤའི་བཞི་ཆ་ཚད་མར་བྱའོ། ། ཡུལ་དང་དུས་དང་གླིང་གཞན་དུ་བརྩི་བར་མི་བྱའོ། ། བོད་ཀྱི་འདུལ་འཛིན་རྣམས་མངའ་བདག་ཁྲི་རལ་གྱིས་བཅས་པའི་ཞོ་ཚད་ཀྱི་ཞོ་བཅུ་གཉིས་དང་། སྲང་གང་དང་། ཞོ་གང་ལ་འདོད་པ་སོགས་མང་དུ་བྱུང་ཡང་དགག་བྱ་མི་ཁེགས་པའི་སྐྱོན་ཡོད་ཅིང་། ལྷུང་བཟེད་རིན་ཆེ་ཤོས་ལ་ཀར་ཤ་དྲུག་ཅུ་རི་བར་བཤད་པས།
ལོངས་སྤྱད་རུང་གི་ལྷུང་བཟེད་ལ་ཞོ་ཉིས་བརྒྱ་བཞི་བཅུ་རི་བ་མི་འཐད་དོ། ། དེས་ན་ཁ་ཆེ་པཎ་ཆེན་གྱིས་དགེ་སློང་བཞིའི་ཟས་ནར་མ་ལན་གཅིག་ཙམ་ལ་རུང་ཞེས་གསུངས་པར་གྲགས་པ་དེ་རིགས་ཤིང་། ཞོ་དྲུག་ཅུའང་ལྷུང་བཟེད་ཀྱི་རིན་ཆེས་པ་ཙམ་ཡིན་ནམ་སྙམ། འདུ་ཤེས་སྤྱི་དང་བྱེ་བྲག་ལ་མ་འཁྲུལ་བ་སྟེ། གཞིའི་ཡན་ལག་དེ་ལ་དེར་ཤེས་པའོ། ། ཀུན་སློང་རང་དོན་དུ་རྐུ་འདོད་པ་སྟེ། ཡིད་གཅུགས་དང་གཡར་བ་དང་ཆུད་གཟན་པ་དང་གཞན་གྱི་ཕྱིར་རྐུ་བ་ལ་ཉེས་པ་མི་རྫོགས་སོ། ། སྦྱོར་བ་གང་བསམ་པ་དེ་ལ་རང་ངམ་གཞན་ནམ་དེས་བསྒོ་བས་འགྲོ་འོང་དང་འདོར་ལེན་སོགས་བྱེད་པའོ། ། མཐར་ཐུག་རྫས་གནས་ནས་སྤགས་པའོ། ། དེའང་རྫས་དེ་ཉིད་སྔར་འདུག་པའི་ས་ནས་ས་གཞན་དུ་འཕོས་པ་ལ་མི་བྱ་ཡི།
ཐབས་གང་གིས་རྐུ་བར་བསམ་པ་དེའི་དབང་གིས་སྦྱོར་བ་བྱས་པའི་བྱ་བདེ་ཇི་ལྟར་བསམ་པ་དེར་མཐར་ཐུག་པ་ཡིན་ཏེ། འདམ་རྫབ་དང་ས་ལ་སོགས་པས་རྫས་འོག་ཏུ་བཅིངས་ཏེ་རྐུའོ་སྙམ་པས་བཅིངས་པའི་ཚེ་མཐར་ཐུག་པ་བཞིན་ནོ། ། ཁ་ཅིག་ཐོབ་བོ་སྙམ་པའི་བློ་སྐྱེས་པ་མཐར་ཐུག་ཏུ་འདོད། ཁ་ཅིག་རྫས་གནས་ནས་སྤགས་པ་དང་ཐོབ་བློ་གཉིས་ཀ་ལ་འདོད་པ་ཡོད་དེ་ལེགས་པར་མ་དཔྱད་པའོ། ། དེ་བས་ན་བསམ་པའི་དབང་གིས་བྱ་བ་དབྱེ། བྱ་བའི་དབང་གིས་ལྟུང་བ་དབྱེ་བར་ཆོས་ཀྱི་བཤེས་གཉེན་བཞེད་པ་འདི་ཡིན་པས། དུད་འགྲོ་གྲོགས་དང་རྫི་འོས་མི་མཐོང་བར་བཀར་ཏེ་རྐུ་སྙམ་ན་མི་སྣང་བའི་ཚེ་ཕམ་པ། ཞིང་མཚམས་འབྱོར་བར་བྱས་ཏེ་རྐུ་སྙམ་ན་འབྱོར་བའི་ཚེ་ཕམ་པ། མི་དབང་དུ་བྱས་ཏེ་རྐུ་སྙམ་ན་དབང་དུ་གྱུར་པའི་ཚེ་ཕམ་པ། ཤགས་རྒྱལ་བར་བྱས་ཏེ་རྐུ་སྙམ་ན་རྒྱལ་བའི་ཚེ་ཕམ་པ་འབྱུང་བ་ལྟ་བུ་སྟེ།
ལུང་དང་བསྟན་བཅོས་དག་ན་ཤིན་ཏུ་གསལ་ལོ། ། དེའི་ཚེ་རྫས་རང་གིས་ཐོབ་པར་མ་ངེས་ཤིང་། ཐོབ་པའི་ངེས་ཤེས་སྐྱེ་བར་ཡང་མ་ངེས་སོ། ། དེས་ན་རྫས་གཅིག་ཀྱང་མ་ཐོབ་པར་རྐུ་བའི་ཕམ་པ་བྱུང་བ་ཤིན་ཏུ་མང་ལ། ཕམ་པ་བྱུང་ངོ་སྙམ་པ་ལས་མ་བྱུང་བའང་མང་བས་བློ་གྲོས་ཞིབ་མོས་ལེགས་པར་དཔྱད་པར་བྱའོ། ། གསུམ་པ་སྲོག་གཅོད་ཕམ་པའི་གླེང་གཞི་ལ། ཡུལ་སྤོང་བྱེད། གང་ཟག་དགེ་སློང་མང་པོ། ཉོན་མོངས་མི་བཟོད་པ། ཉེས་པ་མིའི་འགྲོ་བ་གསོད་པའོ། །
ཁ་ཅིག་གང་ཟག་དགེ་སྦྱོང་རི་དྭགས་སྦེད་ཟེར་བ་ནོར་ཏེ། དེ་ཕྱི་རོལ་པའི་དགེ་སྦྱོང་ཡིན་ནོ། ། མི་བརྗེད་པའི་དྲན་བྱེད་དུའང་། གང་ཟག་ནི་དགེ་སློང་མང་པོ་མི་གཙང་བ་སྒོ་བ་རྣམས་སོ་ཞེས་བཤད་དོ། ། གང་ཟག་ཡང་དགེ་སློང་གང་ཡུལ་དབང་པོ་དྲུག་ཚང་བའི་མིའམ། མའི་ལྟོ་ན་ལུས་སྲོག་ཡིད་དབང་གསུམ་ཙམ་ཐོབ་པ་མིར་ཆགས་པ་ཀུན་སློང་གསོད་པར་བསམ་བཞིན་དུ་སྦྱོར་བ་རང་ཉིད་ཀྱིས་མག་དར་ཏེ་སྲོག་གཅད་དམ། བསད་བྱ་དེ་ཉིད་ལ་རལ་གྲི་སོགས་མཚོན་བྱིན་ནམ། དེ་ལ་གཞན་ཞིག་གཉེར་ནས་མཚོན་སྦྱིན་དུ་བཅུག་པའམ། གཞན་མཚོན་ཐོགས་པ་ཞིག་དེ་གསོད་པའི་ཕྱིར་གཉེར་རམ་ཞེས་པ་རྣམས་ལུས་ཀྱིས་སོ། ། ངག་གིས་ཚུལ་ལྡན་ཚུལ་འཆལ་ནད་པ་དང་གསུམ་མི་འདོད་བཞིན་འཆིར་བཅུག་གམ།
འདོད་པ་ལ་བསྔགས་པ་བརྗོད་དམ། མི་འདོད་པ་དེ་འདོད་པར་བྱ་བའི་ཕྱིར་བསྔགས་པ་བརྗོད་ཀྱང་རུང་སྟེ། དེ་འདི་སྐད་ཅེས་ཀྱཻ་མི་ཁྱོད་ཅེས་བོས་ནས་འཚོ་བ་གསོན་པ་སྔར་གྱི་སྡིག་པའི་འབྲས་བུ་དང་མ་འོངས་པའི་སྡིག་པའི་རྒྱུ་ལུས་མི་གཙང་བ་ངན་ཞིང་སྨད་པ་འདིས་ཅི་ཞིག་བྱ་འདི་ཐོང་ཞིག ཀྱཻ་མི་ཁྱོད་གསོན་པ་བས་ནི་ཤི་བླའོ་སྟེ་རུང་ངོ་ཞེས་གསོན་པ་སྨད་ཅིང་འཆི་བའི་བསྔགས་པ་ཟེར་ཞིང་། ཀུན་སློང་སེམས་ཀྱིས་འཆི་བར་འདོད་པ་དང་། ལོངས་སྤྱོད་དང་། ལྷུང་བཟེད་ཆས་གོས་སོགས་ཐོབ་པར་འདོད་པའི་སེམས་ཀྱི་ཀུན་ཏུ་རྟོག་པ་དེ་དག་གིས་སྦྱོར་བའི་རྣམ་གྲངས་མང་པོ་དུ་མས་དེ་འཆིར་བཅུག་གམ། དེ་ལ་འཆི་བའི་བསྔགས་པ་བརྗོད་དེ་ཞེས་པ་འཆི་བར་མི་དགའ་བ་ལ་འཆི་བའི་བསྔགས་པ་བརྗོད་པ་དེ་བཟློས་པའི་ཕྱིར་བསྣན་པའོ། ། མཐར་ཐུག་དེ་ཡང་སྦྱོར་བ་རྩོམ་པ་དེ་ཉིད་ཀྱིས་སྲོག་འགགས་པའི་དུས་བྱས་ཏེ་ཤི་ཡི་གཞན་གྱིས་མ་ཡིན་ནའོ། ། གསོད་པའི་ཕམ་པ་མ་བྱུང་བའི་དགེ་སློང་གིས།
ཡུལ་རང་ལས་གཞན་པའི་མི་འགྲོ་བ་པ། བསམ་པ་མི་ལ་མིར་ཤེས་ཤིང་གསོད་པར་འདོད་པས། སྦྱོར་བ་རང་ངམ་བསྐོས་པའི་ལུས་ངག་གིས། མཐར་ཐུག་སྲོག་འགགས་ནས་ཕམ་པའོ། ། ཕམ་ལྷག་དང་པོ་མ་གཏོགས་འདུ་ཤེས་གཙོ་བའི་ལྟུང་བ་ཐམས་ཅད་ལ་འདུ་ཤེས་མུ་བཞི་ལས་གཞི་དེ་ལ་དེར་འདུ་ཤེས་ན་དངོས་གཞིར་འགྱུར། གཞན་ལ་དེར་འདུ་ཤེས་པ་དང་། དེ་ལ་གཞན་དུ་འདུ་ཤེས་པ་ལ་ན་སྨད། གཞན་ལ་གཞན་དུ་ཤེས་པ་ལ་དེར་གཏོགས་ཀྱི་ལྟུང་བ་མེད་དོ། ། ཕམ་ལྷག་དང་པོ་མ་གཏོགས་བསམ་པའི་གཞི་ལས་གཞན་དུ་གྲུབ་པ་ལ་མཐར་ཐུག་དངོས་གཞི་མེད་དོ། ། བཞི་པ་སྨྲ་བའི་ཕམ་པའི་གླེང་གཞི་ལ།
ཡུལ་ཡངས་པ་ཅན། གང་ཟག་ཉ་བའི་རིགས་ལས་བྱུང་བ་ལྔ་བརྒྱ། ཉོན་མོངས་ལྟོ་འདུན་དང་གྲགས་འདོད། ཉེས་པ་བརྫུན་སྨྲ་བའོ། ། ཡང་གང་ཟག་སྨྲ་བའི་ཕམ་པ་མ་བྱུང་བའི་དགེ་སློང་གང་། བསམ་པ་བསམ་གཏན་གཟུགས་མེད་ལ་བརྟེན་པའི་ཤེས་རབ་ཟག་བཅས་ཀྱིས་ཕུང་པོ་ལྔ་མངོན་པར་མི་ཤེས་ཤིང་། ཟག་མེད་ཤེས་རབ་ཀྱིས་ཡོངས་སུ་མི་ཤེས་ལ། ཡང་ན་རྟག་པ་གཅིག་པུ་སོགས་མེད་པར་མངོན་པར་མི་ཤེས། མི་རྟག་སོགས་ཡིན་པར་ཡོངས་སུ་མི་ཤེས་ལ། མིའི་ཆོས་སྒྲིབ་པ་ལྔ་སྤངས་པས་བླ་མ་སྟེ་ཆོས་དེ་ལས་ཁྱད་པར་དུ་འཕགས་པའམ།
དལ་འབྱོར་ཚང་བའི་མིས་ཐོབ་པའི་ཆོས་མྱ་ངན་ལས་འདས་པ་སྟེ། ཟ་མ་སོགས་ཀྱིས་ཀྱང་མི་ཐོབ་ན། ངན་སོང་གསུམ་གྱིས་ལྟ་ཅི་སྨོས། བླ་མ་ནི་འདོད་ཁམས་ལས་གཟུགས་ཁམས། དེ་ལས་གཟུགས་མེད་བླ་མའོ། ། མཐའ་མྱང་འདས་སམ། མཆོག་དང་། འཕགས་པ་སངས་རྒྱས་དང་། ཉན་ཐོས་སྡིག་པ་ལས་རིང་དུ་སོང་བ་དང་། བྱེ་བྲག་འབྲས་བུ་བཞི་དང་སྟོབས་ཡིད་གཞུངས་པ་ལ་སོགས་ཡོན་ཏན་ཐོབ་པ་དང་།
བདེན་བཞི་ཤེས་པ་དང་མཐོང་བ་ཆོས་ཤེས་བཞི་དང་ཆོས་བཟོད་བཞི་དང་། ཡང་ན་བདེན་བཞི་དང་མི་རྟག་སོགས་ཤེས་པ་དང་ལྷ་སོགས་མཐོང་བའོ། ། སྐྱེ་བ་ལས་མ་ཡིན་གྱི་སྙོམས་འཇུག་གི་བསམ་གཏན་གྱི་བདེ་བ་ལ་རེག་པར་སྤྱོད་པ་མེད་ལ་ཡོད་པར་སྨྲ་འདོད་ཀྱིས་ཡོན་ཏན་དེ་དག་མེད་པར་ཤེས་བཞིན་དུ། སྦྱོར་བ་ཅི་ཞིག་ཤེས་ཤེ་ན་བདེན་བཞི་འདི་ཤེས་སོ། ། ཅི་ཞིག་མཐོང་ཞེ་ན་ལྷ་ཀླུ་སོགས་འདི་མཐོང་ངོ་ཐོས་སོ། ། ལྷན་གཅིག་གནས་སོ་སོགས་དང་། འདུ་ཤེས་ཉི་ཤུ་དང་གཉིས་ཀའི་ཆ་ལས་རྣམ་གྲོལ་གྱི་བར་ཡང་མངོན་དུ་གྱུར་པས་མཐོང་བ་དང་འདྲ་བའི་ཕྱིར་དེས་བསྡུས་སོ། ། ཚིག་གིས་ཁས་འཆེ་བ་ལས། དེ་ལྟུང་བ་བྱུང་བ་རྣམ་པར་དག་ཅིང་ལྡང་བར་འདོད་ནས་དུས་གཞན་སྨྲས་པ་དེའི་མཇུག་ཞིག་ན། གཞན་གྱིས་གླེངས་པས་དྲིས་ཀྱང་རུང་མ་གླེངས་མ་དྲིས་ཀྱང་རུང་།
འགྱོད་པ་ཆུང་འབྲིང་ཆེར་སྐྱེས་ཀྱང་རུང་། ཚིག་འདི་སྐད་ཅེས་བདག་གིས་ཡིད་ཤེས་ཀྱིས་མི་ཤེས་པར་ཤེས་སོ་ཞེས་སྨྲས། མིག་ཤེས་ཀྱིས་མ་མཐོང་བར་མཐོང་ངོ་ཞེས་སྨྲས། དོན་གྱིས་སྟོང་པས་གསོབ། ས་བོན་གྱིས་སྟོང་པས་གསོག་སྟེ་ཆ་འདྲ་བའི་གྲིབ་མ་ཙམ་ཡང་མེད་པ། དེ་ཐོབ་པར་འདུ་ཤེས་པའང་མེད་པས་བརྫུན་དུ་སྨྲས་ཞེས་ཟེར་ཞིང་བརྗོད་ན། ཡོན་ཏན་མ་ཐོབ་ཀྱང་གྲིབ་མ་ཙམ་ལ་ཐོབ་པར་འདུ་ཤེས་པས་ཁེངས་པ་ནི་མངོན་པའི་ང་རྒྱལ་ཏེ། དེ་ནི་དོན་བརྫུན་ཡང་འདུ་ཤེས་ཡང་དག་པས་བརྗོད་པས་བརྫུན་མ་གཏོགས་ཏེ་དམིགས་ཀྱིས་བསལ་ལོ། ། མཐར་ཐུག་དོན་གོ་ན་ཕམ་པར་འགྱུར་རོ། ། སྨྲ་བྱའི་གཞི་ཆོས་བླ་མ་འདོད་ཁམས་ལས་འཕགས་པ་ཞིག
ཡུལ་རང་ལས་གཞན་པའི་མི་སྨྲ་ཤེས་དོན་གོ་ལ། འདུ་ཤེས་རང་དང་ཡུལ་ལ་མ་འཁྲུལ་བར་ཀུན་སློང་སྨྲ་འདོད་ཀྱིས། སྦྱོར་བ་རང་ལ་ངག་ཏུ་བསམ་པའི་གཞི་མ་ནོར་བས་གསལ་པོར་བརྗོད་དེ། མཐར་ཐུག་ཉན་པ་པོས་དོན་གོ་ན་ཕམ་པའོ། ། བདེན་བཞི་ཐོས་བསམ་ཤེས་རབ་ཀྱིས་ཤེས་པ་དང་། འཁོར་བ་སྡུག་བསྔལ་དུ་ཡིད་དཔྱོད་ཀྱིས་ངེས་པ་དང་། འདོད་ཁམས་སུ་གཏོགས་པའི་དབང་པོ་དང་ཤེས་པས་ལྷ་སོགས་མཐོང་ཐོས་སུ་སྨྲ་བ་དང་། སྙོམས་འཇུག་གི་སྔ་རོལ་ཉོན་མོངས་མངོན་གྱུར་རྣམ་པར་གནོན་པའི་ཡོན་ཏན་སྨྲ་བ་ལ་དངོས་གཞི་མེད་དེ། འདི་ཡང་ཇི་བཞིན་ཤེས་ནས་སྨྲ་བ་ཉུང་ངོ་། ། གསུམ་པ་མཇུག་བསྡུ་བ་ནི།
ཕམ་པ་བཞིའི་གོ་རིམ་ནི་སྔོན་བྱུང་བའི་རིམ་པ་བཞིན་ནོ། ། མཚན་ཉིད་ནི་དགེ་སློང་གིས་བཅས་པ་དང་འགལ་བའི་ཉེས་པ་སྡོམ་པའི་རྩ་བ་ལ་གནོད་བྱེད་འཆབ་སེམས་ཞུགས་ན་གསོར་མི་རུང་ཡིན་པའོ། ། དགེ་ཚུལ་ལ་ཕམ་འདྲའི་ཉེས་བྱས། དགེ་བསྙེན་དང་བསྙེན་གནས་པ་ལ་རྩ་བ་ལ་གནོད་པའི་ཁ་ན་མ་ཐོ་བ་ལྕི་བ་བཅས་པ་དང་འགལ་བ་སྟེ། ཕམ་པའི་མིང་མེད་དོ། ། ཕམ་པ་བཞི་པོ་ནི་རྟེན་དགེ་སློང་སྡོམ་པ་གསོ་བ་ལ་ཞུགས་པའི་བསླབ་བྱིན་ཡན་ཆད་སྡོམ་རྒྱུན་གཅིག་དང་། བསླབ་ཚིགས་གཅིག་ལ་རྫོགས་པར་བྱས་པའོ། ། ཀྱཻ་ཚེ་དང་ལྡན་པ་དག་འདོན་པ་པོ་བདག་གིས་ཉོན་མོངས་རྒྱལ་ཞིང་ཚུལ་ཁྲིམས་ཕམ་པར་འགྱུར་བའི་ཆོས་ཁ་ན་མ་ཐོ་བའི་མཚན་ཉིད་འཛིན་པ་བཞི་པོ་དག་བཏོན་ཟིན་ཏོ་ཞེས་མཇུག་བསྡུས་ཏེ། དགེ་སློང་གིས་བཞི་པོ་དེ་དག་ལས་ལྟུང་བ་གང་ཡང་རུང་བ་ཞིག་བྱས་ན་ཐོག་མ་ཁྱིམ་པ་ཇི་ལྟ་བར་ཕྱིས་ཀྱང་སྡོམ་པ་མེད་པ་དེ་བཞིན་ཞེས་པ་སྡོམ་པ་ཉམ་ཆུང་བ་ལ་བྱའི་གཏན་མེད་མ་ཡིན་ཏེ་བུ་ལོན་ནོར་བཞིན་ཞེས་པས་སྡོམ་པ་ནི་སེམས་བསྐྱེད་པའི་བྱ་བ་ཡིན་ལ། བསླབ་གཞི་ལུས་ངག་གི་རྣམ་པར་རིག་བྱེད་གཟུགས་ཅན་ཏེ།
སེམས་ཀྱིས་མཐའི་ལྟུང་བ་ལས་ལྡང་ཐབས་ཡོད་པའི་ཕྱིར། ཕམ་པར་གྱུར་པ་ནི་སྡེ་ཚན་གྱི་མིང་བསྟན་པ་ཡིན་གྱི། བསླབ་པ་བྱིན་པས་ཕྱིར་འཆོས་པ་མ་གཏོགས་ཕམ་པ་བྱུང་བ་དེ་དགེ་སློང་རྣམ་དག་རྣམས་དང་ལྷན་གཅིག་གནས་སུ་གནས་པ་དང་ཆོས་ཟང་ཟིང་ལ་ལོངས་སྤྱོད་དུ་མི་དབང་གི དེ་དང་ལྷན་གཅིག་ལས་བྱེད་པ་ལ་གནས་པ་དང་གནས་ཁང་དང་ཟས་ལ་སོགས་པའི་ལས་སུ་བསྐོ་བར་མི་བྱའོ། ། གཞུང་ལྷག་མ་སྔར་བཞིན་ནོ། ། བཞི་པ་ལྷག་མ་ལ་སྤྱིར་བསྟན། སོ་སོར་བཤད། མཇུག་བསྡུ་བའོ། ། དང་པོ་ནི། ཚེ་དང་ལྡན་པ་དག
ལྟུང་བ་ལས་ལྡང་བའི་ཕྱིར་འཆོས་པ་གང་ཟག་རེ་རེ་ལས་མ་ཡིན་པར་དགེ་འདུན་ལ་རག་ལས་པ་དང་། ཕམ་པ་བཞི་ནི་ལྷག་མ་མེད་པ་ཡིན་ལ་འདི་ནི་ལྷག་མ་དང་བཅས་པའི་ཆོས་ཡིན་ནོ། ། གྲངས་བཅུ་གསུམ་པོ་འདི་ནི་ཟླ་ཕྱེད་ཅིང་སོ་ཐར་འདོན་པ་ལས་འབྱུང་ངོ་། ། སོ་སོར་བཤད་པ་ལ་འདོད་པ་དང་གནོད་པ་ཀུན་ནས་བླང་བ་གཉིས་ལས་དང་པོ་ལ་ནང་དང་ཕྱིའི་ལོངས་སྤྱོད་ལ་ཆགས་པ་གཉིས། དང་པོ་ནང་སེམས་ཅན་ལ་ཆགས་པས་བསྐྱེད་པ་ལ་ལྔ་ལས། འབྱིན་པའི་ལྷག་མའི་གླེང་གཞི་ཡུལ་གཉན་ཡོད། གང་ཟག་འཆར་ཀ ཉོན་མོངས་འདོད་ཆགས། ཉེས་པ་ཁུ་བ་འབྱིན་པའོ། ། གང་ཟག་བཅས་ལྡན་དགེ་སློང་གིས།
སྤྱིར་ལྟུང་བའི་ཀུན་སློང་ལ་དགེ་མི་དགེ་ལུང་མ་བསྟན་གསུམ་ཡོད་ཅིང་། དཀོན་མཆོག་གི་དོན་དུ་ས་བརྐོ་བ་དང་མེ་ལ་རེག་པ་ལྟ་བུ་དགེ་བ་དང་། གོམས་པ་དང་བརྗེད་པས་ཕྱི་དྲོ་ཟ་བ་ལྟ་བུ་ལུང་མ་བསྟན་གྱིས་བླངས་པའོ། ། འདིར་ཆགས་སེམས་ཀྱི་བསམ་པ་ཁུ་བ་འབྱིན་པར་བསམ་བཞིན་དུ་དངོས་པོ་ཁུ་བ་ནི་འཁོར་ལོས་བསྒྱུར་བ་དང་དེའི་བུ་ཐུ་བོ་ལ་སྔོན་པོ། དེའི་བུ་གཞན་ལ་སེར་པོ། བློན་པོ་རྣ་ཆེན་པོར་གཏོགས་པའི་དམར་པོ། དབང་པོ་སྨིན་ཅིང་ལུས་དར་བའི་སྐ་བ། གཞན་སླ་བ་སྟེ་ལྔ་ལས་དགེ་སློང་རང་ཉིད་ཀྱི་ཁུ་བ་ཏིལ་དང་ཏིལ་མར་བཞིན་ལུས་ལ་གནས་པ་དང་པོའི་གནས་ནས་མ་འཕོས་པ་དེ། ཡུལ་རང་ངམ་གཞན་གྱི་སེམས་ཅན་གྱི་གྲངས་དང་ལུས་ཀྱི་རེག་པར་གཏོགས་པ་ལ། སྦྱོར་བ་དྲུད་ཅིང་བསྩལ་བས།
མཐར་ཐུག་དང་པོའི་གནས་ནས་གཡོས་ཤིང་འཕོས་པས་ཕྱུང་ན། དགེ་འདུན་ལྷག་མའི་ལྟུང་བའོ། ། ལུས་ཀྱི་ཕྱི་རོལ་དུ་ཕྱུང་བ་ལ་ལྟོས་མི་དགོས་སོ། ། སྔར་འཕོས་པ་ཕྱིར་ཕྱུང་ན་སྦོམ་པོར་འགྱུར། རྨི་ལམ་དུ་ཕྱུང་བ་ལ་ཀུན་སློང་མེད་པ་དང་བསྒྲུབ་པར་མི་ནུས་པས་ཉེས་པ་མེད་དེ། ལྷག་མར་མ་གཏོགས་ཤིང་རོ་མྱང་ན་ཉེས་བྱས་ཙམ་མོ། ། ཕམ་ལྷག་དང་པོ་འདུ་ཤེས་མི་གཙོ། དངོས་པོ་གཙོ་ཞེས་པའང་། ཡུལ་དཀར་ཤམ་ལ་སྔོ་ཤམ་ཏུ་ཤེས་པའམ། སྒོ་མདུན་མ་ལ་རྒྱབ་མར་ཤེས་པའམ།
བུད་མེད་ལ་སྐྱེས་པར་ཤེས་པའམ། བྱིན་པའི་བར་ལ་བརླའི་བར་དུ་ཤེས་པ་སོགས་འདུ་ཤེས་འཁྲུལ་ཀྱང་དངོས་གཞི་བསྐྱེད་པ་ཡིན་གྱི། འཁྲིག་འདོད་དང་། འབྱིན་འདོད་དང་། རེག་འདོད་ཀྱི་འདུ་ཤེས་དང་ཀུན་སློང་གཏན་ནས་མེད་ན་ལྟུང་བར་མི་འགྱུར་ཏེ། དགྲ་བཅོམ་མ་ལ་གཞན་གྱིས་སྩལ་ཡང་ལྟུང་མེད་དང་། དགེ་སློང་མི་འདོད་བཞིན་བུད་མེད་ཀྱིས་སྟེང་ནས་སྩལ་བ་དང་། སྨྱོན་པ་དང་། རྨི་ལམ་ལ་ལྟུང་མེད་དུ་གསུངས་པའི་ཕྱིར་རོ། ། དེ་ལྟར་མ་ཡིན་པར་དངོས་པོ་ཁོ་ན་གཙོ་བོ་ཡིན་ན།
རེག་པ་དང་ཕྱུང་བ་ཙམ་གྱིས་ལྟུང་བར་ཅིའི་ཕྱིར་མི་འགྱུར། གཉིས་པ་རེག་པའི་ལྷག་མའི་གླེང་གཞིའི་གསུམ་སྔར་བཞིན། ཉེས་པ་རེག་པའོ། ། ཡང་གང་ཟག་དགེ་སློང་གང་དྲལ་གྱུར་མུ་བཞི་ལས་ཀུན་སློང་སེམས་འདོད་ཆགས་ཀྱིས་ངོ་ཚ་བྲལ་ཅིང་ཀུན་ནས་དཀྲིས་པ་དང་། ཡུལ་དེ་དང་འབྲེལ་བར་འདོད་ཅིང་ཡུལ་ལ་ལྟོས་པར་གྱུར་པ་གཉིས་ཀ་ཡོད་པའི་སེམས་ཀྱིས་བུད་མེད་འཁྲིག་པ་བསྟེན་དུ་རུང་བ་ལུས་དངོས་སུ་སྣང་བའི་ལུས་ཀྱི་ཡུལ་དེ་དང་ལྷན་གཅིག་སྦྱོར་བ་ལུས་ལ་ལུས་ཀྱིས་ཕྲད་ཅིང་རེག་པར་བྱེད་དམ། འཁྲིག་མ་མན་ཆད་ཀྱི་ལག་པ་ནས་བཟུང་ངམ་འཁྲིག་མ་ཡན་ཆད་ཀྱི་དཔུང་པ་ནས་བཟུང་ངམ། ལན་བུ་སྐྲ་དང་དེ་དང་འབྲེལ་པའི་གོས་སམ་ཅོད་པན་ནས་བཟུང་ངམ། འདི་ལ་དུལ་ལྷས་ན་སྨད་བཞེད། དགའ་བསྐྱེད་དུའང་། ཞུ་བར་སྤུ་ལ་རེག་ན་ཅིར་འགྱུར་སྦོམ་པོར་ཞེས་དང་།
མདོ་མཛད་པས་སེན་མོ་ལ་སོགས་གཞན་དང་ལྡན་པ་ཡིན་ཞེས་པས་ལན་བུ་ལ་རེག་པ་ལ་དངོས་གཞི་མི་འབྱུང་སྟེ། དབང་པོ་མེད་པ་ལ་ལུས་ཤེས་ག་ལ་སྟོན། སེན་མོ་དང་སོ་དང་སྤུ་ལ་རེག་པ་བཞིན་སྦོམ་པོར་འགྱུར་ཏེ། ལན་བུ་ལའང་དབང་པོ་མེད་པས་དངོས་གཞིར་མི་འགྱུར་ན་དེ་དང་འབྲེལ་པའི་གོས་ལ་ག་ལ་འགྱུར། ལན་བུ་ཞེས་པ་བྱུང་བའི་དབང་གིས་གསུངས་ཀྱི་ཡན་ལག་མ་ཡིན་ནོ། ། ཞེས་པ་འདུལ་བ་འཛིན་པ་རྣམས་ཀྱིའོ། ། ཞེས་བཤད་དོ། ། ལོ་དྲི་བར་ཡང་དེ་ལྟར་བཤད། ཆོས་ཀྱི་བཤེས་གཉེན་རོ་ལ་དངོས་གཞི། སྨྱོ་བ་ལ་ན་སྨད་བཤད།
དུལ་ལྷས་སྨྱོ་བ་ལ་རེག་པ་ན་སྨད་ན། རོ་ལ་ལྷག་མར་འགྱུར་བའི་རྒྱུ་མཚན་སོམས་ཤིག་ཅེས་སོ། ། བསྟན་པ་དེ་དག་ལས་གཞན་པའི་ལུས་ཀྱི་ཡན་ལག་དང་། རྐང་ལག་སོགས་ཉིང་ལག་གང་ཡང་རུང་བ་སྟེ་གང་ཡིན་པ་ནས་ཅུང་ཟད་ལན་གཅིག་རེག་པ་ནོམ་པ་དང་། ཕྱོགས་ཐམས་ཅད་ནས་ཡང་ཡང་རེག་པ་ཉུག་པ་དང་། མཐར་སྦྱར་བས་སྤྲོད་པ་དང་། ལག་པ་སོགས་ནས་དམ་པོར་འཛིན་པ་དང་། ཕར་ཚུར་ཐག་རིང་དུ་འདྲེན་པ་དང་། གཡས་གཡོན་དུ་ཡོངས་སུ་འདྲེན་པ་དང་། སྟེང་འོག་ནས་མཁྱུད་སོགས་བྱེད་པས།
མཐར་ཐུག་རེག་ཅིང་རེག་པ་བདག་གིར་རོ་མྱང་བར་བྱེད་ན་ལྷག་མའོ། ། རེག་པའི་ཀུན་སློང་གི་ཡིན་གྱི། འཁྲིག་པའི་ཀུན་སློང་གིས་ནི་མ་ཡིན་ནོ། ། གསུམ་པ་འཁྲིག་ཚིག་སྨྲ་བ་ལ། གླེང་གཞི་གསུམ་སྔར་བཞིན་ལ་ཉེས་པ་འཁྲིག་ཚིག་སྨྲས་པའོ། ། ཡང་དགེ་སློང་གང་ཀུན་སློང་དྲལ་ཅིང་གྱུར་པ་སྟེ་ཆགས་ཤིང་བརྟུལ་བའི་སེམས་ཀྱིས་འཁྲིག་པའི་དངོས་མིང་སྨྲ་འདོད་ཀྱིས་ཡུལ་བུད་མེད་བསྟེན་རུང་སྨྲ་ཤེས་དོན་གོ་ལ། སྦྱོར་བ་ངོ་བོ་ཉིད་ཀྱི་གནས་ངན་ལེན་ཉེས་པ་བསྐྱེད་པའི་ལས་དང་། ཀུན་ནས་སློང་བས་གནས་ངན་ལེན་ཉོན་མོངས་ཅན་གཉིས་ལས་ཕྱི་མའི་ཚིག་ངན་འགྲོར་ལྟུང་བའམ་སྡིག་པའི་དོན་ཅན། མཚམས་ལས་འདས་ཤིང་ཚུལ་དང་མི་མཐུན་པས་མང་པོ་ཚོགས་པར་མི་དབྱུང་པ་འཁྲིག་པ་དང་ལྡན་པ་གཉིས་ཀྱིས་གཉིས་སྤྲད་ཀྱི་མིང་དཔེར་ན་སྐྱེས་བུས་ན་ཆུང་མ་ལ་སྨྲ་བ་ཇི་ལྟ་བ་བཞིན་དུ་བུད་མེད་ཀྱིས་སྨྲས་པའི་ལན་ནམ། མ་སྨྲས་ཀྱང་རང་གིས་གསལ་པོར་སྨྲས་ན་མཐར་ཐུག་དོན་གོ་བའི་ཚེ་ལྷག་མའོ། །
ཚིག་ཅུང་ཟད་བསྒྲིབས་ན་དངོས་གཞི་མེད། མི་ཚངས་སྤྱོད་འཁྲིག་པ་ཉལ་ལོ་ཞེས་པ་དང་། རྒྱ་སྣ་རུ་ཅན་ལྟ་བུ་བྱའམ་འདོད་དམ་བྱའོ་ཞེས་སོགས་གསལ་པོར་སྨྲས་པས་དངོས་གཞིར་འགྱུར་རོ། ། བཞི་པ་བསྙེན་བཀུར་བསྔགས་པ་ལ་གླེང་གཞི་འདྲ་བ་ལས་ཉེས་པ་བསྙེན་བཀུར་བསྔགས་པའོ། ། ཡང་གང་ཟག་དགེ་སློང་གང་། ཀུན་སློང་དྲལ་ཅིང་གྱུར་པས་བསྔགས་པའི་བདེ་བ་ལ་ཆགས་པའི་སེམས་ཀྱིས་ཡུལ་བུད་མེད་ཀྱི་མདུན་དུ། བདག་ཉིད་ཀྱི་བསྙེན་བཀུར་བྱ་བའི་ཕྱིར་སྦྱོར་བ་འདི་ལྟ་སྟེ་ང་ལྟ་བུའི་ཞེས་ཉེ་བར་བསྟན་ནས་དགེ་སློང་ཚུལ་ཁྲིམས་ཀྱི་ཕུང་པོ་དང་ལྡན་པ། དགེ་བའི་ཆོས་ཏིང་ངེ་འཛིན་གྱི་ཕུང་པོ་ཅན། ཚངས་པར་སྤྱོད་པ་ཤེས་རབ་ཀྱི་ཕུང་པོ་ཅན། ཡོན་ཏན་ཐམས་ཅད་བསྒྱུར་བར་བྱེད་པའི་གསེར་བཟང་པོ་ལྟ་བུ་ལ།
འདི་ལྟར་འཁྲིག་པ་ལས་བྱུང་བ་དང་ལྡན་པའི་ཆོས་མིན་ལ་ཆོས་ཀྱི་སྒྲས་བསྟན་ནས་གཞན་གྱིས་མ་ཡིན་གྱི་འདིས་བསྙེན་བཀུར་བྱས་ན། སུ་ཞེས་དགའ་ཞིང་ཆགས་པའི་ཚིག་བླ་དགས་ཀྱིས་བོས་ནས་འདི་ནི་བསྙེན་བཀུར་བསྐྱེལ་བསུ་ལྡང་བ་སོགས་ཐམས་ཅད་ལས་མཆོག་གཙོ་བོ་ཡིན་ནོ་ཞེས་བསྔགས་པ་བསྟོད་ཚིག་བརྗོད་ན། དོན་གོ་བའི་ཚེ་མཐར་ཐུག་ལྷག་མར་འགྱུར་རོ། ། ལྔ་པ་སྨྱན་བྱེད་ལ་ཡུལ་མཉན་ཡོད། གང་ཟག་དྲུག་སྡེ་ལ། ཁྱད་པར་བཤེས་གཉེན་རི་དྭགས་འཛིན་གྱི་བུ་ནག་པོ་ལ་ཟེར། ཉོན་མོངས་འདོད་ཆགས། ཉེས་པ་སྨྱན་བྱས་སོ། ། ཡང་གང་ཟག་དགེ་སློང་གང་ཡུལ་བུད་མེད་ལ་སྐྱེས་པ་སྐྱེས་པ་ལ་བུད་མེད་ཀྱི་སྟེ། སྦྱོར་བ་ཕན་ཚུན་གྱི་ཀུན་ཏུ་སྤྱད་པའི་བསམ་པ་གང་ཡིན་གྱི་ཚིག་གིས་ཕན་ཚུན་ལ་བརྗོད་པ་སྟེ།
ཆུང་མ་ཕ་མས་ཁྱེད་ཀྱི་ཆུང་མ་བྱོས་ཤིག་ཅེས་ཆུ་ཚིགས་ཀྱིས་བྱིན་པ། རིན་བྱིན་པའི་ཆས་ཉོས་པ། རྒྱལ་པོ་ལ་སོགས་པའི་དཔུང་གིས་བཙན་ཕྲོགས་སུ་ཐོབ་པ། གཞོན་ནུ་ཚུར་ཤོག་ཁྱོད་ཀྱི་ཆུང་མ་བྱའོ་ཞེས་རང་དད་པས་ཁས་བླངས་པ་དང་སམ་འདུས་པ། ཟས་གོས་བྱིན་ཅིག་ཆུང་མ་བྱའོ་ཞེས་པས་ཟས་གོས་ཀྱིས་འཚོ་བ། རྗེའི་སྲས་ཚུར་བྱོན་ཁྱེད་ཀྱི་ནོར་གང་ཡིན་བདག་གིའོ། ། བདག་གི་གང་ཡིན་ཁྱེད་ཀྱིའོ་ཞེས་ཁ་དུམས། ཐང་འགའ་ཕྲད་ཅིང་འདོད་པ་སྤྱད་པ་སྟེ་བདུན་པོ་ཉིད་དམ། འཛའ་ན་མོ་ཁྱོ་ཤི་བའམ་གཞན་དུ་སོང་བ་སོགས་ཕ་དང་མ་དང་མིང་པོ་དང་ཕུ་ནུ་དང་རྒྱུག་མོ་དང་གྱོས་པོ་དང་ཉེ་དུ་དང་རིགས་དང་རུས་ཆགས་ཀྱིས་བསྲུངས་པ་དང་། རབ་ཏུ་བྱུང་བའམ་ཁྱིམ་ཐབས་ཀྱི་རྗེས་སུ་འཇུག་པའམ་ཆོས་བཞིན་སྤྱོད་པ་འཁྲུག་པ་མེད་པ་དང་བཅུ་པོ་ཉིད་དུ་སྨྱན་བྱེད་ན་སྟེ།
སྤྲད་བྱ་ལས་འཕྲིན་ནོད་པ་དང་། ལན་ཕར་སྐྱེལ་བ་དང་དེའི་ལན་ཕྱིར་སྐྱེལ་བ་དང་གསུམ་རང་གིས་བྱས་སམ་མངགས་པ་མཚན་ཉིད་དང་ལྡན་པས་བྱེད་དུ་བཅུག་པ་དང་། འཕྲིན་གསུམ་པ་བརྡ་དང་མཚན་མས་ཀྱང་གྲུབ་བོ། ། འཕྲིན་གསུམ་ལ་སྦྱོར་སྦོམ་གསུམ། ཀུན་སློང་དེ་གཉིས་ཕྲད་འདོད་ཀྱི་ཆགས་སེམས་ཀྱིས་མཐར་ཐུག་མི་ཚངས་སྤྱོད་ཀྱི་དངོས་པོར་ཕྲད་ན་ལྷག་མའོ། ། མཐའ་བཟུང་བས་ཐ་ན་ཐང་འགའ་ཕྲད་པའི་སྨད་འཚོང་མ་ཡང་རུང་སྟེ། སྐྱེས་པ་སྤྱིའི་ལོངས་སྤྱོད་ཡིན་པས་དགོས་པ་བཅད་པའོ། ། སྔར་མི་མཐུན་པ་མཐུན་པར་སྒྲུབ་པ་དགོས་ཤིང་། ཆུང་མ་ཕྱི་མ་བཞི་འཐབས་ཙམ་གྱིས་མཐུན་པ་ཉམས་སོ། ། དང་པོ་གསུམ་རྡེའུ་གཏོར་བས་ཉམས།
དགེ་སློང་མང་པོས་གཉིས་སྤྲད་ན་རེ་རེ་ལ་ལྟུང་བ་རྫོགས་པ་རེ་འབྱུང་། གཅིག་གིས་ཟུང་མང་པོ་སྤྲད་ན་གཅིག་ལྟུང་བ་རྫོགས་པ་མང་པོ་འབྱུང་། སྤྲད་བྱ་དངོས་དང་བདག་པོ་ལས་འཕྲིན་མནོས་པ་འདྲ། དགའ་སྐྱེད་དུ། སྐྱེས་པ་ནང་སྤྲད་ན་དངོས་གཞིར་འགྱུར་ཏེ་ཤིན་ཏུ་སྡིག་ཆེ་ཞེས་བཤད་དོ། ། གཉིས་པ་ཕྱིའི་ཡོ་བྱད་ལ་ཆགས་པའི་ལྟུང་བ་ལ་གཉིས་ལས་ཁང་པ་ལ་གླེང་གཞི་ནི་ཡུལ་མཉན་ཡོད། གང་ཟག་དགེ་སློང་མང་པོ། ཉོན་མོངས་འདོད་ཞེན། ཉེས་པ་ཁང་པ་རྩིག་པའོ། ། གང་ཟག་ཆོས་འདི་པའི་དགེ་སློང་གིས་གཞི་ཤིང་དང་རྩ་དང་བླ་རྔན་ལ་སོགས་ཡོ་བྱད་རྣམས་སྦྱིན་པ་བདག་ལ་བདག་གིས་བླངས་པ།
ཆེད་དུ་བྱ་བའི་བདག་པོ་གཞན་མེད་པ། དགེ་འདུན་ལ་སོགས་པའི་ཕྱིར་མ་ཡིན་གྱི་བདག་གི་ཕྱིར་བསྔོས་ཏེ་སྤྱོད་ལམ་བཞི་ཤོང་བའི་ཁང་པ་རྩིག་གམ་གཞན་བརྩིག་ཏུ་འཇུག་ན། དགེ་འདུན་གྱིས་དགེ་སློང་དེ་ཁང་པ་ཚད་བཞིན་རྩིག་ཏུ་ཆུགས་ཤིག དེ་ལ་ཁང་པའི་ཚད་ནི་འདི་ཡིན་ཏེ། རྨང་གི་ཕྱི་ལ་མི་རྩི་ཡི་བང་གི་དཀྱུས་ཀྱི་སྲིད་དུ་སྟོན་པ་བདེ་བར་གཤེགས་པའི་མཐོ་ནི་གཞན་ལས་སུམ་འགྱུར་ཡིན་པས་དེའི་མཐོ་བཅུ་གཉིས། ཞེང་དུ་མཐོ་བདུན་ལ་ཚད་ལྡན་ཞེང་དུ་ཁྲུ་ཕྱེད་དང་བཅུ་གཅིག་དང་། སྲིད་དུ་ཁྲུ་བཅོ་བརྒྱད་ཡིན་ནོ། ། སྟོན་པའི་ནི་ངེས་ལ་རང་རང་གི་ནི་མ་ངེས་པས་སོ། ། ཁང་པའི་གཞི་དག་གམ་མ་དག་བལྟ་བའི་ཕྱིར་རྩིག་པའི་དགེ་སློང་དེས་བལྟ་བའི་དགེ་སློང་དག་གང་ཡོད་པ་བཀྲི་བར་བྱའི། དེ་མིག་གིས་བལྟ་བ་དེ་ཙམ་བཀྲི་མི་དགོས་སོ། །
ཁྲིད་པའི་དགེ་སློང་ལྟ་བྱེད་དག་གིས་ཀྱང་ཁང་པའི་གཞི་སྡིག་སྦྲུལ་ལ་སོགས་སྲོག་ཆགས་མང་པོའི་གནས་དང་བྲལ་ན་རུང་བ་དང་། རྒྱལ་པོ་ལ་སོགས་ཀྱི་གནས་དང་ཤིང་ལྗོན་པ་ཆེན་པོ་བཅད་པར་བྱ་བ་སོགས་མེད་ན། རྩོད་པའི་གཞི་མེད་པ་དང་། འདོམ་གང་འཁོར་ཡུག་ཏུ་ཆུ་ཀླུང་ངམ་གྲོག་ལམ་ཆེན་སོགས་མེད་ན་བརྩལ་དུ་རུང་བར་བལྟ་བར་བྱའོ། ། དགེ་སློང་ལག་གི་གླས་དགེ་འདུན་ལ་ལན་གསུམ་གསོལ་ནས་དགེ་འདུན་ནམ་བསྐོས་པས་བརྟག་པ་སྟེ་རིམ་གྱིས་རུང་བ་དང་རྩོད་པ་མེད་པ་དང་བརྩལ་རུང་དུ་ཤེས་ནས་དགེ་འདུན་གྱི་གསོལ་གཉིས་ཀྱི་ལས་ཀྱིས་གཞི་བརྟན་པ་དེར་ཁང་པ་རྩིག་པའི་གནང་བ་སྦྱིན་ནོ། ། གལ་ཏེ་དགེ་སློང་གིས་གཞི་མི་རུང་རྩོད་བཅས་བརྩམ་མི་རུང་དུ་རྫས་སྦྱིན་བདག་ལ་བདག་གིས་བླངས་པ་རང་ལས་གཞན་ཕྱིར་གྱི་བདག་པོ་མེད་པ་བདག་གཅིག་གི་ཕྱིར་ཁང་པ་རྩིག་གམ་རྩིག་ཏུ་འཇུག་གམ། བལྟ་བའི་དགེ་སློང་མི་འཁྲིད་དམ། ཁྲིད་པ་ལ་མི་སྟོན་ནམ། ཕྱོགས་དེར་བསྟན་པའི་དགེ་སློང་གཏན་ནས་མེད་པ་དང་། རང་ངམ་གཞན་ཤེས་པ་བླུན་ཞིང་ཆུང་བས་རུང་བ་ལ་མ་བསྟན་ཀྱང་ཉེས་མེད་ཁྱད་པར་བཤེས་གཉེན་བཞེད་དོ། །
ཚད་ལས་ལྷག་པར་འདས་ན་སྟེ་མདོར་ན་ཇི་སྐད་བསྟན་པ་བཞིན་མི་བྱེད་པར་རྩིག་ན། འདུ་ཤེས་གཞི་དེ་དག་ལ་མ་འཁྲུལ་ཀུན་སློང་བཅས་པ་ལས་འདས་ཏེ་རྩིག་འདོད་ཀྱིས་མཐར་ཐུག་ཐོག་སུམ་གཉིས་ཕུབ་ཚར་བའི་ཚེ་ལྷག་མའོ། ། འདིར་ཡན་ལག་དྲུག་ཚོགས་ནས་དངོས་གཞིར་འགྱུར་ཏེ། གཞི་དང་ཡོ་བྱད་གཞན་ལས་བཙལ་བ། མ་དག་པ། མ་བསྟན་པ། གཅིག་གི་དོན་ཚད་ལས་ལྷག་པ། ཟིན་པའོ། ། མ་ཚང་ན་ཅི་རིགས་པར་སྦོམ་པོ་དང་། བྱེད་པར་རྩོམ་པ་ཙམ་གྱི་ཚེ་སྦྱོར་བའི་སྦྱོར་བའི་ཉེས་བྱས།
བརྩམས་ནས་སྦོམ་པོ། ཐུན་མོང་དུ་དངོས་གཞིའི་སྔོན་དུ་སྦོམ་པོ་གཅིག་འབྱུང་ངོ་། ། གཉིས་པ་ཁང་ཆེན་ལ་གླེང་གཞི་ནི། ཡུལ་ཀོའུ་ཤམ་བྷི། གང་ཟག་དྲུག་སྡེ། ཉོན་མོངས་བརྙས་པ་མི་བཟོད་པ། ། ཉེས་པ་ཁང་ཆེན་རྩིག་པའོ། ། གང་ཟག་དགེ་སློང་གིས་ཆེད་དུ་བྱ་བའི་བདག་པོ་ཡོད་པ་ཉན་ཐོས་ཀྱི་དགེ་འདུན་གྱི་ཕྱིར་སྤྱོད་ལམ་བཞི་ཤོང་བའི་གཙུག་ལག་ཁང་། ཆེན་པོ་ཚད་དང་སྦྱིན་བྱ་གཉིས་ལས་འདིར་ཕྱི་མ་སྟེ། འདི་ལ་ལས་ངན་པ་ལ་དགའ་བའི་ཉེས་པ་མེད་དེ་དགེ་བའི་ཕྱོགས་ཡིན་པའོ། །
རྩིག་ཏུ་འཇུག་ན་སྟེ། གཞི་དང་ཡོ་བྱད་བཙལ་རུང་མ་བཙལ་རུང་། ཚད་ངེས་པ་མེད། གང་ཟག་ཁྱིམ་པའམ་རབ་བྱུང་བཞི་ཡན་ཆད་ཀྱི་དོན་དུའོ། ། ཡན་ལག་གཞན་ཐམས་ཅད་གོང་མ་བཞིན་ནོ། ། གཉིས་པ་གནོད་པས་ཀུན་ནས་སླང་བ་ལ་དྲུག་ལས། གཞི་མེད་ཀྱི་སྐུར་འདེབས་ལ་གླེང་གཞི་ནི་ཡུལ་རྒྱལ་ཁབ། གང་ཟག་འཛའ་བོ་ས་ལ་སྐྱེས། ཉོན་མོངས་མི་བཟོད་པ། ཉེས་པ་སྐུར་འདེབས་སོ། །
ཡང་གང་ཟག་དགེ་སློང་གང་བསམ་པ་ཁོང་ཁྲོས་འཁྲུགས་ཤིང་མི་དགའ་བས་ཞེ་སྡང་བར་གྱུར་ནས་ཅི་ནས་ཀྱང་འདི་ཚངས་པར་སྤྱོད་པ་དགེ་སློང་གི་ཚུལ་དང་བྲལ་ལོ་སྙམ་ནས། ཡུལ་དགེ་སློང་དག་པ་སྐུར་པ་གདབ་བྱའི་ཉེས་པ་དེ་མེད་པས་ལྟུང་བ་མེད་པ་མཐོང་ཐོས་དོགས་པའི་གཞི་མེད་པར་ཕམ་པར་འགྱུར་བའི་ཆོས་ཀྱི་སྒྲས་བརྗོད་པ་བཞི་པོ་གང་རུང་གིས་སྨྲ་ཤེས་དོན་གོ་བའི་མི་བསམ་པ་རང་བཞིན་དུ་གནས་པ་ལ་སྦྱོར་བ་ངག་མཚན་ཉིད་ལྡན་པས་སྐུར་པ་བཏབ་པ་ལས་དེ་དུས་གཞན་ཞིག་ན་གཞན་གྱིས་དྲིས་ཀྱང་རུང་། མ་དྲིས་པར་རང་འགྱོད་པས་སྨྲས་ཀྱང་རུང་། རྩོད་པ་བཞི་ལས་འདིར་ལྟུང་བའི་ཕྱིར་རྩོད་པ་དེ་ཡང་གཞི་གསུམ་མེད་པའམ་ཡོད་པ་བརྗེད་པས་ཡིན་ལ། དགེ་སློང་ཡང་སྐུར་པ་འདེབས་པར་འདོད་པའི་ཞེ་སྡང་ལ་གནས་པས་ཞེ་སྡང་གིས་སྨྲས་སོ་ཞེས་ན་དོན་གོ་བ་ན་ལྷག་མའོ། ། རང་ལས་གཞན་པའི་དགེ་སློང་ཕ་མ་ལ་ཕམ་པ་བྱུང་ངམ་མ་བྱུང་ཀྱང་རུང་། གཞི་མེད་པར་དེ་ཉིད་དམ་གཞན་ལ་མིང་དང་སྦྱར་ཏེ་གསལ་པོར་བརྗོད་ཅིང་གོ་བ་ན་དངོས་གཞིའོ། ། གཉིས་པ་ཆ་མ་ཡིན་པ་དང་མཐུན་པ་བག་ཙམ་གྱི་གླེང་གཞི་སྔ་མ་བཞིན་ལས་ཉེས་པ་བག་ཙམ་གྱིས་སྐུར་པའོ། ། གཞན་ནི་མྱ་ངན་ལས་འདས་པ་དེའི་ཆ་མ་ཡིན་པ་དང་མཐུན་པ་ཕམ་པ་བཞིའོ། ། བག་ཙམ་ལས་བསམ་པ་རི་དྭགས་ཕོ་མོའི་ཆོས་དང་དེ་ལྟ་བུས་བསྙད་པ་ཙམ་གྱིས་ཆོས་མ་ཡིན་པ་འགའ་ཞིག་བླངས་ཏེ་བཟུང་བར་གྱུར་ལ་སྟེ་གྱུར་ཅིང་ངོ་། །
ལྷག་མ་རྣམས་སྔ་མ་བཞིན་ནོ། ། གསུམ་པ་དབྱེན་བྱེད་ལ་གླེང་གཞི་ནི། ཡུལ་རྒྱལ་ཁབ། གང་ཟག་ལྷ་སྦྱིན། ཉོན་མོངས་རྙེད་བཀུར་འདོད་པ། ཉེས་པ་དབྱེན་བྱེད་དོ། ། ཡང་གང་ཟག་དགེ་སློང་གང་། བསམ་པ་སྟོན་པའི་ཉན་ཐོས་ཀྱི་དགེ་འདུན། རོ་གཅིག་བྱ་བ་གཅིག་ལམ་གཅིག་ཏུ་ཞུགས་པས་མཐུན་པ་གཉིས་སུ་དབྱེ་བའི་ཕྱིར། སྦྱོར་བ་བརྟུལ་བ་རྩོམ་པར་བྱེད་ཅིང་།
ཀོ་ཀ་ལི་ཀ་ལྟ་བུ་དང་འགྲོགས་པ་དང་། མ་སྐྱེས་དགྲའི་ཟས་ལ་ལོངས་སྤྱོད་པ་ལྟ་བུའི་རྒྱུས་དབྱེན་བྱེད་པར་འགྱུར་བའི་རྩོད་པ་འཁྲུག་ལོང་དེ་ལ་དམིགས་ཏེ་ཡང་དག་པར་བླངས་ནས་དམ་ཏུ་རབ་ཏུ་བཟུང་སྟེ་འདུག་ན། བཟློག་པའི་ཕྱིར་དགེ་སློང་དེ་ལ་ཆོས་འདི་པའི་དགེ་སློང་དགེ་འདུན་རྣམས་ཀྱིས་ཚིག་འདི་སྐད་ཅེས་ཚེ་དང་ལྡན་པ་ཁྱོད་དགེ་འདུན་རྟགས་དང་ཚུལ་ཁྲིམས་དང་ལྟ་བ་དང་ཆོ་ག་དང་འཚོ་བ་དྲུག་མཐུན་པ་དེ་མི་མཐུན་པར་དབྱེ་བའི་ཕྱིར་བརྟུལ་བ་འབད་རྩོལ་མ་བྱེད་ཅིག་དབྱེན་བྱེད་པར་འགྱུར་བའི་རྩོད་པ་ཡང་དག་པར་བླངས་ནས་རབ་ཏུ་བཟུང་སྟེ་མ་འདུག་ཅིག ཚེ་དང་ལྡན་པ། དགེ་འདུན་ཚུལ་ཁྲིམས་ལྟ་བ་འཚོ་བ་སྤྱོད་པ་མཐུན་པར་གྱིས་ཤིག མཐུན་པའི་ཕན་ཡོན་ཅི་ཡོད་ཅེ་ན། དགེ་འདུན་མཐུན་པ་བྱ་བ་དང་ལམ་གཅིག་པ་ཟང་ཟིང་གི་ལོངས་སྤྱོད་མི་བྱེད་པའི་འདྲེས་ཤིང་བར་དུ་མ་ཆོད་པ། ཕན་ཚུན་ཡོན་ཏན་བརྗོད་པའི་དགེ་ཕྱོགས་འཕེལ་བས་ཀུན་ཏུ་དགའ་ལྟ་སྤྱོད་ལ་མ་རྩོད། མཆོག་རྣམ་པར་གྲོལ་བ་ལ་སྦྱོར་བ་དང་འབྲས་བུ་མྱང་འདས་གཅིག གསུང་རབ་ཡན་ལག་བཅུ་གཉིས་སམ་གསོ་སྦྱོང་མཐུན་པས་འདོན་པ་གཅིག་གཞན་གྱིས་བཀྲིར་མི་བཏུབ་པས་ཆུ་དང་འོ་མ་གཅིག་ཏུ་འདྲེས་པ་བཞིན་དུ་གྱུར་ནས་དགག་དབྱེ་སོགས་ལས་མཐུན་པར་གྱུར་པ་ལ།
སྟོན་པའི་བསྟན་པ་དུག་གསུམ་འདུལ་བའི་སྡེ་སྣོད་གསུམ་ཡང་ལུང་འབོག་པ་དང་ཀློག་པ་དང་ཁ་ཏོན་བྱེད་པས་གསལ་བར་བྱེད་ན་ཚེ་འདིར་བསམ་གཏན་གྱི་བདེ་བ་དང་རིམ་གྱིས་བདེན་བཞི་མཐོང་སྟེ་འབྲས་བུ་བཞི་ལ་རེག་པར་གནས་པ་ཐོབ་པར་འགྱུར་གྱི་དེས་ན་ཚེ་དང་ལྡན་པ་ཁྱོད་དགེ་འདུན་མཐུན་པ་འབྱེད་པར་བྱེད་པའི་གཞི་འདི་ལྟ་བུ་འདི་ཐོང་ཤིག་ཅེས་བཞམས་ཏེ་བསྒོ་བར་བྱའོ། ། དེ་དགེ་སློང་དེ་ལ་ཆོས་འདི་པའི་དགེ་སློང་རྣམས་ཀྱིས་དེ་སྐད་བཞམས་ཏེ་བསྒོ་བ་ན། གལ་ཏེ་གཞི་ལྟ་བ་དེ་གཏོང་ན་ལེགས་ཏེ་བཟང་། རྩོམ་པའི་ཉེས་བྱས་གཅིག་བྱུང་གི སྦོམ་པོ་ཡང་མ་བྱུང་ངོ་། ། གལ་ཏེ་མི་གཏོང་ན་སྦོམ་པོ་གཅིག་བྱུང་ཡང་གཞི་དེ་གཏང་བར་བྱ་བའི་ཕྱིར་གསོལ་བཞིའི་ལས་ཀྱིས་ལན་གཉིས་ལན་གསུམ་དུ་བཟློག་པའི་ཕྱིར་ཡང་དག་པར་བསྒོ་བར་བྱ་སྟེ། འདི་འདྲ་བྱེད་ཕོད་དམ་སྲིད་དམ་ཞེས་འདྲི། ཡང་དག་པར་བསྟན་པ་སྟེ་མ་བྱེད་ཅིག་ཅེས་བཟློག་པར་བྱའོ། ། བསྒོ་བ་དང་བསྟན་པ་ན་གཞི་དེ་གཏོང་ན་དེ་ལྟ་ལ་རྩེགས་ཏེ་ལྷག་མ་དངོས་མ་བྱུང་། གསོལ་བའི་མཐའ་དང་བརྗོད་པ་རེ་རེའི་མཐར་མི་གཏོང་ན་སྦོམ་པོ་རེ་རེ།
མཇུག་སྡུད་རྫོགས་ནས་ལྷག་མའོ། ། སྔ་རབས་བརྗོད་པ་གསུམ་པའི་མཐར་སྦོམ་པོ་གཅིག་ཉིད་འདོད། རྩིས་ཉག་ལྷག་མ་དངོས་མཇུག་སྡུད་ཀྱི་འབྲས་བུར་འདོད། མི་བརྗེད་དྲན་བྱེད་དུ་བཞམ་པའི་མཐར་ཉེས་བྱས། གསོལ་བ་དང་བརྗོད་པ་དང་པོ་གཉིས་ལ་སྦོམ་པོ་རེ་རེ་སྟེ་སྦོམ་པོ་གསུམ་འབྱུང་བར་བཤད་དོ། ། འདིར་བསྒོ་གྱུར་བཞི་ཀའང་། བཟློག་ཚུལ་བཞམ་བསྒོས་བཟློག་པ་ན་བྱ་བ་དེ་མི་གཏོང་བར་རྗེས་སུ་སྒྲུབ་པའི་རང་བཞིན། དང་པོར་སྦྱོར་བའི་ཉེས་བྱས་གཅིག་དང་བཞམ་པའི་མཐའ་དང་། གསོལ་བ་དང་། བརྗོད་པ་གཉིས་པོའི་མཐར་སྦོམ་པོ་རེ་རེ་བསྐྱེད་པར་རྗེས་སུ་མཐུན་ནོ། །
མཚམས་མེད་ཀྱི་དབྱེན་ནི། སྟོན་པ་བཞུགས་པའི་ཚེ་ཕྱེ་ཞིང་། སྟོན་པ་གཞན་དང་ལམ་གཞན་བཟོད་ཅིང་འདོད་པར་གྱུར་ན་མཐར་ཐུག་གོ ། ལས་ཀྱི་དབྱེན་ནི་མཚམས་གཅིག་གི་ནང་དུ་དགེ་འདུན་མཐུན་པ་ལས་ཆོས་དང་ཟང་ཟིང་གི་ལོངས་སྤྱོད་བྱེད་འདོད་པས་རང་མ་གཏོགས་ཕན་ཚུན་བཞི་བཞིར་ལོངས་པ་ཕྱེ་བ་ལས་འབྱུང་ངོ་། ། མཚམས་མེད་དབྱེན་ནི་ཞག་ཏུ་མི་གནས་ཤིང་ལས་དབྱེན་ནི་མ་ངེས་སོ། ། སྦྱོར་བ་ཚུལ་ཤིང་འགྲིམ་པ་སོགས་ཀྱིས་འབྱེད་པའོ། ། བམ་པོ་ལྔ་བཅུ་པ་དང་གཞུང་འགྲེལ་དུ། སྟོན་པ་མི་བཞུགས་ན་དབྱེན་གྱི་ལྷག་མ་དངོས་གཞི་མེད་པར་བཤད་པ་འདྲའོ། ། བཞི་པ་རྗེས་ཕྱོགས་ཀྱི་གླེང་གཞི། གང་ཟག་ཀོ་ཀ་ལི་ཀ་སོགས་བཞི།
ཉེས་པ་ནི་རྗེས་ཕྱོགས་སོ། ། ཡང་གང་ཟག་དགེ་སློང་དབྱེན་བྱེད་དེའི་གྲོགས་བྱེད་ལྟ་བ་དང་འདོད་པ་མི་མཐུན་པར་སྨྲ་བ་ཉིད་ཀྱི་རྗེས་ཕྱོགས་པ་ལྟ་བ་དང་བསམ་པ་དེ་དང་ལྡན་པ་གཅིག་གམ་གཉིས་སམ་དེ་ལས་མང་པོ་དག་ཡོད་ཅིང་། གལ་ཏེ་རྗེས་སུ་ཕྱོགས་ཤིང་གྲོགས་བྱེད་པ་དེ་དག་ཆོས་འདི་པའི་དགེ་སློང་རྣམས་ལ་སྦྱོར་བ་ཚིག་འདི་སྐད་ཅེས་ཚེ་དང་ལྡན་པ་དག ཁྱེད་ཅག་ཕན་པར་འདོད་པས་དགེ་བ་ལ་སྦྱོར་ཡང་རུང་། མི་ཕན་པར་འདོད་པས་སྡིག་པ་ལ་སྦྱོར་ཡང་རུང་དགེ་སློང་འདི་ལ་ཅི་ཡང་ཅུང་ཟད་ཀྱང་མ་སྨྲ་ཞིག དེ་ཅིའི་ཕྱིར་དགེ་སློང་འདི་ནི་ཡི་གེ་ཕུན་སུམ་ཚོགས་པའམ་རིགས་པའི་ཆོས་སྨྲ་བ། དོན་ཕུན་སུམ་ཚོགས་པའམ་ལུང་གི་རྗེས་སུ་འབྲང་བའི་འདུལ་བ་སྨྲ་བ། ཡང་ན་འཕགས་ལམ་ཡན་ལག་བརྒྱད་ལས་ལྔ་ནི་ཆོས། ངག་ལས་མཐའ་འཚོ་བ་གསུམ་འདུལ་བ། ཡང་ན་ཆོས་དོན་དང་ལྡན་པ།
འདུལ་བ་འཇམ་ཞིང་མཛེས་པའོ། ། རྗེས་ཕྱོགས་པས་བསྔགས་པ་ཙམ་དུ་ཟད་ཀྱི། དེ་དང་ལྡན་པ་ནི་མ་ཡིན་ནོ། ། དགེ་སློང་འདི་ཆོས་ཇི་ལྟ་བ་དང་འདུལ་བ་ཇི་ལྟ་བ་དང་སྟོན་པའི་བསྟན་པ་ཇི་ལྟ་བ་ཡང་དག་པར་བླངས་ནས་རབ་ཏུ་བཟུང་སྟེ་རྗེས་སུ་ཐ་སྙད་འདོགས་པར་བྱེད་པ་དགེ་སློང་འདི་ནི་དོན་རྟོགས་ནས་ཤེས་བཞིན་དུ་སྨྲ་བ་ཡིན་གྱི་དོན་མ་རྟོགས་པར་མི་ཤེས་བཞིན་སྨྲ་བ་མ་ཡིན་པའི་ཕྱིར་ཏེ། དགེ་སློང་འདི་གཞི་གང་ལ་ཡིད་དང་མཐུན་པས་འདོད་ཅིང་རིགས་པས་རྟོགས་ནས་བཟོད་པ་དེ་ལ་བདག་ཀྱང་འདོད་ཅིང་བཟོད་དོ་ཞེས་བློ་གཅིག་པར་བསྟན་ནོ། ། གཞུང་ལྷག་མ་རྣམས་སྔ་མ་བཞིན་བཤད་ཅིང་ཡན་ལག་ཀྱང་དབྱེན་གྱི་གྲོགས་བྱེད་པ་ཞེས་པ་ལས་གཞན་སྔ་མ་བཞིན་སྦྱར་རོ། ། ལྔ་པ་ཁྱིམ་སུན་འབྱིན་པའི་གླེང་གཞི་ལ་ཡུལ་ནི་མཉན་ཡོད། གང་ཟག་ནམ་སོ་འགྲོ་མགྱོགས། ཉོན་མོངས་བསྐྲོད་པའི་དགེ་འདུན་ལ་མི་བཟོད་པ། ཉེས་པ་ཁྱིམ་སུན་འབྱིན་པའོ། །
གང་ཟག་དགེ་སློང་གང་། གཉིས་ལས་ལྷག་པ་རབ་ཏུ་མང་པོ་དག ། ཚོང་ཁང་དང་རྭ་བས་བསྐོར་བའི་གྲོང་ངམ་རྭ་བས་མ་བསྐོར་བའི་གྲོང་བརྡལ་ཞིག་ན་ཆོས་དང་ཟང་ཟིང་གི་ལོངས་སྤྱོད་ཀྱིས་ཉེ་བར་བསྟེན་ཅིང་གནས་པར་གྱུར་ལ་དེ་དག་ཀྱང་བྲམ་ཟེ་ལ་སོགས་པ་ཁྱིམ་པ་རྣམས་བུད་མེད་དང་ལྷན་ཅིག་ཟ་འཐུང་སྣོད་གཅིག་ཏུ་ཟ་བ་སོགས་འགྲོགས་པ་དང་། ཟས་གོས་སོ་ཤིང་སོགས་ལོངས་སྤྱོད་པ་སུན་འབྱིན་པ་སྡིག་པའི་ཆོས་གནས་ངན་ལེན་ཀུན་ཏུ་སྤྱོད་པར་གྱུར་ཅིང་། དེ་དག་གིས་ཁྱིམ་བདག་གི་ཁྱིམ་དག་སུན་ཕྱུང་བར་མིག་ཤེས་ཀྱིས་མཐོང་ངམ། རྣ་བས་ཐོས་སམ། དེ་ལས་གཞན་པའི་ཤེས་པས་རབ་ཏུ་ཤེས་སམ། དེ་དག་སྡིག་པ་ཀུན་ཏུ་སྤྱོད་པར་མཐོང་ཐོས་ཤེས་ན། དགེ་སློང་དེ་དག་ལ་ཆོས་འདི་པའི་དགེ་སློང་རྣམས་ཀྱིས་ཚིག་འདི་སྐད་ཅེས། ཚེ་དང་ལྡན་པ་དག་ཁྱེད་ཅག་རིགས་དང་ཁྱིམ་སུན་འབྱིན་པའི་སྡིག་པའི་ཆོས་ཁ་ན་མ་ཐོ་བ་སྤྱོད་པ་དག་ཡིན་ཏེ།
ཁྱོད་ཀྱིས་ཁྱིམ་སུན་ཕྱུང་བ་སྡིག་པའི་ཆོས་སྤྱོད་པར་མཐོང་ཐོས་ཞེས་པས་གཞི་གསུམ་ཡོད་པར་བསྟན། ཚེ་དང་ལྡན་པ་དག་ཁྱེད་ཅག་འདི་ན་གནས་པས་གནས་པ་མཆོག་གི་གནས་འདི་ནས་དེངས་ཤིག་ཅེས་ཚིག་འཇམ་པོས་བསྒོ་བར་བྱའོ། ། གལ་ཏེ་དེ་སྐད་བསྒོ་བ་ན་དེ་དག་དགེ་སློང་རྣམས་ལ་འདི་སྐད་ཅེས། ཚེ་དང་ལྡན་པ་དག ངེད་ཅག་སྐྲོད་པར་བྱེད་པ་འདི་དག་ན་ཁ་ཅིག་མ་བསྐྲད་པ་ལ་ཆགས་པའི་འདུན་པས་འགྲོ་བ། བསྐྲད་པ་ལ་སྡང་བའི་ཞེ་སྡང་གིས་འགྲོ་བ། མ་བསྐྲད་པ་དེ་དག་གིས་ཁྱིམ་སུན་ཕྱུང་བར་མ་ཤེས་པས་གཏི་མུག་གིས་འགྲོ་བ། མ་བསྐྲད་པ་དེ་ལ་འཇིགས་པས་སྐྲོད་པར་མི་བྱེད་པའི་ཕྱིར་འཇིགས་པས་འགྲོ་བ་དག་ཡིན་ཏེ། འདི་ལྟར་ཁྱིམ་སུན་ཕྱུང་བའི་ལྟུང་བ་འདྲ་བ་ཁོ་ན་ལས་དགེ་སློང་ཁ་ཅིག་སྐྲོད་པར་བྱེད་ཁ་ཅིག་ནི་སྐྲོད་པར་མི་བྱེད་དོ་ཞེས་བརྫུན་དེ་སྐད་ཟེར་ན། སུན་འབྱིན་པའི་དགེ་སློང་དེ་དག་ལ་ཆོས་འདི་པའི་དགེ་སློང་རྣམས་ཀྱིས་དེ་སྐད་མ་ཟེར་ཅིག
དེ་ཅིའི་ཕྱིར་ཞེ་ན། དེ་ལྟར་མ་ཡིན་གྱི་འདི་ལྟར་ཁྱོད་ཉིད་ཀྱི་སྤྱོད་པ་རབ་ཏུ་ཤེས་པའི་ཕྱིར་ཏེ། བརྫུན་ཚིག་གིས་སྐུར་པ་འདེབས་པའི་ལས་ཀྱི་ལམ་འདི་ཐོང་ཤིག ཅེས་འཇམ་པོས་བསྒོ་བར་བྱའོ། ། དེ་སྐད་འཇམ་པོས་བཞམས་ཏེ་བསྒོ་བ་ན་གཞི་དེ་གཏོང་ན་ལེགས་ཏེ་བཟང་བ་ཡིན། ཉེས་བྱས་གཅིག་བྱུང་བར་ཟད། སྦོམ་པོ་ཡང་མ་བྱུང་། གལ་ཏེ་མི་གཏོང་ན་གསོལ་བ་བྱ་བ་སོགས་དབྱེན་གྱི་སྐབས་བཞིན་ཤེས་པར་བྱའོ། ། ཡུལ་རང་སྐྲོད་པའི་དགེ་འདུན་འགྲོ་བ་བཞི་བྲལ་ལ། ཀུན་སློང་འགྲོ་བ་བཞི་བྲལ་དུ་ཤེས་བཞིན་དུ་འགྲོ་བ་བཞིས་སྐུར་པ་འདེབས་འདོད་ཀྱིས་སྦྱོར་བ་རང་ངམ་བསྐོས་པའི་ངག་གིས་བརྫུན་དུ་སྨྲས་ཏེ།
མཐར་ཐུག་བརྗོད་པ་གསུམ་པའི་མཐའ་ལ་མ་བཏང་པའོ། ། དྲུག་པ་བཀའ་བློ་མི་བདེ་བ་ལ་གླེང་གཞི་ནི། ཡུལ་ཀཽ་ཤམ་བྷི། གང་ཟག་འདུན་པ། ཉོན་མོངས་གླེང་བ་མི་བཟོད་པ། ཉེས་པ་བཀའ་བློ་མི་བདེ་བའོ། ། གླེང་དྲན་བྱེད་པའི་སྐབས་འདི་ནི། གང་ཟག་དགེ་སློང་ཁ་ཅིག རྗེས་སུ་མཐུན་པ། ཚུལ་དང་མཐུན་པ།
དྲང་པོར་འཇུག་པའི་ཚིག་ལ་མི་མཐུན་པར་འཛིན་ཅིང་མི་བཟོད་པས་བཀའ་བློ་མི་བདེ་བའི་རང་བཞིན་ཅན་དུ་གྱུར་པ། དེ་ལ་ཆོས་ཕྱོགས་པའི་དགེ་སློང་རྣམས་ཀྱིས་ཟླ་བ་ཕྱེད་ཅིང་འདོན་པར་གཏོགས་པ་སོ་སོར་ཐར་པའི་བསླབ་པའི་གཞི་རྩོད་པ་ཞི་བར་བྱེད་པའི་བར་རྣམས་དང་། བདེ་བར་གཤེགས་པའི་མདོ་ཡང་དག་པར་སྦྱོར་བ་གཞུང་འབུམ་པ་དུམ་བུ་བཞིར་གཏོགས་པ་རྣམས་ཀྱི་ཆོས་མདོ་སྡེ་དང་མ་མོ་དང་མཐུན་པ་དང་། འདུལ་བ་ཉིད་དང་མཐུན་པའམ་ཡང་ན་ཆོས་མཐོང་ཐོས་དོགས་གསུམ། འདུལ་བ་དུས་སུ་དོན་དང་ལྡན་པར་འཇམ་པོར་སྨྲས་པ་ན། སྦྱོར་བ་ངག་གིས་འདི་སྐད་ཅེས་ཁྱེད་ཀྱང་བདག་ལ་མི་སྨྲ་ཞིག བདག་ཀྱང་ཁྱེད་ལ་མི་སྨྲའོ། ། ཁྱེད་ཅག་ལ་ཡང་བདག་གིས་སྨྲས་པས་ཅི་ཞིག་བྱ་ཞེས་བདག་ཉིད་གླེང་པའི་ཚིག་བརྗོད་པར་བྱ་བ་མ་ཡིན་པ་ཉིད་དུ་འཇོག་པར་བྱེད་ནའོ། ། གླེང་པར་འོས་པ་སུ་ཡང་རུང་བས་གླེང་པ་ནི་ཕྱོགས་གཅིག་ཙམ། དྲན་པ་ནི་ཡོངས་སུ་རྫོགས་པར།
བཞམ་པ་ནི་གྲོས་གདབ་པ། བསྒོ་བ་ནི་བཟློག་པའི་ཕྱིར་ལས་བྱེད་པའོ། ། དྲན་ཤེས་བཞིན་དུ་མི་ལྡན་པ་དང་། མི་དབེན་པ་དང་། སྐབས་མ་ཕྱེ་བ་དང་། གཞི་མེད་པ་དང་། མངོན་ཤེས་ཀྱིས་གླེང་བ་ནི་མི་བྱའོ། ། གླེང་དྲན་བྱས་ནས་མི་གཏོང་ན། བརྗོད་བཅས། མི་གདམས་པ།
མི་སྨྲ་བ། གསོ་སྦྱོང་བཞག་པ། དགག་དབྱེ་བཞག་པ། ཕུར་བཅས་རྣམས་རིམ་བཞིན་བྱས་ནས་མི་གཏོང་ན་བཞམ་བསྒོའི་ལས་བྱེད་པར་གཞུང་འགྲེལ་དང་བམ་པོ་ལྔ་བཅུ་པར་བཤད། རྒྱ་འདུལ་འཛིན་ཡང་བཞེད་དོ། ། གཅིག་ལ་གཅིག་བརྗོད་པར་བྱ་བ་ཉིད་དུ་བྱེད་ན་ཕན་ཡོན་ནི། ཡོན་ཏན་ཐོབ་པ་མི་ཉམས་པའི་ཕྱིར་འདོམས་ཤིང་གསར་དུ་བསྐྱེད་པའི་ཕྱིར་རྗེས་སུ་སྟོན་ཅིང་སློབ་པ་དང་། ལྟུང་བ་ལས་སློང་ཞིང་སྦྱོང་བ་ཉིད་དེ་ལྟ་བུས་བཅོམ་ལྡན་འདས་སངས་རྒྱས་དེའི་དགེ་འདུན་གྱི་འཁོར་འདི་སྔོན་ཆད་འཕེལ་བར་གྱུར་པ་ཡིན་གྱི་བརྗོད་བྱ་མ་ཡིན་པ་འདི་ཐོང་ཞིག་ཅེས་བསྒོ་བར་བྱ། བཏང་ན་ལེགས་སོ་གཞུང་ལྷག་མ་སྔར་བཞིན་ནོ། ། ཡུལ་དགེ་སློང་ཆོས་ལྡན་གྱིས་གླེང་བ་ལ།
ཀུན་སློང་ཤེས་བཞིན་དུ་བཀའ་བཞིན་མི་བྱེད་ཅིང་མི་ཉན་པར་འདོད་པས། མཐར་ཐུག་བརྗོད་པ་གསུམ་པའི་མཐར་མ་བཏང་ན་ལྷག་མའོ། ། གསུམ་པ་མཇུག་སྡུད་ནི་ཕྱིར་བཅོས་པ་དང་བཅས་པ་སྟེ། ཚེ་དང་ལྡན་པ་དག་ཅེས་བོས་ནས་འདོན་པ་བདག་གིས་ཕྱིར་བཅོས་དགེ་འདུན་ལ་རག་ལས་པའི་ལྟུང་བ་ཕམ་པ་ལྟར་ལྷག་མེད་མ་ཡིན་པས་ལྷག་མའི་མཚན་ཉིད་འཛིན་པའི་ཆོས་བཅུ་གསུམ་བསྟན་ཟིན་ཏོ། ། མཚན་ཉིད་ནི། ཕྱིར་བཅོས་དགེ་འདུན་ལ་རག་ལས་ཤིང་། ལྟུང་བ་རང་གི་ངོ་བོ་ལྷག་མའི་མིང་གིས་ཕྱིར་བཅོས་ན་འདག་རུང་ངོ་། ། བཅུ་གསུམ་པོ་དེ་དག་ལས་དང་པོ་དགུ་ནི་ལྟུང་བར་འགྱུར་བ་དང་པོ་དག་ཉིད་ཀྱིས་སོ་སྟེ་བཞམ་བསྒོས་བཟློག་པ་མེད་དོ། ། ཕྱི་མ་བཞི་ནི་བརྗོད་པ་ལན་གསུམ་མཇུག་སྡུད་དང་བཅས་པ་རྫོགས་པའི་མཐར་དངོས་གཞིར་འགྱུར་རོ། ། ལྟུང་བ་འབྱིན་པའི་དགེ་སློང་གིས་བཅུ་གསུམ་པོ་དེ་དག་ལས་ལྷག་མའི་ལྟུང་བ་གང་ཡང་རུང་བ་ཞིག་བྱས་ལ།
དུས་ཇི་སྲིད་དུ་བདག་ལ་ལྟུང་བ་དེ་བྱུང་བར་ཤེས་བཞིན་དུ་འཆབ་ཅིང་སྦེད་ལ་མི་མཐོལ་བར་བྱེད་པ་དེ་སྲིད་དུ་དེས་མི་འདོད་བཞིན་དུ་སྤོ་བའི་ལས་བྱ་སྟེ། རང་བཞིན་དུ་གནས་པའི་ས་ནས་དག་པའི་སར་སྤོ་བ་འདི་བཅས་པའི་ཉེས་པ་སྦྱང་བའི་ཆད་ལས་སོ། ། སྤོ་བ་བྱས་ནས་དེའི་འོག་ཏུ་ལྷག་མའི་ཉེས་པ་སྦྱང་བའི་ཕྱིར། མཚམས་ནང་གི་དགེ་འདུན་ལ་སྒོ་གསུམ་གྱི་སྤྱོད་པ་དང་ཆོས་དང་ཟང་ཟིང་གིས་ཞག་དྲུག་གི་བར་དུ་དགེ་འདུན་ཐམས་ཅད་ཐུགས་མཉེས་ཤིང་མགུ་བར་བྱ་བའི་ལས་སྦྱར་བར་བྱའོ། ། མགུ་བ་སྤྱད་ནས་དབྱུང་བ་ལ་ཐོགས་ཏེ། དབྱུང་བའི་ཕྱིར་དགེ་འདུན་འདུག་ཅིང་མཐུན་པར་བྱ་བ་ལ་སོགས་ཆོས་དང་མཐུན་པར་བྱས་ལ། མཆིལ་ལྷམ་ཕུད། ཕྱག་བྱས་ཙོག་པུར་ཐལ་མོ་སྦྱར་གསོལ་བ་བཏབ་པས་དགེ་སློང་གི་དགེ་འདུན་གྱི་སེམས་མགུ་ཞིང་ཡི་རང་བར་བྱས་ནས། གནས་གང་ན་དགེ་སློང་ཉི་ཤུའི་ཚོགས་ཀྱི་དགེ་འདུན་ཡོད་པ་དེར་དགེ་སློང་མགུ་ལྡན་དེ་ལྷག་མའི་ལྟུང་བ་ལས་དབྱུང་བའི་ལས་བྱའོ། ། དགེ་སློང་ཉི་ཤུར་གཅིག་གིས་མ་ཚང་བ་བཅུ་དགུའི་ཚོགས་ཀྱི་དགེ་འདུན་གྱིས་དགེ་སློང་འབྱིན་པར་བྱེད་ན།
མགུ་ལྡན་དགེ་སློང་དེ་ཡང་རང་བཞིན་གྱི་སར་མ་ཕྱིན་ལ། འབྱིན་བྱེད་དགེ་སློང་དེ་དག་ཀྱང་སྨད་པར་བྱ་བ་འགལ་ཚབས་ཅན་ཡིན་ཏེ་ཆོ་ག་ལས་འདས་ན་ལས་མི་འཆགས་སོ། ། ལྷག་མ་ཕྱིར་འཆོས་པ་དང་དབྱུང་བའི་ལས་དེ་ལ་ཇི་སྐད་བཤད་པ་དེ་ནི་ཆོ་ག་ཡིན་ནོ། ། སྤོ་བ་སྤྱོད་པས། དགེ་སློང་རང་བཞིན་དུ་གནས་པའི་བཀུར་བསྟི་བདག་གིར་མི་བྱ། གནས་གཅིག་ཏུ་མི་ཉལ། ལས་ཀྱི་གྲལ་དུ་མི་འདུ། དགེ་སློང་མ་ལ་ཆོས་མི་བསྟན། གསར་བུ་ལ་འཇམ་པའི་བྱ་བ་ཕྱག་དར་ལ་སོགས་པ་བྱ་བ་སོགས་ཁྱད་པར་ཅན་གྱི་སྦྱོར་བ་སྦྱར། སྨད་ཅིང་དམན་པའི་སྤྱོད་པ་ཆོས་དང་ལྡན་པ་དག་བྱ་སྟེ་རྒྱས་པར་གཞན་དུ་བལྟའོ། །
ཡང་སྤོ་བ་དང་གཞི་ནས་སྤོ་བ་དང་། ཡང་མགུ་བ་དང་གཞི་ནས་མགུ་སོགས་རྒྱ་ཆེར་སྦྱར་བར་བྱའོ། ། ལྔ་པ་མ་ངེས་པའི་སྡེ་ལ། དངོས་དང་མཇུག་སྡུད་གཉིས་ལས། དང་པོ་ཕམ་ལྷག་ལྟུང་བྱེད་གང་ཡིན་མ་ངེས་པ་དང་ལྷག་མ་དང་ལྟུང་བྱེད་གང་བྱུང་མ་ངེས་པ་གཉིས་གླེང་གཞིའི་དབང་གིས་བཞག་གི འདིར་སྔ་མ་ལྷག་མ་དང་ཕྱི་མ་ལྟུང་བྱེད་དུ་འདུས་སོ། ། སྔ་མའི་གླེང་གཞི་ལ་ཡུལ་མཉན་ཡོད། གང་ཟག་འཆར་ཀ ཉོན་མོངས་འདོད་ཆགས། ཉེས་པ་མ་ངེས་པའོ། །
ཚེ་དང་ལྡན་པ་དག་ལྟུང་བའི་གང་བྱུང་མ་ངེས་ཤིང་གཏོལ་མེད་པར་གྱུར་པའི་ཆོས་གཉིས་པོ་འདི་ཟླ་ཕྱེད་ན་འབྱུང་ངོ་། ། ཡང་དགེ་སློང་གང་འཁྲིག་པ་བསྟེན་དུ་རུང་བའི་བུད་མེད་དང་ལྷན་ཅིག དགེ་སློང་གཅིག་པུ་བུད་མེད་གཅིག་དང་། ཁྲིམས་གྲོགས་དང་བྲལ་ཞིང་སྐྱེ་བོ་རྒྱུན་བླུགས་མེད་པའི་དབེན་པ། རྩིག་པ་རིབ་མ་ཐིབས་པོ་མུན་པའི་སྐྱབས་ལྔ་གང་རུང་ཡོད་པར་འདོད་པ་མི་ཚངས་སྤྱོད་བྱར་རུང་ཐག་ཉེ་བར་འདོམ་གང་གི་ནང་དུ་ཁྲི་གདན་གཅིག་ལ་རྐུབ་ཚོས་བཞག་སྟེ་འདུག་པར་བྱེད་ཅིང་། དགེ་སློང་དེ་ལ་དགེ་བསྙེན་མ་ས་ག་ལྟ་བུ། དཀོན་མཆོག་གསུམ་ལ་དད་ཅིང་བདེན་པ་མཐོང་བ། སྲོག་གི་ཕྱིར་ཡང་བརྫུན་མི་སྨྲ་བས་ཡིད་ཆེས་པའི་ཚིག་གི་བྱ་བ་དང་ལྡན་པས་ཆོས་གསུམ་ཕམ་ལྷག་ལྟུང་བྱེད་གང་ཡང་རུང་བས་སྨྲས་པར་གྱུར་ལ། སམ་ཞེས་པ་མ་ངེས་པ་རྣམ་པར་བརྟག་པའི་དོན་ནོ། ། དགེ་སློང་གིས་འདུག་པར་ཁས་དྲང་པོར་བླངས་ན།
ཆོས་གསུམ་གང་རུང་ཁས་བླངས་པས་ཕྱིར་བཅོས་བྱེད་དུ་གཞུག་ཅིང་། གླེང་བྱེད་དགེ་སློང་དེ་ལ་དགེ་བསྙེན་མ་ཡིད་ཆེས་པའི་ཚིག་དང་ལྡན་པས་ཆོས་གསུམ་གང་དང་གང་གིས་སྨྲས་པར་གྱུར་པ་དེ་དང་དེ་གླེང་བྱ་དགེ་སློང་དེ་ཁས་བླངས་པ་དེ་དང་དེ་གླེང་བྱེད་དགེ་སློང་དེས་གླེང་བྱ་དགེ་སློང་དེ་ཕྱིར་བཅོས་བྱེད་དུ་གཞུག་པར་བྱ་སྟེ། དགེ་བསྙེན་མ་དེ་ལྟུང་བའི་ཀུན་སློང་དང་ངོ་བོ་དང་སྦྱོར་བ་དང་ཕྱིར་བཅོས་སོགས་ལ་མི་མཁས་པའི་ཕྱིར་རོ། ། མ་ངེས་པ་ཕྱི་མའི་གླེང་གཞི་ལ་ཡུལ་རྒྱལ་ཁབ། གང་ཟག་ཤི་རི་ཀ ཉོན་མོངས་ཤེས་བཞིན་མ་ཡིན་པ། ཉེས་པ་མ་ངེས་པའོ། ། ཡང་དགེ་སློང་ཤི་རི་ཀ་ལྟ་བུ་གང་། འཁྲིག་པ་སྤྱད་རུང་གི་བུད་མེད་ཀྱི་ཡུལ་དང་ལྷན་གཅིག འདོད་པ་བྱར་མི་རུང་འདོམ་གང་བས་ཐག་རིང་བར་སྟན་ལ་རྐུབ་ཚོས་བཞག་ནས་འདུག་པར་བྱེད་ཅིང་།
གཞུང་ལྷག་མ་སྔར་བཞིན་ནོ། ། གཉིས་པ་མཇུག་སྡུད་ཚེ་དང་ལྡན་པ་དག་ཅེས་སོགས། དྲུག་པ་རིལ་གྱིས་གདོན་པ་ལ། སྤང་ལྟུང་། ལྟུང་བྱེད་འབའ་ཞིག་པ། སོ་སོར་བཤགས་པ། བསླབ་བྱ། རྩོད་པ་ཞི་བྱེད་དང་ལྔ་ལས་དང་པོ་ལ་མདོར་བསྟན། རྒྱས་བཤད། མཇུག་སྡུད་གསུམ་གྱི་དང་པོ་ནི།
ལྟུང་བ་འདི་དག་བྱུང་ན་ཡོ་བྱད་སེམས་ཀྱིས་སྤངས་ཤིང་། ཞག་གཅིག་འབྲལ་བའི་ཆད་པས་ཕྱིར་བཅོས་པར་བྱ་བས་ན་སྤང་ལྟུང་ངོ་། ། ཉིན་མཚན་གྱི་དང་པོ་མ་ཡིན་པ་མཐའི་སྐད་གཅིག་ཐ་མ་སྟེ། ཐ་མ་དེ་མ་ཡིན་པ་དེའི་མདུན་རོལ་གྱི་དུས་རྣམས་ནི་མེད་པ་སྟེ་ཞག་ཏུ་མི་བརྩིའོ། ། དེས་ན་སྐྱ་རེངས་འཆར་ཁའི་སྐད་ཅིག་ཐ་མ་དེ་ལ་ཉིན་མཚན་དང་ཞག་གི་མིང་ཐོབ་བོ། ། དེའི་མདུན་རོལ་དུ་གནས་ན་ཞག་གིས་བསྐྱེད་པའི་ལྟུང་བ་ཐམས་ཅད་ལ་སྦྱོར་བའི་ཉེས་བྱས་བསྐྱེད་པའི་སྣོད་ཡིན་ནོ། ། གསོ་སྦྱོང་དགག་དབྱེ་ལྟ་བུ་ཚེས་གྲངས་དང་འབྲེལ་པ་འགའ་ཞིག་སྐྱ་རེངས་ཤར་ཟིན་ཀྱང་། ཉི་མ་ཤར་བ་ཉིད་མཚམས་སུ་བཟུང་དུ་རུང་བ་ཡོད་དོ། ། སོ་སོར་བཤད་པ་ལ་བཅུ་ཚན་གསུམ་ལས། དང་པོ་ལ་བཅུ་ལས་གོས་འཆང་བའི་གླེང་གཞི་ལ་ཡུལ་མཉན་ཡོད།
གང་ཟག་དགེ་སློང་མང་པོ། ཉོན་མོངས་གོས་ལ་གདུ་བ། ཉེས་པ་འཆང་ཞིང་བྱ་བ་ཤོར་བའོ། ། ཆོས་འདི་པའི་དགེ་སློང་ཆོས་གོས་བཀྲུ་བ་དང་དྲ་བ་དང་དྲུབ་པ་དང་ཁ་བསྒྱུར་བ་ཟིན་པས། རྐྱེན་སྲ་བརྐྱང་ཕྱུང་ན་སྟེ། སྲ་བརྐྱང་བཏིང་ཆགས་ལ་འཆང་འབྲལ་འཇོག་པའི་ལྟུང་བ་བག་ཡངས་སུ་གནང་བས་སོ། ། ཞག་བཅུའི་བར་དུ་སྟེ། མཚན་མོའི་མཐའ་བཅུར་བྱིན་གྱིས་བརླབས་པར་བྱ་བ་དེ་ལས་ལྷག་པ་རྣམས་བསྔོས་པ་དང་། རུང་བར་བྱ་བ་སོགས་རྣམ་པར་མ་བརྟགས་པར་བདག་གིར་བཅང་དུ་རུང་ཞིང་བྱའོ། ། དེ་ལས་ཞག་ལྷག་པོར་འདས་པར་འཆང་བ།
ཞག་བཅུ་གཅིག་པའི་སྐྱ་རེངས་ཤར་བའི་ཚེ་སྤང་ལྟུང་ངོ་། ། བྱིན་གྱིས་མ་བརླབས་པའི་གོས་འཁོར་གསུམ་ཁེབས་པ་ཞག་ལས་འདས་སམ། སྔ་ཕྱིར་རྙེད་པ་སྔ་མ་བྱིན་གྱིས་མ་བརླབས་པས་ཞག་འདས་སམ་མཉམ་དུ་རྙེད་པའི་གང་རུང་བྱིན་གྱིས་མ་བརླབས་པར་འདས་སམ། ཕྱི་མ་བྱིན་གྱིས་མ་བརླབས་པར་འདས་ན། བྱིན་གྱིས་བརླབས་པ་དེ་ཞག་ལོན་རུང་མ་ལོན་རུང་། སྤང་དགོས་སུ་འགྱུར་རོ། ། འགྲེལ་ཆེན་གཉིས་སུ་ཡོ་བྱད་ཕྱིས་རྙེད་རིགས་མཐུན་མི་མཐུན་ཀུན་སྤང་དགོས་ཀྱི་སྔར་ཡོད་སྤོང་བར་བཤད་པ་མི་འདུག་གོ ། རྙེད་པ་ཉུང་བ་དང་། ནད་པ་དང་། ཤིག་སྲོ་མང་བ་དང་།
ཞལ་ཏ་བྱེད་པ་དང་། ལྷ་ལས་འཕོས་པ་གོས་ཡིད་དུ་འོང་བར་འདོད་པ་ལ་སོགས་པས་གོས་ལྷག་པ་འཆང་ན། མཁན་པོ་དང་སློབ་དཔོན་དང་གྲོགས་ལ་ཡིད་བརྟན་ནས་འཆང་བ་དང་། སྦྱིན་བདག་དང་། ཞལ་ཏ་བ་བདག་པོར་མོས་པ་དང་། རབ་བྱུང་ལ་སོགས་པའི་ཕྱིར་བསྔོས་ན་ལྟུང་བ་མེད་དོ། ། དང་པོ་ཉིད་ནས་ཞག་ལྷག་པོར་འཆང་འདོད་ན་དང་པོ་ནས་སྦྱོར་ལྟུང་འབྱུང་ལ། ཞག་འདས་ན་དངོས་སུ་འགྱུར་རོ། ། ཡིད་བརྟན་པའི་མཁན་པོ་ལ་སོགས་པ་རྒྱ་མཚོ་ཆེན་པོའི་ཕ་རོལ་ན་གནས་ཀྱང་རུང་ངོ་། ། ཤི་བ་ཐོས་ན་རུང་བ་ཉམས་པས་གཞན་ལ་རུང་བར་བྱའོ། །
ཧ་ཅང་ཚོལ་བ་དང་ཧ་ཅང་འཕོངས་པའི་ཉོན་མོངས་སྤངས་པའི་ཕྱིར་བརྟག་པའི་རུང་བ་གསུངས་སོ། ། རྫས་འབྲལ་བ་ནི། དགེ་སློང་རང་བཞིན་དུ་གནས་པ། ལྟུང་བ་མིང་རིས་སུ་མི་མཐུན་པ། མཚམས་ནང་དེའམ་གཞན་ན་འདུག་ཀྱང་རུང་སྟེ་དེ་ལ་ཞག་གཅིག་བཏང་སྟེ། བྱིན་གྱིས་བརླབ་རུང་ཅིའང་མེད་པར་བྱའོ། ། ངོ་ཚ་ཤེས་ཤིང་སྡེ་སྣོད་གསུམ་འཛིན་པ། མང་པོ་ཤེས་པས་ནི་སྤང་མི་དགོས་ཏེ། བསམ་པས་ལྡང་བས་བཤགས་པས་ཆོག་སྟེ་ལྷག་མ་བཞིན་ནོ། ། གཉིས་པ་འབྲལ་བའི་གླེང་གཞི་ལ།
ཡུལ་མཉན་ཡོད། གང་ཟག་མང་པོ། ཉོན་མོངས་གོས་བསྟོད་གཡོགས་སྨད་གཡོགས་ཙམ་གྱིས་ལྗོངས་རྒྱུ་བ། ཉེས་པ་ལུས་མ་སྦས་ཤིང་གཞན་གྱི་བྱ་བ་ཤོར་བའོ། ། དགེ་སློང་ཆོས་གོས་ཟིན་པས་སྲ་བརྐྱང་མ་བཏིང་པའམ། བཏིང་ཡང་ཕྱུང་ནས། གལ་ཏེ་ནུབ་གཅིག་གི་མཐར་ཡང་ཆོས་གོས་སྣམ་སྦྱར་བླ་གོས་མཐང་གོས་གསུམ་ལས་གང་ཡང་རུང་བ་རང་ངམ་ཆོས་གོས་གནས་པའི་མཚམས་ཀྱི་ཕྱི་རོལ་དུ་འབྲལ་ཞིང་སྐྱ་རེངས་འཆར་བར་བྱེད་ན། དགེ་འདུན་གྱིས་མི་འབྲལ་བའི་གནང་བ་བྱིན་པ་མ་གཏོགས་སྤང་བའི་ལྟུང་བྱེད་དུ་འགྱུར་རོ། ། གནང་བ་མ་ཐོབ་པ་དང་། བྱིན་གྱིས་བརླབས་པ་དང་།
ཆོས་གོས་དངོས་རུང་བ་དང་། གནས་ཉེ་འཁོར་ཅན་དང་། ཞག་གཅིག་བྲལ་བ་ལས་དངོས་གཞིར་འགྱུར་རོ། ། ཆོས་གོས་གསུམ་ལས་གཞན་བྱིན་བརླབས་ཅན་བྲལ་བ་དང་།

རྒྱུར་བྱིན་གྱིས་བརླབས་པ་དང་བྲལ་ན་ཉེས་བྱས་སོ། ། གནས་མཚམས་བཅད་པ་ལ་མཚམས་ཉེ་འཁོར་དང་བཅས་པ་དང་། གཞན་ལ་རང་རང་གི་ཉེ་འཁོར་འདོམ་གང་སོགས་པ། ཐང་སྟོང་ལ་ཡན་ལག་གིས་སླེབ་པ་དང་། ནོར་དང་ལྟ་བ་ཐ་མི་དད་པའི་གནས་དང་། དགེ་འདུན་གྱི་བཀད་ས་དང་སྒོ་ཁང་སོགས་ཐུན་མོང་བ་ལ་མི་འབྲལ། གཞན་དུ་འབྲལ་བ་སོགས་ཞིབ་ཏུ་ཤེས་པར་བྱའོ། ། གདོང་ཕྱིས་ཆུ་ཚགས་སྟན་འཇམ་དྲི་རྔོག་སོགས་ཡོ་བྱད་ཀྱི་གོས་ལ་ན་སྨད་མེད། བི་མ་ལ་དང་གཞུང་འགྲེལ་དུ་བཤད། གསུམ་པ་ཟླ་འཇོག་ལ་གླེང་གཞི་ཡུལ་མཉན་ཡོད། གང་ཟག་རབ་ཏུ་མང་པོ།
ཉོན་མོངས་ཟང་ཟིང་ལ་གདུ་བ། ཉེས་པ་ཁ་སོགས་ཀྱི་གོས་འཇོག་པའོ། ། ཆོས་འདི་པའི་དགེ་སློང་ཆོས་གོས་ཟིན་པ་སྲ་བརྐྱང་ཕྱུང་ན། སྲ་བརྐྱང་ཕྱུང་ཟིན་པ་ནི་དུས་མ་ཡིན་པ་སྟེ། དེའི་ཚེ་ཁ་སོགས་ཀྱི་གོས་ཤིག་རྙེད་ལ་ཆོས་གོས་བྱེད་པས་ལེན་པར་འདོད་ན་དགེ་སློང་དེས་གོས་དེ་བླང་བར་བྱའོ། ། གལ་ཏེ་ཆོས་གོས་ཀྱི་ཚད་དུ་ལོངས་ཤིང་ཆོག་ན་མྱུར་བ་ཁོ་ནར་ཞག་བཅུའི་ནང་དུ་གོས་སུ་བྱས་ཏེ་བྱིན་གྱིས་བརླབས་ལ་བཅང་བར་བྱའོ། ། གལ་ཏེ་མ་ལོངས་ན། ཁ་མ་ལོངས་པ་ཁ་བསྐང་པའི་གོས་ལ་རེ་བ་ཡོད་ན་ཏེ་ཕུ་ནུ་སོགས་དང་དུས་སྟོན་ལ་སྒུག་ན་དགེ་སློང་དེས་ཁ་བསྐང་རེ་བའི་གོས་དེ་ཟླ་བ་གཅིག་གི་མཐའ་སྐྱ་རེངས་སུམ་ཅུ་རྩ་གཅིག་མ་ཤར་ཚུན་ཆད་བཞག་པར་བྱའོ། ། དེ་ལས་འདས་ཏེ་སྐྱ་རེངས་ཤར་ན་སྤང་བའི་ལྟུང་བྱེད་དོ། ། ཁ་བསྐང་ལ་རེ་བ་མེད་དམ།
ཆོས་གོས་གསུམ་བྱིན་གྱིས་བརླབ་རུང་ཡོད་ན། ཆུང་བ་ཁྲུ་གང་ལའང་ཞག་བཅུའི་ལྟུང་བར་འགྱུར་གྱི་ཁ་བསྐང་མི་གནང་ངོ་། ། ཁ་བསྐང་ནམ་རྙེད་པ་ནས་ཞག་བཅུ་པ་དེའི་ནང་དུ་མ་ཟིན་ན། ལྟུང་བའི་རིས་ལོག་ཏེ་ཞག་བཅུ་པར་འགྱུར་ཏེ། ཞག་བཅུ་གཅིག་པ་ལ་ཁ་འགེངས་རྙེད་ན། ཞག་ཉི་ཤུ་པའི་ནང་དུ་གྲུབ་པ་དགོས། ཞག་བཅུ་པ་དང་བཅུ་བཞི་པ་ལ་སོགས་ལའང་འདྲ། ཞག་ཉེར་དགུ་པ་ལ་ཁ་འགེངས་རྙེད་ན་ཞག་སུམ་ཅུ་པའི་ཞག་གཅིག་པོ་ལ་ཟིན་པར་བྱ། བྱིན་གྱིས་བརླབ་པར་བྱ། རྒྱུ་དང་ཁ་དོག་མི་མཐུན་ན་རྙེད་པ་མ་ཡིན།
དཀར་པོ་རྙེད་ན་རྙེད་པའོ། ། བཞི་པ་འཁྲུར་འཇུག་གི་གླེང་གཞི་ལ་ཡུལ་མཉན་ཡོད། གང་ཟག་འཆར་ཀ ཉོན་མོངས་འདོད་ཆགས། ཉེས་པ་འཁྲུར་འཇུག་གོ ། འཆར་ཀ་བྲམ་ཟེའི་རིགས་ཡིན་པར་བཤད་འདུག ཡང་དགེ་སློང་གང་། ཆོས་འདི་པའི་དགེ་སློང་མ་ཕ་མའི་ཉེ་དུ་བདུན་བརྒྱུད་ཚུན་ཆད་མ་ཡིན་པ། ལུས་འཁྲིག་པ་བསྟེན་རུང་ལ། རང་གི་གོས་མི་གཙང་བས་གོས་པའམ་དྲི་མ་ཅན་བལ་གོས་དང་ཤ་ན་སོགས་རྙིང་པ་དུས་ཚིགས་སུ་སྤྱད་པ་གང་རུང་ཆུར་ཉུག་པས་འཁྲུར་འཇུག་གམ།
ཁ་བསྒྱུར་བའི་ཕྱིར་འཚེད་དུ་འཇུག་གམ་ཚོན་དུ་ཉུག་པ་ཙམ་དང་། ཐ་ན་ཐལ་མོ་བརྡབས་པ་ཙམ་གྱིས་འཆག་ཏུ་འཇུག་ན་སྤང་བའི་ལྟུང་བྱེད་དོ། ། དྲན་བྱེད་དུ། སྤྲིང་ཡིག་དང་བརྒྱུད་པས་བཅོལ་བ་ལ་ཉེས་མེད་བཤད་དོ། ། ལྔ་པ་ལེན་པའི་གླེང་གཞི་ལ་ཡུལ་མཉན་ཡོད། གང་ཟག་ཉེར་དགའ། ཉོན་མོངས་འདོད་ཞེན། ཉེས་པ་གོས་ལེན་པའོ། ། ཡང་དགེ་སློང་གང་དགེ་སློང་མ་ཉེ་དུ་མ་ཡིན་པ་ལས་གོས་རུང་བ་ཁྲུ་གང་དུ་ལོངས་པ་ལེན་ན་སྟེ་ལག་ཏུ་འོངས་སམ། ཐོབ་པའི་ཉེ་འཁོར་དུ་བལྟར་སྣང་བར་བྱུང་བ་བདག་གིར་བྱེད་ན་སྤང་བའི་ལྟུང་བྱེད་དོ། །
འདི་བྱིན་པ་ལེན་པ་ཡིན་ལ། ཉེ་དུ་ཡིན་མ་ཡིན་ལ་འདུ་ཤེས་མུ་བཞི་སྟེ། མ་ཡིན་པ་ལ་མ་ཡིན་པར་ཤེས་ན་དངོས་གཞི། ཡིན་པ་ལ་མ་ཡིན་པར་ཤེས་ན་ཉེས་བྱས། མ་ཡིན་པ་ལ་ཡིན་པར་ཤེས་པ་ལའང་འདུ་ཤེས་ཀྱི་ཆ་ནས་ལྟུང་མེད། ཉེས་བྱས་བཤད་པའང་སྣང་། ཡིན་པ་ལ་ཡིན་པར་ངོ་ཤེས་ན་ལྟུང་མེད་དོ། ། འདུ་ཤེས་གཙོ་བོ་ཕལ་ཆེར་ལ་སྦྱར་བར་བྱའོ། ། ཉེ་དུ་ནི་དེ་ལས་འཕྲོས་པ་བདུན་བརྒྱུད་ཀྱང་ཡིན་ལ་ཆུང་མ་ནི་ཉེ་དུར་མི་བགྲང་ངོ་། ། དགེ་སློང་མའི་གོས་རིན་པོ་ཆེ་བརྗེ་བའི་ཕྱིར་ལེན་པ་དང་རིན་སྦྱིན་ནམ་དགེ་སློང་གི་གོས་བཟང་པོ་དང་བརྗེ་བ་ཡིན་ཡང་ལྟུང་བ་བསྐྱེད་པར་མ་གཏོགས་སོ། །
དྲུག་པ་སློང་བའི་གླེང་གཞི་ལ་ཡུལ་སོགས་སྔ་མ་བཞིན་ཉེས་པ་གོས་སློང་བའོ། ། ཡང་དགེ་སློང་གང་ཁྱིམ་བདག་གམ་ཁྱིམ་བདག་གི་ཆུང་མ། ཉེ་དུ་བདུན་བརྒྱུད་ནང་ཚན་གྱི་འཕྲོས་དང་བཅས་པ་མ་ཡིན་པའི་གན་དུ་སོང་སྟེ། བལ་གོས་རས་གོས་ཤ་ན་སོགས་རུང་བ་སློང་ན། གང་བླངས་པའི་རིན་ཐང་ཁ་དོག་ཚད་དེ་ཐོབ་ན་སྤང་བའི་ལྟུང་བྱེད་དོ། ། སློང་དུ་གནང་བའི་དུས་ལྟུང་བའི་རྒྱུར་མ་གཏོགས་སོ། ། དགེ་སློང་གི་གོས་གཞན་གྱིས་ཕྲོགས་སམ། བརླག་པ་སྟེ་སྟོར་བ་དང་སྲོག་ཆགས་ཀྱིས་ཟོས་པ་རུལ་བ་སོགས་སམ། མེས་ཚིག་གམ། རླུང་དང་ཆུས་ཁྱེར་རམ།
ཆོས་གོས་བྱིན་གྱིས་བརླབ་པར་བྱ་བ་མེད་པ་དེ་ནི་སློང་བའི་དུས་ཡིན་ནོ། ། དུས་དེར་གོས་བླང་བར་བྱ་སྟེ་ལྟུང་བ་མེད་པའོ། ། བདུན་པ་སློང་བར་རིགས་པའི་གླེང་གཞི་ལ་ཡུལ་མཉན་ཡོད། གང་ཟག་ཕྲེང་བ་ཅན་པ་བཞི་བཅུ་དང་དྲུག་སྟེ། ཉོན་མོངས་འདོད་ཞེན། ཉེས་པ་ལེན་པའི་དྲོད་མི་ཤེས་པའོ། ། གལ་ཏེ་དེ་ལ་བྲམ་ཟེའམ་ཁྱིམ་བདག་དད་པ་ལྡན་པ་ཞིག་གིས་གནང་བའི་དུས་ཀྱིས་བླངས་པའི་ཚེ་གོས་མང་པོ་སྟོབས་ལ་འདོད་ན་དགེ་སློང་དེས་ཚོད་ཟིན་པར་བྱ་སྟེ། ཁྱིམ་པའི་སྟོད་གཡོགས་ཞེང་ཁྲུ་གསུམ་དཀྱུས་ཁྲུ་བཅུ་གཉིས་པ་དང་སྨད་གཡོགས་ཞེང་ཁྲུ་དོ། དཀྱུས་ཁྲུ་བདུན་པ་དགེ་སློང་གི་སྣམ་སྦྱར་སོགས་གྲས་དྲུབས་དང་ལྷན་ཐབས་སོགས་གང་བྱེད་པ་དེར་ལངས་པ་ཙམ། དེའི་མཐར་ཐུག་པ་དེ་ཙམ་བླང་བར་བྱའོ། །
དེ་ལས་ལྷག་པར་ལེན་ན་སྤང་བའི་ལྟུང་བྱེད་དོ། ། འདི་ལ་ཁྱིམ་པའི་གོས་ཚད་སློང་ན་ལྷག་པ་སླར་སྦྱིན་མི་དགོས་ཤིང་མ་ལངས་པ་བླང་དུའང་མི་རུང་ངོ་། ། དགེ་སློང་གི་གོས་ཚད་སློང་ན། མ་ལངས་པ་བླང་དུ་རུང་ཞིང་། ལྷག་པ་སླར་མ་བྱིན་ན་སྤང་ལྟུང་དུ་འགྱུར་རོ། ། གོས་ཕྲུགས་བཅུ་གསུམ་ཐམས་ཅད་དམ་གང་བྱིན་གྱིས་བརླབས་པར་བྱ་བ་མེད་པ་དེ་སློང་བ་རིགས་སོ། ། མི་རིགས་པ་སློང་ན་ལྟུང་བ་སྔ་མར་འགྱུར་ལ། རིགས་པ་སློང་ན་ལྷག་པ་ལ་ལྟུང་བར་འགྱུར་ཏེ། ལྟུང་བ་འདི་གཉིས་ཀྱི་ཁྱད་པར་དེ་ཉིད་ཡིན་ནོ། ། བརྒྱད་པ་སྤགས་པ་སློང་བའི་གླེང་གཞི་ལ་ཡུལ་མཉན་ཡོད།
གང་ཟག་ཉེར་དགའ། ཉོན་མོངས་འདོད་ཞེན། ཉེས་པ་སྤགས་པ་སློང་བའོ། ། ཤཱཀྱའི་བུ་ཉེར་དགའ་ལྟ་བུའི་དགེ་སློང་གང་གི་ཕྱིར་ཁྱིམ་བདག་གམ་ཁྱིམ་བདག་གི་ཆུང་མ་འཕྲོས་དང་བཅས་པའི་བདུན་བརྒྱུད་ཚུན་ཆད་ཀྱི་ཉེ་དུ་མ་ཡིན་པས། གོས་ཀྱི་རིན་གསེར་དངུལ་ལ་སོགས་དག་སྤགས་ནས་ཏེ་སྟ་གོན་བྱས་ནས་བདག་གིས་གོས་ཀྱི་རིན་འདི་དག་གིས་གོས་ཤ་ན་དང་ཟར་མ་སོགས་ཀྱི་རས་ཁྲུ་ཚད་ཁ་དོག་འདི་དང་འདི་ལྟ་བུ་ཞིག་ཉོས་ལ། དགེ་སློང་མིང་འདི་ཞེས་བྱ་བ་འོངས་པ་དང་། དེ་ལ་ར་བལ་ལ་སོགས་མ་ཡིན་པ་གོས་རུང་བ་ལོངས་སྤྱད་བཟོད་པ་ལེན་དུ་གནང་བའི་དུས་སུ་བསྐོན་ནོ་སྙམ་སྟ་གོན་བྱས་པ་ལས། དེ་ནི་གལ་ཏེ་དགེ་སློང་དེ་ལ་སྔར་མ་སྟབས་ཤིང་འགྲོན་དུ་མ་བོས་པར་བསྙེན་བཀུར་འདོད་པའམ་ཚོལ་བའི་རྣམ་པར་རྟོག་པ་འགའ་ཞིག་བྱུང་སྟེ། བཟང་པོ་རབ་དང་མཆོག་འདོད་པའི་ཕྱིར། ཁྱིམ་བདག་གམ་ཁྱིམ་བདག་གི་ཆུང་མ་ཉེ་དུ་མ་ཡིན་པའི་གན་དྲུང་དུ་སོང་ནས།
ཚིག་འདི་སྐད་ཅེས་བདག་གི་ཕྱིར་གོས་ཀྱི་རིན་སྤགས་ཤིང་སྟ་གོན་བྱས་པ་དེས་གོས་འདི་ལྟ་བུ་ཞིག་ཉོས་ལ་རྒྱུ་དང་ཁ་དོག་རུང་བ་ལེན་དུ་གནང་བའི་དུས་སུ་བསྐོན་ཞིག་ཅེས་སྨྲ་སྟེ་གོས་རུང་བ་ཐོབ་ཅིང་དོན་གྲུབ་ན་སྤང་བའི་ལྟུང་བྱེད་དོ། ། སྤགས་ཤིང་མ་ཕུལ་བ་ཤེས་ནས་སློང་བ་འདིར་འགྱུར་ལ། སྤགས་རུང་མ་སྤགས་རུང་མི་ཤེས་པར་སློང་བ་ནི་སྔ་མར་འགྱུར་རོ། ། སློང་དུ་གནང་བ་དང་ཉེ་དུ་ལ་ལྟུང་མེད་སོགས་ཤེས་པར་བྱའོ། ། དགུ་པ་སོ་སོ་ནས་སྤགས་པ་སློང་བའི་གླེང་གཞི་སྔ་མ་བཞིན་ལས་ཉེས་པ་སོ་སོ་ནས་སྤགས་པ་སློང་བའོ། ། སོ་སོ་བ་དག་ཅེས་པ་ཁྱིམ་བདག་ཕོ་མོས་ཐ་དད་དུ་སྤགས་པ་ཡིན་ལ། ཁྱིམ་གཅིག་ནས་ཁྱིམ་བདག་ཕོ་མོས་ཐ་དད་དུ་ཚམ་ཚོམ་མེད་པར་གོས་ཀྱི་རིན་སྦྱིན་པར་སྤགས་པ་ནི་འདིའི་ཁྱད་པར་རོ། ། སྦྱིན་པར་བྱེད་པ་སྦུངས་ཆེ་བ་འདི་སྤགས་པར་མི་ཤེས་ན། སློང་བའི་སྤང་བར་འགྱུར་རོ། ། གཞུང་ནི་སྔ་མ་བཞིན་བཤད་པར་བྱའོ། །
བཅུ་པ་བསྐུར་བའི་སྤང་བ་ལ་གླེང་གཞི་ནི་ཡུལ་མཉན་ཡོད། གང་ཟག་ཉེར་དགའ། ཉོན་མོངས་ནོར་དད་ཆེ། ཉེས་པ་མི་མཛེས་པའོ། ། དགེ་སློང་ཤཱཀྱའི་བུ་ཉེར་དགའ་ལྟ་བུའི་ཕྱིར། རྒྱལ་པོར་དབང་བསྐུར་བའམ། དེ་དང་གསང་ཚིག་མཐུན་པས་འཚོ་བའི་བློན་པོའམ། གཙང་སྦྲ་ཅན་བྲམ་ཟེའམ། ཁྱིམ་བདག་ཕྱུག་པོའམ། ཕོ་བྲང་འཁོར་གྱི་གྲོང་ཁྱེར་གྲོང་བརྡལ་གྱི་མིའམ།
དེ་མ་ཡིན་པ་ཡུལ་གྱི་གྲུའི་མིའམ། ནོར་གྱི་རིགས་བྱེ་བས་ཕྱུག་པའི་ནོར་ཅན་ནམ། ཅོད་པན་བཅིངས་པའི་ཚོང་དཔོན་ནམ། རྒྱ་མཚོ་ལས་འགྲོན་པ་མང་པོ་བསྒྲལ་བའི་དེད་དཔོན་གྱིས་ཕོ་ཉའི་ལག་ཏུ་གོས་ཀྱི་རིན་གསེར་དངུལ་དག་བསྐུར་བར་གྱུར་ལ། དེ་ནས་ཕོ་ཉ་དེས་གོས་ཀྱི་རིན་དེ་དག་ཁྱེར་ཏེ་འོངས་ནས་དགེ་སློང་དེ་ཡོད་པའི་ས་ཕྱོགས་ག་ལ་བ་དེར་སོང་ཏེ། དགེ་སློང་གི་དྲུང་དུ་ཕྱིན་ནས་འདི་དག་བཞེས་ཤིག་ཅེས་ཕྲིན་དེ་སྐད་ཟེར་ན། དགེ་སློང་དེས་ཕོ་ཉ་དེ་ལ་ཕོ་ཉ་བ་ཞེས་བོས་ནས་དགེ་སློང་དག་ནི་གོས་ཀྱི་རིན་མི་རུང་བ་གསེར་དངུལ་རུང་བ་མ་བྱས་པ་འདི་དག་ལེན་དུ་མི་རུང་སྟེ། བདག་ཅག་རིན་འདིས་གོས་རུང་བ་དུས་སུ་རྙེད་ན་ལེན་ཏོ། ། ཞེས་བརྗོད་པར་བྱའོ། ། གལ་ཏེ་ཕོ་ཉ་དེས་དགེ་སློང་དེ་ལ་འདི་སྐད་ཅེས་འཕགས་པ་དགེ་སློང་རྣམས་ཀྱི་ཞལ་ཏ་བྱེད་པ་འཕགས་པ་རྣམས་ཀྱི་ཞལ་ཏའི་ལས་ཉམས་སུ་ལེན་པ་ཞེས་ལན་གཉིས་སྨོས་པ་ནི་ངེས་བཟུང་གི་ཚིག་བསྣན་པ་སྟེ།
རུང་བར་བྱེད་པའི་གང་ཟག་གང་ལགས་པ་ལྷ་འབངས་སོགས་འགའ་མཆིས་སམ། ཡོད་ན་དེ་ལ་གཉེར་རོ་ཞེས་ཟེར་ན། དགེ་སློང་གོས་འདོད་པས་འདི་ནི་ཞལ་ཏ་བ་ཞེས་མདོར་བསྟན་ནས། ཀུན་དགའ་ར་བ་པ་རུང་བར་བྱེད་པའི་རྩེ་རྒོད་དམ། གསུམ་ལ་སྐྱབས་སུ་སོང་ཞིང་བསླབ་གཞི་ལྔ་འཛིན་པ་དགེ་སློང་གི་འཁོར་དུ་གཏོགས་པ་དགེ་བསྙེན་རུང་བའི་ཞལ་ཏ་བྱེད་པ་དེ་བསྟན་པར་བྱའོ། ། དེ་ནས་ཕོ་ཉ་དེས་གོས་ཀྱི་རིན་དེ་དག་ཁྱེར་ནས་ཞལ་ཏ་བྱེད་པ་དེ་ལ་ཁྱོད་ཀྱིས་གོས་ཀྱི་རིན་འདི་གོས་རུང་བ་རྒྱུ་འདི་དང་རིན་ཐང་ཁྲུ་ཚད་ཁ་དོག་འདི་ལྟ་བུ་ཞིག་ཉོས་ལ་དགེ་སློང་འདི་ལ་བསྐོན་ཞིག་ཅེས་བརྗོད་པར་བྱའོ། ། དེ་ནས་ཕོ་ཉ་དེས་ཞལ་ཏ་བྱེད་པ་དེ་ལ་ཤིན་ཏུ་ལེགས་པར་ཡང་དག་པར་ལུས་ངག་གིས་བསྒོ་ཞིང་། ནན་ཏན་དུ་ཡང་དག་པར་རྗེས་སུ་བསྟན་ནས། ཕོ་ཉ་དེས་དགེ་སློང་ག་ལ་བར་ཕྱིན་ནས། ཞལ་ཏ་བྱེད་པ་ཁྱེད་རང་གིས་བསྟན་པ་དེ་ལ་བདག་གིས་བསྟན་ལགས་ཀྱི།
དེའི་གམ་དུ་བཞུད་ཅིག གོས་བསྐོན་པར་འགྱུར་རོ་ཞེས་བརྗོད་དོ། ། དགེ་སློང་གོས་འདོད་པས་ཞལ་ཏ་བྱེད་པ་ལན་གཅིག་གམ་གཉིས་སམ་གསུམ་དུ་བདག་གོས་འདོད་དོ་ཞེས་བསྐུལ་བར་བྱ། སྔར་གཏམས་པ་དྲན་པར་བྱ་གོས་གྲུབ་ན་ལེགས། མ་གྲུབ་ན་སྔར་གྱི་བསྐུལ་བ་གསུམ་གྱི་སྟེང་དུ་བསྣན་པས་བསྡད་པ་ལན་བཞིའམ་ལྔའམ་དྲུག་གི་བར་དུ་ཞལ་ཏ་བྱེད་པ་དེས་གོ་བར་འགྱུར་བའི་འབོད་པའི་ཕྱོགས་རྫ་མཁན་འདྲེག་མཁན་གྱི་གནང་། ཁྱིམ་གྱི་ཕྱོགས་ཁྱིམ་ཉིད་དམ་ཆུ་བཞག་པའི་གནས། ལས་མཐའི་ཕྱོགས་བུར་ཤིང་དང་སཱ་ལུ་དང་ལན་ཚྭའི་ལས། ལས་ཀྱི་ཕྱོགས་ཚོང་ཁང་དང་ཚོང་བརྡལ་དུ། བསྐུལ་བའི་སྒོ་དྲུག་གིས་ཅང་མི་སྨྲ་བར་བསྡད་པར་བྱའོ། ། སྒོ་དྲུག་ནི།
ཁྱོད་འོངས་སམ། འོངས་པ་ལེགས་སོ། ། བསྟན་ལ་འདུག་ཤིག རྐང་པ་ཁྲུས་ཤིག བཟའ་བཅའ་ཟོ་ཞིག བཏུང་བ་འཐུང་ཞིག་ཅེས་ཟེར་བ་ལ་དེའི་ཕྱིར་རོ་ཞེས་པའོ། ། ཧ་ཅང་སྨྲ་བ་མྱུར་ཏེ་ཕ་རོལ་གྱི་གཏམ་གྱི་གོས་སྐབས་མེད་པར་བྱེད་ན་སྨྲ་བ་མ་རྫོགས་པ་ཡིན་པས་བསྐུལ་བ་མ་རྫོགས་པའོ། ། དེ་ལྟར་བསྐུལ་གཏད་དྲུག་བྱས་པས་གོས་དེ་གྲུབ་ན་ལེགས་ཏེ་དགེ་སློང་ལ་ལྟུང་བ་ཡང་མ་བྱུང་། ཕོ་ཉ་དང་སྦྱིན་བདག་དང་ཞལ་ཏ་བ་ལའང་བཏང་བ་དང་ལོངས་སྤྱད་པའི་བསོད་ནམས་འཕེན་པའི་ཕྱིར་རོ། ། ལན་དྲུག་རྫོགས་པའི་འོག་ཏུ་གོས་སྒྲུབ་པའི་ཕྱིར་འཇིག་རྟེན་དང་འདུལ་བ་དང་འགལ་བའི་འཛེམས་པ་སྤངས་པས་འབད་སྩོལ་ཆེན་པོས་བརྩལ་ཏེ་གོས་སྤང་བའི་ལྟུང་བྱེད་དོ། །
ཆོས་བཞིན་བསྒྲུབ་པའི་ཆོ་ག་ནི། གལ་ཏེ་གོས་མ་གྲུབ་ན། ཕྱོགས་གང་ནས་གོས་ཀྱི་རིན་དག་འོངས་པའི་སྦྱིན་བདག་ཡོད་པའི་ཕྱོགས་དེར་དགེ་སློང་བདག་ཉིད་འགྲོ་བར་བྱའོ་སྟེ་བརྡ་སྤྲད་པའི་ཕྱིར་དུའོ། ། ཡང་ཡིད་བརྟན་པའི་ཕོ་ཉ་ལ་ཆུད་མ་གསོན་ཅིག་ཅེས་པའི་བར་ཕྲིན་དུ་སྤྲིང་བར་བྱ་སྟེ། སྐབས་དེ་ལ་ཐབས་དེ་ནི། འཇིག་རྟེན་དང་འདུལ་བ་དང་མི་འགལ་བར་རྗེས་སུ་མཐུན་པའི་ཆོ་ག་ཡིན་ནོ། ། འདིར་ཡུལ་གསུམ་མི་ཉིད་དང་ཁྱིམ་པ་ཉིད་ཡིན་པ་དང་། གོས་རིན་རུང་བ་མ་ཡིན་པ་སྤངས་པ་ལ། བསྐུལ་བ་གསུམ་དང་བསྡད་པ་གསུམ་ལས་ལྷག་གམ། དྲུག་རྫོགས་ནས་ཞལ་ཏ་བས་སྦྱིན་བདག་གི་སེམས་སྲུང་བར་ཁས་མ་བླངས་པའམ།
སྦྱིན་བདག་ལ་མ་སྦྲན་པར་བླངས་ན་དངོས་གཞིའོ། ། བཅུ་ཚན་གཉིས་པ་ལ་བཅུ་ལས། སྲིན་བལ་གྱི་སྤང་བའི་གླེང་གཞི་ལ་ཡུལ་མཉན་ཡོད། གང་ཟག་དགེ་སློང་མང་པོ། ཉོན་མོངས་འདོད་ཞེན། ཉེས་པ་སྲིན་བལ་སྟན་བྱེད་དོ། ། གང་ཟག་དགེ་སློང་གང་། དངོས་པོ་དར་སྲིན་ལས་བྱུང་བའི་བལ་གྱི་སྟན་ནང་ཚངས་ཅན་དང་གླེངས་པ་གང་རུང་། ཁྱད་པར་བཤེས་གཉེན་ནི། འདི་བཏགས་པའི་སྟན་ནང་ཚངས་ཅན་ཡིན།
ཕྱི་མ་གླིངས་པའི་སྟན་ཏེ། ཕྱིང་པའི་མིང་གི་རྣམ་གྲངས་སོ། ། ཞེས་གསུངས་སོ། ། འགྲེལ་ཆེན་གཉིས་སུའང་འབྱུང་བས་ཕྱི་མ་རྣམས་གླིངས་པ་ཁོ་ནའོ། ། སར་པ་ལས་སྦྱོར་བ་རང་ངམ་བསྐོས་པས་བྱེད་ན། མཐར་ཐུག་བཀྲམ་པ་ཉིད་ན་སྤང་བའི་ལྟུང་བྱེད་དོ། ། སྲིན་བལ་དང་རིན་མཉམ་པའི་རྫས་བསྲེས་པ་ལ་ན་སྨད་མེད་དོ། ། ཁ་ཅིག་གདིང་བ་སྟན་དུ་འདོད་པ་ནི་ནོར་ཏེ། གདིང་བ་ཕྲག་ལ་འགེལ་སྟན་མཆན་ཁུང་དུ་འཁུར་གྱི་ཕྲག་ལ་བཀལ་ན་ཉེས་པར་འགྱུར་བས་སོ། ། གཉིས་པ་འབའ་ཞིག་པའི་སྤང་ལྟུང་གི་གླེང་གཞི་ལ་ཡུལ་ལ་སོགས་འདྲ།
ཉེས་པ་བལ་ནག་འབའ་ཞིག་སྟན་བྱེད་དོ། ། ཡང་གང་ཟག་དགེ་སློང་གང་། དངོས་པོ་ལུག་གི་བལ་ཁ་དོག་ནག་པོ་གནག་པ་དང་སྔོ་བ་དང་འདམ་ཁ་དང་ཁང་པ་རྣམས་ལས་གང་ཡང་རུང་བས་གླིངས་པའི་སྟན་སར་པ་སྦྱོར་བ་བྱེད་དམ་བྱེད་དུ་འཇུག་ན། བལ་བཀྲམ་པའི་ཚེ་སྤང་བའི་ལྟུང་བྱེད་དོ། ། ཡུལ་གང་ན་ནག་པོ་མེད་ཅིང་རིན་ཆུང་ལ་དཀར་པོ་དཀོན་ཞིང་རིན་ཆེན་དཀར་པོ་ལ་ལྟུང་བར་འགྱུར་རོ། ། ཁ་ཅིག་ན་རེ་ཇི་ལྟར་བཅས་པ་བཞིན་བྱ་ཟེར། གསུམ་པ་ཆ་གཉིས་ཀྱི་སྤང་པ་ལ་གླེང་གཞི་སྔར་བཞིན་ལས་ཉེས་པ་བལ་ནག་ཤས་ཆེའི་སྟན་བྱེད་དོ། ། བསླབ་བྱ་ནི། དགེ་སློང་གིས་སྟན་སར་པ་རྫས་སར་པས་བྱེད་པ་སྟེ། རྙེད་པས་སར་པ་ལ་མི་རྩིའོ། །
རང་ངམ་བསྐོས་པས་བྱེད་ན་ཆ་བཞི་ལས་ཆ་གཉིས་ལུག་བལ་ནག་པོ་འབའ་ཞིག་གཞུག་པར་བྱ། ཆ་གསུམ་པ་ནི་དཀར་པོ་གློ་དང་རྒྱབ་དང་གཉའ་བར་སྐྱེས་པའི་བཟང་པོ་ལས་སོ། ། ཆ་བཞི་པ་ནི་འཁོབ་རྐང་པ་དང་མགོ་དང་ལྟོ་བར་སྐྱེས་པའི་བལ་ངན་པ་གཞུག་ཅིང་བསྲེ་བར་བྱའོ། ། གལ་ཏེ་གང་ཟག་དགེ་སློང་གིས། བཞི་ཆ་བཞིར་བགོས་པའི་ཆ་གཉིས་ལུག་བལ་ནག་པོ་འབའ་ཞིག་ལས་མ་བཅུག་སྟེ། དེ་ལས་སྲང་ཕྱེད་ཀྱིས་ལྷག་པར་བསྲེས་སམ། ཆ་གསུམ་པ་དཀར་པོ་ལས་དང་། ཆ་བཞི་པ་འཁོབ་བལ་ལས་མ་བཅུག་པར་དེ་ལས་ཉུང་བར་བསྲེས་པའི་སྟན་སར་པ་སྦྱོར་བ་བྱེད་པར་རྩོམ། མཐར་ཐུག་བཀྲམ་ན་སྤང་བའི་ལྟུང་བྱེད་དོ། ། སྟན་ཆེན་པོ་སྲིད་ཁྲུ་ཕྱེད་དང་ལྔ།
ཆུང་ངུ་ཁྲུ་ཕྱེད་དང་གསུམ། འབྲིང་པོ་དེའི་བར་ལ། ཞེང་ཁྲུ་དོ་སོར་དྲུག་སྟེ་རྒྱུའི་བལ་ཇི་ཙམ་གྱིས་བྱེད་པ་དེའི་ཆ་ཤས་བརྩི་བར་བྱའོ། ། བཞི་པ་ལོ་དྲུག་གི་སྤང་ལྟུང་གི་གླེང་གཞི་ལ་སྔར་བཞིན་ལས་ཉེས་པ་ལོ་དྲུག་མ་ལོན་པར་སྟན་བྱེད་དོ། ། དགེ་སློང་གིས་གླིངས་པའི་སྟན་རྒྱུ་སར་པ་ལས་བྱེད་ན་མི་འདོད་བཞིན་དུ་སྟེ་འཆང་བར་མི་འདོད་ཀྱང་ལོ་དྲུག་ཏུ་བཅང་བར་བྱའོ། ། གལ་ཏེ་གང་ཟག་དགེ་སློང་གིས་སྟན་དེ་ཉིད་ཀྱི་ལོ་དྲུག་ཚུན་ཆད་དུ་སྟན་རྙིང་པ་གང་ཡོད་པ་དེ་སྤངས་ཤིང་མེད་ཀྱང་རུང་། མ་སྤངས་ཤིང་ཡོད་ཀྱང་རུང་། སྟན་སར་པ་གཞན་གཉིས་པ་བྱེད་ན། ལག་གི་བླ་པ་ལ་དགེ་འདུན་གྱིས་ལོ་དྲུག་མ་ལོན་པར་སྟན་བྱེད་ཀྱི་གནང་བ་བྱིན་པ་ལྟ་བུ་དེ་ལྟུང་བའི་བྱེད་པར་མ་གཏོགས་པས་དེ་བཞག་སྟེ། སྦྱོར་བ་ནི་ཇི་སྲིད་སྟན་བྱེད་པར་རྩོམ་པ་ཉིད་ནས་ཉེས་བྱས་སུ་འགྱུར་ལ།
མཐར་ཐུག་སྟན་བྱ་བའི་ཕྱིར་དང་པོར་བཀྲམ་པ་ཉིད་ན་སྤང་བའི་ལྟུང་བྱེད་དོ། ། སྟན་སྔ་མ་ལ་ལྟུང་བ་མེད་དོ། ། ལྔ་པ་མཐོ་གང་གི་སྤང་བའི་ཡུལ་དང་གང་ཟག་སྔར་བཞིན། ཉོན་མོངས་དྲོད་མི་ཤེས་ཤིང་སོ་སོར་མི་རྟོག་པ། ཉེས་པ་གདིང་བ་རྙིང་བ་ལས་མ་གླན་པའོ། ། དགེ་སློང་གིས་སོ་སོར་གདིང་བ་རྒྱུ་གསར་པ་ལ་བྱེད་ན། གསར་པ་ཁ་དོག་མི་སྡུག་ཅིང་སྲ་བར་བྱ་བའི་ཕྱིར། གདིང་བ་རྙིང་པ་དེ་ལས་བསྡུས་ཤིང་བཅོས་པས་ཀྱང་རུང་བདེ་བར་གཤེགས་པའི་མཐོ་གང་ནི་ཐ་མལ་གྱི་མཐོ་གསུམ་སྟེ་དེས་འཁོར་བས་གླན་ཞིང་སྦྱར་བར་བྱའོ། ། གལ་ཏེ་དགེ་སློང་གིས་མ་གླན་པར་གདིང་བ་གསར་པ་ལོངས་སྤྱོད་ན། སྤྱད་པར་རྩོམ་པའི་ཕྱིར་བཀྲམ་པ་ཉིད་ན་སྤང་བའི་ལྟུང་བྱེད་དོ། །
རྙིང་པ་ལས་གླན་པར་བྱ་བ་དེ་མེད་ན་ཉེས་པ་མེད་པའོ། ། དྲུག་པ་བལ་ཐོགས་པའི་སྤང་བའི་གླེང་གཞི་ལ་ཡུལ་མཉན་ཡོད། གང་ཟག་དྲུག་སྡེ། ཉོན་མོངས་འདོད་ཞེན་ངོ་ཚ་མེད། ཉེས་པ་བལ་ཁུར་བའོ། ། དགེ་སློང་དགོན་པའི་ལམ་དུ་ཞུགས་པས་ལུག་གི་བལ་དག་གཞན་ལས་རྙེད་ལ། དགོས་ཤིང་དོན་དུ་གཉེར་འདོད་ན་དགེ་སློང་དེས་བླང་བར་བྱའོ། ། བླངས་ནས་རུང་བར་བྱེད་པའི་འཁྱེར་བ་མེད་ན། ཕྲ་རབ་དང་ཕྲ་མོ་དང་ཆུ་དང་ལྕགས་དང་རི་བོང་དང་ལུག་དང་གླང་དང་ཉི་ཟེར་གྱི་རྡུལ་དང་སྲོ་མ་དང་ཤིག་དང་ནས་དང་སོར་མོ་སྔ་མ་དྲུག་ལ་ཕྱི་མ་རེ། སོར་ཉི་ཤུ་བཞི་ལ་ཁྲུ་གང་།
དེ་བཞི་གཞུ་གང་། དེ་ལྔ་བརྒྱ་རྒྱང་གྲགས། དེ་བརྒྱད་དཔག་ཚད་དོ། ། མངོན་པར་རྡུལ་རྣམས་བདུན་འགྱུར་བཤད། དཔག་ཚད་གསུམ་གྱི་མཐའི་བར་ཚུན་ཆད་དུ་བདག་ཉིད་ཀྱིས་བསྐུར་བར་བྱའོ། ། དེ་ལས་འདས་ཤིང་ཐལ་བར་ཁྱེར་བ་ན་སྤང་བའི་ལྟུང་བྱེད་དོ། ། ཁྱེར་བ་མེད་ན་བདག་ཉིད་ཀྱི་དཔག་ཚད་གསུམ་འདས་ནས་རྒྱང་གྲགས་ཕྱེད་ལ་ཉེས་བྱས། གཅིག་ལ་དངོས་གཞིའོ། ། རང་གིས་ཁྱེར་བ་ཞེས་སྨོས་པས་གཞན་ལ་བསྐུར་བ་ལ་ཉེས་པ་མེད། ཞྭ་དང་སྟོད་སྐོར་དང་སྐ་རགས་ཀྱི་རྒྱུའི་ཚད་ཙམ་ལ་ཉེས་པ་མེད།
ལུག་བལ་མ་ཡིན་པ་དང་། མི་རུང་བའི་རྭ་དང་རྔ་མོའི་བལ་སོགས་ལ་ཉེས་བྱས་ཙམ་འབྱུང་ངོ་། ། བདུན་པ་བལ་རྨེལ་དུ་འཇུག་པའི་གླེང་གཞི་ལ་ཡུལ་མཉན་ཡོད། གང་ཟག་འཆར་ཁ། ཉོན་མོངས་ཚུལ་མ་ཡིན་པའི་འདོད་ཞེན། ཉེས་པ་བལ་རྨེལ་དུ་བཅུག་པའོ། ། ཡང་གང་ཟག་དགེ་སློང་གང་ཡུལ་དགེ་སློང་མ་ཉེ་དུ་མ་ཡིན་པ་ལ། འདུ་ཤེས་དེ་ལྟར་ཤེས་བཞིན་དུ་ཀུན་སློང་རྨེལ་དུ་འཇུག་པར་འདོད་པས་དངོས་པོ་ལུག་བལ། སྦྱོར་བ་ལུས་ངག་གིས་ཐ་ན་ཆུར་སྨྱུག་ཙམ་འཁྲུར་བཅུག་གམ། འཚེད་པ་སྟེ་ཁ་དོག་བསྒྱུར་བའི་ཕྱིར་ཚོན་དུ་ལན་གཅིག་ཙམ་འཇུག་གམ།
སྒེག་པའི་ཕྱིར་ནི་ཅུང་ཟད་ཁ་བསྒྱུར་བ་ཙམ་ཡང་ནམ་དུའང་མི་བྱའོ། ། རྨེལ་བ་ཅུང་ཟད་འདའ་བ་བྱེད་དུ་འཇུག་ན་མཐའ་དེའི་ཚེ་སྤང་བའི་ལྟུང་བྱེད་དོ། ། བརྒྱད་པ་གསེར་དངུལ་གྱི་སྤང་བའི་གླེང་གཞི་ལ་ཡུལ་མཉན་ཡོད། གང་ཟག་དྲུག་སྡེ། ཉོན་མོངས་ཚུལ་མིན་གྱི་འདོད་པ། ཉེས་པ་གསེར་དངུལ་ལེན་པའོ། ། ཡང་གང་ཟག་དགེ་སློང་གང་རང་གི་ལག་གམ་དེ་དང་འབྲེལ་པ་དག་གིས། དངོས་པོ་གསེར་དང་དངུལ་དབྱིག་ལེན་པར་འདོད་ཅིང་རྩོམ་པས་ལེན་ནམ། གཞན་ལ་བསྒོ་བས་ལེན་དུ་འཇུག་ན་སྤང་བའི་ལྟུང་བྱེད་དོ། ། ནོར་བུ་མུ་ཏིག་བྱི་རུ་གཡས་འཁྱིལ་སོགས་རིན་པོ་ཆེ་རུང་བ་མ་བྱས་པ་ཐོབ་པ་ལྕོགས་པའི་ས་ན་འདུག་པར་བདག་གིར་བྱེད་དམ།
སྒོ་གསུམ་གྱི་རྣམ་པར་རིག་བྱེད་ཀྱིས་བདག་གིར་བྱས་པ་ལ་ན་སྨད་མེད་དོ། ། རིན་པོ་ཆེར་མ་གྲགས་ཤིང་རྩིས་མེད་པ་དང་། ས་རྡོ་ལས་བྱས་པའི་གཟུགས་བརྙན་ལ་ཉེས་བྱས་སོ། ། འདི་འདི་ནས་འདི་ཙམ་ལོང་གསུམ། ཁྱེར་ཤོག་གསུམ། ཞོག་ཅིག་གསུམ། དེ་དེ་ནས་དེ་ཙམ་ལ་དགུ་སྟེ་དེ་ལྟར་སྦྱོར་བ་བཅོ་བརྒྱད་ལ་ཉེས་བྱས། དངོས་གཞི་ལ་སྤང་ལྟུང་ངོ་། ། དགུ་པ་མངོན་མཚན་ཅན་གྱི་སྤང་བའི་གླེང་གཞི་ལ་ཡུལ་སོགས་སྔར་བཞིན། ཉེས་པ་མངོན་ཚན་གྱི་སྤྱོད་པའོ། །
ཡང་གང་ཟག་དགེ་སློང་གང་ཀུན་སློང་འདི་དང་ཕྱི་མ་གཉིས་ཀ་ལ་རང་གི་དོན་དུ་ཁེ་སྤོགས་འདོད་པས། དངོས་པོ་རིན་པོ་ཆེ་མངོན་མཚན་ཅན་གྱི་སྤྱོད་པ་བུན་དང་སྐྱེད་འཕེལ་སྣ་ཚོགས་བྱེད་ན་སྦྱོར་བ་དེས་སྐྱེད་བྱིན་ན་སྤང་བའི་ལྟུང་བྱེད་དོ། ། ཁྱད་པར་བཤེས་གཉེན་ནི་འབྲས་བུ་དང་གོས་ལ་སོགས་པ་ལས་ཀྱང་དངོས་གཞིར་བཞེད་དོ། ། འདི་དང་ཕྱི་མར་ཁེ་འདོད་པར་མཚུངས་ཀྱང་ཕྱི་མ་ཉོ་ཚོང་བྱེད་པ་ཡིན་ལ་འདི་སྐྱེད་འཕེལ་བྱེད་པ་ཡིན་ནོ། ། བཅུ་པ་ཉོ་ཚོང་གི་སྤང་བའི་གླེང་གཞི་སྔར་བཞིན་ལས་ཉེས་པ་ནི་ཉོ་ཚོང་བྱེད་པའོ། ། ཡང་གང་ཟག་དགེ་སློང་གང་དངོས་པོ་རིན་པོ་ཆེ་ལས་གཞན་འབྲུ་གོས་རྟ་ཕྱུགས་དང་གཞན་བླུགས་སོགས་སམ། སྦྱོར་བ་ཁེ་སྤོགས་ལ་སོགས་ལས་གཞན་ཉོ་ཚོང་རྣམ་པ་བསྒྱུར་བ་དང་མོད་པའི་ཡུལ་དུས་ན་ཉོ་བ་དང་། དཀོན་པའི་ཡུལ་དུས་དེར་འཚོང་བ་སོགས་སྣ་ཚོགས་བྱེད་ན་སྐྱེད་ཕྱིན་པའི་ཚེ་ན་སྤང་བའི་ལྟུང་བྱེད་དོ། ། ཡང་ན་ཀུན་སློང་ཁེ་སྤོགས་ཀྱིས་སྐྱེད་འདོད་པ་ལས་གཞན་ཉོ་ཚོང་གིས་སྐྱེད་འདོད་པ་ལས་ལྟུང་བ་འདིར་འགྱུར་ཏེ། ཕྱིར་འཆོས་ན་སྐྱེད་ཀྱི་ཆ་གཏན་ནས་སྤངས་ལ་བཅོས་དགོས་སོ། །
དཀོན་མཆོག་གསུམ་དང་ཡུལ་ཁྱད་པར་ཅན་གྱི་དོན་དུ་བསོད་ནམས་འདོད་པའི་བློས་སྐྱེད་པ་ལ་ཉེས་པ་མེད་དོ། ། བཅུ་ཚན་གསུམ་པ་ལ་བཅུ་ལས་དང་པོ་ལྷུང་བཟེད་འཆང་བའི་གླེང་གཞི་ལ་ཡུལ་མཉན་ཡོད། གང་ཟག་དྲུག་སྡེའམ་ཉེར་དགའ། ཉོན་མོངས་འདོད་ཞེན། ཉེས་པ་ལྷུང་བཟེད་ལྷག་པ་བཅངས་པའོ། ། གང་ཟག་དགེ་སློང་གིས་དངོས་པོ་ལྷུང་བཟེད་ལྷག་པ་བྱིན་བརླབས་ཅན་ལས་གཞན། བྱིན་གྱིས་བརླབ་ཏུ་རུང་བ་ཞག་བཅུའི་མཐའི་བར་དུ་བཅང་བར་བྱའོ་སྟེ་རུང་ཞིང་བདག་གིར་བྱའོ། ། དུས་དེ་ལས་འདས་པར་བཅུ་གཅིག་པའི་སྐྱ་རེངས་ཤར་བར་འཆང་ན་སྤང་བའི་ལྟུང་བྱེད་དོ། ། སྔར་གོས་འཆང་བའི་སྐབས་བཞིན་སྦྱར་བར་བྱའོ། ། གཉིས་པ་ཚོལ་བའི་སྤང་བའི་གླེང་གཞི་ལ་གང་ཟག་ཉེར་དགའ།
ཉེས་པ་ལྷུང་བཟེད་ཚོལ་བའོ། ། ཡང་གང་ཟག་དགེ་སློང་གང་། དངོས་པོ་ལྷུང་བཟེད་ལྷན་པ་ལྔ་མེད་པ་ཟས་ལ་ལོངས་སྤྱད་པའི་སྣོད་དུ་བཟོད་ཅིང་རུང་བ་རང་དབང་བར་ཡོད་བཞིན་དུ། བཟང་པོ་མཆོག་ཏུ་གྱུར་པ་འདོད་པའི་ཕྱིར། གཞུང་ཁ་ཅིག་ཏུ་འདོད་པས་ཉེ་བར་བཟུང་བའི་ཕྱིར་ཞེས་འབྱུང་བ་ནི་ཆགས་སེམས་ཀྱིས་བཟུང་བའོ། ། ལྷུང་བཟེད་རྫས་དང་རྙེད་པ་གཉིས་ཀྱིས་གསར་པ་གཞན་གཉིས་པ་ཚོལ་བར་བྱེད་ཅིང་བཙལ་བའི་དོན་གྲུབ་ན་སྤང་བའི་ལྟུང་བྱེད་དོ། ། གླེང་གཞིར་གཏོགས་པའི་བསླབ་བྱ་ནི། ལྷུང་བཟེད་ལྷག་པ་འཆང་བའི་དགེ་སློང་དེས་བྱིན་བརླབས་དང་འབྲེལ་བ་མེད་པའམ། ལྷུང་བཟེད་དེ་ལ་དགེ་སློང་དེ་འབྲེལ་པ་ནི་རང་དབང་མེད་པས་ལྷུང་བཟེད་འབྲེལ་བ་མེད་པ་སྟེ། དགེ་སློང་གི་འཁོར་གང་དག་འཁོད་པ་ལ་དབུལ་བར་བྱའོ། །
རིམ་གྱིས་བྲིམས་པའི་ཐམས་ཅད་ཀྱི་ཐ་མ་སྙིགས་མར་གྱུར་པ་གང་ཡིན་པ་དེ་དགེ་སློང་དེ་ལ་གཏད་དེ། ཁྱོད་ཀྱིས་ལྷུང་བཟེད་འབྲེལ་མེད་འདི་བྱིན་གྱིས་བརླབ་པར་མི་བྱ། གཞན་ལ་གཏང་བར་མི་བྱ། སྦྱིན་པར་མི་བྱ་བར་ཇི་སྲིད་ཆག་ཅིང་ཟད་པའི་མཐར་ཐུག་གི་བར་དུ་ཁད་ཀྱིས་དལ་བུ་དལ་པོས་སྤྱད་པར་བྱའོ་ཞེས་པ། ལྷུང་བཟེད་བྱིན་བརླབས་ཅན་ལས་ཐོག་མར་བྱི་དོར་བྱེད་སྣོད་གསར་པར་འཇུག གནས་མཐོ་བར་འཇོག ཟས་སྐམ་པོ་ལྡུགས་པ་སོགས་གཅེས་སྤྲས་བྱེད་པའོ། ། ལྷུང་བཟེད་འཆང་བ་ཕྱིར་འཆོས་པ་དེ་ལ་འབྲེལ་མེད་འབྲིམ་པ་འདི་ནི་ཆད་ལས་ཀྱི་ཆོ་གའོ། ། ལྷུང་བཟེད་དུ་མ་ཡོད་ན་ཐམས་ཅད་སྤངས་ཏེ་ཕྱིར་འཆོས་དགོས་སོ། ། ལྷུང་བཟེད་རྒྱུ་རུང་བ་སའམ་ལྕགས་ལས་བྱས་པ།
དབྱིབས་རུང་བ་ཟླུམ་ཞིང་མཛེས་པ་ཁ་དོག་གནག་པ། ཚད་རུང་བ་མ་ག་ཏའི་བྲེ་ཆུང་ཕྱེད་དང་ལྔ་ཤོང་བ་ཆུང་ངུ་། དེ་ཉིས་འགྱུར་ཆེན་པོ། འབྲིང་དེའི་བར་མའོ། ། མཁས་པ་ཁ་ཅིག་བྲེ་ཆུང་བརྒྱད་ཤོང་བ་དང་བཅུ་ཤོང་པ་ཆེ་ཚད་དུ་བཞེད། བྲེ་ཆུང་རེ་ལ་བོད་ཀྱི་བྲེ་ཚད་མའི་དྲུག་ཕུལ་དོའོ། ། སྤྱད་དུ་རུང་བ་ལྷན་པ་བཞི་ཚུན་ཆད། བུག་པ་གཅིག་ལས་མེད་ཀྱང་ཧ་ཅང་ཆེ་ན་སྤྱད་མི་རུང་བའོ། ། མི་རུང་བ་ཚོལ་བ་དང་འཆང་བ་ལ་ཉེས་བྱས་སོ། ། གསུམ་པ་འཐག་ཏུ་འཇུག་པའི་གླེང་གཞི་ལ་ཉེས་པ་འཐག་ཏུ་འཇུག་པའོ། །
ཡང་དགེ་སློང་གང་རང་གིས་འདུན་པས་སྲང་ཕྱེད་དང་ཞོ་གཅིག་ལ་སོགས་བླངས་པའི་སྲིན་བལ་དང་རས་ལ་སོགས་པའི་དོག་པ་ཡུལ་ཐ་ག་བ་ཉེ་དུ་མ་ཡིན་པ་གོས་བལ་ཤ་ན་ཟར་མ་དུ་གུ་ལ་རས་བལ་ཀོ་ཏམ་པ་ཉི་འོག་གི་སྟེ་བདུན་པོ་གང་རུང་འཐག་ཏུ་འཇུག་ན་རིན་མེད་པར་གོས་གྲུབ་ན་སྤང་བའི་ལྟུང་བྱེད་དོ། ། བཞི་པ་འཐག་པ་བསྐྱེད་པའི་གླེང་གཞི་ལ་ཉེས་པ་འཐག་པ་བསྐྱེད་པའོ། ། དགེ་སློང་གི་ཕྱིར་ཁྱིམ་བདག་གམ་ཁྱིམ་བདག་གི་ཆུང་མ་ཕྲུགས་བདུན་ཚུན་ཆད་ཀྱི་ཉེ་དུ་མ་ཡིན་པས་ཐ་ག་པ་ཐགས་མཁན་ཉེ་དུ་མ་ཡིན་པ་ལ་གོས་རུང་བ་བདུན་གང་རུང་འཐག་ཏུ་བཅུག་པ་ལས་དེས་གལ་ཏེ་དགེ་སློང་དེ་ལ་དངོས་སུ་སྡར་མ་བཏབ་པར་གཞན་གྱིས་སྨྲས་པས་རྣམ་པར་རྟོག་པ་འདི་ལྟ་བུ་འགའ་ཞིག་བྱུང་ནས། ཐ་ག་པ་ཉེ་དུ་མ་ཡིན་པ་དེའི་གན་དུ་སོང་སྟེ། འདི་སྐད་ཅེས་ཚེ་དང་ལྡན་པ་ཐ་ག་པ་ཤེས་པར་གྱིས་ཤིག ཁྱོད་ཀྱིས་འཐག་པའི་གོས་འདི་དགེ་སློང་ཁོ་བོའི་ཕྱིར་དུ་འཐག་ཏུ་བཅུག་པ་ཡིན་གྱི་ཞེས་བདག་ཉིད་ཉེ་བར་བསྟན་ནས། ཚེ་དང་ལྡན་པ་ཞེས་སྙན་ཚིག་དང་། ཐ་ག་བ་ཞེས་བོས་ནས་གོས་འདི་རྒྱར་ཞེང་ཆེ་བ་དང་། མཆུར་ཁྲུན་རིང་བ་དང་། ཕྲ་ཞིང་འཇུར་མདུད་མེད་པ་ཐར་གྱི་ཞག་པ་དང་།
འཇམ་ཞིང་དབྱེར་ཟུག་སྙོམས་པ་སང་སེང་མེད་པས་ཐགས་རན་བཟང་བ་ལག་བྱད་ཤད་པ་དང་བརྒྱང་བ་སོགས་ལེགས་པར་གྱིས་ཤིག ཁོ་བོས་བླ་རྔན་བཟའ་བ་ལྔའམ། བཅའ་བ་ལྔ་དང་བཅས་པ། བཟའ་བ་ཙམ་བཅའ་བ་ལྔའམ། འབྲས་རྗེན་པ། བཟའ་རྒྱུ་རིན་ཅུང་ཟད་ཅིག་བྱིན་ནོ་ཞེས་སྨྲས་ཤིང་ཁས་བླངས་ནས། སྦྱིན་ཞིང་གོས་གྲུབ་ན་སྤང་བའི་ལྟུང་བྱེད་དོ། ། སྦྱིན་བདག་གི་དོག་པ་ཟད་པའམ། ཁས་བླངས་པའི་རྔན་པ་མ་བྱིན་པར་གྲུབ་པ་ལས་དངོས་གཞིར་འགྱུར་རོ། ། ལྔ་པ་བྱིན་ཕྲོགས་ཀྱི་གླེང་གཞི་ལ་ཡུལ་མཉན་ཡོད།
གང་ཟག་དགའ་བོ། ། ཉོན་མོངས་མི་བཟོད་པ། ཉེས་པ་བྱིན་ཕྲོགས་སོ། ། ཡང་གང་ཟག་དགེ་སློང་གང་། ཡུལ་དགེ་སློང་ལ་གོས་རུང་བ་རྒྱུའམ་དངོས་གང་རུང་ཕྱིར་མི་བླང་བར་བྱིན་ནས། བྱིན་ཟིན་པ་དེའི་འོག་ཏུ་ཕྱི་ཞིག་ནས་ལུས་ཁྲོས་པར་སྟོན། ཡིད་འཁྲུགས་པའི་འདུ་ཤེས་དང་། ངག་གིས་ཁྲོས་ཚིག་རྔམས་པ་སྨྲ་བར་གྱུར་ཏེ། ཡིད་མ་རངས་པ་བཞིན་འགྱུར་ཞིང་གནོད་པའི་མཚན་མ་སྟོན་པར་གྱུར་ནས་རང་གིས་འཕྲོག་གམ་གཞན་འཕྲོག་ཏུ་འཇུག་ཅིང་། དེ་ལས་འདི་སྐད་ཅེས་དགེ་སློང་ཁྱོད་ལ་གོས་མི་སྦྱིན་གྱི།
ང་རང་ལ་ཕྱིར་བྱིན་ཅིག་ཅེས་ཟེར་ན་འཕྲོག་བྱེད་དགེ་སློང་དེས། དབྲོག་བྱ་གོས་ལོངས་སྤྱད་པའི་ལྷག་མ་ཅི་ཡོད་པ་དེ་ཕྱིར་དགེ་སློང་དེ་ལ་སྦྱིན་པར་བྱ་ཞིང་ཕྱིར་འཆོས་དགོས་སོ། ། མཐར་ཐུག་བཏང་ཞིང་ལུས་དང་བྲལ་ན་སྤང་བའི་ལྟུང་བྱེད་དོ། ། དབྲོག་བྱ་དགེ་སློང་གི་ཡོ་བྱད་གང་ཡང་རུང་བ། རང་གི་ཡིན་པས་ལེན་ནོ་བསམ་པའི་བློས་འཕྲོག་ཅིང་ལུས་ངག་གཉིས་ཀའམ་གང་རུང་གིས་ལུས་དང་ཕྲལ་ན་དངོས་གཞིའོ། ། རེ་ཞིག་ཅོ་འདྲི་ཞིང་མི་དགའ་བར་བྱ། སླར་གཏོད་བསམ་པའི་བློ་གྲོས་ངན་པས་བྱས་ན་ཉེས་བྱས། ཕན་པའི་བསམ་པས་དགེ་བ་ལ་སྦྱོར་བ་སོགས་ཀྱི་ཕྱིར་ཉེས་མེད་དོ། ། དྲུག་པ་བརྟད་པའི་སྤང་བའི་གླེང་གཞི་ལ་ཡུལ་མཉན་ཡོད། གང་ཟག་དྲུག་སྡེ།
ཉོན་མོངས་རྙེད་པ་ལ་གདུ་བ། ཉེས་པ་དབྱར་རྙེད་དབྱར་ནང་དུ་བགོས་པའོ། ། དགེ་སློང་གིས་སྟོན་ཟླ་ཐ་ཆུང་ཉའི་ཉིན་དགག་དབྱེ་འབྱུང་བ་དེར་ཞག་བཅུས་མ་ཚང་བ་ཚུན་ཆད་དུ་ཆེད་དུ་བརྟད་པ་ལས་བྱུང་བ། ནད་པ་དང་། ཤི་བ་དང་། འགྲོ་བར་ཆས་པ་དང་། ཆོམ་རྐུན་དང་ཆུ་ལ་སོགས་པས་ཁྱེར་དོགས་པ་དང་། བགོ་སྐལ་ལ་གཏོགས་པ་ཤི་དོགས་པའི་ཕྱིར། དགག་དབྱེའི་དུས་སུ་སྦྱིན་བྱ། དུས་མིན་སྔ་ནུར་དུ་བྱིན་པ་ལས་བྱུང་བའི་གོས་ཤིག་རྙེད་ཅིང་ཐོབ་པ།
ལེན་འདོད་ཅིང་དོན་དུ་གཉེར་ན་དགེ་སློང་དེས་བལ་གོས་སོགས་རུང་བ་དེ་བླང་བར་བྱའོ། ། བླངས་ནས་གོས་སྦྱིན་ཞིང་བགོད་པའི་དུས་དགག་དབྱེ་བྱུང་གི་བར་དུའམ། སྲ་བརྐྱང་འདིངས་ན་དཔྱིད་འབྲིང་ཉའི་བར་ཟླ་བ་ལྔར་གོས་སྦེད་པ་བསྐོས་ཏེ་བཅང་བར་བྱའོ། ། དབྱར་སྔ་མ་མ་ཡིན་ན་ཟླ་གཅིག་སྔར་ནུར་བའོ། ། དབྱར་རྙེད་དབྱར་ནང་དུ་བགོས་སམ། སྦེད་པ་མེད་པར་དགག་དབྱེའི་ཕྱི་དེ་ཉིན་མ་བགོས་པར། དེ་ལས་འདས་པར་འཆང་ན་སྔས་པ་དང་འཕྱིས་པའི་སྤང་བའི་ལྟུང་བྱེད་དོ། ། བརྟད་པ་ལས་བྱུང་བ་ཡིན་ན་བདག་གིར་བྱར་རུང་ལ་བགོར་མི་རུང་བ་ཡིན་ནོ། ། བདུན་པ་དགོན་པའི་འབྲལ་བ་ལ་གླེང་གཞི་ཡུལ་གང་ཟག་འདྲ། ཉོན་མོངས་རང་ཉམས་སུ་བྱེད་པ།
ཉེས་པ་ཞག་བདུན་བྲལ་བའོ། ། དགེ་སློང་གཉིས་ཡན་ཆད་རབ་ཏུ་མང་པོ་དག་གནས་མལ་གཙུག་ལག་ཁང་། གྲོང་ལས་རྒྱང་གྲགས་ཀྱིས་རིང་བའི་དགོན་པ་ཆོམ་རྐུན་གྱི་འཇིགས་པའི་དོགས་པ་དང་བཅས་པར་གྲགས་པ། སྟག་དང་སེང་གེ་སོགས་ཀྱི་འཇིགས་པའམ། སྔར་ཆོམ་རྐུན་ལན་གཅིག་བྱུང་ཞིང་དེའང་མི་རྣམས་སྐྲག་ཅིང་འབྲོས་པའི་འཇིགས་པ་དང་བཅས་པར་གྲགས་པ། ཆོམ་རྐུན་ལན་མང་དུ་བྱུང་བས་འཇིགས་པ་ཐ་དད་པ། གཅན་ཟན་དང་མི་མ་ཡིན་པས་འཇིགས་སུ་རུང་པའམ། སྦྲང་བུ་དང་རླུང་ཉི་མ་སྡིག་སྦྲུལ་སོགས་དང་བཅས་པ་དག་ཏུ། གླེང་གཞིའི་དབང་གིས་དབྱར་ཕྱི་མར་ཁས་བླངས་པར་གྱུར་པ་ཞེས་གསུངས་ཀྱི་སྔ་ཕྱི་ཁྱད་པར་མེད་དོ། ། དགེ་སློང་དགོན་པ་བས་ཆོས་གོས་གསུམ་ལས་ཆོས་གོས་གང་ཡང་རུང་བ།
སུམ་མདོ་བཞི་མདོ་ལམ་ཆེན་ཡོད་པའི་ཁྱིམ་གཞན་དུ་གོས་བྱིན་བརླབས་ཅན་དེ་བཞག་པར་བྱའོ། ། གལ་ཏེ་དགེ་སློང་དགོན་པ་བ་ལ་དགོན་པའི་གཙུག་ལག་ཁང་ཉེ་འཁོར་དང་བཅས་པའི་མཚམས་ཀྱི་ཕྱི་རོལ་དུ་འདས་ཏེ་འགྲོ་དགོས་པའི་ཆོས་ལྡན་གྱི་བྱ་བ་མཆོད་རྟེན་དགེ་འདུན་ནམ་གང་ཟག་གི་ཕྱིར་དེ་ལྟ་བུ་བྱུང་ན། དགོན་པ་བ་དེས་ཞག་དྲུག་གི་མཐའ་ཚུན་ཆད་དུ་ཆོས་གོས་དེ་དང་མཚམས་ཀྱི་ཕྱི་རོལ་ཆོས་གོས་ཡོད་པའི་གནས་ལས་གཞན་དུ་འབྲལ་བར་བྱའི། དེ་ལས་དུས་འདས་པར་བདུན་པའི་སྐྱ་རེངས་ཤར་བར་འབྲལ་ན་སྤང་བའི་ལྟུང་བྱེད་དོ། ། དགོན་པར་གནས་ན་དབྱར་རིལ་པོར་འབྲལ་དུ་གནང་བ་ཡིན་གྱི་གཞན་དུ་མ་གནང་བའོ། ། ཁྱད་པར་བཤེས་གཉེན་ནི་དབྱར་ཕྱི་མ་ངེས་པ་ཅན་དུ་བཞེད་ཅིང་གནའི་མཆན་དུའང་འབྱུང་ངོ་། ། བརྒྱད་པ་རས་ཆེན་གྱི་སྤང་བའི་གླེང་གཞི་ལ་ཡུལ་མཉན་ཡོད། གང་ཟག་མང་པོ། ཉོན་མོངས་འདོད་ཞེན། ཉེས་པ་རས་ཆེན་བཙལ་སྔས་པ་དང་ཡུན་རིང་དུ་བཅངས་པའོ། །
དགེ་སློང་གིས་དབྱར་སྔ་མའི་དབང་དུ་བྱས་ནས་སོ་ག་རྣམས་ཀྱི་དུས་ཟླ་གཅིག་འདས་ཟླ་གཅིག་ལུས་པ་ན། དབྱར་གྱི་གོས་ཆར་ཁེབ་ཀྱི་རས་ཆེན་བཙལ་བར་བྱའོ། ། དབྱར་ཟད་ནས་འོག་ཏུ་ཟླ་ཕྱེད་བཅང་བར་བྱའོ། ། ཟླ་གཅིག་ན་དབྱར་ཉེ་བར་བསྒྲུབ་བར་འགྱུར་བའི་དུས་དེའི་སྔོན་རོལ་དུ་དབྱར་གྱི་ཆར་པའི་གོས་རས་ཆེན་ཚོལ་བར་བྱེད་དམ། དབྱར་ཟད་པ་དགག་དབྱེ་བྱས་ནས་ཟླ་ཕྱེད་ལས་འདས་ཤིང་ལྷག་པར་འཆང་ན་སྤང་བའི་ལྟུང་བྱེད་དོ། ། སྔར་བཙལ་བ་སྔར་གྲུབ་ནས་རྙིང་པ་མ་ཡིན་ཞིང་རུང་ན་དངོས་གཞིའོ། ། དབྱར་སྔ་ཕྱི་ལ་ཁྱད་པར་མེད་ཅིང་། བཙལ་སྔས་བཞག་གཉིས་ཕྱིས་ཀྱི་ལྟུང་བ་རིས་གཉིས་ཡོད་དོ། ། ཁྱད་པར་བཤེས་གཉེན་ནི་གོས་འདི་དབྱར་གྱི་ཁྲུས་གོས་ཡིན་པས་ཆུ་རླུང་དུ་ཁྲུས་བྱེད་པའི་སར་དགོས། ཁྲོན་པར་ཁྲུས་བྱེད་པའི་སར་མི་དགོས་ཟེར་རོ། །
དགུ་པ་བསྔོས་བསྒྱུར་གྱི་སྤང་བའི་གླེང་གཞི་ལ་ཡུལ་མཉན་ཡོད། གང་ཟག་ཉེར་དགའ། ཉོན་མོངས་བསྣབ་སེམས། ཉེས་པ་གཞན་ལ་བསྔོས་པ་བསྒྱུར་བའོ། ། ཡང་གང་ཟག་དགེ་སློང་གང་ཡུལ་དེ་བཞིན་གཤེགས་པའི་དགེ་འདུན་ལ་བསྔོས་པ་སྟེ་བཟས་ཤིང་བརྩམས་པའམ། ངེས་ཤིང་གྲུབ་པའི་རྙེད་པ་ཟས་གོས་གཉིས་ལས་གོས་རང་གིས་རིག་པའམ་གཞན་གྱིས་བརྗོད་པས་བསྔོས་པར་ཤེས་བཞིན་དུ། སྦྱོར་བ་གང་ཟག་བདག་ཉིད་ལ་བསྒྱུར་ཏེ་འབུལ་དུ་འཇུག་ན། ཐོབ་པའི་ཚེ་སྤང་བའི་ལྟུང་བྱེད་དོ། ། གཞན་གྱི་གང་ཟག་གམ་དགེ་འདུན་གཞན་ལ་བསྔོས་པའི་གོས་རུང་བ་རང་ལ་བསྒྱུར་བའོ། ། གཞན་གཞན་དུ་བསྒྱུར་བ་ལ་ཉེས་བྱས་འབྱུང་།
མི་བརྗེད་དྲན་བྱེད་དུ། ཕྲིན་སྤྲིང་ཡིག་བརྒྱུད་པ་སོགས་ལ་ཉེས་བྱས་ཞེས་ལྟུང་བ་མང་པོ་ལ་སྦྱར་སྣང་ངོ་། ། ཁ་ཅིག་སྣོད་སྤྱད་ཟས་གོས་གང་ཡང་རུང་བ་བསྒྱུར་བ་ལ་ཁྱད་མེད་ཟེར་རོ། ། གསོག་འཇོག་གི་སྤང་བའི་གླེང་གཞི་ལ་ཡུལ་རྒྱལ་ཁབ། གང་ཟག་པི་ལིན་ཏའི་བུའི་ཉེ་གནས། ཉོན་མོངས་ལྟོ་འདུན། ཉེས་པ་གསོག་འཇོག་གོ ། དྲན་བྱེད་དུ་པི་ལིན་ཏ་སྲུང་བ་པོར་བསྒྱུར་སྣང་། བཅོམ་ལྡན་འདས་དེ་བཞིན་གཤེགས་པ་སངས་རྒྱས་ཀྱིས་དགེ་སློང་ནད་ཀྱིས་བཏབ་པ་རྣམས་ལ་ཕན་པ་རྗེས་སུ་མཐུན་པ་སོ་སོར་རུང་བ་ཁ་ནས་ཟ་བ་བརྟན་པར་བྱ་བའི་སྨན་གང་དག་བཀའ་སྩལ་ཞིང་བསྟན་པ་འདི་ལྟ་སྟེ་དུས་རུང་དང་ཐུན་ཚོད་དུ་རུང་བ་དང་། ཞག་བདུན་པ་དང་།
འཚོ་བའི་བར་དུ་བཅང་བ་སྟེ། སྨན་གྱི་བྱ་བ་བྱེད་རུང་མི་བྱེད་རུང་སྨན་དུ་བཞག་ཅིང་། ནད་པའང་ལྷན་ཅིག་སྐྱེས་པ་དང་གློ་བུར་བ་གཉིས་ལས། བདག་ཉིད་ལྷན་ཅིག་སྐྱེས་པའི་ནད་པ་ལས་མ་འདས་པས་བཀྲེས་པ་ཞི་བའི་ཕྱིར་ནད་པའི་འདུ་ཤེས་ཀྱིས་ཟའོ། ། གང་གི་ཤ་རུང་བ་བ་དང་ལུག་ལ་སོགས་པའི་མར་བཞུ་བའི་ཞུན་མར་དང་། ཉུངས་དཀར་དང་ཏིལ་ལ་སོགས་པའི་འབྲུ་མར་དང་། སྦྲང་བུས་བསགས་པའི་རྩི་བཅུད་དང་། བུ་རམ་གྱི་དབུ་བ་བུ་རམ་ཉིད་དེ། དེ་དག་ལས་དགེ་སློང་ནད་ཀྱིས་བཏབ་པས་འདོད་ན་རང་གིས་ལག་པ་བཀྲུས་ཞིང་བྱིན་ལེན་བྱས་ནས་ཞག་བདུན་ཚུན་ཆད་ཇི་ཙམ་འོས་པར་བྱིན་གྱིས་བརླབས་ཏེ། གསོག་འཇོག་གིས་ཡོངས་སུ་ལོངས་སྤྱད་པར་འོས་པ་ཡིན་པས་རང་གིས་བླངས་ཏེ་ཡོངས་སུ་ལོངས་སྤྱད་པར་བྱའོ། །
དུས་དེ་ལས་འདས་པར་ཡོངས་སུ་ལོངས་སྤྱད་ན་སྤང་བའི་ལྟུང་བྱེད་དོ། ། རོ་དང་སླ་བ་གཞན་དུ་གྱུར་ན་ཞག་མ་འདས་ཀྱང་གསོག་འཇོག་ཏུ་འགྱུར། ཞག་བདུན་པ་འདི་ལ་སྨན་རིགས་མཐུན་གཞན་རྙེད་པ་ཞག་འདས་ན་སྤང་བའི་ལྟུང་བར་འགྱུར། ཞུན་མར་དང་རིགས་མི་མཐུན་པ་འབྲུ་མར་ལྟ་བུ་ལ་མི་འབྱུང་། བདུད་རྩི་ཞུན་མར་དུ་བསྡུ། ཞག་འཁྱགས་པ་འབྲུ་མར་གྱི་ཁོངས་སུ་གཏོགས། སྔོན་གྱི་འདུལ་འཛིན་ཆོས་ཀྱི་བཤེས་གཉེན་དང་། མི་བརྗེད་དྲན་བྱེད་དུ་སྨན་བཞི་ཀ་ལ་དངོས་གཞི་རྩིས། བར་གྱི་འདུལ་འཛིན་ཀཱ་ལྱ་མི་ཏྲ་དང་བི་མ་ལ་མི་ཏྲ་འདི་ཞག་བདུན་པ་ཁོ་ན་ལ་རྩིས། མི་རུང་བ་དང་སྨན་གཞན་ལ་ཉེས་བྱས་སུ་བཞེད།
སོ་ཐར། རྣམ་འབྱེད། བླ་མ། མདོ་རྩ་རྣམས་ཁུངས་སུ་བྱེད་དོ། ། དགའ་སྐྱེད་དུ་ལོངས་སྤྱད་ན་སྤང་ལྟུང་ངོ་ཞེས་པའི་དོན་འཆང་ན་ཞེས་བྱ་བའི་དོན་ཡིན་གྱིས་ཟ་ན་ཞེས་བྱ་བ་མ་ཡིན་ཏེ། ཟ་བ་ལ་སྤང་བ་མི་སྲིད་པའི་ཕྱིར་ཞེས་བཤད་དེ་བྱིན་བརླབས་ཀྱང་སྨན་གསུམ་ལ་བྱེད་ཀྱི་དུས་རུང་ལ་འབྲས་བུ་མེད་པའི་ཕྱིར་མི་བྱེད་དེ། གསོག་འཇོག་གི་ཉེས་པ་དགག་པའི་ཕྱིར་བྱིན་གྱིས་རློབ་པ་ཡིན་ན། དུས་རུང་རང་གི་དུས་ལས་འདས་པ་ཉིད་ན་གསོག་འཇོག་ཏུ་གྱུར་པའི་ཕྱིར་ཞེས་ཀྱང་བཤད་དོ། ། བྱིན་ལེན་ཞིག་ན་གསོག་འཇོག་ཏུ་མི་འགྱུར་རོ། ། ཞག་བདུན་པའི་ཉི་མ་འདས་འབྱུང་དགེ་སློང་ལ་བརྗོད་དགོས་སོ། །
གསུམ་པ་མཇུག་སྡུད་ནི་ཚེ་དང་ལྡན་པ་དག་ཅེས་སོགས་སོ། ། སུམ་ཅུ་པོ་འདིའི་ཕྱིར་བཅོས་ནི་གཏན་སྤངས་དམིགས་ཀྱིས་བསྟན་པ་མ་གཏོགས་ཞག་གཅིག་སྤངས་ནས་བཤགས་པར་བྱའོ། ། མར་སྐུ་མཉེའི་ཕྱིར་རུང་བས་གཏན་སྤངས་སུ་མ་ངེས་སོ། ། མཚན་ཉིད་ནི་ལྟུང་བའི་གཞི་སྤངས་ནས་བཅོས་དགོས་ཀྱི་རིགས་སྤང་ལྟུང་གི་མིང་གིས་ཕྱིར་བཅོས་ན་འདག་རུང་གི་ཉེས་པའོ། ། གཉིས་པ་ལ་སྤྱི་སྡོམ་བསྟན། སོ་སོར་བཤད། མཇུག་བསྡུ་བའོ། ། དང་པོ་ནི་སྡོམ་གསུམ་ལས། སྡོམ་ཚན་རེ་རེའི་སྤྱི་བསྡུས་ཤིང་བླངས་ནས་སྦྱིན་པར་བྱེད་པས་སྤྱི་སྡོམ་ཡིན་ལ། འོག་ནས་བཅུ་ཕུང་དགུ་འབྱུང་བའི་དང་པོ་རྣམས་གོང་དུ་བླངས་ནས་གོ་རིམ་མི་འཁྲུལ་བའི་ཕྱིར་སྦྱིན་པ་སྟེ།
བརྫུན་སྐྱོན་ཕྲ་མ་དགེ་སློང་དང་། ཞེས་པའི་བཅུ་པ་དང་པོ་དེའི་ནང་ནས་ཤེས་བཞིན་རྫུན་དུ་སྨྲ་བའི་མིང་དང་པོ་ཤེས་བཞིན་དང་ནི་ཞེས་པ་ལ་སོགས་པའོ། ། རྣམ་སྨིན་ངན་སོང་དུ་ལྟུང་ཞིང་འཁྲིད་པར་བྱེད་པས་སྲེག་པར་བྱེད་པས་ལྟུང་བྱེད་དེ། སྤྱི་མིང་བྱེ་བྲག་ལ་བཏགས་ཤིང་། གཞན་གཅོད་པའི་ཕྱིར་འབའ་ཞིག་ལ་ཞེས་པའི་མིང་ཐོབ་བོ། ། གཉིས་པ་ལ་བཅུ་ཕྲག་དགུ་ལས། དང་པོ་ལ་བཅུའི་བརྫུན་སྨྲའི་གླེང་གཞི་ཡུལ་མཉན་ཡོད། གང་ཟག་ཤཱཀྱ་ལག་བརྒྱུད། ཉོན་མོངས་ཐོ་འཚམ། ཉེས་པ་བརྫུན་སྨྲས་པའོ། །
འདི་ལ་རྣམ་པ་མང་པོ་ཞིག་བཤད་ཀྱང་། ཕམ་པ་ལྷག་མ་སྦོམ་པོ་ལྟུང་བྱེད་ཉེས་བྱས་སུ་འགྱུར་བ་ལྔ་ལས། གསོ་སྦྱོང་གི་ཚེ་བསམ་བཞིན་དུ་ཆོས་མ་ཡིན་པ་འདོན་པ་དབྱེན་གྱི་སྦོམ་པོ། ཉེས་བྱས་སུ་འགྱུར་བ་མ་དག་བཞིན་དུ་ཅང་མི་སྨྲ་བའོ། ། འདིར་ལས་དང་པོ་མ་ཡིན་པའི་དགེ་སློང་ཤེས་པ་རང་བཞིན་དུ་གནས་པས། རང་ལས་གཞན་པའི་མི་སྨྲ་ཤེས་དོན་གོ་ཤེས་པ་མ་འཁྲུལ་བ་ལ། འདུ་ཤེས་བསྒྱུར་ཏེ་རྣམ་པར་དཔྱད་ནས་དོན་ཤེས་བཞིན་དུ། ཕམ་སོགས་ཀྱི་བརྫུན་ལས་གཞན་པ་སྦྱོར་བ་ངག་གི་རིག་བྱེད་ཀྱིས་གསལ་པོར་སྨྲས་ཏེ། མཐར་ཐུག་དོན་གོ་བ་ན་ལྟུང་བྱེད་དོ། ། གཉིས་པ་སྐྱོན་སྨྲ་ནི།
མཉན་ཡོད། དྲུག་སྡེ། མ་གདམས་པ། སྐྱོན་སྨྲས་སོ། ། རང་ལས་གཞན་པའི་མིའི་རིགས་ལུས་ཡོན་ཏན་གྱི་སྐྱོན་སྨྲ་ན་ལྟུང་བྱེད་དོ། ། དགེ་སློང་ལ་རིགས་ངན། མགོ་བོ་ཆེ། སྡོམ་ཉམས་ཞེས་སོགས་སྨྲས་པའོ། ། མི་བདེན་ན་བརྫུན་སྨྲ་དང་ལྟུང་བ་གཉིས་འབྱུང་ངོ་། ། སྐྱོན་བརྗོད་པར་འདོད་པ་མེད་ན་ལྟུང་བ་མེད་དོ། །
གསུམ་པ་ཕྲ་མ་ལ་ཡུལ་གང་ཟག་འདྲ། འབྱེད་འདོད། ཕྲ་མ་བྱས་པའོ། ། དགེ་སློང་མཐུན་པ་འབྱེད་པར་འདོད་པས་ཁྱོད་ལ་འདི་སྐད་ཟེར་རོ་ཞེས་བདེན་པའམ་བརྫུན་པས་ཕྲ་མ་བྱེད་ན། དོན་གོ་བའི་ཚེ་ཕྱེ་རུང་མ་ཕྱེ་རུང་ལྟུང་བྱེད་དོ། ། སྡིག་གྲོགས་དང་དབྲལ་བའི་ཕྱིར་སེམས་དག་ན་ཉེས་པ་མེད་དོ། ། དགེ་སློང་མ་སོགས་འབྱེད་ན་ཉེས་བྱས་སོ། ། བཞི་པ་སྐྱོར་རྔོག་ལ་རྩོད་པ་ལ་དགའ་བ། སྐྱོར་རྔོགས་བྱས་པའོ། ། ཡང་དགེ་སློང་གང་དགེ་འདུན་བློ་མཐུན་པས་ཆོས་དང་འདུལ་བ་བཞིན་དུ་ལས་བྱ་བར་འོས་པ་བྱས་པས།
འགྱེད་ཕྱིར་མི་གདམ་ཕྱིར་ལྟུང་ཕྱིར་བྱ་ཕྱིར་གྱི་རྩོད་པ་བཞི་པོ་གང་རུང་སྦྱངས་ཤིང་ཆོས་ཕྱོགས་སུ་ཞི་བར་རང་ངམ་གཞན་གྱིས་སྨྲས་པའི་ཤེས་བཞིན་དུ་ཡང་ལས་ཀྱིས་སྐྱོར་ཏེ་རྔོག་ཅིང་རྩོད་པ་སྦྱོར་བར་བྱེད་ན་ལྟུང་བྱེད་དོ། ། ཆོས་བཞིན་ཞི་བར་མ་བྱས་པ་ལ་ཉེས་པ་མེད་དོ། ། གློ་བུར་དུ་འོངས་པ་དང་འདུན་པ་མ་ཕུལ་ལས་ལ་མ་འདུས་པས་བྱེད་ན་ཉེས་བྱས་སོ། ། ལྔ་པ་སྟོན་པ་ལ། འཆར་ཁ། སྲེད་པ། བུ་མེད་ལ་ཆོས་བསྟན་པའོ། ། ཡང་དགེ་སློང་གང་བུད་མེད་ཁྱིམ་པ་མོའམ་གཞོན་ནུ་མ་འཁྲིག་པ་བསྟེན་རུང་གི་ཡུལ་ལ་སངས་རྒྱས་སམ་ཉན་ཐོས་ཀྱིས་གསུངས་པའི་ཚིག་ལྔ་པ་གཟུགས་མི་རྟག་ཅེས་པ་འཕྲོས་དང་བཅས་པ་དང་། ཚོར་བ་དང་འདུ་ཤེས་དང་འདུ་བྱེད་དང་རྣམ་པར་ཤེས་པ་མི་རྟག་ཅེས་པ་ལྔའམ། ཕུང་པོ་ལྔ་ནི་གཟུགས་དང་ཞེས་སོགས་མདོར་བསྟན་གཅིག་དང་དྲུག་གམ།
བསྟན་བྱ་མིག་སོགས་དབང་པོ་དྲུག་གམ། བསྟན་བྱ་ལྔ་བསྟན་པ་དེ་ལས་ལྷག་པར་ཚིག་དྲུག་པ་བུད་མེད་ཀྱི་རིགས་དང་མཛེས་པ་དང་གཞོན་ཤ་དང་ཕྲད་ན་དགའ་བ་སོགས་གླེང་གཞི་སྟོན་པ་སྟེ། ཆོས་ཞེས་པ་བསྟན་བྱ་དང་དེ་བས་ལྷག་པ་ལའང་འཇུག་གོ ། ཡང་ན་མིག་སོགས་དྲུག་བསྟན་ནས་ལྷག་པར་གཟུགས་སོགས་སྟོན་ན། རིག་པའི་སྐྱེས་པ་ཁྲིམས་གྲོགས་ཡོད་པ་མ་གཏོགས་མེད་པར་གནས་གཅིག་ཏུ་བསྟན་ན་ལྟུང་བྱེད་དོ། ། ཁྲིམས་གྲོགས་སྐྱེས་པ་ཡོད་ན་ལྟུང་མེད། ཤེས་རབ་ཆེ་བས་རྒྱ་ཆེར་དྲིས་པ་དང་། ཚིག་མྱུར་ཆེས་ནས་ཐལ་བ་ལའང་ཉེས་མེད། ཁྲིམས་གྲོགས་ཟ་མ་མ་ནིང་། ཡུལ་རབ་བྱུང་མ།
སྐད་བརྡ་མི་ཕྲད་པ་སོགས་ཉེས་བྱས་སོ། ། དྲུག་པ་འདོན་པའི་ལྟུང་བྱེད་ལ་དྲུག་སྟེ། མ་ཞི་བ། བསྙེན་པར་མ་རྫོགས་པ་དང་ལྷན་ཅིག་འདོན་པའོ། ། ཡང་དགེ་སློང་གང་གང་ཟག་བསྙེན་པར་མ་རྫོགས་པ་དགེ་ཚུལ་ལྟ་བ་དང་མཚན་མཐུན་པ་དང་ལྷན་ཅིག་ཚིག་གིས་སམ། ཡི་གེས་མཉམ་པའམ་སྔར་ཆོས་སངས་རྒྱས་དང་དེའི་ཉན་ཐོས་ཀྱིས་བསྟན་པ་འདོན་ན་ལྟུང་བྱེད་དོ། ། ཆོས་སྡིག་པ་ཅི་ཡང་མི་བྱེད་སོགས། ཡི་གེ་ཨ་ཨཱ་སོགས་སོ། ། ལུང་དངོས་མ་ཡིན་པར་ལུང་ལས་བཏུས་པ་འདོན་པ་དང་། ལུང་ནོད་པའི་ཕྱིར་མ་ཡིན་པ་དང་།
མཚན་དང་ལྟ་བ་མི་མཐུན་པ་སོགས་ཉེས་བྱས། མི་འདོད་བཞིན་གྲུབ་པ་དང་སློབ་གཉེར་བསོད་པ་དང་ཁ་འདོན་ཞུ་བ་སོགས་ཉེས་མེད་དོ། ། བདུན་པ་གནས་ངན་ལེན་བརྗོད་པའི་གླེང་གཞི། ཕྲག་དོག གནས་ངན་ལེན་བརྗོད་པའོ། ། ཡང་གང་ཟག་དགེ་སློང་གང་དགེ་འདུན་གྱིས་མ་བསྐོས་ཀྱང་། ཡུལ་གང་ཟག་བསྙེན་པར་མ་རྫོགས་པ་རབ་བྱུང་ངམ་ཁྱིམ་པ་སྔར་གནས་ངན་ལེན་མི་ཤེས་པ་ལ། དགེ་སློང་ཉམས་པའམ་མ་ཉམས་པའི་གནས་ངན་ལེན་ཕམ་ལྷག་གི་ལྟུང་བའམ། ཡང་ན་འཁྲིག་པའི་ཆོས་བརྗོད་ན་དགེ་འདུན་གྱིས་གསོལ་བའི་ལས་ཀྱིས་བསྐོས་ཤིང་གནང་བ་མ་གཏོགས་ཏེ། མཐར་དོན་གོ་ན་ལྟུང་བྱེད་དོ། །
བདེན་པ་མཐོང་བ་ལ་བརྗོད་ན་ཉེས་མེད་དོ། ། བརྒྱད་པ་ཆོས་བླ་མ་བརྗོད་པའི་གླེང་གཞི་ཡངས་པ་ཅན། དགེ་སློང་ལྔ་བརྒྱ། མ་བརྟགས་པ། ཆོས་བླ་མ་བརྗོད་པའོ། ། ཡང་གང་ཟག་དགེ་སློང་གང་། གང་ཟག་བསྙེན་པར་མ་རྫོགས་ཤིང་བདེན་པ་མ་མཐོང་བའི་སྨྲ་ཤེས་དོན་གོ་ལ། མིའི་ཆོས་མྱ་ངན་ལས་འདས་པའམ། སྒྲིབ་པ་ལྔ་སྤངས་པའི་ཡོན་ཏན་ཐོབ་པ། དོན་བདེན་པར་སྨྲས་ན་མཐར་ཐུག་དོན་གོ་བ་ན་ལྟུང་བྱེད་དོ། །
དགུ་པ་སྐུར་འདེབས་ལ་གླེང་གཞི་རྒྱལ་ཁབ། འཛའ་བོ་ས་ལ་སྐྱེས། མི་བཟོད་པ། སྐུར་འདེབས་སོ། ། ཡང་གང་ཟག་དགེ་སློང་གང་། སྔར་དགེ་འདུན་གྱི་གོས་གང་ཟག་ལ་སྟེར་བ་ལ་དད་པས་ཕུལ་ཞིང་ལེགས་པར་རུང་བར་བྱས་ནས། དེའི་འོག་ཏུ་དུས་གཞན་གྱི་ཚེ། འདི་སྐད་ཅེས། ཚེ་དང་ལྡན་པ་དག་གིས་མཁན་སློབ་དང་ཉེ་གནས་དང་འཛའ་བོ་ལ་སོགས་པའི་བཤེས་ངོར་བྱས་ཏེ། སྦྱིན་བདག་གིས་དགེ་འདུན་གྱི་ཕྱིར་རྙེད་པར་བསྔོས་པའི་གོས།
བདག་གི་དོན་དུ་གང་ཟག་ལ་བསྔོས་སོ་ཞེས་ཟེར་ཞིང་། སྐུར་བ་གདབ་བྱ་དེའམ་གཞན་གྱི་མདུན་དུ་སྐུར་པ་འདེབས་ན་ལྟུང་བྱེད་དོ། ། ཟས་ལ་ཉེས་བྱས་སོ། ། བཅུ་པ་ཁྱད་དུ་གསོད་པ་ལ་མཉན་ཡོད། དྲུག་སྡེ། བག་མེད་བསླབ་པ་ཁྱད་གསོད་དོ། ། ཡང་གང་ཟག་དགེ་སློང་གང་། དུས་ཟླ་བ་ཕྱེད་ཕྱེད་ཅིང་སོ་སོར་ཐར་པའི་མདོ་འདོན་པ་ན། འདི་སྐད་ཅེས། ཚེ་དང་ལྡན་པ་དག་ཚིག་གི་ལམ་གང་དག་གིས་དགེ་སློང་རྣམས་ཐོག་མར་འགྱོད་ཅིང་མངོན་པར་མི་དགའ་བ་དང་།
ཕྱིས་ཡིད་ལ་གཅགས་པ་གདུལ་བར་བྱེད་པ་དང་། གནོད་པ་ཡིད་གཉིས་ཀུན་ནས་སློང་བར་འགྱུར་བ་བསླབ་པའི་གཞི་ཕྲན་ཚེགས་སྤང་བའི་ལྟུང་བྱེད་དང་རབ་ཏུ་ཕྲ་བ་ལྟུང་བྱེད་འབའ་ཞིག་པ་སོགས་འདི་དག་གིས། ཟླ་བ་ཕྱེད་ཕྱེད་ཅིང་སོ་སོར་ཐར་པའི་མདོ་འདོན་པ་བཏོན་པ་དག་གིས་ཅི་ཞིག་བྱ་ཞོག་ཅིག་ཅེས་ཟེར་ཞིང་སྟོན་པས་བཅས་པའི་བསླབ་པ་ཁྱད་དུ་གསོད་པའི་བསམ་པས་ངག་གི་རྣམ་པར་རིག་བྱེད་བརྗོད་ན་ལྟུང་བྱེད་དོ། ། དུས་གཞན་དང་། མདོ་སྡེ་དང་ལྡན་པ་ལ་ཉེས་བྱས་སོ། ། བཅུ་ཚན་གཉིས་པ་ལ་བཅུ་ལས་དང་པོ་ལ། ས་བོན་གྱི་ཚོགས་དང་འབྱུང་པོའི་གནས་འཇིག་པའོ། ། དགེ་སློང་གིས་རྩ་བ་བཏབ་པས་རྩ་བ་སྐྱེ་བ་རྩ་བའི་ས་བོན་ཤུ་དག་སོགས་དང་། སྡོང་བུ་བཏབ་པས་གདོང་བུ་སྐྱེ་བ་ནྱ་གྲོ་ད་དང་། མ་ལྕང་སོགས་སྡོང་བུའི་ས་བོན་དང་།
ཐོག་གུ་བཏབ་པས་ཐོག་གུ་སྐྱེ་བ་བུ་རམ་ཤིང་གི་དང་ཏར་དགའ་སོགས་ཐོག་གུའི་ས་བོན་དང་། འགས་པ་ལས་འགས་པ་སྐྱེ་བ་འགས་པའི་ས་བོན་ཨརྫ་ཀ་སོགས་དང་། ས་བོན་ལས་ས་བོན་སྐྱེ་བ། འབྲས་ས་ལུ་དང་ནས་ལ་སོགས་པ་ས་བོན་དུ་རུང་ཞིང་མ་ཉམས་པའི་ས་བོན་གྱི་ཚོགས་དང་། འབྱུང་པོ་ལས་ལས་འབྱུང་ཞིང་སྐྱེ་བས་གྲོག་སྦུར་དང་ཕྱེ་མ་ལེབ་དང་སྦྲུལ་ལ་སོགས་པའི་གནས་ལྗོན་ཤིང་དང་། རྩ་སྔོན་པོ་མ་ཉམས་ཤིང་སྐྱེ་བཞིན་པ་དག་འབྱིན་པ་དང་། སྙོལ་བ་དང་འདྲུ་བ་དང་འཚེད་པ་ལ་སོགས་པས་རང་གིས་འཇིག་གམ། བསྐོས་པས་གཞན་འཇིག་ཏུ་འཇུག་ན་ངན་སོང་གསུམ་དུ་སྲེག་འཚེད་ལྟུང་བར་བྱེད་པའི་ལྟུང་བྱེད་དོ། ། འབྲས་བུ་སྨིན་པ་དྲུལ་དུ་ཆ་བ་དང་། མེ་ཏོག་ཁ་བྱེ་བ་འདབ་མ་བོག་ཏུ་ཉེ་བ་དང་།
སྐྱེ་བ་ཉམས་ཤིང་སྐམ་དུ་ཉེ་བ་ལ་ཉེས་བྱས་སོ། ། ས་བོན་མེས་རུང་བར་བྱས་པ་ས་བོན་མ་ཡིན་པར་མ་གྱུར་ཀྱང་ཉེས་པ་མེད་དོ། ། གཉིས་པ་འཕྱ་བ་ནི། རྒྱལ་ཁབ། འཛའ་བོ་ས་ལ་སྐྱེས། མི་བཟོད་པ། འཕྱ་བའོ། ། དགེ་སློང་གིས་དགེ་སློང་ཞལ་ཏ་བ་དགེ་འདུན་གྱིས་བསྐོས་སམ་མ་བསྐོས་སམ། ལས་བྱེད་བཞིན་པའི་བྱས་ཟིན་པ་ཡང་རུང་། ཆོས་བཞིན་བྱས་པ་ལ་ཀུན་སློང་མི་བཟོད་པའི་སེམས་ཀྱིས་གྱད་བུའི་ནོར་འདིས་ཉེ་རིང་བྱས་ཏེ་བདག་ཅག་མནར་ཏོ་ཞེས་འཕྱའམ།
གྱད་བུའི་ནོར་རམ་ཁ་གཅིག་བཞིན་དུ་ཁོ་བོ་ཅག་ལ་ཐོ་འཚམ་པར་འགྱུར་རོ་ཞེས་དངོས་སམ། གཞན་གྱི་དྲུང་དུ་བཞོགས་འཕྱས་བྱེད་ན་དགེ་འདུན་གྱིས་གསོལ་བ་འབའ་ཞིག་གི་ལས་ཀྱིས་འཕྱ་བའི་གྲངས་སུ་གཞུག་ཅིང་མ་ལོག་པར་འཕྱ་ན་དོན་གོ་བའི་ཚེ་ལྟུང་བྱེད་དོ། ། མཚན་མི་མཐུན་པ་དང་། བསྙེན་པར་མ་རྫོགས་པ་དང་། གཞན་དོན་དུ་དང་། རང་གྲངས་སུ་མ་བཅུག་ན་ཉེས་བྱས་སོ། ། གསུམ་པ་བགོ་བ་རྣ་ལ་གཟོ་བ་ནི། ཀཽ་ཤམ་བྷི། འདུན་པ། ལོག་ཐབས།
རྣ་ལ་གཟོན་པའོ། ། དགེ་སློང་ལ་དགེ་སློང་གིས་ལྟུང་བ་བྱུང་བ་ཆོས་བཞིན་ཕྱིར་ཤོགས་ཤིག་ཅེའམ། ལམ་འདིར་དགེ་སློང་མའམ་ཁྱིམ་པ་མོ་གོས་གསར་པ་གྱོན་པའི་མཚན་མ་ཅན་གྱི། ཆེ་གེ་ཞིག་སོང་ངམ་ཞེས་དྲིས་ན། སུ་ལྟུང་བ་བྱུང་བ་དེ་ཁོ་བོའི་དྲུང་དུ་བཤགས་པ་གྱིས་ཤིག་ཅེས་དང་། མཚན་མ་དེ་འདྲ་ནི་མ་ཡིན། རྐང་པས་འགྲོ་བ་ཞིག་མཐོང་ཞེས་པ་ལྟ་བུའམ། ཅང་མི་སྨྲ་བས་བསྒོ་བའི་ཚིག་དེ་ལས་འགལ་བར་བྱེད་པས། རྣ་ལ་གཟོན་བ་དགེ་འདུན་གྱིས་གསོལ་བ་འབའ་ཞིག་གི་ལས་ཀྱི་རྣ་ལ་གཟོན་པའི་གྲངས་སུ་གཞུག་ཅིང་མ་བཟློག་པར་སྨྲ་བའམ་མི་སྨྲ་བས་སླར་གཟོན་ན་ལྟུང་བྱེད་དོ། ། ཁ་གཅིག་ལྟུང་བ་གླེང་བ་ལྟ་བུ་ལ་ཡིན་གྱི་ཚིག་གཞན་རྣ་ལ་གཟོན་ན་ཉེས་བྱས་སོ་ཞེས་ཟེར་ཡང་གང་ཡང་རུང་བའི་དྲི་བ་རྣ་ལ་གཟོན་པ་ལ་ལྟུང་བྱེད་འབྱུང་བར་འགྲེལ་པ་ལྔ་ཞལ་མཐུན་དུ་བཤད་དོ། །
ལྟུང་བ་འདི་གཉིས་ཀྱི་གྲངས་སུ་འཇུག་པའི་ལས་ལ། དྲི་མེད་བཤེས་གཉེན་ནི་གསོལ་བ་འབའ་ཞིག་པ་དང་། ཁྱད་པར་བཤེས་གཉེན་དང་མི་བརྗེད་དྲན་བྱེད་དུ་གསོལ་བ་གཉིས་བྱེད་དོ། ། བཞི་པ་གནས་མལ་གྱི་ལྟུང་བྱེད་ལ་མཉན་ཡོད། རབ་ཏུ་མང་པོ། ཏྲོན་མི་ཤེས་པ། གནས་མལ་ཡལ་དོར་ཏེ། ཡང་གང་ཟག་དགེ་སློང་གང་དགེ་འདུན་གྱི་མལ་སྟན་ཆེ་མཐོ་ལས་གཞན་པའི་ཁྲིའམ་རྐང་རྟེན་དང་རྒྱབ་རྟེན་དུ་བཅས་པའི་ཁྲིའུ་འམ། ཡང་ན་ཉལ་བའི་ཁྲིའམ། འདུག་པའི་ཁྲིའུ་འམ།
སྟན་ཤིང་བལ་གྱི་ནང་ཚངས་ཅན་ནམ། པར་ཐང་དང་བྲེའུ་ཕྲུག་གི་ལ་བའམ། ཟས་མི་འཇུ་བ་དག་གི་ཕྱིར་གནང་བ་སྔས་སུ་གཞུག་པར་བྱ་བའི་སྔས་སམ། གོར་བུ་སྟན་ཟླུམ་མམ་གྲུ་བཞི་པ་བླ་གབ་མེད་པ་སྟེང་མ་གཡོགས་པར་རང་གིས་བཏིང་ངམ་གཞན་གདིངས་སུ་བཅུག་ནས་རང་གིས་མ་བསྡུས་སམ། གཞན་ལ་བཅོལ་ཏེ་སྡུད་དུ་མ་བཅུག་གམ། དེར་དགེ་སློང་གང་འཁོད་འདུག་པ་དེ་ལ་ཆུད་ཟ་བའི་རྐྱེན་རླུང་དང་ཆར་པ་སོགས་བྱུང་ན་བསྡུས་ཤིག་ཅེས་མ་བཅོལ་བར་གཙུག་ལག་ཁང་དང་གནས་མལ་འདི་རེ་ལྟོས་ཤིག་ཅེས་སམ། ལྡེ་མིག་གཏད་དེ་མ་བཅོལ་བར་དང་དགེ་སློང་མེད་ན་དགེ་ཚུལ་སོགས་ལའང་མ་སྨྲས་པར། ཉེ་འཁོར་འདོམ་བཞི་བཅུ་རྩ་དགུ་འདས་ཤིང་སོང་ན། སྲོག་དང་ཚངས་སྤྱོད་ཀྱི་བར་ཆད་འབྱུང་བ་སོགས་དེ་འདྲ་བའི་རྐྱེན་མ་གཏོགས་ཏེ་ལྟུང་བྱེད་དོ། ། གནས་དེ་ཉིད་དུ་འདུག་ནས་རླུང་གིས་རིམ་པ་གཉིས་སུ་བཟློག་གམ་ཆར་གྱིས་རིམ་པ་གཉིས་བངས་པ་སོགས་ལའང་དངོས་གཞིའོ། །
རྒྱུ་མི་རུང་བ་ལ་ཉེས་བྱས། རིན་པོ་ཆེ་ལ་བྱས་པ་ལ་ལྟུང་མེད་དོ། ། ལྔ་པ་གདིང་བའི་ལྟུང་བྱེད་ལ་མཉན་ཡོད། ལྷོ་ཕྱོགས་ཀྱི་དགེ་སློང་གཉིས། མ་བརྟགས་པ། གདིང་བ་མ་བསྡུས་པའོ། ། ཡང་དགེ་སློང་གང་གནས་དགེ་འདུན་གྱི་གཙུག་ལག་ཁང་དུ་མུན་ཛ་དང་དར་བྷ་སོགས་རྩའི་གདིང་བའམ། ཨརྐའི་ལོ་མ་སོགས་ཀྱི་གདིང་བ་རང་གི་ཕྱིར་གདིང་དུ་བཅུག་ནས་མ་བསྡུས་ན་ལྟུང་བྱེད་དོ། ། གཙུག་ལག་ཁང་དགེ་འདུན་གྱི་ཡིན་པ་དང་། རྡོ་བ་དང་བྱེ་མའི་གཞི་ལྟ་བུ་མ་ཡིན་པ་སྣུམ་ཤིང་སྲོག་ཆགས་སྐྱེ་སླ་བ་ལ་དངོས་གཞིའོ། །
འདི་དང་སྔ་མ་ལ་ལངས་འཕྱི་བ་དང་གཞོན་པ་ལ་དངོས་གཞི། ལངས་སྔ་བ་དང་དགེ་སློང་རྒན་པ་ལ་ཉེས་བྱས་སོ། ། དྲུག་པ་སྐྲོད་པ་ལ་མཉན་ཡོད། འཆར་ཁ། གནོད་སེམས། སྐྲོད་པའོ། ། ཡང་གང་ཟག་དགེ་སློང་གང་ཀུན་སློང་ཁྲོས་འཁྲུགས་རྔམས་པར་གྱུར་ཏེ་ཡི་མ་རང་ནས། གནས་དགེ་འདུན་གྱི་གཙུག་ལག་ཁང་ནས་ཡུལ་དགེ་སློང་རང་གིས་སྐྲོད་དམ། གཞན་ཞིག་སྐྲོད་དུ་འཇུག་ན། སྲོག་ལ་གནོད་པ་བཟློག་པ་ལ་སོགས་དེ་དང་འདྲ་བའི་རྐྱེན་བྱུང་ན་མ་གཏོགས་ལྟུང་བྱེད་དོ། །
དགེ་འདུན་གྱི་གནས་མ་ཡིན་པ་དང་། དགེ་སློང་མ་ཡིན་ན་ཉེས་བྱས་སོ། ། བདུན་པ་ཕྱིས་གནོན་ལ། ཉེས་པ་ཕྱིས་གནོན་ནོ། ། ཡང་དགེ་སློང་གང་གཙུག་ལག་ཁང་ན། ཆོས་འདི་པའི་དགེ་སློང་དག་སྔ་ནས་འོངས་ཤིང་འཁོད་པར་ཤེས་བཞིན་དུ། བདག་ཉིད་ཕྱིས་འོངས་ནས་དགེ་སློང་སུ་ཡང་རུང་བ་ལ་མི་ནུས་བཞིན་ཕྱག་དང་བསྙེན་བཀུར་དང་ཁ་ཏོན་སོགས་བྱེད་དུ་འཇུག་པས་གནོད་ཅིང་བདེ་བ་ལ་མི་རེག་པས་དེ་དེ་ནས་འགྲོ་བར་འགྱུར་བ་དེ་ཉིད་རྐྱེན་རྒྱུ་མཚན་དུ་བྱས་ཏེ་མཐུའི་གནོད་པས་ཟིལ་གྱིས་གནོན་པའི་ཕྱིས་གནོན་བྱས་ན། སྟན་ལ་འདུག་གམ། ལུས་ཀྱིས་ཉལ་ལམ། རྐུབ་ཚོས་བཞག་ཏེ་འདུག་ན།
ཕན་པའི་རྐྱེན་མ་གཏོགས་ལྟུང་བྱེད་དོ། ། འདི་ལ་རྒན་རིམ་མེད་དེ་སྔར་གང་འོངས་པའི་རིམ་པའོ། ། གནས་དང་གང་ཟག་སྔ་མ་བཞིན་ནོ། ། བརྒྱད་པ་ཁྲི་རྩ་བ་འབྱུང་བ་ལ་འདུག་པ་ནི། ཉེར་དགའ། ཐོ་འཚམ། རྩ་བ་འབྱུང་བ་ལ་འདུག་པའོ། ། ཡང་དགེ་སློང་གང་། གནས་ཕྱོགས་བཞིའི་དགེ་འདུན་གྱི་གཙུག་ལག་ཁང་གི་སྟེང་གི་ནམ་མཁའ་ལ། རྩ་དང་ལོ་མས་གཡོགས་པའི་ཐོག་བོར་བར་དེའི་སྟེང་དུ་ཁྲིའམ་ཁྲིའུ།
རྩ་བ་དབྱིབས་ཕུར་བུ་ལྟ་བུ། གཟེར་བུས་མ་བསྡམས་པར་ཐལ་བྱུང་དུ་འབྱུང་བ་ལ་དེ་ལྟར་ཤེས་བཞིན་དུ་ལྗིད་ཀྱིས་ཕབ་པ་སྟེ་མཐུ་མནན་སྟེ་རྐུབ་ཀྱིས་བཅིར་ནས་དེར་འདུག་གམ་ཉལ་ན་ལྟུང་བྱེད་དོ། ། དགེ་འདུན་གྱི་གནས་མ་ཡིན་པ་དང་། རྩ་བ་མི་འབྱུང་བ་ལ་ཉེས་བྱས། སྟེང་ཐོག་མ་ཡིན་པ་དང་། རྒྱ་ཕུགས་ལྟར་ཐོག་བྱིན་གྱིས་གཞོལ་བ་དང་། རྐང་རྟེན་སྤང་ལེབ་སོགས་བཅུག་པ་དང་། ཁྲི་ཕྱིར་བཀན་ནས་རྐང་པ་གྱེན་དུ་ལྟབ་པ་སོགས་ལ་ཉེས་མེད་དོ། ། དགུ་པ་ཆུ་སྲོག་ཆགས་ཅན་འདེབས་པ་ནི། ཀཽ་ཤམ་བྷི།
འདུན་པ། རྩེ་བྲལ། བག་མེད། འདེབས་པའོ། ། ཡང་དགེ་སློང་གང་འདུ་ཤེས་ཆུ་སྲོག་ཆགས་ཅན་དུ་ཤེས་བཞིན་དུ་ཐ་མལ་གྱི་མིག་གིས་མཐོང་བ་དང་ཆུ་ཚགས་ཀྱིས་ཟིན་པའི་སྲོག་ཆགས་དང་བཅས་པའི་ཆུ། གཡོགས་ཀྱི་དོན་དུ་རྩའམ། བརྐྱང་ནུལ་གྱི་ཕྱིར་ལྕི་བའམ། ས་ལ་རང་གིས་འདེབས་སམ། གཞན་འདེབས་སུ་འཇུག་ན། མཐར་སྲོག་ཆགས་ཇི་སྙེད་ཤི་བ་དེའི་ཚེ་དེ་སྙེད་ཀྱི་ལྟུང་བྱེད་དོ། །
འདི་ནི་རང་སྤྱོད་པའི་ཕྱིར་མ་ཡིན་ལ། འོག་ནས་འབྱུང་བ་ནི་རང་ལོངས་སྤྱོད་པའི་ཕྱིར་ཏེ་ཁྱད་པར་རོ། ། བཅུ་པ་རིམ་པ་ལྷག་པར་རྩིག་པ་ནི། ཀཽ་ཤམ། དྲུག་སྡེ། ལས་ངན་ལ་རྩིག་པ་རིམ་པ་ལྷག་པའོ། ། དགེ་སློང་གིས་གཙུག་ལག་ཁང་སྦྱིན་པར་བྱ་བ་ཆེད་དུ་བྱས་པའི་བདག་པོ་དང་། ཚད་གཉིས་ཀས་སམ་སྦྱིན་བྱས་ཆེན་པོ་ཞིག་བརྩིག་ཏུ་འཇུག་ན། སྒོའི་སྦུབ་ས་སྒོ་ཁང་གི་ཕྱོགས་གང་དུ་སྒོ་སྐྱེས་ཀྱིས་བསྐོར་བའི་གནས་དང་། སྒོ་ལོགས་གཅིག་ཏུ་དཔྱིས་གཞུག་པའམ།
འཕྲེད་གཏན་གཞུག་པའི་གནས་དང་། ཡང་ན་སྒོའི་སྦུབས་སྒོ་སྐྱེས་དང་སྒོ་གླེགས་ལ་སྒོ་གཏན་ཞེས་ཟེར། སྒོ་ཆ་གོང་མ་དང་སྒོ་ཁང་དང་སྒོ་སྦུབས་ཞེས་པ་དང་སྒོ་སྐྱེས་རྣམས་རྣམ་གྲངས་སུ་སེམས། སྒོའི་སྦུབས་དང་བསྟན་པའི་གནས་ནི་སྒོའི་ཞེས་ཀྱང་འབྱུང་ངོ་། ། སྒོ་སྐྱེས་དང་གཏན་པའི་གནས་སྔར་ནས་གཏོད་པའམ་གཞུག་པར་བྱ་བ་དང་། སྣང་བའི་གནས་སྐར་ཁུང་ཆུ་ཁུང་ཇི་ཙམ་གདོད་པར་བྱ་བའི་འདུ་ཤེས་ཀྱིས་ས་བརྟགས་ཤིང་རྨང་འདིངས་པ་ནས་བཟུང་སྟེ། ཕ་གུའི་རིམ་པ་འཇིམ་པ་གཤེར་བ་དང་བཅས་པའི་རྩེག་མ་གཉིས་སམ་གསུམ་རྩིག་པར་བྱའོ། ། ཉི་མ་གཅིག་ལ་དེ་ལས་རིམ་པ་ལྷག་པར་རྩིག་གམ། ཆུ་ཁུང་མ་གཏོད་དམ། རྡོ་བའི་གཞི་ལྟ་བུ་གཏན་པ་མ་ཡིན་པར་བརྐོས་ཏེ་རྨང་མ་བཙུགས་སམ།
སྒོ་ཆ་གོང་མ་འདེགས་ཀྱི་ཤིང་དང་སྒོ་སྐྱེས་བརྟན་པོ་མ་བཅུག་གམ། ཆར་ཆུའི་གཡོགས་མེད་དམ། ཉི་མ་གཞན་ལ་འཇིམ་པ་མེད་པར་རིམ་པ་གསུམ་བརྩིགས་ན་ཐམས་ཅད་ལ་ལྟུང་བྱེད་དོ། ཡོན་བདག་གིས་མྱུར་བར་རྩིགས་ཤིག་ཅེས་སྨྲའམ། རྡོ་ཤིང་སོ་ཕག་ལས་རྩིག་པ་དང་འཇིག་པའི་ཉེན་མེད་ན་ལྷག་ཀྱང་ཉེས་པ་མེད་དོ། ། དགའ་སྐྱེད་དུ་སྒོ་སྦུབས་དང་གཏན་པ་དང་སྣང་བའི་གནས་མ་བཞག་པ་དང་ཕྲིན་གྱིས་རྩིག་ན་ཉེས་བྱས་སུ་བཤད་དོ། ། བཅུ་ཕུང་གསུམ་པ་ལའང་བཅུ་ལས། དང་པོ་མ་བསྐོས་ཆོས་སྟོན་ལ། མཉན་ཡོད། དྲུག་སྡེ་གཏོགས་འདོད།
མ་བསྐོས་པ་སྟོན་པའོ། ། ཡང་དགེ་སློང་གང་དགེ་འདུན་གྱིས་གསོལ་གཉིས་ཀྱི་ལས་ཀྱིས་མ་བསྐོས་པར་ཡུལ་དགེ་སློང་མ་ལ། ལྕི་ཆོས་བརྒྱད་ལྟ་བུའམ། བསླབ་པ་གསུམ་སྟོན་ན། འཕགས་པ་ལམ་ཕྲན་པའི་ཡོན་ཏན་གྱི་ཆོས་གཉིས་ཀའི་ཆའི་རྣམ་གྲོལ་འདི་ལྟ་བུ་དང་ལྡན་པ་མ་གཏོགས་ཏེ་ལྟུང་བྱེད་དོ། ། ཕམ་པ་མ་བྱུང་། སྡེ་སྣོད་ཤེས། རྫོགས་ནས་ཉི་ཤུ་ལོན། ཐར་པའི་གྲོང་ཁྱེར་བའི་སྐད་རིག་གྲོལ་སྨྲ་རེག་ལྷག་མ་བྱུང་བ་དེ་གསོ་སྦྱོང་གི་ཚེ་བསྐོ་བར་བྱའོ། ། བསྐོས་པ་ཆོས་གང་དང་ཡང་མི་ལྡན་པ་དང་།
ལྡན་པ་མ་བསྐོས་པས་སྟོན་ན་དངོས་གཞིའོ། ། མང་ཐོས་དང་མི་ལྡན་ན་སྲིང་མོ་དག་བག་ཡོད་པར་སྒྲུབས་ཤིག་ཅེས་པ་སྟོན་ནུས་ནའང་རུང་སྟེ། བག་ཡོད་དུ་བསྟན་བྱ་ཇི་སྙེད་པ་ཐམས་ཅད་འདུས་པའི་ཕྱིར་རོ། ། གཉིས་པ་ཉི་མ་ནུབ་ཀྱི་བར་སྟོན་པ་ལ། མཉན་ཡོད། དགའ་བྱེད། མ་བརྟགས་པ། ཉི་མ་ནུབ་ནས་སྟོན་པའོ། ། དགེ་སློང་གང་ཆོས་ལྔ་ལྡན་དགེ་འདུན་གྱིས་བསྐོས་ཀྱང་རང་གནས་པའི་གླིང་གི་ཉི་མ་ནུབ་པའི་དུས་དེ་ལ་ཐུག་གི་བར་དུ་ཧ་ཅང་ཡུན་རིང་བར་དགེ་སློང་མ་ལ་ཆོས་སྟོན་ན་ལྟུང་བྱེད་དོ། ། དགེ་སློང་དགའ་དབྱེའི་དུས་སུ་མཚན་ཐོག་ཐག་ཆོས་སྟོན་པ་དང་།
དགེ་སློང་གི་གཙུག་ལག་ཁང་གི་སྒོ་མདུན་ན་དགེ་སློང་མའི་དབྱར་ཁང་ཡོད་པས་མྱུར་དུ་ཐོགས་མེད་དུ་ཞུགས་པས་ཆོག་པ་ལ་ཉེས་མེད་དགེ་ཚུལ་མ་དང་ལུང་མ་ཡིན་པའི་ཆོས་ལ་ཉེས་བྱས་སོ། ། གསུམ་པ་ཟས་ཅུང་ཟད་ཀྱི་ཕྱིར་སྟོན་པ་ལ། མཉན་ཡོད། ཉེར་དགའ། ཕྲག་དོག འཕྱར་ཁའོ། ། ཡང་དགེ་སློང་གང་དགེ་སློང་ཆོས་སྟོན་པ་རྣམས་ལ་ཟས་ཅུང་ཟད་ཀྱི་ཕྱིར་སྟོན་པ་མ་ཡིན་བཞིན་དུ། སྐུར་བའི་ཚིག་འདི་སྐད་ཅེས། དགེ་སློང་དག་ཟན་དྲོན་སོགས་བཟའ་བ་ལྔ་དང་། རྩ་བ་སོགས་བཅའ་བ་ལྔ་སྟེ་ཁ་ཟས་ཅུང་ཟད་ཙམ་གྱི་ཕྱིར་དགེ་སློང་མ་ལ་ཆོས་སྟོན་ཞེས་དེ་ཉིད་དམ་གཞན་ལ་ཐོས་པར་ཟེར་ན།
དོན་གོ་ན་ལྟུང་བྱེད་དོ། ། བཞི་པ་གོས་སྦྱིན་པ་ལ་མཉན་ཡོད། ཚོང་དཔོན་ལས་རབ་བྱུང་སྲེད་པ། གོས་སྦྱིན་པའོ། ། ཡང་དགེ་སློང་གང་དགེ་སློང་མ་བདུན་པ་ཚུན་ཆད་ཀྱི་ཉེ་དུ་མ་ཡིན་པ་ལ་བལ་གོས་སོགས་རུང་བ་བདུན་བསབ་མི་དགོས་པར་སྦྱིན་ན་ལྟུང་བྱེད་དོ། ། བོར་བརླག་བྱུང་ངམ། བརྗེ་འམ། ལེགས་པར་སྨྲ་བ་ལ་ལྟུང་བ་མེད་དོ། ། ལྔ་པ་གོས་བྱེད་པ་ལ། མཉན་ཡོད།
འཆར་ཀ འདོད་ཆགས། གོས་བྱེད་པའོ། ། ཡང་དགེ་སློང་གང་ཆོས་འདི་པའི་དགེ་སློང་མ་ཉེ་དུ་མ་ཡིན་པའི་གོས་རུང་ཚད་ལྡན་པ་བཟོ་བྱེད་ན་སྟེ། འཁྲུད་དྲས་སྡེབ་འཚེམ་གང་བྱེད་ཀྱང་ཟིན་ན་ལྟུང་བྱེད་དོ། ། བོར་བརླག་བྱུང་བ་དང་བསྙེན་པར་རྫོགས་པ་སོགས་ལ་ཉེས་པ་མེད་དོ། ། དྲུག་པ་ལམ་དུ་འཇུག་པ་ལ་མཉན་ཡོད། དྲུག་སྡེ། འདོད་ཞེན། ལམ་དུ་འགྲོ་བའོ། །
ཡང་དགེ་སློང་གང་། ཆོས་འདི་པའི་དགེ་སློང་མའི་དོན་མཐུན་ལྷན་ཅིག་འགྲོགས་པ་དང་། ཚུར་ཤོག་ལྷན་ཅིག་འདོང་ངོ་ཞེས་འཐམས་ཤིང་བརྡ་བྱས་ནས། དགོན་པའི་ཚད་ཀྱི་ལམ་དུ་འཇུག་ཅིང་འགྲོ་ན། འཇིགས་པ་དང་བཅས་ཤིང་དོན་མཐུན་གྱིས་བགྲོད་དགོས་པའི་དུས་ཡིན་ན་མ་གཏོགས་གཞན་དུ་ལྟུང་བྱེད་དོ། ། ཆོམ་རྐུན་སོགས་དོགས་པ་དང་བཅས། གཅན་ཟན་གྱི་འཇིགས་པ་དང་བཅས། སྦྲང་བུ་སྡིག་སྦྲུལ་སོགས་འཇིགས་པ་ཐ་དད་འཇིགས་རུང་དང་བཅས་པ་ནི་གནང་བའི་དུས་སོ། ། རྒྱང་གྲགས་ཕྱེད་ན་ཉེས་བྱས་སོ། བདུན་པ་གྲུར་འཇུག་པ་ལ།
ཉེས་པ་གྲུ་གཅིག་ཏུ་འཇུག་པའོ། ། ཡང་དགེ་སློང་གང་དགེ་སློང་མའི་དོན་མཐུན་དང་ལྷན་གཅིག་འཐམས་ནས་ཤོ་གམ་དང་། ལ་བ་ཅན་དང་། གྲུ་བཅས་གཅིག་པར་འཇུག་ཅིང་ཞོན་ནས། ཆུ་ཀླུང་གི་རྒྱུན་ལས་བཟློག་སྟེ་གྱེན་དུ་འགྲོའམ། རྒྱུན་ཕྱོགས་ཐུར་དུ་འགྲོ་ན། ཆུ་ངོགས་ཀྱི་འགྲམ་ཐད་ཀར་ཆུ་རྒལ་ཏེ་ཕ་རོལ་དུ་འགྲོ་བ་མ་གཏོགས་གཞན་རྒྱང་གྲགས་འདས་ན་ལྟུང་བྱེད་དོ། ། དུས་དང་ལྡན་པ་དང་མི་འདོད་བཞིན་ཁྱེར་བ་ལ་ཉེས་པ་མེད། བརྒྱད་པ་གཅིག་ཏུ་དབེན་པར་འདུག་པ་ནི། གཉན་ཡོད།
འཆར་ཁ། འདོད་ཆགས། དབེན་པར་འདུག་པའོ། ། ཡང་དགེ་སློང་གང་ཡུལ་བུད་མེད་འདོད་པ་བསྟེན་རུང་དང་ལྷན་གཅིག དགེ་སློང་གཅིག་པུ་བུད་མེད་གཅིག་དང་ལྷན་ཅིག་ཁྲིམས་གྲོགས་སྐྱེས་པ་བུད་མེད་མ་ནིང་གང་ཡང་མེད་པས་དབེན་པ། རྩིག་པ་སོགས་སྐྱབས་ལྔ་གང་ཡང་རུང་བ་ཡོད་ན་སྟན་ཏེ་གཞི་ལ་འདོམ་གང་གི་ནང་དུ་གཉིས་ཀ་འདུག་ན་ལྟུང་བྱེད་དོ། ། དགུ་པ་འགྲེང་བའི་ལྟུང་བ་ནི། ཉེས་པ་འགྲེང་བའོ། ། ཡང་དགེ་སློང་གང་། དགེ་སློང་མ་དང་ལྷན་ཅིག་འགྲེང་ན་ལྟུང་བྱེད་དོ། །
བཅུ་པ་སྦྱོར་བཅུག་གི་ཉེས་པ་སྦྱོར་དུ་བཅུག་པ་ཟ་བའོ། ། ཡང་དགེ་སློང་གང་དགེ་སློང་མ་སྦྱོར་དུ་བཅུག་པར་ཤེས་བཞིན་དུ་སྦྱིན་བདག་གི་འགྲོན་དུ་བོས་སམ་མ་བོས་ཀྱང་རུང་། ཚུལ་ཁྲིམས་དང་མང་དུ་ཐོས་པའི་ཡོན་ཏན་ཡང་དག་པ་མ་ཡིན་པ་བརྗོད་དེ་དགེ་སློང་མ་ཉེ་དུ་ཡིན་མིན་གང་ཡང་རུང་བས་སྦྱོར་དུ་བཅུག་པའི་ཟས་བཟའ་བ་ལྔ་དང་བཅའ་བ་ལྔ་གང་རུང་ཟ་ན་སྟེ་བཟོས་ཤིང་མིད་ན་སྔར་སྦྱོར་མ་བཅུག་གོང་ཁྱིམ་དུ་བོས་པ་ཟ་བ་མ་གཏོགས་ལྟུང་བྱེད་དོ། ། བཅུ་ཚན་བཞི་པ་ལའང་འཁྲུགས་ཚུལ་དུ། སྡོམ་ཚིག་ཏུ་གཅིག་ཞེས་པ་སྟན་གཅིག་གི་དང་། ཕྱེ་དང་བཅས་ཞེས་པ་དོ་གསུམ་ལས་ལྷག་པའོ། ། བཅུ་ལས། དང་པོ་ཡང་ཡང་ཟ་བ་ལ། སྤོང་བྱེད། དྲུག་སྡེ།
ཟས་ལ་གདུ་བ། ཡང་ཡང་ཟོས་པའོ། ། དགེ་སློང་གིས་ཉི་མ་གཅིག་ལ་སྦྱིན་བདག་ཐ་དད་པས་འགྲོན་དུ་བོས་པ་དུས་གཅིག་གམ་སྔ་ཕྱི་ཡང་རུང་གོས་ཀྱི་རྙེད་པ་མེད་པའི་ཟས་བཟའ་བ་ལྔ་གང་རུང་གཉིས་པ་རྙེད་དེ་ཟས་ཡང་ཡང་ཟ་ན་ལྟུང་བྱེད་དོ། ། གནང་བ་ནི་ཟས་གཅིག་གིས་མཚོ་མི་ནུས་ཏེ་ན་བ་དང་། མཆོད་རྟེན་ནམ་དགེ་འདུན་གྱི་ཕྱག་དར་རམ་ཞལ་བ་ལ་སོགས་ལས་ཅུང་ཟད་བྱས་སམ། ལམ་དཔག་ཚད་ཕྱེད་ཙམ་རྒྱང་གྲགས་སུ་སོང་ཏེ་ལོག་གམ། གོས་ཁྲུ་གང་ཙམ་གྱི་རྙེད་པ་བྱིན་པ་ཡོད་ན་འགྲོན་དུ་བོས་པ་གཉིས་པ་བདག་གིར་བྱེད་པའི་དུས་ཏེ། ལྟུང་བ་བསྐྱེད་པར་མ་གཏོགས་སོ། ། གཉིས་པ་ལ་མཉན་ཡོད། དྲུག་སྡེ།
འཐབ་ཀྲོལ། འདུག་གནས་སུ་ཟ་བའོ། ། མུ་སྟེགས་ཀྱི་འདུག་གནས་གཅིག་ཏུ་ཞག་ལོན་པར་བསྡད་པའི་དགེ་སློང་མི་ན་བ་དང་། ཡོན་བདག་གི་ཅི་བདེར་མ་སྟབས་པར་ནི་བསོད་སྙོམས་ལན་གཅིག་བཟའ་བར་བྱའམ། དེ་ལས་ལྷག་པར་གཉིས་པ་ཟོས་ན་ལྟུང་བྱེད་དོ། ། ཆོས་འདི་པ་མ་ཡིན་པ་དང་། ཁྱིམ་པ་ཉེ་དུ་མ་ཡིན་པའོ། ། གསུམ་པ་ལྷུང་བཟེད་དོ་གསུམ་ལས་ལྷག་པ་ནི། ལྟོ་འདུན། ལྷག་པོར་ལེན་པའོ། །
དགེ་སློང་རབ་ཏུ་མང་པོ་དག་བྲམ་ཟེ་དང་ཁྱིམ་བདག་གི་ཁྱིམ་རྣམས་སུ་བསོད་སྙོམས་ཀྱི་ཕྱིར་དོང་པ་ལས། གལ་ཏེ་དགེ་སློང་དེ་དག་ལ་དད་པ་ཅན་དེ་དག་གིས་ཏེ་དཀོན་མཆོག་གསུམ་ལ་སྐྱབས་སུ་སོང་བས་ཕྱེད་དང་ལྡེ་གུ་དག་དང་། འཁུར་བ་བག་ཆོས་དག་དུས་ཀྱིས་ཏེ་ཡང་ཡང་སྟོབས་པར་གྱུར་ལ། ལེན་འདོད་ཅིང་དོན་དུ་གཉེར་ན། ལྷུང་བཟེད་གང་བ་གཉིས་སམ་གསུམ་བླང་བར་བྱའོ། ། འབྲས་ཐུག་པོ་ཆེ་གྲུས་པ་སྐམ་མ་ག་དྷའི་བྲེ་གང་ལ་བོད་ཀྱི་སྲང་སུམ་བཅུ་རྩ་གཉིས་ཡོད། ཕུལ་དུ་རྩིས་ན་བདུན་ཕུལ་དོ་དང་ཁྱོར་གང་ཡོད། བཙོས་ན་སུམ་འགྱུར་ཡིན། ཚོད་མ་དེའི་བཞི་ཆའམ་སུམ་ཆ། དེའི་སྟེང་དུ་ཁའི་ཆ་ཁའི་ཟུར་ནས་མཆུས་འདྲེན་ཅིང་རྔུབ་པའི་ཆ་དེར་མཐེ་བོང་གི་ཟུར་ནས་ཟུར་གྱི་ལྟོའི་ཆ་ཙམ་མ་གང་བ་དེ་ལྷུང་བཟེད་ཆུང་ཚད།
འབྲས་དང་ཚོད་མའི་ཆ་དེ་ཉིས་འགྱུར་ཆེ་ཚད། འབྲིང་བར་མ་སྟེ། འདིར་བླང་དུ་གནང་བ་ནི་འབྲིང་ཚད་གསུམ་ལ་བྲེ་ཕྱེད་དང་ལྔ། དེའི་བྱ་ན་དང་ཚོད་མ་དང་བཅས་པའོ། ། ཆེ་ཚད་གསུམ་བླངས་ན་ལྟུང་བར་འགྱུར་རོ། ། ཆུང་ཚད་འདི་དགེ་སློང་མའི་ལྷུང་བཟེད་ཆེ་ཚད་ཡིན། ཆུང་ཚད་འགྲངས་ཙམ་ཤོང་བ་ཡིན་ནོ། ། འདིར་འབྲས་བྲེའུ་ཆུང་ཕྱེད་དང་ལྔ་ཞེས་འབྱུང་བ་དེ་འབྲས་སྐམ་པོ་ཡིན་ཏེ། བི་མ་ལ་མི་ཏྲས་ལྷུང་བཟེད་འབྲིང་པོ་གསུམ་གྱི་ཚད་ཀྱི་འབྲས་ཆན་བྲེ་ཕྱེད་དང་ལྔ་ལ་ནི་འབྲས་ཐུག་པོ་ཆེ་གྲུས་པ་སྐམ་མ་གྷ་དྷའི་བྲེའུ་ཆུང་ཕྱེད་ལྔ་ཡོད་དོ། ། དེ་མན་ཆད་ཅི་འདོད་པ་བླང་བར་བྱ་ཡི་དེ་ལས་ལྷག་པར་ལེན་ན་ལྟུང་བྱེད་དུ་འགྱུར་ཏེ་འདིར་གཞུང་ནི་དགེ་སློང་གིས་ཇི་ཙམ་དུ་བྲེའུ་ཆུང་ཕྱེད་དང་ལྔ་ལས་ལྷག་པའི་བསོད་སྙོམས་ལེན་ན་ཐམས་ཅད་དུ་ལྟུང་བྱེད་དོ། །
ཞེས་གསུངས་པ་ཡིན་ཏེ། དེ་ནི་འབྲས་སྐམ་པོའི་ཚད་ལ་དགོངས་པ་ཡིན་ནོ། ། ཞེས་པ་དང་། སྐམ་མ་ག་དྷའི་བྲེའུ་ཆུང་ཕྱེད་དང་ལྔ་བཙོས་པའི་ཆན། བོད་ཀྱི་བྲེ་ཕྱེད་དང་ལྔ་ཞེས་དང་དྲན་བྱེད་དུའང་ལྷུང་བཟེད་ཆུང་ངུ་ནི་ཡུལ་མཉམ་དགའི་འབྲས་དྲུག་ཕུལ་གང་གི་ཆན་དང་ཚོད་མ་ཤོང་བའོ། ། འབྲས་སྐམ་དྲུག་ཕུལ་ཕྱེད་དང་ལྔའི་ཆན་ལས་ཅུང་ཟད་ཅིག་ལྷག་པར་བླངས་ནའང་ཐམས་ཅད་དུ་ལྟུང་བར་འགྱུར་རོ་ཞེས་སོ། ། ཚད་དེ་ལས་ལྷག་པར་ལེན་ན་ལྟུང་བྱེད་དོ། ། ཚད་འདི་ཙམ་ལོང་ཞིག་ཅེས་སམ། ཅི་འདོད་འདོད་ལོང་ཞིག་ཅེས་ཟེར་ན་ཉེས་པ་མེད། བསླབ་བྱ་ནི།
བསོད་སྙོམས་ལྷུང་བཟེད་གང་བ་ཆེ་ཚད་གཉིས་སམ། འབྲིང་ཚད་གསུམ་བླངས་ནས་གྲོང་ལས་ཕྱི་རོལ་དགེ་སློང་གི་ཀུན་དགའ་ར་བར་སོང་ལ། དགེ་སློང་འཁོད་པ་དག་ལས་བཟའ་བྱ་མང་ན་བགོ་བཤའ་བྱ། བདག་ཀྱང་བཟའ་བར་བྱ་སྟེ། བསོད་སྙོམས་ལྷག་པར་བླངས་པ་དེ་ལ་དེ་ནི་ལོངས་སྤྱད་པའི་ཆོ་ག་ཡིན་ནོ། ། བཞི་པ་སྟན་གཅིག་པའི་ཟས་ལ། མ་གུས་པ། སྤངས་ནས་ཟ་བའོ། ། དགེ་སློང་གང་ཟས་ཟོས་ཟིན་ཅིང་ཞེས་པ་སེམས་ཀྱིས་བཏང་ཞིང་ཚིག་གིས་སྤངས་ནས་མི་ཟ་བའི་མཐར་ཐུག་པར་བྱས་ཏེ་སྤངས་ཟིན་པ་ལས། ཡང་ཟ་བ་དེ་ལ་ལྷག་མར་བྱས་ཤིང་བོར་བའི་ཆོ་ག་མ་བྱས་པར།
བཅའ་བ་ལྔའམ། བཟའ་བ་འབྲས་ཆན། ཟན་དྲོན། ཤ། སྣུམ་འཁུར། ལྡི་གུ་ལྔ་ལས་བཅའ་བ་འཆའམ། བཟའ་བ་ཟ་ན། མགུལ་དུ་མིད་ན་ལྟུང་བྱེད་དོ། ། ཟས་རུང་བ་སྟོབས་པ་བྱིན་ལེན་བྱས་ཤིང་། ཆོག་གོ་ཞེས་གོ་བར་བྱས་ནས།
འདུག་པའི་སྟན་ལས་ལངས་ཏེ་སྤྱོད་ལམ་ཉམས་པ་ནི་སྤངས་པའོ། ། རེ་ཤིག་ཆོག་གོ་ཞེས་བརྗོད་ན་སྤངས་པ་མ་ཡིན་ནོ། ། བཅའ་བ་སྤངས་པས་བཟའ་བ་སྤངས་པ་མ་ཡིན། བཟའ་བ་སྤངས་ན་བཅའ་བ་སྤངས་པ་ཡིན་ནོ། ། ཡང་ཟས་རུང་བ་ཟ་འདོད་ན་ལྷག་པོར་བྱ། ཟས་ཤིན་ཏུ་དཀོན་པ་དང་ཡང་ཡང་ཟ་དགོས་པའི་ནད་ཅན་ལ་ཉེས་མེད། ཐ་ན་ལན་ཚྭ་ཡན་ཆད་བཟའ་བའི་ཕྱིར་བྱིན་ལེན་བྱས་ནས་སྟན་ལས་ལྡང་བར་མི་བྱའོ། ། ལྔ་པ་སྟོབས་པའི་ལྟུང་བྱེད་ལ། མཉན་ཡོད། རྒན་ཞུགས།
ཉེས་རྩོམ། སྤངས་པ་ལ་སྟོབས་པའོ། ། ཡང་དགེ་སློང་གང་ཟས་སྤངས་པར་ཤེས་བཞིན་དུ་དགེ་སློང་ཟས་ཟོས་ཟིན་ཅིང་སྤངས་པ་ལ་ཀླན་ཀའི་སྐབས་ཚོལ་ཞིང་དེ་ཇི་ལྟར་ཞེ་ན། ཅི་ནས་ཀྱང་དགེ་སློང་འདི་ལ་ཉེས་པ་དང་ལྟུང་བ་འབྱུང་བར་བྱ། ལྟུང་བ་དེ་འཆགས་སུའང་གཞུག་གོ་སྙམ་པ་དེ་ཉིད་རྐྱེན་ཀུན་སློང་དུ་བྱས་ནས་ཚེ་དང་ལྡན་པ་བཅའ་བ་འདི་འཆོས་ཤིག བཟའ་བ་འདི་ཟོ་ཤིག ཅེས་ལྷག་པོར་མ་བྱས་པའི་བཅའ་བ་དང་བཟའ་བ་དུས་ཀྱིས་ཏེ་ཡང་ཡང་སྟོབས་པར་བྱེད་ན་ལྟུང་བྱེད་དོ། ། དུས་རུང་མ་ཡིན་པའི་ཟས་ལ་ལྟུང་བ་སྔ་ཕྱི་གཉིས་ཀ་མེད་དོ། ། དྲུག་པ་འདུས་ཟ་ལ་རྒྱལ་ཁབ། ལྷ་སྦྱིན་འཁོར་བཅས།
མི་མཐུན་པར་འདོད་པ། འདུས་ཟའོ། ། དགེ་སློང་ན་བ་དང་། ལམ་དུ་སོང་བ་དང་། ལས་བྱས་པ་གྲུར་ཞུགས་པ་མ་གཏོགས་པས། སོ་སོར་ངེས་པའི་ཟས་ཀྱི་གནས་ཅན་དང་། དུས་སྟོན་འདུས་པ་ཆེན་པོ་ཕྱི་ནང་གི་རབ་བྱུང་མང་པོ་འདུས་ཤིང་ཟ་བ་ལས་གཞན་པའི་ཚེ་ཟས་ཕན་ཚུན་མ་སྲུལ་བར་མཚམས་ནང་གཅིག་ཏུ། དགེ་འདུན་གྱི་བཀོད་པ་ལས་ལོགས་ཤིག་ཏུ་མི་མཐུན་པར་བཞིར་འདུས་ཤིང་ཟོས་ན་དུས་གནང་བ་རྣམས་མ་གཏོགས་ཏེ་ལྟུང་བྱེད་དོ། ། གནས་གང་དུ་ཟས་ཐ་དད་དུ་ངེས་པ་ནི་སོ་སོར་ངེས་པ། གཙུག་ཕུད་དང་ལོ་ལྔའི་དུས་སྟོན་ལ་སོགས་པ་འདུས་པ་ཆེན་པོའི་ཚེ་ལ་ལས་བཞི་ལ་སྦྱིན།
ལ་ལས་བཅུ་ལ་སྦྱིན་པ་ལྟ་བུའམ་རང་རང་གི་སྐལ་པ་བླངས་ནས། འདུས་པའི་གནས་དེ་ལས་ལོགས་ཤིག་ཏུ་བཞི་དང་ལྔ་དང་བཅུ་ལ་སོགས་པ་ཚོམ་བུར་འདུས་ནས་ཟ་བ་དང་། འདུས་པའི་ནང་ནས་སྦྱིན་བདག་འགའ་ཞིག་གིས་བཞིའམ་བཅུའམ་ཉི་ཤུ་རྩ་ལྔ་སོགས་མགྲོན་དུ་བོས་པ་དགེ་སྦྱོང་གི་ཟས་ཞེས་བྱ་བ་འདི་རྣམས་ལ་ཉེས་མེད་དོ། ། གནས་གཅིག་ཏུ་སྦྱིན་བདག་གཅིག་གིས་ཟན་གཅིག་ནས་སྦྱིན་པ་ལ་ཉེས་པར་འགྱུར་རོ། ། དུས་རུང་མ་ཡིན་པ་ལ་མི་འབྱུང་ངོ་། ། བདུན་པ་དུས་ཆེན་ཟ་བ་ལ། མཉན་ཡོད། བཅུ་བདུན་སྡེ། བཀྲེས་པ་མི་བཟོད་པ། དུས་མིན་ཟོས་པའོ། །
ཡང་དགེ་སློང་གང་ཉི་མ་ཕྱེད་ཡོལ་ཞིང་སྐྱ་རེངས་མ་ཤར་བར་དུ་སངས་རྒྱས་པ་དག་ཟས་ཟ་བའི་དུས་མ་ཡིན་པར། བཅའ་བ་དང་བཟའ་བ་དུས་རུང་གི་སྨན་ནད་པ་མ་ཡིན་པས་ཟོས་ཤིང་མགུལ་དུ་མིད་པ་ན་ལྟུང་བྱེད་དོ། ། རང་གང་དུ་ཟས་ཟ་བའི་གླིང་དེ་ཉིད་ཀྱི་དུས་ལ་འདུ་ཤེས་གཙོ་བོ་ཡིན་ནོ། ། བརྒྱད་པ་གསོག་འཇོག་ཟ་བ་ལ། ནག་པོ། བག་ཆགས་མ་བྱང་བས་མ་བརྟགས་པ། གསོག་འཇོག་ཅན་ཟ་བའོ། ། ཡང་དགེ་སློང་གང་བཅའ་བའམ་བཟའ་བ་སྔ་དྲོ་བྱིན་ལེན་བྱས་པ་ཕྱི་དྲོར་འཇོག་པའམ། ཕྱི་དྲོ་བྱིན་ལེན་བྱས་པའི་བུར་ཆུ་ལྟ་བུ་ཉིན་མོའི་ཐུན་གྱི་མཐའ་ལས་འདས་པར་བཞག་པས་གསོག་འཇོག་བྱས་པ་འཆའ་འམ་ཟོས་ན་ལྟུང་བྱེད་དོ། ། ཟས་དཀོན་པའི་དུས་སུ་ཉེས་མེད།
དགེ་སློང་ཕ་མ་ཕན་ཚུན་གསོག་འཇོག་མེད། བྱིན་ལེན་མེད་ནའང་གསོག་འཇོག་མེད། འདིར་གཞུང་འགྲེལ་དང་བི་མ་ལ་མི་ཏྲ་ནི་དུས་རུང་གི་ཟས་ལ་དངོས་གཞིར་འགྱུར། སྨན་གཞན་གསུམ་ལ་ཉེས་བྱས་སུ་བཞེད། གཞན་དག་ནི་སྨན་བཞི་ཀ་ལ་དངོས་གཞི་འབྱུང་བར་བཞེད་དོ། ། མཚམས་བཙོས། ཞག་ལོན། ལག་ཉ། དགེ་སློང་གིས་བཙོས་པ། བརྗེན་ཟས་རྣམས་ཀྱང་བཟའ་བར་མི་བྱའོ། །
དགུ་པ་བྱིན་ལེན་མ་བྱས་པ་ནི། མཉན་ཡོད། དྲུག་སྡེ། བསླབ་པ་ལ་གཡེལ་བ། བྱིན་ལེན་མ་བྱས་པར་ཟ་བའོ། ། ཡང་དགེ་སློང་གང་བར་དུ་ཆོད་པ་དང་། མི་འཐོབ་པའི་ཕྱོགས་དང་། གློ་དང་རྒྱབ་དང་། ལག་པ་ཁས་ཕུབ་པས་བྱིན་ལེན་མི་འཐོབ་པར་བྱས་པའམ། ཞིག་པའམ།
གཏན་ནས་མ་བྱས་པས། མ་བྱིན་པའི་ཟས་རུང་བ་ལུས་ལ་བསྐུ་བ་ལྟ་བུའི་ཕྱིར་མ་ཡིན་པས། ཁ་ནས་མིད་པའི་ཟས་བཅའ་བ་དང་བཟའ་བ་སོགས་ཟོས་ཤིང་མིད་ན་ལྟུང་བྱེད་དོ། ། བྱིན་ལེན་བྱེད་པ་གཏན་མེད་ན་ཉེས་མེད། ཡུལ་མི་འགའ་ཞིག་སྨད་པར་བྱེད་པ་ཡོད་པས་དེ་ལ་མདུན་གྱི་དཀྱིལ་འཁོར་འདིར་ཤོག་ཅིག་ཅེས་བརྗོད་དེ་བཞག་པ་དེ་སྒྲ་མི་སྙན་པའི་དུས་བྱིན་གྱིས་བརླབས་ཏེ་ཟ་བ་ལ་ཉེས་མེད། ཟས་ཀྱི་རང་བ་འདི་དག་ཕལ་ཆེ་སྒྲ་མི་སྙན་ན་མེད་ཅེས་དྲན་བྱེད་དུ་བཤད། མི་རུང་བའི་ཟས་ལ་ཉེས་བྱས་སོ། ། གཞན་གྱི་སྐལ་བ་སྟན་ལས་མ་ལངས་པར་ཇི་ཙམ་ལེན་ནུས་པ་བླང་། འདྲིལ་ན་མ་ལངས་པར་སྙེགས་ན་མ་ཞིག བྱི་བས་རེག་པ་དང་འདྲའོ། །
ཆུ་གཙང་མ་དང་པོ་ཤིང་ནི་བྱིན་ལེན་མ་བྱས་པར་ཟོས་ཀྱང་ལྟུང་བ་མེད་པས་ཉེས་པའི་གཞིར་མ་གཏོགས་སོ། ། ཁ་གཅིག་བཟའ་བའི་ཕྱིར་དུ་བྱིན་ལེན་དགོས་ཟེར་རོ། ། བཅུ་པ་བསོད་པ་སློང་བ་ནི། སེར་སྐྱ། དྲུག་སྡེ། ལྟོ་འདུན། བསོད་པ་ཟ་བའོ། ། བཅོམ་ལྡན་འདས་ཀྱིས་ཆོས་འདི་པའི་དགེ་སློང་རྣམས་ཀྱིས་ཟས་བསོད་པ་བཟང་པོ་གང་དག་གསུངས་པ་འདི་ལྟ་སྟེ། འོ་མ་དང་ཞོ་དང་མར་དང་ཉ་ཤ་དང་ཤ་དང་། ཁྱད་པར་ཤ་སྐམ་པོ་དག་སྟེ།
ཡང་དགེ་སློང་གང་རླུང་ནད་སོགས་མི་ན་བར་བདག་ཉིད་བཟའ་བའི་ཕྱིར་ཟས་བསོད་པ་བཟང་པོ་དེ་ལྟ་བུ་དག་གམ། ཉེ་དུ་ལས་གཞན་གྱི་ཁྱིམ་ནས་བླངས་ཏེ། སོ་ཡིས་འཆའ་ཞིང་མགུལ་དུ་མིད་དེ་ཟོས་ན་ལྟུང་བྱེད་དོ། ། ཅི་བདེར་བྱས་ན་ཉེས་པ་མེད། བཅུ་ཕུང་ལྔ་པ་ལའང་བཅུ་ལས། དང་པོ་ཆུ་ལ་སྤྱོད་པ་ནི། ཀཽ་ཤམ་བྷི། བདུན་པ། བག་མེད། ཆུ་ལ་སྤྱོད་པའོ། །
ཡང་དགེ་སློང་གང་ཆུ་སྲོག་ཆགས་ཅན་དུ་ཤེས་བཞིན་དུ། སྲོག་ཆགས་དང་བཅས་པའི་ཆུ་ལ་ཁྲུས་དང་འཐུང་བ་སོགས་ནང་གི་དང་། ལྷུང་བཟེད་དང་ཆོས་གོས་བཀྲུ་བ་དང་། འཆག་སོགས་ཕྱི་རོལ་ཏུ་སྤྱོད་ན་ཇི་སྲིད་མ་གཤགས་ན་དགེ་ཚོགས་སྒྲིབ་པས་ལྟུང་བྱེད་དོ། ། འདིར་རང་དོན་དུ་སྤྱོད་པའོ། ། ཁྱད་པར་བཤེས་གཉེན་ནི། སྔ་མ་མཁར་ལན་བྱེད་སོགས་ཕྱིའི་དང་། འདི་ནི་ཁྲུས་དང་འཐུང་བ་དང་ཟས་ཀྱི་ཕྱིར་ནང་དུ་ལོངས་སྤྱད་པ་ལ་བཞེད་དོ། ། ཆུ་ཚགས་དང་མི་ལྡན་ན་བར་མ་རབ་བྱུང་ལའང་ཁས་བླངས་ལས་འདས་པའི་ཉེས་པར་འགྱུར་རོ། ། གཉིས་པ་ཉལ་ཤོམ་ཁྱིམ་ན་འདུག་པ་ནི།
མཉན་ཡོད་འཆར་ཁ་འདོད་ཆགས་ཀྱི་ཀུན་སྦྱོར། ཁྱིམ་དུ་འདུག་པའོ། ། ཡང་དགེ་སློང་གང་ཉལ་པོ་བྱེད་པར་ཤེས་བཞིན་དུ། ཉལ་པོ་འཁྲིག་པ་བྱེད་པར་ཤོམ་པའི་ཁྱིམ་བདག་རང་གི་ཁྱིམ་དུ། ཕྱིས་གློ་བུར་དུ་འོང་སྟེ་སྟོབས་ཀྱིས་གནོན་པ་བྱས་ཏེ། མངོན་སུམ་དུ་སྣང་བས་སྟན་ཏེ་གཞི་ལ་རྐུབ་ཚོས་བཞག་ནས་འདུག་ན་ལྟུང་བྱེད་དོ། ། འཇིགས་པའི་དབང་གིས་མ་བསམ་པར་ཞུགས་པ་དང་། དགེ་སློང་གི་གནས་སུ་ཉེས་མེད། གསུམ་པ་ཁྱིམ་ན་འགྲེང་བ་ནི། སྤྱོད་ལམ་འགྲེང་བས་སོ། །
སྐྱེས་པ་དང་བུད་མེད་ཉལ་པོ་བྱེད་པ་ཤོམ་པའི་རང་གི་ཁྱིམ་དུ། གཞན་གེགས་བྱེད་མེད་པས་དབེན་པ། སྐྱབས་ལྔ་གང་རུང་ཡོད་པར་འདོམ་གང་གི་ནང་དུ་འགྲེང་ན་ལྟུང་བྱེད་དོ། ། ཆེད་དུ་མ་བསམ་པར་གྲུབ་པ་ཙམ་ལ་ཉེས་མེད། བཞི་པ་ཟན་བྱིན་པ་ནི། མཉན་ཡོད། ཀུན་དགའ་བོ། ། མ་བཏགས་པ་གཅེར་བུ་ལ་ཟན་བྱིན་པའོ། ། ཡང་དགེ་སློང་ཆོས་འདི་པ་གང་ཡུལ་གོས་མེད་པའི་གཅེར་བུ་སྐྱེས་པའམ། གཅེར་བུ་མའམ།
གོས་དང་བཅས་པའི་ཀུན་ཏུ་རྒྱུ་མུ་སྟེགས་ཅན་ནང་པའི་རྟགས་མེད་ཅིང་རབ་ཏུ་མ་བྱུང་བ་ལ། རང་གི་ལག་པ་ནས་ལག་པར་བཅའ་བ་དང་བཟའ་བ་བྱིན་ན་ལྟུང་བྱེད་དོ། ། ཉེ་དུ་དང་ནད་པ་དང་། རབ་ཏུ་འབྱུང་འདོད་པ་དང་། ལྟ་བ་དང་དབྲལ་བའི་ཕྱིར་ཉེས་པ་མེད་དོ། ། ལྔ་པ་དམག་ལ་ལྟ་བ་ནི། དྲུག་སྡེ། མ་དུལ་བ། དམག་བཤམས་པ་ལ་བལྟས་པའོ། ། ཡང་དགེ་སློང་གང་དམག་གི་ཡན་ལག་གླང་པོ་ཆེ།
ཤིང་རྟ། རྟ་པ། དཔུང་བུ་ཆུང་དང་བཞི་པོ་འདུས་པའམ་གང་རུང་གཡུལ་ལ་དགའ་བས་འཐབ་པའི་ཕྱིར་ཆས་པ་ལ་ལྟད་མོ་ལྟ་བའི་ཕྱིར་འགྲོ་ན།

རྒྱལ་པོ་དང་དམག་དཔོན་ལ་སོགས་པས་བཀུག་པ་དང་། སྲོག་གི་བར་ཆད་བསྲུང་བ་ལ་སོགས་པའི་ཕྱིར་མ་ཡིན་པར། གཙུག་ལག་ཁང་གི་ཉེ་འཁོར་ལས་འཕགས་ཏེ་མཐོང་ན་ལྟུང་བྱེད་དོ། ། དྲུག་པ་དམག་ནང་དུ་གནས་པ་ནི། ཉེས་པ་གནས་པའོ། ། དགེ་སློང་གང་དམག་ཆས་པ་ལ་ལྟར་འགྲོ་བ་དེ་ལྟ་བུའི་རྐྱེན། རྒྱལ་པོ་བཙུན་མོ་གཞོན་ནུ། ཞང་བློན་ཁྲོམ་གྱི་རུ་སྣ་གྲོང་དང་ལྗོངས་ཀྱི་མིས་བཀུག་པ་ལྟ་བུ་ཞིག་བྱུང་ན། རྐྱེན་ལྡན་དགེ་སློང་དེས་དམག་ཆས་པ་དེའི་ནང་དུ་ཞག་གཉིས་ཀྱི་མཐའ་ཚུན་ཆད་གནས་པར་བྱའོ། ། དེ་ལས་ལྷག་པར་འདས་ཏེ་གནས་སམ། དགོས་པ་མེད་ན་ཞག་གཅིག་གམ་གཉིས་གནས་ནའང་ལྟུང་བྱེད་དོ། །
ལྷག་པར་གནས་པའི་རྐྱེན་ངེས་པར་བྱུང་ན་ལྷག་ཀྱང་ལྟུང་མེད་ཡོད་དོ། ། བདུན་པ་བཤམས་དཀྲུག་ནི། དཔུང་བཤམས་པ་ཉམས་སུ་མྱོང་བས་སོ། ། དགེ་སློང་ཞག་གཉིས་དམག་བཤམས་པ་དེའི་ནང་དུ་གནས་ཤིང་འདུག་པ་དེའི་ཚེའང་། གལ་ཏེ་དམག་ཡུལ་དུ་ཆས་ཤིང་བཤམས་པ་དེ་དཀྲུག་ཏུ་འགྲོའམ། ཁྱུ་མཆོག་དང་ཆུ་སྲིན་དང་སེང་གེ་དང་ཀླུའི་རྒྱལ་མཚན་གྱི་མཆོག་གང་སྔོན་དུ་འགྲོ་བའམ། དཔུང་བཞིའི་མཆོག་གང་ཐོག་མར་འགྲོའམ། གཡུལ་འབྲུའི་རྣམ་པ་དང་། ཤིང་རྟ་དང་། ཟླ་གམ་དང་།
མཁའ་ལྡིང་གི་འདབ་མ་ལྟ་བུར་བཤམས་པ་བཞི་པོ་གང་ཡང་རུང་བའི་དམག་ལ་དངོས་ཀྱིས་རེག་པའམ། དཀྲུག་གམ། ལྟ་བའི་ཕྱིར་འཕགས་ཤིང་མཐོང་ངམ་ཉམས་སུ་མྱོང་ན་ལྟུང་བྱེད་དོ། ། གོ་མ་བསྐོན་ཅིང་མ་བཤམས་པ་དཀྲུག་ན་ཉེས་བྱས། བར་ཆད་ཀྱི་དབང་གིས་ཉེས་མེད། བརྒྱད་པ་བརྡེག་པ་ནི། མཉན་ཡོད། འཆར་ཁ། ཞེ་སྡང་། བརྡེག་པའོ། །
ཡང་དགེ་སློང་གང་ཁྲོས་འཁྲུགས་རྔམ་པར་གྱུར། ཡི་མ་རངས་ནས་ཡུལ་དགེ་སློང་ལ་རྙོག་ཅན་གྱི་སེམས་དེས་ཀུན་ནས་བསླངས་ཏེ། ལུས་སམ་ལུས་དང་འབྲེལ་པས་ཐ་ན་ཉུང་འབྲུ་ཙམ་བརྡེག་ནའང་། ལུས་ལ་ཕོག་ན་རྫས་ཇི་སྙེད་པའི་ལྟུང་བྱེད་དོ། ། བསད་པའི་ཕྱིར་ནི་མ་ཡིན་ནོ། ། ནད་ལ་ཕན་པ་དང་ཐོགས་པ་སེལ་བ་སོགས་ཉེས་མེད། ཁྱད་པར་བཤེས་གཉེན་ནི། དགེ་སློང་གི་རྟགས་འཆང་ན་དགེ་སློང་ཡིན་རུང་མ་ཡིན་རུང་དེ་ལ་དངོས་གཞིར་བཞེད་དོ། ། དགུ་པ་བཟས་པ་ནི། བརྡེག་པར་བཟས་པའོ། །
སྔ་མ་བཞིན་ལས་ཁྱད་པར་བཟས་པར་འདོད་པས་ཐ་ན་ཐལ་མོས་ཀྱང་བཟས་ན་ལྟུང་བྱེད་དོ། ། བཅུ་པ་འཆབ་པ་ནི། མཉན་ཡོད། ཉེར་དགའ། ཉེས་རྩོམ། འཆབ་པའོ། ། ཡང་དགེ་སློང་གང་། ཡུལ་དགེ་སློང་ཕ་རོལ་གྱི་ངོ་བོ་དང་ཀུན་སློང་གིས་གནས་ངན་ལེན་ཕམ་ལྷག་གི་ལྟུང་བ་ཤེས་བཞིན་དུ་འཆབ་ན། དགེ་འདུན་འཁྲུག་ཏུ་དོགས་པ་སོགས་མ་ཡིན་པར་ལྟུང་བྱེད་དོ། ། སྐྱ་རེངས་མ་ཤར་ན་ཉེས་བྱས།
བརྗོད་པའི་ཡུལ་མེད་ན་ཉེས་མེད། འདི་ལྟར་ཕན་ཚུན་འཆབ་རེས་བྱས་ན། ཐམས་ཅད་རུལ་ཞིང་མྱགས་པར་འགྱུར་བའི་ཕྱིར་འདི་བཅས་སོ། ། བཅུ་པ་དྲུག་པ་ལའང་བཅུ་ལས་དང་པོ་བདེ་བ་ལ་མི་རེག་པའི་ཕྱིར་ཟན་གཅོད་པ་ནི། ཞེ་སྡང་། ཟན་བཅད་པའོ། ། ཡང་དགེ་སློང་གང་། ཀླན་ཀ་ཚོལ་བ་སྟེ་ཐོ་འཚམ་ཞིང་། ཅི་ནས་ཀྱང་དགེ་སློང་འདི་ལ་ཟན་བཅད་པས་ཀླན་ཀ་བཙལ་བར་འགྱུར་རོ་སྙམ་པའི་རྒྱུད་དང་ཀུན་སློང་དེ་ཉིད་རྐྱེན་རྒྱུ་མཚན་དུ་བྱས་ནས། སྔ་དྲོ་དང་པོ་དགེ་སློང་དེ་ལ་ཚིག་འདི་སྐད་ཅེས་བཅམ་བུའི་ཚིག་གིས་ཚེ་དང་ལྡན་པ་ཚུར་ཤོག་བྲམ་ཟེ་ལ་སོགས་པའི་ཁྱིམ་དག་ཏུ་འདོང་དང་།
དེར་ཁྱེད་ལ་བཅྭའ་བ་ལྔ་དང་བཟའ་བ་ལྔ་བསོད་པ་བཟང་པོ་ཅི་ཙམ་ལེན་ཅིང་ཟ་བར་འདོད་པ་དེ། ཁོ་བོས་སྦྱིན་དུ་འཇུག་གོ་ཞེས་སྨྲས་ནས། དེས་དེ་ལ་སྦྱིན་དུ་མ་བཅུག་པར་དུས་ཡོལ་བ་དེའི་འོག་ཏུ་སླར་འདི་སྐད་ཅེས་ཚེ་དང་ལྡན་པ། ཁོ་བོ་ལ་ཁྱོད་དང་ལྷན་ཅིག་ངག་སྨྲ་བ་དང་། ལུས་འདུག་པ་བདེ་བ་མ་ཡིན་གྱི། འདི་ལྟར་ཁོ་བོ་ཁྱོད་དང་བྲལ་བའི་གཅིག་པུ་ཁོ་ན་སྨྲའམ། འཇུག་པ་བདེ་ཡི་ཁྱོད་སོང་ཤིག་ཅེས་ཟེར་ཞིང་། སྔ་དྲོ་དུས་རུང་གི་ཟས་བཅད་ཀྱི་ཐག་གཅོད་ན་ལྟུང་བྱེད་དོ། ། ནད་ལ་ཕན་པའི་ཕྱིར་ཉེས་པ་མེད། གཉིས་པ་མེ་རེག་ནི།
རྒྱལ་ཁབ། དྲུག་སྡེ། འགྲན་རྩེ་དགའ་བ་མེ་ལ་རེག་པའོ། ། ཡང་དགེ་སློང་གང་ནང་གསོ་བའི་ཕྱིར་མེ་བསྟེན་པ་ལ་ཉེས་པ་མེད་པར་གནང་བས་མི་ན་བར་རོ། ། དཀོན་མཆོག་དང་དགེ་འདུན་དང་མཁན་སློབ་ལ་སོགས་པའི་ཕྱིར་ཆོས་ལྡན་ལ་དུས་ཡུན་ཇི་སྲིད་པར་བྱིན་གྱིས་བརླབས་ཏེ་རེག་ཏུ་སྣང་བས་ན། བདག་ཉིད་ཀྱི་ཕྱིར་དུ། མེ་ཉིད་དམ། མེ་མཆེད་པའི་བུད་ཤིང་བསྐུལ་བ་ལ་སོགས་ལ་རང་གིས་རེག་གམ། གཞན་རེག་ཏུ་འཇུག་ན་ལྟུང་བྱེད་དོ། ། མེ་ལྕེའི་རྩེ་མོ་དང་།
མེ་མ་མུར་ཐལ་བ་ཤིང་དུ་ཚ་བ་ལ་རེག་ན་ཉེས་བྱས་སོ། ། རང་བཞིན་གྱི་ཉེས་པ་དང་ཆང་འཐུང་བ་ལྟ་བུ་གནང་བ་ཡེ་མེད་ལ་དུས་དྲན་མི་འཆགས། ཆུ་གཙང་འཐུང་བ་དང་རྩ་སྐམ་གཅོད་པ་ལྟ་བུ་བཀག་པ་མེད་པ་ལ་དུས་དྲན་མི་དགོས། བཀག་པ་རྐྱེན་གྱིས་གནང་བ་མེ་རེག་ལྟ་བུ་ལ་དུས་དྲན་བྱ་བར་གསུངས་སོ། ། དགེ་འདུན་གྱི་སྨན་ཆུད་ཟ་བ་སྤངས་པའི་སྐབས་ནས། བུད་ཤིང་དབྲི་བ་དང་མེ་བསད་པ་ལ་སོགས་པས་མ་གྲུབ་ན། སྨན་བསྐྱམ་པ་དང་དབོག་པ་དང་བཟར་བུའི་ལས་བྱའོ་ཞེས་ལག་ཉའི་ངོར་མེ་རེག་གནང་བ་ལ་བྱ་འདུལ་འཛིན་འདིའི་རྒྱུ་མཚན་བསམ་པར་མི་ནུས་ཞེས་གསུང་། དེ་ལ་ཁ་ཅིག་དཀོན་མཆོག་དང་དགེ་འདུན་གྱི་ཕྱིར་གནང་བ་དེ་ཡིན་ཞེས་ཟེར་བ་ནི་མ་བརྟགས་པའི་བབ་ཅོལ་སྨྲ་བ་སྟེ། དེ་མེ་ལ་རེག་ཏུ་གནང་བ་ཡིན་མོད་ཀྱི། ལག་ཉའི་ངོར་གནང་བ་མ་ཡིན་པའི་ཕྱིར་རོ། །
དེས་ན་མེ་རེག་ལྟུང་བྱེད་ཡིན་ལ། ལག་ཉ་ཉེས་བྱས་ཡིན་པས། ཉེས་བྱས་ཀྱི་ངོར་ལྟུང་བྱེད་གནང་བའི་རྒྱུ་མཚན་ཤེས་པར་མི་ནུས་པ་ཡིན་ནོ། ། ཁ་ཅིག་མེ་རེག་དགེ་སློང་གཅིག་པུ་ཡིན་ལ། ལག་ཉ་དགེ་སློང་མང་པོ་ལ་འབྱུང་བས་ཞེས་ཟེར་བའང་མ་ངེས་ཏེ། མང་པོ་ལ་དགེ་སློང་གིས་བཙོས་པའང་མི་རུང་ངོ་། ། བཙོ་བའི་ཕྱིར་མེ་ལ་རེག་པ་མ་ཡིན་ཞེ་ན། བཟའ་བའི་ཕྱིར་སྨན་ལ་རེག་པའང་མ་ཡིན་ནོ། ། འོན་ཀྱང་འདི་ལ་ཅུང་ཟད་བསམ་པར་བྱའོ། ། མེ་ནི་འཇིག་རྟེན་ན་གྲགས་པ་སྟེ།
དྲོ་བ་དང་ཚ་བ་སོགས་མཚན་ཉིད་ལས་མ་ཡིན་ནོ། ། གསུམ་པ་འདུན་པ་ཕྱིར་ལོག་ནི། མཉན་ཡོད། དགའ་བོ། ལས་སྤོང་བའི་ཆོས་སུ་བྱེད་འདོད་པ། ཕྱིར་བསྒྱུར་བའོ། ། ཡང་དགེ་སློང་གང་དགེ་འདུན་བྱ་བ་ཆོས་ལྡན་ཆད་པས་བཅད་པ་ལ་གླེང་དྲན་བཞམ་བསྒོ་བྱས་ཤིང་ཆགས་པ་ལྟ་བུའི་ལས་ལ་ཆོས་འདི་པའི་དགེ་སློང་ལ་འདུན་པ་ཕུལ་ནས། དེའི་འོག་ཏུ་ཁྲོས་འཁྲུགས་རྔམ་ཡི་མ་རངས་ནས་སྤོང་བ་སྟེ་བསྙོན་ཏོལ་གྱི་ཆོས་སུ་བྱེད་པའམ། འདུན་པ་ཕུལ་བ་ལ་རྩོད་ཅིང་སླར་ལེན་པའོ། ། འདི་ནི་རང་གིས་ཕུལ་བའི་འདུན་པ་ཙམ་ལ་རྩོད་པ་ཡིན་ལ་སྐྱོར་རྔོག་ནི།
སླར་རྩོད་པ་སྦར་བར་འདོད་པས་ཡིན་ནོ། ། འདི་སྐད་ཅེས་དགེ་སློང་ང་རང་གིས་ཕུལ་བའི་འདུན་པ་དེ་བདག་ཉིད་ལ་ཕྱིར་བྱིན་ཅིག ཁྱོད་ལ་མི་སྦྱིན་ནོ་ཞེས་ཟེར་ན་ལྟུང་བྱེད་དོ། ། ལས་ཆོས་ལྡན་མ་ཡིན་ན་ཉེས་བྱས། རང་ལ་མི་མཐུན་པའི་ལས་བྱེད་པ་ཡིན་ན། སྐབས་འདིའི་ཉེས་མེད། བཞི་པ་མ་རྫོགས་པ་དང་ཉལ་བ་ནི། ཉེར་དགའ། འདོད་ཆགས་ཀྱི་ཆ། ཉལ་བའོ། །
ཡང་དགེ་སློང་གང་། གང་ཟག་ཁྱིམ་པའམ་རབ་བྱུང་མཚན་གང་རུང་བསྙེན་པར་མ་རྫོགས་པ་དང་ལྷན་ཅིག་ཏུ་སྟེ། ཕན་ཚུན་བར་འདོམ་རེ་རེའི་ནང་ཚུན་ཆད་དུ། ནུབ་གཉིས་ལྷག་པར་ནུབ་གསུམ་པའི་སྐྱ་རེངས་དང་པོ་ཤར་བར། གནས་ཐམས་ཅད་གཡོགས་ཤིང་བསྐོར་བའམ། སྟེང་ཐམས་ཅད་གཡོགས་ཤིང་ངོས་གསུམ་གཉིས་བསྐོར་བའམ། ཕལ་ཆེར་གཡོགས་ཤིང་ཐམས་ཅད་བསྐོར་བ། སྟེང་གི་དབུས་སུ་མཐོངས་སུམ་ཆ་བཏོད་པ་དང་། ཕལ་ཆེར་གཡོགས་ཤིང་བསྐོར་བ་ངོས་གཅིག་གི་ཐོག་དང་ངོས་མེད་པའི་གནས་བཞི་པོ་དེ་གང་རུང་། སྒོའི་ངོས་དང་འབྲེལ་བའི་ཉེ་འཁོར་གནས་སུ་གྱུར་པ་གཅིག་དང་།
ཁྱེར་གཞན་བར་དུ་མ་ཆོད་པ། སྒོ་གཅིག་པ། ནང་གཅིག་ཏུ་རྒྱུ་ཞིང་གནས་གཞན་ཡོད་པ་གཡོགས་གཅིག་པ། རང་གི་ཆར་གཏོགས་ཀྱི་སྒོ་བཅད་པ་སྟེ། གཅིག་པ་བཞི་གང་རུང་གིས་གཅིག་པའི་གནས་གཅིག་ཏུ་གཉིས་ཀ་ཉལ་བའི་སྤྱོད་ལམ་གྱིས་ཉལ་ཞིང་གཉིད་ལོག་ན་ལྟུང་བྱེད་དོ། ། དགེ་སློང་སྡིག་ཅན་ཡོད་པ་ལ་སོགས་པའམ། ནད་གཡོག་ལ་སོགས་པའི་རྐྱེན་ཆོས་ལྡན་ལ་ཉེས་པ་མེད། ཉི་ཟླ་ལས་གཞན་པའི་སྣང་བ་དང་བཅས་པར་ནད་གཡོག་དང་ནད་པའི་དབང་མ་གཏོགས་དགེ་སློང་གིས་ཉལ་བར་མི་བྱའོ། ། རྔུར་སྒྲ་ཅན་ནི་བཅག་པའམ་གཞན་འགྲོ་བར་བྱའོ། ། སྣང་བ་དང་བཅས་པ་ནི་ལྷན་ཅིག་ཉལ་བའི་ལྟུང་བའི་ཡན་ལག་མ་ཡིན་ཞིང་།
ལྟུང་བྱེད་བསྐྱེད་པའང་མ་ཡིན་ཏེ། གླེང་གཞི་འཁོར་གཏོགས་ཀྱི་བསླབ་བྱའོ། ། ལྔ་པ་ལྟ་བ་མི་གཏོང་བ་ནི། མཉན་ཡོད། འཆི་ལྟས། ལྟ་བའི་ཀུན་སྦྱོར། ལྟ་བ་འཛིན་པའོ། ། ཡང་དགེ་སློང་གང་། ཚིག་འདི་སྐད་ཅེས། ཇི་ལྟར་བཅོམ་ལྡན་འདས་ཀྱིས་བར་དུ་གཅོད་པའི་ཆོས་ཕམ་ལྷག་སོགས་སྡེ་ལྔ་པོ་དག་ལྷག་པར་སྤྱད་ཅིང་བསྟེན་ཀྱང་དགེ་སྦྱོང་གི་ཚུལ་དྲི་མ་མེད་པའི་ལམ་གྱི་བར་དུ་གཅོད་པར་མི་འགྱུར་ཏེ།
འདི་ལྟར་བཅོམ་ལྡན་འདས་དང་དེའི་ཉན་ཐོས་ཀྱིས་གསུངས་པའི་ཆོས་འདུལ་བ་བསྟན་པའི་དོན། སྟོན་པ་རྫུན་གསུངས་པའམ་མ་མཁྱེན་པའམ། དགོངས་པ་ཅན་ཡིན་པར་བདག་ཨ་རིསྟ་ལྟ་བུས་ཤེས་སོ། ། ཞེས་ཟེར་ན། དགེ་སློང་དེ་ལ་དགེ་སློང་ཆོས་འདི་པ་རྣམས་ཀྱིས་དེ་སྐད་མ་ཟེར་ཅིག བཅོམ་ལྡན་འདས་ལ་རྫུན་གསུང་ངོ་ཞེས་སྐུར་པ་མ་འདེབས་ཤིག སྐུར་པ་བཏབ་པས་ལེགས་པ་དང་མཛེས་པ་དང་བདེ་བ་དང་ཕུན་སུམ་ཚོགས་པར་མི་འགྱུར་རོ། ། བཅོམ་ལྡན་འདས་ནི་དེ་སྐད་མི་གསུང་ངོ་། ། བར་དུ་གཅོད་པའི་ཆོས་ཉེས་པ་རྣམས་ནི། མངོན་མཐོ་དང་ཐར་པའི་བར་དུ་གཅོད་པ་ཉིད་དོ་ཞེས་བཅོམ་ལྡན་འདས་ཀྱིས་རྣམ་གྲངས་རྒྱུ་མཚན་དུ་མ་དང་བཅས་པར་གསུངས་ཏེ།
ཕམ་པ་སོགས་དེ་དག་བསྟེན་ན་དགེ་སྦྱོང་གི་ཚུལ་ལ་བར་དུ་གཅོད་པར་འགྱུར་གྱི། སྡིག་པ་ཡུན་དུ་གནོད་པ་བྱེད་པ་ཅན་གྱི་ལྟ་བ་བློ་གྲོས་ངན་པའི་རྣམ་པ་འདི་ལྟ་བུ་འདི་ཐོང་ཤིག་ཅེས་བསྒོ་ཞིང་གྲོས་གདབ་པར་བྱའོ། ། དགེ་སློང་ཨ་རིསྟ་ལྟ་བུ་དེ་ལ་ཆོས་འདི་པའི་དགེ་སློང་རྣམས་ཀྱིས་དེ་སྐད་བཞམས་ཤིང་བསྒོ་བ་ན། གལ་ཏེ་བསྒོ་བའི་གཞིའམ། ལྟ་བའི་གཞི་དེ་གཏོང་ན་དེ་ལྟ་ན་ལེགས། ཉེས་བྱས་ཙམ་ལས་མ་བྱུང་། གལ་ཏེ་གཞི་དེ་མི་གཏོང་ན། ལན་གཉིས་གསུམ་དུ་ཡང་དག་པར་བསྒོ་བར་བྱ། ཡང་དག་པར་བསྟན་པར་བྱའོ་སྟེ། གསོལ་བ་བྱས་ཏེ་ཐོང་ཤིག་ཅེས་དང་།
བརྗོད་པ་དང་པོ་བྱས་ཐོང་ཤིག་གཉིས་པ་བྱས་ཐོང་ཤིག་ཅེས་བསྒོ་བར་བྱ་སྟེ་གཏོང་ན་ལེགས་བཟང་སྟེ་ཉེས་བྱས་རེ་རེ་ལས་མ་བྱུང་། གལ་ཏེ་མི་གཏོང་ན་བརྗོད་པ་གསུམ་པའི་མཐར་ལྟུང་བྱེད་དོ། ། ལྟུང་བྱེད་བྱུང་མ་ཐག་མཐོལ་བཤགས་མི་བྱེད་ན་གནས་དབྱུང་དང་སྨད་པ་ལྷན་ཅིག་ཏུ་བྱའོ། ། དྲུག་པ་རྗེས་ཕྱོགས་ནི། ཉེ་དགའ། སྡིག་པ་འདོད་པ། རྗེས་སུ་ཕྱོགས་པའོ། ། ཡང་དགེ་སློང་གང་དགེ་སློང་སྡིག་ལྟ་མི་གཏོང་པ་དེ་གནས་ནས་ཕྱུང་བར་ཤེས་བཞིན་དུ་སྡིག་ལྟའི་ཚིག་དེ་སྐད་ཟེར་བའི་གང་ཟག་ཆོས་བཞིན་དུ་དགེ་འདུན་ལ་བཟོད་པར་གསོལ་བ་མ་བྱས་པ། སྡིག་པ་ཅན་གྱི་ལྟ་བའི་རྣམ་པ་དེ་མ་སྤངས་པ་དང་འདྲི་ཞིང་ལུང་འབོགས་པས་གཏམ་འདྲེས་པར་བྱེད། བག་ཕེབས་པར་ཡང་དག་པར་བརྗོད་ཅིང་དམིགས་ཀྱིས་འདྲི་བས་སྨྲ་བར་བྱེད།
ཀུན་ཏུ་གནས་སྦྱིན་པས་གནས་པར་བྱེད། རྙེད་བཀུར་བདག་གིར་བྱེད་པས་ཀུན་ཏུ་ལོངས་སྤྱོད་པར་བྱེད། དེ་དང་ལྷན་ཅིག་གནས་གཅིག་ཏུ་གཉིས་ཀ་ཉལ་བའི་སྤྱོད་ལམ་གྱིས་གཉིད་ལོག་ཅིང་ཉལ་ན། སྐྱ་རེངས་ཤར་བའི་ཞག་རེ་རེ་ལ་དང་། ལུང་འབོགས་སོགས་གང་རུང་ལ་ལྟུང་བྱེད་དོ། ། ན་བ་དང་ལྟ་བ་དང་དབྲལ་བའི་ཕྱིར་ལ་ཉེས་མེད། བདུན་པ་བསྙིལ་བ་སྡུད་པ་ནི། དགེ་ཚུལ་བསྙིལ་བ་སྡུད་པའོ། ། དགེ་ཚུལ་འགའ་ཡང་འདི་སྐད་ཅེས་ཇི་སྐད་བཅོམ་ལྡན་འདས་ཀྱིས་འདོད་པའི་ཡོན་ཏན་ལྔ་པོ་དག་ནི་དགེ་སྦྱོང་ཚུལ་གྱི་བར་དུ་གཅོད་པའི་ཞེས་གསུངས་པ་གང་ཡིན་པ་དེ་དག་བསྟེན་ཀྱང་ཞེས་སོགས་གཞུང་རྣམས་གོང་བཞིན་བཤད་དོ། ། དེང་ཕྱིན་ཆད་དགེ་ཚུལ་སྡིག་ལྟ་འཛིན་པ་ཁྱོད།
བཅོམ་ལྡན་འདས་སངས་རྒྱས་ལ་སྟོན་པའོ་བདག་དེའི་ཉན་ཐོས་སོ་ཞེས་མ་ཟེར་གཅིག ཚངས་པ་མྱ་ངན་ལས་འདས་པའི་ཕྱིར་བསླབ་པ་མཚུངས་པར་སྤྱོད་པ། སྡེ་སྣོད་གསུམ་ལ་མཁས་པ་ལྔ་ཕྲུགས་ཀྱི་ཡོན་ཏན་དང་ལྡན་པ་བླ་མའི་གནས་ལྟ་བུའི་རྣམ་པ་གང་ཡང་རུང་བའི་ཕྱི་བཞིན་དུ་ཡང་འབྲངས་ཏེ་མ་འགྲོ་ཞིག དགེ་སློང་རྣམས་དང་དགེ་ཚུལ་ལྷན་ཅིག་འདོམ་གང་གི་ནང་དུ་ནུབ་གཉིས་ཚུན་ཆད་གཅིག་པ་བཞིས་གཅིག་པའི་གནས་གཅིག་ཏུ་ཉལ་དུ་གནང་བ་གང་ཡིན་པ་དེ་ཡང་དེ་ཕྱིན་ཆད་ཁྱེད་ལ་ལྷན་ཅིག་ཉལ་དུ་མེད་དེ་ཕན་པ་དང་བདེ་བའི་ཕྱིར་ལེགས་པར་སྨྲས་པ་མི་ཤེས་པས་མི་གཏི་མུག་ཅན་ཁྱོད་བསྙིལ་བ་སྟེ། ཕྱུང་ཞིང་ཐ་དད་དུ་བྱས་ཀྱི། མཚམས་ནང་འདི་ནས་སྤྱོད་ཡུལ་གྱི་གནས་གཞན་དུ་སོང་ཞིག་ཅེས་བསྙིལ་བ་གོ་བར་བྱེད་པ་བསྒོ་བར་བྱའོ། ། ལྟུང་བའི་རྣམ་གཞག་དངོས་ནི། ཡང་དགེ་སློང་གང་དགེ་ཚུལ་སྡིག་ལྟ་འཛིན་པ་བསྙིལ་ཞིང་དགེ་ཚུལ་དགེ་འདུན་ལ་བཟོད་པར་གསོལ་བ་མ་བྱས་པར་ཤེས་བཞིན་དུ་དེ་ལྟར་བསྙིལ་བའི་དགེ་ཚུལ་གནས་སྦྱིན་པས་ཉེ་བར་འཇོག་པར་བྱེད་དམ། ལུང་དང་ཁ་འདོན་དང་དམིགས་ཀྱིས་འདྲི་བ་ཉེ་བར་སྟོན་པ་དང་། ལྷུང་བཟེད་སོགས་སྦྱིན་པར་བྱེད་དམ།
དེ་དང་ལྷན་ཅིག་གནས་གཅིག་ཏུ་ཉལ་ན་ལྟུང་བྱེད་དོ། ། དགེ་སློང་དང་དགེ་ཚུལ་གྱི་ཁྱད་པར་མ་གཏོགས་གོང་མ་བཞིན་ནོ། ། སྔ་ཕྱི་འདི་གཉིས་ནི། དགེ་འདུན་ཐུགས་རྩེ་བས་བྱས་པའི་ལས་ཆུད་ཟ་བར་བྱེད་པས་མི་གུས་པ་དང་། གང་ཟག་དེ་ཉེས་པ་ལས་མི་ཟློག་ཅིང་། དུལ་བར་མི་འགྱུར་བས་བཅས་སོ། ། བརྒྱད་པ་ཁ་མ་བསྒྱུར་བ་གྱོན་པ་ནི། རྒྱལ་ཁབ། དྲུག་སྡེ། མི་བཟོད་ཅིང་རྙེད་པ་འདོད་པ་མ་བསྒྱུར་བ་གྱོན་པའོ། །
བསླབ་བྱ་ནི། དགེ་སློང་གི་གོས་རྒྱུ་རུང་བ་གསར་དུ་བྱུང་བ་ཞིག་རྙེད་ཅིང་ཐོབ་ན། རས་སམ་སྔོན་པོའམ། སྐྱེ་བའི་ཚོན་སྔོན་པོ་གཞན་ཡང་བསྡུ། ཁ་ཅིག་ཨ་རུ་རའི་སྐྱོ་མ་ལྕགས་ཀྱི་སྣོད་དུ་བཞག་པའོ་ཟེར། བཙག་གི་དམར་པོའམ་ཤིང་ཤུན་དང་རྩ་བ་ལ་སོགས་པས་ངུར་སྨྲིག་སེར་པོ་གང་ཡང་རུང་བར་ཁ་བསྒྱུར་བར་བྱའོ། ། གལ་ཏེ་ཁ་མ་བསྒྱུར་བར་གྱོན་ཞིང་སྤྱོད་ན་ལྟུང་བྱེད་དོ། ། ཐ་ན་ལྷུང་བཟེད་ཀྱི་གཡོགས་དང་རྐང་པའི་འབོབ་ལའང་དངོས་གཞིའོ། ། གཞན་གྱི་གོས་ཁ་མ་བསྒྱུར་བ་གྱོན་པ་དང་། ཚོས་ཆེན་བརྒྱད་ཀྱིས་ཁ་བསྒྱུར་བ་དང་།
ཁྱིམ་པའི་གོས་གྱོན་ན་ཉེས་བྱས་སོ། ། ཆུ་ཚགས་ཁ་བསྒྱུར་དུ་མི་རུང་བར་སྣང་ཞེས་གསུངས་འདུག ཁ་ཅིག་ཆུ་ཚགས་དང་གཞན་གྱི་གོས་ལའང་དངོས་གཞིའོ་ཟེར། ལི་ཁྲི། འཐིང་ཤིང་། རྒྱ་སྐྱགས། མཚལ། གུར་གུམ། རྩོད། རྨ་ཤིང་།
ལེབ་རྒན་རྩི་ནི་ཚོས་ཆེན་བརྒྱད་དོ། ། དགུ་པ་ལོངས་པའི་གླེང་གཞི། ཡངས་པ་ཅན། དྲུག་སྡེ། ལོངས་པར་གཏོགས་པ་རིན་ཆེན་ལ་རེག་པའོ། ། ཡང་དགེ་སློང་གང་ནོར་བུ་དང་མུ་ཏིག་གསེར་དངུལ་སོགས་རིན་པོ་ཆེ་དང་། རལ་གྲི་དང་མདའ་མདུང་གཞུ་ལྕགས་ཀྱུ་སོགས་མཚོན་ཆ་དོན་བྱེད་ནུས་སུ་གྲུབ་པ་དང་། རྔ་དང་དུང་དང་པི་ཝང་དང་རྫ་རྔ་སོགས་རོལ་མོའི་བྱ་བ་བྱེད་ནུས་རྣམས་རིན་པོ་ཆེར་སྨོས་པ་སྟེ། དེ་དག་རང་གི་ལས་སྤང་བར་འགྱུར་བས་རང་གི་མ་ཡིན་པ་ལ་རང་གི་ལག་གིས་ལེན་ནམ། གཞན་ལེན་ཏུ་འཇུག་ན་ཀུན་དགའ་ར་བར་གཏོགས་པ་ཉེ་འཁོར་དང་བཅས་པ་དང་གནས་ཁང་དུ་གཏོགས་པ་ཉེ་འཁོར་དང་བཅས་པ་ན་འདུག་པ་ཆུད་ཟ་བ་སྤང་བའི་ཕྱིར་ལེན་པ་མ་གཏོགས་པ་ལ་ལྟུང་བྱེད་དོ། །
དགེ་སློང་གི་ཀུན་དགའ་ར་བ་གཙུག་ལག་ཁང་གི་ནང་དུ་གཏོགས་པའམ། གནས་ཁང་ནང་དུ་གཏོགས་པ་ན་རིན་པོ་ཆེའམ། རིན་པོ་ཆེར་སྨོས་པ་འདུག་པ་ལ། རྫས་འདི་བདག་པོ་སུའི་ཡིན་པ་དེས་སླར་ལེན་པར་འགྱུར་འདྲ། བདག་གིས་ཆུད་མི་ཟ་བའི་ཕྱིར་རེ་ཤིག་བླང་ངོ་སྙམ་པ་དེ་ལྟ་བུའི་སེམས་ཀྱིས་བླང་བར་བྱས་ན་ཉེས་པ་མེད་དེ། རིན་པོ་ཆེ་བོར་ཏེ་འདུག་པ་དེ་ལ་ཆུད་ཟ་བ་སྤོང་བའི་ཕྱིར་བདག་གིར་བྱ་བ་མེད་པར་ལེན་པ་དེ་ནི། ཉེས་མེད་རུང་བར་བྱེད་པའི་ཆོ་ག་ཡིན་ནོ། ། སངས་རྒྱས་ཀྱི་སྐུ་གཟུགས་རིན་པོ་ཆེ་ལས་བྱས་པ་ལ་སྟོན་པའི་འདུ་ཤེས་ཀྱིས་རེག་ན་ཉེས་པ་མེད། མཆོད་པའི་ཡོ་བྱད་རིན་པོ་ཆེ་ལའང་མཆོད་པ་བྱ་བའི་ཕྱིར་རེག་པ་ལ་ཉེས་པ་མེད་དམ་བསམ། ཁྱིམ་པ་དག་གི་བསོད་ནམས་ཀྱི་བློས་བཤམས་པའི་ཁྲི་ལ་སོགས་པ་རིན་པོ་ཆེ་ལས་བྱས་པ་ལ་ནི་མི་རྟག་པས་ཉེན་པར་འགྱུར་བའི་ཡིད་ཀྱིས་སྤྱད་པར་བྱའོ། །
གལ་ཏེ་མ་སྤྱད་ན་མུ་སྟེགས་བྱེད་དང་འདྲ་བར་འགྱུར་རོ། ། བཅུ་པ་ཁྲུས་བྱེད་པ་ནི། རྒྱལ་ཁབ། དྲུག་སྡེ། ཐོ་འཚམ། ཁྲུས་བྱེད་པའོ། ། བཅོམ་ལྡན་འདས་ཀྱིས་ཟླ་བ་ཕྱེད་ཕྱེད་ཅིང་ཁྲུས་བྱ་བར་གསུངས་པ་དེ་ལས་དུས་འདུམས་པ་སྔ་རོལ་དུ་ཁྲུས་བྱེད་ན་གནང་བའི་དུས་མ་གཏོགས་གཞན་དུ་ལྟུང་བྱེད་དོ། ། དེ་ལ་དུས་ནི་འདི་ཡིན་ཏེ། སོ་ག་རྣམས་ཀྱི་ཟླ་བ་ལྷག་མ་ཕྱེད་གཉིས་ན་དབྱར་ཁས་ལེན་པ་ཉེ་བར་སྒྲུབ་པ་དང་། དབྱར་གནས་པ་ཟླ་གསུམ་གྱི་དང་པོ་ཟླ་གཅིག་དང་།
བསྡོམས་པས་ཟླ་བ་ཕྱེད་དང་གསུམ་ནི་ཚ་བའི་དུས་སོ། ། དབྱར་ཟླ་ར་བའི་ཚེས་གཅིག་ནས་དབྱར་ཟླ་འབྲིང་པོ་ཉའི་བར་ཟླ་བ་ཕྱེད་དང་གཉིས། དེ་ནས་དབྱར་ཟླ་ཐ་ཆུང་ཉའི་བར་ཟླ་གཅིག་སྟེ། དབྱར་སྔ་མ་དང་སྦྱར་བའོ། ། དུས་དེར་མ་གཏོགས་པའི་ལྷག་མ་ཁྲུས་མ་བྱས་པར་འཚོ་མི་ནུས་པའི་ན་བ་ཁྲུས་བྱ་བའི་དུས་སོ། ། དགེ་འདུན་ནམ་མཆོད་རྟེན་གྱི་ལས་བྱེད་པ་དུས་སོ། ། ལམ་དཔག་ཚད་དུ་ཕྱིན་ནམ་དཔག་ཚད་ཕྱེད་དུ་ཕྱིན་ཏེ་ལོག་པ་དུས་སོ། ། ཐ་ན་རླུང་གིས་གོས་ཀྱི་གྲ་འགུལ་བ་ཙམ་ལུས་ལ་ཕོག་ན་དུས་སོ། ། ཆར་ཐིགས་པ་གཉིས་གསུམ་ཙམ་ལུས་ལ་བབ་ན་དུས་སོ། ། རྫི་རླུང་དང་ཆར་གཉིས་ཀ་བྱུང་བ་དུས་སོ། །
བསླབ་པ་བཅས་པ་དེ་ལ་དེ་ནི་གནང་བའི་དུས་ཡིན་ནོ། ། ཚ་བའི་དུས་དང་། ཡུལ་ཨསྨ་པ་རན་ཏར་ཉིན་རེ་བཞིན་ཁྲུས་བྱེད་པ་ལ་ཉེས་པ་མེད་དོ། ། སྤྱི་བོ་ནས་བླུགས་སམ། ཆུ་ནང་དུ་ཞུགས་ཀྱང་རུང་ལྟེ་བར་སོན་ན་དངོས་གཞིའོ། ། བཅུ་ཕྲག་བདུན་པ་ལའང་བཅུ་ལས་དང་པོ་དུད་འགྲོ་གསོད་པ་ནི། མཉན་ཡོད། འཆར་ཁ། ངན་སེམས། གསོད་པའོ། །
ཡང་དགེ་སློང་གང་ཀུན་སློང་ཆེད་དུ་བསམ་བཞིན་དུ། གཞི་དུད་འགྲོའི་སྐྱེ་གནས་སུ་གཏོགས་པ་བྱ་རོག་ལ་སོགས་པའི་སྲོག་འཚོ་བ་བཅད་དེ་གསོད་ན་ལྟུང་བྱེད་དོ། ། མི་དང་དུད་འགྲོ་ལས་གཞན་པའི་འགྲོ་བ་བསད་ན་སྦོམ་པོའོ། ། གཉིས་པ་འགྱོད་པ་བསྐྱེད་པ་ནི། ཕྲག་དོག འགྱོད་དུ་འཇུག་པའོ། ། ཡང་དགེ་སློང་གང་། རྣམ་པར་བརྟགས་ནས་བསམ་བཞིན་དུ་ཅི་ནས་ཀྱང་དགེ་སློང་འདི་ཡུད་ཙམ་ཞིག་ཀྱང་ཡིད་མི་དགའ་ཞིང་བདེ་བ་ལ་མི་རེག་པར་བྱའོ་སྙམ་པ་དེ་ཉིད་རྐྱེན་དུ་བྱས་ཏེ། དགེ་སློང་ལ་བསྙེན་པར་རྫོགས་པའི་ལས་མ་ཆགས་སོ་ཞེའམ། ཕམ་པ་བྱུང་ངོ་ཞེས་དགེ་སློང་མ་ཡིན་པའི་དོན་གྱིས་འགྱོད་པ་བསྐྱེད་ན།
དོན་གོ་བའི་ཚེ་འགྱོད་རུང་མི་འགྱོད་རུང་། བཞད་གད་ཀྱི་ཕྱིར་ཙམ་ལའམ་ལྟུང་བྱེད་དོ། ། འདི་དང་སྐྱོན་ནས་སྨྲ་བའི་ཁྱད་པར་འདུ་ཤེས་ཀྱིས་བཞག་གོ ། ཁ་ཅིག་ཕམ་པར་གྱུར་པ་ལ་འགྱོད་པ་བསྐྱེད་ནའང་དངོས་གཞིའོ་ཟེར་རོ། ། གསུམ་པ་ག་ག་ཚིལ་ནི་བཅུ་བདུན་སྡེ། བག་མེད། སྐྱི་གཡའ་བར་བྱས་པའོ། ། དགེ་སློང་གིས་དགེ་སློང་ལ་སོར་མོས་མཚོན་པ། གཉིས་ཀའི་ལུས་དབང་མ་ཉམས་པ་གོས་ལ་སོགས་པས་བར་དུ་མ་ཆོད་པར་སྐྱི་གཡའ་བའི་བསམ་པས་རེག་ན་རེག་བྱེད་དུ་མ་ཡིན་ཡང་ཡུལ་གཅིག་ལ་ག་ག་ཚིལ་བྱེད་པའི་ལྟུང་བྱེད་གཅིག་ཏུ་འགྱུར། ཆགས་སེམས་དང་གནོད་སེམས་ཀྱིས་རེག་ན་སྐབས་འདིའི་ལྟུང་བ་མེད།
སྦྲང་བུ་དང་ཤ་མཚན་བསྟན་པ་དང་གཡན་པ་ཕྲུག་པ་སོགས་ལ་ཉེས་མེད། བཞི་པ་ཆུ་ལ་རྩེ་བ་ནི། མ་དུལ་བ། ཆུ་ལ་རྩེས་པའོ། ། དགེ་སློང་གིས་གཞི་ཆུ་ལ་རྒོད་བག་གི་བསམ་པས་ཕར་ཚུར་རྒལ་བ། སྲོལ་འདྲེན་པ། རྡོ་བ་དང་བསེག་མ་འཕེན་པ། སྒྲ་འབྱིན་པ། འཐོར་བ་སོགས་ལུས་ཀྱིས་བྱེད་ཅིང་རྩེ་ན་ལྟུང་བྱེད་དོ། ། རྐྱལ་སློབ་པ་དང་།
སིམ་པར་འདོད་པ་དང་རྒལ་བར་འདོད་པ་ལྟུང་བ་མེད། ལྔ་པ་བུད་མེད་དང་ལྷན་ཅིག་ཉལ་བ་ནི། མཉན་ཡོད། མ་འགགས་པ། བག་ཆགས་མ་བྱང་བ་ཉལ་བའོ། ། ཡང་དགེ་སློང་གང་བུད་མེད་གཞོན་ནུ་མའི་ཚངས་སྤྱོད་འཁྲིག་པ་བསྟེན་དུ་རུང་བ་དང་ལྷན་ཅིག་བཞི་པོ་གང་རུང་གིས་གཅིག་པའི་གནས་གཅིག་ཏུ་སྐས་བསྡུ་བ་དང་རང་གི་སྒོ་བཅད་པ་ལ་སོགས་མ་བྱས་པར་ཉལ་ཞིང་གཉིད་ལོག་ན་སྐྱ་རེངས་ཤར་དུས་ལྟུང་བྱེད་དོ། ། ཁྱིམ་ཐབ་ཀྱིས་བསྲུངས་པ་དང་། དགེ་སློང་གིས་བསྲུངས་པ་དང་། སེག་དང་རེ་ལྡེས་ཆོད་པ་སོགས་ལ་ལྟུང་མེད། བུད་མེད་ཆུང་ངུ་ཡན་ལག་ཐམས་ཅད་ནས་བཟུང་དུ་རུང་བ་ཙམ་ལའང་དངོས་གཞིར་འགྱུར་བའང་བཤད་དོ། །
དྲུག་པ་རྔངས་བྱེད་ལ། འཆར་ཁ། ཕྲག་དོག་ཐོ་འཚམ། འཇིགས་པར་བྱེད་པའོ། ། ཡང་དགེ་སློང་གང་ཡུལ་དགེ་སློང་ལ་འཇིགས་པ་བསྐྱེད་པའི་ཕྱིར་ཡི་དྭགས་དང་སེང་གེ་སོགས་གཟུགས་སྒྲ་དྲི་མི་སྡུག་པས་རྔངས་སྐྲག་བསྐྱེད་པ་རང་གིས་བྱེད་དམ་གཞན་བྱེད་དུ་འཇུག་ན། འཇིགས་པ་སྐྱེས་སམ་མ་སྐྱེས་ཀྱང་རུང་བཞད་གད་ཀུ་རེ་ཙམ་གྱི་ཕྱིར་བྱེད་ནའང་དོན་གོ་བ་ན་ལྟུང་བྱེད་དོ། ། སྐྱོ་བར་བྱ་བ་ལ་སོགས་ཕན་པའི་ཕྱིར་ཉེས་མེད། བདུན་པ་སྦེད་པ་ནི། མཉན་ཡོད། དྲུག་སྡེ་ཐོ་འཚམ།
སྦེད་པའོ། ། ཡང་དགེ་སློང་གང་། དགེ་སློང་ངམ་དགེ་སློང་མའམ། དགེ་སློབ་མ་ནི་དགེ་ཚུལ་མའི་རྟེན་ལ། གཅིག་པུ་ལམ་དུ་འགྲོ་བ། ཆུའི་ཕ་རོལ་དུ་རྒལ་བ། སྐྱེས་པ་ལ་རེག་པ། སྐྱེས་པ་དང་དབེན་པར་འདུག་པ། སྨྱན་བྱེད་པ། གྲོགས་མོའི་ཁ་ན་མ་ཐོ་བ་འཆབ་པ་སྟེ་ཆོས་དྲུག་དང་།
གསེར་ལེན་པ། འདོམས་ཀྱི་སྤུ་འབྲེག་པ། ས་བརྐོ་བ། སྐྱེ་བ་གཅོད་པ། བྱིན་ལེན་མ་བྱས་པར་ཟ་བ་སྟེ། རྗེས་མཐུན་ཆོས་དྲུག་སྤོང་བར་ཁས་བླངས་པ་དང་། དགེ་ཚུལ་དང་དགེ་ཚུལ་མ་སྟེ། རབ་བྱུང་སྡེ་ལྔའི་ལྷུང་བཟེད་རུང་བ་དང་། ཆོས་གོས་རུང་བ་དང་། དྲ་བ་དང་།
ཕོར་བུ་དང་། སྐ་རགས་སམ། དགེ་སྦྱོང་གི་འཚོ་བའི་ཡོ་བྱད་སྨོས་པ་དེ་དག་ལས་གཞན། གདིང་བ་དང་ཆུ་ཚགས་དང་རྔུལ་གཟན་དང་སྟན་ལ་སོགས་པ་གང་ཡང་རུང་བ་རང་གིས་སྦེད་དམ། གཞན་སྦེད་དུ་འཇུག་ན་སྦེད་དུ་གནང་བའི་རྐྱེན་ཆུད་ཟ་བ་སྤོང་བ་དང་། ཉེས་པ་ལས་བཟློག་པ་སོགས་ཕན་པར་འདོད་པས་སྦེད་པ་མ་གཏོགས་གཞན་ལ་ལྟུང་བྱེད་དོ། ། ལུང་ཞུ་བར་མཚན་མི་མཐུན་པ་དང་། བསྙེན་པར་མ་རྫོགས་པ་ལ་ཉེས་བྱས་སུ་གསུངས་ཏེ། བྱིན་ཕྲོགས་དང་ཚུལ་མཐུན་པར་འཚང་ཆུང་བ་ལ་དགོངས་སོ། ། བརྒྱད་པ་གདེང་མེད་སྤྱོད་པ་ནི་ཉེར་དགའ།
ཐུགས་ཐུབ། ཤེད་མ་སྲིས་པར་སྤྱོད་པའོ། ། ཡང་དགེ་སློང་གང་། ཆོས་འདི་པའི་དགེ་སློང་ལ་སྣམ་སྦྱར་བླ་གོས་མཐང་གོས་གསུམ་གང་རུང་ཕྱིར་བླང་བ་མེད་པར་བྱིན་ནས། དེའི་འོག་ཏུ་དུས་གཞན་ན། གདེང་མེད་པ་སྟེ་བརྙས་པ་དང་ཅི་བདེར་སྤྱོད་ཅིག་ཅེས་པ་མེད་པར་ལུས་ལ་གྱོན་ཅིང་། རྐུ་སེམས་དང་ཡིད་གཅུགས་ལས་གཞན་པའི་སེམས་ཀྱིས་སྤྱོད་ན་ལྟུང་བྱེད་དོ། ། གོས་ལས་གཞན་པའི་ཡོ་བྱད་ལ་ཉེས་བྱས། འདི་ལ་ཁ་ཅིག་གོས་ཕྲུགས་བཅུ་གསུམ་པ་གང་རུང་རང་གིས་བྱིན་པ་མ་ཡིན་པ་ལའང་ལྟུང་བྱེད་བསྐྱེད་ཟེར། དགུ་པ་ལྷག་མས་བསྐུར་འདེབས་ནི།
འཛའ་བོ་ས་ལ་སྐྱེས། འཁོན་འཛིན། འཕྱར་ཁ་གཏོང་བའོ། ། ཡང་དགེ་སློང་གང་། དགེ་སློང་སེམས་འཁྲུགས་ཤིང་ཁྲོས་ཡིད་མི་དགའ་བས་ཞེ་སྡང་བར་གྱུར་ནས་དགེ་སློང་དག་པ་མཐོང་ཐོས་དོགས་པའི་གཞི་མེད་པ་གླེང་བའི་གཞི་ལྷག་མའི་ལྟུང་བ་མེད་པས་གཞི་མེད་པ་སྟེ་མི་བདེན་པས་དགེ་འདུན་ལྷག་མའི་ལྟུང་བ་གང་ཡང་རུང་བའི་ཆོས་ཀྱིས་སྐུར་བ་བཏབ་ན་ལྟུང་བྱེད་དོ། ། ཡུལ་ཉན་པ་པོ་ཐ་སྙད་གསུམ་ལྡན་གྱིས་ཐོས་ཞིང་གོ་བ་ན་མཐར་ཐུག་གོ ། བཅུ་པ་བུད་མེད་དང་ལམ་དུ་འགྲོ་བ་ནི། ཆོས་འདི་པའི་དགེ་སློང་། ཤེས་བཞིན་མ་ཡིན་པ། ལམ་དུ་འགྲོ་བའོ། །
ཡང་དགེ་སློང་གང་། འགྲོགས་ཟླ་སྐྱེས་པ་མེད་པར་བུད་མེད་འཁྲིག་པ་བསྟེན་རུང་དང་ལྷན་ཅིག་སྔ་ཕྱི་མ་ཡིན་པར་འགྲོན་ལམ་ཐ་མི་དད་པ་གཅིག་ཏུ་རྒྱང་གྲགས་རེ་འགྲོ་ན་ཐ་ན་གྲོང་བར་ཡང་རུང་ཞེས་བྱ་སྟེ་ལྟུང་བྱེད་དོ། ། རྒྱང་གྲགས་ཕྱེད་དུ་ཉེས་བྱས་སོ། ། ལམ་སེལ་བྱེད་པ་དང་མི་ནུས་པ་ཁྲིད་པ་སོགས་ཉེས་མེད། བཅུ་ཚོགས་བརྒྱད་པ་ལའང་བཅུ་ལས་དང་པོ་རྐུན་མ་དང་ལམ་དུ་འགྲོགས་པ་ནི། དགེ་སློང་ཆོས་འདི་པ། ཤེས་བཞིན་མ་ཡིན་པ། ལམ་དུ་ཕྱིན་པའོ། ། ཡང་དགེ་སློང་གང་། འགྲོགས་ཟླའི་དོན་མཐུན་གྲོང་འཇོམས་པ་དང་ཤོ་གམ་འདྲལ་བའི་རྐུན་མ་དང་ལྷན་ཅིག་འགྲོན་ལམ་དུ་འགྲོ་ན་ཐ་ན་གྲོང་ནང་རྒྱང་གྲགས་ཙམ་ཕྱིན་ཡང་རུང་ལྟུང་བྱེད་དོ། །
རྐུན་མར་མ་ཤེས་པ་དང་། ལམ་དུ་འཇུག་པ་དང་རབ་བྱུང་གི་ཆ་ལུགས་ཅན་ལ་ཉེས་མེད། གཉིས་པ་ཉི་ཤུ་མ་ལོན་པར་རྫོགས་པ་ལ། མཉན་ཡོད། མཽའུ་འགལ་གྱི་བུ་ཆེན་པོ། སོ་སོར་མ་བརྟགས་པ། རྫོགས་པར་བྱས་པའོ། ། ཡང་བསྙེན་རྫོགས་ཀྱི་མཁན་པོ་བྱེད་པའི་དགེ་སློང་གང་། རྫོགས་པར་འདོད་པའི་གང་ཟག བར་ཆད་གཞན་དང་བྲལ་བ་ལ་ཉི་ཤུ་མ་ལོན་པ་ཤེས་སམ་ཐེ་ཚོམ་ཟ་བས་དགེ་སློང་གི་དངོས་པོར་སྒྲུབ་པའི་བསྙེན་པར་རྫོགས་པའི་ཆོ་ག་བྱེད་ན་ལྟུང་བྱེད་དོ། །
ལོ་མ་ཚང་ན་གང་ཟག་དེ་ཡང་བསྙེན་པར་རྫོགས་པར་མ་གྱུར་ལ། མཁན་པོ་ལ་ལྟུང་བྱེད། དགེ་སློང་གི་དགེ་འདུན་འདུས་པ་དེ་དག་ཀྱང་སྨད་པ་ཉེས་བྱས་དང་བཅས་པར་འགྱུར་ཏེ། བསླབ་པ་བཅས་པ་དེ་ལ་སྨད་པར་འགྱུར་བ་དེ་ནི་ངེས་པར་ལོ་ཚང་དགོས་པའི་རྗེས་མཐུན་གྱི་ཆོ་ག་ཡིན་ནོ། ། ལོ་ཉི་ཤུ་མ་ལོན་པ་དང་། མ་ལོན་པར་འདུ་ཤེས་པ་ནི་རྫོགས་པར་མི་འགྱུར། ལོན་པ་དང་ལོན་པར་ཤེས་པ་ནི་རྫོགས་པར་འགྱུར། རྫོགས་ནས་མངལ་ཤོལ་དང་བཅས་པ་རྩིས་ཀྱང་མ་ཚང་བ་ཤེས་ན་ཞིག་པར་འགྱུར་རོ། ། བསྙེན་རྫོགས་བྱེད་ཁར་མངལ་ཤོལ་རྩི་བ་མ་ཡིན་གྱི། རྫོགས་ཟིན་ནས་མ་ལོན་པར་ཤེས་སམ་ཡིད་གཉིས་ཟ་ན་རྩི་བ་ཡིན་ནོ། །
རྣམ་པ་ཐམས་ཅད་དུ་ཉི་ཤུ་ལོན་ན། ཡིད་གཉིས་ཟ་ཡང་འཆགས་སོ། ། གསུམ་པ་ས་བརྐོ་བ་ནི། དྲུག་སྡེ། ཚུལ་མིན། ས་བརྐོས་པའོ། ། ཡང་དགེ་སློང་གང་རང་གི་ལག་གིས་སམ་གཞན་བརྐོར་བཅུག་ནས། སྲ་ཞིང་འཐས་པའི་རང་བཞིན་ཅན་གྱི་ས་དང་རྩིག་པ་དང་ཡང་ཐོག་དང་ཞལ་བ་སོགས་བརྐོ་བར་འདོད་པས་སེན་མོ་གང་ཙམ་བརྐོས་ནའང་ལན་རེ་ལ་ལྟུང་བྱེད་དོ། ། ཁ་ཅིག་སོར་བཞི་ཙམ་བརྐོས་ན་དངོས་གཞི་ཟེར། ས་མ་འཐས་པ་དང་བྱེ་མ་དང་ཐལ་བ་སོགས་ལ་ཉེས་བྱས།
ཁང་པའི་ལག་དཔོན་གྱི་རྒྱུ་སྐར་གྱི་སྦྱོར་བས་ཕུར་པ་སོར་བཞི་ཙམ་འཛུགས་པ་ཉེས་མེད། བཞི་པ་འགྲོན་གཉེར་རིང་འདུག་ནི། སེར་སྐྱ། དྲུག་སྡེ། ལྟོ་འདུན། ཧ་ཅང་སློང་བའོ། ། གནང་བ་ནི། དགེ་སློང་གིས་ཡུན་ཟླ་བ་བཞི་ཚུན་ཆད་དུ་བསྟབས་ཤིང་འགྲོན་དུ་བོས་པ་བདག་གིར་ཁས་བླང་བར་བྱའོ། ། སོ་སོ་ཐ་དད་དུ་དགེ་སློང་རེ་རེ་ནས་བསོད་སྙོམས་སྟབས་པ་དང་། ཡང་དང་ཡང་དུ་འགྲོན་དུ་བོས་པ་དང་།
དུས་ཀྱིས་ཏེ་ལྷག་པར་ནན་གྱིས་འགྲོན་དུ་བོས་པ་དང་། ཟླ་བ་བཞི་ལས་ལྷག་པར་རྟག་ཏུ་དུས་གཏན་གྱི་འགྲོན་དུ་བོས་པ་ནི། ལྟུང་བ་བསྐྱེད་པར་མ་གཏོགས་ཏེ་བཅས་པ་དེ་ལ་མ་གཏོགས་པ་དེ་དག་ནི་གནང་བའི་རྗེས་མཐུན་གྱི་དུས་ཡིན་ནོ། ། ཟླ་བཞི་འགྲོན་དུ་བོས་པ་ལ་ཟླ་བཞི་དེ་ལས་ལྷག་པར་ཁྱིམ་པ་ཉེ་དུ་མ་ཡིན་པའི་བསོད་སྙོམས་བདག་གིར་བྱེད་ན་ལྟུང་བྱེད་དོ། ། ལྔ་པ་བསླབ་པ་ཉེར་འཇོག་སྤོང་བ་ནི། རྒྱལ་ཁབ། དྲུག་སྡེ། མ་གུས་པ། བསླབ་པ་ཉེར་འཇོག་སྤོང་བའི་ཚིག་བརྗོད་པའོ། ། ཡང་དགེ་སློང་གང་དགེ་སློང་རྣམས་ཀྱིས་ཚེ་དང་ལྡན་པ་ཁྱོད་ཀྱིས་བསླབ་པའི་གཞི་ཐུན་མོང་དུ་བཅས་པའི་བསླབ་པ་འདི་ལ་བསླབ་པར་བྱའོ་ཞེས་བསྒོ་བ་ན།
བསྒོ་བར་བྱེད་པ་དེ་དག་ལ། བསླབ་པ་ལ་མི་གུས་པའི་དགེ་སློང་དེས་འདི་སྐད་ཅེས། བདག་དགེ་སློང་མདོ་སྡེ་མཐའ་དག་འཛིན་པ་དང་། འདུལ་བ་མཐའ་དག་འཛིན་པ་དང་། མོ་མོ་ཞེས་པ་སྟེ་སྡེ་སྣོད་མཐའ་དག་གི་གཞིར་གྱུར་པ་མངོན་པ་མཐའ་དག་འཛིན་པ་རྣམས་ལ་འདྲི་བའི་བར་དུ་བྱེད་ཀྱི། ཉེས་པར་སེམས་སྨྲ་ལས་བྱེད་པའི་བྱིས་པ། སྡེ་སྣོད་གསུམ་མི་ཤེས་པའི་རྨོངས་པ། སྡེ་སྣོད་ཀྱི་དོན་སེམས་ལ་མི་གསལ་བ། སྡེ་སྣོད་གསུམ་གཏན་ལ་འབེབས་པར་མི་མཁས་པ་ཁྱོད་ཀྱི་ཚིག་གིས་བསླབ་པ་འདི་ལ་མི་སློབ་བོ་ཞེས་ཟེར་ན་ལྟུང་བྱེད་དོ། ། བསླབ་བྱ་ནི།
དགེ་སློང་ཀུན་ཤེས་པའི་དགྲ་བཅོམ་པའམ། སྡེ་སྣོད་ཀུན་ནམ། བསླབ་པའི་གཞི་ཀུན་ཤེས་པར་འདོད་པས་བསླབ་པ་འདི་ལ་བསླབ་པར་བྱའོ། ། དགེ་སློང་ཐེ་ཚོམ་སེལ་བའི་མདོ་སྡེ་དང་། མཐའ་གཉིས་སྤོང་བའི་འདུལ་བ་དང་། བདག་ལྟ་མཆོག་འཛིན་སྤོང་བའི་མ་མོ་འཛིན་པ་རྣམས་ལ་ཡང་དྲི་བར་བྱ་སྟེ། བཅས་པ་དེ་ལ་འདི་ནི་རྗེས་སུ་མཐུན་པའི་ཆོ་ག་ཡིན་ནོ། ། འདུལ་བ་སྤོང་བ་ལ་ལྟུང་བྱེད། མདོ་དང་མངོན་པར་གཏོགས་པ་ལ་ཉེས་བྱས་སོ། ། དྲུག་པ་ཉན་རྣ་ནི་མཉན་ཡོད།
ཉེར་དགའ། ཤ་འཁོན་ཐོ་འཚམ། ལྐོག་ཉན་བྱས་པའོ། ། ཁ་ཅིག་བཅུ་བདུན་སྡེ་ལ་བཅས་ཟེར་བ་ནོར་བའོ། ། ཡང་དགེ་སློང་གང་། ཆོས་འདི་པའི་དགེ་སློང་རྣམས་འཁྲུགས་ནས་སྨྲ་བ་དང་སླར་སྨྲ་བ་འཐབ་པར་འགྱུར། ཕན་ཚུན་ཉེས་པ་བརྗོད་པ་འཚང་འདྲུ་བར་འགྱུར། མི་བཟོད་པས་མི་མཐུན་པར་འགྱུར། བདག་ཕྱོགས་དང་གཞན་ཕྱོགས་ཐ་དད་དུ་འཁོད་ཅིང་མི་འཕྲོད་པ་སྨྲ་བས་རྩོད་པར་གྱུར་ཅིང་འཁོད་པ་ལ། དགེ་སློང་འདི་དག་ཇི་སྐད་ཟེར་བ་དེ་བདག་གིས་མཉན་ཏེ།
དེ་ལྟར་རྗེས་སུ་ཐ་སྙད་གདགས་པར་བྱ་བ་སྔོན་དུ་བསམས་ལ། ཕ་རོལ་ཟིལ་གྱིས་གནོན་པའི་སྦྱོར་བ་བྱའོ་སྙམ་པ་དེ་ཉིད་ལས་གཞན་མ་ཡིན་པའི་རྒྱུ་མཚན་ནམ་ཀུན་སློང་དེ་ཉིད་རྐྱེན་དུ་བྱས་ཏེ་ཅང་མི་སྨྲ་ཞིང་མ་ཚོར་བར་བཞབས་ཏེ་ཉན་རྣས་རྣ་བ་གཏོད་འདུག་ན་དོན་གོ་བ་ན་ལྟུང་བྱེད་དོ། ། རྩོད་པ་ཞི་བར་འདོད་པ་དང་ཆེད་དུ་མ་བསམས་པར་ལམ་ནོར་བ་ལ་ཉེས་མེད། ཤེས་བཞིན་དུ་རྐང་པ་དང་ལུད་པའི་སྒྲ་སོགས་མི་བྱེད་པར་ཉན་ན་དུས་ཀྱི་ཀུན་སློང་གིས་བསྐྱེད་པའི་དངོས་གཞིའོ། ། དགེ་སློང་གཉིས་ཡན་ཆད་གྲོས་བྱེད་པ་ལ་རྩོད་པ་སྦར་བའི་བསམ་པ་མེད་པར་ཉན་ན་ཉེས་བྱས་སོ། ། བདུན་པ་མི་སྨྲ་བར་འགྲོ་བ་ནི། མཉན་ཡོད། དགའ་བོ། མི་མཐུན་པར་འདོད་པ། ཅང་མི་སྨྲ་བར་འགྲོ་བའོ། །
ཡང་དགེ་སློང་གང་དགེ་འདུན་མཐུན་པའི་ཆོས་དང་ལྡན་པའི་གཏམ། གསོལ་བའི་ལས་སམ་གསོལ་བ་དང་གཉིས་སམ། གསོལ་བཞིའི་ལས་རྣམ་པར་གཏན་ལ་འབེབས་པ་བྱུང་བ་ན། ཅང་མི་སྨྲ་བར་འདུག་པའམ་སྟན་ལས་ལངས་ཏེ། ཐོས་པའི་ཉེ་འཁོར་ལས་འདས་པར་འགྲོ་ཞིང་། དྲུང་ན་དགེ་སློང་སུ་འདུག་པ་ལ་མི་སྨྲ་བར་སོང་ན། བཤང་བ་དང་གཅི་བའི་ནད་ཅན་དང་། ལྷུང་བཟེད་སོགས་ཆུད་ཟ་བར་འགྱུར་སོགས་དེ་འདྲ་གནང་བའི་རྐྱེན་མ་གཏོགས། གསོལ་བའི་ལས་ཙམ་ཡང་མ་བྱས་པ་དང་། འདུ་བར་འོས་པ་ཡིན་ན་ལྟུང་བྱེད་དོ། །
ཐོས་པའི་ཉེ་འཁོར་ལས་མ་འདས་ན་ཉེས་བྱས་ཙམ་མོ། ། བརྒྱད་པ་མ་གུས་པ་ལ། རྒྱལ་ཁབ། གླང་ཆེན་ལྷས་ཀྱི་བུ་ནག་པོ། འགྱུར་ཁ་གཅིག་ཏུ་བ་ལང་ཉལ་གྱི་བུ་ཞེས་འབྱུང་། ང་རྒྱལ། མ་གུས་པའོ། ། དགེ་སློང་གང་དགེ་འདུན་ནམ་དགེ་འདུན་གྱི་ཐ་སྙད་པའི་ཚིག་སོང་ཞིག་ཅེས་པ་ལ་འདུག་པའམ། མ་ལེན་ཞིག་ཅེས་པ་ལ་ལེན་པའམ། བྱོས་ཤིག་ཅེས་པ་ལ་མི་བྱེད་པ་ལྟ་བུ་དང་།
དེ་བཞིན་གཤེགས་པའི་བཀའ་དང་། དགེ་སློང་གཞན་ཆོས་དང་ལྡན་པའི་གཏམ་གཏན་ལ་འབེབས་པས་གློ་བུར་དུ་གཏམ་ཟེར་བས་བར་ཆད་བྱེད་པས་གུས་པར་མི་བྱེད་ན་དེ་ལས་ལྟུང་བྱེད་དོ། ། མཁན་པོ་དང་སློབ་དཔོན་དང་། དགྲ་བཅོམ་པ་དང་། གནས་བརྟན་དང་། རྒྱལ་པོའི་ཚིག་དང་། དགེ་འདུན་གྱི་ཆོས་དང་མི་ལྡན་པ་བགོ་བ་མི་ཉན་ན་ཉེས་བྱས་སོ། ། དགུ་པ་ཆང་འཐུང་བ་ནི། མཉན་ཡོད། ལེགས་འོངས།
བག་ཆགས་མ་བྱང་བ། མྱོས་འགྱུར་འཐུང་བའོ། ། དགེ་སློང་གིས་འབྲུའི་ཆང་ཆན་དང་ཕྱེ་དང་ཕབས་ཀྱིས་བཏབ་ཅིང་བསྲེས་པའི་ཆང་དང་། རྩ་བ་གདོང་བུ་འདབ་མ་མེ་ཏོག་འབྲས་བུ་སྨིན་པའི་ཆང་ངམ་དེ་གཉིས་བསྲེས་བཅོས་པའི་ཆང་འཐུངས་པས་མྱོས་པར་འགྱུར་བ་དེ་མགུལ་དུ་མིད་ཅིང་འཐུངས་ན་ལྟུང་བྱེད་དོ། ། མེ་ཏོག་སོགས་མྱོས་པར་འགྱུར་བའི་ནུས་པ་ཅན་དང་། འབྲུ་ཆང་གི་སྦང་མ་དང་། བཅོས་ཆང་གི་ཚིགས་མ་ནུས་པ་ཉམས་པ་དང་། ཕབས་ཀྱི་ཆང་བུ་ལ་ཉེས་བྱས། ཆང་བསྐོལ་ནས་དྲངས་པས་ཉེས་པ་མེད་པ་ལ། ཁ་ཅིག་ཏུ་ཉེས་མེད།
ཁ་ཅིག་ལས་ཉེས་བྱས་སུ་བཤད་འདུག སྦང་མ་དང་ཚིགས་མ་མྱོས་པར་འགྱུར་བ་ལ་ནི་དངོས་གཞིར་འགྱུར་རོ། ། ནད་ལ་ཕན་པའི་ཕྱིར་ལུས་ལ་བསྐུད་པ་དང་། མི་མིད་ཅིང་འཁུར་བར་སྲོལ་བ་ཙམ་ལ་ཉེས་པ་མེད། ཆང་མགུལ་དུ་མིད་པ་ནི་སྲོག་གི་ཕྱིར་དུའང་མ་གནང་ཞིང་། ནད་པའང་ཆང་མ་གཏོགས་བཅས་པ་དུ་མ་བག་ཡངས་སུ་བྱས་ཏེ་བསྐྱང་བར་གསུངས་སོ། ། དགེ་སློང་དག་ང་ལ་སྟོན་པར་སྨྲ་བ་རྣམས་ཀྱིས་མྱོས་པར་འགྱུར་བ་མི་སྦྱིན་ཞིང་མི་བཏུང་མི་བསླང་ངོ་ཞེས་ནན་ཏན་ཆེར་མཛད་ཅིང་། མདོ་དག་ཏུའང་། སྨྱོན་པར་འགྱུར་བ་དང་བླུན་པ་དང་གཉིད་ཆེ་བར་སྐྱེ་བ་དང་། དམྱལ་བ་ངུ་འབོད་སྐྱེ་བ་སོགས་ཉེས་དམིགས་མང་དུ་འབྱུང་ལ།
ཆང་དང་ཤ་སྦྱིན་པར་གཏོང་བ་ནི་སྦྱིན་བདག་ཆེན་པོར་གྲགས་ཀྱང་སྦྱིན་པ་ནི་ཅུང་ཟད་ཀྱང་མ་བྱིན་པར་གསུངས་པས་ཆུད་ཟོས་པ་ཁོ་ནའོ། ། བྱང་ཆུབ་སེམས་དཔའ་ལ་མ་དད་པ་ཆེན་པོ་སྐྱེ་བ་སྤངས་པའི་ཕྱིར་ཆང་ཅུང་ཟད་སྦྱིན་པར་གསུངས་པ་དེ་ཡང་དྲང་བའི་དོན་ཏོ། ། དེས་ན་ཐེག་པ་ཆེ་ཆུང་གི་གསུང་རབ་རྣམ་དག་གང་ནའང་ཆང་གནང་འདུག་པ་མ་མཐོང་ངོ་། ། བཅུ་པ་ཕྱི་དྲོ་གྲོང་འཇུག་ནི། འཕགས་པ་འཆར་ཁ། བག་ཆགས་མ་བྱང་བ། དུས་མིན་གྲོང་དུ་ཞུགས་པའོ། ། ཡང་དགེ་སློང་གང་དུས་མིན་ཉི་མ་ཕྱེད་ཡོལ་ནས་སྐྱ་རེངས་ཐ་མ་མ་ཤར་བར་སྲང་དང་བཞི་མདོ་གསུམ་མདོ་ཡོད་པའི་ཁྱིམ་པའི་གྲོང་དུ་འཇུག་ཅིང་འགྲོ་ན། དགེ་སློང་ཕ་མ། དགེ་ཚུལ།
དགེ་སློབ་མ། དགེ་ཚུལ་མ་རྣམས་སྔ་མ་མེད་ན་ཕྱི་མ་ལ་མི་སྨྲ་ཞིང་གོ་བར་མ་བྱས་ན། ཆོས་གོས་དང་ལྷུང་བཟེད་བརླག་པ་སོགས་དེ་འདྲ་བ་གནང་བའི་རྐྱེན་མ་གཏོགས་ཏེ་ལྟུང་བྱེད་དོ། ། དགོན་པར་འགྲོ་བའི་ལམ་ན་གྲོང་ཡོད་པ་དང་། ལམ་དུ་ཞུགས་པའི་གནས་བཙལ་བ་དང་། སྲ་བརྐྱང་བཏིང་བ་དང་། གྲོང་གི་དབུས་ན་གཙུག་ལག་ཁང་ཡོད་པ་སོགས་ཉེས་མེད། བཅུ་ཚན་དགུ་པ་ལའང་བཅུ་ལས་དང་པོ་གྲོང་དུ་རྒྱུ་བ་ནི། ཉེར་དགའ། རང་ཉམས་ཀྱི་སྤྱོད་པ།
སྔ་དྲོ་ཕྱི་དྲོ་གྲོང་དུ་རྒྱུས་པའོ། ། ཡང་དགེ་སློང་གང་ཟས་དང་བཅས་པའི་བྲམ་ཟེ་དང་ཁྱིམ་བདག་གི་ཁྱིམ་དུ་རང་གི་ཚིག་གི་དགེ་འདུན་བསོད་སྙོམས་ལ་འགྲོན་དུ་བོས་ནས་སྔ་དྲོ་ཟས་ཀྱི་གོང་རོལ་དུ། སྦྱིན་བདག་ལ་བྲིམ་པ་ཡོལ་བར་མ་བྱེད་ཅིག་ཅེས་ཁྱིམ་པ་འདུག་པ་ལ་མི་བསྒོ་བར་ཁྱིམ་གཞན་གཉིས་ལས་ལྷག་པ་གསུམ་པར་རྒྱུ་ཞིང་འགྲོ་བ་དང་། ཕྱི་དྲོ་ཟས་ཀྱི་འོག་རོལ་ཏུ་དགེ་སློང་འཁོད་པ་ལ་མ་སྨྲས་པར་ཁྱིམ་གསུམ་ལས་ལྷག་པ་བཞི་པར་རྒྱུ་ཞིང་འགྲོ་ན། གཏད་པའི་བྱ་བ་ནད་གཡོག་བྱེད་པའམ། ཆོས་གོས་བོར་བརླག་འབྱུང་བ་སོགས་དེ་འདྲའི་རྐྱེན་མ་གཏོགས་ལྟུང་བྱེད་དོ། ། དགེ་སློང་ལ་སྨྲས་ཀྱང་། གཏད་པའི་རྐྱེན་མེད་ན་དངོས་གཞིའོ། ། འདི་ལ་དུས་ཀྱི་བྱེ་བྲག་གིས་ལྟུང་བ་གཉིས་སོ། ། རྒྱལ་པོའི་ཕོ་བྲང་དུ་ནུབ་མོ་འགྲོ་བ་ནི།
མཉན་ཡོད། འཆར་ཁ། དུས་མི་ཤེས་པ། དུས་མིན་དུ་འགྲོ་བའོ། ། ཡང་ནམ་མ་ལངས་ཤིང་མཚན་མོའི་ཆར་གཏོགས་པ་སྐྱ་རེངས་དང་པོ་སྔོ་གཉིས་པ་སེར་གསུམ་པ་དམར་བ་ལས་སྐྱ་རེངས་ཐ་མ་དམར་པོ་མ་ཤར་བར། ནོར་བུ་དང་མུ་ཏིག་སོགས་རིན་པོ་ཆེའམ། རིན་པོ་ཆེར་སྨྲོས་པ་གཡུལ་ངོར་སྤྱད་པའི་མཚོན་ཆ་དང་། རོལ་མོར་སྤྱད་པའི་ལག་ཆ་དག་མ་བསྡུས་མ་སྦས་པར། རྒྱལ་པོ་རྒྱལ་རིགས་སམ། གང་ཡང་རུང་བ་རྒྱལ་པོའི་སར་སྤྱི་བོ་ནས་དབང་བསྐུར་ཞིང་བསྐོས་པའི་སྒོ་གཏན་ནམ།
སྒོ་གཏན་གྱི་ཉེ་འཁོར་དེའི་དྲུང་དུའོ། ། དེ་ལས་འདས་ཤིང་འགྲོ་བར་བྱེད་ན། རྒྱལ་པོ་དང་བཙུན་མོ་ལ་སོགས་པས་བོས་སམ། གདུལ་བྱའི་དོན་དང་། བར་ཆད་བྱུང་བའམ་བྱུང་བར་དོགས་པ་སོགས་དེ་འདྲའི་རྐྱེན་མ་གཏོགས་ཏེ་ལྟུང་བྱེད་དོ། ། སྒོ་གཏན་གསུམ་སྟེ། རྒྱལ་པོའི་ཕོ་བྲང་གི་དང་། བཙུན་མོའི་འཁོར་གྱི་དང་གྲོང་ཁྱེར་གྱི་ལས་དང་པོ་གཉིས་ལ་ལྟུང་བྱེད། ཕྱི་མ་ནི་དང་པོ་གཉིས་སུ་འགྲོ་བའི་ཕྱིར་ལ་སྦྱོར་བའི་ཉེས་བྱས། དེ་ཉིད་དུ་འགྲོ་བའི་ཕྱིར་ཡིན་ན་གོང་བཤད་པའི་ཕྱི་དྲོ་གྲོང་རྒྱུའི་ལྟུང་བྱེད་དུ་འགྱུར།
སྒོ་བཅད་པ་ལ། འོབས་ལ་སོགས་པའི་ནང་རོལ། སྒོ་དྲུང་དུ་སྒོ་གཏན་གྱིས་སླེབ་པ་ཙམ་གྱི་སར་དངོས་གཞི། སྒོ་མ་བཅད་པ་ལ། སྒོ་འཕར་གྱི་ནང་དུ་སྒོ་གཏན་ཉིས་འགྱུར་ཙམ་དུ་སོང་བ་ན་དངོས་གཞི། དེའི་སྔ་རོལ་དུ་ཉེས་བྱས་སོ། ། ཉི་མ་ནུབ་ནས་འོད་དམར་པོ་འབྱུང་བས། དེ་ཡལ་བ་ནི་མཚན་མོའི་དང་པོ། སྐྱེ་རེངས་ཐ་མ་ཤར་དུ་འོད་དམར་པོ་བྱུང་བ་མཚན་མོའི་ཐ་མ་སྟེ། འདིར་ལྟུང་བ་འབྱུང་བ་སྐྱ་རེངས་ཤར་བ་ལ་མི་ལྟོས་ཀྱི།
མཚན་མོ་ཡང་ཡང་འཇུག་ན་ཡང་ལྟུང་བ་ཐ་དད་པ་རེ་རེ་འབྱུང་ངོ་། ། བཙུན་མོའི་མངལ་བཟུང་བ་དང་རིན་པོ་ཆེ་གཏོར་བ་དང་། གཞོན་ནུ་དང་རྒྱལ་པོ་གསོད་པ་དང་། བློན་པོ་ཕབ་པ་དང་། ཡུལ་འཁོར་མ་རུང་བར་བྱས་པ་སོགས་ལ་དོགས་པ་དང་འཕྱར་ཁ་འབྱུང་བའི་ཉེས་པ་ཡོད་པས་བཅས་སོ། ། ཁྱད་པར་བཤེས་གཉེན་ནི་བཙུན་མོའི་འཁོར་དུ་དངོས་གཞི་དང་། རྒྱལ་པོའི་ཕོ་བྲང་ལ་ཉེས་བྱས་སུ་བཞེད་དོ། ། གསུམ་པ་བསླབ་པ་ཁྱད་གསོད་ནི། དྲུག་སྡེ། སྒྱུ་ཐབས།
ཁྱད་གསོད་དོ། ། ཡང་དགེ་སློང་གང་། ཟླ་བ་ཕྱེད་ཕྱེད་ཅིང་སོ་སོར་ཐར་པའི་མདོ་འདོན་པ་ནི། ཕམ་པ་དང་ལྷག་མ་ལྟུང་བྱེད་ཉེས་བྱས་རྩོད་པ་ཞི་བྱེད་རྣམས་འདོན་ཞིང་བསྒྲག་པའི་ཚེ། བཅོམ་ལྡན་འདས་ཀྱིས་གསུངས་པའི་ཆོས་སོ་སོར་ཐར་པ་འདི་ཡང་། མདོ་ལུང་སྡེ་བཞིའི་ནང་དུ་གཏོགས། སྡེ་སྣོད་གསུམ་གྱི་མདོའི་ནང་དུ་འདུས། ཡང་ན། ཕམ་པ་སོགས་སྟོན་པའི་ཆོས་འདི་ཡང་སོ་སོར་ཐར་པའི་མདོའི་ནང་དུ་བརྗོད་བྱར་གཏོགས། མདོའི་རྗོད་བྱེད་ཚིག་གི་ནང་དུ་འདུས་པ་བདག་གིས་སྔར་མ་ཤེས་པ་ལས་ད་གདོད་ཤེས་སོ་ཞེས་ཟེར་ལ།
དེ་ལ་གལ་ཏེ་དེར་འཁོད་པའི་དགེ་སློང་རྣམས་ཀྱིས་ཀྱང་། ཚེ་དང་ལྡན་པ་འདི། སྔོན་གསོ་སྦྱོང་གི་ལས་ལ་སོ་སོར་ཐར་པ་ལན་གཉིས་སམ་གསུམ་ཐོས་ཤིང་། དེ་ཉིད་ཀྱི་ཚེ་འདུག་པར་ཡང་ཤེས་ཤིང་། ལན་མང་དུ་འདུག་པར་ཤེས་པ་ལྟ་ཅི་སྨོས། ཚེ་དང་ལྡན་པ་དེ་གུས་པར་མ་ཉན་པས་མ་ཤེས། མི་ཤེས་པས་ལྟུང་བ་ལས་མི་གྲོལ་ཞིང་ཐར་པ་མི་ཐོབ་པས། དེ་ལྟུང་བ་གང་བྱུང་བ་ལྟུང་བྱེད་དེ་ཆོས་བཞིན་དུ་འཆགས་པའི་ཕྱིར་བཅོས་བྱེད་དུ་གཞུག དེའི་སྟེང་དུ། ཁྱེད་ཟླ་བ་ཕྱེད་ཕྱེད་ཅིང་སོ་སོར་ཐར་པའི་མདོ་གདོན་པར་བྱ་བ་འདོན་པར་བྱེད་པའི་ཚེ།
དོན་དུ་གཉེར་བའི་སྒོ་ནས་གུས་པར་བྱས་ཏེ་ཆོས་ཉན་པར་མི་བྱེད་ཅེས་མདོར་བསྟན་ནས། སོ་སོར་ཐར་པ་དང་དེ་སྟོན་པ་ལ་མ་དད་པས་བླ་མར་བྱས་ཏེ་ཆོས་ཉན་པར་མི་བྱེད། རིམ་གྲོ་མེད་པས་རུ་ཤིང་ལྟར་བྱས་ཏེ་སྙིང་པོར་མི་བྱེད། རིམ་གྲོ་མེད་པས་མ་མོས་པས་ན་ཡིད་ལ་བྱས་ཏེ་མི་བྱེད། སེམས་ཕྱིར་གཡེངས་པས་ན་རྩེ་གཅིག་ཏུ་མི་བྱེད། ནང་དུ་མ་བསྡུས་པས་ན་རྣ་བ་བླགས་ཏེ་མི་བྱེད། ཉན་པ་ལ་སྐྱོ་བས་ན་སེམས་ཐམས་ཅད་ཀྱིས་བསམས་ཏེ་ཆོས་ཉན་པར་མི་བྱེད་པ་དང་། ཚེ་དང་ལྡན་པ་ཁྱོད་ཀྱིས་ཆོས་ཀྱི་དོན་མ་རྙེད་དེ། འདོད་པའི་འབྲས་བུ་རྙེད་པ་མ་ཡིན་ཞིང་། ཉེས་པ་ལྟུང་བ་དང་སྡུག་བསྔལ་རྙེད་དེ།
ལེགས་པ་དགེ་བ་དང་བདེ་བ་རྙེད་པ་མ་ཡིན་ནོ་ཞེས་འགྱོད་དུ་གཞུག་པར་བྱའོ། ། ཚེ་དང་ལྡན་པ་དེ་ལ་འགྱོད་པར་བྱ་བའི་ཆོ་ག་ནི་དེ་ཡིན་ཏེ། ཕྱིས་སྡོམ་དུ་གཞུག་པར་བྱའོ། ། དགེ་སློང་བསམ་པ་རང་བཞིན་དུ་གནས་པས་སྔར་གསོ་སྦྱོང་ལན་གཉིས་ཉམས་སུ་མྱོང་ཞིང་། ཟླ་ཕྱེད་ཀྱི་གསོ་སྦྱོང་གི་དུས་སུ་འདུལ་བར་གཏོགས་པའི་བསླབ་གཞི་ཁྱད་དུ་གསོད་པས་ཐ་ན་བཞད་གད་ཙམ་གྱིས་ཀྱང་གདོད་ཤེས་སོ་ཞེས་སོགས་མ་གུས་ཤིང་ཁྱད་དུ་གསོད་པའི་ཚིག་བརྗོད་ན་ལྟུང་བྱེད་དོ། ། དུས་གཞན་དང་སྡེ་སྣོད་གཞན་གྱི་ལ་ཉེས་བྱས་སོ། ། བཞི་པ་ཁབ་རལ་འཆོས་པ་ནི། མཉན་ཡོད། དགེ་སློང་མང་པོ། འདོད་ཞེན།
ཁབ་ཤུབ་བཅོས་པའོ། ། ཡང་དགེ་སློང་གང་དངོས་པོ་བ་སོའམ། ། མ་ཧེ་ལ་སོགས་པའི་རུས་པའམ། རྭ་དང་ལྕགས་ཀྱི་ཁབ་རལ་སྦུ་གུ་ཅན་དང་། ཆང་བ་ལྟ་བུ་རང་གིས་བྱས་སམ་གཞན་བྱེད་དུ་འཇུག་ན། སྔར་ནས་བྱས་ཟིན་པ་རྙེད་པ་དང་། དེ་ལ་ལོངས་སྤྱོད་པ་མ་གཏོགས་པར་ལྟུང་བྱེད་དོ། ། བཅག་ནས་ལྟུང་བ་ཕྱིར་བཅོས་པར་བྱ་ཞིང་། ཡུལ་གྱིས་ཀྱང་བཅག་གམ་ཞེས་དྲི་བར་བྱའོ། ། རིན་ཆེན་ལས་བྱས་པ་ནི་མི་རུང་ངོ་། །
ལྔ་པ་ཁྲི་རྐང་འཆོས་པ་ནི། དྲུག་སྡེ་ལྷག་པ་ཚོལ་བ། ཁྲི་མཐོན་པོ་བྱས་པའོ། ། དགེ་སློང་གིས་དགེ་འདུན་གྱི་ཁྲིའམ་ཁྲིའུ་རང་ངམ་གཞན་བྱེད་དུ་འཇུག་ན། རྩ་བ་ཁྲི་རྐང་གི་ངོས་ཁྲི་ཤིང་གི་བུ་གར་ཞུགས་པའི་ཆ་དེ་མ་གཏོགས་བདེ་བར་གཤེགས་པའི་སོར་བརྒྱད་ཀྱི་ཚད་དང་། ཐ་མལ་པའི་ཁྲུ་གང་ཙམ་དུ་བྱེད་ན་བྱེད་དུ་གཞུག་པར་བྱའོ། ། དེ་ལས་སོར་ཕྱེད་ཀྱིས་ལྷག་པར་རང་ངམ་གཞན་བྱེད་དུ་འཇུག་ན་ལྟུང་བྱེད་དོ། ། ལྷག་པ་བཅད་དེ་གཤག་པར་བྱའོ། ། རིན་ཆེན་དང་བ་སོ་སོགས་མི་རུང་ངོ་། ། དྲུག་པ་ཤིང་བལ་གྱིས་གོས་པར་བྱས་པ་ནི།
ཉེར་དགའ། ཞེ་གདུག ཤིང་བལ་བརྡལ་བའོ། ། ཡང་དགེ་སློང་གང་དགེ་འདུན་གྱི་ཁྲིའམ་ཁྲིའུ་ལ། གོས་དང་ལུས་མ་རུང་བར་བྱེད་པའི་ཤིང་བལ། ཨརྐའི་དང་། ཀ་ཤའི་དང་། སྤྲ་བའི་དང་། ཤལ་མ་ལིའི་དང་། ཨེ་ར་ཀའི་གང་ཡང་རུང་བ་རང་གིས་བརྡལ་ལམ་གཞན་བརྡལ་དུ་འཇུག་ན་ལྟུང་བྱེད་དོ། །
སྤྲ་བ་ལ་རས་བལ་ཞེས་དང་། ཨེ་ར་ཀ་ལ་ན་མེ་རུ་ཀ་ཞེས་དང་། གནའ་མཆན་དུ་ལྕང་མའི་ཞེས་འབྱུང་ངོ་། ། ཤིང་བལ་ལེགས་པར་བསྡུས་ནས་གཤག་པར་བྱའོ། ། བདུན་པ་གདིང་བ་ནི། དགེ་སློང་མང་པོ། ཚད་མི་ཤེས་པས། གདིང་བ་ཚད་ལྷག་བྱས་པའོ། ། དགེ་སློང་གིས་གདིང་བ་རང་ངམ་གཞན་བྱེད་དུ་འཇུག་ན་ཚད་བཞིན་དུ་བྱེད་དུ་ཆུག་ཅིག དེ་ལས་སྟན་གྱི་སྟེང་དུ་གདིང་བར་བྱ་བའི་ཚད་ནི་འདི་ཡིན་ཏེ།
སྲིད་དུ་མཆུར་བདེ་བར་གཤེགས་པའི་མཐོ་དོ་ནི་ཚེ་དང་ལྡན་པའི་ཁྲུ་གསུམ། ཞེང་དུ་སྟོན་པའི་མཐོ་ཕྱེད་དང་དོ་ནི་རྒྱར་ཁྲུ་དོ་སོར་དྲུག གལ་ཏེ་ལུས་ཆེ་བས་གནས་མལ་མ་ཁེབས་ན། སྲིད་དུ་སྟོན་པའི་མཐོ་གང་གིས་བསྲིངས་ཤིག ཚད་དེ་ལས་ལྷག་པ་བྱེད་དུ་འཇུག་ན་ལྟུང་བྱེད་དོ། ། ལྷག་པ་བཅད་དེ་གཤག་པར་བྱའོ། ། རྒྱུ་མི་རུང་བ་ལས་བྱས་ན་ཉེས་བྱས་སོ། ། ཚད་ལས་ཆུང་བ་དང་། དུམ་བུ་གཅིག་པ་ལ་བྱིན་བརླབས་མི་བྱའོ། ། བརྒྱད་པ་གཡན་དགབ་ནི།
གླེང་གཞི་འདྲ། དགེ་སློང་གཡན་པའི་ནད་ཅན་གྱིས་གཡན་དགབ་ཚད་བཞིན་བྱེད་དུ་ཆུག་ཅིག སྲིད་དུ་མཐོ་བཞི་ཁྲུ་དྲུག ཞེང་དུ་མཐོ་དོ་ནི་ཁྲུ་གསུམ་མོ། ། དེ་ལས་ལྷག་ན་ལྟུང་བྱེད་དོ། ། ལྷག་པ་བཅད་དེ་གཤག་གོ ། དགུ་པ་རས་ཆེན་ནི། གླེང་གཞི་འདྲ། དགེ་སློང་གིས་ཆར་སྐྱོབ་པ་དང་། ཁྲུས་བྱེད་དུས་དཀྲི་བའི་དབྱར་གྱི་གོས་རས་ཆེན་ཚད་བཞིན་བྱེད་དུ་ཆུག
སྲིད་མཐོ་དྲུག་ནི་ཁྲུ་དགུ། ཞེང་དུ་མཐོ་ཕྱེད་དང་གསུམ་ནི་ཁྲུ་གསུམ་དང་སོར་བཅོ་བརྒྱད་དོ། ། ལྷག་ན་ལྟུང་བྱེད་དོ། ། ལྷག་པ་བཅད་ནས་གཤག་གོ ། བདེ་གཤེགས་ཆོས་གོས་ནི། ཉེ་དགའ། བླ་མ་ལྟར་འཆོས་པ། སྟོན་པའི་ཚད་ཀྱི་གོས་བྱས་པའོ། ། ཡང་དགེ་སློང་གང་བདེ་བར་གཤེགས་པའི་ལུས་ཚད་ཙམ་མེད་པ་དེའི་ཆོས་གོས་ཀྱི་ཚད་ཀྱིས་རང་ངམ་བསྐོས་པ་བྱེད་དུ་འཇུག དེ་ལས་ལྷག་པར་བྱེད་དུ་འཇུག་ན་ལྟུང་བྱེད་དོ། །
སྟོན་པའི་ཆོས་གོས་སྲིད་དུ་མཐོ་བཅུ། ཞེང་དུ་མཐོ་དྲུག་སྟེ། ཁྲུ་བཅོ་ལྔ་དང་། ཁྲུ་དགུ་ལ་ཚད་ལྡན་གྱི་ཆོས་གོས་དགུ་འགྱུར་རོ། ། སྟོན་པའི་ཚད་དུ་མ་ལོངས་ཤིང་རང་གི་ཚད་ལས་ལྷག་པ་ལ་བྱིན་གྱིས་བརླབས་ན་མི་འཆགས་ལ་ཉེས་བྱས་སོ། ། གསུམ་པ་མཇུག་བསྡུ་བ་ནི་ཚེ་དང་ལྡན་པ་དག་བདག་གིས་ལྟུང་བྱེད་འབའ་ཞིག་པ་དགུ་བཅུ་འདོན་པར་དམ་བཅས་པའི་ཆོས་དགུ་བཅུ་པོ་དག་ཚང་བར་བསྟན་ཟིན་ཏོ་ཞེས་འཇུག་བསྡུ་བ་དང་ཉན་པ་པོ་སྤྲོ་བར་བྱ་བའི་ཕྱིར་རོ། ། བསྙེན་པར་རྫོགས་པའི་རྟེན་ལ་འབྱུང་བའི་ཉེས་པ་ཡིན་ཞིང་། ངོ་བོའི་སྒོ་ནས་ལྟུང་བྱེད་འབའ་ཞིག་པའི་མིང་གིས་བཅོས་ན་འདག་ཏུ་རུང་བ་ནི་མཚན་ཉིད་དོ། ། ཕྱིར་བཅོས་ནི་དགེ་སློང་རྣམ་དག་ལྟུང་བ་མིང་རིས་མཐུན་པ་མ་བྱུང་པའི་མདུན་དུ། ལྟུང་བའི་མིང་རིས་བརྗོད་དེ་ལན་གསུམ་བཤགས་ཤིང་བསྡམ་པར་བྱའོ། །
གསུམ་ལྔ་བདུན་ཡན་ཆད་ལ་ཚད་ཤིན་ཏུ་མང་པོ་དང་ལྡན་པ་བྱུང་སྟེ་ཉེས་པ་དང་། གྲངས་མི་ཤེས་པ་ལ་དཔག་ཏུ་མེད་པ་བྱུང་ཞེས་དང་། རིས་མི་མཐུན་པ་ལ། ཆང་འཐུང་བ་དང་ཕྱི་དྲོ་ཟ་བ་དང་མེ་ལ་རེག་པ་དང་། ས་བརྐོ་བའི་ལྟུང་བ་བྱུང་སྟེ་ཞེས་སོགས་བརྗོད་པར་བྱའོ། ། གསུམ་པ་སོ་སོར་བཤག་པ་འདོན་པ་ལ་སྤྱིར་བསྟན། སོ་སོར་བཤད། མཇུག་བསྡུ་བའོ། ། དང་པོ་ནི། སྨྲེ་སྔགས་འདོན་པའི་རྣམ་པས་ལན་གཅིག་མཐོལ་བར་བྱ་བའི་ཉེས་བྱས་ནི་སོ་སོར་བཤག་པར་བྱ་བའོ། །
དགེ་སློང་གི་རྟེན་ལ་བྱུང་བའི་ཉེས་པ། སོ་སོར་བཤགས་པའི་མིང་གིས་མཐོལ་བྱ་ནི་མཚན་ཉིད་དོ། ། གཉིས་པ་ལ་རང་ལས་དང་པོ་ཟས་ལེན་པ་ནི། རྒྱལ་ཁབ། ཉེར་དགའ། ཐོ་འཚམ། དགེ་སློང་མ་ལ་ཟས་སློངས་པའོ། ། ཡང་དགེ་སློང་ཉེར་དགའ་ལྟ་བུ་གང་། དགེ་སློང་མ་ཉེ་དུ་མ་ཡིན་པ་ལུས་རྟེན་རུང་ལ། ལམ་པོ་ཆེ་སྲང་སུམ་མདོ་དང་བཞི་མདོ་ན་འདུག་པ།
བསོད་སྙོམས་སླང་བའི་ཕྱིར་ཁྱིམ་པའི་གྲོང་གི་ལམ་སྲང་དུ་འགྲོ་བ་ལས། བཅའ་བ་ལྔ་དང་བཟའ་བ་ལྔ་གཞན་ལེན་དུ་མི་འཇུག་པར་རང་གི་ལག་གིས་བྱིན་ལེན་སྟོབས་སུ་བཅུག་ནས་བླངས་ཏེ། མགུལ་དུ་མིད་པའོ་དོན་དུ་འཆའ་འམ་ཟོས་ན་ཉེས་པའོ། ། ཁྱད་པར་བཤེས་གཉེན་ནི་བཟའ་བའི་ཕྱིར་བླངས་པ་ན་དངོས་གཞིར་བཞེད་དོ། ། སོ་སོར་བཤགས་པའི་ཚུལ་ནི། དགེ་སློང་དེས་གྲོང་ལས་ཕྱི་རོལ་དགེ་འདུན་གྱི་ཀུན་དགའ་ར་བར་སོང་སྟེ་ཞེས་པས་གྲོང་ན་དགེ་སློང་ཡོད་ཀྱང་དེར་བསྒྲག་པར་མི་བྱའོ། ། འདི་ལ་དགེ་སློང་གྲངས་ངེས་པ་མེད་པས་གཙུག་ལག་ཁང་དེར་དགེ་སློང་གང་དག་འཁོད་པ་རྣམས་ལ། ཚིག་འདི་སྐད་དུ། ཚེ་དང་ལྡན་པ་དག་བདག་ལ་སྨད་པར་བྱ་བའི་གནས་དེ་བཞིན་གཤེགས་པས་བཀག་པ། དགེ་སློང་གི་ཚུལ་དང་རྗེས་སུ་མི་མཐུན་པས་མི་རིགས་པ།
སྨྲེ་སྔགས་འདོན་པའི་རྣམ་པས་སོ་སོར་བཤགས་པར་བྱ་བ་བྱུང་གི་ཞེས་ལྟུང་བའི་མིང་བསྒྲགས་ནས། ཆོས་མ་ཡིན་པ་དེ་སོ་སོར་འཆགས་སོ་སྟེ་མཐོལ་ལོ་ཞེས་སོ་སོར་བཤག་པར་བྱ་སྟེ། མཐོལ་བ་ལ་བཤགས་པའི་མིང་གིས་བཏགས་ཤིང་། ལྟུང་བ་གཞན་ཡང་བཤག་པར་བྱ་བ་ཡིན་མོད་ཀྱི་འདི་འཆབ་པ་མེད་བཤགས་པ་བྱེད་པ་ཁྱད་པར་དུ་གསལ་བར་བྱེད་པ་དང་། དེ་མ་ཐག་སྨྲེ་སྔགས་འདོན་པ་ལྟར་བྱེད་པས་བཅབ་པར་མི་བྱ་བས་ཆོས་འདི་ནི་སོ་སོར་བཤགས་པ་བྱ་བ་དང་པོའོ། ། དགེ་སློང་དང་དགེ་སློང་མ་གཉིས་ཀ་གྲོང་ལམ་ན་འདུག་ཅིང་། རང་ཟ་བའི་ཕྱིར་བསླངས་པའི་ཟས་ལག་ནས་ལག་གིས་དངོས་སུ་ལེན་པ་ལ་དངོས་གཞིར་འགྱུར་རོ། ། གཉིས་པ་གྲལ་རིམ་དུ་མ་ཕེབས་པར་ལེན་པ་ནི། མཉན་ཡོད། དྲུག་སྡེ།
ལྟོ་འདུན་དང་ངོ་མི་བཟློག་པ། མི་བཟློག་པར་ཟོས་པའོ། ། དགེ་སློང་གཉིས་ལས་ལྷག་པ་རབ་ཏུ་མང་པོ་ཁྱིམ་གཞན་རྣམས་སུ་ཟས་ལ་འགྲོན་དུ་བོས་ནས་ཟན་བཅའ་བ་དང་བཟའ་བ་ཟ་བའི་ཚེ། དེ་ན་གལ་ཏེ་དགེ་སློང་མ་དེ་ཚིག་གམ། དེའི་དུས་སྤྱན་དྲངས་པ་མ་ཡིན་པ་ཞིག་གིས་དགེ་སློང་འདི་ལ་བཅའ་བ་མང་དུ་བྱིན་ཅིག འདི་ལ་འབྲས་ཆན་མང་དུ་བྱིན་ཅིག འདི་ལ་ཡང་བསྣན་ཏེ་ལྷག་པོར་བྱིན་ཅིག འདི་ལ་ཟས་བཟང་བ་ནས་བྱིན་ཅིག་ཅེས་བསྒོ་ཞིང་ཟེར་བ་འདུག་ན། དེ་ལ་དགེ་སློང་རྣམས་ཀྱིས་ཟློག་པའི་ཕྱིར་འདི་སྐད་ཅེས་བསྒོ་བར་བྱ་སྟེ། སྲིང་མོ་ཁྱོད་དགེ་སློང་རྣམས་ཟན་ཟ་བའི་བར་དུ་རེ་ཤིག་ཡུད་ཙམ་ཁ་རོག་པར་སྡོད་ཅིག་ཅེས་བསྒོ་བར་བྱའོ། །
གལ་ཏེ་དགེ་སློང་གསར་བུ་ཡིན་ཡང་རུང་གང་ཡང་རུང་བ་ཅིག་གིས་ཀྱང་དེ་སྐད་ཅེས་སྨྲ་མ་སྤོབས་ངོ་མ་བཟློག་ན་ལྟུང་བར་འགྱུར་རོ། ། གྲལ་རིམ་བཞིན་འདིར་བྲིམས་ཤིག་ཅེས་དབྱུག་རིས་སྟོན་པ་དང་། མ་ཐོབ་པའི་སྐལ་པ་སྦྱིན་དུ་འཇུག་པ་དང་། སྒོ་བའི་ཚིག་ཉེ་བར་གདགས་སུ་མི་རུང་བའི་ཐག་རིང་པོ་ན་འདུག་པ་ལ་ཉེས་པ་མེད། དྲི་མེད་བཤེས་གཉེན་ནི་གཙུག་ལག་ཁང་དུའང་ཁྱིམ་བདག་གིས་ཟས་སྦྱར་བ་ལ་དངོས་གཞིར་བཞེད། ཁྱད་པར་བཤེས་གཉེན་ནི། ཁྱིམ་གཞན་དུ་ཞེས་པས་གཙུག་ལག་ཁང་དུ་ཉེས་མེད་བཞེད། གསུམ་པ་བསླབ་པ་དྲལ་བ་ནི། ཡངས་པ་ཅན་དྲུག་སྡེ། འདྲན་འདོད།
སྡོམ་པ་དྲལ་ཏེ་འཇུག་པའོ། ། སྦྱིན་བདག་སློབ་པ་རྒྱུན་ཞུགས་སོགས་དག་གི་ཁྱིམ་གང་དག་ལོངས་སྤྱོད་སྲབ་པར་གྱུར་པ་དགེ་འདུན་གྱི་གསོལ་བ་འབའ་ཞིག་པའི་ལས་ཀྱིས་བསླབ་པའི་སྡོམ་པ་བྱིན་ནས་བསོད་སྙོམས་ལ་མི་འཇུག་པར་ཁྲིམས་བཅས་ཏེ་བསྡམས་པར་གྱུར་པ་ལ། ཡང་དགེ་སློང་གང་སློབ་པ་དག་དགེ་འདུན་གྱི་བསླབ་པའི་སྡོམ་པས་བསྡམས་པ་དེ་ལྟ་བུ་དག་ཏུ། མ་བསྡམས་པའི་སྔར་ནས་དམིགས་ཀྱིས་འགྲོན་དུ་མ་བོས་པར་སོང་སྟེ། རང་གི་ལག་གིས། ག་གོན་དང་ལ་ཕུག་དང་ལྡུམ་མོད་པ་མ་གཏོགས་བཟའ་བ་དང་བཅའ་བ་བླངས་ནས་འཆའ་འམ་ཟོས་ན་ལྟུང་བའོ། ། ཁྱད་པར་བཤེས་གཉེན་ནི་བཟའ་བའི་ཕྱིར་བླངས་མ་ཐག་ལྟུང་བར་བཞེད། སྦྱིན་བདག་འབྱོར་པ་རྒྱས་ཏེ། སྡོམ་པ་གཞིག་པར་གསོལ་བ་ལན་གསུམ་བཏབ་པ་དེ་ཐོས་པའི་ཉེ་འཁོར་ནས་བཀར་ཞིང་མཐོང་བའི་ཉེ་འཁོར་དུ་འདུག་པ་ལ་གསོལ་བའི་ལས་ཀྱིས་བསླབ་པ་ཞིག་པ་བྱིན་པའི་འོག་ཏུ་ཉེས་པ་མེད། བཞི་པ་ནགས་མ་ཉུལ་བར་ཟ་བ་ནི།
སེར་སྐྱ། དྲུག་སྡེ། རང་ཟ་ཞིང་དགེ་འདུན་ཡལ་བར་དོར་བའི་ལྟོ་འདུན། འཇིགས་པ་དང་བཅས་པར་ཟོས་པའོ། ། དགེ་འདུན་གྱི་གནས་མལ་གྲོང་ལས་རྒྱང་གྲགས་ཀྱི་རིང་བའི་དགོན་པ་གང་དག་རྐུན་པོ་དང་གཡོ་ཅན་གྱི་དོགས་པ་དང་བཅས་པར་གྲགས་པ་སྟག་དང་སེང་གེ་སོགས་འཇིགས་པ་དང་བཅས་པར་གྲགས་པ། ཤ་སྦྲང་དང་སྦྲང་བུ་མཆུ་རིང་སོགས་དང་ཚ་གྲང་གི་འཇིགས་པ་ཐ་དད་པས་འཇིགས་སུ་རུང་བ་དང་བཅས་པར་གྲགས་པར་གྱུར་ལ་ཤེས་ཤིང་དེ་ལྟ་བུ་དག་ཏུ་ཟས་ལེན་པའི་སྔར་ནགས་ཉུལ་བའི་དགེ་སློང་གཅིག་གམ་གཉིས་ལ་སོགས་པ་དགེ་འདུན་གྱི་གསོལ་གཉིས་ཀྱིས་བསྐོས་ཤིང་ནགས་ལེགས་པ་བརྟག་པ་དང་ཉུལ་བ་མ་བྱས་པས་མ་བྱུལ་ཞིང་འཇིགས་པ་དང་བཅས་པར་ཀུན་དགའ་ར་བ་དགེ་འདུན་འདུག་པའི་གཙུག་ལག་ཁང་གི་ཕྱི་རོལ་དུ་བཅའ་བ་དང་བཟའ་བ་རང་ངམ་བསྐོས་པའི་སྤྲིང་ཡིག་སོགས་ཀྱིས་བླངས་ཏེ་ཟོས་ཤིང་མིད་ན་ལྟུང་བའོ། ། ཁ་ཅིག་འཇིགས་པ་དང་བཅས་པའི་གནས་སུ་ཤེས་བཞིན་དུ་ཞུགས་མ་ཐག་ཏུ་ལྟུང་བར་འགྱུར་ཟེར། གསུམ་པ་མཇུག་བསྡུ་བ་ནི་དམ་བཅའ་མཐར་ཕྱིན་པ་དང་ཉན་པ་པོ་སྤྲོ་བ་བསྐྱེད་པའོ། ། ཕྱིར་བཅོས་ནི་ལྟུང་བྱེད་འབའ་ཞིག་པ་གཞན་དུ་ཚུལ་བསྒྲེའོ། ། བཞི་པ་བསླབ་པར་བྱ་བ་ལ།
མདོར་བསྟན། སོ་སོར་བཤད། མཇུག་བསྡུ་བའོ། ། དང་པོ་ལ་སྤྱི་སྡོམ་རྐང་པ་བཅུ་གཞུང་ཁ་ཅིག་ཏུ་བྲིས་པ་ནི། མདོ་དང་འགྲེལ་པ་ཕལ་ཆེ་བར་མ་བྱུང་བས་རང་དགར་སེམས་སོ། ། གྲངས་ལ་སྒྲོ་སྐུར་སྤང་བའི་ཕྱིར་སྡོམ་དུ་བསྡུས་པ་ནི་སྡོམ་ལ་ཞེས་བརྒྱ་རྩ་བཅུ་གཉིས་སུ་བསྟན་ཏོ། ། ལུང་ལ་གུས་པ་བསྐྱེད་པའི་ཕྱིར་ལུང་དབོག་པ་ནི། ཚེ་དང་ལྡན་པ་དག་འདུལ་བ་དང་འཇིག་རྟེན་དང་མི་འགལ་ཞིང་། ངེས་འབྱུང་ཚུལ་ཁྲིམས་དང་མཐུན་པར་བསླབ་པར་བྱ་བའི་ཆོས་མང་པོ་ལུང་བཞི་དང་ཕྲན་ཚེགས་དང་བླ་མ་ལས་འབྱུང་བ་རྔ་བརྡུང་བར་མི་བྱ། དཀོན་མཆོག་ལ་མཆོད་པ་བྱ།
བྱུག་རིས་གསུམ་མི་བྱ། ཆུ་དང་མེ་ལོང་གིས་བཞིན་མི་བལྟ། སྐྲ་དཀར་སྙེར་མ་བརྟག་པ་མ་གཏོགས་སོ། ། སོ་མང་གིས་སྐྲ་མི་ཤད། འཐབ་མོ་དང་རྩེད་མོའི་ནང་དུ་མི་འགྲོ། སྐྲ་སོར་གཉིས་ལས་ལྷག་པ་མི་བཞག སྒྲ་བརྡ་མ་བྱས་པར་མཆིལ་སྣབས་བཤང་གཅི་མི་འདོར། སྣམ་སྦྱར་དང་བླ་གོས་གྱོན་ནས་མི་གཙང་བའི་སྐྱབས་སུ་མི་འཇུག ས་རྗེན་པ་ལ་མི་བཞག་པ་ལ་སོགས་པ་དག་ཀྱང་འདིར་བསྡུས་པ་ཡིན་མོད་ཀྱི། འོན་ཀྱང་དངོས་སུ་རྣམ་འབྱེད་ལས་འབྱུང་བའི་མང་པོ་དག་འོག་ནས་འཆད་པ་བརྒྱ་རྩ་བཅུ་གཉིས་པོ་འདི་དག་ནི་དུས་ཡར་ངོ་མར་ངོའི་ཟླ་བ་ཕྱེད་ཕྱེད་ཅིང་སོ་སོར་ཐར་པའི་མདོ་འདོན་པ་ན།
འདུལ་བ་འཛིན་པའི་ཁ་ལས་འབྱུང་ངོ་། ། ལུས་ངག་བསླབ་བྱ་དང་མཐུན་པར་ལེགས་པར་མ་བྱས་ཤིང་། མི་མཐུན་པར་ཉེས་པར་བྱས་པས་བཤག་བྱའི་ཉེས་བྱས་སོ། ། སྦྱོར་བ་དང་སྦྱོར་བའི་སྦྱོར་བ་ནི་ཤིན་ཏུ་ཕྲ་བས་ཡིད་ཀྱི་བསྡམ་བྱའོ། ། མཚན་ཉིད་ནི་ལྟུང་བའི་ངོ་བོའི་ཆ་ནས་བསླབ་བྱ་དང་འགལ་བའི་ཉེས་བྱས་རང་མིང་གིས་བཤགས་ན་འདག་ཏུ་རུང་བའོ། ། ལུས་ངག་ཏུ་གྲུབ་ན་བཤག་དགོས་ཤིང་། འདི་ལ་སྦྱོར་བ་དང་སྦྱོར་བའི་སྦྱོར་བ་མི་རྩི་ཞེས་ཀྱང་འགའ་ཞིག་གསུང་ངོ་། ། གཉིས་པ་ལ་དགུ་ལས་གོས་བསྒོ་བའི་བསླབ་བྱ་ལ་བྱུང་བའི་གླེང་གཞི་ནི། ཡུལ་འཁོར་མོ་འཇིག་གི་དྲང་སྲོང་སྨྲ་བའི་ནགས། གང་ཟག་རྟ་ཐུལ།
བཟང་ལྡན། བརླངས་པ། མིང་ཆེན། ཀུན་ཤེས་ཀུའུ་དི་ནྱ་སྟེ་ལྔ་སྡེ་བཟང་པོ། ཉོན་མོངས་སྔོན་མ་གོམས་ཤིང་བག་ཆགས་མ་བྱང་བ་ཉེས་པ་ནི་ཁྱིམ་པ་བཞིན་གྱོན་པའོ། ། བཅས་པའི་རྣམ་གཞག་ནི་སྨད་ཀྱི་ནང་དུ་མཐང་ལ་སྦྱར་ཏེ་གྱོན་པའི་ཤམ་ཐབས་དང་མཐང་གོས་ཅི་ནས་ཀྱང་ཟླུམ་པོ་མ་མཐའི་ཁ་མཉམ་པར་འདུག་པར་འགྱུར་བ་དེ་ལྟར་བགོ་བར་བསླབ་པར་བྱའོ། ། བསླབ་བྱ་སུམ་ཅུ་པོ་ཡན་ཆད་ཡུལ་སེར་སྐྱ། གང་ཟག་དགའ་བོ། ཉེར་དགའ། འཆར་ཁ།
འདུན་པ། ནམ་སོ། འགྲོ་མགྱོགས་ཏེ་དྲུག་སྡེའོ། ། སྒྲུབ་པའི་ཚུལ་གྱིས་ཟླུམ་པོར་བགོ་བས་མདོར་བསྟན། དགག་པའི་ཚུལ་གྱིས་ལྷག་མ་དྲུག་རྒྱས་བཤད་ཧ་ཅང་བརྩེངས་པ་པུས་མོ་ལས་གོང་དུ་ཐལ་བ་མ་ཡིན་པ་དང་། ཧ་ཅང་འཛོལ་བ་ལོང་བུའི་ཚིགས་ལ་རེག་པ་མ་ཡིན་པ་ལོང་བུ་ལས་གོང་དུ་སོར་བཞི་བོར་བ་དང་། ཁ་ཚར་ཕུན་ཚར་བཅད་པའི་གྲའམ་མདུན་ནས་འཕྱང་བ་གླང་པོ་ཆེའི་སྣ་ལྟར་ནར་བ་མ་ཡིན་པ་དང་། ཏ་ལའི་ལོ་མ་ལྟར་སྟེང་གི་ཁ་ལོགས་ལྟེ་བའི་གོང་དུ་སྟེབ་པ་དང་། མེ་ཏོག་ལྟར་ཆ་མང་པོར་བྱས་པ་མ་ཡིན་པ་དང་། ཁྱིམ་པ་མོ་བཞིན་དུ་གློ་ནས་རྟ་ཟུར་གྱི་སྟེང་དུ་ཕྱི་རོལ་ཏུ་བསྡུས་ཏེ་བཞག་པ་འབྲུའི་ཕུར་མ་ལྟར་མ་ཡིན་པ་དང་།
ཤམ་ཐབས་ཀྱི་ནང་གི་ཁ་ཕྱིར་བཟློག་སྟེ་དེའི་འོག་ཏུ་སླར་དགུག་པ་སྦྲུལ་མགོའི་གདེངས་ཀ་ལྟར་མ་ཡིན་པ་ཟླུམ་པོར་བགོ་བ་ལ་བསླབ་པར་བྱ་བ་བདུན་ནོ། ། ཆོས་གོས་ཅི་ནས་མ་མཐའ་མཉམ་པའི་ཟླུམ་པོར་བགོ་བར་བསླབ་པར་བྱ་མདོར་བསྟན། ཆོས་གོས་བླ་གོས་དང་སྣམ་སྦྱར་མཆན་ཁུང་དུ་བཅངས་ཤིང་པུས་མོ་ལས་མཐོ་བའམ་ལྟེ་བ་སྣང་བའི་ཧ་ཅང་བཙེངས་པ་མ་ཡིན་པ་དང་། ལོང་བུའི་ཚིག་ལ་རེག་པའམ། ཤམ་ཐབས་ལས་དམའ་བའི་ཧ་ཅང་འཛོལ་བ་མ་ཡིན་པར་ཟླུམ་པོར་བགོ་བ་ལ་བསླབ་པར་བྱ་བ་གསུམ་མོ། ། གཉིས་པ་ལམ་དུ་འཇུག་པའི་བསླབ་པ་ནི། ལག་པ་གཡོབ་པ་སོགས་མི་བྱེད་པར་དྲན་པ་མཉམ་པར་བཞག་པ་ཤིན་ཏུ་བསྡམས་པ་དང་ཞེས་མདོར་བསྟན། གོས་ཀྱིས་གཡོག་པར་བྱ་བའི་ལུས་མཉམ་པར་གཡོགས་ཤིང་འཕང་དུ་མི་བསྡུ་བ་ལེགས་པར་བགོ་བ་དང་། ཐ་མལ་གྱི་ང་རོ་ཅ་ཅོའི་སྒྲ་དག་བསྐྱུང་བ་དང་། མིག་གྱེན་དུ་གཡེངས་ཤིང་འཁྲུལ་པར་མི་བྱ་བ་དང་།
གཉའ་ཤིང་གང་ཁྲུ་བཞི་ཙམ་དུ་ལྟ་ཞིང་ཁྱིམ་གཞན་དུ་འགྲོ་བ་ལ་བསླབ་པར་བྱ་བ་ལྔའོ་དང་ཞེས་གོང་འོག་ཏུ་སྨོས་པ་རྣམས་མཐའི་ཚིག་སྡུད་པར་བྱེད་ཅིང་འདྲེན་པ་ཡིན་ཏེ། སྒྲ་བསྐྱུང་ཞིང་ཁྱིམ་དུ་འགྲོ་བར་བྱ་ཞེས་པ་ལྟ་བུར་སྦྱར་ལ་བཤད་དོ། ། བག་སར་བཞིན་རས་ལ་སོགས་པས་མགོ་མི་གཡོག་པ་དང་། ཤམ་ཐབས་འདོམས་ཀྱི་ཕྱོགས་སྣང་བ་མི་བརྫེ་བ་དང་། ཆོས་གོས་ཕྲག་པའི་སྟེང་དུ་མི་བཟར་བ་དང་། ལག་པ་གཉིས་མདུན་ནས་བཏང་སྟེ། ཕྲག་པའམ་གཉའ་བར་བཞག་པ་གཉའ་གོང་དུ་མི་སྣོལ་བའམ་ཆོས་གོས་གཉའ་གོང་དུ་མི་སྣོལ་བ་དང་། ལག་པ་བརྐྱངས་ཏེ་ལྟག་པར་ཕན་ཚུན་སྣོལ་བའམ། ཆོས་གོས་ཕྲག་པ་གཉིས་ཀ་ལ་བཟར་ཏེ་ལྷག་པར་མི་སྣོལ་བར་ཁྱིམ་གཞན་དུ་འགྲོ་བར་བསླབ་པར་བྱ་བ་ལྔའོ། ། མི་མཆོང་བ་སྟེ་ཤིང་ཐགས་དང་རྭ་བ་སོགས་ལ་མཆོང་པའམ།
མཆོང་ཞིང་བ་ཤིན་ཏུ་བསྡམས་པ་དང་སྒྱིད་པ་བརྐུམ་ཞིང་སླར་རྐང་པ་མདུན་དུ་བརྐྱང་པ་ཤིན་ཏུ་བསྡམས་ཤིང་མི་བརྐྱང་བར་དང་། པུས་མོ་གཉིས་བཤིབས་ཏེ་གྱེན་དུ་འགྲེང་བའི་ཙོག་པུས་འགྲོ་བ་མ་ཡིན་པ་དང་། རྟིང་པ་བཏེགས་ཏེ་རྐང་པའི་བྲང་བས་འགྲོ་བ་མ་ཡིན་པ་དང་། ལག་པ་གཉིས་སྐེད་པར་བརྟེན་ནས་གྲུ་མོའི་ཕྱོགས་སྨྱུང་སྨྱུང་པོར་བྱས་པའི་དཀུར་མི་བརྟེན་པར་ཁྱིམ་གཞན་དུ་འགྲོ་བར་བསླབ་པར་བྱ་བ་ལྔའོ། ། གཟུགས་ཚོང་མ་བཞིན་ལུས་ཀྱི་བྱ་བ་བསྒྱུར་ཞིང་འགྲོ་བ་བསྡམས་ཏེ་མི་བསྒྱུར་བ་དང་ལག་པའི་བྱ་བ་བསྐྱོག་ཅིང་འགྲོ་བ་བསྡམས་ཏེ་མི་སྐྱོག་པ་དང་། རྩངས་པ་ལྟར་མགོའི་བྱ་བ་མི་བསྒྱུར་བ་དང་། གཞན་དག་དང་ཕྲག་པ་དང་ཕྲག་པར་མི་སྤྲད་ཅིང་ཕར་ཚུར་ཕུལ་བར་མི་བྱ་བ་དང་། གཞན་དང་ཟུང་དུ་ལག་པ་མི་སྦྲེལ་བར་ཁྱིམ་གཞན་དུ་འགྲོ་བ་ལ་བསླབ་པར་བྱ་བ་ལྔའོ། ། གསུམ་པ་སྟན་ལ་འདུག་པའི་བསླབ་བྱ་ནི། དང་པོ་གཉིས་མཉན་ཡོད།
ཉེར་དགའ་དང་འཆར་ཁ་ལ། ཕྱི་མ་བདུན་སེར་སྐྱར་དང་པོ་འཆར་ཁ། གཞན་རྣམས་དྲུག་སྡེ་ལ་བཅས་སོ། ། ཁྱིམ་གཞན་དུ་ཁྱིམ་བདག་གིས་མ་བསྒོ་བར་སྟན་ལ་རང་དགར་མི་འདུག་པ་ལ་བསླབ་པར་བྱའོ་ཞེས་མདོར་བསྟན། ཁྱིམ་གཞན་དུ་སྟན་བཤམས་པ་འདི་ལ་འདུག་དུ་རུང་ངམ་མི་རུང་མ་བརྟགས་པར་དང་། ལུས་ཐམས་ཅད་ཀྱི་ལྗིད་ཀྱིས་ཐིགས་ཞེས་མ་དབབ་པར་དང་། རྐང་པ་བྱིན་པའི་སྟེང་དུ་བྱིན་པ་བཞག་སྟེ་མི་བསྣོལ་བར་དང་། བརླའི་སྟེང་དུ་བརླ་བཞག་སྟེ་མི་བསྣོལ་བར་དང་། རྐང་པའི་ལོང་བུའི་ཚིགས་ཀྱི་སྟེང་དུ་ལོང་བུ་མི་བཞག་པར་དང་། རྐང་པ་བརླ་གཉིས་བཤིབས་ཏེ།
རྐང་པ་ཁྲི་འོག་གི་འགབ་ཁུང་དུ་མི་དགུག་པར་དང་། རྐང་པ་བརླ་གཉིས་བཤིབས་ཏེ། བྱིན་པ་དང་རྐང་པ་གཉིས་ཐག་རིང་པོ་སོ་སོར་བྲལ་བར་མི་གདང་བར་དང་། བརླའམ་བྱིན་པ་ཐད་ཀར་གདངས་ཏེ་འདོམས་མི་སྣང་བར་ཁྱིམ་གཞན་དུ་སྟན་ལ་འདུག་པར་བསླབ་བྱ་དགུའོ། ། བཞི་པ་ཟས་ལེན་པའི་བསླབ་བྱ་ནི། དང་པོ་བཞི་ཆུ་སྲིན་བྱིས་པ་གསོད་ཀྱི་རི་ལ་དྲུག་སྡེ་ལ་བཅས་སོ། ། གྲོང་ངམ་གཞན་དུའང་རུང་ལེགས་པར་ཟས་ཀྱི་བྱིན་ལེན་བླང་བར་བྱའོ་ཞེས་མདོར་བསྟན། ལྷུང་བཟེད་ཀྱི་ཁའི་མུ་དང་ཁ་ད་ཆད་དུ་ཟས་ཀྱིས་གང་བ་མ་ཡིན་པ་དང་། ཚོད་མའམ་བྱ་ན་གང་གིས་ཟས་རྡེགས་པ་དེ་ཙམ་ལས་ཚོད་མ་དང་མཉམ་པའམ་ལྷག་པོར་ལེན་པ་མ་ཡིན་པར་དང་རྒན་རིམ་མམ་གཞོན་རིམ་ཡང་རུང་། སྟན་ལ་འདུག་པའི་རིམ་པ་བཞིན་མཐར་ཆགས་སུ་དང་།
འདི་མན་ཆད་དམིགས་གསལ་མེད་པ་རྣམས་མཉན་ཡོད་དུ་དྲུག་སྡེ་ལའོ། ། འདི་རྒན་ཞུགས་ལ་བཅས་ཏེ། ལྷུང་བཟེད་ལ་ཡིད་དང་མིག་གིས་བལྟ་བ་དང་། བཅའ་བ་དང་བཟའ་བ་འབྲིམ་པ་མངོན་དུ་མ་འོངས་པར་ལྷུང་བཟེད་མི་བཟེད་པར་དང་། ཡང་གང་ཞིམ་པ་དེ་ལྷག་པར་འདོད་པའི་ཕྱིར་འབྲས་ཆན་གྱིས་ཚོད་མའི་སྟེང་དུ་མི་དགབ། ཚོད་མས་འབྲས་ཆན་མི་མཐོང་བར་བྱས་ཏེ་མི་དགབ་པར་དང་། བྲིམ་པར་བྱ་བའི་ཟས་བཅའ་བ་དང་བཟའ་བའི་སྟེང་དུ་ལྷུང་བཟེད་དང་ཕོར་བུ་མི་བཟུང་བར་ཟས་བླང་བར་བསླབ་པར་བྱ་བ་བརྒྱད་དོ། ། ལྔ་པ་ཟས་ཟ་བའི་བསླབ་བྱ་ནི། གྲོང་ངམ་གཙུག་ལག་ཁང་དུའང་རུང་ལེགས་པར་ཟས་བཟའ་བར་བསླབ་པར་བྱའོ། ། ཞེས་མདོར་བསྟན།
ཁར་ཁམ་ཚད་དུ་བྱས་ཏེ་གཞུག་པར་བྱ་བའི་ཚད་ལས་ཧ་ཅང་ཆུང་བ་ཡང་མ་ཡིན་པ་དང་། ཚད་ལས་ཧ་ཅང་ཆེན་པོར་ཡང་མ་ཡིན་པར་དང་། ཆེ་ཆུང་སྤེལ་བ་མ་ཡིན་པའམ། རང་དང་འཇིག་རྟེན་དང་མཐུན་པའི་ཁམ་རན་པར་དང་། ཁམ་མ་བཟས་པར་རམ། ཁའི་སྒོར་ཉེ་བར་མ་འོངས་པར་ཁ་མི་གདང་བར་དང་། འདི་རྒན་ཞུགས་ལའོ། ། ཁ་ཁམ་ཟས་ཀྱིས་བཀང་སྟེ་ཟ་བཞིན་དུ་མི་སྨྲ་བར་བསླབ་པར་བྱ་བ་དྲུག་གོ ། ཏེ་པོར་སྐྱུར་ཆེས་པར་སྟོན་པ་ཙུག་ཙུག་ཟེར་བ་མི་བྱ་བར་དང་། ཏེ་པོར་མངར་བར་སྟོན་པ་ཅག་ཅག་མི་བྱ་བར་དང་།
ཧ་ཅང་གྲང་བར་སྟོན་པ་ཧུ་ཧུ་མི་བྱ་བར་དང་། ཧ་ཅང་ཚ་བར་སྟོན་པའི་ཕུ་ཕུ་མི་བྱ་བར་དང་། ཟ་བའི་ཚེ་ལྕེ་ཁའི་ཕྱིར་རོལ་ཏུ་ཕྱུང་ཞིང་ཕྱུང་ཞིང་མཆུ་ལྷག་ཅིང་ཟ་བ་སྟེ་དེ་ལྟར་ཟས་མི་ཟ་བར་བསླབ་པར་བྱ་བ་ལྔའོ། ། ཟས་གང་ལ་འབྲུ་ཐ་དད་ཡོད་པ་དེ་འབྲུ་ནས་འབྲས་ཆན་དང་སྲན་མ་ལ་སོགས་ཐ་དད་པ་རེ་རེ་ནས་བཏུས་ཤིང་ཟ་བར་མི་བྱ་བ་དང་། ཟས་ལ་འཕྱས་སྨོད་མི་གདགས་པར་གང་རྙེད་པ་དེས་ཆོག་པར་བྱ་བ་དང་། ཟས་འཁུར་བ་གཡས་གཡོན་མི་སྤོང་བར་དང་། ལྕེས་རྐན་སྒྲ་མི་གཏོགས་པར་དང་། ཁམ་ཚད་འཕྲོར་སོས་མི་བཅད་པར་ཟས་བཟའ་བར་བསླབ་པར་བྱ་བ་ལྔའོ། ། ཟས་གང་ལག་པ་ལྷག་པ་ཡོད་པའམ། ལག་པས་མི་ལྷག་པ་དང་།
ལྷུང་བཟེད་དང་ཕུར་བུ་སོར་མོས་མི་བྱོག་པ་དང་། ལག་པས་ལྕེའི་སྟེང་དུ་མི་སྤྲུག་པའམ། ལག་པ་ལ་ཟས་གོས་པ་ཕྱིར་མི་སྤྲུག་པར་དང་། ལྷུང་བཟེད་དུ་ཟས་བླུགས་ཏེ་མི་བསྐྱམ་ཞིང་ལྕི་ཡང་ཅི་ཡོད་ཅེས་སྲང་ལ་མི་གཞལ་བར་དང་། ཟས་ལ་མཆོད་རྟེན་གྱི་དབྱིབས་འདྲ་བར་བྱས་ཏེ་བཅོམ་ཏེ་ཟས་མི་བཟའ་བར་བསླབ་པར་བྱ་བ་ལྔའོ། ། དྲུག་པ་ལྷུང་བཟེད་དང་འབྲེལ་བའི་བསླབ་བྱ་ནི། རང་གི་དྲུང་ན་འདུག་པའི་དགེ་སློང་གི་ལྷུང་བཟེད་ལ་བལྟས་ཏེ་མང་དུ་ཟའོ་ཞེས་སོགས་འཕྱས་གདགས་པའི་ཕྱིར་མི་བལྟ་བར་དང་། ལག་པ་ཟས་ཀྱིས་གོས་པ་དང་འབགས་པས་རིལ་བ་སོགས་ཆུ་སྣོད་ལ་མི་བཟུང་བར་དང་། དྲུང་ན་འདུག་པའི་དགེ་སློང་དང་དགེ་ཚུལ་སོགས་ལའང་གོས་ཆུད་ཟ་བ་དང་ཐོ་འཚམ་པའི་ཕྱིར་ཟས་དང་འབགས་པའི་ཆུས་མི་གཏོར་བར་དང་། ཁྱིམ་པ་འདུག་པ་ལ་འདིར་དབོ་འམ་མི་དབོ་ཞེས་མ་དྲིས་མ་བརྟགས་པར་ཆུ་དང་ཟས་འབགས་པ་ཁྱིམ་གཞན་དུ་མི་དབོ་བར་བསླབ་པར་བྱ་བ་བཞིའོ། །
ལྷུང་བཟེད་མིག་བཞིན་དུ་བསྐྱང་ངོ་ཞེས་གསུངས་པས། ལྷུང་བཟེད་ཀྱི་ནང་དུ་ཟས་ཀྱི་ལྷག་མ་དང་ངན་པ་དང་མི་གཙང་བ་བླུགས་ཏེ་མི་དོར་བར་དང་། འོག་གཞིའི་སྟེགས་མེད་པའི་ས་རྗེན་པའི་ཕྱོགས་སུ་ལྷུང་བཟེད་མི་བཞག་པ་དང་། ས་མི་བདེ་བ་དོས་ཆད་པའི་གད་ཁ་མ་ཡིན་པ་དང་། གཡང་ས་བྱིན་གྱིས་གཞོལ་བ་དང་ཉེ་བ་མ་ཡིན་པ་དང་། འདྲིལ་ཏེ་འགྲོ་བའི་རྐན་གཟར་པོ་བང་རིམ་བཞི་ལྟ་བུ་མ་ཡིན་པར་བཞག་པར་བྱ་བ་དང་། འགྲེང་སྟེ་ལྷུང་བཟེད་མི་དབྱུང་མི་བཀྲུ་བ་དང་། གད་ཁ་གཡང་ས། རྐན་གཟར་པོར་མ་ཡིན་པར་ལྷུང་བཟེད་བཀྲུ་བ་དང་། འབབ་ཆུ་དྲག་པོའི་རྒྱུན་ལས་ལྷུང་བཟེད་ཀྱི་ཁ་ཡར་བཟློག་ཏེ་ཆུ་མི་གཅུ་བ་ལ་བསླབ་པར་བྱ་བ་བཅུའོ། །
བདུན་པ་ཆོས་འཆད་པའི་བསླབ་བྱ་ནི། ཉན་པ་པོ་མི་ན་བར་འདུག་པ་ལ་འཆད་པ་པོ་འགྲེང་སྟེ་ཆོས་མི་བཤད་པར་བསླབ་པར་བྱ་བ་འདི་སྒུར་མཆོག་ལ་བཅས་སོ། ། ནད་པ་ནི་སྤྱོད་ལམ་ཅི་བདེ་བར་གནས་ཀྱང་ཉེས་པ་མེད་དོ། ། གློས་ཕབ་སྟེ་ཉལ་བ་ལ་ཙོག་པུར་འདུག་སྟེ་དང་། སྟན་མཐོ་ཞིང་བཟང་པོ་ལ་འདུག་པ་ལ། དམན་ཞིང་ངན་པ་ལ་འདུག་སྟེ་དང་། མདུན་དུ་འགྲོ་བ་དང་འདུག་པ་ལ་རྒྱབ་ཕྱི་ངོས་ནས་འགྲོ་བའམ་འདུག་པས་དང་། ལམ་དྲང་པོ་ནས་འགྲོ་བ་ལམ་གྱི་འགྲམ་མི་བདེ་བ་ནས་འགྲོ་ཞིང་མི་བཤད་པ་ལྔའོ། ། མི་ན་བར་མགོ་གོས་ཀྱིས་གཡོགས་པ་དང་། སྐྲའམ་གོས་བརྫེས་པ་དང་།
ཕྲག་པ་ཟླུམ་པོ་མ་ཡིན་པས་བཟར་བ་དང་། གོས་དང་ལག་པ་གཉའ་གོང་དུ་བསྣོལ་བ་དང་ལྷག་པར་བསྣོལ་བ་ལ་ཆོས་མི་བཤད་པ་ལྔའོ། ། མི་ན་བར་སྐྲ་དོ་ཀེར་ཅན་སྤྱི་བོར་བཅིངས་པ་ལྟ་བུ་དང་། ཞྭ་གྱོན་པ་དང་། བ་དན་དང་ནོར་བུ་ལ་སོགས་པའི་ཅོད་པན་སྤྱི་བོར་ཐོགས་པ་ཅན་དང་། ཕྲེང་པ་ཐོགས་པ་ཅན་དང་། མགོ་ཐོད་ལ་སོགས་པས་དཀྲིས་པ་ཅན་ལ་ཆོས་མི་བཤད་པ་ལྔའོ། ། ཉན་པ་པོ་མི་ན་བར་གླང་པོ་ཆེ་ཞོན་པ་དང་། རྟ་ལ་ཞོན་པ་དང་། འདོ་ལེ་ལ་སོགས་ཁྱོགས་ལ་འདུག་པ་དང་།
དེ་དག་ལས་གཞན་པའི་བཞོན་པའི་སྟེང་ན་འདུག་པ་དང་། མཆིལ་ལྷམ་མཐོན་པོ་གྱོན་པ་ལ་ཆོས་མི་བཤད་པ་ལྔའོ། ། ལག་ན་ཁར་བ་ཐོགས་བཞིན་པ་དང་། ལག་ན་གདུགས་ཐོགས་ཤིང་ཕུབ་པ་དང་། འཁོར་ལོ་སོགས་མཚོན་ཆ་ཐོགས་པ་དང་། རལ་གྲི་ཐོགས་པ་དང་། མདའ་ལ་སོགས་པའི་དགྲ་ཆ་ཐོགས་པ་དང་། ཡ་ལད་དང་ཕུབ་པ་སོགས་པ་གོ་ཆ་གྱོན་བཞིན་པ་ལ་ཆོས་མི་བཤད་པར་བསླབ་པར་བྱ་བ་དྲུག་གོ ། འདི་དག་ནི་བཅོམ་ལྡན་འདས་ཀྱིས་བསྐལ་པ་གྲངས་མེད་པར་བསྒྲུབས་པའི་འབྲས་བུ་དམ་པའི་ཆོས་ལ་མ་གུས་པ་སྤང་བར་བྱ་བའི་ཕྱིར་རོ། ། བརྒྱད་པ་བཤང་གཅི་དང་འབྲེལ་བའི་བསླབ་བྱ་ནི།
ཉེར་དགའ་ལས་ཏེ། དགེ་སློང་མི་ན་བར་ལུས་འགྲེང་སྟེ་བཤང་གཅི་མི་འདོར་བར་བསླབ་པར་བྱའོ། ། ལོངས་སྤྱོད་དུ་རུང་བའི་ཆུ་གཙང་མའི་ནང་དུ་བཤང་གཅི་དང་། འཆིལ་མ་དང་སྣབས་དང་། ཡར་སྐྱུགས་པ་དང་། མར་བླུགས་པ་མི་འདོར་བ་དང་། རྩྭ་སྔོན་པོ་དང་ལྗོན་ཤིང་མཛེས་པ་ལོངས་སྤྱད་དུ་རུང་བ་ཡོད་པ་དང་། སྐྱེ་བོ་འདུ་བའི་ཕྱོགས་དང་ལམ་སྲང་དག་ཏུའང་དེ་དག་དང་པོར་མི་བྱ། བྱས་ཟིན་པ་དོར་བར་མི་བྱ། ཕྱོགས་ཐམས་ཅད་ཆུ་དང་ཙས་ཁྱབ་པ་ནི་མ་གཏོགས་ཏེ།
འཇིག་རྟེན་དག་གིས་མི་སྨད་ཅིང་ཡ་རབས་ཀྱི་རྗེས་སུ་མཐུན་པར་བྱ་བའི་ཕྱིར་རོ། ། དགུ་པ་རྒྱུ་བའི་བསླབ་བྱ་ནི། ཆོས་འདི་པའི་དགེ་སློང་གིས་ཤིང་ལ་འཛེགས་པ་ལས་བཅས་ཏེ། གོས་སྐམ་པ་ལ་སོགས་པའི་ཕྱིར་ཤིང་ལ་མི་གང་ཙམ་འཛེག་ཏུ་སྣང་གི དེ་བས་མཐོར་མི་འཛེག་པར་བསླབ་པར་བྱའོ། ། སྟག་དང་སེང་གེ་ལ་སོགས་པའི་གནོད་པ་བྱུང་ན་ཇི་ཙམ་ཐར་བར་འཛེག་པ་ནི་མ་གཏོགས་ཏེ་ཉེས་པ་མེད་དོ། ། གསུམ་པ་མཇུག་བསྡུ་བ་ནི། ཚེ་དང་ལྡན་པ་དག་ཅེས་བོས་ནས། འདོན་པ་བདག་གིས་འཇིག་རྟེན་དང་འདུལ་བ་དང་མི་འགལ་བར་བསླབ་པར་བྱ་བའི་ཆོས་མང་པོ་བརྒྱ་རྩ་བཅུ་གཉིས་པོ་དག་ལེགས་པར་བསྟན་ཟིན་ཏོ། ། ཞེས་སོགས་སོ། །
དེ་ལྟར་ཕམ་པ་དང་ལྷག་མ་དང་། མ་ངེས་པ་དང་། ལྟུང་བྱེད། ཉེས་བྱས་ཀྱི་སྡེ་སྟེ་ལྔ། ལུང་ལྟར་ན། ཕམ་པ་ལྷག་མ་ལྟུང་བྱེད་སོར་བཤགས་བསླབ་བྱའི་སྡེ་དང་ལྔ་པོ་ཐམས་ཅད་ཀྱི་རྟེན་ནི། དགེ་སློང་གི་སྡོམ་པ་དང་ལྡན་པ། གསོ་བ་ལ་ཞུགས་པ་བསླབ་བྱིན་ཡན་ཆད་བསླབ་རྒྱུན་གཅིག་ལ་གྲུབ་པ། ལས་དང་པོ་པ་དང་། སྨྱོ་བ་དང་ཚོར་བ་དྲག་པོས་གཟིར་ཏེ་སེམས་རང་བཞིན་དུ་མི་གནས་པ་མ་ཡིན་པ།
བཅས་པ་འགའ་ཞིག་ལ་ཡུལ་དུས་གང་ཟག་གི་དབང་གིས་གནང་བའི་སྐབས་མ་གཏོགས་པའོ། ། གཞི་ནི། འབྱུང་བ་དང་། འབྱུང་འགྱུར་དང་སེམས་ཅན་ལ་བརྟེན་པ་ལས་ཕྱི་མ་ལ་མི་དང་། མི་མིན་དང་། དུད་འགྲོ་ལ་བརྟེན་པའོ། ། དང་པོ་ནི་མ་བྱིན་ལེན་གྱི་རྫས་བདག་དང་གསོད་པའི་ཕམ་པའི་གསད་བྱ་ལྟ་བུ། རང་ལས་ཐ་དད། མི་ཡིན་པ། གོ་བྱའི་ཡུལ་ཕལ་ཆེར་ལ།
སྨྲ་ཤེས་དོན་གོ་ཤེས་པ་རང་བཞིན་དུ་གནས། མ་ནིང་མ་ཡིན་པ། ཁྱིམ་པ་མོ་དང་དགེ་སློང་མ་ལུས་རྟེན་རུང་། རྫུ་འཕྲུལ་ཅན་མ་ཡིན་པ། ཉེ་དུ་མ་ཡིན་པ། དགེ་སློང་མའི་སྡོམ་ལྡན། རབ་བྱུང་སྤྱིས་སྐྱེད་ལ་སྡེ་ལྔའི་སྡོམ་པ་གསོ་བ་ལ་ཞུགས་པ་ཡན་ཆད་དོ། ། གོས་ཀྱིས་བསྐྱེད་པ་ལ་རུང་བ་ཁྲུ་གང་ཡན་ཆད་ཚད་ལྡན། ཟས་ཀྱིས་བསྐྱེད་པ་ལ། ཟས་རུང་ཚད་ལྡན།
གནས་ཀྱིས་བསྐྱེད་པ་ལ་ཕལ་ཆེར་གཡོགས་ཤིང་གནས་ཀྱི་མཚན་ཉིད་དུ་གྲུབ་པ་སོགས་འབྱུང་གྱུར་དང་། འཇིག་རྟེན་ན་གྲགས་པའི་མེ་དང་ཆུ་དང་ས་ནི་འབྱུང་བའོ། ། འདུ་ཤེས་ནི་ཕལ་ཆེར་ལ་གཞི་དེ་ལ་དེར་མ་འཁྲུལ་བ་སྟེ། མི་ལ་མིར་ཤེས་པ་དང་། མིའི་རྫས་ལ་དེར་ཤེས་པ་དང་། ཉེ་དུ་མ་ཡིན་པ་ལ་དེར་ཤེས་པ་ལ་སོགས་པའོ། ། ཀུན་སློང་ལ་བྱ་བ་དེའི་སྔོན་དུ་འགྲོ་བ་རྒྱུའི་ཀུན་སློང་དང་། བྱ་བ་བྱེད་བཞིན་པའི་ཚེ་འཇུག་པ་དུས་ཀྱི་ཀུན་སློང་གཉིས་ལས། སྦྱོར་བ་བརྩམས་ནས་མ་ཟིན་གྱི་བར་ཀུན་སློང་རིས་མ་ལོག་པ་དགོས་ཤིང་། ཀུན་སློང་ཕྱི་མ་གསར་དུ་སྐྱེས་པ་དེའི་དབང་གིས་མཐར་ཐུག་གང་བྱས་པ་དེར་འགྱུར་རོ། །
མཐར་ཐུག་རང་རང་གི་ཀུན་སློང་གང་ཡིན་པ་དེའི་འཕེན་པ་རྫོགས་ཤིང་ལས་ཀྱི་འབྲས་བུ་གྲུབ་པ་སྟེ། གསོད་པ་ལ་སྲོག་འགགས་པ་དང་། སྨྲས་པ་ལ་ཐོས་ཤིང་དོན་གོ་བ་དང་། ཟོས་པ་ལ་མགུལ་དུ་མིད་པ་དང་། ཉལ་བ་ལ་ཉལ་ནས་གཉིད་པ་ལ་སོགས་གང་བསམ་པའི་གཞི་དེ་ལ་སྦྱོར་བ་བྱས་ནས་མཐར་ཐུག་གྲུབ་པའོ། ། ལྟུང་བའི་རྒྱུ་དེ་དག་གི་དབང་གིས་ལྟུང་བ་རྣམས་ཕྱེ་བ་ཡིན་པས། གཞི་ཐ་དད་ཀྱིས་ལྟུང་བ་ཐ་དད་ས་བོན་ཇི་སྙེད་པ་དང་། སྲོག་ཆགས་ཇི་སྙེད་པའི་ལྟུང་བ་འབྱུང་བ་དང་། བཅས་རིས་ཐ་དད་ཀྱིས་ལྟུང་བ་ཐ་དད། མི་བདེན་པར་སྐྱོན་གྱིས་ཕྲ་མ་བྱས་ན།
བརྫུན་སྨྲ། སྐྱོན་བརྗོད་ཕྲ་མའི་ལྟུང་བྱེད་གསུམ་འབྱུང་བ་དང་། ཟས་ཀྱི་དངོས་པོ་གཅིག་ལ། སྦྱིན་ལེན་མ་བྱས་པར་ཟ་བ། ལག་ཉ་ཞག་ལོན། རྗེན་པ་ཟ་བའི་ཉེས་པ་འབྱུང་བ་ལྟ་བུ་བྱེད་པ་པོ་ཐ་དད་པས་ལྟུང་བ་ཐ་དད། དགེ་སློང་དུ་མས་གྲོས་བྱས་ཏེ་མི་གཅིག་སྲོག་དང་ཕྲལ་ན་ཐམས་ཅད་ལ་ཕམ་པར་འགྱུར་བ་ལྟ་བུ། ཀུན་སློང་ཐ་དད་པས་ལྟུང་བ་ཐ་དད། བུད་མེད་ཀྱི་ཐད་དུ། མི་ཚངས་པར་སྤྱོད་པའི་ཕྱིར་འགྲོ་བ་དང་།
རེག་པའི་ཕྱིར་དང་། སྨྲ་བའི་ཕྱིར་དང་། འདུག་པའི་ཕྱིར་དང་། ཉལ་ཤོམ་ལ་ལྟ་བའི་ཕྱིར་དང་། སྨྱན་གྱི་ཕྱིར་དང་། ཆོས་བསྟན་པའི་ཕྱིར་དང་། གོས་སློང་བའི་ཕྱིར་འགྲོ་བ་དང་སྨྲ་བ་ལ་དེ་དང་དེར་གཏོགས་པའི་སྦྱོར་བ་དང་དངོས་གཞིའི་ཉེས་པ་འབྱུང་བ་ལྟ་བུ་སྟེ། འདུ་ཤེས་དང་ཀུན་སློང་གང་གིས་ཞུགས་པའི་བྱ་བ་དེ་དེར་གཏོགས་པའི་ཕྱིར། དེས་ན་བུད་མེད་ལ་འཁྲིག་པར་འདོད་པ་ཁོ་ནས་རེག་ན་འཁྲིག་པའི་སྦྱོར་བར་གཏོགས་ཀྱི། རེག་པའི་ལྷག་མར་མི་འགྱུར་བ་དང་།
དགེ་སློང་མས་སྐྱེས་པ་ལ་འཁྲིག་པའི་ཕྱིར་རེག་ནའང་རེག་པའི་ཕམ་པར་མི་འགྱུར་ཞིང་། འཁྲིག་པའི་སྦྱོར་བར་གཏོགས་སོ་སྙམ་མོ། ། དེ་ལྟར་མ་ཡིན་ན་ཕམ་པ་བྱུང་བས་སླར་ལྟུང་བ་ལ་སྦྱར་ན་ཉེས་བྱས་སུ་འཆད་པ་ལྟར་ན། དགེ་སློང་མ་ལ་མི་ཚངས་སྤྱོད་ཀྱི་ཕམ་པ་གཏན་མི་འབྱུང་བར་འགྱུར་བ་དང་། ལྟུང་བ་འགའ་ཞིག་གི་ཡན་ལག་འགའ་ཞིག་གི་དངོས་གཞིར་འཇོག་ན། བཅས་པའི་རྣམ་གཞག་འཇིག་ཅིང་ཧ་ཅང་ཐལ་བར་འགྱུར་ཏེ། མང་དུ་སྨྲ་བས་ཅི་ཞིག་བྱ། སྦྱོར་བ་ཐ་དད་ཀྱིས་ལྟུང་བ་ཐ་དད་མ་བྱིན་ལེན་གྱིས་བླངས་པ་རེ་རེ་ཞིང་ཐ་དད་པ་དང་ཕྲི་བའི་གོམ་པ་རེ་རེ་ཐ་དད་པ་དང་། ཕོ་བྲང་དང་གྲོང་ཁྱེར་དུ་ཕྱི་དྲོ་ལན་དུ་མ་ཕྱིན་པ་དེ་སྙེད་ཀྱི་ལྟུང་བ་འབྱུང་བ་དང་། བྱིན་ལེན་མ་བྱས་པ་དང་།
ཕྱི་དྲོ་ཟ་བ་དང་། ཤ་རྗེན་ཟ་བ་སོགས་ལ་ཁམ་རེ་རེ་ཞིང་ལྟུང་བ་ཐ་དད་རེ་རེ་འབྱུང་བ་ལྟ་བུའོ། ། མཐར་ཐུག་ཐ་དད་ཀྱིས་ལྟུང་བ་ཐ་དད་ཀྱང་དེ་དག་གིས་ཅི་རིགས་པར་རྟོགས་ཤིང་། རྫས་བདག་པོ་ཐ་དད་བཅུ་ལ། དགེ་སློང་རྫས་འགོད་པ་བཅུས་བརྐུས་ན་རིན་ཐང་ཚང་བ་བརྒྱ་ཐོབ་ན་ཕམ་པ། ཐ་མི་དད་བཅུ་ལ་བརྐུ་ན་བཅུ་ཐོབ་ན་ཕམ་པ། དེ་ལ་ཐ་མི་དད་བཅུས་རྐུ་ནའང་བཅུ་ཐོབ་ན་ཕམ་པ། གཉིས་ཀ་ཐ་མི་དད་ན་གཅིག་ཐོབ་ན་ཕམ་པ་ལྟ་བུའོ། ། ལྟུང་བ་ཅི་ཡང་གི་ཁྱད་པར་ཡང་ངོ་བོ་ལས་ཕམ་པ་དང་ལྷག་མ་དང་དེ་ལས་གཞན་པ་སྟེ་ཆེ་འབྲིང་ཆུང་ངུའོ། ། ཕྱིར་བཅོས་ཀྱི་ཆ་ནས།
ཆད་ལས་ཆེན་པོས་ལྟུང་བ་ལས་ལྡང་བ་ཕམ་པ། འབྲིང་གིས་ལྷག་མ། ཆུང་ངུས་སྤང་ལྟུང་། ཆད་ལས་མེད་པར་ལྡང་བ་དེ་རྣམས་ལས་གཞན་པའི་ལྟུང་བའོ། ། དངོས་གཞི་བཅོས་པས་དེའི་སྦྱོར་བ་ལ་སོགས་པའང་བཅོས་པར་འགྱུར་རོ། ། བྱེད་པ་དང་ཀུན་སློང་མི་ཤེས་པ་དང་བག་མེད་པས་བྱས་པ་ཆུང་ངུ་། ཉོན་མོངས་མང་བ་འབྲིང་། མ་གུས་པས་ཆེན་པོ། བསམ་པས་ནི་ཉོན་མོངས་དྲག་ཞན། གཞི་ལས་ནི་ཉོན་མོངས་དང་སྦྱོར་བ་མཚུངས་པས་མི་ལ་ཕམ་པ།
མི་མ་ཡིན་པ་ལ་སྦོམ་པོ། དུད་འགྲོ་ལ་ལྟུང་བྱེད། དགྲ་བཅོམ་བསད་ན་མཚམས་མེད་དང་། ཆུ་དང་འོ་མ་དང་ཁྲག་འཐུང་པ་ལས་ཉེས་མེད་ལྟུང་བྱེད་སྦོམ་པོ་འབྱུང་བ་ལྟ་བུའོ། ། གྲངས་ལས་གཅིག་ནས་ལྔའི་བར་ཆུང་ངུ་། དེ་ནས་གྲངས་ཤེས་པ་འབྲིང་། དཔག་ཏུ་མེད་པ་ཆེན་པའོ། ། བྱིས་པ་ཆུང་ངུས་བྱས་པ་དང་། ། ནར་སོན་པས་བྱས་པ་དང་། དུད་འགྲོའང་བོངས་ཆེ་ཆུང་ལ་སོགས་པ་མང་དུ་གསུངས་སོ། །

སྦོམ་པོ་ཞེས་པ་ལྟུང་བའི་རྐང་གྲངས་ལ་མེད་ཀྱང་། ཡོན་ཏན་སྒྲའི་སྦོམ་པོ་ལྟུང་བ་ཆུང་ངུ་དུ་མ་འདུས་པ་ལ་མིང་དུ་བཏགས་པ་སྟེ། རང་རང་གི་མིང་གིས་བཤག་པར་བྱ་བའོ། ། སྦོམ་པོ་མཚན་ཉིད་པ་ལ་བཞིར་བཤད་པས། ཕམ་ལྷག་གི་དངོས་གཞི་བསྐྱེད་པའི་སྐད་ཅིག་སྔ་མ་སྦྱོར་བའི་སྦོམ་པོ། གཞན་དོན་དུ་རྫས་རིན་ཐང་ཚང་བ་བརྐུས་ན། རང་དོན་གྱི་ཀུན་སློང་མ་ཚང་བས་དངོས་གཞི་རྣམ་པའི་སྦོམ་པོ། མི་མ་ཡིན་ལ་དེར་འདུ་ཤེས་པས་བསད་ན། མི་ཡིན་པ་མ་ཚང་བ་ལ་མཐར་ཐུག་གྲུབ་པས་དངོས་གཞིའི་སྦོམ་པོ། ཕམ་ལྷག་དངོས་གཞི་གྲུབ་དུ་ཆ་བ་ན་འགགས་པ་དང་། རང་གི་སྲོག་གཅོད་པའི་སྦྱོར་བའི་ལྟ་བུ་སྦྱོར་བ་རྣམ་པའི་སྦོམ་པོའོ། །
མིའི་ལག་པ་གཅོད་པ་དང་། ནགས་མེས་གཏོང་པ་དངོས་གཞིའི་རྣམ་པ། སྐྲ་ཅན་འཚོང་བ། རྐུན་མ་ཁྲིམས་གཅོད་ལ་གཏོད་པ་སོགས་སྦྱོར་བའི་རྣམ་པ། ཤ་རྗེན་ཟ་བ་དབེན་དུ་གཏོགས་པ་དངོས་གཞིའི་རྣམ་པའི་སྦོམ་པོ་སོགས་སུ་ཤེས་པར་བྱའོ། ། སྦོམ་པོ་ལྕི་བ་བཞིའི་མདུན་དུ་མིང་རིས་བརྗོད་དེ་བཤགས་པ་དང་། ཡང་བ་གཅིག་གི་མདུན་དུ་བཤགས་སོ། ། ཉེས་བྱས་ཕྲ་མོ་ཡང་ཕྱིར་མ་བཅོས་ན་སུམ་ཅུ་རྩ་གསུམ་པའི་ལྷའི་ཚེ་ཚད་པས་ཀྱང་ལྷག་པར་དམྱལ་བར་གནས་པར་གསུངས་པས། ལྟུང་བ་མི་འབྱུང་བ་དང་། བྱུང་ན་ཉེས་པ་སྦྱང་བ་ལ་འབད་པ་ཆེར་བྱའོ། །
ཕམ་པ་ལྷག་མ་ཞེས་སོགས་སྡེ་ཚན་ནི་མིང་། སྲོག་གཅོད་པ་དང་རེག་པ་སོགས་ནི་རིས་སོ། ། ཕྱིར་བཅོས་དང་ལྟུང་མེད་དང་། བསླབ་བྱ་དང་། ཆ་དང་ཆ་ཅན་སོགས་རྒྱས་པར་ཤེས་པར་བྱ་སྟེ། འདིར་མང་དུ་དོགས་པས་མ་སྤྲོས་སོ། ། དགག་བྱའི་རིས་མཐུན་པ་རྣམས་དགག་པ་དང་། དགོས་པའི་རིས་མཐུན་པ་རྣམས་སྒྲུབ་པ་དང་། རྐྱེན་ལ་ལྟོས་ཏེ་གནང་བའི་རྐྱེན་རིས་མཐུན་པ་རྣམས་དངོས་སུ་མ་གསུངས་ཀྱང་རུང་མཐུན་རྩིས་ཏེ་བླང་དོར་མ་ནོར་བར་བྱའོ། ། དེ་ལྟར་དགག་པའི་བསླབ་པ་འཆའ་བའི་རྒྱུ་མཚན་ནི།
མངོན་མཐོ་ངེས་ལེགས་ཀྱི་གེགས་རང་བཞིན་གྱི་ཁ་ན་མ་ཐོ་བ་དང་དེའི་རྒྱུ་སྤོང་བའི་ཕྱིར་མི་ཚངས་སྤྱོད་སྤོང་བ་ལྟ་བུ་དང་། གཞན་མ་དད་པ་སྤོང་བའི་ཕྱིར་གནས་ངན་ལེན་བརྗོད་པ་དང་། མ་གུས་པ་སྤོང་བའི་ཕྱིར་མ་གུས་པའི་ཚུལ་དང་། བར་ཆད་དུ་འགྱུར་བ་སྤོང་བའི་ཕྱིར་མེ་རེག་དང་། རྟགས་ཉམས་པ་སྤོང་བའི་ཕྱིར་མུ་སྟེགས་ཀྱི་རྟགས་སྤོང་བར་བཅས་པ་ལྟ་བུ་སྟེ་ལྔ། སྒྲུབ་པ་ཡང་། མངོན་མཐོ་ངེས་ལེགས་ཀྱི་ལམ་གྱི་རང་བཞིན་ཡིན་བསླབ་པ་གསུམ་དང་། དེ་ལ་སྦྱོར་བས་དགེ་བའི་བཤེས་གཉེན་བསྟེན་པ་དང་། དེའི་གྲོགས་སུ་གྱུར་པ་གསོ་སྦྱོང་བྱ་བ་དང་། བཅས་པའི་ཐོ་འཚམས་བཟུང་བའི་ཕྱིར་དགེ་སྦྱོང་བརྟག་པའི་ཆོ་ག་ལྟ་བུ་བཞི།
གནང་བའང་བྱས་མ་བྱས་ཁྱད་མེད་པས་ཕོར་བུར་ཟན་ཟ་བ་དང་། དགོས་པ་ཡོད་ཀྱང་སྒྲུབ་མི་ནུས་ནད་པས་ཆོས་མ་ཉན་ཡང་ཉེས་མེད་དང་། དགོས་པ་དང་སྒྲུབ་ནུས་ཡོད་ཀྱང་རང་བཞིན་གྱིས་དེ་ལ་འཇུག་པས་ནད་པ་ལ་ཕྱི་དྲོ་ཟ་བ་དང་། ཇི་ལྟར་བྱས་ཀྱང་ཁྱད་མེད་པས་གསོ་སྦྱོང་ཡོད་པའི་གནས་ནས་གནས་སུ་འགྲོ་བར་གནང་བ་ལྟ་བུ་བཞིའོ། ། དགག་དགོས་དེ་དག་ཡུལ་དུས་ཀྱིས་ལོག་སྟེ་བྱུང་ན་བཅས་པ་ཡང་བཟློག་པར་འགྱུར་རོ། ། ལྔ་པ་རྩོད་པ་ཞི་བྱེད་ལ་མདོར་བསྟན། སོ་སོར་བཤད། མཇུག་བསྡུ་བ་གསུམ་ལས་དང་པོ་ནི། ཚེ་དང་ལྡན་པ་དག འཁྲུགས་ལོང་གི་རྩོད་པ་ན་ཞི་བར་བྱེད་པའི་ཆོས་བདུན་པོ་འོག་ནས་འཆད་པ་འདི་དག་ནི།
དུས་ཡར་ངོའི་ཟླ་ཕྱེད་དང་། མར་ངོའི་ཟླ་བ་ཕྱེད་ཅིང་མཐུན་པའི་གསོ་སྦྱོང་གི་ཚེ་སོ་སོར་ཐར་པའི་མདོ་འདོན་པ་ན་འདུལ་བ་འཛིན་པའི་ཁ་ལས་འབྱུང་ངོ་། ། ཕུང་པོ་བདག་མེད་ལྟ་བུ་ཆོས་རྣམ་པར་བཞག་པ་དང་ཚུལ་ཁྲིམས་རྣམ་པར་བཞག་པའི་དངོས་པོ་ཆོས་དང་འདུལ་བ་དང་བསྟན་པ་དང་ལྟུང་བ་སྡེ་ལྔའི་དེ་བཞིན་ཉིད་ལ་བརྟེན་ནས་བདག་མེད་ཡིན་མ་ཡིན། ཆོས་དང་འདུལ་བ་དང་སྟོན་པའི་བསྟན་པ་དང་ལྟུང་བ་ཡིན་མ་ཡིན་ཞེས་དང་། བླང་བ་དང་དོར་བ་དང་། སྦྱིན་པར་བྱ་བའམ་མི་བྱ་བ་དང་བསྐོ་བར་བྱ་བ་དང་མི་བྱ་བ་ལ་སོགས་པ་ལ་ཐ་དད་པ་གཉིས་སུ་འདྲེན་ཅིང་། ཡིན་ནོ་ཞེའམ་མ་ཡིན་ནོ་ཞེའམ། བྱས་སོ་ཞེའམ་མ་བྱས་སོ་ཞེས་སོགས་ལ་བརྟེན་ནས་འགྱེད་པའི་ཕྱིར་གྱི་རྩོད་པ་འབྱུང་ངོ་། ། དགེ་སློང་ལྟུང་བ་འབྱིན་པ་ལ་གླེང་བ་པོ་གླེང་བ་ལ་མཁས་ཤིང་བློ་གསལ་ལ་གཟུ་བོར་གནས་པ་གསོལ་གཉིས་ཀྱིས་བསྐོས་ཏེ་དབེན་པར་དོང་ནས་སྐབས་ཕྱེ་མཐོང་ཐོས་དོགས་པའི་གཞི་བདེན་པས་གླེང་བ་ན། གླེང་བའི་སྐབས་མི་འབྱེད་ཅིང་ཁས་མི་ལེན་པ་ལ་གདམས་ངག་དང་ལུང་འབོག་པ་དང་།
ལྷན་ཅིག་གཏམ་འདྲེ་བ་ལ་སོགས་པ་འཇོག་པར་བྱེད་སྤོང་བར་བྱེད་པ་ལ་བརྟེན་ནས་ཚིག་གི་རྗེས་སུ་སེམས་ཞུགས་ཏེ་མི་གདམས་པའི་ཕྱིར་གྱི་རྩོད་པ་འབྱུང་ངོ་། ། ལྟུང་བ་སྡེ་ལྔ་ལས་དངོས་གཞི་དང་སྦྱོར་བ་ལ་སོགས་པའི་ཆ་གླེངས་བྱེད་ཀྱིས་གླེངས་པ་ན་དངོས་པོ་དང་ཡུལ་ཕྱོགས་དང་བསམ་པ་དང་སྦྱོར་བ་དང་ཆེ་གཞི་དང་བཅས་པ་དྲན་ཅིང་ཁས་བླངས་པ་དང་། ཁས་བླངས་པ་ལས་སླར་བརྗེད་དེ་ལྟུང་བ་མི་ཤེས་པ་དེ་ལྟ་བུ་ལས་མི་མཐུན་པའི་ཚིག་གི་རྗེས་སུ་ཞུགས་ཏེ་ལྟུང་བའི་ཕྱིར་རྩོད་པ་འབྱུང་ངོ་། ། གསོལ་བ་དང་བརྗོད་པ་ལ་སོགས་པའི་ལས་གསོ་སྦྱོང་དང་དགག་དབྱེ་དང་བསྙེན་པར་རྫོགས་པ་ལ་སོགས་པ་ལ། དགེ་སློང་མཚམས་ནང་དེ་ན་གནས་ཤིང་ཁ་བསྐོང་བར་འོས་པས་ལུས་སམ་འདུན་པས་མི་འདུ་བ་དང་། འདུས་པ་ཤེས་པ་རང་བཞིན་དུ་གནས་ཤིང་སྤྱོད་ལམ་མ་ཉམས་ངག་བསྡམས་པ་འདུལ་བ་ཤེས་པ་ཞེ་འགྲས་མེད་པས་ལས་དེ་ལ་ཕྱིར་ཟློག་ཅིང་མཐུན་པ་མི་སྦྱིན་པ་ལ་བརྟེན་ནས་མི་མཐུན་པའི་ཚིག་གི་རྗེས་སུ་ཞུགས་ཏེ་བྱ་བའི་ཕྱིར་གྱི་རྩོད་པ་འབྱུང་ངོ་། ། རྩོད་པ་ནི་དགྲ་བོས་མི་མཐུན་པའི་ཚིག་སྨྲས་པ་ལ་སེམས་གཞོལ་བས་མི་མཐུན་པར་གྱུར་པ་ཡིན་གྱི། སེམས་ཁྲོས་པ་ནི་མ་ཡིན་ལ། སླར་འཐབ་རྩོད་དང་འཚང་འདྲུ་བ་དང་། འགྱེད་པ་ལ་སོགས་པའང་དེ་དང་འབྲེལ་ཏེ་འབྱུང་བས་འཁོར་དུ་གཏོགས་པའོ། །
རྩོད་པ་དང་པོ་ནི་མངོན་སུམ་གྱིས་འདུལ་བ་དང་གང་མང་གིས་ཞི་བར་བྱ། གཉིས་པ་ནི་དེ་གཉིས་དང་། དྲན་པ་དང་མ་མྱོས་པས་འདུལ་བས་ཞི་བར་བྱ། གསུམ་པ་ནི་ཁས་བླང་བ་དང་མངོན་སུམ་དང་། རྩ་བཀྲམ་པ་དང་ངོ་བོ་ཉིད་ཚོལ་བས་ཞི་བར་བྱ། བཞི་པ་ནི་ཞི་བྱེད་བདུན་པོ་ཐམས་ཅད་ཀྱི་ཅི་རིགས་པར་སྦྱར་ཏེ་ཞི་བར་བྱའོ། ། གཉིས་པ་སོ་སོར་བཤད་པ་ནི། ཞི་བྱེད་བདུན་ལས་གླེང་བྱ་གླེང་བྱེད་རྗེས་འབྲངས་དང་བཅས་པ་གཟུ་བོ་མཚན་ཉིད་དང་ལྡན་པའི་མངོན་སུམ་དུ་འདུག་ནས་རྒོལ་ལན་གྱིས་གཏན་ལ་ཕབ་སྟེ་རྒྱུད་གཅིག་ཏུ་བྱེད་པ་ནི་མངོན་སུམ་གྱིས་འདུལ་བའོ། ། དགེ་སློང་དྲན་ཤེས་བཞིན་དང་ལྡན་པ་ལ་དགེ་འདུན་གྱིས་གསོལ་བཞིའི་ལས་ཀྱིས་དྲན་པ་དང་ལྡན་ཞིང་ལྟུང་བ་མེད་པར་འཛིན་པ་ཉིད་སྦྱིན་ཞིང་། དེ་དག་ཅིང་ལྟུང་བ་མེད་པར་ཐམས་ཅད་ཀྱིས་ཤེས་ནས་རྒྱུད་གཅིག་ཏུ་གྱུར་པ་ནི་དྲན་པས་འདུལ་བའོ། །
དགེ་སློང་མ་མྱོས་པ་ལ་སྔ་མ་བཞིན་བྱས་ཏེ། རང་བཞིན་དུ་ཤེས་ཤིང་ལྟུང་བ་མེད་པར་ཤེས་ནས་རྒྱུད་གཅིག་ཏུ་བྱེད་པ་ནི་མ་མྱོས་པས་འདུལ་བའོ། ། དངོས་པོའི་དེ་བཞིན་ཉིད་ལ་ལོག་པར་སྒྲུབ་པའི་རྩོད་པ་མངོན་སུམ་གྱིས་ཞི་བར་མ་ནུས་ན་རྒོལ་ཕྱིར་རྒོལ་གྱིས་གཅེས་པར་བཟུང་། དམ་དུ་བཟུང་བའི་རྩོད་པ་དེ་ཞི་བར་བྱ་བའི་ཕྱིར་ཚུལ་ཤིང་འབྲིམ་པའི་དགེ་སློང་བསྐོས་ཏེ་ཆོས་ཕྱོགས་དང་ཆོས་མིན་ཕྱོགས་ཀྱི་ཚུལ་ཤིང་ཆོ་ག་བཞིན་བྲིམས་ནས་གང་མང་བ་དེའི་ཕྱོགས་ལ་སྐྱོར་རྔོག་མི་བྱེད་པར་རྒྱུད་གཅིག་ཏུ་བྱེད་པ་ནི་གང་མང་གི་ཞི་བྱེད་དོ། ། འདི་ནི་ཚུལ་ཁྲིམས་གཏན་ལ་འབེབས་པ་ལ་མི་འཇུག་གོ ། ལྟུང་བའི་ཕྱིར་རྩོད་པ་ལ། དགེ་སློང་མང་པོ་འདུས་པ་དག་ཕན་ཚུན་དུ་ཁྱེད་ཅག་ལ་ལྟུང་བ་བྱུང་བ་དང་། ཁོ་བོ་ཅག་ལ་བྱུང་བ་གང་ཡིན་པ་དག་ཚེ་དང་ལྡན་པ་དག་གི་མདུན་དུ་བཤགས་ཤིང་ཕྱིར་འཕྲོས་པར་སྤྲོའོ་ཞེས་ཁས་བླངས་ནས། མིང་རིས་སྨོས་ཏེ་ལྟུང་བའི་ངོ་བོ་ཤེས་ཤིང་གནང་བར་བྱས་པས་བློ་གཅིག་ཏུ་གྱུར་ཏེ། དཔེར་ན་རྩ་མང་པོ་བཀྲམ་པ་ཕན་ཚུན་མགོ་སྤྲད་དེ་འདྲེས་པར་གྱུར་པ་ལྟ་བུས་དགེ་འདུན་མཐའ་དག་དང་འབྲེལ་པའི་རྩོད་པ་ཞི་བར་བྱེད་པ་ནི་རྩ་བཀྲམ་པ་ལྟ་བུའོ། །
ལྟུང་ཕྱིར་རྩོད་པ་ཕྱིར་འཕྲོས་པ་མེད་པ་གླེང་བྱ་གླེང་བྱེད་གཉིས་པོ་ཁོ་ན་ལ་གནས་པ་ནི་གླེང་བྱས་ལྟུང་བ་ཁས་བླངས་པ་ཉིད་ཀྱིས་རྒྱུད་གཅིག་ཏུ་བྱེད་པས་ཁས་བླངས་པས་ཞི་བའོ། ། ཞི་བར་བྱེད་པའི་ཚུལ་ནི། རྩོད་པ་དང་པོ་ལ་ཚུལ་ཁྲིམས་གཏན་ལ་འབེབས་པའི་རྩོད་པ་འགྱེད་པ་གཉིས་པོ་ཞི་བར་མ་གྱུར་ན་ཚོགས་སར་ཕྱུང་སྟེ་མངོན་སུམ་གྱིས་ཞི་བར་བྱེད་ཆོས་གཏན་ལ་འབེབས་པ་ནི་ཚུལ་ཤིང་བྲིམས་ཏེ་ཆེས་མང་བའི་བློ་བསྟུན་ནས་གང་མང་གིས་ཞི་བར་བྱེད་དེ། དགེ་འདུན་གྱིས་གཟུ་བོ་མཚན་ཉིད་དང་ལྡན་པ་བསྐོས་ཏེ། དེས་མ་ཞི་ན་རྩོད་པ་དགེ་འདུན་ལ་དབུལ། དགེ་འདུན་གྱིས་མ་ཞི་ན། ཞི་བྱེད་གསལ་བ་བསྐོ། སྡེ་ཚན་དེས་མ་ཞི་ན། སྡེ་ཚན་དེ་རང་གི་ནང་ནས་གསལ་བའི་གསལ་བ་བསྐོ། དེས་མ་ཞི་ན་དང་པོ་གང་ནས་བླངས་པ་དེར་དབུལ།
རྩོད་པ་དེ་དང་པོ་བླངས་པའི་ས་དེར་ཕྱིར་འོངས་པ་ན་དགེ་འདུན་གཞི་བོ་རྣམས་ཀྱིས་རྩོད་པ་སྦེད་པ་བསྐོ། དེས་གནས་བརྟན་དང་སོ་ཐར་དང་བཅས་པའི་དགེ་འདུན་ལ་སྔར་གྱི་ཇི་ལྟར་གྱུར་པ་བརྗོད་དེ་ཟླ་བ་གསུམ་དབུལ། མ་ཞི་ན་ཕྱིར་དབུལ། ཕུལ་བ་དེས་སྡེ་སྣོད་གསུམ་འཛིན་པ་ལ་སྔར་བྱུང་བརྗོད་དེ་ཟླ་དྲུག་དབུལ། དེས་མ་ནུས་ན་གནས་བརྟན་ཆེས་མཐུ་དང་ལྡན་སྟོབས་དང་ལྡན་པ་ལ་དུས་ཐུག་པ་མེད་པར་དབུལ། དེས་རིམ་གྱིས་མངོན་སུམ་གྱིས་འདུལ་བས་ཞི་བར་བྱའོ། ། དེ་ཡང་དགེ་སློང་གཟུ་བོ་ཚོགས་པར་དབྱུང་བ། ཕྱོགས་གཉིས་ཀ་འདྲ་ཞིང་འཐབ་མོ་མི་སྐྱེད་པ། ངོ་ཚ་ཤེས་ཤིང་བསླབ་པ་འདོད་པ། འདུལ་བ་རྣམ་པར་ངེས་པ།
རྩོད་པའི་རྒྱུ་དང་རང་བཞིན་དང་ནི་བྱེད་ལ་མཁས་པ། བརྟན་ཞིང་ཉེས་རྩོམ་མེད་པ། སྙོམས་པར་བརྡ་སྤྲོད་པ། འདུན་པ་དང་ཞེ་སྡང་དང་འཇིགས་པ་དང་གཏི་མུག་གིས་མི་འགྲོ་བ་དེ་ལྟ་བུ་གཅིག་གམ་གཉིས་ལ་སོགས་པ་རྩོད་པ་བྱུང་ངོ་ཅོག་ཐམས་ཅད་ཞི་བྱེད་དུ་གསོལ་གཉིས་ཀྱིས་བསྐོས་ཏེ། དེས་དུས་ཐམས་ཅད་དུ་ཞི་བར་བྱའོ། ། རྩོད་པ་གཉིས་པ་ལ་གླེང་བའི་གཞི་ཁ་ན་མ་ཐོ་བ་དེ་ཡོད་པ་དང་མེད་པ་གཉིས་ལས་དང་པོ་ནི་མངོན་སུམ་དང་གང་མང་གིས་ཞི་བར་བྱའོ། ། གཉིས་པ་ལ་གླེང་བའི་གཞི་གཏན་ནས་མེད་པ་དང་། ལྟུང་བྱེད་བྱུང་བ་ལ་ལྷག་མས་གླེང་པ་ལྟ་བུ་གཞི་གཞན་དང་། རང་ཉིད་ཀྱིས་ཕྱིར་འཆོས་པས་ཕྱིར་བཅོས་ལ་མི་ལྟོས་པ་དང་། སྨྱོ་བའི་དུས་སུ་བྱུང་བ་ཕྱིས་མ་མྱོས་པའི་ཚེ་གླེང་བ་བཞི་ལས།
དང་པོ་གསུམ་ལ་དྲན་པས་འདུལ་བ་བྱིན་ཏེ། རང་གིས་གསོལ་བ་བཏབ་ལ་དགེ་འདུན་གྱི་གསོལ་བཞིས་སྦྱིན་ནོ། ། བཞི་པ་ལ་མ་མྱོས་པས་འདུལ་བ་སྦྱིན་པས་ཞི་བར་བྱའོ། ། རྩོད་པ་གསུམ་པ་ལ་རང་གི་ངོ་བོ་ཤེས་པ་དང་མི་ཤེས་པ་གཉིས་ལས་དང་པོ་ལ་གསུམ་གྱིས་ཕྱིར་འཕྲོས་པ་མེད་པ་ནི་ཁས་བླངས་པས་ཞི་བར་བྱ། ཕྱིར་འཕྲོས་པ་དང་བཅས་པ་ཕྱོགས་ཉི་ཚེ་བ་ཡོད་པ་ལ་མངོན་སུམ་གྱིས་ཞི་བར་བྱ། དགེ་འདུན་མཐའ་དག་དང་འབྲེལ་པ་ནི་རྩ་བཀྲམ་པ་ལྟ་བུས་ཞི་བར་བྱའོ། ། རང་གི་ངོ་བོ་མི་ཤེས་པ་སྔར་ལྟུང་བ་ཁས་བླངས་ཤིང་ཕྱིས་རྗེད་པར་སྨྲ་བ་ལ་རེ་ཤིག་ལྟུང་བ་དེའི་ངོ་བོ་ཉིད་ཚོལ་དུ་གཞུག་ཅིང་། གཞི་དེ་ཉིད་ངེས་པར་འཛིན་པ་ལ་སྦྱར་བས་ཞི་བར་བྱའོ། ། འདི་ནི་རང་གིས་གསོལ་བ་བཏབ་ནས་དགེ་འདུན་གྱིས་གསོལ་བཞིས་སྦྱིན་པར་བྱ་བ་ཡིན་ཞིང་། ཁྱད་དུ་བསད་པའི་ཆད་ལས་ནི་བསླབ་བྱིན་དང་སྤོ་བ་སྤྱོད་པའི་ཀུན་སྤྱོད་དང་འདྲའོ། །
དེང་སང་འདུལ་བའི་གཞུང་ན་རང་གིས་གསོལ་བ་འདེབས་པའི་ཚིག་མེད་པས། འདུལ་འཛིན་ཁ་ཅིག་འདི་ནན་ཏུར་གྱི་ལས་ཡིན་ནོ་ཞེས་ཟེར་རོ། ། ལྟུང་བ་གླེང་བ་པོ་ལུས་ངག་བསྡམས་པ། སྡེ་སྣོད་ཀྱི་དོན་ཤེས་པ། དགེ་འདུན་གྱི་ནང་དུ་ཆོས་དང་ཆོས་མིན་ཤེས་པའི་ཆོས་གསུམ་ལྡན་སེམས་མི་གཡོ་ཞིང་བརྟན་པ་དེ་དགེ་འདུན་གྱིས་བསྐོས་ལ། དེས་དབེན་པར་སོང་ནས་གླེང་བའི་སྐབས་ཕྱེ་སྟེ་ལྟུང་བ་གླེང་ངོ་། ། སྐབས་མི་འབྱེད་ན་བརྗོད་བཅས་དང་། གདམས་ངག་དང་། གསོ་སྦྱོང་དང་དགག་དབྱེ་བཞག་པ་དང་ཕུར་བཅས་རྣམས་བྱའོ། ། སྐབས་ཕྱེ་ནས་མི་དྲན་ན་ཡུལ་ཕྱོགས་དང་དུས་དང་དངོས་པོ་དང་།
མཐོང་ཐོས་དོགས་པའི་གཞི་རྣམས་བརྗོད། དེ་ཁས་མི་ལེན་ན། གྲོགས་དང་བཅས་པ་ཡིན་ན་ཚིག་བསྟུན། བདེན་པ་མཐོང་པའམ། ཡོན་ཏན་ཆེས་མཆོག་དང་ལྡན་པའི་ཁྱིམ་པ་ཡང་རུང་སྟེ་ཆེ་གཞི་དབྱེ་བར་བྱ། ཆེ་གཞི་མཚན་ཉིད་དང་ལྡན་པས་ཁས་བླངས་ན། ཁས་བླངས་པ་ཉིད་ཡིན་པས་ཆོས་བཞིན་ཕྱིར་བཅོས་ཏེ་རྩོད་པ་ཞི་བར་བྱའོ། ། ངོ་བོ་ཉིད་ཚོལ་བ་བྱིན་པས་ནི། ནམ་རྙེད་ཅིང་ཁས་བླངས་པ་ན་དགེ་འདུན་ལ་བཟོད་པར་གསོལ་ཞིང་རང་བཞིན་དུ་གནས་པར་འགྱུར་རོ། ། ཁྱད་པར་བཤེས་གཉེན་ནི།
ལྟུང་བ་ཁས་བླངས་ནས་སྙོན། སྙོན་ནས་ཁས་ལེན་པ་ལ་གང་མང་གི་ཞི་བྱེད་འཇུག་པར་བཞེད། རྩོད་པ་བཞི་པོ་ལ་ནི། ཞུ་བར་བཙུན་པ། རྩོད་པ་བཞི་པོ་དག་ཞི་བར་བྱེད་པ་བདུན་པོ་གང་ཡང་རུང་བས་ཞི་བར་བགྱི་རུང་ངམ། བྱ་བའི་ཕྱིར་རྩོད་པ་མ་གཏོགས་པ་ལ་མི་རུང་ངོ་ཞེས་དང་། ཞི་བ་ཐམས་ཅད་ནི་བྱ་བའི་ཕྱིར་རྩོད་པ་ལ་འཇུག་གོ་ཞེས་འབྱུང་བས་དངོས་པོའི་དེ་བཞིན་ཉིད་ལ་ལོག་སྒྲུབ་ཀྱི་རྒྱུ་ལས་ལ་མཐུན་པ་མི་སྟེར་བ་ལ། མངོན་སུམ་དང་གང་མང་དང་གདམས་ངག་འཇོག་པས་དང་གཞན་སྤོང་བའི་རྒྱུ་ལས་ལ་མཐུན་པ་མི་སྦྱིན་པ་ལ། མངོན་སུམ། གང་མང་།
དྲན་པ། མ་མྱོས་པས་འདུལ་བ་དང་། ལྟུང་བ་དང་བཅས་པའི་རྒྱུ་ལས་ལ་མཐུན་པ་མི་སྦྱིན་པ་ལ། ཁས་བླངས། མངོན་སུམ། ཙྭ་བཀྲམ། ངོ་བོ་ཉིད་ཚོལ་བ་སྦྱིན་པས་ཞི་བར་བྱ་སྟེ། རྩོད་པ་སྔ་མ་གསུམ་པོ་ལ་ཞི་བྱེད་གང་འཇུག་པ་དེ། དེ་དང་རྒྱུ་འདྲ་བ་ལས་བྱུང་བའི་ཕྱིར། དེ་ལ་བརྟེན་པའི་བྱ་བའི་ཕྱིར་གྱི་རྩོད་པ་ལའང་འཇུག་ཅིང་ཚུལ་དེ་ཉིད་ཀྱིས་ཞི་བར་བྱའོ། །
དགེ་སློང་གི་རྩོད་པ་དགེ་སློང་གིས་དང་། བུད་མེད་ཀྱི་རྩོད་པ་སྐྱེས་པས་ཞི་བར་བྱ། རྩོད་བྱེད་གཉིས་ཀའམ་གང་རུང་ཤིའམ་ཉམས་སམ། ཡུལ་གཞན་དུ་སོང་ངམ། ནད་ཀྱིས་ཡུན་དུ་གཟིར་ན་རང་བཞིན་གྱིས་ཞི་བ་ཡིན་ནོ། ། ཁ་སྐོང་དུ་མི་འོས་པ་ཚོགས་པར་དབྱུང་དུ་མི་རུང་ངོ་། ། རྩོད་པ་བཞི་པོ་མངོན་སུམ་གྱིས་འདུལ་བར་འོས་པ་ལ་མངོན་སུམ་གྱིས་འདུལ་བའི་ཞི་བྱེད་སྦྱིན་ནོ། ། རྩོད་པ་ཕྱི་མ་གསུམ་གྱི་དྲན་པས་འདུལ་བའི་ཞི་བྱེད་འོས་པ་ལ་དྲན་པས་འདུལ་བ་སྦྱིན་ནོ། ། རྩོད་པ་གཉིས་པའི་མ་མྱོས་པས་འདུལ་བའི་ཞི་བྱེད་འོས་པ་ལ་མ་མྱོས་པས་འདུལ་བ་སྦྱིན་ནོ། ། རྩོད་པ་དང་པོ་གཉིས་དང་བཞི་པའི་གང་མང་གིས་འདུལ་བར་འོས་པ་དེ་ལ་ཚུལ་ཁྲིམས་མང་པོས་འདུལ་བ་སྦྱིན་ནོ། །
རྩོད་པ་གསུམ་པ་དང་བཞི་པའི་ངོ་བོ་ཉིད་ཚོལ་དུ་གཞུག་པས་ཞི་བར་འོས་པ་ལ་དེའི་ངོ་བོ་ཉིད་ཚོལ་བ་སྦྱིན་ནོ། ། རྩོད་པ་ཕྱི་མ་གཉིས་ཀྱི་རྩྭ་རྣམས་བཀྲམ་པ་ལྟ་བུས་ཞི་བར་འོས་པ་ལ་རྩྭ་རྣམས་བཀྲམ་པ་ལྟ་བུ་སྦྱིན་ནོ། ། རྩོད་པ་ཕྱི་མ་གཉིས་ཀྱི་ཁས་བླངས་པའི་ཞི་བྱེད་ཀྱིས་འདུལ་བར་འོས་པ་ལ་ཁས་བླངས་པའི་ཞི་བྱེད་སྦྱིན་པས་ཕན་ཚུན་རྒྱུད་གཅིག་ཏུ་བྱས་ཏེ་ཞི་བར་བྱའོ། ། སྡེ་སྣོད་འཛིན་པ་འཁོར་མང་པོ་དང་ལྡན་པ་བསྐྲད་ནའང་དབྱེན་དང་མཐུན་པའི་ཉེས་པ་ཆེན་པོར་འགྱུར་རོ། ། འཐབ་སྐྲོལ་ཅན་ལ་བསྐྲད་པར་བཤད་པ་ནི། དེས་སྡིགས་པའམ་ཞི་བའི་ཕྱིར་རེ་ཤིག་བསྐྲད་པ་ཡིན་གྱི། གཏན་ནས་སྐྲད་པར་བྱ་བ་མ་ཡིན་ཏེ། ཚུལ་ཁྲིམས་མ་ཉམས་པའི་ཕྱིར་རོ། ། འདིར་དངོས་སུ་མ་གསུངས་ཀྱང་། འཐབ་སྐྲོལ་བྱེད་པ་ལ་སྡིགས་པ་དང་ལྷག་མའི་ལྟུང་བ་རྒྱུན་དུ་འབྱུང་བ་ལ་སྨད་པ་དང་།
ཁྱིམ་སུན་འབྱིན་པ་ལ་བསྐྲད་པ་དང་། ཁྱིམ་པ་ལ་བརྙས་ཐབས་བྱེད་པ་ལ་ཕྱིར་འགྱེད་པ་སྟེ་ནན་ཏུར་བཞི་བྱ་བའི་ཚུལ་ཡང་ཤེས་པར་བྱའོ། ། རྩོད་པ་ཞི་བར་བྱ་བའི་ཞི་བྱེད་ཀྱི་ཆོས་བདུན་པོ་འདི་དག་གིས་ཆོས་དང་མཐུན་པར་ཚུལ་བཞིན་དུ་ཞི་བ་དང་། ཉེས་པ་འདུལ་བའམ། དངོས་པོའི་གཞི་ལ་ལོག་པར་སྒྲུབ་པ་ནི་ཆོས་བཞིན་དང་། ཚུལ་ཁྲིམས་ལོག་པར་སྒྲུབ་པ་འདུལ་བ་བཞིན་དང་། རྩོད་པ་གཞན་ནི་སྟོན་པའི་བསྟན་པ་བཞིན་དུ་དང་པོར་འདུལ་བར་བྱ། བར་དུ་ཞི་བར་བྱ། མཐར་སླར་མི་ལྡང་བ་རྣམ་པར་ཞི་བར་བྱའོ། ། གསུམ་པ་མཇུག་སྡུད་ནི་ཚེ་དང་ལྡན་པ་སོགས་ཏེ་ཁྱེད་དག་གམ་ཞེས་པ་ནི་འཐབ་པ་དང་འཚང་འདྲུ་བ་དང་མི་མཐུན་པ་མེད་དམ།
རྩོད་པ་བྱུང་བ་དག་ཀྱང་ཚུལ་དང་མཐུན་པར་ཞིའམ་ཞེས་པའོ། ། ལྔ་པ་མདོའི་མཇུག་བསྡུ་བ་ལ་གཞུང་རྒྱས་པའི་མཇུག་བསྡུ་བ་དང་། གསོ་སྦྱོང་མདོར་བསྡུས་པའི་མཚན་ཉིད་གཉིས་ལས་དང་པོ་ནི་སོ་སོ་ཐར་པ་གདོན་པར་བྱ་ཞེས་དམ་བཅས་པ་མཐར་ཕྱིན་པར་བསྟན་པས་ཉན་པ་པོ་སྤྲོ་བ་བསྐྱེད་པའི་ཕྱིར། ཚེ་དང་ལྡན་པ་དག་འདོན་པ་བདག་གིས་སོ་སོར་ཐར་པའི་མདོ་འདོན་པ་ལྔའི་གླེང་གཞི་ཡང་བསྟན་ཟིན་ཏོ། ། ཕམ་པར་འགྱུར་བའི་ཆོས་བཞི་འཁོར་བའི་རྩ་བ་འདོད་པ་ལ་སྲེད་པར་འགྱུར་བ་མི་ཚངས་སྤྱོད་དང་། དེ་ལ་མཁོ་བའི་ལོངས་སྤྱོད་ཚོལ་བས་རྐུ་བ་དང་། དེའི་ཉེས་དམིགས་སུ་གྱུར་པ་གསོད་པ་དང་། དེ་ལ་མི་བདེན་པར་སྨྲ་བ་སྔོན་བྱུང་བའི་རིམ་པ་བཞིན་བརྗོད་དེ་བསྟན་ཟིན་ཏོ། དགེ་འདུན་ལྷག་མར་གྱུར་པའི་ཆོས་ཆད་ལས་འབྲིང་གིས་ལྡང་བའི་ལྟུང་བ་བཅུ་གསུམ་པོ་ཡང་བསྟན་ཟིན་ཏོ། ། ཕམ་ལྷག་ལྟུང་བྱེད་གང་དུ་འདུ་བར་རེ་ཤིག་མ་ངེས་པའི་ཆོས་གཉིས་ཀྱང་བསྟན་ཟིན་ཏོ། །
ཆད་ལས་ཆུང་ངུས་ལྡང་བ་སྤང་བའི་ལྟུང་བྱེད་ཀྱི་ཆོས་སུམ་ཅུ་དང་། ཆད་ལས་མེད་པར་ལྡང་བ་ལྟུང་བྱེད་འབའ་ཞིག་གི་ཆོས་དགུ་བཅུ་དང་། འཆབ་པ་མེད་ཀྱང་འཐོལ་བའི་ཚུལ་གྱིས་སྔོན་དུ་སོ་སོར་བཤགས་པར་བྱ་བ་ཕྱིར་བཅོས་ཀྱི་ཆའི་མིང་གིས་བཏགས་པའི་ཆོས་བཞི་དང་། འཇིག་རྟེན་དང་འདུལ་བ་དང་མཐུན་པར་བསླབ་པར་བྱ་བའི་ཆོས་མང་པོ་བརྒྱ་རྩ་བཅུ་གཉིས་དངོས་སུ་བསྟན་ཅིང་། དེས་མཚོན་ནས་སྐྲ་བ་ལང་གི་སྤུ་འདྲ་བར་མི་བྲེག་པ་ལ་སོགས་པ་ཤིན་ཏུ་མང་པོ་དང་། རྩོད་པ་བཞི་པོ་ཞི་བར་བྱེད་པའི་ཆོས་བདུན་ཡང་རིལ་གྱིས་རྫོགས་པར་བསྟན་ཟིན་ཏོ། ། བདུད་བཞི་བཅོམ་པ་ལེགས་པ་དྲུག་དང་ལྡན་པ་འཇིག་རྟེན་ལས་འདས་པ་དེ་བཞིན་ཉིད་ཡང་དག་པར་མཁྱེན་པའམ། སྔོན་གྱི་རྒྱལ་བ་རྣམས་ཇི་ལྟར་གཤེགས་པ་དེ་བཞིན་དུ་གཤེགས་པ་ཉོན་མོངས་པ་དང་མི་ཤེས་པའི་དགྲ་བཅོམ་པ་ཤེས་བྱ་ཐམས་ཅད་མ་ནོར་བར་ཡང་དག་པར་ཐུགས་སུ་ཆུད་པས་རྫོགས་པའི་སངས་རྒྱས་དེའི་འདུལ་བའི་སྡེ་སྣོད་སྤྱིའི་མདོར་གཏོགས་ཤིང་ཚིག་ཏུ་འདུས་པས་དང་། སོ་སོར་ཐར་པའི་མདོར་བསྡུས་པ་ནི་དོན་འདུས་པ་ཕམ་པ་དང་ལྷག་མ་དང་ལྟུང་བྱེད་དང་སོར་བཤགས་དང་བསླབ་བྱ་སྟེ་ལྟུང་བ་སྡེ་ལྔ་པོ་འདི་དག་དང་རྩོད་པ་ཞི་བྱེད་དག་གོ ། གང་སྡེ་སྣོད་གསུམ་གྱི་གཞུང་གཞན་ནས་གཞི་དང་ཕྲན་ཚེགས་སོགས་ལས་འབྱུང་བའི་མྱ་ངན་ལས་འདས་པའི་ཆོས་ཀྱི་རྗེས་སུ་མཐུན་པའི་ཆོས་དེ་ཐོབ་པའི་ཐབས་སུ་གྱུར་པ་དེ་དག་ལའང་ཁྱེད་རྣམས་སྦྱོར་བའི་སྒོ་ནས་སྤྱོད་པ་མཐུན་པས་བསྡུས་པ་དང་།
དངོས་བཞིའི་སྒོ་ནས་ལྟ་བ་མཐུན་པས་དང་། མཇུག་ཡོན་ཏན་བརྗོད་པས་དགའ་བ་དང་། ཆོས་དང་འཚོ་བ་མཐུན་པས་མི་རྩོད་པར་འཇིག་རྟེན་དང་མི་འགལ་ཞིང་མངོན་མཐོའི་ལམ་ཚུལ་ཁྲིམས་ཀྱི་རྒྱུ་ལ་ནན་ཏན་བྱེད་པས་སེམས་ཀུན་ཏུ་བསྲུང་བ་དང་། འདུལ་བ་དང་མི་འགལ་བར་དྲན་པ་དང་བག་ཡོད་པས་ངེས་ལེགས་ཀྱི་ལམ་ལ་ནན་ཏན་བྱས་ཏེ་ངེས་འབྱུང་ཚུལ་ཁྲིམས་ཀྱི་འབྲས་བུ་མངོན་དུ་བྱ་བ་ལ་རྣལ་འབྱོར་དུ་བྱའོ། ། གཉིས་པ་ལ་སངས་རྒྱས་བདུན་གྱི་གསོ་སྦྱོང་བཤད་པ་དང་། མདོ་དོན་བསྡུས་ཏེ་སྒྲུབ་པར་གདམས་པ། མདོ་བཏོན་པའི་དགེ་བ་བསྔོ་བ་གསུམ་ལས། དང་པོ་སོ་སོར་བཤད་པ་དང་ཐུན་མོང་དུ་བཤད་པ་གཉིས་ཀྱི་དང་པོ། བསྐལ་པ་དགུ་བཅུ་རྩ་གཅིག་འདས་པའི་སྔོན་རོལ་ཚེ་ལོ་བརྒྱད་ཁྲི་པ་ལ་སངས་རྒྱས་རྣམ་གཟིགས་བྱོན་ཏེ། དེའི་ཉན་ཐོས་རྣམས་ཉེས་པ་ཆུང་ཞིང་ཆོས་ལ་དགའ་བའི་སྲེད་པ་དང་།
ཆོས་མིན་སྤྱོད་པ་ལ་འཚེ་བ་ཙམ་ཡོད་པས་དེ་སྤོང་བའི་ཕྱིར་ཟླ་བ་ཕྱེད་ཕྱེད་ཅིང་མདོ་འདོན་པ་ནི། གཞན་གྱི་ཉེས་པ་རང་གིས་དང་དུ་ལེན་ཅིང་། ཞེ་སྡང་མེད་པའི་བཟོད་པ་དེ་ནི། དཀའ་ཐུབ་དྲག་པོ་དང་ངན་པ་ལ་ཞེན་པའི་གཉེན་པོ་བྱེད་པའམ། སེམས་སྦྱོང་ཞིང་སྙིང་རྗེ་བསྐྱེད་པས་དཀའ་ཐུབ་དམ་པའོ། ། སྡུག་བསྔལ་བདེན་པའི་རྣམ་པ་མི་རྟག་སྡུག་བསྔལ་སྟོང་བདག་མེད་མངོན་དུ་གྱུར་པ་ལ་མི་སྐྲག་པའི་ཆོས་ཤེས་པའི་བཟོད་པ་དེ་སྔོན་དུ་བཏང་བའི་མྱ་ངན་ལས་འདས་པ་དེ་ནི་དངོས་པོ་ཐམས་ཅད་ཀྱི་མཆོག་དང་། མུ་སྟེགས་བྱེད་དག་གི་ཐར་པ་རློམ་པ་དེ་ལས་མཆོག་ཡིན་ཞེས་སངས་རྒྱས་ཀྱིས་བསྔགས་ཤིང་གསུངས་ཏེ་གཏན་དུ་ཕན་པ་དང་ཞི་བ་ཡིན་པའི་ཕྱིར་རོ། ། ཇི་ལྟར་བཟོད་པ་དེ་དཀའ་ཐུབ་དམ་པ་ཡིན་ཞེ་ན། གཞན་གྱི་ལུས་སེམས་གདུང་ཞིང་སྡུག་བསྔལ་བར་བྱེད་པའི་དཀའ་ཐུབ་དམན་པའམ། རབ་ཏུ་བྱུང་བ་གང་ཟག་གཞན་ལ་ཡིད་ཀྱིས་གནོད་སེམས་བྱེད་པ་དང་།
གཞན་ལ་ལུས་ངག་གིས་དངོས་སུ་འཚེ་བར་བྱེད་པ་ནི། ཞི་ཞིང་དུལ་བ་དང་བྲལ་བའི་ཕྱིར་ཡང་དག་པའི་དགེ་སྦྱོང་མ་ཡིན་ནོ། ། དེ་ལྟར་ན་མྱ་ངན་ལས་འདའ་བའི་ཐབས་སུ་གྱུར་པའི་བཟོད་པ་བསྟེན་པར་བྱའོ་ཞེས་གདམས་སོ། ། ཚེ་ལོ་བདུན་ཁྲིའི་དུས་སུ་འདྲེན་པ་གཙུག་ཏོར་ཅན་གྱི་ཉན་ཐོས་ནི་གཞན་གྱི་ཉེས་པ་སྒྲོགས་པ་ཙམ་ཡོད་པས་དེའི་གཉེན་པོར། དཔེར་ན་མིག་དང་ལྡན་པ་འགྲོ་བའི་བྱ་བ་ལ་མཐུ་ཡོད་པ་ཡིས་ངམ་འབྲོག་དང་གཡང་ས་ཉམ་ང་བའི་གནས་དག་སྤོང་བ་ཇི་ལྟ་བ་བཞིན་དུ། ཤེས་རབ་ཀྱི་མིག་དང་ལྡན་པའི་མཁས་པས་འཚོ་ཞིང་གསོན་པ་འཇིག་རྟེན་འཁོར་བ་འདིར་ངན་སོང་གི་གཡང་ཉམ་ང་བར་ལྟུང་བའི་རྒྱུ་སྡིག་པའི་ལས་ནི་ཡོངས་སུ་སྤོང་བར་བྱེད་དོ། ། ཇི་ལྟར་སྤོང་ཞེ་ན། ཚུལ་ཁྲིམས་འཆལ་པའོ་ཞེས་སོགས་བདེན་པའམ་བརྫུན་པས་སྐུར་པ་མ་བཏབ། བརྡེག་པ་དང་ཚིག་རྩུབ་སོགས་གནོད་པ་མི་བྱ། སྤོང་བདུན་འཁོར་དང་བཅས་པའི་སོ་སོར་ཐར་པས་སྒོ་གསུམ་བསྡམ་པར་བྱ་ཞེས་ཚུལ་ཁྲིམས་བསྟན།
ཡང་ན། མཐའ་གཉིས་སྤངས་པའི་སྤྱོད་ལམ་གྱིས་སོ། ། འང་ཞེས་པ་སྔ་ཕྱི་བསྡུད་འོ། ། ཟས་རུང་བ་ལ་ལུས་ལྕི་བ་དང་སྨྱ་བར་མི་འགྱུར་བ་ཙམ་དུ་ལེན་པ་དང་ཟ་བའི་ཚོད་རིག་པར་བྱ། གྲོང་དང་འདུ་འཛི་བས་ཤིང་ཟད་པའི་མཐའ་ནགས་ཁྲོད་ལ་སོགས་པ་ཞི་གནས་དང་མཐུན་པའི་གནས་སུ་གནས་པར་བྱ། འདོད་ཆགས་དང་གཏི་མུག་སེལ་བ་ཟག་བཅས་ཟག་མེད་ཀྱི་བསམ་གཏན་དང་ལྡན་པས་ལྷག་པའི་ཤེས་རབ་སྦྱོང་བར་བྱེད་པ་ནི་ལྷག་པའི་སེམས་ལ་ཡང་དག་པར་སྦྱོར་བ་སྟེ་ཚོགས་ཀྱི་ལམ་དང་བཅས་པའི་བསླབ་པ་གསུམ་པོ་འདི་ནི་སངས་རྒྱས་ཀྱི་བསྟན་པ་ཡིན་ནོ། ། ཚེ་ལོ་དྲུག་ཁྲིའི་དུས་སུ་རྒྱལ་བ་ཐམས་ཅད་སྐྱོབ་ཀྱི་ཉན་ཐོས་རྣམས་ལ་ཁྱིམ་པ་དང་འགྲོགས་པར་དགའ་བ་ཙམ་ཡོད་པས་དེའི་གཉེན་པོར་ཇི་ལྟར་ཏེ་དཔེར་ན་སྲོག་ཆགས་བུང་བ་སྦྲང་རྩི་བྱེད་པ་རྣམས་མེ་ཏོག་ལས་ཁ་དོག་དང་དྲི་བཟང་པོ་ལ་མི་གནོད་པར་ཁུ་བའི་བཅུད་བཞིབས་ནས་འཕུར་བ་ལྟར། དེ་བཞིན་ཐུབ་པ་རབ་ཏུ་བྱུང་བ་རྣམས་ཀྱང་བསོད་སྙོམས་ཀྱི་ཕྱིར་གྲོང་དུ་རྒྱུ་བ་ན་ཏིང་ངེ་འཛིན་གྱི་ཁ་དོག་དང་ཚུལ་ཁྲིམས་ཀྱི་དྲི་ལ་མི་གནོད་པར་ཁུ་བ་ལྟ་བུའི་ཟས་བླངས་ཏེ་འགྲོ་བར་བྱའོ། ། ཡང་ན་བུང་བ། མེ་ཏོག
ཁ་དོག དྲི། མི་གནོད་པ་ཁུ་བ་བཞིབས་པ། འཕུར་བ་དང་དཔེ་བདུན་གྱིས་དགེ་སློང་། གྲོང་ཁྱེར། ཚུལ་ཁྲིམས། ཏིང་འཛིན། མི་ཉམས་པ། བསོད་སྙོམས་སླང་བ། དགོན་པར་འགྲོ་བ་སྟེ།
རྙེད་བཀུར་དང་འདུ་འཛི་ལ་མི་ཆགས་པར་བྱ་དགོས་ཏེ་མང་དུ་ཐོས་ཀྱང་མི་བརྟན་པས་བག་བྱ་དགོས་པའོ། ། ཞེས་རྒྱུན་མཆན་དུའོ། ། ཚེ་ལོ་བཞི་ཁྲིའི་དུས་བཅོམ་ལྡན་འདས་འཁོར་བ་འཇིག་གི་ཉན་ཐོས་རྣམས་གཞན་གྱི་སྐྱོན་ལ་རྟོག་པས་དེའི་གཉེན་པོར་བདག་ཉིད་ཀྱིས་རིག་པ་ཡོན་ཏན་དང་མི་རིགས་པ་སྐྱོན་ལ་བརྟགས་ནས་བླང་དོར་བྱས་ཏེ། གང་ཟག་གཞན་རྣམས་ཀྱི་མི་མཐུན་མི་རིགས་པ་ཐོས་པ་དང་འབྲེལ་བའི་སྐྱོན་དང་། གཞན་དག་གི་ཚུལ་ཁྲིམས་ཀྱི་སྐྱོན་བྱ་བར་འོས་མི་འོས་བྱས་དང་མ་བྱས་རྣམས་ལ་བརྟག་པར་བྱ་བ་མ་ཡིན་ཏེ། ཆགས་སྡང་དུ་འགྱུར་བའི་ཕྱིར་རོ། ། ཚེ་ལོ་སུམ་ཁྲིའི་ཚེ་ཀུན་མཁྱེན་གསེར་ཐུབ་ཀྱི་ཉན་ཐོས་རྣམས་སྲེད་པ་དང་བཅས་པའི་བསམ་གཏན་སྒོམ་པ་ཙམ་ཡོད་པས་དེའི་གཉེན་པོར་ལྷག་པའི་སེམས་ཀྱི་བསླབ་པ་བསམ་གཏན་བཞི་ལ་བག་ཡོད་པར་བྱས་ཏེ་ཚོར་བ་ལ་རོ་མྱང་བར་མི་བྱ། ཐུབ་པ་སངས་རྒྱས་བཅོམ་ལྡན་འདས་ཀྱིས་མཁྱེན་ཅིང་གསུངས་པ་ཉོན་མོངས་པའི་ས་བོན་ཐུབ་ཅིང་སྤོང་བའི་ལམ་བདེན་པ་བཞི་ནི་ཐུབ་པའི་ཡོན་ཏན་བསྐྱེད་པའི་གཞི་ཡིན་པས་དེ་རྣམས་ལ་བསླབ་པར་བྱའོ། ། དེ་ལ་བསླབ་པས་ཅིར་འགྱུར་ཞེ་ན། མཉམ་པར་བཞག་པས་ལུས་ངག་བསྡམས་ཤིང་ཉེ་བར་ཞི་བ་དང་རྟག་ཏུ་མི་བརྗེད་པའི་དྲན་པ་ཉེར་བཞག་བཞི་དང་ལྡན་པ་ཡིས་སེམས་ཉོན་མོངས་ལས་སྐྱོབ་པར་བྱེད་ཅིང་བསྲུང་བས་མྱ་ངན་དང་སྡུག་བསྔལ་སླར་འབྱུང་བ་མེད་པའི་མྱ་ངན་ལས་འདས་པ་འཐོབ་པར་འགྱུར་བ་ཡིན་ནོ། །
ཚེ་ལོ་ཉི་ཁྲིའི་དུས་སུ་སྐྱོབ་པ་འོད་སྲུང་གི་ཉན་ཐོས་རྣམས་སྦྱིན་པ་ལ་མི་གུས་པ་དང་དགྲ་མང་བར་འཛིན་པ་ཙམ་ཡོད་པས་དེའི་གཉེན་པོར་སྦྱིན་པ་ལེགས་པར་གཏོང་བས་ནི་འབྲས་བུ་ལོངས་སྤྱོད་འབྱོར་པ་དང་ལྡན་པའི་བསོད་ནམས་རབ་ཏུ་འཕེལ་བར་འགྱུར་ལ། ཚུལ་ཁྲིམས་ལེགས་པར་བསྡམས་པས་དགྲ་དང་རྩོད་པ་སོགས་མི་འབྱུང་སྟེ། དགྲ་འབྱུང་བའི་རྒྱུ་གསོད་པ་དང་རྐུ་བ་དང་བུད་མེད་བསྟེན་པ་སྤངས་པའི་ཕྱིར་རོ། ། དགེ་བ་བསམ་གཏན་བཞིའི་ཏིང་ངེ་འཛིན་དང་ལྡན་པས་འདོད་ཁམས་ཀྱི་ཁོང་ཁྲོ་ཕྲག་དོག་སོགས་རྣམ་སྨིན་མི་འདོད་པ་འབྱུང་བའི་རྒྱུ་སྡིག་པ་རྣམས་སྤོང་ཞིང་འཕགས་ལམ་གྱིས་ཉོན་མོངས་ཟད་པར་བྱས་པས་ལྷག་བཅས་ལྷག་མེད་ཀྱི་མྱ་ངན་ལས་འདའོ། ། སྦྱིན་པ་དང་ཚུལ་ཁྲིམས་སྒོམ་པ་ལས་བྱུང་བའི་བསོད་ནམས་ཀྱིས་མྱང་འདས་ཐོབ་པར་བསྟན་ལ། སྦྱིན་པ་ནི་འཁོར་བའི་ཕུན་ཚོགས་ཀྱི་རྒྱུ་སྟེ། དེ་ལ་སྨད་ན་དགྲ་མང་བར་འགྱུར་བས་སྤང་བར་བྱའོ། ། ཁྱད་པར་བཤེས་གཉེན་གྱི་འགྲེལ་པར་ཚིགས་བཅད་འདི་མི་འབྱུང་ཞིང་། དེ་བཞིན་གཤེགས་པ་རྣམས་ཀྱི་གསོ་སྦྱོང་སྦྱོར་ཚུལ་ཡང་མི་འདྲ་བར་བཤད་དོ། ། སྟོན་པ་ཤཱཀྱ་ཐུབ་པའི་བསྟན་པ་ལ་ཆུ་བུར་མ་བྱུང་གོང་དུ་གསོ་སྦྱོང་ཚིགས་བཅད་ཕྱེད་བཅས་གསུམ་པོ་འདི་ཟླ་བ་ཕྱེད་ཕྱེད་ཅིང་འདོན་ཏེ།
སྡིག་པ་ཐམས་ཅད་མི་བྱ་སྟེ་ཞེས་པ་ལྷག་པ་ཚུལ་ཁྲིམས་ཀྱི་བསླབ་པ་སྟོན་ཏེ། འདོད་པའི་ཁམས་ཀྱི་ཉེས་སྤྱོད་སྡོམ་པའི་ཕྱིར་རོ། ། དགེ་བ་ཕུན་སུམ་ཚོགས་པར་སྤྱད་ཞེས་པས་ཤེས་རབ་ཀྱི་བསླབ་པ་སྟེ། ཤེས་རབ་ཀྱིས་ཉོན་མོངས་སྤངས་པ་ནི་དོན་དམ་པའི་དགེ་བ་ཡིན་པའི་ཕྱིར་རོ། ། རང་གི་སེམས་ནི་ཡོངས་སུ་གདུལ། ། ཞེས་པས་སེམས་ཀྱི་བསླབ་པ་སྟེ། མཉམ་པར་གཞག་པས་སེམས་ཞི་ཞིང་དུལ་བར་འགྱུར་བའི་ཕྱིར་རོ། ། ཡང་ན་རང་གི་སེམས་གདུལ་བར་བྱ་ཞེས་སྨོས་ནས། ཇི་ལྟར་ཞེ་ན། དགེ་བ་ཕུན་སུམ་ཚོགས་པར་སྤྱད་ཅིང་སྒྲུབ་པའོ། །
ཅིའི་ཕྱིར་ཞེ་ན། སྡིག་པ་ཅི་ཡང་མི་བྱ་བར་སྡོམ་པའི་ཕྱིར་རོ། ། ཡང་ན་ལུས་ཀྱིས་སྡིག་པ་མི་དགེ་བ་གསུམ་པོ་གང་ཡང་མི་བྱ་ཞིང་། མཁས་པས་བསྙེན་པར་རྫོགས་པར་བྱ་ཞེས་པས་མཁས་པ་ཤེས་རབ་དང་ལྡན་པས་ངག་གི་མི་དགེ་བ་བཞི་སྤངས་ནས་བསྙེན་པར་རྫོགས་པ་སྟེ་དགེ་བ་ཡོངས་སུ་རྫོགས་ཤིང་དག་པར་བྱ། རང་གི་སེམས་ནི་ཡིད་ཀྱི་མི་དགེ་བ་གསུམ་སྤངས་ཏེ་ཡོངས་སུ་གདུལ་ལོ་བསླབ་པ་གསུམ་མམ་བླང་དོར་ལེགས་པར་བྱས་ཏེ་སེམས་འདུལ་བ་འདི་ནི་སངས་རྒྱས་ཀྱི་བསྟན་པ་ཡིན་ནོ་ཞེས་ཉེས་པ་ལ་མིག་ཕྱེ་བའི་གཉེན་པོར་གསུངས་སོ། ། ཉེས་པའི་གཉེན་པོ་བསྟེན་པ་ནི་ལུས་ཀྱི་སྡོམ་པས་བསྡམས་ཤིང་ཉེས་པ་མི་བྱེད་པ་ནི་ལེགས་པ་མཛེས་ཤིང་བཟང་བ་སྟེ། ངག་གིས་ཉེས་པ་མི་བྱེད་པར་སྡོམ་པའང་ལེགས་པ་ཡིན། ལུས་ངག་གི་སྤོང་བ་བདུན་གྱི་ཀུན་སློང་ཡིད་ཀྱིས་སྡིག་ལྟུང་ལ་འཇུག་པའི་སེམས་སྡོམ་ཞིང་སྤོང་སེམས་དང་ལྡན་པ་ལེགས་པ་སྟེ། ཡུལ་དུས་གནས་སྐབས་ཐམས་ཅད་དུ་སྒོ་གསུམ་སྡོམ་པས་བསྡམས་པ་ནི་ལེགས། ཅིའི་ཕྱིར་ཞེ་ན།
དུས་ཀུན་ཏུ་དྲན་པ་མི་བརྗེད་པར་སྡོམ་པའི་དགེ་སློང་ཚུལ་ཁྲིམས་ཕུན་སུམ་ཚོགས་པ་ནི་སྡུག་བསྔལ་གསུམ་དང་བརྒྱད་པོ་ཀུན་ལས་ངེས་པར་རབ་ཏུ་གྲོལ་བའི་རྣམ་གྲོལ་གྱི་གོ་འཕང་འཐོབ་པར་འགྱུར་བའི་ཕྱིར། ཚུལ་ཁྲིམས་ཀྱི་བྱེད་འབྲས་དང་བྲལ་འབྲས་བསྟན་ཏོ། ། ཚུལ་ཁྲིམས་ཀྱིས་གྲོལ་བར་འགྱུར་བ་ཅིའི་ཕྱིར་ཞེ་ན། ངག་གིས་གཞན་གྱི་ཉེས་པ་གླེང་པ་ལ་སོགས་པ་རྣམས་བསྲུངས་ཤིང་། ཡིད་ཀྱིས་ཚུལ་མིན་ཡིད་བྱེད་རབ་ཏུ་བསྡམས་ཏེ། ལུས་ཀྱིས་སྤྱོད་ཡུལ་མ་ཡིན་པ་རྒྱལ་པོའི་ཕོ་བྲང་ཆང་འཚོང་སྨད་འཚོང་རིགས་ངན་རོལ་མོའི་ཁྱིམ་སྟེ་ལྔ་རུ་འཇུག་པ་སོགས་སམ། སྒོ་གསུམ་གྱི་མི་དགེ་བ་བཅུ་པོ་དག་མི་བྱེད་ཅིང་སྒོ་གསུམ་གྱི་ལས་ཀྱི་འདུ་བྱེད་ངན་སོང་དང་འཁོར་བའི་ལམ་བཅུའམ་གསུམ་པོ་འདི་དག་རབ་ཏུ་སྦྱངས་ཤིང་དྲི་མ་མེད་པར་བྱས་ན། སྐུ་གསུང་ཐུགས་དྲང་པོར་སྲོང་བ་བཅོམ་ལྡན་འདས་ཀྱིས་གསུངས་པའི་འཕགས་ལམ་ཡན་ལག་བརྒྱད་ཀྱི་འབྲས་བུ་ཟུང་བཞིའམ་རྫོགས་པའི་སངས་རྒྱས་ནི་མྱུར་དུ་འཐོབ་པར་འགྱུར་རོ། ། ཐུན་མོང་དུ་མཇུག་བསྡུས་ཏེ་བཤད་པ་ནི། སངས་རྒྱས་རྣམ་པར་གཟིགས་དང་།
སངས་རྒྱས་ཞེས་པ་ཀུན་ལ་སྦྱར་རོ། ། གཙུག་ཏོར་ཅན་དང་། ཐམས་ཅད་སྐྱོབ་དང་། འཁོར་བ་འཇིག་དང་ལོག་དད་སེལ་གཉིས་རྣམ་གྲངས་ཡིན། གསེར་ཐུབ་དང་། འོད་སྲུང་དང་། སངས་རྒྱས་ཤཱཀྱ་ཐུབ་པ་གོའུ་ཏམ་ཞེས་ཁྱིམ་པ་དང་རབ་བྱུང་གི་ཕྱོགས་གཉིས་ཀའི་ཡོན་ཏན་སྨོས་སོ། ། འཇིག་རྟེན་པའི་ལྷ་ཡི་ཡང་ལྷ་ཡིན་ཏེ། ཤཱཀྱ་རྣམས་ཀྱི་ལྷ་དང་ཚངས་པ་བརྒྱ་བྱིན་སོགས་ཀྱིས་ཕྱག་བྱས་པའི་ཕྱིར་དང་རྣམ་པར་གྲོལ་བའི་ལྷ་ཡང་ཡིན་ནོ། ། སྙིགས་མ་ལྔའི་དུས་སུ་མིས་མཚོན་པའི་འགྲོ་བ་གདུལ་དཀའ་བ་རྟ་རྨུ་རྒོད་དང་འདྲ་བ་དག་འཇམ་པོ་དང་རྩུབ་མོ་ཇི་ལྟར་འོས་པས་འདུལ་ཞིང་ཡང་དག་པའི་ལམ་དུ་འཇུག་པས་ཁ་ལོ་བསྒྱུར་བ་བླ་ན་མེད་པའོ། །
འཇིག་རྟེན་ཁམས་གསུམ་གྱི་མགོན་པོ་ཕན་པ་དཔག་ཏུ་མེད་པ་ཆོས་ཐམས་ཅད་ལ་མངའ་བརྙེས་པས་གདུལ་བྱ་དུས་ལས་མ་ཡོལ་བར་སྐྱོབ་པའི་མཆོག་རྗེས་སུ་མཐུན་པའི་ཕན་པ་མཛད་པས་གཙོ་བོ་ཡེ་ཤེས་ལ་སོགས་པས་འགྲོ་བ་ཀུན་ལས་དཔའ་བོར་གྱུར་པ་སངས་རྒྱས་ནི་ཉོན་མོངས་དང་བདུད་ཀྱི་དགྲ་ཆོམས་པར་གྱུར་པ་བསྐལ་བཟང་གི་འདྲེན་པ་སྟོང་རྩ་བདུན་འབྱུང་བའི་གཤེགས་ཟིན་པ་བདུན་ཏེ་སྟོང་ནི་ད་གདོད་འབྱུང་ངོ་ཞེས་མི་བརྗེད་དྲན་བྱེད་དུ་བཤད་འདུག་གོ ། དེ་རྣམས་སྙན་པའི་གྲགས་པ་དང་ལྡན་པའོ། ། བདུན་པོ་དེ་རྣམས་ཀྱི་སོ་སོར་ཐར་པའི་མདོ་འདི་ནི་ཚིག་ཉུང་ཡང་དོན་ཀུན་འདིར་འདུས་པས་རབ་ཏུ་རྒྱས་པར་བསྟན་ཏོ། ། ཡང་ན་དང་པོར་བྱ་བ་དང་གསོལ་བ་བྱས་ནས་འདོན་པ་ལྔ་རྒྱས་པར་སྟོན་ཞེས་སྦྱར་རོ། ། སངས་རྒྱས་བདུན་གྱི་སོ་སོར་ཐར་པ་འདི་ལ་སངས་རྒྱས་རྣམས་དང་གང་ཡང་སངས་རྒྱས་བདུན་པོ་དེ་རྣམས་ཀྱི་ཉན་ཐོས་རྣམས་ཀྱང་བསྲུང་ཞིང་གུས་པ་དང་བཅས་སོ། ། སོ་སོ་ཐར་པ་འདི་ལ་གུས་པ་དང་བཅས་པས་ཚུལ་ཁྲིམས་ལ་ནན་ཏན་གྱིས་བསྲུང་བར་གྱུར་པས་འདུས་མ་བྱས་རྒྱུ་ལམ་བདེན་དང་འབྲས་བུ་འགོག་པའི་བདེན་པ་དང་མྱ་ངན་ལས་འདས་པ་ཐོབ་པར་གྱིས་ཤིག ཚིགས་བཅད་གསུམ་པོ་འདི་བཀའ་སྡུད་པ་པོས་བྱས་ཞེས་བི་མ་ལས་གསུངས། གཉིས་པ་མདོ་དོན་བསྡུས་ཏེ་བསྒྲུབ་པར་གདམས་པ་ནི། བརྩམ་པར་བྱ་བ་སོགས་ཚིགས་བཅད་གཉིས་དང་གང་གི་ཕྱིར་ཞེས་སོགས་བསྡུད་པ་པོས་བྱས་ཞེས་ཁྱད་པར་བཤེས་གཉེན་གསུང་། དེ་བཞིན་གཤེགས་པའི་བསྟན་པ་ལ་འཇུག་པ་དང་རབ་ཏུ་འབྱུང་བར་བརྩམ་པར་བྱ་ཞིང་།
རབ་ཏུ་དབྱུང་བར་བྱ་བའམ། བྱུང་ནས་འཁོར་བ་ལས་ངེས་པར་འབྱུང་བའི་ཕྱིར་གྲོང་ནས་དགོན་པ་ལ་སོགས་དབེན་པར་སོང་སྟེ་ཐོས་པའི་དོན་བསམ་པར་བྱ། སངས་རྒྱས་ཀྱིས་བསྟན་པ་འཕགས་པའི་བདེན་པ་བཞི་སྒོམ་པ་ལ་འཇུག་ཅིང་མཐོང་ལམ་བསྐྱེད་པར་བྱ། ཉམས་ཆུང་བ་འདམ་བུའི་ཁྱིམ་ལ་གླང་ཆེན་སྟོབས་ལྡན་གྱིས་བཅོམ་པ་བཞིན་དུ། སྲོག་འཕྲོག་པའི་འཆི་བདག་ནི་འཆི་བ་སྟེ། སྐྱེ་བ་རྒ་བ་ན་བ་དང་། སྲེད་པ་དང་ལེན་པ་ལ་སོགས་པའི་སྡེ་འཁོར་དང་བཅས་པ་ནི་བདེན་བཞི་སྒོམ་པའི་སྟོབས་ཀྱིས་གཞོམ་པར་བྱ་སྟེ་གྱིས་ཤིག་ཅེས་པའོ། ། ཚིགས་བཅད་འདི་ཉེ་བར་འཁོར་གྱིས་བྱས་ཞེས་དྲན་བྱེད་དུ་བཤད་དོ། ། སྐྱེ་བོ་དགེ་བ་ཅན་གང་ཞིག ཉོན་མོངས་པ་ལ་རབ་ཏུ་བསྒྲིམས་ཏེ་བག་ཡོད་པར་ཆོས་འཕགས་ལམ་ཡན་ལག་བརྒྱད་སྒྲུབ་པའི་འདུལ་བའམ།
ཆོས་འདུལ་བ་སོ་སོར་ཐར་པ་དང་བདེན་བཞི་འདི་ལ་སྤྱོད་གྱུར་པ། སྐྱེ་བ་བཞིར་འགྲོ་བ་ལྔའི་སྲིད་པར་འཁོར་བའི་སྡུག་བསྔལ་རབ་ཏུ་སྤོང་བར་བྱེད་པའི་སྒོམ་ལམ་བསྒོམས་ཏེ་གཏན་ཏུ་རབ་ཏུ་སྤངས་ནས། སྡུག་བསྔལ་མཐའ་དག་ཐ་མར་རྒྱུན་བཅད་དེ་ཟད་པར་བྱེད་པ་ཉིད་དུ་འགྱུར་རོ། ། ཕན་ཚུན་གཅིག་ལ་གཅིག་འདོམས་ཤིང་ལྟུང་བ་མི་འབྱུང་བར་བྱེད་པ་དང་། བྱུང་ན་ལྟུང་བ་ལས་བསླངས་ཏེ་ཚུལ་ཁྲིམས་སྲུང་བར་བྱེད་པ་དང་། ཚུལ་དེས་སངས་རྒྱས་ཀྱི་བསྟན་པ་དང་། དེ་འཛིན་པའི་གང་ཟག་དག་འཕེལ་ཞིང་གནས་པར་བྱ་བའི་ཕྱིར། སོ་སོར་ཐར་པ་འདི་སྟོན་པའི་ཚུལ་གྱིས་དགེ་འདུན་གྱིས་མཐུན་པའི་གསོ་སྦྱོང་ལེགས་པར་བྱའོ། ། མཇུག་བསྡུས་ཏེ་ནན་ཏན་དུ་གདམས་པ་ནི། ཚུལ་ཁྲིམས་བསྲུང་བ་དང་བསྟན་པ་འཕེལ་བར་བྱ་བའི་དགོས་པ་གོང་དུ་སྨོས་པ་གང་ཡིན་པ་དེ་ཉིད་ཀྱི་ཕྱིར་ནི་སོ་སོར་ཐར་པའི་མདོ་འདོན་པ་དང་།
གང་གི་ཕྱིར་གསོ་སྦྱོང་བྱས་པར་གྱུར་པ་དགོས་པ་དེའི་ཕྱིར་དང་། གོང་དུ་བསྟན་པའི་དགོས་པ་དེའི་ཕྱིར་དང་གནས་སྐབས་ཀྱི་ཕན་པ་དང་། མཐོང་སྒོམ་གྱི་ལམ་བསྐྱེད་དེ་མྱང་འདས་འཐོབ་པ་དེའི་ཕྱིར། ཚུལ་ཁྲིམས་དེ་ནི་སྦྱོར་དངོས་མཇུག་གི་སྒོ་ནས་བག་ཡོད་པར་བསྲུང་བར་བྱ་སྟེ། དཔེར་ན་ནགས་ཁྲོད་ན་གནས་པའི་གཡག་རྒོད་རྔ་མ་ཤིང་ལ་མི་ཐོགས་པའི་ཕྱིར་དང་། ཐོགས་ནའང་གོད་ཟེགས་བྱུང་དོགས་ནས་དལ་བུས་བག་བྱེད་པ་དང་། གངས་ཁྲོད་བསིལ་བ་ན་གནས་པའི་ཚེ་ཡང་ཝ་མཇུག་ལྟར་མི་བརྐྱང་བར་རྩེ་མོ་སྟེང་དུ་གཟར་ཏེ་འགྲོ་བ་ཇི་བཞིན་དུ། ཉེས་པ་མི་འབྱུང་བ་དང་བྱུང་ན་ཕྱིར་འཆོས་པ་དང་། དགོན་པར་ཡང་རྟག་ཏུ་བག་ཡོད་པར་བྱའོ། ། གཉིས་པ་བསྔོ་བ་ནི།
སོ་སོར་ཐར་པའི་མདོ་བཏོན་ཅིང་མཉན་པ་དང་གསོ་སྦྱོང་བྱས་པའི་བསོད་ནམས་ཐོབ་ཅིང་གྲུབ་པ་གང་ཡོད་པ་དེས་ནི་ཆེད་དུ་བྱ་བ་འཇིག་རྟེན་ཕུང་པོ་ལྔས་བསྡུས་པའི་ཁམས་གསུམ་གྱི་འགྲོ་བ་མ་ལུས་པ་རྣམས། ཐོབ་བྱ་ཐུབ་པ་ཉན་ཐོས་དང་རང་སངས་རྒྱས་ཀྱི་དབང་པོ་དེ་བཞིན་གཤེགས་པའི་ཡོན་ཏན་དང་ཐབས་བླ་ན་མེད་པའི་གོ་འཕང་ཐོབ་པར་ཤོག་ཅེས་པ་ཨུ་པ་ལིས་གསུངས་སོ། ། དེ་ལྟར་སོ་སོར་ཐར་པ་འདི་ཡང་སྡུད་པོས་སྙན་པའི་བ་དན་ཞེས་པ་ནས་སྤྱི་བོ་ནས་ཕྱག་འཚལ་བའི་བར་བསྟོད་པའི་རྒྱུད་དང་། ཐམས་ཅད་མཁྱེན་ཅེས་པ་ནས་གཡག་རྔའི་རྩེ་མོ་ཇི་བཞིན་ཞེས་པའི་བར་མདོ་འདོན་པའི་རྒྱུད་དང་། མཇུག་ཏུ་བསྔོ་བའི་རྒྱུད་དང་རྒྱུད་ཆགས་གསུམ་གྱི་ཚུལ་དུ་བསྟན་ནོ། ། ཚུལ་འདི་ཡང་དོན་དམ་པའི་དགེ་སློང་བདེན་པ་མཐོང་བ་དང་ལམ་གྱིས་རྒྱལ་བ་མི་སློབ་ལམ་ཐོབ་པ་དང་ལམ་སུན་འབྱིན་པ་བསླབ་པ་ཉམས་ཤིང་ངོ་ཚ་དང་བྲལ་བ་ཤ་ཚུགས་ལུས་ལ་འཚེའུ་སྐམ་པ་ལྟ་བུའི་གང་ཟག་ལ་ནི་མི་དགོས་ཀྱི། གསོལ་བཞིས་རྫོགས་ཤིང་ལྟ་སྤྱོད་མ་ཉམས་པས་བསོད་སྙོམས་སྤྱོད་པའི་སོ་སོ་སྐྱེ་བོ་ཀུན་རྫོབ་པའི་དགེ་སློང་ལམ་གྱིས་འཚོ་བ་ལ་ངེས་པར་དགོས་ཤིང་ལམ་སྟོན་པ་ལྟ་སྤྱོད་རྣམ་པར་དག་པ་གཞན་ལ་སྟོན་པ་དང་། ལུག་ལྟར་ལྐུགས་པ་སློབ་འདོད་ཀྱང་བླང་དོར་མི་ཤེས་པ་དག་ལའང་། ཁྲིམས་འཆལ་བ་དད་མོས་པ་དང་ལྟ་བ་མ་ཉམས་པ་དག་གིས་ལེགས་པར་བཤད་པས་ཕན་པར་འགྱུར་བའང་སྲིད་པར་བཅོམ་ལྡན་འདས་ཀྱིས་གསུངས་སོ། ། དེ་ལྟར་སོ་སོར་ཐར་པའི་མདོའི་རྣམ་པར་བཤད་པ་འདི།
སློབ་དཔོན་དཔའ་བོས་མཛད་པར་གྲགས་པའི་གཞུང་འགྲེལ་དང་། བི་མ་ལ་མི་ཏྲས་མཛད་པའི་རྒྱ་ཆེར་འགྲེལ་འདུལ་བ་ཀུན་ལས་བཏུས་པ་དང་། ཁྱད་པར་བཤེས་གཉེན་གྱིས་མཛད་པའི་འདུལ་བ་ཀུན་ལས་བཏུས་དང་། དཱ་ན་ཤཱི་ལས་མཛད་པར་གྲགས་པའི་བརྗེད་བྱང་དང་། ཀཱ་ལེགས་མི་ཏྲས་མཛད་པའི་དགའ་སྐྱེད་དང་། ཁ་ཆེ་ཛྙཱ་ན་ཤྲཱིས་མཛད་དམ་ཟེར་བའི་མི་བརྗེད་དྲན་བྱེད་དང་། གངས་ཅན་གྱི་ཁྲོད་དུ་བྱུང་བའི་འདུལ་བ་འཛིན་པ་རྣམས་ཀྱི་མཆོག་ཏུ་གྱུར་པ་བྱ་འདུལ་འཛིན་བརྩོན་འགྲུས་འབར་གྱི་ལེགས་བཤད་དང་། ཡོངས་འཛིན་མཁས་པའི་མན་ངག་ལ་བརྟེན་ནས་ལུང་ཞུ་བ་དཔང་པོར་བྱས་ཏེ། ཁུངས་མེད་ཀྱི་ངག་སྒྲོས་དང་རང་བཟོ་སྤངས་ཏེ་ལེགས་པར་སྦྱར་བའོ། ། དེ་ལྟར་རྣམ་དག་ཚུལ་ཁྲིམས་སྲུང་བའི་ཚུལ། །
ཚུལ་འདི་རྟོགས་ནས་ལེགས་པར་སྒྲུབ་བྱེད་ན། ། ན་རྒ་སྐྱེ་འཆི་སྲིད་པའི་ཆུ་འཇིང་ལས། ། ལས་དང་ཉོན་མོངས་ཟད་པའི་གླིང་དུ་འགྲོ། ། གང་ཞིག་ལེགས་གསུངས་ཐུབ་པའི་གསུང་བཞིན་དུ། ། ཚུལ་གནས་ལྟ་སྤྱོད་ཆོ་ག་འཚོ་བ་བཟང་། ། དེ་ལ་རྒུད་པ་མཐའ་དག་བསྐྲད་པ་བཞིན། ། བོས་པ་ལྟ་བུར་ཕུན་སུམ་ཚོགས་པའོ། ། ཁྲིམས་ལ་མི་གནས་ལས་འབྲས་མི་སེམས་པའི། ། སྐྱེ་བོ་འཁོར་མང་ལོངས་སྤྱོད་ལྡན་ན་ཡང་། ། མཐའ་མེད་ངན་འགྲོར་ཡུན་རིང་སྡུག་བསྔལ་གྱིས། །
མནར་འགྱུར་མི་དེ་དུད་འགྲོ་མ་ཡིན་ནམ། ། དེ་ཕྱིར་ཤེས་ལྡན་གྲོལ་བ་དོན་གཉེར་དག ། དལ་འབྱོར་མི་རྟག་ཕུན་ཚོགས་རྒུད་འགྱུར་ཞེས། ། ངེས་པར་བསམས་ཏེ་བརྟུལ་ཞུགས་མ་ཉམས་པར། ། མང་ཐོས་སྒྲུབ་ལ་བརྩོན་པར་རིགས་པ་ཡིན། ། རྟག་ཏུ་དྲན་དང་བག་ཡོད་ལྡན་པ་ཡིས། ། སྒོ་གསུམ་རང་གི་སྤྱོད་ཚུལ་མ་རྟོགས་ན། ། ཉ་ཤ་ཟོས་ཤིང་འོ་ཐུག་འཐུང་པ་ལྟར། ། ཕྱིས་དུས་འགྱོད་ཀྱང་འཕྱིས་པར་གྱུར་ཏ་རེ། ། ཞིང་གཞན་དག་ཏུ་བསྐལ་མང་བྱེ་བ་བརྒྱར། །
དགེ་བའི་ལས་ལམ་བསྒྲུབས་པར་གྱུར་པ་གང་། ། དེ་བས་ཞིང་འདིར་སྔ་དྲོ་ཅིག་ཙམ་ཡང་། ། ཚུལ་གནས་དམ་ཆོས་སྤྱོད་པ་མཆོག་ཏུ་གསུངས། ། དོན་འདི་ཤེས་ནས་སྟོན་པའི་བསྟན་པ་ལ། ། ཕན་འདོད་བྱས་པ་བཟོ་བའི་སྐྱེས་བུ་རྣམས། ། ནུབ་རིར་ལྟུང་བའི་ཉིན་བྱེད་འདྲ་བ་ཡི། ། བསྟན་པ་དམ་ཆོས་འཛིན་ལ་འབད་འཚལ་ལོ། ། གལ་ཏེ་གཞན་ལ་ཕན་པའི་མཐུ་མེད་ནའང་། ། སེང་གེའི་རོ་ལ་སྐྱེས་པའི་སྲིན་བུ་བཞིན། ། བསྟན་པའི་སྒོར་ཞུགས་བག་མེད་སྤྱོད་པ་ཡིས། །
དམ་ཆོས་འཇིག་པར་བྱེད་པ་ག་ལ་རིགས། ། ཐུབ་པའི་དབང་པོས་གྲངས་མེད་བསྐལ་མང་དུ། ། རྩོད་དུས་སྐྱེ་དགུའི་དོན་ཕྱིར་བསྒྲུབས་པའི་ནོར། ། དམ་ཆོས་ནུབ་ཏུ་ཉེ་བར་མཐོང་བཞིན་དུ། ། སེམས་ཡོད་སུ་ཞིག་བག་མེད་བདེ་བར་གནས། ། བསླབ་གསུམ་རྗོད་བྱེད་བཅས་པ་དམ་པའི་ཆོས། ། ཀུན་གྱི་གཞིར་གྱུར་དམ་ཆོས་འདུལ་བའི་གཞུང་། ། སྡེ་བཞིའི་སྙིང་པོ་སོ་སོར་ཐར་པའི་མདོ། ། ལེགས་པར་བཤད་པ་འདི་ནི་དགེ་བའི་བློས། ། རྒྱ་བོད་མཁས་པའི་གསུང་དང་མཐུན་པར་བཀོད། །
བློ་ལྡན་སྡོམ་བརྩོན་རྣམས་ཀྱིས་བླང་བར་མཛོད། ། གལ་ཏེ་ནོངས་པ་མཆིས་ན་འཕགས་པ་དང་། ། གཟུར་གནས་མཁས་པའི་སྐྱེ་བོས་བཟོད་མཛད་རིགས། ། འདིར་འབད་རབ་དཀར་དགེ་བའི་ཆུ་རྒྱུན་དེས། ། སྐྱེ་རྒུའི་ཉེས་ཚོགས་དྲི་མ་སེལ་བར་ཤོག ། བདག་ཀྱང་རབ་དགའི་ས་ལ་གནས་ཀྱི་བར། ། སྡིག་གྲོགས་མི་དགེའི་བཤེས་རྣམས་རྒྱང་བསྲིངས་ཏེ། ། རྣམ་དག་ཚུལ་ཁྲིམས་མ་ཉམས་སྐྱོན་མེད་ལྡན། ། སངས་རྒྱས་བསྟན་པའི་ཁུར་ཆེན་འཁྱེར་བ་དང་། ། སྒོ་གསུམ་འགྲོ་བའི་དོན་དུ་སྤྱོད་པ་དང་། །
ཆོས་དང་ཆོས་མིན་མ་འདྲེས་འབྱེད་པར་ཤོག ། དགའ་ལྡན་གནས་སུ་བྱམས་ཆེན་ཆོས་རྗེ་ཡི། ། ཞལ་གྱི་བདུད་རྩི་མྱངས་ཏེ་གྲོལ་གྱུར་ཅིག ། སོ་སོར་ཐར་པའི་མདོའི་རྒྱ་ཆེར་བཤད་པ་འདི་ནི། ། ཚུལ་གནས་ཐོས་བསམ་སྒོམ་པ་ལྷུར་ལེན་ཅིང་། ། མདོ་དང་སྔགས་ཀྱི་དོན་ལ་བློ་གྲོས་ཀྱི་སྣང་བ་རྒྱས་པ་དགེ་བའི་བཤེས་གཉེན་གྲགས་པ་རིན་ཆེན་ཞེས་བྱ་བ་སློབ་མར་བཅས་པ་རྣམས་ཀྱིས་འདུན་པའི་ཤུགས་ཆེན་པོས་ཡང་དང་ཡང་དུ་བསྐུལ་བའི་ཞལ་ངོར། གངས་ཅན་གྱི་འདུལ་བ་འཛིན་པ་རྣམས་ཀྱི་ཐ་ཤལ་དུ་གྱུར་པ། བསོད་སྙོམས་པ་རིན་ཆེན་རྒྱལ་མཚན་དཔལ་བཟང་པོས། མེ་ཕོ་བྱི་བའི་ལོ་ཁྲུམས་ཀྱིས་ཉ་བའི་ཟླ་བ་ལ། གཡས་རུ་ཆོས་ལུང་གི་གཙུག་ལག་ཁང་དུ་ལེགས་པར་སྦྱར་བའོ། །
འདིས་སངས་རྒྱས་ཀྱི་བསྟན་པ་དང་། དམ་པའི་ཆོས་འདུལ་བའི་སྡེ་སྣོད་རིན་པོ་ཆེ་ཕྱོགས་ཐམས་ཅད་དུ་དར་ཞིང་རྒྱས་པའི་ཐབས་མཆོག་ཏུ་གྱུར་ཅིག། །། མངྒ་ལཾ་བྷ་ཝསྟུ།། །། PAGE * MERGEFORMAT 134 རིན་ཆེན་རྒྱལ་མཚན། སོ་སོར་ཐར་པའི་མདོའི་ལེགས་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
