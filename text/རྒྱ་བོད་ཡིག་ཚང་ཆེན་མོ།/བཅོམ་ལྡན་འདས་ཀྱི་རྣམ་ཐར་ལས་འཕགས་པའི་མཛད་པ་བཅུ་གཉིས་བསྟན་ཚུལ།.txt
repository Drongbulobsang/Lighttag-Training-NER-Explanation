རྒྱ་བོད་ཡིག་ཚང་ཆེན་མོ།
བཅོམ་ལྡན་འདས་ཀྱི་རྣམ་ཐར་ལས་འཕགས་པའི་མཛད་པ་བཅུ་གཉིས་བསྟན་ཚུལ།
བཅོམ་ལྡན་འདས་ཀྱི་རྣམ་ཐར་ལས་འཕགས་པའི་མཛད་པ་བཅུ་གཉིས་བསྟན་ཚུལ།
དང་པོར་རྒྱལ་པོ་དོན་གྲུབ་མི་མཇེད་འཇིག་རྟེན་གྱི་ཁམས་འདིར་བྱོན་པ་སྟེ། ཉན་ཐོས་པ་ན་རེ། སྐྱེ་བ་དཔག་ཏུ་མེད་པའི་སྔོན་ནས་ཚོགས་གཉིས་བསགས་པའི་སྐྱེས་བུ་རང་རྒྱུད་པ་གཅིག རྒྱལ་པོ་ཟས་གཙང་གི་སྲས་སུ་འཁྲུངས་པ་ཡིན་ཟེར། བྱང་སེམས་པ་རྣམས་ནི། འདི་སོ་སོ་སྐྱེ་བོ་ཡང་མ་ཡིན། ཡང་དག་པར་རྫོགས་པའི་སངས་རྒྱས་ཀྱང་མ་ཡིན་ཟེར། གསང་སྔགས་པ་རྣམས་ནི་སྔོན་བསྐལ་བ་མེ་ལོང་གི་འབྱུང་གནས་ཞེས་བྱ་བ་ལ། ལམ་ལྔ།
ས་བཅུ་བགྲོད་ནས་སངས་རྒྱས་ཚར་བ་དེའི་སྤྲུལ་པ་ཡིན་ཟེར། གང་ལྟར་ཡང་དང་པོ་བྱང་ཆུབ་མཆོག་ཏུ་ཐུགས་བསྐྱེད། བསྐལ་བ་གྲངས་མེད་གསུམ་དུ་ཚོགས་བསགས། སྒྲིབ་པ་སྦྱངས་པའི་མཐར་མངོན་པར་རྫོགས་པར་སངས་རྒྱས་པར་ཐམས་ཅད་མཐུན་པས། དེ་ཡང་ཐུགས་བསྐྱེད་ལུགས་མདོ་སྡེ་སྙིང་རྗེ་པད་དཀར་ལས། འདི་དང་པོ་བྲམ་ཟེ་རྒྱ་མཚོའི་རྡུལ་དུ་གྱུར་ཚེ་ཐུགས་བསྐྱེད་ཅེས་པ་དང༌། བསྐལ་བཟང་ལས། སྨན་པར་གྱུར་ཚེ་ཐུགས་བསྐྱེད། དྲིན་ལན་གསབ་པར་དམྱལ་བའི་ལྕགས་བསྲེགས་ཀྱི་ཐང་ལ། ཤིང་རྟ་འདྲེན་པའི་གྱད་དུ་འཁྲུངས་ཚེ་ཐུགས་བསྐྱེད།
ཕུང་པོ་གསུམ་པར་ཚོང་དཔོན་གྱི་བུ་སྔོན་དགར་གྱུར་ཚེའམ། ཡང་ན་རྫ་མཁན་གྱི་ཁྱེའུ་སྣང་བྱེད་དུ་གྱུར་ཚེ། སངས་རྒྱས་ཐུབ་པ་ཆེན་པོའི་དྲུང་དུ་འཁར་བའི་བུམ་པ་གཅིག་དང༌། དཀར་ཤ་པ་ནི་རྡོག་པོ་ལྔ། མཆིལ་ལྷམ་ཟུང་གཅིག ། གདུགས་གཅིག་རྣམས་ཕུལ་ནས། བདེ་བར་གཤེགས་པ་ཁྱེད་སྐུ་ཅི་འདྲ་དང༌། ། འཁོར་དང་སྐུ་ཚེའི་ཚད་དང་ཞིང་ཁམས་དང༌། ཁྱེད་ཀྱི་མཚན་མཆོག་བཟང་པོ་ཅི་འདྲ་བ། ། དེ་འདྲ་ཁོ་ནར་བདག་སོགས་འགྱུར་བར་ཤོག །
ཅེས་པའི་སྨོན་ལམ་བཏབ་ནས་ཐུགས་བསྐྱེད་པར་བཤད་དོ། ། དེ་རྟིང་བསྐལ་བ་གྲངས་མེད་གསུམ་དུ་ཚོགས་བསགས་པར། སངས་རྒྱས་རིན་ཆེན་གཙུག་ཏོར་ཅན་ཡན་གྱིས་གྲངས་མེད་དང་པོ་རྫོགས། སངས་རྒྱས་མར་མེ་མཛད་ཡན་གྱིས་གྲངས་མེད་གཉིས་པ་རྫོགས། རྣམ་གཟིགས་ཡན་གྱི་གྲངས་མེད་གསུམ་པ་རྫོགས་པར་བཤད་དེ། རྣམ་གཟིགས་མར་མེ་རིན་ཆེན་གཙུག ། གྲངས་མེད་གསུམ་གྱི་ཐ་མར་བྱུང༌། ། དང་པོ་ཤཱཀྱ་ཐུབ་པའོ། ། ཞེས་པ་ལྟར་འདོད་དོ། ། གྲངས་མེད་ཀྱི་ངོས་འཛིན་ཉན་ཐོས་པའི་ལུགས་ལ་མཛད་ནས་དང་པོ་རྫོགས་པ་ལུང་ལས།
སངས་རྒྱས་ཤཱཀྱ་ཐུབ་པ་ནས། ། འདྲེན་པ་ཡུལ་འཁོར་སྐྱོང་གི་བར། ། བདུན་ཁྲི་ལྔ་སྟོང་ཚང་བ་ཡིས། ། སངས་རྒྱས་རྣམས་ནི་ངས་མཆོད་དོ། ། ཞེས་སོ། ། གཉིས་པ་རྫོགས་པ་ལུང་ལས། སངས་རྒྱས་ལེགས་མཛད་ནས་བཟུང་ཏེ། ། དབང་པོ་རྒྱལ་མཚན་ཐུག་གི་བར། ། བདུན་ཁྲི་དྲུག་སྟོང་ཚང་བ་ཡིས། ། སངས་རྒྱས་རྣམས་ནི་ངས་མཆོད་དོ། །
ཞེས་སོ། ། གསུམ་པ་རྫོགས་པ་ལུང་ལས། སངས་རྒྱས་མར་མེ་མཛད་ནས་ནི། ། སངས་རྒྱས་འོད་སྲུང་བར་དག་ཏུ། ། བདུན་ཁྲི་བདུན་སྟོང་ཚང་བ་ཡི། ། སངས་རྒྱས་རྣམས་ནི་ངས་མཆོད་དོ། ། ཞེས་སོ། ། ཐེག་པ་ཆེན་པོའི་ལུགས་ལ། གོང་ལྟར་ཁྱིའུ་སྣ ང་ བྱེད་ཀྱི་ཐུགས་བསྐྱེད་པ་ནས་བཟུང་སྟེ། ས་དང་པོ་མ་ཐོབ་ཀྱི་བར་ལ་བསྐལ་བ་གྲངས་མེད་དང་པོ།
དེའི་དུས་སོ་སོ་སྐྱེ་བོའི་ལུས་གྲངས་མེད་བླངས་རྟིང་ཚོགས་ཀྱི་ལམ་དུ་ཞུགས་ནས། དགེ་བ་སྤེལ་བ་དང༌། སྦྱོར་ལམ་ལས་འབྲས་ལ་ངེས་ཤེས་སྐྱེས་ཏེ། དེའི་བར་ལ་སངས་རྒྱས་བདུན་ཁྲི་ལྔ་སྟོང་ལ་བསྙེན་བཀུར་བྱས་པའི་ཐ་མ་ལ། སངས་རྒྱས་རིན་ཆེན་གཙུག་ཏོར་ཅན་ཡིན་ནོ། ། དེ་ལྟར་ས་དང་པོ་རབ་ཏུ་དགའ་བ་ཐོབ་ནས། མཐོང་ལམ་ཆོས་ཉིད་བདེན་པ་རྫོགས་ཏེ། ས་གཉིས་པ་དྲི་མ་མེད་པ་ནས། སྒོམ་ལམ་ལ་ཞུགས། ས་གསུམ་པ་འོད་བྱེད་པ།
བཞི་པ་འོད་འཕྲོ་བ། ལྔ་པ་སྦྱངས་དཀའ་བ། དྲུག་པ་མངོན་དུ་གྱུར་པ། བདུན་པ་རིང་དུ་སོང་བའི་ས་ཐོབ་པ་མན་ལ། གྲངས་མེད་གཉིས་པའོ།། དེའི་བར་ལ་སངས་རྒྱས་བདུན་ཁྲི་དྲུག་སྟོང་ལ་བསྙེན་བཀུར་བྱས་པའི་ཐ་མ་ལ། སངས་རྒྱས་མར་མེ་མཛད་ཡིན་ནོ། ། དེའི་རྟིང་ལ་ས་བརྒྱད་པ་མི་གཡོ་བ། དགུ་པ་ལེགས་པའི་བློ་གྲོས། བཅུ་པ་ཆོས་ཀྱི་སྤྲིན་ཐོབ་པའི་དུས་སུ།
བྱང་ཆུབ་སེམས་དཔའ་དམ་པ་ཏོག་དཀར་པོར་གྱུར་ཅིང༌། དེ་མན་གྱི་གྲངས་མེད་གསུམ་དུ་ཚོགས་བསགས་ནས། དེའི་རིང་ལ་སངས་རྒྱས་བདུན་ཁྲི་བདུན་སྟོང་ལ་བསྙེན་བཀུར་བྱས་པའི་ཐ་མ་ལ། སངས་རྒྱས་རྣམ་གཟིགས་ཡིན་ནོ། ། དེ་ལྟར་བསྐལ་པ་གྲངས་མེད་གསུམ་དུ་ཚོགས་བསགས་ནས། ས་བཅུ་ནོན་ཅིང༌། ས་གཉིས་པ་ནས་བཅུའི་བར་ལ། སྒོམ་ལམ་ལ་སྒོམ་པ་འཕེལ་སྟེ། ས་བཅུ་གཅིག་པ་ཀུན་ཏུ་འོད་དང༌། བཅུ་གཉིས་པ་མ་ཆགས་པདྨ་ཅན་དང༌།
བཅུ་གསུམ་པ་རྡོ་རྗེ་འཛིན་པའི་ས་སངས་རྒྱས་ཀྱི་གོ་འཕངས་བརྙེས་པའི་ཚུལ་འོག་ནས་བཤད་པ་ལྟར་རོ། ། ཐུབ་པའི་མཛད་པ་བཅུ་གཉིས་དངོས་ལ། འཇིག་རྟེན་པའི་མཛད་པ་ལྔ་ལ༑ ལྷུམ་སུ་ཞུགས་པ། སྐུ་བལྟམས་པ། གཞོན་ནུ་རོལ་རྩེད་མཛད་པ། བཙུན་མོ་ཁབ་ཏུ་བཞེས་པ། རྒྱལ་སྲིད་བཟུང་བ་རྣམས་སོ། ། འཇིག་རྟེན་ལས་འདས་པའི་མཛད་པ་ལྔ་ནི། རབ་ཏུ་བྱུང་བ།
དཀའ་བ་སྤྱད་པ། ཆོས་འཁོར་སྐོར་བ། ཆོ་འཕྲུལ་བསྟན་པ། བདུད་བཏུལ་ཅིང་སངས་རྒྱས་པ་རྣམས་སོ། ཁྱད་པར་ཅན་གྱི་མཛད་པ་གཉིས་ནི། རྟག་ཏུ་རེ་བ་རྣམས་སུན་འབྱིན་པའི་ཕྱིར། མྱ་ངན་འདས་པའི་ཚུལ་བསྟན་པ་དང༌། ཕྱི་རབས་སྤྲོ་བ་སྐྱེད་པའི་ཕྱིར། སྐུ་གདུང་རིང་བསྲེལ་ཆ་བརྒྱད་དུ་བགོས་པ་དང༌། བྱིན་རླབས་འབྱུང་བའི་མཛད་པའོ། །
དེ་ལྟར་མཛད་པ་བཅུ་གཉིས་ཀྱི་དང་པོ། དམ་པ་ཏོག་དཀར་པོར་གྱུར་སྟེ། དགའ་ལྡན་དུ་བཞུགས་པའི་དུས་སུ། མི་མཇེད་འཇིག་རྟེན་གྱི་ཁམས་སུ་སྙིགས་མ་ལྔ་བདོ་བར་ ནི། སེམས་ཅན་ཚེ་དང༌། ཉོན་མོངས་དང༌། ལྟ་བ་དང༌། དུས་ཀྱི་སྙིགས་མ་རྣམས་ལ་ དགོངས་ནས། དུས་ཀྱི་སྙིགས་མ་ནི་ཕ་དང་བུར་འཐབ་པ། ཚེའི་སྙིགས་མ་ནི་ཚེ་ལོ་བརྒྱ་པ།
ཉོན་མོངས་པའི་སྙིགས་མ་དུག་ལྔ་རགས་པ། ལས་ཀྱི་སྙིགས་མ་དགེ་བ་ཆུང་དུ་སྤྱོད་པ། ལྟ་བའི་སྙིགས་མ་ལོག་པར་སྤྱོད་པའོ། ། གདུལ་བྱ་དུས་ལ་བབས་པར་ཤེས་ནས། རྩོད་ལྡན་གྱི་དུས། འཛམ་བུ་གླིང་པའི་མི་རྣམས་ཚེ་ལོ་བརྒྱ་པའི་སྐབས་སུ། དགའ་ལྡན་དུ་རྒྱལ་ཚབ་བྱམས་པ་ལ་དབང་བསྐུར་ནས། འཛམ་བུ་གླིང་དུ་གཟིགས་པ་ལྔའི་སྒོ་ནས། འབྱོན་པར་ཆས་པ་ནི། གནས་དང་རིགས་རྒྱུད་ཡབ་ཡུམ་དུས་དང་ལྔ་ལ་གཟིགས་ནས།
ཡུལ་ནི་སེར་སྐྱ་ལ་སོགས་པ་གྲོང་ཁྱེར་དྲུག་ལ་གཟིགས། རིགས་རྒྱལ་རིགས་ལ་གཟིགས། ཡབ་ཟས་གཙང་མ་ལ་གཟིགས། ཡུམ་སྒྱུ་མ་ལྷ་མཛེས་ལ་གཟིགས། དུས་ཡུམ་གསོ་སྦྱོང་མཛད་པའི་དུས་ལ་གཟིགས། ང་ནི་འཛམ་བུ་གླིང་དུ་ཆོས་སྟོན་པ་ལ་འགྲོའོ་གསུངས་པས། ལྷ་ཐམས་ཅད་མ་དགའ་སྟེ། ཐབས་སྣ་ཚོགས་པའི་གཤོལ་བཏབས་ཀྱང་མ་ཐེབས་པ་དང༌། ལྷའི་བུ་གཟི་བརྗིད་དམ་པས་དེ་ལྟར་ན། གླང་པོ་ཆེའི་གཟུགས་སུ་སྤྲུལ་ནས་བྱོན་ན།
དོན་ཆེའོ་ཟེར་བ་ལྟར། གླང་ཆེན་ཐལ་དཀར་མཆེ་བ་དྲུག་ལྡན་གཅིག་ཏུ་སྤྲུལ་ནས་བྱོན། གྲོང་ཁྱེར་སེར་སྐྱའི་ཕོ་བྲང་ན། རྒྱལ་པོ་ཟས་གཙང་མ་ཡབ་ཡུམ་རྒྱལ་སྲིད་སྐྱོང་གིན་བཞུགས་པའི་ཚེས་བཅོ་ལྔའི་ཟླ་བ་ཉ་གང་བ་ལ། ཡུམ་ལྷ་མོ་སྒྱུ་འཕྲུལ་མ་གསོ་སྦྱོང་ལ་གནས་པའི་སྤྱི་བོ་ནས་གླང་ཆེན་ཐིམས་པར་རྨིས་ཏེ། ལྷུམས་སུ་ཞུགས་ནས་ ཡུམ་ལ་དགའ་བདེའི་ཏིང་ངེ་འཛིན་མང་པོ་ཐུགས་ལ་འཁྲུངས་པར་གྱུར་ཏོ། ། དེའང་ཇོ་བོ་རྗེས་བཞེད་པའི། སངས་རྒྱས་ཤིང་ཕོ་བྱི་བའི་དབྱར་འབྲིང་པོའི་ཉ་ལ་ལྷུམས་སུ་ཞུགས། གླང་ལོ་དཔྱིད ་ཐ་ཆུང་གི་ཚེས་བརྒྱད་ ལ་སྐུ་བལྟམས། ས་མོ་ཕག་ལ་སངས་རྒྱས།
ཤིང་ཕོ་སྤྲེའུ་ལོ་མྱ་ངན་འདས་པར་བཤད་ཅིང༌། ཆོས་རྗེ་ས་སྐྱ་པཎྜི་ཏ་ནི་མེ་མོ་ཡོས་ལ་ལྷུམས་སུ་ཞུགས་པར་བཞེད་ཅིང༌། ས་ཕོ་འབྲུག་ལ་སྐུ་བལྟམས། སྤྱིར་ཟླ་ཐ་ཆུང་སྐར་མ་ས་གའི་ཉ་བའི་ཚེས་བཅོ་ལྔའི་ཡང་གཅིག་ན་དབོ་ཟླ་བའི་ཚེས་བཅུ་བཞིའི་ཉིན་ཟེར་རྒྱལ་ཕུར་འཛོམས་དུས་ ཆུ་ཕོ་སྟག་ལ་སངས་རྒྱས། མེ་མོ་ སྨིན་དྲུག་ཟླ་བའི་ཚེས་བརྒྱད་ཀྱི་ཟླ་བ་རི་མགོ་ལ་ཡོལ་བ་དང་མྱ་ངན་ལས་འདས་ ཕག་ལ་མྱ་ངན་ལས་འདས་ པར་བཞེད། དཔྱིད་ཐའི་ཚེས་བརྒྱད་སྐར་མ་རྒྱལ་ལ་བལྟམས་པར་མཐུན་ནོ ་སོ། ། རྒྱལ་བུ་ལྷུམས་སུ་ཞུགས་པའི་མཛད་པ་དེ་དང་པོའོ། ། དེ་ལྟར་ལྷུམས་སུ་ཟླ་བ་དགུ་ངོ་བཅུ་བཞུགས་ནས། ལུམ་བི་ནིའི་ཚལ་དུ་ཡུམ་གྱི་ཕྱག་གཡས་པས་ཤིང་ནྱ་གྲོ་ཏའི་ཡལ་ག་ལ་འཇུས་པའི་འོགརྩིབ་མའི་བར་ནས་སྐུ་བལྟམས། ལྷས་མེ་ཏོག་གཏོར།
བརྒྱ་བྱིན་དང་ཚངས་པས་བསྟན། ལྷ་ཀླུ་ཐམས་ཅད་ཀྱི་མཆོད་པ་ཕུལ། དགའ་བོ་དང་ཉེར་དགའ་བོ་ལ་སོགས་པས་སྐུ་ཁྲུས་གསོལ། སྐུ་ལས་འོད་ཟེར་འཕྲོས་བལྟམས་འཕྲལ་ལ་ཕྱོགས་བཞིར་གོམ་པ་བདུན་བདུན་བོར་བས། ཞབས་རྗེས་ལ་པདྨ་རེ་རེ་བྱུང་ཅིང༌། དགེ་མཚན་ཆེ་བའི་ཚིགས་སུ་བཅད་པ་རེ་རེ་གསུང་དུས་ཡབ་ཀྱིས། གང་ཚེ་རྐང་གཉིས་གཙོ་བོ་ཁྱོད་བལྟམས་ཚེ། ། ས་ཆེན་སོགས་བསྟོད་པ་ནི་ཐུབ་པའི་བསྟོད་པའི་ཐོག་མའོ།། སྟོན་པ་དང་དུས་མཉམ་དུ་ཡུལ་དབུས་སུ་རྒྱལ་པོ་ཚངས་བྱིན་དང༌། པདྨ་ཆེན་པོ་དང༌།
དམག་རྒྱལ། རྩིབ་གྱི་མུ་ཁྱུད་མཐའ་ཡས་དང་བཞི་པོ་ལ། བུ་བཞི་བཙས་པ་ནི། གསལ་རྒྱལ། གཟུགས་ཅན་སྙིང་པོ། ཤར་པ། གཏུམ་པོ་རབ་སྣང་རྣམས་ཡིན་ནོ། ། བྱང་སེམས་སྐུ་བལྟམས་ནས་ཞག་བདུན་ནས་ཡུམ་འདས་ཏེ། སུམ་ཅུ་རྩ་གསུམ་དུ་སྐྱེས། སྲུ་མོ་སྐྱེ་དགུའི་བདག་མོས་འགོ་བྱས།
མ་མ་བརྒྱད་ལ་གཏད་ནས་འཕེལ་སྐྱེད་ཤིན་དུ་ཆེའོ། ། རྒྱལ་བུ་བལྟམས་པའི་མཛད་པ་སྟཻ་གཉིས་པའོ།། གསུམ་པ་ནི་དེའི་དུས་རི་བོ་གྲུ་འཛིན་ན། དྲང་སྲོང་ཉོན་མོངས་མེད་ཅེས་པ། འཇིག་རྟེན་ཆགས་འཇིག་ལ་མཁས་པ་གཅིག་ཡོད་པ་དེས། འོད་ཟེར་གྱི་སྣང་བ་དེ་མཐོང་ནས། སངས་རྒྱས་སྐུ་བལྟམས་པར་ཤེས་ཤིང༌། གཞན་ཡང་མཚན་ལྟས་མཁན་རྣམས་ན་རེ། འདི་ནི་རྒྱལ་སྲིད་བསྐྱངས་ན་འཁོར་ལོས་སྒྱུར་བའི་རྒྱལ་པོར་འགྱུར་ཞིང༌། རབ་ཏུ་བྱུང་ན་འཇིག་རྟེན་གསུམ་གྱི་མགོན་དུ་ངེས་པར་འགྱུར་རོ།།
ཞེས་སོགས་མཚན་ལྟས་ཤིན་དུ་བཟང་བར་བཅད་ཏེ། ། མཚན་ཡང་རྒྱལ་པོ་དོན་གྲུབ་ཏུ་གསོལ་ལོ། ། ཡང་དྲང་སྲོང་ན་རེ། ད་ལྟ་རྩོད་ལྡན་ཚེ་ལོ་བརྒྱ་པའི་དུས། འཁོར་ལོས་སྒྱུར་བའི་རྒྱལ་པོ་མི་འབྱུང་བས། འདི་ནི་ད་སྟེ་ལོ་སུམ་ཅུ་རྩ་ལྔ་ནས་མངོན་པར་རྫོགས་པར་འཚང་རྒྱ་བ་ལ་ཐེ་ཚོམ་མི་ཟ་ཞིང༌། བདག་ནི་རྒས་པས་འདིའི་ཆོས་མི་ཐོབ་པར་འཆིའོ། ། ཞེས་ཟེར་ནས་མྱ་ངན་བྱེད་ལ། ཚ་བོ་མེས་སྦྱིན་ལ༑ རྒྱལ་པོ་འདི་སངས་རྒྱས་དུས་ཁྱེད་རབ་ཏུ་བྱུང་ཞིག་ཟེར་བ་ལྟར་བྱས་པས།
མེས་བྱིན་དགྲ་བཅོམ་པ་ཐོབ་པའི་མཚན་ནི་འཕགས་པ་ཀ་ཏ་ཡ་ནའོ།། ཤཱཀྱའི་རིགས་རྣམས་ཀྱི་ལྷ་གནོད་སྦྱིན་ཤཱཀྱ་འཕེལ་གྱི་དྲུང་དུ་རྒྱལ་བུ་བྱོན་པས། ལྷའི་ལྷས་ཕྱག་བྱས་བྱུང་བས། བཅོམ་ལྡན་ལྷའི་ལྷའོ་ཞེས་པ་དང༌། དེའི་ལམ་ན་ཤཱཀྱའི་རིགས་གདུག་པ་ཅན་ཐམས་ཅད་ལ་འཚེ་བ་གཅིག་ཡོད་པ་དེས་ཀྱང་བཏུད་པས་ཤཱཀྱ་ཐུབ་པ་ཞེས་གྲགས་སོ། ། དེ་ནས་གཞོན་ནུ་ཉིད་ནས་ཡིག་དཔོན་སྲིན་པོའི་གོ་བྱ་ལས་འབྲི་ཀློག་དང༌། ཤཱཀྱའི་སྲིད་སྒྲུབ་ལས་རྩྀས་དང༌། བློན་པོ་ལྷར་བཅས་ལས་འཕོངས་དང༌། བྱང་སེམས་བཟང་པོ་ལེན་ལས་གླང་པོ་ཆེའི་གཉའ་བར་བཞོན་པ་སོགས། རྒྱལ་པོའི་བྱ་བ་རྣམས་སློབ་པར་བརྩམ་པ་ཙམ་གྱིས་མཁྱེན་ཏེ།
ལྷས་བྱིན་ལ་སོགས་རྒྱལ་ཕྲན་རྣམས་དང༌། ཨངྒ་མངྒ་དྷར་སྒྱུ་རྩལ་འགྲན་དུས། ཞབས་ཀྱི་མཐེ་བོང་གི་གླང་པོ་ཆེའི་རོ་དཔག་ཚད་གཅིག་གི་བར་ལ་སྐྱུར་བས། ས་གཤོང་ངེ་སོང་བ་སེར་སྐྱ་གྲོང་ཁྱེར་གྱི་ཕྱི་རོལ་ན་གླང་པོ་གཤོང་བྱ་བ་ཡོད་དོ། ། མདའི་རྩལ་འགྲན་པས། ཤིང་རྟ་ལ་བདུན་ལྕགས་ཀྱི་ཕག་པ་བདུན་དང་བཅས་པ་ཕུག་ནས། མདའ་ཟུག་པའི་རྗེས་ན་མདའ་ཆུ་ཁྲོན་པ་སྐྱེས་ཟེར་བ། ཡན་ལག་བརྒྱད་ལྡན་གྱི་ཆུ་ཡོད་དོ། ། གཞན་ཡང་རྐྱལ་དང་ཤིང་སྡོང་གཅོད་པ་ལ་སོགས་པ་རྩལ་སྣ་གང་ལ་ཡང་སུས་ཀྱང་འགྲན་པར་མི་ནུས་པས་གཞོན་ནུ་རོལ་རྩེད་ཀྱི་མཛད་པ་སྟཻ་གསུམ་པའོ། ། བཞི་པ་དེ་ནས་རྒྱལ་པོའི་དགུང་ལོ་བཅུ་བདུན་བཞེས་པའི་དུས་སུ།
ཤཱཀྱ་ལག་ན་བེ་ཅོན་གྱི་བུ་མོ་གྲགས་འཛིན་མ་དང༌། དགུང་ལོ་ཉི་ཤུ་རྩ་གཉིས་པའི་དུས། ཤཱཀྱ་དུ་ལེགས་ཀྱི་བུ་མོ་ས་མཚོ་མ་དང༌། ཉི་ཤུ་རྩ་དགུ་བཞེས་དུས་ཤཱཀྱ་དྲིལ་བུ་སྒྲའི་བུ་མོ། ཤཱཀྱ་བཟའ་རི་དྭགས་སྐྱེས་མ་རྣམས་འཁོར་ཉི་ཁྲི་ཉི་ཁྲི་དང་བཅས་པ་ཁབ་ཏུ་བླངས་པ་ནི། བཙུན་མོ་ཁབ་ཏུ་བཞེས་པའི་མཛད་པ་སྟཻ་བཞི་པའོ། ། ལྔ་པ་དེ་ལྟར་ལོ་ཉི་ཤུ་རྩ་དགུའི་བར་ལ་ནི། རྒྱལ་སྲིད་ཚུལ་དང་མཐུན་པ་བསྐྱངས་ཤིང༌། ཡབ་ཀྱིས་རྒྱལ་བུ་ཆོས་ལས་ཡེངས་ནས། འཇིག་རྟེན་གྱི་བྱ་བ་ལ་བློ་འབྲྀད་པའི་ཕྱིར།
ཞིང་པའི་མཐའ་རྟོགས་སུ་བཅུག་པའི་ཚེ། ངོ་མཚར་བའི་ལྟས་མཐོང་ནས། གང་ཚེ་ཐུབ་ཆེན་ཞིང་པའི་གྲོང་བཞུད་ཚེ། ། ཞེས་པའི་སྲས་ལ་བསྟོད་པ་མཛད་དོ། ། དེར་རྟིང་རྒྱལ་པོ་ཆིབས་པ་ངང་པ་གསེར་ལྡན་ལ་ཆིབས། འདུན་པས་སྣ་ཁྲིད་དེ་གྲོང་ཁྱེར་གྱི་ཤར་ལྷོ་ནུབ་རྣམས་སུ། ཉིན་རཻ་བྱོན་པས་ན་རྒས་འཆི་བའི་སྡུག་བསྔལ་འདུན་པས་བརྡ་སྦྱར། བྱང་ཕྱོགས་སུ་བྱོན་ཉིན། སྤྲུལ་པའི་དགེ་སློང་དང་མཇལ། བཞོན་པ་ལས་བབས་ཏེ་ཕྱག་བྱས།
བདག་ཀྱང་འདི་ལྟར་རབ་ཏུ་བྱུང་ངོ་གསུངས། ཕོ་བྲང་དུ་ལོག་རབ་ཏུ་བྱུང་ལུགས་ཇི་ལྟར་ལེགས་བསམ་པ་ཁོ་ན་སེམས་ཀྱིན་བཞུགས་པས། ཡབ་དང་འཁོར་འབངས་ཐམས་ཅད་ཀྱིས་བསླུ་བྲིད་དང༌། ཡེངས་ཐབས་སྣ་ཚོགས་བྱེད་ཅིང༌། མཚན་མཁན་ན་རེ། ད་སྟཻ་ཞག་བདུན་ལ་རྒྱལ་བུ་རབ་ཏུ་མ་བྱུང་ན་འཁོར་ལོས་སྒྱུར་བའི་རྒྱལ་པོར་འགྱུར་རོ་ཟེར་བས། ཡབ་དང་ཁུ་བོ་མེས་པོ་འཁོར་བཅས་ཐམས་ཅད་ཀྱིས་ཕོ་བྲང་གི་ཕྱོགས་མཚམས་ཐམས་ཅད་དཔུང་དང་བཅས་ནས་བསྲུངས། བཙུན་མོ་རྣམས་ཀྱིས་ནང་དུ་གླུ་གར་དང་བཀུར་སྟི་ལ་སོགས་པས་ཐུགས་ཡེངས་ཐབས་བྱེད་དོ།། དེ་ནས་ཞག་བདུན་པའི་སྲོད་ལ། རྒྱལ་པོའི་དགོངས་པ་ལ།
བདག་གི་བཙུན་མོ་དྲུག་ཁྲི་བླང་པ་ལ་གཅིག་དང་ཡང་མ་འགྲོགས་ན། ཟས་གཙང་གི་སྲས་ཀྱིས་བུད་མེད་བསྟེན་མ་ནུས་པས་དབང་མེད་དུ་རབ་ཏུ་བྱུང་བ་ཡིན་ནོ་ཟེར་བའི་ཡལ་ག་ཡོང་བསམ། དེ་སྤངས་པའི་ཕྱིར། དེ་ནུབ་བཙུན་མོ་དམ་པ་གྲགས་འཛིན་མ་དང་ལྷན་ཅིག་གཟིམས་སོ། ། སྲས་སྒྲ་ཅན་འཛིན་ལྷུམས་སུ་ཞུགས་སོ། ། ཐོ་རངས་ཀྱི་ཆ་ཟིན་པ་དང༌། བརྒྱ་བྱིན་གྱིས་སྐུལ་ནས། རྟ་ངང་པ་གསེར་ལྡན་ལ་ཆིབས་ཡབ་རྒྱལ་པོ་མནལ་དུ་སོང་བ་ལ་བསྐོར་བ་བྱས། ཕྱི་ཕྱག་བཙལ་ནས། འདུན་པས་ཀྱང་རྟ་གཤམ་དུ་བཞོན་པ་དང༌།
ལྷའི་བུ་བཞིས་རྟའི་རྨིག་པ་རེ་རེ་ནས་བཏེགས་ནས། དཀའ་ཐུབ་ཀྱི་ནགས་ལ་གཏད་དེ། ནམ་མཁའ་ལ་མྱུར་བར་བྱོན་ནོ། ། རྒྱལ་སྲིད་ཆོས་བཞིན་བསྐྱངས་པའི་མཛད་པ་སྟེ་ལྔ་པའོ། ། དྲུག་པ་ནི། དེར་རྒྱལ་བུ་ནམ་མཁའ་ལ་བྱོན་པ་ལ། གཟུགས་ཁམས་ཀྱི་ལྷ་མན་ཆད། ཚངས་པ་དང་བརྒྱ་བྱིན་ལ་སོགས་པས་བསུས་ཤིང་སྤྲོ་བ་སྐྱེད་པས། ནམ་ཐུན་གཅིག་ན་དཀའ་ཐུབ་ཀྱི་ནགས་མཆོད་རྟེན་རྣམ་དག་གི་དྲུང་དུ་བརྟོལ་ནས། རང་ཉིད་ཀྱི་དབུ་སྐྲ་རང་ཉིད་ཀྱི་གཞར་སྟེ།
རབ་དུ་བྱུང༌། འདུན་པ་ལ་རྟ་དང་རྒྱན་ཆ་རྣམས་བསྐུར་ཏེ། སེར་སྐྱར་སློག་བཏང་བས། སྨྲེ་སྔགས་འདོན་ཅིང་ཕྱིན་པས་ཞག་བདུན་ལ་སླེབས་ཙམ་བྱུང་ཞིང༌། བློན་འབངས་རྣམས་ཀྱི་རྟ་ལ་འཇུ་ཞིང་ངུས་པས། གསེར་ལྡན་དེ་ཉིད་དུ་ཤི་ནས། གྲོང་ཁྱེར་སྒྲ་ཅན་དུ་བྲམ་ཟེ་ལས་དྲུག་ལ་མཁས་པ་གཅིག་ཏུ་སྐྱེས་སོ། ། རྒྱལ་པོ་རབ་ཏུ་བྱུང་བའི་དབུ་སྐྲ་དང༌། ཀ་ཤི་ཀའི་ན་བཟའ་རྣམས་བརྒྱ་བྱིན་གྱིས་ཁྱེར་ནས། སུམ་ཅུ་རྩ་གསུམ་ན་རིན་པོ་ཆེ་ལས་གྲུབ་པའི་དབུ་སྐྲའི་མཆོད་རྟེན་དང༌།
ན་བཟའི་མཆོད་རྟེན་བྱ་བ་བཞེངས་ཡོད་དོ། ། གྲོང་ཁྱེར་དཔེ་མེད་ཀྱི་ཁྱིམ་བདག་གི་བུས་བཞག་པའི་ན་བཟའ། ངུར་སྨྲིག་བརྒྱ་བྱིན་གྱི་ལག་ནས་ཕུལ་བ་གསོལ་ཏེ། རང་བྱུང་དུ་བསྙེན་པར་རྫོགས་པར་གྱུར་ཏོ། ། དེ་ནས་ཡབ་དང་རྒྱལ་པོ་ལེགས་པར་རབ་གསལ་ཀྱི་རྒྱལ་བུ་གཅིག་པུར་ནགས་ལ་འདུག་ཅེས་པ་ཐོས་ནས། འཁོར་ལྔ་བརྒྱ་བཏང་བས། ལྔ་ཉར་གཞན་རྣམས་ཕྱིར་སློག་བཏང་ངོ༌། ། རབ་ཏུ་བྱུང་བའི་མཛད་པ་སྟེ་དྲུག་པའོ།། བདུན་པ་ནི། དེ་ནས་འཁོར་ལྔ་པོ་ཡང་ཁྲིད་དེ་ཆུ་བོ་ན་ར་ཛཱ་རའི་འགྲམ་དུ་བྱོན་ནས། །
ལོ་དྲུག་ཏུ་དཀའ་ཐུབ་མཛད་པར་ཞིང་པའི་བུ་མོ་གཉིས་ཀྱིས་འོ་མའི་ཉིང་ཁུ་ལ། ལྷའི་བུ་གཉིས་ཀྱི་གཟི་བརྗིད་སྐྱེད་པའི་སྨན་བཏབ་ནས་དྲངས་པ་གསོལ་བས། སྐུ་ལུས་གསེར་བཙོ་མའི་མདོག་ལྟ་བུར་གྱུར་ནས། དེའི་ཚེ་འཁོར་ལྔ་པོ་ཡང་མ་དད་པར་གྱུར་ནས། རང་རེ་ཚོ་ཝ་ར་ཎ་སིར་འགྲོ་ཟེར་སོང་ངོ༌། ། དཀའ་བ་སྤྱད་པའི་མཛད་པ་སྟཻ་བདུན་པའོ། ། བརྒྱད་པ་ནི། དེ་ནས་བྱང་སེམས་ཀྱིས་སངས་རྒྱ་བར་བཞེད་དེ། འོད་གསལ་གྱི་ལྷའི་ཚིག་བཞིན་རྡོ་རྗེ་གདན་ལ་ཕྱིན་པའི་ལམ་དུ། ཚོང་དཔོན་ག་གོན་དང༌།
བཟང་པོས་འབྲས་ཆན་དྲངས་པས། གསོལ་བའི་ཞལ་ཕོར་ལ་ལྷའི་བུའི་ལྷུང་བཟེད་གསུམ་ཕུལ་བ་གཅིག་ཏུ་བྱིན་གྱིས་བརླབས་ནས་གསོལ། ཚོང་དཔོན་གྱི་ལམ་གྱི་བར་ཆད་བསྲུང་བའི་ཕྱིར་ལྷའི་བཀྲ་ཤིས་དོན་གྲུབ་བྱ་བ་གསུངས། དེ་ནས་ཡང་གཤེགས་པའི་ལམ་དུ། རྩྭ་ཚོང་བཀྲ་ཤིས་ཀྱིས་ཕུལ་བའི་རྩྭ་རྡོ་རྗེ་གདན་གྱི་སྤོ་ལ་བྱང་ཆུབ་ཀྱི་ཤིང་དྲུང་དུ་གདན་ལ་བཏིང་ནས། ཇི་སྲིད་ཟག་མེད་མ་ཐོབ་བར། དེ་སྲིད་སྐྱིལ་ཀྲུང་གཤིག་མི་བྱ། ། གསུངས་ནས། སྲོད་ལ་ལྷའི་བུའི་བདུད་བཏུལ། ནམ་གུང་རབ་མཐའི་ཏིང་ངེ་འཛིན་མངོན་དུ་མཛད།
ཐོ་རངས་མངོན་པར་རྫོགས་པར་སངས་རྒྱས་སོ། ། གསང་སྔགས་བླ་མེད་པ་རྣམས་ཀྱིས་བྱང་སེམས་ཀྱི་ཏིང་ངེ་འཛིན་གྱི་ངང་དེ་ལས་འོག་མིན་དུ་བྱོན་ནས། མངོན་པར་བྱང་ཆུབ་ལྔའི་སྟོང་པ་ཉིད་ལས་བྱང་ཆུབ་པ། གདན་པད་ཉི་ལས་བྱང་ཆུབ་པ། གསུང་ཡིག་འབྲུ་ལས་བྱང་ཆུབ་པ། ཐུགས་ཕྱག་མཚན་ལས་བྱང་ཆུབ་པ། སྐུ་ཡོངས་རྫོགས་ལས་བྱང་ཆུབ་པའོ། ། གདམས་པ་ཞུས་མ་ཐག་ཏུ་དེ་ལྟར་སྒོམ་པ་དང༌། ས་བཅུ་གཅིག་པ། བཅུ་གཉིས་པ།
བཅུ་གསུམ་རྡོ་རྗེ་འཛིན་པའི་ས་ཐོབ་སྟེ་སངས་རྒྱས་སྐད། འདི་ནི་རྡོ་རྗེ་གདན་དུ་སངས་རྒྱས་ཟེར་བ་དང་ཡང་མི་འགལ་ལོ། ། ངེས་པར་འོག་མིན་དུ་སངས་རྒྱས་པ་ནི། སྟུག་པོ་བཀོད་པའི་མདོ་ལས། སངས་རྒྱས་ཐམས་ཅད་འོག་མིན་དུ། ། སངས་རྒྱས་པར་ནི་མ་གྱུར་ན། ། འདོད་ཁམས་གཟུགས་ཁམས་རྣམས་སུ་ནི། ། སངས་རྒྱས་པར་ནི་མི་མཛད་དོ། ། ཞེས་བཤད་པ་བཞིན་ནོ། ། མངོན་པར་རྫོགས་པར་སངས་རྒྱས་པའི་མཛད་པ་སྟེ་བརྒྱད་པའོ། །
དགུ་པ་ནི། དེ་ལྟར་སངས་རྒྱས་མ་ཐག་ཏུ། འདུལ་དཀའ་བའི་སྐྱེ་བོས་ཟབ་མོའི་ཆོས་ ཟབ་ཞི་སྤྲོས་བྲལ་འོད་གསལ་འདུས་མ་བྱས། ། བདུད་རྩི་ལྟ་བུའི་ཆོས་ཞིག་ཁོ་བོས་བརྙེས།། སུ་ལ་བསྟན་ཀྱང་གོ་བར་མི་འདུག་པས། ། མི་སྨྲ་ནགས་ཀྱི་ནང་དུ་གནས་པར་བྱེད། ། ཅེས་གསུང་ནས་ཆོས་མ་གསུངས། གོ་དཀའ་ལ། རང་ཉམས་སུ་བླང་བར་བྱའོ་དགོངས་ནས། ཞག་བཞི་བཅུ་ཞེ་དགུའི་བར་ལ་ཆོས་མ་གསུངས་སོ། །
དེའི་རྗེས་ལྷ་ཚངས་པས་ཆོས་ཀྱི་འཁོར་ལོ་བསྐོར་བར་གསོལ་བ་བཏབ་པས། གནང་ཏེ་འཁོར་རྣམས་བསྡུ་བའི་ཕྱིར། གྷཎྜི་བརྡུང་བའི་སྒྲ་ལ། སངས་རྒྱས་སློབ་མར་གྱུར་པ་གང་སུ་དག། དེང་འདིར་སྟོན་པས་ཆོས་ཀྱི་ཆར་འབེབས་ཀྱིས། ། གང་དག་ཉན་པར་འདོད་རྣམས་འདིར་བྱོན་ལ། ། ཟབ་མོ་རྒྱལ་བའི་བཀའ་ལ་ཉོན་ཅིག་ཨང༌། ། ཞེས་པའི་སྐད་གསལ་བར་བྱུང་ཞིང༌། ཐོག་མར་ཝཱ་ར་ཎ་སིར་འཁོར་ལྔ་སྡེ་བཟང་པོ་ལ་སོགས་ཐེག་དམན་གྱི་གང་ཟག་རྣམས་ལ། ཆུ་སྟོད་ཟླ་བའི་ཚེས་བཞི་ནས།
བདེན་པ་བཞིའི་ཆོས་ཀྱི་འཁོར་ལོ་རིམ་པ་གསུམ་དུ་བསྐོར་རོ། ། གསུམ་ནི་དང་པོ་སྒྲུབ་པའི་འཁོར་ལོ། ། བར་དུ་ཆད་པས་བཅད་པའི་འཁོར་ལོ། ཐ་མ་རུང་མཐུན་གྱི་འཁོར་ལོའོ། ། འཁོར་ལྔ་སྡེ་པོ། ཡེ་ཤེས་ཁོང་ཆུད་ཀྱི་བསྙེན་པར་རྫོགས་པར་གྱུར་ཅིང༌། ཀུན་ཤེས་ཀཽཎྜི་ནྱས་དགྲ་བཅོམ་པའི་འབྲས་བུ་ཐོབ། གཞན་བཞི་པོ་ཡང་ཟག་པ་ལས་སེམས་གྲོལ་ལོ།། འཁོར་ལྔ་ ཀུན་ཤེས་ཀཽཎྜི་ནྱ། རྟ་ཐུལ།
མིང་ཆེན། གླང་པོ། བཟང་ལྡན་ནོ། ། པོས་ཆོས་གོས་ལྡུམ་པོ་གོན་མ་ཤེས་པ་འོད་གསལ་གྱི་ལྷས་བརྡ་བསྟན་ཏོ། ། ཆོས་འཁོར་གཉིས་པ། བྱ་རྒཽད་ཕུང་པོའི་རི་ལ། རབ་འབྱོར་དང༌། ཤ་རིའི་བུ་ལ་སོགས་པ། འཁོར་དགྲ་བཅོམ་པ་དང༌། བྱང་སེམས་མང་པོ་ལ།
ཐེག་པ་ཐུན་མོང་མ་ཡིན་པའི་མཚན་ཉིད་མེད་པའི་ཆོས་ཀྱི་འཁོར་ལོ་བསྐོར་རོ། ། ཆོས་འཁོར་གསུམ་པ། རི་མ་ལ་ཡ་དང༌། ཡངས་པ་ཅན་ལ་སོགས་པར། དོན་དམ་ཡང་དག་འཕགས་ལ་སོགས། འཁོར་རྣམ་བཞིའི་བྱང་སེམས་བསམ་གྱིས་མི་ཁྱབ་པ་ལ། ཐེག་པ་ཐུན་མོང་དང་ཐུན་མོང་མ་ཡིན་པ། དོན་དམ་རྣམ་པར་ངེས་པའི་ཆོས་ཀྱི་འཁོར་ལོ་བསྐོར་རོ། ། དེའི་སྐབས་ཤིག་ཏུ། ཡབ་རྒྱལ་པོ་ཟས་གཙང་ཡང་དགེ་བ་ལ་བསྐུལ་བའི་དུས་ལ་བབས་པར་མཁྱེན་ནས།
ཚེ་དང་ལྡན་པ་འཆར་ཀ ཡབ་རྒྱལ་པོའི་དྲུང་དུ་བཏང༌། བརྡ་སྦྱར་ཏེ། ཤིང་ནྱ་གྲོ་ཏའི་ཀུན་དགའ་ར་བར། ཡབ་སྲས་མཇལ་ནས། འདུས་པའི་འཁོར་རྣམས་ལ་ཆོས་བསྟན་ཅིང༌། ཡབ་ཀྱི་རྒྱང་ནས་གུས་པའི་ཕྱག་འཚལ། དད་པས་བསྟོད་པ་ནི། དེ་ཡང་འདི་དང་ཁྱོད་ལ་ལན་གསུམ་དུ། ། ཐུབ་པ་ཁྱོད་ཀྱི་ཞབས་ལ་ཕྱག་འཚལ་ལོ། །
ཐུགས་རྗེ་ཆེ་མངའ་ལྷ་ཡི་མཆོད་པའི་གཙོ། ཁྱོད་འདྲ་འཇིག་རྟེན་མ་མཆིས་ལྟ་ཅི་སྨོས། ། མཚན་ནི་དོན་གྲུབ་ལགས་ཞེས་མངོན་བརྗོད་པ༑ ༑ ཕ་དང་མ་ཡི་བསམ་སྟེ་བཏགས་པ་ལགས། ཁྱོད་ཀྱི་བསམ་རྫོགས་བདུད་རྩི་བརྙཻས་པས་ན། ། དོན་གྲུབ་ལེགས་པར་ང་དོན་བདག་གི་འཚལ། ། ཞེས་པས་བསྟོད་ཅིང༌། ཡབ་རྒྱལ་པོའང་སངས་རྒྱས་ཀྱི་ཞལ་མཐོང༌། ཆོས་ཐོས་པས་ཟག་པ་ལས་སེམས་རྣམ་པར་གྲོལ་ལོ། ། སྟོན་པའི་ཞལ་ནས་དགེ་སློང་འཆར་ཀས་ཡབ་རྒྱལ་པོ་དགེ་བ་ལ་བསྐུལ་བའི་བསོད་ནམས་ཀྱི་ཕུང་པོ་དེ་ལ།
གལ་ཏེ་གཟུགས་ཡོད་ན་འཇིག་རྟེན་གྱི་ཁམས། གང་གཱའི་ཀླུང་གི་བྱེ་མ་སྙེད་དུ་མི་ཤོང་སྟེ། བསོད་ནམས་ཀྱི་ཚོགས་ཤིན་དུ་རྒྱ་ཆེན་པོ་གསུངས་སོ། ། དེ་ལྟར་ཆོས་འཁོར་རིམ་པ་གསུམ་དུ་བསྐོར་བའི་རིང་ལ། ལོ་བདུན་དུ་ཞག་བཞི་བཅུ་ཞེ་དགུ་མ་ཚང་བ་སོང་བར་བྱེད་ཅིང༌། སྟོན་པ་སངས་རྒྱས་ནས་ལོ་བདུན་ལོན་པའི་དུས་སུམ་ཅུ་རྩ་གསུམ་དུ་ཡུམ་ལ་ཆོས་གསུང་བ་ལ་བྱོན། ཞག་དགུ་བཅུ་བཞུགས་པ་དེའི་བར་ལ། ལྷ་ཚངས་པ་དང༌། གཟའ་ཁྱབ་འཇུག ལྷའི་དབང་པོ་བརྒྱ་བྱིན་གསུམ་གྱིས་སྟོན་པའི་སྐུ་ཚབ་རེ་བཞེངས་པར་གསོལ་བ་བཏབས་པས་གནང་སྟེ།
ཚངས་པས་ལྷའི་རིན་པོ་ཆེ་ལས་ཆོས་སྐུའི་རྟེན། བུམ་པ་ཟླུམ་པོར་བྱས་པ། དཔལ་རེག་པ་མེད་པ་དུ་བ་ལྟ་བུའི་མཆོད་རྟེན་བཞེངས་པའི་ཚད་ཚངས་པའི་མཐོ་གང་ངོ༌། ། དེ་མཁའ་འགྲོས་གདན་དྲངས་ཨོ་རྒྱན་གྱི་ཡུལ་ཧེ་རུ་ཀའི་རྒྱལ་ཁམས་ན་བར་སྣང་ལ་བཞུགས་ཏེ། དཔའ་བོ་མཁའ་འགྲོ་མི་མ་ཡིན་རྣམས་ཀྱི་མཆོད་པའི་རྟེན་བྱེད། མཆོག་གི་དངོས་གྲུབ་སྟཻར་རོ། ཁྱབ་འཇུག་གི་ཀླུའི་རིན་པོ་ཆེ་ལ། ལོངས་སྐུའི་རྟེན་རྣམ་སྣང་གངས་ཅན་མཚོའི་སྐུ་དཔག་ཚད་བཅུ་གཉིས་ཡོད་པ་གཅིག་བཞེངས། དེ་ཕྱིས་རྒྱ་མཚོ་ན་བཞུགས་ཏེ། ཀླུ་དང་གཟའ་རྣམས་ཀྱི་མཆོད་པའི་རྟེན་བྱེད་དོ། །
བརྒྱ་བྱིན་གྱི་ལྷ་མིའི་རིན་པོ་ཆེ་སྣ་ཚོགས་དང༌། འཆིང་བུ་ལྔ་བཅུ་རྩ་གཅིག་ལ་སྤྲུལ་སྐུའི་རྟེན། སངས་རྒྱས་དགུང་ལོ་བརྒྱད་པ་དང༌། བཅུ་གཉིས་པ་དང༌། ཉི་ཤུ་རྩ་ལྔའི་སྐུ་ཚད་གསུམ་བཞེངས་ནས། ཆེ་བ་དེ་བརྒྱ་བྱིན་རང་གི་ཡིད་དམ་མཛད། ཆུང་བ་གཉིས་རྒྱ་གར་དུ་རྒྱལ་པོ་གསལ་རྒྱལ་གྱི་ཡི་དམ་མཛད། བར་སྐབས་ནས་རྒྱ་ནག་དང་བལ་ཡུལ་དུ་ཕེབས། མཐར་བོད་དུ་འགྲོ་དོན་ལ་ཕེབས་པར་ལུང་བསྟན་པ་བཞིན་ད་ལྟ་ལྷ་ས་འཕྲུལ་སྣང་དང༌། ར་མོ་ཆེ་ན་བཞུགས་པའི་ཇོ་བོ་མཆེད་གཉིས་ཡིན་ནོ།
སྐུ་ཚབ་རྣམས་ཀྱི་རབ་གནས་སངས་རྒྱས་ཉིད་རང་གིས་མཛད་ཅིང༌། ལྷ་བཟོ་བ་བི་ཤྭ་ཀརྨ་དང༌། སྐུ་གཉཻར་བྱམས་པ། བཀའ་སྲུང་ཕྱག་རྡོར་དང་དཔལ་མགོན་བདུན་ཅུ་རྩ་ལྔས་བྱས་ཤིང་བྱེད་པར་དམ་བཅས་སོ། ། ཡང་སྟོན་པ་ལྷ་ཡུལ་དུ་བཞུགས་རིང་ལ་རྒྱལ་པོ་ཨུ་ཏྲ་ཡ་ན། སེམས་ཤིན་དུ་སྐྱོ་ནས། མོའུ་འགལ་གྱི་བུ་ལ་བསྐུལ་ནས། ཙན་དན་གོ་ཤིརྵ་ལ་སྟོན་པའི་སྐུ་ཚབ་ལྷ་ཡུལ་དུ་བཞེངས་རབ་གནས་ཞུས་ཏེ། མི་ཡུལ་དུ་སྤྱན་དྲངས། ཕྱིས་རྒྱ་ནག་ཏུ་ཕེབས་ནས།
ཙན་དན་ཇོ་བོར་གྲགས་པ་ཡོད། པཎ་ཆེན་ཤཱཀྱ་ཤྲཱི་ལྟར་ན། ཐ་སྐར་གྱི་ཟླ་བའི་ཚེས་བཅོ་ལྔ་ལ་ལྷ་ལས་བབས་པའི་དུས་ཆེན་ཡོད་པར་བཞེད། སྨིན་དྲུག་ཟླ་བའི་ཚེས་བཞི་ལ། སུམ་ཅུ་རྩ་གསུམ་ནས་མི་ཡུལ་དུ་ཕེབས་པ་ནི། དཔལ་ལྷ་ལས་བབས་པའི་དུས་མཆོད་ཞེས་བྱའོ། ། དེ་ལྟར་ཐེག་པ་ཆུང་ངུའི་ཆོས་རྣམས་ནི། གང་ལ་གང་འཚམ་པར་བསྟན་ཟིན་གྱིས། ཐེག་ཆེན་བླ་མེད་ཀྱི་ཆོས་རྣམས། འཛམ་བུ་གླིང་གི་མི་རྣམས་ལ་གསལ་བར་སྟོན་པའི་དུས་སྐབས་ལ་མ་སླེབས་པར་དགོངས་ནས།
སྤྲུལ་པས་གསུངས་པ་ནི། འཁོར་ལོས་སྒྱུར་རྒྱལ་དུ་སྤྲུལ་ནས། དུར་ཁྲོད་བསིལ་བ་ཚལ་དུ་བྱ་བའི་རྒྱུད་གསུངས། གཞན་འཕྲུལ་དབང་བྱེད་དུ་སྤྱོད་པའི་རྒྱུད་གསུངས། འོག་མིན་དུ་རྣལ་འབྱོར་གྱི་རྒྱུད་གསུངས། རྒྱ་གར་ལྷོ་ཕྱོགས་ཤྲཱི་དྷརྨ་ཕ་ལ་ཆོས་ཀྱི་འབྱུང་གནས་སུ་བྱོན། རྡོ་གྲུ་གསུམ་སྣོལ་བའི་སྟེང་དུ། རྣལ་འབྱོར་བླ་ན་མེད་པའི་རྒྱུད་རྣམས་ནི། དཔའ་བོ་མཁའ་འགྲོ་དང༌། མི་མ་ཡིན་རྣམས་ལ་གསུངས་པའོ། །
དེ་རྣམས་ཆོས་ཀྱི་འཁོར་ལོ་བསྐོར་བའི་མཛད་པ་སྟཻ་དགུ་པའོ། ། བཅུ་པ་ནི། དེ་དག་གི་སྐབས་སུ་སྟོན་པ་ལ་ཐོ་མཚམས་ཞིང་བར་དུ་གཅོད་པ་བརྩམ་པར་འདོད་པའི་བདུད་དང་མུ་སྟེགས་རྣམས་ཕམ་པར་མཛད་པ་ནི། འཁོར་མོ་འཇིགས་པའི་ཡུལ་དུ་བདུད་བཏུལ་བའི་དུས་ན། གཞན་འཕྲུལ་དབང་བྱེད་ནས་བདུད་རྗེ་དགའ་རབ་དབང་ཕྱུག་ཁོ་ཡང༌། ལྷའི་བུའི་བདུད་དགུ་ཁྲིས་བསྐོར་ནས་བྱུང་ཏེ། གོའུ་ཏ་མ་ཁྱོད་ཀྱི་བསྐལ་བ་གྲངས་མེད་གསུམ་དུ་ཚོགས་བསགས་ཟེར་བའི་རྫུན་གཏོང་བར་འདུག་པ། དེའི་དཔང་པོར་སུ་ཡོད་ཟེར་བ་ལ། སྟོན་པས། ས་འདི་འགྲོ་བ་ཀུན་གྱི་རྟེན་ཡིན་ཏེ། །
རྒྱུ་དང་མི་རྒྱུ་མཉམ་ཤིང་ཉེ་རིང་ མེད། ། དེ་རིང་ཁྱོད་ཀྱི་གཟུ་དང་དཔང་མཛོད་ཤིག ། གསུངས་པ་དང༌། སའི་ལྷ་མོ་བསྟན་མ་བྱུང་ནས་ལུས་ཕྱེད་ཙམ་པ་སྟེང་དུ་བཏཽན། ཐལ་མོ་སྦྱར་ནས། དེ་ངེས་པར་བདེན་ནོ་ཟེར་བས། བདུད་རྗེ་སྐྱེངས་ཏེ་དཔའ་བཀོང་ཞིང༌། བདུད་ཀྱི་སྡེ་རྣམས་ཕམ་པར་གྱུར་ཏོ། ། དེར་རྟིང་གཉན་ཡོད་དུ་མུ་སྟེགས་ཀྱི་སྟོན་པ་ཆེན་པོ་རྫོགས་བྱེད་དང༌། གནག་ལྷས་ཀྱི་བུ་ཀ་ཏི་དང༌།
རྣམ་པར་སྨྲ་བའི་བུ་ཀུན་ཏུ་རྒྱལ་བ་དང༌། མི་ཕམ་སྐྲའི་ལྭ་བ་ཅན་དང༌། ཀ་ཏའི་བུ་ནོག་ཅན་དང༌། གཅེར་བུ་གཉེན་གྱི་བུ་སྟེ་རྟོག་གེ་པ་དྲུག་པོ་ བྲམ་ཟེ་རྒྱུས་རྒྱལ་དང་བྲམ་ཟེ་རྣམ་རྡེག་དང༌། བྲམ་ཟེ་བཟང་ལྡན་དང༌། བྲམ་ཟེ་ཚངས་པའི་ཆེད། བྲམ་ཟེ་པདྨའི་སྙིང་པོ་དང༌། བྲམ་ཟེ་དམར་པོ་ སྟེ ་རྗེས་སུ་སྙེག་པ་དྲུག་དང༌། རེངས་བྱེད་ཀྱི་བུ་ལྷག་གཅོད་དང༌། སྒྱུ་རྩལ་ཅན་གྱི་བུ་རིངས་འཕུར་དང༌།
ཀུན་ཏུ་རྒྱུ་རབ་བཟང་དང༌། བྲམ་ཟེ་བུ་ཀུན་རྒྱལ་དང༌། དྲང་སྲོང་ཉོན་མོངས་མེད་དང༌། སྟེང་རྒྱས་འོད་སྲུང་རལ་པ་ཅན་ཏེ། སྙོམ་པར་འཇུག་པ་དྲུག་སྟཻ། སྟོན་པ་དྲུག་གསུམ་བཅོ་བརྒྱད་ཀྱི་མ་རུང་བར་བགྱིས་པས། གཤེགས་པའི་སྐབས་མ་ལེགས་ཞེས་གསོལ་བས། ཉི་མའི་འོད་དང་འོད་གཞན་ལྟར། དེ་དག་ཆོས་དང་མ་འདྲེས་ཤིང༌། དེ་དག་ང་ཉིད་ཀྱིས་ཟིལ་གྱི་མནན་ནུས་སོ་ཞེས་གསུང༌།
འཁོར་དང་བཅས་པ་རྣམས། རྟའི་ཟླ་བའི་ཚེས་གཅིག་ནས། བཅོ་ལྔའི་བར་ཉིན་རེ་བཞིན་ཆོ་འཕྲུལ་བསྟན་ནས། བདུད་དང་མུ་སྟེགས་ཐམས་ཅད་ཚར་བཅད་ནས་ནང་པའི་སྒོར་བཅུག་པ་ནི། བསྟན་པ་རྒྱས་པར་མཛད་པ་སྟཻ་བཅུ་པའོ། ། སྟོན་པ་སངས་རྒྱས་ཉིད་ནི་བསྐལ་པའི་བར་དུ་བཞུགས་ནའང་དབང་ཐོབ་ཏེ། བདུད་ཀྱི་གསོལ་བ་བཏབ་པའི་ངོར། མྱ་ངན་ལས་འདའ་བར་ཞལ་གྱི་བཞེས་ཚར་བ་དང༌། རྟག་འཛིན་ཅན་རྣམས་མི་རྟག་པ་ལ་བསྐུལ་བའི་ཆེད་དུ། མྱ་ངན་ལས་འདའ་བར་བཞེད་དེ།
གྲོང་ཁྱེར་རྩྭ་མཆོག་ཏུ་ཆོས་ཀྱི་ཐ་མ་གསུངས་པའི་དུས་ན། འཁོར་གྱི་ནང་ནས་རིག་འཛིན་གྱི་རྒྱལ་པོ་ཀུན་ཛ་ར་བྱ་བ་སྟན་ལས་ལངས། པུས་མོ་བཙུགས་ནས་བཅོམ་ལྡན་འདས་ཁྱེད་ཀྱི་ཆོས་ཐམས་ཅད་ཡོངས་སུ་རྫོགས་པར་བསྟན་ཚར་རོ་གསུངས་མོད་ཀྱང༌། བསྟན་པའི་སྙིང་པོ་ཟབ་མོའི་ལམ་གསང་སྔགས་བླ་ན་མེད་པའི་ཐེག་པ་དག འཛམ་གླིང་འདིར་མ་གསུངས་སོ་ཞེས་ཞུས་པའི་ལན་དུ། ང་ནི་འདི་ནས་མ་སྣང་ནས། ། ལོ་ནི་བརྒྱ་དང་བཅུ་གཉིས་ནས། ། ལྷ་གནས་གསུམ་དུ་གྲགས་པའི་སར། ། བསྟན་པའི་སྙིང་པོ་དམ་པ་ཞིག། འཛམ་གླིང་ཤར་ལྷོའི་ཕྱོགས་མཚམས་སུ། །
མི་ལྷ་སྐལ་ལྡན་གྲགས་མ་བྱེད། ། རྒྱལ་པོ་ཛ་ཞེས་བྱ་བ་ལ། ། སྔོན་དུ་ལྟས་རྣམས་སྣང་གྱུར་ཏེ། ། དྲག་ཤུལ་ཅན་ཞེས་བྱ་བའིརྩེ།། གྲོགས་ཀྱི་སེམས་ལ་དག་པའི་ལུས། ། ལང་ཀའི་བདག་པོ་ལ་སོགས་ལ། ། ཕྱག་ན་རྡོ་རྗེས་སྟོན་པར་འགྱུར། ། ཞེས་ལུང་བསྟན་ཏོ། ། དེར་འཁོར་ཐམས་ཅད་མྱ་ངན་དང་སྨྲེ་སྔགས་འདོན་པ་ལ། འདི་སྐད་ཅེས་བཀའ་བསྩལ་ཏོ། །
ང་ནི་ངེས་པར་མྱ་ངན་ལས་འདའ་བས། ལུས་གསེར་མདོག་འདི་ལ་ཡང་ཡང་ལྟོས། ཕྱིས་མྱ་ངན་མ་བྱེད་ཅིག འདུས་བྱས་ཐམས་ཅད་འདི་དང་འདྲའོ་གསུངས་ཤིང༌། སངས་རྒྱས་མྱ་ངན་མི་འདའ་ཞིང༌། ། ཆོས་ཀྱང་ནུབ་པར་མི་འགྱུར་ཏཻ། ། སེམས་ཅན་རྣམས་ནི་འདུལ་བའི་ཕྱིར། ། མྱ་ངན་འདའ་བའི་ཚུལ་བསྟན་ཙམ། ། གསུངས་པ་ལ། དེ་ལྟར་ན་ཅིས་ཀྱང་བཞུགས་པར་གསོལ་བ་བཏབས་པས།
ས་སྟེང་འཇིག་རྟེན་གང་ན་ཡང༌། ། སྐྱེས་ནས་འཆི་བར་མ་གྱུར་ཏམ། ། གང་ཞིག་ཁྱོད་ཀྱི་མ་མཐོང་ངམ། ། འོན་ཏེ་མཐོང་ནའང་ཐེ་ཚོམ་ཟ། ། ང་ཡི་མྱ་ངན་ཁྱོད་བྱེད་ན། ཁྱོད་ཀྱི་མྱ་ངན་སུས་བྱེད་པ༑ ༑ དེ་ལ་འབྲས་བུ་གང་ཡང་མེད། ། གསུངས་པ་དེ་ནི་ཆོས་ཀྱི་ཕྱི་མའོ། ། དེར་དབུ་ནུབ་ཏུ་བསྟན། ཞལ་ལྷོར་གཟིགས།
ཞབས་ཤར་ལ་བརྐྱང༌། ཕྱག་གཡས་འོག་ཏུ་བཅུག ཕྱག་གཡོན་བརླའི་སྟེང་དུ་བསྐྱལ་ནས། དགུང་ལོ་བརྒྱད་ཅུ་ཐམ་པ་བཞེས་པའི་ས་གའི་ཟླ་བའི་ཚེས་བརྒྱད་ ཇོ་བོ་རྗེ་ལུགས་ ཀྱི་ནམ་གུང༌། ཟླ་བ་རི་མགོའི་རྩེར་ནུབ་པའི་དུས་སུ། གྱད་ཀྱི་ཡུལ་གྲོང་ཁྱེར་རྩ་མཆོག་དེར་ཆོས་ཀྱི་དབྱིངས་སུ་མྱ་ངན་འདས་པའི་ཚུལ་བསྟན་པའི་མཛད་པ་སྟེ་བཅུ་གཅིག་པའོ། ། བཅུ་གཉིས་པ་ནི། དེར་ས་གཡོ་བ་དང༌། སྒྲ་འབྱིན་པ་སོགས་ངོ་མཚར་བའི་ལྟས་དུ་མ་དང་བཅས་ཏེ། ལྷ་རྣམས་ཀྱི་བསུས་ནས་འོག་མིན་སྟུག་པོ་བཀཽད་པའི་ཞིང་དུ་གཤེགས་སོ། །
སྐུ་གདུང་ནི་བཀའ་བཞིན་དྲི་བཟང་པོས་བྱུགས་རས་ཡུག་སྟོང་དང༌། འབྲུ་མར་གྱི་དྲིལ་ནས། ཞག་བདུན་ནས་ཞུགས་ལ་འབུལ་སྙམ་པར།། སྟོན་པ་ཉིད་རང་གི་ཐུགས་དཔལ་བེའུ་ནས་མེ་རང་འབར་དུ་སྟོན་ནས་བཞུའོ། གདུང་རུས་དང་རིང་བསྲེལ་ལ་མངྒ་དྷའི་བྲེ་བཅུ་གཉིས་བྱུང་ཚེམས་མཆེ་བ་གཡས་པ༑ བརྒྱ་བྱིན་གྱི་གདན་དྲངས། གཞན་རྣམས་ཆ་བརྒྱད་བགོས་སྟེ་ཁྱེར་ནས། མཆོད་རྟེན་ཀྱང་བརྒྱད་བཞེངས་སོ། ། བྲམ་ཟེ་ལེགས་མཛེས་སྤུན་གྱི་གདུང་ཐལ་ལ་མཆོད་རྟེན་བཞེངས་སོ། ། སྟོན་པས་བྱིན་གྱིས་བརླབས་པས་བི་ཤྭ་ཀརྨས་བཟོ་བསླབས་མ་དགོས་པར་ཤེས་ཏེ།
སྐུ་ཚབ་བཞེངས་པའི་ཐུགས་ཀར། སངས་རྒྱས་རང་གི་ཐུགས་དཔལ་བེའུ་དང༌། སྐུ་གདུང་རིང་བསྲེལ་གྱི་སྙིང་པོས་བྱུར་བུར་བསྐངས་ཏེ། བྱང་ཆུབ་གྱི་སྙིང་པོ་མངྒ་དྷ་རྡོ་རྗེ་གདན་ན་བཞུགས་སོ། ། ཕྱི་རབས་སྤྲོ་བ་བསྐྱེད་པའི་ཕྱིར། སྐུ་གདུང་རིང་བསྲེལ་རྣམས་བྱིན་རླབས་ཀྱི་རྟེན་དུ་བཞག་པའི་མཛད་པ་སྟཻ་བཅུ་གཉིས་པའོ།། །། མེས་པོའི་ཤུལ་བཞག་ལས། རྒྱལ་རབས་མང་པོའི་ལེགས་བཤད་རྣམ་གྲངས་ཡིད་འཛིན་ནོར་བུའི་ཕྲེང་བ། བཅོམ་ལྡན་འདས་ཀྱི་རྣམ་ཐར་ལས་འཕགས་པའི་མཛད་པ་བཅུ་གཉིས་བསྟན་ཚུལ། -PAGE 16--PAGE 31--PAGE 15-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
