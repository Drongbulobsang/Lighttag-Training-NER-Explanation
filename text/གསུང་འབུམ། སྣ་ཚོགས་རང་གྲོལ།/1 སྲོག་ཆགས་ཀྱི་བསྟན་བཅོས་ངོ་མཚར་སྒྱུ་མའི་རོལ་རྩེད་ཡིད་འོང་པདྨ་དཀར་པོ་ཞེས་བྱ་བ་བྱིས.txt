གསུང་འབུམ། སྣ་ཚོགས་རང་གྲོལ།
པོད ༡
སྲོག་ཆགས་ཀྱི་བསྟན་བཅོས་ངོ་མཚར་སྒྱུ་མའི་རོལ་རྩེད་ཡིད་འོང་པདྨ་དཀར་པོ་ཞེས་བྱ་བ་བྱིས་པ་དགའ་བར་བྱེད་པ།
༤༣༥༽
༄༅། སྲོག་ཆགས་ཀྱི་བསྟན་བཅོས་ངོ་མཚར་སྒྱུ་མའི་རོལ་རྩེད་ཡིད་འོང་པདྨ་དཀར་པོ་ཞེས་བྱ་བ་བྱིས་པ་དགའ་བར་བྱེད་པ་བཞུགས་སོ།། ༤༣༦༽ སྲོག་ཆགས་ཀྱི་བསྟན་བཅོས་ངོ་མཚར་སྒྱུ་མའི་རོལ་རྩེད་ཡིད་འོང་པདྨ་དཀར་པོ་ཞེས་བྱ་བ། ཐམས་ཅད་མཁྱེན་པ་ལ་ཕྱག་འཚལ་ལོ། གང་གིས་མཚན་ཙམ་དྲན་པས་ཀྱང་ནི་སྲིད་དང་ངན་འགྲོའི་འཇིགས་པ་ཀུན་སྐྱོབས་ཤིང༌། ། ཡིད་བཞིན་ནོར་ལྟར་དགོས་འདོད་རེ་བ་མ་ལུས་སྐོང་མཛད་རྗེ་བཙུན་ཐུགས་རྗེ་ཅན། ། དཔལ་མགོན་བླ་མ་ཞེས་གྲགས་སྙན་པའི་རྔ་སྒྲ་སྲིད་པ་གསུམ་ན་ཆེར་གྲགས་པ། ། གང་དེའི་ཞབས་ཀྱི་པདྨོ་དྲི་མེད་ཉིད་ལ་རྟག་ཏུ་གུས་པས་བཏུད་བྱའོ། ། སྲིད་པའི་ངང་ཚུལ་རྨི་ལམ་སྒྱུ་མ་འདི། ། ཨ་འཐས་རྟག་པར་འཛིན་པའི་བློ་ཅན་ལ།
༤༣༧༽། དཔེ་ཡི་སྒོ་ནས་མི་རྟག་འགྱུར་བའི་ཚུལ། ། ཅུང་ཟད་བཤད་ཀྱི་གུས་པས་ཉན་པར་བྱོས། དེ་ཡང་འདི་སྐད་ཐོས་ཏེ། སྔོན་འདས་པའི་དུས་ན། ཡུལ་བདེ་བ་བཀོད་པ་ཞེས་བྱ་བ་མཛེས་ཤིང་ཉམས་དགའ་བ། ཁོད་སྙོམས་ལག་འཐིལ་ལྟར་འཇམ་ཞིང་འདོད་ཡོན་གྱི་འབྱོར་པ་དུ་མས་ཉེ་བར་སྤྲས་པའི་ཡུལ་ཞིག་ན། ནགས་ཚལ་ཆེན་པོ་བཀྲ་ཤིས་མཛེས་ལྡན་ཞེས་བྱ་བ། ཤིང་ལྗོན་པ་རབ་ཏུ་མང་པོ་དག་གིས་ནི་བསྐོར། ནེའུ་སིང་སྔོན་པོ་རྨ་བྱའི་མགྲིན་པ་ལྟ་བུ་ཡིད་དུ་འོང་བས་ནི་ཀུན་ཏུ་ཁེབས།
གཙང་ ༤༣༨༽ཞིང་བསིལ་བའི་ཆུ་མིག་དག་ནི་ལྷུང་ལྷུང་གི་སྒྲ་འབྱིན་ཞིང་གཡས་སྐོར་དུ་འབབ་པ། མདོར་ན་དགེ་སྦྱོང་བསམ་གཏན་པ་དག་གི་བསྟི་གནས་ཀྱི་མཆོག་དམ་པར་གྱུར་པ་ཞིག་ཏུ། བྱ་དང་རི་དྭགས་ཀྱི་ཚོགས་དཔག་ཏུ་མེད་པ་གནས་པ་རྣམས་ཀྱི་ནང་ནས། བྱའི་རྒྱལ་པོ་ཁུ་བྱུག་གཡུའི་གོས་ཅན་ཞེས་བྱ་བ། རང་བཞིན་གྱི་ངང་ཚུལ་བཟང་ཞིང་སྙིང་རྗེ་ཆེ་བ། ཞི་ཞིང་དུལ་ལ་གཏོང་ཕོད་ཆེ་བ། ཚུལ་ཁྲིམས་ལ་རྟག་ཏུ་གནས་ཤིང་བཟོད་སྲན་ཆེ་བ། ཆོས་ཕྱོགས་ཀྱི་བྱ་བ་ལ་ཉིན་མཚན་གཡེལ་མེད་དུ་རྩོན་ཞིང་ཡང་དག་པའི་བསམ་གཏན་ལ་རྩེ་གཅིག་ཏུ་གཞོལ་བའི་མཐུས། ཤེས་རབ་ཀྱི་སྟོབས་ཕུན་སུམ་ཚོགས་པ་དང་ལྡན་པའི་དགེ་བའི་བཤེས་གཉེན་དམ་པ་དེ་ཉིད་ལ། རང་གི་རིགས་ཐུན་གྱི་འཁོར་འདབ་ཆགས་ཀྱི་ཚོགས་དཔག་ཏུ་མེད་པས་ཡོངས་སུ་བསྐོར་ནས།
རང་རང་སྐད་ཀྱིས་ཆོས་ཟབ་མོ་ཉེ་བར་སྟོན་ཞིང་གནས་སོ། ཡང་དེ་དག་ ༤༣༩༽དང་མི་རིང་བའི་ས་ཕྱོགས་ཞིག་ན། ཕུག་རོན་སྨུག་ཆུང་དགའ་བྱེད་ཅེས་བྱ་བ་དང༌། དེའི་ཆུང་མ་ཉེར་དགའ་ཞེས་བྱ་བ་གཉིས་ཤིག་ཀྱང་ལྷན་ཅིག་ཏུ་གནས་སོ། ཡང་ས་ཕྱོགས་གཞན་ཞིག་ན་རྨ་བྱ་མེ་ཏོག་རབ་མཛེས་ཞེས་བྱ་བ་ཞིག་ཀྱང་ཡོད་དེ། རྨ་བྱས་ནི་བྱའི་རྒྱལ་པོ་ལས་དགེ་བསྙེན་གྱི་སྡོམ་པ་དང་ཡང་དག་པའི་ཆོས་ནོད་ཏེ། འདུས་བྱས་མི་རྟག་པའི་རང་བཞིན་ཡིད་ལ་བསམ་ཞིང༌། ཀྱེ་མའོ། འདུས་བྱས་རྨི་ལམ་སྒྱུ་མའི་རང་བཞིན་ཉིད། ། བློ་གཏད་ཐུབ་པ་ནམ་ཡང་ངས་མ་མཐོང༌། །
སང་དང་འཇིག་རྟེན་ཕྱི་མ་གང་མགྱོགས་སམ། ། ནམ་འཆི་ངེས་པ་མེད་འདི་ཡ་རེ་ང༌། ། ཤི་དུས་གཉེན་དང་ལོངས་སྤྱོད་ཡུལ་རྣམས་ཀུན། ། འཛོམ་ཡང་རང་ཉིད་ཁྱེར་རྒྱུ་གཏན་མེད་པར། ། དམ་པའི་སྐྱབས་ནི་ཆོས་ལས་གཞན་མེད་ན། ། བདག་ནི་ཞི་བ་བསྒྲུབ་ལ་ནན་ཏན་བྱ། ། འཇིག་རྟེན་ཕྱི་མ་དྲན་པའི་སེམས་ཡོད་ན། ། མྱུར་དུ་ ༤༤༠༽ལོང་མེད་ཆོས་ལ་འབུང་བ་འཐད། ཅེས་ངག་ཏུའང་བརྗོད་ཅིང་ཡིད་ལ་རྟག་ཏུ་བསམ་བཞིན་པས་ཆོས་ལས་གཡེལ་བ་མེད་པར་གནས་སོ།། འདིར་སྨྲས་པ།
སྲིད་པའི་ལོངས་སྤྱོད་རྨི་ལམ་སྒྱུ་མ་འདི། ། མི་བརྟན་འཇིག་པར་འགྱུར་བ་ཐག་ཆོད་ལ། ། ད་དུང་རྟག་པར་ཞེན་པ་འཆིང་བའི་རྒྱུ། ། མི་རྟག་འཆི་བ་སོམས་དང་གྲོགས་པོ་དག ཕུག་རོན་བཟའ་མི་གཉིས་ནི་འདུས་བྱས་མི་རྟག་པའི་རང་བཞིན་སྐད་ཅིག་ཀྱང་ཡིད་ལ་མི་བསམ་པར། ནོར་རྫས་ལོངས་སྤྱོད་ཡོད་ན་སུ་ལའང་རེ་དགོས་པ་མི་ཡོང༌། གནམ་རྡིབ་ཀྱང་མགོ་ཀེར་ཡོང་སྙམ་པ་མ་གཏོགས། མྱུར་དུ་ཤི་བ་སླེབ་ཡོང༌། ཤི་ན་སྡིག་པའི་རྣམ་སྨིན་གྱིས་ངན་སོང་དུ་ལྷུང་ཡོང་སྙམ་པའི་མདུན་པ་ནི་སྤུ་ཙམ་ཡང་མེད་པར་ནོར་རྫས་དང་ལོངས་སྤྱོད་འཚོལ་བའི་ཐབས་ཁོ་ན་ལ་བརྩོན་ཞིང༌། ཕུག་རོན་དགའ་བྱེད་ཀྱིས་ནི་རང་ལས་མཐོ་བ་རྣམས་ཀྱི་ ༤༤༡༽ནོར་རྫས་ལ་ལྐོག་ཏུ་བརྐུ་གང་ཐུབ་ཀྱི་བསམ་པ་དང༌།
རང་ལས་དམན་པ་རྣམས་ལ་ནི། ཁྲེལ་མེད་ཀྱི་ཤོ་གམ་དང༌། འཕྲོག་ཅིང་བཅོམ་པའི་ལས་འབའ་ཞིག་བྱེད། ཆུང་མ་ཉེར་དགའ་མོས་ནི་རྩ་བ་དང་ལྡུམ་བུ་འབྲས་བུ་སོགས་དང༌། ནས་དང་འབྲས་ལ་སོགས་པའི་སྙེ་མ་དང༌། ཐ་ན་འབུ་སྲིན་ཤི་བའི་ཁོག་པ་ཡན་ཆད་ཀྱང་བསྡུས་ནས་གསོག་འཇོག་བྱེད། མདོར་ན་ནོར་རྫས་ལ་སྙིང་པོ་མེད་ཅིང་རང་གིས་བསགས་པ་གཞན་གྱིས་སྤྱད་དེ་རང་ཉིད་འཆི་དུས་ཕན་པ་མེད་པ་ནི་མ་གོ་བས་གཡོ་རྒྱུ་དང་གསོག་འཇོག་ཁོ་ན་ལ་བརྩོན་ཏེ་གནས་སོ། དེ་ནས་དུས་རེ་ཞིག་ན། ཕུག་རོན་དགའ་བྱེད་ཚེའི་དུས་ལ་བབ་པ་དང་ལས་ཀྱི་རྣམ་པར་སྨིན་པའི་འབྲས་བུ་ཡོངས་སུ་སྨིན་པ་ལ་ཐུག་སྟེ། ཆུང་མ་ཉེར་དགའ་མོ་ཡུལ་ལྗོངས་དག་ཏུ་འབྲས་ཐུ་བ་ལ་སོང་བའི་ཤུལ་དུ་ཁོ་ཁྱིམ་དུ་གནས་ ༤༤༢༽པ་ལས།
ཐ་ཁོབ་ཀྱི་གྲོང་ཁྱེར་ཞིག་གི་ནང་ནས་བ་ལང་གི་རྫི་བོ་དག་གིས། ནགས་ཚལ་མེས་བསྲེག་པས་ཕུག་རོན་དགའ་བྱེད་ཀྱང་འབྲོས་པའི་སྐབས་མེད་པར་ཚིག་ཅིང༌། ཁྱིམ་དུ་ཡོད་པའི་ནས་དང་འབྲས་སོགས་ནོར་རྫས་མཐའ་དག་ཁྱིམ་དང་བཅས་པ་རྗེས་མེད་དུ་ཚིག་གོ དེའི་ཚེ་ཆུང་མ་ཉེར་དགའ་མོས་ཡུལ་ལྗོངས་ནས་འབྲས་ཀྱི་སྙེ་མ་ཉུང་ཤས་ཤིག་ཁྱེར་ཏེ་འོང་པ་ལས། ལམ་དུ་བྱིས་པ་དག་གིས་མདའ་འཕངས་པ་མོ་ལ་ཕོག་སྟེ་ཤིན་ཏུ་ཉམས་ཉེས་པར་གྱུར་ཅིང་དཀའ་བ་དུ་མས་མནར་བཞིན་རང་གི་ཁྱིམ་དུ་འོངས་པ་ལས། ཁྱིམ་ནོར་རྫས་གྲོགས་དང་བཅས་པ་མེས་ཚིག་པ་མཐོང་ནས། ཡུན་ཅིག་སྡུག་བསྔལ་གྱིས་དྲན་མེད་དུ་བརྒྱལ་ལོ། དེ་ནས་ཕྱི་དྲོའི་དུས་སུ་རླུང་སེར་བུ་ལྡང་བས་བརྒྱལ་སངས་ཙ་ན་འདི་སྙམ་དུ་བསམ་མོ། ཀྱེ་མ་ཀྱེ་ཧུད། འདུས་བྱས་འདི་མི་རྟག་པའི་རང་བཞིན་དུ་སྣང་ ༤༤༣༽བཞིན་པ་འདི་ཉིད་བསམ་ནས་སྡུག་བསྔལ་གྱིས་རང་བཞིན་དུ་འདུག་པ།
ཚེ་ད་ལྟ་ཕན་ཆོད་དཀའ་ལས་ཀྱི་རྩོལ་སྒྲུབ་བྱས་པའི་ནོར་རྫས་ཐམས་ཅད་ནང་མ་གཅིག་ཐལ་བ་སྤར་གང་དུ་རེད་པའི་ཚུལ་འདི་བསམ་ན། དཀའ་ལས་དཔག་མེད་ཀྱི་འབད་པ་དེ་བྱས་པ་དོན་མེད་དུ་སོང་འདུག་ཅི་རང་བྱེད་ན། ཨ་ཙ་མ། ཚེ་གང་གཏན་དུ་འགྲོགས་པའི་གྲོགས་མཆོག་ཀྱང་རུས་ཕྱེ་སྤར་གང་དུ་སོང་བའི་ཚུལ་འདི་བསམ་ན། འབྱུང་བཞི་འདུས་པའི་སྒྱུ་ལུས་འདིས་ཀྱང་རྟག་པ་ཞིག་མི་ཡོང་བ་འདྲ་ན། བདག་གི་གྲོགས་དེའི་ལུས་ཀྱི་དཔའ་རྩལ་ནི་གཅན་གཟན་གྱི་རྒྱལ་པོ་སེངྒེ་ལྟ་བུ་ལ་ཡང་འཇིགས་དགོས་པ་མེད་ན། འཇིགས་པ་དེ་ལྟར་བྱུང་དུས་ཅི་ཡང་བྱེད་དུ་མེད་པར་ཤི་དགོས་པ་འདི་ནི་ཅི་རང་ཡིན་ན། སྨྲ་བའི་གྲེ་ལྕེ་ནི་བདེ། སེམས་ཀྱི་སྤྱང་རིག་ནི་གཞན་ལས་ལྷག་ཏེ། ས་དང་རྡོ་ ༤༤༤༽དང་ཤིང་ལ་ཡང་ཐབས་ཀྱིས་བླུ་ཐུབ་པ་ལྟ་བུ་གཅིག་ཡོད་པ།
ཉམས་ཉེས་ལྟ་བུ་བྱུང་དུས་བདེན་གཏམ་ཚིག་གསུམ་ཡང་སྨྲ་བའི་དབང་མེད་པར་འཆི་བདག་གི་ཁ་རུ་ཚུད་དགོས་པ་འདི་ལ་བསམ་ན། ཆོས་མིན་པ་གང་གིས་ཀྱང་སྐྱབས་མེད་པར་འདུག་པ་ལ། བདག་ཅག་གཉིས་ཆོས་བརྩོན་པར་མ་དྲན་པ་ཅི་རང་ཡིན་ནམ། ཞེ་རེ་འགྱོད་ན། བསམ་བཞིན་འགྱོད་པ་བརྡས་ཀྱིས་མི་སླེབ་པར་འགྱུར་ཞིང༌། སྡུག་གི་འཁུར་ཆེན་པོས་ནོན་བཞིན་དུ་ཤིའོ། དེ་ནས་ཕུག་རོན་དགའ་བྱེད་ནི་གསད་བཅད་འཕྲོག་བཅོམ་གྱི་རྣམ་པར་སྨིན་པས་སེམས་ཅན་དམྱལ་བ་ཆེན་པོ་མནར་མེད་པའི་གནས་སུ་སྐྱེས་ཏེ། སྡུག་བསྔལ་ཤིན་ཏུ་ཆེ་བ་བཟོད་གླག་མེད་པ་ལ་སྤྱོད་ཅིང་གནས་སོ། ཕུག་རོན་གྱི་ཆུང་མ་ཉེར་དགའ་མོ་ནི་སེར་སྣའི་ཀུན་ནས་བླངས་པའི་ལས་ཀྱི་རྣམ་པར་སྨིན་པས་ཡི་དྭགས་ཀྱི་འཇིག་རྟེན་དུ་སྐྱེས་ཏེ། བཀྲེས་སྐོམ་གྱི་སྡུག་བསྔལ་དཔག་ཏུ་མེད་པ་མྱོང་བར་གྱུར་ཏོ།།
༤༤༥༽ འདིར་སྨྲས་པ། སྒྱུ་མའི་ནོར་ལ་སྙིང་པོ་མེད་པའི་ཚུལ། ། སེར་སྣས་བསགས་པའི་རང་ནོར་གཞན་གྱིས་སྤྱོད། ། སྦྲང་མས་བསགས་པའི་སྦྲང་རྩི་ཇི་བཞིན་དུ། ། སྙིང་པོ་མེད་ཚུལ་སོམ་ཞིག་རིགས་ཀྱི་བུ། དེའི་ཚེ་རྨ་བྱ་མེ་ཏོག་རབ་མཛེས་ནི་འདུས་བྱས་མི་རྟག་པའི་ངང་ཚུལ་རྟོགས་ཤིང༌། ཚེ་ལ་ངེས་པ་མེད་པ་རྩྭ་ཁའི་ཟིལ་པ་ལྟ་བུ། ནོར་རྫས་སྙིང་པོ་མེད་པའི་སྒྱུ་མའི་ལོངས་སྤྱོད་ལ་ཞེན་ཆགས་སྤངས་ཏེ། ལུས་ངག་ཡིད་གསུམ་སྙོམ་ལས་སུ་མ་ལུས་པར་དགེ་བའི་ཕྱོགས་ལ་བརྩོན་པའི་མཐུས། མཐོ་རིས་ཀྱི་གོ་འཕང་བླ་ན་མེད་པ་ཐོབ་པོ་ཞེས་གྲག་གོ
འདུས་བྱས་རྟག་པར་ཞེན་པ་དང་མི་རྟག་པར་གོ་བའི་རབ་ཏུ་འབྱེད་པ་སྟེ། བསྟན་བཅོས་པདྨ་དཀར་པོའི་འདབ་མ་དང་པོའོ། དེ་ལྟར་འདུས་བྱས་མི་རྟག་པའི་ཚུལ་རྟོགས་པར་བྱས་ ༤༤༦༽ནས། འཁོར་བའི་རང་བཞིན་ནི་སྡུག་བསྔལ་ཁོ་ནའི་རྒྱུ། སྡུག་བསྔལ་མཐའ་དག་གི་བརྟེན། སྡུག་བསྔལ་མཐའ་དག་གི་འབྱུང་ཁུངས་ཏེ། འདི་ལས་མྱུར་དུ་ཐར་པའི་ཐབས་ལ་འབད་དགོས་པའི་ཚུལ་ཡང་འདི་ལྟ་སྟེ། སྔོན་འདས་པའི་དུས་ན། ཡུལ་བྱང་ཕྱོགས་ཁ་བ་ཅན་གྱི་ལྗོངས། སྐྱིད་པའི་འབྱུང་གནས་བོད་ཅེས་བྱ་བའི་ཡུལ་དུ།
ཚལ་ཆེན་པདྨའི་གླིང༌། མེ་ཏོག་ཡིད་དུ་འོང་བ་སྣ་ཚོགས་ཀྱིས་མངོན་པར་བཀྲ་བའི་གནས་མཆོག་ལྷ་ལྡན་ལྗོངས་ཞེས་བྱ་བ་ན། རྐང་དྲུག་བུང་བའི་རིགས་དཔག་ཏུ་མེད་པ་གནས་པ་རྣམས་ཀྱིས་ནང་ནས། ནོར་བདག་སྦྲང་སེར་འོད་ལྡན་ཞེས་བྱ་བ་གཟུགས་མཛེས་ཤིང་དཔའ་རྩལ་ཆེ་བ། ནོར་སྦྲང་རྩིའི་བང་མཛོད་ཉི་ཤུ་ཙམ་ལ་དབང་ཞིང༌། རྐང་དྲུག་ཀུན་གྱི་གཙོ་བོ་ལྟ་བུ་ཞིག་དང༌། ཆུང་མ་གཡུ་སྦྲང་ཡིད་འོང་རྒྱན་ཞེས་བྱ་བ་ཀུན་གྱི་ཡིད་དུ་འོང་ཞིང་ལྟ་ན་སྡུག་པ་ཡོན་ཏན་དུ་མ་དང་ལྡན་པ་ཞིག་ཀྱང་ཡོད་དེ། དེ་གཉིས་ལ་བུ་སྦྲང་ཆུང་འོད་ ༤༤༧༽མཛེས་དམ་པ་ཞེས་བྱ་བ་མཚན་བཟང་པོ་དུ་མས་བརྒྱན་ཞིང་ཆོས་ལ་ཤིན་ཏུ་མོས་པ་གཅིག་ཡོད་དོ། དེ་ནས་སྦྲང་མ་བཟའ་མི་གཉིས་ཀྱང་བུ་དེ་ལ་ཤིན་ཏུ་གཅེས་ཤིང་བརྩེ་བས་བསྐྱངས་པ་ལས། དུས་རེ་ཞིག་ན་སྦྲང་ཆུང་འོད་མཛེས་དམ་པ་དེས་བསམ་པ་ལ།
ག་རེ་འཁོར་བ་འདི་ནི་སྙིང་པོ་མེད་ཅིང་སྡུག་བསྔལ་འབའ་ཞིག་གིས་མནར་བ་འདི་ལས་ད་རེས་ཐར་པའི་ཐབས་ལ་མ་འབད་ན། གཏན་དུ་འཁོར་བར་འཁྱམས་ཞིང་སྡུག་བསྔལ་གྱི་འདམ་དུ་ཆུད་ཐག་ཆོད་པས། ཅིས་ཀྱང་འཁོར་བ་འདི་སྤངས་ནས་དམ་པའི་ཆོས་ཤིག་རང་བྱ་དགོས་བསམ་སྟེ། ཕ་མ་གཉིས་ལ་ངག་སྙན་ཞིང་བརྡའ་འཇམ་པོས་འདི་སྐད་ཅེས་སྨྲས་པར་གྱུར་ཏེ། ཀྱེ་མ། དྲིན་ཅན་གྱི་ཕ་མ་ལུས་སྲོག་སྐྱེད་མཛད་གཉིས། ། ཐུགས་བརྩེ་བ་ཆེན་པོས་དར་གཅིག་གསན་པར་ཞུ། ། ང་འཁོས་མེད་སྙོམ་ཆུང་སྦྲང་ཕྲུག་བདག་འདྲ་ཡིས། ༤༤༨༽། དོན་ཞུ་བ་ཚིག་གསུམ་ཕུལ་འབྲས་འདི་ལྟར་ལགས། །
ཡོངས་འདུས་བྱས་ཆོས་ཀུན་མདང་གི་རྨི་ལམ་འདྲ། ། འདི་བློ་གཏད་ཐུབ་པ་གང་ཡང་མི་འདུག་ཅིང༌། ། ཕྱི་སྣོད་བཅུད་མི་རྟག་སྒྱུ་མའི་མིག་འཕྲུལ་འདྲ། ། འདི་མྱུར་དུ་མི་རྟག་འཇིག་པར་ཐག་ཆོད་ཡིན། ། ནང་འབྱུང་བཞིས་བསྐྱེད་པའི་སྒྱུ་ལུས་གོག་པོ་འདི། ། འདི་གཅེས་སྤྲས་བྱས་ཀྱང་མྱུར་དུ་འདོར་བར་ངེས། ། ཚེ་སྐལ་པར་ཐུབ་ཀྱང་ཐ་མ་འཆི་འགྱུར་ཞིང༌། ། སྲོག་རྩྭ་ཁའི་ཟིལ་འདྲ་ནམ་ཡལ་ཆ་མེད་ཡིན། ། གཉེན་ཉེ་དུའི་འབྲེལ་པ་ཁ་ཡི་གྲོགས་པོ་སྟེ། ། སྡུག་དཀའ་ལས་བྱུང་དུས་ཕན་གྲོགས་ཤིན་ཏུ་དཀོན། །
ལར་ཚོང་འདུས་མགྲོན་འདྲའི་གཉེན་དང་འཁོར་གཡོག་འདི། ། འདི་ད་ལྟ་སྤངས་ན་ཆགས་སྡང་བྲལ་བའི་རྒྱུ། ། ནོར་རྣམ་ཐོས་བུ་ལ་འགྲན་པ་ཡོད་གྱུར་ཀྱང༌། ། དེ་རང་གིས་བསགས་པ་ནམ་ཞིག་གཞན་གྱིས་སྤྱོད། ། སེམས་ཆོག་ཤེས་ལྡན་པ་ནོར་བུའི་བང་མཛོད་ཡིན། ༤༤༩༽། ནམ་དགོས་དུས་མེད་པ་ནོར་འདིས་ཅི་རང་བྱེད། ། ལར་འཁོར་བའི་བརྩོན་ར་སྡུག་བསྔལ་འདམ་འདི་ལས། ། ང་ཞེན་པ་ལོག་པས་སྙིང་ནས་ཆོས་རང་དྲན། ། ཚེ་ཕྱི་མའི་དོན་དུ་དམ་པའི་ཆོས་ཤིག་བྱེད། །
འདི་ཡབ་ཡུམ་གཉིས་ཀྱིས་བདག་ལ་བཀའ་གནང་ཞུ། ཞེས་སྨྲས་པས། ཕ་མ་གཉིས་སྐྲག་སྟེ། ཨ་ཙ་མ། བདག་ཅག་གཉིས་ཀྱི་བློ་གཏད་ཀྱི་གནས་སུ་གྱུར་པ་འདི་གཅིག་པུ་ལ། འདི་ཉིད་ཆོས་ལ་འགྲོ་ན་ངེད་ཅག་གཉིས་ཇི་ལྟར་བྱེད། ད་འདི་ལ་བཤོལ་ཐབས་གང་དྲག་པ་བྱེད་དགོས་བསམ་སྟེ། དང་པོ་ཕས་འདི་སྐད་ཅེས་སྨྲས་སོ། ཀྱེ་མ། སྙིང་གི་བུ་གཅིག་བདག་ལ་ཚུར་ཉོན་དང༌། །
འདུས་བྱས་རྟག་པ་མེད་ཀྱང་ལྷག་པོར་ཇི་ལྟར་བྱེད། ། ནམ་འཆི་ངེས་པ་མེད་ཅེས་འབྲོས་སུ་ག་ལ་འགྲོ། ། འཆི་བདག་བདུད་པོ་འོང་ཞེས་ཐབས་གཞན་ག་ལ་ཡོད། ། འཆི་དུས་ཁྱེར་དབང་མེད་ཀྱང་ནོར་རྫས་ ༤༥༠༽ཅི་ནས་དགོས། ། རྟག་ཏུ་འགྲོགས་དབང་མེད་ཀྱང་འཕྲལ་དུ་གཉེན་ཀྱང་དགོས། ། བུ་ཁྱོད་ཆོས་ལ་བསམ་ན་ཁྱིམ་དུ་བྱས་ཆོག་མོད། ། རྒན་རྒོན་གཉིས་ཀྱི་བློ་གཏད་ཁྱོད་ལས་གཞན་མེད་ན། ། ཁྱེད་ཀྱིས་ངེད་ཅག་བོར་བར་སེམས་ཀྱི་ཕོད་དམ་བསམ། ། ཕ་མ་སྡུགས་སུ་བཅུག་པའི་ཆོས་ཀྱི་ཅི་ཞིག་བྱེད། ། བདག་ཅག་བསམ་པ་རྫོགས་ཕྱིར་ཁྱིམ་དུ་ཅི་བདེར་སྡོད།
ཅེས་སྨྲས་པ། ཡང་མས་སྨྲས་པ། བུ་བུ། ཤ་ལས་ཆད་ཅིང་ལུས་ལས་སྐྱེས་པའི་བུ། ། དྲིན་ཅན་ཕ་མའི་བརྩེ་བའི་ངག་ལ་ཉོན། ། སྔོན་གྱི་རྒྱལ་སྲས་བྱང་སེམས་ཐམས་ཅད་ཀྱིས། ཕ་མའི་དོན་དུ་ལུས་སྲོག་གཏོང་ཕོད་ན། ། བུ་གཅིག་ཁྱོད་ཀྱིས་ཕ་མའི་བཀའ་བཅགས་ནས། ། དམ་པའི་ལྷ་ཆོས་གང་དུ་འཚོལ་དུ་འགྲོ། ། མི་དགེ་སྡིག་སྤངས་དགེ་བའི་ལས་བསྒྲུབ་པ། །
དེ་ལས་གཞན་པའི་ལྷ་ཆོས་མ་མཆིས་ན། ། ཕ་མའི་བཀའ་བཅག་ཡིད་བཅད་སྡིག་བསགས་ ༤༥༡༽ནས། ། དམ་ཆོས་གཞན་དག་ཁྱོད་ཀྱི་གང་དུ་འཚོལ། ། གཉེན་དང་ཁང་ཁྱིམ་ནོར་རྫས་ཡོད་པ་འདི། སྐྱིད་དུ་མ་ཚོར་དེ་དག་བསྐྱུར་བྱས་ནས། ། དེ་ལས་སླར་ཡང་སྐྱིད་པའི་ལྷ་ཆོས་ནི། ། གང་དུ་ཕྱིན་ཀྱང་ཁྱེད་ཀྱི་ཨེ་རྙེད་ལྟོས། ། བརྩེ་བས་སྦྲིད་ན་གླང་ཆེན་སྨྱོན་པ་ཡང༌། ། དུལ་བར་འགྱུར་ཞིང་གང་བསྐོས་བྱེད་པས་ན། ། དྲིན་གྱིས་བསྐྱངས་པའི་ཕ་མས་སྨྲས་པ་ལ། །
ཅི་ཕྱིར་བུ་ཁྱོད་ཉན་པར་མི་རིགས་སམ། ། བདེན་པར་སྨྲས་ན་གཟུགས་མེད་ལྷ་འདྲེ་ཡང༌། ། གདོང་གྲོགས་བགྱིད་ཅིང་ཅི་སྨྲས་ཉན་བྱེད་ན། ། བྱམས་ཤིང་བརྩེ་བས་ཕན་པའི་གྲོས་འདེབས་ལ། ། ཉན་པར་མི་བྱེད་ཁྱོད་ནི་རུང་ངམ་ཅི། ། ཉམས་ཐག་མིག་ནས་མཆི་མ་ཆར་འབེབས་ཤིང༌། ། སྨྲེ་ངག་གདུང་བས་ང་རོ་སྒྲོག་བྱེད་ལ། ། སྡང་བའི་དགྲ་ཡང་སྙིང་རྗེ་སྐྱེ་སྲིད་ན། ། ཕ་མས་མྱ་ངན་འོ་དོད་འབོད་པ་ལ། བུ་གཅིག་ཁྱོད་ཀྱིས་ ༤༥༢༽སྙིང་ཡང་མི་རྗེའམ། །
ཆོས་ཀྱི་རྩ་བ་སྦྱིན་པའི་ཕ་རོལ་ཕྱིན། ། ནོར་རྫས་སྤངས་པས་སྦྱིན་པ་ཇི་ལྟར་བྱེད། ། ཆོས་ང་དགེ་སྦྱོར་རང་གིས་མ་བྱས་ན། ། གནས་གཞན་ཕྱིན་པས་ཆོས་སུ་ཇི་ལྟར་འགྱུར། ། དྲིན་ཅན་ཕ་མའི་ངག་ལ་མ་ཉན་པའི། ། ཆོས་དེས་ཁྱེད་ལ་ཇི་ལྟར་འགྱུར་བར་སོམ། ཞེས་སོགས་ཐབས་དུ་མའི་སྒོ་ནས་བཤོལ་བཏབ་ཀྱང་མ་ཉན་པར་ཆོས་ལ་འགྲོ་བར་བརྩམས་པ་ན། དེར་ཕ་མ་གཉིས་ཀྱི་ཐབས་གཞན་གང་ཡང་མ་རྙེད་པར། སྦྲང་ཆུང་ཁོ་རང་གི་སྙིང་གི་གྲོགས་དམ་པར་གྱུར་པ་སྦྲང་ཆུང་ཡིད་འཛིན་ཞེས་བྱ་བ་ཞིག་ཡོད་པ་དེ་བོས་ནས། ཁོ་ལ་ཤོལ་འདེབས་ཀྱི་གྲོས་བཏབ་པར་བཅོལ་བས།
དེར་ཁོས་གྲོས་འདེབས་ཀྱི་ཚིགས་སུ་བཅད་པ་འདི་དག་སྨྲས་སོ། ཨེ་མ་སྙིང་གི་གྲོགས་པོ་བདག་ལ་གསོན་མཛོད་དང༌། ། ཚེ་སྔོན་བསོད་ནམས་བསགས་པའི་འབྲས་བུའི་མཐུས། ། ད་དུས་འབྱོར་ལྡན་རིགས་སུ་ ༤༥༣༽སྐྱེས་གྱུར་ཅིང། ། བསོད་ནམས་མངའ་ཐང་རྒྱས་པའི་དུས་འདི་རུ། ། འདི་དག་བསྐྱུར་ནས་གང་དུ་ཅི་བྱེད་འགྲོ། ། བྱམས་པའི་ཕ་མ་བརྩེ་བའི་གྲོགས་པོ་དང༌། ། འབྲེལ་བའི་གཉེན་དང་བསགས་པའི་ནོར་རྫས་དང༌། ། བརྩིགས་པའི་ཁང་ཁྱིམ་ཡུལ་དང་བང་མཛོད་སོགས། ། འདི་དག་ཐམས་ཅད་ཁྱེད་ཀྱིས་འདོར་ཕོད་དམ། །
བདག་ཅག་རྣམས་ཀྱི་བརྩེ་བས་ཡིད་ཀྱི་ནི། ། བཤོལ་འདེབས་བགྱིད་ལ་ཁྱོད་ཉིད་མི་ཉན་ན། ། ཀུན་ཀྱང་ཡིད་ཆད་སྡུག་བསྔལ་གྱུར་པ་འདི། ། ཁྱོད་ལའང་སྡིག་པའི་འཁུར་པོར་མི་འགྱུར་རམ། ། ཅིས་ཀྱང་གྲོགས་ཁྱོད་བདག་གི་ངག་ལ་ཉོན། ཞེས་སྨྲས་པས། སྦྲང་ཆུང་འོད་མཛེས་དམ་པས་གྲོགས་པོ་ཡིད་འཛིན་ལ་འདི་སྐད་ཅེས་སྨྲས་སོ། སྙིང་གྲོགས་ཡིད་འཛིན་ཁྱོད་བདག་ལ་ཚུར་གསོན་དང༌། ། སྔོན་བསགས་ལས་འབྲེལ་གྱིས་ཚེ་འདིར་འཛོམ་གྱུར་ཅིང༌། ། སེམས་ཡིད་རབ་མཐུན་གྱི་གྲོགས་མཆོག་ཁྱེད་ཀྱིས་ནི། །
ཤ་ཚ་སྙིང་གཏམ་གྱིས་ ༤༥༤༽གྲོས་འདེབས་བགྱིས་ལགས་ཀྱང༌། ། བདག་གི་བསམ་པ་དང་མི་མཐུན་འགལ་བར་གྱུར། ། འཁོར་བའི་རང་བཞིན་འདི་སྒྱུ་མར་མ་ཤེས་ན། ། རྟག་འཛིན་ཞེན་ཆགས་འདིས་རང་ཉིད་འཆིང་བའི་རྒྱུ། ། དབྱར་དགུན་སྟོན་དཔྱིད་ཀྱི་དུས་བཞིའི་འགྱུར་ལྡོག་དང༌། ། གཉེན་བཤེས་འཛའ་རོགས་ཀུན་འཆི་བ་མཐོང་བཞིན་དུ། ། རང་ཉིད་འཆི་བ་འདི་ཡིད་ལ་མི་བསམ་པར། ། གཞན་དག་ཤི་བ་ལ་མྱ་ངན་བྱེད་པ་བླུན། ། མཛའ་རོགས་ཉེ་དུ་ལ་ཞེན་ཆགས་བྱས་བྱས་ནས། ། བར་དོའི་འཕྲང་རིང་ལ་རང་ཉིད་གཅིག་པུར་འགྲོ། །
སྐྱིད་དུས་ཟ་རོགས་དེ་སུ་ཡིས་བྱས་ཀྱང་ཆོག ། དགོས་དུས་ཕན་མེད་དེ་ད་ལྟ་སྤངས་ན་ལེགས། ། བསགས་པའི་ནོར་རྫས་འདི་སྒྱུ་མའི་རྣམ་འཕྲུལ་འདྲ། ། དགྲ་འབོད་གཡབ་མོ་སྟེ་རང་སྲོག་བསྐྱེལ་བའི་རྒྱུ། ། འཚོལ་འཚོལ་བསགས་བསགས་ཀྱང་ནམ་ཞིག་གཞན་གྱིས་ཁྱེར། ། ཉེས་ཀུན་འབྱུང་ཁུངས་འདི་ང་ནི་དགོས་པ་མེད། ། དཀའ་ལས་ ༤༥༥༽སྡུག་རུས་ཀྱིས་བརྩིགས་པའི་ཁང་ཁྱིམ་འདི། ། འཆི་དུས་དབང་མེད་དུ་ཅིས་ཀྱང་འབོར་དགོས་ན། ། ད་ལྟ་ཞེན་ཆགས་ཀྱི་གཅེས་སྤྲས་བྱེད་དོན་ཆུང༌། ། དེ་ཕྱིར་ཁང་གོག་འདི་ང་ནི་རིང་དུ་སྤོང༌། །
ཤ་ཁྲག་འབྱུང་འདུས་ཀྱི་སྒྱུ་ལུས་གཡར་པོ་འདི། ། མཛེས་འདོད་བྱི་དོར་དང་གོས་རྒྱན་བཟབ་བཟབ་ཀྱང༌། ། ཤི་དུས་དབང་མེད་དུ་འདོར་བར་ཐག་ཆོད་ལ། ། ཟས་གོས་དོན་ཕྱིར་དུ་སྡིག་པ་བྱེད་ཀུན་བླུན། ། ལར་ཡང་འཁོར་བ་འདི་སྡུག་བསྔལ་འབའ་ཞིག་ལ། ། བདག་ནི་ཞེན་ལོག་དང་སྐྱོ་བ་གཏིང་ནས་སྐྱེས། ། དམ་པའི་ལྷ་ཆོས་ལ་བཤོལ་འདེབས་མི་འཚལ་ཞིང༌། ། འདི་ཕྱིར་ཕན་ངེས་ཀྱི་ཆོས་འདི་ཁྱོད་ཀྱང་མཛོད། ཅེས་ཞིབ་པར་སྨྲས་ཤིང་སྦྲང་རྩིའི་ལོངས་སྤྱོད་མང་དུ་སྦྱིན་ནས་བཤོལ་མ་ཐེབས་སོ། དེ་ནས་འོད་མཛེས་དམ་པའི་ཕ་མ་གཉིས་ཀྱང་བུ་ལ་སེམས་འཕྲེང་ཞིང་རབ་ཏུ་འཕངས་ཀྱང༌།
གཞན་ཐབས་ཀྱི་དབེན་པར་ ༤༥༦༽གྱུར་ནས་ཆོས་ལ་གཏོང་བར་ཁས་བླངས་ཏེ། བུ་འོད་མཛེས་དམ་པ་ཤར་ཕྱོགས་ཀོང་རོང་ཤིང་ལོའི་སྐྱེད་ཚལ། གུ་རུ་པདྨའི་བྱིན་གྱིས་བརླབས་པའི་ས་ཕྱོགས་སུ་འགྲོ་བར་འཆས་ཏེ། ཚེས་བརྒྱད་རྒྱལ་ཕུར་འཛོམ་པའི་འགྲུབ་སྦྱོར་གྱི་ཉི་མ་ལ་བབ་པའི་ཚེ། སྦྲང་ཆུང་འོད་མཛེས་དམ་པ་ཆོས་ལ་འགྲོ་བའི་སྐྱེལ་ཐུང་དུ། ཕ་མ་གཉིས་ཀྱི་ཐོག་དྲངས་པའི་ཉེ་འབྲེལ་མཛའ་རོགས་དཔག་ཏུ་མེད་པ་རྣམས་ཀྱིས་ཉིན་ལམ་ཕྱེད་དང་གཉིས་ཀྱི་བར་དུ་སྐྱེལ་ཐུང་བྱས་ཤིང༌། སོ་སོ་ནས་སྦྲང་རྩི་སོགས་ལོངས་སྤྱོད་དཔག་ཏུ་མེད་པའི་བརྫོང་བ་བྱས་པ་ཀུན་ཀྱང་འོད་མཛེས་དམ་པས་སླར་ཐམས་ཅད་ལ་བགོས་ནས་བྱིན་ཞིང༌། ཕན་ཚུན་བརྩེ་བའི་སླབ་བྱ་མང་དུ་བྱས་ཏེ་སོ་སོར་གྱེས་སོ། དེ་ནས་འོད་མཛེས་དམ་པས་ཀོང་ཡུལ་སྨད་ཀྱི་ཆ། བདེ་ཆེན་བསིལ་བའི་ཡང་ཚལ་ཞེས་བྱ་བའི་གནས་སུ་ཕྱིན་ཏེ།
ཉིན་མཚན་གཡེལ་བ་མེད་པར་ཏིང་ངེ་འཛིན་ལ་བརྩོན་པས་ ༤༥༧༽ཐར་པའི་གོ་འཕང་དམ་པ་ཐོབ་པར་གྱུར་ཅེས་གྲགས་སོ། འཁོར་བའི་རང་བཞིན་སྡུག་བསྔལ་གྱི་མེ་འོབས་འདི་ལས་ཐར་པའི་ཐབས་ལ་འབད་དགོས་པའི་ཚུལ་དང༌། གཉེན་དང་ཉེ་འབྲེལ་ཕ་མ་ཀུན་གྱིས་ཆོས་ཀྱི་བར་ཆད་བཤོལ་འདེབས་བྱེད་པ་ལ་མི་ཉན་པར་ཆགས་ཞེན་གྱི་འཁྲི་བ་བཅོད་དགོས་ཚུལ་གྱི་རབ་ཏུ་འབྱེད་པ་སྟེ། བསྟན་བཅོས་པདྨ་དཀར་པོའི་འདབ་མ་གཉིས་པའོ།། དེ་ལྟར་འཁོར་བ་སྡུག་བསྔལ་གྱི་མེ་འོབས་ཆེན་པོ་ལ་ཐར་བར་བྱས་ནས། ཡང་དག་པའི་ལམ་དུ་འཁྲིད་པར་བྱེད་པའི་དེད་དཔོན་དམ་པ་ནི་དགེ་བའི་བཤེས་གཉེན་ཁོ་ན་ལ་བསྟན་དགོས་པའི་ཚུལ་ཡང་འདི་ལྟ་སྟེ། སྔོན་འདས་པའི་དུས་ན་ཡུལ་གངས་རི་རྒྱལ་པོ་སྤོས་ངད་ལྡན་ཞེས་བྱས་བ་ན། གཅན་གཟན་གྱི་ཚོགས་དཔག་ཏུ་མེད་པ་གནས་ཤིང༌། དེ་དག་གི་གཙོ་བོ་ནི་སེངྒེའི་རྒྱལ་པོ་བྱམས་ ༤༥༨༽པའི་སྙིང་རྗེ་ཞེས་བྱ་བ་དགེ་བའི་གཤེས་གཉེན་གྱི་མཚན་ཉིད་མཐའ་དག་དང་ལྡན་ཞིང༌། ཡོན་ཏན་དུ་མས་ཉེ་བར་བརྒྱན་པ་ཞིག་གིས་རང་གི་རིགས་མཐུན་གྱི་སྐྱེ་འགྲོ་རྣམས་ལ་ཟབ་པ་དང་རྒྱ་ཆེ་བའི་ཆོས་ཀྱི་དགའ་སྟོན་འགྱེད་ཅིང་གནས་སོ།
ཡང་དེའི་ཚེ་ཡུལ་མཆོག་ཏུ་གྱུར་པ་མདོ་ཁམས་སྨད་ཀྱི་ཆ། གླིང་གེ་སར་ཆེན་པོའི་ཡུལ་ཞེས་བྱ་བ་ན་གངས་རིའི་རྒྱལ་པོ་འོད་འབར་ཞེས་བྱ་བ་ཞིག་ཏུ། སེངྒེ་སྤྲིན་གྱི་ཤུགས་ཅན་ཞེས་པ་དད་པ་སྙིང་རྗེ་ཆེ་བ་ཉིན་མཚན་གཡེལ་མེད་དུ་ཆོས་ཁོ་ན་དོན་དུ་གཉེར་བ་གཅིག་ཡོད་པ་དེ། སྤྱིར་གྱི་བསྐལ་དུས་སྙིགས་མའི་བྱེད་སྤྱོད་ལ་སྐྱོ་ཞིང༌། ཁྱད་པར་ཆོས་མེད་ཆོས་སུ་བརྫུ་བའི་ཚུལ་ཆོས་གཡོ་རྒྱུ་མཁན་གྱིས་སེར་གཟུགས་དག་ལ་སྐྱོ་བ་གཏིང་ནས་སྐྱེས་ཏེ། ཀྱེ་མ་དིང་སང་སྙིགས་མའི་དུས། ། སྟོན་པ་སྒྲོན་མེ་ནུབ་གྱུར་ཅིང༌། ། དེས་གསུངས་ཆོས་ཀྱང་ནུབ་པར་ཉེ། ། དགེ་འདུན་རྣམས་དང་ཆོས་པ་ལ། ༤༥༩༽།
བཀུར་སྟི་རིམ་གྲོ་མི་བྱེད་པར། ། ཟོག་པོ་བསླུ་བྲིད་མཁན་རྣམས་ལ། ། བསྟོད་ཅིང་བཀུར་བའི་གནས་སུ་བྱེད། ། ངུར་སྨྲིག་འཛིན་པ་ཐམས་ཅད་ཀྱང༌། ། འདུ་ཛིའི་ལོངས་སྤྱོད་དག་གིས་གཡེང༌། ། སྡོམ་པ་མི་འཛིན་ཀུན་སློང་འཛིན། ། ཚུལ་ཁྲིམས་མི་འཛིན་ཚུལ་ཆོས་འཛིན། ། ཏིང་འཛིན་མི་བསྒོམ་བསམ་ངན་བསྒོམ། ། དམ་ཆོས་མི་བྱེད་གཡོ་རྒྱུ་བྱེད། ། ཀྱེ་མ་འདི་འདྲའི་ཆོས་གཟུགས་མང༌། །
གཞན་ཡང་བླ་མའི་གཟུགས་བརྙན་འགའ། ། དགེ་བའི་ཆོས་རྣམས་རིང་དུ་སྤོང༌། ། གསང་སྔགས་བཀའ་ལ་རས་ཆོད་བྱེད། ། ལུང་མེད་བརྫུན་གྱིས་མི་མགོ་བསྐོར། ། བདུད་ཀྱིས་བྱིན་གྱི་བརླབས་པ་ཡི། ། བསླུ་བྲིད་མཁན་གྱི་བླ་མ་དང༌། ། གཞན་ཡང་དམ་མེད་སྔགས་པ་དང༌། ། ཕྱི་ཞི་ནང་བརྩུབ་དགེ་བཤེས་དང༌། ། བླུན་པོ་ཟོག་པོའི་སྒོམ་ཆེན་དང༌། ། ལྟ་དམན་སྤྱོད་རྩིང་རྟོགས་ལྡན་དང༌། །
ངན་སེམས་ཅན་གྱི་ཡོན་བདག་སོགས། ། ཀྱེ་ ༤༦༠༽མ་འདི་འདྲའི་དུས་ཚོད་ན། ། ཡང་དག་དགེ་བའི་བཤེས་གཉེན་ནི། ། ཉིན་མོའི་སྐར་མ་ལས་ཀྱང་དཀོན། ། སྣང་སྲིད་རྨི་ལམ་སྒྱུ་མ་འདྲ། ། ཚེ་སྲོག་རྩྭ་ཁའི་ཟིལ་པ་འདྲ། ། བདག་ནི་སྲོག་ལ་བབ་གྱུར་ཀྱང༌། ། དགེ་བའི་བཤེས་གཉེན་འཚོལ་དུ་འགྲོ། ཞེས་ཕྱོགས་ཐམས་ཅད་དུ་ཡང་དག་པའི་ལམ་ལ་འགོད་ནུས་པའི་དགེ་བའི་བཤེས་གཉེན་ནི་གང་ན་གནས་ཞེས་འདྲི་ཞིང་འཚོལ་དུ་སོང་བ་ལས། རེ་ཞིག་ན།
གངས་རིའི་རྒྱལ་པོ་སྤོས་ངད་ལྡན་ན་སེངྒེའི་དེད་དཔོན་བྱམས་པའི་སྙིང་པོ་ཞེས་བྱ་བ། ཡང་དག་པའི་ཆོས་སྟོན་པའི་བཤེས་གཉེན་དམ་པ་ཞིག་བཞུགས་ཅེས་ཐོས་སོ། དེ་ཐོས་པས་བཀྲེས་པས་ཟས་བརྙེད་པ་ལྟ་བུའམ། རྔ་མོ་རྔེའུ་སྟོར་བ་སླར་བརྙེད་པ་ལྟ་བུའི་ཡིད་ལ་དགའ་བ་དཔག་ཏུ་མེད་པ་ཐོབ་ནས། གངས་རིའི་རྒྱལ་པོ་སྤོས་ངད་ལྡན་གྱི་ཕྱོགས་སུ་ཉིན་མཚན་མེད་པར་ཚ་གྲང་ངལ་དུབ་ཀྱི་དཀའ་བ་དཔག་མེད་ཁྱད་དུ་བསད་ནས་རིངས་རིངས་པར་སོང་ངོ༌། དེ་ལྟར་ཕྱིན་ནས་ཀྱང་ ༤༦༡༽དཔག་ཚད་འགའ་ཞིག་བགྲོད་པའི་ས་ན། ཤིང་ལྗོན་པ་ཡིད་དུ་འོང་བ་ཅཞག་གི་སྟེང་ན་བྱ་ཁུ་བྱུག་གཅིག་སྐད་འབྱིན་ཅིང་འདུག་པ་མཐོང་ནས་སྨྲས་པ། རབ་མཛེས་ལྗོན་པའི་སྟེང་ན་བདེར་གནས་པའི། ། བྱ་རྒྱལ་གཡུ་ཡི་མདོག་ཅན་སྐད་སྙན་པ། ། དམ་པ་ཁྱོད་ནི་ཕྱོགས་དེར་བཞུགས་པ་ལེགས། །
སྲིད་པའི་ཆུ་བོ་སྒྲོལ་མཛད་ཐུགས་རྗེ་ཅན། ། བྱང་ཆུབ་སེམས་དཔའ་བྱམས་པའི་སྙིང་པོ་ཞེས། ། སྐྱེ་མཆོག་དེ་འདྲ་ཁྱེད་ཀྱི་མ་མཐོང་ངམ། ། ཞེས་སྨྲས་ཏེ་ཡུན་ཞིག་ན་ཁུ་བྱུག་དེ་ཉིད་འཕུར་ཏེ་རི་བོ་ཆེན་པོ་ཞིག་གི་རྒྱབ་ཏུ་སོང་བ་ནས་སེངྒེས་བསམ་པར། ཨེ་མ། འདི་ལྟ་བུའི་ངང་ཚུལ་ནི་མི་རྟག་པའི་རང་བཞིན་དུ་འདུུག་པ། ལུས་ཀྱི་ལྗོན་ཤིང་ལ་སེམས་ཀྱི་ཁུ་བྱུག་གནས་ཤིང༌། ངག་གི་སྒྲ་དུ་མ་བསྒྲགས་ཀྱང༌། ཡུད་ཙམ་གཅིག་ལ་ལུས་སེམས་སོ་སོར་གྱེས་ཤིང༌། རི་བོ་ཆེན་པོའི་རྒྱབ་ཏུ་སོང་བ་དང་འདྲ་བ་འཇིག་རྟེན་ཕ་རོལ་ཏུ་འགྲོ་བར་ཐག་ཆོད་པས་ ༤༦༢༽འདི་ལྟ་བུ་ཡང་བདག་ལ་ཆོས་ཀྱི་བསྐུལ་འདེབས་སུ་འདུག་སྙམ་པའི་འདུན་པ་ཤར་རོ།
དེ་ནས་ཡང་རིང་ཞིག་ན་སོང་སོང་བ་ལས། རེ་ཞིག་ན་མེ་ཏོག་ཨུཏྤ་ལའི་ཕུང་པོ་ཞིག་ལ་བུང་བ་ཞིག་རྩི་བཅུད་འཐུང་ཞིང་འཁོར་བ་མཐོང་ནས་སྨྲས་པ། ཨིནྡྲ་རྙིལ་གྱི་མདོག་འདྲའི་ཨུཏྤ་ལའི། ། ཕུང་པོའི་སྟེང་གི་བུང་བ་ཁྱོད་ཉོན་དང༌། ། ཚེ་ལ་ལོང་མེད་ནམ་འཆི་མི་ཤེས་ཤིང༌། ། འཆི་དུས་ཆོས་མིན་ཅིས་ཀྱང་མི་ཕན་པས། ། བདག་ནི་དགེ་བའི་བཤེས་གཉེན་འཚོལ་དུ་འགྲོ། ། ཁྱེད་ཀྱང་ཆོས་ལ་བརྩོན་པ་མི་འཐད་དམ། ཞེས་སྨྲས་ཤིང༌། འདི་ལྟ་བུའི་ཚུལ་ཡང་བདག་ལ་བསྐུལ་མར་འདུག་སྟེ།
ནོར་རྫས་ལོངས་སྤྱོད་རྩོལ་སྒྲུབ་དུ་མས་བསགས་ཀྱང་མཐར་གཞན་གྱིས་འཁྱེར་བ། དེས་སྦྲང་མའི་སྦྲང་རྩི་དང་འདྲ་བའི་བརྡར་གོའོ། ཡང་སོང་སོང་བ་ལས། རེ་ཞིག་ན་རྗིང་བུ་ཡིད་དུ་འོང་ཞིང་མེ་ཏོག་སྣ་ཚོགས་ཀྱིས་མཛེས་པར་བརྒྱན་པ་ཞིག་ན་བྱ་ངང་ ༤༦༣༽པ་གཉིས་ཞིག་རྗིང་བུའི་ནང་དུ་བརྩེ་ཞིང་ཕན་ཚུན་དུ་འགྲོ་བ་ལས། ཡུན་རིང་མོ་ཞིག་ན་ཕྱི་རོལ་དུ་བྱུང་སྟེ་ནེའུ་སིང་མཛེས་པའི་དཀྱིལ་ན་དལ་དལ་ལྟར་འདུག་པ་མཐོང་སྟེ་སྨྲས་པ། གནམ་སྔོན་ཞུ་བ་འཁྱིལ་འདྲའི་རྫིང་བུའི་ནང༌། ། ཡིད་འོང་པདྨས་བཀྲ་བ་དེ་དག་ནི། ། ཁྱེད་ཅག་ངང་པས་བརྟེན་པ་ལེགས་མོད་ཀྱང༌། ། འཆི་བདག་བྱུང་དུས་དམ་ཆོས་མ་རྟོགས་པ། ། མེ་ཏོག་རྫིང་བུ་ལེགས་ཀྱང་དགོས་རྒྱུ་ཆུང༌།
ཞེས་སྨྲས་ཤིང༌། ཚུལ་འདི་ཡང་རྨོངས་པའི་འགྲོ་བ་རྣམས་འཁོར་བའི་རྒྱ་མཚོ་དང་འདོད་ཡོན་གྱི་མེ་ཏོག་ལ་ཆགས་ཏེ། ཡང་ནས་ཡང་དུ་འཁོར་བའི་གནས་སུ་འཁྱམས་པ་ལས། གང་དེ་དག་ལ་མ་ཆགས་ཤིང་བོར་བར་བྱས་ན་ཐར་ལམ་བདེ་བའི་སྐམ་སར་སྡུག་བསྔལ་དུ་མས་དུབ་པའི་སེམས་ཉིད་ངལ་གསོ་ཞིང༌། དོན་མེད་འཇིག་རྟེན་གྱི་བྱ་བས་ལུས་ངག་ཡིད་གསུམ་བྲེལ་བ་ཐམས་ཅད་སྤངས་སྟེ། ཞི་བདེ་ཆོས་ཉིད་ཀྱི་ངང་དུ་དལ་ ༤༦༤༽བར་འགྱུར་བའི་བརྡར་གོའོ། དེ་ནས་དཔག་ཚད་འགའ་ཞིག་ཕྱིན་པ་དང༌། གངས་རིའི་རྒྱལ་པོ་སྤོས་ངད་ལྡན་ག་ལ་བ་དེར་སླེབས་སོ། དེར་གནས་པའི་སྲོག་ཆགས་ཐམས་ཅད་ཀྱང་སེངྒེའི་རྒྱལ་པོ་དགེ་བའི་བཤེས་གཉེན་ལ་བརྟེན་པའི་སྟོབས་ཀྱིས་སེམས་ལས་སུ་རུང་ཞིང་ཁ་ན་མ་ཐོ་བ་དང་ཉོན་མོངས་པའི་སེམས་མེད་ཅིང་ཕན་ཚུན་གཅིག་ལ་གཅིག་བྱམས་ཤིང་ཆོས་དང་མཐུན་པར་གནས་སོ། སེངྒེ་སྤྲིན་གྱི་ཤུགས་འཆང་གིས་ཀྱང་དབང་ཕྱུག་སེམས་དཔའ་ལ་དམ་པའི་ཆོས་མཉན་ཞིང་ཆོས་ལ་བརྩོན་པའི་མཐུས།
མཐོ་རིས་མིའི་ལུས་དལ་འབྱོར་ཆོས་ལྡན་གྱི་སྐྱེ་བ་ཡོངས་སུ་བཟུང་བར་གྱུར་ཞེས་གྲག་གོ དེ་ལྟར་ཆོས་ཀྱི་རྩ་བ་དགེ་བའི་བཤེས་གཉེན་ལ་རག་ལས་པས། བློ་ལྡན་རྣམས་ཀྱིས་ལུས་དང་སྲོག་ལ་མ་ལྟོས་པར་བཤེས་གཉེན་དམ་པ་བཙལ་ཞིང༌། བརྙེད་ནས་ཀྱང་འགྱུར་ལྡོག་མེད་པའི་དད་པ་དང་ལྡན་པས་ཅི་གསུངས་ཚད་མར་འཛིན་པས་བཀའ་བསྒྲུབ་ཅིང༌། མོས་གུས་ ༤༦༥༽དང་ཞབས་ཏོག་གིས་མཉེས་པར་བྱས་ན་ཐར་པའི་ལམ་སྣ་ཟིན་པར་ཐེ་ཚོམ་མེད་དོ་ཞེས་འདོམ་པའི་དོན་ཏོ། དགེ་བའི་བཤེས་གཉེན་བསྟེན་པའི་རབ་ཏུ་འབྱེད་པ་སྟེ། བསྟན་བཅོས་པདྨ་དཀར་པོ་འདབ་མ་གསུམ་པའོ། དེ་ལྟར་དགེ་བའི་བཤེས་གཉེན་དམ་པ་ལེགས་པར་བསྟན་ཞིང༌། སྡིག་པའི་གྲོགས་པོ་དག་རིང་དུ་སྤང་དགོས་ཏེ། དེ་ཡང་སྡིག་གྲོགས་བསྟེན་པའི་ཉེས་པ་ནི་དཔག་ཏུ་མེད་པའི་ཚུལ་མདོ་རྒྱུད་དུ་མ་ནས་གསུངས་ཤིང༌།
གཞན་ཡང་འདི་ལྟར་ཐོས་ཏེ། སྔོན་གྱི་དུས་སུ་རི་དྭགས་རྣམས་མདུན་མ་བྱས་ཏེ། བདག་ཅག་རྣམས་ལ་དཔོན་ཞིག་མེད་ན་ཁྲིམས་མེད། ཁྲིམས་མེད་ན་གཅིག་ལ་གཅིག་མི་ཉན་ཞིང་ཆེ་ཆུང་དང་དྲག་ཞན་གྱི་རིམ་པ་མེད་པར་ཕྲག་དོག་ཆགས་སྡང་འགྲན་སེམས་ཀྱིས་ཀུན་ནས་བླངས་པས་འཆམ་པའི་དུས་མི་ཡོང་བས། དཔོན་གཅིག་ཅི་ནས་ཀྱང་དགོས། དེས་ན་རིགས་སུ་བཟང༌། བློ་གྲོས་སུ་ཆེ། ༤༦༦༽སྟོབས་དང་དཔའ་རྩལ་སུ་ཆེ་ཟེར་བ་ལས། རང་རང་གི་ཡོན་ཏན་བརྗོད་ཅིང་དཔོན་ང་རང་ཨེ་ཐོབ་བསམ་པའི་ལྐོག་ཏུ་གཅིག་ལས་གཅིག་རེ་བ་དང་ང་རྒྱལ་ཆེ་སྟེ། ཤ་བ་ན་རེ།
ཀྭ་ཡེ་ཚེ་སྔོན་བསོད་ནམས་བསགས་པའི་འབྲས་བུ་ལས། ། གཟུགས་བཟང་སྐྱེས་ལེགས་དཔའ་རྩལ་གཞན་ལས་ཆེ། ། དུང་གི་རྭ་བཅུ་ཕ་རོལ་ཕྱིན་བཅུར་ལྡན། ། ཡོན་ཏན་ཀུན་ཚང་དཔོན་དུ་ང་ཉིད་འོས། ། ཟེར་རོ། གླ་བ་ན་རེ། ཉོན་མོངས་གདུང་སེལ་སྨན་མཆོག་ལུས་ལ་འཆང༌། ། བློ་གྲོས་ཆེ་ཞིང་གཟུགས་མཛེས་ཡང་རྩལ་ལྡན། ། ཀུན་གྱི་དཔོན་པོར་འོས་པ་ང་ཡིན་མོད། ། དོན་མེད་རྭ་ཅོ་རིང་བས་ཅི་ཞིག་བྱ། །
ཟེར་རོ། རི་བོང་ན་རེ། ཀྱེ་མ་རི་དྭགས་གྲོགས་ཀུན་གསན་མཛོད་དང༌། ། རྒྱལ་པོར་མིང་བཏགས་སྡིག་ལ་སྤྱོད་གྱུར་ན། ། འབངས་རྣམས་བདེ་བའི་གོ་སྐབས་མི་འབྱུང་ཞིང༌། ། དགེ་ལ་གཞོལ་བ་རི་བོང་བདག་ཅག་ཙམ། ། གཟུགས་ཁོག་ཆེ་བས་དཔོན་ ༤༦༧༽དུ་འོས་གྱུར་ན། ། བྲག་རི་འདི་ཡང་རྒྱལ་པོར་འོས་སམ་ཅི། ། དེ་ཕྱིར་དཔོན་དུ་བདག་ཉིད་མི་འོས་སམ། ། ཟེར་རོ།
གཞན་ཡང་རྣ་བ་དང༌། བསེ་དང༌། འབྲོང་དང༌། རྐྱང་དང༌། རྒོ་བ་དང༌། གཉན་དང༌། སྐྱིན་དང༌། རྩོད་དང༌། ཐ་ན་ཕྱི་བ་དང་བྲ་བ་ཡན་ཆད་ཀྱང་རང་རང་གི་ཡོན་ཏན་བརྗོད་ཅིང་དཔོན་ཐོབ་ཏུ་རེ་བ་ལ་ཁ་མ་འཆམ་པས། ཉིན་ཞག་མང་པོའི་བར་དུ་དཔོན་བསྐོ་རྒྱུ་མ་བྱུང་བའི་ཚེ།
ཐམས་ཅད་རྒྱ་གར་དུ་རི་དྭགས་ཀྲིཥྞ་སཱ་རའི་དྲུང་དུ་ཞལ་ལྕེ་འདྲི་བར་ཁ་འཆམ་སྟེ། ཤ་བ་གདན་འདྲེན་དུ་མངགས་ནས་གདན་དྲངས་པས་ཀྲིཥྞ་སཱ་རས་འདི་སྐད་གསུངས་སོ། ཨེ་མ་སྔོན་ཚེ་མི་ཡི་རྒྱལ་པོ་མང་པོས་བཀུར་བ་སྔ། ། དགེ་སེམས་ཆེ་ཞིང་ཁོག་ཡངས་གཤིས་རྒྱུད་དུལ་བ་སོགས། ། ཡོན་ཏན་དུ་མ་ལྡན་ཏེ་ཀུན་གྱི་དཔོན་འཁུར་བས། ། མང་པོས་བཀུར་བའི་རྒྱལ་པོ་ཞེས་གྲགས་དེ་ནས་བྱུང༌། ། ང་རྒྱལ་རང་མཐོང་ཆེ་ཞིང་རང་གི་ཡོན་ཏན་ ༤༦༨༽བརྗོད། ། དེ་དག་ཐམས་ཅད་དཔོན་གྱིས་འོས་སུ་གྱུར་མ་ཡིན། ། བྱང་ཆུབ་སེམས་དཔའི་རྣམ་འཕྲུལ་སྤྲེའུ་འདི་ཉིད་ནི། ། རང་འདོད་ཆུང་ཞིང་ཤེས་རབ་སྙིང་རྗེ་བྱང་སེམས་ལྡན། །
བོད་འདིར་མི་རྣམས་སྤེལ་བའི་ཕ་ཡང་འདི་ཡིན་པས། ། སྐྱོན་མེད་ཡོན་ཏན་ཀུན་ཚང་འགྲོ་བ་ཡོངས་ལ་དཀོན། ། དེ་ཕྱིར་ཁྱེད་ཅག་དཔོན་དུ་སྤྲེའུ་འདི་ཉིད་འོས། ། ཅེས་སྨྲས་པས། ཀུན་བཞད་གད་དིར་རི་བྱུང་ཞིང༌། འོན་ཀྱང་སྤྲེའུ་རི་དྭགས་ཀྱི་རྒྱལ་པོར་བསྐོས་ནས་ཀུན་གྱིས་དཔོན་དུ་འཁུར་རོ། སྤྲེའུས་ཀྱང་ཆོས་དང་མཐུན་པའི་ཁྲིམས་ཀྱིས་འཚོ་བར་བྱས་ཤིང་ཆོས་བཞིན་དུ་བསྐྱངས། དེའི་སྐབས་ཤིག་ཏུ་གཅན་གཟན་ཝ་ཞེས་བྱ་བ་རང་བཞིན་གྱི་རྒྱུད་མ་རུང་ཞིང་སྡིག་ལ་དགའ་བ། གཡོ་སྒྱུ་དང་བསླུ་བྲིད་བག་མེད་པའི་བསམ་པས་ཉེ་བར་འཚོ་བ་ཞིག་ཕྱོགས་དེར་འོངས་སོ། འོངས་ནས་ཀྱང་དེས་དེ་དག་ལ་སྨྲས་པ།
ཀྭ་ཡེ། འཇིག་རྟེན་ན་རྒྱལ་པོར་འོས་སུ་ ༤༦༩༽གྱུར་པ་ནི་ཡོན་ཏན་ཕུན་སུམ་ཚོགས་པ་དང་ལྡན་དགོས་པ་ཡིན་ན། ཁྱེད་ཅག་རི་དྭགས་འདི་ཙམ་གྱིས་དབུས་ནས་གང་ཡོན་ཏན་མེད་ཅིང་གཟུགས་མི་སྡུག་པ། ཤེས་པ་འཚུབ་ཅིང་འདུག་མི་ཚུགས་པ་འདི་འདྲ་བའི་འོག་ཏུ་འདུག་ཅིང་རྒྱལ་པོར་འཁུར་བ་ནི་ཁྱེད་ཅག་ཤིན་ཏུ་བླུན་ནོ། ཞེས་སྨྲས་པ་ལས། རི་དྭགས་རྣམས་ཀྱི་ནང་ནས་ཉོན་མོངས་ཀྱི་དྲྭ་བར་ཚུད་ཅིང་མ་རིག་པ་ཐིབ་པོས་ནོན་པའི་བློ་ཆུང་འགའ་ཞིག་གི་བསམ་པ་ལ། ག་རེ། ཁོས་ཟེར་བ་བཞིན་བདེན་པར་འདུག་སྙམ་ནས་སླར་སྨྲས་པ། ཨེ་མ། སྐྱེས་བུ་ཆེན་པོ་ཁྱོད་ཀྱིས་གསུངས་པ་བཞིན་ཇི་ལྟ་བ་སྟེ།
འོན་ཀྱང་བདག་ཅིག་གི་ནང་ན་གཞན་རྒྱལ་པོའི་འོས་སུ་གྱུར་པ་དག་མ་མཆིས་སོ། ཞེས་སྨྲས་ཚེ། ཡང་ཝས་སྨྲས་པ། ཀྱེ། འཇིག་རྟེན་ན་དཔོན་པོའི་འོས་སུ་གྱུར་པ་ནི་བདག་ལྟ་བུ་དེ། གཟུགས་མཛེས་པས་ཀུན་གྱི་ཡིད་དུ་འོང་བ། སྐད་ ༤༧༠༽སྙན་པ་སིལ་སྙན་གྱི་སྒྲ་ལྟ་བུ། བློ་ཁོག་ཆེ་ཞིང་ངང་རྒྱུད་རིང་བས་ཀུན་དང་མཐུན་པ་སོགས་ཏེ། ལར་ངའི་ཡོན་ཏན་བརྗོད་ན་དཔག་ཏུ་མེད་དེ། ཨེ་མ།
ང་གངས་དཀར་གྱི་སྟོད་དུ་སྡོད་ཙ་ན། ། སེང་ལྕམ་དཀར་མོའི་སྤྱོད་དང་མཚུངས། ། ཉམ་ང་མེད་པའི་དཔའ་བོ་ཡིན། ། ང་ནགས་མའི་ཁྲོད་དུ་སྡོད་ཙ་ན། ། རྒྱ་སྟག་ཁྲ་བོའང་བྲན་དུ་འཁོལ། ། ཟིལ་གྱིས་གནོན་པའི་དཔའ་བོ་ཡིན། ། ང་ཡ་གི་སྤང་རིའི་ངོས་ལ་ཕྱིན་ཙ་ན། ། ལྕེ་སྤྱང་དམར་མོས་ཞེ་ས་འབུལ། ། ཀུན་སེམས་འཛིན་པའི་དཔའ་བོ་ཡིན། ། ང་མ་གི་ནགས་མའི་རོང་དུ་ཕྱིན་ཙ་ན། །
དོམ་ནག་སྙིང་དཀར་ལྷ་ཕྱག་འཚལ། ། སྟོབས་དང་ལྡན་པའི་དཔའ་བོ་ཡིན། ། ང་མི་རྣམས་ཀུན་གྱི་སྒོ་ནོར་ཡིན། ། ལྷ་རྣམས་ཀུན་གྱི་རྟ་མཆོག་ཡིན། ། ཀླུ་རྣམས་ཀུན་གྱི་འདོད་འཇོའི་བ། ། ང་དེ་ཕྱིར་ཡོན་ཏན་བརྗོད་ལས་འདས། ། ཁྱོད་རི་དྭགས་ཀྱི་དཔོན་དུ་ང་ཉིད་འོས། ། ཅེས་ ༤༧༡༽སྨྲས་པས་རི་དྭགས་བློ་ཆུང་ཁག་གཅིག་བདེན་པར་བཟུང་ནས་ཁོའི་རྗེས་སུ་འབྲངས་སྟེ་སོང་ངོ༌། དེ་ནས་རེ་ཞིག་ཅིག་ན་ཁོའི་ལས་ཀྱི་རྣམ་པར་སྨིན་པ་དང༌། ཚེ་འདིར་བསླུ་བྲིད་མ་རུང་པའི་བསམ་པས་ཁ་འཇམ་ཞེ་ནག་གི་ལས་ཁོ་ན་སྤྱད་པའི་རྣམ་སྨིན་གྱི་འབྲས་བུ་ཉེ་བར་སྨིན་ཏེ།
ཡུལ་ཞིག་ཏུ་ཟས་འཚོལ་དུ་སོང་བ་ལ། རྔོན་པས་གལ་རྙི་གཙུག་སར་ཁོ་ཟིན་ཏེ་བསད་དོ། ཤི་ནས་ཀྱང་དུད་འགྲོའི་སྐྱེ་གནས་དེ་ཉིད་ལས་སླར་སེམས་ཅན་དམྱལ་བ་ཆེན་པོ་མནར་མེད་པའི་གནས་སུ་སྐྱེས་སོ། ཁོའི་རྗེས་སུ་ཞུགས་པའི་རི་དྭགས་དེ་རྣམས་ཀྱང་སྡིག་གྲོགས་བསྟེན་པའི་ཉེས་དམིགས་ཀྱི་དབང་གིས་སོ་སོ་ནས་རྐྱེན་ངན་སྣ་ཚོགས་པས་རིམ་གྱིས་ཤི་ནས་དམྱལ་གནས་སུ་ལྷུང་བར་གྱུར་ཏེ། སྤྲེའུ་རྒྱལ་པོ་ལ་བརྟེན་པ་རྣམས་ནི་གནས་སྐབས་དང་མཐར་ཐུག་ཏུ་བདེ་བའི་དཔལ་ལ་ཉེ་བར་སྤྱོད་དོ། ཞེས་གྲག་གོ། དེ་ལྟ་ ༤༧༢༽བས་ན་ངན་སྤྱོད་གཡོ་རྒྱུ་མཁན་གྱི་ངག་ལ་ཉན་པར་མི་བྱ་ཞིང༌། ནམ་དུའང་སྡིག་པའི་གྲོགས་པོ་སྤང་བར་བྱ་དགོས་སོ་ཞེས་མཚོན་པར་བྱེད་པའི་རབ་ཏུ་འབྱེད་པ་སྟེ། བསྟན་བཅོས་པདྨ་དཀར་པོའི་འདབ་མ་བཞི་པའོ། ད་ནི་ཞར་ལ་དེ་དག་གི་བརྩོད་པ་སྤོང་བ་ནི།
དེ་ཡང་ལོག་ལྟ་ཅན་གྱི་སྐྱེ་བོ་འགའ་ཞིག་གིས། ཚུལ་འདི་ནི་མི་རིགས་ཏེ། མི་ཁོམ་པའི་གནས་བརྒྱད་ལ་དམྱལ་བ་ཡི་དྭགས་དུད་འགྲོ་གསུམ་ཚང་ཞིང༌། དེ་དག་ལ་ཆོས་ཀྱི་སྣོད་དང་སྤྱོད་ཡུལ་དུ་མ་གྱུར་པའི་ཕྱིར། དུད་འགྲོ་གཅིག་གིས་གཅིག་ལ་ཆོས་སྟོན་པ་དང་ཉན་པ་སོགས་ནི་མི་རིགས་ཤིང༌། སྨྲ་མི་ཤེས་པ་རྣམས་ཀྱིས་སྨྲས་པའི་ཚུལ་དང༌། འདི་ལྟ་བུ་མ་བྱས་པ་ལ་བྱས་ཞེས་ཟེར་བ་ནི་བརྫུན་རླབས་ཅན་དུ་འགྱུར་རོ་ཞེ་ན་དེ་ལྟར་མི་འགྱུར་ཏེ། ཅིའི་ཕྱིར་ན། སངས་རྒྱས་ཀྱིས་གདུལ་བྱ་དྲང་བའི་ཕྱིར་དུ་གསུངས་པ་ལ་དྲང་དོན་ཞེས་ཟེར་ཞིང་ ༤༢༣༽དྲང་དོན་གྱི་ཆོས་ལ་ལས་རྒྱུ་འབྲས་དང་ངན་སོང་གི་སྡུག་བསྔལ་སོགས་དཔག་ཏུ་མེད་པ་གསུངས་པ། འོ་ན་ས་བརྐོས་ཀྱང་དངོས་སུ་དམྱལ་བ་མཐོང་རྒྱུ་མི་སྣང་བས་སངས་རྒྱས་ཀྱིས་བརྫུན་བྱས་སོ།
ཟེར་དགོས་པར་འགྱུར་ཏེ། འགྲོ་བ་རྣམས་ཆོས་ལ་བཀོད་ཕྱིར་གསུངས་མོད་ཅིང༌། བདག་ཀྱང་དེ་ལྟ་བུའི་རྗེས་སུ་འབྲང་སྟེ་འདི་ལྟར་བྲིས་པ་ལ་འགལ་བ་མེད་དམ་སྙམ་མོ། འོ་ན་དུད་འགྲོ་སྨྲ་མི་ཤེས་པ་རྣམས་ཀྱིས་ཆོས་སོགས་སྨྲས་ཚུལ་འདི་ནི་མི་མཚུངས་པའི་བརྫུན་དུ་འདུག་ཅེ་ན། སྔོན་འཕགས་པ་སྤྱན་རས་གཟིགས་ཀྱིས་བུང་བའི་གཟུགས་སུ་སྤྲུལ་ནས་ཝ་ར་ཎ་སིར་གཤང་ལྕིའི་ཁྲོད་ཀྱི་འབུ་སྲིན་རྣམས་ལ་ཆོས་བསྟན་ཚུལ་དང༌། དེ་བཞིན་གཤེགས་པ་ཉིད་བྱང་ཆུབ་ཀྱི་སྤྱད་པ་སྤྱོད་ཚེ་རི་དྭགས་རུ་རུ་དང་ངང་པ་དང་རི་བོང་གི་སྐྱེས་རབས་སོགས་དཔག་ཏུ་མེད་པ་མདོ་སྡེ་དུ་མ་ནས་གསུངས་པ་དེ་དག་གཟིགས་འཚལ། ཞར་ལ་བརྩོད་པ་ ༤༧༤༽སྤོང་བའི་རབ་ཏུ་འབྱེད་པ་སྟེ། བསྟན་བཅོས་པདྨ་དཀར་པོའི་འདབ་མ་ལྔ་པ་སྟེ་རེ་ཞིག་རྫོགས་སོ།། དེ་ལྟར་དཔེ་ཡི་འཕྲེང་བའི་ལེགས་བཤད་འདི། ། རྟག་འཛིན་ཞེན་པས་བཅིངས་རྣམས་གདུལ་ཕྱིར་དང༌། །
བྱིས་པའི་སྐྱེ་བོ་ངོ་མཚར་བསྐྱེད་ཕྱིར་དུ། ། ཅུང་ཟད་ཙམ་ཞིག་བདག་གི་འདིར་བྲིས་སོ། ། གང་འདི་བདག་ནི་མཁས་དང་ཤེས་འདོད་མ་ཡིན་ཏེ། ། སྐྱེ་བོ་མཆོག་དམན་ལ་ལར་ཕན་པའང་སྲིད་སྙམ་སྟེ། ། རྒྱལ་དབང་པདྨར་སྙིང་ནས་གསོལ་བ་ལེགས་བཏབ་ནས། ། ཚུལ་འདི་གྲུབ་པར་བགྱིས་པའི་དགེ་བ་གང་དེ་དང༌། ། བྱིན་རླབས་རྩལ་གྱིས་འགྲོ་ཀུན་སྲིད་མཚོ་ལས་སྒྲོལ་ཤོག ། གང་གི་དགེ་དེའི་འོད་དཀར་གྱིས། ། འགྲོ་ཀུན་ཡིད་ཀྱི་མུན་པ་ཀུན། ། རབ་གསལ་བློ་གྲོས་ནོར་རྙེད་ནས། །
ཆོས་ཉིད་སྤྲོས་དང་བྲལ་ཐོབ་ཤོག
སྲོག་ཆགས་ཀི་བསྟན་བཅོས་ངོ་མཚར་སྒྱུ་མའི་རོལ་རྩེད་ཡིད་འོང་པདྨ་དཀར་པོའི་འདབ་མ་ལྔ་པ་ཞེས་བྱ་བ་རྫོགས་སོ།། མངྒ་ལཾ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
