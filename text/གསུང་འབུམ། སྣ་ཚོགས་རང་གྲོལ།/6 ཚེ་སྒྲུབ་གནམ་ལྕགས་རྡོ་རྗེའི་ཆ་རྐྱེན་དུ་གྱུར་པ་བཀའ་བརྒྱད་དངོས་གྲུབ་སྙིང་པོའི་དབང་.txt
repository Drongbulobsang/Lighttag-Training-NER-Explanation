གསུང་འབུམ། སྣ་ཚོགས་རང་གྲོལ།
པོད ༦
ཚེ་སྒྲུབ་གནམ་ལྕགས་རྡོ་རྗེའི་ཆ་རྐྱེན་དུ་གྱུར་པ་བཀའ་བརྒྱད་དངོས་གྲུབ་སྙིང་པོའི་དབང་ཆོག
༨༥༽
༄། ཚེ་སྒྲུབ་གནམ་ལྕགས་རྡོ་རྗེའི་ཆ་རྐྱེན་དུ་གྱུར་པ་བཀའ་བརྒྱད་དངོས་གྲུབ་སྙིང་པོའི་དབང་ཆོག་བཞུགས་སོ།། ༨༦༽ན་མོ་གུ་རུ་ས་མཱ་དཱ་ན་ཡེ། དམིགས་མེད་སྤྲོས་བྲལ་ཀུན་བཟང་ནམ་མཁའ་ཆེར། འགག་མེད་གཟུགས་སྐུ་ཆེ་མདཆོག་ཉི་འོད་རྒྱས། རོལ་རྩལ་བདུན་བརྒྱ་ཉེར་ལྔའི་འོད་ཟེར་ཚོགས། སྤྲོ་མཁས་པདྨ་ཐོད་ཕྲེང་ལ་གཏུད་དེ། སྒྲུབ་པ་བཀའ་བརྒྱད་འོ་མཚོ་བསུབ་པའི་བཅུད། དངོས་གྲུབ་སྙིང་པོ་བདུད་རྩིའི་ཡང་ཞུན་གྱིས། སྐལ་བཟང་ནོད་ལྡན་འདོད་བ་འཇོ་བའི་དབང༌།
ཇི་ལྟར་བྱ་ཐབས་གསལ་བར་འདིར་བཤད་ཉོན། ༈ དེ་ལ་གསུམ་སྟེ། དང་པོར་དཀྱིལ་འཁོར་དབང་རྫས་ཀྱི་བཀོད་པ་གང་ལྟར་བྱ་བ། བར་དུ་སྙེན་སྒྲུབ་གཞུང་སྲོང་གི་བྱིན་རླབས་ནུས་ལནད་དུ་སྒྲུབ་པ། ཐ་མར་སློབ་མ་རྗེས་འཛིན་གྱི་དབང་བསྐུར་ཇི་ལྟར་བྱ་ཚུལ་དག་གསུམ་གྱི་དང་པོ་ནི། མོད་རྒྱུད་མན་ངག་ལ་མཁས་ཤིང་ལྟ་དགོངས་ཏིང་འཛིན་དམ་ཚིག་སྡོམ་ ༨༧༽ ལྡན་གྱི་བླ་མ་སྒྲུབ་པ་བཀའ་བརྒྱད་ལ་ནུས་པ་ཐོབ་པ་གང་དེར། དད་ལྡན་གཏོང་ཕོད་བརྩོན་གྲུས་ངེས་འབྱུང་གི་བློ་དང་ལྡན་པའི་སློབ་མ་ཐེག་མཆོག་བླ་མིེད་ཀྱི་སྣོད་རུང་གི་སྙིང་ཐག་པ་ནས་གསོལ་བ་བཏབ་པའི་དུས་བཟང་པོ་ཉིད་ལ། འགལ་རྐྱེན་གྱིས་དབེན་ཞིང་མཐུན་རྐྱེན་ཚང་ལ་ཡིད་དང་མཐུན་པའི་གནས་སུ། སའི་ཆོ་ག་དང་སྟེགས་བུ་བཞེངས་པ་ཐིག་ཚོན་བྱིན་རླབས་སོགས་ཀྱི་ལས་རིམ་རྒྱས་པར་སྤྲོ་ན་སྒྲུབ་པ་བཀའ་བརྒྱད་གཏེར་སྙིང་གཞན་ནས་བླངས་ཀྱང་རུང་ལ། གཏེར་ཁ་འདི་ཉིད་ལྟར་ན་ཞི་ཁྲོ་ངེས་དོན་སྙིང་པོའི་སྒྲུབ་ཁོག་ཆེན་མོ་ནས་གསུངས་པ་བཞིན་བྱ་ཞིང༌།
རྡུལ་ཚོན་དག་རས་བྲིས་ལྟ་བུ་ལ་ནི་འགྲུབ་ན་དཀྱིལ་འཁོར་མིང་ཚེ་དགུ་རེ་རེ་ལའང་རྟ་བབས་ཡོངས་སུ་རྫོགས་པའི་ཕོ་བྲང་ཉི་མ་དགུ་ཤར་དུ་གྲགས་པ་ནིད་དང༌། ༨༨༽ དེ་ལྟར་ཡང་གྲུས་ན་ཕྱི་དཀྱིལ་འཁོར་ཡོངས་རྫོགས་ཀྱི་ལྟར་བར་ལིང་ཚེ་དགུ་ཐིམ་བཏབ་པའི་ནང་སོ་སོར་གསེར་གྱི་འཁོར་ལོ་རྩབ་བཞི་པའི་སྟེངས་མཐིང་ནག མུ་ཁྱུད་ནང་མ་དམར་པོ་ཕྱི་མ་སྔོན་པོ་རྩིས་མཚན་ལྗང་ཁུ། རེ་མིག་དགུའི་བར་བཅད་རྣམས་སྟེང་གི་རྡོ་རྗེས་གདུང་མིག་ཡང་རིས་ཀྱིས་དབྱིབས་ཅན། བར་འཁྱམས་དང་གི་བཞི་ཕྱོགས་མོདག་སོགས་རེ་གཞན་ཐམས་ཅད་སྤྱི་མཏུན་ལས་ཕྱོགས་པ་་་་་་་་་ཅེར་བུམ་གདན་བུམ་ས་བྲེ་ཆོས་འཁོར་ཆར་ཁོབས་ཉི་ཟླ་རོག་དང་བཅས་པ་མཆོད་རྗེན་གྱི་ལྟར་ཡོད་པ་དང༌། ཕྱིའི་འཁོར་ཡུག་ལའང་དུར་ཁྲོད་ཀྱི་ཕྱི་རིམ་ལ་ཁྱད་པར་དུ་་་་་་འཁོར་ལོ་རྩིབས་སྟོང་་་་་ ཅིང༌། འོག་ནས་པདྨ་འདབ་སྟོང་བརྡལ་བ་མཐའ་སྐོར་རྡོ་རྗེའི་བྲག་གི་བཏམས་པ་དང་བཅས་པའི་མཚོན་བྱེད་རྣམས་ཀྱི་སྒྲུབ་པ་བཀའ་བརྒྱད་དཀྱིལ་འཁོར་གྱི་ཁྱད་ཆོས་ཡིན་པ་དང༌། ཕྱི་མཐར་ཡེ་ཤེས་ལྷ་ལྡན་གྱི་མེའི་ར་བ་དང་བཅས་ཏེ། མདོར་ན་བཀའ་བརྒྱད་ཀྱི་ཐིག་རྩ་ཚུལ་བཞིན་ཤེས་པའི་ཕྱག་བཞེས་མཐོང་རྒྱུད་ལྟར་བྲིའོ། དབུས་ཀྱི་ལྟེ་བར་ཡང་ཟླ་གམ་དམར་པོ་སྒོ་གཅིག་པའི་དཀྱིལ་དུ་ཆོས་སྐུ་འགྱུར་མེད་ཀྱི་ཨེ་གྲུ་གསུམ་མཐིང་ནག་གིས་མཚན་པ་དང་བཅས་པ་བྱ་ལ།
ཡང༌། རྡུལ་ཚོན་སོགས་མ་གྲུབ་ ༨༩༽ བའལ། སྤྲོས་པ་ཉེར་བསྡུའི་དཀྱིལ་འཁོར་བྱེད་ན། དྲི་བཟང་བདུད་རྩི་ཛཱ་གད་ཀྱིས་སྦགས་པའི་འགྲུབ་བའི་ཚོམ་བུ་དགུ་བཀོད་པས་ཀྱང་རུང་བ་ཉིད་དོ། དབང་རྫས་ནི་དཀྱིལ་འཁོར་གྱི་ཁར་ཁྲི་རྐང་ངམ་མན་རྗིའི་སྟེང་དུ་ཟངས་གཞོང་ཆེན་མེ་འབྲུ་མིས་བཀང་བའམ་ཡག་ན་ལྕེགས་རྩེ་སོགས་ཅི་རིགས་ཀྱི་སྟེང་དུ། བུམ་པ་མཚན་མགུལ་འཆིངས་མཐིང་ག་ཅན་ས་རྒྱན་གཟུངས་ཐག་རྡོ་རྗེ་སོགས་དང་ལྡན་་་་་ ལྔ་ཚན་ལྔ་ཆུ་་་་་དང་བཅས་པས་བུམ་པའི་གསུམ་གནིས་གང་བར་དབྱས་པ་དབུས་སུ་བཞག་མཐའ་སྐོར་རྣམས་སུ་ཆེ་མཆོག་དཔལ་དགུ་ཁྱུང་ཆེན་དཀར་ནག་དང་བཅས་པའི་སྐུ་རྟེན་ཙཀྐ་མེད་དང༌། རིགས་ལྔའི་དབུ་རྒྱན། རྡོ་རྗེ་དྲིལ་བུ། རཀྴའམ་ཐོས་པའི་ཁྲིད་ལ། ལྕགས་ཕུར།
གསང་དབང་གི་ཐོད་པ་བདུད་རྩིས་མངར་གསུམ་ཆོས་སྨན་རྣམས་སྦྱར་བ། ཤེན་དག་གི་དམིགས་རྟེན་གཟུངས་མའི་གཟུགས་སམ་རྡོ་རྗེ་བག་མེ་སུམ་ཆེན་གནམ་ཞལ་གྱི་བྲིས་སྐུ་གང་རིགས། ཚིག་དབང་གི་མེ་ལོ་ཤེལ་རྡོ་དང་བཅས་པ་རྣམས་དགོད། གཞན་ཡང་ཁྲོ་བོའི་རྒྱན་ཆས་སྟག་ཤམ་ཀོ་རློན་གཡང་གཞི་ཐོད་ཕྲེང་སྦྲུལ་ཆུན་ཐལ་ཞག་ཁྲག་གསུམ་གྱི་བྱུག་རྫས་རྣམས་ཀྱང་དངོས་སམ་གཟུགས་ ༩༠༽ བྲིས་ཇི་ལྟར་འབྱོར་པ་ཡང་བཤམ། དཀྱིལ་འཁོར་མཐའ་སྐོར་དུ་སྨན་རག་དཔལ་དགུའི་གཏོར་མ་དང་བླ་མ་མཁའ་འགྲོ་ཆོས་སྲུང་གཞི་བདག་སོགས་ཀྱི་གཏོར་མ་ཡང་ཅི་འབྱོར་པ་ཚོགས་ཀྱིས་ལོངས་སྤྱོད་དང༌། ཐུན་མོང་གིས་མཆོད་པ་བྱ་སྒོམ་པ་སྤྱན་གཟིགས་བཀོད་པའི་ཁྱད་པར་སྣ་ཚོགས་ཀྱིས་མཛེས་ཤིང་བྱིན་ཆགས་པར་བཤམཔ་ཤི་དང་པོར་བྱ་བའི་ལས་རིམ་མོ། ༈ གཉིས་པ་ནི། སློབ་དཔོན་འཁོར་བཅས་བདེ་བའི་ལྡན་ལ་འཁོད་ནས། ནམ་མཁའ་མཉམ་པའི་སེམས་ཅན་གྱི་དོན་འབའ་ཞིག་སའི་སེམས་སྐྱེད་དང་ལྡན་པས་ཐུན་མོང་གི་སྐྱབས་སེམས་ཚོགས་བསགས་ཀྱི་རིམ་པ་སྤྱི་ལྟར་རམ། གཏེར་ཆོས་འདི་ཉིད་ཀྱི་བི་མའི་ཆོས་སྤྱོད་ཆེན་མོ་ལྟར་བྱ།
དེ་ནས་བཀའ་བརྒྱད་འདི་གའི་ལས་གཞུང་གི་ལྟ་བའི་མཚམས་གཅོད་ནས་བཟུངས་ཏེ་འཛབ་ཀྱི་རིམ་པ་ལ་ཐུག་གི་བར་དུ་ཁྱེར་སྒོམ་ཟུང་འཇུག་ཏུ་བྱས་ལ། བདག་མདུན་དུས་གཅིག་ཏུ་གསལ་གདབ་པའི་སྣ་ཚོགས་གཙོ་བོ་དཔལ་ཆེན་དགུ་ལ་རང་རང་གི་འཁོར་རྣམས་ཉི་མ་དང་འོད་གཉིས་མི་འབྲལ་བའི་ངང་ཚུལ་ལྟར་ཆོས་པས་བསྐྱེད། བུམ་པའི་ནང་དུའང་དཀྱིལ་འཁོར་ལིང་ཚེ་དགུ་པར་ལྷ་ཚོགས་མ་ཚང་བ་མེད་པར་མི་ལོང་དུ་གཟུགས་བརྙན་ཤར་བ་བཞིན་གསལ་ནས་རང་ ༩༡༽ གི་སྤྱན་འདྲེན་མཚད་བསྟོད་ཐམས་ཅད་བདག་མདུན་བུམ་པའི་དཀྱིལ་འཁོར་གསུམ་ཁར་སྟབ་གཅིག་ཏུ་བྱ། ༈ འཛབ་ཀྱི་སྐབས་ལ་་་་་ཙེ། ལྷ་རྣམས་ཀྱི་ཐུགས་ཀར་ཉི་མའི་དཀྱིལ་འཁོར་ཀྱི་སྟེང་དུ་ཧཱུྃ་ཡིག་སོ་སོའི་སྐུ་མདོག་དང་མཐུན་པའི་སྔགས་ཀྱི་ཕྲེང་བས་བསྐོར་བར་དམིགས་ཤིང་ལས་བྱང་ནས་འབྱུང་བ་ལྟར་གྱི་དཔལ་དགུའི་སྙིང་པོ་དང༌། མཐར་སྤྱི་དྲིལ་གྱི་འཛབ་བཟླས་པ་ནི་བསྙེན་པ། དེ་ལྟར་བཟླས་ཚེ་ཐུགས་སྲོག་ས་བོན་དང་སྔགས་འཕྲེང་ལས་འོད་ཟེར་དཔག་མེད་འཕྲོས་པས་རྒྱལ་བ་རབ་འབྱམས་ལ་མཆོད་པ་ཕུལ་ཞིང༌། ཁམས་གསུམ་སེམས་ཅན་གྱི་ལས་སྒྲིབ་སྦྱང་སྟེ་ཐམས་ཅད་དཔལ་ཆེན་ཧེ་རུ་ཀའི་ལྷ་ཚོགས་འབའ་ཞིག་ཏུ་གྱུར་ནནས་སྟོང་ཁམས་ཐམས་ཅད་སྔགས་ཀྱི་རང་སྒྲས་འུར་དེར་དུ་འགྱུར་པར་བསམ་པ་ནི་དབུགས་ཕྱིར་རྒྱུ་བཀང་སྤྲད། ཡང་དབུགས་ནང་དུ་འཇུག་ཚེ་ཕྱོགས་བཅུའི་རྒྱལ་བ་མ་ལུས་པའི་བྱིན་རླབས་དབང་དང་དངོས་གྲུབ་གཟི་བྱིན་ནུས་མཐུ་མཐའ་དག་འོད་ཟེར་གྱི་རྣམ་པ་འབྲུ་གསུམ་ཡི་གེའི་ཚུལ་དུ་ཚུར་བྱུང་ནས་བདག་མདུན་བུམ་པའི་ལྷའི་གནས་གསུམ་དུ་ཐིམ་པར་མོས་པ་སྟེ། དེ་ལྟར་སྤྲོ་བསྡུའི་བཟླས་པ་བྱེད་པ་ནི་སྒྲུབ་པ།
དེ་ལྟ་བུའི་བདག་མདུན་གྱི་ ༩༢༽ བསྐྱེད་བཟླས་སྤྲོ་བསྡུ་སོགས་དེ་དག་ཐམས་ཅད་ཀྱང་དོན་དེ་བར་བྱ་བྱེད་ལས་གསུམ་དབྱེར་མེད་དཀུན་བཟང་ཆེ་མཆོག་གི་དགོངས་ཀློང་རྣམ་པར་དག་པ་ཁོ་ནའི་རོལ་པ་ཉིད་ལས་གཞན་དུ་མ་ཡིན་པར་ཐག་ཆོད་པས། གདོད་ནས་མ་བཅིངས་མ་གྲོལ་བའི་ཏིང་འཛིན་སྐུན་འབྱམས་ཀྱི་ངང་ནས་ལྷ་སྔགས་སེམས་གསུམ་ཐ་དད་མེད་པར་འཇོག་པ་ནི་སྒྲུབ་པ་ཆེན་པོ་སྟེ། དེ་ལྟར་བསྙེན་དང་སྒྲུབ་པ་སྒྲུབ་ཆེན་གསུམ་གཅིག་དྲིལ་གྱི་ཉམས་སུ་ལེན་ཚུལ་འདི་ནི་བཀའ་བརྒྱད་ཉིད་ཀྱི་དགོངས་སུ་ཐུན་མོང་མ་ཡིན་པའི་སྐབས་དོན་ཡིན་ལ། གསང་སྔགས་གྱི་གཞུང་ལུགས་སྤྱི་དང་བྱེ་བྲག་པའི་བསྙེན་སྒྲུབ་ཡན་ལག་བཞིའི་འཆད་ཚུལ་འདི་དང་མི་འདྲ་བ་མཐའ་ཡས་པ་ཡོད་ཚེ། ཐེ་ཚོམ་གྱི་མགོ་འཁོར་མི་ལྟང་བར་བྱའོ། དེ་ལྟར་འཛབ་བསྙེན་སྟོང་ཕྲག་ཙམ་གྱིས་བར་འབར་དུ་སྟོང་ཚིམས་ཀྱི་མཆོད་བསྟོད་བྱ་ཞིང༌། གཞན་ཡང་ཚོགས་མཆོད་བསྒྲལ་སྟབས་བསྐང་བ་སོགསརྒྱས་པར་བྱས་ནས་སྒྲུབ་སྟེ། མཐར་མདུན་བསྐྱེད་ལྷ་ཚོགས་ཀྱི་གནས་གསུམ་འབྲུ་གསུམ་ལས་འོད་འཕྲོས་པའི་འོད་ཟེར་བདག་ཉིད་ཀྱི་གནས་གསུམ་དུ་འདྲིམ་པས་དབང་གཞི་བླངས་ཤིང་བདག་ཉིད་ལྷ་དང་དབྱེར་མེད་པའི་ངེས་ཤོས་ ༩༣༽ སྐྱེད་དོ། འདི་དག་ནི་བར་དུ་བྱིན་རླབས་ནུས་ལྡན་དུ་བྱ་བའི་ལས་རིམ་མོ། ༈ གསུམ་པ་སློབ་མ་རྗེས་འཛིན་དངོས་ཀྱི་ལས་རིམ་ནི།
སློབ་མ་ཇི་ཙམ་ཡོད་པ་དག་སྒོ་དྲུང་ནས་ལས་སློབ་ཀྱིས་ཡིག་བརྒྱའི་གཟུངས་ཆུས་གྲུས་བྱར་གཞུག་ལ་ནང་དུ་ཕྱག་བྱས་ནས་བྲལ་དུ་འཁོད་དེ་མཎྜལ་རྒྱས་པར་ཕུལ་བའི་མཇུག་ཏུ་སློབ་དཔོན་གྱིས་ཡིད་ཆེས་བསྐྱེད་པའི་རྒྱུས་འཆད་པ་ནི། ༈ ང་ནི་རྡོ་རྗེའི་རྫོང་ཆེན་ཏེ། འཁོར་བའི་གཡུལ་ཆེན་དམག་དཔུངས་ལས། འགྲོ་བའི་འཁྲས་པར་དམ་བཅས་ཀྱི། གང་ཞིག་མཐར་འདོད་ལམ་འདིར་ཤོག འཁོར་བའི་སྙིང་པོ་སྦྱང་བའི་ཕྱིར། ང་ཡི་ཆོ་འཕྲུལ་བྱིན་རླབས་ཀྱིས། བསྟན་པའི་སྙིང་པོ་དམ་པ་ཞིག སྐལ་ལྡན་ཁྱོད་ལ་བསྟན་པ་བྱ། དེའི་ཕྱིར་ནམ་མཁའ་རབ་འབྱམས་ཀྱི་མཐར་ཁྱབ་པའི་འགྲོ་བ་རྣམ་པ་སྣ་ཚོགས་པ་མཐའ་དག་བླ་མེད་རྫོགས་པའི་བྱང་ཆུབ་ལ་མྱུར་དུ་འཁོར་པར་བྱ་ཕྱིར།
བདེ་གཤེགས་སྒྲུབ་པ་བཀའ་ ༩༤༽བརྒྱད་ཀྱི་དབང་བསྐུར་ཟབ་ཨོ་ཞུ་བར་བགྱི་སྙམ་པའི་ཐུགས་སྐྱེད་དང་ལྡན་པས་རྟོག་པ་གཞན་དུ་ཡེངས་པ་སོགས་ཆོས་ཉན་པའི་མི་མཐུན་ཕྱོགས་ཀུན་སྤངས་ཏེ་གསན་འཚལ། དེ་ཡང་རང་གཞན་གྱི་དོན་ཆེན་ཚེ་གཅིག་སངས་རྒྱས་སྒྲུབ་པ་ལ་ཐེག་ཆེན་གསང་སྔགས་རྡོ་རྗེ་ཐེག་པའི་ཉེ་ལམ་ཟབ་མོ་སྨིན་གྲོལ་གཉིས་ལ་མ་བརྟེན་པར་ཐབས་གཞན་གྱིས་ཐོབ་པར་མི་འགྱུར་ཞིང༌། འབྲས་བུ་གསང་སྔགས་རྡོ་རྗེའི་ཐེག་པ་ནི་ཇི་ལྟར་ཨུ་དུམ་ཝ་རའི་མེ་ཏོག་དང་མཚུངས་པ་ཤིན་ཏུ་བཀོན་ཞིང་རྙེད་པར་དཀའ་སྟེ། ཕྱོགས་བཅུའི་འཇིག་རྟེན་གྱི་ཁམས་གང་གའི་ཀླུང་གི་བྱེ་མ་སྙེད་རྣམས་སུ་ཡང་རྒྱུའི་ཐེག་པ་སྡོ་སྣོད་གསུམ་གྱིས་གདུལ་བྱ་འདུལ་བ་འབའ་ཞིག་ལས། འབྲས་བུའི་ཐེག་པ་དར་བའི་ཞིང་ནི་འགའ་ཙམ་ལས་མ་མཆིས་ཏེ། དེ་ཅིའི་ཕྱིར་ཞེ་ན། སངས་རྒྱས་རྣམས་ ༩༥༽ནི་གདུལ་བྱ་ལ་ཉེ་རིང་ཕྱོགས་ཆའམ་ཆོས་ལ་སྦ་སྲི་དང་དཔེ་འཁྱུད་དུ་མཛད་པ་མ་ཡིན་མོད་ཀྱང༌། སེམས་ཅན་རྣམས་བསོད་ནམས་དང་སྐལ་བ་བཟང་པོ་ཐེག་མཆོག་ཟབ་མོའི་སྣོད་དུ་གྱུར་པ་ཤིན་ཏུ་དཀོན་པའི་དབང་ལས་སོ། དེ་བས་ན་འོ་སྐལ་མི་འཇེད་ཀྱི་ཞིང་དང་དེ་ལས་ཁྱད་པར་འཛམ་གླིང་འདི་ཁོ་ན་གསང་སྔགས་ཀྱི་ཆོས་འབྱུང་བའི་སྐལ་བ་ཅན་འདིར་སྐྱེས་པ་དང༌། འདས་མ་འོང་ཀྱི་སངས་རྒྱས་རྣམ་འཕྲུལ་རྒྱ་མཚོ་རྒྱུད་མར་བྱིན་པ་རྣམས་ཀྱི་མ་གསུངས་མ་གྲགས་པའི་ཟབ་མོ་རྡོ་རྗེ་ཐེག་པའི་ཡང་བཅུད་བཅོམ་ལྡན་འདས་ཤཱཀྱའ་དབང་པོ་ཁོ་ནའི་བསྟན་པ་འདི་ལ་བྱུང་ཞིང་རང་ཅག་གིས་སྤྱོད་དུ་ཡོད་པ་འདི་ནི་དབུལ་པོས་ཡིད་བཞིན་གྱི་ནོར་བུ་བརྙེད་པ་ཡིས་ཀྱང་འགྲན་དུ་ག་ལ་བཟོད་ཅིང་དཔེ་དང་རྒྱུའི་ཆར་ཡང་མི་ཕོད་ལ།
འདི་ལྟ་བུ་དང་མཇལ་བའི་སྐལ་ ༩༦༽བཟང་དང་བསོད་ནམས་ཡོད་བཞིན་དུ་ཚེ་གཅིག་སངས་རྒྱས་སྒྲུབ་པའི་ཐབས་ལ་བརྩོན་ཞིང་འབད་པར་མི་བྱེད་ན་ནི། རྒྱ་མཚོའི་ཚོང་པ་རིན་པོ་ཆེའི་གླིང་དུ་ཕྱིན་ནས་སྟོང་པར་ལོག་པ་ལས་ཆེས་ཆེར་བླུན་པར་འགྱུར་བས་ན། ད་ལྟ་ཕུན་ཚོགས་སྣོད་བཅུད་འཛོམ་དུས་གཞི་དད་པ་བརྟན་པོའི་རྨང་བཏིང༌། གྲོགས་བརྩོན་འགྲུས་དྲག་པོས་རྒྱུད་བསྐུལ། རྐྱེན་བླ་མ་མཚན་ལྡན་གྱིས་སྣ་དྲངས། ལམ་ཉམེ་ལན་ཟབ་མོའི་གཞུང་ཚུགས་ཐབས་སྨིན་གྲོལ་གནད་ཀྱི་ཁ་བསྒྱུར། རྒྱུད་དམ་ཚིག་གཙང་མས་མཚམས་སྦྱར་ཏེ། འཁོར་བ་དང་གཏན་དགྱེས་ཀྱི་འདུན་ཞིག་དང་རེས་སྒྲུབ་དགོས་པ་ལགས། དེ་ལྟ་བུ་སྒྲུབ་པར་བྱ་བའི་ཆོས་ཀྱི་རྣམ་གྲངས་བཀའ་རྒྱ་ཆེ། ལུང་གྲངས་མང༌།
མན་ངག་གཏིང་མཐའ་མེད་པ་གཅིག་མཆིས་མོད་ཀྱང་མདོར་བསྡུ་ན། རྒྱུའི་ཐེག་པ་ལས་སྡེ་སྣོད་གསུམ་དང་འབྲས་བུའི་ཐེག་པ་ལ་རྒྱུད་སྡེ་བཞིའམ་དྲུག་གི་རིམ་པར་འདུས་ ༩༧༽ཤིང༌། དེ་ཐམས་ཅད་ཀྱི་སྙིང་པོ་ནི་སྐྱེད་རྫོགས་སྒྲུབ་པ་བཀའ་བརྒྱད་ལ་མ་འདུས་པ་ནི་གང་ཡང་མ་མཆིས་པ་དང༌། དེ་རྣམས་ཀྱི་དོན་ཇི་ལྟར་འུད་ཞེ་ན། ཆོས་འདི་ལྟ་བུས་གང་ཟག་གི་ངར་འཛིན་གྱི་རྟོག་པ་འདུལ་བས་ན་འདུལ་བ་ཡང་ཡིན་ལ་གདམས་པའི་ཟབ་གནད་མདོར་བསྡུས་པས་ན་མདོ་སྡེ་དང༌། བདེན་གཉིས་དབྱེར་མེད་རང་བྱུང་མེད་རང་བྱུང་ཡེ་ཤེས་མངོན་དུ་བྱེད་པས་ན་མངོན་པ་སྟེ། རྒྱུའི་ཐེག་པ་སྡོ་སྣོད་གསུམ་པོ་འདི་དོན་གྱིས་ཚང་བ་དང༌། འབྲས་བུའི་ཐེག་པའི་རྒྱུད་སྡེ་བཞི་ཡང་ཚང་སྟེ། འཁོར་འདས་སྐུ་གསུམ་གྱི་རོལ་པར་འཆར་བ་བྱེད་པས་བྱ་བ་རིག་གསུམ་ཡི་རྒྱུད་དང༌། བདེ་ཆེན་གཉིས་སྐྱེད་རྫོགས་ཀྱི་ལམ་དུ་འཁྱེར་བས་སྤྱོད་རྒྱུད་གཉིས་ལྡན་དང་གསལ་སྟོང་ཟུང་ངག་ཏུ་སྦྱོར་བས་ཡོ་ག་རྣལ་འབྱོར་གྱི་རྒྱུད་དང༌།
ཆོས་ཉིད་ཇི་བཞིན་པའི་དོན་ལ་བདེ་བླག་ཏུ་སྦྱོར་བས་རྣལ་འབྱོར་བླ་མེད་ཀྱི་ ༩༨༽ཐེག་པའི་མཆོག་རབ་ཀྱང་ཡིན་ནོ། རྒྱུད་ལུང་མན་ངག་གསུམ་གྱི་དོན་ཡང་འདིར་འདུ་སྟེ། སྦྱང་གཞི་གཙོ་བོར་སྟོན་པའི་སྐོར་ནི་རྒྱུད་ལ་ཧཱ་ཡོ་ག སྦྱང་ཐབས་གཙོ་ཚེར་སྟོན་པ་རྣམས་ནི་ལུང་ཨ་ནུ་ཡོ་ག སྦྱོང་བྱེད་གཙོ་བོར་སྟོན་པའི་སྐོར་ནི་མན་ངག་ཨ་ཏི་ཡོ་ག་སྟེ། དེ་ཐམས་ཅད་ཀྱི་དགོངས་པའི་གནད་དོན་མུས་འདིར་ལུས་ཤིང་ཚང་བ་ཡིན་པས་ན་གཞན་ལས་ཁྱད་དུ་འཕགས་པ་ལགས། ༈ དེ་ལྟ་བུ་གསང་སྔགས་སྒྲུབ་པ་བཀའ་བརྒྱད་ཀྱི་ཆོས་སྐོར་འདི་ཉིད་བྱུང་ཚུལ་ལོ་རྒྱུས་ཀྱི་དབང་དུ་བགྱི་ན། བརྒྱུད་པའི་བབས་ཚུལ་ལྔའི་སྒོ་ནས་སྟོན་ཏེ། རྒྱལ་བ་དགོངས་པས་བརྒྱུད་པ། རིག་འཛིན་བརྡ་ཡི་རྒྱུད་པ།
མཁའ་འགྲོ་གཏད་བརྒྱའི་བརྒྱུད། གང་ཟག་སྙན་ཁུང་གི་བརྒྱུད་པ། སྨོན་ལམ་དབང་བསྐུར་གྱི་རྒྱུད་པ་དང་ལྔ་ལས། དང་པོ་རྒྱལ་བ་དགོངས་བརྒྱུད་ནི། འཁོར་འདས་གང་དུ་ཡང་མ་གྲུབ་པའི་ ༩༩༽སྔོན་རོལ་ནས་རང་བྱུང་གདོད་མའི་མགོན་པོ་ཡེ་ཐོག་དང་པོའི་སངས་རྒྱས་འཁོར་འདས་ཀུན་གྱི་བྱེད་པོའམ་འབྱུང་གནས་སུ་གྱུར་པ། ཕྱོགས་བཅུ་དུས་བཞིའི་རྒྱལ་བ་ཐམས་ཅད་ཀྱི་སྤྲུལ་གཞིའམ་ཁྱབ་བདག་དམ་པ་དཔལ་ཀུན་ཏུ་བཟང་པོ་དེ་ཉིད་ཆོས་ཀྱི་དབྱིངས་མེད་པར་བཞུགས་པའི་ངང་ནས། གདུལ་བྱ་དང་འདུལ་བྱེད་ཐ་དད་དུ་འཛིན་པའི་རྟོག་པ་མི་མངའ་ཡང༌། ཡེ་ཤེས་རང་བྱུང་གི་ཐུགས་རྗེ་དང་འགྲོ་བའི་སྨོན་ལམ་མོས་པ་རྒྱ་མཚོ་གཞི་མཏུན་པའི་རྟེལ་འབྲེལ་ལས་གདུལ་བྱའི་ཆགས་སྡང་གི་བློ་རྟོག་གཞོམ་ཕྱིར་གཟུགས་སྐུ་ཞི་ཁྲོ་གཉིས་ཀི་སྒྱུ་འཕྲུལ་ཡེ་ཤེས་ཀྱི་སྐུའི་དཀྱིལ་འཁོར་མངོན་པར་སྣང་བ་ནི། ཞི་ཚུལ་གྱི་འདུལ་བ་ལ་རིགས་ལྔའི་སངས་རྒྱས་ཡབ་ཡུམ་དག་དྲུག་ ༡༠༠༽པ་རྡོ་རྗེ་འཆང་ཆེན་པོ་ལ་སོགས་དང༌། ཁྲོ་བོའི་རྣམ་འགྱུར་གྱིས་འདུལ་བ་ལ་དཔལ་ཆེན་པོ་ཧེ་རུ་ཀ་འཁོར་ལོ་བདེ་བའི་མཆོག་གི་དྲ་བ་སྡོམ་པ་ཅེས་ཀྱང་བྱ།
ལྷན་ཅིག་སྐྱེས་པའི་ཡེ་ཤེས་དགྱེས་མཛད་རྡོ་རྗེ་ཞེས་ཀྱང་བྱ། གསང་བའི་བདག་ཉིད་ཐམས་ཅད་འདུས་པའི་ཧེ་རུ་ཀ་ཅེས་ཀྱང་བྱ། བླ་མེད་གསང་བ་མཆོག་གི་རྡོ་རྗེ་ཆེ་མཆོག་དབང་གི་རྒྱལ་པོ་ཀུན་བཟང་ཧེ་རུ་ཀ་ཅེས་ཀྱང་བྱ་བ་སྟེ། དབུ་དང་ཕྱག་ཞབས་མཐའ་ཡས་ཤིང་སྤྲུལ་པའི་རོལ་གར་བསམ་མི་ཁྱབ་པའི་རྫུ་འཕྲུལ་ལས་ཉིད་ལ་མི་གཞན་པའི་འཁོར་གྱི་དཀྱིལ་འཁོར་ཏིལ་གྱི་གང་བཡ་ཁ་ཕྱེ་བ་བཞིན་སྤྲུལ་པ་དག་ལ། ཆོས་ཐམས་ཅད་ཀྱི་སྙིང་པོ་བདེ་བར་གཤེགས་པ་ཐམས་ཅད་འདུས་པའི་རྒྱུད་ལུང་མན་ངག་རྣམས། བརྗོད་པ་སྒྲ་ཚིག་ངག་གི་བྱ་རྩོལ་མ་ཡིན་པར་རང་བྱུང་རང་གསལ་རང་གྲོལ་གྱི་དགོངས་པ་གཙོ་འཁོར་མཉམ་པ་ཉིད་ཀྱི་ངང་ནས་ཟབ་ ༡༠༡༽གསལ་ཆོས་ཀྱི་འཁོར་ལོ་རྒྱུན་མི་འཆད་པར་དུས་གསུམ་དུས་མེད་དུ་བཞུགས་པས་ན་རྒྱལ་བ་དགོངས་པའི་རྒྱུད་པ་ཅེས་བྱས་སྟེ་སངས་རྒྱས་ཁོ་ནའི་སྤྱོད་ཡུལ་གྱི་མཚན་ཉིད་ཡིན་ནོ། ༈ གཉིས་པ་རིག་འཛིན་བརྡའི་རྒྱུད་པ་ནི། སྟོན་པའི་སྟོན་པ་ཆོས་ཀྱི་སྐུན་ཀུན་བཟང་ཆེ་མཆོག་ཧེ་རུ་ཀ་ཉིད་ཀྱི་ཐུགས་རྗེའི་རང་རྩལ་ལས་བཀའི་སྡུད་པ་བྱང་སེམས་རིག་འཛིན་གྱི་ཚོགས་མངོན་པར་སྤྲུལ་ཏེ། དེ་ཡང་རྣམ་པར་སྨིན་པའི་རིག་འཛིན་དང༌། ཚེ་ལ་དབང་བའི་རིག་འཛིན།
ལྷུན་གྱིས་གྲུབ་པའི་རིག་འཛིན། ཕྱག་རྒྱ་ཆེན་པོའི་རིག་འཛིན། ས་ལ་གནས་པའི་རིག་འཛིན་ལ་སོགས་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རིག་འཛིན་དཔག་ཏུ་མེད་པ་རྣམས་ཀྱི་ཡོན་ཏན་པའི་ཐུགས་རང་བྱུང་གི་ཡེ་ཤེས་ཀྱི་ཀློང་ནས་ཏིང་ངེ་འཛིན་གྱི་གཟིགས་སྟངས་དང་འོད་ཟེར་དང་ཕྱག་རྒྱ་སོགས་བརྡ་ཙམ་བསྟན་མ་ ༡༠༢༽ཐག་དོན་གྱི་དགོངས་གསང་མ་ལུས་པ་ཇི་ལྟ་བ་རྟོགས་ཤིང་མངོན་དུ་མཛད་པ་ལས་སྒྲ་ཚིག་མཚན་མའི་སྤྲོས་པ་ལ་ལྟོས་མི་དགོས་པ་ནི་ཡོན་ཏན་འཁོར་ངོ་བི་གཅིག་པའི་དོན་གྱི་ན་དགོངས་པ་ལ་ཁྱད་པར་མེད་ཅིང༌། བཀའི་བཐུ་བ་མཛད་པ་རྣམས་ལ་མ་གཏོགས་ལོག་རྟོགས་ཕྱོགས་རྟོགས་ཀྱི་སྐྱོན་གྱི་དྲི་མ་རྡུལ་ཆ་ཕྲ་མོ་ཙམ་གྱིས་ཀྱང་དགོས་པ་མེད་པ་ཡིན་ལ། དེ་ལྟ་བུ་རིག་པ་འཛིན་པ་ཆེན་པོ་རྣམས་ཀྱི་ནང་ནས་ཀྱང་གཙོ་བོ་ལྟ་བུར་གྱུར་པ་མཚན་གྱི་རྣམ་གྲངས་སུ་རྡོ་རྗེ་ཆོས་དང༌། རོ་རྗེ་སྙིང་པོ་དང༌། རྡོ་རྗེ་ཐོད་པ་རྩལ་དང༌། ལག་ན་རྡོ་རྗེ་འཆང་བ་དང༌། རིག་འཛིན་གྱི་རྒུལ་པོ་ཀུཉྫ་ར་ཞེས་ཀྱང་བྱ་བ་ཞིག་སྟོན་པ་ཉིད་ཀྱི་ཐུགས་ལས་སྤྲུལ་ཏེ་གསང་སྔགས་རྒྱུད་སྡེ་རབ་འབྱམས་ཀུན་གྱི་བདག་པོར་དབང་བསྐུར་བར་མཛད་པ་འདི་ནི་ཡོངས་གྲགས་ཀྱི་མཚན་དོན་དུ་དཔལ་གསང་བའི་བདག་པོ་ཕྱག་ན་ ༡༠༣༽རྡོ་རྗེ་ཉིད་ཡིན་ཏེ། དེས་བདེ་བར་གཤེགས་པ་ཐམས་ཅད་དབུས་པའི་ཆོས་བཀའ་རྩ་བ་དང་ཡན་ལག་གི་རྒྱུད་སྡེ་ཟབ་ཅིང་རྒྱ་ཆེ་བ་བཅུད་ཀྱི་སྙིང་པོའི་ཡང་ཞུན་དུ་གྱུར་པ་རྣམས་གསེར་གྱི་གླེགས་བུ་ལ་བཻ་ཌཱུརྻ་ཞུན་མས་ཡི་གེར་བཏབ་ཆིང་རིན་པོ་ཆེ་སྣ་ཚོགས་ཀྱི་སྒྲོམ་བུམ་བཅུག་ནས་རྒྱས་བཏབ་ཏེ་གསང་བའི་མཛོད་འཛིན་པའི་ཡེ་ཤེས་ཀྱི་མཁའ་འགྲོ་མ་རྣམས་ལ་གཏེར་དུ་གདམས་པར་མཛད་པ་ནི་རིག་འཛིན་བརྡའི་བརྒྱུད་པ་ཅེས་བྱའོ།
གསུམ་པ་མཁའ་འགྲོ་གཏད་རྒྱའི་བརྒྱུད་པ་ནི། དེ་ལྟར་རིག་འཛིན་གྱི་གཙོ་མཆོག་རྡོ་རྗེ་ཆོས་ཀྱིས་གསང་བ་ཟབ་མོའི་རྒྱུད་སྡེ་རྣམས་ཡེ་ཤེས་ཀྱི་མཁའ་འགྲོ་མ་སྤྱི་དང་ཁྱད་པར་མཁའ་འགྲོ་ཀུན་གྱི་གཙོ་མོ་རྡོ་རྗེ་ཕག་མོའམ་བདག་མེད་ལྷ་མོའམ་ཉི་ཟླ་ཐོད་ཕྲེང་མའམ་མཁའ་འགྲོ་ལས་ཀྱི་དབང་མོ་ཆེ་ཞེས་མཚན་གྱི་རྣམ་གྲངས་དུ་མར་གྲགས་པ་ལ་ཆེད་དུ་གདམས་ཏེ། ཀྱེ། མཁའ་འགྲོ་མ་གསང་ ༡༠༤༽བའི་མཛོད་འཆང་བ་ཁྱོད་རྣམས་ཀྱི་ཡིད་བཞིན་ནོར་བུ་དབང་གི་རྒྱལ་པོ་ལས་ལྷག་པའི་རྒྱུད་སྡེ་རིན་པོ་ཆེ་་འདི་དག་ད་ལྟ་སྤེལ་བའི་སྣོད་དང་ཡུལ་དུ་གྱུར་པ་མ་མཆིས་པས་ཟབ་མོའི་གཏེར་དུ་སྡོམས་ལ། མ་འོང་བསྐལ་པ་རྩོད་ལྡན་གྱི་དུས་སུ་འདི་དག་འཛམ་གླིང་མི་ཡུལ་དུ་སྣང་བར་བྱེད་པའི་རིག་པ་འཛིན་པ་འགའ་ཞིག་བདག་གི་ཐུགས་རྗེའི་འོད་ཟེར་ལས་སྤྲུལ་ནས་ཡུལ་གྲུ་ཐ་དད་པའི་འགྲོ་བའི་འདྲེན་པར་འབྱུང་བ་རྣམས་ལ་རང་རང་གི་རིག་དང་མཐུན་པའི་ཆོས་བཀའ་རྣམས་སོ་སོར་གཏོད་ཅིག ཅེས་བཀའ་སྩལ་པ་བཞིན་ཡེ་ཤེས་ཀྱི་མཁའ་འགྲོ་མ་ལས་ཀྱི་དབང་ཆེན་ལ་སོགས་པས་རྒྱུད་སྡེ་རྣམས་སྡེ་ཚན་སོ་སོར་ཕྱེས་ཏེ་རིན་པོ་ཆེའི་ཁ་དོག་རིག་དང་མཐུན་པའི་སྒྲོམ་བུར་སྩལ་བ་ལ་རྒྱ་རིམ་པ་དགུ་ཡིས་བཏབ་ནས། འཛམ་གླིང་གི་ལྟེ་བ་རྡོ་རྗེ་གདན་དག་ཉེ་བ་མཆོག་གི་དངོས་གྲུབ་བདེ་བླག་ཏུ་ཐོབ་པར་ ༡༠༥༽འགྱུར་བའི་གནས་དུར་ཁྲོད་ཆེན་པོ་བསིལ་བ་ཚལ་ལམ་རོ་མྱག་འདམ་བུའི་ཚལ་ཞེས་བྱ་བ་དེའི་དབུས་སུ་རང་བྱུང་གི་མཆོད་རྟེན་བདེ་བྱེད་རྩེགས་པའི་ནང་དུ་གཏེར་དུ་བཞུགས་སུ་གསོལ་ཏེ། དེ་ཡང༌། མཆོད་རྟེན་གྱི་རྨང་ལ་ཟུག་པ་རྩ་བའི་ཚུལ་དུ་སྒྱུ་འཕྲུལ་ཞི་ཁྲོའི་རྩ་བ་དང་ཡན་ལག་གི་རྒྱུད་སྡེ་རྣམས་དང༌། བང་རིམ་ལ་གྱེས་པ་མལ་གའི་ཚུལ་དུ་སྒྲུབ་པ་བཀའ་བརྒྱད་བྱེ་བྲག་པའི་རྒྱུད་སྡེ་བསམ་གྱིས་མི་ཁྱབ་པའི་བཞུགས་པའི་སྒྲོམ་བུ་བརྒྱད་པོ་ཕྱོགས་མཚམས་བརྒྱད་དུ་སྦས།
བུམ་པར་བརྒྱད་པ་ལོ་འདབ་ཀྱི་ཚུལ་དུ་བདེ་བར་གཤེགས་པ་ཐམས་ཅད་འདུས་པའི་སྤྱི་རྒྱུད་ཚང་བར་རིན་ཆེན་སྣ་ལྔའི་སྦྲོམ་བུར་སྦས། བྲེ་ལ་གསལ་བ་མེ་ཏོག་གི་ཚུལ་དུ་གསང་བ་ཡོངས་རྫོགས་འདུས་པའི་རྒྱུད་ཆེན་ནི་རིན་ཆེན་ཤེལ་གྱི་བུམ་པར་སྦས། འཁོར་ལོ་ལ་སྨིན་པ་འབྲས་བུའི་ཚུལ་དུ་རང་བྱུང་རང་ཤར་རྩ་ ༡༠༦༽བ་ཡན་ལག་གི་རྒྱུད་རྣམས་བཻ་ཌཱུརྻའི་བུམ་པར་སྦས། ཏོག་ལ་བཅུད་ཀྱི་སྙིང་པོའི་ཚུལ་དུ་ཨ་ཏི་རྫོགས་པ་ཆེན་པོ་སངས་རྒྱས་མཉམ་སྦྱོར་དང༌། ཀུན་ཏུ་བཟང་པོའི་དགོངས་ཟངས་ཐམ་དུ་སྟོན་པ་ལ་སོགས་ཟབ་དོན་སྙིང་པོའི་སྐོར་རྣམས་ནོར་བུ་རིན་པོ་ཆེ་འོད་ཀྱི་སྙིང་པོའི་གའུར་སྦས་ཤིང༌། དེ་ལྟ་བུའི་མཆོད་རྟེན་ཆེན་པོ་དེ་ལ་ཡེ་ཤེས་དང་ལས་ལ་གྲུབ་པའི་དཔའ་བོ་མཁའ་འགྲོའི་ཚོགས་དག་འཇིག་རྟེན་ཁམས་ཀྱི་ལྷ་མ་སྲིན་སྡེ་བརྒྱད་ཀུན་གྱི་ཉིན་མཚན་དུ་ཕྱག་སྐོར་མཆོད་པ་བཀུར་སྟི་བྱེད་པས་དུས་འདའ་བར་འགྱུར་ཏོ། དེ་ནས་ཐུབ་པ་ཆེན་པོ་མྱ་ངན་ལས་འདས་ནས་མི་ལོ་ལྔ་བརྒྱར་ཉེ་བ་ན། གསང་བའི་བདག་པོ་རིག་འཛིན་རྡོ་རྗེ་ཆོས་ཀྱི་སྤྲུལ་པ་བཀྱེ་བའི་དུས་ལ་བབས་པར་གཟིགས་ནས། ཐུགས་ཆོས་དབྱིངས་རྣམ་པར་དག་པའི་རོལ་རྩལ་ཡེ་ཤེས་དགུ་ལས་རིག་འཛིན་རྣམ་པ་དགུར་སྤྲུལ་པར་མཛད་དེ། ཡེ་ཤེས་དགུ་གང་ཞེ་ན།
ཆོས་ ༡༠༧༽དབྱིངས། མེ་ལོང༌། མཉམ་ཉིད། སོར་རྟོགས། བྱ་གྲུབ་ཏེ་ཡེ་ཤེས་ལྔ་དང༌། སྟོང་ཉིད་ཡེ་ཤེས། འདའ་བཀའ་ཡེ་ཤེས་དབྱིངས་སྒྲོལ་ཡེ་ཤེས། ཀློང་གྱུར་ཡེ་ཤེས་ཏེ། ཡེ་ཤེས་དགུའི་སྒྱུ་འཕྲུལ་གྱི་སྐུ་རིག་འཛིན་རྣམ་པ་དགུར་བྱོན་ཞིང༌། སོ་སོ་ནས་ཐོས་བསམ་སྒོམ་པའི་འབྲས་བུ་མཐར་སོན་ནས་གྲུབ་པ་མཆོག་གི་ས་ལ་བཞུགས་བཞིན་པས་མངོན་པར་མཁྱེན་པའི་གཟིགས་པ་གཅིག་ཏུ་མཐུན་པར་དུར་ཁྲོད་བསིལ་བའི་ཚལ་གྱི་མཆོད་རྟེན་དུ་གསང་སྔགས་རྒྱད་སྡེ་རབ་འབྱམས་ཀྱི་ཆོས་གཏེར་ཇི་ལྟར་བཞུགས་པ་དང༌།
དེ་དག་མི་ཡུལ་གྱི་གདུལ་བྱ་ལ་སྤེལ་བའི་དུས་ལ་ཉེ་བར་བབས་པ་ཡང་དགོས་པ་གཅིག་ཏུ་གཞོལ་ཏེ། རིག་འཛིན་ཆེན་པོ་དགུ་རྣམས་དུས་གཅིག་ཏུ་མཆོད་རྟེན་གྱི་དྲུང་དུ་ཞལ་འཛོམ་ཞིང་ཚོགས་འཁོར་རྒྱ་ཆེར་བཤམས་ཏེ་གསོལ་བ་མགྲིན་གཅིག་ཏུ་བཏབ་པས། རྡོ་རྗེ་ཕག་མོ་ལས་ཀྱི་དབང་ ༡༠༨༽མོ་ཆེ་འཁོར་དང་བཅས་པས་ཟབ་མོའི་ཆོས་གཏེར་གྱི་རྒྱ་དཀྲོལ་ནས། རིག་འཛིན་དགུ་ལ་བདང་བསྐུར་ཞིང་བྱིན་གྱིས་བརླབས་པས་རྒྱུད་མུང་མན་ངག་གི་དགོངས་པ་མངོན་དུ་གྱུར་པར་མཛད་པའི་མཐར་སོ་སོའི་རིགས་དང་མཐུན་པའི་སྒྲུབ་པ་བཀའ་བརྒྱད་བྱེ་བྲག་པའི་རྒྱུད་ཀྱི་གཏེར་སྒྲོམ་རྣམས་གཏད་དེ། དེ་ཡང༌། འཇམ་དཔལ་སྐུའི་རྒྱུད་ལེའུ་ཁྱི་དྲུག་སྟོང་པ་དང༌། ཟླ་གསང་ནག་པོ་ལེའུ་འབུམ་པ་དང༌། གཞོན་ནུ་གདོང་དྲུག མེ་ལྕེ་ཕྲེང་བ། རྡོ་རྗེ་ཐོག་འབེབས།
མེ་རླུང་སྐྱིན་ཐང་འཁྲུག་པ་ལ་སོགས་མདོར་ན་འཇམ་དཔལ་ཞི་ཁྲོ་སྤྱི་དང་བྱེ་བྲག་གི་རྒྱུད་སྡེ་རྣམས་བསེ་སྒྲོམ་སྨུག་པོའི་ནང་དུ་བཞུགས་པ་དེ་ཉིད། སྐུའི་རིག་འཛིན་འཇམ་དཔལ་བཤེས་གཉེན་ལ་བཀའ་བབ་པ་ལ་བརྟེན་ནས། རྒྱལ་བའི་དགོངས་དོན་མུས་འཇམ་དཔལ་གཤིན་རྗེ་འཁོར་ལོ་རྣམ་པ་བཞིར་བསྡུས་ཏེ། གདུལ་བྱ་ ༡༠༩༽རྣམས་སྨིན་གྲོལ་གྱི་ལམ་ལ་བཀོད། དེ་བཞིན་དུ། པདྨ་གསུང་གི་རྒྱུད་རྟ་མཆོག་རོལ་པ། རྔོག་མ་ལེས་རྒན། དབང་ཆེན་འདུས་པ། སྤུ་གྲི་གསང་བ། དྲེགས་པ་དང་ཚར་གཅོད།
ཡང་གསང་ཁྲོས་པ། ནཱ་ན་ཀླུ་འདུལ་སོགས་རྟ་མགྲིན་དབང་གི་རྒྱུད་དཔག་ཏུ་མེད་པ་ཟངས་ཀྱི་སྒྲོམ་བུར་བཞུགས་པ་དེ་གསུང་གི་རིག་འཛིན་ཀླུ་སྒྲུབ་སྙིང་པོ་ལ་བཀའ་བབས་པས་གསང་སྔགས་ཀྱི་དགོངས་དོན་ཐམས་ཅད་ཀྱི་དབང་ཆེན་རྟ་སྐད་ཐང་གསུམ་གྱི་དགོངས་པར་བསྡུས་ནས་གདུལ་བྱ་འདུལ་བར་མཛད་ཡང་དག་ཐུགས་ཀྱི་རྒྱུད་ཁྲག་འཐུང་འདུས་པ་ཆེ་ཆུང༌། གལ་པོ་ཆེ་ཆུང༌། འཇིག་རྟེན་འདས་མོད། སངས་རྒྱས་མཉམ་སྦྱོར། ཟླ་གསང་ཐིག་ལེ། གསང་བ་འདུས་པ། ཡེ་ཤེས་རྔམས་པ་གློག་གི་འཁོར་ལོ་སོགས་མདོ་བཞི་དེམ་ལྔ་ལ་སོགས་པའི་རྒྱུད་སྡེ་མཐའ་ཡས་པ་རྣམས་དངུལ་གྱི་སྒྲོམ་ ༡༡༠༽བུར་བཞུགས་པ་ནི་ཐུགས་ཀྱི་རིག་འཛིན་ཧཱུྃ་ཀ་ར་ལ་བབས་པས།། ཆོས་ཐམས་ཅད་རུ་ལུ་འབྲུ་བརྒྱད་ཀྱི་དགོངས་པར་བསྡུས་ནས་སེམས་ཅན་གྱི་དོན་མཛད། བདུད་རཅི་ཡོན་ཏན་གྱི་བདུད་རྩི་བམ་པོ་བརྒྱད་པ།
བདུད་རྩི་འཁོར་ལོ་འབར་བ། བདུད་རྩི་ཕྲེང་བ། བདུད་རྩིའི་བུམ་པ། བདུད་རྩི་རོལ་པ་ཆེ་ཆུང༌། རྣམ་དག་དྲི་མེད། དངོས་གྲུབ་གཏེར་མཛོད། བདུད་རྩི་ཐིག་པ། དངོས་གྲུབ་ཉེ་བའི་སྙིང་པོ། བདུད་རྩི་ལས་རྒྱ་མཚོ་ལ་སོགས་བདུད་རྩི་སྨན་གྱི་རྒྱུད་སྡེ་གྲངས་མེད་པ་རིན་ཆེན་གསེར་གྱི་སྒྲོམ་བུར་བཞུགས་པ་ནི་ཆེ་མཆོག་ཡོན་ཏན་གྱི་རིག་འཛིན་བི་མ་མི་དྲའི་ཕྱག་ཏུ་བབས་པ། འཁོར་འདས་ཀྱི་ཆོས་ཐམས་ཅད་བདུད་རྩི་རྣམ་དག་གི་དགོངས་པར་གཏན་ལ་ཕེབས་ནས་སྐལ་ལྡན་གྲོལ་དུ་མཛད།
ཕུར་པ་ཕྲིན་ལས་ཀྱི་རྒྱུད་བི་ཏོ་ཏཱ་མཱ་ལ་འབུམ་སྡེ་ལས། རྡོ་རྗེ་རྩེ་མོ། ཡེ་ཤེས་རྩེ་མོ། སངས་རྒྱས་རྩེ་མོ། མྱང་འདས་ཆེ་ཆུང༌། གསང་བའི་ ༡༡༡༽དགོངས་རྒྱུད། དམ་པ་གསང་ཆེན། ཀཱི་ལ་ཡ་བཅུ་གཉིས་འབྱུང་བ་ལ་སོགས་ཕུར་པ་རྩ་བའི་རྒྱུད་དྲུག ཡན་ལག་གི་རྒྱུད་ཉེར་བདུན། གཙོ་བོ་ལྟ་བུའི་རྒྱུད་ལྔ།
ཡལ་གིའི་རྒྱུད་བཅུ། ལོ་མའི་རྒྱུད་བཞི། མེ་ཏོག་གི་རྒྱུད་བཅུ། འབྲས་བུའི་རྒྱུད་བཞི། སྙིང་པོའི་རྒྱུད་གསུམ། ཁ་སྐོང་གི་རྒྱུད་བདུན། ཕྲ་མོའི་རྒྱུད་བསམ་གྱིས་མི་ཁྱབ་པ་དང་བཅས་པ་ལྕགས་ཀྱི་སྒྲོམ་བུར་བཞུགས་པ་ནི་ཕྲིན་ལས་ཀྱི་རིག་འཛིན་པྲ་བྷ་ཧསྟི་ལ་བཀའ་བབས་པས། ཆོས་ཐམས་ཅད་དུག་གསུམ་སྐུ་གསུམ་དུ་སྒྲོལ་བར་བྱེད་པ་ཕུར་བུ་ཐལ་འབྱིན་གྱི་དགོངས་པས་འགྲོ་བ་འདུལ་བར་མཛད། སྲིད་པ་མ་མོའི་རྒྱུད་ལ། མ་མོ་འབུམ་ཏིག་རྩ་བའི་རྒྱུད་ལ་ལེའུ་བརྒྱ་རྩ་བརྒྱད་དང༌།
དེའི་རྒྱུད་ཕྱི་མ་དང་བཅས་པའི་མ་མོ་སྲིད་པའི་སེམས་ཆེན་དང་གསང་བ་གཏན་ཚིག་ལེའུ་འབུམ་པ་སོགས་ ༡༡༢༽སྤྱིའི་རྒྱུད་དང༌། བྱེ་བྲག་ཏུ། སྐུ་རྒྱུད་འབུམ་ཏིག་ཡང་སྙིང༌། གསུང་རྒྱུད་ལམ་རྒྱུད་དང་ལས་རྒྱུད། ཐུགས་རྒྱུ་མ་མོ་གསང་མཛོད་དང༌། སྒོ་རྒྱུད་ལ་དཀར་མོ་སྐུའི་རྒྱུད་དགུ སྨུག་པོ་གསུང་གི་རྒྱུད་ལྔ། ནག་མོ་ཐུགས་ཀྱི་རྒྱུད་བདུན་དང༌། སེར་མོ་ཡོན་ཏན་དང་ལྗང་མོ་ཕྲིན་ལས་ཀྱི་རྒྱུད་སོགས་དཔག་ཏུ་མེད་པ་རྣམས་མུ་མེན་གྱི་སྒྲོམ་བུར་བཞུགས་པ་ནི། དབྱིངས་ཀྱི་རིག་འཛིན་དྷ་ན་སཾསྐྲྀ་ལ་བཀའ་བབས་པ། གསང་སྔགས་ཀྱི་ལམ་མཐའ་དག་རྩ་རླུང་རྣམ་དག་གི་དགོངས་པར་བསྡུས་ནས་སྐལ་ལྡན་བྱང་གྲོལ་ལ་འགོད་པར་མཛད།
༈ འཇིག་རྟེན་དྲེགས་བྱེད་འདུལ་བའི་རྒྱུད་ཀྱི་སྐོད་ལ། དྲེགས་པ་འདུས་པ་སྐུའི་རྒྱུད། ངན་སྔགས་ནག་པོ་གསུང་གི་རྒྱུད། སྲོག་ཏིག་ནག་པོ་ཐུགས་ཀྱི་རྒྱུད། ཡོན་ཏན་དྲེགས་པའི་གཏོར་རྒྱུད། ཕྲིན་ལས་དྲེགས་པའི་ལས་རྒྱུད་སོགས་སྤྱིའི་ ༡༡༣༽རྒྱུད་དང༌། བྱེ་བྲག་ཏུ་དྲེགས་བྱེད་སྡེ་དཔོན་སུམ་ཅུ་སོ་སོའི་སྒོས་རྒྱུད་གྲངས་མེད་པ་དང་བཅས་པ་རྣམས་རིན་ཆེན་མཆོག་གི་སྒྲོམ་བུར་བཞུགས་པ་ནི། དྲེགས་པ་ཀུན་འདུལ་གྱི་སློབ་དཔོན་དེ་ཝ་ཙནྡྲའི་ཕྱག་ཏུ་བབས་པས། འཁོར་འདས་ཐམས་ཅད་ལྟ་བའི་རྫོང་དང་སྒོམ་པའི་འཕྲང་གཉིས་ལ་བསྡུས་ཏེ་གཏན་ལ་ཕབ་པར་མཛད་དོ། ༈ དམོད་པ་དྲག་སྔགས་ཀྱི་སྐོར་ལ་ཤེལ་འཕྲེང་དཀར་པོ་སྐུའི་རྒྱུད།
དྲག་སྔགས་འདུས་པ་གསུང་གི་རྒྱུད། ཙིཏྟ་དམར་འབྱིན་ཐུགས་ཀྱི་རྒྱུད། གཏེར་མཛོད་ཆེན་པོ་ཡོན་གྱི་རྒྱུད། ལས་མཐའ་སྣང་ཚོགས་སྟོན་པ་ཕྲིན་ལས་ཀྱི་རྒྱུད་སོགས་དྲག་སྔགས་སྤྱིའི་རྒྱུད། སྔགས་བདག་དྲེགས་པ་བཅོ་བརྒྱད་སོ་སོའི་སྒོས་རྒྱུད་མཐའ་ཡས་པ་དང་བཅས་པ་རྣམས་ཕྲ་མེན་གཟིའི་སྒྲོམ་བུར་བཞུགས་པ་ནི་དྲག་སྔགས་ཀྱི་རིག་འཛིན་ཤིནྟཾ་གརྦྷ་ལ་བཀའ་ ༡༡༤༽བབས་པས། བསྟན་སྲུང་གི་དྲག་ལས་ཐམས་ཅད་ཀྱི་སྙིང་པོའི་གནད་ནི་དྲེགས་པའི་སྲོག་སྙིང་དང་ཕྲོག་ཐབས་གནད་ཀྱི་མན་ངག་གཉིས་ལ་བསྡུས་ནས་འགལ་བྱེད་ཆམ་ལ་དབབ་པའི་ཕྲིན་ལས་ལ་མངའ་བརྙེས། དེ་ལྟ་བུ་སྒྲུབ་པ་བཀའ་བརྒྱད་པོ་ཐམས་ཅད་ཀྱི་སྤྱི་རྒྱུད་སྡེ་ལྔ་ཁ་སྐོང་གི་ལུང་ཆེན་ལྔ། བྱེ་བྲག་གིས་སྒོས་རྒྱུད་བཅུ་ལ་སོགས་པ་བདེ་བར་གཤེགས་པ་ཐམས་ཅད་འདུས་པའི་རྒྱུད་སྡེ་རྣམས་དང༌། གཞན་ལས། ཞི་ཁྲོ་སྒྱུ་འཕྲུལ་གྱི་སྐོར་དང༌།
ཡོངས་རྫོགས་གསང་འདུས། རང་བྱུང་རང་ཤར། མཉམ་སྦྱོར་མ་བུ། དགོངས་པ་ཟངས་ཐལ་སོགས་ཚེས་གཅིག་སངས་རྒྱས་ཀྱི་ཟབ་དོན་མཐར་ཐུག་པའི་རྒྱུད་སྡེའི་སྙིང་པོ་ཐམས་ཅད་ནི་ཀུན་འདུས་ཀྱི་རིག་འཛིན་པདྨ་སམྦྷ་ཝ་ཉིད་ལ་བཀའ་བབས་ཤིང༌། ཆོས་ཐམས་ཅད་དགོངས་པའི་ཀློང་ནས་རང་ཤར་ཡང་གདུལ་བྱའི་སྣང་ངོར་སྒྲུབ་པ་སྡེ་བརྒྱད་ཀྱི་རིག་འཛིན་ ༡༡༥༽སོ་སོ་དང་ཡང་གདམས་པ་གསན་རེས་དང་མན་ངག་གི་དགོངས་ཉམས་བདུད་བའི་ཚུལ་གྱི་སྒྲོ་འདོགས་གཏིང་ཆོད་དུ་མཛད། སློབ་དཔོན་བརྒྱད་པོ་དེ་དག་སོ་སོས་ཀྱང་རང་རང་ལ་ཇི་ལྟར་བཀའ་བབས་པའི་རྒྱུད་སྡེ་རྣམས་ལ་བརྟེན་ནས་དངོས་གྲུབ་རྣམ་གཉིས་ཡོངས་སུ་བརྙེས་ཤིང་རྒྱུད་རྣམས་ཀྱི་དགོངས་པ་འགྲོལ་བའི་བསྟན་བཅོས་འགྲེལ་ཊིཀ་སྒྲུབ་ཐབས་ལག་ལེན་མན་ངག་ལས་ཚོགས་སོགས་རྒྱ་ཆེར་མཛད་ནས་གདུལ་བྱའི་སྐལ་བ་དང་མཚམས་པའི་ཆོས་ཀྱི་ཕྲིན་ལས་མཐའ་ཡས་པ་ཇི་ལྟར་སྤེལ་བའི་ལོ་རྒྱུས་ནི་བརྗོད་ཀྱི་མི་ལང་མོད་ནའང་འདི་སྐབས་ཀྱི་བརྗོད་བྱའི་སྙིང་པོ་ནི། སློབ་དཔོན་ཆེན་པོ་པདྨ་འབྱུང་གནས་ཉིད་བོད་ཡུལ་མཐའ་ཁོབ་མུན་པའི་གླིང་དུ་སངས་རྒྱས་ཀྱི་བསྟན་པའི་སྒྲོན་མེ་སྦར་བར་མཛད་པའི་སླད་དུ་བྱོན་པ་ཡན་ཆད་ ༡༡༦༽ཀྱི་སྐོར་གོང་དུ་སྨོས་པ་འདི་དག་ནི་མཁའ་འགྲོ་གཏད་རྒྱའི་བརྒྱུད་པ་ཅེས་བྱ་བ་ཡིན་ནོ། ༈ བཞི་པ་གང་ཟག་སྙན་ཁུང་གི་རྒྱུད་ཚུལ་ནི། དུས་གསུམ་སངས་རྒྱས་ཐམས་ཅད་ཀྱི་སྤྱི་གཟུགས་རིག་འཛིན་གྲུབ་ཐོབ་མུས་པའི་གཙོ་བོར་གྱུར་པའི་གུ་རུ་རིན་པོ་ཆེ་པདྨ་འབྱུང་གནས་དེ་ཉིད་ཀྱིས། བསམ་ཡས་མཚིམས་ཕུ་བྲག་དམར་སྐེ་ཚང་གི་སྒྲུབ་གནས་སུ་བདེ་བར་གཤེགས་པ་ཐམས་ཅད་སྒྲུབ་པ་སྡེ་དགུ་ལ་ཡོངས་སུ་འདུས་པའི་དཀྱིལ་འཁོར་ཆེན་པོ་ཞལ་ཕྱེས་ནས།
སྐལ་ལྡན་རྗེ་འབངས་སྙིང་གི་བུ་དགུ་ལ་དབང་བསྐུར་བའི་དུས་སུ། རང་རང་གི་ཚེ་རབས་ཀྱི་ལྷ་སྐལ་ལ་མེ་ཏོག་ཅོད་པཎ་ཇི་ལྟར་བབས་པ་དང་མཐུན་པའི་དཀྱིལ་འཁོར་ལྷ་ཚོགས་ཀྱི་ཞལ་མཐོང་ཞིང་དངོས་གྲུབ་ཀྱི་མཚན་མ་གང་ལྟར་བརྙེས་པ་ནི་རྗེ་མངའ་དབག་ཁྲི་སྲོང་ལྡེ་བཙན་གྱི་མེ་ཏོག་དབུས་ཀྱི་གཙོ་བོ་ལ་བབས་པས། དཀྱིལ་འཁོར་ཆེན་པོ་གཅིག་གི་སྟེང་དུ་སྒྲུབ་པ་ ༡༡༧༽བཀའ་བརྒྱད་ཀྱི་དཀྱིལ་འཁོར་ཚང་ལ་མ་འདྲེས་ཡོངས་སུ་རྫོགས་པ་དང་ལྷ་ཚོགས་བདུན་བརྒྱ་ཉེར་ལྔ་མེ་ལོང་ནང་གི་གཟུགས་བརྙེན་ལྟར་བཀྲ་ལམ་མེར་མཐོང་ཞིང༌། དེ་ཐམས་ཅད་རང་སེམས་ཐིག་ལེ་ཉག་གཅིག་ངང་དུ་དབྱེར་མེད་པར་རྟོགས་པར་བྱུང་ལ། འོན་ཀྱང་རྒྱལ་པོ་འཇིག་རྟེན་གྱི་གཡེང་བ་ཆེ་བས་ཚེ་དེར་མཆོག་གི་གྲུབ་པ་མ་ཐོབ་ཀྱང་སྐྱེ་བའི་རིམ་པ་བཅུ་གསུམ་པར་སྒྲུབ་པ་བཀའ་བརྒྱད་ཀྱི་གཏེར་གྱི་བདག་པོར་གྱུར་ནས་རང་གཞན་དོན་གཉིས་འགྲུབ་པར་ལུང་བསྟན་ཞིང་བྱིན་གྱིས་རླབས། སློབ་མ་གཞན་བདུན་གྱིས་ནི་ཕྱོགས་བཅུའི་སངས་རྒྱས་དང་བྱང་སེམས་མཐའ་དག་རང་རང་གི་མེ་ཏོག་ཕོག་པའི་དཀྱིལ་འཁོར་ལྷ་ཚོགས་དེའི་རང་བཞིན་དུ་རྫོགས་པའི་ཞལ་མཐོང་ཞིང་ངེས་ཤེས་ཐོབ་ལ། ཇོ་མོ་མཚོ་རྒྱལ་གྱིས་ནི་སངས་རྒྱས་ཀྱི་དཀྱིལ་འཁོར་མ་ལུས་པ་བླ་མ་རྡོ་རྗེ་སློབ་དཔོན་ཉིད་ལ་དབྱེར་མེད་དུ་རྫོགས་ ༡༡༨༽པར་མཐོང་བས་བྱིན་རླབས་ཞུགས་ཚུལ་ནན་ཏར་བཟང་བར་བྱུང་ཞིང༌། ནམ་མཁའི་སྙིང་པོའི་མེ་ཏོག་ཤར་ཡང་དག་ཐུགས་ཀྱི་དཀྱིལ་འཁོར་ལ་བབས་པས་གྲུབ་རྟགས་ནམ་མཁའ་ལ་འཕུར་ཞིང་ཉི་ཟེར་རྟ་རུ་གཞོན་ནུས་པ་དང༌། གནུབས་བན་སངས་རྒྱས་ཡེ་ཤེས་ནི་ལྷོ་འཇམ་དཔལ་སྐུའི་དཀྱིལ་འཁོར་ལ་བབས་པས། བྲག་ལ་ཕུར་པ་བཏབ་པ་དང་ཉི་ཟླའི་སྟེང་དུ་གཤེགས་བཞུད་མཛད།
རྒྱལ་བ་མཆོག་དབྱངས་ཀྱི་པདྨ་གསུང་གི་དཀྱིལ་འཁོར་འགྲུབ་པས་རྟ་མགྲིན་གྱི་སྐུར་དངོས་སུ་སྟོན་ཞིང་རྟ་སྐད་ཀྱི་འཛམ་གླིང་ཁྱབ་པར་བསྒྲགས། མཚོ་རྒྱལ་གྱི་མེ་ཏོག་བྱང་གི་ཕུར་པ་ཕྲིན་ལས་ལ་བབས་པ་དེ་སླར་ཡར་ནས་ལྷོ་ནུབ་རིག་འཛིན་གྱི་དཀྱིལ་འཁོར་ལ་བབས་པའི་རྟེན་འབྲེལ་གྱིས་བསད་གསོའི་སྟ་སྟངས་གྲུབ་ཅིང་ཚེའི་རིག་འཛིན་ཀྱང་ཐོབ། འབྲོག་མི་དཔལ་གྱི་ཡེ་ཤེས་ཤར་ལྷོ་བླ་མེད་ཧེ་རུ་ཀ་ལ་བབས་པས་ཏིང་འཛིན་ ༡༡༩༽གཅིག་གིས་ཉིན་ཞག་མང་པོར་འདའ་ཞིང་སྣང་སྲིད་ཀྱི་མ་མོ་ཐམས་ཅད་བྲན་དུ་འཁོལ་ནུས། རླུངས་དཔལ་གྱི་སེངྒེས་ནུབ་བྱང་དྲེག་པ་ཀུན་འདུལ་ལ་བབས་པས་འཇིག་རྟེན་དྲེགས་པ་ཅན་ཐམས་ཅད་ལས་ལ་འགྱེད་པ་དང་ཐུན་མོང་གི་དངོས་གྲུབ་ཅི་འདོད་ཀྱི་བཟའ་བཏུང་དང་རིན་ཆེན་གྱི་ཆར་འབེབ་ནུས་པར་བྱུང༌། བཻ་རོ་ཙ་ན་བྱང་ཤར་སྟོབས་ལྡན་ནག་པོའི་དཀྱིལ་འཁོར་ལ་བབས་པས། མཆོག་གི་དངོས་གྲུབ་ཟག་མེད་འོད་ལུས་འགྲུབ་ཅིང༌། ཐུན་མོང་གི་ངག་གི་བདེན་ཚིག་གྲུབ། གཉགས་ཛྙཱ་ན་ཀུ་མཱ་ར་ནི་ཆེ་མཆོག་ཡོན་ཏན་བདུད་རྩིའི་དཀྱིལ་འཁོར་ལ་བབས་པས་སྐུའི་བཀོད་པ་གཅིག་ལས་མང་པོར་སྤྲུལ་ཞིང་བསྡུ་བ་དང་མི་སྣང་བའི་སྤྲུལ་བསྒྱུར་སོགས་ལ་དབང་ཐོབ་ཅིང༌། བྲག་སྐམ་ལ་ཕྱག་མཛུབ་བཙུགས་ནས་བདུད་རྩིའི་ཆུ་དབྱུང་བ་ལྔ་ལ་དབང་བསྒྱུར་བ་སྟེ། དེ་ལྟར་བོད་ཀྱི་བཀའ་ ༡༢༠༽བབས་དགུ་ལ་སློབ་དཔོན་རིན་པོ་ཆེས་སྒྲུབ་བ་བཀའ་བརྒྱད་ཟབ་མོའི་དབང་བསྐུར།
རྒྱུད་བཤད། མན་ངག་གནང་ནས་རྒྱུད་སྨིན་གྲོན་དུ་གྱུར་པ་ལ་གང་ཟག་སྙན་ཁུང་གི་རྒྱུད་པ་ཅེས་བྱའོ། ལྔ་པ་སྨོན་ལམ་དབང་བསྐུར་གཏེར་ཆོས་ཀྱི་རྒྱུད་ཚུལ་ནི། སྙིགས་དུས་འགྲོ་བའི་སྐྱབས་སུ་མཆོག་པདྨ་འབྱུང་གནས་ཀྱི་སྐལ་པ་རྩོད་ལྡན་ཐ་མར་སྐྱེས་པའི་སེམས་ཅན་ལས་ཉོན་རྒྱུ་འབྲས་ལ་སྤྱོད་པ་རྣམས་ལ་ཐུགས་བརྩེ་བས་དགོངས་ཏེ་དེ་ལས་སྐྱོབ་ཕྱིར་བདེ་གཤེགས་ཐམས་ཅད་འདུས་པའི་རྒྱུད་ལུང་རྣམས་ཀྱི་དགོངས་པའི་སྙིང་པོ་སྒྲུབ་ཐབས་མན་ངག་སྐྱེད་རྫོགས་སྨིན་གྲོལ་ལག་ལེན་དུ་གཏན་ལ་ཕབ་པར་མཛད་པའི་བཀའ་བརྒྱད་ཀྱི་ཆོས་སྐོར་ལ། བདེ་གཤེགས་འདུས་པ། གསང་བ་ཡོངས་རྫོགས། རང་བྱུང་རང་ཤར། ཐུགས་ཀྱི་མེ་ལོང༌། བླ་མེད་ཀུན་འདུས། དགོས་འདོད་ཀུན་འབྱུང༌།
རྡོ་རྗེ་རྭ་སྦག དྲེགས་པ་ཡོངས་འདུལ་ ༡༢༡༽དངོས་གྲུབ་འདུས་པ། ཡང་གསང་བླ་མེད། ཁྲོ་མཁར་མ་དང་རྫོང་ཕྲེང་ལ་སོགས་སྒྲུབ་པ་བཀའ་བརྒྱད་ཀྱི་ཆོས་སྐོར་རྒྱས་བསྡུས་མཐའ་ཡས་པ་ཞིག་གཏེར་ཤོག་ལ་བཀོད་ཅིང་བྱིན་རླབས་རབ་གནས་བཀའ་གཏད་སྨོན་ལམ་གྱིས་མཚམས་སྦྱར་ནས་གཏེར་གནས་སོ་སོར་སྦས་པ་རྣམས་བཀའ་བབས་གང་ཡིན་གྱི་གཏེར་སྟོན་སྤྲུལ་སྐུ་རིམ་པར་བྱོན་པ་རྣམས་ཀྱི་གཏེར་ནས་གདན་དྲངས་ཤིང་འགྲོ་བའི་དོན་རྒྱ་ཆེར་མཛད་ཚུལ་མངོན་སུམ་ཚད་མར་གྱུར་པ་འདི་ལགས་མོད་ཀྱི། ༈ ད་ལམ་གྱི་སྐབས་ལ་བབས་པའི་སྒྲུབ་པ་བཀའ་བརྒྱད་ཡང་དྲིལ་དངོས་གྲུབ་སྙིང་པོ་འདི་ཉིད་ནི་གུ་རུ་རིན་པོ་ཆེས་རྫོགས་ཆེན་གྱི་རྣལ་འབྱོར་མྱང་བན་ཏིང་འཛིན་བཟང་པོ་ལ་ཚེ་སྒྲུབ་གནམ་ལྕགས་རྡོ་རྗེ་དངོས་གྲུབ་ཀུན་འདུས་ཀྱི་ཟབ་ཆོས་གནང་བའི་སྐབས་སུ། དཔེར་ན། འཇིག་རྟེན་ན་ཚོང་ ༡༢༢༽པ་ནོར་ཆེ་ཡང་ནོར་ལ་དགྲ་སྡང་བས་དགྲ་འཇིགས་སྐྱོབ་པའི་སྐྱལ་མ་གལ་ཆེ་བའི་དཔེ་ལྟར། ཚེའི་སྒྲུབ་པ་དངོས་གྲུབ་ཆེ་ཡང་བར་ཆད་སེལ་བའི་ཆ་རྐྱེན་ལ་དགོངས་ཏེ་གནང་ནས་ཉགས་ལུང་ལྗོན་པའི་གནས་སྒོར་གཏེར་དུ་སྦས་པ་ལས། མྱང་བན་གྱི་སྤྲུལ་པ་གཏེར་སྟོན་ཆེན་པོ་འཇའ་ཚོན་སྙིང་པོ་གདན་དྲངས་པའི་བྱིན་རླབས་ཀྱི་ངད་མ་ཡལ་བ་འདི་ལྟ་བུ་ནི་གཏེར་ཆོས་སྨོན་ལམ་དབང་བསྐུར་གྱི་རྒྱུད་པ་ཅེས་བྱ་སྟེ། གུ་རུ་རིན་པོ་ཆེས་གཏེར་སྟོན་དེ་ཉིད་ལ་དང་པོར་མྱང་བན་ལ་བཀའ་གཏད།
ལུང་བསྟན། སྨོན་ལམ་བཏབ་པ་ལ་བརྟེན་ནས་སྐུ་ཚེ་འདི་ལ་ཟབ་གཏེར་དང་མཇལ་ཞིང་དངོས་ཉམས་མནལ་ལམ་ཐམས་ཅད་ལ་ཡང་པདྨ་འོད་ཀྱི་གཞལ་ཡས་སུ་གུ་རུ་ཉིད་དང་མཇལ་ཞིང་བྱིན་གྱིས་རློབ་པར་མཛད་པས་ན་བླ་རྒྱུད་ཀྱི་ཕྲེང་བ་མང་པོ་འདྲེན་མི་དགོས་ཤིང་དམ་སེལ་བརྒྱུད་པས་བར་མ་ ༡༢༣༽ཆད་པའི་ཡིད་ཆེས་ཁུངས་བཙུན་གྱི་གཏན་ཚིག་དེ་ལྟར་ལགས་པས་དད་མོས་ངེས་ཤེས་ཀྱི་གདུང་ཤུགས་བསྐྱེད་དེ་གསོལ་བ་གདབ་པའི་ཚིག་འདིའི་རྗེས་ཟློས་མཛད་པར་ཞུ། ཧོཿ རྡོ་རྗེ་སློབ་དཔོན་དགོངས་སུ་གསོལ། བདེ་གཤེགས་རྒྱལ་བའི་དཀྱིལ་འཁོར་འདིར། བདག་ཅག་དད་པས་འཇུག་པར་འཚལ། ཐུགས་རྗེས་དཀྱིལ་འཁོར་དུ་བཞུགས་གསོལ།
ཞེས་གསོལ་བ་གདབ་པའི་མཇུག་ཏུ། འབྲུའི་མེ་ཏོག་སིལ་མ་ལག་ཏུ་གཏད་ནས། དེ་ལྟར་ལྷ་དང་བླ་མ་དབྱེར་མེད་རྡོ་རྗེའི་སློབ་དཔོན་ལ་གསོལ་བ་བཏབ་པ་སྔོན་དུ་སོང་ནས་སློབ་དཔོན་གྱིས་ཀྱང་ཐུགས་རྗེའི་དགོངས་པས་རྗེས་སུ་གནང་བ་ཡིན་པས་ན།
དཀྱིལ་འཁོར་གྱི་ལྷ་ལ་རིག་པའི་མེ་ཏོག་ཕུལ་བའི་མཚོན་བྱེད་དུ་མེ་ཏོག་སིལ་མ་འདི་ཉིད་ཐམ་མོ་སྦྱར་བའི་བར་དུ་བཟུང་ནས། རང་རང་གི་ཚེ་རབ་མང་པོའི་གོང་ནས་བསྙེན་ཅིང་སྒྲུབ་པའི་ལས་འཕྲོ་གང་ལ་མཆིས་ ༡༢༤༽པ་ཁོ་ནར་མེ་ཏོག་འབུལ་བའི་འདུན་པས་ཚིག་འདི་རྗེས་ཟློས་མཛད་པའི་མཐར་མེ་ཏོག་དཀྱིལ་འཁོར་ལ་འཐོར་བར་མཛོད་ཅིག ཧོ། རྣལ་འབྱོར་རིག་པའི་མེ་ཏོག་འདི། དཀྱིལ་འཁོར་ལྷ་ལ་འབུལ་ལགས་ན། སྔོན་ནས་ལས་འཕྲོ་གང་ཡོད་པའི། ཡི་དམ་ལྷ་ལ་བབས་པར་ཤོག དེ་ཝ་ཨཱ་བེ་ཤཱ་ཡ་ཨཿ ཅེས་མེ་ཏོག་འཁོར་ལ། འོ།
དེ་ལྟར་མེ་ཏོག་ཕུལ་བ་རྣམས་དཀྱིལ་འཁོར་ཐམས་ཅད་ཀྱི་བདག་ཉིད་ཀུན་བཟང་ཆེ་མཆོག་ཧེ་རུ་ཀའི་ཐུགས་ཀར་བབས་པ་ཡིན་ཏེ། ཅིའི་ཕྱིར་ན། འཁོར་གྱི་དཀྱིལ་འཁོར་ཡེ་ཤེས་རྣམ་པ་དགུའི་རང་འོད་ལས་གྲུབ་པའི་ཚོམ་བུ་དགུའི་ལྷ་ཚོགས་མ་ལུས་པ་རྣམས་གཙོ་མཆོག་ཉིད་ཀྱི་རང་མདངས་ལས་གཞན་མ་ཡིན་ཏེ། ཇི་ལྟར་ཉི་མའི་དཀྱྀལ་འཁོར་གྱི་འོད་སྟོང་ཕྱོགས་བཅུར་འཕྲོ་བ་ཐམས་ཅད་ཉི་མ་ཁོ་ནའི་རང་འོད་ལས་གཞན་གང་ཡང་མ་ཡིན་པ་བཞིན་ཏེ། ཅིའི་ཕྱིར་ཁྱེད་ ༡༢༥༽རང་རྣམས་ཀྱི་ཡི་དམ་ལྷའི་སྐལ་པར་དཔལ་ཆེན་པོ་ཆེ་མཆོག་ཧོ་རུ་ཉིད་བསྙེན་ཅིང་བསྒྲུབ་པར་བྱོས་ལ། ལྷ་དང་མི་འབྲལ་བའི་རྟགས་སུ་གནས་གསུམ་དུ་ཡིག་འབྲུ་གསུམ་གྱི་མཚན་མ་བཏབ་ཅིང༌། གསང་བའི་མཚན་གདགས་པ་འདི་ནི་དཔེར་ན་ལྕགས་ལ་གསེར་འགྱུར་གྱི་རྫས་བྱུགས་པ་ཙམ་གྱིས་ལྕགས་ཉིད་གསེར་གྱི་དངོས་པར་འགྱུར་བ་ལྟར། ཁྱེད་རང་རྣམས་ཀྱི་ཕུང་ཁམས་སྐྱེ་མཆེད་ཡི་དམ་ལྷའི་ངོ་བོར་གནས་བསྒྱུར་བའི་ཐབས་ཀྱི་བྱེ་བྲག་ལགས་པས་དེ་ལྟར་ངེས་པར་གྱིས་ལ། གསང་བའི་མཚན་ཡང་རྡོ་རྗེ་ཆེ་མཆོག་འདུས་པ་རྩལ་ཞེས་མ་བརྗེད་པར་འཛིན་འཚལ། ཞེས།
དྲི་བཟང་གི་ཆུའམ་བདུད་རྩི་སྨན་གྱི་ཀ་པཱ་ལ་ནས་བླངས་པ་སློབ་དཔོན་གྱིས་རྡོ་རྗེ་དང་བཅས་པའི་འདྲིན་ལག་གིས་སློབ་མའི་དཔྲལ་མགྲིན་སྙིང་གར་ཐིག་ལེ་བྱའོ། དེ་ནས་ཡེ་ཤེས་འབེབས་པའི་ཡོ་བྱད་སྤོས་དང་རོལ་མོ་སོགས་ལྟ་གོན་བྱས་ནས། ༈ དེ་ནས་ཁྱེད་ ༡༢༦༽རང་རྣམས་ལ་དབང་གི་དངོས་གཞི་ཡེ་ཤེས་ཀྱི་ལྷ་དབབ་པའི་ཕྱིར། ལུས་གནད་སྐྱིལ་ཀྲུང་མཉམ་བཞག་ལྟ་སྟངས་དང་ལྡན་པའི་ངང་ནས་སྔར་ནས་རླུང་སྦྱོར་གོམས་ན་ཁ་སྦྱོར་བུམ་པ་ཅན་འཛིན་པ་དང༌། དེ་ལྟར་ཡི་ཤེས་ན་དབུག་རང་སོར་བཞག་ནས་སེམས་ཀྱི་རྟོགས་པ་གཞན་དུ་སྐད་ཅིག་ཀྱང་མ་ཡེངས་པར་དམིགས་པ་འདི་ལྟར་སྒོམ་པར་ཞུ། དེ་ཡང་ཁྱེད་རང་རྣམས་སྐད་ཅིག་དྲན་རྫོགས་སུ་ནམ་མཁའ་ལ་འཇའ་ཤར་བ་བཞིན་དུ་དཔལ་ཆེན་ཧེ་རུ་ཀ་རིགས་འདུས་ཕྱག་རྒྱ་མཆོག་གི་སྐུར་གྱུར་ཏེ། དེ་ཡང་སྐུ་མདོག་མཐིང་ལ་སྨུག་པའི་མདངས་ཀྱིས་བརྗིད་པ། ཞལ་གཅིག་ཕྱག་གཉིས་གཡས་གསེར་གྱི་རྡོ་རྗེ་རྩེ་དགུ་པས་གཡོན་ཐོད་པ་ཁྲག་གིས་བཀང་བ་དཀྲུག་པའི་ཚུལ་དུ་བསྣམས་པ། ཞལ་གདངས་ལྗགས་འདྲིལ་མཆི་བདག་གཙིགས་ཤིང་སྤྱན་གསུམ་སྡང་མིག་གློག་ལྟར་འཁྱུག་པའི་སྨིན་མ་ ༡༢༧༽དང་སྨ་ར་མེ་ལྕེ་འབར་བ། དབུ་སྐྲ་ཁམ་ནག་ནམ་མཁར་འཕྱོ་ཞིང་ཐོད་སྐམ་རིགས་ལྔ་རྩེ་བྲན་འོད་ཟེར་འབར་བས་བརྒྱན་པ།
སྙན་ཆ་མགུར་ཆུ་ཕྱག་ཞབས་ཀྱི་རྒྱན་དུ་རིན་པོ་ཆེ་དང་རུས་རྒྱན་སྦྲུལ་གྱི་ཆུན་བུས་སྤྲས་པ། སྐུ་ལ་གླང་ཆེན་ཀོ་རློན་མི་པགས་གཡང་གཞི་སྟག་ལྤགས་ཤམ་ཐབས་ཏེ་བགོ་བའི་གོ་གསུམ་དང༌། ཐོད་པ་སྐམ་རློན་རྙིད་པའི་འཕྲེང་བ་ཚར་གསུམ་དང༌། ཐལ་ཆེན་རཀྟ་ཞག་གི་ཟོ་རིས་ཏེ་བྱུགས་པའི་རྫས་གསུམ་དང༌། རྡོ་རྗེའི་གཤོག་པ་དང་ཡེ་ཤེས་ཀྱི་མེ་དཔུང་སྟེ་དཔའ་བའི་རྟགས་གཉིས་དང་བཅས་ཏེ་དཔལ་གྱི་ཆས་རྣམས་སྐུ་ལ་རྫོགས་པར་བརྒྱན་ཞིང༌། ཞབས་གཡས་བསྐུམ་གཡོན་བརྐྱང་གི་དོར་སྟབས་ཀྱིས་པད་ཉིའི་གདན་ལ་བཞེངས་ཤིང་འགྱིངས་པ། ཡུམ་ཆེན་ཁྲོ་མོ་གནམ་ཞལ་མ་མཐིང་ག་ཆ་ལུགས་ཡབ་དང་མཚུངས་པའི་ཕྱག་གཡས་ཡབ་ཀྱི་ ༡༢༨༽མགུལ་ནས་མཁྱུད་ཅིང་གཡོན་པས་ཐོད་ཁྲག་ཡབ་ཀྱི་ཞལ་དུ་སྟོབས་པ། ཞབས་གཡས་པ་ཡབ་དང་མཉམ་པར་བཤིས་ཅིང་གཡོན་པ་ཡབ་ལ་འཁྲིལ་བ། ཡབ་ཡུམ་གཉིས་ཀ་སྣང་ལ་རང་བཞིན་མེད་པ་གར་གུའི་ཉམས་ལྡན་གཟི་བརྗིད་གཏུམ་བརྔམས་ཀྱི་དཔལ་དུ་འབར་བར་གསལ་བའི་ཐུགས་ཀར་པདྨ་སྔོན་པོ་འདབ་བརྒྱད་ཀྱི་གདན་ལ་ཉི་མའི་སྟེང་དུ་ཐུགས་སྲོག་ཧཱུྃ་མཐིང་ནག་གི་མཐའ་སྐོར་དུ་ཡང་ཧཱུྃ་མཐིང་བརྒྱད་ཀྱིས་བསྐོར་བར་གསལ། སྤྱི་བོའི་སྟེང་གི་ནམ་མཁར་པད་ཟླའི་གདན་མ་ཆོས་སྐུ་ཀུན་བཟང་ཡབ་ཡུམ་ཚ་འཁོར་དུ་རྒྱུད་པ་ལྔ་ལྡན་གྱི་བླ་མ་རིག་འཛིན་གྲུབ་ཐོབ་རྒྱུད་པ་ཐམས་ཅད་འཇའ་འོད་ཐིབས་སེ་བཞུགས་པ་མོས་པ་མཛོད་ཅིག
དེ་ནས་བདག་རྡོ་རྗེ་སློབ་དཔོན་གྱི་ཐུགས་ཀའི་འོད་ཟེར་དང༌། ཁྱེད་རང་རྣམས་ཀྱི་ཐུགས་ཀའི་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་བླ་མ་སྐུ་གསུམ་རྒྱ་བོད་ཀྱི་གྲུབ་ཐོབ་རིག་འཛིན་སོགས་རྩ་རྒྱུད་ཀྱི་བླ་མ་ཐམས་ཅད་སྤྱན་ ༡༢༩༽དྲངས་ཏེ་ཁྱེད་རང་རྣམས་ཀྱི་སྤྱི་བོའི་བླ་མ་རྣམས་ལ་ཐིམ། དེ་དག་ཐམས་ཅད་ཀྱང་འོད་ཀྱི་གོང་བུར་གྱུར་ཏེ་ཁྱེད་རང་རྣམས་ཀྱི་སྤྱི་གཙུག་ཏུ་ཐིམ་པའི་མོས་པ་རྩེ་གཅིག་ཏུ་མཛོད་ཅིག ཅེས་དམིགས་པ་སྤྲད་པ་ལྟར་སློབ་དཔོན་གྱིས་ཀྱང་ཏིང་འཛིན་གཏད་ཅིང་གུ་རུའི་ཚིག་བདུན་གསོལ་འདེབས་ཀྱི་མཐར། ཨོཾ་གུ་རུ་སརྦ་པ་མ་ཡ་ཨཱ་ཝེ་ཤ་ཡ། ཨ་བྷི་ཥིཉྩ་ཨཿཨཿཨཿ ཞེས་རོལ་ཆེ་དང་བཅས་ཏེ་བསྟིམ་མོ། དེ་ནས་ཁྱེ་རང་རྣམས་ཀྱི་འོད་ཟེར་ཕྱོགས་བཅུ་མཐའ་མེད་དུ་འཕྲོས་པས། དུས་གསུམ་གྱི་སངས་རྒྱས་བྱང་སེམས་ཐམས་ཅད་ཡིད་དམ་ཞི་བ་དམ་པ་རིག་བརྒྱ། སངས་རྒྱས་ཞི་བཅུ་རྩ་གཉིས།
དེ་ཉིད་དུ་རིགས་ལྔ། གསང་ཆེན་རིགས་གཅིག་ལ་སོགས་པའི་རྣམ་པར་བྱོན་ཏེ་ཁྱེད་རང་རྣམས་ཀྱི་ཐུགས་ཀའི་ཧཱུྃ་ལ་གཉིས་མེད་དུ་ཐིམ་པའི་མོས་པ་མཛོད་ཅིག ཨོཾ་སརྦ་ཏཱ་ཐཱ་ག་ཏ་དེ་ཝ་ཤིནྟཾ་ཀ་ས་མ་ཡ་ཨཱ་ཝེ་ཤ་ཡ་ཨཿཨཿ ཞེས་ནན་ཏན་དུ་ ༡༣༠༽ བསྟིམ། དེ་ནས་ཡང་ཐུགས་ཀའི་ཧཱུྃ་ཡིག་དགུ་ལས་འོད་འཕྲོས། རྒྱུད་སྡེ་བཞི་དྲུག་གི་ཡི་དམ་དཀྱིལ་འཁོར་ལྷ་ཚོགས་དཔའ་བོ་དང་རྣལ་འབྱོར་མའི་ཚོགས་དང་ཆོས་སྲུང་དམ་ཅན་རྒྱ་མཚོར་བཅས་པ་རྣམས་དང་ཁྱད་པར་དུ་བདེ་གཤེགས་སྒུརབ་པ་བཀའ་བརྒྱད་ཀྱི་ལྷ་ཚོགས་བདུན་བརྒྱ་ཉེར་ལྔ་སྤྲུལ་པ་ཡང་སྤྲུལ་ཉིད་སྤྲུལ་བསམ་གྱིས་མི་ཁྱབ་པ་དང་བཅས་ཏེ་དྲག་ཆར་རླུང་གིས་སྐྱོད་པ་ལྟར་བྱོན་ནས་ཁྱེད་རང་རྣམས་ཀྱི་ཐུགས་ཀའི་ཧཱུྃ་ཡིག་དགུ་ལ་སིབ་སིབ་ཐིམ་པའི་མོས་པ་རྩེ་གཅིག་ཏུ་མཛོད་ཅིག ཨོཾ་མ་ཧཱ་ཤྲཱི་ཧེ་རུ་ཀ་ས་པཱ་རི་ཝ་ར། ཨཱ་བེ་ཤ་ཡ་དུ་ཏི་ཏེ། བཛྲ་ག་མ་ཨ་ནུཏྟ་རམ། ཨཱ་བེ་ཤ་ཡ་ཨཱ་བེ་ཤ་ཡ།
ཏོ་པཱ་ཡ་ཏོ་པཱ་ཡ། ར་ར་ཙ་ལ་ཧ་ཛ་ཧཱུྃ་ཨཱཿཧཱ་ཛྷེཾ་སྭཱ་ཧཱ། ཞེས་རོལ་མོ་དྲག་པོ་དང་བཅས་པས་བསྟིམ་ཞིང༌། གལ་ཆེ་ཞིང་འཛོམ་ན་ཡེ་ཤེས་འབེབས་པའི་རྫས་སྦྱོར་གྱི་དུ་བས་བདུག་པ་སོགས་ཀྱང་བྱ་ ༡༣༡༽ གསུངས་ལ། མཐར། མེ་ཏོག་འཐོར་ཞིང་རྡོ་རྗེ་སྤྱི་བོར་བཞག་ནས་ཏིཥྠ་བཛྲ་གྱི་སྔགས་དང་བཅས་པས་བརྟན་པར་བྱའོ། དེ་ལྟར་ཡེ་ཤེས་དབབ་པ་འདི་གསང་སྔགས་ཀྱི་དབང་ལ་གལ་པོ་ཆེར་གསུངས་ཀྱང༌། གཞུང་གི་དབང་ཆོག་ཏུ་བརྡ་ཙམ་ལས་མ་བསྟན་པར་སྣང་བས་འདིར་བཀའ་བརྒྱད་གཏེར་རྙིང་དག་ནས་ཁ་བཀངས་ལགས་སེ། དེ་ནས་སློབ་དཔོན་གྱིས་དབང་བུམ་གདན་དྲངས་ལ། དེ་ལྟར་སྐལ་ལྡན་གྱི་བུ་རྣམས་ལ་དབང་གིས་ཡེ་ཤེས་དབབ་ཅིང་བསྟིམ་ནས།
ད་ནི་སླར་ཡང་དེ་ལས་མི་འདའ་ཞིང་མི་འབྲལ་བའི་རྒྱས་གདབ་པའི་དབང་རྣམས་རིམ་ཅན་དུ་བསྐུར་བ་ཡིན་པས། དེས་ན་ཁྱེད་རང་རྣམས་སྔར་བཞིན་དཔལ་ཆེན་པོའི་སྐུར་གསལ་བཞིན་པའི་ངང་ནས། དབང་རྫས་ཀྱི་བུམ་པ་འདིའི་ནང་གཞལ་ཡས་ཁང་དགུ་རྫོགས་ཀྱི་དཀྱིལ་འཁོར་ལྷ་ཚོགས་དངོས་སུ་བཞུགས་པ་ཁྱེད་ཀྱི་གཙུག་ཏུ་བཞག་པའི་ཚེ། ལྷ་རྣམས་འོད་དུ་ཞུ་བའི་བདུད་རྩིའི་ ༡༣༢༽ཆུ་རྒྱུན་ནར་གྱི་བྱུང་སྟེ་སྤྱི་གཙུག་ཚངས་བུག་ཏུ། ཞུགས། ལུས་ཀྱི་ནང་ཐམས་ཅད་བདུད་རྩིས་མེར་གྱིས་གང་ནས། ཚེ་རབས་ཐོག་མེད་ཀྱི་ལས་དང་ཉོན་མོངས་པའི་སྒྲིབ་པ་དག་ཅིང༌། ཡི་དམ་ལྷ་དང་གཉིས་སུ་མེད་པའི་གོ་འཕང་ཐོབ་པར་མོས་པ་མཛད་འཚལ་ལོ། ཧཱུྃ། བཀྲ་ཤིས་བུམ་པ་རིན་རྒྱན།
བདེ་གཤེགས་ཞི་ཁྲོ་འོད་དུ་ཞུ། སྐལ་ལྡན་བུ་ལ་དབང་བསྐུར་བས། སྒོ་གསུམ་བག་ཆགས་སྒྲིབ་བྱང་ཤོག ཨོཾ་སརྦ་ཨ་བྷི་ཥིཉྩ་ཧཱུྃ། ཞེས་སྤྱི་བོར་དབང་བསྐུར་ཞིང་བུམ་ཆུ་ཐིག་པ་སྤྱི་གཙུག་རུ་བཏིག་ཅིང་ཁྱད་པར་བླུད་དོ། དེ་ནས་རིགས་ལྔའི་དབུ་རྒྱན་འཐོགས་ནས། དེ་ལྟར་བུམ་པས་དབང་བསྐུར་བས་བདུད་རྩིའི་ཆུས་ལུས་ཁེངས་ཤིང་ཆུ་ལྷག་གྱེན་དུ་ལུད་པ་ལས་རིམས་ཀྱི་བདག་པོ་རྒྱལ་བ་རྣམ་པ་ལྔས་དབུ་རྒྱན་པའི་མོས་པ་མཛོད། ཧཱུྃ། སྐུ་གསུང་ཐུགས་ཡོན་ཕྲིན་ལས་ལྔ། སྐུ་ལྔ་ཡེ་ཤེས་དུག་ལྔ་འཛོམས།
དབུ་ ༡༣༣༽རྒྱན་རིགས་ལྔས་དབང་བསྐུར་པས། ཉོན་མོངས་བག་ཆགས་དག་པར་ཤོག ཨོཾ་ཨཱཿཧཱུྃ་སྭཱ་ཧཱ། བཛྲ་ཨ་བྷི་ཥིཉྩ་ཧཱུྃ། ཞེས་སྤྱི་བོར་བསྐུར་རོ། དེ་ནས་ཕྱག་མཚན་རྡོར་དྲིལ་འཐོགས་ལ། དེ་ལྟར་ཁྱོད་རྣམས་ལ་ཕུང་ཁམས་ལྷར་བྱིན་རླབས་ཤིང་རིགས་བདག་གི་རྒྱས་བཏབས་པ་ནི་རྒྱལ་བུ་རྒྱལ་རིགས་སྤྱི་བོ་ནས་དབང་བསྐུར་ཁྲུས་གསོལ་ཞིང་ཅོད་པན་བཅིངས་པ་དང་ཆོས་མཚུངས་ལ། ད་ནི་བཀའ་རྟགས་ཀྱི་ཕྱག་རྒྱ་གཏད་པ་དང་མཚུངས་པར་རྡོར་དྲིལ་ལག་ཏུ་གཏད་པས་ཐབས་ཤེས་ཟུང་འཇུག་གི་སྒོ་ནས་འགྲོ་བའི་དོན་ལ་སྤྱོད་ནུས་པར་གྱུར་པའི་མོས་པ་མཛོད། ཧཱུྃ། ཡེ་ཤེས་ལྔ་ལྡན་རྡོ་རྗེ་དང༌།
གསུང་དབྱངས་གྲགས་སྟོང་དྲིལ་བུ་གཉིས། ཐབས་ཤེས་ཟུང་འཇུག་དབང་བསྐུར་བས། མཉམ་ཉིད་དབྱེར་མེད་དབང་ཐོབ་ཤོག ཛྙཱ་ན་བཛྲ་གྷཥྜེ་ཨ་བྷི་ཥིཉྩ་ཧཱུྃ་ཨཱཿ ཞེས་གཡས་གཡོན་དུ་གཏད་ནས་རྡོ་རྗེ་གསེར་ཞིང་དྲིལ་བུ་འཁྲོལ་དུ་ ༡༣༤༽ གཞུག་གོ དེ་ནས་མཆོད་པ་རྣམས་ལྔ་སྨན་རཀ་གཏོར་མ་རྣམས་མཁར་གཞོང་ལྟ་བུའི་ནོད་མི་བག་གཅིག་ཏུ་བཅུག་ནས་ལག་ཏུ་གཏད་ཅིང༌། དེ་ནས་ཕྱི་ནང་གི་མཆོད་རྫས་ཡོངས་རྫོགས་གཏད་པས་ནི་རྒྱལ་སྲིད་ཀྱི་མངའ་ཐང་ལོངས་སྤྱོད་ཐམས་ཅད་འབོགས་པ་དང་ཆོས་མཚུངས་པས། ཁམས་གསུམ་ཆོས་ཀྱི་རྒྱལ་པོར་གྱུར་པའི་མོས་པ་མཛོད། ཧཱུྃ། སྨན་རཀ་གཏོར་མ་མཆོད་པའི་རྫས།
དམ་རྫས་ཡོངས་རྫོགས་དབང་བསྐུར་བས། ལྷ་དང་དམ་རྫས་བསྟེན་མཆོད་དང༌། སྒོམ་སྒྲུབ་འཆད་ཉན་དབང་ཐོབ་ཤོག ས་མ་ཡ་ཨ་བྷི་ཥིཉྩ་ཨཱཿཧཱུྃ། དེ་ནས་དུར་ཁྲོད་ཆས་བརྒྱད་རྣམས་གཏད་ཅིང༌། དེ་ལྟར་རྒྱས་པར་དབང་བསྐུར་ནས་རྒྱལ་པོའི་ཆ་བྱད་དང་དཔལ་བརྗིད་ཀྱི་གོས་རྒྱན་རྣམས་གྱོན་པར་དབང་བ་ལྟར། དཔལ་ཆེན་ཁྲོ་རྒྱལ་འབར་བའི་རྒྱན་ཆས་རྟགས་ཀྱི་རྫས་རྣམས་གཏད་ཅིང་བཀོན་པས། མ་མོ་མཁའ་འགྲོ་རྣམས་ཀྱིས་རྗེ་དང་གཙོ་བོར་བསྐུར་བ་དང༌། འཇིག་རྟེན་ཁམས་ཀྱི་དྲེགས་པ་ཅན་ཐམས་ཅད་དབང་དུ་འདུད་ཞིང་ཟིལ་གྱིས་གནོན་ནུས་ ༡༣༥༽པར་གྱུར་པའི་ངེས་ཤེས་མཛོད་ཅིག ཧཱུྃ།
དེ་རིང་སྐལ་ལྡན་བུ་ཁྱོད་ལ། ཀོ་རློན་ཞིང་པགས་ཐོད་ཕྲེང་དང༌། སྦྲུལ་ཆུན་སྟག་ཤམ་ལ་སོགས་ལ། དཔལ་གྱི་ཆས་དབང་བསྐུར་ཐོབ་ཤོག ཨོཾ་ཤྲཱི་ཧེ་རུ་ཀ་ཨ་བྷི་ཥཱིཉྩ་ས་མ་ཡ་ཤྲཱི་ཡེ་ཧཱུྃ་སྭཱ་ཧཱ། ཛཿཧཱུྃབྃ་ཧོ། དེ་ལྟར་བུ་ཕྱི་ཐུན་མོང་རྫས་ཀྱི་དབང་བྷྨས་རིམ་པར་བསྐུར་ནས། འཁོར་ལོ་བསྒྱུར་བའི་རྒྱལ་བུ་རྒྱལ་སར་དབང་བསྐུར་བ་ཇི་ལྟ་བས་ཁྱེད་རྣམས་ཆོགས་ཀྱི་རྒྱལ་སྲིད་ལ་བཀོད་ཅིང་མངའ་གསོལ་བའི་བྱིན་རླབས་མཐུ་འབྲས་ཀྱིས། དམ་པ་ཆོས་ཀྱི་རྒྱལ་ཁབ་སུ་མངོན་པར་སངས་པའི་གོ་འཕང་ཐོབ་ནས་ནམ་མཁའ་མཉམ་པའི་འགྲོ་བའི་དེད་དཔོན་ཆེན་པོར་འགྱུར་བའི་རྟེན་འབྲེལ་གྱི་ས་བོན་རྒྱུད་ལ་བཞག་པ་ཡིན་པས་དེ་ལྟར་ཐུགས་ལ་ངེས་མཛོད། ཅེས་བརྗོད་ཅིང་ཤིས་བརྗོད་མདོར་བསྡུས་ཀྱང་བྱའོ།
དེ་ལྟར་ཕྱི་དབང་རྣམས་ལེགས་པར་ཐོབ་ནས། ད་ནི་གསངས་སྔགས་ ༡༣༦༽ནང་དབང་ཟབ་མོ་བསྐུར་བ་ལ་སྟེ། ཡི་དམ་ལྷའི་དབང་གི་སྐུ་མི་ཟད་རྒྱན་གྱི་འཁོར་ལོར་བྱིན་གྱིས་རློབས་པ་དང༌། བཟླས་ལུང་གསང་བའི་དབང་གིས་གསུང་མི་ཟད་རྒྱན་འཁོར་དུ་བྱ་བ་དང༌། ཤེས་རབ་བརྡའི་དབང་གིས་ཐུགས་མི་ཟད་རྒྱན་འཁོར་དུ་རྟོགས་པར་བྱེད་པ་རྣམས་ཀྱི་དང་པོར་ཕྱག་རྒྱ་ལྷའི་དབང་ཞུ་བའི་ཡོན་དུ་མཎྜལ་འབུལ་བར་ཞུ། ཞེས་མཎྜལ་ཕུལ་བའི་རྗེས་ལ་སློབ་དཔོན་གྱིས་གཙོ་མཆོག་སྐུ་གདན་དྲངས་ཏེ། ཁྱོད་རང་རྣམས་ཀྱི་ལུས་གདོས་བཅས་གཟུགས་ཀྱི་ཕུང་པོ་མ་དག་མཚན་འཛིན་གྱི་བག་ཆགས་སྦྱངས་ཤིང་ཡི་དམ་ལྷའི་སྐུར་གསལ་བཏབས། བྱིན་གྱིས་རླབས། དབང་བསྐུར། རྒྱས་གདབ་པ་སོགས་བགྱིས་པའི་དོན་རྣམས་དྲན་པར་བྱོས་ལ།
སླར་ཡང་ལྷ་ལ་ལྷ་བསྟིམ་པ་ནན་ཏན་དུ་བགྱི་བ་ཡིན་པས། དེ་ཡང་མདུན་གྱི་དཀྱིལ་འཁོར་འདི་ཉིད་འདུས་བྱས་ཀུན་རྫོབ་རྫས་ཀྱི་དངོས་པོ་ཙམ་དུ་མ་མཛིན་པར་ཡེ་ཤེས་རང་བྱུང་སྤྲུལ་པའི་གཞལ་ ༡༣༧༽ཡས་ཁང་ཆོས་ཉིད་རོལ་པ་ཆེན་པོའི་ཕོ་བྲང་རྒྱན་དང་བཀོད་པ་ཕུན་གསུམ་ཚོགས་པའི་དབུས་ཀྱི་དཀྱིལ་འཁོར་སྙིང་པོའི་གཙོ་མཆོག་འཁོར་འདས་མ་ལུས་པའི་ཁྱབ་བདག་ཀུན་བཟང་ཆེན་མཆོག་ཧེ་རུ་ཀའི་སྐུ་ལས་རང་འདྲའི་སྐུ་སྒྱུ་འཕྲུལ་གར་དགུའི་ཉམས་ཀྱི་རོལ་པ་ཉི་མ་འབུམ་གྱི་གཟི་མདངས་ལྟར་འབར་བ་བྱོན་ཏེ་ཁྱེད་རང་རྣམས་ཀྱི་སྤྱི་བོའི་གཙུག་ཏུ་ཐིམ་པའི་མོས་གུས་རྩེ་གཅིག་མཛོད། ཧཱུྃ། དཀྱིལ་འཁོར་ཡོངས་ཀྱི་གཙོ་བོ་ཆེ་བའི་མཆོག བཅོམ་ལྡན་དཔལ་ཆེན་ཀུན་བཟང་ཧེ་རུ་ཀ ཡབ་ཡུམ་སྲས་དང་བཅས་པས་དབང་བསྐུར་བས། སྐལ་ལྡན་བུ་ལ་མཆོག་གི་དངོས་གྲུབ་སྩོལ། ཨོཾ་བཛྲ་ཀྲོ་དྷ་མཧཱ་ཤྲཱི་ཧེ་རུ་ཀ་ཧཱུྃ་ཕཊཿ ཛཿཧཱུྃ་བྃ་ཧོ་ཨ་བྷི་ཥཱིཉྩ་ཨཿ ཞེས་རོལ་མོ་བསྒྲག་ཅིང་དཔོན་སློབ་གཉིས་ཀས་རིང་འཛིན་དག་ལྡན་པས་སྤྱི་གཙུག་རུ་དབང་བསྐུར་ཞིང་བསྟིམ་མོ།
དེ་ལྟར་གཙོ་བོ་གཞན་ཐམས་ཅད་ལ་རིག་འགྲེ་སྟེ། དེ་ནས་ལྷོ་ཕྱོགས་ ༡༣༨༽ཀྱི་དཀྱིལ་འཁོར་ཆེན་པོའི་གཙོ་བོ་འཇམ་དཔལ་གཤིན་རྗེའི་གཤོད་ལས་རང་འདྲའི་སྐུ་འཕྲོས་ཏེ་ཁྱེད་རང་རྣམས་ཀྱི་དཔྲལ་བའི་གནས་སུ་ཐིམ་པའི་མོས་པ་མཛོད། ཧཱུྃ། དཀྱིལ་འཁོར་ཡོངས་ཀྱི་སྐུ་མཆོག་གཤིན་རྗེའི་ཚ་ཤེད། ཡབ་ཡུམ་སྲས་དང་བཅས་པས་དབང་བསྐུར་བས། སྐུ་ལྔ་ལྷུན་གྲུབ་ཡེ་ཤེས་ལྔ་དང་ལྡན། སྐལ་ལྡན་སུ་ལ་སྐུ་ཡི་དངོས་གྲུབ་སྩོལ། ཨོཾ་ཨ་ཀྲོ་ཏེ་ཡ་མཱཏྣ་ཀ་ཧཱུྃ་ཕཊཿ ཛཿཧཱུྃ་བྃ་ཧོ། ཨ་བྷི་ཥཱིཉྩ་ཨཿ
ཞེས་དཔྲལ་བར་བསྐུར་རོ། དེ་ནས་ནུས་ཕྱོགས་ཀྱི་དཀྱིལ་འཁོར་དབུས་ནས་དཔལ་ཆེན་རྟ་མགྲིན་དབང་གི་རྒྱལ་པོ་ལས་རང་འདྲིའི་སྐུ་བྱོན་ཏེ་ཁྱོད་ཀྱི་མགྲིན་པའི་གནས་སུ་ཐིམ་པའི་མོས་པ་མཛོད། ཧཱུྃ། དཀྱིལ་འཁོར་ཡོངས་ཀྱི་གསུང་མཆོག་དབང་ཆེན་སྐུ། ཡབ་ཡུམ་སྲས་དང་བཅས་པས་དབང་བསྐུར་བས། འགག་མེད་གསུང་དབྱངས་འགྲོ་ཀུན་དབང་དུ་བསྡུད། སྐལ་ལྡན་བུ་ལ་གསུང་གི་དངོས་གྲུབ་སྩོལ། ༡༣༩༽ཨོཾ་པདྨ་ཏ་ཀྲྀད་ཧ་ཡ་གྲི་བ་ཧུ་ལུ་ཧུ་ལུ་ཧཱུྃ་ཕཊཿ ཛཿཧཱུྃ་བྃ་ཧོ་ཨ་བྷི་ཥཱིཉྩ་ཧཱུྃ། མགྲིན་པར་བསྐུར་རོ།
དེ་ནས་ཡག་དཀྱིལ་འཁོར་གྱི་ཤར་ཕྱོགས་ནས་དཔོན་བཛྲ་ཧེ་རུ་ཀ་འཕྲོས་ཏེ་ཁྱེད་ཀྱི་སྙིང་གར་ཐིམ་པར་སྒོམ་མཛོད་ཅིག ཧཱུྃ། དཀྱིལ་འཁོར་ཡོངས་ཀྱི་ཐུགས་མཆོག་བཛྲ་སྐུ། ཡབ་ཡུམ་སྲས་དང༌། གསལ་སྟོང་མཐའ་བྲལ་ཟུང་འཇུག་རྡོ་རྗེའི་ཐུགས། སྐལ་ལྡན་བུ་ལ་ཐུག་ས་ཀྱི། ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊཿ ཛཿཧཱུྃ་བྃ་ཧོ་ཨ་བྷི༴ ཞེས་སྙིང་ཁར་བསྐུར་རོ། ཡང༌།
བྱང་ཕྱོགས་དཀྱིལ་འཁོར་གྱི་གཙོ་བོ་ཕྲིན་ལས་རྡོ་རྗེ་གཞོན་ནུ་ལས་རང་འདྲའི་སྐུ་འཕྲོས་ནས་ལྟེ་བར་ཐིམ་པར་སྒོམ་མཛོད། ཧཱུྃ། དཀྱིལ་འཁོར་ཡོངས་ཀྱི་ཕྲིན་ལས་ཕུར་པའི་སྐུ། རྡོ་རྗེ་གཞོན་ནུ་ཡབ་ཡུམ་སྲས་དང་བཅས། བྱིན་རླབས་ཐོག་མེད་ནུས་མཐུའི་དབང་བསྐུར་བས། སྐལ་ལྡན་བུ་ལ་ཕྲིན་ལས་དངོས་གྲུབ་སྩོལ། ཨོ་བཛྲ་ཀཱི་ལི་ཀཱི་ལ་ཡ་སརྦ་བིགྣན་བམ་ཧཱུྃ་ཕཊཿ ༡༤༠༽ཛཿཧཱུྃ་བྃ་ཧོ་ཨ་བྷི༴
ཞེས་ལྟེ་བར་བསྐུར་རོ། དེ་ནས་ཤར་ལྷོའི་དཀྱིལ་འཁོར་གྱི་གཙོ་བོ་བླ་མེད་ཧེ་རུ་ཀ་འཕྲོས་ནས་གསང་བའི་གནས་སུ་ཐིམ་པར་སྒོམ་མཛོད།
ཧཱུྃ། དཀྱིལ་འཁོར་ཡོངས་རྫོགས་བླ་མེད་ཧེ་རུ་ཀ མ་མོ་ཐོད་གཏོང་ཚོགས་ཀྱི་དབུས་ན་བཞུགས། ལྷ་མོ་མོ་རྒྱུད་མཁའ་འགྲོ་ཀུན་འདུས་དབང༌། སྐལ་ལྡན་བུ་ལ་མཁའ་འགྲོ་དངོས༴ ཨོཾ་གུད་ཧྱ་ཛྙཱ་ན་ཤྲཱི་ཧེ་རུ་ཀ ཀྲོ་དྷི་ཤྭ་རི་སྟྭམ་མ་མ་ཡེ་གི་ནཱ་ཧཱུྃ་ཕཊ། ཛཿཧཱུྃ་བྃ་ཧོ། ཨ་བྷི༴ ཞེས་བས་གསང་བར་བསྐུར་རོ།
ཡང༌། ལྷོ་ནུབ་ཀྱི་དཀྱིལ་འཁོར་ནས་རིག་འཛིན་སློབ་དཔོན་གྱི་སྤྲུལ་པ་འཕྲོས་ནས་སྤྱི་གཙུག་ཏུ་ཐིམ་པའི་མོས་པ་མཛོད། ཧཱུྃ། དཀྱིལ་འཁོར་ཡོངས་ཀྱི་བླ་མ་ཐོད་ཕྲེངརྩལ། རྒྱ་བོད་གྲུབ་ཐོབ་རྩ་རྒྱུད་གུ་རུ་རྣམས། ཡབ་ཡུམ་སྲས་བཅས་ཐུགས་རྗེའི་བྱིན་རླབས་དབང༌། སྐལ་ལྡན་བུ་ལ་དངོས་གྲུབ་རྣམ་གཉིས་སྩོལ། ཨོཾ་བཛྲ་གུ་རུ་པདྨ་སརྦ་སིདྡྷི་ཧཱུྃ་ཕཊ༔ ཛཿཧཱུྃ་བྃ་ཧོ་ཨ༴ ཞེས་སྤྱི་གཅུག་ཏུ་བསྐུར་རོ།
༡༤༡༽ནུབ་བྱང་གི་དྲེགས་པའི་སྡེ་དཔོན་སུམ་ཅུའི་དཀྱིལ་འཁོར་གྱི་མངའ་བག་དཔལ་དྲེགས་པ་ཀུན་འདུལ་ལས་རང་འདྲའི་སྤྲུལ་པ་འཕྲོས་ཏེ་ཁྱེད་ཀྱི་སྤྲུས་མོ་གཡས་སུ་ཐིམ་པར་སྒོམ་མཛོད་ཅིག ཧཱུྃ། དཔལ་ཆེན་ཁྲོ་རྒྱལ་དྲེགས་པས་ཀུན་འདུལ་ནི། ཡབ་ཡུམ་སྲས་དང་འཁོར་ཚོགས་ཐམས་ཅད་ཀྱིས། ཆོས་སྐྱོངས་སྲུང་མ་ལས་ལ་འཁོལ་བ་དང༌། སྐལ་ལྡན་བུ་ལ་མཐུ་རྩལ་དངོས་གྲུབ་སྩོལ། ཨོཾ་བཛྲ་ཙཎྜ་སརྦ་དུཥྚཾ་ཧཱུྃ་ཕཊཿཛཿཧཱུྃ་ཧོ་ཨ་བྷི༴ ཞེས་སུས་མོ་གཡས་སུ་བསྐུར་རོ། དཀྱིལ་འཁོར་བྱང་ཤར་གྱི་གཙོ་བོ་དཔེན་སྟོབས་ལྡན་ནག་པོ་ལས་རང་འདྲའི་སྤྲུལ་པ་འཕྲོས་པ་སྤྲུས་མོ་གཡོན་པར་ཐིམ་པའི་མོས་པ་མཛོད། ཧཱུྃ་དཔལ་ཆེན་ཁྲོ་རྒྱལ་སྟུབ་ནག་པོ་ནི།
ཡབ་ཡུམ་སྲས་དང་འཁོར་བཅས་མུས་པས། འཇིག་རྟེན་དྲེགས་པ་འདུལ་བའི་དངོས་གྲུབ་ནི། སྐལ་ལྡན་བུ་ ༡༤༢༽ལ་དབང་བསྐུར་བྱིན་གྱིས་རློབས། ཨོཾ་སརྦ་ཡཀཱ་ཡམ་ཡ་ཧཱུྃ་ཕཊཿ ཛཿཧཱུ་བྃ་ཧོ་ཨ་བྷི་ཥཱིཉྩ་ཨཿ ཞེས་སུས་མོ་གཡོན་དུ་བསྐུར་རོ། དེ་ནས་ཡང་གཙོ་མཆོག་གི་སྐུ་དཔུང་གཡས་གཡོན་གྱི་སྤྲུལ་པའི་ཁྱུང་ཆེན་དཀར་ནག་གཉིས་ལས་རང་འདྲའི་སྤྲུལ་པ་རེ་འཕྲོས་ནས་ཁྱེད་ཀྱི་དཔུང་པ་གཉིས་ལ་ཐིམ་པར་སྒོམ་མཛོད། ཧཱུྃ་ཁྲོཾ། བྱ་ཁྱུང་རྒྱལ་པོ་དཀར་ནག་གཉིས། རྡོ་རྗེའི་མཆུ་ལ་རལ་གྲིའི་སྤུ་ལྕགས་ཀྱུའི་སྡེར་མོ་གནམ་ལྕགས་ར།
ས་བདག་ཀླུ་འདུལ་དབང་ཐོབ་ཤིག ཁྲོཾ་ག་རུ་ཌ་ཙ་ལེ་ཙ་ལེ་ཧཱུྃ་ཕཊཿ ཛཿཧཱུྃ་བྃ་ཧོ་ཨ་བྷི་ཥཱིཉྩ་ཨཱཿ ཞེས་དཔུང་པ་གཡས་གཡོན་ལ་བསྐུར་ཞིང་ཐིམ་མོ། དེ་ནས་སླར་ཡང་དཀྱིལ་འཁོར་དགུའི་ལྷ་ཚོགས་བདུན་བརྒྱ་ཉེར་ལྔ་ཐམས་ཅད་མ་ལུས་པའི་སྐ་སོ་སོ་ལས་མར་མེ་གཅིག་ལས་གཉིས་སུ་ཆེད་པའམ། ནམ་མཁའི་ཟླ་བ་མཚོ་རྗིང་གི་ནང་དུ་སྣང་བ་ལྟར་རྫུ་འཕྲུལ་སྐུའི་སྣང་བ་བརྙན་རེ་རེ་ཁྱེད་ ༡༤༣༽རང་རྣམས་སོ་སོ་ལ་ཐིམ་པས་ཕུང་ཁམས་རྒྱལ་བའི་དཀྱིལ་འཁོར་ཆེན་པོར་གཟོད་ནས་ལྷུན་གིས་གྲུབ་བཞིན་པ་ལ་སླར་ཡང་གསལ་ཐེབས་ཤིང་བྱིན་རླབས་ཀྱི་ནུས་སྟོབས་ཆོས་ཆེར་འཕེལ་བར་འགྱུར་པའི་མོས་པ་མཛོད་ཅིག ཅེས་བརྗོད་ལ་དྲག་སྔགས་སྤྱི་དྲིལ་ཆེན་མོ་ཚར་གཅིག་བརྗོད་ཅིང་རོལ་མོ་བསྒྲག མེ་ཏོག་འཐོར་རོ། དེ་ལྟར་ལྷ་སྐུ་ཕྱག་རྒྱའི་དབང་གི་ལུས་སྤྲུལ་པ་སྐུར་བྱིན་གྱིས་རླབས་ནས། གཉིས་པ་བཟླས་ལུང་གསང་བའི་དབང་གིས་ངག་སྨིན་པར་བྱེད་པ་ལ།
དཀྱིལ་འཁོར་དགུའི་ལྷ་རྣམས་ཀྱི་ཐུགས་ཁར་ཉི་མའི་སྟེང་དུ་ཧཱུྃ་དང་སྔགས་ཕྲེང་སྐུ་མདོག་དང་མཚུངས་པར་འཁོར་བ་རྣམས་གྱེན་དུ་ནར་གྱི་བྱུང་བས་ཞལ་གྱི་སྒོ་ནས་འཐོན་པ་ཁྱེད་རང་རྣམས་ཀྱི་ཞལ་དུ་ཞུགས་ཏེ་ལྗགས་ཀྱི་སྟེང་པད་ཟླ་ལ་སྔགས་ཀྱི་འཁོར་ལོ་ལུ་གུ་རྒྱུད་དུ་འཁོར་བར་བསྒོམ་ཞིང་སྔགས་ཀྱི་རྗེས་ཟློས་ཀྱང་ ༡༤༤༽མཛད་པ་འཚལ། ཞེས། འཕྲེང་བའི་སྣ་རེ་ནས་དཔོན་སློབ་གཉིས་ཀ་བཟུང་ལ། རྒྱས་པར་ལས་གཞུང་གི་འཛབ་ལྟར་དཔལ་དགུ་སོ་སོའི་སྙིང་པོ་བཟླས་ལུང་འབོག་པའམ། མདོར་བསྡུ་ན། ཨོཾ་བཛྲ་མ་ཧ་ཀྲོ་དྷ་པདྨ་ཀྲོ་དྷཱི་ཤྭ་རི་བཛྲ་ཀཱི་ལི་ཀཱི་ལ་ཡ་མ་ཧཱ་ཡ་ཀྴ་ཀ་ལ་རཱུ་པ་ཀརྨ་རམ་རམ་ཛྭ་ལ་རམ་ཧཱུྃ་ཕཊཿ ཅེས་ཚར་གསུམ་རྗེས་ཟློས་སློབ་མ་ངེས་ཤེས་ན་དཔོན་སློབ་མགྲིན་གཅིག་ཏུ་ལན་བདུན་བཟླ་ཡང་རུང་ངོ༌། གསང་དབང་དངོས་ནི། ཀཱ་པ་ལ་བདུད་རྩི་ཨ་མྲྀ་ཏ་ཛ་གད་མངར་གསུམ་སྦྱར་བས་གང་བ་བ་འཐོགས་ཏེ། ༈ དེ་ནས་ཕྱོགས་དུས་ཀྱི་རྒྱལ་བ་ཐམས་ཅད་འདུས་པའི་ངོ་བོ་དགོངས་བརྡ་སྙན་རྒྱུད་ཀྱི་བླ་མ་ཐམས་ཅད་དྲིན་ཅན་རྩ་བའི་བླ་མར་རོ་གཅིག་པ་ཉིད་དཔལ་ཆེན་པོ་ཆེ་མཆོག་ཡབ་ཡུམ་གྱི་སྐུར་བཞེངས་ཏེ་མ་ཆགས་ཐབས་ཀྱི་རོལ་པ་མ་མཉམ་སྦྱོར་བདེ་ཆེན་གྱིས་ལོངས་སྤྱོད་མཛད་པའི་དངོས་གྲུབ་བྱང་སེམས་ཀྱི་བདུད་རྩི་འདི་སྐལ་ལྡན་བུ་ལ་བྱིན་པས་ ༡༤༥༽ངག་ཟ་མལ་གྱི་བག་ཆགས་ལས་སྒྲིབ་ཉེས་ཚོགས་ཐམས་ཅད་དག་ཅིང༌།
རྩ་རླུང་ཐིག་ལེ་བདེ་བ་ཆེན་པོར་བྱིན་གྱིས་བརླབས་པའི་ངེས་ཤེས་བསྐྱེད་མཛོད་ཅིག ཧཱུྃ། བླ་མ་བདེ་གཤེགས་ཡབ་ཡུམ་རྣམས། གཉིས་མེད་སྦྱོར་བའི་བྱང་སེམས་འདིས། སྐལ་ལྡན་ངག་ལ་དབང་བསྐུར་བས། གསང་བའི་དབང་མཆོག་ཐོབ་པར་ཤོག ཨོཾ་སརྦ་པཉྩ་ཨ་མྲྀ་ཏ། མ་ཧཱ་སུཁ་ཨ་ཝེ་ཤ་ཡ་ཨཿཨཿ ཞེས། མགྲིན་པར་དབང་བསྐུར་ཞིང་བདུད་རྩི་བླུད་དངོས།
དེ་ནས་ཡེ་ཤེས་ཀྱི་རིགས་མའི་སྐུ་གཟུགས་འཐོགས་ལ། དེ་ལྟར་གསང་དབང་ངག་ལ་བསྐུར་བས་ངག་ལོངས་སྤྱོད་རྫོགས་སྐུར་བྱིན་རླབས་ནས། གསུམ་པ་ཤེས་རབ་ཡེ་ཤེས་དབང་གིས་ཡིད་སྨིན་པར་བྱ་བ་ལ། གང་ཟག་གི་རྒྱུད་རིགས་ནུས་པ་སོགས་ཀྱི་རིམ་པ་དང་འཚམས་པའི་བསྐུར་ཐབས་ཀྱི་ཕྱག་བཞེས་ཀྱང་རྒྱས་བསྡུས་ཇི་སྙེད་གཅིག་མཆིས་ནའང༌། སྐབས་ ༡༤༦༽འདིར་བབས་པ་ནི་བརྡ་དང་མཚོན་བྱེད་ལ་བརྟེན་ནས་དོན་གྱི་སྐལ་པ་ཅན་དུ་སྒྲུབ་པའི་ཐབས་ཡིན་ཏེ། དེས་ན་ཁྱེད་ཅག་རྣམས་དཀྱིལ་འཁོར་གྱི་བདག་པོ་གཙོ་མཆག་ཧེ་རུ་ཀ་དངོས་ཀྱི་འདུ་ཤེས་དང་མ་བྲལ་བར་མཛད་པའི་ངང་ནས། རྒྱལ་བ་ཐམས་ཅད་ཀྱི་ཡུམ་གྱུར་ཆོས་ཐམས་ཅད་ཀྱི་འབྱུང་གནས་བདེ་བའི་ཡེ་ཤེས་མཆོག་གི་གསང་མཛོད་དུ་གྱུར་པ་ཡུམ་ཆེན་མོ་གནམ་ཞལ་དབྱིངས་ཕྱུག་མའི་སྐུའི་ཟློས་གར་མཚན་དཔེའི་ཤར་བའི་དེ་ཉིད་གཏད་པ་ལ་བརྟེན་ནས། བླ་ན་མེད་པའི་མྱུར་ལམ་ཟབ་མོའི་སྣོད་ལྡན་དུ་གྱུར་པའི་མོས་པ་མཛོད། ཧཱུྃ། མཚན་ལྡན་ཡིད་འོང་གྲོགས་མཆོག་འདི།
བསྟནེ་པས་བདེ་སྟོང་རྒྱུད་ལ་སྐྱེ། ཐིག་ལེ་དབབ་བཟུང་འདྲེན་འགྲམ་གྱིས། བདེ་ཆེན་ལྷན་སྐྱེས་རྟོགས་པར་ཤོག ཨ་ཧོ་སུ་ཁ་ཧོ། ཞེས་གཏད་ལ། ཧཱུྃ། ཡབ་ཡུམ་གཉིས་ཀ་སྣང་སྟོང་ལྷ། ༡༤༧༽ རྡོ་རྗེ་པདྨ་བྱིན་རླབས་ཏེ། དབབ་འཛིན་འདྲེན་བཀྲམ་འཕྲུལ་འཁོར་གྱིས། བདེ་སྟོང་རང་ངོ་ཤེས་པར་བྱོས།
ཨ་ནུ་རཱ་ག་བཛྲ་ཛྙཱ་ན་ཨཏྨ་ཀོ྅ཧཾ། དེ་ཡང་ཁམས་གསུམ་གྱི་སེམས་ཅན་སྤྱི་དང་ཁྱད་པར་འདོད་ཁམས་ཀྱི་འགྲོ་བ་ཐམས་ཅད་རྒྱུ་དུག་གསུམ་ཆགས་སྣང་ལ་བརྟེན་ཞིང༌། རྐྱེན་ཕ་མའི་མཚམས་སྦྱོར་གྱི་མཐུ་ལས་འབྲས་བུ་སྐྱེ་འགྲོ་ཕོ་མོར་སྣང་བ་ནི་བརྡ་དང་སྦྱང་གཞི་ཡིན་ལ། དེ་ལས་ཆགས་སྡང་གི་རྟོག་པ་སྦྱང་ཕྱིར་དུ། ལྷ་ཡབ་དང་ཡུམ། ཆོས་ཐབས་དང་ཤེས་རབ། རྫས་རྡོ་རྗེ་དང་དྲིལ་བུ་ལ་སོགས་ཀྱི་བྱེ་བྲག་ཐམས་ཅད་ནི་མཚོན་བྱེད་ཀྱི་རྟགས་དང་སྦྱོང་བྱེད་ཡིན་ཞིང༌། དེ་དག་ལ་བརྟེན་པའི་ཉམས་ལེན་གནད་དུ་བསྣུན་པས་ནི་སྤང་བྱ་དང་གཉེན་པོ་དབྱེར་མེད་དུ་འདྲེས་པས་ཆགས་སྡང་གི་རྩ་བ་ཟད། བདེ་བ་དང་སྡུག་བསྔལ་སེམས་ཐོག་ཏུ་རོ་མཉམ་ ༡༤༨༽པས་དགག་སྒྲུབ་ཀྱི་འཛིན་པ་ཞིག ཕོ་མོ།
བདག་གཞན། ཡབ་ཡུམ། སྣང་སྟོང་སོགས་ཀྱི་དབྱེ་གཞི་དང་དབྱེ་མཁན་གདོད་ནས་མ་གྲུབ་པའི་དབྱིངས་དང་ཡེ་ཤེས་ལྷན་ཐུགས་རྗེ་ཟུང་དུ་འཇུག་པའི་རང་ངོ་ཡེ་ཇི་བཞིན་པའི་གནས་ལུགས་མཐོང་བ་ནི་མཚོན་བྱའི་དོན་དང་སྦྱང་འབྲས་ཀྱི་སྙིང་པོ་ཡིན་ཚེ། དེ་ལྟར་རྟོགས་པའི་ཐབས་དང་རྟེན་འབྲེལ་རྒྱུད་ལ་བཞག་པ་ཡིན་པས་ན་ཤེས་རབ་ཡེ་ཤེས་ཀྱི་དབང་ཞེས་བྱའོ། ཞེས། ཤེར་དབང་གི་དོན་གྱི་ཡེ་ཤེས་ངོ་སྤྲོད་པའི་ས་བཅད་མ་ལྟོངས་ཙམ་གྱིས་བསྐུར་བ་ལས། དཔེའི་ཡེ་ཤེས་ལ་བརྟེན་ནས་དགའ་བཞི་ལུགས་འབྱུང་ལུགས་ལྡོག་སོགས་ཀྱི་ངོ་སྤྲོད་རྒྱས་བཤད་མང་པོ་ཞིག་གསུམ་པའི་དབང་ཆོག་རྣམས་སུ་འབྱུང་མོད་ཀྱང༌། ད་ལྟའི་གང་ཟག་ཕལ་མོ་ཆེའི་སྐལ་བར་མ་བབས་པས་འདི་ཙམ་གྱིས་ཆོག་པར་དགེའོ། ༈ དེ་ནས་སླར་ཡང་དབང་ཐམས་ཅད་ཀྱི་མཐར་ཐུགས་བཞི་པ་ཚིག་དབང་རིན་པོ་ཆེའི་བརྡ་མཚོན་བྱེད་མེ་ལོང་ ༡༤༩༽ ཤེལ་རྡོ་ལྷན་ཅིག་འཐོགས་ཏེ། ཧཱུྃ།
སེམས་ཉིད་ཀ་དག་ལྷུན་གྲུབ་དོན། སྣང་སྟོང་ཟུང་འཇུག་སྒྱུ་མའི་སྐུ། གདོད་ནས་ཡོངས་དག་གཉུག་མའི་གཤིས། ཡང་དག་ངེས་དོན་རྟོགས་པར་ཤོག ཛྙཱ་ན་པཉྩ་ཀཱ་ཡ་ཨ་བྷི་ཥཱིཉྩ་ཨཿཨཿཨཿ ཞེས་སྙིང་གར་དབང་བསྐུར་ཞིང༌། སླར་ཡང་དབང་དོན་བཤད་དེ། དེ་ལྟར་ཆོས་སྐུར་གྲོལ་བར་བྱེད་པ་ཤེས་རབ་ཡེ་ཤེས་དང་བཞི་པ་ཚིག་དབང་རིན་པོ་ཆེ་བརྡ་དང་མཚོན་བྱེད་ཙམ་དུ་བསྐུར་ཡང་དོན་གྱི་དངོས་གཞི་ངོ་མ་འཕྲོད་ན་དབང་གི་གཟུགས་བརྙན་ཙམ་དུ་གྱུར་ནས་དགོས་པ་མི་འབྱུང་ཕྱིར། བརྡ་ཉིད་དོན་ལ་འབྱོར་བས་གལ་ཚེ་བས་ན། དེ་ཡང་མེ་ལོང་དང་ཤེལ་རྡོའི་དཔེ་ལ་ལྟོས་དང༌།
མེད་བཞིན་སྣང་བའི་གཟུགས་བརྙན་ཁ་དོག་དུ་མར་གསལ་བ་ཤར་ཡང༌། ཤར་བ་ཉིད་དངོས་པར་མ་གྲུབ་པའི་སྟོང་པར་འདུག་པ་དཔེ་འདི་ཇི་ལྟ་བར་རང་གི་སེམས་ཉིད་ཡེ་ ༡༥༠༽ནས་དངོས་པོ་དང་མཚན་མར་གྲུབ་པ་རྡུལ་ཕྲ་རབ་ཙམ་ཡང་མེད་ལ། མེད་པའི་རང་གདངས་འགགས་མེད་ཀྱི་གསལ་སྣང་ཚོགས་སུ་ཤར་གང་ལྟར་འཆར་ཡང་དོན་ལ་བདེན་པས་དབེན་པས་དབེན་པ་འདི་ནི་སེམས་ཉིད་ཀྱི་གནས་སུ་ཤར་གང་ལྟར་འཆར་ཡང་དོན་ལ་བདེན་པས་དབེན་པ་འདི་ནི་སེམས་ཉིད་ཀྱི་གནས་ལུགས་སམ་ཆོས་ཉིད་ཡིན་པ་དང༌། དེ་ཡང་སངས་རྒྱས་སྐུ་གསུམ་གྱི་ངོ་བོར་རང་བཞིན་ཐུགས་རྗེ་ཉིད་དུ་ཡེ་ནས་ལྷུན་གྲུབ་ཏུ་བཞུགས་པ་ཡིན་ཏེ། དེ་གང་ཡིན་ན། སེམས་ཀྱི་ངོ་བོ་སྟོང་པ་སྤྲོས་མཚན་ལས་འདས་པའི་དབྱིངས་ནི་ཆོས་སྐུ། དེའི་རང་མདངས་ཡེ་ཤེས་འགག་མེད་གསལ་རིག་ཏུ་སྣང་བ་ནི་ལོངས་སྐུ་གསལ་སྟོང་དབྱེར་མེད་ཀྱི་རྩལ་ལས་འཁོར་འདས་ཀྱི་རྟོགས་ཚོགས་ཅིར་ཡང་འཆར་བ་ནི་སྤྲུལ་སྐུ་སྟེ། དེ་གསུམ་ཡང་ཐ་དད་མ་ཡིན་པར་ད་ལྟའི་ཐ་མལ་ཤེས་པ་བཟོ་བཅོས་མ་བྱས་རྐྱེན་གྱིས་མ་བསྒྱུར་འཛིན་པས་མ་བསླད་པའི་རིང་ངོ་ཧྲིག་གེ ཡེར་རེ་རེ། རྗེན་ནེ་བ་འདི་ཀ་ལས་གཞན་ ༡༥༡༽གང་མང་ཡོད་པ་མ་ཡིན་པས།
འདི་ནི་སྐུ་གསུམ་དབྱེར་མེད་ངོ་བོ་ཉིད་ཀྱི་སྐུ་ཡང་ཡིན་ལ། རིགས་དང་དཀྱིལ་འཁོར་ཐམས་ཅད་ཀྱི་བདག་ཉིད་ཀུན་བཟང་ཆེ་མཆོག་ཧེ་རུ་ཀ་ཡང་འདི་ཡིན་ནོ། འདི་ལས་འཁོར་འདས་ཐམས་ཅད་འབྱུང་བས་ན་སྒྲུབ་པ་བཀའ་བརྒྱད་ཀྱི་ལྷ་ཚོགས་བདུན་བརྒྱ་ཉེར་ལྔ་ཡང་འདིར་འདུས་སོ། འདི་ཉིད་རང་ངོ་རང་གིས་ཤེས་ན་དབང་ཐམས་ཅད་ཀྱི་སྙིང་པོ་ཚིག་དབང་རིག་པོ་ཆེའམ་རིག་པ་རྩལ་གྱི་དབང་དམ་པ་ཐོབ་པ་ཡིན་ནོ། དེ་ཐོབ་པས་ནི་སྣང་སྲིད་འཁོར་འདས་ཀྱི་ཆོས་མ་ལུས་པ་ལ་དབང་བསྒྱུར་བ་ཡིན་ཕྱིར་ཆོས་ཉིད་དོན་གྱི་དབང་ཡང་དག་པ་ཐོབ་པ་ཡིན་པས་དེ་ལྟར་ཤེས་པར་མཛོད་ཅིག དེ་ནས་རྗེས་གནང་མཐའ་རྟེན་ཕྲིན་ལས་ལས་སྦྱོར་དྲག་པོ་སྒྲོལ་དབང་གི་མཚོན་བྱེད་ཙམ་དུ། ལྕགས་ཕུར་ལག་ཏུ་གཏད་ཅིང༌། དེ་ལྟར་དཔལ་ཆེན་བཀའ་བརྒྱད་འདུས་པའི་དབང་བཞི་ཡོངས་རྫོགས་སུ་ཐོབ་པའི་མཐའ་རྟེན་ཕྲིན་ལས་ ༡༥༢༽དྲག་པོ་གདུག་པ་འདུལ་བྱེད་ཕུར་པས་དབང་བསྐུར་བ་ཡིན་པས། ལྕགས་ཕུར་འདི་ཉིད་ངོ་བོ་དཔལ་ཆེན་པོ་ཆེ་མཆོག་ལྷ་དགུ་ལ་རྣམ་པ་ལས་བྱེད་སྤྲུལ་པའི་སྲས་མཆོག་བཛྲ་ཀཱི་ལ་ཡ་སྐུ་སྟོད་ཁྲོ་བོ་ཆེན་པོ་ཞལ་གཅིག་ཕྱག་གཉིས་ཕུར་བུ་འདྲིལ་བ་ལ་སྐུ་སྨད་གནམ་ལྕགས་ཀྱི་ཕུར་པ་མགར་གྱི་སོལ་མས་ནས་དྲངས་མ་ཐག་ལྟར་མེའི་ཚ་ཚང་ཕྲོ་བ་ཅན་དུ་གསལ་བའ་འདི་ཁྱེད་ཀྱི་ལག་ཏུ་གཏད་ཅིང་དྲིལ་བ་ཙམ་གྱིས། མ་རུངས་གདུག་པའི་དགྲེགས་ཚར་གཅོད་པའི་ནུས་པ་ཐོབ་པར་སྒོམ་མཛོད་ཅིག
ཧཱུྃ། ཕྲིན་ལས་མ་ལུས་སྒྲུབ་པའི་རྫས། དྲག་པོའི་ལྕགས་ཕུར་ལྷར་གསལ་ནས། དྲག་སྔགས་བཟླ་ཞིང་དྲིལ་བར་བྱ། ཕྲིན་ལས་ཐོགས་མེད་དབང་ཐོབ་ཤོག ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྣན་བམ་ཧཱུྃ་ཕཊཿ མཱ་ར་ཡ་ཧཱུཾ་ཕཊཿཧཱུྃ་ཀ་ར་ཧཱུྃ་ཨཿ འདི་སྐབས་བཀའ་བརྒྱད་ཀྱི་དབང་རྒྱས་པ་རྣམས་སུ་ལིང་ཆེན་ལ་དགུག་གཞུག་ ༡༥༣༽ གདབ་ལས་རྒྱས་པར་བྱས་པའི་མཐར་གཙོ་བོ་དགུ་དང་ལས་ཕུར་བརྒྱ་རྩ་བརྒྱད་རྣམས་ཀྱིས་ཕུར་སྐོར་དང་བཅས་ཏེ་དྲག་པོ་སྒྲོལ་དབང་བསྐུར་བ་ཡིན་མོད་ཀྱང༌། འདིར་ནི་སྤྲོས་པ་ཉེར་བསྡུའི་སྐབས་ཡིན་ཚེ་འདི་ཙམ་གྱི་ཆོག་པའོ། དེ་ཡང་བསྒྲལ་ལས་ཐམས་ཅད་ཀྱི་རྩ་བ་ནི་རྟོགས་པས་བསྒྲལ་བ་དང་ཐུགས་རྗེས་གཞན་བསྒྲལ་བ་གཉིས་ཡིན་ལ།
སྒྲོལ་བའི་ཐབས་ཀྱང་དོན་ཆོས་ཉིད་ཀྱིས་བསྒྲལ་བ་དང་རྟགས་ཆོ་གས་བསྒྲལ་བ་གཉིས་དང་ལྡན་དགོངས་པ་ལས། དེ་ལ་དང་པོར་རྟོགས་པས་བདག་བསྒྲལ་བ་ནི། རང་རྒྱུད་ཀྱི་མ་རིག་པ་ངའམ་བདག་ཏུ་འཛིན་པ་འདི་ཁམས་གསུམ་འཁོར་བའི་རྩ་བ་ཡིན་ཞིང་བྱང་ཆུབ་ཏུ་མི་སྟེར་བའི་གནོད་བྱེད་ནི་འདི་ཁོ་ན་ཡིན་ཕྱིར། འདི་ཉིད་རང་རིག་པ་བྱང་ཆུབ་སེམས་ཀྱི་ཕུར་པ་སྐུ་གསུམ་དབྱེར་མེད་ཀྱི་དཔལ་དང་ལྡན་པས་ཆོས་ཉིད་གནས་ལུགས་ཀྱི་ཧོམ་ཁུངས་སུ་མ་བཅོས་མཉམ་ཉིད་ཀྱི་ཏིང་འཛིན་གྱིས་བསྒྲལ་ ༡༥༤༽བ་ནི་དོན་ཆོས་ཉིད་ཀྱིས་བསྒྲལ་ཚུལ་ཡིན་པས་བསྒྲལ་ལས་ཀུན་གྱི་ཐོག་མར་འདི་ཉིད་གནད་དུ་ཐེབས་དོགས་པ་དང༌། དེ་ལ་རང་དབང་ཐོབ་ནས་ཐུགས་རྗེས་གཞན་སྒྲོལ་བ་ནི། སྤྱིར་ཁམས་གསུམ་འཁོར་བའི་སེམས་ཅན། སྒོ་དུ་ལོག་རྟོགས་གདུག་པ་ཅན་གྱི་གདུལ་བྱ་རྣམས་ལ། ཞེ་སྡང་ཁོང་ཁོར་གནོད་སེམས་ཀྱིས་མ་ཡིན་པར་བླ་མེད་བྱང་ཆུབ་ལ་བགོད་སླད་འབའ་ཞིག་དཔའི་བློས་ཀུན་ནས་བསླང་སྟེ། ལྟ་བའི་རྫོང་ལ་གཞི་བཅའ། སྒོམ་པའི་ཕྲང་གི་གནད་བཟུང༌།
སྤྱོད་པའི་སྲོག་གི་མན་ངག་གཏན་ལ་ཕབ་ནས་ལོག་སྤྱོད་ཀྱི་སྐྱེ་འགྲོ་རྣམས་ཀྱི་ལས་ངན་གྱི་ས་བོན་རྒྱུན་བཅད་ཅིག་ཚོགས་གཉིས་ཀྱི་ཤིང་རྟ་ཐར་གླིང་དུ་བསྐྱོད་པའི་ཐབས་ཀྱི་ཆོ་གས་གདུལ་བྱ་བྱང་ཆེན་ལ་འགོད་པ་ལ་ཐུགས་རྗེ་གཞན་སྒྲོལ་བ་ཞེས་བྱ་བ་སྟེ། དེ་ལྟ་བུའི་གནད་དོན་རྒྱུད་ལ་སྦྱོར་འཚལ་ལོ། ༈ དེ་ལྟར་བདེ་གཤེགས་ ༡༥༥༽ཀུན་འདུས་སྒྲུབ་པ་བཀའ་བརྒྱ་དངོས་གྲུབ་ཀྱི་སྙིང་པོའི་དབང་བསྐུར་ཟབ་པའི་མཐར་ཐུག་པ་འདི་ལྟ་བུ་ལེགས་པར་ཐོབ་པ་ཡིན་པས་ན། དབང་ཐོབ་པ་གཅིག་པུས་མི་ཆོག་སྟེ། དབང་སྲོག་དམ་ཚིག་ལ་རག་ལས་ཕྱིར་དམ་ཚིག་ཚུལ་བཞིན་སྲུང་དགོས། དབང་ཐོས་ནས་དམ་ཚིག་མ་བསྲུངས་ན་སྨན་མ་ཞུ་བ་དུག་ཏུ་གྱུར་པ་བཞིན་ཕན་པ་བས་གནོད་པ་ཆེ་བས་དམ་ཚིག་གི་ཆད་པས་ཚེ་འདིར་ཡང་མི་རུང་བ་སྣ་ཚོགས་པ་དང་ཕྱི་མ་རྡོ་རྗེའི་དམྱལ་བ་ཆེན་པོ་ནས་ཐར་བའི་དུས་མེད་པའི་སྡུག་བསྔལ་ཉམས་སུ་མྱོང་བར་འགྱུར་བ་དང༌། དམ་ཚིག་ཚུལ་བཞིན་བསྲུངས་ན་གནས་སྐབས་དང་མཐར་ཐུག་གི་དོན་ཀུན་འབད་མེད་དུ་འབྱུང་ཞིང་མྱུར་དུ་བླ་མེད་རྫོགས་པའི་བྱང་ཆུབ་ཐོབ་པར་འགྱུར་བ་ལགས་པས་དེ་ལྟ་བུའི་ཁེ་ཉེན་ལ་བསམ་ནས་སྤང་བླང་ཚུལ་བཞིན་བསྒྲུབ་འཚལ་ཏེ། དམ་ཚིག་ཇི་ལྟར་ ༡༥༦༽བསྲུང་བའི་རིམ་པ་ལ་རྒྱས་པར་ནི་བསམ་གྱི་མི་ཁྱབ་མོད་ཀྱང་སྣྀག་པོ་འགག་དྲིལ་དུ། སྐུའི་དམ་ཚིག་ཏུ་ལུས་ཀྱི་མི་དགེ་བ་སྤངས་ནས་བསྐྱེད་རིམ་ལྷའི་རྣལ་འབྱོར་ལ་བརྩོན་པ་དང༌། གསུང་གི་དམ་ཚིག་ཏུ་ངག་སྒྲིབ་མི་གསོག་ཅིང་བསྙེན་སྒྲུབ་པ་འབད་པ་དང༌།
ཐུགས་ཀྱི་དམ་ཚིག་ཏུ་ཡིད་ཀྱི་མི་དགེ་བ་མཐའ་དག་དང་ཁྱད་པར་གསང་སྔགས་ཀྱི་ཆོས་ལ་ལོག་ལྟ་སྤང་ཞིག་སྐྱེད་རྫོགས་ཟུང་འཇུག་བསྒོམ། རྡོ་རྗེ་སློབ་དཔོན་ལ་སངས་རྒྱས་ཐག་ཆོད་པའི་དད་གུས་ཀྱིས་གང་གསུང་གི་བཀའ་སྒྲུབ། ཁམས་གསུམ་སེམས་ཅན་ལ་ཕ་མའི་འདུ་ཤེས་ཀྱི་གནོད་ཚེ་སྤང་ཞིང་ཅི་ནུས་ཀྱི་ཕན་འདོགས་བྱ། རྒྱལ་བའི་བསྟན་པ་ལ་ཞུགས་པ་སྤྱི་དང་ཁྱད་པར་བླ་མ་དང་དཀྱིལ་འཁོར་གཅིག་པའི་མཆེད་ལྕམ་ལ་དག་སྣང་ཉིང་ནས་སྦྱངས་ཏེ་འཐབ་རྩོད་དང་ལོག་ལྟ་སྤང་བ་རྣམས་ནི་སྤྱིར་གཅེས་པའི་དམ་ཚིག་ཡིན་ལ། སྒོས་སུ་དབང་བཞིའི་དམིགས་ ༡༥༧༽བསལ་དུ་ནི། བུམ་དབང་ཐོབ་ནས་སྣོད་བཅུད་ཐ་མལ་དུ་མི་འཛིན་པར་ལྷའི་དཀྱིལ་འཁོར་དུ་ལྟ་གསང་དབང་ཐོབ་ནས་སྒྲ་སྐད་བརྗོད་ཚིག་དཔུག་གི་འབྱུང་རྔུབ་མཐའ་དག་སྔགས་སུ་ཤེས་པར་བྱ་ ཤེར་དབང་ཐོབ་ནས་བདེ་སྡུག་བཟང་ངན་གྱི་ཚོར་རྟོགས་ཐམས་ཅད་ཆོས་དབྱིངས་ལྷན་སྐྱེས་སུ་འཁྱེར་ཞིང༌། ཤེས་རབ་མོ་རིགས་སུ་འགྱུར་ཚད་ལ་ལོག་ལྟ་དང་ཆགས་སེམས་སྤང༌། ཚིག་དབང་ཐོབ་ནས་ནི་སྒོ་གསུམ་ཐ་མལ་ཞེན་འཛིན་འཁྲུལ་ཕྱིར་མི་འབྲེང་བར་ཅིར་སྣང་ཆོས་ཉིད་དུ་འཁྱེར་བ་རྣམས་ཡིན་པས། དམ་ཚིག་འདི་དག་ལས་སྐད་ཅིག་ཀྱང་མི་འདའ་བར་བསྲུང་ན་སྨིན་གྲོལ་ཉམ་ལེན་གྱི་གནད་དོན་མ་ལུས་འདིར་གཞོལ་བ་ཡིན་པས་དེ་ལྟར་རྒྱུད་ལ་འདྲེ་བར་མཛོད་ཅིག
ཅེས་བརྗོད།
དེ་ནས་དབང་བརྟན་པར་བྱེད་པའི་བཀྲ་ཤིས་ཀྱིས་ཚིགས་སུ་ ༡༥༨༽ བཅས་པ་དབྱངས་དང་བཅས་པས་རྒྱས་པར་བརྗོད་ཅིང་རྟེན་འབྲེལ་སྙིང་པོ་བཟླས་པའི་མེ་ཏོག་གི་ཆར་བབ། ཚོགས་འཁོར་གྱི་དགའ་སྟོན་དང་བཏང་རག་གི་མཆོད་བསྟོད། རྗེས་ཀྱི་ལས་རིམ་མཐའ་དག་གི་སྤྱི་གཞུང་ལྟར་བྱས་པས་འགྲུབ་པའོ། དེ་ལྟར་ཚེ་སྒྲུབ་གནམ་ལྕགས་རྡོ་རྗེའི་བར་ཆད་སེལ་བྱེད་བཀའ་བརྒྱད་དངོས་གྲུབ་སྙིང་པོའི་དབང་བོས་བླངས་ནས་སྣ་ཚོགས་རང་གྲོལ་གྱིས་ཡི་གེར་བཀོད་པ་སརྦ་མངྒ་ལཾ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
