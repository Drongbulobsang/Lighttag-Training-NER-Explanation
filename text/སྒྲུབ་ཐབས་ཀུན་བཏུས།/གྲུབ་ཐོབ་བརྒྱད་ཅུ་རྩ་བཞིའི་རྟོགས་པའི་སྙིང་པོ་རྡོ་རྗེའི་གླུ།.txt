སྒྲུབ་ཐབས་ཀུན་བཏུས།
གྲུབ་ཐོབ་བརྒྱད་ཅུ་རྩ་བཞིའི་རྟོགས་པའི་སྙིང་པོ་རྡོ་རྗེའི་གླུ།
༼ཤྲཱི༽ ༄༅། །གྲུབ་ཐོབ་བརྒྱད་ཅུ་རྩ་བཞིའི་རྟོགས་པའི་སྙིང་པོ་རྡོ་རྗེའི་གླུ་བཞུགས་སོ།། ༄༅། །རྒྱ་གར་སྐད་དུ། ཙ་ཏུར་ཤཱི་ཏི་བ་བོ་དྷཱ་ཧྲྀ་དཱ་ཡ་ནཱ་མ། བོད་སྐད་དུ། གྲུབ་ཐོབ་བརྒྱད་ཅུ་རྩ་བཞིའི་རྟོགས་པའི་སྙིང་པོ་ཞེས་བྱ་བ་དཔལ་ངག་གི་དབང་ཕྱུག་ལ་ཕྱག་འཚལ་ལོ། ། ཡང་དག་དོན་རྟོགས་སངས་རྒྱས་དང་འདྲ་གྲུབ་པའི་ཞབས་ལ་གུས་བཏུད་ནས། ། གང་ཞིག་སེམས་ཅན་འཁོར་བའི་རྒྱ་མཚོར་མི་དགེའི་ལས་ཀྱི་ཆུ་སྲིན་གྱིས། ། རབ་ཏུ་གཡེངས་ཤིང་ཁྲིད་གྱུར་དེ་དག་གདོན་ཕྱིར་རྣལ་འབྱོར་དཔའ་བོ་ཡིས། ། གྲུབ་པ་དག་གི་ཉམས་མྱོང་རྟོགས་པའི་ལྟ་བ་ཕྲེང་བར་བསྡེབ་པར་བྱ། །
གུ་རུ་ལཱུ་ཧི་པའི་ཞལ་ནས། ཁྱི་རྒོད་མི་སྲུན་སྣ་ལ་སྦྲང་རྩི་བསྐུས་པས་ཕྱོགས་རྣམས་ཀུན་ཏུ་ཟ་བར་བྱེད། ། དེ་བཞིན་བློ་དམན་སྐལ་མེད་རྣམས་ལ་བླ་མའི་མན་ངག་བྱིན་པས་རང་རྒྱུད་བསྲེགས། ། སྐལ་ལྡན་སྐྱེ་མེད་རྟོགས་པ་རྣམས་ནི་སྣང་བ་ཐུག་ཕྲད་ཙམ་གྱིས་རྣམ་རྟོག་འཇོམས། ། དཔེར་ན་གླང་ཆེན་རབ་ཏུ་མྱོས་པའི་སྣ་ལ་རལ་གྲི་བཏགས་པས་དགྲ་དཔུང་འཇོམས། ། གུ་རུ་ལཱི་ལ་པའི་ཞལ་ནས། ཚད་མེད་བཞི་ཡི་དགོན་པ་རུ། ། རྣལ་འབྱོར་རྒྱལ་པོ་སེང་གེ་བཞིན། ། མགོ་ལ་གཡུ་མདོག་རལ་ལྔས་བརྒྱན། ། རྣལ་འབྱོར་དབང་རྟགས་རིགས་ལྔ་འཆང༌། །
སེང་གེའི་སྡེར་མོ་བཅུ་དག་གིས། ། གླང་པོ་ལ་སོགས་ཤ་རུས་འབྱེད། ། རྣལ་འབྱོར་ཕ་རོལ་ཕྱིན་བཅུ་ཡིས། ། དེ་དག་མི་མཐུན་ཕྱོགས་ལས་འབྱེད། ། ལཱི་ལས་དེ་ལྟར་རྟོགས་ནས་གྲོལ། ། གུ་རུ་བི་རཱུ་པའི་ཞལ་ནས། ཕྱག་རྒྱ་ཆེན་པོའི་ངང་ནས་ལྷན་ཅིག་སྐྱེས་པ་དེ། ། མི་བསམ་མི་རེག་བདག་མེད་རང་གི་ངང་ལ་བཞག ། ཆད་པར་མི་འགྱུར་ཉམས་སུ་མྱོང་བ་རང་གིས་རིག ། རྟག་པར་མི་འགྱུར་མངོན་ཞེན་མེད་པས་ཟུང་དུ་འཇུག །
གུ་རུ་ཌོམྦྷི་པའི་ཞལ་ནས། གསེར་འགྱུར་རྩི་ཡི་ནུས་པ་ཡིས། ། ལྕགས་རྣམས་གསེར་དུ་བསྒྱུར་བ་ལྟར། ། རིན་ཆེན་དབང་གི་ནུས་པ་ཡིས། ། ཉོན་མོངས་གཉིས་མེད་ཡེ་ཤེས་བསྒྱུར། ། གུ་རུ་ཤ་བ་རི་པའི་ཞལ་ནས། མ་རིག་པ་ཡི་ནགས་ཚལ་དུ། ། གཟུང་འཛིན་གཉིས་ཀྱི་རི་དྭགས་རྒྱུ། ། ཐབས་ཤེས་གཉིས་ཀྱི་གཞུ་བདུངས་ནས། ། སྙིང་པོའི་དོན་གྱི་མདའ་གཅིག་འཕངས། །
འཆི་ནི་རྣམ་པར་རྟོག་པ་འཆི། ། ཤ་ནི་གཉིས་སུ་མེད་པར་ཟོས། ། རོ་ནི་བདེ་བ་ཆེན་པོར་མྱོང༌། ། འབྲས་བུ་ཕྱག་རྒྱ་ཆེན་པོ་ཐོབ། ། གུ་རུ་ས་ར་ཧའི་ཞལ་ནས། ཀྱེ་ཧོ་གྲོགས་དག་ལྷན་ཅིག་སྐྱེས་པ་དེ། ། གཞན་ནས་མི་རྙེད་བླ་མའི་ཞལ་ནས་རྙེད། ། དོན་དམ་ཞལ་གྱི་ངོ་བོ་དེ་རྟོགས་ན། ། ཡིད་ལ་འཆི་མེད་ལུས་ལ་རྒས་པ་མེད། ། གུ་རུ་ཀཾ་ཀ་རིའི་ཞལ་ནས།
ཇི་ལྟར་ནམ་མཁའ་སྟོང་པ་ལ། ། གཅིག་དང་གཞན་གཉིས་སྤངས་པའི་གཟུགས། ། རང་སྣང་ཡེ་ཤེས་བཙུན་མོ་དེ། ། དཔེ་མེད་ཐ་སྙད་ཀུན་ལས་འདས། ། གུ་རུ་མཱི་ན་པའི་ཞལ་ནས། ལྕགས་ཀྱུ་ཐོགས་པའི་ཉ་པ་ནི། ། ལས་དབང་རྒྱ་མཚོའི་ནང་དུ་ཁྱེར། ། ཉ་ཆེན་ལུས་ལ་རྟེན་བཅས་ནས། ། ལྷ་ཆེན་གདམས་ངག་ཉམས་བླངས་པས། ། ཡོན་ཏན་ས་དང་རྡོ་དག་གིས། །
མ་ཐེག་མི་ནཱ་བ་ཞེས་གྲགས། ། གུ་རུ་གོ་རཀྵའི་ཞལ་ནས། རིགས་ནི་མཆོག་དང་འབྲིང་དང་ཐ་མའང་རུང༌། ། གནས་པའི་རྒྱུ་ལ་རྐྱེན་གྱི་སྟོབས་ལྡན་པས། ། གེགས་མེད་ལས་དབང་འབྲས་བུ་ངོ་མཚར་ཆེ། ། ཙཽ་རཱངྒི་ལ་བྱང་སེམས་བསྙེན་བཀུར་བྱས། ། དེ་རྐྱེན་སྟོབས་ཀྱིས་ཁམས་ཀྱི་ས་བོན་བཏབ། ། ཨ་ཙིནྟ་ཡིས་འཆི་མེད་བདུད་རྩི་བསྟན། ། གོ་རཀྵ་ཡིས་གཉིས་མེད་དེ་ཉིད་མཐོང༌། ། སྲིད་གསུམ་བ་རྫིའི་རྒྱལ་པོ་ངོ་མཚར་ཆེ། །
གུ་རུ་ཙཽ་རཱངྒའི་ཞལ་ནས། ཐོག་མེད་སྲིད་པ་ཡུན་རིང་དུ། ། མ་རིག་སྡོང་པོའི་རྩ་བ་ལ། ། འདུ་བྱེད་ཆུ་ཡིས་ལེགས་བརླན་ནས། ། སྲིད་པའི་ཡན་ལག་སྣ་ཚོགས་རྒྱས། ། མ་རིག་པ་ཡི་ཤིང་ཆེན་དེ། ། བླ་མ་དམ་པའི་གདམས་ངག་དང༌། ། ཤེས་རབ་གསུམ་གྱི་སྟེའུ་ཡིས། ། ཙཽ་རཱངྒའི་ཡིས་དེ་རིང་བཅད།། ༡༠༽
༈ །གུ་རུ་བཱི་ན་པའི་ཞལ་ནས། ། ཕྱིན་ཅི་ལོག་ལ་གོམས་པའི་སྒྲ། ། གུས་དང་བརྩོན་པས་སྤྱད་བྱས་ནས། ། མ་སྐྱེས་སྐྱེ་མེད་སྒྲ་སྤྱད་པས། ། བཱི་ན་པ་ཡིས་བདག་མེད་རྟོགས། ། གུ་རུ་ཤཱནྟི་པའི་ཞལ་ནས། བུ་ཆུང་མ་ཡིས་གསོས་པ་ཡིས། ། གྱད་ཀྱི་སྟོབས་དང་ལྡན་པ་བཞིན། ། བློ་ཆུང་བླ་མའི་མན་ངག་གིས། ། རིམ་གྱིས་ཁྲིད་པས་ཐེག་པ་ཆེ། །
རླུང་མཁྲིས་བད་ཀན་འདུས་པ་ཡི། ། ནད་རྣམས་སྨན་གྱིས་སེལ་བ་ལྟར། ། ང་དང་བདག་ཏུ་འཛིན་པའི་ནད། ། བླ་མའི་གདམས་པས་སྐད་ཅིག་སྲེག ། གུ་རུ་ཏནྟྲཱི་པའི་ཞལ་ནས། འཇིག་རྟེན་པ་ཡི་ཐགས་མཁན་རྣམས། ། སྣལ་མ་ཐམས་ཅད་ཐགས་སུ་བཏགས། ། ང་ཡིས་བླ་མའི་མན་ངག་གིས། ། ཆོས་རྣམས་ཐམས་ཅད་ཐགས་སུ་བཏགས། ། ཡེ་ཤེས་ལྔ་ཡི་སྟོང་ཉིད་ནི། །
སྣལ་མ་མན་ངག་སྟག་སོ་དང༌། ། ཤེས་རབ་ཀྱི་ནི་སྒྲོམ་བུ་ཡིས། ། དབྱིངས་རིག་གཉིས་མེད་ཆོས་སྐུར་བཏགས། ། གུ་རུ་ཙ་མ་རི་པའི་ཞལ་ནས། རྣམ་རྟོག་མཚན་མའི་ཀོ་བ་འདི། ། སྟོང་ཉིད་སྙིང་རྗེའི་སྦངས་སུ་བཅུག ། ཆོས་བརྒྱད་སྤངས་པའི་རྒྱུན་གྱིས་ནི། ། ཤེས་རབ་ཉམས་མྱོང་སྙུང་བུས་བཙེམ། ། ལྷུན་གྲུབ་ཆོས་སྐུའི་ལྷྭམ་བྱེད་པ། ། ཙ་མ་རི་པ་ལྷྭམ་མཁན་མཆོག །
གུ་རུ་ཁཌྒ་པའི་ཞལ་ནས། ། མཚོན་ཆ་མེད་པའི་དཔའ་བོ་ནི། ། རྒྱུན་དུ་དགྲ་དང་གཡུལ་འགྱེད་ཀྱང༌། ། བདག་ཉིད་དགྲ་ཡི་དབང་དུ་འགྱུར། ། འཆི་མེད་ཡེ་ཤེས་རལ་གྲི་ཡིས། ། སྲིད་གསུམ་དགྲ་རྣམས་ཕམ་བྱས་ནས། ། ཁཌྒ་པ་ནི་ལོངས་སྤྱོད་བྱེད། ། གུ་རུ་ནཱ་གཱརྫུ་ནའི་ཞལ་ནས། གང་གིས་མ་རྟོགས་སྤྱོད་པ་མི་བྱ་སྟེ། ། བྱས་ན་རྒྱལ་སྲིད་འབངས་ཀྱིས་བཟུང་བ་བཞིན། །
རྟོགས་པས་མ་རྟོགས་སྤྱོད་པ་མི་བྱ་སྟེ། ། བྱས་ན་གླང་ཆེན་འདམ་དུ་ཟིན་པ་འདྲ། ། གུ་རུ་ཀཧྞ་པའི་ཞལ་ནས། ཤིང་རྟ་འཁོར་ལོ་བཞི་དང་མི་ལྡན་ཁྲིད་ཀྱང་འགྲོ་བར་མི་ནུས་ལྟར། ། སྦྱིན་སོགས་འབད་པ་བྱས་ཀྱང་བླ་མ་མི་ལྡན་དངོས་གྲུབ་དམ་པ་མིན། ། བྱ་རྒོད་རྩལ་རྫོགས་འདབ་གཤོག་རྒྱས་པ་དག་ནི་ནམ་མཁར་སྤྱོད་ཅིང་རྒྱུ། ། སྐལ་བཟང་རྣལ་འབྱོར་རྣམས་ནི་དབང་གི་གདམས་ངག་ཁོང་དུ་ཆུད་པས་བདེ། ། གུ་རུ་ཀརྞ་རི་པའི་ཞལ་ནས། དུས་གསུམ་སངས་རྒྱས་ཐམས་ཅད་ངོ་བོ་གཅིག ། དེ་ནི་རྟོགས་ན་རང་བཞིན་རང་གི་སེམས། །
རྟོགས་པར་འདོད་ན་མ་བཅོས་ཇི་བཞིན་ཞོག ། གོམས་པར་བྱས་ན་རྣལ་འབྱོར་མངོན་དུ་འགྱུར། ། གུ་རུ་ཐ་ག་ནའི་ཞལ་ནས། གང་ཞིག་རྣ་བར་ཆུ་ཞུགས་ན། ། ཆུ་ཉིད་ཀྱིས་ནི་འབྱིན་པ་བཞིན། ། དེ་བཞིན་སྣང་སྲིད་བརྫུན་པ་ལ། ། བརྫུན་པར་བསྒོམས་པས་བདེན་པ་མཐོང༌། ། གུ་རུ་ནཱ་རོ་པའི་ཞལ་ནས། འཁོར་ལོས་སྒྱུར་རྒྱལ་དཔུང་ཚོགས་རྣམས་ཀྱིས་ནི། ། གླིང་དང་གླིང་ཕྲན་རྣམས་ལ་དབང་བྱེད་ལྟར། །
ལྷན་ཅིག་སྐྱེས་པའི་རོ་རྙེད་རྣལ་འབྱོར་ནི། ། འཁོར་བ་དབང་སྒྱུར་བདེ་བ་ཆེན་པོ་ཡིན།། ༢༠༽ ༈ །གུ་རུ་ཤྱཱ་ལི་པའི་ཞལ་ནས། ལེགས་སྦྱངས་རི་མོ་མཁན་དག་གིས། ། ཤིན་ཏུ་འཇིགས་པའི་གཟུགས་བརྙན་བྲིས། ། མཐོང་ནས་བདག་ཉིད་འཇིགས་འགྱུར་ལ། ། བརྟགས་ན་མ་གྲུབ་གཟུགས་བརྙན་སྣང༌། ། གུ་རུ་ཏཻ་ལོ་པའི་ཞལ་ནས། རི་རབ་ངོས་ལ་བྱ་གནས་པ། །
བྱ་ཡི་རང་བཞིན་གསེར་དུ་སྣང༌། ། མཁས་པ་སྐྱེ་མེད་རྟོགས་པ་ཡིས། ། དངོས་པོ་བོར་ནས་བདེ་བ་ཆེ། ། གུ་རུ་ཙ་ཏྲ་རི་པའི་ཞལ་ནས། རྣལ་འབྱོར་པ་ཡིས་གང་མཐོང་གདམས་པ་ཡིན། ། མཐོང་བ་སྐྱེ་མེད་རྟོགས་པ་སློབ་དཔོན་མཆོག ། བྱིས་པ་གཉིས་མེད་རྟོགས་ཕྱིར་དེ་ཐབས་ཡིན། ། དགེ་སྡིག་འབྲས་བུ་དེ་ལ་གཉིས་མི་འབྱུང༌། ། གུ་རུ་བྷ་དྲ་པའི་ཞལ་ནས། སྟོང་ཉིད་རྟོགས་པས་འཁྲུལ་པ་དག །
བྱམས་པ་བསྒོམས་པས་སྤྱོད་པ་རྫོགས། ། སྣ་ཚོགས་གཉིས་མེད་སྒོམ་པ་ཡིན། ། གཞི་མཐུན་རོ་གཅིག་འབྲས་བུ་མཆོག ། གུ་རུ་དྷུ་ཁནྡྷིའི་ཞལ་ནས། ཀུན་རྫོབ་བསྐྱེད་པའི་རིམ་པ་དང༌། ། དོན་དམ་རྫོགས་པའི་རིམ་པ་གཉིས། ། ཟུང་འཇུག་ཕྱག་རྒྱ་ཆེན་པོར་བསྒོམས། ། འབྲས་བུ་སྐུ་གསུམ་ཡེ་ཤེས་འཆར། ། གུ་རུ་ཨ་ཛོ་ཀིའི་ཞལ་ནས། བླ་མ་དམ་པའི་གདམས་ངག་གིས། །
སྟེང་སྒོ་སྣ་རྩེར་ཐིག་ལེ་བསྒོམས། ། དེ་ཉིད་ལ་ནི་བློ་བརྟན་པས། ། ཡུངས་ཀར་སྟོང་གསུམ་དམིགས་པ་སྟོར། ། གུ་རུ་ཀ་ལ་པའི་ཞལ་ནས། འགྲོ་བ་འདི་དག་ཐོག་མེད་དུས་ནས་འཁྲུལ། ། དེ་ཡིས་འཇིག་རྟེན་ཐམས་ཅད་སྨྱོན་པར་གྲགས། ། བླ་མའི་གདམས་ངག་བདུད་རྩིའི་སྨན་གྱིས་ནི། ། འཁྲུལ་པའི་ནད་རྣམས་སྐད་ཅིག་གཅིག་ལ་བསྲེག ། གུ་རུ་དྷོ་པི་པའི་ཞལ་ནས། ཡུན་རིང་དུས་ནས་དྲི་མ་འཁྲུད་བྱས་ཀྱང༌། །
སོལ་བའི་རང་བཞིན་དཀར་པོར་འགྱུར་བ་མེད། ། རང་བཞིན་རྣམ་དག་སྟོང་ཉིད་གོས་དག་ལ། ། བླ་མའི་གདམས་པ་རང་བཞིན་ཁྲུས་མཁན་མཆོག ། གུ་རུ་ཀཾ་ཀ་ནའི་ཞལ་ནས། ། རྟོགས་པ་ཡིད་བཞིན་ནོར་བུ་ལ། ། ཉམས་སུ་མྱོང་བའི་མདོག་ཕྱུང་བས། ། སྤྱོད་པ་ནུས་པས་དགོས་འདོད་འབྱུང༌། ། རོ་སྙོམས་ལྡན་པ་རྣམས་ཀྱིས་འགྲུབ། ། གུ་རུ་ཀམྤ་ལའི་ཞལ་ནས། རྒྱ་མཚོ་ཟབ་ཅིང་རྒྱ་ཆེའི་ནང་ན་ནོར་བུས་གང་བ་ལ། །
ཀླུ་ཡི་རྒྱལ་པོ་རྣམས་ནི་དེ་ལ་ལོངས་སྤྱོད་ངོ་མཚར་ཆེ། ། དེ་བཞིན་སྣང་གྲགས་ཐམས་ཅད་ཡེ་ནས་ཆོས་སྐུ་ཡིན་པ་ལ། ། རྟོགས་པ་དང་ལྡན་རྣམས་ནི་དེ་ལ་ལོངས་སྤྱོད་ངོ་མཚར་ཆེ།། ༣༠༽ ༈ །གུ་རུ་ཌེམ་གི་པའི་ཞལ་ནས། རྟ་དང་གླང་པོ་རྒྱ་མཚོ་འདྲ་ན་རབ་ཏུ་བདེ། ། སྤྲེའུ་བྱིས་པ་ཆུ་ཡི་རི་མོ་འདྲ་ན་རྟོགས་པ་ཡིན། ། ཆུ་བོ་ཉི་མ་སྨན་དང་འདྲ་ན་དབྱེར་མི་ཕྱེད། ། གཙུག་ཕུད་མིག་དང་འཁོར་ལོ་ལྟ་བུའི་འབྲས་བུ་ཐོབ། ། གུ་རུ་བྷནྡྷེ་པའི་ཞལ་ནས།
མངོན་ཞེན་མེད་པ་བྱམས་པའི་མཆོག ། གནས་ལུགས་རྟོགས་པ་སྙིང་རྗེ་ཡིན། ། ཟག་མེད་བདེ་བ་དགའ་བ་སྟེ། ། གཞི་མཐུན་རོ་གཅིག་བཏང་སྙོམས་རྫོགས། ། གུ་རུ་ཏནྟེ་པའི་ཞལ་ནས། ཇི་ལྟར་དྲན་རིག་སྣ་ཚོགས་དག ། རྟོག་མེད་དབྱིངས་སུ་ཟད་ཅིང་འགག ། དེ་བཞིན་སྣང་སྲིད་ཆོས་རྣམས་ཀུན། ། སྟོང་ཉིད་དབྱིངས་སུ་ཟད་ཅིང་འགག ། གུ་རུ་ཀུཀྐུ་རི་པའི་ཞལ་ནས།
སངས་རྒྱས་མཆོད་སོགས་རྣམས་ལ་དོན་མི་འབྱུང༌། ། འདོད་དང་འབད་རྩོལ་ཡོད་ན་སངས་རྒྱས་མིན། ། བླ་མ་དམ་པའི་བྱིན་རླབས་ཉམས་མྱོང་དཔལ། ། ཆ་ལྡན་རང་ལ་ཡོད་ཀྱང་མ་མཐོང་ངོ༌། ། གུ་རུ་ཀུ་ཙི་པའི་ཞལ་ནས། གང་ལ་ལྷན་ཅིག་སྐྱེས་པ་ནི། ། གླང་པོ་ཆེ་ཡི་མིག་བཞིན་དུ། ། བཟེ་རེ་བསྐྱེད་ན་ཟུང་རྔུ་འགྱུར། ། གློད་ནས་མ་ཞེན་བསམ་གཏན་མཆོག ། བླ་མའི་གསུང་གི་འོད་ཟེར་གྱིས། །
ཡོད་དང་མེད་པའི་མཐའ་མ་རྙེད། ། གང་ཞིག་མ་རྙེད་པ་དེ་མཐའ། ། མཐའ་དེ་རྟོགས་ན་དོན་གྱི་མཆོག ། གུ་རུ་དྷ་མ་པའི་ཞལ་ནས། གཉིས་འཛིན་མ་རིག་དུག་དག་གིས། ། རིག་པའི་སྐྱེས་བུ་རྒྱུན་དུ་བཟུང༌། ། བླ་མའི་གསུང་གི་བྱིན་རླབས་ཀྱིས། ། སྣང་སྲིད་འཁྲུལ་པའི་དུག་ནད་སེལ། ། གུ་རུ་མ་ཧི་ལའི་ཞལ་ནས། མ་རིག་ང་རྒྱལ་རི་བོ་ཡིས། །
རྟོགས་པ་ཡིད་བཞིན་ནོར་བུ་བསྒྲིབས། ། སྤྱོད་པར་ནུས་པས་དགོས་འདོད་འབྱུང༌། ། རོ་སྙོམས་ལྡན་པ་རྣམས་ཀྱིས་འགྲུབ། ། གུ་རུ་ཨ་ཙིནྡའི་ཞལ་ནས། དམིགས་མེད་ཕྱག་རྒྱ་ཆེན་པོ་རུ། ། འཁྲུལ་པའི་དྲན་འཛིན་སྣ་ཚོགས་སྟོར། ། ཡེ་ཤེས་རིག་པའི་སྣང་བ་ཡིས། ། རང་སྣང་ཕྱག་རྒྱ་ཆེན་པོར་མཐོང༌། ། གུ་རུ་བ་བྷ་ཧའི་ཞལ་ནས། བདེ་འོ་བདེ་འོ་དངོས་མེད་བདེ། །
ཞེན་པ་མེད་པའི་དངོས་མེད་བདེ། ། རྟོག་པ་ཐམས་ཅད་དེར་ཤེས་བདེ། ། བསྒྲུབ་བྱ་མེད་པའི་གསང་བ་བདེ། ། གུ་རུ་ན་ལི་ནཱ་པའི་ཞལ་ནས། སྤྱི་བོའི་པདྨ་འདམ་སྐྱེས་སུ། ། ས་བོན་གཡོ་བ་དགའ་བ་སྟེ། ། སྙིང་ག་མགྲིན་པ་མཆོག་ཏུ་དགའ། ། ལྷན་སྐྱེས་དགའ་བྲལ་བླ་མེད་ཐོབ།། ༤༠༽ ༈ །གུ་རུ་བྷུ་སུ་ཀུའི་ཞལ་ནས།
བདག་གིས་མ་རྟོགས་བར་དུ་རོ་ལ་ཁྱད་པར་ཆེ། ། དེ་བཞིན་འཁོར་བ་དག་དང་སངས་རྒྱས་ཁྱད་པར་ཆེ། ། རྟོགས་པའི་དུས་ན་འཁོར་འདས་བདེ་བ་ཆེན་པོ་སྟེ། ། དཔེར་ན་རྒྱ་མཚོའི་ནང་ན་འབར་བའི་རིན་ཆེན་བཞིན། ། གུ་རུ་ཨིནྡྲ་བྷཱུ་ཏིའི་ཞལ་ནས། དུས་ཀྱི་སྣ་རྩེ་དག་ནི་བྱིན་བརླབས་དག་དང་མི་ལྡན་ན། ། ཕྱི་དང་ནང་དུ་སྤྱོད་པ་དག་གིས་རྣལ་འབྱོར་འཚང་མི་རྒྱ། ། དགའ་བདེའི་རང་བཞིན་སངས་རྒྱས་དག་དང་ཁྱད་པར་མེད་པ་ནི། ། ཞེན་པ་བཏང་ན་རང་བཞིན་སྐྱེས་པའི་ཉམས་མྱོང་མཆོག་ཏུ་འགྱུར། ། གུ་རུ་མེ་ཀོ་པའི་ཞལ་ནས།
བླ་མ་དམ་པ་དག་ལས་དང་པོར་རང་གི་སེམས་རྟོགས་བྱ། ། དེ་ནས་རྣམ་པ་ཀུན་ཏུ་ཐ་དད་མེད་བྱ་སྟེ། ། གཉིས་མེད་གོམས་པས་དུར་ཁྲོད་གནས་སུ་འདུག་པར་བྱ། ། མཉམ་པར་རྟོགས་ནས་སྨྱོན་པའི་བརྟུལ་ཞུགས་སྤྱད་པར་བྱ། ། གུ་རུ་ཀོ་ ་་་་་ཏོག་ཙེ་པ། ཊ་ལའི་ཞལ་ནས། བདེ་དང་སྡུག་བསྔལ་ཐམས་ཅད་སེམས་ལས་བྱུང༌། ། བླ་མའི་གདམས་པས་སེམས་ཀྱི་རི་བོ་བརྐོས། ། བློ་ལྡན་ས་ཡི་རི་བོ་བརྐོས་གྱུར་ཀྱང༌། ། གཉུག་མའི་བདེ་ཆེན་རྟོགས་པར་མི་འགྱུར་རོ། །
ཐ་མལ་ཤེས་པ་སྙིང་གི་དབུས་སུ་སད། ། ཚོགས་དྲུག་དག་ན་བདེ་བ་རྒྱུན་མི་ཆད། ། བཏགས་པ་ཐམས་ཅད་དོན་མེད་སྡུག་བསྔལ་རྒྱུ། ། བསྒོམ་དང་མི་བསྒོམ་གཉུག་མའི་ངང་ལ་ཞོག ། གུ་རུ་ཀམྤ་རི་པའི་ཞལ་ནས། རང་བཞིན་ལུས་ཀྱི་སོལ་མལ་དུ། ། དྲན་རིག་རྣམ་རྟོག་སོལ་བ་ལ། ། ལ་ལ་ར་སའི་སྦུད་པས་བུས། ། དྷཱུ་ཏཱི་ཡེ་ཤེས་མེ་སྦར་ནས། ། དུག་གསུམ་རྣམ་རྟོག་ཆོས་སྐུར་བརྡུངས། །
ཀཾ་རི་པ་ཡིས་རྟོགས་ནས་གྲོལ། ། གུ་རུ་ཛཱ་ལནྡྷ་རའི་ཞལ་ནས། ཁམས་གསུམ་ལུས་ངག་ཡིད་གསུམ་གྱི། ། དྲན་རིག་རྣམ་རྟོག་སྣ་ཚོགས་ཀུན། ། རོ་མ་རྐྱང་མ་དབུ་མ་རུ། ། བདག་བྱིན་བརླབ་ཕྱིར་བཅིང་བར་བྱ། ། གུ་རུ་རཱ་ཧུ་ལའི་ཞལ་ནས། ཕྱི་ཡི་སྒྲ་གཅན་བཟང་པོ་ཡིས། ། ཟླ་བའི་སྣང་བ་གཉིས་མེད་ཟོས། ། ཀུན་རྫོབ་ཟླ་བའི་ཐིག་ལེ་ནི། །
དབྱིངས་རིག་སྒྲ་གཅན་གཉིས་མེད་ཟོས། ། གུ་རུ་དྷརྨ་པའི་ཞལ་ནས། སྣང་སྲིད་ཆོས་ཀྱི་ཀོང་བུ་རུ། ། བྱང་ཆུབ་སེམས་ཀྱི་མར་ཁུ་བླུགས། ། ཚོགས་དྲུག་རྣམ་ཤེས་སྡོང་བུ་ལ། ། གཉིས་མེད་ཡེ་ཤེས་མེ་སྦར་བས། ། རྣམ་རྟོག་འཁྲུལ་པའི་མུན་པ་བཅོམ། ། གུ་རུ་དྷོ་ཀ་རིའི་ཞལ་ནས། ཆོས་དབྱིངས་རང་བཞིན་སྣོད་ནང་དུ། ། རིག་པ་ཆོས་སྐུའི་རྫས་ཉིད་བཅུག །
དབྱིངས་རིག་གཉིས་མེད་འབྲས་བུ་ནི། ། སྐལ་ལྡན་རྣལ་འབྱོར་རིག་པས་རྟོགས། ། གུ་རུ་མེ་དྷི་ནའི་ཞལ་ནས། རིག་པ་གཉུག་མའི་ཤེས་རབ་དང༌། ། ཉམས་མྱོང་གོམས་པའི་ཐབས་དག་གིས། ། རང་བཞིན་གནས་ལུགས་གཞི་དག་ལས། ། བདེ་ཆེན་ལྷུན་གྲུབ་འབྲས་བུ་རྟོགས།། ༥༠༽ ༈ །གུ་རུ་པངྐ་ཛའི་ཞལ་ནས། ཇི་ལྟར་བླ་མས་མ་ཟིན་མ་རྟོགས་དུས་དག་ཏུ། །
ཡིད་བཞིན་ནོར་བུ་དང་ནི་ནོར་བུ་མཆིང་བུ་མཉམ། ། བླ་མ་དང་ནི་རྟོགས་པས་ཡོངས་སུ་ཟིན་གྱུར་ན། ། ཉི་ཟླའི་འོད་དང་སྲིན་བུ་མེ་ཁྱེར་ཇི་བཞིན་ནོ། ། གུ་རུ་གྷཱཎྜ་པའི་ཞལ་ནས། ལ་ལ་ར་ས་དྷཱུ་ཏཱི་གསུམ། ། བདག་བྱིན་བརླབ་ཕྱིར་བཅིང་བར་བྱ། ། བླ་མ་སེམས་དང་སྣང་བ་གསུམ། ། རྟོགས་པ་བསྐྱེད་ཕྱིར་མཁས་པས་བསྟེན། ། གུ་རུ་ཛོ་ཀི་པའི་ཞལ་ནས། མར་མེའི་རྩེ་མོ་ལྟ་བུ་ཡི། །
ཕྲ་ཞིང་གསལ་བའི་ཡིད་གོམས་པས། ། བརྟེན་ཅིང་གཡོ་བའི་དངོས་པོ་ཀུན། ། ཆོས་ཀྱི་དབྱིངས་སུ་རྣམ་པར་ཐིམ། ། གུ་རུ་ཙ་ལུ་ཀའི་ཞལ་ནས། བླ་མ་དམ་པའི་གདམས་པ་ནི། ། ཡུན་རིང་དུས་ན་གོམས་པ་ཡིས། ། ས་སོགས་རིམ་པར་ཐིམ་པ་ལས། ། རང་སྣང་ཕྱག་རྒྱ་ཆེན་པོར་འགྱུར། ། གུ་རུ་གུ་དྷཱུ་རའི་ཞལ་ནས། ཕྱི་ནང་ཆོས་ཀུན་སེམས་སུ་འདུས། །
སེམས་ཉིད་གསལ་བའི་དོན་རྟོགས་ན། ། སྤྱོད་ལམ་རྣམ་བཞི་ཆོས་ཀྱི་སྐུ། ། རྟོགས་པ་མངོན་གྱུར་རྫོགས་སངས་རྒྱས། ། གུ་རུ་ལུ་ཙི་ཀའི་ཞལ་ནས། གང་ཞིག་ཐོག་མ་མེད་དུས་ནས། ། འཁོར་བའི་རྒྱ་མཚོར་ཡུན་རིང་འཁྱམས། ། གྲུ་མཆོག་བླ་མ་དམ་པ་ཡིས། ། བརྒལ་དཀའི་མཚོ་ལས་དེ་རིང་ཐར། ། གུ་རུ་ན་གུ་ཎའི་ཞལ་ནས། ཆུ་རླབས་ལྟ་བུའི་ཉམས་བརྟན་ནས། །
སྤྱོད་པ་བགས་ཀྱིས་འགྲོ་བར་བྱ། ། བླ་མ་དམ་པའི་གདམས་ངག་གིས། ། ཆགས་སྤང་རྟོག་པ་རང་ཞིར་བྱས། ། གུ་རུ་ཛ་ཡཱ་ནནྡའི་ཞལ་ནས། ཡེ་ཤེས་རིག་པའི་ཏིང་འཛིན་ནི། ། ཐ་དད་མེད་དེ་གཉུག་མར་གནས། ། ཇི་ལྟར་རྟོགས་ན་ངེས་པ་ཡིན། ། རྣམ་རྟོག་དྲན་པ་དེ་ཉིད་མིན། ། གུ་རུ་བ་ཙ་རིའི་ཞལ་ནས། གར་ཡང་མ་ལྟ་དབུས་སུ་ལྟོས། །
མཆོག་དང་དགའ་བྲལ་བདེ་བ་ཆེ། ། སྔགས་ཀྱི་གསང་བ་སྟོབས་སྤྱད་ན། ། རྣལ་འབྱོར་རྟགས་ནི་བསྡུ་བར་བྱ། ། གུ་རུ་ཙམྤ་ཀའི་ཞལ་ནས། ཐབས་དང་ཤེས་རབ་འོད་གསལ་ལྟ་བུ་ལ། ། བླ་མ་ཆུ་བོའི་རྒྱུན་གྱིས་ཀུན་ལ་ཁྱབ། ། ལྷན་ཅིག་སྐྱེས་པ་དཔག་བསམ་ཤིང་དག་ལས། ། འབྲས་བུ་སྐུ་གསུམ་རང་གསལ་རང་ལ་རྫོགས། ༦༠༽ ༈ །གུ་རུ་བྷིཀྵ་ཎའི་ཞལ་ནས།
བླ་མེད་བགྲོད་དཀའི་བྱང་ཆུབ་གནས་ཆེན་དུ། ། ཟུང་འཇུག་བདེ་ཆེན་བགྲོད་དཀའི་ལམ་བསྟེན་པས། ། ཕྱོགས་ཆ་བྲལ་བའི་དབང་ཕྱུག་རྣལ་འབྱོར་མཆོག ། བླ་མའི་གདམས་པའི་དྲིན་གྱིས་དེ་ཉིད་རྟོགས། ། གུ་རུ་དྷི་ལི་པའི་ཞལ་ནས། བདག་ཉིད་གདོད་ནས་སངས་རྒྱས་ལ། ། རྟོགས་པའི་དབང་གིས་ཆོས་ཉིད་ཡིན། ། དབང་བླངས་ལྷན་ཅིག་སྐྱེས་པ་དེས། ། སྐྱེ་མེད་རྒྱས་འདེབས་རྡོ་རྗེ་འཛིན། ། གུ་རུ་ཀུམྦྷ་རིའི་ཞལ་ནས།
རྒྱུ་མཐུན་ལས་ཀྱི་འཁོར་ལོ་ཡིས། ། སྲིད་པའི་ཟློས་གར་སྣ་ཚོགས་བྱས། ། ཡེ་ཤེས་རིག་པའི་མེ་ཡིས་ནི། ། འཁྲུལ་པའི་དྲི་མ་མ་ལུས་བསྲེགས། ། གུ་རུ་དྷཱུ་ ་་་་་ཙརྦ་རི་པའང་ཟེར། མ་པའི་ཞལ་ནས། སངས་རྒྱས་ཀུན་གྱི་སྡོམ་པ་མཆོག ། རང་གིས་རྟོགས་ལས་གཞན་མེད་དེ། ། གཉུག་མ་སེམས་ཀྱིས་རྟོགས་པ་གང༌། ། སངས་རྒྱས་ཐམས་ཅད་དེས་མཐོང་ཡིན། །
གུ་རུ་མ་ཎི་བྷ་དྲྭའི་ཞལ་ནས། གང་ཞིག་མ་རྟོགས་དུས་ཀྱི་ཚེ། ། རྣམ་རྟོག་སྣ་ཚོགས་སྒྲ་ཕྱིར་འབྲེང༌། ། དེ་ཉིད་རང་བཞིན་མངོན་དུ་གྱུར། ། གང་སྣང་རང་བཞིན་དེ་དེ་ཉིད། ། གུ་རུ་མེ་ཁ་ལའི་ཞལ་ནས། ཕྱི་དང་ནང་ཀུན་སེམས་སུ་འདུས། ། ཞེན་པ་མེད་ན་རོ་སྙོམས་ལྡན། ། འབད་རྩོལ་མེད་ན་བསྒོམ་པའི་མཆོག ། གཉིས་མེད་བདེ་ཆེན་རྫོགས་སངས་རྒྱས། །
གུ་རུ་ཀ་ན་ཁ་ལའི་ཞལ་ནས། གོ་ཆ་ཆེན་པོ་བགོས་ནས་ཀྱང༌། ། ནོར་བུ་ལྟ་བུའི་སྙིང་སྟོབས་ཀྱིས། ། རང་གི་སེམས་ཀྱི་གྲུ་བཏང་ནས། ། མི་རོའི་ཁོང་བར་ངེས་པར་ཞུགས། ། གུ་རུ་ཀི་ལི་ཀི་ལི་པའི་ཞལ་ནས། ཆོས་དབྱིངས་རྣམ་དག་མཁའ་དཀྱིལ་དུ། ། སྐྱེ་མེད་འབྲུག་སྒྲ་ལེགས་བསྒྲག་པས། ། སྣང་སྲིད་འཁྲུལ་པའི་ཆོས་རྣམས་ཀུན། ། སྐུ་གསུམ་ཡེ་ཤེས་འབྲས་བུས་མཛེས། །
གུ་རུ་ཀནྟ་ལའི་ཞལ་ནས། བླ་མ་དམ་པའི་ཁབ་དག་དང༌། ། སྙིང་རྗེ་ཡི་ནི་སྐུད་པ་ཡིས། ། ཁམས་གསུམ་མ་ལུས་གོས་སུ་བཙེམ། ། གོས་ཀྱི་རྣལ་འབྱོར་ངོ་མཚར་ཆེ། ། གུ་རུ་དྷ་གུ་ལའི་ཞལ་ནས། ཟུང་འཇུག་རིག་པ་རིན་ཆེན་མཛོད། ། གཉིས་མེད་ངང་སྟེ་བཙལ་བས་མིན། ། བྱ་བ་བཏང་བའི་སེམས་བཞིན་དུ། ། ཇི་ལྟར་བཞག་པ་དེ་ལྟར་བདེ།།
༧༠༽ ༈ །གུ་རུ་ཨོ་ ་་་་་ལེགས་སྦྱར་ཌཱི། དྷི་ལའི་ཞལ་ནས། ཇི་ལྟར་རྣམ་རྟོག་རྗེས་འབྲངས་འཁྲུལ། ། མ་འབྲེང་བག་ཆགས་མ་བཏང་ཟུངས། ། གང་ལ་མི་གནས་འགྲོ་བ་བསྡུ། ། གཞན་ལས་བཙལ་བས་དེ་རྙེད་མིན། ། གུ་རུ་ཀ་པཱ་ལའི་ཞལ་ནས། དངོས་ཀུན་གཉིས་མེད་རྡོ་རྗེ་འཛིན། ། རྒྱན་སོགས་ཐོད་པ་གློ་བུར་བ། །
ངར་འཛིན་འཁྲུལ་པ་དེ་ཉིད་ཀྱང༌། ། རང་གིས་བཙལ་བས་རྙེད་མ་ཡིན། ། གུ་རུ་ཀི་ར་བ་ལའི་ཞལ་ནས། ཇི་སྲིད་མ་རྟོགས་བར་དུ་རང་གཞན་རྟོག་པས་བཅིངས། ། དེ་ཚེ་རྟོགས་པར་གྱུར་ན་རང་གཞན་གཉིས་མ་གྲུབ། ། དེས་ན་སངས་རྒྱས་ཞེས་བྱ་རང་གི་བླ་དྭགས་ཡིན། ། དེ་ཉིད་སྤྲོས་བྲལ་མ་བཅོས་རང་སར་རང་སེམས་ཟུང༌། ། གུ་རུ་ས་ཀ་རའི་ཞལ་ནས། ཀླུ་རྒྱལ་བ་སུ་ཀ་གཟིར་ནས། ། འགྲོ་རྣམས་སྡུག་བསྔལ་གྱིས་གདུངས་ལ། །
འདོད་ཡོན་དག་གི་ཆར་ཕབ་བོ། ། དེ་བཞིན་ཉིད་ཀྱི་གནས་ཆེན་དུ། ། རིག་པའི་ཀླུ་རྒྱལ་ཉིད་གཟིར་ནས། ། སྐལ་ལྡན་རིག་འཛིན་ཕོ་མོ་ལ། ། གསང་སྔགས་རིག་པའི་ཆར་ཕབ་བོ། ། གུ་རུ་སརྦ་བྷཀྵའི་ཞལ་ནས། གང་ཞིག་མ་རྟོགས་དུས་ན་སྣ་ཚོགས་རོ་ལ་ཁྱད་པར་ཆེ། ། གང་ཞིག་རྟོགས་པའི་དུས་སུ་རོ་རྣམས་ངོ་བོ་བྱེ་བྲག་མེད། ། དེ་བཞིན་མ་རྟོགས་ཉིད་ན་འཁོར་འདས་ཐ་དད་སྣང༌། ། དེ་ཉིད་རྟོགས་ན་འཁོར་བ་མྱང་འདས་བདེ་བ་ཆེ། །
གུ་རུ་ནཱ་ག་བོ་དྷིའི་ཞལ་ནས། ས་ལ་གནས་ན་ཐམས་ཅད་སྐལ་བ་བཟང༌། ། རྒྱ་མཚོའི་གཏིང་དུ་ཕྱིན་ན་དབུལ་དང་བྲལ། ། རལ་གྲི་ལག་ཏུ་ཐོགས་ན་ལོངས་སྤྱོད་ཆེ། ། ཕྱོགས་མེད་དག་ཏུ་ཕྱིན་ན་གཉེན་དང་ཕྲད། ། གུ་རུ་དཱ་རི་ཀ་པའི་ཞལ་ནས། བདེ་བ་ཆེན་པོ་རང་ལ་ཡོད་ཀྱང་མ་རྟོགས་འཁྲུལ་པས་བསྒྲིབས། ། དེ་བསལ་འདོད་པས་བསོད་ནམས་ཡེ་ཤེས་ཚོགས་བསགས་བྱ། ། ཚོགས་གཉིས་མ་བསགས་སྐྱེ་བ་བརྒྱ་རུ་འབད་བྱས་ཀྱང༌། ། བླ་མ་དག་དང་མི་ལྡན་བདེ་བ་ཆེན་པོ་རྟོགས་མི་འགྱུར། །
གུ་རུ་པུ་ཏ་ལི་པའི་ཞལ་ནས། ཐམས་ཅད་བདེ་གཤེགས་རང་བཞིན་ཏེ། ། བློས་བཞག་ལོག་པའི་ལམ་སྤངས་ནས། ། སྙིང་པོའི་ལམ་ལ་བརྩོན་བྱས་ན། ། སྙིང་པོའི་འབྲས་བུ་གདོན་མི་ཟ། ། གང་གིས་བླ་མ་དམ་པ་ལས། ། དབང་བླངས་ལྷན་ཅིག་སྐྱེས་པ་དེའི། ། རོ་ཡིས་ཀུན་ལ་ཁྱབ་བྱ་སྟེ། ། སྐྱེ་མེད་རྒྱས་འདེབས་རྡོ་རྗེ་འཛིན། ། གུ་རུ་ ་་་་་ལེགས་སྦྱར་ཨུ་པ་ན་ཧ།
པ་ན་ཧའི་ཞལ་ནས། སྙིང་པོ་གཉུག་མའི་དོན་བསམས་པས། ། ཇི་ལྟར་བསམས་པ་དེ་ལྟར་རྟོགས། ། དེས་ན་དེ་ཉིད་རང་དགར་ཡིན། ། འདོད་དགུ་ལྷུག་པར་ཐམས་ཅད་འབྱུང༌། ། གུ་རུ་ཀོ་ཀི་ལའི་ཞལ་ནས། བྱ་བ་བཏང་བ་མན་ངག་ཡིན། ། ཞེན་འདོད་མེད་པ་རྟོགས་པ་ཡིན། ། བདེ་བ་དངོས་མེད་སྒོམ་པ་ཡིན། ། བསྒྲུབ་བྱ་མེད་ན་འབྲས་བུའི་མཆོག།
༨༠༽ ༈ །གུ་རུ་ཨ་ནཾ་གའི་ཞལ་ནས། འཁོར་བ་སྙིང་པོ་མེད་པ་ཡི། ། འཇའ་ཚོན་ལྟ་བུའི་ལུས་འདི་ལ། ། མ་རིག་མངོན་ཞེན་དྲེགས་པ་ཡི། ། དུག་གིས་བཟུང་ནས་བདེན་པར་འཛིན། ། མངོན་ཞེན་དུག་ནད་སངས་པ་ན། ། འཁོར་བ་ཉིད་ཀྱང་ཆོས་ཀྱི་སྐུ། ། གུ་རུ་ལཀྵྨཱིཾ་ཀ་རའི་ཞལ་ནས། དང་པོར་བློ་ལྡན་རྟོགས་པ་སྐྱེད། །
གཉིས་པར་གནས་ལུགས་མ་ཡེངས་སྒོམ། ། དེ་ནས་ཉམས་མྱོང་སྐྱེས་པ་ན། ། སྤྱོད་པ་བགས་ཀྱིས་སྤྱད་པར་བྱ། ། གུ་རུ་ས་མུ་དྲའི་ཞལ་ནས། སྐྱེ་མེད་རྟོགས་ཀྱང་ཉམས་མྱོང་དང་བྲལ་ན། ། དཔེར་ན་སྲིན་པོའི་ལག་ཏུ་བུ་ཁྱེར་འདྲ། ། ཉམས་མྱོང་གནས་ལུགས་དོན་དང་མ་འབྲེལ་ན། ། དེ་ཡང་གླང་ཆེན་འདམ་དུ་ཞུགས་པ་འདྲ། ། གུ་རུ་བྱཱ་ལི་པའི་ཞལ་ནས། བླ་མ་དམ་པ་མཐོང་ན་དེ་ཉིད་མཐོང༌། །
ནམ་མཁའི་མཐོངས་སུ་བསྒོམས་ན་དབེན་པའི་མཆོག ། ཆོས་རྣམས་ཡོངས་སུ་རྟོགས་ན་མི་མཐུན་མེད། ། ནམ་མཁའི་འོ་མ་འཐུང་ན་འཚོ་བར་འགྱུར།། ༨༤༽ ༈ །སྐལ་ལྡན་དག་གི་དོན་ཕྱིར་བླ་མ་རྣམས་ཀྱི་རྟོགས་པའི་སྙིང་པོ་ཀུན། ། ཚད་མེད་བློ་ཡིས་ལེགས་བསྡུས་བསོད་ནམས་རྒྱ་ཆེན་བདག་གིས་གང་ཐོབ་དེས། ། འགྲོ་རྣམས་བླ་མ་དང་ཕྲད་བྱིན་རླབས་ཡང་དག་སེམས་ལ་ཞུགས་གྱུར་ནས། ། གནས་ལུགས་དོན་ཉིད་ཡང་དག་སེམས་རྟོགས་རྒྱལ་བའི་ས་ལ་གནས་གྱུར་ཅིག ། གྲུབ་ཐོབ་བརྒྱད་ཅུ་རྩ་བཞིའི་རྟོགས་པའི་སྙིང་པོ་སློབ་དཔོན་དཔའ་བོ་འོད་གསལ་གྱིས་ཕྱོགས་གཅིག་ཏུ་བསྡུས་པའོ། ། འདི་ལ་འགྱུར་ཟུར་པའང་ཡོད་མོད།
འདིར་ནི་པཎྜི་ཏ་ཨ་བྷཱ་ཡ་ཤྲཱིས་མཛད་པའི་དོན་འགྲེལ་མེ་ཉག་ཙ་མི་ལོ་ཙཱ་བ་སྨོན་གྲུབ་ཤེས་རབ་ཀྱིས་བསྒྱུར་བ་ལྟར་དག་པར་བྲིས་པའོ། ། མངྒ་ལཾ་བྷ་བ་ཏུ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
