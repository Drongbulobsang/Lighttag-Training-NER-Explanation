གསུང་འབུམ། གུང་རུ་རྒྱལ་མཚན་བཟང་པོ།
པོད ༥
The Text
རྐྱེན་ཡོད་དེ། དབང་ཤེས་སྔ་མས་བཞག་པའི་བག་ཆགས་དབང་ཤེས་ཡུལ་གྱི་རྣམ་ལྡན་དུ་དངོས་སུ་སྐྱེད་བྱེད་ཀྱི་ནུས་པ་དེ་དེའི་དམིགས་རྐྱེན་ཡིན་པའི་ཕྱིར། དེ་ལྟ་བུའི་དམིགས་རྐྱེན་མ་རྟོགས་པར་འདི་ན་ཁ་ཅིག་གིས་ཕྱི་དོན་གྱི་དམིགས་རྐྱེན་རྟོག་པར་བྱེད་དོ། ། རྨི་ལམ། རྣམ་པ་གཅིག་ཏུ་དཔེ་དང་སྦྱར་ཏེ་བསྟན་པ་ནི་རྨི་ལམ་ན་ཕྱི་དོན་མེད་ཀྱང་བག་ཆགས་སྨིན་པ་ལས་དོན་སྣང་གི་ཡེ་ཤེས་འབྱུང་བ་བཞིན་དུ་སད་པའི་སྐབས་སུའང་དོན་མེད་ཀྱི་ཤེས་པ་བདེན་པར་ཡོད་དཽ་ཞེས་སྨྲའོ༑ ༑ ཇི་ལྟར་དུ། རྨི་ལམ་དུ་གཟུགས་གསལ་སྣང་གི་ཡིད་ཤེས་འབྱུང་བ་ཇི་བཞིན་སད་ལོང་ལའང་དེ་འདྲ་འབྱུང་བར་ཐལ། མ་སད་པ་དང་སད་ལོང་གཉིས་ལ་བརྟེན་བཅས་ཀྱི་མིག་དབང་མེད་པར་འདྲ་བའི་ཕྱིར། ཁྱབ་པ་ཁས་བླངས་ཏེ། མིག་མེད་པ་ལས་གཞན་པའི་རྒྱུ་ལ་མི་ལྟོས་པས་སོ།
ཁོ་ན་རེ། མ་ཁྱབ་སྟེ། མིག་མེད་པས་མིན་གྱི་གཉིད་རྐྱེན་གྱིས་ནུས་པ་སྨིན་མ་སྨིན་གྱི་ཁྱད་པར་ལས་སད་མ་སད་ལ་གཟུགས་གསལ་སྣང་བློ་སྐྱེ་མི་སྐྱེའི་ཁྱད་པར་གྲུབ་བོ་ཞེ་ན། གལ་ཏེ། སད་ལོང་ལ་གཟུགས་གསལ་སྣང་གི་ཡིད་ཤེས་སྐྱེ་བའི་ནུས་པ་སྨིན་པ་མེད་པ་ལྟར་རྨི་ལམ་ནའང་དེ་འདྲའི་ནུས་པ་སྨིན་པ་མེད་པར་ཐལ། དེ་ཡོད་པའི་སྒྲུབ་བྱེད་ཚིག་ཙམ་དུ་ཟད་པའི་ཕྱིར། ཇི་ལྟར། དེར་ཐལ། མིག་མེད་པ་སད་ལོང་ལ་གཟུགས་གསལ་སྣང་གི་ནུས་པ་སྨིན་པའི་རྒྱུ་མིན་པ་ལྟར་རྨི་ལམ་དུའང་དེ་འདྲའི་རྒྱུ་ཉིད་མེད་པའི་ཕྱིར་ཏེ། ནུས་པ་དེའང་སྐྱེ་བ་ཉིད་ལ་མི་ལྟོས་པའི་ཕྱིར།
དེ་ཕྱིར། རྨི་ལམ་དུའང་ཡེ་ཤེས་རྫུན་པ་དང་དེ་སྐྱེ་བྱེད་ཀྱི་རྒྱུ་རྫུན་པ་ཁས་བླངས་པར་རིགས་ཏེ༑ ཤེས་པ་དེ་རྒྱུ་ལས་སྐྱེ་ཤིང༌། རྒྱུ་འབྲས་དེ་གཉིས་བདེན་པ་ལ་སྐྱོན་ཡོད་པའི་ཕྱིར༑ འདི་ཡིས་ （ ༡༦ན ） སེམས་ཙམ་པས་རྣམ་རིག་ཙམ་སྒྲུབ་པའི་ཕྱིར་དུ་བཀོད་པའི་སྒྲུབ་བྱེད་ཐམས་ཅད་དགག་པར་ནུས་ཏེ། དེའི་སྒྲུབ་བྱེད་དུ་གང་བཀོད་ཀྱང་ཚུལ་གསུམ་མེད་པའི་ཕྱིར། སངས་རྒྱས། དེར་མ་ཟད་སངས་རྒྱས་རང་ལུགས་ལ་རྣམ་རིག་སྟོན་པའི་ལུང་ཡང་མེད་དེ། སངས་རྒྱས་རང་ལུགས་དོན་མེད་ཀྱི་གཞན་དབང་དང་ཡོངས་གྲུབ་སོགས་བདེན་པར་སྟོན་པའི་ལུང་མེད་པའི་ཕྱིར། ལང་གཤེགས་ཀྱིས་སྟོན་ནོ་ཞེ་ན།
དེས་དེ་མི་འགྲུབ་བོ། ། ཡུལ་མེད་ཀྱི་ཤེས་པ་བདེན་གྲུབ་མེད་ན་བསྒོམས་སྟོབས་ཀྱིས་ས་གཞི་ཀེང་རུས་ཀྱིས་གང་བར་གསལ་བར་སྣང་བའི་ཤེས་པ་སྐྱེ་བ་མི་འཐད་པར་འགྱུར་རོ་ཞེ་ན། རྣལ་འབྱོར། ས་གཞི་ཀེང་རུས་གྱི་གང་བར་གསལ་སྣང་གི་བློ་ཆོས་ཅན། ཁྱོད་ཡོད་ན་ཡུལ་མེད་ཀྱི་ཤེས་པ་བདེན་གྲུབ་ཡོད་མི ་ དགོས་པར་ཐལ། ཁྱོད་དང་ཁྱོད་ཀྱི་ཡུལ་དབང་གསུམ་ག་བདེན་པར་མེད་པའི་ཕྱིར། དེར་ཐལ། ཁྱོད་ལོག་པ་ཡིད་བྱེད་དུ་བཤད་པ་ལྟར་གྲུབ་པའི་ཕྱིར། ཁྱོད་ཀྱི་ཆོས་ཅན། སྔོན་པོ་གཅིག་དུ་མས་མཐོང་བ་ལྟར་ཏིང་ངེ་འཛིན་མི་སྒོམ་པའི་རྒྱུད་ལའང་ཁྱོད་སྐྱེ་བ་སྲིད་པར་ཐལ།
ཁྱོད་རང་རྒྱུ་ཏིང་ངེ་འཛིན་སྒོམ་པ་ལ་ལྟོས་མེད་དུ་སྐྱེ་བ་སྲིད་པའི་ཕྱིར། མ་གྲུབ་ན། བདེན་གྲུབ་ཏུ་འགལ་ལོ། ། དེ་ནི། ཆོས་ཅན། ཁྱོད་ལ་སྣང་བ་ལྟར་གྲུབ་པར་ཐལ། ཁྱོད་བདེན་གྲུབ་ཀྱི་བློ་ཡིན་པའི་ཕྱིར། སྐྲར་སྣང་ལྟ་བུའི་ཤེས་པ་གཞན་སྐྱེ་བས་མ་ངེས་སོ་ཞེ་ན༑ རབ་རིབ། སྐྲར་སྣང་ལྟ་བུའི་ཤེས་པ་གཞན་སྐྱེ་བས་ཡུལ་མེད་ཀྱི་ཤེས་པ་བདེན་གྲུབ་ཡོད་པར་མི་འགྲུབ་པར་ཐལ།
དེ་ལྟ་བུའི་ཤེས་པ་ཆུ་ཀླུང་རྣག་འཛིན་གྱི་བློ་སོགས་བདེན་པར་གྲུབ་པ་བཤད་ཟིན་གྱི་རིགས་པས་ཁེགས་པའི་ཕྱིར། མདོར་ན། དོན་མེད་ཀྱི་ཤེས་པ་བདེན་གྲུབ་མི་སྲིད་པར་ཐལ། དོན་ཤེས་གཉིས་ཀ་རང་བཞིན་གྱིས་མེད་པར་མཚུངས་པའི་ཕྱིར། གལ་ཏེ། གཉིས་སྟོང་གི་ཤེས་པ་བདེན་གྲུབ་ཡོད་པར་ཁས་ལེན་པ་མི་འཐད་དེ། དེ་འདྲའི་ཤེས་པ་མེད་པར་ཐལ། དེ་འདྲ་ཤེས་པ་འཇལ་བྱེད་མེད་པའི་ཕྱིར་ཏེ། དེ་འདྲ་དེ་རང་ལས་དོན་གཞན་པའི་ཤེས་པས་ཀྱང་མི་འཇལ། འདི་དང་བདག་ཉིད་གཅིག་པའི་ཤེས་པས་ཀྱང་མི་འཇལ་བའི་ཕྱིར།
རྟགས་ཕྱི་མ་གྲུབ་སྟཻ། རང་རིག་གིས་འཇལ་ལོ་ཞེ་ན། དེ་ཉིད། རང་རིག་གིས་གཉིས་སྟོང་གི་ཤེས་པ་མི་འཇལ་བར་ཐལ། རང་རིག་མེད་པའི་ཕྱིར༑ གལ་ཏེ། དྲན་པའི་རྟགས་ལས་རང་རིག་འགྲུབ་བོ་ཞེ་ན། མ་གྲུབ། དེ་མི་འགྲུབ་བར་ཐལ། རང་རིག་སྒྲུབ་བྱེད་ཀྱི་རྟགས་ཡང་དག་ཏུ་གྱུར་པའི་དྲན་པ་མེད་པའི་ཕྱིར།
རྟགས་ （ ༡༦བ ） སུ་བཀོད་པའི་དྲན་པ་བདེན་གྲུབ་ཡིན་མིན་དཔྱད་པའི་ཚེ་རང་རིག་སྒྲུབ་པའི་རྟགས་ཡང་དག་ཏུ་གྱུར་པའི་དྲན་པ་མི་སྲིད་པའི་ཕྱིར། སྒྲ་མི་རྟག་སྒྲུབ་ལ་མིག་གི་བཟུང་བྱ་བཀོད་པ་བཞིན། མ་གྲུབ་ཅེས་པ་བསྒྲུབ་བྱ་སྒྲུབ་ནུས་སུ་མ་གྲུབ་པ་ལ་སྦྱར་གྱི། ཕྱོགས་ཆོས་མ་གྲུབ་པ་གཅིག་པུ་ལ་མ་སྦྱར་རོ༑ ༑ རང་རིག ། རང་རིག་ཡོད་དུ་ཆུག ཤེས་བྱ་ཆོས་ཅན། ལྷས་སྦྱིན་གྱི་རྒྱུད་ལ་ཡུལ་མྱོང་རྗེས་སུ་ངས་ཡུལ་མཐོང་སྙམ་པའི་དྲན་པ་སྐྱེ་བ་མི་འཐད་པར་ཐལ། དེའི་རྒྱུད་ཀྱི་དེ་འདྲའི་དྲན་པ་དང་དེའི་རྒྱུད་ཀྱི་ཡུལ་མྱོང་གི་ཤེས་པ་རང་བཞིན་གྱིས་གཞན་ཡིན་པའི་ཕྱིར། དཔེར་ན་བྱམས་པས་མྱོང་བ་ལས་ཉེར་སྦས་ཀྱི་རྒྱུད་ལ་དེ་དྲན་པ་མི་འབྱུང་བ་བཞིན།
ཁོ་ན་རེ། དཔེ་དོན་མི་མཚུངས་ཏེ། རྒྱུད་གཅིག་དང་ཐ་དད་ཀྱི་ཁྱད་པར་ཡོད་དོ་ཞེ་ན། གཏན་ཚིགས། ལྷ་སྦྱིན་གྱི་མྱོང་དྲན་དེ་གཉིས་ཆོས་ཅན། རྒྱུད་གཅིག་ཏུ་མི་རུང་བར་ཐལ། རང་བཞིན་གྱིས་གཞན་ཡིན་པའི་ཕྱིར། འོ་ན་ཁྱེད་རང་ལའང་རྒྱུད་གཅིག་པ་དང་ཡུལ་གཅིག་པ་མི་རུང་བར་ཐལ་བ་དེ་མཚུངས་ཏེ། ཤེས་བྱ་ཆོས་ཅན། ལྷས་སྦྱིན་གྱི་རྒྱུད་ལ་ཡུལ་མྱོང་རྗེས་སུ་དེ་དང་རྒྱུ་གཅིག་པའི་ངས་ཡུལ་མཐོང་སྙམ་པའི་དྲན་པ་སྐྱེ་བར་མི་འཐད་པར་ཐལ༑
ལྷས་སྦྱིན་གྱི་རྒྱུད་ཀྱི་ཡུལ་མྱོང་གི་ཤེས་པ་དང་ངས་ཡུལ་མཐོང་སྙམ་པའི་དྲན་པ་རང་བཞིན་གྱིས་གཞན་ཡིན་པའི་ཕྱིར། ཞེ་ན། རང་འགྲེལ་གྱི་དོན་ལ། ཁྱོད་ཀྱི་ལྟར་ནའང་ཇི་ལྟར་ཡིན་ཏེ་མཚུངས་སོ་ཞེ་ན། ཞེས་བྱའོ། ། གང་ཕྱིར། ལྷས་སྦྱིན་ཆོས་ཅན། ཁྱོད་ཀྱི་རྒྱུད་ཀྱི་ཡུལ་མྱོང་དང་ངས་ཡུལ་མཐོང་སྙམ་པའི་དྲན་པ་རང་བཞིན་གྱིས་གཞན་ཡིན་པའི་རྒྱུ་མཚན་གྱིས་ཁྱོད་ཀྱི་རྒྱུད་ལ་ཡུལ་མྱོང་རྗེས་སུ་དེ་དང་རྒྱུད་གཅིག་པའི་ངས་ཡུལ་མཐོང་སྙམ་པའི་དྲན་པ་སྐྱེ་བར་མི་འགལ་བར་ཐལ། རྒྱུ་མཚན་དེ་མ་གྲུབ་པའི་ཕྱིར། མདོར་ན་ཐལ་བ་དེ་གནོད་བྱེད་དུ་མི་འཇུག་སྟེ་རྟགས་མ་གྲུབ་ཀྱི་ལན་ཐེབས་པའི་ཕྱིར།
ཞེས་པའོ། ། འདི་ཡང༌། ཡུལ་མྱོང་ལས་ཡུལ་ཅན་དྲན་པ་སྐྱེ་བ་ཆོས་ཅན། བཏགས་པ་ཙམ་དུ་གྲུབ་སྟེ། ཁྱོད་ཡོད༑ ཁྱོད་དཔྱད་ན་མེད་པའི་ཕྱིར། ཤེས་བྱ་ཆོས་ཅན། རྟགས་ཕྱི་མ་དེར་ཐལ། མྱོང་དྲན་དེ་གཉིས་བདག་ཉིད་གཅིག་པའམ་རང་གཞན་གྱིས་གཞན་དུ་གྱུར་པའི་སྒོ་ནས་སྐྱེ་བ་མི་འཐད་པའི་ཕྱིར། དེ་ཕྱིར།
རང་རིག་ཆོས་ཅན། ཁྱོད་ཀྱིས་དོན་སྣང་གི་ཤེས་པ་མི་འཇལ་བར་ཐལ། ཁྱོད་མེད་པའི་ཕྱིར། བྱེད་པོ། ཆོས་ཅན་དང༌༑ ཆོས་སྔར། ཁྱོད་ཡོད་ན་བྱ་བྱེད་ལས་གསུམ་གཅིག་ཏུ་འགྱུར་དགོས་པ་གང་ཞིག ། དེ་ཁེགས་པའི་ཕྱིར། གལ་ཏེ། མོ་གཤམ་གྱི་བུ་འགོག་མི་རིགས་ （ ༡༧ན ） པར་ཐལ།
སྒྲུབ་བྱེད་མེད་ཀྱང་ཡོད་པར་བཞག་ནུས་པའི་ཕྱིར། གང་ཚེ༑ གཉིས་སྟོང་གི་ཤེས་པ་བདེན་གྲུབ་ཆོས་ཅན། ཁྱོད་ཀུན་བཏགས་སུ་འཁྲུལ་རྟོག་གི་གཞི་མིན་པར་ཐལ། ཁྱོད་མེད་པའི་ཕྱིར། གཞན་གྱི། རྣམ་རིག་པ་ཆོས་ཅན༑ བསྟན་བཅོས་དང་འཇིག་རྟེན་ལ་གྲགས་པའི་ཀུན་རྫོབ་ཐམས་ཅད་ལ་སྐུར་བ་བཏབ་པར་ཐལ། ཕྱི་རོལ་གྱི་དོན་མེད་པར་ཁས་ལེན་པའི་ཕྱིར། དོན་མེད་ན་གཞན་དབང་གི་ཤེས་པ་ཉིད་ཀྱང་མི་སྲིད་དོ། །
དེས་ན་མངོན་མཐོ་ལས་ཉམས་སོ། ། སློབ་དཔོན་ཆོས་ཅན། ཁྱོད་ཀྱིས་ཐར་ལམ་མ་རྙེད་པར་ཐལ། ཁྱོད་བདེན་གཉིས་རྟོགས་པ་ལས་ཉམས་པ་གང་ཞིག ། དེ་ལས་ཉམས་ན་དེ་སྲིད་དུ་ཐར་པ་སྒྲུབ་ཐབས་མེད་པའི་ཕྱིར། ཐ་སྙད། རྟགས་དང་པོ་དེར་ཐལ། སྟོང་ཉིད་བསྟན་པ་རྟོགས་པ་ལས་སྟོང་ཉིད་རྟོགས་དགོས་པ་གང་ཞིག སྟོང་ཉིད་བསྟན་པ་མི་རྟོགས་པའི་ཕྱིར་ཏེ། ཕྱི་དོན་མེད་པས་རྗོད་བྱེད་སོགས་མེད་པའི་ཕྱིར།
ཐབས་ནི་ཡི་གེ་མེད་པའི་ཞེས་སོགས་དྲངས་ནས་རྗོད་བྱེད་ལ་རང་བཤད་དོ། ། དེ་གཉིས་རྟགས་གཉིས་པར་ཐལ། དེ་སྲིད་དུ་རྟགས་ཆད་ཀྱི་ལྟ་བའི་དབང་གིས་ཐར་ལམ་ལས་ལོག་པར་བཞུགས་པའི་ཕྱིར། དེས་ན་ངེས་ལེགས་མི་སྲིད་དོ། ཁོ་ན་རེ། དབུ་མ་པ་ཆོས་ཅན། གཞན་དབང་བཀག་པའི་ཉེས་པ་ཐམས་ཅད་ཁྱོད་རང་ལ་ཡོད་པར་ཐལ། ཁྱོད་ཀུན་རྫོབ་བདེན་གྲུབ་ཏུ་ཁས་མི་ལེན་པའི་ཕྱིར། ཉེས་པ་ནི་མངོན་མཐོ་ངེས་ལེགས་མི་སྲིད་པའོ། ། ཇི་ལྟར་ཆོས་ཅན།
ཐལ་བ་དེ་ཁྱོད་ལ་གནོད་བྱེད་དུ་མ་འཇུག་པར་ཐལ། རྒྱལ་བས་གདུལ་བྱ་དྲང་བའི་ཕྱིར་དུ་ཀུན་རྫོབ་བདེན་གྲུབ་ཡོད་པར་གསུངས་པར་བསྟན་གྱི། རང་ལུགས་ལ་དེ་འདྲ་མྀ་བཞེད་པའི་ཕྱིར། ཇི་ལྟར། ཆོས་ཅན། གཟུགས་སོགས་ཕྱི་དོན་ཁས་ལེན་པར་རིགས་པའི་ཁྱོད་ཀྱི་ལྷག་མེད་ཀྱི་འདོད་ཚུལ་ལྟར་གཟུགས་སོགས། ཕྱི་དོན་མེད་ན་འགོགས་རིགས་ཀྱང༌། ལྟོས་གྲུབ་ཀྱི་དེ་འདྲ་ཐ་སྙད་པའི་ཚད་མས་གྲུབ་པའི་ཕྱིར༑ གལ་ཏེ། ཆོས་ཅན།
ཁྱོད་ཀྱིས་ཕྱི་དོན་འགོག་པར་མི་རིགས་ཏེ། བཀག་པ་ལ་གནོད་བྱེད་མེད་ན་འགོག་རིགས་ཀྱང༌། དེ་ལ་ཐ་སྙད་པའི་ཚད་མས་གནོད་པའི་ཕྱིར། ཁྱོད་དང་ཆོས་ཅན། གཟུགས་སོགས་ཕྱི་རོལ་གྱི་ཀུན་རྫོབ་འཇོག་པར་རིགས་ཏེ། དེ་ཡོད་པ་ཐ་སྙད་པའི་ཚད་མས་གྲུབ་པའི་ཕྱིར། ཁོ་ན་རེ། རྣམ་རིག་བཀག་ན་ལུང་དང་འགལ་ཏེ། ས་བཅུ་པར་ཁམས་གསུམ་པོ་འདི་ནི་སེམས་ཙམ་སྟེ་ཞེས་སོགས་ཀྱི་ལུང་གིས་ས་དྲུག་པ་བས་ཕྱི་དོན་མེད་པའི་ཤེས་པ་བདེན་གྲུབ་རྟོགས་ （ ༡༧བ ） པར་བསྟན་པའི་ཕྱིར། ཞེ་ན།
མངོན་འགྱུར། ས་བཅུ་པའི་ལུང་དེ་ཆོས་ཅན། ཁྱོད་ཀྱིས་ས་དྲུག་པ་བས་རྣམ་རིག་གི་ཚུལ་རྟོགས་པར་བསྟན་པའི་སྒོ་ནས་རྣམ་རིག་པ་བཀག་པ་ལ་ལུང་འགལ་མེད་པར་ཐལ། ཁྱོད་ཀྱིས་ས་དྲུག་པ་བས་བདག་སྲིད་རྒྱུ་མ་ཡིན་ཞིང་བདག་འཛིན་སྲིད་རྒྱུ་ཡིན་པར་རྟོགས་པར་བསྟན་གྱི་དེ་ལྟར་མ་བསྟན་པའི་ཕྱིར། དེ་ཕྱིར། གང་ཟག་རྒྱུན་དང་ཕུང་པོ་དང༌། ཞེས་སོགས་ཀྱི་ལང་གཤེགས་ཀྱི་ལུང་དེ་ཆོས་ཅན། ཁྱོད་གསུངས་པ་དགོས་པ་ཡོད་དེ། ཁམས་གསུམ་པོ་འདི་ནི་སེམས་ཙམ་སྟེ་ཞེས་པའི་ལུང་དོན་གསལ་བར་བྱ་བའི་ཕྱིར་དུ་ཁྱོད་གསུངས་པའི་ཕྱིར། ཇི་ལྟར་གསལ་བར་བྱས་ཞེ་ན།
ཇི་བཞིན། ཆོས་ཅན༑ ཁྱོད་ཀྱིས་ལུང་དེའི་དོན་གསལ་བར་སྟོན་ཏེ། ཁྱོད་ཀྱིས་བདག་སྲིད་རྒྱུ་མ་ཡིན་པ་དང༌། བདག་འཛིན་སྲིད་རྒྱུ་ཡིན་པར་གསལ་བར་བསྟན་པའི་ཕྱིར། ཞེས་སམ༑ ཆོས་ཅན། ཁྱོད་ཀྱི་བསྟན་དོན་ཡོད་དེ། རྟག་པའི་བདག་དང་བདག་འཛིན་སྲིད་རྒྱུ་ཡིན་མིན་གྱི་ཁྱད་པར་དེ་ཁྱོད་ཀྱི་བསྟན་དོན་ཡིན་པའི་ཕྱིར། དེ་ཉིད།
ཁམས་གསུམ་པོ་འདི་ནི་སེམས་ཙམ་སྟེ་ཞེས་པའི་ལུང་དེ་ཆོས་ཅན། ཁྱོད་ཀྱིས་རྣམ་རིག་ཙམ་བསྟན་པའི་སྒོ་ནས་རྣམ་རིག་པ་བཀག་པ་ལ་ལུང་འགལ་གྱི་སྐྱོན་མེད་པར་ཐལ། ཁྱོད་ཀྱིས་གཟུགས་སེམས་གཉིས་སྲིད་རྒྱུའི་གཙོ་བོ་ཡིན་མིན་གྱི་ཁྱད་པར་བསྟན་གྱི་དེ་ལྟར་མ་བསྟན་པའི་ཕྱིར། གལ་ཏེ། ས་བཅུ་པར་རྣམ་ཤེས་རྟེན་འབྱུང་དང་ངོ་བོ་ཉིད་མེད་པ་སོགས་སུ་གསུངས་པ་ལྟར་མི་འཐད་པར་ཐལ། ས་བཅུ་པར་རྣམ་ཤེས་བདེན་པར་གསུངས་པ་ལྟར་གྲུབ་པའི་ཕྱིར། སེམས་ཉིད། མ་དག་པའི་སྣོད་བཅུད་ཀྱི་འཇིག་རྟེན་ཆོས་ཅན། རང་རྒྱུ་སེམས་ལས་སྐྱེ་སྟེ། རང་རྒྱུ་ཐུན་མོང་དང་ཐུན་མོང་མིན་པའི་ལས་ཀྱི་སྐྱེད་པའི་ཕྱིར།
སེམས་སྤངས། ལས་ལས་སྐྱེ་ན་སེམས་ལས་སྐྱེ་བས་ཁྱབ་སྟེ། བདེན་པར་ཞེན་པའི་སེམས་ཀྱིས་ལས་དངོས་སུ་སྐྱེ་བའི་ཕྱིར་དང༌། སེམས་དང་སེམས་པ་མཚུངས་ལྡན་ཡིན་པའི་ཕྱིར། ལས་རྒྱུར་སྟོན་པའི་ལུང་ནི། སེམས་ཅན་ལས་ཀྱི་དབང་གིས་རི་ཞེས་སོགས་སོ། ། ཡང་ན་ལུང་དེ་ཆོས་ཅན། བསྟན་དོན་ལ་མི་སླུ་སྟེ། དཔྱད་གསུམ་གྱིས་དག་པའི་ལུང་ཡིན་པའི་ཕྱིར། ས་ས་ཕྱི་མ་འདྲའོ། །
གལ་ཏེ། ཉེར་ལེན་གྱི་ཕུང་པོ་ཆོས་ཅན། གཟུགས་ཁྱོད་ཀྱི་རྒྱུའིགཙོ་བོ་མིན་ཏེ། གཟུགས་མེད་ཀྱང་ཁྱོད་འབྱུང་བ་སྲིད་པའི་ཕྱིར༑ ཤེས་བྱ་ཆོས་ཅན། རྟགས་དེར་ཐལ། བེམ་པོ་མེད་ཀྱང་འབྱུང་བའི་ས་བོན་ཡོད་པའི་ཕྱིར། སེམས་གཙོ་བོ་ལུང་དོན་ཡིན་པ་ནི་ས་བཅུ་པའི་སེམས་གཅིག་ལ་བརྟེན་ཞེས་ （ ༡༨ན ） པའི་གཅིག་ལ་ཞེས་པ་གྲུབ་བོ། ། དེས་ན། ཁམས་གསུམ་ཞེས་སོགས་ཀྱི་ལུང་དེ་ཆོས་ཅན།
ཁྱོད་ཀྱིས་རྣམ་རིག་ཙམ་བསྟན་པའི་སྒོ་ནས་ལུང་འགལ་གྱི་སྐྱོན་མེད་པར་ཐལ། ཁྱོད་ཀྱིས་བདག་སོགས་བྱེད་པོ་ཡིན་པ་བཀག་གི་ཕྱི་དོན་མ་བཀག་པའི་ཕྱིར་དང༌། འཇིག་རྟེན། ཐ་སྙད་དུ་དོན་སེམས་ཀྱི་ཕུང་པོ་ལྔ་ཆར་ཡོད་དེ། ཐ་སྙད་པའི་ཚད་མས་གྲུབ་པའི་ཕྱིར། དེ་ཉིད་དོན་དམ་དུ་དེ་ལྔ་ཆར་མེད་དེ། དེ་སློབ་མའི་མཉམ་བཞག་གི་གཟིགས་ངོར་མེད་པའི་ཕྱིར། གཟུགས༑ དོན་དང་དོན་སྣང་དབང་ཤེས་ཡོད་མེད་ཁྱད་པར་འཛིན་པར་མི་རིགས་ཏེ། དོན་མེད་ན་དོན་སྣང་དབང་ཤེས་ཀྱང་མེད་ལ་དབང་ཤེས་ཡོད་ན་དོན་ཀྱང་ཡོད་དགོས་པའི་ཕྱིར་ཏེ།
རྒྱུ་འབྲས་ཡིན་པའི་ཕྱིར་རོ། ། རིགས་པའི་སྒྲུབ་བྱེད་བཤད་ཟིན་ནས་ལུང་གི་ནི། དེ་དག་ དོན་སེམས་དོན་དམ་པར་མེད་པར་སྟོན་པའི་ལུང་ཡོད་དེ། ཤེར་ཕྱིན་གྱི་མདོར་དེ་ལྟར་གསུངས་པའི་ཕྱིར། མངོན༑ དེ་ཐ་སྙད་དུ་ཡོད་པར་སྟོན་བྱེད་ཀྱི་ལུང་ཡོད་དེ། མངོན་པའི་མདོར་དེ་ལྟར་གསུངས་པའི་ཕྱིར། བདེན། བདེན་གཉིས་དང་འགལ་བའི་རྣམ་རིག་བསྒྲུབས་པར་དོན་མེད་པར་ཐལ། དེ་བཀག་ཟིན་པའི་ཕྱིར།
དེ་ཕྱིར། དོན་སེམས་དོན་དམ་པར་མེད་ཅིང་ཐ་སྙད་དུ་ཡོད་པར་ཁས་ལེན་རིགས་ཏེ། བདེན་གཉིས་ཀྱི་རྣམ་གཞག་དང་འགལ་ན་ཚད་མས་གནོད་པའི་ཕྱིར། ཁོ་ན་རེ། རྣམ་རིག་གི་ཚུལ་གྲུབ་ཏེ། ཕྱི་རོལ་སྣང་བ་ཡོད་མེད་དེ། ། ཞེས་སོགས་ཀྱིས་རྣམ་རིག་ཙམ་བསྟན་པའི་ཕྱིར་ཞེ་ན། མདོ་སྡེ། ལུང་དེ་ཆོས་ཅན། ཁྱོད་ཀྱིས་རྣམ་རིག་ཙམ་བསྟན་པས་རྣམ་རིག་ཙམ་མི་འགྲུབ་པར་ཐལ།
ཁྱོད་ཕྱི་རོལ་ལ་བརྟེན་པའི་ཉོན་མོངས་དགག་པའི་ཕྱིར་དུ་ཕྱི་དོན་ཡོད་ཀྱང་མེད་པ་ལྟར་སྟོན་པའི་དྲང་དོན་གྱི་ལུང་ཡིན་པའི་ཕྱིར། འདི་ནི། ལུང་དེ་ཆོས་ཅན། ཁྱོད་དྲང་དོན་གྱི་ལུང་ཡིན་ཏེ། ཁྱོད་དེ་ལྟར་ལུང་རིགས་ཀྱིས་གྲུབ་པའི་ཕྱིར། ལུང་གིས་སྒྲུབ་པ་ནི། རྣམ་པ། ལུང་དེ་ཆོས་ཅན༑ ཁྱོད་དང་ལུང་གཞན་དྲང་དོན་དུ་ལུང་གིས་བསྟན་ཏེ། ཁྱོད་དང་དགོངས་འགྲེལ་གྱི་ངོ་བོ་ཉིད་གསུམ་བསྟན་པའི་ལུང་སོགས་དྲང་དོན་དུ་ལང་གཤེགས་ཀྱི་ལུང་གིས་བསྟན་པའི་ཕྱིར།
རིགས་པས་སྒྲུབ་པ་ནི་ཤེས་བྱ། སངས་རྒྱས་ཆོས་ཅན༑ གདུལ་བྱ་འགའ་ཞིག་ལ་སྟོང་ཉིད་སྟོན་པའི་སྔར་ཕྱི་དོན་མེད་པར་གསུངས་པའི་རྒྱུ་མཚན་ཡོད་དེ། དེ་ལ་ཕྱི་དོན་མེད་པར་བསྟན་པ་སྟོང་ཉིད་རྟོགས་པའི་ཐབས་སུ་འགྱུར་བས་དེ་ལ་དེའི་སྔར་དེ་ལྟར་གསུངས་པའི་ཕྱིར། དེ་ལ་དེ་བསྟན་པ་དེའི་ཐབས་སུ་འགྱུར་ཏེ། ཡུལ་སྟོང་པ་ （ ༡༨བ ） རྟོགས་ན་ཡུལ་ཅན་སྟོང་པར་རྟོགས་སླ་བའི་ཕྱིར། ཤེས་བྱ། རྟགས་དེ་གྲུབ་སྟེ། ཡུལ་སྟོང་པར་རྟོགས་ཡུལ་ཅན་སྟོང་པར་རང་གཞན་གང་རུང་ལ་བརྟེན་ནས་ཚེགས་ཆུང་ངུས་རྟོགས་ནུས་པའི་ཕྱིར༑ དང་པོར།
དེས་ན། ཤེས་བྱ་ཞེས་པ་སྔ་མའི་ཆོས་ཅན་དང་ཆོས་སྦྱར་ནས་གདུལ་བྱ་འགའ་ཞིག་སྟོང་ཉིད་ལ་འཁྲིད་པའི་ཆེད་དུ་དེ་ལྟར་གསུངས་པའི་ཕྱིར། དེ་ལྟར་འདུས་བྱས་མི་རྟག་པར་སྟོན་པའི་མདོ་ཆོས་ཅན། དྲང་དོན་གྱི་མདོ་ཡིན་ཏེ༑ སྟོང་ཉིད་དངོས་སུ་མི་སྟོན་པར་སྟོང་ཉིད་རྟོགས་པའི་ཐབས་སྟོན་པའི་མདོ་ཡིན་པའི་ཕྱིར་རམ། ཁྱོད་ཀྱི་བསྟན་དོན་གོ་བས་སྟོང་ཉིད་རྟོགས་པ་ལ་རྒྱུད་ནས་འཇུག་པའི་མདོ་ཡིན་པའི་ཕྱིར། སྟོང་ཉིད། ཕུང་པོ་ལྔ་པོ་འདི་དག་ཀྱང་རང་བཞིན་གྱིས་སྟོང་པར་ལྟའོ་ཞེས་པའི་མདོ་ཆོས་ཅན། ངེས་དོན་གྱི་མདོ་ཡིན་ཏེ། སྟོང་ཉིད་དངོས་སུ་སྟོན་པ་ལས་བརྩམས་པའི་མདོ་ཡིན་པའི་ཕྱིར།
གཉིས་ལས། ཕྱི་ནང་གི་དངོས་པོ་རྣམས་ཆོས་ཅན། བདག་གཞན་གཉིས་ལས་མི་སྐྱེ་སྟེ། དེ་ལ་བདག་གཞན་རེ་རེས་ལས་སྐྱེ་བ་ལ་དགག་པ་རྒྱས་པར་བཤད་པ་རིགས་པས་གནོད་པའི་ཕྱིར། འདི་ནི། ཆོས་ཅན། ཆོས་འདྲ། དེ་ལས་སྐྱེ་བ་བདེན་གཉིས་གང་རུང་དུ་བསྡུས་ནས་འགོག་པའི་རིགས་པས་ཁེགས་པའི་ཕྱིར། གང་ཕྱིར། ཆོས་ཅན༑
ཁྱོད་ཀྱི་རྒྱུར་བདག་གཞན་གཉིས་མི་དགོས་ཏེ། བདག་གཞན་རེ་རེ་ལ་ཁྱོད་སྐྱེད་པའི་ནུས་པ་ཅུང་ཟད་ཀྱང་མེད་པའི་ཕྱིར། བྱེ་མ་གཅིག་ལ་ཏིལ་མར་འབྱིན་པའི་ནུས་པ་མེད་ན་ཆངས་པོ་ལའང་མེད་པ་བཞིན་ནོ། ། ངོ་བོ་ཉིད་རྒྱུར་སྨྲ་བ་ན་རེ། དངོས་པོ་ཐམས་ཅད་རྒྱུ་མེད་དུ་འབྱུང་བས་གོང་གི་སྐྱོན་རྣམས་མེད་དོ་ཞེ་ན། གལ་ཏེ། བྱ་རོག་ཆོས་ཅན། རྨ་བྱའི་མདོངས་སྐྱེ་བར་ཐལ། དེ་རྒྱུ་མེད་དུ་སྐྱེ་བའི་ཕྱིར། ཡང༌།
རྨ་བྱ་ཆོས་ཅན། ཁྱོད་མངལ་ན་ཡོད་པའི་གནས་སྐབས་སུའང་ཁྱོད་ལ་སྒྲོ་ནེ་ལྗང་ཡོད་པར་ཐལ། སྒྲོ་ནེ་ལྗང་རྒྱུ་མེད་དུ་འབྱུང་བའི་ཕྱིར། འཇིག་རྟེན་པ་ཆོས་ཅན། ལོ་ཏོག་འབྱུང་ཆེད་དུ་འབད་རྩོལ་མི་དགོས་པར་ཐལ། དེ་རྒྱུ་མེད་དུ་སྐྱེ་བའི་ཕྱིར། གལ་ཏེ། མྱུ་གུ་ཆོས་ཅན། ཁྱོད་རང་རྒྱུ་ལས་སྐྱེ་སྟེ། ཁྱོད་ཀྱི་རྒྱུ་མེད་ན་ཁྱོད་མེད་དགོས་པ་ལས།
ཁྱོད་ཚད་མས་གྲུབ་པའི་ཕྱིར། རང་རྒྱུད་ཀྱི་སྔོན་འཛིན་མངོན་སུམ་སྔོན་པོ་ཡོད་ན་སྐྱེ་ཞིང་མེད་པར་མི་སྐྱེ་བ་བཞིན། ཚུ་རོལ་མཛེས་པའི་རྒྱང་འཕེན་པ་ན་རེ། འཇིག་རྟེན་ཕ་རོལ་མངོན་སུམ་གྱིས་མ་མཐོང་བས་མེད་པར་གྲུབ་མོད། ད་ལྟར་མངོན་སུམ་དུ་མཐོང་བཞིན་པའི་འཇིག་རྟེན་འདི་འབྱུང་བ་བཞིའི་ཉེར་ལེན་ （ ༡༩ན ） ལས་སྐྱེའོ་ཞེས་སྨྲའོ། ། འབྱུང་བ། ཚུ་རོལ་མཛེས་པ་པ་ཆོས་ཅན། འཇིག་རྟེན་ཕ་རོལ་མེད་པ་མངོན་སུམ་གྱིས་མ་རྟོགས་པར་ཐལ། འཇིག་རྟེན་འདིའི་གནས་ཚུལ་ལ་རྨོངས་པའི་ཕྱིར། དེར་ཐལ།
འཇིག་རྟེན་འདི་འབྱུང་བའི་ཉེར་ལེན་ལས་སྐྱེ་བར་འཛིན་པ་གང་ཞིག་དེ་ལྟར་མ་གྲུབ་པའི་ཕྱིར། འཇིག་རྟེན། ཆོས་ཅན། འཇིག་རྟེན་ཕ་རོལ་མེད་ལྟ་མ་སྤངས་པ་དེ་སྲིད་དུ་ལྟ་ངན་ཅན་དུ་ཐལ། དེ་སྲིད་དུ་འཇིག་རྟེན་ཕ་རོལ་ལ་སྐུར་འདེབས་ཀྱི་ལྟ་བ་ལ་མངོན་འགྱུར་རྟེན་དང་འདྲ་བའི་ལུས་ཅན་ཡིན་པའི་ཕྱིར། འབྱུང་བ་བདེན་པར་ཞེན་པ་ཡོད་པའི་དུས་བཞིན་ནོ། ཁོ་ན་རེ། དཔེ་མ་གྲུབ་དེའི་འབྱུང་བ་བདེན་འཛིན་པ་དག་པའི་བློའོ་ཞེ་ན། མིན་ཏེ། འབྱུང་བ་རང་བཞིན་གྱིས་མ་སྐྱེས་པའི་ཕྱིར༑
དེ་སྒྲུབ་དགོས་སོ། ། ད་དུང་དཔེ་མ་གྲུབ་བོ་ཞེ་ན། འབྱུང་བ་ཤེས་བྱ་ཆོས་ཅན༑ འབྱུང་བ་རང་བཞིན་གྱིས་སྐྱེ་མེད་དུ་གསར་དུ་སྒྲུབ་མི་དགོས་པར་ཐལ། དེ་གོང་དུ་གྲུབ་ཟིན་པའི་ཕྱིར། གང་གི་དེར་ཐལ། གོང་དུ་བདེན་སྐྱེ་སྤྱིར་བཀག་པའི་སྒོ་ནས་དེ་གྲུབ་ཟིན་པའི་ཕྱིར། ཕྱོགས་ཆོས་བསྒྲུབས་ཟིན་ཏོ། ཁྱབ་པ་ནི། རྒྱུ་ལྔ་པ་མེད་པའི་ཕྱིར་གྲུབ་པ། །
དེས་ན་རྟགས་དགོད་པ་ནི། གང་གི ཕྱི་ནང་གི་དངོས་པོ་རྣམས་ཆོས་ཅན། རང་བཞིན་གྱིས་སྐྱེ་བ་མེད་དེ། མཐའ་བཞི་གང་རུང་ལས་མི་སྐྱེ་བའི་ཕྱིར། ཁོ་ན་རེ། མངོན་སུམ་གྱིས་སྔོ་སོགས་ཀྱི་རང་བཞིན་མ་མཐོང་བར་ཐལ༑ དངོས་པོ་ཀུན་རང་བཞིན་གྱིས་མེད་པའི་ཕྱིར། འདོད་ན། ཐམས་ཅད་ཀྱི་མངོན་སུམ་ལ་སྔོ་སོགས་ཀྱི་རང་བཞིན་སྣང་བར་མངོན་གསུམ་དུ་མཐོང་བ་དང་འགལ་ལོ། །
ཞེ་ན། གང་ཕྱིར། སྟོང་ཉིད་མ་རྟོགས་པའི་གང་ཟག་ཆོས་ཅན། ཁྱོད་ཀྱིས་སྔོ་སོགས་ཀྱི་རང་བཞིན་མ་མཐོང་བར་ཐལ། ཁྱོད་ཀྱི་གཏི་མུག་གིས་སྔོ་སོགས་ཀྱི་རང་བཞིན་མཐོང་བ་བསྒྲིབས་ནས་དེ་ལས་ལོག་པར་མཐོང་བའི་ཕྱིར། དཔེར་ན་སྤྲིན་མཐུག་པོས་ནམ་མཁའ་བསྒྲིབས་པ་བཞིན་ནོ། ཁོ་ན་རེ། སྒྲིབ་བྱེད་ཀྱི་ཚུལ་ཇི་བཞིན་དུ་མི་མཐོང་ཡང་ལོག་པར་མཐོང་བར་མི་བྱེད་དོ་ཞེ་ན། ཇི་ལྟར། ཤེས་བྱ་ཆོས་ཅན།
སྒྲིབ་བྱེད་ཀྱི་དབང་གིས་ལོག་པར་སྣང་བ་ཡོད་དེ། རབ་རིབ་ཀྱིས་བསྒྲིབས་པས་སྐྲ་ཤད་འཛག་སྣང་སོགས་འབྱུང་བའི་ཕྱིར། དེ་བཞིན། གཏི་མུག་གི་དབང་གིས་ལོག་པར་སྣང་སྟེ། གཏི་མུག་གི་དབང་གིས་ལྟ་བ་མི་ཤེས་པའི་གང་ཟག་འདུས་བྱས་བདེན་པར་ཞེན་པའི་ཕྱིར། གལ་ཏེ། རྟགས་དེར་ཐལ། འདུ་བྱེད་གཏི་མུག་གི་རྗེས་སུ་ （ ༡༩བ ） འགྲོ་ལྡོག་བྱེད་པར་གསུངས་པའི་ལུང་དོན་ལ་བརྟེན་ནས་དངོས་སྨྲ་བ་འདུ་བྱེད་བདེན་པར་ཞེན་ནས་འཁོར་བར་འཆིང་ཞིང༌། གཏི་མུག་ཤིན་ཏུ་སྲབ་པ་ཁ་ཅིག་རྟེན་འབྲེལ་གྱི་ཚིག་ཙམ་ཐཽས་པས་ལོག་ཞེན་སྤངས་ཏེ་གྲོལ་བར་འགྱུར་བའི་རྒྱུ་མཚན་ཡོད་པའི་ཕྱིར། གལ་ཏེ།
ཁོ་ན་རེ། སྔོ་སོགས་ཐ་སྙད་དུའང་བདེན་པར་མི་སྣང་བར་ཐལ། དེ་བདེན་པར་མེད་པའི་ཕྱིར། ཐལ་བ་ལས། སྔོ་སོགས་ཆོས་ཅན། དོན་དམ་པར་ཡོད་པར་ཐལ། བདེན་པར་ཐ་སྙད་པའི་ཚད་མས་གྲུབ་པའི་ཕྱིར་ཞེ་ན། འདི་ནི་ཐ་སྙད་པའི་ཚད་མ་ལ་སྔོ་སོགས་རང་གི་མཚན་ཉིད་ཀྱིས་གྲུབ་པ་སྣང་ཞིང་དེ་ལ་དེ་ཚད་མར་སོང་བར་འདོད་པ་དངོས་སྨྲ་བ་སྤྱིའི་རྩོད་པའོ། ། ཡང་དག དངོས་སྨྲ་བས་ཆོས་དེ་བདེན་པར་གསལ་བར་མི་སྣང་བར་ཐལ།
དེ་བདེན་པར་མེད་པའི་ཕྱིར་ཞེས་པའི་ཐལ་འགྱུར་ཆོས་ཅན༑ ཁྱོད་དབུ་མ་པ་ལ་འཕངས་པར་མི་རིགས་པར་ཐལ། ཁྱོད་གཞན་ལ་རྩོད་རིགས་ཀྱི་ཐལ་འགྱུར་ཡིན་ན་སྐྲ་ཤད་ཡོད་པར་གསལ་བར་སྣང་ཞེན་ཅན་གྱི་གང་ཟག་དང༌། ལྟ་བ་མ་རྟོགས་པའི་གང་ཟག་ལ་སྔ་ཕྱིར་འཕང་བར་རིགས་ཀྱི། དབུ་མ་པ་ལ་གནོད་བྱེད་མིན་པའི་ཕྱིར། དང་པོ་གྲུབ་ཏེ། གང་ཟག་དེ་དག་གིས་ལན་མི་ཐེབས་པའི་ཕྱིར། གཉིས་པ་གྲུབ་ཏེ། དབུ་མ་པ་མཉམ་པར་བཞག་པའི་རྣལ་འབྱོར་པའི་རྗེས་སུ་འབྲངས་ནས་ལན་འདེབས་ལ། རྣལ་འབྱོར་པ་ལ་བརྩད་བྱ་མིན་པའི་ཕྱིར་ཏེ།
རྣལ་འབྱོར་པས་བདེན་གྲུབ་མི་སྣང་བར་བདེན་མེད་གཟིགས་པའི་ཕྱིར། རེ་ཞིག་དང་ཕྱི་ནས་ཞེས་པའི་ནུས་པ་འདོན་ན། གཞན་ལ་རྩོད་རིགས་ལ་རྩོད་པའི་གོ་རིམ་ཡང་སྔ་ཕྱིའི་འདི་ལྟར་རིགས་ཞེས་པ་སྟེ། ཆོས་ཅན། ཆོས་དེ་བདེན་པར་མེད་ན་དེ་བདེན་པར་སྣང་བ་འགལ་བའི་རྩོད་པ་བདེན་གྲུབ་ཏུ་ཡོད་པར་བདེན་ཞེན་ཅན་གྱི་གང་ཟག་ལ་དང་པོར་བརྩད་ནས་ཕྱིས་བདེན་མེད་མ་རྟོགས་པའི་གང་ཟག་ལ་བརྩད་རིགས་པར་ཐལ། ཁྱོད་དེ་ལྟར་རྩོད་པ་པོ་གང་ཞིག རྩོད་པ་གཉིས་སྔ་མ་ཆེས་གསལ་ཞིང་རྟོགས་སླ་བའི་ཕྱིར། གལ་ཏེ། ཐལ་བ་འདི་ནི་ཁྱོད་ལ་རང་འཇུག་ཏེ། ཤེས་བྱ་ཆོས་ཅན།
ཆོས་དེ་བདེན་མེད་དུ་མཚུངས་ཀྱང་ཆོས་དེ་བདེན་པར་མི་སྣང་བར་མི་མཚུངས་པར་ཐལ། རྨི་ལམ་བདེན་པར་མེད་ཀྱང་བདེན་པར་མཐོང་བའི་ཕྱིར། ཞེས་སོ། ། ཡང་ན་རྨི་ལམ་ཆོས་ཅན། ཐ་སྙད་དུའང་འཛིན་པར་མི་སྣང་བར་ཐལ། བདེན་པར་མེད་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་སྨྲ་བ་ལ་གནོད་བྱེད་དུ་ཐལ། དེས་བཟློག་མི་ནུས་པའི་ཐལ་འགྱུར་ཡིན་པའི་ཕྱིར། དེ་ཉིད། སྔོ་སོགས་ཆོས་ཅན།
དེར་ཐལ། དེའི་ཕྱིར༑ ཞེས་པའི་ཐལ་འགྱུར་ཆོས་ཅན། དབུ་མ་པ་ལ་ （ ༢༠ན ） གནོད་བྱེད་མིན་པར་ཐལ། དེས་ཁྱབ་མེད་ཀྱི་ལན་ཐེབས་པའི་ཕྱིར། མོ་གཤམ། འགྲོ་བ་དག་ནི་རྨི་ལམ་འདྲར་བཤད་ཅེས་སོགས་ཀྱི་ལུང་སྔ་མ་ལ་སྦྱར་བའམ། ཡང་ན་ལུང་དོན་དེ་ལས་གཟུགས་སོགས་རང་བཞིན་གྱིས་མ་སྐྱེས་པར་གྲུབ་པས། གཟུགས་སོགས་ཆོས་ཅན། བདེན་པར་གྲུབ་པར་ཐལ།
ཐ་སྙད་པའི་ཚད་མས་བདེན་པར་གྲུབ་པའི་ཕྱིར་ཞེས་པའི་ཐལ་བ་ནི་ཁྱེད་རང་ལ་འཇུག་གི་ཁོ་བོ་ལ་མི་འཇུག་ཏེ། ཐལ་འགྱུར་དེ་ཆོས་ཅན། དབུ་མ་པ་ལ་གནོད་བྱེད་ཀྱི་ཐལ་འགྱུར་མིན་པར་ཐལ། དེས་རྟགས་མ་གྲུབ་ཀྱི་ལན་གྱིས་བཟློག་ནུས་པའི་ཕྱིར་ཏེ། རྟགས་ཁས་མ་བླངས་ཤིང༌༑ ཚད་མས་མ་གྲུབ་པའི་ཕྱིར་ཏེ། མོ་གཤམ་གྱི་བུ་ལྟར་གཟུགས་སོགས་བདེན་པ་གཉིས་ཆར་དུ་རང་བཞིན་གྱིས་མེད་པའི་ཕྱིར། རྟགས་ལུང་དང་སྦྱོར་བ་ནི༑ དེ་ཕྱིར། གཟུགས་སོགས་རྟག་ཏུ་རང་བཞིན་གྱིས་སྐྱེ་བ་མེད་དེ།
ཆོས་ཐམས་ཅད་རང་བཞིན་གྱིས་སྐྱེ་བ་མེད་པ་ལ་དགོངས་ནས་སྟོན་པས། གདོད་ནས་ཞི་ཞིང་སྐྱེས་པ་ཞེས་སོགས་གསུངས་པའི་ཕྱིར། ཁྱད་པར་དུ་བྱེ་སྨྲས་ཀྱང་དེ་འཕང་མི་རིགས་པ་ནི། བུམ་སོགས། བུམ་སོགས་ཆོས་ཅན། ཐ་སྙད་དུའང་མོ་གཤམ་བུ་བཞིན་མི་སྣང་བར་ཐལ། དོན་དམ་པར་མེད་པའི་ཕྱིར་ཞེས་པའི་ཐལ་འགྱུར་ཆོས་ཅན༑ བྱེ་སྨྲས་དབུ་མ་པ་ལ་འཕང་བར་མི་རིགས་པར་ཐལ། དབུ་མ་པ་ལ་ཁས་བླངས་པ་བཞིན་དུ་ཆོས་ཐམས་ཅད་དོན་དམ་པར་མེད་ཅིང་ཀུན་རྫོབ་ཏུ་ཡོད་པའི་ཕྱིར༑ བུམ་པ་ཆོས་ཅན་ཞེས་བྱེ་སྨྲ་ལ་འཕངས་པའི་ཚེ་དེའི་འཁོར་གསུམ་ཀ་བྱེ་སྨྲ་རང་གིས་ཁས་བླངས་པའི་ཕྱིར།
ངེད་ཀྱིས་ལན་ཐེབས་ཅིང་བཟློག་ན་བྱེ་སྨྲས་ལན་མེད་པས་མི་རིགས་ཞེས་པའོ། ཁོ་ན་རེ། སྐྱེ་བ་མེད་པར་ཐལ། མཐའ་བཞི་གང་རུང་གི་སྐྱེ་བ་མེད་པའི་ཕྱིར། ཞེ་ན། གང་ཕྱིར། མ་ཁྱབ་པར་ཐལ། མཐའ་ བཞི་གང་རུང་གིས་སྐྱེ་བ་མེད་པས་བདེན་སྐྱེ་མེད་ཀྱང་བརྟེན་ནས་བཏགས་པ་ཙམ་གྱི་སྐྱེ་བ་ཡོད་པའི་ཕྱིར། ལྟོས་མེད་ཀྱི་སྐྱེ་བ་མེད་ཀྱང་ལྟོས་པའི་སྐྱེ་བ་ཡོད་པའི་ཕྱིར། གང་ཕྱིར་རྟེན་འབྲེལ་གྱི་དོན་རྟོགས་ནས་མཐའ་བཞི་སྐྱེ་བར་རྟོག་པ་སོགས་ཀྱི་ཀུན་བཏགས་ཀྱི་ལྟ་ངན་མཐའ་དག་མི་འབྱུང་སྟེ།
ཆོས་ཐམས་ཅད་བརྟེན་ནས་བཏགས་པ་ཙམ་དུ་རྟོགས་ན་བདེན་འཛིན་ཀུན་བཏགས་ལྡོག་པར་འགྱུར་བའི་ཕྱིར། རྟོག་རྣམས། བདེན་འཛིན་ལོག་ན་ཀུན་བཏགས་ཀྱི་ལྟ་ངན་མཐའ་དག་ལྡོག་པར་ཐལ། ཀུན་བཏགས་ཀྱི་ལྟ་ངན་བདེན་འཛིན་ཀུན་བཏགས་ཀྱི་སྐྱེད་པའི་ཕྱིར། དཔེར་ན་མེ་བུད་ཤིང་གིས་སྐྱེད་པས་བུད་ཤིང་ལོག་ན་མེ་ལྡོག་པ་བཞིན། སོ་སོ། ཀླུ་སྒྲུབ་ཆོས་ （ ༢༠བ ） ཅན། བདེན་འཛིན་སྤོང་ཆེད་དུ་དེ་ཁོ་ཉིད་རིག་པས་གཏན་ལ་ཕབ་སྟེ། གདུལ་བྱ་གྲོལ་བ་ཐོབ་ཕྱིར་དུ་དེ་ཡིན་པ་གང་ཞིག བདེན་འཛིན་སྤངས་པས་གྲོལ་བར་འགྱུར་བའི་ཕྱིར་ཏེ།
བདེན་འཛིན་འཁོར་བར་འཆིང་རྒྱུ་ཡིན་པའི་ཕྱིར། བསྟན། ཆོས་ཅན། རྩོད་པ་ལྷུར་ལེན་གྱི་ཆེད་དུ་བསྟན་བཅོས་སུ་དགག་སྒྲུབ་བྱས་པ་མིན་ཏེ། བདེན་འཛིན་སྤངས་ནས་གྲོལ་བའི་གྲོལ་བའི་ཆེད་དུ་དགག་སྒྲུབ་བྱས་པའི་ཕྱིར། ཁོ་ན་རེ། རྩོད་པ་ལྷུར་ལེན་གྱི་ཆེད་དུ་བྱས་ཏེ། དབུ་མའི་བསྟན་བཅོས་སུ་དགག་སྒྲུབ་བྱས་པས་གཞན་ལུགས་འཇིག་པའི་ཕྱིར། ཞེ་ན། གལ་ཏེ་ཆོས་ཅན།
དེ་ཉིད་རྣམ་པར་བཤད་པས་གཞན་ལུགས་ཞིག་ཀྱང་རྩོད་པ་ལྷུར་ལེན་གྱི་ཉེས་པ་མེད་དེ། དེ་ཁོ་ན་ཉིད་དཔྱོད་པའི་རིགས་པས་རྣམ་པར་དཔྱད་པས་གཞན་ལུགས་ཞར་ལ་ཞིག་པ་ཡིན་པའི་ཕྱིར༑ རང་གི ཤེས་བྱ་ཆོས་ཅན། རང་གཞན་གྱི་ལྟ་བ་ལ་ཆགས་སྡང་གི་ཞེན་ན་གྲོལ་བར་མི་འགྱུར་ཏེ། ཆགས་སྡང་དེ་ཉིད་འཆིང་བྱེད་ཀྱི་རྟོག་པ་ཡིན་པའི་ཕྱིར། དེ་ཕྱིར། ཀླུ་སྒྲུབ་ཆོས་ཅན། གདུལ་བྱ་གྲོལ་ཆེད་དུ་དེ་ཉིད་གཏན་ལ་ཕབ་སྟེ། རང་གཞན་གྱིས་ལྟ་བ་ལ་ཆགས་སྡང་སྤངས་ཏེ་དེ་ཁོ་ཉིད་གཏན་ལ་ཕབ་པའི་ཕྱིར།
ཉོན་མོངས། འཁོར་བའི་རྩ་བ་ངོས་བཟུང་ནས་སྤོང་འདོད་ཀྱི་རྣལ་འབྱོར་པ་ཆོས་ཅན༑ ཁྱོད་ཀྱིས་ཉེས་བུར་འཇིག་ལྟའི་རྩ་བ་ཅན་དུ་ཤེས་ཤིང་འཇིག་ལྟའི་དམིགས་ཡུལ་གྱི་གནས་ཚུལ་རྟོགས་ནས་གང་ཟག་གི་བདག་དགག་དགོས་ཏེ། ཁྱོད་ཐར་པ་དོན་གཉེར་གྱི་གང་ཟག་ཡིན་པའི་ཕྱིར། རིམ་པ་ཡང་དང་པོར་གང་ཟག་གིས་བདག་མེད་པ་གཏན་ལ་འབེབས་དགོས་སོ། ། འོ་ན་འཇིག་ལྟའི་དམིགས་ཡུལ་གྱི་བདག་དེ་ཇི་ལྟ་བུ་ཞེ་ན། ཟ་པོ། གྲངས་ཅན་ནི་ཕུང་པོ་ལས་དོན་གཞན་གྱིས་གང་ཟག་རྫས་ཡོད་བདག་གི་ངོ་བོ་དང༌། བྱེད་པོ་མིན་པ་སོགས་མཚན་ཉིད་ལྔ་བདག་གི་ཁྱད་ཆོས་སུ་འདོད་དོ། ། དེ་དབྱེ།
བྱེ་བྲག་པ་ཁ་ཅིག བྱེད་པ་པོ་སོགས་ལྔ་ལྡན་དུ་འདོད་ཅིང༌། བྱེ་བྲག་པ་ཁ་ཅིག་བྱ་བ་དང་བཅས་པའི་ལྔ་ལྡན་དང༌། རིག་བྱེད་གསང་བ་པ། བདག་སྣོད་བཅུད་ཐམས་ཅད་ལ་ཁྱབ་པར་འདོད་ཅིང༌། ངར་འཛིན་ལྷན་སྐྱེས་ཀྱིས་དེ་ལ་དམིགས་ནས་མ་སྐྱེས་རྟག་སོགས་སུ་འཛིན་པར་འདོད་དོ། ། མོ་གཤམ། ཕུང་པོ་ལས་དོན་གཞན་གྱི་བདག་ཆོས་ཅན༑ དེ་ཁོ་ནར་རྫས་སུ་མེད་དེ། མ་སྐྱེས་པའི་ཕྱིར།
རྟགས་སོ། ། མོ་གཤམ་གྱི་བུ་བཞིན༑ འདི་ནི། ཆོས་ཅན། དེ་ཁོ་ནར་ངར་འཛིན་ལྷན་སྐྱེས་ཀྱི་དམིགས་ཡུལ་མ་ཡིན་ཏེ། རྟགས་དཔེ་སྔར་རོ། ། འདི་ནི། ཆོས་ཅན། ཀུན་རྫོབ་ཏུའང་རྫས་སུ་ （ ༢༡ན ） མེད་དེ། ཞེས་དང༌།
ཀུན་རྫོན་ཏུའང་ངར་འཛིན་ལྷན་སྐྱེས་ཀྱི་དམིགས་ཡུལ་མིན་ཏེ། རྟགས་དཔེ་སྔར་རོ། ། གང་ཕྱིར། ཕུང་པོ་ལས་དོན་གཞན་གྱི་གང་ཟག་རྫས་ཡོད་ཆོས་ཅན། ཁྱོད་ལ་རྟག་དངོས་སོགས་ཀྱི་ཁྱད་ཆོས་ལྔ་མི་ལྡན་ཏེ། རྟགས་དཔེ་སྔར། དེ་ཕྱིར། ཕུང་པོ་ལས་ངོ་བོ་ཐ་དད་པའི་གང་ཟག་མེད་དེ། ཕུང་པོར་མ་བཏགསཔའི་གང་ཟག་མེད་པའི་ཕྱིར། རྟགས་གྲུབ་སྟེ།
གང་ཟག་ཡིན་ན་འདུས་བྱས་ཀྱི་མཚན་ཉིད་དང་ལྡན་དགོས་པའི་ཕྱིར་དང༌། གཞན་ཡང་བདག་ཆོས་ཅན། ཕུང་པོ་ལས་དོན་གཞན་དུ་མེད་དེ། དེ་ཡོད་ན་ཁྱོད་ཡན་གར་དུ་མཐོང་བ་སྲིད་དགོས་པ་གང་ཞིག དེ་མི་སྲིད་པའི་ཕྱིར། རྟགས་དང་པོ་ནི་བུམ་སྣམ་ལྟར་འགྱུར་དགོས་པས་སོ། ། ཚིག་གསལ་ལྟར་འདིར་གཉིས་བྱེད་པ་འགྲེལ་པའི་དོན་ནོ༑ ༑ འཇིག་རྟེན། ཤེས་བྱ་ཆོས་ཅན། ངར་འཛིན་ལྷན་སྐྱེས་ཡིན་ན་གང་ཟག་མ་སྐྱེས་རྟག་གཅིག་སོགས་སུ་འཛིན་པས་མ་ཁྱབ་སྟེ།
བརྡ་ལ་མ་བྱང་བའི་རྒྱུད་ལ་གང་ཟག་མ་སྐྱེས་རྟག་གཅིག་སོགས་སུ་འཛིན་པ་མེད་པའི་ཕྱིར། ཁོ་ན་རེ། མ་གྲུབ་སྟེ། སྔོན་དེ་ལྟར་འཛིན་པ་གོམས་སྟོབས་ཀྱིས་ད་ལྟར་ཡང་འབྱུང་ངོ་ཞེ་ན། གང་དག་སེམས་ཅན་ཡིན་ན་མ་སྐྱེས་རྟག་གཅིག་ཏུ་འཛིན་པའི་བློ་གོམས་སྟོབས་ཀྱི་འབྱུང་བས་མ་ཁྱབ་པར་ཐལ། བསྐལ་བ་མང་པོར་དུད་འགྲོ་སོགས་ཀྱི་སྐྱེ་བ་བར་མེད་དུ་བརྒྱུད་དེ་དེ་འདྲའི་བློ་མ་གོམས་པ་སྲིད་པའི་ཕྱིར། དེས་ན་ཕུང་པོ་ལས་དོན་གཞན་གྱི་གང་ཟག་གི་རྫས་ཡོད་མཚན་ཉིད་ལྔ་ལྡན་མི་སྲིད་དེ། དེ་ཡོད་པ་ལ་ཁས་བླངས་དང་རིགས་པས་གནོད་པའི་ཕྱིར། ཕུང་པོ། མང་བཀུར་པའི་སྡེ་པ་ན་རེ།
ཕུང་པོ་འཇིག་ལྟའི་དམིགས་ཡུལ་ཡིན་ཏེ། དེའི་དམིགས་ཡུལ་གྱི་བདག་ཡོད་ཕུང་པོ་ལས་དོན་གཞན་གྱི་བདག་མེད་པའི་ཕྱིར། ནང་ཚན་ཁ་ཅིག་ན་རེ། ཕུང་པོ་ལྔ་དེའི་བདག་ཡིན་ཏེ། མདོ་ལས་བདག་གོ་སྙམ་དུ་ལྟ་བ་ནི་ཕུང་པོ་ལྔ་པོ་ཁོ་ན་ལ་ལྟའོ་ཞེས་གསུངས་པའི་ཕྱིར་དང༌། ངར་འཛིན་ལྷན་སྐྱེས་ལ་འཇིག་ཚོགས་ལ་ལྟ་བ་ཞེས་གསུངས་པའི་ཕྱིར། ནང་ཚན་ཁ་ཅིག རྣམ་ཤེས་དེའི་བདག་ཡིན་ཏེ། བདག་འདུལ་བྱར་བཤད་པའི་ཕྱིར། ཁྱབ་སྟེ།
ཕུང་པོ་ལས་དོན་གཞན་པའི་འདུལ་བྱའི་བདག་མེད་ཅིང༌། མདོ་གཞན་དུ་སེམས་འདུལ་བྱར་ཡང་བཤད་པའི་ཕྱིར། དེས་ན་ངར་འཛིན་གྱི་འཇིག་ལྟ་ནི་ཕུང་པོ་ལ་དམིགས་ནས་ངའོ་སྙམ་དུ་འཛིན་ནོ་ཞེས་སྨྲའོ། ། གལ་ཏེ་བདག་ཆོས་ཅན། ཁྱོད་དུ་མར་ཐལ། ཕུང་པོ་ལྔ་དང་གཅིག་ཡིན་པའི་ཕྱིར། རྟགས་ནི་ཁས་བླངས་ཏེ། ཕུང་པོ་དང་ངོ་བོ་ （ ༢༡བ ） གཅིག་ན་གཅིག་ཏུ་འགྱུར་ཏེ། དེ་ལྟ་ན་དེ་གཉིས་རྟོག་པ་ལ་ངོ་བོ་ཐ་དད་དུ་སྣང་བ་མི་སྲིད་པའི་ཕྱིར་ཏེ། དེ་གཉིས་རང་བཞིན་གྱིས་གྲུབ་པས་སོ། །
གཞན་ཡང༌། ཆོས་ཅན། ཆོས་སྔར། ཁྱོད་རྣམ་ཤེས་ལྔ་དང་གཅིག་ཡིན་པའི་ཕྱིར། ཡང་ན་ཆོས་ཅན༑ ཆོས་སྔར། ཡིད་ཤེས་ཀྱི་ཆ་ཤས་ཀྱི་སྐད་ཅིག་དུ་མ་དང་གཅིག་པའི་ཕྱིར། མ་གྲུབ་ན། ཡེ་ཤེས་དང་གཅིག་ཡིན་ཞིང་ཡེ་ཤེས་དེ་རང་གི་ཆ་ཤས་ཀྱི་སྐད་ཅིག་དུ་མ་དང་གཅིག་ཡིན་པ་འགལ་ལོ། ། ཡང་ན་ཇི་ལྟར་རིགས་པར་བརྗོད་ཅེས་འབྱུང་བས།
ལྷས་སྦྱིན་ཆོས་ཅན། ཁྱོད་ལ་གང་ཟག་རྒྱུད་ཐ་དད་པ་དུ་མ་ཡོད་པར་ཐལ༑ ཁྱོད་ལ་གང་ཟག་སྔ་ཕྱི་དུ་མ་ཡོད། སྔ་ཕྱིའི་གང་ཟག་རྒྱུད་ཐ་དད་ཡིན་པའི་ཕྱིར༑ རྟགས་གཉིས་ཁས། ཡང་ཕུང་པོ་དུ་མ་གཅིག་ཏུ་ཐལ་བའང་འཕང་ངོ༌། ། འདོད་ན། འཇིག་རྟེན་སྐྱེ་བ་ན་གང་ཟག་ཉག་ཅིག་སྐྱེའོ་ཞེས་འདོད་པ་དང་འགལ་ལོ༑ ༑ བདག་ནི། གང་ཟག་རྫས་ཡོད་དུ་ཐལ།
ཕུང་པོ་རྫས་ཡོད་ཡིན་པའི་ཕྱིར། གསུམ་མོ། ། བསལ་པ་གང་ཟག་བཏགས་ཡོད་དུ་ཁྱོད་རང་གི་ལུང་ལས་བཤད་པ་དང་འགལ་ལོ། ། དེར་ལྟ། འཇིག་ལྟ་ཆོས་ཅན། འཛིན་སྟངས་ལ་མ་འཁྲུལ་བར་ཐལ༑ ཁྱོད་ཀྱིས་གང་ཟག་རྫས་ཡོད་དུ་བཟུང༌། དེ་ལྟར་གྲུབ་པའི་ཕྱིར། དང་པོ་རྩ་བའི་ཁས་ལེན། གཉིས་པའང་ཁས་བླངས་ཏེ།
ཕུང་པོ་རྫས་ཡོད་ཡིན། བདག་ཕུང་གཅིག་ཡིན་པའི་ཕྱིར། འདོད་ན། མཐོང་ལམ་གྱིས་སླར་མི་སྐྱེ་བའི་ཚུལ་གྱི་སྤོང་བར་འདོད་པ་དང་འགལ་ལོ། ། མྱ་ངན། ལྷག་མེད་ཀྱི་མྱང་འདས་ཐོབ་པའི་ཚེ་གང་ཟག་རྒྱུན་ཆད་པར་ཐལ། དེའི་ཚེ་ཕུང་པོ་རྒྱུན་ཆད་པའི་ཕྱིར། ཁྱབ་རྟགས། འདོད་ན། མང་བཀུར་བ་ཆོས་ཅན།
ཁྱོད་ཆད་པའི་མཐར་ལྟ་ཅན་དུ་ཐལ། དེའི་ཚེ་བདག་ཡོད་པ་གང་ཞིག ཁྱོད་ཀྱིས་དེའི་ཚེ་བདག་མེད་པར་འཛིན་པའི་ཕྱིར༑ ཁྱབ་པ་ནི་འཇིག་ལྟས་གང་དུ་བཟུང་བའི་དོན་དེ་ཉིད་རྟག་ཆད་དུ་འཛིན་པ་མཐར་ལྟ་གཉིས་སུ་འདོད་པ་དང་འགལ་ལོ། ། མྱ་ངན། ཤེས་བྱ་ཆོས་ཅན། བདག་སྔ་ཕྱི་ངོ་བོ་ཉིད་ཀྱིས་སྐྱེ་འཇིག་སོ་སོར་བྱེད་པར་ཐལ། ཕུང་པོ་སྔ་ཕྱི་དེ་ལྟར་ཡིན་པའི་ཕྱིར། རྟགས་ཁྱབ། འདོད་ན།
སྐྱེ་བ་དྲན་པ་མི་སྲིད་པར་ཐལ། ཚེ་སྔ་ཕྱིའི་བདག་གཉིས་རང་བཞིན་གྱིས་གྲུབ་པའི་གཞན་ཡིན་པའི་ཕྱིར། རྟགས། བྱེད་པོ། ལས་བྱེད་པ་པོས་ལས་ཀྱི་འབྲས་བུ་མྱོང་བར་མི་སྲིད་པར་ཐལ། ལས་བྱས་རྗེས་སུ་ལས་བྱེད་པ་པོ་མེད་པའི་ཕྱིར། བདག་སྔ་ཕྱི་རང་བཞིན་གྱིས་གྲུབ་པའི་གཞན་ཡིན་པའི་ཕྱིར། མ་ཁྱབ་སྟེ། བདག་སྔ་མས་བྱས་པའི་ལས་འབྲས་བདག་ཕྱི་མས་མྱོང་ངོ་ཞེ་ན། གཞན།
ལས་མ་བྱས་པ་དང་ཕྲད་ （ ༢༢ན ） པ་སྲིད་པར་ཐལ། ཕྱོགས་སྔ་གང་ཞིག བྱེད་དུས་དང་མྱོང་དུས་ཀྱི་བདག་གཉིས་རང་བཞིན་གྱིས་གྲུབ་པའི་གཞན་ཡིན་པའི་ཕྱིར། དེ་ཉིད། ཁོ་ན་རེ། ཐལ་བ་ཕྱི་མ་རྣམས་མ་ཁྱབ་སྟེ༑ བདག་སྔ་ཕྱི་རང་བཞིན་གྱིས་གཞན་ཡིན་ཀྱང་རྒྱུད་གཅིག་པས་སོ་ཞེ་ན། སྔར༑ བདག་སྔ་ཕྱི་ཆོས་ཅན། རྒྱུད་གཅིག་པ་མ་ཡིན་པར་ཐལ།
རང་བཞིན་གྱིས་གྲུབ་པའི་ཐ་དད་པའི་ཕྱིར།
དེ་ཕྱིར། ཕུང་པོ་ལྔ་དང་སེམས་བདག་ཡིན་པ་མི་འཐད་པར་ཐལ། དེ་ལྟར་ཁས་བླངས་པ་ལ་ལུང་རིགས་དང་འགལ་བའི་ཉེས་པ་ཡོད་པའི་ཕྱིར། འཇིག་རྟེན། བདག་ཆོས་ཅན། ཁྱོད་ཀྱི་མཐའ་མེད་པའི་རྒྱུ་མཚན་གྱིས་ཁྱོད་མཐའ་ལྡན་དུ་ལུང་མ་བསྟན་པ་མིན་པར་ཐལ། ཁྱོད་ཀྱི་མཐའ་ཡོད་པའི་ཕྱིར་ཏེ། ཕུང་པོ་མཐའ་ལྡན་ཡིན་པའི་ཕྱིར། གསུམ་མོ། །
གཞན་ཡང་ཕུང་པོ་ངོ་བོ་ཉིད་ཀྱིས་སྐྱེ་འཇིག་བྱེད་ཅིང༌། ཚེ་སྔ་ཕྱིར་ཡང་སྐྱེ་འཇིག་བྱེད་པས་བདག་ཀྱང་དེ་ལྟར་འགྱུར་བས་བདག་དེ་དང་དེར་རྒྱུན་ཆད་པའི་མི་རྟག་པར་འགྱུར་རོ། ། དེ་ལྟ། བདག་ཆོས་ཅན། ཁྱོད་རྒྱུན་ཆད་པའི་མི་རྟག་པ་མིན་པའི་རྒྱུ་མཚན་གྱིས་ཁྱོད་མི་རྟག་པར་ལུང་ཞེས་དང༌། དེ་བཞིན་གཤེགས་པ་གྲོང་ཕན་ཆད་འབྱུང་བའི་རྒྱུ་མཚན་གྱིས་མི་འབྱུང་བར་ལུང་ཞེས་དང༌། ལུས་དེ་ཉིད་སྲོག་མིན་པའི་རྒྱུ་མཚན་གྱིས་ལུས་དེ་ཉིད་སྲོག་ཏུ་ལུང་ཞེས་སྦྱར་རོ། ། འགྲེལ་པར་སྔ་མ་གསུམ་ལས་མེད་ཀྱང་སྦྱར་རུང་བར་འདྲའོ། ཁྱོད་ཀྱི། བདག་མེད་མངོན་སུམ་དུ་རྟོགས་པའི་རྣལ་འབྱོར་པ་ཆོས་ཅན།
ཁྱོད་ཀྱིས་ཕུང་པོ་མེད་པར་རྟོགས་པར་ཐལ། ཁྱོད་ཀྱིས་བདག་མེད་པར་རྟོགས་པའི་ཕྱིར། ཁྱབ་རྟགས། རྟག་བདག ཁོ་ན་རེ། རྟགས་མ་གྲུབ་སྟེ། ཕུང་པོ་བདག་ཏུ་བཞག་པ་ནི་ལས་འབྲས་ཀྱི་རྟེན་ཡིན་གྱི་དགག་བྱའི་བདག་མིན་པས་རྣལ་འབྱོར་པས་དེ་མེད་པར་མ་རྟོགས་ལ༑ རྣལ་འབྱོར་པས་མེད་པར་རྟོགས་རྒྱུ་ནི་དགག་བྱའི་བདག་རྟག་གཅིག་སོགས་སུ་གྱུར་པ་ནང་གི་བྱེད་པའི་སྐྱེས་བུའོ་ཞེ་ན། དེ་ཚེ། ལས་འབྲས་ཀྱི་རྟེན་གྱི་བདག་བཏགས་དོན་བཙལ་ནས་བཞག་པ་མིན་པར་ཐལ།
ལས་འབྲས་ཀྱི་རྟེན་གྱི་བདག་དེ་དགག་བྱའི་བདག་མིན་པའི་ཕྱིར། ཁྱོད་ཀྱི། བདག་མེད་རྟོགས་པའི་རྣལ་འབྱོར་པ་ཆོས་ཅན། ཁྱོད་ལ་ཉོན་མོངས་སྤོང་ལམ་མེད་པར་ཐལ། ཁྱོད་ཀྱིས་གཟུགས་ཀྱི་དེ་ཁོ་ན་ཉིད་མ་རྟོགས་པའི་ཕྱིར་ཏེ། བདག་བཏགས་ཙམ་དུ་མ་རྟོགས་པའི་ཕྱིར། རྟགས་སོ། ། དཔེར་ན་ཟེ་འབྲུ་ལ་ཁུ་བྱུག་ཡོད་པར་ཤེས་ཀྱང་ཟེ་འབྲུའི་རོ་མ་མྱང་ན་རོ་ཞིམ་པོ་མེད་འཛིན་སྤོང་མི་ནུས་པ་བཞིན་ནོ། ། （ ༢༢བ ） གཟུགས་ལ། ཆོས་ཅན།
ཁྱོད་ཀྱི་རྒྱུད་ལ་ཉོན་མོངས་སླར་འཕེལ་བར་འགྱུར་བར་ཐལ༑ ཁྱོད་ཀྱི་རྒྱུད་ལ་ཉོན་མོངས་སྤོང་བའི་རྒྱུ་མེད་ཅིང༌། འཕེལ་རྒྱུ་ཡོད་པའི་ཕྱིར་ཏེ། དེའི་དེ་ཁོ་ན་ཉིད་མ་རྟོགས་པར་དེ་ལ་བདེན་པར་ཞེན་པའི་ཕྱིར། དཔེར་ན་ཟེ་འབྲུ་ལ་ཁུ་བྱུག་མེད་པར་ཤེས་ཀྱང་རོ་ཞིམ་པོ་མྱངས་ན་ཆགས་པ་སྐྱེ་བ་བཞིན་ནོ། ཁུ་ན་རེ། མ་དྷུ་ཞེས་པ་སྦྲང་རྩི་ལ་འཇུག་པས་འགྱུར་ནོར་ཟེར་རོ། ། དེ་བདེན་པ་འདྲ་སྟེ། ནག་འགྱུར་དུ། འགའ་ཞིག་གིས་སྦྲང་རྩི་མངར་བ་ཉིད་མ་མྱངས་པར་སྦྲང་རྩིའི་ནང་ན་ཀོ་ཀི་ལ་མེད་དོ་ཞེས་བྱ་བ་དེ་ཙམ་གྱིས་སྦྲང་རྩི་ལེན་པར་བྱེད་ནའང་དེས་སྦྲང་རྩི་མངར་བ་ཉིད་མྱོང་བ་ནི་མ་ཡིན་ཞེས་འབྱུང་ངོ༌། །
གང་ཕྱིར། མང་བཀུར་བ་ན་རེ། ཕུང་པོ་ལྔ་བདག་ཡིན་ཏེ། སྟོན་པས་བདག་གོ་སྙམ་དུ་ཡང་དག་པར་རྗེས་སུ་ལྟ་བ་དེ་ནི་ཉེ་བར་ལེན་པའི་ཕུང་པོ་ལྔ་པོ་འདི་དག་ཁོ་ན་ལ་ཡང་དག་པར་རྗེས་སུ་ལྟའོ་ཞེས་པའི་ལུང་གིས་ཕུང་པོ་ལྔ་བདག་ཏུ་བསྟན་པའི་ཕྱིར། མ་གྲུབ་ན། ལུང་དེའྀ་བསྟན་དོན་མེད་པར་འགྱུར་རོ་ཞེ་ན། དེ་ནི། ལུང་དེ་ཆོས་ཅན། ཁྱོད་ཀྱི་ཕུང་པོ་བདག་ཏུ་མི་སྟོན་ཀྱང་ཁྱོད་ཀྱི་བསྟན་དོན་ཡོད་དེ༑ ཁྱོད་ཀྱི་ཕུང་པོ་ལས་དོན་གཞན་པའི་བདག་འཇིག་ལྟའི་དམིགས་པ་ཡིན་པ་བཀག་ནས་བཏགས་ཙམ་གྱི་བདག་འཇིག་ལྟའི་དམིགས་པར་བསྟན་པའི་ཕྱིར།
གཟུགས་བདག ལུང་ཆོས་ཅན། ཁྱོད་ཀྱི་ཕུང་པོ་སོ་སོ་བ་བདག་ཏུ་མི་སྟོན་ཏེ། དེ་སྟོན་ན་མདོ་གཞན་དུ་ཕུང་པོ་སོ་སོ་བ་བདག་ཡིན་པ་མི་འགོག་དགོས་པ་གང་ཞིག གཞན་དུ་དེ་བཀག་པའི་ཕྱིར། གང་ཕྱིར། རྟགས་ཕྱི་མར་ཐལ། གཞན་དུ་ཕུང་པོ་ལྔ་པོ་རེ་རེ་ནས་བདག་མིན་པར་གསུངས་པའི་ཕྱིར། དེའི་ཕྱིར། ལུང་དེ་ཆོས་ཅན།
ཕུང་པོ་བདག་ཡིན་པ་ཁྱོད་ཀྱི་བསྟན་དོན་མ་ཡིན་ཏེ། དེ་ཡིན་ན་མདོ་གཞན་དང་འགལ་བའི་སྐྱོན་ཡོད་པའི་ཕྱིར། གཞན་ཡང་ཕུང་པོ་ལྔ་བདག་ཡིན་པ་ལུང་དེའི་དོན་ཡིན་ན། ཕུང་ལྔ་ཚོགས་པ་བདག་ཏུ་ཐལ། ཕུང་ལྔ་བདག་ཏུ་བསྟན་པ་གང་ཞིག ཕུང་ལྔ་སོ་སོ་བ་དང་རེ་རེ་ནས་བདག་མིན་པའི་ཕྱིར། རྟགས་ཕྱི་མ་སྔར། བསྒྲུབས་ཟིན་ཏོ། ། འདོད་ན། ཕུང་ལྔ་ཚོགས་ཙམ་མམ་ཕུང་ལྔའི་དབྱིབས་ཁྱད་པར་དང་ལྡན་པའི་ཚོགས་པ་གང་བདག་ཡིན།
དང་པོ་ལྟར་ན། ཕུང་ལྔ་ཚོགས་པ་ཆོས་ཅན། ལས་བཟང་ངན་བསགས་པའི་སྒོ་ནས་རང་རྒྱུད་ལ་ཕན་གནོད་མི་བྱེད་པ་ཐལ། དངོས་པོ་མིན་པའི་ཕྱིར་ཏེ། ཕུང་པོ་ལྔ་དང་རྫས་གཅིག་དང་ཐ་དད་གང་རུང་མིན་པའི་ཕྱིར། དེ་མེད། འདོད་ན། ཆོས་ཅན། （ ༢༣ན ） བདག་མིན་པར་ཐལ་ལོ། ། རྟགས་མ་གྲུབ་སྟཻ།
ཚོགས་པ་དང་ཚོགས་པ་ཅན་རྫས་གཅིག་ཡིན་པའི་ཕྱིར་འབྲས་བུ་སྐྱེད་དོ་ཞེ་ན། སྒྲ་འདོད་རྒུར་མི་རིགས་པ་དང༌། དུས་དུ་མ་གཅིག་ཏུ་ཐལ་བའི་ཉེས་པ་བཤད་ཟིན་ཅིང༌། སྐྱོན་གཞན་ཡང༌། དེ་ཚེ་ཤིང་རྟའི་ཡན་ལག་ཚོགས་པ་ཤིང་རྟར་ཐལ། ཕུང་པོ་ལྔ་ཚོགས་ཙམ་བདག་ཡིན་པའི་ཕྱིར། ཁྱབ་སྟེ༑ བདག་དང་ཤིང་རྟ་འཇུག་ཚུལ་མཚུངས་པའི་ཕྱིར། མདོ་ལས། བདག་ཆོས་ཅན༑
ཕུང་པོ་ཚོགས་པ་ཁྱོད་མིན་པར་ཐལ། ཁྱོད་ཕུང་པོ་ཚོགས་པ་ལ་བརྟེན་ནས་བཏགས་པའི་ཕྱིར། རྟེན་པར་གསུངས་པ་ནི། ཇི་ལྟར་ཡན་ལག་ཚོགས་རྣམས་ལ༑ ༑ ཞེས་སོགས་ཀྱི་མདོའོ། ། དབྱིབས་ཞེ་ན། ཕུང་པོ་ལྔའི་དབྱིབས་ཁྱད་པར་བ་དང་ལྡན་པའི་ཚོགས་པ་བདག་ཡིན་ནོ་ཞེ་ན། དེ་གཟུགས། ཤེས་བྱ། ཆོས་ཅན།
ཕུང་པོ་ལྔའི་ཚོགས་དབྱིབས་ཁྱད་པར་ཅན་བདག་མིན་པར་ཐལ། དེའི་དབྱིབས་མེད་པའི་ཕྱིར་ཏེ། ཚོར་སོགས་བཞི་ལ་དབྱིབས་མེད་པའི་ཕྱིར། ལེན་པོ། ལས་དང་བྱེད་པོ་གཅིག་ཏུ་ཐལ། ལེན་པོ་དང་བླང་བྱ་གཅིག་ཡིན་པའི་ཕྱིར། རྟགས། ཁྱབ་སྟེ། ལེན་པོ་བྱེད་པོ་དང་བླང་བྱ་ལས་ཡིན་པའི་ཕྱིར་རོ། ཁོ་ན་རེ།
ལེན་པོ་ཡོད་ན་སྐྱོན་དེ་ཡོད་ཀྱང༌། བླང་བྱ་ཙམ་དུ་ཟད་ཀྱི་ལེན་པོ་མེད་དོ། ། མདོར་གང་ལས་བྱེད་པ་པོ་ནི་མ་དམིགས་ཀྱི་ལས་ཀྱང་ཡོད་ལ་རྣམ་པར་སྨིན་པའང་ཡོད་དོ་ཞེས་གསུངས་པའི་ཕྱིར་ཞེ་ན། བྱེད་པ་པོ་ལས་མེད་པར་ཐལ། ལས་སུ་འཇོག་པའི་རྒྱུ་མེད་པའི་ཕྱིར་ཏེ། བྱེད་པོ་མེད་པའི་ཕྱིར། ཁྱབ་སྟེ། བྱེད་པོ་ལ་ལྟོས་ནས་ལས་སུ་འཇོག་དགོས་པའི་ཕྱིར། གང་ཕྱིར། བདག་ཆོས་ཅན།
ཕུང་པོ་སོ་སོ་བ་དང་ཚོགས་པ་ཁྱོད་མིན་པར་ཐལ། ཁྱོད་དེ་ལ་བརྟེན་ནས་བཏགས་པའི་ཕྱིར། བརྟེན་པར་གསུངས་པ་ནི་ཡབ་སྲས་མཇལ་བའི་མདོའོ། ། དེ་ཕྱིར། ཕུང་པོ་སོ་སོ་བ་དང་ཚོགས་པ་ཆོས་ཅན། འཇིག་ལྟའི་དམིགས་ཡུལ་མིན་པར་ཐལ། བདག་མིན་པའི་ཕྱིར། བདག་མེད། བདག་མེད་མངོན་སུམ་དུ་རྟོགས་པའི་ཤེས་རབ་ཆོས་ཅན། ཁྱོད་འཇིག་ལྟ་ལྷན་སྐྱེས་ཀྱི་དངོས་གཉེན་མིན་པར་ཐལ།
ཁྱོད་དང་འཇིག་ལྟ་འཛིན་སྟངས་དངོས་སུ་འགལ་བ་མ་ཡིན་པའི་ཕྱིར། ཁྱོད་རྟག་བདག་མེད་པར་དངོས་སུ་འཛིན་པ་གང་ཞིག རྟག་བདག་འཇིག་ལྟ་ལྷན་སྐྱེས་ཀྱི་རྣམ་པའི་ཡུལ་མིན་པའི་ཕྱིར། རང་ཁྱིམ། གཞི་འགའ་ཞིག་ཏུ་གླང་པོ་མེད་པར་རྟོགས་པས་སྦྲུལ་གྱྀ་འཇིགས་པ་མེད་པར་འགྱུར་བར་ཐལ། གླང་པོ་མེད་ཀྱང་སྦྲུལ་གྱིས་ཟིན་པ་ （ ༢༣བ ） སྲིད་པའི་ཕྱིར། ཕུང་པོ། བདག་ཆོས་ཅན། ཁྱོད་ཕུང་པོ་དང་རང་བཞིན་གྱིས་གཞན་མིན་ཏེ། ཁྱོད་ཕུང་པོ་ལས་རང་བཞིན་གྱིས་ཐ་དད་པ་དང༌།
ཕུང་པོ་ཁྱོད་ལས་རང་བཞིན་གྱིས་ཐ་དད་པ་གང་རུང་མིན་པའི་ཕྱིར་ཏེ། ཕན་ཚུན་ཡན་གར་དུ་མ་དམིགས་པའི་ཕྱིར། ནག་ཚོ། གང་ཕྱིར། ཆོས་ཅན། ཁྱོད་ཕུང་པོའི་རྟེན་དང་བརྟེན་པ་གང་རུང་རང་བཞིན་གྱིས་མེད་དེ། དེ་ལྟར་ཡོད་ན་ཁྱོད་ཕུང་པོ་དང་རང་བཞིན་གྱིས་གཞན་ཡིན་དགོས་པ་གང་ཞིག དེ་མིན་པའི་ཕྱིར། བདག་ནི། བདག་ཆོས་ཅན།
ཁྱོད་གཟུགས་དང་ལྡན་པ་རང་བཞིན་གྱིས་མེད་དེ། ཁྱོད་གཟུགས་དང་ལྡན་པའི་དོན་རང་བཞིན་གྱིས་མེད་པའི་ཕྱིར། གང་ཕྱིར། དེར་ཐལ༑ གཟུགས་དང་རང་བཞིན་གྱིས་ངོ་བོ་གཅིག་དང་ཐ་དད་གང་རུང་དུ་མེད་པའི་ཕྱིར། གཞན་ནི། ཁྱབ་སྟེ། ལྡན་ན་ངོ་བོ་གཅིག་དང་ཐ་དད་ཀྱི་ལྡན་ཚུལ་ལས་མ་འདས་པའི་ཕྱིར། ལྷས་སྦྱིན་མིག་དང་ལྡན་ལྷས་སྦྱིན་གནག་དང་ལྡན་ཞེས་པ་བཞིན༑ བདག་ནི།
རྟགས་མ་གྲུབ་སྟེ། བདག་ཕུང་རང་བཞིན་གྱིས་གྲུབ་པའི་གཅིག་དང་ཐ་དད་ལ་གནོད་བྱེད་བཤད་ཟིན་པའི་ཕྱིར། ཕུང་པོ་མ་གཏོགས་དེ་འཛིན་ཞེས་སོགས་དང༌། གལ་ཏེ་ཕུང་པོ་བདག་ན་ཞེས་སོགས་སུའོ། ། གཟུགས་བདག ཤེས་བྱ་ཆོས་ཅན། དམིགས་རྣམ་ལོག་པར་བཞུགས་པའི་འཇིག་ལྟ་ཀུན་བཏགས་ཀྱི་ཆ་ཉི་ཤུ་ཡོད་དེ། ཕུང་ལྔ་རེ་རེ་ལ་དམིགས་ནས་བདག་ཏུ་ལྟ་བ་སོགས་གྲུབ་མཐས་བཏགས་པའི་འཇིག་ལྟ་ཉི་ཤུ་ཡོད་པ་གང་ཞིག ཕུང་ལྔ་རེ་རེ་ནས་བདག་ཡིན་པ་སོགས་སུ་མ་གྲུབ་པའི་ཕྱིར། ལྟ་རི།
ཕུང་ལྔ་རེ་རེ་ནས་བདག་ཏུ་ལྟ་བ་སོགས་ཀྱི་འཇིག་ལྟ་ཀུན་བཏགས་ཉི་ཤུ་ཆོས་ཅན། མཐོང་སྤང་གི་ཆ་ཡིན་ཏེ། གྲུབ་མཐས་བཏགས་པའི་ང་བདེན་འཛིན་དང་ལྷན་ཅིག་སྤོང་བའི་མཐོང་སྤང་ཡིན་པའི་ཕྱིར༌། གཅིག་དེ་ཉིད། མང་བཀུར་བ་ཁ་ཅིག་ན་རེ། བདག་ཕུང་གཅིག་དང་ཐ་དད་གང་རུང་ཡིན་ན་ཇི་སྐད་བཤད་པའི་སྐྱོན་ཡོད་པའི་ཕྱིར། གཅིག་ཐ་དད་རྟག་མི་རྟག་གང་རུང་དུ་བརྗོད་དུ་མེད་དོ། ། འོན་ཀྱང་ཕུང་པོ་ལ་ལྟོས་མེད་ཀྱི་རྫས་ཡོད་ཡིན་ཏེ། ཕུང་པོ་ལ་དབང་བྱེད་པའི་ལས་བྱེད་པ་པོ་དང་འབྲས་བུ་མྱོང་བ་པོ་དང་འཁོར་འདས་གཉིས་སུ་བཅིངས་ཐར་ཀྱི་གཞི་ཡིན་པའི་ཕྱིར་དང༌། རྣམ་ཤེས་དྲུག་གང་རུང་གི་རྟགས་ལས་མཐོང་བ་པོ་སོགས་སུ་ཤེས་པར་བྱ་བར་ཡང་འདོད་ཅིང༌།
ངར་འཛིན་ལྷན་སྐྱེས་ཀྱི་དམིགས་ཡུལ་དུའང་གྲུབ་བོ་ཞེས་ཟེར་རོ། ། གང་ཕྱིར། བདག་ཆོས་ཅན། ཕུང་པོ་དང་རྫས་དང་གཅིག་ཐ་དད་གང་རུང་དུ་གྲུབ་པར་ཐལ། ཁྱོད་དང་ཕུང་པོ་རྫས་སུ་ཡོད་པའི་ཕྱིར། དཔེར་ན་ཁྱོད་རང་གཟུགས་སེམས་གཉིས་བརྗོད་མེད་དུ་མི་འདོད་པ་བཞིན་དུ་རྫས་སུ་ཡོད་ན་བརྗོད་མེད་དུ་ （ ༢༤ན ） འགལ་བ་ཡིན་ནོ། ། གང་ཕྱིར་ཁྱོད། ཆོས་ཅན། ཁྱོད་རང་བཞིན་གྱིས་མེད་པར་བཏགས་ཡོད་དུ་གྲུབ་པར་ཐལ། ཁྱོད་ཡོད་ཁྱོད་ཕུང་པོ་དང་རྫས་གཅིག་ཐ་དད་གང་རུང་དུ་བརྗོད་དུ་མེད་པའི་ཕྱིར།
དཔེར་ན་ཁྱེད་རང་བུམ་པ་རང་གི་གཟུགས་སོགས་དང་དེ་ཉིད་དང་གཞན་དུ་བརྗོད་དུ་མེད་པས་རྫས་ཡོད་དུ་མེད་པར་བཏགས་ཡོད་དུ་འདོད་པ་བཞིན། ཁྱོད་ཀྱི། ཆོས་ཅན། དངོས་པོར་མེད་པར་ཐལ། ཕུང་པོ་དང་རྫས་གཅིག་དང་ཐ་དད་གང་རུང་དུ་མེད་པའི་ཕྱིར། ཁྱབ་སྟེ། དངོས་པོར་གྲུབ་ན་རྫས་གཅིག་དང་ཐ་དད་གང་རུང་དུ་ངེས་པའི་ཕྱིར། དཔེར་ན་ཁྱོད་རང་རྣམ་ཤེས་དངོས་པོར་གྲུབ་པ་རང་གི་བདག་ཉིད་དང་རྫས་གཅིག་ཅིང༌། གཟུགས་དང་རྫས་གཞན་དུ་འདོད་པ་བཞིན། དེ་ཕྱིར་ངར༑
ཤེས་བྱ་ཆོས་ཅན། བདག་གི་ངོ་བོ་རྫས་ཡོད་དུ་མེད་དེ། གདགས་གཞི་ཕུང་པོ་དང་རང་བཞིན་གྱིས་གྲུབ་པའི་གཅིག་ཐ་དད་དང་རྟེན་བརྟེན་པ་སོགས་སུའང་མེད་པའི་ཕྱིར། ཞེས་དཔྱད་ན་མེད་པའི་དོན་བསྡུའོ། ། འདི་ནི་ཆོས་ཅན། བཏགས་པ་ཙམ་དུ་གྲུབ་སྟེ། ཡོད། དཔྱད་ན་མེད་པའི་ཕྱིར༑ དཔེར་ན་མཐའ་བཞི་ལས་མི་སྐྱེ་ཞིང་སྐྱེ་བས་སྐྱེ་བ་བཏགས་ཡོད་དུ་གྲུབ་པ་བཞིན༑ ཤིང་རྟ།
ཤེས་བྱ་ཆོས་ཅན། ཤིང་རྟ་ལྟར་བདག་དཔྱད་ན་མི་རྙེད་དེ། ཤིང་རྟ་མཐའ་བདུན་གང་རུང་དུ་དཔྱད་ན་མི་རྙེད་པ་གང་ཞིག མཚུངས་པའི་ཕྱིར། ཤིང་རྟ་མཐའ་ལྔར་མེད་ཚུལ་བདག་ཕུང་གི་རིགས་པས་གྲུབ་ལ། འདིར་རིགས་པ་གཞན་གྱིས་སྒྲུབ་པའྀ་ཆེད་དུ་ཚོགས་པ་ཤིང་རྟ་ཡིན་པ་འགོག་ཏེ། འཁོར་ལོ་སོགས་ཚོགས་པ་ཤིང་རྟ་ཡིན་ན་ཚོགས་ཙམ་མམ། ཚོགས་དབྱིབས་གང་ཡིན། དང་པོ་ལྟར་ན། གལ་ཏེ།
འཁོར་ལོ་སོགས་སིལ་བུར་གནས་པའི་ཚེ་ཤིང་རྟ་ཡོད་པར་ཐལ། ཤིང་རྟ་ཡོད། དེ་རྣམས་ཚོགས་ཙམ་མིན་པའི་ཤིང་རྟ་མེད་པའི་ཕྱིར། གང་ཕྱིར། ཤིང་རྟའི་ཡན་ལག་ཚོགས་པ་ཤིང་རྟ་མིན་པར་ཐལ། ཤིང་རྟའི་ཡན་ལག་མེད་ཕྱིར་ཏེ། ཡན་ལག་ཅན་གྱི་ཤིང་རྟ་མེད་པའི་ཕྱིར་ཏེ། ཚོགས་ཙམ་མིན་པའི་ཡན་ལག་ཅན་ནི་མེད། དེ་ནི་ཡན་ལག་ཅན་དུ་མི་རུང་བའི་ཕྱིར། དང་པོ་ཁས་སོ།
ཁོ་ན་རེ། ཚོགས་ཙམ་མིན་གྱི་ཚོགས་པའི་སྐབས་ཀྱི་དབྱིབས་ཤིང་རྟའོ་ཞེ་ན། དབྱིབས་ཙམ་ཤིང་རྟའི་ཡན་ལག་ཚོགས་པའི་དབྱིབས་ཤིང་རྟ་མིན་པར་ཐལ༑ རྟགས་སྔར་རོ། ། གཞན་ཡང་དབྱིབས་གང་ཡིན། ཚོགས་དུས་ཀྱི་ཡན་ལག་སོ་སོའི་དབྱིབས་སམ། ཚོགས་པའི་དབྱིབས་གང་ཡིན། དང་པོ་ལྟར་ན་མ་བསྒྲིགས་དུས་ཀྱི་འཁོར་ལོ་སོགས་ཀྱི་དབྱིབས་དང་ཁྱད་པར་མེད་པའི་ཡན་ལག་སོ་སོའི་དབྱིབས་དེ་ཡིན་ནམ། དེ་དང་ （ ༢༤བ ） ཁྱད་པར་ཡོད་པའི་དབྱིབས་དེ་ཤིང་རྟ་ཡིན། དང་པོ་ལྟར་ན།
ཁྱོད་དབྱིབས། བསྒྲིགས་དུས་ཀྱི་ཤིང་རྟ་མེད་པར་ཐལ། བསྒྲིགས་དུས་ཀྱི་ཡན་ལག་སོ་སོའི་དབྱིབས་མེད་པའི་ཤིང་རྟ་མེད་པ་ གང་ཞིག བསྒྲིགས་མ་བསྒྲིགས་ཀྱི་ཡན་ལག་སོ་སོའི་དབྱིབས་མི་འདྲ་བའི་ཁྱད་པར་མེད་པའི་ཕྱིར། རྟགས་གཉིས་ཁས། གཉིས་པ་ལྟར་ན། སྔར་གྱི་དབྱིབས་རྒྱུན་མིན་པ་གཅིག་ཕྱིས་སྐྱེད་པར་འདོད་དགོས་ཏེ། དེ་ལྟར་ན། ད་ལྟ་གལ་ཏེ། མ་བསྒྲིགས་དུས་ཀྱི་འཁོར་ལོ་སོགས་ཀྱི་དབྱིབས་རྒྱུན་མ་ཡིན་པ་དེ་དང་མི་འདྲ་བའི་བསྒྲིགས་དུས་ཀྱི་འཁོར་ལོ་སོགས་ཀྱི་དབྱིབས་ཤིང་རྟ་མིན་པར་ཐལ།
དེ་འདྲ་སྣང་རུང་མ་དམིགས་པའི་ཕྱིར། དེ་ཕྱིར། ཤིང་རྟ་བསྒྲིགས་དུས་ཀྱི་ཡན་ལག་སོ་སོའི་དབྱིབས་ཆོས་ཅན། ཁྱོད་ཤིང་རྟ་མིན་པར་ཐལ། མ་བསྒྲིགས་པའི་ཡན་ལག་སོ་སོའི་དབྱིབས་དང་མི་འདྲ་བའི་ཁྱོད་ཀྱང་དེར་མི་རུང༌། མི་འདྲ་བའི་ཁྱོད་ཀྱང་དེར་མི་རུང་བའི་ཕྱིར། གཉིས་པ་ལྟར་ཚོགས་པའི་དབྱིབས་ཤིང་རྟའོ་ཞེ་ན། གང་ཕྱིར། ཚོགས་པ་ལ་བརྟེན་པའི་བསྒྲིགས་དུས་ཀྱི་ཡན་ལག་ཚོགས་པའི་དབྱིབས་ཤིང་རྟ་མ་ཡིན་པར་ཐལ། བསྒྲིགས་དུས་ཀྱི་དབྱིབས་དེ་ཚོགས་པ་ལ་མི་བརྟེན་པའི་ཕྱིར་ཏེ།
ཚོགས་པ་བཏགས་ཡོད་ཡིན་པའི་ཕྱིར། མ་ཁྱབ་ན། གདགས་གཞི་རྫས་ཡོད་དགོས་པ་འགལ་ལོ། ཁོ་ན་རེ། མ་ཁྱབ་སྟེ། ཚོགས་པ་བདེན་པར་མེད་ཀྱང་དེ་ལ་བརྟེན་པའི་དབྱིབས་བཏགས་ཡོད་དུ་གྲུབ་བོ་ཞེ་ན། ཁྱོད་ཀྱི། བདེན་མེད་ཀྱི་རྒྱུ་ལ་བདེན་མེད་ཀྱི་འབྲས་བུ་བརྟེན་པ་མི་འགལ་བར་ཐལ། ཚོགས་པ་བཏགས་ཡོད་ལ་དབྱིབས་བཏགས་ཡོད་བརྟེན་པ་མི་འགལ་བའི་ཕྱིར། འདིས་ནི།
བུམ་པའི་གཟུགས་སོགས་ཚོགས་པ་བུམ་པ་མིན་པར་ཐལ། དེ་དེ་ཡིན་པ་ཤིང་རྟའི་ཡན་ལག་ཚོགས་པ་ཤིང་རྟ་ཡིན་པ་འགོག་པའི་རིགས་པ་ལ་བརྟེན་ནས་ཁེགས་པའི་ཕྱིར༑ སྐྱེ་བ། བུམ་པའི་གཟུགས་སོགས་རྫས་སུ་མེད་དེ། དེ་རང་བཞིན་གྱིས་སྐྱེ་བ་མེད་པའི་ཕྱིར། རྟགས་སྔར་བཤད་ཟིན་ཏོ། ། དེའི་ཕྱིར། དེས་ན། བུམ་པའི་གཟུགས་སོགས་ཀྱི་དབྱིབས་བུམ་པ་མིན་པར་ཐལ། བུམ་པ་མེད་པའི་ཕྱིར་ཏེ།
བུམ་པའི་རྟེན་རྫས་ཡོད་མེད་པའི་ཕྱིར། ཁྱབ་པ་ཁས། ཡང་སྒྲས་སྔ་མ་བསྡུས་སོ།། ཁོ་ན་རེ། འཇིག་རྟེན་ན་ཤིང་རྟ་ལ་བརྟེན་པའི་ཐ་སྙད་དོན་མཐུན་རྒྱུན་ཆད་དུ་ཐལ༑ ཤིང་རྟའི་ཐ་སྙད་འདོགས་གཞིའི་ཤིང་རྟ་མེད་པའི་ཕྱིར་ཏེ། ཤིང་རྟ་རྣམ་བདུན་གང་རུང་མེད་པའི་ཕྱིར། དེས་ན་ཐ་སྙད་དེ་ཡོད་པའི་ཕྱིར་ཤིང་རྟ་རང་བཞིན་གྱིས་ཡོད་དོ་ཞེ་ན། སྐྱོན་དེ་ཁྱོད་ལ་ཡོད་ཀྱི་ཁོ་བོ་ལ་མེད་ཅེས་སྟོན་ཏོ། ། དེ་ནི།
ཤིང་རྟ་ཆོས་ཅན། ཁྱོད་དཔྱད་ན་མེད་ཀྱང་ཁྱོད་ཉིད་ཐ་སྙད་སྐྱོན་མེད་ཀྱི་འཇུག་གཞི་ཡོད （ ༢༥ན ） པར་ཐལ། མ་དཔྱད་པར་རང་གི་ཡན་ལག་ལ་བརྟེན་པའི་ཁྱོད་གྲུབ་པའི་ཕྱིར། དེ་ཉིད། ཆོས་ཅན། ཁྱོད་ལ་ཡན་ལག་ཅན་གྱི་ཐ་སྙད་འཇུག་གཞི་དཔྱད་ན་མེད་ཀྱང་ཡོད་པར་ཐལ། མ་དཔྱད་པར་རང་གི་ཡན་ལག་ལ་ལྟོས་ནས་ཁྱོད་ཡན་ལག་ཅན་ཏུ་གྲུབ་པའི་ཕྱིར། དེར། ཁྱོད་ལ་ཆ་ཅན་གྱི་ཞེས་དང༌༑ རང་གི་ཆ་ཤས་ལ་ལྟོས་ནས་ཞེས་སྦྱར་རོ། །
ཤིང་རྟ་ཁྱོད་ལ་བྱེད་པ་པོའོ་ཞེས་དང༌། རང་གི་བླང་བྱ་ལེན་པའི་བྱ་བ་ལ་ལྟོས་ནས་ཞེས་སྦྱར་རོ། ། སྐྱེ་བོ། ཁྱོད་ལ་ཉེ་བར་ལེན་པ་པོའི་ཞེས་དང༌། རང་གི་བླང་བྱ་ལ་ལྟོས་ནས་ཞེས་སྦྱར་རོ།།
ཚོགས་ཙམ་ཡན་ལག་ལ་སོགས་པར་འདོད་པའི་རང་སྡེ་གོང་འོག་དག་ན་རེ། ཤིང་རྟ་ལ་སོགས་པའི་ཡན་ལག་ཚོགས་ཙམ་ཉིད་ཡིན་གྱི་དེ་མིན་པའི་ཡན་ལག་ཅན་མེད་དེ། ཚོགས་ཙམ་ལས་ངོ་བོ་ཐ་དད་པའི་ཡན་ལག་ཅན་མ་དམིགས་པའི་ཕྱིར༑ ཞེས་ཟེར་ཞིང༌། དེ་བཞིན་དུ་ཆ་ཅན་སོགས་ལའང་དེ་ལྟར་ཟེར་རོ། །
འཇིག་རྟེན། ཤིང་རྟའི་ཡན་ལག་དང་ཡན་ལག་ཅན་ཆོས་ཅན། ཁྱོད་མེད་པར་ཐལ༑ ཁྱོད་ཀྱི་ཡན་ལག་ཚོགས་པ་མིན་པའི་ཁྱོད་མེད། ཁྱོད་ཀྱི་ཡན་ལག་ཚོགས་པ་ཁྱོད་མིན་པའི་ཕྱིར། རྣམ་བདུན། དཔྱད་ན་མེད་ཅིང་མ་དཔྱད་པར་གྲུབ་པའི་འཇུག་ཚུལ་འཐད་དེ། དེ་ལྟར་བཞག་ན་དོན་དམ་རྟོགས་པའི་ཡོན་ཏན་ཡོད་ཅིང༌། ཀུན་རྫོབ་ཉམས་པའི་སྐྱོན་མེད་པའི་ཕྱིར་ཏེ། བཏགས་ཙམ་གྱིས་མ་ཚིམ་པར་བཙལ་བའི་ཚེ་མ་རྙེད་པ་ལ་བརྟེན་ནས་དོན་དམ་རྟོགས་པར་འགྱུར་ཞིང༌།
མ་དཔྱད་པར་ཚད་གྲུབ་ཏུ་བཞག་པས་ཀུན་རྫོབ་ཉམས་པར་མི་འགྱུར་བའི་ཕྱིར། ཁོ་ན་རེ། འདིའི་ཡོད་མི་རྙེད་ཅེས་པ་མི་འཐད་དེ། ཤིང་རྟ་རང་བཞིན་གྱིས་མེད་ཀྱང་དེའི་ཡན་ལག་ཚོགས་པ་རང་བཞིན་གྱིས་ཡོད་དོ་ཞེ་ན། ཤིང་རྟ། ཤིང་རྟ་ཆོས་ཅན༑ ཁྱོད་ཀྱི་ཡན་ལག་རང་བཞིན་གྱིས་མེད་པར་ཐལ། ཡན་ལག་ཅན་གྱི་ཁྱོད་རང་བཞིན་གྱིས་མེད་པའི་ཕྱིར་ཏེ། ཁྱོད་རང་བཞིན་གྱིས་མེད་པའི་ཕྱིར། སྣམ་བུ་ཚིག་པའི་ཐལ་བ་ལ་རྣལ་མ་ཚོལ་ཅིག
ཤིང་རྟ་ཚིག ཡན་ལག་ཅན་རང་བཞིན་གྱིས་མེད་ན། ཡན་ལག་རང་བཞིན་གྱིས་མེད་དགོས་ཏེ། ཡན་ལག་ཅན་རང་བཞིན་གྱིས་གྲུབ་པ་འགོག་པའི་རིགས་པ་ལ་བརྟེན་ནས་ཡན་ལག་རང་བཞིན་གྱིས་གྲུབ་པ་ཁེགས་པའི་ཕྱིར། ཤིང་རྟ་ཚིག་ན་དེའི་ཡན་ལག་ཚིག་པ་བཞིན། དེ་བཞིན༑ ཤེས་བྱ་ཆོས་ཅན། ཡང་ན་འདི་མི་བྱེད་དོ། ། ཤིང་རྟ་ལྟར་བདག་ཕུང་པོའི་ཉེ་བར་ལེན་པོ་དང༌། ཕུང་པོ་བདག་གི་ཉེ་བར་ལེན་པར་གྲུབ་སྟེ།
ཤིང་རྟ་ལྟར་བདག་ཕུང་པོ་ལ་བརྟཻན་ནས་བཏགས་པའི་ཕྱིར། ཉེར་ལེན། ཕུང་པོ་བདག་གི་ལས་དང་བདག་ཕུང་པོར་བྱེད་པ་པོར་གྲུབ་སྟེ། ཤིང་རྟ་དང་ཤིང་རྟའི་ཡན་ལག་ལས་དང་བྱེད་པ་པོར་གྲུབ་པ་གང་ཞིག མཚུངས་པའི་ཕྱིར། （ ༢༥བ ） དངོས་ཡོད། བདག་ཆོས་ཅན། བརྟེན་མི་བརྟེན་སོགས་སུ་རང་བཞིན་གྱིས་མེད་དེ། ཁྱོད་རང་བཞིན་གྱིས་མེད་པའི་ཕྱིར། གང་ལ།
བཅིངས་གྲོལ་གྱི་གཞིར་གྱུར་པའི་བདག་དེ་ཆོས་ཅན། མ་རིག་པའི་དབང་གིས་བདེན་པར་བཞག་གི་རང་བཞིན་གྱིས་མ་གྲུབ་སྟེ༑ ཕུང་པོ་ལ་བརྟེན་ནས་བཏགས་པ་ཙམ་དུ་གྲུབ་པའི་ཕྱིར། གང་ཕྱིར། ཤེས་བྱ་ཆོས་ཅན། བདག་གི་བ་རང་བཞིན་གྱིས་མེད་དེ། བདག་རང་བཞིན་གྱིས་མེད་པའི་ཕྱིར། རྫ་མཁན་མེད་ན་རྫ་བུམ་མི་སྲིད་པ་བཞིན། དེ་ཕྱིར། བདག་དང་བདག་གི་བ་བདེན་མེད་དུ་སྒོམ་པའི་རྣལ་འབྱོར་པ་ཆོས་ཅན།
འཁོར་བ་ལས་གྲོལ་བར་འགྱུར་ཏེ། སྲིད་པའི་རྩ་བ་གཅོད་བྱེད་ཀྱི་ལས་སྒོམ་པའི་ཕྱིར། བུམ་པ། ཤེས་བྱ་ཆོས་ཅན། བུམ་སོགས་ཆོས་བཅུ་ཤིང་རྟ་ལྟར་དཔྱད་ན་མེད་ཅིང༌། འཇིག་རྟེན་ན་གྲགས་པ་ལྟར་མ་དཔྱད་པར་གྲུབ་སྟེ། འཇིག་རྟེན་གྱི་ཐ་སྙད་གནོད་མེད་ཀྱིས་བཞག་པའི་དོན་ཐུབ་དབང་བཞེད་པའི་ཕྱིར། དེ་བཞིན། ཤེས་བྱ་ཆོས་ཅན། ཡན་ལག་སོགས་ཀྱི་ཕྱོགས་བཅུ་མ་དཔྱད་པར་གྲུབ་སྟེ།
རྟགས་སྔར། ཡན་ལག་བུམ་པ་རང་གི་ཡན་ལག་ལ་ལྟོས་ནས་ཡན་ལག་ཅན་དུ་གྲུབ་སྟེ། ཤིང་རྟ་རང་གི་ཡན་ལག་ལ་ལྟོས་ནས་ཡན་ལག་ཅན་དུ་གྲུབ་པ་གང་ཞིག མཚུངས་པའི་ཕྱིར། རྫ་བུམ་གྱི་ཡན་ལག་གྱོ་མོ་སོགས་རྫ་བུམ་ལ་ལྟོས་ནས་ཡན་ལག་ཏུ་གྲུབ་བོ། ། རྟགས་འདྲ་དེ་བཞིན་དུ་བུམ་པ་ཡོན་ཏན་ཅན་དང༌། དེའི་མ་རིས་སྔོ་སངས་སོགས་ཡོན་ཏན་དང༌། བུམ་པ་མཚོན་བྱ་དང་ལྟོ་ལྡིར་བ་སོགས་མཚན་ཉིད་ལའང་སྦྱར་ཞིང༌༑ དེས་སྣམ་བུ་རེ་ལྡེ་སོགས་ལའང་སྦྱར་རོ། ། དེར་མ་ཟད་འདོད་ཆགས་དང་ཆགས་པ་དང༌།
མེ་སྲེག་བྱེད་དང༌། བུད་ཤིང་བསྲེག་བྱ་ཡིན་པ་ལའང་སྦྱར་རོ།། དེ་རྣམས། བུམ་པའི་ཡན་ལག་ཅན་ཤིང་རྟ་ལྟར་དཔྱད་ན་མེད་ཅིང་འཇིག་རྟེན་ན་གྲགས་པ་ལྟར་མ་དཔྱད་པར་གྲུབ་སྟེ། འཇིག་རྟེན་གྱི་ཐ་སྙད་གནོད་མེད་ཀྱིས་བཞག་པའི་དོན་ཐུབ་དབང་བཞེད་པའི་ཕྱིར། ཡན་ལག་སོགས་སུ་མ་ཟད་རྒྱུ་འབྲས་ཀྱང་ལྟོས་གྲུབ་ཏུ་བསྟན་པ་ནི། གལ་ཏེ་ཤེས་བྱ་ཆོས་ཅན། རྒྱུ་འབྲས་བུ་ལ་ལྟོས་ནས་གྲུབ་སྟེ། རང་འབྲས་སྐྱེད་བྱེད་ཀྱི་སྒོ་ནས་རྒྱུར་བཞག་དགོས་པའི་ཕྱིར་ཏེ༑ གཞན་དུ་རྒྱུར་འཇོག་བྱེད་མེད་པའི་ཕྱིར།
འབྲས་བུ་རྒྱུ་ལ་ལྟོས་ནས་གྲུབ་སྟེ། རང་རྒྱུ་ལས་སྐྱེས་པའི་སྒོ་ནས་འབྲས་བུར་བཞག་དགོས་པའི་ཕྱིར། གཞན་དུ་རྒྱུ་འབྲས་རང་བཞིན་གྱིས་གྲུབ་ན། གང་ལས། རྒྱུ་འབྲས་གཉིས་གང་སྔ། རྒྱུ་སྔའོ་ཞེ་ན༑ རྒྱུ་ཆོས་ཅན། ཁྱོད་ཀྱི་དུས་ན་རང་འབྲས་གྲུབ་པར་ཐལ། ཁྱོད་རང་བཞིན་གྱིས་གྲུབ། རང་འབྲས་ （ ༢༦ན ） ཁྱོད་ཀྱི་ལྟོས་ས་ཡིན་པའི་ཕྱིར།
ཡང་འབྲས་བུ་ཆོས་ཅན། ཁྱོད་རང་རྒྱུའི་རྗེས་སུ་འབྱུང་བ་མིན་པར་ཐལ། ཁྱོད་རང་བཞིན་གྱིས་གྲུབ་པའི་ཕྱིར། ཁྱབ་སྟེ། རང་བཞིན་གྱིས་གྲུབ་ན་གསར་སྐྱེ་འགལ་བའི་ཕྱིར། འབྲས་བུ་སྔའོ་ཞེ་ན། འབྲས་བུ་ཆོས་ཅན། ཁྱོད་ཀྱི་རྒྱུ་མེད་པར་ཐལ། ཁྱོད་ཀྱི་སྔར་ཁྱོད་སྐྱེད་པའི་ནུས་པ་མེད་པའི་ཕྱིར། ཡང་ན།
དང་པོ་ལྟར་ན། རྒྱུ་ཆོས་ཅན། ཁྱོད་རྒྱུར་རང་བཞིན་གྱིས་མ་གྲུབ་པར་ཐལ། གྲུབ་ན་ཁྱེད་ཀྱི་དུས་ན་ཁྱོད་རྒྱུ་ཡིན་པའི་ལྟོས་ས་དེ་ཡོད་དགོས་པ་གང་ཞིག དེ་མེད་པའི་ཕྱིར། གཉིས་པ་ལྟར་ན། འབྲས་བུ་ཆོས་ཅན། ཞེས་རིགས་པ་སྦྱར་རོ། ། འདི་བདེའོ། ། གཞན་ཡང་རྒྱུས་འབྲས་བུ་ཕྲད་ནས་སམ།
མ་ཕྲད་པར་སྐྱ྄ེད། དང་པོ་ལྟར་ན༑ གལ་ཏེ། ས་མྱུག་ཆོས་ཅན། ཁྱེད་གཉིས་དབྱེར་མེད་གཅིག་ཏུ་ཐལ། ཁྱེད་གཉིས་ཕྲད་པ་གང་ཞིག ཐ་དད་པ་མི་རུང་བའི་ཕྱིར། དེ་བརྟག་པ་གཉིས་པས་འཆད་དོ། ། རྟགས་ཕྱི་མ་གྲུབ་སྟེ། རང་བཞིན་གྱིས་ཐ་དད་པ་ལ་རྒྱུ་འབྲས་མི་རུང་བའི་ཕྱིར།
དེ་བརྟག་པ་གཉིས་པས་འཆད་དོ། ། འདོད་ན། ཁྱོད་གཉིས་ལ་རྒྱུ་འབྲས་ཀྱི་དབྱེ་བ་མེད་པར་ཐལ་ལོ། ། གཉིས་པ་ལྟར་ན། སོ་སོར། ས་བོན་ཆོས་ཅན༑ མྱུ་གུ་མི་སྐྱེ་བར་ཐལ། ཁྱོད་མྱུ་གུ་དང་འབྲེལ་མེད་ཀྱི་གཞན་ཡིན་པའི་ཕྱིར། མ་ཁྱབ་ན། ཐམས་ཅད་རྒྱུ་འབྲས་སུ་འགྱུར་རོ། །
གཉིས་པོ། རྒྱུས་འབྲས་བུ་སྐྱེད་པ་མི་འཐད་པར་ཐལ། དེས་ཕྲད་མ་ཕྲད་གང་རུང་གིས་སྒོ་ནས་མི་སྐྱེད། སྐྱེད་ཚུལ་གསུམ་པ་མེད་པའི་ཕྱིར། ཅི་སྟེ། འབྲས་བུ་མེད་པར་ཐལ། རྒྱུས་འབྲས་བུ་མ་སྐྱེད་པའི་ཕྱིར། འབྲས་བྲལ། རྒྱུ་མེད་པར་ཐལ། རྒྱུར་འཇོག་པའི་རྒྱུ་མེད་པའི་ཕྱིར་ཏེ།
འབྲས་བུ་མེད་པའི་ཕྱིར། འོ་ན་ཁྱོད་ལ་རྒྱུ་འབྲས་རང་བཞིན་གྱིས་གྲུབ་ན་སྔར་གྱི་སྐྱོན་ཡོད་ལ། མ་གྲུབ་ན། མེད་པར་འགྱུར་བས་ཆད་པའི་སྐྱོན་ཡོད་དོ་ཞེ་ན། གང་ཕྱིར། དབུ་མ་པ་ཆོས་ཅན། ཁྱོད་ལ་རྒྱུ་འབྲས་རང་བཞིན་གྱིས་གྲུབ་པ་ལ་བཀོད་པའི་སྐྱོན་མེད་དེ། ཁྱོད་རྒྱུ་འབྲས་རང་བཞིན་གྱིས་གྲུབ་པར་མི་འདོད་པའི་ཕྱིར། འཇིག་རྟེན། ཁྱོད་ལ་རྒྱུ་འབྲས་གཏན་མེད་ཀྱི་སྐྱོན་མེད་དེ།
རྒྱུ་འབྲས་མ་དཔྱད་པར་གྲུབ་པ་ཁས་ལེན་པའི་ཕྱིར། ཁོ་ན་རེ། ཉེས་པ་དེ་ཁྱེད་རང་ལའང་མཚུངས་ཏེ། སུན་འབྱིན། རྒྱུ་འབྲས་བདེན་གྲུབ་འགོག་པའི་སུན་འབྱིན་ཆོས་ཅན། ཁྱོད་ཀྱིས་རང་གི་ཕྱོགས་སྔ་རང་བཞིན་གྱིས་ཕྲད་མ་ཕྲད་གང་རུང་གིས་འགོག་པར་མི་འཐད་པར་ཐལ། དེ་ལྟར་འགོག་པ་ལ་གནོད་བྱེད་ཡོད་པའི་ཕྱིར། གང་ཚེ། དེས་ན་ཆོས་ཅན། ཁྱོད་ཀྱིས་རང་གི་ཕྱོགས་སྔ་འགོག་ （ ༢༦བ ） མི་ནུས་པར་ཐལ།
ཁྱེད་ཀྱིས་དེ་ཉིད་གང་རུང་གི་སྒོ་ནས་འགོག་པ་མི་འཐད། འགོག་ཚུལ་གསུམ་པ་མེད་པའི་ཕྱིར། དེས་ན་རྒྱུ་འབྲས་བདེན་གྲུབ་མ་ཁེགས་སོ། ། གང་ཕྱིར་རང་གི་དབུ་མ་པ་ཆོས་ཅན། དམ་པས་སྨད་པར་བྱ་བའི་ཆད་ལྟ་ཅན་དུ་ཐལ། རང་ལ་མཚུངས་པའི་ལྟག་ཆོད་འཕངས་ནས་བྱ་བྱེད་ལ་སྐུར་བ་འདེབས་པ་ཡིན་པའི་ཕྱིར་དང༌༑ ཆོས་སྔར། རིགས་པ་མེད་པའི་དམ་བཅའ་མ་ཕྲད་ན་རྒྱུ་འབྲས་མིན་པར་ཁས་བླངས་ནས་བྱ་བྱེད་ལ་སྐུར་བ་འདེབས་པའི་ཕྱིར། ཡང་ན་རྐང་པ་གཉིས་ཀར་ལ། ཆོས་སྔར།
རིགས་པ་མེད་ཅིང་རང་ལ་མཚུངས་པའི་ལྟག་ཆོད་འཕངས་ནས་བྱ་བྱེད་ལ་སྐུར་བ་འདེབས་པའི་ཕྱིར་ཞེས་གཅིག་ཏུ་བྱའོ། ། གང་གི་ཕྱིར། ཁྱོད་ལ་ཆོས་ཅན། ཁྱོད་སུན་ཅི་ཕྱིན་དུ་རྒོལ་བ་པོར་ཐལ། རང་ཕྱོགས་བཞག་ཏུ་མེད་པར་གཞན་ཕྱོགས་འགོག་པའི་ཕྱིར་ཞེ་ན། སུན་འབྱིན་པས། རྒྱུ་འབྲས་བདེན་གྲུབ་འགོག་པའི་སུན་འབྱིན་ཆོས་ཅན། ཁྱོད་ཀྱིས་རང་གི་ཕྱོགས་སྔ་འགོག་མི་ནུས་པར་ཐལ། ཁྱོད་ཀྱིས་དེ་རང་བཞིན་གྱིས་ཕྲད་མ་ཕྲད་གང་རུང་གིས་འགོག་མི་ནུས་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་དབུ་མ་པ་ལ་གནོད་བྱེད་མིན་པར་ཐལ།
ཁྱོད་ཀྱི་ཁྱབ་པ་ཚད་མས་ཀྱང་མ་གྲུབ། དབུ་མ་པས་ཁས་ཀྱང་མ་བླངས་པའི་ཕྱིར། དང་པོ་གྲུབ་སྟཻ། དེས་དེ་དོན་དམ་པར་མི་འགོག་ཀྱང་ཐ་སྙད་དུ་འགོག་པའི་ཕྱིར། གཉིས་པ་གྲུབ་སྟེ། དབུ་མ་པས་བདེན་གྲུབ་ཁས་མ་བླངས་པའི་ཕྱིར། ཇི་ལྟར་ཤེས་བྱ་ཆོས་ཅན། བདེན་མེད་ལ་རྟགས་དང་རྟགས་ཅན་གྱི་བྱ་བྱེད་འཐད་པའི་དཔེ་ཡོད་དེ། ཆུ་ནང་གི་ཉི་མའི་དཀྱིལ་འཁོར་གྱི་ཁྱད་པར་མི་འདྲ་བར་དམིགས་པ་ལས་ནམ་མཁར་ཉི་མའི་དཀྱིལ་འཁོར་གྱི་ཁྱད་པར་མི་འདྲ་བ་ཡོད་པར་རྟོགས་ནུས་པའི་ཕྱིར། ཉི་མ་དང༌།
བདེན་མེད་ལ་རྒྱུ་འབྲས་ཀྱི་བྱ་བྱེད་འཐད་པའི་དཔེ་ཡོད་དེ། ཉི་མ་དང་ཆུ་ནང་ཉི་མའི་གཟུགས་བརྙན་བདེན་པར་མེད་ཀྱང་ཉི་མ་ལས་ཉི་མའི་གཟུགས་བརྙན་སྐྱེ་བའི་ཕྱིར། རྟགས་དང་པོ་གྲུབ་སྟེ། དེ་གཉིས་ཕྲད་མ་ཕྲད་གང་རུང་དུ་མི་བདེན་པའི་ཕྱིར། རྟགས་དེ་ནི་ཁོས་ཀྱང་ཁས་ལེན་ནོ། ། ཡང་ན་རྒྱུ་འབྲས་ལ་བྱ་བྱེད་འཐད་པའི་དཔེ་འདི་ཟུར་དུ་མ་བྱས་ན་འགྲེལ་པའི་ཚིག་ལ་འགྲིག་གོ ། དོན་ལ་གཉིས་ཡོད་པ་འགྲེལ་པར་གསལ་ལོ། ། མི་བདེན། བདེན་མེད་ལ་སུན་དབྱུང་བྱ་དང་འབྱིན་བྱེད་ཀྱི་བྱ་བྱེད་འཐད་པའི་དཔེ་ཡོད་དེ། མེ་ལོང་ནང་དུ་དྲི་མ་ཅན་གྱི་བྱད་བཞིན་གྱི་གཟུགས་བརྙན་མཐོང་བ་ལ་བརྟེན་ནས་བྱད་བཞིན་མཛེས་པར་བྱ་བའི་ཕྱིར་དུ་བྱད་བཞིན་གྱི་དྲི་མ་སྦྱོང་བ་ཡོད་པའི་ཕྱིར།
དེ་བཞིན་འདིར་ཡང༌། ཤེས་བྱ་ཆོས་ཅན༑ བདེན་མེད་ལ་ （ ༢༧ན ） སུན་དབྱུང་བྱ་དང་འབྱིན་བྱེད་ཀྱི་བྱ་བྱེད་འཐད་དེ༑ ཕྱོགས་སྔ་དང་ཐལ་འགྱུར་རང་བཞིན་གྱིས་སྟོང་ཡང་ཐལ་འགྱུར་གྱིས་ཕྱོགས་སྔ་བཀག་སྟེ་གཞན་གྱི་བློའི་ལོག་རྟོག་གི་དྲི་མ་སྦྱོང་བར་ནུས་པའི་ཕྱིར། དང་པོ་གྲུབ་སྟེ། དེ་གཉིས་རང་བཞིན་གྱིས་ཕྲད་མ་ཕྲད་གང་རུང་དུ་མེད་པའི་ཕྱིར། གཏན་ཚིགས་ནི། བདེན་མེད་ལ་རྟགས་དང་རྟགས་ཅན་གྱི་བྱ་བྱེད་འཐད་དེ། རྟགས་དང་བསྒྲུབ་བྱ་རང་བཞིན་གྱིས་སྟོང་ཡང་རྟགས་ལས་བསྒྲུབ་བྱ་ངེས་པ་ཡོད་པའི་ཕྱིར། དང་པོ་གྲུབ་སྟེ།
འདྲའོ། ། དེ་བཞིན་དུ་རྒྱུ་འབྲས་ཀྱི་བྱ་བྱེད་ལའང་སྦྱར་རོ༑ ༑ གལ་ཏེ་རང༌། བྱ་བྱེད་བདེན་གྲུབ་ཏུ་ཁས་བླངས་པ་ལ་ཕྱོགས་གཉིས་སུ་བསྡུས་ནས་འགོག་པའི་ཐལ་འགྱུར་ཆོས་ཅན། ཁྱོད་དབུ་མ་པ་ལ་འཕེན་པའི་འབད་པ་དོན་མེད་དེ། དབུ་མ་པས་བྱ་བྱེད་བདེན་པར་ཁས་བླངས་ན་ཁྱོད་འཇུག་ཀྱང་དེས་དེ་ཁས་མ་བླངས་པའི་ཕྱིར། དངོས་རྣམས། དངོས་སྨྲ་བ་ཆོས་ཅན། དངོས་པོ་བདེན་གྲུབ་ཁས་ལེན་པར་མི་རིགས་ཏེ། བདེན་གྲུབ་རིགས་པས་སྒྲུབ་པར་ནུས་པ་མི་སྲིད་པའི་ཕྱིར་ཏེ།
དེའི་དཔེ་མེད་པའི་ཕྱིར། རྟོག་གེ ཆོས་ཅན། ལུང་རིགས་ལྟར་སྣང་ལ་བརྟེན་ནས་བདེན་གྲུབ་སྒྲུབ་པར་མི་རིགས་ཏེ། དེ་སྒྲུབ་པས་བདེན་འཛིན་ལྷན་སྐྱེས་ཀྱི་སྟེང་དུ་ཀུན་བཏགས་བསྣན་ནས་བདེན་འཛིན་འཕེལ་ཏེ། རང་གཞན་ལ་གནོད་པའི་ཕྱིར། ཁྱོད་སུ་ཞིག་གི་སྦེད་འཇིག་རྟེན་སྡུག་བསྔལ་བའི་སྟེང་དུ་འཆིང་བྱེད་ཀྱི་ཚོགས་ཀྱི་དམ་དུ་བཅིངས་ནས་རྒྱུད་འཁྲུག་པར་བྱེད་ཅེས་པའོ། ། འགྱུར་རྙིང་དུ། རྟོག་པ་ངན་པའི་དྲ་བས་འཇིག་རྟེན་ཅིའི་ཕྱིར་འཁྲུག་ཅེས་འབྱུང་བས་བཅོལ་ཞེས་པ་མིན་གྱི བཅོས་ཞེས་པའི་དོན་ཏོ། ། སུན་འབྱིན་ལྷག
རིགས་པ་མེད་པའི་དངོས་པོ་མཐའ་དག་སྐུར་བ་བཏབ་པའི་རྩོད་པ་ཆོས་ཅན། ཁྱོད་དབུ་མ་པས་དགག་པར་ནུས་ཏེ། ཁྱོད་བཏགས་ཡོད་དུ་བསྒྲུབས་ནས་བདེན་གྲུབ་འགོག་པའི་རིགས་པ་སྔར་བཤད་གཞན་ལ་བརྟེན་ནས་ཁེགས་པའི་ཕྱིར། སུན་ཅི། ཀླུ་སྒྲུབ་ཆོས་ཅན། ཁྱོད་གཞན་ཕྱོགས་འགོག་པ་ཙམ་ཡིན་གྱི་རང་ཕྱོགས་སྒྲུབ་རྒྱུ་མེད་པའི་སྒོ་ནས་སུན་ཅི་ཕྱིན་དུ་རྒོལ་བ་པོར་མི་འགྱུར་བར་ཐལ༑ ཁྱོད་ཀྱིས་བསྟན་བཅོས་སུ་དགག་སྒྲུབ་བྱས་པ་གདུལ་བྱ་ཐར་པ་ཐོབ་ཆེད་དུ་ཡིན་གྱི་རྩོད་པ་ལྷུར་ལེན་མིན་པར་བཤད་ཟིན་པའི་ཕྱིར་དང༌། ཐ་སྙད་དུ་རང་ཕྱོགས་ཡོད་ཅིང་དོན་དམ་པར་གཞན་ཕྱོགས་མི་སེལ་བའི་ཕྱིར། ལྷག་མ། སྔར་བཤད་ཀྱི་རྩོད་པ་ལས་གཞན་པའི་དཔེ་རྟགས་མ་གྲུབ་པར་འགྱུར་བ་སོགས་ཀྱི་དངོས་སྨྲ་བའི་རྩོད་པ་ཆོས་ཅན།
ཁྱོད་སུན་འབྱིན་ལྟར་སྣང་ （ ༢༧བ ） དུ་གྲུབ་སྟེ། ཁྱོད་སྔར་བཤད་པའི་རྩོད་ལན་ལ་བརྟེན་ནས་སུན་འབྱིན་ལྟར་སྣང་དུ་རྟོགས་ནུས་པའི་ཕྱིར། ཡང་ན། བདེན་གྲུབ་བཀག་པ་མི་འཐད་པར་རྩོད་པའི་སུན་འབྱིན་ལྷག་མ་ཆོས་ཅན། ཞེས་བྱས་ནས་རྟགས་ཆོས་འདྲའོ། ། བདག་མེད། སྟོན་པས་བདག་མེད་ཀྱི་དབྱེ་བ་གཉིས་སུ་བསྡུས་ནས་གསུངས་པ་ཆོས་ཅན། དགོས་པ་ཡོད་དེ། ཐེག་པ་ཆེ་ཆུང་གི་རིགས་ཅན་གྲོལ་ཆེད་དུ་གསུངས་པའི་ཕྱིར། དེ་ལྟར།
སྟོན་པ་ཆོས་ཅན། བདག་མེད་ཀྱི་དབྱེ་བ་གཉིས་ལས་མང་བར་ཕྱེ་བ་ལ་དགོས་པ་ཡོད་དེ། གདུལ་བྱ་འདུལ་བའི་ཆེད་དུ་སྐལ་བ་དང་འཚམ་པར་དེ་ལྟར་ཕྱེ་བའི་ཕྱིར༑ སྤྲོས་དང༌། ཆོས་ཅན། གཉིས་ལས་མང་བར་ཕྱེ་སྟེ། བཅུ་དྲུག་ཏུ་སྤྲོས་ཤིང་བཞིར་བསྡུས་ཏེ་བཤད་པའི་ཕྱིར། ཉི་ཤུའི་དབྱེ་བ་ཐེག་ཆེན་དུ་བཤད་པ་ལ་དགོས་པ་ཡོད་དེ། ཐེག་ཆེན་གྱི་ལམ་གྱི་རང་བཞིན་བསྟན་པའི་ཆེད་དུ་གསུངས་པའི་ཕྱིར། གང་ཕྱིར།
མིག་ཆོས་ཅན། ཁྱོད་བདེན་པས་སྟོང་སྟེ། ཁྱོད་བདེན་པས་སྟོང་པ་ཁྱོད་ཀྱི་རང་བཞིན་ཡིན་པའི་ཕྱིར། དེ་བཞིན། སྣ་སོགས་དབང་པོ་ལྔ་ཆོས་ཅན། ཆོས་རྟགས་འདྲ། ཐེར་ཟུག རྟགས་གྲུབ་སྟེ། ཁྱོད་དོན་དམ་པར་རྟག་མི་རྟག་གང་རུང་དུ་མ་གྲུབ་པའི་ཕྱིར། མིག་ལ།
དབང་པོ་དྲུག་རང་བཞིན་གྱིས་མེད་པ་ཆོས་ཅན། ཁྱོད་ནང་སྟོང་པ་ཉིད་ཡིན་ཏེ། ཁྱོད་དབང་པོ་དྲུག་གི་ཆོས་ཉིད་ཡིན་པའི་ཕྱིར། གང་ཕྱིར། གཟུགས་ཆོས་ཅན། ཁྱོད་རང་བཞིན་གྱིས་སྟོང་སྟེ། རྟགས་འདྲ། སྒྲ་དང༌། སྒྲ་སོགས་ལྔ་ཆོས་ཅན། འདྲ།
གཟུགས་སོགས། ཡུལ་དྲུག་རང་བཞིན་གྱིས་མེད་པ་ཆོས་ཅན། ཁྱོད་ཕྱི་སྟོང་པ་ཉིད་ཡིན་ཏེ། ཁྱོད་ཡུལ་དྲུག་གི་ཆོས་ཉིད་ཡིན་པའི་ཕྱིར། གཉིས་ཆར། ཟིན་པའི་དབང་རྟེན་ཁོག་པ་རང་བཞིན་གྱིས་མེད་པ་ཆོས་ཅན། ཁྱོད་ཕྱི་ནང་སྟོང་པ་ཉིད་ཡིན་ཏེ། ཁྱོད་ཟིན་པའི་དབང་རྟེན་ཁོག་པའི་ཆོས་ཉིད་ཡིན་པའི་ཕྱིར། ཆོས་རྣམས། ཆོས་ཐམས་ཅད་རང་བཞིན་གྱིས་མེད་པ་ཆོས་ཅན།
ཁྱོད་སྟོང་པ་ཉིད་ཡིན་ཏེ། ཁྱོད་ཆོས་ཉིད་ཡིན་པའི་ཕྱིར༑ སྟོང་ཉིད་དེ། ཆོས་ཅན། ཁྱོད་བདེན་པས་སྟོང་དེ་ཞེས་སྔར་རོ། ། སྟོང་ཉིད་ཞེས༑ སྟོང་ཉིད་རང་བཞིན་གྱིས་མེད་པ་ཆོས་ཅན། ཁྱོད་སྟོང་པ་ཉིད་སྟོང་པ་ཉིད་ཡིན་ཏེ། ཁྱོད་དེའི་ཆོས་ཉིད་ཡིན་པའི་ཕྱིར། སྟོང་ཉིད་དངོས་པོ།
སྟོང་ཉིད་ཆོས་ཅན༑ ཁྱོད་བདེན་སྟོང་དུ་བསྟན་པ་ལ་དགོས་པ་ཡོད་དེ། ཁྱོད་བདེན་གྲུབ་ཏུ་འཛིན་པའི་ལོག་རྟོག་བཟློག་པའི་ཕྱིར་དུ་དེར་བསྟན་པའི་ཕྱིར། སེམས་ཅན། ཕྱོགས་ཆོས་ཅན། ཁྱོད་ལ་ཆེན་པོ་ཞེས་བརྗོད་པའི་རྒྱུ་མཚན་ཡོད་དེ། ཁྱོད་སྣོད་བཅུད་ཀུན་ལ་ཁྱབ་པའི་རྒྱུ་མཚན་གྱིས་དང༌། ཡང༌། ཁྱོད་བྱམས་པ་ཆེན་པོ་སོགས་དང་མུ་མཐའ་མེད་པར་འདྲ་བའི་རྒྱུ་མཚན་གྱིས་ཁྱོད་ལ་ （ ༢༩ན ） ལ་བདེན་པའི་མཚན་མར་འཛིན་པ་ཞི་བ་ཆོས་ཅན། ཁྱོད་རྣམ་པར་ཐར་པའི་སྒོ་མཚན་མ་མེད་པའི་ཏིང་ངེ་འཛིན་གྱི།
གསུམ་པའི། འཁོར་བའི་རང་བཞིན་ཤེས་ནས་སྲིད་པའི་ཕུན་ཚོགས་ལ་སྨོན་པ་མེད་པ་ཆོས་ཅན། ཁྱོད་རྣམ་པར་ཐར་པའི་སྒོ་སྨོན་པ་མེད་པའི་ཏིང་ངེ་འཛིན་གྱི ། རྣམ་ཐར། སྙོམ་འཇུག་གི་སྒྲིབ་པ་ལས་གྲོལ་བར་བྱེད་པ་ཆོས་ཅན། ཁྱོད་རྣམ་ཐར་གྱི། སྟོབས་རྣམས། ཤེས་བྱ་ཐམས་ཅད་ཐོགས་མེད་དུ་ཤེས་པ་ཆོས་ཅན། ཁྱོད་སྟོབས་ཀྱི། སྐྱོབ་པའི།
དམ་བཅའ་བ་ལྟར་བརྟན་པ་ཆོས་ཅན། ཁྱོད་མི་འཇིགས་པའི། སོ་སོ། སྟོབས་སོགས་གཏུགས་པ་མེད་པ་ཆོས་ཅན། སོ་སོ་ཡང་དག་རིག་པའི་རང་གི འགྲོ་ལ། འགྲོ་བ་ལ་ཕན་པ་སྒྲུབ་པ་ཆོས་ཅན། བྱམས་པ་ཆེན་པོའི། སྡུག་བསྔལ། སྡུག་བསྔལ་ཅན་གྱི་སེམས་ཅན་སྐྱོབ་པ་ཆོས་ཅན།
སྙིང་རྗེ་ཆེན་པོའི། དགའ་བ་ནི། སེམས་ཅན་བདེ་བ་དང་ལྡན་པ་ལ་དགའ་བ་ཆོས་ཅན། དགའ་བ་ཆེན་པོའི། བཏང་སྙོམས། སེམས་ཅན་ལ་ཆགས་སྡང་མེད་པ་ཆོས་ཅན། བཏང་སྙོམས་ཆེན་པོའི། སངས་རྒྱས༑ འཁྲུལ་བ་སོགས་ཀྱིས་མི་ཕྲོགས་པ་ཆོས་ཅན། སངས་རྒྱས་ཀྱི་ཆོས་མ་འདྲེས་པའི།
སྟོན་པ་ཆོས་ཅན། འཁྲུལ་བ་སོགས་ཀྱིས་མི་ཕྲོགས་ཏེ། དེ་རྣམས་ཀྱིས་ཐུབ་པར་མི་ནུས་པའི། རྣམ་ཀུན། ཤེས་བྱ་ཐམས་ཅད་མངོན་སུམ་དུ་མཁྱེན་པ་ཆོས་ཅན། རྣམ་མཁྱེན་གྱི་རང་གི་མཚན་ཉིད་ཡིན་ཏེ། དེའི་རང་གི་ངོ་བོ་ཡིན་པའི་ཕྱིར། གཞན་ནི། ཉན་རང་གི་རྒྱུད་ཀྱི་མཁྱེན་པ་ཆོས་ཅན། ཤེས་བྱ་ཐམས་ཅད་ཅིག་ཅར་མངོན་སུམ་དུ་མཁྱེན་པ་མིན་ཏེ།
ཉི་ཚེ་བའི་ཡུལ་ཅན་ཡིན་པའི་ཕྱིར༑ གང་ཞིག འདུས་བྱས་འདུས་མ་བྱས་ཀྱི་མཚན་ཉིད་བདེན་པས་སྟོང་པ་ཆོས་ཅན། ཁྱོད་རང་གི་མཚན་ཉིད་སྟོང་པ་ཉིད་ཡིན་ཏེ། ཁྱོད་དེའི་ཆོས་ཉིད་ཡིན་པའི་ཕྱིར། ད་ལྟར་བ། དུས་གསུམ་ལ་མི་དམིགས་པ་ཞེས་བརྗོད་པའི་རྒྱུ་མཚན་ཡོད་དེ། ད་ལྟ་བ་རང་གི་དུས་ཀྱི་འོག་དང་འདས་མ་འོངས་ད་ལྟར་དུ་མི་དམིགས་པའི་རྒྱུ་མཚན་གྱིས་དེ་ལྟར་བཤད་པའི་ཕྱིར་རམ། ཡང་ན། ཆོས་སྔར་ལ།
དུས་གསུམ་བདེན་བར་མི་དམིགས་པའི་རྒྱུ་མཚན་གྱིས་དེ་ལྟར་བཤད་པའི་ཕྱིར། ད་ལྟར་བ་བདེན་པར་མི་དམིགས་ཏེ། དེ་སྐད་ཅིག་གཉིས་པར་མི་གནས་པའི་ཕྱིར། འདས་མ་འོངས་བདེན་པར་མི་དམིགས་ཏེ། འདས་པ་ད་ལྟར་ཞིག་ཅིང་མ་འོངས་པ་ད་ལྟར་མ་སྐྱེས་པའི་ཕྱིར། ཁྱབ་སྟེ། བདེན་ན་རྟག་ཏུ་ཡོད་དགོས་པའི་ཕྱིར། མི་དམིགས༑ མི་དམིགས་པ་བདེན་སྟོང་ཆོས་ཅན། ཁྱོད་མི་དམིགས་པ་སྟོང་པ་ཉིད་ཡིན་ཏེ།
མི་དམིགས་ （ ༢༩བ ） པ་ཆོས་ཅན། ཁྱོད་རང་བཞིན་གྱིས་མེད་དེ། ཁྱོད་དོན་དམ་པར་རྟག་མི་རྟག་གང་རུང་མེད་པའི་ཕྱིར། དངོས་པོ་རྣམས་ཆོས་ཅན། ཁྱོད་ལ་རྒྱུ་རྐྱེན་འདུས་པ་ལས་བྱུང་བའི་བདེན་པའི་ངོ་བོ་ཉིད་མེད་དེ། ཁྱོད་རྒྱུ་རྐྱེན་ལས་བྱུང་བའི་ཕྱིར། དེས་ན་རྒྱུ་རྐྱེན་འདུས་པ་ལས་བྱུང་བ་བདེན་པའི་དངོས་པོར་མེད་པའི་ངོ་བོ་ནི་དངོས་པོ་མེད་པའི་ངོ་བོ་ཉིད་ཅེས་བྱའོ། ། འདུས་པར། རྒྱུ་རྐྱེན་འདུས་པ་ལས་བྱུང་བའི་བདེན་སྟོང་ཆོས་ཅན། ཁྱོད་དངོས་པོར་མེད་པའི་ངོ་བོ་ཉིད་སྟོང་པ་ཉིད་ཡིན་ཏེ།
ཁྱོད་རྒྱུ་རྐྱེན་འདུས་བྱུང་གི་ཆོས་ཉིད་ཡིན་པའི་ཕྱིར། དངོས་པོའི། ཕུང་པོ་ལྔ་ཆོས་ཅན། དངོས་པོ་ཡིན་ཏེ། དོན་བྱེད་ནུས་པ་ཡིན་པའི་ཕྱིར༑ དེ་རྣམས་ཕུང་པོ་བདེན་སྟོང་ཆོས་ཅན། དངོས་པོ་སྟོང་པ་ཉིད་ཡིན་ཏེ། མདོར་བསྡུ། ནམ་མཁའ་དང་མ་བྱས་པ་ཆོས་ཅན། དངོས་མེད་ཡིན་ཏེ།
དོན་བྱེད་མི་ནུས་པའི་ཕྱིར། དེ་ཉིད་མཁའ་སོགས་བདེན་སྟོང་ཆོས་ཅན། ཁྱོད་དངོས་པོ་མེད་པ་སྟོང་པ་ཉིད་ཡིན་ཏེ། རང་བཞིན། རང་བཞིན་བདེན་སྟོང་ཆོས་ཅན། རང་བཞིན་སྟོང་པ་ཉིད་ཡིན་ཏེ། འདི་ལྟར། ཆོས་ཉིད་ཆོས་ཅན། ཁྱོད་རང་བཞིན་ཡིན་ཏེ༑ ཁྱོད་སུས་ཀྱང་མ་བྱས་པའི་གཤིས་ལུགས་ཡིན་པའི་ཕྱིར།
སངས་རྒྱས། དེ་བཞིན་ཉིད་ཆོས་ཅན། ཁྱོད་ལ་གཞན་གྱི་དངོས་པོ་ཞེས་བརྗོད་པའི་རྒྱུ་མཚན་ཡོད་དེ༑ ཀུན་རྫོབ་ལས་གཞན་མཆོག་ཏུ་གྱུར་པའི་དེ་ཁོ་ན་ཉིད་དུ་གནས་པའི་རྒྱུ་མཚན་གྱིས་དང༌། འཇིག་རྟེན་ཤེས་པ་ལས་གཞན་འཇིག་རྟེན་ལས་འདས་པའི་ཡེ་ཤེས་ཀྱི་མངོན་སུམ་དུ་རྟོགས་བྱ་ཡིན་པའི་རྒྱུ་མཚན་གྱིས་དང༌། ཡང་དག་པའི་མཐའ་མྱང་འདས་ཆོས་ཅན། ཆོས་འདྲ། འཁོར་བ་ལས་གཞན་དུ་གནས་པའི་རྒྱུ་མཚན་གྱིས་དེ་ལྟར་བཤད་པའི་ཕྱིར། གཞན་གྱིས་སྒྲ་གསུམ་ལ་འཇུག་ཏེ། ཀུན་རྫོབ་ལས་དང༌།
འཇིག་རྟེན་པའི་ཤེས་པ་ལས་དང༌། ཚུ་རོལ་སྲིད་པ་ལས་གཞན་ནོ་དེ་བཞིན་ཉིད་སོགས་གསུམ་བདེན་སྟོང་ཆོས་ཅན། གཞན་གྱི་དངོས་པོ་སྟོང་པ་ཉིད་ཡིན་ཏེ། གཞན་དངོས་ཀྱི་ཆོས་ཉིད་ཡིན་པའི་ཕྱིར་རོ། ། ཤེས་རབ། དེ་ལྟར་བཤད་པའི་སྟོང་གཞི་དང༌། སྟོང་གཞི་དེ་དག་བདེན་སྟོང་ཡིན་པའི་རིགས་པ་དང༌། སྟོང་གཞི་བདེན་སྟོང་དུ་སྒྲུབ་པའི་རིགས་པ་རྣམས་སོ། ། རང་དགར་བྱས་པ་མིན་ཏེ། ཤེར་ཕྱིན་གྱི་མདོ་བཞིན་དུ་བཤད་པའི་ཕྱིར།
དེ་ལྟར་སྲིད་གསུམ་བདེན་མེད་དུ་མངོན་སུམ་དུ་རྟོགས་པའི་ས་དྲུག་པ་བའི་སེམས་དཔའ་ཆོས་ཅན། ཀུན་རྫོབ་ཏུ་འགོག་པ་ལ་སྙོམས་པར་འཇུག་ཏེ། བསམ་གཏན་མཐར་ཕྱིན་ལ་བརྟེན་པའི་ཤེར་ཕྱིན་ཁྱད་པར་ཅན་ཐོབ་པའི་ཕྱིར། རྟག་ཏུ། ཆོས་ཅན། འགོག་པ་ལ་སྙོམས་པར་འཇུག་ཀྱང་འགྲོ་བ་སྐྱོབ་པའི་བློ་མི་འདོར་ཏེ། སྙིང་རྗེ་ཆེན་པོ་སྐྱེད་པར་བྱེད་ （ ༣༠ན ） པའི་ཕྱིར། དེ་གོང༌། ཆོས་ཅན། གཞན་རྒྱུད་ཟིལ་གྱིས་གནོན་པའི་ཤེས་རབ་མྱུར་དུ་འཐོབ་སྟཻ།
ས་བདུན་པ་མྱུར་དུ་ཐོབ་ནས་ཉན་རང་བློའྀ་སྟོབས་ཀྱིས་ཟིལ་གྱིས་གནོན་པའི་ཕྱིར། ཀུན་རྫོབ། ཆོས་ཅན། རང་གཞན་གཉིས་ཀ་རྒྱལ་བའི་སར་བགྲོད་པར་བྱེད་དེ། རང་གཞན་གཉིས་ཀས་སྐུ་གཉིས་ཀྱི་རྒྱུ་ཕུལ་ཕྱིན་འགྲུབ་པར་བྱེད་པའི་ཕྱིར་ཏེ། སྙིང་རྗེ་དང་སེམས་བསྐྱེད་ཀྱི་སྟོབས་ཀྱིས་རང་ཕྱིན་དྲུག་ལ་གནས་ཤིང༌། གཞན་ཡང་དེས་དེ་ལ་གནས་པར་བྱེད་པའི་ཕྱིར། ས་དྲུག་པ་བཤད་ཟིན་ཏོ།། །། ག༧ སེམས་བསྐྱེད་པ་བདུན་པ་བཤད་པ། རིང་དུ།
ས་བདུན་པ་ལ་གནས་པའི་བྱང་སེམས་ཆོས་ཅན། ཆོས་ཉིད་མངོན་སུམ་དུ་བྱེད་པའི་ནུས་པ་ཁྱད་པར་ཅན་ཐོབ་སྟེ།

ཆོས་ཉིད་ལ་སྐད་ཅིག་རེ་རཻར་མངོན་སུམ་དུ་འཇུག་ལྡང་ནུས་པའི་ཕྱིར། ཐབས་ཀྱི། ཐབས་ཀྱི་ཕར་ཕྱིན་ལྷག་པ་ཡིན་ཏེ། ཐབས་ཀྱི་ཕར་ཕྱིན་རང་གི་མི་མཐུན་ཕྱོགས་དང་འདྲེས་པ་མི་སྲིད་པ་ཐོབ་པའི་སེམས་དཔའ་ཡིན་པའི་ཕྱིར། ས་བདུན་པ་བཤད་ཟིན་ཏོ།། །། ག༨ སེམས་བསྐྱེད་པ་བརྒྱད་པ་བཤད་པ། ཡང་ཡང༌། ཆོས་ཅན། ཁྱོད་ས་བརྒྱད་པ་ལ་འཇུག་པ་ལ་དགོས་པ་ཡོད་དེ༑ ས་བདུན་པ་མན་ཆད་ལས་ཚོགས་གཉིས་ཀྱི་སྤྱོད་པ་ཤིན་ཏུ་རྒྱ་ཆེ་ཞིང་མྱུར་བ་སྡུད་པའི་ཆེད་དུ་འཇུག་པའི་ཕྱིར། འདི་ཡི།
ས་བརྒྱད་ལ་གནས་པའི་བྱང་སེམས་ཆོས་ཅན། སྨོན་ལམ་གྱི་ཕར་ཕྱིན་ལྷག་པ་ཡིན་ཏེ། སྨོན་ལམ་གྱི་ཕར་ཕྱིན་རང་གི་མི་མཐུན་ཕྱོགས་དང་འདྲེས་པ་མི་སྲིད་པ་ཐོབ་པའི་སེམས་དཔའ་ཡིན་པའི་ཕྱིར། རྒྱལ་བ། ཆོས་ཅན། ཁྱོད་སངས་རྒྱས་ཀྱི་ཞི་བར་འཇུག་པ་ལས་འཛིན་ཏེ། ཁྱོད་སངས་རྒྱས་ཀྱི་ཆོས་རྫོགས་ཆེད་དུ་འགོག་པ་ལས་སངས་རྒྱས་ཀྱིས་སློང་བའི་ཕྱིར། ཆགས་པ། ཆོས་ཅན། ཁྱེད་རང་རྒྱུད་དག་པའི་ཁྱད་པར་དང་ལྡན་ཏེ།
ཉོན་སྒྲིབ་ཀྱི་གཉེན་པོ་ཐོབ་པའི་སྒོ་ནས་ཉོན་སྒྲིབ་ཀྱི་ས་བོན་སྤངས་པའི་ཕྱིར་ཏེ། རྒྱལ་བས་འགོག་པ་ལས་སློང་དགོས་པའི་ཕྱིར། འོ་ན་ལམ་ལ་འབད་པ་དོན་མེད་དེ། ཉོན་སྒྲིབ་ཟད་པའི་ཐེག་ཆེན་པ་ཡིན་པའི་ཕྱིར་ཞེ་ན། ཉོན་མོངས་ཟད། ཆོས་ཅན། ཉོན་སྒྲིབ་སྤངས་པས་འཇིག་རྟེན་ལས་འདས་ཀྱང་ལམ་ལ་འབད་དགོས་ཏེ། སངས་རྒྱས་ཀྱི་ཆོས་རྫོགས་ཆེད་དུ་འབད་དགོས་པའི་ཕྱིར་ཏེ། རྒྱལ་བས་འགོག་པ་ལས་སློང་དགོས་པའི་ཕྱིར། འོ་ན་སྲིད་པར་སྐྱེ་བ་མི་ལེན་པར་ཐལ།
དེས་ ཉོན་ མོངས་སྤངས་པའི་ཕྱིར། ཁྱབ་སྟེ། སྲིད་པར་སྐྱེ་བ་ལ་རྒྱུ་དགོས་པའི་ཕྱིར། འདོད་ན། སངས་རྒྱས་ཀྱི་ཆོས་རྫོགས་པར་བྱེད་མི་ནུས་པར་ཐལ་ལོ་ཞེ་ན། འཁོར་བ། ཆོས་ཅན། ཉོན་མོངས་སྤངས་ཀྱང་སྲིད་པར་སྐྱེ་སྟེ། ཡིད་ཀྱི་ རང་ བཞིན་གྱི་ལུས་ཀྱི་སྒོ་ནས་སྲིད （ ༣༠བ ） པར་སྐྱེ་བ་སྣ་ཚོགས་ལེན་པའི་ཕྱིར་ཏེ། དབང་བཅུ་ཐོབ་པའི་ཕྱིར།
དེས་ན་དབང་བཅུའི་སྒོ་ནས་ཚོགས་གཉིས་རྒྱ་ཆེན་སོགས་པས་སངས་རྒྱས་ཀྱི་ཆོས་རྫོགས་པར་བྱེད་དོ། ། ས་བརྒྱད་པ་བཤད་ཟིན་ཏོ།། །། ག༩ སེམས་བསྐྱེད་པ་དགུ་པའི་བཤད་པ། དགུ་པ། ས་དགུ་པ་ལ་གནས་པའི་བྱང་སེམས་ཆོས་ཅན། སྟོབས་ཀྱི་ཕར་ཕྱིན་ལྷག་པ་ཡིན་དེ་སྟོབས་ཀྱྀ་ཕར་ཕྱིན་རང་གི་མི་མཐུན་ཕྱོགས་དང་འདྲེས་པ་མི་སྲིད་པ་ཐོབ་པའི་སེམས་དཔའ་ཡིན་པའི་ཕྱིར། དེ་བཞིན། ཆོས་ཅན། ས་བརྒྱད་པ་བ་ལས་ཡོན་ཏན་ལྷག་པ་ཡིན་ཏེ། སོ་སོ་ཡང་དག་རིག་པ་བཞི་ཡོངས་སུ་དག་པ་ཐོབ་པའི་ཕྱིར་རོ། །
ས་དགུ་པ་བཤད་ཟིན་ཏོ།། །། ག༡༠ སེམས་བསྐྱེད་པ་བཅུ་པའི་བཤད་པ། བཅུ་པའི། ས་བཅུ་པ་ལ་གནས་པའི་བྱང་སེམས་ཆོས་ཅན། རང་རྒྱུད་སངས་རྒྱས་ཀྱིས་བྱིན་གྱིས་རླབ་པའི་ཡོན་ཏན་ཁྱད་པར་ཅན་ཐོབ་སྟེ། འོད་ཟེར་ཆེན་པོའི་དབང་བསྐུར་ཐོབ་པའི་ཕྱིར། ཡེ་ཤེས། ཆོས་ཅན། ཡེ་ཤེས་ཀྱི་ཕར་ཕྱིན་ལྷག་པ་ཡིན་ཏེ། ཡེ་ཤེས་ཀྱི་ཕར་ཕྱིན་རང་གི་མི་མཐུན་ཕྱོགས་དང་འདྲེས་པ་མི་སྲིད་པ་ཐོབ་པའི་སེམས་དཔའ་ཡིན་པའི་ཕྱིར།
ཆར་སྤྲིན། ཆོས་ཅན། གཞན་རྗེས་སུ་འཛིན་པའི་ཡོན་ཏན་ཁྱད་པར་ཅན་ཐོབ་སྟཻ། གདུལ་བྱ་ལ་འབད་མེད་ལྷུན་གྲུབ་ཏུ་ཆོས་རྒྱ་ཆེན་པོ་སྟོན་པའི་ཕྱིར། སྤྲིན་ལས་ཆར་བཞིན་ནོ། ། ས་བཅུ་པ་བཤད་ཟིན་ཏོ།། །། ཁ༢ ལམ་དེས་ཐོབ་པའི་ཡོན་ཏན་བཤད་པ། དེ་ཚེ། ས་དང་པོ་ལ་གནས་པའི་བྱང་སེམས་ཆོས་ཅན། སོ་སྐྱེའི་ས་ལ་མེད་པའི་ཡོན་ཏན་ཁྱད་པར་ཅན་ཐོབ་སྟེ།
སྐད་ཅིག་རེ་རེ་ལ་སངས་རྒྱས་བརྒྱ་མངོན་སུམ་དུ་མཐོང་བར་ནུས་པ་སོགས་ཡོན་ཏན་བརྒྱ་ཕྲག་བཅུ་གཉིས་ཐོབ་པའི་ཕྱིར། བཅུ་གཉིས་པོ་གང་ཞེ་ན། དེ་ཚེ། ཆོས་ཅན། སྐད་ཅིག་རེ་རེར་སངས་རྒྱས་བརྒྱའི་ཞལ་མངོན་སུམ་དུ་མཐོང་བར་ནུས་ཏེ། དོན་དམ་པའི་སེམས་བསྐྱེད་རྒྱུན་ལྡན་གྱི་གང་ཟག་ཡིན་པའི་ཕྱིར། དེ་བཞིན་དུ་ཆོས་ཅན་དང་རྟགས་འདྲ། དེ་དག སྐད་ཅིག་རེ་རེ་སངས་རྒྱས་བརྒྱས་བྱིན་གྱིས་བརླབས་པ་ལྟར་ཤེས་པར་ནུས་ཏེ། དེ་ཉིད༑
དེར་བསྐལ་བ་བརྒྱར་སྐྱེ་བ་བཟུང་ནས་གནས་པར་ནུས་ཏེ། སྔོན་དང༌། དེར་བསྐལ་བ་བརྒྱའི་བར་གྱི་སེམས་ཅན་ཐམས་ཅད་ཀྱི་སྔ་ཕྱིའི་མཐའ་ཤེས་པར་ནུས་ཏེ། བློ་ལྡན། དེར་ཏིང་ངེ་འཛིན། བརྒྱ་ལ་འཇུག་ལྡང་ནུས་ཏེ། འཇིག་རྟེན། དེར་འཇིག་རྟེན་མི་འདྲ་བ་བརྒྱ་གཡོ་བར་བྱེད་ནུས་ཏེ། སྣང་བར། དེར་འཇིག་རྟེན་མི་འདྲ་བ་བརྒྱ་སྣང་བར་བྱེད་ནུས་ཏེ།
དེ་བཞིན། དེར་རྫུ་འཕྲུལ་གྱིས་སེམས་ཅན་བརྒྱ་སྨིན་པར་བྱེད་ནུས་ཏེ། བརྒྱ་ཕྲག དེར་སངས་རྒྱས་ཀྱི་ཞིང་བརྒྱར་འགྲོ་བར་ནུས་ཏེ། དེས་ནི། དེར་ཆོས་ཀྱི་སྒོ་ （ ༣༡ན ） བརྒྱ་སེམས་པར་ནུས་ཏེ། ཐུབ་དབང༌། དེར་རང་གི་ལུས་ལས་བྱང་སེམས་ཀྱི་ལུས་བརྒྱ་སྟོན་པར་ནུས་ཏེ། རང་གི སྐད་ཅིག་རེ་རེར་ལུས་བརྒྱ་སྤྲུལ་ནས་དེ་རེ་རེ་ཞིང་བྱང་སེམས་ཀྱི་འཁོར་བརྒྱ་ཕྲག་རེ་རེས་བསྐོར་བར་སྤྲུལ་ནུས་ཏེ།
ཞེས་སྦྱར་རོ། ། རྩ་བ་ན་རང་གི་ལུས་ལ་ཞེས་འབྱུང་ཞིང༌། ལུས་བརྒྱ་སྟོན་པ་ཙམ་ལ་བྱས་ན་ཞིང་བརྒྱར་འགྲོ་བ་དང་ཐ་མ་འདི་གཉིས་ཀྱི་ཁྱད་པར་བརྟག་དགོས་པར་སྣང་བས་དཔྱད་དོ། ། བློ་ལྡན། ས་གཉིས་པ་བའི་བྱང་སེམས་ཆོས་ཅན། ས་དང་པོ་བ་ལས་ལྷག་པའི་ཡོན་ཏན་ཐོབ་སྟེ༑ སྐད་ཅིག་རེ་རེར་སངས་རྒྱས་སྟོང་མཐོང་བར་ནུས་པ་སོགས་ཡོན་ཏན་སྟོང་ཕྲག་བཅུ་གཉིས་ཐོབ་པའི་ཕྱིར། ས་ལྔ་པོ། ས་གསུམ་པ་སོགས་ལྔ་ལ་གནས་པའི་བྱང་སེམས་ཆོས་ཅན། ས་གཉིས་པ་སོགས་ལས་ལྷག་པའི་ཡོན་ཏན་ཐོབ་སྟེ།
ཡོན་ཏན་འབུམ་ཕྲག་བཅུ་གཉིས་སོགས་ཀྱི་སྡེ་ཚན་ཐོབ་པའི་ཕྱིར། དེ་སྒྲུབ་པ་ནི། འབུམ་ཕྲག་དང༌། ས་གསུམ་པའི་བྱང་སེམས་ཆོས་ཅན། ས་གཉིས་པ་ལས་ལྷག་པའི་ཡོན་ཏན་ཐོབ་སྟེ། ཡོན་ཏན་འབུམ་ཕྲག་བཅུ་གཉིས་ཐོབ་པའི་ཕྱིར། བྱེ་བ། ས་བཞི་པ་བའི་བྱང་སེམས་ཆོས་ཅན། ས་གསུམ་པ་བ་ལས་ལྷག་པའི་ཡོན་ཏན་ཐོབ་སྟེ། ཡོན་ཏན་བྱེ་བ་ཕྲག་བརྒྱ་བཅུ་གཉིས་ཐོབ་པའི་ཕྱིར།
དེ་ཡིས། ས་ལྔ་པའི་བྱང་སེམས་ཆོས་ཅན། ས་བཞི་པ་ལས་ལྷག་པའི་ཡོན་ཏན་ཐོབ་སྟེ། ཡོན་ཏན་བྱེ་བ་སྟོང་ཕྲག་བཅུ་གཉིས་ཐོབ་པའི་ཕྱིར། དེ་ནས། ས་དྲུག་པའི་བྱང་སེམས་ཆོས་ཅན། ས་ལྔ་པ་ལས་ལྷག་པའི་ཡོན་ཏན་ཐོབ་སྟཻ། ཡོན་ཏན་བྱེ་བ་འབུམ་ཕྲག་བཅུ་གཉིས་ཐོབ་པའི་ཕྱིར། བྱེ་བ། ས་བདུན་པའི་བྱང་སེམས་ཆོས་ཅན།
ས་དྲུག་པ་ལས་ལྷག་པའི་ཡོན་ཏན་ཐོབ་སྟེ། ཡོན་ཏན་བྱེ་བ་ཁྲག་ཁྲིག་འབུམ་ཕྲག་བཅུ་གཉིས་ཐོབ་པའི་ཕྱིར། མི་གཡོ་བའི། ས་བརྒྱད་པ་བའི་བྱང་སེམས་ཆོས་ཅན། ས་བདུན་པ་ལས་ལྷག་པའི་ཡོན་ཏན་ཐོབ་སྟཻ། ཡོན་ཏན་དེ་དག་སྟོང་གསུམ་འབུམ་གྱི་ཕྲ་རྡུལ་གྱི་གྲངས་དང་མཉམ་པ་ཐོབ་པའི་ཕྱིར། ལེགས་པའི། ས་དགུ་པའི་བྱང་སེམས་ཆོས་ཅན། ས་བརྒྱད་པ་བ་ལས་ལྷག་པའི་ཡོན་ཏན་ཐོབ་སྟེ། ཡོན་ཏན་དེ་དག་སྟོང་གསུམ་གྲངས་མེད་འབུམ་ཕྲག་བཅུའི་ཕྲ་རྡུལ་གྱི་གྲངས་དང་མཉམ་པ་ཐོབ་པའི་ཕྱིར།
རེ་ཞིག ས་བཅུ་པ་བའི་བྱང་སེམས་ཆོས་ཅན། ས་དགུ་པ་བ་ལས་ལྷག་པའི་ཡོན་ཏན་ཐོབ་སྟེ། ཡོན་ཏན་དེ་དག་སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་ཕྲ་རྡུལ་གྱི་གྲངས་དང་མཉམ་པ་ཐོབ་པའི་ཕྱིར། བ་སྤུའི༑ ཆོས་ཅན། ཆོས་སྔར། རྟོག་པའི་ཀུན་སློང་མེད་པར་བ་སྤུའི་བུ་ག་རེ་རེར་སངས་ （ ༣༡བ ） རྒྱས་གྲངས་མེད་པ་རེ་རེ་ཞིང་བྱང་སེམས་གྲངས་མེད་ཀྱིས་བསྐོར་བ་སྐད་ཅིག་རེ་རེར་རྣམ་པ་གཞན་དང་གཞན་དུ་སྟོན་པར་ནུས་པའི་ཕྱིར། འདི་དང་ཡོན་ཏན་གྱི་སྡེ་ཚན་ལ་ཟློས་པའི་ཁྱད་པར་བརྟག་དགོས་སོ། ། དེ་བཞིན།
ཆོས་ཅན། ཆོས་སྔར། དེ་རེ་རེར་འགྲོ་བ་རྒྱུད་སྔ་མ་འདྲེས་པར་སྐད་ཅིག་རེ་རེར་སྟོན་པར་ནུས་པའི་ཕྱིར། ཀྱང་སྒྲས་བརྒྱ་བྱིན་སོགས་སྟོན་པའང་སྡུད་དེ། གང་ཕྱིར༑ གསར་དུ་ཐོབ་པའི་བླ་ན་མེད་པའི་ཡེ་ཤེས་ཆོས་ཅན། ཁྱོད་གསར་དུ་རྙེད་པའི་གནས་ཡིན་ན་འོག་མིན་ཡིན་པས་ཁྱབ་སྟེ། ཁྱོད་གསར་རྙེད་ཀྱི་ཡེ་ཤེས་མཐར་ཐུག་ཡིན་པའི་ཕྱིར། ཇི་ལྟར། སངས་རྒྱས་ཀྱི་ཡེ་ཤེས་ཀྱིས་ཆོས་ཉིད་མངོན་སུམ་དུ་མཐོང་བའི་ཚེ་ཆོས་ཅན་ཀུན་དང་ཆོས་ཉིད་ཀུན་མངོན་སུམ་དུ་མཐོང་བས་ཁྱབ་སྟེ།
ཆོས་ཅན་ཀུན་ཆོས་ཉིད་ཀུན་དང་ངོ་བོ་གཅིག་ཅིང༌། ཆོས་ཉིད་ཀུན་བདེན་སྟོང་དུ་དབྱེར་མེད་པའི་ཕྱིར། སྣོད་མི་འདྲ་ཡང་དེའི་ནང་གི་ནམ་མཁའ་རྣམས་འདྲ་བ་བཞིན་ནོ། ཁྱབ་པ་ཡོད་ཚུལ་ནི་དཔེར་ན་སོ་སྐྱེའི་སྒྲ་འཛིན་མངོན་སུམ་གྱིས་ཀྱང་སྒྲ་མཐོང་བའི་ཚེ་དེ་དང་གྲུབ་བདེ་རྫས་གཅིག་པའི་ཆོས་ཀུན་མངོན་སུམ་དུ་མཐོང་བ་བཞིན། དེས་ན་ཆོས་ཅན་དང་ཆོས་ཉིད་ཀུན་རྟོགས་པས་ཀྱང་ཁྱབ་སྟཻ། མཐོང་ཡང་མི་རྟོགས་པ་འཁྲུལ་རྒྱུས་ཡིན་ལ། སངས་རྒྱས་འཁྲུལ་རྒྱུ་མཐའ་དག་ཟད་པས་སོ། ། དེས་ན་ཆོས་ཉིད་མཁྱེན་པའི་ཡེ་ཤེས་གཅིག་གིས་ཆོས་ཅན་དང་ཆོས་ཉིད་ཐམས་ཅད་ཅིག་ཅར་མཁྱེན་པས་སྐད་ཅིག་གཅིག་ལ་ཐམས་ཅད་མཁྱེན་པའི་ཡེ་ཤེས་བརྙེས་སོ། ། གང་ཚེ། ཁོ་ན་རེ།
བདེན་སྟོང་ཆོས་ཉིད་ཡིན་པ་དང་སངས་རྒྱས་ཀྱིས་ཡེ་ཤེས་ཀྱིས་ཆོས་ཉིད་མཐོང་བ་འགལ་ཏེ། སངས་རྒྱས་ཀྱི་ཡེ་ཤེས་ཀྱིས་ཆོས་ཉིད་མངོན་སུམ་དུ་མ་མཐོང་བར་ཐལ། དེས་ཆོས་ཉིད་དངོས་སུ་མ་མཐོང་བའི་ཕྱིར་ཏེ། དེ་ཆོས་ཉིད་ཀྱི་རྣམ་ལྡན་དུ་མ་སྐྱེས་པའི་ཕྱིར་ཏེ། གཟུགས་སོགས་རང་བཞིན་གྱིས་མེད་པ་ཉིད་ཡིན་ལ་དེ་མེད་པའི་ཕྱིར༑ ཁྱབ་སྟེ། ཡེ་ཤེས་མེད་ངེས་ཀྱི་རྣམ་ལྡན་དུ་སྐྱེས་པ་མི་སྲིད་པའི་ཕྱིར། ཀུན་ནས༑ སངས་རྒྱས་ཀྱི་ཆོས་ཉིད་མ་མཁྱེན་པར་ཐལ། དེའི་ཡེ་ཤེས་ཀྱིས་ཆོས་ཉིད་མ་ཤེས་པའི་ཕྱིར།
ཁྱོད་ལྟར་བློ་ཡང་སྐྱེ་མེད་ཡིན་ན། མཁྱེན་པོ། བཅོམ་ལྡན་འདས་ཆོས་ཅན། ཁྱོད་ཀྱིས་གདུལ་བྱ་ལ་ཆོས་ཉིད་སྟོན་པ་མི་འཐད་བར་ཐལ། ཁྱོད་ལ་ད་ལྟ་དེ་སྟོན་འདོད་ཀྱི་ཀུན་སློང་རྟོག་པ་མེད་པའི་ཕྱིར་ཏེ། ཁྱེད་ཀྱི་བློ་རང་བཞིན་གྱིས་མེད་པའི་ཕྱིར། ཞེས་སམ། ཁྱོད་ཀྱི་བློ་ཡིན་ན་ཆོས་ཉིད་ལ་མཉམ་པར་བཞག་པས་ཁྱབ་པའི་ཕྱིར་ཞེ་ན། གང་ཚེ། སངས་རྒྱས་ཀྱི་ཡེ་ཤེས་ཆོས་ཅན།
ཁྱེད་ཐ་སྙད་དུ་ཆོས་ཉིད་ཀྱི་རྣམ་ལྡན་དུ་སྐྱེས་པར་ཐལ། རང་བཞིན་གྱིས་སྐྱེ་མེད་དེ་ཐ་ （ ༣༢ན ） སྙད་དུ་ཆོས་ཉིད་ཡིན་པ་གང་ཞིག ཁྱོད་ཐ་སྙད་དུ་ཡུལ་དང་མཐུན་པར་རང་བཞིན་གྱིས་སྐྱེ་མེད་ཀྱི་རྣམ་ལྡན་དུ་སྐྱེད་པའི་ཕྱིར། ཇི་ལྟར། ཆོས་ཅན། ཁྱེད་ཆོས་ཉིད་ཀྱི་རྣམ་ལྡན་དུ་མ་སྐྱེས་པའི་རྒྱུ་མཚན་གྱིས་ཁྱོད་ཀྱིས་ཆོས་ཉིད་མ་རིག་པ་མིན་པར་ཐལ། ཁྱོད་ཐ་སྙད་དུ་ཆོས་ཉིད་ཀྱི་རྣམ་ལྡན་དུ་སྐྱེས་པའི་ཕྱིར། དཔེར་ན་སྔོན་འཛིན་མངོན་སུམ་བཞིན། དེ་ཡི། ཤེས་བྱ་ཆོས་ཅན།
ཀུན་སློང་གི་རྟོག་པ་ད་ལྟ་མེད་ཀྱང་ཆོས་ཉིད་བསྟན་ནས་དོན་བྱེད་པ་མི་འགལ་ཏེ། ཆོས་སྐུའི་མཐུ་ལ་བརྟེན་ནས་ལོངས་སྐུས་ཆོས་ཉིད་སྟོན་པའི་སྒྲ་ལས་བྱང་སེམས་ཀྱིས་ཆོས་ཉིད་རྟོགས་པར་ནུས་པའི་ཕྱིར། ཁྱབ་སྟེ། ལོངས་སྐུ་ཆོས་ཉིད་ལ་མཉམ་པར་བཞག་བཞིན་པ་ཡིན་པའི་ཕྱིར། སྤྲུལ་པ། ཆོས་ཅན། ཆོས་སྔར། ཆོས་སྐུའི་མཐུ་ལས་སངས་རྒྱས་ཀྱི་སྤྱུལ་སྐུས་ཆོས་ཉིད་བསྟན་པའི་སྒྲ་ལས་གདུལ་བྱ་སྣ་ཚོགས་ཀྱིས་ཆོས་ཉིད་རྟོགས་པར་ནུས་པའི་ཕྱིར། ཁྱབ་སྟེ། སངས་རྒྱས་ཀྱི་སྤྲུལ་སྐུ་ཞེས་སྔར་རོ། །
མཁའ། ཆོས་ཅན། ཆོས་སྔར། ཆོས་སྐུའི་མཐུ་ལ་བརྟེན་ནས་ནམ་མཁའ་སོགས་ལས་ཆོས་ཉིད་སྟོན་པའི་སྒྲ་ལས་གདུལ་བྱ་སྣ་ཚོགས་ཀྱིས་ཆོས་ཉིད་རྟོགས་པར་ནུས་པའི་ཕྱིར། ཁྱབ་སྟེ། མཁའ་སོགས་རྟོག་པ་དང་བྲལ་བའི་ཕྱིར། ཁོ་ན་རེ། ད་ལྟ་རྩོལ་བ་མེད་ན་ཆོས་སྐུའི་མཐུ་ལས་ཆོས་ཉིད་སྟོན་ཅིང་དོན་བྱེད་པའི་རྒྱུ་མེད་དོ་ཞེ་ན། ཇི་ལྟར། ད་ལྟ་རྩོལ་བ་མེད་ཀྱང་སྔར་གྱི་འབད་པའི་སྟོབས་ལས་འབྱུང་བའི་དཔེ་ཡོད་དེ།
རྫ་མཁན་གྱིས་འབད་པ་ཆེན་པོས་འཁོར་ལོ་བསྐོར་བའི་རྩོལ་བ་མེད་ཀྱང་འཁོར་ལོ་འཁོར་ནས་རྫ་བུམ་སྐྱེད་པ་སྲིད་པའི་ཕྱིར། དེ་བཞིན༑ ཤེས་བྱ་ཆོས་ཅན། ད་ལྟ་སྟོན་པའི་འབད་རྩོལ་མེད་ཀྱང་ཆོས་ཉིད་སྟོན་ཅིང་དོན་བྱེད་པའི་རྒྱུ་ཡོད་དེ། མེད་ཀྱང་སྔོན་གྱི་སྨོན་ལམ་དང་གདུལ་བྱའི་སྐལ་བའི་དབང་གིས་ཆོས་ཉིད་བསྟན་ནས་དོན་བྱེད་པ་འབྱུང་བའི་ཕྱིར། ཤེས་བྱའི། ཤེས་སྒྲིབ་སྤངས་པའི་སྒོ་ནས་ཆོས་ཉིད་ལ་གཉིས་སྣང་ཞི་བའི་ཡེ་ཤེས་ཆོས་ཅན། ཡེ་ཤེས་ཆོས་སྐུ་ཡིན་ཏེ། ཇི་ལྟ་བ་མཁྱེན་པའི་ཡེ་ཤེས་མཐར་ཐུག་ཡིན་པའི་ཕྱིར། དེ་ཚེ།
དྲི་བྲལ་གྱི་ཆོས་ཉིད་ཆོས་ཅན།
འདུས་མ་བྱས་ཀྱི་སྐུ་ཡིན་ཏེ། འགོག་བདེན་མཐར་ཐུག་ཡིན་པའི་ཕྱིར། སེམས་འགགས། གསར་དུ་རྙེད་པའི་སྐུ་གཉིས་ཆོས་ཅན། ཁྱོད་རྟོགས་པ་ཉེ་བར་ཞི་བའི་སྒོ་ནས་མངོན་དུ་བྱེད་པའི་གཟུགས་སྐུ་ཡིན་ན་ལོངས་སྐུ་ཡིན་པས་ཁྱབ་སྟེ། ཁྱོད་གསར་དུ་རྙེད་པའི་ཆོས་སྐུ་ཡིན་པའི་ཕྱིར། ཡང་ན། ཤེས་བྱའི། ཞེས་པ་སྔར།
དེ་ཚེ། ཆོས་ཅན། ཆོས་ཉིད་སྐྱེ་ （ ༣༢བ ） འགག་མེད་པ་ལ་རྟག་ཏུ་མཉམ་པར་བཞག་པ་ཡིན་ཏེ། ཇི་ལྟ་བ་མཁྱེན་པའི་ཡེ་ཤེས་ཡིན་པའི་ཕྱིར། སེམས་འགགས། གསར་དུ་བརྙེས་པའི་ཇི་ལྟ་བ་མཁྱེན་པའི་ཡེ་ཤེས་ཆོས་ཅན། ཆོས་རྟགས་སྔར་རོ། ། འགྲེལ་པར། ཆོས་ཀྱི་སྐུ་འདི་ནི་དེ་ཚེ་སྐྱེ་བ་མེད་ཅིང༌། ཞེས་སོགས་ལ་ཡེ་ཤེས་ཆོས་སྐུ་འདི་ནི་ཆོས་ཉིད་ལ་གཉིས་སྣང་ཞི་བ་དེའི་ཚེ་ཆོས་ཉིད་སྐྱེ་འགག་མེད་པ་ལས་སླར་ལྡང་བ་མེད་པས་དེ་བཞིན་གཤེགས་པ་ཞེས་བྱའོ། །
ཞེས་གསུངས་པའོ། ། ལུང་འདི་ནི་དེ་ཡིས་ལོངས་སྤྱོད་རྫོགས་ཞེས་ཡང་དྲངས་པས་ཆོས་ཉིད་ལ་མཉམ་པར་བཞག་པ་ལ་འགྲིག་གོ ། ཞི་སྐུ། ལོངས་སྐུ་ཆོས་ཅན། ཞི་བའི་སྐུ་ཡིན་ཏེ། རྣམ་རྟོག་དང་བྲལ་བའི་སྐུ་ཡིན་པའི་ཕྱིར། དཔག་བསམ་ཆོས་ཅན། རྣམ་པར་མི་རྟོག་བཞིན་དུ་གདུལ་བྱའི་དོན་བྱེད་དེ། རྣམ་པར་མི་རྟོག་པ་བཞིན་དུ་གདུལ་བྱའི་འདོད་དོན་སྒྲུབ་བྱེད་ཡིན་པའི་ཕྱིར། དཔག་བསམ་ཤིང་དང་ཡིད་བཞིན་ནོར་བུ་བཞིན་ནོ། །
འགྲོ༑ ཆོས་ཅན། གདུལ་བྱའི་དོན་དུ་ཡུན་རིང་དུ་གནས་སྟཻ། འཁོར་བ་ཇི་སྲིད་ཀྱི་བར་དུ་གདུལ་བྱའི་དོན་དུ་བཞུགས་པ་ཡིན་པའི་ཕྱིར། འདི་ནི་ཆོས་ཅན། ཁྱོད་ཀྱི་དངོས་ཀྱི་གདུལ་བྱ་ཡིན་ན་དག་པའི་གང་ཟག་ཡིན་པས་ཁྱབ་སྟེ། དེ་ཡིན་ན་བྱང་སེམས་འཕགས་པ་ཡིན་པས་ཁྱབ་པའི་ཕྱིར། ཡང་ན་རྐང་པ་དང་པོ་གསུམ་ལ། ཆོས་ཅན། རྣམ་པར་མི་རྟོག་བཞིན་དུ་དོན་བྱེད་དེ།
དེ་བཞིན་དུ་འཁོར་བ་ཇི་སྲིད་གནས་ཀྱི་བར་དུ་གདུལ་བྱའི་དོན་བྱེད་པའི་ཕྱིར། བཞི་པ་སྔར་ལྟར་རོ། ། ཐུབ་དབང་ལོངས་སྐུས་སྤྲུལ་པའི་རྒྱུ་མཐུན་གྱི་སྐུ་ཆོས་ཅན། ཁྱོད་ལ་ནུས་མཐུའི་ཁྱད་པར་ཕུན་ཚོགས་དང་ལྡན་ཏེ། ཁྱོད་ཀྱིས་རང་གི་སྐུ་གཅིག་ལ་སྔར་བྱུང་ཟིན་གྱི་སྐྱེ་བ་ཀུན་ཅིག་ཅར་གསལ་བར་སྟོན་ནུས་པའི་ཕྱིར། སངས་རྒྱས་ཆོས་ཅན། ཁྱོད་ཀྱིས་སྐུ་གཅིག་ལ་རང་གཞན་གྱི་སྤྱོད་པ་ཁྱད་པར་ཅན་སྟོན་པའི་ནུས་མཐུ་དང་ལྡན་ཏེ། ཁྱོད་ཀྱིས་སྦྱིན་པ་ལ་སྤྱོད་པའི་སྐབས་སུ་སངས་རྒྱས་གང་ལ་བསྙེན་བཀུར་བྱས་པ་དང། ཞིང་ཁྱད་པར་ཅན་ན་སངས་རྒྱས་བལྟམས་པ་སོགས་ཀྱི་མཛད་པ་ཀུན་སྐུ་གཅིག་ལ་ཅིག་ཅར་སྟོན་ནུས་པའི་ཕྱིར། དེ་དག
（ ༣༣ན ） ཆོས་ཅན༑ ཁྱེད་ཀྱི་སྐུ་གཅིག་ལ་གཞན་གྱིས་སྤྱོད་ཁྱད་པར་ཅན་སྟོན་པའི་ནུས་མཐུ་དང་ལྡན་ཏེ། ཞིང་ཁྱད་པར་ཅན་ན་བཞུགས་པའི་སངས་རྒྱས་ཀྱི་སྐུ་དང་སྤྱོད་པའི་སྟོབས་དང༌། སངས་རྒྱས་དེ་དག་ལ་ཉན་ཐོས་ཀྱི་འཁོར་ཇི་སྙེད་འདུས་ཤིང༌། ཆོས་གང་གི་ཉན་ཐོས་སུ་འགྱུར་ཚུལ་སྐུ་གཅིག་ལ་ཅིག་ཅར་སྟོན་ནུས་པའི་ཕྱིར། བྱང་ཆུབ། ཆོས་ཅན། ཆོས་སྔར། ཞིང་ཁྱད་པར་ཅན་ན་བྱང་སེམས་ཀྱི་འཁོར་ཇི་སྙེད་འདུས་ནས་ཆོས་སྟོན་པ་སོགས་སྐུ་གཅིག་ལ་ཅིག་ཅར་སྟོན་ནུས་པའི་ཕྱིར། དེར་བདག་ཆོས་ཅན།
ཁྱེད་ཀྱིས་སྐུ་གཅིག་ལ་རང་གི་སྤྱོད་པ་ཁྱད་པར་ཅན་སྟོན་པའི་ནུས་མཐུ་དང་ལྡན་ཏེ། ཞིང་ཁྱད་པར་ཅན་དེང་བདག་ཉིད་རིགས་གང་དུ་སྐྱེས་ནས་བསླབ་པ་གང་ཞིག་བླངས་ཏེ་སྤྱད་པ་དང༌། སངས་རྒྱས་ཀྱི་འཁོར་བཅས་གང་ལ་རྫས་ཀྱི་ཁྱད་པར་གང་དུ་ཇི་ཙམ་དུ་ཚད་ཇི་ཙམ་ཕུལ་བ་སོགས་སྐུ་གཅིག་ལ་ཅིག་ཅར་སྟོན་ནུས་པའི་ཕྱིར། དེ་བཞིན། ཆོས་ཅན། ཁྱེད་ཀྱི་སྐུ་གཅིག་ལ་རང་གཞན་གྱི་སྤྱོད་པ་ཁྱད་པར་ཅན་སྟོན་པའི་ནུས་མཐུ་དང་ལྡན་ཏེ། སྦྱིན་པ་བཞིན་དུ་ཕར་ཕྱིན་གཞན་ལ་སྤྱོད་པའི་སྐབས་ཀྱི་རང་གཞན་གྱི་མཛད་པ་ཀུན་སྐུ་གཅིག་ལ་ཅིག་ཅར་སྟོན་ནུས་པའི་ཕྱིར། ཉིད་སྤྱོད་པ་ཀུན། ཆོས་ཅན། ཁྱེད་ཀྱིས་རང་གི་སྤྱོད་པ་སྟོན་པའི་ནུས་མཐུ་ཁྱད་པར་ཅན་དང་ལྡན་ཏེ།
ཁྱོད་ཀྱིས་བ་སྤུའི་ཁུང་བུ་གཅིག་ཏུ་སྔར་བཤད་པའི་རང་གི་མཛད་པ་ཀུན་ཅིག་ཅར་སྟོན་ནུས་པའི་ཕྱིར༑ སངས་རྒྱས། ཆོས་ཅན། ཁྱོད་ཀྱིས་གཞན་གྱི་སྤྱོད་པ་བསྟན་པའི་ནུས་མཐུ་ཁྱད་པར་ཅན་དང་ལྡན་ཏེ། ཁྱོད་ཀྱིས་བ་སྤུའི་ཁུང་བུ་གཅིག་ཏུ་དུས་གསུམ་སངས་རྒྱས་འཁོར་བ་ཇི་སྲིད་དུ་ཆོས་བསྟན་ནས་སེམས་ཅན་གྱི་དོན་བྱེད་ཅིང་བཞུགས་པ་ཅིག་ཅར་སྟོན་ནུས་པའི་ཕྱིར་དང༌། དེར་དུས་གསུམ་གྱི་སངས་རྒྱས་སེམས་བསྐྱེད་ནས་བྱང་ཆུབ་ཐོབ་ཀྱི་བར་གྱི་མཛད་པ་ཀུན་མིག་འཕྲུལ་སྟོན་པ་ལྟ་བུར་ཤེས་ནས་ཅིག་ཅར་སྟོན་ནུས་པའི་ཕྱིར། དེ་བཞིན། ཆོས་ཅན། ཆོས་སྔར། དེར་དུས་གསུམ་གྱི་བྱང་སེམས་ཉན་རང་སྐྱེ་འཕགས་ཀུན་གྱི་སྤྱོད་པ་ཅིག་ཅར་སྟོན་ནུས་པའི་ཕྱིར་དང་དག་པ།
ཆོས་ཅན། ཡུལ་ལ་དབང་བསྒྱུར་བའི་ནུས་པ་ཁྱད་པར་ཅན་དང་ལྡན་ཏེ། རྡུལ་ཆེ་ཞིང་འཇིག་རྟེན་ཆུང་བར་མི་འགྱུར་བཞིན་དུ་རྡུལ་གཅིག་གི་ཁྱོན་ལ་འཇིག་རྟེན་ཐམས་ཅད་ཤོང་ཞིང་འཇིག་རྟེན་ཐམས་ཅད་ལ་རྡུལ་གཅིག་གིས་ཁྱབ་པར་སྟོན་ནུས་པའི་ཕྱིར། རྣམ་རྟོག ཆོས་ཅན། དུས་ལ་དབང་བསྒྱུར་བའི་ནུས་པ་ཁྱད་པར་ཅན་དང་ལྡན་ཏེ། ཁྱོད་ཀྱིས་སྲིད་མཐའི་བར་གྱི་སྤྱོད་པ་ཀུན་སྐད་ཅིག་རེ་རེ་ལ་སྟོན་པའི་གྲངས་འཛམ་གླིང་གི་རྡུལ་ལས་མང་བའི་ཕྱིར། གནས་དང༌། སངས་རྒྱས་ཀྱི་ཇི་སྙེད་པ་མཁྱེན་པའི་ཡེ་ཤེས་ཆོས་ཅན། ཁྱེད་ལ་དབྱེ་ན་བཅུ་ཡོད་དེ།
ཁྱོད་ལ་དབྱེ་ན་གནས་དང་གནས་མ་ཡིན་པ་མཁྱེན་པའི་སྟོབས་སོགས་བཅུར་ཡོད་པའི་ཕྱིར། རྒྱུ་གང༌། རྒྱུ་དང་རྒྱུ་མིན་གྱི་རབ་དབྱེ་ཇི་བཞིན་དུ་མཁྱེན་པའི་སངས་རྒྱས་ཀྱི་ཡེ་ཤེས་ཆོས་ཅན། གནས་དང་གནས་མ་ཡིན་པ་མཁྱེན་པའི་སྟོབས་ཡིན་ཏེ། རྒྱུ་དང་རྒྱུ་མིན་གྱི་རབ་དབྱེ་ལ་ཆགས་ཐོགས་མེད་པར་འཇུག་པའི་སངས་རྒྱས་ཀྱི་ཡེ་ཤེས་ཡིན་པའི་ཕྱིར། འདོད་དང༌། ལས་ཀྱི་རྒྱུ་འབྲས་ངོ་བོའི་རབ་དབྱེ་ཞེས་སྦྱར་རོ། ། ལས་དང་རྣམ་སྨིན་མཁྱེན་པའི། ལས་ཀྱི་རྒྱུ་འབྲས་ངོ་བོའི་རབ་དབྱེ་ལ་ཆགས་ཐོགས་ཞེས་སྦྱར་རོ། ། （ ༣༣བ ） འདོད་ཆགས།
ཆགས་སོགས་ཀྱི་སྤྱོད་པ་ལ་གནས་ཤིང་མོས་ལ། དེ་ལས་གཞན་གྱི་སྤྱོད་པ་ལ་གནས་ཤིང་དེ་ལ་མོས་པ་སོགས་ཇི་བཞིན་དུ་ཆོས་ཅན། མོས་པ་སྣ་ཚོགས་མཁྱེན་པའི། མོས་པའི་རབ་དབྱེ་ལ། སངས་རྒྱས། མིག་སོགས་ཀྱི་རང་བཞིན་ནང་སྟོང་སོགས་ཀྱི་དབྱེ་བས་ཕྱེ་བ་ཇི་བཞིན་དུ། ཁམས་སྣ་ཚོགས་མཁྱེན་པའི། ཁམས་ཀྱི་རབ་དབྱེ་ལ། ཀུན་ཏུ། ཀུན་བྱང་གི་དབང་པོའི་ངོ་བོ་དང་འབྲས་བུའི་རབ་དབྱེ།
དབང་པོའི་མཆོག་དང་མཆོག་མ་ཡིན་པ་མཁྱེན་པའི། ཀུན་བྱང་གི་དབང་པོའི་ངོ་བོ་དང་འབྲས་བུའི་རབ་དབྱེ་ལ། ལམ་འགའ། འཁོར་བར་འཇུག་ལྡོག་གི་རབ་དབྱེ། ཀུན་ཏུ་འགྲོ་བའི་ལམ་མཁྱེན་པའི། འཁོར་འདས་ཀྱི་ལམ་གྱི་རབ་དབྱེ་ལ། འཇིག་རྟེན། ཀུན་བྱང་གི་རྒྱུར་གྱུར་པའི་བསམ་གཏན་རྣམ་ཐར་སོགས་ཀྱི་རབ་དབྱེ། ཀུན་ནས་ཉོན་མོངས་དང་རྣམ་བྱང་མཁྱེན་པའི། གང་ལས་ཀུན་བྱང་དུ་གྱུར་པའི་བསམ་གཏན་སོགས་ཀྱི་རབ་དབྱེ།
ཇི་སྲིད། འདས་པའི་དུས་ཀྱི་རང་བཞིན་གྱི་སྐྱེ་གནས་ཀྱི། སྔོན་གནས་རྗེས་དྲན་མཁྱེན་པའི༑ སྔོན་གྱི་སྐྱེ་གནས་ཀྱི་རབ་དབྱེ་ལ། སེམས་ཅན། སེམས་ཅན་རྣམས་ཀྱི་སྐྱེ་འཆི་བཟང་ངན་སྣ་ཚོགས། འཆི་འཕོ་བ་དང་སྐྱེ་བ་མཁྱེན་པའི། སྐྱེ་འཆིའི་རབ་དབྱེ༑ རྣམ་ཀུན། ཉོན་མོངས་བག་ཆགས་དང་བཅས་པ་ཟད་པ་ཇི་བཞིན་དུ་རྟོགས་པའི་སངས་རྒྱས་ཀྱིས་ཡེ་ཤེས་ཆོས་ཅན།
ཟག་པ་ཟད་པ་མཁྱེན་པའི་སྟོབས་ཡིན་ཏེ། ཟག་ཟད་ཀྱི་རབ་དབྱེ་ལ་ཆགས་ཐོགས་མེད་པར་འཇུག་པའི་སངས་རྒྱས་ཀྱི་ཡེ་ཤེས་ཡིན་པའི་ཕྱིར། ནམ་མཁའ། སངས་རྒྱས་ཡོན་ཏན་ཆོས་ཅན༑ ཁྱོད་རྫོགས་པར་ཉན་རང་དང་བྱང་སེམས་ཀྱིས་ཀྱང་བརྗོད་མི་ནུས་ཏེ། ཁྱོད་ལ་ཚད་མེད་པའི་ཕྱིར་དང༌། ཁྱོད་རྫོགས་པར་བརྗོད་པ་སངས་རྒྱས་ཀྱིས་ཀྱང་མི་ནུས་པའི་ཕྱིར། དཔེར་ན་མཁའ་ལྡིང་བཟློག་པ་ནམ་མཁའ་ཟད་ནས་མིན་གྱི་རང་སྟོབས་ཟད་ནས་ལྡོག་པ་བཞིན། དེ་ཕྱིར། ཆོས་ཅན།
ཁྱོད་རྫོགས་པ་ཟླ་གྲགས་ཀྱི་ཤེས་བརྗོད་ཀྱི་ཡུལ་ལའང་འདས་ཏེ། རང་དབང་དུ་ཁྱོད་ཀྱི་ཆ་ཙམ་ཡང་ཟླ་གྲགས་ཀྱི་ཤེས་བརྗོད་ཀྱི་ཡུལ་ལས་འདས་པའི་ཕྱིར་དང༌། ཁྱོད་རྫོགས་པར་ས་བཅུའི་བྱང་སེམས་ཀྱི་ཤེས་བརྗོད་ཀྱི་ཡུལ་ལས་འདས་པའི་ཕྱིར། འོ་ན་འདིར་བརྗོད་པ་འགལ་ལོ་ཞེ་ན། འོན་ཀྱང༌། ཟླ་གྲགས་ཆོས་ཅན། སངས་རྒྱས་ཀྱི་ཡོན་ཏན་རང་དབང་དུ་ཆ་ཙམ་བརྗོད་མི་ནུས་ཀྱང་འདིར་བསྟན་པ་ལ་འགལ་བ་མེད་དེ། འདིར་བསྟན་པ་ཀླུ་སྒྲུབ་ཀྱིས་བཤད་པ་ལ་བརྟེན་པ་ཡིན་པའི་ཕྱིར། ཟབ་མོ། བསྟན་བཅོས་འདིར་བཤད་པའི་སངས་རྒྱས་ཀྱི་ཡོན་ཏན་ཆོས་ཅན།
གཉིས་སུ་འདུས་ཏེ། ཟབ་པ་དང་རྒྱ་ཆེ་བའི་སྐུའི་སྟོབས་ （ ༣༤ན ） གཉིས་སུ་འདུས་པའི་ཕྱིར། ཟབ་དང༌། རྒྱ་ཆེ་བའི་སྐུ་གཉིས་ཆོས་ཅན། ཁྱོད་རྒྱུ་གཉིས་ལ་བརྟེན་ནས་ཐོབ་སྟཻ། ཟབ་པ་དང་རྒྱ་ཆེ་བའི་ལམ་གཉིས་ཤེས་ཤིང་བསྒོམས་པ་ལ་བརྟེན་ནས་ཐོབ་པར་འགྱུར་བའི་ཕྱིར། སླར་ཡང༌། ལོངས་སྐུ་ཆོས་ཅན། ཁྱེད་ཀྱི་གཞན་དོན་དུ་མཆོག་གི་སྤྲུལ་སྐུ་སྟོན་ཏེ། ཆོས་སྐུ་ལས་མི་གཡོ་བཞིན་དུ་སླར་ཡང་འཚང་རྒྱ་ཚུལ་སྟོན་པའི་ཕྱིར།
ཞེས་སམ། སངས་རྒྱས་ཆོས་ཅན། ཁྱོད་ཀྱི་མཆོག་གི་སྤྲུལ་སྐུས་གཞན་དོན་ཁྱད་པར་ཅན་བྱེད་དེ། སྣ་ཚོགས་པའི་བསམ་པ་ཅན་གྱི་གདུལ་བྱའི་མོས་པ་དང་མཐུན་པར་མྱང་འདས་སུ་འཁྲིད་པའི་ཕྱིར། འོ་ན་བཤད་ཟིན་པའི་སྐུ་ལས་གཞན་པའི་འབྲས་བུ་མཐར་ཐུག་ཡོད་དམ་མེད་ཅེ་ན། གང་ཕྱིར༑ ཤེས་བྱ་ཆོས་ཅན། མཐར་ཐུག་པའི་ཐར་པར་བགྲོད་བྱེད་ཀྱི་སྤོང་ལམ་དེ་ཁོ་ན་ཉིད་རྟོགས་པ་ལས་གཞན་མེད་དེ། དྲི་མ་མཐའ་དག་ཟད་བྱེད་ཀྱི་སྤོང་ལམ་དེ་ཁོ་ཉིད་རྟོགས་པའི་བློ་ལས་གཞན་མེད་པའི་ཕྱིར། ཁྱབ་སྟཻ།
དྲི་མ་མཐའ་དག་མ་སྤངས་ན་སྤངས་པ་མཐར་ཐུག་ཏུ་མི་འགྱུར་བའི་ཕྱིར། ཆོས་རྣམས་དེ་ཁོ་ན་ཉིད་རྟོགས་པའི་བློ་ལ་འཛིན་སྟངས་མི་འདྲ་བ་དུ་མ་མེད་དེ། དེ་ཁོ་ན་ཉིད་ལ་ངོ་བོ་མི་འདྲ་བ་དུ་མ་མེད་པའི་ཕྱིར། དེ་ཡི། མཐར་ཐུག་པའི་ཐར་པ་མི་འདྲ་བ་དུ་མ་མེད་དེ༑ མཐར་ཐུག་པའི་ཐར་པར་བགྲོད་བྱེད་སྤོང་ལམ་དེ་ཁོ་ཉིད་རྟོགས་པ་ལས་གཞན་མེད་ཅིང༌། དེ་ཁོ་ཉིད་རྟོགས་པའི་བློ་ལ་རྣམ་པ་མི་འདྲ་བ་དུ་མ་མེད་པའི་ཕྱིར༑ དེས་ན་མཐར་ཐུག་པའི་ཐེག་པ་གཅིག་ཏུ་གྲུབ་བོ། ། གསུམ་དུ་འདོད་པ་དག་ནི་མཐར་ཐུག་པའི་ཐར་པ་ལ་དྲི་མ་མཐའ་དག་མེད་པ་དགོས་པར་འདོད་ཀྱང་སྤངས་པ་དགོས་པར་མི་འདོད་དོ། ། འདིར་ནི་སྤངས་པ་མཐར་ཐུག་མེད་ན་མཐར་ཐུག་པའི་ཐར་པ་མི་འོང་ཞིང༌།
སྤངས་པ་མཐར་ཐུག་སྒྲུབ་པ་ལ་དྲི་མ་མཐའ་དག་སྤོང་བྱེད་ཀྱི་གཉེན་པོར་དགོས་ལ། སྤོང་ལམ་ནི་དེ་ཉིད་རྟོགས་བློ་ལས་གཞན་མེད་པར་བསྒྲུབས་ཟིན་ཏོ། ། འོ་ན་མཐར་ཐུག་གི་ཐེག་པ་གསུམ་གསུངས་པ་དང་འགལ་ལོ་ཞེ་ན། གང་ཕྱིར། ཆོས་ཅན། རེ་ཞིག་ཐེག་ཆེན་གྱི་སྣོད་དུ་མི་རུང་བའི་གང་ཟག་ཡོད་དེ། སྙིགས་མ་ལྔའི་དབང་གིས་སེམས་ཅན་ཐམས་ཅད་སྒྲོལ་འདོད་ཀྱི་མོས་པ་དང་མི་ལྡན་པའི་སེམས་ཅན་སྲིད་པའི་ཕྱིར། བདེ་གཤེགས༑ རེ་ཞིག་ཐེག་ཆེན་གྱི་སྣོད་མིན་པའི་སེམས་ཅན་ཡོད་ཀྱང་སངས་རྒྱས་རྣམས་གདུལ་བྱ་རྣམ་གྲོལ་ལ་འགོད་པ་དུས་ལས་མི་འདའ་སྟེ། སངས་རྒྱས་རྣམས་སེམས་ཅན་ཐམས་ཅད་ （ ༣༤བ ） སྡུག་བསྔལ་ལས་སྒྲོལ་བར་འདོད།
སྒྲོལ་བའི་ཐབས་ཤེས་རང་ཉིད་ཀྱིས་སྒྲོལ་བར་དམ་བཅས་པའི་ཕྱིར། ཁྱབ་སྟེ། སངས་རྒྱས་རྣམས་དམ་བཅས་པའི་དོན་དུས་ལས་མི་འདའ་བར་ཐེག་ཆེན་ལས་གཞན་པའི་ཐབས་ཀྱིས་ཀྱང་ངེས་པར་སྒྲུབ་པའི་ཕྱིར། དེ་ཕྱིར། སངས་རྒྱས་ཆོས་ཅན༑ ཉན་རང་གི་ཐེག་པ་གཉིས་གསུངས་པ་ལ་དགོས་པ་ཡོད་དེ། རེ་ཞིག་ཐེག་ཆེན་མི་འདོད་ཅིང་ཞི་བ་ལ་མོས་པའི་གང་ཟག་འགའ་ཞིག་དྲང་བའི་ཆེད་དུ་དེ་གཉིས་གསུངས་དགོས་པའི་ཕྱིར། དེའི་ཆེད་དུ་དེ་གཉིས་གསུངས་དགོས་ཏེ། དེ་དག་ཐེག་ཆེན་ལ་གཞུག་ཆེད་དུ་མྱང་འདས་བསྟན་དགོས་ཤིང༌། རེ་ཞིག་ཐེག་ཆེན་གྱི་མྱང་འདས་བསྟན་དུ་མི་རུང་བའི་ཕྱིར་ཏེ།
དེ་དག་ཐེག་ཆེན་ལ་འཇུག་པའི་གེགས་ཆེན་པོ་དང་ལྡན་པའི་ཕྱིར། དཔེར་ན་རེ་ཞིག་རིན་ཆེན་གླིང་དུ་བགྲོད་མི་ནུས་ཤིང༌། ལམ་གྱི་སྡུག་བསྔལ་གྱིས་སྐྱོ་བ་ལ་ངལ་གསོའི་ཆེད་དུ་གྲོང་ཁྱེར་སྤྲུལ་པ་བཞིན། རྣམ་པར། ཆོས་ཅན། ཐེག་ཆེན་ལོགས་སུ་གསུངས་པ་ལ་དགོས་པ་ཡོད་དེ། ཉན་རང་གི་བྱང་ཆུབ་ཐོབ་ཟིན་གྱི་གང་ཟག་ཀྱང་ཐེག་ཆེན་དུ་དྲང་བའི་ཆེད་དུ་གསུངས་པའི་ཕྱིར། བདེ་བར་ཆོས་ཅན། ཁྱོད་ཀྱིས་གཞན་དོན་དུ་བྱང་ཆུབ་སྟོན་པའི་གྲངས་ཚད་བསམ་གྱིས་མི་ཁྱབ་སྟེ། ཁྱོད་ཀྱིས་གཞན་དོན་དུ་བྱང་ཆུབ་སྟོན་པའི་བསྐལ་བའི་གྲངས་དང་རྡུལ་ཕྲ་རབ་ཀྱི་གྲངས་མཚུངས་པའི་ཕྱིར།
འོན་ཀྱང༌། ཆོས་ཅན། ཁྱོད་ཀྱིས་བྱང་ཆུབ་སྟོན་པའི་གྲངས་ཚད་ཐམས་ཅད་ལ་བསྙད་པར་མི་རིགས་ཏེ། དེ་མི་མོས་པ་ལ་བསྙད་ན་ཉེས་པ་སྐྱེད་པའི་ཕྱིར། སངས་རྒྱས་ནས་གཞན་དོན་དུ་ཇི་ཙམ་བཞུགས་སྙམ་ན། རྒྱལ་བ། ཆོས་ཅན། འཁོར་བ་ཇི་སྲིད་དུ་གཞན་དོན་དུ་སྐུ་ཚེ་གནས་ཏེ། ཤེར་ཕྱིན་གྱི་ཡུམ་གྱི་མཐར་ཐུག་གི་སྲས་སུ་འཁྲུངས་ནས་ཐུགས་རྗེ་ཆེན་པོའི་མ་མས་སྐྱོང་བའི་ཕྱིར། བདེ་གཤེགས་ཆོས་ཅན།
ཁྱོད་ཀྱི་རྒྱུད་ལ་སེམས་ཅན་ཀུན་ལ་དམིགས་པའི་སྙིང་རྗེ་ཁྱད་པར་ཅན་ཡོད་དེ། ཁྱོད་ཀྱི་རྒྱུད་ཀྱི་སེམས་ཅན་ཀུན་ལ་དམིགས་པའི་སྙིང་རྗེ་དེ་དུག་ཟོས་ཉེན་པར་མཐོང་བའི་བུ་སྡུག་གི་མའི་བརྩེ་བ་ལས་ཆེས་ཆེ་བའི་ཕྱིར། དེས་ན། ཆོས་ཅན། ཁྱོད་འཁོར་བ་ཇི་སྲིད་གཞན་དོན་དུ་བཞུགས་པའི་རྒྱུ་ཡོད་དེ། སྙིང་རྗེ་ཁྱད་པར་ཅན་གྱི་རྒྱུའི་དབང་གིས་དེར་བཞུགས་པའི་ཕྱིར། གང་གི་ཆོས་ཅན༑ ཁྱོད་ཐུགས་རྗེའི་དབང་གིས་རང་དོན་ལས་ལྡོག་ནས་འཁོར་བ་ཇི་སྲིད་བཞུགས་ཏེ། དེའི་དབང་གིས་སྡུག་བསྔལ་ཅན་གྱི་སེམས་ཅན་ཡོད་པ་དེ་སྲིད་དུ་བཞུགས་པ་གང་ཞིག་ （ ༣༥ན ） འཁོར་བ་ཇི་སྲིད་སྡུག་བསྔལ་ཅན་གྱི་སེམས་ཅན་གནས་པའི་ཕྱིར་ཏེ། དེ་སྲིད་རྟག་ཆད་ཀྱི་ལྟ་བ་གང་རུང་གིས་བདེ་འགྲོ་དང༌།
ངན་འགྲོ་གང་རུང་གི་སྡུག་བསྔལ་མྱོང་བའི་སེམས་ཅན་ཡོད་པའི་ཕྱིར། ལུགས་འདི། ཟླ་བ་གྲགས་པ་ཆོས་ཅན། ཀླུ་སྒྲུབ་ཀྱི་དགོངས་པ་འགྲེལ་པའི་བསྟན་བཅོས་འདི་རང་བཟོས་སྦྱར་བ་མིན་ཏེ། འདི་ངེས་དོན་གྱི་ལུང་དོན་ཀླུ་སྒྲུབ་ཀྱི་རིགས་པས་བཀྲལ་པ་ལྟར་སྦྱར་བའི་ཕྱིར། འདི་ལས། ཁྱོད་ཀྱིས་བསྟན་བཅོས་འདིར་བསྟན་པའི་བདེན་གཉིས་ཀྱི་འཇོག་ཚུལ་འདི་རང་རྒྱུད་པའི་བསྟན་བཅོས་ན་མེད་དེ། ཁྱོད་ཀྱི་བསྟན་བཅོས་འདི་རང་གི་མཚན་ཉིད་ཀྱིས་གྲུབ་པ་མེད་ཅིང་བཏགས་པ་ཙམ་དུ་ཡོད་ཚུལ་ལུང་རིགས་ལ་བརྟེན་ནས་བཞག་པའི་ཕྱིར། དཔེར་ན་དབུ་མའི་སྡེ་སྣོད་ལས་གཞན་དུ་བདེན་སྟོང་སྟོན་པ་མེད་པ་བཞིན། ཀླུ་སྒྲུབ་ཆོས་ཅན།
ཁྱོད་ཀྱིས་དབུ་མ་ལ་འཇུག་པའི་བསྟན་བཅོས་སྦྱར་བ་ལ་དགོས་པ་ཡོད་དེ༌། རྩ་ཤེའི་དོན་ཇི་བཞིན་དུ་རྟོགས་ཆེད་དུ་སྦྱར་དགོས་ཤིང༌། སྦྱར་ནས་གདུལ་བྱའི་རེ་བ་སྐོང་བའི་ཕྱིར། དེའི་ཆེད་དུ་སྦྱར་དགོས་ཏེ། འགའ་ཞིག་གིས་རྩ་ཤེའི་དོན་ཁོང་དུ་མ་ཆུད་པ་ལ་བརྟེན་ནས་ཀླུ་སྒྲུབ་ཀྱི་ལུགས་བཟང་སྤངས་པའི་ཕྱིར། དེ་ཉིད། ཤེས་བྱ་ཆོས་ཅན། དབྱིག་གཉེན་སོགས་ཀྱིས་དེ་ཁོ་ཉིད་མ་རྟོགས་ཏེ། དེ་རྟོགས་པ་ལ་སྟོང་ཉིད་ལ་ལྷག་པར་མོས་པའི་ས་བོན་དགོས་པའི་ཕྱིར། དེ་ཕྱིར།
དེ་ཁོ་ན་ཉིད་གཏན་ལ་འབེབས་པ་དབྱིག་གཉེན་སོགས་ཀྱི་གཞུང་གི་རྗེས་སུ་འབྲང་བར་མི་རིགས་ཏེ། གོང་གི་ཆོས་འདིའི་ཕྱིར། མུ་སྟེགས་ཀྱི་གཞུང་བཞིན། སློབ་དཔོན། ཟླ་བ་གྲགས་པ་བདག་གིས་ཀླུ་སྒྲུབ་ཀྱི་ལུགས་བཟང་ཕྱིན་ཅི་མ་ལོག་པར་བཤད་པའི་དགེ་བ་ནི། རང་རྒྱུད་ཀྱི་ཉོན་མོངས་ཀྱིས་གནག་ཀྱང་དགེ་བ་རྒྱ་ཆེ་ཞིང་དཀར་བ་སྟོན་ཀའི་རྒྱུ་སྐར་གྱིས་བསྐོར་བའི་ཟླ་འོད་ལྟ་བུའམ། སེམས་རྒྱུད་གནོད་པའི་རང་བཞིན་ཡང་སྦྲུལ་གདུག་དང་འདྲ་ཡང་དགེ་བ་ཕན་པའི་རང་བཞིན་ཅན། གདེངས་ཀའི་ཡིད་བཞིན་གྱི་ནོར་བུ་དང་འདྲ་བ་ཐོབ་པ་ལ་བརྟེན་ནས་སེམས་ཅན་ཐམས་ཅད་ཀྱིས་དེ་ཁོ་ན་ཉིད་ཀྱི་དོན་ཇི་ལྟ་བ་བཞིན་དུ་རྟོགས་ནས་མྱུར་དུ་སངས་རྒྱས་ཀྱི་སར་བགྲོད་པར་ཤོག་ཅིག ཅེས་ཁེངས་སྐྱུང་དང་བཅས་ཏེ་བསྔོས་སོ། ། ཟླ་བ་གྲགས་པ་ཆོས་ཅན།
ཁྱོད་ཀྱིས་བསྟན་བཅོས་བརྩམས་པའི་དགེ་བ་བསྔོས་པ་ཡིན་ཏེ། ཁྱོད་ཀྱིས་དགེ་བ་དེ་རང་གཞན་ཀུན་གྱི་མྱུར་དུ་སངས་རྒྱས་ཐོབ་པའི་ （ ༣༥བ ） རྒྱུར་བསྒྱུར་པའི་ཕྱིར། རྩ་བ་ཤེས་རབ་ཀྱི་དོན་ལ་ཚུལ་གཉིས་ཀྱི་སྒོ་ནས་འཇུག་པའི་བསྟན་བཅོས་དཔལ་ལྡན་ཟླ་བ་གྲགས་པས་མཛད་པའོ། ། པཎྜི་ཏ་ཐེག་ལེ་བུམ་པ་དང༌། ལོ་ཙྪ་བ་པ་ཚབ་ཉི་མ་གྲགས་ཀྱིས་ཁ་ཆེའི་དཔེ་དང་མཐུན་པར་བསྒྱུར་ཅིང༌། ཕྱིས་པཎྜི་ཏ་གསེར་གྱི་གོ་ཆ་དང༌། ལོཙྪ་བ་དེ་ཉིད་ཀྱིས་ཉི་འོག་ཤར་གྱི་རྒྱ་དཔེ་དང་གཏུགས་ཏེ་བསྒྱུར་པའོ།། །། ཀ༣ མཇུག་གི་དོན་བསྟན་པ། ཕུལ་བྱུང་གཞུང་ཀུན་ཉུང་ངུར་བསྡུས། ། དོན་ཡོད་སྦྱོང་འགྲོར་རྣོན་པོ་ཡོད༑ ༑
འདི་ཡི་ཡིན་མིན་གཞིགས་ཀྱིན་རིག ། ལེགས་ཉེས་རེ་རེར་ཕྱེ་ཚེ་ཤེས༑ ༑ བློན་རྨོངས་མགོ་བོ་བསྐོར་འདོད་ཚོས། ། གཞུང་ལུགས་ཕུལ་བྱུང་མུན་ཁུང་བཅུག ། མགོ་རྨོངས་བློ་གྲོས་བོབ་བོབ་ཚོས། ། འུ་ཐུག་འགྱུར་དུས་འབྲུ་རྡུག་བཟུང༌། ། ཡིན་མིན་ཇི་བཞིན་མི་རིག་བཞིན། ། གཞན་ལ་འཆད་པ་སྐལ་བ་ངན༑ ༑ ཇི་བཞིན་གཟིགས་ཕྱིར་ཡིད་གཉིས་ཞི། ། གཞན་ལ་འཆད་པ་སྐལ་བ་བཟང༌༑ ༑
མཁྱེན་བརྩེ་ཡེ་མེད་བཤེས་གཉེན་བསྟེན། ། མ་དད་གཞན་དབང་ཉན་པ་ངན། ། མཁྱེན་བརྩེ་ཆེ་བརྙེས་བཤེས་གཉེན་བསྟེན། ། དད་པས་རང་དབང་ཉན་པ་བཟང༌། ། ཕྲ་རགས་མཚམས་རྣམས་ཐ་དད་པར། ། གནས་ལྟར་བརྟག་དཔྱད་ཡང་དག་བྱས། ། སྐལ་མཉམ་གཞན་ལའང་ཕན་པ་དང༌། ། རང་ལ་ཕན་བསམ་འབད་པ་ལགས། ། དགེ་དེས་ཐེག་ཆེན་ཡེ་ཤེས་ཆེ། ། སྙིང་གི་དཀྱིལ་དེར་ཆིལ་ཆིལ་འཁྱིལ། །
གྲོལ་འདོད་བློ་རྣོན་གྲོགས་མཆོག་ཐོབ། ། མྱུར་དུ་དུས་གསུམ་དྲུངས་ཕྱུངས་གྱུར།། །། མེས་པོའི་ཤུལ་བཞག་ལས། ཀུན་མཁྱེན་བློ་གྲོས་རིན་ཆེན་སེང་གེའི་གསུང༌། དབུ་མ་ལ་འཇུག་པའི་འགྲེལ་བཤད། -PAGE 522--PAGE 521-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
