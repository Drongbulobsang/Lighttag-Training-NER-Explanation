གསུང་འབུམ། གུང་རུ་རྒྱལ་མཚན་བཟང་པོ།
པོད ༣
གཉིས་པ།
པའི་དུས་ད་ལྟ་ཡོད་པར་ག་ལ་འགྱུར་ཏེ་མེད་པར་ཐལ། དངོས་པོ་འགའ་ཡང་རང་བཞིན་གྱིས་ཡོད་པ་མིན་པར་བསྟན་ཟིན་པའི་ཕྱིར་རོ། ། གཉིས་པ་ནི། དགོས་པ་གཉིས་ཀྱི་ཕྱིར་དུ་ངེས་དོན་གྱི་ལུང་དང་སྦྱོར་བའི་ཕྱོགས་ཙམ་སྨོས་པ་ནི། གླང་པོའི་རྩལ་གྱི་མདོ་ལས། གལ་ཏེ་ཆོས་རྣམས་རང་བཞིན་འགའ་ཡོད་ན། ། རྒྱལ་བ་ཉན་ཐོས་བཅས་པས་དེ་མཁྱེན་འགྱུར། ། ཐེར་ཟུག་ཆོས་རྣམས་མྱ་ངན་འདའ་མི་འགྱུར༑ ༑ མཁས་རྣམས་ནམ་ཡང་སྤྲོས་པ་མེད་མི་འགྱུར། ། ཞེས་སོགས་གསུངས་སོ། །
གསུམ་པ་ནི། དེ་ལྟར་ན་གསུམ་གསུམ་དང་གཉིས་གཉིས་སུ་བསྡེབས་པའི་ཆོས་རྣམས་རང་བཞིན་གྱིས་མ་གྲུབ་ཅིང་ཕན་ཚུན་ལྟོས་ནས་གྲུབ་པ་ཙམ་གྱི་ཚུལ་ལ་ངེས་པ་བརྟན་པར་བྱའོ། ། དུས་བརྟག་པ་ཞེས་བྱ་བ་ཚིགས་བཅད་དྲུག་རབ་ཏུ་བྱེད་པ་བཅུ་དགུ་པའི་དོན་བསྡུས་པའོ།། །། རབ་བྱེད་ཉི་ཤུ་པ། ཚོགས་པ་བརྟག་པ། གཉིས་པ་དུས་རང་བཞིན་གྱིས་ཡོད་པའི་སྒྲུབ་བྱེད་དགག་པ་ལ་གཉིས། དུས་འབྲས་བུ་འབྱུང་བའི་ལྷན་ཅིག་བྱེད་རྐྱེན་ཡིན་པ་དགག དུས་འབྲས་བུ་འབྱུང་འཇིག་གི་རྒྱུ་ཡིན་པ་དགག་པའོ། ། དང་པོ་ལ་གསུམ། རབ་བྱེད་ཀྱི་གཞུང་བཤད་པ༑
ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ། ། དང་པོ་ལ་གཉིས༑ ཕྱོགས་སྔ་མ་བརྗོད་པ་དང༌། དེ་དགག་པའོ། ། དང་པོ་ནི། དུས་རང་བཞིན་གྱིས་ཡོད་དེ། འབྲས་བུ་འབྱུང་བ་ལ་ལྷན་ཅིག་བྱེད་པའི་རྐྱེན་ཡིན་པའི་ཕྱིར་རོ༑ ༑ ཞེ་ན། གཉིས་པ་ལ་གསུམ།
རྒྱུ་རྐྱེན་གྱིས་ཚོགས་པ་ལས་སྐྱེ་བ་དགག རྒྱུ་རྐྱེན་ཉིད་ལས་སྐྱེ་བ་དགག རྒྱུ་རྐྱེན་ཚོགས་པ་ལས་སྐྱེ་བ་འགོག་པའི་རིགས་པ་གཞན་བསྟན་པའོ། ། དང་པོ་ལ་གསུམ། ཚོགས་པ་སྔ་མ་ལས་སྐྱེ་བ་དགག དུས་མཉམ་པའི་ཚོགས་པ་ལས་སྐྱེ་བ་དགག ཚོགས་པ་ཕྱི་མ་ལས་སྐྱེ་བ་དགག་པའོ། ། དང་པོ་ལ་གཉིས། ཚོགས་པ་ལས་དངོས་སུ་སྐྱེ་བ་དགག ཚོགས་པ་ལས་བརྒྱུད་ནས་སྐྱེ་བ་དགག་པའོ། །
དང་པོ་ལ་གཉིས། ཚོགས་པ་ལས་ཡོད་མེད་སྐྱེ་བ་དགག ཚོགས་པ་ལ་ཡོད་མེད་ཉིད་དགག་པའོ། ། དང་པོ་ནི། གལ་ཏེ་རྒྱུ་དང་རྐྱེན་རྣམས་ཀྱིས་ཚོགས་པ་ཉིད་ལས་འབྲས་བུ་སྐྱེ་བར་འགྱུར་ཞིང་ཚོགས་པ་ཉིད་ལས་འབྲས་བུ་རང་བཞིན་གྱིས་ཡོད་ན། མྱུ་གུ་ཆོས་ཅན། ཇི་ལྟར་རང་གི་རྒྱུ་རྐྱེན་གྱི་ཚོགས་པ་ཉིད་ལས་སྐྱེ་སྟེ་མི་སྐྱེ་བར་ཐལ་ལོ། ། གལ་ཏེ་ནས་ཚོགས་པ་ལ་འབྲས་བུ་མེད་ （ ༣༠བ ） ན་དེ་ཆོས་ཅན། ཇི་ལྟར་རང་གི་རྒྱུ་རྐྱེན་གྱི་ཚོགས་པ་ཉིད་ལས་རང་བཞིན་གྱིས་སྐྱེ་སྟེ་མི་སྐྱེ་བར་ཐལ། དེ་ལ་མེད་པའི་ཕྱིར་རོ། །
གཉིས་པ་ནི། གལ་ཏེ་རྒྱུ་རྐྱེན་རྣམས་ཀྱི་ཚོགས་པ་ལ་འབྲས་བུ་བརྟེན་པའི་སྒོ་ནས་ཡོད་ན་དེ་ཡང་མི་འཐད་པར་ཐལ། ཚོགས་པ་ལ་འབྲས་བུ་རང་བཞིན་གྱིས་ཡོད་ན་བཟུང་དུ་ཡོད་པར་རིགས་པ་ན་ཚོགས་པ་ཉིད་ལ་འབྲས་བུ་རང་བཞིན་གྱིས་གྲུབ་པ་ཚད་མས་བཟུང་དུ་མེད་པའི་ཕྱིར། གལ་ཏེ་ནས་ཚོགས་པ་ལ་འབྲས་བུ་མེད་ན་མྱུ་གུ་ཆོས་ཅན། ཁྱོད་ཀྱི་རྒྱུ་རྣམས་དང་ནི་རྐྱེན་དག་ཀྱང་རྒྱུ་རྐྱེན་མ་ཡིན་པ་སོལ་བ་སོགས་དང་མཚུངས་པར་ཐལ། རང་གི་རྒྱུ་རྐྱེན་ལ་མེད་ཀྱང་རང་བཞིན་གྱིས་སྐྱེ་བའི་ཕྱིར་རོ།། གཉིས་པ་ནི། གལ་ཏེ་རྒྱུས་ནི་འབྲས་བུ་ལ་རྒྱུའི་ནུས་པ་བྱིན་ནས་རྗེས་སུ་འགག་པར་འགྱུར་ན་དེའི་ཕྱིར་གང་བྱིན་པའི་རྒྱུ་དང་གང་ཞིག་འགག་པའི་རྒྱུའི་བདག་ཉིད་རྟག་མི་རྟག་གཉིས་སུ་ཐལ་ལོ། ། གལ་ཏེ་འབྲས་བུའི་སྔ་ལོགས་ན་འགག་པར་གྱུར་ན། རྒྱུ་འགག་བྱེད་ནས་ནི་སྐྱེས་པའི་འབྲས་བུ་མྱུ་གུ་དེ་ནི་ཆོས་ཅན།
དངོས་སུ་སྐྱེ་བའི་རྒྱུ་མེད་པར་ཐལ། རང་གི་སྔ་ལོགས་སུ་རང་རྒྱུ་འགགས་པའི་ཕྱིར་རོ། ། གཉིས་པ་ནི། རྒྱུ་འབྲས་སྔ་ཕྱིར་མི་སྐྱེ་ཡང་དུས་མཉམ་དུ་སྐྱེའོ་ཞེ་ན། གལ་ཏེ་རྒྱུ་རྐྱེན་གྱི་ཚོགས་པ་དང་ལྷན་ཅིག་ཏུ་འབྲས་བུ་ཡང་ནི་སྐྱེ་བར་འགྱུར་ན་དེའི་ཕྱིར་སྐྱེད་པར་བྱེད་དང་བསྐྱེད་བྱ་གང་ཡིན་པ་དུས་གཅིག་ཏུ་ཐལ་ལོ། ། གསུམ་པ་ནི། གལ་ཏེ་རྒྱུ་རྐྱེན་གྱི་ཚོགས་པའི་སྔ་རོལ་ཏུ་འབྲས་བུ་སྐྱེས་པར་གྱུར་ན་དེའི་ཕྱིར་རྒྱུ་དང་རྐྱེན་རྣམས་ལ་ལྟོས་པ་མེད་པའི་རྐྱེན་རྣམས་ལ་ལྟོས་པ་མེད་པའི་འབྲས་བུ་རྒྱུ་མེད་དུ་འབྱུང་བར་འགྱུར་རོ། ། གཉིས་པ་ལ་གཉིས། ། རྒྱུ་འབྲས་ངོ་བོ་གཅིག་པའི་ཕྱོགས་དགག་པ་དང༌། རྒྱུ་འབྲས་ངོ་བོ་ཐ་དད་པའི་ཕྱོགས་དགག་པའོ། །
དང་པོ་ནི། གྲངས་ཅན་པ་ན་རེ་རྒྱུ་འབྲས་གཞན་མ་ཡིན་གྱི་རྒྱུ་འགགས་ནས་འབྲས་བུའི་བདག་ཉིད་དུ་གནས་སོ་ཞེ་ན། གལ་ཏེ་རྒྱུ་འགགས་ནས་འབྲས་བུ་སྐྱེ་ཞིང་རྒྱུ་འབྲས་བུའི་བདག་ཉིད་དུ་འཕོ་བ་ཡིན་ན་དེའི་ཕྱིར་ཟློས་གར་མཁན་ཆ་བྱད་གཞན་བཏང་ནས་གཞན་ལེན་པ་བཞིན་དུ་རྒྱུ་ནི་གནས་སྐབས་ཀུན་ཏུ་འཕོ་བ་ཙམ་དུའོ། ། སྔོན་སྐྱེད་པའི་རྒྱུ་ཡང་ནི་འདིར་ཡང་སྐྱེ་བར་ཐལ། རྒྱུ་འགགས་པ་འབྲས་བུའི་བདག་ཉིད་དུ་སྐྱེ་བའི་ཕྱིར་རོ༑ ༑ གཉིས་པ་ལ་གཉིས། རྒྱུས་འབྲས་བུ་སྐྱེ་བའི་བྱ་བ་སྦྱོར་བར་བྱེད་པ་དགག་པ་དང༌། རྒྱུ་ཉིད་རང་བཞིན་གྱིས་ཡོད་པ་དགག་པའོ། ། དང་པོ་ལ་བདུན། རྒྱུ་འགག་པ་དང་གནས་པས་འབྲས་བུ་སྐྱེད་པ་དགག
རྒྱུས་མཐོང་བ་དང་མཐོང་བར་འབྲས་བུ་སྐྱེད་པ་དགག རྒྱུས་ཕྲད་པ་དང་མ་ཕྲད་པར་འབྲས་བུ་སྐྱེད་པ་དགག འབྲས་བུ་སྟོང་མི་སྟོང་གི་རྒྱུས་འབྲས་བུ་སྐྱེད་པ་དགག འབྲས་བུ་སྟོང་མི་སྟོང་རྒྱུས་སྐྱེད་པ་དགག རང་བཞིན་གཅིག་དང་ཐ་དད་ཀྱི་རྒྱུས་འབྲས་བུ་སྐྱེད་པ་དགག འབྲས་བུ་ངོ་བོ་ཉིད་ཀྱིས་ཡོད་མེད་རྒྱུས་སྐྱེས་པ་དགག་པའོ། ། དང་པོ་ནི། རྒྱུས་འབྲས་རང་བཞིན་གྱིས་སྐྱེད་ན་འབྲས་བུའི་སྔ་རོལ་ཏུ་འགག་པའམ་མི་འགག་པས་སྐྱེད། འབྲས་བུ་ཡང་སྐྱེས་པ་སྐྱེད་ཅེས་བརྟག་གོ ། དང་པོ་ལྟར་ན།
རྒྱུ་འགགས་པ་ནུབ་པ་སྟེ་ཞིག་པར་གྱུར་པ་ཡིས་ཆོས་ཅན། འབྲས་བུ་སྐྱེས་ཟིན་པ་ཇི་ལྟར་སྐྱེད་དེ་མི་སྐྱེད་པར་ཐལ། ཁྱོད་ཀྱི་དུས་ན་འབྲས་བུའི་རྒྱུ་མེད་པའི་ཕྱིར་དང༌། འབྲས་བུ་སྐྱེས་ཟིན་སླར་ཡང་སྐྱེ་མི་དགོས་པའི་ཕྱིར་རོ། ། གཉིས་པ་ལྟར་ན། འབྲས་བུ་དང་ནི་འབྲེལ་བའི་རྒྱུ་གནས་པ་ད་ལྟར་བས་ཀྱང་ནི་ཆོས་ཅན། འབྲས་བུ་ཇི་ལྟར་རང་བཞིན་གྱིས་སྐྱེད་དེ་མི་སྐྱེད་པར་ཐལ། ཁྱོད་རྣམ་པར་ （ ༣༡ན ） མ་འགྱུར་བར་འབྲས་བུ་སྐྱེ་བ་མེད་པའི་ཕྱིར། ཅི་སྟེ་རྒྱུའི་དུས་ན་འབྲས་བུ་དང་མ་འབྲེལ་བ་སྐྱེད་ན། ས་བོན་ཆོས་ཅན།
འབྲས་བུ་མྱུ་གུ་གང་ཞིག་རང་བཞིན་གྱིས་སྐྱེད་པར་བྱེད་དེ་མི་སྐྱེད་པར་ཐལ། རང་དུས་ན་མྱུ་གུ་དང་འབྲེལ་བ་མེད་པའི་ཕྱིར་རོ། ། གཉིས་པ་ནི། མཐོང་ནས་སམ་མ་མཐོང་བར་སྐྱེད། དང་པོ་ལྟར་ན། རྒྱུས་ནི་ཆོས་ཅན། རང་འབྲས་མཐོང་ནས་མི་སྐྱེད་པར་ཐལ། སྐྱེས་ཟིན་སླར་ཡང་སྐྱེ་མི་དགོས་པའི་ཕྱིར། རང་གི་འབྲས་བུ་མ་མཐོང་བར་སྐྱེད་པར་མི་བྱེད་པར་ཐལ། བྱེད་ན་རྒྱུ་གཅིག་གིས་འབྲས་བུ་ཐམས་ཅད་སྐྱེད་པར་ཐལ་བའི་ཕྱིར་རོ། །
གསུམ་པ་ནི། རྒྱུ་འབྲས་ཕན་ཚུན་ཕྲད་དམ་མ་ཕྲད་པ་སྐྱེད། གཉིས་པ་ལྟར་ན་སྐྱེས་པར་མི་རིགས་ཤིང༌། དང་པོ་ལྟར་ན། འབྲས་བུ་འདས་པ་ཆོས་ཅན། རྒྱུ་དང་ཕྲད་པ་རང་བཞིན་གྱི་མ་གྲུབ་པར་ཐལ། རྒྱུ་འདས་པ་དང་རྒྱུ་མ་སྐྱེས་པ་མ་འོངས་པ་དང་རྒྱུ་སྐྱེས་པ་ད་ལྟར་བ་དང་རང་བཞིན་གྱིས་ལྷན་ཅིག་ཕྲད་པར་འགྱུར་བ་ནི་ནམ་ཡང་ཡོད་པ་མ་ཡིན་པའི་ཕྱིར་རོ། ། འབྲས་བུ་སྐྱེས་པ་ད་ལྟར་བ་ཆོས་ཅན། རྒྱུ་དང་ཕྲད་པ་དང་རང་བཞིན་གྱིས་མ་གྲུབ་པར་ཐལ། རྒྱུ་མ་སྐྱེས་པ་དང་རྒྱུ་འདས་པ་དང༌།
རྒྱུ་སྐྱེས་པ་ད་ལྟར་བ་དང་རང་བཞིན་གྱིས་ལྷན་ཅིག་ཕྲད་བར་འགྱུར་བ་ནི་ནམ་ཡང་ཡོད་པ་མ་ཡིན་པའི་ཕྱིར་རོ། ། འབྲས་བུ་མ་སྐྱེས་པ་མ་འོངས་པ་ཆོས་ཅན། རྒྱུ་དང་ཕྲད་པ་རང་བཞིན་གྱིས་མ་གྲུབ་པར་ཐལ། རྒྱུ་སྐྱཻས་པ་ད་ལྟར་བ་དང་རྒྱུ་མ་སྐྱེས་པ་མ་འོངས་པ་དང་རྒྱུ་འདས་པ་དང་རང་བཞིན་གྱིས་ལྷན་ཅིག་ཕྲད་པར་འགྱུར་བ་ནི་ནམ་ཡང་ཡོད་པ་མ་ཡིན་པའི་ཕྱིར། རྒྱུས་ནི་ཆོས་ཅན༑ འབྲས་བུ་རང་བཞིན་གྱིས་ཇི་ལྟར་སྐྱེད་དེ་མི་སྐྱེད་པར་ཐལ། འབྲས་བུ་དང་ཕྲད་པ་ཡོད་པ་མ་ཡིན་པའི་ཕྱིར། ཡང་རྒྱུས་ནི་ཆོས་ཅན། འབྲས་བུ་རང་བཞིན་གྱིས་ཇི་ལྟར་སྐྱེད་དེ་མི་སྐྱེད་པར་ཐལ། འབྲས་བུ་དང་ཕྲད་པ་རང་བཞིན་གྱིས་ཡོད་པ་ཡིན་པའི་ཕྱིར་རོ། །
བཞི་པ་ནི། འབྲས་བུ་སྟོང་པའི་རྒྱུས་ནི་ཇི་ལྟར་འབྲས་བུ་སྐྱེད་པར་བྱེད་དེ་མི་བྱེད་པར་ཐལ། འབྲས་བུ་དང་བྲལ་བའི་ཕྱིར་རོ། འབྲས་བུ་མི་སྟོང་པའི་རྒྱུས་ཀྱང་ཇི་ལྟར་འབྲས་བུ་རང་བཞིན་གྱིས་སྐྱེད་པར་བྱེད་དེ་མི་བྱེད་པར་ཐལ། འབྲས་བུ་གྲུབ་ཟིན་སླར་ཡང་མི་སྐྱེ་བའི་ཕྱིར་རོ། ། ལྔ་པ་ནི། འབྲས་བུ་ཆོས་ཅན། སྐྱེ་བར་མི་འགྱུར་ཞིང་འགག་པར་ཡང་མི་འགྱུར་བར་ཐལ། རང་བཞིན་གྱིས་མི་སྟོང་པའི་ཕྱིར༑ ཁྱབ་པ་ཡོད་པར་ཐལ།
རང་བཞིན་གྱིས་མི་སྟོང་པའི་འབྲས་བུ་དེ་ནི་མ་འགག་པ་དང་མ་སྐྱེས་པར་ཡང་འགྱུར་བ་ཡིན་པའི་ཕྱིར་འབྲས་བུ་ཆོས་ཅན། ཇི་ལྟར་རང་བཞིན་གྱིས་ཤིང་འགགས་པར་འགྱུར་ཏེ་མི་འགྱུར་བར་ཐལ། རང་བཞིན་གྱིས་སྟོང་པ་ཡིན་པའི་ཕྱིར། ཁྱབ་པ་ནི། རང་བཞིན་གྱིས་སྟོང་པ་དེ་ཡང་མ་སྐྱེས་པ་དང་མ་འགགས་པར་ཡང་ཐལ་བར་འགྱུར་བ་ཁས་བླངས་པའི་ཕྱིར་རོ། ། དྲུག་པ་ནི། རྒྱུ་དང་འབྲས་བུ་རང་བཞིན་གཅིག་ཉིད་དུ་ནམ་ཡང་འཐད་པར་མི་འགྱུར་རོ། རྒྱུ་དང་འབྲས་བུ་རང་བཞིན་གཞན་ཉིད་དུ་ནམ་ཡང་འཐད་པར་མི་འགྱུར་རོ། ། ཞེས་པ་ནི་དམ་བཅའོ། ། དེ་སྒྲུབ་པ་ནི།
བསྐྱེད་བྱ་སྐྱེད་བྱེད་གཉིས་དུས་གཅིག་ཏུ་འགྱུར་བར་ཐལ། རྒྱུ་དང་འབྲས་བུ་རང་བཞིན་གཅིག་ཉིད་ཡིན་པའི་ཕྱིར། རྒྱུ་དང་རྒྱུ་མིན་ （ ༣༡བ ） པ་གཉིས་འབྲས་བུའི་རྒྱུར་མཚུངས་པར་ཐལ༑ རྒྱུ་དང་འབྲས་བུ་རང་བཞིན་གཞན་ཉིད་ཡིན་པའི་ཕྱིར་རོ། ། བདུན་པ་ནི། འབྲས་བུ་ཆོས་ཅན། རྒྱུས་ནི་ཅི་ཞིག་སྐྱེད་པར་བྱེད་དེ་མི་སྐྱེད་པར་ཐལ། ངོ་བོ་ཉིད་ཀྱིས་ཡོད་པའི་ཕྱིར། འབྲས་བུ་ཆོས་ཅན། རྒྱུས་ནི་ཅི་ཞིག་རང་བཞིན་གྱིས་སྐྱེད་པར་བྱེད་དེ་མི་བསྐྱེད་པར་ཐལ།
ངོ་བོ་ཉིད་ཀྱིས་མེད་པའི་ཕྱིར་རོ། ། གཉིས་པ་ནི། རྒྱུ་ཉིད་རང་བཞིན་གྱིས་ཡོད་པ་འཐད་པར་མི་འགྱུར་བར་ཐལ། སྐྱེ་བར་བྱེད་པ་རང་བཞིན་གྱིས་ཡོད་པ་མ་ཡིན་པའི་ཕྱིར། རྒྱུ་ཉིད་རང་བཞིན་གྱིས་ཡོད་པ་མིན་ན་དེའི་ཕྱིར་འབྲས་བུ་རང་བཞིན་གྱིས་གྲུབ་པ་རྒྱུ་གང་གི་ཡིན་པར་འགྱུར་ཏེ་མེད་པར་ཐལ་ལོ། ། གསུམ་པ་ནི། རྒྱུ་རྣམས་དང་ནི་རྐྱེན་དག་གི་ཚོགས་པ་གང་ཡིན་པ་དེ་ནི་ཆོས་ཅན། འབྲས་བུ་ཇི་ལྟར་རང་བཞིན་གྱིས་སྐྱེད་པར་བྱེད་དེ་མི་བྱེད་པར་ཐལ། བདག་གིས་བདག་ཉིད་མི་སྐྱེད་པའི་ཕྱིར། རྒྱུ་མཚན་དེའི་ཕྱིར་ཚོགས་པས་བྱས་པའི་འབྲས་བུ་མེད་དོ། །
ཚོགས་པ་མིན་པས་བྱས་པའི་འབྲས་བུ་ཡང་མེད་པར་ཐལ། ཚོགས་པས་བྱས་པའི་འབྲས་བུ་རང་བཞིན་གྱིས་མེད་པའི་ཕྱིར་རོ། ། རྐྱེན་གྱི་ཚོགས་པ་རང་བཞིན་གྱིས་ག་ལ་ཡོད་དེ་མེད་པར་ཐལ། འབྲས་བུ་རང་བཞིན་གྱིས་ཡོད་པ་མ་ཡིན་པའི་ཕྱིར་རོ། ། གཉིས་པ་ནི། རྒྱ་ཆེ་རོལ་པ་ལས༑ མཆུ་དང་ལྐོག་མ་རྐན་ལ་བརྟེན་ནས་ནི། ། ལྕེས་བསྒྱུར་བ་ལས་ཡི་གེའི་སྒྲ་འབྱུང་ཡང༌། ། ལྐོག་མར་བརྟེན་ནས་མ་ཡིན་རྐན་ལས་མིན། ། རེ་རེ་ལ་ནི་ཡི་གེ་དམིགས་སུ་མེད། །
ཞེས་སོགས་གསུངས་སོ། ། གསུམ་པ་ནི། ། རྒྱུ་རྐྱེན་གྱི་ཚོགས་པ་རྣམས་དངོས་སྨྲ་བས་འདོད་པ་ལྟར་རང་བཞིན་གྱིས་ཡོད་པ་བཀག་ཀྱང་ཕན་ཚུན་བརྟེན་ནས་འབྱུང་བ་ནི་མ་བཀག་པར་ཤེས་པར་བྱའོ། ། ཚོགས་ པ་བརྟག་པ་ཞེས་བྱ་བ་ཚིགས་བཅད་ཉེར་བཞི་རབ་ཏུ་བྱེད་པ་ཉི་ཤུ་པའི་དོན་བསྡུས་པའོ།། །། རབ་བྱེད་ཉེར་གཅིག་པ། འབྱུང་བ་འཇིག་པ་བརྟག་པ། གཉིས་པ་དུས་འབྱུང་འཇིག་གི་རྒྱུ་ཡིན་པ་དགག་པ་ལ་གསུམ། རབ་བྱེད་ཀྱི་གཞུང་བཤད་པ། ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ༑ ༑
དང་པོ་ལ་གཉིས། ཕྱོགས་སྔ་མ་བརྗོད་པ་དང༌། དེ་དགག་པའོ། ། དང་པོ་ནི༑ དུས་རང་བཞིན་གྱིས་ཡོད་དེ། འབྲས་བུ་འབྱུང་བ་དང་འཇིག་པའི་རྒྱུ་ཡིན་པའི་ཕྱིར་རོ། ། ཞེ་ན། གཉིས་པ་ལ་གཉིས། སྐྱེ་འཇིག་རང་བཞིན་གྱིས་གྲུབ་པ་དགག སྐྱེ་འཇིག་རང་བཞིན་གྱིས་གྲུབ་པར་འདོད་ན་རྟག་ཆད་ཀྱི་སྐྱོན་བསྟན་པའོ༑ ༑
དང་པོ་ལ་གཉིས། འབྱུང་འཇིག་རང་བཞིན་གྱིས་ཡོད་པའི་སྒྲུབ་བྱེད་དགག འབྱུང་འཇིག་རང་བཞིན་གྱིས་ཡོད་པའི་བསྒྲུབ་བྱ་དགག་པའོ། ། དང་པོ་གསུམ་འབྱུང་འཇིག་ལྷན་ཅིག་ཡིན་མིན་བརྟགས་ནས་དགག འབྱུང་འཇིག་རྟེན་གང་ལ་ཡོད་བརྟགས་ལ་དགག འབྱུང་འཇིག་གཅིག་དང་ཐ་དད་བརྟག་ལ་དགག་པའོ༑ ༑ དང་པོ་ལ་གསུམ། དམ་བཅའ་བཞག་པ། སྒྲུབ་བྱེད་བསྟན་པ། དེ་དག་གི་དོན་བསྡུ་བའོ།
དང་པོ་ནི། འཇིག་པ་འབྱུང་བ་མེད་པར་རམ་འབྱུང་བ་དང་ལྷན་ཅིག་ཏུ་རང་བཞིན་གྱིས་ཡོད་པ་ཉིད་མ་ཡིན་ཞིང་འབྱུང་བ་འཇིག་པར་རམ་འཇིག་པ་དང་ལྷན་ཅིག་ཏུ་རང་བཞིན་གྱིས་ཡོད་པ་ཉིད་མ་ཡིན་ནོ་ཞེས་པ་ནི་དམ་བཅའོ༑ ༑ གཉིས་པ་ལ་གཉིས། འཇིག་པ་འབྱུང་བ་དང་ལྷན་ཅིག་ （ ༣༢ན ） ཡིན་མིན་དགག འབྱུང་བ་འཇིག་པ་དང་ལྷན་ཅིག་ཡིན་མིན་དགག་པའོ། ། དང་པོ་ནི། འཇིག་པ་འབྱུང་བ་ལ་ལྟོས་པ་མེད་པར་ནི་ཇི་ལྟ་བུར་ན་ཡོད་པར་འགྱུར་ཏེ་མེད་པར་ཐལ། སྐྱེ་བ་མེད་པར་འཆི་བར་འགྱུར་བ་མི་སྲིད་པའི་ཕྱིར་རོ། ། འདོད་མི་ནུས་ཏེ། འཇིག་པ་ནི་འབྱུང་བ་མེད་པར་མེད་པའི་ཕྱིར་རོ། །
འཇིག་པ་ནི་འབྱུང་བ་དང་ལྷན་ཅིག་ཏུ་ཇི་ལྟར་རང་བཞིན་གྱིས་ཡོད་པར་འགྱུར་ཏེ་མེད་པར་ཐལ། འཆི་བ་སྐྱེ་དང་དུས་གཅིག་ཏུ་རང་བཞིན་གྱིས་ཡོད་པ་ཉིད་ནི་མ་ཡིན་པའི་ཕྱིར་རོ། ། གཉིས་པ་ནི། འབྱུང་བ་འཇིག་པ་ལ་ལྟོས་པ་མེད་པར་ནི་ཇི་ལྟར་ཡོད་པ་ཉིད་དུ་འགྱུར་ཏེ་མེད་པར་ཐལ། དངོས་པོ་རྣམས་ལ་མི་རྟག་པ་ཉིད་ནམ་ཡང་མེད་པ་མ་ཡིན་པའི་ཕྱིར། འབྱུང་བ་འཇིག་པ་དང་ལྷན་ཅིག་ཏུ་ཇི་ལྟར་རང་བཞིན་གྱིས་ཡོད་པ་ཉིད་དུ་འགྱུར་ཏེ་མེད་པར་ཐལ། སྐྱེ་བ་འཆི་དང་དུས་གཅིག་ཏུ་རང་བཞིན་གྱིས་ཡོད་པ་ཉིད་ནི་མ་ཡིན་པའི་ཕྱིར་རོ། ། གསུམ་པ་ནི། འབྱུང་འཇིག་དེ་དག་ཆོས་ཅན༑ རང་བཞིན་གྱིས་གྲུབ་པ་ཇི་ལྟར་ཡོད་དེ་མེད་པར་ཐལ།
གང་དག་ཕན་ཚུན་ལྷན་ཅིག་གམ་ཕན་ཚུན་ལྷན་ཅིག་མ་ཡིན་པར་རང་བཞིན་གྱིས་གྲུབ་པ་ཡོད་པ་མ་ཡིན་པའི་ཕྱིར་རོ། ། གཉིས་པ་ལ་གསུམ། ཟད་མ་ཟད་ཀྱི་རྟེན་ལ་འབྱུང་འཇིག་དགག དངོས་པོའི་རྟེན་ལ་འབྱུང་འཇིག་དགག སྟོང་མི་སྟོང་གི་རྟེན་ལ་འབྱུང་འཇིག་དགག་པའོ༑ ༑ དང་པོ་ནི། དངོས་པོ་ཟད་པ་ཆོས་ཅན། ཁྱོད་ལ་འབྱུང་བ་རང་བཞིན་གྱིས་ཡོད་པ་མ་ཡིན་པར་ཐལ། ཁྱོད་དང་སྐྱེ་བ་དུས་གཅིག་ཏུ་འདུ་བ་འགལ་བའི་ཕྱིར། དངོས་པོ་མ་ཟད་པ་ཆོས་ཅན།
ཁྱོད་རང་བཞིན་གྱིས་གྲུབ་པ་ལའང་འབྱུང་བ་རང་བཞིན་གྱིས་མེད་པར་ཐལ། ཁྱོད་རང་བཞིན་གྱིས་ཡོད་ན་དངོས་པོའི་མཚན་ཉིད་བྲལ་བའི་ཕྱིར། དངོས་པོ་ཟད་པ་ཆོས་ཅན། ཁྱོད་ལ་འཇིག་པ་རང་བཞིན་གྱིས་ཡོད་པ་མ་ཡིན་པར་ཐལ། ཁྱོད་ལ་འཇིག་པ་རང་བཞིན་གྱིས་རྟེན་པ་མི་རིགས་པའི་ཕྱིར། དངོས་པོ་མ་ཟད་པ་ཆོས་ཅན། ཁྱོད་ལའང་འཇིག་པ་རང་བཞིན་གྱིས་མེད་པར་ཐལ། ཁྱོད་རང་བཞིན་གྱིས་གྲུབ་ན་འཇིག་པ་དང་བྲལ་བ་ཡིན་པའི་ཕྱིར་རོ། ། གཉིས་པ་ནི། དངོས་པོ་ལ་བརྟེན་པའི་འབྱུང་བ་དང་འཇིག་པ་རང་བཞིན་གྱིས་ཡོད་པ་མ་ཡིན་པར་ཐལ།
དངོས་པོ་རང་བཞིན་གྱིས་ཡོད་པ་མ་ཡིན་པའི་ཕྱིར། རྟགས་མ་གྲུབ་ན། དངོས་པོ་རང་བཞིན་གྱིས་ཡོད་པ་མ་ཡིན་པར་ཐལ༑ འབྱུང་བ་དང་འཇིག་པ་རང་བཞིན་གྱིས་མེད་པར་བསྟན་ཟིན་པའི་ཕྱིར་རོ༑ ༑ གསུམ་པ་ནི། རང་བཞིན་གྱིས་སྟོང་པ་ལ་འབྱུང་བ་དང་འཇིག་པ་དག་རང་བཞིན་གྱིས་འཐད་པ་ཉིད་ནི་མ་ཡིན་པར་ཐལ། རང་བཞིན་གྱིས་གྲུབ་པའི་རྟེན་མེད་པའི་ཕྱིར། རང་བཞིན་གྱིས་མི་སྟོང་པ་ལའང་འབྱུང་འཇིག་བྱེད་པ་དག་འཐད་པ་ཉིད་ནི་མ་ཡིན་པར་ཐལ། དེ་རང་བཞིན་གྱིས་གྲུབ་པའི་ཕྱིར་རོ། ། གསུམ་པ་ནི།
འབྱུང་བ་དང་ནི་འཇིག་པ་དག་ཆོས་ཅན། རང་བཞིན་གཅིག་པ་ཉིད་ནི་མི་འཐད་པར་ཐལ། དུས་སྔ་ཕྱི་འགལ་བའི་ཕྱིར། འབྱུང་བ་དང་འཇིག་པ་དག་ཆོས་ཅན། རང་བཞིན་གཞན་ཉིད་དུ་ཡང་མི་འཐད་པར་ཐལ། ཕན་ཚུན་ལྟོས་པའི་ཕྱིར་རོ། ། གཉིས་པ་ལ་གཉིས། མཐོང་བ་སྒྲུབ་བྱེད་མིན་ （ ༣༢བ ） པ་དང༌། དེའི་སྒྲུབ་བྱེད་བསྟན་པའོ། ། དང་པོ་ནི།
འབྱུང་འཇིག་རང་བཞིན་གྱིས་ཡོད་དེ། འཇིག་རྟེན་ན་མངོན་སུམ་དུ་མཐོང་བའི་ཕྱིར་རོ། ། ཞེ་ན། གལ་ཏེ་འབྱུང་བ་དང་ནི་འཇིག་པ་དག་རང་བཞིན་གྱིས་ཡོད་པར་མཐོང་ངོ་སྙམ་དུ་ཁྱོད་སེམས་ན། དེ་ལྟར་མཐོང་བ་འབྱུང་འཇིག་རང་བཞིན་གྱིས་ཡོད་པའི་སྒྲུབ་བྱེད་དུ་མི་རིགས་པར་ཐལ། གཏི་མུག་ཉིད་ཀྱིས་བདག་ཉིད་ནས་འབྱུང་བ་དང་ནི་འཇིག་པ་དག་བདེན་པར་མཐོང་བ་སྟེ་སྣང་བ་ཡིན་པའི་ཕྱིར་རོ། ། གཉིས་པ་ལ་གཉིས། འབྱུང་འཇིག་རང་དང་རིགས་མཐུན་མི་མཐུན་ལས་སྐྱེ་བ་དགག དངོས་པོ་རང་དང་གཞན་ལས་སྐྱེ་བ་དགག་པའོ། ། དང་པོ་ནི།
འབྱུང་འཇིག་རིགས་མཐུན་མི་མཐུན་ལས་སྐྱེ་བ་རང་བཞིན་གྱིས་མ་གྲུབ་པར་ཐལ། དངོས་པོ་ནི་དངོས་པོ་ལས་མི་སྐྱེ་དངོས་པོ་ནི་དངོས་མེད་ལས་མི་སྐྱེ་དངོས་མེད་ནི་དངོས་མེད་ལས་མི་སྐྱེ་དངོས་མེད་ནི་དངོས་པོ་ལས་རང་བཞིན་གྱིས་མི་སྐྱེ་བའི་ཕྱིར་རོ། འདིར་དངོས་པོ་ནི་འབྱུང་བ་དང་དངོས་པོ་མེད་པ་ནི་འཇིག་པ་ལ་ཟེར་རོ། ། དོན་ནི། འབྱུང་འཇིག་ཆོས་ཅན། རང་བཞིན་གྱིས་མི་སྐྱེ་བར་ཐལ། རང་དང་རིགས་མཐུན་མི་མཐུན་གང་ལས་ཀྱང་རང་བཞིན་གྱིས་མི་སྐྱེ་བའི་ཕྱིར་རོ། ། གཉིས་པ་ནི། དངོས་པོ་ཆོས་ཅན། ཇི་ལྟར་རང་བཞིན་གྱིས་སྐྱེ་བར་འགྱུར་ཏེ་མི་སྐྱེ་བར་ཐལ།
བདག་ལས་མི་སྐྱེ་ལ་གཞན་ལས་སྐྱེ་བ་མ་ཡིན་ཞིང༌། བདག་དང་གཞན་གཉིས་ཀ་ལས་ཀྱང་སྐྱེ་བ་ནི་ཡོད་པ་མིན་པའི་ཕྱིར་རོ། ། གཉིས་པ་ལ་གསུམ། དངོས་པོ་རང་བཞིན་གྱིས་ཡོད་པར་ཁས་བླངས་ན་རྟག་ཆད་དུ་འགྱུར་ཚུལ། དེ་ལྟར་ཁས་བླངས་ཀྱང་སྐྱོན་དེ་སྤོང་བའི་ལན་དགག་པ༑ དེ་ལྟར་བཀག་པའི་དོན་བསྡུ་བའོ། ། དང་པོ་ནི། དངོས་པོ་རང་བཞིན་གྱིས་ཡོད་པར་ཁས་བླངས་ན་རྟག་པ་དང་ཆད་པར་ལྟ་བར་ཐལ་བར་འགྱུར་ཏེ་དངོས་པོ་དེ་ནི་རང་བཞིན་གྱིས་གྲུབ་པར་བཟུང་ན་རྟག་ལྟ་དང་སྔར་རང་བཞིན་གྱིས་ཡོད་པ་ཕྱིས་མི་རྟག་པར་བཟུང་ན་ཆད་ལྟར་འགྱུར་བའི་ཕྱིར་རོ། ། གཉིས་པ་ལ་གཉིས༑ རང་བཞིན་གྱིས་གྲུབ་པ་ཁས་བླངས་ནས་རྟག་ཆད་སྤོང་ཚུལ་དང༌།
དེ་དགག་པའི་ལན་ནོ། ། དང་པོ་ནི། དངོས་པོ་རང་བཞིན་གྱིས་ཡོད་པར་ཁས་བླངས་ཀྱང་ཆད་ལྟ་དང་རྟག་ལྟར་མི་འགྱུར་ཏེ་འབྲས་བུ་ཕྱི་མ་འབྱུང་བ་དང་རྒྱུ་སྔ་མ་འཇིག་པ་གཉིས་དང་ལྡན་པའི་རྒྱུན་དེ་སྲིད་པ་འཁོར་བ་ཡིན་པའི་ཕྱིར་རོ་ཞེ་ན། གཉིས་པ་ལ་གཉིས། རྒྱུན་ཁས་བླངས་ཀྱང་རྟག་ཆད་སྤོང་མི་ནུས་པ་དང༌། རྒྱུན་ཉིད་རང་བཞིན་གྱིས་མ་གྲུབ་པར་བསྟན་པའོ། ། དང་པོ་ནི། གལ་ཏེ་འབྲས་བུ་ཡི་འབྱུང་བ་དང་རྒྱུ་འཇིག་པ་དག་གི་རྒྱུན་དེ་སྲིད་པ་ཡིན་པར་གྱུར་ན་རྒྱུའི་རྒྱུན་ནི་ཆད་པར་ཐལ། འཇིག་པ་ཞིག་ཟིན་པ་ཡང་སྐྱེ་བ་མེད་པའི་ཕྱིར་ཕྱིས་དངོས་པོ་ཞིག་ནས་མེད་པར་འགྱུར་བར་མི་རིགས་པར་ཐལ། དངོས་པོ་ངོ་བོ་ཉིད་ཀྱིས་ཡོད་པའི་ཕྱིར།
ལྷག་མེད་ཀྱི་མྱ་ངན་ལས་འདས་པའི་དུས་ན་ཆད་པའི་སྐྱོན་ཅན་དུ་ཐལ༑ དེ་ལ་སྲིད་པ་ཕུང་པོའི་རྒྱུན་རབ་ཏུ་ཞི་བའི་ཕྱིར་རོ། ། རྟགས་ཁྱབ་ཁས་བླངས་སོ། ། གཉིས་པ་ནི། ཐ་མ་འཆི་སྲིད་དེས་སྲིད་པ་དང་པོ་རང་བཞིན་གྱིས་མི་སྐྱེད་པར་ཐལ། སྲིད་པ་ཐ་མ་འགགས་ནས་སྲིད་པ་དང་པོ་སྐྱེ་བ་རང་བཞིན་གྱིས་མི་རིགས་ཤིང་ཐ་མ་འགགས་པར་མ་གྱུར་པ་ （ ༣༣ན ） དང་འགག་བཞིན་པ་གང་ལས་ཀྱང་སྲིད་པ་དང་པོ་རང་བཞིན་གྱིས་སྐྱེ་བར་མི་རིགས་པའི་ཕྱིར་རོ། ། འགག་བཞིན་པ་སྐྱེའོ་ཞེ་ན། གང་ཟག་གཅིག་ལ་འགག་བཞིན་པ་ནི་སྲིད་པ་གཅིག་ཏུ་འགྱུར་ཞིང་སྐྱེ་བཞིན་པ་ཡང་སྲིད་པ་གཞན་དུ་འགྱུར་བས་སྲིད་པ་རིགས་མཐུན་གཉིས་ཅིག་ཅར་དུ་ཡོད་པར་ཐལ། འཆི་སྲིད་ཐ་མ་འགག་བཞིན་པ་ལས་སྲིད་པ་དང་པོ་རང་བཞིན་གྱིས་སྐྱེ་བའི་ཕྱིར་རོ། ། གསུམ་པ་ནི།
ཕུང་པོ་གང་ལ་གནས་ནས་འཆི་བར་འགྱུར་བའི་ཕུང་པོ་དེ་ལ་སྐྱེ་བ་རང་བཞིན་གྱིས་འབྱུང་བར་འགྱུར་རམ་སྟེ་མི་འགྱུར་བར་ཐལ། འགག་བཞིན་པ་དང་སྐྱེ་བཞིན་པ་དག་ལྷན་ཅིག་ཏུ་ཡང་རང་བཞིན་གྱིས་རིགས་པ་མ་ཡིན་པའི་ཕྱིར། སྲིད་རྒྱུན་རང་བཞིན་གྱིས་མ་གྲུབ་པར་ཐལ། གོང་དུ་བསྟན་པ་དེ་ལྟར་དུས་གསུམ་དག་ཏུ་ཡང་སྲིད་པའི་རྒྱུན་ནི་རང་བཞིན་གྱིས་ཡོད་པར་མི་རིགས་པའི་ཕྱིར། ཁྱབ་པ་ཡོད་པར་ཐལ། གང་ཞིག་དུས་གསུམ་དག་ཏུ་མེད་པ་དེ་ནི་སྲིད་པ་རྒྱུན་དུ་མི་རིགས་པའི་ཕྱིར་རོ། ། གཉིས་པ་ནི། ཏིང་ངེ་འཛིན་རྒྱལ་པོ་ལས༑ སྲིད་གསུམ་རྨི་ལམ་དང་འདྲ་སྙིང་པོ་མེད། ། མྱུར་དུ་འཇིག་ཅིང་མི་རྟག་སྒྱུ་མ་བཞིན། །
འོངས་པ་མེད་ཅིང་འདི་ནས་འགྲོ་བ་མེད། ། རྒྱུན་རྣམ་རྟག་ཏུ་སྟོང་བཞིན་མཚན་མ་མེད། ། ཅེས་སོགས་གསུངས་སོ། ། གསུམ་པ་ནི། དེ་ལྟར་བསྟན་པའི་དོན་ལ་ཡང་དང་ཡང་དུ་ངེས་པར་བྱའོ། ། འབྱུང་བ་དང་འཇིག་པ་བརྟག་པ་ཞེས་བྱ་བ་ཚིགས་བཅད་ཉེར་གཅིག་རབ་ཏུ་བྱེད་པ་ཉི་ཤུ་རྩ་གཅིག་པའི་དོན་བསྡུས་པའོ།། །། རབ་བྱེད་ཉེར་གཉིས་པ། དེ་བཞིན་གཤེགས་པ་བརྟག་པ། ལྔ་པ་སྲིད་པའི་རྒྱུན་གྱི་རང་བཞིན་གྱིས་སྟོང་པར་བསྟན་པ་ལ་གཉིས། དེ་བཞིན་གཤེགས་པ་རང་བཞིན་གྱིས་ཡོད་པ་དགག
ཉོན་མོངས་པ་རང་བཞིན་གྱིས་ཡོད་པར་དགག་པའོ། ། དང་པོ་ལ་གསུམ། རབ་བྱེད་ཀྱི་གཞུང་བཤད། ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ། ། དང་པོ་ལ་གཉིས། ཕྱོགས་སྔ་མ་བརྗོད་པ་དང༌། དེ་དགག་པའོ། ། དང་པོ་ནི། སྲིད་རྒྱུན་རང་བཞིན་གྱིས་ཡོད་དེ།
དེ་བཞིན་གཤེགས་པ་རང་བཞིན་གྱིས་ཡོད་པའི་ཕྱིར་རོ། ། ཞེ་ན། གཉིས་པ་ལ་བཞི། དེ་བཞིན་གཤེགས་པ་རང་གི་མཚན་ཉིད་ཀྱིས་གྲུབ་པ་དགག དེ་ལ་ལོག་ལྟ་གཞན་གྱིའང་གནས་མེད་པར་བསྟན་པ། ལོག་པར་བཟུང་བའི་ཉེས་དམིགས་བསྟན་པ། རིགས་པ་གཞན་ལའང་སྦྱར་བའོ། ། དང་པོ་ལ་གསུམ༑ ལེན་པ་པོ་རང་བཞིན་གྱིས་གྲུབ་པ་དགག བླང་བྱ་རང་བཞིན་གྱིས་གྲུབ་པ་དགག
དེ་གཉིས་ཀའི་འཇུག་བསྡུ་བའོ། ། དང་པོ་ལ་གསུམ། དེ་བཞིན་གཤེགས་པ་རྫས་སུ་ཡོད་པ་དགག ཕུང་པོ་ལ་བརྟེན་ནས་བརྟགས་པ་རང་བཞིན་གྱིས་ཡོད་པ་དགག དེ་རྣམས་ཀྱི་མཇུག་བསྡུ་བའོ། ། དང་པོ་ནི། དེ་བཞིན་གཤེགས་པ་རང་བཞིན་གྱིས་གྲུབ་པ་གང་ཞིག་ཡིན་ཏེ་མེད་པར་ཐལ། ཕུང་པོ་དང་གཅིག་མིན་པ་དང་ཕུང་པོ་ལས་རང་བཞིན་གཞན་མིན་པ་དང་དེ་བཞིན་གཤེགས་པ་དེ་ལ་ཕུང་པོ་བརྟེན་པ་དང་ཕུང་པོ་དེར་དེ་བཞིན་གཤེགས་པ་བརྟེན་པ་ཡང་མེད་དེ་བཞིན་གཤེགས་པ་ཕུང་པོ་དང་ལྡན་པ་ཡང་རང་བཞིན་གྱིས་ཡོད་པ་མིན་པའི་ཕྱིར་རོ། ། གཉིས་པ་ལ་གཉིས། ཕུང་པོ་ལ་བརྟེན་ནས་བཏགས་པའི་དེ་བཞིན་གཤེགས་པ་རང་ （ ༣༣བ ） བཞིན་གྱིས་ཡོད་པ་དགག
དེ་བཞིན་གཤེགས་པ་དང་ཕུང་པོ་ལེན་པ་པོ་དང་བླང་བྱར་རང་བཞིན་གྱིས་ཡོད་པ་དགག་པའོ། ། དང་པོ་ལ་བཞི༑ ཕུང་པོ་ལ་བརྟེན་ནས་བཏགས་ན་རང་བཞིན་གྱིས་ཡོད་པ་མ་ཡིན་པ་དང༌། དེ་གཉིས་མི་འགལ་བའི་ལན་དགག་པ་དང་རང་དངོས་མ་གྲུབ་ན་གཞན་དངོས་གྲུབ་པ་དང༌། དེས་ན་དེ་བཞིན་གཤེགས་པ་རང་བཞིན་གྱིས་མེད་པར་གྲུབ་པའོ།། དང་པོ་ནི། མང་པོས་བཀུར་བ་པ་ན་རེ། ཕུང་པོ་ལས་དེ་ཉིད་དང་གཞན་དུ་བརྗོད་དུ་མེད་པའི་དེ་བཞིན་གཤེགས་པ་ཕུང་པོ་ལ་བརྟེན་ནས་འཇོག་པས་སྐྱོན་མེད་དོ་ཞེ་ན། སངས་རྒྱས་ཆོས་ཅན། རང་བཞིན་ལས་ཡོད་པ་མ་ཡིན་པར་ཐལ།
ཕུང་པོ་ལ་བརྟེན་ནས་བཞག་པའི་ཕྱིར། དེ་ཆོས་ཅན། ཕུང་པོ་ལ་བརྟེན་ནས་གཞན་གྱི་དངོས་པོ་ལས་རང་བཞིན་གྱིས་ག་ལ་ཡོད་མེད་པར་ཐལ། གང་ཞིག་རང་བཞིན་ལས་ནི་མེད་པའི་ཕྱིར་རོ། ། གཉིས་པ་ནི། གཟུགས་བརྙན་ལྟར་རང་ངོས་ནས་མེད་ཀྱང་ཕུང་པོ་ལ་བརྟེན་ནས་གཞན་དངོས་ཀྱི་རང་བཞིན་དུ་ཡོད་པས་སྐྱོན་མེད་དོ་ཞེ་ན། དེ་བཞིན་གཤེགས་པ་ཆོས་ཅན། བདག་ཉིད་ཀྱི་རང་བཞིན་དུ་མི་འཐད་པར་ཐལ། གཞན་གྱི་དངོས་པོ་ལ་བརྟེན་ནས་བཞག་པ་ཡིན་པའི་ཕྱིར། འདོད་ན།
དེ་ཆོས་ཅན། ཇི་ལྟར་དེ་བཞིན་གཤེགས་པར་རང་བཞིན་གྱིས་གྲུབ་པར་འགྱུར་ཏེ་མ་གྲུབ་པར་ཐལ། བདག་ཉིད་རང་བཞིན་གྱིས་མེད་པའི་ཕྱིར་རོ། ། གསུམ་པ་ནི། གཞན་དངོས་རང་བཞིན་གྱིས་ཡོད་པ་ཇི་ལྟར་འགྱུར་ཏེ་མེད་པར་ཐལ། རང་དངོས་རང་བཞིན་གྱིས་ཡོད་པ་མིན་པའི་ཕྱིར་རོ། ། བཞི་པ་ནི། དེ་བཞིན་གཤེགས་པ་ཆོས་ཅན། རང་བཞིན་གྱིས་ཡོད་པ་དེ་གང་ཞིག་ཡོད་དེ་མེད་པར་ཐལ༑ རང་བཞིན་དང་གཞན་དངོས་ལ་མ་གཏོགས་པའི་ཁྱོད་རང་བཞིན་གྱིས་མེད་པའི་ཕྱིར་རོ། །
གཉིས་པ་ནི། དེ་བཞིན་གཤེགས་པ་ལེན་པ་པོ་དང་ཕུང་པོ་བླང་བྱར་རང་བཞིན་གྱིས་གྲུབ་བོ་ཞེ་ན། ཕུང་པོ་རྣམས་ལ་མ་བརྟེན་པར་དེ་བཞིན་གཤེགས་པ་འགའ་ཡང་མེད་པར་ཐལ། གལ་ཏེ་ཕུང་པོ་ལ་མ་བརྟེན་པར་དེ་བཞིན་གཤེགས་པ་འགའ་ཞིག་ཡོད་ན་དེ་ནི་ད་གདོད་ཕུང་པོ་ལ་བརྟེན་པར་འགྱུར་ཞིང་ཕུང་པོ་ལ་བརྟེན་ནས་དེ་ནས་ལེན་པ་པོར་འགྱུར་ལ་རག་ན་དེ་མེད་པའི་ཕྱིར་རོ། ། འདོད་ན། དེ་བཞིན་གཤེགས་པ་དེས་ནི་ཆོས་ཅན། ཇི་ལྟར་ཕུང་པོ་ཉེ་བར་ལེན་པ་པོར་འགྱུར་ཏེ་མ་ཡིན་པར་ཐལ། ཕུང་པོ་ལ་མ་བརྟེན་པར་ཡོད་པ་མིན་པའི་ཕྱིར། ཕུང་པོ་ཁྱོད་ཀྱི་ཉེ་བར་བླངས་པ་མ་ཡིན་ན་དེའི་ཕྱིར། ཕུང་པོ་ཉེ་བར་ལེན་པར་ཅིས་མི་འགྱུར་ཏེ་མི་འགྱུར་བར་ཐལ་ལོ། །
ལེན་པ་པོ་དེ་བཞིན་གཤེགས་པ་ཅི་ཡང་མེད་པར་ཐལ། ཉེ་བར་ལེན་པ་མེད་པ་ཡི་ཕྱིར་རོ། ། གསུམ་པ་ནི། དེ་བཞིན་གཤེགས་པ་དེ་ཆོས་ཅན། རང་བཞིན་གྱིས་གྲུབ་པར་ཉེ་བར་ལེན་པས་ཇི་ལྟར་གདགས་ནུས་ཏེ་མི་ནུས་པར་ཐལ། དཔྱད་པ་རྣམ་པ་ལྔས་ནི་བཙལ་བར་བྱས་ན་གང་ཞིག་ཕུང་པོ་ལས་དེ་ཉིད་གཅིག་དང་རང་བཞིན་གཞན་ཉིད་དང་རྟེན་དང་བརྟེན་པ་དང་ལྡན་པ་གང་ཡང་རང་བཞིན་གྱིས་མེད་པའི་ཕྱིར་རོ། ། གཉིས་པ་ནི། ། ཉེ་བར་བླང་བ་ཕུང་པོ་དེ་ནི་ཆོས་ཅན། ། རང་བཞིན་ལས་ཡོད་པ་མིན་པར་ཐལ། རྟེན་འབྲེལ་ཡིན་ （ ༣༤ན ） པའི་ཕྱིར།
དེ་ཆོས་ཅན། གཞན་དངོས་ལས་རང་བཞིན་གྱིས་ཡོད་རེ་སྐན་ཏེ་མེད་པར་ཐལ། བདག་གི་དངོས་པོ་ལས་རང་བཞིན་གྱིས་མེད་པའི་ཕྱིར་རོ། ། གསུམ་པ་ནི། དེ་བཞིན་གཤེགས་པ་རང་བཞིན་གྱིས་སྟོང་པ་ཆོས་ཅན། ཇི་ལྟ་བུར་ན་ཕུང་པོ་ལས་བརྟེན་ནས་རང་བཞིན་གྱིས་འདོགས་པར་འགྱུར་ཏེ་མི་རིགས་པར་ཐལ། རང་བཞིན་གྱིས་སྟོང་པས་སོ། ། དེར་ཐལ། གོང་དུ་བསྟན་པ་དེ་ལྟར་ཉེ་བར་བླང་བྱ་དང་ཉེ་བར་ལེན་པ་པོ་རང་བཞིན་གྱིས་གྲུབ་པ་རྣམ་པ་ཐམས་ཅད་དུ་སྟོང་པ་ཡིན་པའི་ཕྱིར་རོ། ། གཉིས་པ་ནི།
དེ་བཞིན་གཤེགས་པ་གདུལ་བྱའི་བསམ་པ་ལ་ལྟོས་ནས་གདགས་པའི་དོན་དུ་བརྗོད་པར་བྱ་སྟེ་དེ་བཞིན་གཤེགས་པ་ཡོད་ཙམ་གྱི་སྟོང་ཞེས་ཀྱང་མི་བརྗོད་ལ་རང་བཞིན་གྱིས་མི་སྟོང་ཞེས་ཀྱང་མི་བྱ་ཞིང་གཉིས་ཀ་དང་གཉིས་ཀ་མིན་པར་བརྗོད་པར་མི་བྱ་ཞིང་མཐའ་བཞིར་མ་གྲུབ་པའི་ཕྱིར། རྟགས་མ་གྲུབ་ན། དེ་བཞིན་གཤེགས་པ་འདི་ལ་ཆོས་ཅན། རྟག་པ་དང་མི་རྟག་པ་དང་སོགས་པ་གཉིས་ཀ་དང་གཉིས་ཀ་མིན་པ་དང་མཐའ་བཞིར་ག་ལ་ཡོད་དེ་མེད་པར་ཐལ། རང་བཞིན་གྱིས་ཞི་བ་ཡིན་པའི་ཕྱིར། མཐའ་དང་མཐའ་མེད་པ་དང་སོགས་པ་གཉིས་ཀ་དང་གཉིས་ཀ་མིན་པའི་མཐའ་བཞིར་ག་ལ་ཡོད་དེ་མེད་པར་ཐལ༑ རང་བཞིན་གྱིས་ཞི་བའི་ཕྱིར། རྒོལ་བ་གང་གིས་བདེན་འཛིན་སྟུག་པོས་བཟུང་བར་གྱུར་པ་དེ་ནི་མྱ་ངན་འདས་པ་ལས་ཏེ་འདས་ནས་དེ་བཞིན་གཤེགས་པ་ཡོད་དོ་ཞེའམ་མེད་ཅེས་པ་དང་གཉིས་ཀ་དང་གཉིས་ཀ་མིན་ཞེས་པའི་རྣམ་རྟོག་བཞིས་རྟོག་པར་བྱེད་མི་རིགས་པར་ཐལ། མཐའ་བཞིར་མ་གྲུབ་པའི་ཕྱིར། འགྱུར་འདི་བདེའོ། །
དེ་བཞིན་གཤེགས་པ་ཆོས་ཅན། སངས་རྒྱས་མྱ་ངན་ལས་འདས་ནས་ནི་ཡོད་དོ་ཞེའམ་མེད་དོ་ཞེས་སམ་གཉིས་ཀ་དང་གཉིས་ཀ་མིན་ནོ་ཞེས་བསམ་པ་འཐད་པར་མི་འགྱུར་བར་ཐལ། རང་བཞིན་གྱིས་སྟོང་པ་ཡིན་པའི་ཕྱིར་རོ། ། གསུམ་པ་ནི། གང་དག་སངས་རྒྱས་འཇིག་རྟེན་པའི་སྤྲོས་པ་ཐམས་ཅད་ལས་འདས་ཤིང་གཞན་འགྱུར་གྱི་ཟད་པ་མེད་པའི་དེ་བཞིན་གཤེགས་པ་ལ་རྟག་མི་རྟག་སོགས་སུ་སྤྲོས་པར་བྱེད་པའི་བློ་ཞེན་པ་དེ་དག་ཀུན་གྱིས་ཆོས་ཅན། དེ་བཞིན་གཤེགས་པའི་དེ་ཁོ་ན་ཉིད་མངོན་སུམ་དུ་མཐོང་བར་མི་འགྱུར་བར་ཐལ། བདེན་འཛིན་གྱི་སྤྲོས་པས་བློ་གྲོས་ཀྱི་མིག་ཉམས་པའི་ཕྱིར་རོ། ། བཞི་པ་ནི། འགྲོ་བ་འདི་ཡང་རང་བཞིན་གྱིས་མེད་པར་ཐལ། དེ་བཞིན་གཤེགས་པ་རང་བཞིན་གྱིས་མེད་པའི་ཕྱིར།
ཁྱབ་པ་ཡོད་དེ། དེ་བཞིན་གཤེགས་པའི་རང་བཞིན་གྱིས་སྟོང་པ་གང་ཡིན་པ་དེ་ནི་འགྲོ་བ་འདིའི་རང་བཞིན་དང་མཚུངས་པ་ཡིན་པའི་ཕྱིར་རོ༑ ༑ གཉིས་པ་ནི། ཡེ་ཤེས་སྣང་བ་རྒྱན་གྱི་མདོ་ལས། རྟག་ཏུ་སྐྱེ་མེད་ཆོས་ནི་དེ་བཞིན་གཤེགས། ། ཆོས་རྣམས་ཀུན་ཀྱང་དེ་བཞིན་གཤེགས་དང་འདྲ། ། ཞེས་སོགས་གསུངས་སོ། ། གསུམ་པ་ནི། དེ་ལྟར་གཏན་ལ་ཕབ་ནས་དེ་བཞིན་གཤེགས་པ་རང་བཞིན་གྱིས་མ་གྲུབ་ཀྱང་སྐྱབས་གནས་སོགས་སུ་འཇོག་པ་ནི་ལུགས་འདི་ཁོ་ན་ལ་ཤིན་ཏུ་འཐད་པ་ཡིན་ནོ། ། དེ་བཞིན་གཤེགས་པ་བརྟག་པ་ （ ༣༤བ ） ཞེས་བྱ་བ་ཚིགས་བཅད་བཅུ་དྲུག་རབ་ཏུ་བྱེད་པ་ཉི་ཤུ་རྩ་གཉིས་པའི་དོན་བསྡུས་པའོ།། །།
རབ་བྱེད་ཉེར་གསུམ་པ། ཕྱིན་ཅི་ལོག་བརྟག་པ། གཉིས་པ་ཉོན་མོངས་རང་བཞིན་གྱིས་ཡོད་པར་དགག་པ་ལ་གསུམ། རབ་བྱེད་ཀྱི་གཞུང་བཤད་པ། ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ། ། དང་པོ་ལ་གཉིས། ཕྱོགས་སྔ་མ་བརྗོད་པ་དང༌། དེ་དགག་པའོ༑ ༑ དང་པོ་ནི།
སྲིད་རྒྱུན་རང་བཞིན་གྱིས་ཡོད་དེ། དེའི་རྒྱུ་ཉོན་མོངས་པ་རང་བཞིན་གྱིས་ཡོད་པའི་ཕྱིར་རོ་ཞེ་ན། གཉིས་པ་ལ་གཉིས། ཉོན་མོངས་པ་རང་བཞིན་གྱིས་ཡོད་པ་དགག དེའི་སྒྲུབ་བྱེད་སྤོང་བའི་ཐབས་རང་བཞིན་གྱིས་ཡོད་པར་དགག་པའོ། ། དང་པོ་ལ་ལྔ། རྟེན་འབྲེལ་གྱི་རྟགས་ཀྱིས་དགག རྟེན་རང་བཞིན་གྱིས་མེད་པའི་རྟགས་ཀྱིས་དགག རྒྱུ་རང་བཞིན་གྱིས་མེད་པའི་རྟགས་ཀྱིས་དགག དམིགས་པ་རང་བཞིན་གྱིས་མེད་པའི་རྟགས་ཀྱིས་དགག
རྒྱུ་རང་བཞིན་གྱིས་མེད་པའི་རྟགས་གཞན་གྱིས་དགག་པའོ། ། དང་པོ་ནི། འདོད་ཆགས་ཞེ་སྡང་གཏི་མུག་ཚུལ་མིན་ཡིད་བྱེད་ཀྱི་ཀུན་དུ་རྟོག་ལས་འབྱུང་བར་གསུངས་ཏེ། འདོད་པ་ཁྱོད་ཀྱི་རྩ་བ་ནི། ། ཤེས་ཏེ་ཀུན་ཏུ་རྟོག་ལས་བྱུང༌། ། ཞེས་མདོ་ལས་འབྱུང་བའི་ཕྱིར་རོ། ། དེ་ཡང་སྡུག་པའི་རྣམ་པ་ལས་འདོད་ཆགས་མི་སྡུག་པའི་རྣམ་པ་ལས་ཞེ་སྡང་ཕྱིན་ཅི་ལོག་པ་བརྟེན་པ་ཉིད་ལས་གཏི་མུག་ཀུན་ཏུ་འབྱུང་བའི་ཕྱིར། དེས་ན་ཉོན་མོངས་པ་དེ་དག་ཆོས་ཅན། ཡང་དག་པར་མེད་པར་ཐལ། རང་བཞིན་ལས་མེད་པ་དེའི་ཕྱིར། །
རྟགས་གྲུབ་སྟེ། གང་དག་ཡུལ་སྡུག་པ་དང་མི་སྡུག་པ་དང་ཕྱིན་ཅི་ལོག་ལས་རྟེན་ནས་འབྱུང་བ་ཡིན་པའི་ཕྱིར་རོ། ། གཉིས་པ་ལ་གཉིས། བདག་རྟེན་དུ་མེད་པའི་རྟགས་ཀྱིས་དགག སེམས་རྟེན་དུ་མེད་པའི་རྟགས་ཀྱིས་དགག་པའོ། ། དང་པོ་ནི། ། ཉོན་མོངས་རྣམས་ཀྱིས་ཡོད་ཉིད་མེད་ཉིད་ཇི་ལྟར་རང་བཞིན་གྱིས་འགྲུབ་ཏེ་མ་གྲུབ་པར་ཐལ། བདག་གི་ཡོད་ཉིད་མེད་ཉིད་ནི་ཇི་ལྟ་བུར་ཡང་རང་བཞིན་གྱིས་འགྲུབ་པ་མེད་པར་བསྟན་ཟིན་པས་མེད་པའི་ཕྱིར། ཁྱབ་པ་ཡོད་དེ། ཉོན་མོངས་པ་འདི་དག་གང་གི་ཡིན་པའི་རྟེན་དེ་ཡང་རང་བཞིན་གྱིས་གྲུབ་པ་མ་ཡིན་ཞིང་བདག་འགའ་ཡང་མེད་པར་ནི་རྟེན་གང་གི་ཡང་ཉོན་མོངས་པ་དག་རང་བཞིན་གྱིས་ཡོད་པ་མ་ཡིན་པའི་ཕྱིར།
གཉིས་པ་ནི། ཉོན་མོངས་ཀྱི་རྟེན་སེམས་རང་བཞིན་གྱིས་ཡོད་དེ། སེམས་ལ་བརྟེན་ནས་ཉོན་མོངས་སྐྱེ་བའི་ཕྱིར་རོ་ཞེ་ན། དེ་ཡང་རང་བཞིན་གྱིས་མ་གྲུབ་པར་ཐལ། ཉོན་མོངས་པ་རྣམས་ཉོན་མོངས་ཅན་པ་རྣམ་པ་ལྔར་བཙལ་ན་མེད་ཅིང་ཉོན་མོངས་ཅན་གྱི་སེམས་ཀྱང་ཉོན་མོངས་པ་ལ་རྣམ་པ་ལྔར་བཙལ་ན་མེད་པའི་ཕྱིར། དཔེར་ན་རང་ལུས་ལ་འཇིག་ལྟས་བཟུང་བའི་བདག་དེ་རྣམ་པ་ལྔས་བཙལ་ན་མི་རྙེད་པ་བཞིན་ནོ། ། གསུམ་པ་ནི། སྡུག་དང་མི་སྡུག་ཕྱྀན་ཅི་ལོག་ལ་བརྟེན་ནས་ཉོན་མོངས་པ་གང་དག་རང་བཞིན་གྱིས་ཡོད་པ་ཡིན་ཏེ་མ་ཡིན་པར་ཐལ། སྡུག་དང་མི་སྡུག་ཕྱིན་ཅི་ལོག་རང་བཞིན་ལས་ནི་ཡོད་པ་མིན་པའི་ཕྱིར་རོ། ། བཞི་པ་ནི།
ཉོན་མོངས་རང་བཞིན་གྱིས་ཡོད་དེ། དེའི་དམིགས་པ་ཡུལ་དྲུག་ཡོད་པའི་ཕྱིར་རོ། ། ཞེ་ན། གཟུགས་ནས་ཆོས་རྣམ་པ་དྲུག་ （ ༣༥ན ） ནི་ཆོས་ཅན༑ དུག་གསུམ་གྱི་དམིགས་པའི་གཞི་ཡིན་ཏེ། འདོད་ཆགས་ཀྱིས་སྡུག་པ་དང་ཞེ་སྡང་གིས་མི་སྡུག་པ་དང་གཏི་མུག་གིས་ནི་བདེན་པར་སྒྲོ་བཏགས་པའི་ཕྱིར་རོ། ། གཟུགས་ནས་ཆོས་ཀྱི་བར་དེ་དག་ཆོས་ཅན། འབའ་ཞིག་སྟེ་བཏགས་པ་ཙམ་ཡིན་གྱི་རང་བཞིན་གྱིས་མེད་པར་ཐལ། དྲི་ཟའི་གྲོང་ཁྱེར་ལྟ་བུ་དང་སྨིག་རྒྱུ་དང་རྨི་ལམ་དང་འདྲ་བར་སྣང་ལ་རང་བཞིན་མེད་པའི་ཕྱིར་རོ། ། ལྔ་པ་ལ་གཉིས།
ཆགས་སྡང་གི་རྒྱུ་རང་བཞིན་གྱིས་གྲུབ་པ་དགག གཏི་མུག་གི་རྒྱུ་རང་བཞིན་གྱིས་གྲུབ་པ་དགག་པའོ། ། དང་པོ་ནི། ཡུལ་དྲུག་པོ་དེ་དག་ཆོས་ཅན། ཁྱོད་ལ་སྡུག་པ་དང་མི་སྡུག་པ་རང་བཞིན་གྱིས་འབྱུང་བར་ཡང་ནི་ག་ལ་འགྱུར་ཏེ་མི་འབྱུང་བར་ཐལ། སྒྱུ་མའི་སྐྱེས་བུ་ལྟ་བུ་དང་གཟུགས་བརྙན་དང་རང་བཞིན་མེད་པར་འདྲ་བའི་ཕྱིར། སྡུག་པ་རང་བཞིན་གྱི་གྲུབ་པ་འཐད་པ་མ་ཡིན་པར་ཐལ། མི་སྡུག་པ་གང་ལ་བརྟེན་ནས་སྡུག་པ་ཞེས་གདགས་པར་བྱ་བའི་ལྟོས་ས་མི་སྡུག་པ་ཡང་སྡུག་པ་ལ་མ་ལྟོས་པར་ཡོད་པ་མིན་པ་དེའི་ཕྱིར། མི་སྡུག་པ་རང་བཞིན་གྱིས་གྲུབ་པ་འཐད་པ་མ་ཡིན་པར་ཐལ། སྡུག་པ་གང་ལ་བརྟེན་ནས་མི་སྡུག་པ་གདགས་པར་བྱ་བའི་ལྟོས་ས་སྡུག་པ་ནི་མི་སྡུག་པ་ལ་མ་ལྟོས་པར་ཡོད་པ་མིན་པ་དེའི་ཕྱིར།
འདོད་ཆགས་རང་བཞིན་གྱིས་ཡོད་པར་ག་ལ་འགྱུར་ཏེ༑ མེད་པར་ཐལ། སྡུག་པ་རང་བཞིན་གྱིས་ཡོད་པ་མ་ཡིན་པའི་ཕྱིར་རོ། ། ཞེ་སྡང་རང་བཞིན་གྱིས་ཡོད་པར་ག་ལ་འགྱུར་ཏེ་མེད་པར་ཐལ།
མི་སྡུག་པ་རང་བཞིན་གྱིས་ཡོད་པ་མ་ཡིན་པའི་ཕྱིར་རོ། ། གཉིས་པ་ལ་བཞི། ཕྱིན་ཅི་ལོག་རང་བཞིན་གྱིས་གྲུབ་པ་དགག ཕྱིན་ཅི་ལོག་དང་ལྡན་པ་རང་བཞིན་གྱིས་གྲུབ་པ་དགག ཕྱིན་ཅི་ལོག་གི་ཡོད་མེད་བརྟགས་ལ་དགག དེ་ལྟར་འགོག་པ་དོན་ཆེ་བར་བསྟན་པའོ། །
དང་པོ་ལ་གསུམ༑ རྟག་འཛིན་ཕྱིན་ཅི་ལོག་ཏུ་རང་བཞིན་གྱིས་གྲུབ་པ་དགག མི་རྟག་པར་འཛིན་པ་ཕྱིན་ཅི་མ་ལོག་པ་རང་བཞིན་གྱིས་གྲུབ་པ་དགག འཛིན་པ་ཙམ་རང་བཞིན་གྱིས་གྲུབ་པ་དགག་པའོ། ། དང་པོ་ནི། གལ་ཏེ་རྟག་པས་སྟོང་པའི་མི་རྟག་པ་ལ་རྟག་པའོ་ཞེས་དེ་ལྟར་འཛིན་པ་ཕྱིན་ཅི་ལོག་ཡིན་ན་རྟག་པར་འཛིན་པ་ཇི་ལྟར་ཕྱིན་ཅི་ལོག་ཏུ་རང་བཞིན་གྱིས་གྲུབ་པ་ཡིན་ཏེ། མ་ཡིན་པར་ཐལ། མི་རྟག་པར་འཛིན་པ་ཕྱིན་ཅི་མ་ལོག་པར་རང་བཞིན་གྱིས་ཡོད་པ་མིན་པས་སོ། ། རྟགས་གྲུབ་སྟེ། རང་བཞིན་གྱིས་སྟོང་པའི་ཕྱིར་རོ། །
གཉིས་པ་ནི། གལ་ཏེ་རང་བཞིན་གྱིས་སྟོང་པའི་མི་རྟག་པ་ལ། རྟག་གོ་ཞེས་དེ་ལྟར་འཛིན་པ་ཕྱིན་ཅི་ལོག་ཡིན་ན་མི་རྟག་པའོ་ཞེས་འཛིན་པའང་ཇི་ལྟར་ཕྱིན་ཅི་ལོག་མ་ཡིན་པར་རང་བཞིན་གྱིས་ཡོད་ན། མེད་པར་ཐལ། མི་རྟག་པ་རང་བཞིན་གྱིས་གྲུབ་པས་སྟོང་པའི་ཕྱིར་རོ།། གསུམ་པ་ནི། ཕྱིན་ཅི་ལོག་རང་བཞིན་གྱིས་མེད་ཀྱང་འཛིན་པ་ཙམ་རང་བཞིན་གྱིས་ཡོད་དོ་ཞེ་ན། འཛིན་པ་ཙམ་རང་བཞིན་གྱིས་ཡོད་པ་མ་ཡིན་པར་ཐལ། གང་གིས་འཛིན་པའི་བྱེད་པ་དང་འཛིན་པ་གང་ཡིན་པའི་བྱ་བ་དང་འཛིན་པ་པོ་དང་གང་བཟུང་བའི་དམིགས་པ་ （ ༣༥བ ） ཐམས་ཅད་ཉེ་བར་ཞི་བ་སྟེ་རང་བཞིན་གྱིས་མ་སྐྱེས་པ་དེའི་ཕྱིར་རོ། ། གཉིས་པ་ལ་གསུམ།
ལྡན་ཆོས་རང་བཞིན་གྱིས་མེད་པར་ལྡན་པ་པོ་རང་བཞིན་གྱིས་ཡོད་པ་དགག ཕྱིན་ཅི་ལོག་གི་རྟེན་རང་བཞིན་གྱིས་གྲུབ་པ་དགག ཕྱིན་ཅི་མ་ལོག་གི་རྟེན་རང་བཞིན་གྱིས་གྲུབ་པ་དགག་པའོ། ། དང་པོ་ནི། རྟེན་གང་ལ་ཕྱིན་ཅི་ལོག་དང་གང་ལ་ཕྱིན་ཅི་མ་ལོག་པ་རང་བཞིན་གྱིས་ཡོད་དེ་མེད་པར་ཐལ། ལོག་པའམ་ཡང་དག་པ་ཉིད་དུ་འཛིན་པ་རང་བཞིན་གྱིས་ཡོད་པ་མ་ཡིན་པའི་ཕྱིར་རོ། ། གཉིས་པ་ནི། ཕྱིན་ཅི་ལོག་ཏུ་གྱུར་ཟིན་པ་ལ་ཕྱིན་ཅི་ལོག་དག་རང་བཞིན་གྱིས་མི་སྲིད་པར་ཐལ། ཕྱིན་ཅི་ལོག་ཏུ་གྱུར་ཟིན་ཕྱིར་ཡང་ཕྱིན་ཅི་ལོག་གི་བྱ་བ་དང་འབྲེལ་བ་དགོས་པ་མེད་པའི་ཕྱིར། ཕྱིན་ཅི་ལོག་ཏུ་མ་གྱུར་པ་ལ་ཕྱིན་ཅི་ལོག་དག་རང་བཞིན་གྱིས་མི་སྲིད་པར་ཐལ།
ཕྱིན་ཅི་ལོག་གི་བྱ་བ་དང་བྲལ་བའི་ཕྱིར། ཕྱིན་ཅི་ལོག་ཏུ་གྱུར་བཞིན་པ་ལ་ཕྱིན་ཅི་ལོག་དག་རང་བཞིན་གྱིས་མི་སྲིད་པར་ཐལ། སྔ་མ་གཉིས་ལས་མ་གཏོགས་པའི་དེ་མེད་པའི་ཕྱིར་རོ། ། རྟེན་གང་ལ་ཕྱིན་ཅི་ལོག་རང་བཞིན་གྱིས་སྲིད་ཅེས་བདག་ཉིད་ཀྱི་རྣམ་པར་དཔྱོད་པ་སྟེ་མ་གྲུབ་པར་ཐལ། དུས་གསུམ་གང་ལ་ཕྱིན་ཅི་ལོག་རང་བཞིན་གྱིས་མེད་པའི་ཕྱིར་རོ། ། གསུམ་པ་ནི། ཕྱིན་ཅི་ལོག་རྣམས་ཆོས་ཅན། ཇི་ལྟ་བུར་ན་རང་བཞིན་གྱིས་ཡོད་པར་འགྱུར་ཏེ་མེད་པར་ཐལ། རང་བཞིན་གྱིས་མ་སྐྱེས་པའི་ཕྱིར། ཕྱིན་ཅི་ལོག་ཅན་རང་བཞིན་གྱིས་ག་ལ་ཡོད་དེ་མེད་པར་ཐལ།
ཕྱིན་ཅི་ལོག་རྣམས་རང་བཞིན་གྱིས་སྐྱེ་བ་མེད་པའི་ཕྱིར། རྟགས་གྲུབ་སྟེ། ཕྱིན་ཅི་ལོག་གི་དངོས་པོ་བདག་ལས་མི་སྐྱེ་ཞིང་གཞན་ལས་སྐྱེ་བ་ཉིད་ཀྱང་མ་ཡིན་ལ་བདག་གཞན་ཚོགས་པ་ལས་ཀྱང་སྐྱེ་བ་མིན་པའི་ཕྱིར། དེས་ན་ཕྱིན་ཅི་ལོག་ཅན་རང་བཞིན་གྱིས་ག་ལ་ཡོད་དེ་མེད་པར་ཐལ། ཕྱིན་ཅི་ལོག་རྣམས་རང་བཞིན་གྱིས་མེད་པའི་ཕྱིར་རོ། ། གསུམ་པ་ནི། གཙང་བདེ་རྟག་བདག་ཏུ་འཛིན་པ་ཕྱིན་ཅི་ལོག་མ་ཡིན་པར་ཐལ། གཙང་བདེ་རྟག་བདག་རང་བཞིན་གྱིས་ཡོད་པའི་ཕྱིར། རྟགས་མ་གྲུབ་ན། བདག་མེད་པ་དག་མི་གཙང་བ་དང་མི་རྟག་པ་དང་སྡུག་བསྔལ་བ་ཡང་རང་བཞིན་གྱིས་ཡོད་པ་མ་ཡིན་པར་ཐལ།
དགག་བྱ་གཙང་བདེ་རྟག་པ་དག་རང་བཞིན་གྱིས་མེད་པའི་ཕྱིར་རོ། ། བཞི་པ་ནི། ཉོན་མོངས་རྒྱུ་འབྲས་རང་བཞིན་གྱིས་མ་གྲུབ་པར་བརྟག་པ་ལ་དགོས་པ་ཡོད་དེ། དེ་ལྟར་བརྟག་པ་ལ་བརྟེན་ནས་ཕྱིན་ཅི་ལོག་འགགས་པས་མ་རིག་པ་འགག་པར་འགྱུར་ཞིང་མ་རིག་པ་འགག་ན་འདུ་བྱེད་ལ་སོགས་སྲིད་པའི་ཡན་ལག་བཅུ་གཉིས་འགག་པར་འགྱུར་བའི་ཕྱིར་རོ། ། གཉིས་པ་ནི། ཉོན་མོངས་རང་བཞིན་གྱིས་ཡོད་དེ། དེའི་གཉེན་པོ་ཡོད་པའི་ཕྱིར་རོ་ཞེ་ན། གང་ཟག་ལ་ལའི་ཉོན་མོངས་པ་ཆོས་ཅན། ཇི་ལྟ་བུར་ན་སྤོང་བར་འགྱུར་ཏེ་མི་ནུས་པར་ཐལ། རང་བཞིན་གྱིས་ཡོད་པའི་ཕྱིར།
ཁྱབ་པ་ཡོད་དེ། རང་བཞིན་གྱིས་ཡོད་པ་གཉེན་པོ་སུ་ཞིག་གིས་སྤོང་བར་འགྱུར་ཏེ། མི་ནུས་པའི་ཕྱིར༑ དེ་ཆོས་ཅན། ཇི་ལྟ་བུར་ནི་ （ ༣༦ན ） སྤོང་བར་འགྱུར་ཏེ་སྤངས་མི་དགོས་པར་ཐལ། མེད་པའི་ཕྱིར། ཁྱབ་པ་ཡོད་དེ། མེད་པ་ནི་གཉེན་པོ་སུ་ཞིག་གིས་སྤོང་བར་བྱེད་དེ་མི་བྱེད་པའི་ཕྱིར་རོ། ། གཉིས་པ་ནི། ལྷག་པའི་བསམ་པ་བརྟན་པས་ཞུས་པ་ལས།
རིགས་ཀྱི་བུ་འདི་ན་དགེ་སློང་དང་དགེ་སློང་མ་དང་དགེ་བསྙེན་དང་དགེ་བསྙེན་ཁ་ཅིག་ཅེས་སོགས་གསུངས་སོ། ། གསུམ་པ་ནི། དེ་ལྟར་བསྟན་པའི་དོན་ལ་ཡང་དང་ཡང་དུ་སེམས་འཇལ་ངེས་པར་རྟཽགས་པར་བྱའོ། ། ཕྱིན་ཅི་ལོག་བརྟག་པ་ཞེས་བྱ་བ་ཚིག་བཅད་ཉེར་ལྔ་རབ་ཏུ་བྱེད་པ་ཉི་ཤུ་རྩ་གསུམ་པའི་དོན་བསྡུས་པའོ།། །། རབ་བྱེད་ཉེར་བཞི་པ། འཕགས་པའི་བདེན་པ་བརྟག་པ། གཉིས་པ་དེ་ལ་རྩོད་པ་སྤང་བ་ལ་གཉིས། ། བདེན་པ་བརྟག་པ་དང། མྱང་འདས་བརྟག་པའོ། ། དང་པོ་ལ་གཉིས། །
རབ་བྱེད་ཀྱི་གཞུང་བཤད་པ། དོན་བསྡུས་ཏེ་མཚན་བསྟན་པའོ། ། དང་པོ་ལ་གཉིས། ། རྩོད་པ་དང༌། དེའི་ལན་ནོ། ། དང་པོ་ལ་གཉིས། འབྱུང་འཇིག་སོགས་མི་འཐད་པའི་རྩོད་པ་དང༌། ལས་འབྲས་སོགས་མི་འཐད་པའི་རྩོད་པའོ། ། དང་པོ་ལ་གསུམ། བདེན་བཞིའི་བྱ་བྱེད་མི་འཐད་པའི་རྩོད་པ་དང༌།
ཞུགས་འབྲས་མི་འཐད་པའི་རྩོད་པ་དང༌། དཀོན་མཆོག་གསུམ་མི་འཐད་པའི་རྩོད་པའོ། ། དང་པོ་ནི། འབྱུང་བ་མེད་ཅིང་འཇིག་པ་མེད་པར་ཐལ། ཕྱི་ནང་གི་དངོས་པོ་འདི་དག་ཀུན་རང་བཞིན་གྱིས་སྟོང་པའི་ཕྱིར། འདོད་ན། དེའི་ཕྱིར། འཕགས་པའི་བདེན་པ་བཞི་པོ་རྣམས་ཁྱོད་ལ་མེད་པར་ཐལ༑ འདོད་ན། སྡུག་བསྔལ་ཡོངས་སུ་ཤེས་པ་དང༌།
ཀུན་འབྱུང་སྤོང་བ་དང༌། ལམ་སྒོམ་པ་དང༌། འགོག་པ་མངོན་དུ་བྱ་བ་དག་འཐད་པར་འགྱུར་བ་མ་ཡིན་པར་ཐལ། འཕགས་པའི་བདེན་པ་བཞི་མེད་པས་སོ། ། གཉིས་པ་ནི། རྒྱུན་ཞུགས་སོགས་ཀྱི་འབྲས་བུ་བཞི་ཡང་ཡོད་པ་མ་ཡིན་པར་ཐལ། སྡུག་བསྔལ་ཤེས་སོགས་དེ་དག་ཡོད་པ་མ་ཡིན་པས་སོ། ། འབྲས་བུ་མེད་ན་དེའི་ཕྱིར། འབྲས་གནས་བཞི་དང་ཞུགས་པ་བཞི་པོ་དག་ཀྱང་ཡོད་པ་མ་ཡིན་པར་ཐལ་ལོ། ། གསུམ་པ་ནི།
གལ་ཏེ་སྐྱེས་བུ་བཞི་དང་གང་ཟག་བརྒྱད་པོ་དེ་དག་མེད་ན་དེའི་ཕྱིར༌། དགེ་འདུན་དཀོན་མཆོག་མེད་པར་ཐལ་ལོ། ། འདོད་ན། དམ་པའི་ཆོས་ཀྱང་ཡོད་པ་མ་ཡིན་པར་ཐལ། རྟོགས་པ་པོ་དགེ་འདུན་དཀོན་མཆོག་རྟེན་ཅིང་རྟོགས་བྱ་འཕགས་པའི་བདེན་པ་རྣམས་མེད་པའི་ཕྱིར་རོ། ། འདོད་ན། སངས་རྒྱས་ཇི་ལྟར་ཡོད་པར་འགྱུར་ཏེ་མེད་པར་ཐལ། ཆོས་དང་དགེ་འདུན་ཡོད་པ་མིན་པའི་ཕྱིར། དཀོན་མཆོག་གསུམ་ལ་གནོད་པ་བྱེད་པར་ཐལ། རང་བཞིན་གྱིས་མེད་པ་དེ་སྐད་སྟོང་པ་ཉིད་ཀྱི་དོན་དུ་སྨྲ་བའི་ཕྱིར་རོ། །
གཉིས་པ་ནི། འབྲས་བུ་ཡིད་དུ་འོང་མི་འོངས་དང་ཆོས་མ་ཡིན་མི་དགེ་བ་དང་ཆོས་ཉིད་དགེ་བ་དང་སོ་ནམ་སོགས་འཇིག་རྟེན་པའི་ཐ་སྙད་ནི་ཀུན་ལ་གནོད་པ་བྱེད་པ་ཡིན་པར་ཐལ། དངོས་པོ་ཀུན་དང་རང་བཞིན་གྱིས་སྟོང་པའི་ཕྱིར་རོ། ། གཉིས་པ་ལ་བཞི། གཞན་གྱི་སྨྲས་པ་རྟེན་འབྱུང་གི་དེ་ཉིད་མ་རྟོགས་པའི་རྩོད་པར་བསྟན་པ། རང་གི་བཞེད་པ་སྟོང་ （ ༣༦བ ） པའི་དོན་རྟེན་འབྱུང་གི་དོན་དུ་བསྟན་པ། དེ་ལྟར་འདོད་པ་ལ་རྣམ་གཞག་ཐམས་ཅད་མི་འཐད་པའི་ཚུལ། རྟེན་འབྱུང་འཐད་པའི་ཚུལ། རྟེན་འབྱུང་གི་དེ་ཉིད་མཐོང་ན་བདེན་བཞིའི་དེ་ཉིད་མཐོང་བར་འགྱུར་བའོ། ། དང་པོ་ལ་གཉིས།
གཞན་གྱིས་བཀོད་པའི་སྐྱོན་རང་ལ་མི་འཇུག་པའི་ཚུལ། སྐྱོན་འགོད་པ་པོ་ཉིད་ལ་སྐྱོན་དེ་འཇུག་པའི་ཚུལ། དང་པོ་ལ་གསུམ། སྐྱོན་བརྗོད་མི་འཇུག་པའི་རྒྱུ་མཚན་དང༌། སྐྱོན་བརྗོད་མི་འཇུག་པར་བསྟན་པ་དངོས་དང༌། སྐྱཽན་མེད་པར་མ་ཟད་ཡོན་ཏན་ཡོད་པའི་ཚུལ་ལོ། ། དང་པོ་ལ་གཉིས། དོན་གསུམ་མ་རྟོགས་པའི་རྩོད་པར་བསྟན་པ། དེ་ལྟར་རྩོད་པས་བདེན་གཉིས་མ་རྟོགས་པར་བསྟན་པའོ། ། དང་པོ་ནི།
རྩོད་པ་དེ་ལ་ལན་བཤད་པ་ནི། རང་བཞིན་གྱིས་མེད་པའི་དོན་གཏན་མེད་པའི་དོན་དུ་བཟུང་བ་དེ་ལྟར་ན་ཁྱེད་ཉིད་ལ་གནོད་པ་ཡིན་ཏེ། དངོས་སྨྲ་བ་ཁྱོད་ཀྱིས་སྟོང་པ་ཉིད་བསྟན་པའི་དགོས་པ་དང་སྟོང་པ་ཉིད་ཀྱི་ངོ་བོ་དང་སྟོང་པ་ཉིད་ཀྱི་དོན་ནི་མ་རྟོགས་པས་རྩོད་པ་དེའི་ཕྱིར། དགོས་པ་ནི། དེ་དག་སྤྲཽས་ལས་སྤྲོས་པ་ནི། ། སྟོང་པ་ཉིད་ཀྱིས་འགག་པར་འགྱུར། ། ཞེས་པ་ལྟར། བདེན་འཛིན་གྱི་སྤྲོས་པ་ཐམས་ཅད་ལྡོག་པའི་ཆེད་དུའོ། ། ངོ་བོ་ནི་གཞན་ལས་ཤེས་མིན་ཞི་བ་དང༌། ། ཞེས་སོགས་ཀྱིས་བསྟན་པ་ལྟར་རོ། །
སྟོང་པ་ཉིད་ཀྱི་སྒྲའི་དོན་ནི། འོག་ནས། རྟེན་ཅིང་འབྲེལ་བར་འབྱུང་བ་གང༌། ། ཞེས་སོགས་དང༌། མདོ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས།། ཞེས་སོགས་ཀྱིས་རྐྱེན་ལས་རག་ལས་པའི་དོན་རང་བཞིན་གྱིས་སྟོང་པའི་དོན་དུ་གསུངས་སོ། ། གཉིས་པ་ལ་ལྔ། གང་ཟག་གི་མ་རྟོགས་པའི་བདེན་གཉིས་ཀྱི་ངོ་བོ། བདེན་གཉིས་མི་ཤེས་ན་གསུང་རབ་ཀྱི་དེ་ཉིད་མི་ཤེས་པས་བདེན་གཉིས་བསྟན་པའི་དགོས་པ།
བདེན་པ་གཉིས་ལ་ལོག་པར་བཟུང་བའི་དེ་ཉེས་དམིགས། བདེན་གཉིས་རྟོགས་དཀའ་བས་སྟོན་པས་དང་པོར་མ་བསྟན་པའི་ཚུལ་ལོ། ། དང་པོ་ནི། སངས་རྒྱས་རྣམས་ཀྱི་ཆོས་བསྟན་པ་ནི་བདེན་པ་གཉིས་ལ་ཡང་དག་པར་བརྟེན་ནས་འཇུག་གོ ། བདེན་པ་གཉིས་གང་ཞེ་ན། འཇིག་རྟེན་ཀུན་རྫོབ་ཀྱི་བདེན་པ་དང༌། ། དམ་པའི་དོན་གྱི་བདེན་པའོ། ། ཀུན་རྫཽབ་བདེན་པའི་མཚན་ཉིད༑ ཐ་སྙད་པའི་ཚད་མས་རྙེད་པའི་རྫུན་པའི་དོན། དོན་དམ་བདེན་པའི་མཚན་ཉིད༑
རིགས་ཤེས་ཚད་མས་རྙེད་པའི་ཡང་དག་པའི་དོན། དེ་ལྟར་ཡང་འཇུག་པ་ལས༑ དངོས་ཀུན་ཡང་དག་རྫུན་པ་མཐོང་བ་ཡི། ། དངོས་རྙེད་ངོ་བོ་གཉིས་ནི་འཛིན་པར་འགྱུར། ། ཡང་དག་མཐོང་ཡུལ་གང་དེ་དེ་ཉིད་དེ། ། མཐོང་བ་རྫུན་པ་ཀུན་རྫོབ་བདེན་པར་གསུངས། ། ཞེས་སོ། ། ཡང་ན། དོན་དམ་བདེན་པའི་མཚན་ཉིད༑ ཁྱད་པར་ལྔ་དང་ལྡན་པའི་དེ་ཁོ་ན་ཉིད།
དེ་ནི། གཞན་ལས་ཤེས་མིན་ཞི་བ་དང༌། ། ཞེས་སོགས་སུ་བསྟན་པ་ལྟར་རོ། ། གཉིས་པ་ནི། དངོས་སྨྲ་བ་དེ་དག་ཆོས་ཅན། སངས་རྒྱས་ཀྱི་བསྟན་པ་རྟེན་འབྲེལ་ཟབ་མོའི་དེ་ཁོ་ན་ཉིད་རྣམ་པར་མི་ཤེས་ཏེ། བདེན་པ་གཉིས་ཀྱི་རྣམ་དབྱེ་ཕྱིན་ཅི་མ་ལོག་པར་རྣམ་པར་མི་ཤེས་པའི་ཕྱིར་རོ། ། གསུམ་པ་ནི། བདེན་གཉིས་ཀྱི་རྣམ་དབྱེ་ཕྱིན་ཅི་མ་ལོག་པར་བསྟན་པ་ལ་དགོས་པ་ཡོད་དེ། ཐ་སྙད་ལ་མ་བརྟེན་པར་དམ་པའི་དོན་བསྟན་པར་མི་ནུས་ཏེ།
མ་བསྟན་ན་དེ་རྟོགས་མི་ནུས་དམ་པའི་དོན་མ་རྟོགས་ན་མྱ་ངན་འདས་པ་ཐོབ་པར། （ ༣༧ན ） མི་འགྱུར་བའི་ཕྱིར་རོ། ། བཞི་པ་ནི། རང་བཞིན་གྱིས་མེད་པ་ལ་སྐུར་བ་འདེབས་པ་དང༌། དངོས་པོ་མེད་པ་སྟོང་ཉིད་ཀྱི་དོན་དུ་བཟུང་ནས་དེ་ལ་མོས་པའི་ཤེས་རབ་ཆུང་བའི་གང་ཟག་རྣམས་ཆོས་ཅན། མི་འདོད་པའི་འབྲས་བུ་ཕུང་བར་འགྱུར་ཏེ། སྟོང་པ་ཉིད་ལ་ལྟ་ཉེས་ནས་སྟོང་པ་ཉིད་ཀྱི་དོན་ལོག་པར་བཟུང་པའི་ཕྱིར། དཔེ་ཇི་ལྟར་ན། ། སྦྲུལ་ལ་བཟུང་ཉེས་པ་དང་རིགས་སྔགས་སྒྲུབ་ཉེས་པ་བཞིན་ནོ། ། དེ་ལྟར་ཡང་རིན་ཆེན་འཕྲེང་བ་ལས། །
ཆོས་འདི་ལོག་པར་བཟུང་གྱུར་ན། ། མཁས་པ་རྣམས་ནི་ཆུད་ཀྱང་འཛའ། ། འདི་ལྟར་མེད་པར་ལྟ་བ་ཡི། ། མི་གཙང་དེར་ནི་བྱིང་བར་འགྱུར། ། ཞེས་སོགས་གསུངས་སོ། ། ལྔ་པ་ནི། རབ་ཏུ་ལོག་པར་འགྱུར་བ་ཡིན་ནོ། ། གང་ལས་ན་ཆོས་བསྟན་པ་ལས་སོ། ། གང་ན་ཐུབ་པའི་ཐུགས་ནིའོ། ། རྒྱུ་མཚན་ནི་བློ་ཞན་པས་ཆོས་ཟབ་མོ་འདི་ཡི་གཏིང་རྟོགས་པར་དཀའ་བར་མཁྱེན་པར་གྱུར་ནས་སོ། །
དེའི་རྒྱུ་མཚན་ཡང་སྟོང་ཉིད་ལ་ལྟ་ཉེས་ན་འཛིན་པ་པོ་ཕུང་པར་བྱེད་ཅིང་ཤེས་རབ་ཞན་པས་ཇི་ལྟ་བ་བཞིན་དུ་འཛིན་མི་ནུས་པ་དེའི་ཕྱིར། དོན་ནི། ཐུབ་པ་ཆོས་ཅན། ཆོས་ཀྱི་འཁོར་ལོ་བསྐོར་བའི་དང་པོར་སྟོང་ཉིད་དངོས་སུ་མི་གསུང་བའི་རྒྱུ་མཚན་ཡོད་དེ། གདུལ་བྱའི་ཁམས་ཞན་པ་དང་སྟོང་པ་ཉིད་ཟབ་པར་གཟིགས་ནས་རེ་ཞིག་སྟོང་ཉིད་ཇི་ལྟ་བ་བཞིན་དུ་མ་གསུངས་པའི་ཕྱིར་རོ། ། གཉིས་པ་ནི། དངོས་སྨྲ་བ་ཆོས་ཅན། ཁྱོད་ཀྱི་སྟོང་ཉིད་སྤོང་བར་བྱེད་པ་གང་ཡིན་པ་དེ་ངེད་དབུ་མ་པ་ལ་མི་འཐད་དེ་གོང་དུ་བརྗོད་པའི་སྐྱོན་དུ་ཐལ་བར་འགྱུར་བ་ནི་རང་བཞིན་གྱིས་སྟོང་པ་ཁས་བླངས་པ་ལ་སྐྱོན་དེ་འཐད་པ་མ་ཡིན་པའི་ཕྱིར། གསུམ་པ་ནི། དབུ་མ་པས་རང་བཞིན་གྱིས་སྟོང་པར་ཁས་བླངས་པ་ལ་སྐྱོན་མེད་པར་མ་ཟད་ཡོན་ཏན་ཡོད་དེ།
ལུགས་གང་ལ་རང་བཞིན་གྱིས་སྟོང་པ་ཉིད་དུ་རུང་བ་དེ་ལ་རྣམ་གཞག་ཐམས་ཅད་རུང་བར་འགྱུར་བའི་ཕྱིར་རོ། ། གཉིས་པ་ལ་གསུམ། སྐྱོན་དགོད་པ་པོ་ལ་སྐྱོན་དེ་འཇུག་པའི་རྒྱུ་མཚན་དེས་རང་གི་སྐྱོན་ལ་གཞན་གྱི་སྐྱོན་བཟུང་ཚུལ། སྐྱོན་དེ་རྣམས་གང་ཡིན་གསལ་བར་བསྟན་པའོ། ། དང་པོ་ནི། དངོས་སྨྲ་བའི་ལུགས་ལ་རྣམ་གཞག་ཐམས་ཅད་མི་རུང་བར་ཐལ། ལུགས་གང་ལ་རང་བཞིན་གྱིས་སྟོང་པ་ཉིད་མི་རུང་བ་དེ་ལ་རྣམ་གཞག་ཐམས་ཅད་རུང་བར་འགྱུར་བའི་ཕྱིར་རོ། ། གཉིས་པ་ནི། དངོས་སྨྲ་བ་ཆོས་ཅན། ཁྱོད་ཀྱི་རང་ཉིད་ལ་འཇུག་པའི་སྐྱོན་རྣམས་ངེད་དབུ་མ་པ་ལ་ཡོངས་སུ་སྒྱུར་བར་བྱེད་པ་ཡིན་ཏེ།
རང་བཞིན་གྱིས་སྟོང་པའི་དོན་ལ་གནས་བཞིན་དུ་མི་འཐད་པར་རྩོད་པའི་ཕྱིར། དཔཻར་ན་རང་ཉིད་རྟ་ལ་མངོན་པར་བཞོན་བཞིན་དུ་རྟ་ཉིད་བརྗེད་ནས་གཞན་གྱིས་ཕྲཽགས་སོ་ཞེས་ཀླན་ཀ་འཚོལ་བ་བཞིན་ནོ། ། གསུམ་པ་ནི། གལ་ཏེ་དངོས་པོ་རྣམས་རང་བཞིན་ལས་ཡོད་པར་རྗེས་སུ་ལྟ་བྱེད་ན་དེ་ལྟ་ཡིན་ན། དངོས་པོ་རྣམས་ཆོས་ཅན། རྒྱུ་རྐྱེན་ལ་ལྟོས་པ་མེད་པར་ཐལ། རང་བཞིན་གྱིས་ཡོད་པའི་ཕྱིར༑ ༑ དངོས་སྨྲ་བ་ཆོས་ཅན། འབྲས་བུ་རྫ་བུམ་གྱི་རྒྱུ་ཉིད་དང་བྱེད་པ་པོ་དང་བྱེད་པ་འཁོར་ལོ་དང་བྱ་བ་དང་སྐྱེ་འགག་དང་འབྲས་བུ་ལ་ཡང་གནོད་པ་བྱེད་ （ ༣༧བ ） པ་ཡིན་པར་ཐལ། དེ་དག་རང་བཞིན་གྱིས་གྲུབ་པར་སྨྲས་པའི་ཕྱིར།
གཉིས་པ་ནི། ཆོས་དང་གང་ཟག་དེ་ནི་ཆོས་ཅན། རང་བཞིན་གྱིས་སྟོང་པ་ཡིན་པར་ཐལ། རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར། རྟགས་གྲུབ་སྟེ། བརྟེན་ནས་གདགས་པ་ཡིན་པའི་ཕྱིར། རྟེན་འབྲེལ་གྱི་དེ་ཁོ་ན་ཉིད་ཆོས་ཅན། དབུ་མ་པ་རྣམས་ཀྱི་བགྲོད་པའི་ལམ་མམ་ཤུལ་ཡིན་ཏེ། སྐྱོན་མཐའ་དག་ཟད་ཅིང་ཡོན་ཏན་མཐའ་དག་སྐྱེད་པའི་དམིགས་པའི་གཙོ་བོ་ཡིན་པའི་ཕྱིར། རང་བཞིན་གྱིས་སྟོང་པ་མ་ཡིན་པའི་ཆོས་འགའ་ཡང་ཡོད་པ་མ་ཡིན་པར་ཐལ།
གང་གི་ཕྱིར་ན་རྟེན་ཅིང་འབྲེལ་བ་མ་ཡིན་པའི་ཆོས་འགའ་ཡང་ཡོད་པ་མ་ཡིན་པའི་ཕྱིར་རོ། ། གསུམ་པ་ལ་དྲུག ཤེས་བྱ་བདེན་པ་བཞི་མི་རུང་བ་དང༌། བདེན་བཞི་ཤེས་པ་སོགས་དང་འབྲས་བུ་བཞི་མི་རུང་བ་དང༌། དཀོན་མཆོག་གསུམ་མི་རུང་བ་དང༌། བྱེད་པ་པོ་དང་ལས་འབྲས་མི་རུང་བ་དང༌། འཇིག་རྟེན་པའི་ཐ་སྙད་མི་རུང་བ་དང༌། འཇིག་རྟེན་ལས་འདས་པའི་ཐ་སྙད་མི་རུང་བའོ། ། དང་པོ་ནི། འབྱུང་བ་མེད་ཅིང་འཇིག་པ་མེད་པར་ཐལ།
དངོས་པོ་འདི་དག་ཀུན་རང་བཞིན་གྱིས་མི་སྟོང་པ་ཡིན་པའི་ཕྱིར། འདོད་ན། དེའི་ཕྱིར། འཕགས་པའི་བདེན་པ་བཞི་པོ་རྣམས་ཁྱོད་ལ་མེད་པར་ཐལ་བར་འགྱུར་རོ། ། རང་བཞིན་གྱིས་གྲུབ་ན་འབྱུང་འཇིག་མི་རུང་བའི་རྒྱུ་མཚན་གང་ཡིན་ཞེ་ན། སྡུག་བསྔལ་བདེན་པ་ཆོས་ཅན༑ ཡོད་པར་ག་ལ་འགྱུར་ཏེ་མེད་པར་ཐལ། རྟེན་ཅིང་འབྲེལ་བར་འབྱུང་བ་མ་ཡིན་པའི་ཕྱིར། ཁྱབ་པ་ཡོད་དེ། མི་རྟག་སྡུག་བསྔལ་གསུངས་པ་དེ་རང་བཞིན་གྱིས་ཡོད་པ་མ་ཡིན་པའི་ཕྱིར།
ཅི་ཞིག་ཀུན་ཏུ་འབྱུང་བར་འགྱུར་ཏེ་མེད་པར་ཐལ༑ སྡུག་བསྔལ་རང་བཞིན་གྱིས་ཡོད་པའི་ཕྱིར་རོ། ། རྒྱུ་མཚན་དེའི་ཕྱིར་སྟོང་པ་ཉིད་ལ་གནོད་པ་བྱེད་པ་ཁྱོད་ལ་ཀུན་འབྱུང་ཡོད་པ་མ་ཡིན་ནོ། ། འགོག་པའི་བདེན་པ་ཡོད་པ་མ་ཡིན་པར་ཐལ། སྡུག་བསྔལ་རང་བཞིན་གྱིས་ཡོད་པའི་ཕྱིར། དངོས་སྨྲ་བ་ཆོས་ཅན། འགོག་པའི་བདེན་པ་ལ་གནོད་པ་བྱེད་པར་ཐལ། སྡུག་བསྔལ་རང་བཞིན་གྱིས་ཡོངས་སུ་གནས་པར་སྨྲ་བའི་ཕྱིར་རོ། ། ལམ་ཆོས་ཅན། གསར་དུ་སྒོམ་པ་མི་འཐད་པར་ཐལ།
རང་བཞིན་གྱིས་ཡོད་པའི་ཕྱིར། ཅི་སྟེ་ལམ་དེ་བསྒོམ་བྱ་ན་དེ་ཆོས་ཅན། ཁྱོད་རང་བཞིན་གྱིས་ཡོད་པ་མ་ཡིན་པར་ཐལ། གསར་དུ་སྒོམ་པ་འཐད་པའི་ཕྱིར། ལམ་སྒོམ་པའི་སྟོབས་ཀྱིས་སྡུག་བསྔལ་འགགས་པའི་འགོག་པ་གང་ཞིག་འཐོབ་པར་འགྱུར་ཏེ་མི་འཐོབ་པར་ཐལ། སྡུག་བསྔལ་དང་ཀུན་འབྱུང་དང་འགོག་པའི་བདེན་པ་ཡོད་པ་མ་ཡིན་པའི་ཕྱིར། དེ་རྣམས་ཀྱི་རྟགས་ཁས་བླངས་སོ། ། གཉིས་པ་ནི། སྡུག་བསྔལ་དེ་ནི་ཆོས་ཅན། ཕྱིས་ཡོངས་སུ་ཤེས་པ་མེད་པར་ཐལ།
སྔར་ཡོངས་སུ་ཤེས་པ་མ་ཡིན་པ་རང་བཞིན་གྱིས་ཡོད་པའི་ཕྱིར། ཁྱབ་སྟེ། རང་བཞིན་གྱིས་ཡོད་ན་མི་འགྱུར་བར་གནས་པ་མ་ཡིན་ནམ་ཏེ་ཡིན་པའི་ཕྱིར། ཀུན་འབྱུང་སྤོང་བ་དང་འགོག་པ་མངོན་དུ་བྱ་བ་དང་ལམ་སྒོམ་པ་སོགས་གསར་དུ་མི་རུང་བར་ （ ༣༨ན ） ཐལ། དེ་དག་མ་སྤངས་པ་སོགས་རང་བཞིན་གྱིས་གྲུབ་པའི་ཕྱིར། དཔེར་ན། སྡུག་བསྔལ་དེ་བཞིན་དུའོ། ། འབྲས་བུ་བཞི་པོ་དག་ཀྱང་གསར་དུ་ཐོབ་པ་མི་སྲིད་པར་ཐལ། དེ་མ་ཐོབ་པ་རང་བཞིན་གྱིས་གྲུབ་པའི་ཕྱིར། དཔེར་ན།
སྡུག་བསྔལ་ཡོངས་སུ་ཤེས་པར་མི་རུང་བ་བཞིན་དུའོ། ། འབྲས་བུ་བཞི་ཆོས་ཅན། ཇི་ལྟར་གསར་དུ་ཐོབ་པར་ནུས་ཏེ་མ་ནུས་པར་ཐལ། ཐོབ་པ་མིན་པ་གང་ཡིན་པ་དེ་རང་བཞིན་གྱིས་གྲུབ་པའི་ཕྱིར། ཁྱབ་སྟེ། རང་བཞིན་གྱིས་ཡོད་ན་ཡུལ་དུས་ཐམས་ཅད་དུ་ཡོངས་སུ་འཛིན་དགོས་པའི་ཕྱིར་རོ། ། གསུམ་པ་ནི། འབྲས་བུ་མེད་ན་འབྲས་གནས་མེད་ཅེས་པ་ནས་སངས་རྒྱས་ཇི་ལྟར་ཡོད་པར་འགྱུར་ཞེས་པའི་བར་ནི་སྔར་བཤད་པ་ལྟར་ཤེས་པར་བྱའོ། ། སངས་རྒྱས་ཆོས་ཅན། བྱང་ཆུབ་ལ་མ་བརྟེན་པར་ཐལ༑
བྱང་ཆུབ་དང་ཐ་དད་དུ་བདེན་པའི་ཕྱིར། བྱང་ཆུབ་སངས་རྒྱས་ཀྱི་ཡེ་ཤེས་ཆོས་ཅན། སངས་རྒྱས་ལ་མ་བརྟེན་པར་བྲལ། སངས་རྒྱས་དང་ཐ་དད་དུ་བདེན་པའི་ཕྱིར། བྱང་ཆུབ་ཐོབ་པའི་ཕྱིར་དུ་བྱང་ཆུབ་ཀྱིས་སྤྱོད་པ་ལ་བཙལ་བ་སྟེ་སྤྱད་ཀྱང་བྱང་ཆུབ་ཐོབ་པར་མི་འགྱུར་བར་ཐལ། སངས་རྒྱས་མིན་པ་རང་བཞིན་གྱིས་གྲུབ་པའི་ཕྱིར་རོ། ། བཞི་པ་ནི། གང་ཟག་འགའ་ཡང་ཆོས་དང་ཆོས་མ་ཡིན་པ་ནམ་ཡང་བྱེད་པར་མི་འགྱུར་བར་ཐལ། རང་བཞིན་གྱིས་མི་སྟོང་པ་ལ་བྱ་བྱེད་ཅི་ཞིག་ཡོད་དེ་མེད་པའི་ཕྱིར། ཁྱབ་པ་ཁས་བླངས་སོ། །
རྟགས་གྲུབ་སྟེ། རང་བཞིན་གྱིས་གྲུབ་པ་ལ་ནི་བྱ་བ་མེད་པའི་ཕྱིར། ཆོས་དང་ཆོས་མིན་བྱས་པ་མེད་པར་ཡང་འབྲས་བུ་བདེ་བ་དང་སྡུག་བསྔལ་མྱོང་བ་ཡོད་པར་ཐལ། འབྲས་བུ་རང་བཞིན་གྱིས་གྲུབ་པའི་ཕྱིར། ཆོས་དང་ཆོས་མིན་གྱི་རྒྱུ་ལས་བྱུང་བའི་འབྲས་བུ་མྱོང་བ་ཡོད་པ་མ་ཡིན་པར་ཐལ། རྟགས་སྔ་མ་དེའི་ཕྱིར། གལ་ཏེ་ཆོས་དང་ཆོས་མིན་གྱི་རྒྱུ་ལས་བྱུང་བའི་འབྲས་བུ་ཁྱོད་ཀྱི་ལུགས་ལ་ཡོད་ན། དགེ་མི་དགེའི་འབྲས་བུ་ཆོས་ཅན། ཅི་ཡི་ཕྱིར་རང་བཞིན་གྱིས་སྟོང་པ་མ་ཡིན་ཏེ་ཡིན་པར་ཐལ། ཆོས་དང་ཆོས་མིན་ལས་བྱུང་བའི་ཕྱིར་རོ། །
ལྔ་པ་ནི། དངོས་སྨྲ་བ་ཆོས་ཅན། སོ་ནམ་སོགས་འཇིག་རྟེན་པའི་ཐ་སྙད་ཀུན་ལའང་གནོད་པ་བྱེད་པར་ཐལ། རྟེན་ཅིང་འབྲེལ་བར་འབྱུང་བ་སྟོང་པ་ཉིད་ལ་གནོད་པ་བྱེད་པའི་ཕྱིར། གཞན་ཡང་དངོས་པོ་རང་བཞིན་གྱིས་སྟོང་པ་ཉིད་ལ་གནོད་པ་བྱེད་ན་བྱ་བ་ཅི་ཡང་མེད་པར་འགྱུར་ཞིང༌། རྩོལ་བ་མེད་པའི་བྱ་བར་འགྱུར་བ་དང་ཅི་ཡང་མི་བྱེད་པའི་བྱེད་པ་པོར་འགྱུར་བར་ཐལ། བྱ་བ་སོགས་དེ་དག་རང་བཞིན་གྱིས་ཡོད་པའི་ཕྱིར། འགྲོ་རྣམས་རང་བཞིན་གྱིས་མ་སྐྱེས་པ་དང་མ་འགགས་པ་དང་ཐེར་ཐུག་ཏུ་གནས་པར་འགྱུར་བ་དང༌། ལྷ་མི་སོགས་གནས་སྐབས་སྣ་ཚོགས་དང་བྲལ་བར་ཐལ། རང་བཞིན་གྱིས་ཡོད་པའི་ཕྱིར་རོ། །
དྲུག་པ་ནི། འབྲས་བུ་བཞི་མ་ཐོབ་པ་ཐོབ་པར་བྱ་བ་དང་སྡུག་བསྔལ་མཐར་ཟད་པར་བྱེད་པ་དང་ལས་དང་ཉོན་མོངས་པ་ཐམས་ཅད་སྤོང་བའང་མེད་པར་ཐལ། རང་བཞིན་གྱིས་སྟོང་པ་ཡོད་པ་མ་ཡིན་པའི་ཕྱིར་རོ། ། བཞི་པ་ནི། བྱང་སེམས་ （ ༣༨བ ） འཕགས་པ་ཆོས་ཅན། སྡུག་བསྔལ་ཀུན་འབྱུང་འགོག་པ་ལམ་གྱི་བདེན་པ་དེ་དག་གི་དེ་ཁོ་ན་ཉིད་མངོན་སུམ་དུ་མཐོང་བ་ཡིན་ཏེ། རྟེན་ཅིང་འབྲེལ་བར་འབྱུང་བའི་དེ་ཁོ་ན་ཉིད་མངོན་སུམ་དུ་མཐོང་བའི་ཕྱིར་རོ། ། གཉིས་པ་ནི། རབ་ཏུ་བྱེད་པ་འདིས་ནི་དབུ་མ་པས་ཆོས་ཐམས་ཅད་རང་བཞིན་གྱིས་གྲུབ་པ་རྡུལ་ཙམ་ཡང་མེད་པར་བསྟན་པ་ན་འཁོར་འདས་སོགས་རྣམ་གཞག་ཐམས་ཅད་མི་རུང་ངོ་ཞེས་བརྩད་པ་ལ་རང་ལུགས་ལ་རྣམ་གཞག་ཐམས་ཅད་ཆེས་འཐད་པ་དང༌། གཞན་ལུགས་ལ་མི་འཐད་པར་བསྟན་ནས་བྱ་བྱེད་མེད་པ་སྟོང་ཉིད་ཀྱི་དོན་མ་ཡིན་གྱི།
རང་བཞིན་གྱིས་སྟོང་པ་རྟེན་འབྲེལ་གྱི་དོན་དུ་བསྟན་པ་འདི་ནི་ཤིན་ཏུ་ཡ་མཚན་ནོ། ། དེས་ན་དངོས་སྨྲ་བས་དབུ་མ་པའི་ལུགས་ལ་རྣམ་གཞག་ཐམས་ཅད་མི་རུང་བར་འབུལ་བའི་གསེབ་ཏུ་འབུལ་མི་དགོས་པར་རང་ཉིད་དང་པོ་ནས་འཇུག་པར་མི་བྱའོ། ། འཕགས་པའི་བདེན་པ་བརྟག་པ་ཞེས་བྱ་བ་ཚིག་བཅད་བཞི་བཅུར་རབ་ཏུ་བྱེད་པ་ཉི་ཤུ་རྩ་བཞི་པའི་དོན་བསྡུས་པའོ།། །། རབ་བྱེད་ཉེར་ལྔ་པ། མྱ་ངན་ལས་འདས་པ་བརྟག་པ། གཉིས་པ་མྱང་འདས་བརྟག་པ་ལ་གསུམ། རབ་བྱེད་ཀྱི་གཞུང་བཤད་པ། ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ། ། དང་པོ་ལ་གཉིས༑
རྩོད་པ་དང༌། ལན་ནོ། ། དང་པོ་ནི། འབྱུང་བ་མེད་ཅིང་འཇིག་པ་མེད་པར་ཐལ། དངོས་པོ་འདི་དག་ཀུན་རང་བཞིན་གྱིས་སྟོང་པའི་ཕྱིར། འདོད་ན། ཉོན་མོངས་གང་ཞིག་སྤོང་བ་དང་ཕུང་པོ་འགག་པ་ལས་མྱ་ངན་ལས་འདའ་བར་འགྱུར་བར་འདོད་མི་རིགས་པར་ཐལ་ལོ། ། གཉིས་པ་ལ་བཞི། དངོས་པོ་རང་བཞིན་གྱིས་གྲུབ་པའི་ཕྱོགས་ལ་མྱང་འདས་མི་འཐད་པ་དང༌། རང་གི་ལུགས་ཀྱི་མྱང་འདས་ངོས་བཟུང་བ་དང༌།
དེ་ལས་ཚུལ་གཞན་དུ་སྨྲ་བ་དགག་པ་དང༌། དེ་ལྟར་དགག་པ་ལ་ལུང་དང་འགལ་བ་སྤང་བའོ། ། དང་པོ་ནི། གལ་ཏེ་སོགས་བཞི་ལ་དངོས་པོ་རང་བཞིན་གྱིས་མི་སྟོང་པའི་ཕྱིར། ཞེས་པ་མ་གཏོགས་པ་སྔར་དང་འདྲ། གཉིས་པ་ནི། རང་བཞིན་གྱིས་མེད་པ་ལ་མྱང་འདས་རུང་བར་ཐལ། སྤངས་པ་དང་ཐོབ་པ་དང་ཆད་པ་དང་རྟག་པ་དང་འགག་པ་དང་སྐྱེ་བ་སོགས་སྤྲོས་པ་ཐམས་ཅད་ཀྱིས་དབེན་པའི་འགོག་པ་དེ་ནི་མྱང་འདས་ཡིན་པར་བརྗོད་པའི་ཕྱིར་རོ། ། གསུམ་པ་ལ་གསུམ། མྱང་འདས་མཐའ་བཞིར་གྲུབ་པ་དགག
མྱང་འདས་ཐུགས་སུ་ཆུད་པ་པོ་མཐའ་བཞིར་མ་གྲུབ་པར་བསྟན། དེས་གྲུབ་པའི་དོན་ནོ༑ ༑ དང་པོ་ལ་གསུམ། མྱང་འདས་དངོས་པོར་ཡོད་མེད་སོ་སོ་བའི་མཐར་འདོད་པ་དགག དེ་གཉིས་ཀའི་མཐར་འདོད་པ་དགག གཉིས་ཀ་མ་ཡིན་པའི་མཐར་འདོད་པ་དགག་པའོ། ། དང་པོ་ལ་བཞི། མྱང་འདས་དངོས་པོའི་མཐར་འདོད་པ་དགག དངོས་པོ་མེད་པའི་མཐར་འདོད་པ་དགག མཐའ་གཉིས་སྤངས་པའི་མྱང་འདས་གང་ལ་འཇོག་པ།
མཐའ་གཉིས་སུ་ལྟ་བ་སྟོན་པས་སྨད་པའི་ཚུལ་ལོ། ། དང་པོ་ནི། མྱང་འདས་ཆོས་ཅན། རྒ་ཤིའི་མཚན་ཉིད་ཅན་དུ་ཐལ། དངོས་པོ་ཡིན་པའི་ཕྱིར། ཁྱབ་པ་ཡོད་པར་ཐལ། གཞན་འགྱུར་རྒ་བ་དང་འཇིག་པ་འཆི་བ་མེད་པ་ཡི་དངོས་པོ་ཡོད་པ་མ་ཡིན་པའི་ཕྱིར། མྱ་ངན་འདས་པ་ཆོས་ཅན༑ འདུས་བྱས་སུ་ཐལ། དངོས་པོ་ཡིན་པའི་ཕྱིར།
ཁྱབ་པ་ཡོད་པར་ཐལ། དངོས་ （ ༣༩ན ） པོ་ཡིན་ཞིང་འདུས་བྱས་མ་ཡིན་པ་འགའ་ཡང་གང་ནའང་ཡོད་པ་མ་ཡིན་པའི་ཕྱིར། མྱང་འདས་དེ་ཆོས་ཅན། རྒྱུ་རྐྱེན་ལ་བརྟེན་ནས་སྐྱེ་བ་མིན་ཏེ་ཡིན་པར་ཐལ། དངོས་པོ་ཡིན་པའི་ཕྱིར། ཁྱབ་པ་ཡོད་པར་ཐལ། བརྟེན་ནས་སྐྱེ་བ་མ་ཡིན་པའི་དངོས་པོ་འགའ་ཡང་ཡོད་པ་མ་ཡིན་པའི་ཕྱིར་རོ། ། གཉིས་པ་ནི༑ མྱང་འདས་དངོས་པོ་ལོག་པའི་དངོས་པོ་མེད་ཀྱིས་རང་བཞིན་དུ་མ་གྲུབ་པར་ཐལ༑ མྱང་འདས་དངོས་པོའི་རང་བཞིན་དུ་མ་གྲུབ་པའི་ཕྱིར།
ཁྱབ་སྟེ། གང་ལ་མྱ་ངན་འདས་པ་དངོས་པོ་མིན་པ་དེ་ལ་དངོས་པོ་ལོག་པ་ཞིག་པའི་དངོས་མེད་དུ་རང་བཞིན་གྱིས་ཡོད་པ་མ་ཡིན་པའི་ཕྱིར། མྱང་འདས་དེ་ཆོས་ཅན། ཇི་ལྟར་བརྟེན་ནས་སྐྱེས་པ་མིན་ཏེ་མ་ཡིན་པར་ཐལ། མྱང་འདས་དངོས་མིན་ཏེ། ཞིག་པའི་རང་བཞིན་དུ་གྲུབ་པའི་ཕྱིར། ཁྱབ་སྟེ། བརྟེན་ནས་སྐྱེས་པ་མ་ཡིན་པའི་དངོས་མེད་དེ་ཞིག་པ་ཡོད་མ་ཡིན་པའི་ཕྱིར་རོ། ། གསུམ་པ་ནི། རང་བཞིན་གྱིས་སྟོང་པ་ལ་མྱང་འདས་བཞག་ཏུ་རུང་བར་ཐལ།
ཕ་རོལ་ནས་འདིར་འོང་བ་དང་འདི་ནས་ཕྱི་མར་འགྲོ་བ་དང༌། རྒྱུ་རྐྱེན་ལ་བརྟེན་ནས་བདོག་པའམ་མར་མེ་ལ་འོད་ལྟར་རྒྱུ་རྐྱེན་རྒྱུར་བྱས་ནས་འདོགས་པ་གང་ཡིན་པ་རྒྱུ་རྐྱེན་ལ་བརྟེན་པ་དང༌། རྒྱུར་བྱས་པ་མིན་པའི་རང་བཞིན་གྱིས་སྟོང་པའི་འགོག་པ་དེ་ནི་མྱ་ངན་འདས་པ་ཡིན་པར་བསྟན་པའི་ཕྱིར་རོ། ། བཞི་པ་ནི་མྱ་ངན་འདས་པ་དངོས་པོ་དང་དངོས་མེད་ཀྱི་རང་བཞིན་དུ་གྲུབ་པ་མི་རིགས་པར་ཐལ། འབྱུང་བའི་སྲིད་པ་དང་འཇིག་པའི་སྲེད་པ་དག་སྤང་བར་སྟོན་པས་བཀའ་བསྩལ་པ་དེའི་ཕྱིར་རོ། ། གཉིས་པ་ནི། གལ་ཏེ་མྱ་ངན་འདས་པ་དངོས་པོ་དང་དངོས་མེད་གཉིས་ཀའི་རང་བཞིན་ཡིན་ན་དེའི་ཕྱིར། དངོས་པོ་དང་དངོས་པོ་མེད་པ་དག་ཐར་པར་འགྱུར་རོ། ། འདོད་ན། དེ་མི་རིགས་པར་ཐལ།
འདུ་བྱེད་ཐར་པར་མི་འཐད་པའི་ཕྱིར༑ ཡང་གལ་ཏེ་ནས་ཡིན་ནའི་བར་སྔ་མ་བཞིན་ནོ། ། མྱ་ངན་འདས་པ་རྒྱུ་རྐྱེན་ལ་མ་བརྟེན་པ་མིན་པར་ཐལ། དངོས་པོ་དང་ཞིག་པ་དེ་གཉིས་བརྟེན་ནས་སྐྱེས་པ་ཡིན་པའི་ཕྱིར་རོ། ། མྱ་ངན་འདས་པ་ཆོས་ཅན། དངོས་པོ་དང་དངོས་མེད་གཉིས་ཀ་ཡིན་ཏེ་མ་ཡིན་པར་ཐལ། འདུས་མ་བྱས་ཡིན་པའི་ཕྱིར། ཁྱབ་སྟེ། དངོས་པོ་དངོས་མེད་དེ་ཞིག་པ་ནི་འདུས་བྱས་ཡིན་པའི་ཕྱིར། ཇི་ལྟར་མྱ་ངན་འདས་པ་ལ་དངོས་པོ་དང་དངོས་མེད་གཉིས་རང་བཞིན་གྱིས་ཡོད་དེ་མེད་པར་ཐལ༑
དེ་གཉིས་གཞི་གཅིག་ལ་རང་བཞིན་གྱིས་ཡོད་པ་མིན་པའི་ཕྱིར་ཏེ། ཕན་ཚུན་འགལ་བའི་ཕྱིར། དཔེར་ན། སྣང་བ་དང་མུན་པ་བཞིན་ནོ། ། གསུམ་པ་ནི། མྱང་འདས་དངོས་པོ་དང་དངོས་མེད་གང་ཡང་མིན་པའི་རང་བཞིན་དུ་གྲུབ་པར་གང་སྟོན་པ་དེའི་ཕྱོགས་ལ་ཆོས་ཅན། མྱང་འདས་དངོས་པོ་ཡོད་མེད་གཉིས་ཀ་བཀག་པའི་རང་བཞིན་དུ་མ་གྲུབ་པར་ཐལ། དགག་བྱ་དངོས་པོ་མེད་པ་དང་དངོས་པོ་དག་རང་བཞིན་གྱིས་གྲུབ་ན་དེ་ནི་འགྲུབ་པར་འགྱུར་བ་ལས་དེ་མ་གྲུབ་པའི་ཕྱིར། མྱང་ངན་འདས་པ་ནི་དངོས་པོ་དང་དངོས་མེད་མིན་པའི་རང་བཞིན་དུ་མ་གྲུབ་པར་ཐལ། དངོས་པོ་མིན་ཞིང་དངོས་པོ་མེད་པ་མིན་པའི་རང་བཞིན་དུ་ཡོད་དོ། །
ཞེས་གང་ཞིག་གིས་ནི་དེ་མངོན་ཞིང་ཤེས་པར་བྱེད་པ་མིན་པའི་ཕྱིར་རོ། ། གཉིས་པ་ནི། （ ༣༩བ ） མྱ་ངན་ལས་འདས་ནས་རང་བཞིན་གྱིས་ཡོད་པར་མི་མངོན་པར་ཐལ། སྤྲོས་པ་ཐམས་ཅད་དང་བྲལ་བའི་ཕྱིར་རོ། ། དེ་བཞིན་དུ་མེད་དོ་ཞེའམ་གཉིས་ཀ་དང་གཉིས་མ་ཡིན་ཞེས་ཀྱང་མི་མངོན་པར་ཐལ། རྟགས་སྔ་མའོ། ། བཅོམ་ལྡན་འདས་བཞུགས་པའི་དུས་ན་ཡང་རང་བཞིན་གྱིས་ཡོད་པར་མི་མངོན་པར་ཐལ། སྤྲོས་པ་ཐམས་ཅད་དང་བྲལ་བའི་ཕྱིར་རོ། ། དེ་བཞིན་དུ་མེད་ཅེའམ་གཉིས་ཀ་དང་གཉིས་ཀ་མིན་ཞེས་ཀྱང་མི་མངོན་པར་ཐལ། རྟགས་སྔ་མའོ། །
གསུམ་པ་གཉིས། སྲིད་ཞི་མཉམ་ཉིད་དུ་གྲུབ་པ་དང༌། ལུང་མ་བསྟན་གྱི་ལྟ་བ་དགག་པ་གྲུབ་པའོ། ། དང་པོ་ནི། འཁོར་འདས་གཉིས་ལ་བདེན་རྫུན་གྱི་ཁྱད་པར་ཅུང་ཟད་ཀྱང་ཡོད་པ་མ་ཡིན་པར་ཐལ། བཅོམ་ལྡན་འདས་བཞུགས་དུས་དང་འདས་དུས་ཡོད་མེད་སོགས་མཐའ་བཞི་པོ་དེར་མ་གྲུབ་པ་དང་མཚུངས་པའི་ཕྱིར་རོ། ། གཞན་ཡང་དེ་གཉིས་ལ་བདེན་རྫུན་གྱི་ཁྱད་པར་ཅུང་ཟད་དམ་ཤིན་ཏུ་ཕྲ་བ་དང་ཡོད་པ་མ་ཡིན་པར་ཐལ། མྱ་ངན་ལས་འདས་པའི་མཐའ་རང་བཞིན་གྱིས་སྟོང་པའི་སྟེང་ཚུལ་གང་ཡིན་པ་དེ་འཁོར་བའི་མཐའ་རང་བཞིན་གྱིས་སྦྱོང་པའི་སྟོང་ཚུལ་ཡིན་པའི་ཕྱིར་རོ། ། གཉིས་པ་ནི། ལུང་མ་བསྟན་གྱི་ལྟ་བ་ཆོས་ཅན།
བཅུ་བཞི་ཡོད་དེ། མྱང་འདས་ལ་བརྟེན་པ་བཞི༑ ཕྱི་མཐའ་ལ་བརྟེན་པ་བཞི། སྔོན་མཐའ་ལ་བརྟེན་པ་བཞི། ལུས་སྲོག་གཅིག་དང་ཐ་དད་དུ་ལྟ་བ་གཉིས་རྣམས་སུ་ཡོད་པའི་ཕྱིར། དེ་ཡང་གང་ཞེ་ན། དེ་བཞིན་གཤེགས་པ་འདས་ཕན་ཆད་འབྱུང་མི་འབྱུང་དང་གཉིས་ཀ་ཡིན་པ་དང་གཉིས་ཀ་མིན་པར་ལྟ་བ་བཞི་མྱ་ངན་ལ་འདས་པའི་མཐའ་ལ་བརྟེན་པ་ཡིན་ནོ་ཞེས་སྦྱར་རོ། ། བདག་དང་འཇིག་རྟེན་མཐའ་དང་ལྡན་པ་དང་སོགས་པས་མི་ལྡན་པ་དང༌། གཉིས་ཀ་དང་གཉིས་ཀ་མིན་པར་ལྟ་བ་བཞི་ཕྱི་མཐར་ལ་བརྟེན་པའོ།། བདག་དང་འཇིག་རྟེན་རྟག་པ་དང་སོགས་པས་མི་རྟག་པ་དང༌།
གཉིས་ཀ་ཡིན་པ་དང་གཉིས་ཀ་མིན་པར་ལྟ་བ་བཞི་སྔོན་གྱི་མཐའ་ལ་བརྟེན་པ་ཡིན་ནོ། ། མཐའ་ཡོད་ཅི་ཞིག་ཞེས་པ་ནས་མིན་པ་ཅི་ཞེས་པའི་བར་ལ་བདག་དང་འཇིག་རྟེན་མཐའ་ཡོད་མེད་སོགས་བཞི་རང་བཞིན་གྱིས་མ་གྲུབ་པར་ཐལ་བ་དང༌། ལུས་དེ་ཉིད་སྲོག་དང༌། ལུས་ཀྱང་གཞན་ལ་སྲོག་ཀྱང་གཞན་ཞེས་ལུས་སྲོག་རྫས་གཅིག་དང་ཐ་དད་དུ་མ་གྲུབ་པར་ཐལ་བ་དང༌། བདག་དང་འཇིག་རྟེན་རྟག་པ་དང༌། མི་རྟག་པ་དང༌། རྟག་མི་རྟག་གཉིས་ཀ་དང༌། གཉིས་ཀ་མིན་པ་ཡང་ཅི་ཞིག་ཡིན་ཏེ། རང་བཞིན་གྱིས་མ་གྲུབ་པར་ཐལ། དངོས་པོ་ཐམས་ཅད་རང་བཞིན་གྱིས་སྟོང་པའི་ཕྱིར་རོ། །
བཞི་པ་ནི། སངས་རྒྱས་ཀྱིས་ནི་རང་བཞིན་གྱིས་ཡོད་པ་ལ་དགོངས་ནས་ཡུལ་གང་དུ་ཡང་གང་ཟག་སུ་ལའང་ཆོས་འགར་མ་བསྟན་ཏེ། སངས་རྒྱས་དེ་སྤྲོས་པ་ཐམས་ཅད་ཉེ་བར་ཞི་ཞིང་ཞི་བའི་མཚན་ཉིད་ཅན་གྱི་མྱང་འདས་ལ་མཚན་འཛིན་གྱིས་དམིགས་པ་ཐམས་ཅད་ཉེ་བར་ཞི་ཞིང་མ་དམིགས་པའི་ཕྱིར་རོ། ། གཉིས་པ་ནི། ཐེག་ཆེན་གྱི་མདོ་སྡེའི་མཐའ་ལས། མྱ་ངན་འདས་མེད་མྱང་འདས་སུ། ། འཇིག་རྟེན་མགོན་གྱིས་བསྟན་པ་སྟེ། ། ནམ་མཁའ་མདུད་པ་བོར་བ་ནི། ། ནམ་མཁའ་ཉིད་ཀྱིས་ （ ༤༠ན ） བཀྲོལ་བ་ཡིན། ། ཞེས་སོགས་གསུངས་སོ། །
གསུམ་པ་ནི། རང་བཞིན་གྱིས་གྲུབ་ན་སྤང་བྱ་སྤོང་བ་དང་མྱང་འདས་ཐོབ་པ་མི་རུང་བ་དང་རང་བཞིན་གྱིས་མ་གྲུབ་ན་དེ་ལྟར་རུང་བའི་ཚུལ་ལ་ངེས་པར་བྱའོ། ། མྱ་ངན་ལས་འདས་པ་བརྟག་པ་ཞེས་བྱ་བ་ཚིག་བཅད་ཉེར་བཞི་རབ་ཏུ་བྱེད་པ་ཉི་ཤུ་རྩ་ལྔ་པའི་དོན་བསྡུས་པའོ།། །། རབ་བྱེད་ཉེར་དྲུག་པ། སྲིད་པའི་ཡན་ལག་བརྟག་པ། གཉིས་པ་རྟེན་འབྱུང་རྟོགས་མ་རྟོགས་ལས་འཁོར་བར་འཇུག་ལྡོག་བྱེད་ལུགས་ལ་གཉིས། རབ་བྱེད་ཀྱི་གཞུང་བཤད་པ། དོན་བསྡུས་ཏེ་མཚན་བསྟན་པའོ༑ ༑ དང་པོ་ནི། རྟེན་ཅིང་འབྲེལ་བར་འབྱུང་བ་གང༌། །
དེ་ནི་སྟོང་པ་ཉིད་དུ་བཤད༑ ༑ ཅེས་པའམ། གང་གིས་རྟེན་ཅིང་འབྲེལ་བར་འབྱུང་མཐོང་བ་དེས་ནི། ཞེས་བཤད་པའི་རྟེན་འབྲེལ་དེ་གང་ཡིན་ཞེ་ན། འདི་སྟོན་པ་ལ་གཉིས། ལུགས་འབྱུང་གི་རྟེན་འབྲེལ་དང༌། ལུགས་ལྡོག་གི་རྟེན་འབྲེལ་ལོ། ། དང་པོ་ལ་གཉིས། འཕེན་བྱེད་ཀྱི་རྒྱུ་འབྲས་དང༌། འགྲུབ་བྱེད་ཀྱི་རྒྱུ་འབྲས་སོ། །
དང་པོ་ནི། ཡང་སྲིད་འཕེན་བྱེད་ཀྱི་རྒྱུ་ལ་གསུམ་དུ་ངེས་ཏེ། མ་རིག་པས་བསྒྲིབས་པའི་དབང་གིས་ཡང་སྲིད་འགྲུབ་པའི་ཕྱིར་དུ་འདུ་བྱེད་སྒོ་གསུམ་གྱི་ལས་རྣམ་པ་གསུམ་པོ་དེ་དག་མངོན་པར་འདུ་བྱེད་ཅིང་འདུས་བྱས་པ་གང་ཡིན་པའི་ལས་དེ་དག་གི་དབང་གིས་འགྲོ་བར་འགྲོ་ཞིང༌། འདུ་བྱེད་ཀྱི་རྐྱེན་ཅན་རྣམ་པར་ཤེས་པ་ལྷ་མི་སོགས་འགྲོ་བ་ལྔར་འཇུག་པ་རྣམས་སུ་ཡོད་པའི་ཕྱིར། འཕངས་པའི་འབྲས་བུ་ལ་བཞིར་ཡོད་དེ། རྣམ་པར་ཤེས་པ་མའི་མངལ་དུ་ཞུགས་པར་གྱུར་ན་དེའི་རྐྱེན་གྱིས་མིང་གཞིའི་ཕུང་པོ་དང་གཟུགས་ནི་ཆགས་པར་འགྱུར་ཞིང༌། མིང་དང་གཟུགས་ནི་ཆགས་པར་གྱུར་ན་དེའི་རྐྱེན་གྱིས་སྐྱེ་མཆེད་དྲུག་ནི་འབྱུང་བར་འགྱུར་ལ། སྐྱེ་མཆེད་དྲུག་ལ་བརྟེན་ནས་རིག་པ་ཡང་དག་འབྱུང་བར་འགྱུར་ཞིང༌། རེག་པ་དེ་ལས་ཚོར་བ་ཀུན་ཏུ་འབྱུང་བ་རྣམས་སུ་ཡོད་པའི་ཕྱིར། ཚིག་ཐ་མ་འདིར་སྦྱར་རོ།།
རེག་པ་གང་ཞེ་ན། རེག་པ་ཆོས་ཅན། རྒྱུ་མེད་དང་མི་མཐུན་པའི་རྒྱུ་ལས་འབྱུང་བ་མ་ཡིན་ཏེ། བདག་རྐྱེན་མིག་དང་དམིགས་རྐྱེན་གཟུགས་དང༌། དེ་མ་ཐག་རྐྱེན་དྲན་བྱེད་ལ་བརྟེན་ནས་སྐྱེ་བ་ཁོ་ན་ཡིན་པའི་ཕྱིར། དེ་ལྟར་ན་མིག་དང་གཟུགས་ལ་བརྟེན་ནས་མིག་གི་རྣམ་པར་ཤེས་པ་སྐྱེ་བར་འགྱུར་ཞིང༌། མིག་དང་གཟུགས་དང་རྣམ་པར་ཤེས་པ་གསུམ་པོ་འདུས་པ་གང་ཡིན་པ་དེ་ནི་རེག་པའོ། ། གཉིས་པ་ནི༑ ཡང་སྲིད་འགྲུབ་བྱེད་ཀྱི་རྒྱུ་ལ་རྣམ་པ་གསུམ་དུ་ངེས་ཏེ༌། ཚོར་བའི་རྐྱེན་གྱིས་སྲེད་པ་འབྱུང་སྟེ།
ཚོར་བའི་དོན་དུ་སྲེད་པ་སྐྱེ་བར་འགྱུར་བའི་ཕྱིར་རོ། ། སྲེད་པར་འགྱུར་ན་ཉེ་བར་ལེན་པ་རྣམ་པ་བཞི་པོ་དེས་ཉེ་བར་ལེན་པར་འགྱུར་ཏེ། ཉེར་ལེན་ཡོད་ན་ལེན་པ་པོའི་སྲིད་པ་རབ་ཏུ་འབྱུང་བར་འགྱུར་བའི་ཕྱིར། གལ་ཏེ་ཉེ་བར་ལེན་པ་མེད་ན། དེའི་ཚེ་གྲོལ་བར་འགྱུར་ཏེ་སྲིད་པ་ཡོད་པར་ཡང་མི་འགྱུར་རོ༑ ༑ སྲིད་པ་དེ་ཡང་ཕུང་པོ་ལྔས་བསྡུས་ཤིང་སྲིད་པ་ལས་ཚེ་ཕྱི་མའི་ཕུང་པོ་སྐྱེ་བ་ལེན་པ་འབྱུང་སྟེ། སྲིད་པ་དེ་ （ ༤༠བ ） ལེན་པ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པའི་ཕྱིར། རྒ་ཤི་དང་མྱ་ངན་དང་སྨྲེ་སྔགས་འདོན་པ་དང་སྡུག་བསྔལ་བ་དང་ཡིད་མི་བདེ་བ་དང་འཁྲུག་པ་དེ་དག་སྐྱེ་ལས་རབ་ཏུ་འབྱུང་སྟེ། ལེན་པས་རྐྱེན་བྱས་པའི་སྲིད་པ་དེས་འགྲོ་བ་རྣམས་སུ་ཉིང་མཚམས་སྦྱོར་བའི་ཕྱིར། དེས་ན་མ་རིག་པ་ལ་བརྟེན་ནས་སྡུག་བསྔལ་གྱི་ཕུང་པོ་འབའ་ཞིག་པ་འདི་འབྱུང་སྟེ།
འཕེན་བྱེད་དང་འགྲུབ་བྱེད་ཀྱི་རྒྱུ་ལས་སྡུག་བསྔལ་འབྱུང་བའི་ཕྱིར་རོ། ། གཉིས་པ་ནི། མཁས་པ་འཕགས་པ་རྣམས་ཡང་སྲིད་འཕེན་བྱེད་ཀྱི་ལས་གསར་དུ་འདུ་མི་བྱེད་དེ། འཁོར་བའི་རྩ་བ་འདུ་བྱེད་ཡིན་པ་དེའི་ཕྱིར་རོ། ། དེའི་ཕྱིར་ན་མི་མཁས་པ་སོ་སྐྱེ་རྣམས་ཆོས་ཅན། ཡང་སྲིད་ཀྱི་ལས་ཀྱི་བྱེད་པ་པོ་ཡིན་ཏེ། ལས་ཉོན་གྱིས་གཞན་དབང་དུ་གྱུར་པའི་ཕྱིར། མཁས་པ་འཕགས་པ་ཆོས་ཅན། དེ་ལྟར་བྱེད་པ་མིན་པར་ཐལ། དེ་ཁོ་ན་ཉིད་མངོན་དུ་མཐོང་བའི་ཕྱིར་རོ༑ ༑
མ་རིག་པ་འགགས་ན་འདུ་བྱེད་རྣམས་ཀྱང་འབྱུང་བར་མི་འགྱུར་ཏེ། མ་རིག་པའི་དབང་གིས་སྒོ་གསུམ་གྱི་ལས་འདུ་བྱེད་པའི་ཕྱིར། མ་རིག་པ་གང་གིས་འགོག་ཅེ་ན། མ་རིག་པ་འགག་པའམ་ཟད་པར་འགྱུར་བ་ནི་རྟེན་འབྲེལ་གྱི་དེ་ཁོ་ན་ཉིད་ཤེས་པས་དེ་ཁོ་ན་ཉིད་བསྒོམས་པས་སོ། ། དེས་ན་མ་རིག་པ་སྤངས་པས་སྡུག་བསྔལ་གྱི་ཕུང་པོ་འབའ་ཞིག་པ་དེ་ནི་ཡང་དག་པར་འགགས་ཏེ། ཡན་ལག་སྔ་མ་དེ་དང་དེ་ནི་འགགས་པས་ཡན་ལག་ཕྱི་མ་དེ་དང་དེ་ནི་མི་འབྱུང་བའི་ཕྱིར་རོ༑ ༑ གཉིས་པ་ནི། དེ་ལྟར་བསྟན་པ་ལྟར་གྱི་དོན་ལ་ཐོས་བསམ་སྒོམ་གསུམ་གྱིས་རྟེན་འབྲེལ་ལུགས་ལྡོག་གི་ཕྱོགས་ལ་འབད་པར་བྱའོ། ། སྲིད་པའི་ཡན་ལག་བཅུ་གཉིས་བརྟག་པ་ཞེས་བྱ་བ་ཚིག་བཅད་བཅུ་གཉིས་རབ་ཏུ་བྱེད་པ་ཉི་ཤུ་རྩ་དྲུག་པའི་དོན་བསྡུས་པའོ།། །། རབ་བྱེད་ཉེར་བདུན་པ།
ལྟ་བ་བརྟག་པ། གསུམ་པ་རྟེན་འབྱུང་རྟོགས་ན་ལྟ་བ་ངན་པ་ལྡོག་ཚུལ་ལ་གསུམ། རབ་བྱེད་ཀྱི་གཞུང་བཤད་པ། ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ། ། དང་པོ་ལ་གཉིས། ལྟ་བ་ངན་པ་བཅུ་དྲུག་ངོས་བཟུང་བ་དང༌། རྟེན་འབྲེལ་རྟོགས་པས་དེ་ལ་མི་གནས་པའི་ཚུལ་ལོ། ། དང་པོ་ནི། བདག་འདས་པའི་དུས་ན་བྱུང་བ་དང་མ་བྱུང་བ་དང་གཉིས་ཀ་ཡིན་པ་དང་གཉིས་ཀ་མིན་ཞེས་ལྟ་བ་བཞི་དང༌།
བདག་དང་འཇིག་རྟེན་རྟག་པ་དང་སོགས་པས་མི་རྟག་པ་དང་གཉིས་ཀ་ཡིན་པ་དང་གཉིས་ཀ་མིན་པར་ལྟ་གང་ཡིན་པ་བརྒྱད་པོ་དེ་དག་ནི་ད་ལྟར་ལ་ལྟོས་ནས་འདས་པའི་ལུས་སྔོན་གྱི་མཐའ་ལ་བརྟེན་པ་ཡིན་ནོ། ། བདག་མ་འོངས་པའི་དུས་གཞན་ན་འབྱུང་བ་དང་མི་འབྱུང་བ་དང་གཉིས་ཀ་ཡིན་པ་དང་གཉིས་ཀ་མིན་པར་ལྟ་བ་བཞི་དང༌། བདག་དང་འཇིག་རྟེན་མཐའ་དང་ལྡན་པ་དང༌༑ སོགས་པས་མི་ལྡན་པ་དང་གཉིས་ཀ་ཡིན་པ་དང་གཉིས་ཀ་མིན་པར་ལྟ་བ་གང་ཡིན་པ་བརྒྱད་པོ་དེ་དག་ནི་ད་ལྟར་ལ་ལྟོས་ནས་མ་འོངས་པའི་ལུས་ཕྱི་མའི་མཐའ་ལ་བརྟེན་པ་སྟེ་བཅུ་དྲུག་གོ ། གཉིས་པ་ལ་གཉིས། ཐ་སྙད་དུ་གཟུགས་བརྙན་ལྟ་བུའི་རྟེན་འབྲེལ་གྱི་དབང་དུ་ （ ༤༡ན ） བྱས་ནས་ལྟ་བ་དེ་དག་ལ་གནས་པ་དགག དོན་དམ་པར་སྤྲོས་པ་ཐམས་ཅད་ཞི་བས་ལྟ་བ་དེ་དག་ལ་གནས་པ་དགག་པའོ། ། དང་པོ་ལ་བཞི། སྔོན་གྱི་མཐའ་ལ་བརྟེན་པའི་ལྟ་བ་བཞི་ཚན་དང་པོ་དགག དེས་ཕྱི་མའི་མཐའ་ལ་བརྟེན་པའི་ལྟ་བ་བཞི་ཚན་དང་པོའང་ཁེགས་པར་བསྟན།
སྔོན་གྱི་མཐའ་ལ་བརྟེན་པའི་ལྟ་བ་བཞི་ཚན་གཉིས་པ་དགག ཕྱི་མའི་མཐའ་ལ་བརྟེན་པའི་ལྟ་བ་བཞི་ཚན་གཉིས་པ་དགག་པའོ། ། དང་པོ་ལ་གཉིས༑ འདས་དུས་སུ་བྱུང་མ་བྱུང་དུ་ལྟ་བ་གཉིས་དགག མཇུག་བསྡུས་ཏེ་ལྟ་བ་གཞན་གཉིས་ཀྱང་མི་འཐད་པར་བསྟན་པའོ། ། དང་པོ་ལ་གཉིས། འདས་དུས་སུ་བྱུང་བར་ལྟ་བ་དགག འདས་དུས་སུ་མ་བྱུང་བར་ལྟ་བ་དགག་པའོ། ། དངོས་པོ་ལ་གཉིས༑ དགག་པ་དངོས་དང༌།
བཀག་པའི་མཇུག་བསྡུ་བའོ། ། དང་པོ་ནི། བདག་སྔར་འདས་པའི་དུས་ན་བྱུང་བར་གྱུར་ཏོ་ཞེས་བྱ་བ་དེ་ནི་རང་བཞིན་གྱིས་གྲུབ་པ་མི་འཐད་པར་ཐལ། སྔོན་ཚེ་རྣམས་སུ་གང་བྱུང་བའི་བདག་དེ་ཉིད་ད་ལྟར་གྱི་བདག་འདི་ནི་མ་ཡིན་པའི་ཕྱིར། ། སྔ་མའི་བདག་དེ་ནི་ཚེ་འདིའི་བདག་ཏུ་འགྱུར་རོ་སྙམ་ན་ཚེ་སྔ་ཕྱིའི་ཉེ་བར་ལེན་པ་ཕུང་པོ་གཉིས་ཀྱང་ཐ་དད་དུ་འགྱུར་ཏེ་མི་འགྱུར་བར་ཐལ། དེ་དུས་ཀྱི་བདག་གཉིས་གཅིག་ཡིན་པའི་ཕྱིར༑ ཁྱབ་སྟེ། ཉེ་བར་ལེན་པ་ཕུང་པོ་ལས་མ་གཏོགས་པར་བདག་ནི་གང་ཞིག་ཡིན་ཏེ་མེད་པའི་ཕྱིར། ཉེ་བར་ལེན་པ་མ་གཏོགས་པའི་བདག་ཡོད་པ་མ་ཡིན་ནོ་ཞེས་བྱས་པའི་ཚེ་ཉེ་བར་ཕུང་པོ་ལེན་པ་ཕུང་པོ་ཉིད་བདག་ཡིན་ནོ་ཞེ་ན། བདག་ནི་ཆོས་ཅན།
རང་བཞིན་གྱིས་མེད་པ་ཡིན་པར་ཐལ། ཕུང་པོའི་རྣམ་གྲངས་ཙམ་དུ་ཟད་པའི་ཕྱིར། ཉེ་བར་ལེན་པ་ཕུང་པོ་ཉིད་ཆོས་ཅན། གང་ཟག་གི་བདག་མ་ཡིན་པར་ཐལ། འབྱུང་བ་དང་འཇིག་པ་ཡིན་པའི་ཕྱིར།

ཉེ་བར་བླང་བྱ་དང་ཉེ་བར་ལེན་པ་པོ་གཅིག་ཡིན་པར་ཐལ། ཉེར་ལེན་ཉིད་བདག་ཡིན་པའི་ཕྱིར། བདག་ནི་ཆོས་ཅན། ཉེ་བར་ལེན་པ་ཕུང་པོ་ལས་དོན་གཞན་དུ་འཐད་པ་ཉིད་མ་ཡིན་ཏེ། གལ་ཏེ་ཕུང་པོ་ལས་དོན་གཞན་ཡིན་ན་ལེན་པ་མེད་པར་བཟུང་དུ་ཡོད་རིགས་ནའང་ཚད་མས་བཟུང་དུ་མེད་པའི་ཕྱིར་རོ། ། གཉིས་པ་ནི། དེ་ལྟར་ན་བདག་དེ་ནི་ཆོས་ཅན། ཉེར་ལེན་ཕུང་པོ་ལས་དོན་གཞན་མ་ཡིན་ཏེ། དེར་དམིགས་རུང་མ་དམིགས་པའི་ཕྱིར། ཉེར་ལེན་ཕུང་པོ་ཉིད་དང་རང་བཞིན་གཅིག་ཀྱང་མ་ཡིན་ཏེ། ལས་དང་བྱེད་པ་པོ་ཐ་དད་ཡིན་པའི་ཕྱིར།
བདག་ནི་ཆོས་ཅན། ཉེ་བར་ལེན་པ་ཕུང་པོ་གཏན་མེད་པ་མིན་ཏེ། ལས་མེད་པའི་བྱེད་པ་པོ་མི་སྲིད་པའི་ཕྱིར། གཏན་མེད་པ་ཉིད་དུའང་བདག་དེ་མ་ངེས་ཏེ། ཕུང་པོ་ལ་བརྟེན་ནས་བཞག་ཏུ་རུང་བའི་ཕྱིར་རོ། ། གཉིས་པ་ནི། བདག་འདས་པའི་དུས་ན་མ་བྱུང་ཞེས་བྱ་བ་དེ་ཡང་རང་བཞིན་གྱིས་གྲུབ་པ་མི་འཐད་པར་ཐལ། སྔོན་ཚེ་རྣམས་སུ་གང་བྱུང་བའི་བདག་དེ་ལས་ད་ལྟར་གྱི་བདག་འདི་དོན་གཞན་མ་ཡིན་པའི་ཕྱིར་རོ། ། གལ་ཏེ་ད་ལྟར་གྱི་ （ ༤༡བ ） བདག་འདི་ནི་སྔ་མའི་བདག་ལས་དོན་གཞན་དུ་འགྱུར་ན་དེའི་ཕྱིར་ནི། འདས་དུས་ཀྱི་བདག་དེ་ལ་ལྟོས་པ་མེད་པར་ཡང་འབྱུང་བར་འགྱུར་བ་དང༌།
བདག་སྔ་མ་དེ་ནི་སྔར་གྱི་དེ་བཞིན་དུ་ཕྱི་མ་སྐྱེས་པའི་ཚེ་ན་མ་འགགས་པར་གནས་པར་འགྱུར་ཞིང་ཚེ་སྔ་མ་དེར་མ་ཤི་བར་ཡང་ཚེ་འདིར་སྐྱེ་བ་དང༌། སྔར་གྱི་བདག་རྒྱུན་ཆད་པ་དང་ལས་རྣམས་བྱས་པ་ཆུད་ཟ་བ་དང༌། གཞན་གྱིས་བྱས་པའི་ལས་རྣམས་ཀྱི་འབྲས་བུ་གཞན་གྱིས་སོ་སོར་ལོངས་སྤྱོད་ཅིང་མྱོང་བ་དང༌། དེ་ལས་སོགས་པ་ཅི་སྟེ་ལས་ནི་མ་བྱས་ན། མ་བྱས་པ་དང་ཕྲད་འཇིག་འགྱུར། ། ཞེས་སོགས་བཤད་པ་ལྟ་བུའི་སྐྱོན་དུ་ཐལ་བར་འགྱུར་རོ། ། བདག་སྔར་མ་བྱུང་བ་ལས་ཕྱིས་གསར་དུ་བྱུང་བ་མིན་ཏེ། དེ་ལྟར་འདོད་པ་འདི་ལ་མི་འདོད་པའི་སྐྱོན་དུ་ཐལ་བར་འགྱུར་བའི་ཕྱིར། སྐྱོན་གང་ཞེ་ན། བདག་ནི་གསར་དུ་བྱས་པ་འགྱུར་བ་དང༌།
བདག་འབྱུང་བ་རྒྱུ་མེད་པ་ཅན་དུ་འགྱུར་རོ། ། གཉིས་པ་ནི། དེ་ལྟ་ན་བདག་འདས་དུས་བྱུང་མ་བྱུང་གཉིས་ཀ་ཡིན་པ་དང་གཉིས་ཀ་མ་ཡིན་པ་ཞེས་འདས་པ་ལ་ལྟ་བ་གང་ཡིན་པ་དེ་དག་འཐད་པ་མ་ཡིན་པར་ཐལ༑ ཡ་གྱལ་བདག་འདས་པའི་དུས་ན་བྱུང་བ་དང༌། བདག་མ་བྱུང་བ་གཉིས་ཁེགས་པའི་ཕྱིར་རོ། ། གཉིས་པ་ནི། བདག་མ་འོངས་པའི་དུས་གཞན་ན་འབྱུང་བར་འགྱུར་བ་དང་འབྱུང་བར་མི་འགྱུར་ཞེས་བྱ་བར་ལྟ་བ་གང་ཡིན་པ་དེ་དག་ནི་རང་བཞིན་གྱིས་མ་གྲུབ་པར་ཐལ། བདག་འདས་པའི་དུས་ན་བྱུང་མ་བྱུང་དུ་ལྟ་བ་དགག་པ་དང་མཚུངས་པ་ཡིན་པའི་ཕྱིར། ཇི་ལྟར་ན། མ་འོངས་པའི་དུས་ན་འབྱུང་འགྱུར་ཞེས་བྱ་བ་དེ་ནི་མི་འཐད་དེ། །
མ་འོངས་ཚེ་ལ་གང་བྱུང་བ། ། དེ་ཉིད་འདི་ནི་མ་ཡིན་ནོ། ། ཞེས་སོགས་དང༌། མ་འོངས་དུས་ན་མི་འབྱུང་ཞེས། ། བྱ་བ་དེ་ཡང་མི་འཐད་དེ། ། མ་འོངས་ཚེ་ལ་གང་བྱུང་བ། ། དེ་ལས་བདེ་གཞན་མ་ཡིན་ནོ།། ཞེས་སོགས་འདོན་པ་བསྒྱུར་ལ་དགག་པའོ། ། གསུམ་པ་ལ་གཉིས། རྟག་མི་རྟག་མཐར་ལྟ་བ་དང་པོ་གཉིས་དགག
མཐར་ལྟ་བ་ཕྱི་མ་གཉིས་དགག་པའོ། ། དང་པོ་ནི། སྔར་གྱི་མི་དེ་ཉིད་ལྷར་སྐྱེས་ན་སྔར་གྱི་མི་དང་ཕྱིས་ཀྱི་ལྷ་གཉིས་རང་བཞིན་གྱིས་གཅིག་གམ་ཐ་དད༌། གལ་ཏེ་ལྷ་དེ་མི་དེ་དང་རང་བཞིན་གྱིས་གཅིག་ཡིན་ན། དེ་ལྟ་ན་ཕྱིས་ཀྱི་ལྷ་ཆོས་ཅན། རྟག་པར་ཐལ། སྔར་གྱི་མི་དང་རང་བཞིན་གྱིས་གཅིག་ཡིན་པའི་ཕྱིར། འདོད་ན། མ་སྐྱེས་པར་ཐལ། རྟག་པའི་ཕྱིར།
ཁྱབ་སྟེ། རྟག་པ་ལ་སྐྱེ་བ་མེད་པའི་ཕྱིར་རོ། ། གལ་ཏེ་ལྷ་ལས་མི་རང་བཞིན་གྱིས་གཞན་ཡིན་ན། དེ་ལྟར་ན་སྔར་གྱི་མི་དེ་མི་རྟག་པ་སྟེ། རྒྱུན་ཆད་པར་ཐལ། དེའི་ཕྱིར་རོ། ། གལ་ཏེ་མ་ཁྱབ་སྟེ། རྒྱུད་གཅིག་ཡིན་ནོ་ཞེ་ན། གལ་ཏེ་ལྷ་ལས་མི་རང་བཞིན་གྱིས་གཞན་ཡིན་ན། དེའི་ཕྱིར།
དེ་གཉིས་རྒྱུད་གཅིག་ནི་འཐད་པར་མི་འགྱུར་རོ། ། གཉིས་པ་ནི། ཕྱོགས་གཅིག་ （ ༤༢ན ） གིས་མིའི་ལུས་བཏང་ནས། ཕྱོགས་གཅིག་གིས་ལྷའི་ལུས་ལེན་པས་ལུས་རིལ་པོ་རྟག་པ་དང་མི་རྟག་པའི་སྐྱོད་མེད་ཞེ་ན། ལྷ་མི་དེ་གཉིས་རྟག་མི་རྟག་གཉིས་ཀར་འགྱུར་བ་ཡིན་པར་ཐལ། མི་འདི་ཕྱོགས་གཅིག་བདག་གི་ངོས་ནས་ལྷ་ཡིན་ལ་ཕྱོགས་གཅིག་ལུས་ཀྱི་ངོས་ནས་མི་ཡིན་པའི་ཕྱིར། འདོད་ན། དེ་ཡང་རིགས་པ་མ་ཡིན་ནོ། ། རྟག་མི་རྟག་གཉིས་ཀ་བཀག་པའི་རང་བཞིན་དུ་མ་གྲུབ་པར་ཐལ། དགག་བྱ་རྟག་མི་རྟག་གཉིས་ཀ་རང་བཞིན་གྱིས་གྲུབ་ན་རྟག་པ་ཡང་མ་ཡིན་མི་རྟག་པ་ཡང་མིན་པ་རང་བཞིན་གྱིས་གྲུབ་པར་འགྱུར་བ་འདོད་ལ་རག་ནའང་དེ་གཉིས་རང་བཞིན་གྱིས་མ་གྲུབ་པའི་ཕྱིར།
གང་ཟག་རྟག་པ་ཡོད་དེ། ཐོག་མ་མེད་པ་དུས་ནས་འཁོར་བའི་གང་ཟག་ཡོད་པའི་ཕྱིར་རོ་ཞེ་ན། དེ་ལྟ་བུའི་གང་ཟག་མེད་པར་ཐལ། གང་ཟག་གང་ཞིག་སྐྱེ་བ་སྔ་མའི་ཡུལ་གང་ནས་ད་ལྟར་གྱི་དུས་འདིར་འོང་ཞིང་འདི་ནས་ཡུལ་གཞན་གང་དུ་འགྲོ་བ་རང་བཞིན་གྱིས་གྲུབ་ན་འཁོར་བ་ཐོག་མ་མེད་པའི་དུས་ནས་འཁོར་བའི་གང་ཟག་ཡོད་རིགས་པ་ལས་དེ་ནི་ཡོད་པ་མ་ཡིན་པའི་ཕྱིར་རོ། ། མི་རྟག་པ་གང་ཞིག་རང་བཞིན་གྱིས་གྲུབ་པ་ཡིན་པར་འགྱུར་ཏེ། མེད་པར་ཐལ། དགག་བྱ་རྟག་པ་འགའ་ཡང་རང་བཞིན་གྱིས་མེད་པའི་ཕྱིར། རྟག་པ་དང་མི་རྟག་པ་གཉིས་ཀ་རང་བཞིན་གྱིས་མ་གྲུབ་པར་ཐལ། ཡ་གྱལ་རེ་རེ་བ་རང་བཞིན་གྱིས་གྲུབ་པ་ཁེགས་པའི་ཕྱིར། རྟག་མི་རྟག་དེ་གཉིས་བསལ་བར་གྱུར་བ་སྟེ་གཉིས་ཀ་མིན་པ་ཡང་རང་བཞིན་གྱིས་མ་གྲུབ་པར་ཐལ།
དགག་བྱ་རྟག་མི་རྟག་གཉིས་རང་བཞིན་གྱིས་མ་གྲུབ་པའི་ཕྱིར་རོ༑ ༑ བཞི་པ་ལ་གཉིས། མཐའ་དང་ལྡན་མི་ལྡན་གྱི་མཐར་ལྟ་བ་དང་པོ་གཉིས་དགག མཐར་ལྟ་བ་ཕྱི་མ་གཉིས་དགག་པའོ། ། དང་པོ་ནི། འཇིག་རྟེན་ཕ་རོལ་ཇི་ལྟར་འགྱུར་ཏེ་མེད་པར་ཐལ། འཇིག་རྟེན་མཐའ་ཡོད་པ་སྟེ། ཕུང་པོ་འདི་ཉིད་དུ་ཞིག་ནས་ཕྱི་མར་ཉིང་མཚམས་མི་སྦྱོར་བའི་ཕྱིར་རོ། ། འཇིག་རྟེན་ཕ་རོལ་ཇྀ་ལྟར་འགྱུར་ཏེ་མེད་པར་ཐལ། འཇིག་རྟེན་མཐའ་མེད་པ་སྟེ་ཕུང་པོ་འདི་ཉིད་མ་ཞིག་པར་དེ་ཉིད་མ་འོངས་པའི་གནས་སྐབས་སུ་འཇུག་པའི་ཕྱིར་རོ། །
འཇིག་རྟེན་མཐའ་ཡོད་པ་ཉིད་དང་མཐའ་མེད་པ་ཉིད་ཀྱང་མི་རིགས་པར་ཐལ། གང་གི་ཕྱིར་ན་ཕུང་པོ་རྣམས་ཀྱི་རྒྱུན་འདི་ནི་མར་མེའི་འོད་ཡུལ་གཞན་དུ་འགྲོ་བ་དང་མཚུངས་པར་སྔ་མ་འཇིག་ཅིང་ཕྱི་མ་འབྱུང་བའི་ཕྱིར། འཇིག་རྟེན་མཐའ་ཡོད་རང་བཞིན་གྱིས་མ་གྲུབ་པར་ཐལ། སྔ་མའི་ཕུང་པོ་འཇིག་པར་འགྱུར་ཞིང་མིའི་ཕུང་པོ་འདི་ལ་བརྟེན་པར་བྱས་ནས་ལྷའི་ཕུང་པོ་ཕྱི་མ་དེ་ནི་མི་འབྱུང་ན་འཇིག་རྟེན་མཐའ་ཡོད་རིགས་པ་ལས་ཕུང་པོ་ཕྱི་མ་འབྱུང་བའི་ཕྱིར། འཇིག་རྟེན་མཐའ་མེད་རང་བཞིན་གྱིས་མ་གྲུབ་པར་ཐལ། མིའི་ཕུང་པོ་སྔ་མ་མི་འཇིག་ཅིང་མིའི་ཕུང་པོ་འདི་ལ་བརྟེན་པར་བྱས་ནས་ལྷའི་ཕུང་པོ་ཕྱི་མ་དེ་ནི་མི་འབྱུང་ན་འཇིག་རྟེན་ （ ༤༢བ ） མཐའ་མེད་རང་བཞིན་གྱིས་གྲུབ་དགོས་པ་ལས་ཕུང་པོ་སྔ་མ་འཇིག་ཅིང་ཕྱི་མ་འབྱུང་བའི་ཕྱིར་རོ། ། གཉིས་པ་ནི། འཇིག་རྟེན་མཐའ་ཡོད་མེད་གཉིས་ཀར་མ་གྲུབ་པར་ཐལ། ཕྱོགས་གཅིག་མཐའ་ཡོད་པ་སྟེ་འཇིག་ལ་ཕྱོགས་གཅིག་མཐའ་མེད་པ་སྟེ་མ་ཞིག་པར་ཕྱི་མར་འཇུག་ནས་གྲུབ་པ་ལས་དེ་ཡང་རིགས་པ་མ་ཡིན་པའི་ཕྱིར། རྟགས་མ་གྲུབ་ན།
ལེན་པ་པོ་ཕྱོགས་གཅིག་འཇིག་ཕྱོགས་གཅིག་མི་འཇིག་པ་དེ་ལྟར་འདོད་པ་དེ་ནི་མི་རིགས་པར་ཐལ། ཇི་ལྟ་བུར་ན་ཉེ་བར་ལེན་པ་པོའི་བདག་གི་ཕྱོགས་གཅིག་རྣམ་པར་འཇིག་པར་འགྱུར་ལ་ཕྱོགས་གཅིག་རྣམ་པར་འཇིག་པར་མི་འགྱུར་བ་འགའ་ཡང་མེད་པའི་ཕྱིར་རོ། ། བླང་བྱ་ཕྱོགས་གཅིག་འཇིག་ལ་ཕྱོགས་གཅིག་མི་འཇིག་པ་དེ་ལྟར་འདོད་པ་དེ་ཡང་མི་རིགས་པར་ཐལ། ཇི་ལྟ་བུར་ན་ཉེ་བར་བླང་བར་བྱ་བ་ཕུང་པོའི་ཕྱོགས་གཅིག་རྣམ་པར་འཇིག་པར་འགྱུར་ལ་ཕྱོགས་གཅིག་རྣམ་པར་འཇིག་པར་མི་འགྱུར་བ་འགའ་ཡང་མེད་པའི་ཕྱིར། འཇིག་རྟེན་མཐའ་ཡོད་མེད་གཉིས་ཀ་བཀག་པའི་རང་བཞིན་དུ་མ་གྲུབ་པར་ཐལ། དགག་བྱ་འཇིག་རྟེན་མཐའ་ཡོད་པ་དང་མཐའ་མེད་པ་གཉིས་ཀ་གྲུབ་ན་འཇིག་རྟེན་མཐའ་ཡོད་པ་ཡང་མ་ཡིན་མཐའ་མེད་པ་ཡང་མིན་པ་གྲུབ་པར་འདོད་ལ་རག་ནའང་དེ་མེད་པའི་ཕྱིར་རོ། ། གཉིས་པ་ནི། གཟུགས་བརྙན་ལྟ་བུའི་རྟེན་འབྲེལ་ཞལ་གྱིས་བཞེས་ནས་ཐ་སྙད་དུ་ཡང་ལྟ་བ་དེ་དག་གིས་བཟུང་བ་ལྟར་མེད་པར་བསྟན་པར་ལས་ཀྱང་ཞེས་གསུངས་ཏེ། དོན་དམ་པར་ཡང་ལྟ་བ་དེ་དག་གིས་བཟུང་བ་ལྟར་མེད་པའི་རྒྱུ་མཚན་སྟོན་ཏོ། ། རྟག་མི་རྟག་ལས་སོགས་པར་ལྟ་བ་རང་བཞིན་གྱིས་གྲུབ་པ་གང་དག་ཡུལ་གང་དུ་དམིགས་ནས་སྐྱེ་བའི་དམིགས་པ་རང་བཞིན་གྱིས་གྲུབ་པ་དང༌།
རྟེན་གང་ལ་ལྡན་པའི་གང་ཟག་རང་བཞིན་གྱིས་གྲུབ་པ་དང༌། རྒྱུ་ཅི་ལས་ཀུན་ཏུ་འབྱུང་བར་འགྱུར་བའི་རྒྱུ་རང་བཞིན་གྱིས་གྲུབ་པ་མེད་པར་ཐལ། དངོས་པོ་ཐམས་ཅད་རང་བཞིན་གྱིས་སྟོང་པར་བསྟན་ཟིན་པའི་ཕྱིར་རོ། ། གཉིས་པ་ནི། སྔར་བཤད་པ་ལྟར་བདག་མེད་གཉིས་ལེགས་པར་རྟོགས་ནས་ལྟ་བ་ངན་པ་གང་གིས་ཀྱང་དཀྲི་བར་མི་ནུས་ཤིང༌། མདོར་བསྡུས་པའི་བདག་མེད་པའི་དོན་བསྒོམས་ན་ཉོན་མོངས་པའི་སྒྲིབ་པ་ལས་གྲོལ་ཞིང་རིགས་པའི་རྣམ་གྲངས་མཐའ་ཡས་པས་གཏན་ལ་ཕབ་ནས་བདག་མེད་རྒྱས་པའི་དོན་བསྒོམས་ནས་ཤེས་སྒྲིབ་ཟད་པར་བྱེད་དོ། ། ས་ལུ་ལྗང་པའི་མདོ་ལས༑ གང་ལ་ལ་ཞིག་གིས་ཡང་དག་པའི་ཤེས་རབ་ཀྱིས་ཞེས་སོགས་གསུངས་སོ༑ ༑ གསུམ་པ་ནི། ལོག་པར་ལྟ་བ་མཐའ་དག་གིས་རྒྱུད་ལ་མ་གོས་པར་བྱས་ནས་ཡང་དག་པའི་ལྟ་བ་ལ་རྒྱུ་མཚན་དུ་མའི་སྒོ་ནས་འབད་བར་བྱའོ། །
ལྟ་བ་བརྟག་པ་ཞེས་བྱ་བ་ཚིག་བཅད་སུམ་བཅུ་རབ་ཏུ་བྱེད་པ་ཉེར་བདུན་པའི་དོན་བསྡུས་པའོ།། །། གསུམ་པ་དེ་ལྟར་སྟོན་པའི་བཀའ་དྲིན་རྗེས་སུ་དྲན་པའི་ཕྱག་ནི། གང་གིས་སྟོན་པར་མཛད་པའི་སྟོན་པ་བླ་ན་མེད་པ་དེ་ལ་ཕྱག་འཚལ་ལོ། ། ཞེས་སྦྱར་རོ༑ ༑ སྟོན་པའི་མཚན་གང་ཞེ་ན། དྲང་སྲོང་གོའུ་ཏ་མའི་རིགས་སུ་འཁྲུངས་པས་གོའུ་ཏ་མ་ཞེས་བྱའོ། ། གང་བསྟན་ན། དམ་པའི་ཆོས་ནིའོ། ། ཀུན་སློང་ཇི་ལྟ་བུས་ཞེ་ན། རྙེད་བཀུར་སོགས་ལ་མི་ལྟ་བར་ཐུགས་བརྩེ་བ་ཆེན་པོས་ཉེ་བར་བཟུང་ནས་སོ། །
དགོས་པ་གང་གི་ཆེད་དུ། ལོག་པར་ལྟ་བ་ཐམས་ཅད་སྤང་བའི་ཕྱིར་དུའོ།། །། ཀ༣ མཇུག་གི་དོན་བཤད་པ། གསུམ་པ་མཇུག་གི་དོན་ནི། དབུ་མ་རྩ་བའི་ཚིག་ལེའུར་བྱས་པ་ཤེས་རབ་ཅེས་བྱ་བ་ནས་ལེགས་པར་བཅོས་པའོ་ཞེས་བྱ་བའི་བར་རོ།། །། ༈ རྨད་བྱུང་ཐེག་མཆོག་བཤེས་གཉེན་ལས། ། ལེགས་བཤད་དགའ་སྟོན་མྱོང་བའི་ཕྱིར། ། ངེས་པའི་དོན་ལ་མོས་པའི་བློས། ། དྲངས་པའི་ཡིད་ཀྱིས་འདི་བྱས་སོ། ། འཕགས་མཆོག་སྤྱོད་ཡུལ་ཤིན་ཏུ་ཟབ། །
བདག་བློ་བྱིས་པའི་དབང་དུ་གྱུར༑ ༑ དེ་བས་འདི་ལ་ནོངས་མཆིས་ན། ། དེ་ཉིད་གཟིགས་རྣམས་བཟོད་པར་མཛོད༑ ༑ ཐེག་མཆོག་དམ་ཆོས་རིན་ཆེན་འདི། ། འདིར་འབད་རབ་དཀར་དགེ་ལེགས་མཆོག ། མཆོག་གི་གཙོ་བོ་ཐུབ་དབང་རྒྱལ། ། རྒྱལ་བའི་གོ་འཕང་ཐོབ་པར་ཤོག ། ཀ་ཡེ་བྱང་ཆུབ་མ་ཐོབ་བར། ། མཐའ་མེད་སྐྱེ་བ་ཐམས་ཅད་དུ། ། མཐའ་བྲལ་གཏམ་གྱིས་བདག་གཞན་ཡིད། །
རྣམ་པ་ཀུན་ཏུ་ཚིམ་པར་ཤོག ། ཀླུ་སྒྲུབ་ཟླ་གྲགས་བློ་བཟང་མཁྱེན་པའི་ལམ། ། ཟབ་མོའི་གཏམ་གྱི་མིག་དོན་གསལ་བྱེད་འདི། ། རྒྱལ་བའི་རིགས་ལུགས་རྒྱལ་མཚན་བཟང་པོ་ཡིས། ། མཁས་པའི་འདུན་ས་དཔལ་ལྡན་གསང་ཕུར་སྦྱར།། །། མངྒ་ལཾ་བྷ་ཝནྟུ།། །། ཤུ་བྷཾ།། །། མེས་པོའི་ཤུལ་བཞག་ལས། གུང་རུ་རྒྱལ་མཚན་བཟང་པོའི་གསུང་ཆོས་སྐོར། དབུ་མ་རྩ་བ་ཤེས་རབ་ཀྱི་དོན་བསྡུས་བཞུགས་སོ། །
-PAGE 586--PAGE 587-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
