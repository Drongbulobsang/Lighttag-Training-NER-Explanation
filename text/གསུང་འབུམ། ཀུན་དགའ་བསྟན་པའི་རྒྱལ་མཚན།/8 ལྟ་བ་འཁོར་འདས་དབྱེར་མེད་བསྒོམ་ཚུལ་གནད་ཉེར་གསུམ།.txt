གསུང་འབུམ། ཀུན་དགའ་བསྟན་པའི་རྒྱལ་མཚན།
པོད ༨
ལྟ་བ་འཁོར་འདས་དབྱེར་མེད་བསྒོམ་ཚུལ་གནད་ཉེར་གསུམ།
༄༅། །ལྟ་བ་འཁོར་འདས་དབྱེར་མེད་བསྒོམ་ཚུལ་གནད་ཉེར་གསུམ་ཞེས་བྱ་བ་བཞུགས་སོ།། བླ་མ་དང་ལྷག་པའི་ལྷ་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། ། བྱིན་གྱིས་རློབས་ཤིང་སྐབས་དབྱེ་བར་མཛད་དུ་གསོལ། འདིར་ལྟ་བ་འཁོར་འདས་དབྱེར་མེད་ཀྱི་སྒོམ་ཚུལ་གྱི་གནད་ཅུང་ཟད་བཤད་ན། སྤྱིར་འཁོར་འདས་དབྱེར་མེད་ཀྱི་ལྟ་བ་གསལ་སྟོང་ཟུང་འཇུག་ཅེས་པ་འདི་ལ་གོ་བ་མྱོང་ལུགས་མི་འདྲ་བ་དུ་མ་ཞིག་ཡོད་དེ། ཡུམ་ལས། གཟུགས་སྟོང་པའོ། ། སྟོང་པ་ཉིད་ཀྱང་གཟུགས་སོ། ། ཞེས་སོགས་སྟོང་ཉིད་བཞི་སྦྱོར་གསུངས་པ་ལྟར། སྣང་བ་སེམས་སྒྲུབ་མ་བྱས་པའི་གསལ་སྟོང་ཟུང་འཇུག་ཞིག་དང་།
རྨི་ལམ་གྱི་དཔེ་སོགས་ཀྱི་སྒོ་ནས་སྣང་བ་སེམས་སྒྲུབ་བྱས་ཏེ་སེམས་ཀྱི་རང་བཞིན་གང་དུའང་མ་གྲུབ་པར་ཤེས་པའི་གསལ་སྟོང་ཟུང་འཇུག་གཉིས་ལས། དེ་གཉིས་ཀ་ལའང་སྟོང་ཚུལ་ཆོས་དང་གང་ཟག་གི་བདག་གཉིས་ཀྱིས་གདོད་མ་ནས་སྟོང་པར་ཤེས་པ་ཞིག་དགོས་ཀྱི། སྟོང་ཚུལ་ཇི་བཞིན་མ་ཤེས་ན་ངན་འགྲོར་འགྲོ་བ་དང་གཟུགས་མེད་སྐྱེ་མཆེད་མུ་བཞི་སོགས་སུ་གོལ་བ་འབྱུང་། བརྒྱུད་པ་འདིའི་བཀའ་སྲོལ་ལས་བྱུང་བ་བཞིན་དུ་འཁོར་འདས་གཉིས་ཀྱིས་བསྡུས་པའི་ཆོས་ཐམས་ཅད་རང་གི་ལུས་ལ་རྩ་ཁམས་ཀྱི་ཚུལ་དུ་ཚང་ཞིང་། དེ་ཐམས་ཅད་གསང་བ་སེམས་ཀྱི་སྟེང་ན་བག་ཆགས་ཀྱི་ཚུལ་དུ་ཡོད་པའི་གོ་བ་དཔྱིས་ཕྱིན་པ་ཞིག་བླ་མའི་མན་ངག་གི་དྲིན་གྱིས་རང་ལ་ཉམས་མྱོང་གི་ཚུལ་གྱིས་སྐྱེས་ཏེ་རང་སེམས་གསལ་སྟོང་ཟུང་འཇུག་ཏུ་ངོ་འཕྲོད་པ་གསུམ་ལས། ཕྱི་མ་འདི་དཔལ་ས་སྐྱ་པའི་ལྟ་བ་འཁོར་འདས་དབྱེར་མེད་ཟེར་བ་དེ་ཡིན། འདི་ལའང་གཞི་ལམ་འབྲས་གསུམ་དབྱེར་མེད་དུ་ཤེས་པའི་གནད་དེ་མེད་ན་འཁོར་འདས་དབྱེར་མེད་མཚན་ཉིད་པར་མི་འགྲོ། དེ་ལྟ་བུའི་གནད་དང་ལྡན་པའི་ལྟ་བ་འཁོར་འདས་དབྱེར་མེད་ལ་གོ་མྱོང་ལེགས་པོ་ཞིག་ཤར་ནས་བཟུང་། སྐྱོན་དང་བར་ཆད་ཐམས་ཅད་རང་གྲོལ་དུ་འགྲོ་ཞིང་ཡོན་ཏན་དང་དངོས་གྲུབ་ཐམས་ཅད་འབད་མེད་དུ་འབྱུང་བའི་གནད་ཞིག་ཡོད་དེ། དེའང་ཕྱོགས་ཙམ་བརྗོད་ན།
བདེན་གཉིས་ཟུང་འཇུག་ཏུ་ཤེས་པའི་སྟོབས་ཀྱིས་བསོད་ནམས་དང་ཡེ་ཤེས་ཀྱི་ཚོགས་གཉིས་ལྷན་ཅིག་ཏུ་རྫོགས་པའི་གནད་དང་། ༡ གཞི་འབྲས་དབྱེར་མེད་དུ་རྟོགས་པས་ཐ་མལ་སྣང་ཞེན་གྱིས་མི་གོས་ཤིང་སྣང་བ་དཀྱིལ་འཁོར་གྱི་འཁོར་ལོར་འཆར་བའི་གནད་དང་། ༢ སྐུ་བཞི་རང་ལ་ལྷུན་གྲུབ་ཏུ་ཡོད་པར་ཤེས་ནས་རྩ་ཐིག་རླུང་གསུམ་ལ་གནད་དུ་བསྣུན་པས་གྱ་ནོམ་ལྷར་ཞེན་ལས་གྲོལ་ཞིང་རྫོགས་རིམ་གྱི་ཡེ་ཤེས་འདྲེན་ནུས་པས་བསྐྱེད་རྫོགས་ཟུང་འཇུག་ཏུ་འགྱུར་བའི་གནད་དང་། ༣ ཉོན་མོངས་པ་གདོད་ནས་རང་གྲོལ་དུ་ཤེས་པས་དུག་ལྔའི་གོལ་ས་མི་འབྱུང་ཞིང་ཚོགས་དྲོད་འབྱོར་པའི་གང་ཟག་ལའང་ཉོན་མོངས་དང་རྣམ་རྟོག་གང་ཤར་ཐམས་ཅད་མཚོན་བྱེད་དཔེའི་ཡེ་ཤེས་སུ་འཆར་བའི་གནད་དང་། ༤ ལམ་འབྲས་ལུགས་ཚོགས་སྦྱོར་ལྷན་ཅིག་བགྲོད་གསུངས། སྣང་སྲིད་གདོད་ནས་ལྷ་དང་ཡེ་ཤེས་སུ་ངོ་འཕྲོད་པས་དམ་ཡེ་དབྱེར་མེད་དུ་རྟོགས་ནས་རང་སེམས་རིགས་བརྒྱའི་ཁྱབ་བདག་ཏུ་ཤེས་པའི་གནད་དང་། ༥ འཁོར་འདས་དབྱེར་མེད་ཀྱི་ཀློང་ན་བཟང་ངན་སྤང་བླང་མེད་པར་ཤེས་ནས་གཙང་སྨེ་གཉིས་སུ་འཛིན་པའི་རྟོག་པ་ལས་གྲོལ་ཏེ། ཡེ་ཤེས་བདུད་རྩིའི་ཚོགས་འཁོར་ལ་རོལ་ནུས་པའི་གནད་དང་། ༦ གཞི་ལམ་འབྲས་གསུམ་རང་སེམས་སྐད་ཅིག་མའི་སྟེང་དུ་དབྱེར་མེད་དུ་ངོ་འཕྲོད་པས་དུས་གསུམ་དུས་མེད་དུ་རྟོགས་ནས་གྲངས་མེད་གསུམ་གྱི་དཀའ་སྤྱོད་མི་དགོས་པར་ཚེ་ལུས་གཅིག་གིས་འཚང་རྒྱ་བའི་གནད་དང་། ༧ སྣང་སྲིད་དག་པ་རབ་འབྱམས་སུ་ཤེས་པས་བདུད་དང་གོལ་ས་རང་གྲོལ་དུ་གྱུར་ཏེ་འཇིག་རྟེན་རང་རྒྱུད་པ་ལས་མཆོག་གི་དངོས་གྲུབ་ལེན་ནུས་པའི་གནད་དང་།
༨ རྟེན་དཀྱིལ་འཁོར་བཞི་ལ་གནད་དུ་བསྣུན་པས་སྣང་བ་སེམས་སྒྲུབ་ཐུན་མོང་མ་ཡིན་པའི་སྟོབས་ཀྱིས་ལུས་ཟག་མེད་འཇའ་ལུས་དང་སེམས་རྟོག་མེད་ཆོས་སྐུར་ངོ་འཕྲོད་དེ་ལུས་སེམས་དུས་གཅིག་ལ་གྲོལ་བའི་གནད་དང་། ༩ རང་བཞིན་རྣམ་དག་ལ་གློ་བུར་དྲི་བྲལ་གྱིས་རྒྱས་ལེགས་པར་ཐེབས་པས་གཙང་བདེ་རྟག་བདག་དང་རང་དོན་ཡིད་བྱེད་ཐ་མལ་སྣང་ཞེན་གྱ་ནོམ་ལྷར་ཞེན་སོགས་ཀུན་ཏུ་བརྟགས་པའི་དུག ཀུན་ཏུ་རྟོག་པའི་དུག གྱ་ནོམ་ལྷར་ཞེན་གྱི་དུག་གསུམ་པོ་དུས་གཅིག་ལ་ཆོད་པའི་གནད་དང་། ༡༠ མི་མཐུན་པ་མེད་ཅིང་འདུས་པ་དང་ལྡན་པ་ཞེས་གསུངས་པ་ལྟར་ཐེག་པ་གསུམ་གྱི་རྟོགས་རིགས་ཡར་ལྡན་དུ་ཚང་བའི་གནད་ཤེས་ན་ཉམས་ལེན་ལམ་དུས་སོགས་ཀྱི་སྦྱོར་དངོས་རྗེས་གསུམ་གཞི་ལམ་འབྲས་བུའི་ཡོན་ཏན་རྣམས་རིག་པ་སྐད་ཅིག་མའི་སྟེང་དུ་བསྡུ་ནུས་པའི་གནད་དང་། ༡༡ བདག་འཛིན་གཉིས་དུས་གཅིག་ལ་ཆོད་པའི་ལྷའི་ང་རྒྱལ་བསྒོམ་པ་གང་ཟག་གི་བདག་འཛིན་དང་། དཀྱིལ་འཁོར་གྱི་རྣམ་དག་དྲན་པ་ཆོས་ཀྱི་བདག་འཛིན་གྱི་གཉེན་པོར་འགྲོ་བའི་གནད་དང་། ༡༢ འཁོར་འདས་ཕྱི་རུ་མ་ལུས་པར་སྤྲོས་པ་ནང་ནས་ཆོད་པས་རེ་དོགས་གཉིས་འཛིན་གྱི་རྟོག་པ་ཡལ་ཏེ། སྐྱོན་ཡོན་ཏན་དུ་སློང་། བར་ཆད་དངོས་གྲུབ་ཏུ་ལེན།
སྣང་བ་དགེ་བའི་བཤེས་གཉེན་དུ་འཆར་བའི་གནད་དང་། ༡༣ མཉམ་རྗེས་གང་གི་དུས་སུའང་ཚོགས་དྲུག་གི་ཡུལ་སྣང་ཐམས་ཅད་ལ་ལྟ་བ་འཁོར་འདས་དབྱེར་མེད་ཀྱི་རྒྱས་ལེགས་པར་ཐེབས་ན་སྡོམ་པ་གསུམ་གྱི་སྤང་བྱ་ཐམས་ཅད་དུས་གཅིག་ལ་བསྡོམས་ཏེ་སུམ་ལྡན་རྡོ་རྗེ་འཛིན་པ་ཆེན་པོར་འགྱུར་བའི་གནད་དང་། ༡༤ ཉན་ཐོས་ཀྱི་ལམ་གནད་ཚང་བས་སྲིད་མཐའ་ལ་མི་གནས། ཐེག་ཆེན་ཕ་རོལ་ཏུ་ཕྱིན་པའི་ལམ་གནད་ཚང་བས་ཞི་མཐའ་ལ་མི་ཕྱོགས། གསང་ཆེན་བླ་ན་མེད་པའི་ལམ་གནད་ཚང་བས་སྤང་བྱ་གཉེན་པོར་ཤར་ཏེ་དུས་མྱུར་དུ་འཚང་རྒྱ་བའི་གནད་དང་། ༡༥ སྣང་བ་ལ་སྐུར་པ་མ་བཏབ་པར་རྟེན་འབྲེལ་ལམ་དུ་བྱས་ཏེ་དག་སྣང་གིས་རྒྱས་ཐེབས་པས་ས་དང་ལམ་གྱི་ཡོན་ཏན་ཐམས་ཅད་ལྷུན་གྲུབ་ཏུ་འབྱུང་བའི་གནད་དང་། ༡༦ གང་ལའང་དངོས་འཛིན་གྱི་འཁྲི་བ་ཆོད་པས་སྣང་བས་མི་འཆིང་བའི་གནད་དང་། ༡༧ བཟང་ངན་དང་། མང་ཉུང་། མཐོ་དམན།
ཡངས་དོག དུས་ཡུན་རིང་ཐུང་། སྐད་ཅིག་བསྐལ་པ། ཞིམ་མི་ཞིམ། སྤང་གཉེན། གསལ་མི་གསལ་སོགས་གཉིས་ཆོས་ཐམས་ཅད་གཉིས་མེད་ཀྱི་ཀློང་དུ་མཉམ་པ་ཉིད་དུ་ཤེས་ན་གང་ལའང་མི་བདེ་བ་མེད་པའི་གནད་དང་། ༡༨ རང་རེ་རྣམས་ཀྱི་ཉམས་ལེན་ལམ་དུས་ལྟ་བུར་མཚོན་ན་ཕྱི་ནང་གི་བསྐྱེད་རིམ་ལམ་དུས་ཀྱི་དབང་ཡན་ལག་དང་བཅས་པ་འཁོར་བའི་གནས་ཚུལ་དང་མཐུན་པས་འཁྲུལ་སྣང་གི་བག་ཆགས་དབྱིངས་སུ་སྦྱངས་ནས་འཁོར་བ་མ་སྤངས་ལམ་དུ་ཁྱེར་བ་དང་། མྱང་འདས་ཀྱི་བཞུགས་ཚུལ་དང་མཐུན་པས་སངས་རྒྱས་ཀྱི་སྐུ་དང་ཡེ་ཤེས་ཕྲིན་ལས་ཐམས་ཅད་གཞི་ལ་རྫོགས་ཤིང་རྒྱལ་པའི་ཕྲིན་ལས་ད་ལྟ་ནས་ལམ་དུ་བྱེད་ནུས་པ་དང་། ཕྱི་ནང་གི་རྟེན་འབྲེལ་གྱི་གནད་ཀྱིས་རྩ་ཐིག་རླུང་གསུམ་ལ་གནད་དུ་བསྣུན་ནས་བསྐྱེད་རྫོགས་ཟུང་འཇུག་ཏུ་གྱུར་ཏེ་མཚོན་བྱེད་དཔེའི་ཡེ་ཤེས་མྱུར་དུ་སྐྱེ་ཞིང་། དེས་མཚོན་བྱ་དོན་གྱི་ཡེ་ཤེས་མྱུར་དུ་འདྲེན་ནུས་པའི་གནད་དང་།
༡༩ ཕྱི་ནང་གི་རྟེན་འབྲེལ་གྱི་གནད་ཇི་ལྟ་བ་བཞིན་དུ་མཁྱེན་པ་ནི་རྫོགས་པའི་སངས་རྒྱས་ཁོ་ན་ཡིན་པས། དམན་པ་བདག་ལྟ་བུས་ཤེས་པར་མི་ནུས་ཀྱང་། བརྒྱུད་པ་བཟང་པོ་དང་ལྡན་པའི་བླ་མའི་བཀའ་དྲིན་གྱིས་གོ་ཡུལ་ཅུང་ཟད་ནི་ཞུས་ཟིན་ལ། འགའ་ཞིག་ནི་སྨྲ་མི་སྤོབས་ཀྱང་ཕྱོགས་ཙམ་མཐོང་བའང་གྲུབ་མཐའ་ཐམས་ཅད་འགལ་མེད་དུ་རྟོགས། གཞུང་ལུགས་ཐམས་ཅད་གདམས་ངག་ཏུ་ཤར། རྒྱལ་བའི་དགོངས་པ་བདེ་བླག་ཏུ་རྙེད། ཉེས་སྤྱོད་ཐམས་ཅད་རང་འགགས་སུ་འགྲོ་བའི་གནད་དང་། ༢༠ ཐུན་མོང་མ་ཡིན་པའི་མན་ངག་བཞིན་སྣང་བ་སེམས་སུ་བསྒྲུབས་ཏེ་རིག་པ་སྐད་ཅིག་མ་སེམས་གསལ་བའི་སྟེང་ན་འཁོར་འདས་ཚང་བའི་ངེས་པ་རྙེད་ན་རེ་དོགས་ཀྱི་སྤྲོས་པ་ཆོད་པར་འགྱུར་བས། དང་པོར་སྣང་སེམས་བསྲེས། སེམས་གསལ་བའི་ཆ་དེའང་།
དབྱིངས་སྤྲོས་པ་དང་བྲལ་བ་ལས་ནམ་ཡང་གཡོ་བ་མེད་པར་ཤེས་ནས་དབྱིངས་རིག་བསྲེས་ཏེ་བཅས་བཅོས་དགག་སྒྲུབ་མེད་པར་མཉམ་པར་གཞག་ན་གསལ་སྟོང་ཟུང་འཇུག་ཏུ་འགྱུར་བའི་གནད་དང་། ༢༡ དེ་བཞིན་ཉིད་ཀྱི་དག་པས་དབྱིངས་སྤྲོས་པ་དང་བྲལ་བ་ལ་ཡིད་ཆེས་བསྐྱེད་ནས། ལྷ་སོ་སོའི་དག་པས་ཀུན་རྫོབ་ཐ་མལ་སྣང་ཞེན་ལས་ལྡོག་ཏེ། དེ་གཉིས་ཟུང་དུ་འཇུག་པའི་ཕྱིར་རང་རིག་པའི་དག་པས་རིག་པ་ཡེ་ཤེས་ཀྱི་ངོ་ན་ལྷ་དང་ཡེ་ཤེས་ཐ་དད་དུ་མེད་པར་ངོ་འཕྲོད་པ་ལ་དག་པ་གསུམ་ཞེས་བརྗོད་པ་ཡིན་ལ། གནད་འདི་མ་ཤེས་ན་ཀུན་རྫོབ་འཁྲུལ་སྣང་ལྷར་བསྒོམས་ཀྱང་ལྷར་མི་འགྱུར་ཞེས་དང་། ལྷ་ཡིན་ན་དོན་དམ་ཆོས་ཉིད་ཡིན་དགོས་ཞེས་སོགས་གྲུབ་མཐའ་མི་མཐུན་པ་དུ་མ་བྱུང་བས་དག་པ་གསུམ་གྱི་གནད་ལ་མཁས་པར་བྱས་ན་སྦྱང་གཞི་སྦྱོང་བྱེད་ཀྱི་སྦྱོར་ཚུལ་དང་། སྣང་བ་དཀྱིལ་འཁོར་གྱི་འཁོར་ལོར་འཆར་བའི་ངེས་ཤེས་བཅོས་མིན་འབྱུང་བའི་གནད་དང་། ༢༢ གནད་ཐམས་ཅད་ཀྱི་གཙོ་བོ་བདག་ཅག་གི་བླ་མ་ཆོས་ཀྱི་རྗེ་ལྟ་བུ་བླ་མ་མཚན་ལྡན་ལས་དབང་བསྐུར་དང་གདམས་ངག་ཐོབ་ནས་ལམ་དུས་དང་བླ་མའི་རྣལ་འབྱོར་སོགས་ཐུན་བཞིའི་རྣལ་འབྱོར་ལ་ཁ་ཞེ་མངོན་ལྐོག་མེད་པའི་མོས་གུས་ཀྱིས་འབད་ནུས་ན་དྲོད་གཤེར་འཛོམས་པའི་ས་ཕྱོགས་སུ་རྩི་ཤིང་སྐྱེ་བ་ལྟར་རྟེན་འབྲེལ་ཐམས་ཅད་ནང་ནས་སྐྱེ་དགོས་པའི་ཉམས་མྱོང་ཚད་མ་རང་ལ་འབྱུང་བར་འགྱུར་བ་ནི་རྟེན་འབྲེལ་གྱི་ཆོས་ཉིད་ཀྱི་གནད་ཡིན་ནོ། ༢༣ གོང་དུ་ཉོན་མོངས་པ་རྣམས་གདོད་ནས་རང་གྲོལ་དུ་ཤེས་ཞེས་དང་། གཞི་དུས་ན་སྐུ་བཞི་རང་ལ་ལྷུན་གྱིས་གྲུབ་ཚུལ་དང་།
ཐམས་ཅད་མཉམ་པ་ཉིད་སོགས་སྨྲས་པ་རྣམས་རྙིང་མ་སོགས་གྲུབ་མཐའ་གཞན་གྱི་ཆོས་སྐད་མ་ཡིན་ནམ་ཞེ་ན། རང་རེའི་དཀྱིལ་ཆོག་གི་དམ་ཚིག་གསུམ་གྱི་གླུ་ལེན་པའི་སྐབས། གདོད་ནས་གྲོལ་བ་དེ་བཞིན་གཤེགས། ། ཞེས་དང་། དགོངས་པ་ལུང་སྟོན་ལས། རྒྱུ་འབྲས་ལྷུན་གྲུབ་ཏུ་སྤྱོད་ཅིང་། ། ཞེས་སོགས་དང་། བརྟག་གཉིས་ལས། རོ་མཉམ་སློབ་མའི་སྤྱོད་ཡུལ་ཉིད། ། ཅེས་སོགས་མང་དུ་འབྱུང་བས།
རྒྱུས་མེད་ཕུག་ལ་མ་མངགས་ཟེར་བའི་དཔེ་ལྟར་ཆོས་འདི་ལ་དུས་ཕྱིས་ཐོས་བསམ་སྒོམ་སྒྲུབ་བྱེད་མཁན་ཉུང་བས་རང་ལ་ཅི་ཡོད་རང་གི་བུ་ཚ་རྣམས་ཀྱིས་མཁྱེན་དཀའ་བས་རྟོག་དཔྱོད་མི་མང་བར་ཡིད་ཆེས་མཛད་ན་ཁོ་བོ་ལ་ཉམས་མྱོང་མེད་ཀྱང་ཆོས་འདི་ལ་ནོར་འཁྲུལ་མེད་པའི་ཡིད་ཆེས་ཤིག་ཡོད་པ་ལགས་སོ། ། ཟབ་མོའི་གནད་དོན་འདུས་པའི་གསང་གཏམ་འདི། ། རྡོ་རྗེའི་གྲོགས་ཀྱི་ཞལ་ངོ་མ་ཆོག་པར། ། སྦས་དོན་ཡི་གེར་བྲིས་པའི་ནོངས་པ་ཀུན། ། རྗེ་བཙུན་མཁའ་འགྲོའི་ཚོགས་ལ་བཟོད་པར་གསོལ། ། དགེ་བས་སྙིང་གི་གྲོགས་པོ་ཁྱེད་རྣམས་ཀྱིས། ། དགོས་མེད་ཚེ་འདིའི་བྱ་བས་མི་གཡེང་བར། ། གཅིག་ཏུ་སྒྲུབ་ལ་གཞོལ་བའི་ངང་ཚུལ་དེས། ། མྱུར་དུ་སྙིང་པོའི་བཙན་ས་ཟིན་པར་ཤོག ། ཀུན་མཁྱེན་གཉིས་པ་ས་སྐྱ་པ། །
ཀུན་སྙིང་ཡབ་སྲས་རིང་ལུགས་མཆོག ། ཀུན་ལ་མེད་པའི་ཁྱད་ཆོས་འདི། ། ཀུན་དགའ་རྒྱལ་མཚན་ཞེས་བྱས་བྲིས། ། དགེའོ།། །། PAGE * MERGEFORMAT 4 སྡེ་སྟོན་ཨ་འཇམ། ལྟ་བ་འཁོར་འདས་དབྱེར་མེད་སྒོམ་ཚུལ། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
