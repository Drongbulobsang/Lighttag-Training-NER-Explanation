གསུང་འབུམ། ཀུན་དགའ་བསྟན་པའི་རྒྱལ་མཚན།
པོད ༩
དགྱེས་པ་རྡོ་རྗེའི་བསྐྱེད་རིམ་ལམ་དུས་ཀྱི་དབང་དང་བཅས་པའི་སྦྱང་གཞི་སྦྱོང་བྱེད་སྦྱོང་ཚུལ་ངེས་དོན་རབ་གསལ།
༄༅། །དཔལ་དགྱེས་པ་རྡོ་རྗེའི་བསྐྱེད་རིམ་ལམ་དུས་ཀྱི་དབང་དང་བཅས་པའི་སྦྱང་གཞི་སྦྱོང་བྱེད་སྦྱོང་ཚུལ་ངེས་དོན་རབ་གསལ་བཞུགས་སོ།། བདེ་ཆེན་དབྱིངས་ལས་གཡོ་བ་མེད་བཞིན་དུ། ། དམིགས་མེད་སྙིང་རྗེས་སྣ་ཚོགས་སྤྲུལ་པའི་གར། ། ཅིར་ཡང་ངོམ་མཛད་དགྱེས་པ་རྡོ་རྗེ་དང་། ། དབྱེར་མེད་དྲིན་ཅན་བླ་མས་བདག་སྐྱོངས་ཤིག ། རྩ་བཤད་རྒྱུད་སྡེ་གསུམ་གྱི་སྙིང་པོའི་བཅུད། ། དགྱེས་རྡོར་མངོན་རྟོགས་ལུས་དཀྱིལ་དང་བཅས་པའི། ། སྦྱང་གཞི་སྦྱོང་བྱེད་ཇི་ལྟར་སྦྱོང་བའི་ཚུལ། ། གོང་མའི་གསུང་བཞིན་མདོ་ཙམ་འཆད་ལ་སྤྲོ། ། འདིར་ཐབས་ཤེས་གཉིས་སུ་མེད་པའི་རྒྱུད་སྡེ་ཀུན་གྱི་ཡང་རྩེར་གྱུར་པ་དཔལ་དགྱེས་པ་རྡོ་རྗེའི་རྩ་བཤད་རྒྱུད་གསུམ་གྱི་དོན་གྱི་བཅུད་ཕྱུང་བ།
རྣལ་འབྱོར་གྱི་དབང་ཕྱུག་དཔལ་ས་སྐྱ་པ་ཡབ་སྲས་བརྒྱུད་པ་དང་བཅས་པའི་ཐུགས་དམ་ཆག་མེད་བཞིའི་ཡ་གྱལ་ཀྱེ་རྡོ་རྗེའི་སྒྲུབ་ཐབས་མངོན་རྟོགས་ལུས་དཀྱིལ་དང་བཅས་པའི་སྦྱང་གཞི་སྦྱོང་བྱེད་ཇི་ལྟར་སྦྱོང་ཚུལ་ཅུང་ཟད་འཆད་པ་ལ་དོན་གསུམ་སྟེ། སྦྱོར་བ། དངོས་གཞི། རྗེས་སོ། ། དང་པོ་ལ་ཐུན་མོང་དང་ཐུན་མོང་མ་ཡིན་པ་གཉིས་ཀྱི་དང་པོ་ལའང་གསུམ་སྟེ། སོ་ཐར་གྱི་སྡོམ་པ་ཡར་ལྡན་དུ་བྱ་བའི་ཕྱིར་སྐྱབས་སུ་འགྲོ་བ་དང་། བྱང་སེམས་ཀྱི་སྡོམ་པ་ཡར་ལྡན་དུ་བྱ་བའི་ཕྱིར་སེམས་བསྐྱེད་པ། སྔགས་ཀྱི་ལྟུང་བ་ཆེན་པོ་རྣམས་མི་འཕེལ་བ་དང་ཉེས་པ་ཕྲ་མོ་ཐམས་ཅད་སྦྱོང་བའི་ཕྱིར་རྡོར་སེམས་བསྒོམ་བཟླས་བྱེད་པའོ། ། དང་པོའི་སྦྱང་གཞི་ནི་སྤྱིར་མ་དག་པའི་སྣང་བ་ཐམས་ཅད་དང་། ཁྱད་པར་གྱི་སྦྱང་གཞི་འཇིག་རྟེན་གྱི་དཔོན་པོ།
ལྷ་ཀླུ་བདུད་བཙན་སོགས་སྐྱབས་སུ་འགྲོ་བར་མི་འོས་པ་ལ་སྐྱབས་སུ་སོང་བ་དང་། སྐྱབས་སུ་འགྲོ་བའི་ཡུལ་ལ་སྐྱབས་སུ་མ་སོང་ཞིང་མ་དད་པ་དང་མ་གུས་པ་བགྱིས་པ་ལ་སོགས་པའི་སེམས་སྣང་བག་ཆགས་དང་བཅས་པ་ཡིན་ལ། བླ་མ་དང་གཙོ་བོ་ཐ་མི་དད་པའི་ཀྱེ་རྡོར་ལྷ་དགུ། གཙོ་བོའི་རྒྱབ་བེ་ཏ་ལིའི་མདུན་དུ་གསུང་རབ་པུསྟི་བྲག་རི་བརྩེགས་པ་ལྟ་བུ་བཅས་སྐྱབས་གནས་ཀུན་འདུས་ཀྱི་ངོ་བོར་མོས་ནས། བྱང་ཆུབ་མ་ཐོབ་ཀྱི་བར་དུ་རེ་ས་རྟེན་གནས་སུ་འཛིན་པའི་བློས་ཚུལ་བཞིན་དུ་སྐྱབས་སུ་འགྲོ་བ་ནི་སྦྱོང་བྱེད་ཀྱི་ལམ་མོ། ། སྦྱང་གཞི་དེ་དག་སྦྱོང་བྱེད་དེའི་ངོ་བོར་བསྒྱུར་ནས་དེ་གཉིས་དབྱེར་མེད་དུ་ཉམས་སུ་ལེན་པ་ནི་སྦྱོང་ཚུལ་ལོ། ། སྤྱིར་དག་པ་དང་མ་དག་པའི་སྣང་བ་ཐམས་ཅད། རང་གི་སེམས་ཉིད་དེ་དང་དེ་དག་ཏུ་ཤར་བ་ཙམ་ལས་ལོགས་ན་མེད་ཅིང་། དེ་ཡང་བདེན་པར་མ་གྲུབ་པའི་གནད་འདི་ཤེས་ན་ཚུལ་འདི་དག་བློ་ལ་བདེ་མོ་ཞིག་འཆར་བ་ཡིན་ནོ། ། གཉིས་པ་སེམས་བསྐྱེད་པའི་སྦྱང་གཞི་ནི།
སྤྱིའི་སྦྱང་གཞི་སྔར་དང་འདྲ་ལ། ཁྱད་པར་གྱི་སྦྱང་གཞི་ནི། ཚེ་ཐོག་མ་མེད་པ་ནས་གཞན་ལ་བསམ་ངན་བསྒོམས་པ། སེམས་བསྐྱེད་པར་མི་འོས་པ་བསྐྱེད་པ་ལ་སོགས་པའི་སེམས་སྣང་བག་ཆགས་དང་བཅས་པ། སྦྱོང་བྱེད་མཁའ་ཁྱབ་ཀྱི་སེམས་ཅན་མར་ཤེས་དྲིན་དྲན་པ་སོགས་ཀྱི་སྒོ་ནས་བྱམས་བརྩེསྃ་སྐྱོངྃ་ཞིངྃ་། དེས་ཀུན་ནས་བསླངས་པའི་སེམས་བསྐྱེད་བསྒོམ་པའི་རྣལ་འབྱོར་ཡིན་ནོ། ། སྦྱོང་ཚུལ་སྣང་བ་བསྒྱུར་བའི་ཚུལ་ཏེ། སྦྱང་གཞི་དེ་དག་སྦྱོང་བྱེད་དེའི་ངོ་བོར་བསྒྱུར་ནས་བསྒོམ་པ་ཡིན་ནོ། ། གསུམ་པ་རྡོར་སེམས་སྒོམ་བཟླས་ཀྱི་སྦྱང་གཞི་ནི། ནད་གདོན་སྡིག་སྒྲིབ་སྤྱི་དང་ཁྱད་པར་གསང་སྔགས་ཀྱི་དམ་ཚིག་ཉམས་ཆག་རྣམས་ཡིན་ལ།
སྦྱོང་བྱེད་རྡོ་རྗེ་སེམས་དཔའི་སྒོམ་བཟླས་ཡིན་ཞིང་། སྦྱོང་ཚུལ་གོང་བཞིན། ཞར་ལ་བཟླས་པའི་དམིགས་པ་ཅུང་ཟད་བཤད་ན། རྡོར་སེམས་ཡབ་ཡུམ་གྱི་སྦྱོར་མཚམས་དང་སྐུའི་ཆ་ཐམས་ཅད་ནས་བདུད་རྩིའི་རྒྱུན་བབས་རང་གི་ཚངས་བུག་ནས་ཞུགས་པས་བདུད་རྩིའི་རྒྱུན་དེས་སྡིག་སྒྲིབ་ཉེས་ལྟུང་ཐམས་ཅད་དུད་ཁུ་དང་སོལ་ཁུའི་རྣམ་པ་དང་། བདུད་རྩི་དམར་པོ་མར་ཁུ་ལྟ་བུའི་བཅུད་དང་ལྡན་པས་རླུང་ནད་དང་། བདུད་རྩི་དཀར་པོ་བསིལ་བའི་རང་བཞིན་གྱིས་ཁྲག་མཁྲིས་དང་། བདུད་རྩི་བསིལ་དྲོད་སྙོམས་པས་བད་ཀན་གྱི་ནད་རྣམས་དང་། ནད་ཐམས་ཅད་རྣག་ཁྲག་ལྗན་ལྗིན་སོགས་ཀྱི་རྣམ་པ་དང་། བདུད་རྩི་དཀར་པོ་ཁྲོ་ཆུ་ཁོལ་བ་ལྟ་བུའི་གསེབ་ནས་རྟ་མགྲིན་དང་ཕྱག་ན་རྡོ་རྗེ་དང་བདུད་རྩི་འཁྱིལ་བ་སོགས་ཁྲོ་བོའི་ཚོགས་སྤྲོས་པས། གདོན་ཐམས་ཅད་སྲོག་ཆགས་སྡོམ་སྡིག་སོགས་ཀྱི་རྣམ་པས་འོག་སྒོ་དང་རྐང་མཐིལ་ནས་དེད་དེ་ཕྱིར་ཐོན་པར་བསམ་པ་ནི་ཐུན་མོང་བའི་དམིགས་པ་དང་།
བདུད་རྩིའི་རྒྱུན་དེས་སྨིན་མཚམས་མགྲིན་པ་སྙིང་ག་རྐང་མཐིལ་ཡན་ཆད་གང་བས་དབང་བཞི་ཐོབ། སྒྲིབ་པ་བཞི་དག སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པའི་བྱིན་རླབས་ཞུགས་པར་བསྒོམ་པ་ནི་ཐུན་མོང་མ་ཡིན་པའི་དམིགས་པའོ། ། དེ་ནས་བཤགས་སྡོམ་བྱས་མཐར་རྡོར་སེམས་རང་ལ་བསྟིམས་ནས་གནས་ལུགས་ལ་མཉམ་པར་འཇོག་པ་ནི་དོན་དམ་པའི་བཤགས་པ་བླ་ན་མེད་པའོ། ། གཉིས་པ་ཐུན་མོང་མ་ཡིན་པའི་སྔོན་འགྲོ་ལ་གསུམ་གྱི་དང་པོ་བསོད་ནམས་ཀྱི་ཚོགས་བསག་པ་ལ། ཡུལ་དག་པ་དང་མ་དག་པ་ལ་བརྟེན་པ་གཉིས་ཀྱི་དང་པོ་ལ། ཚོགས་གསོག་པ་པོ། གསོག་ཡུལ། བསག་བྱའི་ལས་རྣམས་ཀྱི་སྦྱང་གཞི་སྦྱོང་བྱེད་སོ་སོར་སྦྱར་ན། རང་གི་སྐྱེ་བ་སྔ་མ་རྣམས་སུ་ལས་གསོག་པའི་རྟེན་རིགས་དྲུག་གི་ལུས་ཇི་སྙེད་ཅིག་བླངས་པ་དེའང་སེམས་སྣང་ཙམ་ཡིན་པའི་ཕྱིར།
རང་གི་སེམས་ལ་བག་ཆགས་ཀྱི་ཚུལ་དུ་ཡོད་པ་ནི་སྦྱང་གཞི། སྦྱོང་བྱེད་མ་དག་པའི་སྣང་བ་དེ་ཉིད་དག་པའི་སྣང་བ་རང་ཉིད་ཧེ་རུ་ཀ་ཞལ་བརྒྱད་ཕྱག་བཅུ་དྲུག་གི་རྣམ་པར་བསྒྱུར་ནས་ལམ་བྱེད་བཞི་དང་ལྡན་པར་སྒོམ་པ་ཡིན་ལ། ལམ་བྱེད་བཞི་ནི། སྦྱང་གཞི་དེ་དག་ལྷ་སྐུ་ཞལ་ཕྱག་གི་རྣམ་པར་སྒོམ་པ་རྣམ་པ་ལམ་བྱེད། དེ་ཀྱེ་རྡོ་རྗེ་ཡིན་སྙམ་པ་མོས་པ་ལམ་བྱེད། དེ་ཡང་འབྲས་དུས་ཀྱི་ཀྱེ་རྡོར་དངོས་ཡིན་སྙམ་པ་འབྲས་བུ་ལམ་བྱེད། དེ་ལ་བརྟེན་ནས་རང་རྒྱུད་ཀྱི་སྒྲིབ་པ་བྱང་ནས་ཚོགས་རྫོགས་པར་འགྱུར་བ་བྱིན་རླབས་ལམ་བྱེད་དོ། ། སྦྱང་གཞི་རང་གི་སེམས་ཀུན་གཞི་དང་དེ་ལས་འཕྲོས་པའི་སེམས་བྱུང་གི་རྒྱུ་བ་སྣ་ཚོགས་པ་བག་ཆགས་དང་བཅས་པ། སྦྱོང་བྱེད་རིམ་བཞིན་རང་གི་སྙིང་གར་པདྨ་ཉི་མའི་སྟེང་ངོ་བོ་ཀྱེའི་རྡོ་རྗེའི་ཐུགས་གཉིས་མེད་ཀྱི་ཡེ་ཤེས་ཡིན་པ་ལ་རྣམ་པ་ཧཱུྃ་ཡིག་གི་རྣམ་པར་བསྒོམ་པ་དང་། དེ་ལས་འཕྲོས་པའི་འོད་ཟེར་ཁ་དོག་སྣ་ལྔའི་ཚོགས་ཀྱིས་སྦྱོང་ཚུལ་འདྲ།
དེ་བཞིན་དུ་སྦྱང་གཞི་རང་གི་ལས་གསོག་པའི་ཡུལ་རྣམས་སྦྱོང་བྱེད་རྡོ་རྗེ་ལྷ་དགུ་བླ་མ་མི་བསྐྱོད་པས་དབུར་བརྒྱན་པའི་རྣམ་པ་ཅན་དུ་བསྒོམ་པ་དང་། སྦྱང་གཞི་རང་གི་སྐྱེ་བ་སྔ་མ་རྣམས་སུ་དུག་གསུམ་གྱིས་ཀུན་ནས་བསླངས་ཏེ། ཡུལ་དམ་པ་རྣམས་ལ་བརྡེག་བཙོག་བྱས་པ་སོགས་ངན་སོང་དུ་སྐྱེ་འགྱུར་གྱི་ལས་ངན་བསགས་པ་ནས་ཉན་རང་གི་བྱང་ཆུབ་ཀྱི་རྒྱུར་གྱུར་པའི་དགེ་བའི་ལས་བསགས་པའི་བར་གྱི་ལས་རྣམས། སྦྱོང་བྱེད་ཕྱག་འཚལ་བ་ནས་སྡོམ་པ་གཟུང་བའི་བར་རྣམས་ཀྱིས་སྦྱོང་བ་ཡིན་ཅིང་དེ་ཡང་བྱེ་བྲག་སོ་སོའི་སྦྱང་གཞི་ནི་རང་གི་སྐྱེ་བ་སྔ་མ་རྣམས་སུ་མ་གུས་པ་དང་སེར་སྣའི་དབང་གིས་ཕྱག་མཆོད་འོས་པ་ལ་མ་བྱས་པ་དང་། མི་ཤེས་པའི་དབང་གིས་མི་འོས་པའི་ཡུལ་ལ་ཕྱག་མཆོད་བྱས་པ་ལ་སོགས་པའི་སེམས་སྣང་བག་ཆགས་དང་བཅས་པ། སྦྱོང་བྱེད་ཚོགས་ཞིང་གི་ཡོན་ཏན་མཐོང་བའི་དད་གུས་ཀྱིས་ཀུན་ནས་བསླངས་ཏེ་སྒོ་གསུམ་གུས་པས་ཕྱག་འཚལ་བ་དང་། རང་གི་སྙིང་ག་ནས་སྤྲུལ་པའི་ལྷ་མོ་བརྒྱད་ཀྱིས་ཕྱི་ནང་གསང་བའི་མཆོད་རྫས་ཀྱིས་གཙོ་བོ་ནས་རིམ་བཞིན་མཆོད་པ་དག་ཡིན་ནོ། ། དེ་ཡང་གདོལ་པ་མོས་ཅང་ཏེའུའི་སྒྲས་མཆོད་པ་ཕྱི་མཆོད། གཽ་རི་སོགས་ཀྱིས་བདུད་རྩི་དང་། རི་ཁྲོད་མས་རོ་སྟེ་བཅུད་ལེན་གྱིས་མཆོད་པ་ནང་མཆོད།
གཡུང་མོས་འཁྱུད་པའི་སྟངས་ཀ་བྱས་པས་ལྷ་རྣམས་ཀྱི་ཐུགས་རྒྱུད་ཟག་མེད་ཀྱི་བདེ་བས་ཚིམ་པར་བསམ་པ་ནི་གསང་མཆོད་དོ། ། དེ་བཞིན་དུ་ཚེ་རབས་སྔ་མ་རྣམས་སུ་རང་གིས་རང་བཞིན་དང་བཅས་པའི་ཉེས་པ་དང་། གཞན་གྱི་དགེ་བ་ལ་ཕྲག་དོག་དང་བར་ཆད་བྱས་པ་དང་། ཆོས་དང་གང་ཟག་གི་བདག་ཏུ་བཟུང་བ་དང་། སྐྱབས་དམ་པ་ལ་མ་བརྟེན་པ་དང་། གཞན་དོན་དུ་སེམས་མ་བསྐྱེད་པ་དང་སྦྱོར་བ་ཕྱིན་ཅི་ལོག་ཏུ་སྤྱོད་པ་དང་། དགེ་རྩ་མ་བསྔོས་པ་ལ་སོགས་པའི་སེམས་སྣང་བག་ཆགས་དང་བཅས་པ། སྦྱོང་བྱེད་ཡན་ལག་བདུན་པའི་རྣལ་འབྱོར་དུ་བསྒྱུར་ནས་སྒོམ་པ་དང་། སྦྱང་གཞི་རིགས་ལྔ་སྤྱི་དང་བྱེ་བྲག་གི་སྡོམ་པ་མ་བཟུང་བ་དང་། བཟུང་ཡང་ཉམས་པ་ལ་སོགས་པའི་སེམས་སྣང་བག་ཆགས་དང་བཅས་པ།
སྦྱོང་བྱེད་རིགས་ལྔའི་སྡོམ་བཟུང་གི་རྣལ་འབྱོར་དུ་བསྒྱུར་ནས་སྒོམ་པ་ཡིན་ནོ། ། འདིས་རྒྱུ་དུས་ཀྱི་སྟ་གོན་དང་ཡོལ་བའི་ཕྱི་འཇུག་དང་ནང་འཇུག་གི་སྐབས་སུ་ཐོབ་པའི་སྡོམ་པ་རྣམས་སོར་ཆུད་པར་བྱེད་པ་ཡིན་ཞེས་གསུངས་སོ། ། གཉིས་པ་ལ་སྦྱང་གཞི་རང་གིས་ཡུལ་མ་དག་པ་ལ་བརྟེན་ནས་ལས་བསགས་པ་དང་། འབྱུང་བ་བཞི་དང་། ཚད་མེད་བཞིའི་མི་མཐུན་པའི་ཕྱོགས་མཐའ་དག སྦྱོང་བྱེད་ཚད་མེད་བཞིའི་ངོ་བོར་བསྒྱུར་ནས་སྦྱངས་འབྲས་ལྷ་མོ་བཞིས་རྒྱས་བཏབ་ནས་ཉམས་སུ་ལེན་པ་སྟེ། རང་གི་སྙིང་ག་ནས་འོད་ཟེར་སྔོན་པོ་འཕྲོས་སེམས་ཅན་ཐམས་ཅད་ལ་ཕོག་པས་དེ་དག་གི་སྡིག་སྒྲིབ་སྦྱངས་ནས་བྱམས་པ་ཚད་མེད་ཀྱི་ངོ་བོ་ལྷ་མོ་པུཀྐ་སིའི་གོ་འཕང་ལ་བཀོད་པར་བསམ། དེ་བཞིན་དུ་འོད་ཟེར་དཀར་པོ་དམར་པོ་སྣ་ཚོགས་འཕྲོས་པས་སེམས་ཅན་རྣམས་སྙིང་རྗེ་དགའ་བ་བཏང་སྙོམས་ཚད་མེད་གསུམ་གྱི་ངོ་བོ་ལྷ་མོ་རི་ཁྲོད་མ་གདོལ་པ་མོ་གཡུང་མོ་རྣམས་ཀྱི་གོ་འཕང་ལ་རིམ་བཞིན་བཀོད་པར་བསམ་མོ། ། རྒྱས་པར་བྱེད་ན་འོད་ཟེར་གྱི་རྩེ་ལ་ལྷ་མོ་སྤྲོ་བར་གསུངས་སོ། ། གཉིས་པ་ཡེ་ཤེས་ཚོགས་བསགས་ཀྱི་སྦྱང་གཞི་རང་གི་སེམས་ཀུན་གཞིའི་སྟེང་ནས་སྔར་ཤི་བ་མ་འོངས་པ་ན་འཆི་བར་འགྱུར་བའི་བག་ཆགས་ཇི་སྙེད་ཡོད་པ་དང་།
སྣོད་ཀྱི་འཇིག་རྟེན་ཞིག་པ་དང་འཇིག་པར་འགྱུར་བ་ལ་སོགས་པའི་སེམས་སྣང་བག་ཆགས་དང་བཅས་པ། སྦྱོང་བྱེད་ཡེ་ཤེས་ཚོགས་བསགས་ཀྱི་རྣལ་འབྱོར་དུ་བསྒྱུར་ནས་ཉམས་སུ་ལེན་པ་སྟེ། འདི་ནི་སྔགས་བརྗོད་པ་ཙམ་གྱིས་སྟོང་ཉིད་བཙན་ཐབས་སུ་བསྒོམ་པ་སྟེ། དེ་ཡང་ཆད་སྟོང་མ་ཡིན་པར་མ་དག་པའི་སྣང་བ་རྣམས་བཀག་ནས་སེམས་ཀྱི་གནས་ལུགས་སྤྲོས་པ་ཐམས་ཅད་དང་བྲལ་བའི་ངང་དུ་མཉམ་པར་འཇོག་པ་ཡིན། ཡེ་ཤེས་ཚོགས་བསགས་ཀྱིས་འཆི་བ་སྦྱོང་བའི་ཚུལ་འདི་མི་འཐད་གསུངས་པའང་ཡོད་མོད། འདི་ཚར་ཆེན་ཆོས་ཀྱི་རྒྱལ་པོའི་གསུང་དང་མཐུན་པར་བྲིས་པ་ཡིན་ནོ། ། གསུམ་པ་སྲུང་འཁོར་ལ། ཐུན་མོང་དང་ཐུན་མོང་མ་ཡིན་པ་གཉིས་ཀྱི་དང་པོའི་སྦྱང་གཞི་ནི། མ་དག་པ་སྣོད་ཀྱི་འཇིག་རྟེན་དང་། རང་གི་ཆོས་སྒྲུབ་པའི་གེགས་དང་བར་ཆད་ནད་གདོན་ཉོན་མོངས་པ་ལ་སོགས་པའི་སེམས་སྣང་བག་ཆགས་དང་བཅས་པ་རང་གི་སེམས་ཀྱི་རྣམ་རོལ་དུ་ཤེས་པར་བྱས་ནས།
སྦྱོང་བྱེད་ཡེ་ཤེས་ལྔའི་ངོ་བོ་རྡོ་རྗེའི་ས་གཞི་རྭ་གུར་མེ་རི་དང་བཅས་པའི་སྲུང་འཁོར་གྱི་རྣལ་འབྱོར་དུ་བསྒྱུར་ནས་སྒོམ་པ་ནི་སྤང་བྱ་གཉེན་པོར་ཤར་བའམ་བར་ཆད་དངོས་གྲུབ་ཏུ་ལེན་པའི་གདམས་ངག་བྱ་བ་ཡིན་ནོ། ། གཉིས་པ་ཐུན་མོང་མ་ཡིན་པའི་སྦྱང་གཞི་སྣོད་ཀྱི་འཇིག་རྟེན་དང་། བཅུད་ཀྱི་སེམས་ཅན་སྐྱེ་གནས་བཞིར་སྐྱེ་བ་བླངས་པ་དང་། ལུས་ཡོངས་སུ་རྫོགས་པ་དང་། བསམ་པ་ནར་སོན་པ། རང་གི་མངའ་ཐང་ལ་དབང་བསྒྱུར་བ། དགྲ་འདུལ་གཉེན་སྐྱོང་གི་བྱ་བ་སྣ་ཚོགས་བྱེད་པ་རྣམས། རིམ་བཞིན་རྟེན་སྲུང་བའི་འཁོར་ལོ་རྩིབས་བཅུ་པར་སྒོམ་པ་དང་། ལྷ་དམ་ཚིག་པ་བསྐྱེད་པ། སྐྱེ་མཆེད་དང་གནས་གསུམ་བྱིན་གྱིས་བརླབས་པ་དང་།
ཡེ་ཤེས་པ་བསྟིམ་པ་དང་། དབང་བསྐུར་ཞིང་རིགས་ཀྱི་བདག་པོས་རྒྱས་གདབ་པ་དང་། ཟབ་པའི་གནད་ལྔའི་དམིགས་པ་རྣམས་ཀྱིས་སྦྱོང་བ་ཡིན་ནོ། ། གནད་ལྔ་གཞན་རྣམས་དཀྱུས་སུ་གསལ་ཞིང་། སྔགས་བཟླ་བའི་གནད་ནི། ན་མཿས་མནྟ་སོགས་ནས་ཙཀྲ་ཝརྟའི་བར་རང་ཉིད་གཙོ་བོ་གཙུག་ཏོར་འཁོར་སྒྱུར་དུ་གསལ་འདེབས་ཤིང་གཞན་རྣམས་དྲན་ཙམ་བྱ། སརྦ་ཡནྟྲ་ནས་སརྦནྟུའི་བར་དགྲ་བགེགས་རྣམས་གསལ་འདེབས། ཚིནྡྷ་ནས་མཱ་རའི་བར་འཁོར་ལོས་དགྲ་བགེགས་རྣམས་གཏུབ་པར་བསམ། ཧཱུྃ་བཅུས་ཁྲོ་བོ་བཅུ་དང་། ཕཊ྄་གསུམ་གྱིས་སྟེང་འོག་བར་གསུམ་གྱི་ཁྲོ་བོ་རྣམས་ཆེད་དུ་གསལ་འདེབས་པར་གསུངས་སོ། །
མདོར་ན་སྐྱེ་བ་སྔ་མ་རྣམས་སུ་གཞན་ལ་གནོད་འཚེ་བྱས་པ་དང་། གཞན་གྱིས་ཆོས་སྒྲུབ་པ་ལ་བར་ཆད་བགྱིས་པའི་ལས་གཟུགས་ཕྱི་རོལ་ཏུ་དགྲ་བགེགས་ཀྱི་རྣམ་པར་ཤར་བ་ཡིན་པས། དེའི་གཉེན་པོར་རང་སེམས་རིག་སྟོང་ཟུང་འཇུག་གི་བདག་ཉིད་དེའི་ཐབས་གསལ་བའི་ཆ་ལྷ་སྐུ་དང་། ཤེས་རབ་སྟོང་པའི་ཆ་རྡོ་རྗེ་རྭ་གུར་དང་མཚོན་ཆའི་འཁོར་ལོའི་རྣམ་པར་ཤར་ནས། དེས་ལས་ངན་གྱི་རང་གཟུགས་གནོད་བྱེད་རྣམས་ཚར་བཅད་ནས་ཆོས་ཉིད་ཀྱི་ངང་དུ་ཐིམ་པར་བསམ་པ་ནི་གནད་དོ། ། གཉིས་པ་དངོས་གཞི་ལ་སྤྱིའི་དོན་དང་། ཡན་ལག་གི་དོན་གཉིས་ལས་དང་པོ་ལ་ལྔ་ལས། དང་པོ་སྦྱང་གཞི་ནི། ལྷའི་ངོ་བོར་རང་བཞིན་གྱིས་རྣམ་པར་དག་པས་ལྷར་འགྱུར་བའི་གཞི་ཡང་ཡིན། ཐ་མལ་དུ་འཛིན་པའི་དྲི་མ་སྦྱོང་བའི་གཞི་ཡང་ཡིན་པས།
ཕུང་ཁམས་སྐྱེ་མཆེད་ཀྱི་རྣམ་པར་སྣང་བའི་ཀུན་རྫོབ་ཀྱི་ཆོས་ཐམས་ཅད་དོ། ། གཉིས་པ་སྦྱང་བྱ་ནི་ཆོས་དེ་དག་ལྷ་དང་ཡེ་ཤེས་ཀྱི་ངོ་བོར་མ་ཤེས་པར་འདི་ནི་གཟུགས་སོ། ། འདི་ནི་ཚོར་བའོ་ཞེས་སོགས་ཐ་མལ་དུ་འཛིན་པའི་རྟོག་པ་རྣམས་སོ། ། སྦྱང་གཞི་དང་སྦྱང་བྱ་དེ་གཉིས་ཀྱི་ཁྱད་པར་ནི། དེ་གཉིས་ངོ་བོ་ཐ་དད་དུ་འདོད་པ་དང་གཞི་གཅིག་ལ་ལྡོག་པས་དབྱེ་བར་བཞེད་པའི་ལུགས་གཉིས་ལས་རང་ལུགས་ཕྱི་མ་ཡིན། གསུམ་པ་སྦྱོང་བྱེད་ནི་རྣམ་ཐར་སྒོ་གསུམ་བྱང་ཕྱོགས་སོ་བདུན་ཡེ་ཤེས་ལྔ་རིགས་ལྔ་ཡུམ་ལྔ་ལ་སོགས་པའོ། ། བཞི་པ་སྦྱོང་ཚུལ་སྦྱང་གཞི་ཕུང་ཁམས་སྐྱེ་མཆེད་ཀྱི་ཆོས་ཐམས་ཅད་སྦྱོང་བྱེད་ཡེ་ཤེས་ལྔ་རིགས་ལྔ་ལ་སོགས་པའི་ངོ་བོར་ཤེས་པར་བྱས་ནས་མཉམ་བཞག་གི་སྐབས་སུ་ཡེ་ཤེས་ཚོགས་བསགས་ཀྱིས་དངོས་པོ་ཐམས་ཅད་སྟོང་ཉིད་དུ་སྦྱངས་ནས་དེའི་ངང་ལས་ཐ་མལ་པའི་སྣང་བ་འཆར་དུ་མི་འཇུག་པར་རྟེན་དང་བརྟེན་པའི་འཁོར་ལོ་བསྒོམས་ནས་དེ་ཀུན་རྫོབ་ཀྱི་སྣང་བ་དང་དབྱེར་མེད་དུ་སྒོམ་པ་དང་། རྗེས་སྤྱོད་ཀྱི་ཚེ་སྣང་བའི་དངོས་པོ་ཐམས་ཅད་ལ་ཐ་མལ་དུ་འཛིན་པ་རང་ཤུགས་ཀྱིས་སྐྱེ་བའི་ཚེ་དྲན་པས་ཟིན་པར་བྱས་ནས་ལྷ་དང་ཡེ་ཤེས་སུ་སྒོམ་པར་བྱེད་པའོ། ། ལྔ་པ་སྦྱངས་འབྲས་ནི། མ་དག་པའི་སྣང་བ་རྣམས་དག་པའི་སྣང་བར་བསྒོམས་པས་གློ་བུར་གྱི་དྲི་མ་དག་ནས་ཆོས་ཀྱི་སྐུ་དང་གཟུགས་ཀྱི་སྐུའི་ངོ་བོར་གནས་གྱུར་པའོ། །
དེ་ཡང་ཆོས་གཅིག་ལ་མཚོན་ན་སྦྱང་གཞི་གཟུགས་ཕུང་། སྦྱོང་བྱེད་རྣམ་སྣང་ངམ་གཟུགས་རྡོ་རྗེ་མ། སྦྱང་བྱ་འདི་ནི་གཟུགས་སོ་སྙམ་པའི་ཐ་མལ་དུ་འཛིན་པ། སྦྱོང་ཚུལ་སྣང་བ་བསྒྱུར་བའི་ཚུལ་གྱིས་སྦྱང་བ། སྦྱངས་འབྲས་རྣམ་སྣང་ངམ་གཟུགས་རྡོ་རྗེ་མའི་གོ་འཕང་གནས་འགྱུར་གྱི་ཚུལ་དུ་ཐོབ་པའོ། ། འདི་བཞིན་དུ་ཀུན་ལ་སྦྱར་བར་བྱའོ། ། བྱེ་བྲག་ལྷའི་རྣལ་འབྱོར་གྱིས་སྐྱེ་འཆི་བར་དོ་གསུམ་སྦྱོང་བ་ལ། སློབ་བཤད་པ་རྣམས་དུས་གསུམ་གྱི་སྐྱེ་འཆི་བར་དོའི་སྣང་བ་ཐམས་ཅད་རང་སེམས་ལ་བག་ཆགས་ཀྱི་ཚུལ་དུ་ཡོད་པས་དེ་ཐམས་ཅད་སྦྱང་གཞིར་བཞེད་ཅིང་། གཞན་དུ་རང་གཞན་མཁས་པ་ཁ་ཅིག་སྣ་ཚོགས་གསུངས་པ་འདིར་མ་སྤྲོས། གཉིས་པ་ལ་ཡན་ལག་དྲུག་གི།
དང་པོ་གཞལ་ཡས་ཁང་བསྐྱེད་པ་རྣམ་སྣང་གི་ཡན་ལག་ལའང་བཞི་ཡོད་པའི་དང་པོ་གཞིའི་ཡན་ལག་གི་སྦྱང་གཞི་ནི་མའི་མངལ། སྒོ་ང་། མེ་ཏོག་སོགས་དང་། ས་གཞི་ལ་སོགས་པ་རང་གང་དུ་སྐྱེ་བར་འགྱུར་བའི་མ་དག་པའི་སྐྱེ་གནས་བཞི་པོ་དེ་དག་གི་སེམས་སྣང་བག་ཆགས་དང་བཅས་པ། སྦྱོང་བྱེད་རྣམ་ཐར་སྒོ་གསུམ་གྱི་རང་བཞིན་རྣམ་པ་ཆོས་འབྱུང་གྲུ་གསུམ་དུ་བསྒྱུར་ནས་ལམ་བྱེད་བཞིའི་སྒོ་ནས་ཉམས་སུ་ལེན་པ་ཡིན། གཉིས་པ་རྒྱུའི་ཡན་ལག་གི་སྦྱང་གཞི་ནི། ཕྱི་སྣོད་ཀྱི་འཇིག་རྟེན་འགྲུབ་པའི་རྒྱུ་རླུང་། མེ། ཆུ། སས་བསྡུས་པ་རྣམས་ཏེ་མདོར་ན་འབྱུང་བཞིར་སྣང་བའི་རྟོག་པ་ཐམས་ཅད།
སྦྱོང་བྱེད་རླུང་ལྷ་མོ་སྒྲོལ་མ། མེ་གོས་དཀར་མོ། ཆུ་མ་མ་ཀི། ས་སངས་རྒྱས་སྤྱན་མ་བཞིའི་ངོ་བོ་འབྱུང་བཞིའི་དཀྱིལ་འཁོར་སོ་སོའི་རྣམ་པར་བསྒྱུར་ནས་ལམ་བྱེད་བཞི་དང་ལྡན་པར་བསྒོམ་པ་སྟེ། གཅིག་ལ་མཚོན་ན་མ་དག་པའི་རླུང་དེ་ལྷ་མོ་གཡུང་མོའམ་སྒྲོལ་མའི་ངོ་བོ་རླུང་གི་དཀྱིལ་འཁོར་གྱི་རྣམ་པར་བསྒྱུར་ནས་བསྒོམ་པ་རྣམ་པ་ལམ་བྱེད། དེ་ལ་ལྷ་མོ་དེ་ཉིད་དུ་མོས་པ་མོས་པ་ལམ་བྱེད། དེ་ཡང་འབྲས་དུས་ཀྱི་ལྷ་མོ་སྒྲོལ་མ་དངོས་ཡིན་སྙམ་པ་ནི་འབྲས་བུ་ལམ་བྱེད། ཐབས་དེས་ཚོགས་རྫོགས་པར་འགྱུར་བ་ནི་བྱིན་རླབས་ལམ་བྱེད་དོ། ། གཞན་རྣམས་ལའང་དེས་རིགས་འགྲེ། འབྱུང་བཞིའི་སྟེང་དུ་དེ་བྱིན་གྱིས་རློབས་བྱེད་ཀྱི་རྣམ་སྣང་གི་ངོ་བོ་འཁོར་ལོ་སྒོམ་པའི་དགོས་པ་ནི།
གཞལ་ཡས་ཁང་རྣམ་སྣང་གི་ཡན་ལག་ཏུ་འཇོག་སླ་བའི་ཆེད་ཡིན་ལ། སྦྱང་གཞི་ནི། འོག་གནས་ཐབས་ཀྱི་ཡན་ལག་གི་སྐབས་དང་འདྲའོ། ། གསུམ་པ་རྐྱེན་གྱི་ཡན་ལག་གི་སྦྱང་གཞི་ནི། རང་གི་སེམས་ལ་མ་དག་པའི་བར་དོར་སྣང་བའི་ལུས་ངག་ཡིད་གསུམ་ཨོཾ་དཀར་པོ་ཨཱཿདམར་པོ་ཧཱུྃ་མཐིང་ཁ་གསུམ་སྟེང་ནས་སྟེང་དུ་བརྩེགས་པ། སྟེང་དུ་ཧོ་མགོ་ཐུར་དུ་བསྟན་པ། འོག་ཏུ་ཧོ་མགོ་གྱེན་ལ་བསྟན་པ་གཉིས་དམར་པོ་སྲེད་ལེན་དང་བཅས་པ། སྦྱོང་བྱེད་ཀྱེ་རྡོ་རྗེའི་སྐུ་གསུང་ཐུགས་དང་ཐབས་ཤེས་གཉིས་ཀྱི་ངོ་བོར་ཡིག་འབྲུ་ལྔའི་རྣམ་པར་བསྒོམ། དེ་ལས་དེ་འདྲ་བའི་ཡིག་འབྲུ་ལྔ་པ་གཅིག་ཆད་དེ་འབྱུང་བཞི་འཁོར་ལོ་དང་བཅས་པ་ལ་ཐིམ་པའི་རྐྱེན་གྱིས་གཞལ་ཡས་ཁང་གྲུབ་པར་བསམ། བཞི་པ་གནས་ཐབས་ཀྱི་ཡན་ལག་གི་སྦྱང་གཞི་ནི།
ཉོན་མོངས་པ་གཏི་མུག་གཟུགས་ཕུང་ས་ཁམས་ཁ་དོག་དཀར་པོ་རྣམ་སྣང་གི་རིགས་མིག་ཤེས་སོགས་དང་མ་དག་པ་སྣོད་ཀྱི་འཇིག་རྟེན་གྱི་སེམས་སྣང་བག་ཆགས་དང་བཅས་པ། སྦྱོང་བྱེད་བྱང་ཕྱོགས་སོ་བདུན་རྣམ་སྣང་གི་ངོ་བོ་གཞལ་ཡས་ཁང་གི་རྣམ་པར་བསྒྱུར་ནས་བསྒོམ་པ་ཡིན་ནོ། ། ཞར་ལ་དུར་ཁྲོད་ཀྱི་སྦྱང་གཞི་ནི། ཕྱི་ལྟར་ན་ཕྱོགས་མཚམས་བརྒྱད་ཀྱི་དུར་ཁྲོད་བརྒྱད། ནང་ལྟར་ན་སྣ་བུག་གཉིས་གཅིག་ཏུ་བྱས་པའི་ལུས་ཀྱི་བུ་ག་བརྒྱད། གསང་བ་ལྟར་ན་འཇིག་རྟེན་ཆོས་བརྒྱད་ཀྱི་རྣམ་རྟོག་ལ་སོགས་པའོ། ། སྦྱོང་བྱེད་མ་དག་པ་ལྟར་སྣང་ཡང་མ་དག་པ་མ་ཡིན་པར་དག་པ་ཡེ་ཤེས་ཀྱི་རང་སྣང་ལས་གྲུབ་པའི་དུར་ཁྲོད་བརྒྱད་དོ། ། གཞལ་ཡས་ཁང་གདན་དང་བཅས་པའི་དམིགས་པ་གསལ་པོར་བསྒོམས་མཐར་སྔགས་དོན་ལ་ང་རྒྱལ་འཛིན་པ་ནི། དེ་བཞིན་གཤེགས་པ་ཐམས་ཅད་ཀྱི་བཞུགས་གནས་གཞལ་ཡས་ཁང་འདི་ནི་བདག་ཉིད་རྣམ་སྣང་གི་ངོ་བོ་ཡིན་པ་ལ་རྣམ་པ་གཞལ་ཡས་ཁང་དུ་ཤར་བའོ་སྙམ་དུ་ང་རྒྱལ་འཛིན་ནོ། ། གཉིས་པ་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ལ་གཉིས།
ལྷ་དམ་ཚིག་པ་བསྐྱེད་པ་དང་། སེམས་དཔའ་སུམ་བརྩེགས་སོགས་ཀྱི་སྦྱང་གཞི་སྦྱོང་བྱེད་བཤད་པའོ། ། དང་པོ་ལ་བཞི་ལས། མངོན་བྱང་ལྔ་ལས་རྒྱུ་རྡོ་རྗེ་འཛིན་པ་བཞེངས་པའི་སྦྱང་གཞི་ནི། ཉི་ཟེར་དུ་ཕུང་པོ་ལྔ། འབྱུང་བ་ལྔ། ཉོན་མོངས་པ་ལྔ། རྩ་ཡི་གེ་བདུད་རྩི་རླུང་ནད་གདོན་རྣམས་ལྔ་ལྔ། ལུས་ངག་ཡིད་ཡོན་ཏན་བྱ་བ་དང་བཅས་པ། རྣམ་ཤེས་ཚོགས་བརྒྱད་དབྱིངས་དང་བཅས་པ།
སྐྱེ་གནས་བཞི་པོ་རེ་རེ་ལའང་ལྔ་ལྔར་ཕྱེ་ནས་མངོན་བྱང་ལྔ་དང་སྦྱང་གཞི་སྦྱོང་བྱེད་སྦྱོང་ཚུལ་ཞིབ་ཏུ་གསུངས་ཀྱང་དེ་ཙམ་ལས་དང་པོ་པ་རྣམས་ཀྱིས་བློས་འཛིན་མི་ནུས་པར་འདུག་པས། འདིར་སྐྱེ་གནས་སྦྱོང་ཚུལ་ཙམ་བཤད་ན། སྦྱང་གཞི་མངལ་སྐྱེས་ཀྱི་ཕའི་ཁམས། དྲོད་གཤེར་སྐྱེས་ཀྱི་གཤེར། སྒོང་སྐྱེས་ཀྱི་ཕ། རྫུས་སྐྱེས་ཀྱི་སྟོང་པའི་ཆ་ལ་སོགས་པ། སྦྱོང་བྱེད་མཚན་བཟང་པོ་སོ་གཉིས་ཀྱི་ངོ་བོ་ཨཱ་ལི་གཡས་བསྐོར་གྱིས་བཅུ་དྲུག དེའི་ནང་དུ་གཡོན་བསྐོར་གྱིས་ཨཱ་ལི་བཅུ་དྲུག་ཞུ་བ་ལ་བྱུང་བའི་མེ་ལོང་ལྟ་བུའི་ཡེ་ཤེས་ཀྱི་ངོ་བོ་ཟླ་བའི་དཀྱིལ་འཁོར་གྱི་རྣམ་པར་བསྒྱུར་ནས་ལམ་བྱེད་བཞིའི་སྒོ་ནས་ཉམས་སུ་ལེན་པ་ཡིན་ནོ། ། དེ་བཞིན་དུ་མངལ་སྐྱེས་ཀྱི་མའི་ཁམས་དང་། དྲོད་གཤེར་སྐྱེས་ཀྱི་དྲོད།
སྒོང་སྐྱེས་ཀྱི་མ། རྫུས་སྐྱེས་ཀྱི་གསལ་བའི་ཆ་ལ་སོགས་པ། སྦྱོང་བྱེད་དཔེ་བྱེད་བརྒྱད་ཅུའི་རང་བཞིན་ཀཱ་ལི་འགོད་ལུགས་སྔ་མ་ལྟར་ཕྲག་གཉིས་ཞུ་བ་ལས་བྱུང་བའི་མཉམ་པ་ཉིད་ཀྱི་ཡེ་ཤེས་ཀྱི་ངོ་བོ་ཉི་མའི་དཀྱིལ་འཁོར་གྱི་རྣམ་པར་སྒོམ་པ་དང་། སྐྱེ་གནས་བཞིར་སྐྱེ་བ་ལེན་པའི་བར་དོའི་རྣམ་ཤེས་ཀྱི་ཆ་རྣམས། སྦྱོང་བྱེད་སོར་རྟོག་ཡེ་ཤེས་ཀྱི་ངོ་བོ་ཕྱག་མཚན་ས་བོན་དང་བཅས་པའི་རྣམ་པར་སྒོམས། སྦྱང་གཞི་མངལ་སྐྱེས་དང་སྒོང་སྐྱེས་ཀྱི་ཁུ་ཁྲག་དང་བར་སྲིད་འདྲེས་པ་དང་། དྲོད་གཤེར་སྐྱེས་ཀྱི་དྲོད་གཤེར་དང་བར་སྲིད་འདྲེས་པ། རྫུས་སྐྱེས་ཀྱི་གསལ་སྟོང་ཙམ་དང་བར་སྲིད་འདྲེས་པའི་ཆ་རྣམས། སྦྱོང་བྱེད་བྱ་གྲུབ་ཡེ་ཤེས་ཀྱི་ངོ་བོ་ཉི་ཟླ་ཕྱག་མཚན་ས་བོན་དང་བཅས་པ་རོ་གཅིག་ཏུ་འདྲེས་པའི་ཐིག་ལེ་དམར་སྐྱའི་རྣམ་པར་བསྒོམ། སྦྱང་གཞི་སྐྱེ་གནས་བཞིར་སྐྱེ་བ་བླངས་པའི་ལུས་གྲུབ་པའི་གནས་སྐབས་རྣམས།
སྦྱོང་བྱེད་ཆོས་དབྱིངས་ཡེ་ཤེས་ཀྱི་ངོ་བོ་རྒྱུ་རྡོ་རྗེ་འཛིན་པ་ཡབ་ཡུམ་དུ་བསྐྱེད་པས་སྦྱོང་བ་ཡིན་ནོ། ། མངོན་བྱང་གི་གོ་རིམ་ནི་ཕའི་ཁམས་དཀར་ཆ་འོག་ཏུ་འཕེན། མའི་ཁམས་དམར་ཆ་སྟེང་དུ་འཕེན། དེ་གཉིས་ཀྱི་བར་དུ་བར་དོའི་རྣམ་ཤེས་ཞུགས། དེ་གསུམ་རོ་གཅིག་ཏུ་འདྲེས་པ་དེ་ལས་ལུས་ཡོངས་སུ་རྫོགས་པ་དང་མཐུན་པས་སོ། ། གཉིས་པ་འཁོར་གྱི་ལྷ་མོ་སྤྲོ་བ་ལ་སྦྱོར་བ་འདུ་ཤེས་གསུམ་ལྡན་དུ་སྒོམ་པའི་སྦྱང་གཞི་ནི། ཐ་མལ་པའི་ཆགས་པ་སྐྱེ་བའི་ཡུལ་སྐྱེས་པ་དང་བུད་མེད་དུ་སྣང་བ་དང་། ཕོ་མོའི་མཚན་མར་སྣང་བ་དང་། འཛག་བདེ་ལ་ཞེན་ནས་འཁྲིག་པ་སྤྱོད་འདོད་ཀྱི་སེམས་སྣང་བག་ཆགས་དང་བཅས་པ། སྦྱོང་བྱེད་རྒྱུ་རྡོ་རྗེ་འཛིན་པ་ཡབ་ཡུམ་དུ་བསྐྱེད་པ་ལྷའི་འདུ་ཤེས་དང་།
མཁའ་གསང་བྱིན་གྱིས་བརླབས་པ་སྔགས་ཀྱི་འདུ་ཤེས་དང་། ཐབས་འདི་ལ་བརྟེན་ནས་ལྷ་མོ་རྣམས་སྤྲོས་ལ་སེམས་ཅན་གྱི་དོན་བྱའོ་སྙམ་པ་ཆོས་ཀྱི་འདུ་ཤེས་གསུམ་གྱིས་སྦྱོང་། སྦྱང་གཞི་ཐ་མལ་པའི་སྤུན་ཟླ་དང་མིང་སྲིང་དུ་སྣང་བ་དང་། དེ་རྣམས་ཀྱི་བར་སྲིད་དང་ཁུ་ཁྲག་འདྲེས་པ། མངལ་གྱི་གནས་སྐབས་འཕེལ་བ་དང་། ལུས་གྲུབ་པ་དང་། ཕྱིར་བཙས་པ་རྣམས་རིམ་བཞིན། སྦྱོང་བྱེད་སྙོམས་འཇུག་གི་བདེ་བའི་སྒྲས་སྤྱན་དྲངས་པའི་རིགས་ལྔ་ཡབ་ཡུམ་ཀྱི་ཞལ་དུ་ཞུགས་པ་ཐུགས་ཀར་རྗེས་ཆགས་ཀྱི་མེས་འོད་དུ་ཞུ་ནས་ཐིག་ལེ་བརྒྱད་དང་། དེ་ས་བོན་བརྒྱད་དང་། དེ་ལྷ་མོ་བརྒྱད་དང་།
དེ་དག་སྦྱོར་མཚམས་ནས་ཕྱིར་ཕྱུང་སྟེ་ཕྱོགས་མཚམས་བརྒྱད་ཀྱི་གདན་རྣམས་ཀྱི་སྟེང་དུ་འཁོད་པར་བསམ་པས་སྦྱོང་བ་ཡིན་ནོ། ། བྱེ་བྲག་ལྷ་མོ་སོ་སོའི་སྦྱང་གཞི་ནི་རིམ་བཞིན། གཟུགས་ཚོར་བ་འདུ་ཤེས་འདུ་བྱེད་ཀྱི་ཕུང་པོ་བཞི། སྦྱོང་བྱེད་མེ་ལོང་། མཉམ་ཉིད། སོར་རྟོག བྱ་གྲུབ་ཡེ་ཤེས་ཀྱི་ངོ་བོ་གཽ་རི་སོགས་ཕྱོགས་ཀྱི་ལྷ་མོ་བཞི་དང་། སྦྱང་གཞི་ས་ཆུ་མེ་རླུང་བཞི། སྦྱོང་བྱེད་ཚད་མེད་བཞིའི་ངོ་བོ་མཚམས་ཀྱི་ལྷ་མོ་པུཀྐ་སི་སོགས་བཞིས་སྦྱོང་བ་ཡིན་ནོ། ། སྦྱང་གཞི་དུག་ལྔ།
སྦྱོང་བྱེད་ཡེ་ཤེས་ལྔའི་ངོ་བོ་ཁ་དོག་ལྔའི་རྣམ་པར་ཤར་བ་ཡིན་སྙམ་པའི་སྒོ་ནས་ལྷ་སོ་སོའི་སྐུ་མདོག་གི་དག་བྱ་དང་དག་བྱེད་སྦྱོར་བ་དང་། སྦྱང་གཞི་ཉོན་མོངས་པ་དུག་ལྔ། སྦྱོང་བྱེད་ཡེ་ཤེས་ལྔའི་ངོ་བོ་ལྷ་སོ་སོའི་ཕྱག་མཚན་རྡོ་རྗེ། འཁོར་ལོ། རིན་ཆེན། པདྨ། རལ་གྲི་ལ་སོགས་པའི་རྣམ་པར་བསྒྱུར་ནས་སྒོམ་པ་ཡིན་པས། འདི་དག་གོང་འོག་ཀུན་ཏུ་དྲན་པར་བྱའོ། ། གསུམ་པ་ཐིག་ལེར་ཞུ་བའི་སྦྱང་གཞི་ནི། མ་དག་པའི་སེམས་སྣང་ལ་ཕ་མ་ཉལ་པོ་བྱེད་པར་སྣང་བའི་སེམས་སྣང་བག་ཆགས་དང་བཅས་པ།
སྦྱོང་བྱེད་རྒྱུ་རྡོ་རྗེ་འཛིན་པ་ཡབ་ཡུམ་སྙོམས་པར་ཞུགས་པས་སྦྱོང་། སྦྱང་གཞི་རང་གི་བར་སྲིད་བྱས་པ་དང་བྱེད་འགྱུར་ཐམས་ཅད་ཀྱི་ལུས་ངག་ཡིད་གསུམ་སྲེད་ལེན་དང་བཅས་པ། སྦྱོང་བྱེད་ཀྱེ་རྡོ་རྗེའི་སྐུ་གསུང་ཐུགས་ཐབས་ཤེས་ཀྱི་ངོ་བོ་ཡིག་འབྲུ་ལྔའི་རྣམ་པར་ཤར་བས་སྦྱོང་། སྦྱང་གཞི་རང་གི་བར་སྲིད་དང་ཕ་མའི་ཁུ་ཁྲག་འདྲེས་པ། སྦྱོང་བྱེད་རྒྱུ་རྡོ་རྗེ་འཛིན་པ་ཡབ་ཡུམ་གྱི་ཕུང་ཁམས་སྐྱེ་མཆེད་ཡིག་འབྲུ་ལྔ་རྣམས་རོ་གཅིག་ཏུ་འདྲེས་པས་སྦྱོང་། དེ་ནས་རང་ཉིད་ངོ་བོ་བདེ་སྟོང་གཉིས་མེད་ཀྱི་ཡེ་ཤེས་རྡོ་རྗེ་སེམས་དཔའི་རང་བཞིན་ཡིན་པ་ལ། རྣམ་པ་ཐིག་ལེ་སྔོ་སྐྱའི་རྣམ་པར་གནས་པའི་ང་རྒྱལ་བཟུང་ནས་སྔགས་བརྗོད་ཅིང་མཉམ་པར་བཞག དེའི་སྦྱང་གཞི་ཕུང་ཁམས་ལྔའི་ཆོས་ཉིད་ལ་ཐ་མལ་དུ་འཛིན་པ། ཆོས་ཁམས། ཡིད་དབང་།
རྡོར་སེམས་ཀྱི་རིགས་ཁ་དོག་ནག་པོ་ལ་སོགས་པའི་སེམས་སྣང་བག་ཆགས་དང་བཅས་པ། སྦྱོང་བྱེད་རྡོར་སེམས་ཀྱི་ངོ་བོ་ཐིག་ལེའི་རྣམ་པར་བསྒྱུར་ནས་ཉམས་སུ་ལེན་པ་སྟེ། སྤྱིར་སྐབས་འདིའི་སྦྱང་གཞི་འདི་དག་རྡོར་སེམས་ཀྱི་ཡན་ལག་སྤྱིའི་སྦྱང་གཞི་ཡིན་མོད། འདིར་སྦྱར་བ་ནི་ཐིག་ལེར་ཞུ་བ་འདི་ཉིད་རྡོར་སེམས་ཡན་ལག་གི་དངོས་གཞི་ལྟ་བུ་ཡིན་པའི་ཕྱིར་རོ། ། བཞི་པ་གླུས་བསྐུལ་ནས་འབྲས་བུ་རྡོ་རྗེ་འཛིན་པར་བཞེངས་པའི་སྦྱང་གཞི་ནི། མངལ་གྱི་གནས་སྐབས་སུ་སས་བརྟན། ཆུས་སྡུད། མེས་སྨིན། རླུང་གིས་རྒྱས་པར་བྱེད་པ་རྣམས་སྦྱོང་བྱེད་འབྱུང་བ་བཞི་རྣམ་པར་དག་པའི་ངོ་བོ་ལྷ་མོ་བཞིས་ཀླུས་བསྐུལ་བས་སྦྱོང་། མངལ་གྱི་གནས་སྐབས་སུ་མེར་མེར་པོ་ལ་སོགས་པ་ཐིག་ལེ་ས་བོན་དུ་གྱུར་པས་སྦྱོང་།
ལུས་རྫོགས་ནས་ཕྱིར་བཙས་པ་ས་བོན་ལས་འབྲས་བུ་རྡོ་རྗེ་འཛིན་པའི་སྐུར་བཞེངས་པས་སྦྱོང་བ་ཡིན། སྐུལ་བྱེད་གླུའི་ཚིག་དོན་ནི། རྗེ་བཙུན་ཀྱེ་རྡོ་རྗེ་སྙིང་རྗེའི་ཡིད་ཀྱིས་གཟུགས་ཀྱི་སྐུར་བཞེངས་ཤིག པུཀྐ་སཱི་ནི་བདག་དང་སེམས་ཅན་ཐམས་ཅད་ལ་སྐྱོབས། ཇི་ལྟར་སྐྱོབ་ན། སྟོང་པའི་རང་བཞིན་ཐིག་ལེ་འདི་ཉིད་སྤངས་ལ། བདག་ལ་བདེ་བ་ཆེན་པོའི་འདོད་པ་སྦྱོར་བ་བཞེད་པར་མཛོད་ཅིག རི་ཁྲོད་མས། ཁྱོད་མེད་ན་ནི་བདག་འགུམ་པ་སྟེ་འཆི་བར་འགྱུར་བས་ཀྱེ་རྡོ་རྗེ་ཁྱོད་གཟུགས་ཀྱི་སྐུར་བཞེངས་ཤིག དེ་ཡང་ཞལ་ཕྱག་གིས་སྟོང་པའི་རང་བཞིན་ཐིག་ལེ་འདི་ཉིད་སྤངས་ལ།
རི་ཁྲོད་མ་བདག་གི་རེ་བའི་འབྲས་བུ་འགྲུབ་པར་མཛོད། གདོལ་པ་མོས། དགའ་གཙོ་ཞེས་བོས་ནས་སློབ་ལམ་དུ་བདག་སངས་རྒྱས་ནས་སེམས་ཅན་རྣམས་བདེ་བ་ལ་དགོད་པར་བྱའོ་ཞེས་འགྲོ་བ་རྣམས་མགྲོན་དུ་གཉེར་ཏེ་དམ་བཅས་ནས། ད་ལྟར་སྟོང་པ་ཉིད་ལ་བཞུགས་སམ་ཅི་སྟེ་བཞུགས་པར་མི་རིགས་སོ། ། ཁྱོད་མེད་ན་བདག་གིས་གཞན་དོན་ཕྱོགས་ཙམ་ཡང་ནི་མི་འཚལ་བས་གདོལ་པ་མོ་བདག་གིས་གཙོ་བོ་ཐིག་ལེ་ལས་བཞེངས་པར་ཞུ་བ་བགྱིད་པའོ། ། གཡུང་མོ་བདག་གིས་སྣ་ཚོགས་སུ་སྣང་བའི་ཁྱོད་ཀྱི་ཐུགས་གཡོ་སྒྱུ་དང་བཅས་པར་འཚལ་གྱི། སྤྲུལ་པ་སྣ་ཚོགས་མིག་འཕྲུལ་ལྟ་བུ་མངའ་བ་ཁྱོད་བཞེངས་ཤིག གཡུང་མོ་བདག་ཉིད་དྲན་པ་ཉམས་པར་འགྱུར་བས་འདི་ལ་སྙིང་རྗེ་རྒྱུན་ཆད་མེད་པར་མཛོད་ཅིག ཅེས་སོ། ། ཞལ་ཕྱག་གི་སྦྱང་གཞི་སྦྱོང་བྱེད་ནི།
ཞལ་བརྒྱད་ཀྱིས་རྣམ་ཤེས་ཚོགས་བརྒྱད་སྦྱོང་། ཕྱག་བཅུ་དྲུག་གིས་སྐྱེ་མཆེད་བཅུ་གཉིས་སྐྱེ་རྒ་ན་འཆི་དང་བཅས་པ་སྦྱོང་། སྤྱན་ཉེར་བཞིས་དབང་པོ་ཉེར་གཉིས་གསལ་སྟོང་གཉིས་དང་བཅས་པ་སྦྱོང་། ཞབས་བཞིས་སྐྱེ་གནས་བཞི་སྦྱོང་། མི་མགོ་རློན་པའི་དོ་ཤལ་གྱིས་ཉེར་ལེན་གྱི་ཕུང་པོ་ལ་བརྟེན་ནས་སྡུག་བསྔལ་འཁོར་མོར་འབྱུང་བ་སྦྱོང་ཞིང་། དེ་བཞིན་དུ་ཁྲོ་བོའི་སྐུར་བཞེངས་པས་ཞེ་སྡང་སྦྱོང་། བཙུན་མོའི་འཁོར་གྱི་དབུས་ན་བཞུགས་པས་འདོད་ཆགས་སྦྱོང་། མཚན་དཔེས་བརྒྱན་པའི་སྐུར་བསྒོམས་པས་གཏི་མུག་སྦྱང་བ་སོགས་ཀྱང་ཤེས་པར་བྱའོ། ། གཉིས་པ་སེམས་དཔའ་སུམ་བརྩེགས་སོགས་ཀྱི་སྦྱང་གཞི་སྦྱོང་བྱེད་ནི། སྦྱང་གཞི་ཐ་མལ་པའི་ལུས་ངག་ཡིད་གསུམ།
སྦྱོང་བྱེད་ཀྱེ་རྡོ་རྗེའི་སྐུ་གསུང་ཐུགས་ཀྱི་ངོ་བོ་རང་དམ་ཚིག་སེམས་དཔའི་ཐུགས་ཀར་རང་རང་གི་ས་བོན་བསྒོམ་པ་ཡེ་ཤེས་སེམས་དཔའ་དང་། དེའི་སྟེང་དུ་ཐིག་ལེ་བསྒོམ་པ་ཏིང་འཛིན་སེམས་དཔའ་སྟེ་སེམས་དཔའ་སུམ་བརྩེགས་བསྒོམ་པས་སྦྱོང་། སྦྱང་གཞི་མ་དག་པའི་སྣོད་བཅུད་ཐམས་ཅད་སྦྱོང་བྱེད་ཐུགས་ཀའི་ས་བོན་ལས་འཕྲོས་པའི་འོད་ཀྱིས་སྣོད་བཅུད་ལྷ་དང་གཞལ་ཡས་ཁང་དུ་གསལ་བར་བྱས་པས་སྦྱོང་། སྦྱང་གཞི་མ་དག་པའི་སྐྱེ་མཆེད་དྲུག་དང་གནས་གསུམ་དུ་འཛིན་པའི་སེམས་སྣང་བག་ཆགས་དང་བཅས་པ། སྦྱོང་བྱེད་གནས་དེ་དག་ཏུ་གཏི་མུག་རྡོ་རྗེ་ལ་སོགས་པའི་ལྷ་མོ་རྣམས་སྒོམ་པས་སྦྱོང་བའོ། ། སྦྱང་གཞི་ཐ་མལ་པའི་སེམས་ཡེ་ཤེས་པ་དགུག་གཞུག་གིས་སྦྱོང་བ་ཡིན་ནོ། ། བསྟོད་པའི་དོན་ནི། དཀྱིལ་འཁོར་གྱི་གཙོ་བོ་ཁྱོད་ནི་བདག་མེད་མ་ལ་སོགས་པའི་རྣལ་འབྱོར་མའི་ཚོགས་ཀྱིས་ཡོངས་སུ་བསྐོར་ནས་ཟག་མེད་ཀྱི་བདེ་བ་ལ་ལོངས་སྤྱོད་པའོ། ། ཁྱོད་ནི་དེ་ཁོ་ན་ཉིད་ཀྱི་དོན་ཐུགས་སུ་ཆུད་པས་ཆོས་སྐུའི་དངོས་གྲུབ་ཀྱི་མཆོག་བརྙེས་པའོ། ། ཁྱོད་ཀྱི་ཕྲིན་ལས་ཀྱིས་རྒྱུ་བ་སེམས་ཅན་དང་།
མི་རྒྱུ་བ་སྣོད་ཀྱི་འཇིག་རྟེན་ན་གནས་པའི་འགྲོ་བ་ཀུན་བརྒྱན་པས་ཏེ་ཀུན་གྱི་དོན་སྒྲུབ་ཤིང་། དེ་ཡང་རྒྱུ་དམིགས་པ་མེད་པའི་སྙིང་རྗེའི་ཤུགས་ཀྱིས་སེམས་ཅན་རྣམས་སྡུག་བསྔལ་ལས་སད་པ་སྟེ་སྒྲོལ་བར་མཛད་པའོ། ། ཚུལ་ཇི་ལྟར་ན་སྒྱུ་མའི་སྤྲོས་པ་སྟེ་གང་ལ་གང་འདུལ་གྱི་སྤྲུལ་པས་རྡོ་རྗེ་སྟེ་ཆོས་སྐུའི་གོ་འཕང་སྒྲུབ་པར་མཛད་ཅིང་བཞེད་པའི་ཡིད་ཅན་ནོ། ། མདོར་ན་ཧེ་རུ་ཀ་དཔལ་རྡོ་རྗེ་སྟོང་པ་ཉིད་དང་ཡིད་ཀྱི་དགེས་པ་ཆེན་པོ་འགྱུར་མེད་ཀྱི་བདེ་བ་བརྙེས་པ་བདེ་སྟོང་ཟུང་འཇུག་གི་ལྷ་ཀྱེ་རྡོ་རྗེ་ལ་ཕྱག་འཚལ་ལོ། ། ཞེས་པའི་དོན་ཏོ། ། ལུས་དཀྱིལ་སྒོམ་པ་འདིའང་རྡོ་རྗེ་སེམས་དཔའི་ཡན་ལག་ཏུ་འདུས་པར་གསུངས་པས་འདིར་བཤད་ན། སྤྱིར་རང་གི་ལུས་རྟེན་དང་བརྟེན་པར་བཅས་པའི་དཀྱིལ་འཁོར་དུ་རང་བཞིན་གྱིས་བཞུགས་པ། ལྷ་ཡེ་ཤེས་པ་བཅུག་པའི་རྐྱེན་གྱིས་ལྷ་ཁང་མུན་པ་ཅན་དུ་སྒྲོན་མེ་བཏེགས་པ་ལྟར་གསལ་བར་བྱས་པ་རིམ་གྱིས་གསལ་འདེབས་པར་བྱེད་པ་ཡིན་གྱི། བློས་སྒྲོ་བཏགས་ནས་སྤྱི་བོར་སྣ་ཚོགས་རྡོ་རྗེ་སོགས་སུ་སྒོམ་པ་མ་ཡིན་ཏེ། འཁོར་འདས་ལ་ཡོད་ཚད་སེམས་ལ་བག་ཆགས་ཀྱིས་ཚུལ་དུ་ཚང་ཞིང་།
དེ་ལུས་ལ་སྨིན་པར་བཞེད་པའི་ཕྱིར། འོན་ཀྱང་བདེན་གྲུབ་ཏུ་བསམ་པར་མི་བྱའོ། ། འདི་ལ་རྟེན་དང་བརྟེན་པ་གཉིས་ལས། དང་པོའི་སྦྱང་གཞི་ནི། རང་གི་སྤྱི་བོ་རྐང་མཐིལ་སོགས་ཀྱི་ཤ་རུས་ཆུ་སེར་སོགས། སྦྱོང་བྱེད་གནས་དེ་དག་ཏུ་ཡེ་ཤེས་ཀྱི་རང་སྣང་ལས་གྲུབ་པའི་སྣ་ཚོགས་རྡོ་རྗེ། རྡོ་རྗེའི་ས་གཞི་སོགས་སུ་སྒོམ་པ་དང་། དེ་བཞིན་དུ་རྐང་པའི་ལོང་བུའི་ཚིག་མཚམས། སུམ་མདོ། ལྟོ་བ།
སྙིང་ག་རྣམས་ཀྱི་ཤ་རུས་སོགས་ལྷ་མོ་བཞིའི་ངོ་བོ་འབྱུང་བཞིའི་དཀྱིལ་འཁོར་གྱི་རྣམ་པར་སྒོམ་པ་དང་། སྒལ་ཚིག་ཉེར་གཅིག་དང་། མིག་རྣ་བ་སྣ་ལྕེ་ལ་སོགས་པ་ལུས་ཀྱི་ཆ་ཤས་དེ་དག་ཡེ་ཤེས་ཀྱི་རང་སྣང་ལས་གྲུབ་པའི་རི་རབ་ཉེར་གཅིག་དང་། གཞལ་ཡས་ཁང་གི་ཆ་ཤས་རྣམས་སུ་སྒོམ་པ་སྟེ། དེ་ཡང་ཧེ་རུ་ཀ་སྣང་སྟོང་འོད་ཀྱི་རང་བཞིན་ཅན་དེའི་སྐུའི་གནས་དེ་དང་དེར་གཅིག་གི་གོ་ས་གཅིག་གིས་མ་བཀག་པར་མེ་ལོང་ལ་གཟུགས་བརྙན་ཤར་བ་ལྟར་གསལ་འདེབས་པ་ཡིན་ནོ། ། གཉིས་པ་ལྷའི་དག་བྱ་དག་བྱེད་ནི། རང་གི་སེམས་ཀུན་གཞིའི་སྟེང་ན་ཚོར་བའི་ཕུང་པོ། ང་རྒྱལ་སེར་སྣ་ས་ཁམས་སོགས་ཀྱི་བག་ཆགས་ཇི་སྙེད་ཡོད་པ་དེ་ལུས་ལ་ལྟེ་བའི་རྩ་འཁོར་འདབ་མ་དྲུག་ཅུ་རྩ་བཞི་ཡི་གེ་ཁམས་དང་བཅས་པའི་རྣམ་པར་སྨིན་པ་ནི་སྦྱོང་བྱེད་རིན་འབྱུང་ཡབ་ཡུམ་འཁོར་དང་བཅས་པ་བསྒོམ་པ་སྟེ། དེ་ཡང་རྩ་འཁོར་གྱི་ལྟེ་བའི་རྩ་ཡིག་གི་ནང་གི་ཁམས་གཙོ་བོ་དང་། ཕྱི་ཤུན་གྱི་རྩ་དང་།
དེར་རྒྱུ་བའི་ལྟེ་བའི་རླུང་རྣམས་གཙོ་མོ་དང་ཕྱི་སྐོར་གྱི་རྩ་འདབ་རྣམས་འཁོར་གྱི་ལྷ་མོ་རྣམས་སུ་བསྒོམ་པ་ནི། འོག་མ་རྣམས་ལའང་འདྲའོ། ། དེ་བཞིན་དུ་སྦྱང་གཞི་རང་གི་སེམས་ལ་འདུ་བྱེད་ཀྱི་ཕུང་པོ། ཕྲག་དོག རླུང་གི་ཁམས་སོགས་ཀྱི་བག་ཆགས་ཡོད་པ་དེ། ལུས་ལ་སྨིན་པ་གསང་གནས་ཀྱི་རྩ་འཁོར་ཡི་གེ་ཁམས་དང་བཅས་པ། སྦྱོང་བྱེད་དོན་གྲུབ་གཙོ་འཁོར་གྱི་རྣམ་པར་བསྒོམ་པ་དང་། རྣམ་ཤེས་ཀྱི་ཕུང་པོ། ཞེ་སྡང་ཆུ་ཁམས་སོགས་ཀྱི་བག་ཆགས་ལུས་ལ་སྨིན་པ་སྙིང་ཁའི་རྩ་འཁོར་ཡི་གེ་ཁམས་དང་བཅས་པ་མི་བསྐྱོད་པ་གཙོ་འཁོར་དུ་བསྒོམ་པ་དང་། རྣམ་ཤེས་ཀྱི་ཕུང་པོ།
འདོད་ཆགས་མེ་ཁམས་སོགས་ཀྱི་བག་ཆགས་ལུས་ལ་སྨིན་པའི་མགྲིན་པའི་རྩ་འཁོར་ཁམས་ཡི་གེ་དང་བཅས་པ་འོད་དཔག་མེད་གཙོ་འཁོར་དུ་བསྒོམ་པ་དང་། གཟུགས་ཕུང་། གཏི་མུག ནམ་མཁའི་ཁམས་སོགས་ཀྱི་བག་ཆགས་ལུས་ལ་སྨིན་པ་སྤྱི་བོའི་རྩ་འཁོར་ཡི་གེ་ཁམས་དང་བཅས་པ་རྣམ་སྣང་གཙོ་འཁོར་དུ་བསྒོམ་པས་སྦྱོང་བ་ཡིན་ནོ། ། རང་གི་སེམས་ལ་མ་དག་པའི་སྐྱེ་མཆེད་དང་ཚིགས་ཆེན་བརྒྱད་ལ་སོགས་པའི་བག་ཆགས་ཇི་སྙེད་ཡོད་པ་རྣམས། ལུས་ཀྱི་གནས་མིག་ལ་སོགས་པར་རྩ་ཡིག་མྃ་ལ་སོགས་པའི་རྣམ་པར་སྨིན་པ་ནི་སྦྱོང་བྱེད་གཏི་མུག་རྡོ་རྗེ་མ་སོགས་སྐྱེ་མཆེད་ཀྱི་ལྷ་མོ་རྣམས་དང་ཁྲོ་བོ་རྣམས་བསྒོམ་པ་སྟེ། ཡུལ་གྱི་ལྷ་མོ་རྣམས་ཀྱི་སྦྱང་གཞི་ནི། མིག་ཤེས་སོགས་གཟུགས་སོགས་ལ་འཇུག་པའི་རྐྱེན་དུ་གྱུར་པའི་རླུང་རྣམས་ཡིན་ནོ། ། གསུམ་པ་དབང་བསྐུར་བ་མི་བསྐྱོད་པའི་ཡན་ལག་ལ་དབང་བཞི་ལས། དང་པོ་བུམ་དབང་ལ།
སྤྱི་དང་བྱེ་བྲག་གི་དག་བྱ་དག་བྱེད་གཉིས་ལས། དང་པོ་ནི། སྦྱང་གཞི་ལུས་རྩའི་དཀྱིལ་འཁོར་ལ་སྦྱོང་བྱེད་བུམ་དབང་བསྐུར་བའི་ཐབས་ཀྱིས་སྦྱང་བས་སྦྱངས་འབྲས་སྤྲུལ་སྐུ་མངོན་དུ་བྱེད་པའི་སྐལ་པ་ཅན་དུ་བྱེད་པ་ཡིན་ནོ། ། གཉིས་པ་ལ་སློབ་མའི་དབང་དང་། སློབ་དཔོན་གྱི་དབང་གཉིས། དང་པོ་ལ་སྦྱོར་བའི་སྐབས་གསོལ་འདེབས་ཀྱི་ཚིག་དོན་ནི། བྱང་ཆུབ་རྡོ་རྗེ་ནི་སྔོན་གྱི་སངས་རྒྱས་རྣམ་སྣང་སོགས་སོ། ། དེས་ད་ལྟར་གྱི་སངས་རྒྱས་ཤཱཀྱ་ཐུབ་པ་སོགས་ལ་མཆོད་ཆེན་དབང་ཇི་ལྟར་སྩལ་བ་ལྟར། བདག་ཀྱང་འཁོར་བའི་འདམ་ལས་བསྐྱབ་པའི་དོན་གྱི་ཕྱིར། ནམ་མཁའ་དང་པོ་ནས་ཡོད་ཀྱང་རྩིག་པ་ལ་སོགས་པའི་སྒྲིབ་བྱེད་བསལ་བའི་ཚེ།
ནམ་མཁའ་སྐྱེས་ཞེས་ཐ་སྙད་འདོགས་པ་ལྟར་སེམས་ཉིད་ཐོག་མཐའ་མེད་པའི་སེམས་དཔའ་ཆེན་པོ་དང་པོ་ནས་ཡོད་ཀྱང་གློ་བུར་གྱི་དྲི་མ་བསལ་བའི་ཚེ། སྐྱེ་བའི་ཐ་སྙད་དང་ལྡན་པ་ནི་རྡོ་རྗེ་འཆང་ཡིན་ལ། དེའི་ངོ་བོ་སློབ་དཔོན་གྱིས་དེང་འདིར་བདག་ལ་དབང་བསྐུར་བསྩལ་དུ་གསོལ་ཞེས་པའོ། ། དག་བྱ་དག་བྱེད་དངོས་ལ་རིགས་པའི་དབང་ལྔའི་སྦྱང་གཞི་རང་རྒྱུད་ཀྱི་ཕུང་པོ་ལྔ། ཉོན་མོངས་པ་ལྔ་འབྱུང་བ་ལྔ་རྣམས་སྦྱོང་བྱེད་རིགས་ལྔ་ཡེ་ཤེས་ལྔ་ཡུམ་ལྔའི་ངོ་བོར། སྦྱོང་ཚུལ་སྣང་བ་བསྒྱུར་བའི་ཚུལ་གྱིས་བསྒོམ་པའོ། ། དེ་ཡང་མི་བསྐྱོད་པ་ཆུ་དབང་ལྟ་བུ་ལ་མཚོན་ན་སྦྱང་གཞི་རྣམ་ཤེས་ཀྱི་ཕུང་པོ་ཞེ་སྡང་ཆུ་ཁམས་རྣམས་ལ་ཐ་མལ་དུ་འཛིན་པ་སྤངས་ནས་ལྷག་པའི་ལྷ་མི་བསྐྱོད་པ་དང་མེ་ལོང་ལྟ་བུའི་ཡེ་ཤེས་ཀྱི་ངོ་བོར་ཤེས་པར་བྱེད་པ་སྟེ། དེ་ཡང་ཐབས་ཇི་ལྟ་བུའི་ཞེ་ན། བླ་མས་བདག་དང་དབང་རྫས་བུམ་པའི་ཆུ་གཉིས་ཀ་ཡན་ལག་དང་པོ་གསུམ་ལྷན་ཅིག་བཞེངས་པ་སོ་སོར་འགྲུབ་པའི་སྒོ་ནས་མི་བསྐྱོད་པར་བསྐྱེད་དེ་དབང་རྫས་ཀྱི་ལྷ་བུམ་ཆུའི་རྣམ་པར་ཞུ་བ་དེས་བླ་མ་ཧེ་རུ་ཀ་གཙོ་བོ་བཅས་ཀྱིས་རྡོ་རྗེའི་གླུ་ལེན་ཤིས་པ་བརྗོད་བགེགས་བསྐྲད་མཆོད་པ་དང་བཅས་ཏེ་དབང་བསྐུར་བས་རང་གི་རྣམ་ཤེས་ཀྱི་ཕུང་པོ་གཙོ་བོར་གྱུར་པའི་ཕུང་ཁམས་སྐྱེ་མཆེད་ལ་མི་བསྐྱོད་པ་གཙོ་བོར་གྱུར་པའི་གདན་གསུམ་ཚང་བའི་ལྷའི་ས་བོན་འདེབས་པའི་ཚུལ་གྱིས་སོ། ། གཞན་རྣམས་ལའང་དེ་བཞིན་རིགས་འགྲེ་ཤེས་པར་བྱའོ། །
དབང་དོན་ངོ་སྤྲོད་བྱེད་དངོས་ཀུན་གང་དང་གང་སྣང་སོགས་ཀྱི་ཚིག་དོན་ནི། ཕུང་པོ་ལྔ་ཉོན་མོངས་པ་ལྔ་ལ་སོགས་པ་དངོས་པོ་ཀུན་གང་ཚོགས་དྲུག་གི་ཡུལ་དུ་གང་དང་གང་སྣང་བ་དེ་རྣམས་གཙོ་བོ་དེ་རང་གི་ལྷག་པའི་ལྷ་དེ་བཞིན་གཤེགས་པ་རིགས་ལྔའི་ངོ་བོར་ཤེས་པར་བྱ་སྟེ། དེ་ཡང་རིགས་ལྔ་མ་ཡིན་པ་ལ་ཡིན་པར་ཤེས་པ་མིན་ཏེ། ཆོས་ཅན་གྱི་ཆོས་ཀུན་རིགས་ལྔའི་ངོ་བོར་རང་བཞིན་གྱིས་རྙོག་པ་མེད་ཅིང་རྣམ་པར་དག་པའི་ཕྱིར། འོན་ཀྱང་གློ་བུར་གྱི་དྲི་མས་སྒྲིབ་པ་དེ་ཆོ་ག་འདིས་བསལ་བར་བྱས་པས་ལམ་སྒོམ་པའི་དུས་སུ་ཐ་མལ་དུ་འཛིན་པ་སྤངས་ནས་སངས་རྒྱས་ཀྱི་ཡེ་ཤེས་སུ་བལྟ་བར་གྱིས་ཤིག་ཅེས་པའོ། ། བརྟུལ་ཞུགས་ཀྱི་དབང་གི་སྦྱང་གཞི་ནི། ཕུང་པོ་ལྔའི་ཆོས་ཉིད་ལ་བྱེད་པ་ཡིན་ཀྱང་། འཕགས་པའི་མཉམ་བཞག་ལ་སྣང་བའི་ཆོས་ཉིད་མཚན་ཉིད་པ་ནི་སྦྱང་གཞིར་མི་རུང་བས། ཐ་མལ་པའི་བློ་ལ་ཆོས་ཅན་དང་ཆོས་ཉིད་གཉིས་སུ་སྣང་བའི་ཆོས་ཉིད་དེ་སྦྱང་གཞི་ཡིན་པར་གསུངས་ཤིང་། སྦྱོང་བྱེད་སངས་རྒྱས་ཐམས་ཅད་ཀྱི་ངོ་བོ་རྡོ་རྗེ་སེམས་དཔའི་རྣམ་པར་བསྒོམས་ནས།
རྡོ་རྗེ་བརྟུལ་ཞུགས་ཀྱི་དོན་དུ་བླ་མས་ཚིགས་བཅད་སྔགས་དང་བཅས་ཏེ་ཧཱུྃ་ལས་བྱུང་བའི་རྡོ་རྗེ་རང་གི་ལག་གཡས་སུ་གཏད་པར་བསམ་པ་སྟེ། ཚིགས་བཅད་ཀྱི་དོན་ནི། འདི་དེ་སངས་རྒྱས་ལྔ་པོ་ཐམས་ཅད་འདུས་པ་ཡིན་ཅིང་། དེ་ཉིད་མཚོན་བྱེད་བརྡའི་རྡོ་རྗེ་ནི། རིགས་དྲུག་པའི་ཕྱག་ན་གནས་པ་དེ། སློབ་མ་ཁྱོད་ཀྱིས་ཀྱང་ནི་རྟག་ཏུ་ཟུངས་ཤིག དེས་རྡོ་རྗེ་སེམས་དཔའ་ཕྱག་ན་རྡོ་རྗེའི་བརྟུལ་ཞུགས་ཏེ་དམ་ཚིག་བརྟན་པར་འགྱུར་རོ། ། ཞེས་པའོ། ། དོན་དུ་ཐ་མལ་པའི་སྤྱོད་པ་ཐུལ་ལ་རྡོ་རྗེ་འཆང་ཆེན་པོའི་སྐུ་གསུང་ཐུགས་ཀྱི་རང་བཞིན་ལ་ཞུགས་པར་གྱིས་ཤིག་ཅེས་པའོ། ། གཉིས་པ་སློབ་དཔོན་གྱི་དབང་ལ་གསོལ་འདེབས་ཀྱི་ཚིག་དོན་ནི།
ཐེག་པ་དམན་པའི་ས་ལ་ཕྱིར་མི་ལྡོག་ཅིང་མཉམ་རྗེས་མེད་པར་འཁོར་བ་ནི་ས་བརྒྱད་པ་ཡིན་ལ། དེ་དང་སྐལ་པ་མཉམ་པའི་དབང་བསྐུར་ཕྱིར་མི་ལྡོག་པའི་འཁོར་ལོའི་དབང་དེ་མགོན་པོ་སློབ་དཔོན་གྱིས་བདག་ལ་བསྩལ་ནས་ཀྱང་ནི་དེ་ནས་དཀྱིལ་འཁོར་གྱི་དེ་ཁོ་ན་ཉིད་དང་། ལྷའི་དེ་ཁོ་ན་ཉིད་དང་། སློབ་དཔོན་གྱི་ཕྲིན་ལས་རྣམས་རྡོ་རྗེ་སློབ་དཔོན་གྱི་དབང་ཐོབ་པའི་ལས་ཡིན་པས་བསྟན་དུ་གསོལ། སངས་རྒྱས་ཀུན་གྱི་དམ་ཚིག་དང་སྡོམ་པ་བླ་ན་མེད་པ་སློབ་དཔོན་གྱི་དབང་གི་སྐབས་སུ་ཐོབ་པའི་སྡོམ་པ་དེའང་བསྩལ་དུ་གསོལ་ཞེས་པའོ། ། དག་བྱ་དག་བྱེད་དངོས་ནི་སྦྱང་གཞི་རང་གི་ཐ་མལ་གྱི་ལུས་ངག་ཡིད་གསུམ། སྦྱོང་བྱེད་བླ་མས་དམ་ཚིག་གསུམ་སྦྱིན་པའི་སྒོ་ནས་སྒོ་གསུམ་རྡོ་རྗེ་གསུམ་དུ་ངོ་སྤྲོད་ཅིང་རང་གིས་ཀྱང་དེ་ལྟར་ཤེས་པས་སྦྱོང་བ་ཡིན་ལ། དེ་ཡང་རྡོ་རྗེ་ཐུགས་ཀྱི་དམ་ཚིག་སྦྱིན་པ་ནི། འདི་དེ་སོགས་ཀྱི་ཚིག་དོན་གོང་བཞིན་ཐོག་མཐའ་མེད་པ་སོགས་ཀྱིས་རྡོ་རྗེའི་དེ་ཁོ་ན་ཉིད་ངོ་སྤྲོད་པ་སྟེ། ཚིག་དོན་ནི།
ཐོག་མར་སྐྱེ་བ་དང་མཐའ་མར་འགག་པ་མེད་པའི་བདག་ཉིད་ཅན་ཐུགས་རྗེས་འགྲོ་བའི་དོན་ལ་ཆགས་པས་སེམས་དཔའ་ནི་སྟོང་ཉིད་བཅུ་དྲུག་གི་རང་བཞིན་ཡིན་པས་རྡོ་རྗེ་སེམས་དཔའ། སེམས་ཅན་གྱི་དོན་ལ་དགྱེས་པས་དགའ་བ་ཆེ། ཉོན་མོངས་བག་ཆགས་དང་བཅས་པ་སྤངས་པས་ཀུན་ཏུ་བཟང་པོ། དངོས་པོ་ཐམས་ཅད་ཀྱི་རང་བཞིན་ཡིན་པས་ཀུན་བདག་ཉིད། དེའི་ཕྱག་རྒྱ་དབྱིངས་རྣམ་པར་དག་པའི་བདག་ཉིད་རྡོ་རྗེ་སྙེམས་མའི་བདག་པོ་དང་རིགས་ལྔ་པོ་ཐམས་ཅད་ཀྱི་བདག་པོ་ཡིན་ནོ་ཞེས་པའོ། ། དོན་དུ་ཕྱི་རྫས་ཀྱི་རྡོ་རྗེ་སྦྱིན་པའི་སྒོ་ནས་རང་གི་སེམས་ཆོས་ཀྱི་དབྱིངས་སྤྲོས་པ་ཐམས་ཅད་དང་བྲལ་བ་རིག་སྟོང་དབྱེར་མེད་ཀྱི་བདག་ཉིད་དུ་ངོ་སྤྲོད་པ་ཡིན་ནོ། ། དེ་ནས་དྲིལ་བུ་གསུང་གི་དམ་ཚིག་སྦྱིན་པ་ནི། འདི་ནི་རྣལ་འབྱོར་སོགས་དྲིལ་བུ་རང་གི་ལག་གཡོན་དུ་གཏད་པར་བསམས་ལ། ཚིག་དོན་ནི་དྲིལ་བུ་འདི་ནི་རྣལ་འབྱོར་མ་ཀུན་གྱི་དྲིལ་བུའི་སྒྲ་སྟེ་གསུང་དབྱངས་རང་བཞིན་གྱི་རྣམ་པར་དག་པ་སྐྱེ་འགག་གནས་གསུམ་དང་བྲལ་བ་དེ་ཉིད་ཀྱི་རྗེས་སུ་འགྲོ་བར་བཤད་པ་སྟེ། གསུང་དེ་མཚོན་བྱེད་ཡིན་པས་ཁྱོད་ཀྱིས་ཀྱང་ནི་རང་གི་ངག་གྲགས་སྟོང་སྐྱེ་མེད་ཀྱི་རང་བཞིན་དེ་ལྟ་བུར་ཤེས་པའི་སྒོ་ནས་དྲིལ་བུ་འདི་ཉིད་རྟག་ཏུ་ཟུངས་ཤིག་དང་བྱང་ཆུབ་ཀྱི་མཆོག་ཏུ་ཕྱིན་པར་འགྱུར་བ་རྒྱལ་བ་རྫོགས་པའི་སངས་རྒྱས་ཀྱིས་བཞེད་པར་མཛད་པ་ལྟར་གྱིས་ཤིག་ཅེས་པའོ། །
ཨཱཿ སྲིད་པ་སོགས་ཀྱིས་དྲིལ་བུའི་དེ་ཁོ་ན་ཉིད་ངོ་སྤྲོད་པ་སྟེ། དེའི་དོན་ནི་སྲིད་པ་སྟེ་མ་དག་པ་ལྟར་སྣང་བའི་ཆོས་ཐམས་ཅད་ངོ་བོ་ཉིད་ཀྱིས་རྣམ་པར་དག་པ་ཡིན་ནོ། ། དེ་ཡང་ངོ་བོ་ཉིད་ཀྱི་སྲིད་པ་དང་བྲལ་བ་སྟེ་རང་བཞིན་གྱིས་མ་སྐྱེས་པའོ། ། དེ་ལྟར་རང་བཞིན་གྱིས་དག་པའི་ཚུལ་འདི་ཤེས་པའི་སེམས་དང་ལྡན་པ་དེ་ནི་སྲིད་པ་དམ་པར་བྱེད་པར་འགྱུར་ཏེ། སྲིད་པའི་སྐྱོན་གྱིས་འཆིང་བར་མི་འགྱུར་ཞེས་པའི་དོན་ནོ་སྙམ་མོ། ། དོན་དུ་ཕྱི་རྫས་ཀྱི་དྲིལ་བུ་སྦྱིན་པའི་སྒོ་ནས་རང་གི་ངག་གྲགས་སྟོང་སྐྱེ་བ་མེད་པའི་རང་བཞིན་དུ་ངོ་སྤྲོད་པ་ཡིན་པར་ཤེས་དགོས་སོ། ། རང་ཉིད་རྡོ་རྗེ་འཆང་ཡབ་ཡུམ་དུ་བསྐྱེད་པ་ནི་ཕྱག་རྒྱ་སྐུའི་དམ་ཚིག་སྦྱིན་པའི་དོན་ཏེ། ཤེས་རབ་བཅུ་དྲུག་སོགས་ཀྱིས་དེ་ལྟར་དྲན་པར་གྱིས་ཤིག་ཅེས་བསྒོ་བ་ལྟ་བུ་ཡིན་ལ། ཚིག་དོན་ནི་ཤེས་རབ་མ་ལོ་བཅུ་དྲུག་ལོན་པ་ལ་སློབ་མ་རྡོ་རྗེ་འཆང་དུ་བསྐྱེད་པའི་ལག་པ་དག་གིས་ཡང་དག་འཁྱུད་པའི་ཕྱག་རྒྱ་སྐུ་དང་།
གཉིས་མེད་ཡེ་ཤེས་ཀྱི་མཚོན་བྱེད་དུ་རྡོ་རྗེ་སྦྱིན་པ་ལ་རྡོ་རྗེ་ཐུགས་དང་། གསུང་གྲགས་སྟོང་སྐྱེ་བ་མེད་པ་མཚོན་བྱེད་དྲིལ་བུ་སྦྱིན་པ་དྲིལ་བུ་གསུང་གི་དམ་ཚིག་སྟེ། དམ་ཚིག་གསུམ་དང་ལྡན་པའི་སྒོ་ནས་ཐབས་ཤེས་མཉམ་པར་སྦྱོར་བ་ནི་རྡོ་རྗེ་སློབ་དཔོན་གྱི་དབང་དུ་རབ་ཏུ་བརྗོད་དོ་ཞེས་པའོ། ། རྡོ་རྗེ་ཆེ་དང་སོགས་ཀྱིས་དེ་ཁོ་ན་ཉིད་དང་རྗེས་གནང་མདོར་བསྡུས་པ་སྟེ། ཚིག་དོན་ནི་རྡོ་རྗེ་ཆེ་དང་ཞེས་པ་ཐུགས་ཀྱི་དམ་ཚིག་དང་། དྲིལ་བུ་ཆེ་ཞེས་པ་གསུང་གི་དམ་ཚིག་སྟེ་དེ་གཉིས་ཟུངས་ཤིག རྡོ་རྗེ་འཆང་ཡབ་ཡུམ་གྱིས་སྐུར་བྱིན་གྱིས་བརླབས་པ་སྟེ་བསྐྱེད་པ་སྐུའི་དམ་ཚིག་སྟེ། དེ་གསུམ་བྱིན་པའི་དུས་དེ་རིང་ཉིད་ནས་རྡོ་རྗེ་སློབ་དཔོན་དུ་གྱུར་པ་ཡིན་པས་སློབ་མའི་ཚོགས་རྣམས་བསྡུ་བར་གྱིས་ཤིག་ཅེས་སོ། ། ཕྱག་རྒྱའི་དེ་ཁོ་ན་ཉིད་རྒྱས་པར་བརྗོད་པ་ནི། སྲིད་པའི་བདེ་བ་སོགས་ཏེ་དོན་ནི།
སྲིད་པའི་བདེ་བ་ནི་ཤིན་ཏུ་ཆུང་སྟེ། སྡུག་བསྔལ་ཕྱི་མ་གཉིས་ཀྱིས་བསྡུས་པས་སོ། ། སྡུག་བསྔལ་ཆེན་པོ་རྣམ་པར་དག་པའི་ཕྱིར་ཤིན་ཏུ་བདེ་བ་དམ་པའི་ཐབས་སུ་གྱུར་པ་རྡོ་རྗེ་འཆང་ཁ་སྦྱོར་གྱི་སྐུ་བསྒོམ་པའི་དམ་ཚིག་འདི་ནི་ཁྱོད་ཀྱིས་ལོངས་ཤིག འདོད་པའི་ལོངས་སྤྱོད་ཐམས་ཅད་ལ་ཅི་འདོད་པར་ནི་བསྟེན་བཞིན་དུ་རང་གི་ལྷག་པའི་ལྷར་ཤེས་པའི་སྦྱོར་བ་ཡིས་བདག་དང་གཞན་རྡོ་རྗེ་འཆང་ཆེན་པོར་ཤེས་པ་ལ་མཆོད་པར་བྱ་སྟེ། དེས་ཚོགས་རྫོགས་ནས་རྡོ་རྗེ་འཆང་ཁ་སྦྱོར་གྱི་སྐུ་འཐོབ་པ་ལས་མི་འདའོ། ། རང་གི་ཡིད་སྟོང་པ་ཉིད་བཙུན་མོར་སྤྲུལ་ནས་བསྟེན་པ་ནི་དེ་བཞིན་གཤེགས་པ་ཐམས་ཅད་ཀྱིས་འདའ་བ་རུ་ནི་མི་མཛད་པའི་ཕྱག་རྒྱའི་དམ་ཚིག་ཅེས་སུ་གྲགས་པ་ཡིན་ནོ་ཞེས་པའོ། ། གཉིས་པ་གསང་དབང་ལ་སྦྱོར་བའི་སྐབས་སུ་བསྟོད་པའི་ཚིག་དོན་ནི་བཤད་ཟིན་ལ། གསོལ་འདེབས་ཀྱི་ཚིག་དོན་ནི། བཅོམ་ལྡན་འདས་ཉོན་མོངས་པ་ཀུན་ཞི་བ་ཆེན་པོ་ཀྱེ་ཞེས་སློབ་དཔོན་ལ་བོས་ནས། རྡོ་རྗེ་དེ་རྣམ་ཀུན་མཆོག་ལྡན་གྱི་སྟོང་པ་ཉིད་ཟག་མེད་བདེ་བའི་རྣལ་འབྱོར་དང་དབྱེར་མེད་གཅིག་ཏུ་གྲུབ་པར་མཛད་པ་པོ།
རྟོག་པས་མི་ཕྱེད་པའི་ཕྱག་རྒྱ་ཆེན་པོ་མཆོག་གི་དངོས་གྲུབ་སྒྲུབ་པ་པོ། དེའང་རྡོ་རྗེ་དེ་སྟོང་པ་ཉིད་དང་ཟག་མེད་བདེ་བའི་རྣལ་འབྱོར་ལས་བྱུང་བ་ཇི་ལྟར་སློབ་དཔོན་ཁྱོད་ནི་བདག་ཉིད་ཆེན་པོ་དང་། ཡེ་ཤེས་ཀྱི་མངའ་བདག་ཏུ་གྱུར་པ་དེ་བཞིན་དུ་བདག་ལའང་དེ་ལྟར་འགྱུར་བར་མཛོད། འཁོར་བ་ལས་ཉོན་ཀྱི་འདམ་གྱི་ཚོགས་ནང་དུ་བྱིང་བ་སྐྱབས་མེད་བདག་ལ་སྐྱོབས་ཤིག་ཅེས་པའོ། ། དག་བྱ་དག་བྱེད་དངོས་ནི། སྦྱང་གཞི་ངག་འབྱུང་བའི་གནས་མགྲིན་པ་ན། ཡ་ར་ལ་ཝའི་ཡི་གེ་འབྱུང་བཞིའི་རླུང་རྒྱུ་བའི་རྟེན་དུ་ཡོད་པ་གཙོ་བོར་གྱུར་པའི་རྩ་ཡི་གེའི་དཀྱིལ་འཁོར་ལ། སྦྱོང་བྱེད་གསང་དབང་བསྐུར་བའི་ཐབས་ཀྱིས་སྦྱང་བས། སྦྱངས་འབྲས་ལོངས་སྐུ་ཐོབ་པའི་སྐལ་པ་ཅན་དུ་བྱས་པ་ཡིན་ནོ། ། ཇི་ལྟར་འདས་པའི་སོགས་ཀྱི་ཚིག་དོན་ནི།
ཇི་ལྟར་འདས་པའི་སངས་རྒྱས་རྡོ་རྗེ་འཆང་གིས་བྱང་ཆུབ་ཀྱི་སྲས་བྱང་ཆུབ་སེམས་དཔའ་རྣམས་ལ་ཀུན་རྫོབ་ཁུ་བའི་བདག་ཉིད་ཅན་གྱི་བྱང་ཆུབ་ཀྱི་སེམས་ཀྱིས་དབང་བསྐུར་བ་ལྟར་བདག་གིས་གསང་བའི་དབང་གིས་ཁྱོད་ལ་དབང་བསྐུར་བར་བྱ་སྟེ། དེའང་རྫས་བྱང་ཆུབ་སེམས་ཀྱི་ཆུ་རྒྱུན་གྱིས་དབང་བསྐུར་བར་བྱའོ་ཞེས་པའོ། ། གསུམ་པ་ཤེས་རབ་ཡེ་ཤེས་ཀྱི་དབང་གི་སྦྱང་གཞི་ཁམས་བདུད་རྩིའི་དཀྱིལ་འཁོར་ལ། སྦྱོང་བྱེད་ཤེས་རབ་ཡེ་ཤེས་ཀྱི་དབང་བསྐུར་བའི་ཐབས་ཀྱིས་སྦྱངས་འབྲས་ཆོས་སྐུ་ཐོབ་པའི་སྐལ་པ་ཅན་དུ་བྱས་སོ། ། དགའ་སྟེར་སོགས་ཀྱི་དོན་ནི། ཡེ་ཤེས་དགའ་བ་བཞི་སྟེར་ཞིང་དེའི་གནས་སྐད་ཅིག་མ་བཞི་སྟེར་བའི་ལྷ་མོ་འདི་ནི་རི་དྭགས་ཅན་མ་ལ་སོགས་པ་སྣ་ཚོགས་པའི་གཟུགས་ཅན་སྐྱོན་དང་བྲལ་བའི་ཡིད་འོང་མ་ནི། ངོ་མཚར་བའི་ཚིག་ལན་གཉིས་ཁྱེར་ཅིག གང་གིས་ན་སློབ་མ་ལ་སེམས་དཔའ་ཆེ་ཞེས་བོས་པས་སོ། ། ཇི་བྱེད་ན་ཁྱེར་ལ་སྙོམས་འཇུག་གི་སྒོ་ནས་མཆོད་པ་དག་ཏུ་གྱིས་ཤིག་ཅེས་པའོ། ། བཤང་གཅི་དག་ནི་སོགས་ཀྱི་དོན་ནི།
ལྷ་མོས་ཁྱོད་བཤང་གཅི་དང་ཁུ་གྲག་དང་ཤ་ཆེན་ཏེ་བདུད་རྩི་ལྔ་བསྟེན་པ་དང་། ཕྱག་རྒྱ་བུད་མེད་ལ་གུས་པ་བྱེད་པ་སོགས་ལ་སྤྲོའམ་ཞེས་དྲིས་པ་ལ། རང་གིས་སྤྲོའོ་ཞེས་ལན་འདེབས་པ་སྟེ་གོ་སླའོ། ། ཨེ་མ་ནི་ངོ་མཚར་བའི་ཚིག་ཡིན་ལ། ང་ཡི་པདྨ་འདི་ནི་བདེ་བ་དགའ་བ་བཞི་པོ་ཐམས་ཅད་འབྱུང་བའི་གནས་ཡིན་ཞིང་། གལ་ཏེ་འདུ་ཤེས་སུམ་ལྡན་གྱི་སྒོ་ནས་ཐིག་ལེ་བཟུང་སྟེ་ཆོ་ག་བཞིན་བསྟེན་ན། དེའི་མདུན་ན་བདག་འདུག་སྟེ་འབྲས་བུ་སངས་རྒྱས་མྱུར་དུ་ཐོབ་པར་བྱེད་པས་སངས་རྒྱས་སྟེར་བ་ལ་སོགས་པའི་བྱ་བ་རྣམས་པདྨ་འདིས་ཇི་ལྟ་བ་བཞིན་བྱེད་དོ། ། བདེ་ཆེན་རྒྱལ་པོ་སངས་རྒྱས་ཐོབ་པ་ནི་རང་ལ་རག་ལས་པ་ཉིད་དེ། དེ་ཡང་ཕྱག་རྒྱ་བསྟེན་པ་ལ་ལྟོས་དགོས་པས་པདྨ་འདི་ཉིད་དུ་ནི་རྟག་ཏུ་བཞུགས་ཞེས་དང་། བླུན་པོ་སོ་སྐྱེ་དང་ཉན་ཐོས་གང་ཞིག་ཕྱག་རྒྱ་འདི་སྤོང་བ་དེ་ལ་མཆོག་གི་དངོས་གྲུབ་འཐོབ་པའི་ཐབས་གཞན་མེད་དོ་ཞེས་པའོ། །
དབང་བཞི་པ་ལ། སྦྱང་གཞི་སྙིང་པོ་རླུང་གི་དཀྱིལ་འཁོར་རམ་རླུང་སེམས་ལ། སྦྱོང་བྱེད་དབང་བཞི་པ་བསྐུར་བའི་ཐབས་ཀྱིས། སྦྱངས་འབྲས་ངོ་བོ་ཉིད་སྐུ་ཐོབ་པའི་སྐལ་པ་ཅན་དུ་བྱས་པ་ཡིན་ནོ། ། ཡེ་ཤེས་འདི་ནི་སོགས་ཀྱི་དོན་ནི། ཡེ་ཤེས་འདི་ནི་དཔེ་དང་གཏན་ཚིགས་སོགས་ཀྱིས་རྟོགས་པར་དཀའ་བས་ཆེས་ཕྲ་ཞིང་། རྟོག་པས་མི་ཕྱེད་པས་རྡོ་རྗེ། མཐའ་དབུས་དང་བྲལ་བས་ནམ་མཁའི་དཀྱིལ་ལྟ་བུ། ཉོན་མོངས་པ་དང་བྲལ་བས་རྡུལ་བྲལ། སངས་རྒྱས་ཀྱི་གོ་འཕང་སྦྱིན་པས་མཐར་ཕྱིན།
གདོད་ནས་མ་སྐྱེས་པས་ཞི་བ་ཉིད་དང་། རང་རྒྱུད་ལ་ཡེ་ཤེས་བསྐྱེད་པ་རང་ལ་རག་ལས་པས་ཁྱོད་རང་ཡང་ནི་དེ་ཡི་ཕ་ཞེས་པའོ། ། མདོར་ན་རིགས་ཀྱི་བདག་པོས་རྒྱས་བཏབ་ནས་སྔགས་དོན་ལ་ང་རྒྱལ་འཛིན་པ་ཡན་ཆད་དབང་བསྐུར་བ་མི་བསྐྱོད་པའི་ཡན་ལག་ཡིན་ལ། དེའི་སྦྱང་གཞི་ནི། རྣམ་ཤེས་ཀྱི་ཕུང་པོ་ཞེ་སྡང་ཆུ་ཁམས་ཁ་དོག་སྔོན་པོ་མི་བསྐྱོད་པའི་རིགས་ལ་སོགས་པ་སྦྱོང་བྱེད་དབང་བསྐུར་བའི་རྣམ་པ་ལྟར་སྣང་ཡང་ངོ་བོ་མི་བསྐྱོད་པར་ཤེས་པའི་རྣལ་འབྱོར་གྱིས་སྦྱོང་བ་ཡིན་ནོ། ། བཞི་པ་བདུད་རྩི་མྱོང་བ་འོད་དཔག་མེད་ཀྱི་ཡན་ལག་གི་སྦྱང་གཞི་ནི། འདུ་ཤེས་ཀྱི་ཕུང་པོ་མེ་ཁམས་ཁ་དོག་དམར་པོ་འདོད་ཆགས་འོད་དཔག་མེད་ཀྱི་རིགས་ལ་སོགས་པ་དང་། མ་དག་པའི་ཟས་ལ་ལོངས་སྤྱོད་པའི་སེམས་སྣང་བག་ཆགས་དང་བཅས་པ། སྦྱོང་བྱེད་རྣམ་པ་བདུད་རྩི་མྱང་བའི་རྣལ་འབྱོར་ལྟར་སྣང་ཡང་ངོ་བོ་འོད་དཔག་མེད་དུ་ཤེས་པའི་ཐབས་ཀྱིས་སྦྱོང་བ་ཡིན་ནོ། ། ལྔ་པ་མཆོད་པ་དོན་ཡོད་གྲུབ་པའི་ཡན་ལག་གི་སྦྱང་གཞི་ནི།
འདུ་བྱེད་ཀྱི་ཕུང་པོ་རླུང་ཁམས་ཁ་དོག་ལྗང་གུ་ཕྲག་དོག་དོན་གྲུབ་ཀྱི་རིགས་སོགས་དང་། རང་ལ་གཞན་གྱིས་བཀུར་སྟི་བྱེད་པ་སོགས་ཀྱི་སེམས་སྣང་བག་ཆགས་དང་བཅས་པ། སྦྱོང་བྱེད་རྣམ་པ་མཆོད་པའི་རྣལ་འབྱོར་ལྟར་སྣང་ཡང་ངོ་བོ་དོན་ཡོད་གྲུབ་པར་ཤེས་པའི་ཐབས་ཀྱིས་སྦྱོང་བ་ཡིན་ནོ། ། དྲུག་པ་བསྟོད་པ་རིན་འབྱུང་གི་ཡན་ལག་གི་སྦྱང་གཞི་ནི། ཚོར་བའི་ཕུང་པོ་ནམ་མཁའི་ཁམས་ང་རྒྱལ་དང་སེར་སྣ་ཁ་དོག་སེར་པོ་རིན་འབྱུང་གི་རིགས་ལ་སོགས་པ་དང་། རང་ལ་གཞན་གྱིས་བསྟོད་པ་བརྗོད་པ་སོགས་ཀྱི་སེམས་སྣང་བག་ཆགས་དང་བཅས་པ། སྦྱོང་བྱེད་བསྟོད་པའི་རྣམ་པར་ཤར་ཡང་ངོ་བོ་རིན་འབྱུང་ཡིན་པར་ཤེས་པའི་ཐབས་ཀྱིས་སྦྱོང་བ་ཡིན་ནོ། ། གསུམ་པ་རྗེས་མཉམ་པར་མ་བཞག་པའི་རྣལ་འབྱོར་གྱི་སྦྱང་གཞི་སྦྱོང་བྱེད་ངོ་སྤྲོད་པ་ལ། དག་པ་དྲན་པ་ལ། མཚོན་བྱེད་ལ་དག་པར་བཞག་པ་དང་།
ངོ་བོ་ཉིད་ལ་དག་པར་བཞག་པ་གཉིས་ལས། སྐུའི་དག་པ་ཕལ་ཆེར་སྔ་མ་ལྟར་ཡིན་ལ། གཟུགས་ཕུང་རྡོ་རྗེ་མ་ཡིན་ཏེ་སོགས་ནི། ངོ་བོ་ཉིད་ལ་དག་པར་བཞག་སྟེ། དེའི་སྦྱང་གཞི་ནི་སྦྱོང་བྱེད་ཀྱི་ཚིག་ཟིན་ལྟར་རོ། ། གཞན་ཡང་སྦྱང་གཞི་ཐ་མལ་པའི་སྨྲ་བརྗོད་ལ་སོགས་པ། སྦྱོང་བྱེད་བཟླས་པའི་རྣལ་འབྱོར་གྱིས་སྦྱོང་བ་དང་། སྣོད་ཀྱི་འཇིག་རྟེན་འཇིག་པ་དང་། བཅུད་ཀྱི་སེམས་ཅན་འཆི་བ་དཀྱིལ་འཁོར་བསྡུ་རིམ་གྱིས་སྦྱོང་བ་དང་། ཐ་མལ་པའི་ཁ་ཟས་ལ་ལོངས་སྤྱོད་པ་ཁ་ཟས་ཀྱི་རྣལ་འབྱོར་གྱིས་སྦྱོང་བ་དང་།
ཉལ་ཞིང་གཉིད་ལོག་པ་དང་དེ་ལས་ལྡང་བའི་སེམས་སྣང་རྣམས་ཉལ་ལྡང་གི་རྣལ་འབྱོར་གྱིས་སྦྱོང་བ་དང་། ཐ་མལ་པའི་སྤྱོད་ལམ་སྣ་ཚོགས་ཀྱི་སེམས་སྣང་བག་ཆགས་དང་བཅས་པ། རང་ཉིད་ལྷའི་ང་རྒྱལ་དང་མ་བྲལ་བའི་སྒོ་ནས་ཅི་དང་ཅི་སྣང་བའི་དངོས་པོ་རྣམས་ལྷར་ཤེས་པའི་སྒོ་ནས་ལྷ་ལ་ལྷ་ཐིམ་པའི་ཚུལ་གྱིས་ལོངས་སྤྱོད་པའི་ཐབས་ཀྱིས་སྦྱོང་བ་ལ་སོགས་པ་སྟེ། ཞིབ་པར་གཞན་དུ་བཙལ་ལོ། ། དེ་ལྟར་སྦྱང་གཞི་སྦྱོང་བྱེད་ངོ་འཕྲོད་པར་བྱས་ནས། ལམ་དུས་ཐུན་བཞི་ལ་སོགས་པ་མ་ཆགས་པར་ཉམས་སུ་བླངས་ན་རྡོ་རྗེ་འཆང་གི་གོ་འཕང་མྱུར་དུ་འཐོབ་པར་འགྱུར་ཏེ། སྒ་སྟོན་སྤྲིང་ཡིག་ཏུ། སྤྱིར་སྦྱང་གཞི་སྦྱོང་བྱེད་ལེགས་པར་ངོ་འཕྲོད་ཅིང་བསྒོམས་ན་སྒོམ་པ་ལ་བརྩོན་རུང་མི་བརྩོན་རུང་འཁོར་བའི་རྒྱ་མཚོ་ལས་བདག་སྒྲོལ་གཞན་སྒྲོལ་བའི་ནུས་པ་དང་ལྡན་པར་འགྱུར་བ་ཡིན་ནོ། ། ཞེས་དང་། འདི་རྒྱུན་དུ་ཐུན་བཞིར་བསྒོམས་ན་ཐོག་མར་ཡུན་རིང་པོར་འགོར་བ་སྙམ་བྱེད་དེ་བྱང་ན་ཡུན་ཅི་ཡང་མི་འགོར།
འདི་མ་ཆག་པར་བསྒོམས་ན་ཕྱག་རྒྱ་ཆེན་པོ་འགྲུབ་པ་ཡིན། དབང་བསྐུར་ཡང་གཞན་ལས་ནོད་མི་དགོས། རྡུལ་མཚོན་དང་བྲིས་སྐུ་ལ་བརྟེན་ནས་བུམ་པ་བཅས་ཏེ་སྒྲུབ་མཆོད་བདག་འཇུག་ཀྱང་ཟུར་དུ་བྱ་མི་དགོས། འདི་ཉིད་ལ་ཐམས་ཅད་ཚང་བ་ཡིན་ནོ་ཞེས་གསུངས་སོ། ། བདག་གི་བླ་མ་ཆོས་རྗེ་གཞན་ཕན་པས་ཀྱང་ས་སྐྱ་པ་རྣམས་ལམ་དུས་ཀྱི་དབང་རྒྱུན་དུ་ལེན་པ་འདིས་རྩ་ལྟུང་སོར་ཆུད་པར་ནུས་ལ་རྩ་ལྟུང་གིས་མ་གོས་ན་སྐྱེ་བ་བཅུ་དྲུག་ནས་འཚང་རྒྱ་བར་གསུངས་པས། ཁེ་ཆེ་ལ་ཉེན་ཆུང་བའི་ལམ་འདི་གཞན་ལས་ཁྱད་པར་འཕགས་པ་ཡིན་ནོ། ། ཞེས་གསུངས་པས་སྐལ་ལྡན་རྣམས་ཀྱིས་དེ་ལྟ་བུའི་འབྲས་བུ་འབྱུང་བར་ཤེས་ནས་ཚུལ་འདི་ལ་བརྩོན་པ་ནི་གནད་དམ་པར་རྟོགས་ཤིང་བསླབ་པར་བྱའོ། ། སླར་སྨྲས་པ། ཀུན་རྫོབ་སྣང་བ་མ་དག་ལྕགས་ཀྱི་ཁམས། ། བདེ་ཆེན་དག་པའི་སྣང་བ་གསེར་བཟང་པོར། །
སྐད་ཅིག་ཉིད་ལ་སྒྱུར་བའི་ཐབས་ཀྱི་མཆོག ། ལམ་འདིར་མི་གུས་བློ་ལྡན་སུ་ཞིག་ཡོད། ། དཀྱིལ་འཁོར་བཞི་ལ་དབང་བཞི་ལེགས་བསྐུར་ནས། ། འགྲོས་བཞི་ཐིམ་ནས་སྐུ་བཞི་མངོན་མཛད་པའི། ། དབང་བཞིའི་ལམ་བཟང་ཐུན་བཞིར་སྒོམ་པ་འདི། ། ས་སྐྱའི་འཇམ་མགོན་བརྒྱུད་པའི་བཀའ་སྲོལ་ཡིན། ། དེ་ཕྱིར་འདོན་ཆོག་ཙམ་ཞིག་ཤེས་པ་ཡིས། ། ཡོན་ཏན་རྫོགས་སོ་སྙམ་དུ་མི་སེམས་པར། ། འཁྲུལ་ཟད་རྗེ་བཙུན་གོང་མའི་གསུང་རབ་ལ། ། ཐོས་བསམ་བསྒོམ་པས་ཚུལ་བཞིན་འཇུག་པར་རིགས། །
དེ་ལྟར་ན་ཡང་སྔོན་བྱོན་གོང་མའི་གསུང་། ། བྱིན་རླབས་གཟི་འོད་འབར་བའི་ཉིན་བྱེད་ལ། ། སྙིགས་མའི་སྐལ་ཆད་འུག་པའི་བརྟུལ་ཞུགས་ཅན། ། དེ་དག་རྣམས་ནི་རྒྱབ་ཀྱིས་ཕྱོགས་པར་སྣང་། ། དེས་ན་ཐོས་ཉུང་བློ་དམན་བདག་འདྲ་ཡིས། ། བཤད་ཀྱང་གཞན་གྱིས་འཛིན་པར་མི་འགྱུར་མོད། ། འོན་ཀྱང་བདག་གི་བྱང་ཆུབ་བར་གྱི་སྐྱབས། ། རྡོ་རྗེ་འཆང་དངོས་བླ་མའི་བཀའ་བཞིན་དུ། ། ངན་རྟོག་དྲི་མས་རྣམ་པར་མ་སྦགས་པར། ། མཁས་པའི་གསུང་བཞིན་མདོ་ཙམ་བཤད་པ་ལ། །
ནོངས་པར་གྱུར་གང་དཔལ་ལྡན་བླ་མ་དང་། ། ཡེ་ཤེས་སྤྱན་ལྡན་མཁའ་འགྲོའི་ཚོགས་ལ་འཆགས། ། དགེ་བ་གང་དེས་ཚེ་རབས་ཐམས་ཅད་དུ། ། ལམ་འདིར་འཇུག་པའི་སྐལ་བཟང་རྙེད་པ་དང་། ། ཆོས་ཀྱི་རྒྱལ་པོ་འཇམ་མགོན་བླ་མ་ཡི། ། བཀའ་བཞིན་སྒྲུབ་པའི་འབངས་སུ་འགྱུར་བར་ཤོག ། ཅེས་པ་འདི་ནི་ངེས་པ་དོན་གྱི་རྡོ་རྗེ་འཆང་འཇམ་མགོན་ཆོས་ཀྱི་རྒྱལ་པོའི་བཀའ་ལུང་གསེར་གྱི་ཅོད་པན་སྤྱི་བོར་སྩལ་བ་ལྷུར་བླངས་ཏེ། རྗེ་དེ་ཉིད་ཀྱི་ཞབས་རྡུལ་སྤྱི་བོར་ལེན་པའི་བནྡེ་ཀུན་དགའ་རྒྱལ་མཚན་གྱིས་སྐྱེ་དགུ་དོན་གྲུབ་གླིང་དུ་སྦྱར་བའོ།། །། PAGE * MERGEFORMAT 22 སྡེ་སྟོན་ཨ་འཇམ། ཀྱེ་རྡོར་བསྐྱེད་རིམ་དབང་དང་བཅས་པའི་སྦྱང་གཞི་སྦྱོང་བྱེད་སྦྱོང་ཚུལ།
PAGE * MERGEFORMAT 21
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
