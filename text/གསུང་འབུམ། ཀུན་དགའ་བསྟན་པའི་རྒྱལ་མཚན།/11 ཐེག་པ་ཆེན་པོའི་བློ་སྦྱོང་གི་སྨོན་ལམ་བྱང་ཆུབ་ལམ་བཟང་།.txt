གསུང་འབུམ། ཀུན་དགའ་བསྟན་པའི་རྒྱལ་མཚན།
པོད ༡༡
ཐེག་པ་ཆེན་པོའི་བློ་སྦྱོང་གི་སྨོན་ལམ་བྱང་ཆུབ་ལམ་བཟང་།
༄༅། །ཐེག་པ་ཆེན་པོའི་བློ་སྦྱོང་གི་སྨོན་ལམ་བྱང་ཆུབ་ལམ་བཟང་ཞེས་བྱ་བ་བཞུགས་སོ།། བླ་མ་ལ་ཕྱག་འཚལ་ལོ། ། འགྲོ་ལ་ཐུགས་བརྩེ་དུས་ལས་མི་ཡོལ་བའི། ། རྒྱལ་བ་སྲས་བཅས་བདག་ལ་དགོངས་སུ་གསོལ། ། སྙིང་ནས་ཁྱེད་ཀྱི་རྗེས་སུ་སློབ་པའི་ཕྱིར། ། སྨོན་པ་འདི་དག་འགྲུབ་པར་བྱིན་གྱིས་རློབས། ། མཐའ་ཡས་འགྲོ་ལ་དམིགས་པའི་སྙིང་རྗེ་དང་། ། མཆོག་གསུམ་ཡོན་ཏན་མཐོང་བའི་མོས་གུས་ཀྱིས། ། ཁྱད་པར་བཞི་ལྡན་སྐྱབས་འགྲོས་གཞི་བཟུང་ནས། ། ལམ་འདིར་འཇུག་པའི་གོ་ཆ་བགོ་བར་ཤོག །
དལ་འབྱོར་རྙེད་དཀའ་དྲན་ནས་ཆོས་ལ་འཇུག ། ལོང་མེད་འཆི་བ་ཤེས་ནས་ཕྱིར་བཤོལ་སྤང་། ། ལས་འབྲས་བསླུ་མེད་བསམས་ཏེ་ཉིན་མཚན་དུ། ། དམ་ཆོས་སྤྱོད་པའི་དགའ་བས་འདའ་བར་ཤོག ། སྲིད་པའི་ཟུག་རྔུ་ཐམས་ཅད་འབྱིན་པའི་སྨན། ། མ་ལུས་འགྲོ་བའི་ཕན་བདེ་མཆོག་གི་གཏེར། ། རྒྱལ་བ་སྲས་བཅས་སྐྱེད་བྱེད་བྱམས་པའི་ཡུམ། ། བྱང་ཆུབ་སེམས་ལ་ཡིད་ཆེས་བརྟན་པར་ཤོག ། ཅི་ཙམ་འབྱོར་ཡང་རློམས་པ་མི་སྐྱེ་ཞིང་། ། ཤིན་ཏུ་རྒུད་ཀྱང་ཞུམ་པ་མི་འབྱུང་བའི། །
རྒྱལ་བའི་སྲས་ཀྱི་བློ་སྟོབས་རྒྱ་ཆེ་བ། ། བདག་གི་སྙིང་ལ་ངེས་པར་འབྱུང་བར་ཤོག ། གསུང་རབ་ཀུན་གྱི་བརྗོད་བྱའི་སྙིང་པོའི་དོན། ། རྒྱལ་སྲས་ཡོངས་ཀྱི་བགྲོད་པ་གཅིག་པུའི་ལམ། ། སངས་རྒྱས་ཀུན་གྱི་བླ་མ་བྱང་ཆུབ་སེམས། ། མྱུར་དུ་བདག་གི་རྒྱུད་ལ་སྐྱེ་བར་ཤོག ། སེམས་སྣང་འགྲོ་བ་རྨི་ལམ་ལྟ་བུའི་ཆོས། ། སྐྱེ་མེད་སྤྲོས་དང་བྲལ་བར་ལེགས་མཐོང་ནས། ། རྗེས་ཐོབ་སྒྱུ་མ་ལྟ་བུའི་ཏིང་འཛིན་གྱིས། ། འཁྲུལ་སྣང་འགྲོ་བའི་དོན་ཆེན་བྱེད་པར་ཤོག །
ཡང་ཡང་ཕན་བཏགས་དྲིན་གྱིས་བསྐྱངས་པའི་གཉེན། ། སྡུག་བསྔལ་རྒྱ་མཚོར་བྱིང་བ་འདི་མཐོང་ནས། ། བུ་སྡུག་ཆུ་ཡིས་ཁྱེར་བའི་མ་བཞིན་དུ། ། འགྲོ་བ་ཀུན་ལ་བྱམས་བརྩེས་ཁྱབ་པར་ཤོག ། ཐོག་མེད་དུས་ནས་ཕ་མར་གྱུར་པ་ཡི། ། འགྲོ་བའི་སྡིག་སྡུག་རང་ལ་ལེན་པ་དང་། ། བདག་གི་བདེ་དགེ་གཞན་ལ་སྟེར་བ་ཡི། ། མཆོག་ཏུ་བརྟན་པའི་ལྷག་བསམ་འབར་བར་ཤོག ། མ་རིག་ཆགས་སྡང་ཉོན་མོངས་འཕེལ་བའི་གཞི། ། དགྲ་གཉེན་བར་མའི་སྣང་བ་གང་ཤར་བ། །
འབར་བའི་མེ་ལ་བུད་ཤིང་བསྣན་པ་བཞིན། ། བྱང་ཆུབ་སེམས་ཀྱི་གྲོགས་སུ་འགྲོ་བར་ཤོག ། འཆིང་བྱེད་འཁོར་བའི་ཉོན་མོངས་ཀུན་གྱི་རྒྱུ། ། ལས་ངན་སྡུག་བསྔལ་སྣ་ཚོགས་འབྱུང་བའི་གནས། ། བྱང་ཆུབ་ལམ་ལ་བར་དུ་གཅོད་པའི་བདུད། ། བདག་ཉིད་གཅེས་འཛིན་རྩད་ནས་ཐོན་པར་ཤོག ། ལས་ཀྱིས་བདུད་རྩི་རྣག་ཏུ་སྣང་བ་བཞིན། ། གཞན་སྐྱོན་མཐོང་བ་རང་སྣང་མ་དག་པར། ། ཤེས་ནས་དགེ་ལེགས་ཡོན་ཏན་རྒྱ་མཚོ་ཡི། ། འབྱུང་གནས་འགྲོ་བ་གཞན་ལ་གུས་པར་ཤོག །
སྡུག་བསྔལ་བརྙས་དང་གཏམ་ངན་ལ་སོགས་པ། ། མི་འདོད་སྣ་ཚོགས་ཐོག་ཏུ་བབ་ན་ཡང་། ། རྒྱལ་སྲས་སྤྱོད་པའི་གྲོགས་སུ་མཐོང་ནས་ནི། ། རབ་དགའི་སེམས་ཀྱིས་དང་དུ་ལེན་པར་ཤོག ། སྲིད་པའི་ཕུན་ཚོགས་རྨི་ལམ་ལྟ་བུའི་ཆོས། ། འབྱོར་ཡང་དེ་ལ་ཞེན་པ་མི་སྐྱེ་ཞིང་། ། གཞན་ལ་ཕན་པའི་ཐབས་སུ་མཐོང་བ་ནི། ། ལུས་སྲོག་གཏོང་ལ་ཞུམ་པ་མེད་པར་ཤོག ། རང་གིས་ཡུན་རིང་གཅེས་པར་བསྐྱངས་བའི་མིས། ། རང་ལ་དགྲ་བཞིན་ལྟ་བར་བྱེད་ན་ཡང་། །
སླར་ཡང་བརྩེ་བས་གནས་སྐབས་མཐར་ཐུག་གི ། དེ་ཡི་ཕན་བདེ་བདག་གིས་སྤེལ་བར་ཤོག ། ཤ་ཁྲག་ལ་དགའ་འབྱུང་པོའི་ཚོགས་རྣམས་ཀྱིས། ། སྒྱུ་མའི་ལུས་འདི་ཟ་བར་བྱེད་ན་ཡང་། ། རང་ལ་གཅེས་འཛིན་རྟོག་པ་མི་གཡོ་ཞིང་། ། བརྩེ་བས་དེ་ལ་ཕན་འདོགས་ནུས་པར་ཤོག ། གདོད་ནས་ཞི་བ་སེམས་ཀྱི་ཆོས་ཉིད་ལས། ། སྣ་ཚོགས་ཆོས་ཀུན་གཡོ་བ་མེད་མཐོང་ནས། ། འཁྲུལ་སྣང་རྐྱེན་ངན་ཆུ་ཟླའི་རྫུན་རིས་ཀྱིས། ། ཆོས་ཉིད་དོན་ལ་གསལ་སྣང་འདྲེན་པར་ཤོག །
གནོད་བྱེད་ཐམས་ཅད་དགེ་བའི་བཤེས་སུ་མཐོང་། ། སྡུག་བསྔལ་ཐམས་ཅད་སེམས་ཀྱི་རྒྱན་དུ་རིག ། འགལ་རྐྱེན་ཐམས་ཅད་དགེ་བའི་བསྐུལ་མ་རུ། ། མཐོང་ནས་རྐྱེན་ངན་ལམ་དུ་ལོང་བར་ཤོག ། རང་བདེ་དོན་གཉེར་རང་གི་དགྲ་བོར་ཤེས། ། ཐ་མལ་དགྲ་བོ་བྱང་ཆུབ་གྲོགས་སུ་ཤར། ། ན་ཚ་སྡུག་བསྔལ་སྡིག་པའི་དག་བྱེད་དུ། ། མཐོང་ནས་རྐྱེན་ངན་ལམ་དུ་ལོང་བར་ཤོག ། ལས་ངན་ཕྱྭ་གཡང་འགུག་པའི་རྐྱེན་དུ་མཉམ། ། འདྲེ་གདོན་དངོས་གྲུབ་སྩོལ་བའི་གྲོགས་སུ་ཤར། །
འཁོར་ངན་ལོགས་སྒྲུབ་རྟོགས་པའི་བོགས་འདོན་དུ། ། ཤེས་ནས་རྐྱེན་ངན་ལམ་དུ་ལོང་བར་ཤོག ། བླང་དོར་ཤེས་ནས་བསགས་སྦྱང་གནད་དུ་ཁེལ། ། སྲུང་མ་མཉེས་པས་བར་ཆད་བདུད་ལས་རྒྱལ། ། ཐབས་ལ་མཁས་པས་བགེགས་རིགས་གྲོགས་སུ་ཤར། ། རྣམ་བཞིའི་སྦྱོར་བ་ཉམས་སུ་ལེན་པར་ཤོག ། ཤིན་ཏུ་སྤྲོ་བས་འཕེན་པའི་གོ་བགོས་ནས། ། བདག་འཛིན་འདུལ་བའི་ཆོས་ལ་བློ་སྦྱོང་ཤིང་། ། རྣམ་དཀར་ཐབས་དང་སྨོན་པའི་གྲོགས་དང་བཅས། ། ཚེ་དང་དམ་པའི་ཆོས་སྤྱོད་སྙོམས་པར་ཤོག །
རྟག་ཏུ་བླ་མ་དྲན་པའི་མོས་གུས་དང་། ། བདེན་གཉིས་བྱང་ཆུབ་སེམས་ལ་ལེགས་གོམས་པས། ། ཟབ་ཡངས་ཆོས་འདིའི་ངང་ལས་མ་གཡོས་པར། ། འཆི་བའི་བསོད་ནམས་བདག་ལ་ཡོད་པར་ཤོག ། མི་དང་མི་མིན་འབྱུང་པོས་གཙེས་པ་དང་། ། འབྱུང་འཁྲུགས་ལུས་ཀྱི་ཟུག་རྔུ་ལང་བ་དང་། ། ཤུགས་དྲག་ཉོན་མོངས་སྐྱེ་བའི་དུས་སུ་ཡང་། ། བྱང་ཆུབ་སེམས་མཆོག་ཉམས་པ་མེད་པར་ཤོག ། འཁྲུལ་སྣང་བར་དོའི་འཇིགས་སྐྲག་ཤར་བ་དང་། ། མ་ཡི་མངལ་དང་ཚེ་རབས་གཞན་དུ་ཡང་། །
ཆོས་ཀྱི་སྙིང་པོ་སེམས་མཆོག་རིན་པོ་ཆེ། ། སྐད་ཅིག་ཙམ་ཡང་བརྗེད་པར་མ་གྱུར་ཅིག ། འཁོར་གྱིས་དབུས་སུ་ཡང་དག་ལམ་བཟང་འདི། ། སྒྲོག་པའི་རྒྱལ་དང་དེ་སྲས་དགེ་བའི་བཤེས། ། ཚེ་རབས་ཀུན་ཏུ་བླ་མར་བསྟེན་ནས་ནི། ། ཆོས་འདི་འཛིན་ཅིང་གཞན་ལ་སྟོན་པར་ཤོག ། བདག་འཛིན་ཐུལ་བས་ཇི་བྱས་ཆོས་སུ་སོང་། ། རེ་དོགས་ཟད་པས་གང་བྱུང་གྲོགས་སུ་ཤར། ། ལྷག་བསམ་འབྱོངས་པས་གཞན་ཕྱིར་རང་ཉིད་ལ། ། སྡུག་བསྔལ་འབྱུང་ཡང་རབ་དགའ་འཕེལ་བར་ཤོག །
ལྟ་བ་འཛིན་པའི་དུག་གིས་མ་སྦགས་ཤིང་། ། སྙིང་རྗེ་ཕྱོགས་རིས་ཞེན་པས་མ་བཅིངས་པའི། ། བདེན་གཉིས་ཟུང་འཇུག་སེམས་མཆོག་རིན་པོ་ཆེས། ། སྲིད་དང་ཞི་བའི་རྒུད་པ་སེལ་བར་ཤོག ། ལུས་ངག་སྤྱོད་པ་ཐ་མལ་འདུག་ན་ཡང་། ། བསམ་པ་བྱང་ཆུབ་སེམས་དང་མི་འབྲལ་ཞིང་། ། ཀུན་སྤྱོད་བཅོས་མའི་དགེ་བ་མ་བྱས་ཀྱང་། ། ཀུན་སློང་དབང་གིས་ཚོགས་ཆེན་རྫོགས་པར་ཤོག ། ལུས་སྲོག་ལོངས་སྤྱོད་དུས་གསུམ་དགེ་བའི་ཚོགས། ། འགྲོ་བའི་དོན་དུ་ཉིན་བཞིན་བསྔོས་ན་ཡང་། །
རང་བདེ་དོན་གཉེར་ལན་ལ་རེ་བའི་བློ། ། སྐད་ཅིག་ཙམ་ཡང་སྐྱེ་བར་མ་གྱུར་ཅིག ། ཕམ་ཁ་བླངས་ཏེ་རྒྱལ་ཁ་གཞན་ལ་འབུལ། ། དམན་ས་བཟུང་ནས་འགྲོ་ཀུན་སྤྱི་བོས་བཀུར། ། གནོད་པ་བྱེད་ལ་ལན་དུ་ཕན་འདོགས་པའི། ། རྒྱལ་བའི་སྲས་ཀྱི་བརྟུལ་ཞུགས་འཛིན་པར་ཤོག ། བླ་མར་གུས་ཤིང་ཅི་གསུང་དང་དུ་ལེན། ། སྣ་ཚོགས་ཆོས་ཀུན་ཉམས་ལེན་གཅིག་ལ་དྲིལ། ། རེ་དོགས་སྤངས་ཏེ་རྟག་ཏུ་གཞན་དོན་ལ། ། བརྩོན་པའི་གོ་ཆ་བདག་གིས་བགོ་བར་ཤོག །
གཞན་ལ་མི་ཕན་ཐར་པའི་བདེ་བ་ཡང་། ། བཞི་མདོའི་རྩྭ་བཞིན་ཡལ་བར་བོར་ནས་ནི། ། གཞན་ལ་ཕན་དང་ངན་འགྲོའི་གཡང་ས་ལ། ། སྐྱེད་ཚལ་བཞིན་དུ་དགའ་བས་འཇུག་པར་ཤོག ། རྣམ་གསུམ་བསླབ་པ་མིག་འབྲས་བཞིན་དུ་སྲུང་། ། སྒོ་གསུམ་བྱ་བ་ཆོས་དང་མི་འབྲལ་ཞིང་། ། དུས་གསུམ་བསགས་པའི་དགེ་བའི་དངོས་པོ་རྣམས། ། འཁོར་གསུམ་ཡོངས་དག་བསྔོ་བས་ཟིན་པར་ཤོག ། གཏིང་མཐའ་མི་མངོན་རྒྱ་ཆེན་སྤྱོད་པའི་ཚོགས། ། དགེ་ལེགས་ཡོན་ཏན་རིན་ཆེན་བྱེ་བའི་གཏེར། །
རྒྱལ་སྲས་ཀླུ་དབང་ཚོགས་ཀྱི་བསྟི་གནས་དེར། ། བདག་ཀྱང་དགའ་བའི་ཡིད་ཀྱིས་འཇུག་པར་ཤོག ། སྣ་ཚོགས་སྡུག་བསྔལ་ཁུར་གྱིས་ནོན་པ་ལ། ། བགྲངས་ཡས་ཐབས་མཁས་གཉེན་པོའི་ཁྱད་པར་གྱིས། ། མ་ལུས་འགྲོ་བའི་ཕན་བདེ་སྤེལ་བྱེད་པའི། ། ཏིང་འཛིན་མཐུ་ཆེན་བདག་གིས་ཐོབ་པར་ཤོག ། དགོངས་སྤྱོད་རྒྱ་མཚོ་དཔག་གིས་མི་ལང་པའི། ། རྒྱལ་བ་རྒྱ་མཚོའི་ཡོན་ཏན་ཆུ་བོའི་གཏེར། ། བདག་བློ་རྒྱ་མཚོའི་སྣོད་དུ་ལེགས་བསྡུས་ནས། ། ཕྲིན་ལས་རྒྱ་མཚོར་རོ་གཅིག་འགྱུར་བར་ཤོག །
ཐེག་ཆེན་ཐུན་མོང་མ་ཡིན་པའི་བློ་སྦྱོང་གི་ཚིག་རྣམས་སྨོན་ཚིགས་སུ་སྦྱར་བ་འདི་ནི། ཆོས་འདི་ལ་སྙིང་ནས་མོས་པ་བློ་གྲོས་གཞན་ཕན་ཟླ་བས་བྲིས་པ་དགེ་ཞིང་བཀྲ་ཤིས་པར་གྱུར་ཅིག། །། བླ་མ་དང་ལྷག་པའི་ལྷ་ལ་གུས་པས་ཕྱག་འཚལ་ལོ། ། འདྲེན་པ་མཉམ་མེད་སྟོན་པ་ཟས་གཙང་སྲས། ། གངས་ཅན་བོད་ཀྱི་གདུལ་བྱའི་སྣང་ངོ་རུ། ། གཟུགས་སྐུ་སྣང་བརྙན་ཚུལ་གྱིས་ལེགས་བྱོན་པ། ། ཇོ་བོ་ཤཱཀྱ་མུ་ནེ་བདག་ལ་དགོངས། ། མཁྱེན་པའི་སྤྱན་གྱིས་སྒྲིབ་ཐོགས་མེད་པར་གཟིགས། ། བརྩེ་བའི་ཐུགས་ཀྱིས་བུ་ལྟར་ཉེར་དགོངས་ལ། ། ནུས་པའི་སྟོབས་ཀྱིས་བདག་གི་སྨོན་པའི་དོན། །
ད་ལྟ་ཉིད་དུ་འགྲུབ་པར་བྱིན་གྱིས་རློབས། ། དགེ་བ་འདི་ཡིས་བདག་སོགས་སེམས་ཅན་ཀུན། ། རྒྱལ་བ་སྲས་བཅས་ཁྱེད་དང་མི་འབྲལ་ཞིང་། ། རྒྱལ་བ་སྲས་བཅས་ཁྱོད་ཀྱིས་རྗེས་བཟུང་ནས། ། རྒྱལ་བ་སྲས་བཅས་ཁྱེད་བཞིན་འགྲུབ་པར་ཤོག ། བླ་མེད་རྫོགས་པའི་བྱང་ཆུབ་སྒྲུབ་པའི་གེགས། ། སྔོན་གྱི་ལས་དང་འཕྲལ་རྐྱེན་ལས་བྱུང་བའི། ། ཕྱི་ནང་གསང་བའི་བར་དུ་གཅོད་པའི་རིགས། ། ཐམས་ཅད་ཞི་ནས་འབྱུང་བ་མེད་པར་ཤོག ། གལ་ཏེ་མི་མཐུན་རྐྱེན་དང་འཕྲད་ན་ཡང་། །
དེ་ཉིད་ལམ་གྱི་གྲོགས་སུ་ཤེས་པའི་བློས། ། སྤང་བླང་དགག་སྒྲུབ་རེ་དོགས་མི་བྱེད་པར། ། རྐྱེན་ངན་བྱང་ཆུབ་ལམ་དུ་ལོངས་པར་ཤོག ། གང་དང་འཕྲད་ན་དུག་གསུམ་འཕེལ་འགྱུར་ཞིང་། ། རྣམ་དཀར་དགེ་བའི་བྱ་བ་ཉམས་བྱེད་པའི། ། སྡིག་པའི་གྲོགས་དང་ཚེ་རབས་ཐམས་ཅད་དུ། ། སྐད་ཅིག་ཙམ་ཡང་འཕྲད་པར་མ་གྱུར་ཅིག ། བཤེས་གཉེན་གྲོགས་མཆོག་ཟབ་མོའི་དམ་ཆོས་དང་། ། གནས་བཟང་བ་དང་མཁོ་བའི་ཡོ་བྱད་སོགས། ། རྟག་ཏུ་མཐུན་པའི་རྐྱེན་རྣམས་མ་ལུས་པ། །
འབད་པ་མེད་པར་བདག་གིས་རྙེད་པར་ཤོག ། དགག་སྒྲུབ་གནང་བའི་བཅས་མཚམས་མ་ནོར་བར། ། རྣམ་དག་བསླབ་གསུམ་མིག་བཞིན་སྲུང་ནུས་ཤིང་། ། རྨི་ལམ་ན་ཡང་འཆལ་ཚུལ་དྲི་མ་ཡིས། ། སྐད་ཅིག་ཙམ་ཡང་གོས་པར་མ་གྱུར་ཅིག ། ལུས་སྤྱོད་ཚུལ་འཆོས་མེད་པར་དུལ་བ་དང་། ། ངག་ཚིག་རྫུན་གཏམ་མེད་པར་བདེན་པ་དང་། ། སེམས་སྤྱོད་གཡོ་སྒྱུ་མེད་པར་དྲང་བ་ཡིས། ། ཆོས་མཐུན་གྲོགས་དང་བཤེས་གཉེན་བསྟེན་པར་ཤོག ། ཐར་པའི་ལམ་ལ་དང་པོར་འཇུག་པའི་སྒོ། །
འཁོར་བའི་གནས་ནས་དང་པོར་བྲོས་པའི་ལམ། ། ཉམས་ལེན་ཆོས་རྣམས་ཀུན་གྱི་དང་པོའི་འགོ ། བཅོས་མིན་ངེས་འབྱུང་རྒྱུད་ལ་སྐྱེ་བར་ཤོག ། ཡོད་ན་སངས་རྒྱས་སྒྲུབ་ལ་དེས་ཆོག་ཅིང་། ། མེད་ན་སངས་རྒྱས་སྒྲུབ་ལ་ཐབས་ཆག་པ། ། སངས་རྒྱས་སྒྲུབ་པའི་ས་བོན་མ་ནོར་བ། ། རྣམ་དག་བྱང་ཆུབ་སེམས་མཆོག་སྐྱེ་བར་ཤོག ། གོང་ནས་གོང་དུ་བྱང་ཆུབ་སེམས་མཆོག་འཕེལ། ། ཚེ་རབས་ཀུན་ཏུ་བྱང་ཆུབ་སེམས་མི་བརྗེད། ། ཡང་ནས་ཡང་དུ་བྱང་ཆུབ་སེམས་བསྒོམས་ནས། །
བྱང་ཆུབ་སེམས་དཔའི་སྤྱོད་ལ་འཇུག་པར་ཤོག ། དེང་ནས་བྱང་ཆུབ་སྙིང་པོ་མ་ཐོབ་བར། ། བཤེས་གཉེན་དམ་པའི་ཞབས་པད་གུས་བསྟེན་ཅིང་། ། རྣམ་མང་ཡོན་ཏན་ཚོགས་ཀྱིས་མཉེས་པ་དང་། ། རྒྱལ་སྲས་ནོར་བཟང་ལྟ་བུར་འགྱུར་བར་ཤོག ། རྨད་བྱུང་བློ་དང་བརྩོན་འགྲུས་ཆེན་པོ་ཡིས། ། རྒྱལ་བའི་ཆོས་མཛོད་མཐའ་དག་ལེགས་བཟུང་ནས། ། ཉམས་ཐག་ཆོས་ཀྱིས་ཕོངས་པའི་འགྲོ་བ་ལ། ། བརྩེ་བས་ཆོས་ཀྱི་དགའ་སྟོན་འགྱེད་པར་ཤོག ། བརྩེ་ལྡན་དྲིན་ཆེན་ཕ་མས་ཐོག་དྲངས་པའི། །
བཟང་ངན་ལས་ཀྱིས་འབྲེལ་བའི་འགྲོ་བ་རྣམས། ། འཇིགས་རུང་སྲིད་པའི་རྒྱ་མཚོ་ཆེན་པོ་ལས། ། མྱུར་དུ་བདག་གིས་སྒྲོལ་བར་ནུས་པར་ཤོག ། ཐུབ་པ་མཆོག་དང་འཇམ་དཔལ་དཔའ་བོ་དང་། ། ཀུན་ཏུ་བཟང་པོའི་སྤྱོད་པ་གང་ཡིན་པ། ། བདག་གི་ཚེ་རབས་སྤྱོད་ཀུན་དེ་འདྲ་བར། ། གྱུར་ནས་དོན་གཉིས་སྤྱོད་པ་མཐར་ཕྱིན་ཤོག ། ཚེ་གཅིག་སངས་རྒྱས་སྒྲུབ་པའི་ལམ་གྱི་མཆོག ། དུས་གཅིག་དོན་གཉིས་སྒྲུབ་པའི་ཐབས་མཁས་པོ། ། ཚུལ་གཅིག་འཁོར་འདས་དབྱེར་མེད་ལྟ་བ་ཡིས། །
ལམ་གཅིག་རྡོ་རྗེ་ཐེག་པར་འཇུག་པར་ཤོག ། དབང་གིས་རྒྱུད་སྨིན་དམ་ཚིག་རྣམ་པར་དག ། འཁྲུལ་མེད་རིམ་གཉིས་ཟབ་མོའི་ཏིང་འཛིན་ལ། ། ཡེངས་མེད་རྒྱུན་དུ་བརྩོན་པས་ཚེ་གཅིག་གིས། ། རྡོ་རྗེ་འཆང་གི་གོ་འཕང་ཐོབ་པར་ཤོག ། ནམ་ཞིག་ཚེ་ཡི་འདུ་བྱེད་གཏོང་བ་ན། ། ལུས་ལ་གནད་གཅོད་སྡུག་བསྔལ་མི་འབྱུང་ཞིང་། ། ལྷ་དང་བླ་མ་དམ་པས་རྗེས་བཟུང་ནས། ། དག་པའི་ཞིང་དུ་སྤྲོ་བས་འགྲོ་བར་ཤོག ། གང་དུ་སྐྱེས་པའི་ཚེ་རབས་ཐམས་ཅད་དུ། །
མཐོ་རིས་ཡོན་ཏན་བདུན་ལྡན་ཐོབ་པ་དང་། ། སྐྱེས་མ་ཐག་ཏུ་ཆོས་དང་འཕྲད་གྱུར་ནས། ། ཚུལ་བཞིན་སྒྲུབ་པའི་རང་དབང་ཡོད་པར་ཤོག ། ཉོན་མོངས་ཆུང་ཞིང་ཚེ་རབས་དྲན་པ་དང་། ། དམན་ལ་བྱམས་ཞིང་ཡོན་ཏན་ཅན་ལ་གུས། ། གཞན་དབང་མེད་པར་ཐབས་མཁས་སྤྱོད་པ་ཡིས། ། མཐའ་ཡས་འགྲོ་བའི་རེ་བ་བསྐོང་བར་ཤོག ། བདག་ལ་ཤིན་ཏུ་བརྩེ་བའི་གྲོགས་རྣམས་དང་། ། སྐྱེ་བ་ཀུན་ཏུ་ནམ་ཡང་མི་འབྲལ་ཞིང་། ། ཕན་ཚུན་དམ་ཆོས་སྒྲུབ་པའི་གྲོགས་གྱུར་ནས། །
བསྟན་དང་འགྲོ་བའི་དོན་ཆེན་བྱེད་པར་ཤོག ། སྲིད་པའི་བདེ་ལ་ནམ་ཡང་མི་ཆགས་ཞིང་། ། རང་ཉིད་ཞི་བ་དོན་དུ་མི་གཉེར་བ། ། ཇི་སྲིད་འཁོར་བའི་རྒྱ་མཚོ་མ་སྟོང་བར། ། དེ་སྲིད་གཞན་གྱི་དོན་ལ་བརྩོན་པར་ཤོག ། མདོར་ན་གཟུངས་དང་ཏིང་ངེ་འཛིན་ལ་སོགས། ། ཡོན་ཏན་རྒྱ་མཚོ་བདག་གིས་ཐོབ་ནས་ནི། ། གང་ལ་གང་འདུལ་སྤྲུལ་པ་བསམ་ཡས་ཀྱིས། ། རྒྱལ་བ་རྒྱ་མཚོའི་ཕྲིན་ལས་སྒྲུབ་པར་ཤོག ། ཐུབ་དབང་སྲས་བཅས་ཁྱེད་ཀྱི་བྱིན་རླབས་དང་། །
རྟེན་འབྲེལ་བསླུ་བ་མེད་པའི་བདེན་སྟོབས་དང་། ། བདག་གི་ལྷག་བསམ་རྣམ་པར་དག་པའི་མཐུས། ། སྨོན་ལམ་བཏབ་པ་ཇི་བཞིན་འགྲུབ་པར་ཤོག ། ཅེས་པ་འདི་ནི་ལས་ངན་གྱི་རྒྱ་མཚོ་རྡོལ་བས་བརྒྱ་བསམ་འགྲུབ་དུས་མེད་པའི་སྡུག་ཁུར་ཅན། སྟོན་པ་ཐུབ་པའི་དབང་པོའི་རྗེས་སུ་སློབ་འདུན་མ་བོར་ཙམ་པ་ཤཱཀྱའི་དགེ་སློང་ཀུན་དགའ་རྒྱལ་མཚན་གྱིས་ལྷ་ལྡན་ཇོ་བོ་ཡིད་བཞིན་ནོར་བུའི་མདུན་དུ་རང་ཉིད་ཀྱི་སྨོན་ལམ་གདབ་པའི་ཆེད་དུ་ཚིགས་སུ་བཅད་པ་བདུན་དཔལ་སྤྲུལ་རིན་པོ་ཆེའི་གསུང་ལས་བཏུས་ཤིང་ཕལ་ཆེར་རང་ཉིད་ཀྱི་རྣམ་པར་རྟོག་པ་ལས་བྱུང་བ་ཡང་བསམ་པ་བཟང་པོས་བྲིས་པ་དགེ་ཞིང་བཀྲ་ཤིས།། ༈ །།དུས་གསུམ་གཟིགས་པའི་སྟོན་པ་ཐུགས་རྗེ་ཅན། ། གང་དེའི་ལུང་བསྟན་དཔལ་མགོན་ཀླུ་སྒྲུབ་རྗེ། ། ཟབ་མོ་དབུ་མའི་ལམ་བཟང་གསལ་མཛད་པའི། ། འཕགས་བོད་པཎ་གྲུབ་རྣམས་ལ་ཕྱག་བགྱིའོ། ། གང་དུའང་མ་གྲུབ་ཅི་ཡང་འཆར་བ་ཡི། །
སྟོང་དང་རྟེན་འབྱུང་འགལ་བ་མེད་མཐོང་ནས། ། རྟག་ཆད་སྲིད་ཞིའི་མཐའ་ལ་མི་གནས་པའི། ། ཟབ་མོ་དབུ་མའི་དེ་ཉིད་རྟོགས་པར་ཤོག ། ཆོས་ཀུན་བདག་མེད་རྟོགས་པའི་ཤེས་རབ་དང་། ། འགྲོ་ཀུན་བུ་སྡུག་ལྟར་མཐོང་སྙིང་རྗེ་གཉིས། ། ཡིད་ལ་ཟུང་དུ་འཇུག་པ་གོམས་བྱས་ནས། ། རླབས་ཆེན་རྒྱལ་སྲས་སྤྱོད་ལ་འཇུག་པར་ཤོག ། དམིགས་གཏད་མཐའ་དག་འཇིག་པའི་སྟོང་ཉིད་ཀྱིས། ། མཐར་འཛིན་སྲིད་པའི་འཆིང་བ་ཀུན་གྲོལ་ནས། ། མི་ཟད་སྲིད་པའི་རྒུད་པ་ཀུན་བསལ་ནས། །
རིས་མེད་འགྲོ་ལ་བརྩེ་བའི་གསལ་སྣང་གིས། ། མྱང་འདས་ཞི་བའི་དབྱིངས་སུ་མི་གཞོལ་བར། ། ཐབས་ཤེས་ཟུང་འཇུག་ཚོགས་གཉིས་ཤོག་ཡངས་ཀྱི། ། རྒྱ་ཆེན་ས་བཅུའི་ལྷ་ལམ་རབ་བགྲོད་དེ། ། སྒྲིབ་གཉིས་ལག་འགྲོའི་དཔུང་ཚོགས་ཀུན་འཇོམས་པའི། ། ཀུན་མཁྱེན་མཁའ་ལྡིང་དབང་པོ་འགྲུབ་གྱུར་ཅིག ། ཅེས་པ་འདི་ནི་ཀུན་དགའ་རྒྱལ་མཚན་གྱིས་བྲིས་སོ།། །། PAGE * MERGEFORMAT 6 སྡེ་སྟོན་ཨ་འཇམ། ཐེག་པ་ཆེན་པོ་བློ་སྦྱོང་གི་སྨོན་ལམ། PAGE * MERGEFORMAT 7
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
