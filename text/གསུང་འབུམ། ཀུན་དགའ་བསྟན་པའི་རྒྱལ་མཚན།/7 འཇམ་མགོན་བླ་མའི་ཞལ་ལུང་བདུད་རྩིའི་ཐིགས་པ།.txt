གསུང་འབུམ། ཀུན་དགའ་བསྟན་པའི་རྒྱལ་མཚན།
པོད ༧
འཇམ་མགོན་བླ་མའི་ཞལ་ལུང་བདུད་རྩིའི་ཐིགས་པ།
༄༅། །འཇམ་མགོན་བླ་མའི་ཞལ་ལུང་བདུད་རྩིའི་ཐིགས་པ་ཞེས་བྱ་བ་བཞུགས་སོ།། བདེ་ཆེན་ཆོས་ཀྱི་སྐུ་ལས་མ་གཡོས་ཀྱང་། ། སྣ་ཚོགས་གཟུགས་སྐུས་འགྲོ་བའི་དོན་མཛད་པ། ། དཔལ་མགོན་བླ་མ་རྫོགས་པའི་སངས་རྒྱས་དང་། ། དབྱེར་མེད་ལྷག་པའི་ལྷ་ཡིས་བདག་སྐྱོངས་ཤིག ། གསང་ཆེན་སྙིང་པོའི་ལམ་བཟང་ཀྱེ་རྡོ་རྗེའི། ། ཉམས་ལེན་གཙོ་བོར་གྱུར་པའི་མན་ངག་གནད། ། དཔལ་མགོན་བླ་མའི་དགོངས་པ་ཇི་བཞིན་དུ། ། འཆད་པར་འགྱུར་གྱིས་མཁའ་འགྲོས་སྐབས་ཕྱེས་ཤིག ། དེ་ལ་འདིར་གང་བཤད་པར་བྱ་བ་ནི། །
གངས་ཅན་གྱི་ལྗོངས་འདིར་གསང་སྔགས་བླ་ན་མེད་པའི་ལམ་སྲོལ་འདི་སྐྱེས་ཆེན་དམ་པ་རྣམས་ཀྱིས་གདུལ་བྱའི་དབང་པོ་དང་འཚམས་པར་བཀྲལ་བའི་བཀའ་སྲོལ་མི་འདྲ་བ་མང་དུ་མཆིས་མོད། འཇིགས་བྲལ་རྣལ་འབྱོར་གྱི་དབང་ཕྱུག་བིརྺ་པའི་གསུང་ངག་ལམ་འབྲས་བུ་དང་བཅས་པའི་གདམས་ངག་གི་སྒོ་ནས་བཀྲི་ཚུལ་ནི། གང་ཟག་མཆོག་དམན་ཐམས་ཅད་འཇུག་ཏུ་རུང་བའི་ལམ་ཡིན་པས། ལྟ་བསྒོམ་སྤྱོད་གསུམ་དང་པོ་ཐ་དད་དུ་ཕྱེས་ནས་རང་གི་རྒྱུད་ཚོད་དང་བསྟུན་ཏེ་ཉམས་སུ་བླང་དུ་རུང་བས་ལམ་དུས་ཐུན་བཞིའི་ཉམས་ལེན་ད་ལྟ་ས་སྐྱ་པའི་རྗེས་འཇུག་ཐམས་ཅད་ཀྱིས་ཞལ་འདོན་མཛད་པ་ཕྱག་ལེན་ལའང་ཡོད། འབྲེལ་ཚད་དོན་ལྡན་གྱི་ཆོས་ཡིན་པས་ཕན་ཡོན་ཡང་ཆེ་བར་གཞིར་བཅས། དེས་ན་སྐྱབས་འགྲོ་སེམས་བསྐྱེད་སོགས་སྔོན་འགྲོ་དངོས་གཞི་ཐམས་ཅད་རང་གིས་གང་ཤེས་དང་བསྟུན་ནས་ཉམས་སུ་ལེན་པ་ཡིན། གང་ཟག་འབྲིང་བསྒོམ་དོན་ཧ་ལམ་ཙམ་མ་ཡིན་པར་བླ་མ་ལས་འཁོར་འདས་དབྱེར་མེད་ཀྱི་ངོ་སྤྲོད་ཞིབ་ཏུ་ཐོབ་ཅིང་རང་གིས་ཀྱང་དེ་བཞིན་དུ་ཉམས་སུ་བླངས་པས་ཐ་ན་གོ་ཡུལ་ཙམ་དུ་ལྟ་བསྒོམ་སྤྱོད་གསུམ་གཅིག་ཏུ་དྲིལ་ནས་ཉམས་སུ་ལེན་ནུས་པའི་ཚེ་ལམ་དུས་ཀྱི་དམིགས་པ་འདི་བཞིན་དགོས་སོ་ཞེས་ཆོས་རྗེ་རྡོ་རྗེ་འཆང་འཇམ་མགོན་ངག་དབང་ལེགས་པ་རིན་པོ་ཆེའི་དགོངས་པ་ཆོས་རྗེ་ཉིད་ཀྱི་བཀའ་དྲིན་ལས་རྙེད་པ་རྣམ་བཤད་རྣམས་སུ་གསལ་ཁ་ཆེར་མ་མཛད་པ་རྣམས་སྒྲོ་སྐུར་དང་བྲལ་བར་མཐོང་ཐོས་ཀྱི་བཤད་ཡམས་བསྡུས་པ་མ་ཡིན་པར་གནད་དོན་སྙིང་པོ་དྲིལ་ནས་བརྗོད་ན། ཁོ་བོས་བྱས་པའི་ལམ་རིམ་སྨོན་ལམ་དུ། དང་པོར་ལྟ་བསྒོམ་སྤྱོད་ལ་རིམ་གྱིས་ཞུགས། ། བར་དུ་གསུམ་པོ་གནད་ཐོག་གཅིག་ཏུ་དྲིལ། །
ཐ་མར་བསམ་བརྗོད་བྲལ་བའི་ཡེ་ཤེས་སུ། ། ཐམས་ཅད་རོ་མཉམ་རྟོགས་པར་བྱིན་གྱིས་རློབས། ། ཞེས་དང་། རྗེ་དཀོན་མཆོག་ལྷུན་གྲུབ་ཀྱིས། དེ་དང་དེ་འདྲའི་རྣམ་དབྱེ་ལེགས་ཤེས་ན། ། འཁོར་འདས་ཐུན་མོང་ཆོས་བདུན་སོ་སོ་དང་། ། གཅིག་ཏུ་བསྲེས་ནས་ཉམས་སུ་ལེན་ཚུལ་སོགས། ། མང་པོའི་དོན་ལ་བློ་གྲོས་གསལ་བར་འགྱུར། ། ཞེས་དང་། རྗེ་བཙུན་གོང་མའི་གསུང་རབ་རྣམས་ལས་ཚིག་མང་ཉུང་ཅི་རིགས་པའི་སྒོ་ནས་གསུངས་པ་རྣམས་ཀྱི་དོན་རྗེ་བླ་མས་བརྩེ་བས་གདམས་པར་མཛད་པ་ལམ་ཟབ་མོའི་སྦྱོར་དངོས་རྗེས་གསུམ་ཐམས་ཅད་ལྟ་བ་འཁོར་འདས་དབྱེར་མེད་ཀྱི་རྩིས་ཟིན་པའི་དབང་དུ་བྱས་ཏེ།
མདོ་རྒྱུད་རྒྱ་མཚོའི་དོན་གྱི་བཅུད་ཕྱུང་བ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཡོངས་རྫོགས་སྒྲུབ་པ་པོའི་སྟན་ཐོག་གཅིག་གི་ཉམས་ལེན་ལ་ཚང་བས། ལམ་གྱི་སྔོན་འགྲོ་སྐྱབས་འགྲོ་ལྟ་བུ་ལའང་ཟབ་ཆོས་ཀྱི་གནད་ཐམས་ཅད་བསྡུས་ནས་ཉམས་སུ་ལེན་ཚུལ་ནི། ཐེག་ཆེན་སྤྱིའི་རྒྱུ་དང་འབྲས་བུའི་སྐྱབས་འགྲོ་ནི་གཞན་དུ་གསལ་ལ། གསང་ཆེན་བླ་ན་མེད་པའི་མྱུར་ལམ་འདིའི་སྐྱབས་སུ་འགྲོ་ཚུལ་ནི། མདུན་གྱི་ནམ་མཁར་པདྨ་འདབ་བརྒྱད་ཀྱི་སྟེང་དུ་ཀྱེ་རྡོ་རྗེ་ལྷ་དགུ་གསལ་བཏབ་ལ། བླ་མ་དང་དཀྱིལ་འཁོར་གྱི་གཙོ་བོ་ཡི་དམ་དབྱེར་མེད་སངས་རྒྱས། དེའི་ཐུགས་རྒྱུད་ཀྱི་རྒྱུད་སྡེ་བཞི་དང་རིམ་པ་གཉིས་སོགས་ཆོས། འཁོར་ལྷ་མོ་བརྒྱད་དགེ་འདུན་དཀོན་མཆོག ཉི་ཟེར་དུ་གཙོ་བོའི་རྒྱབ་བེ་ཏ་ལཱིའི་མདུན་དུ་གསུང་རབ་པུསྟི་བྲག་རི་བརྩེགས་པ་ལྟ་བུར་གསུངས་པ་ནི་ལས་དང་པོ་པའི་དམིགས་པ་གསལ་བའི་ཆེད་ཙམ་ཡིན། བྱིན་རླབས་འཇུག་པའི་ཐབས་མཁས་ཡིན་པས་བསྒོམས་ན་ལེགས།
དོན་དུ་སྣང་སེམས་བསྲེས་ནས་སྐྱབས་ཡུལ་གྱི་ཐུགས་རྒྱུད་ཀྱི་ཆོས་དཀོན་མཆོག་གནད་དྲིལ་ནས་རང་རྒྱུད་ལ་འཛིན་ཤེས་དགོས། མདུན་གྱི་བླ་མ་དང་ཡི་དམ་དབྱེར་མེད་ལ་སྐུ་བཞི་ཡེ་ཤེས་ལྔ་མཁྱེན་བརྩེ་ནུས་གསུམ་སོགས་ཡོན་ཏན་ཐམས་ཅད་མངའ་བར་ཐག་བཅད། བྱང་ཆུབ་མ་ཐོབ་ཀྱི་བར་དུ་ཁྱེད་ཤེས་བློ་གཏད་ཀྱིས་སྐྱབས་སུ་འགྲོ་དགོས། རང་ལ་བླ་མས་འཁོར་འདས་དབྱེར་མེད་ངོ་སྤྲད་པ་ལྟར། སྐྱེ་འགག་གནས་གསུམ་བྲལ་བ་གདོད་མའི་གཤིས། ། སྟོང་གསལ་བརྗོད་དུ་མེད་པ་གཉུག་མའི་ངང་། ། ཞེས་པའི་ལྟ་བའི་ངང་ནས་མ་གཡོས་པར་བླ་མ་དང་ཡི་དམ་རང་ལས་ཕྱི་རོལ་དུ་མུ་སྟེགས་པའི་ལྷ་ལྟར་མཉེས་ན་དངོས་གྲུབ་སྩོལ་ཞིང་མ་མཉེས་ན་མི་འབྱུང་བ་དེ་ལྟ་བུར་མི་འཛིན་པར་བླ་མ་དཀོན་མཆོག་ཀྱང་རང་སེམས་དག་པའི་སྣང་བརྙན་ཙམ་དུ་ཤེས་ནས་བསྐྱབ་བྱ་སྐྱོབ་བྱེད་ཐ་དད་མེད་པར་སྐྱབས་སུ་འགྲོ་བ་རྒྱུའི་སྐྱབས་འགྲོ་ཡིན། རང་སེམས་དག་པ་གཉིས་ལྡན་མངོན་དུ་གྱུར་པ་འབྲས་བུའི་སྐྱབས་འགྲོ་ཡིན་པས་རྒྱུའི་སྐྱབས་འགྲོ་ལ་འབྲས་བུའི་སྐྱབས་འགྲོས་རྒྱས་ཐེབས་པ་འདི་གནད་དུ་ཆེ། གསང་སྔགས་ཀྱི་སྡོམ་པ་ལུས་ངག་ཡིད་གསུམ་ལྷ་སྔགས་ཡེ་ཤེས་སུ་རྟོགས་པ་དེ་འབྲས་བུའི་སྐྱབས་འགྲོ་མེད་ན་མི་སྐྱེ་བས། ཆོས་རྗེ་ས་པཎ་གྱིས།
བླ་ན་མེད་པའི་སྐྱབས་འགྲོ་ལ་བརྟེན་ནས་གསང་སྔགས་ཀྱི་སྡོམ་པ་སྐྱེ་ཞེས་གསུངས། དེ་ལྟ་བུའི་སྐྱབས་འགྲོའི་གནད་ཟིན་ན་སྣང་གསུམ་རྒྱུད་གསུམ་གྱི་ཉམས་ལེན་གྱི་གནད་ཐམས་ཅད་ཚང་བ་ཡིན་ཏེ། བསྐྱབ་བྱ་རང་དང་སེམས་ཅན་ཐམས་ཅད་མ་དག་པའི་སྣང་བའམ་ཀུན་གཞི་རྒྱུ་རྒྱུད། སྐྱབས་ཡུལ་དག་པའི་སྣང་བའམ་འབྲས་རྒྱུད། བསྐྱབ་བྱ་སྐྱོབ་བྱེད་ཐ་དད་མེད་པར་ཤེས་པའི་སྒོ་ནས་སྐྱབས་སུ་འགྲོ་བ་གཞི་འབྲས་བསྲེ་བའི་མན་ངག་ཉམས་ཀྱི་སྣང་བའམ་ལུས་ཐབས་རྒྱུད་ཡིན་ནོ། དཀོན་མཆོག་གསུམ་རང་སེམས་ལ་ཚང་ཚུལ། ཡེ་ཤེས་གྲུབ་པ་ལས། དག་ཐོབ་བྲལ་བའི་སེམས་སངས་རྒྱས། ། མི་འགྱུར་དྲི་མེད་ཆོས་དང་ནི། ། ཡོན་ཏན་ལྷུན་རྫོགས་དགེ་འདུན་ཉིད། །
ཡིན་ཕྱིར་རང་གི་སེམས་ཉིད་མཆོག ། ཅེས་གསུངས་སོ། ། སྣང་གསུམ་ལམ་གྱི་གཞི་བཅའ་ལྟར་བཤད་པ་ལས་དང་པོ་པ་བཀྲི་བའི་ཕྱིར་མདོ་ཕྱོགས་ཀྱི་ཉམས་ལེན་ཙམ་ལ་སྦྱར་བ་ཡིན་ལ། སྔགས་ཀྱི་ཉམས་ལེན་ལ་སྦྱར་ཏེ་བཤད་པ་སྣང་གསུམ་རང་རྐང་གི་བཀྲི་ཚུལ་ཡིན་ནོ། ། སེམས་བསྐྱེད་ནི། བླ་མས་རང་ལ་ངོ་སྤྲད་པ་ལྟར་འཁོར་འདས་གཉིས་ཀྱིས་བསྡུས་པའི་ཆོས་ཐམས་ཅད་རང་སེམས་སུ་ཐག་བཅད། དེའང་འཁོར་བའི་འཁྲུལ་སྣང་ཐམས་ཅད་མ་དག་པའི་གནས་སྐབས་ཀྱི་རིག་པའི་འཆར་སྒོ་ཙམ་ཡིན་ལ། རྣལ་འབྱོར་པའི་ཉམས་སྣང་ཐམས་ཅད་སེམས་ཅུང་ཟད་དག་པའི་འཆར་སྒོ་ཙམ་དང་། སྐུ་དང་ཡེ་ཤེས་ཀྱི་སྣང་བ་ཐམས་ཅད་རང་སེམས་དག་པའི་སྣང་བརྙན་ཙམ་ཡིན། གཞི་ལམ་འབྲས་གསུམ་དུ་བཞག་པ་དེའང་དུས་གསུམ་དུས་མེད་དུ་ཤེས་ན་ད་ལྟའི་རིག་པ་སྐད་ཅིག་མ་འདི་ལས་ལོགས་ན་མེད།
སེམས་དེའང་སྒྱུ་མ། རྟེན་འབྲེལ་བརྗོད་བྲལ་དུ་ཤེས་པའི་རིག་སྟོང་གི་ངང་ལ་ཅུང་ཟད་མཉམ་པར་བཞག དེ་ནས་ཀྱེ་མ་རྟོགས་ན་སེམས་ཅན་ཐམས་ཅད་སྐུ་དང་ཡེ་ཤེས་ཀྱི་སྣང་བ་ལས་མི་འདའ་ཡང་། མ་རྟོགས་པའི་སེམས་ཅན་རྣམས་རིགས་དྲུག་གི་འཁྲུལ་སྣང་དུ་མ་ལ་ལོངས་སྤྱོད་པ་འདི་རྣམས་སྙིང་རེ་རྗེ། བདག་གིས་ད་རེས་མཚན་ལྡན་གྱི་བླ་མ་ལས་རྙེད་པའི་ཚེ་ལུས་གཅིག་གིས་འཚང་རྒྱ་བའི་གདམས་ངག་ཟབ་མོ་ཚང་ལ་མ་ནོར་བ་འདི་ལྟ་བུ་ཉམས་སུ་བླངས་ལ་མ་རྒན་སེམས་ཅན་ཐམས་ཅད་ཟུང་འཇུག་རྡོ་རྗེ་འཆང་ཆེན་པོའི་གོ་འཕང་ལ་དགོད་པར་བགྱིའོ་སྙམ་པའི་ངང་ནས་སེམས་བསྐྱེད་ཀྱི་ཚིག་རྣམས་འདོན། གཞུང་གི་ཚིག་ཟིན་ལ་སྨོན་འཇུག་གཉིས་ཙམ་ཡོད། འདི་བཞིན་ཉམས་སུ་བླངས་ན་ཀུན་རྫོབ་དང་དོན་དམ་གྱི་སེམས་བསྐྱེད་གཉིས་དང་སྨོན་འཇུག་གཉིས་ཚང་བར་མ་ཟད་སྡོམ་པ་གསུམ་དང་ཕར་ཕྱིན་དྲུག་སོགས་ལམ་གནད་མང་པོ་ཚང་ཞིང་གནད་ཟིན་ན་སྐྱབས་འགྲོ་སེམས་བསྐྱེད་གཉིས་ཀྱང་གནད་གཅིག་ཏུ་འགྲོ་བ་ཡིན་ནོ། ། རྡོར་སེམས་བསྒོམ་བཟླས་ནི། སྤྱི་བོར་རྡོ་རྗེ་སེམས་དཔའ་གཞུང་བཞིན་བསྐྱེད། བླ་མ་ཡི་དམ་དབྱེར་མེད་དུ་སྤྱི་བོར་བསྒོམ་པ་འདི་ལ།
ཐོ་བརྩེགས་སུ་བསྒོམ་པ་དང་། ཁྲོམ་ཚོགས་སུ་བསྒོམ་པ་དང་། ཀུན་འདུས་ནོར་བུ་ལུགས་སུ་བསྒོམ་པ་གསུམ་ལས་འདིར་ཕྱི་མ་ཡིན། རྡོ་རྗེ་སེམས་དཔའི་རྒྱན་ཆ་དང་། བཞུགས་སྟངས་དང་། གདན་དང་བཅས་པའི་དག་པ་ཤེས་ནས་བླ་མ་སྐྱབས་གནས་ཀུན་འདུས་སུ་ངོ་ཤེས་པ་འདི་གནད་ཆེ། ལས་དང་པོ་པས་བདུད་རྩི་འབེབས་སྦྱོང་གི་དམིགས་པ་དང་སྦྲགས་ནས་སྟོབས་བཞི་ཚང་བའི་སྒོ་ནས་སྡིག་ལྟུང་བཤགས་སྡོམ་བྱེད་པ་ཡིན་ལ། འཁོར་འདས་དབྱེར་མེད་ཀྱི་ལྟ་བའི་ངང་ནས་འདོན་ན། འབྲས་རྒྱུད་དག་པ་གཉིས་ལྡན་གྱི་བླ་མ་ཡི་དམ་ད་བྱེར་མེད་སྤྱི་བོར་བསྒོམ། རྒྱུ་རྒྱུད་སེམས་ཅན་ལ་ཉོན་མོངས་པ་ལ་མ་དག་པའི་སྣང་བ་ཞེས་གསུངས་པའི་སེམས་ཅན་ལ་ཞེས་པས་གཞི་རྟེན་དཀྱིལ་འཁོར་བཞིའམ་ཕུང་ཁམས་སྐྱེ་མཆེད་བསྟན།
ཉོན་མོངས་པ་ལ་ཞེས་པས་རྒྱུ་ཉོན་མོངས་པ་དུག་གསུམ་སོགས་བསྟན། མ་དག་པའི་སྣང་བ་ཞེས་པས་སྤྱིར་ཐམས་ཅད་བསྟན་མོད་ནད་གདོན་སྡིག་སྒྲིབ་གསུམ་དུ་འདུ་བས་བདུད་རྩི་འབེབས་སྦྱོང་གི་ཚེ་རྣག་ཁྲག་དང་ལྗན་ལྗིན་སྡོམ་སྡིག་སྦལ་ལྕོང་དུད་ཁུ་སོལ་ཁུ་རྣམས་ཀྱི་རྣམ་པས་རྒྱུ་གཞི་ངོ་བོ་གསུམ་གྱིས་བསྡུས་པའི་སྡིག་སྒྲིབ་ཐམས་ཅད་བཤང་གཅིའི་ལམ་དང་རྐང་མཐིལ་གཉིས་ནས་ཕྱིར་འཐོན་པས་མ་དག་པའི་སྣང་བ་ཐམས་ཅད་དབྱིངས་སུ་སྦྱངས་ནས། དེ་ནས་ཡེ་ཤེས་ཀྱི་བདུད་རྩིས་སྨིན་མཚམས་ཡན་ཆད་གང་། བུམ་པའི་དབང་ཐོབ། ལུས་ཀྱི་མི་དགེ་བ་གསུམ་དང་ལོག་འཚོ་སོགས་ལུས་དང་རྩའི་སྒྲིབ་པ་སྦྱངས། སྐུའི་བྱིན་རླབས་ཞུགས། སྤྲུལ་སྐུའི་ས་བོན་བཞག མགྲིན་པ་ཡན་ཆད་གང་། གསང་བའི་དབང་ཐོབ། ངག་གི་མི་དགེ་བ་བཞི་དང་ཡི་གེའི་སྒྲིབ་པ་སྦྱངས།
གསུང་གི་བྱིན་རླབས་ཞུགས། ལོངས་སྐུའི་ས་བོན་བཞག སྙིང་ག་ཡན་ཆད་གང་། ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་མི་དགེ་བ་གསུམ་དང་ཐིག་ལེའི་སྒྲིབ་པ་སྦྱངས། ཐུགས་ཀྱི་བྱིན་རླབས་ཞུགས། ཆོས་སྐུའི་ས་བོན་བཞག ལུས་ཐམས་ཅད་གང་། དབང་བཞི་པ་ཐོབ། སྒོ་གསུམ་ཆ་མཉམ་རླུང་དང་བཅས་པའི་སྒྲིབ་པ་སྦྱངས།
སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་བྱིན་རླབས་ཞུགས། ངོ་བོ་ཉིད་སྐུའི་ས་བོན་བཞག དབང་བཞི་བླང་བའི་དམིགས་པ་དང་སྦྲགས་ཏེ་ཡིག་བརྒྱ་ཞོག་འཕྲལ། མགོན་པོ་བདག་ནི་སོགས་ཀྱིས་སྟོབས་བཞི་གསལ་གདབ། དེ་ཡང་མགོན་པོ་ཞེས་པས་རྟེན་གྱི་སྟོབས། བདག་ནི་སོགས་ཚིག་རྐང་གཉིས་ཀྱིས་སུན་འབྱིན་པའི་སྟོབས། བླ་མ་མགོན་པོ་སོགས་ཚིག་རྐང་གསུམ་གྱིས་གཉེན་པོ་ཀུན་ཏུ་སྤྱོད་པའི་སྟོབས། དེ་མན་ཆད་ཀྱིས་སོར་ཆུད་པའམ་སླར་མི་ལྡོག་པའི་སྟོབས་བསྟན་པ་ཡིན་ནོ། ། དེ་ནས་རྡོ་རྗེ་སེམས་དཔའ་རང་ལ་བསྟིམ་སྟེ་རྒྱུད་གསུམ་དབྱེར་མེད་དུ་ཤེས་པའི་ལྟ་བའི་ངང་ལ་འཇོག དེའང་ནད་གདོན་སྡིག་སྒྲིབ་གསུམ་ལ་མ་དག་པའི་སྣང་བ་འདུ་ཚུལ།
སེམས་གསལ་སྟོང་ཟུང་འཇུག་གསུམ་ལས་ཉོན་མོངས་པ་དུག་གསུམ་སྐྱེ། དེ་ལས་ནད་གསུམ་གདོན་གསུམ་སོགས་འབྱུང་ཚུལ་ལ་གོ་བ་ཆགས་ན་འདི་ཤེས་པར་སླ་ལ། སྤྱིར་དབང་བཤད་རྣམས་སུ་ཕུང་ཁམས་སྐྱེ་མཆེད་ཀྱི་འཁྲུལ་སྣང་དང་མ་བྲལ་གྱི་བར་ལ་ཡང་དག་པའི་ཡེ་ཤེས་མི་སྐྱེ་བར་གསུངས་པ་ལ་ལེགས་པར་དཔྱད་ན་ཕུང་ཁམས་སྐྱེ་མཆེད་རྣམས་ནད་གདོན་སྡིག་སྒྲིབ་གསུམ་ལས་ལོགས་ན་མེད་དེ། ཕྱིའི་བར་ཆད་གདོན་གསུམ། ནང་གི་བར་ཆད་ནད་གསུམ། གསང་བའི་བར་ཆད་དུག་གསུམ་གྱི་སྣང་བ་ཤར་བ་ལ་ཕུང་ཁམས་སྐྱེ་མཆེད་ཀྱི་རྣམ་དབྱེ་བྱེད་པའི་ཕྱིར་རོ། ། རྒྱུད་གསུམ་བསྲེས་ནས་སྦྱང་གཞི་སྦྱོང་བྱེད་སྦྱོར་བ་འདི་ལ་སྦྱང་གཞི་གཟུགས་ཕུང་ངན་པ་བདེན་གྲུབ་ཞིག་སྦྱོང་བྱེད་རྣམ་སྣང་བཟང་པོ་བདེན་གྲུབ་ཞིག་ཏུ་བསྒྱུར་ནས་ལམ་བྱེད་བཞི་ལྡན་གྱི་ཚུལ་དུ་བསྒོམ་པ་དེ་ལས་དང་པོ་པའི་སྒོམ་ཚུལ་ཡིན། གཟུགས་ཕུང་ཞེས་པ་རང་སེམས་ཀྱི་འཁྲུལ་སྣང་ཡིན། སེམས་གསལ་སྟོང་ཟུང་འཇུག་ཏུ་ཤེས་པ་མེ་ལོང་ལྟ་བུའི་ཡེ་ཤེས་སམ་ཆོས་དབྱིངས་ཡེ་ཤེས་ཀྱི་གཟུགས་བརྙན་རྣམ་པར་སྣང་མཛད་ཞལ་ཕྱག་གི་རྣམ་པ་ཅན་དུ་ཤར་བར་ཤེས་པ་ལྟ་ཐོག་ནས་བསྒོམ་པ་ཚོལ་བའི་ཉམས་ལེན་ཡིན། དཔེར་ན་ད་ལྟའི་རང་རྒྱུད་ཀྱི་སྡིག་པ་ཞེས་པ་འདིའང་དགེ་བའི་ལམ་དུ་བཀོལ་དུ་མི་བཏུབ་པའི་རྣམ་རྟོག་འདི་ལས་ལོགས་ན་མེད།
རྣམ་རྟོག་སྐྱེ་འགག་གནས་གསུམ་དང་བྲལ་བའི་གསལ་སྟོང་ཟུང་འཇུག་གི་ངང་དུ་མཉམ་པར་འཇོག་ནུས་ན། སྡིག་པའི་རང་བཞིན་ཤེས་པ་བཤགས་པའི་མཆོག ཅེས་ཡང་དགོན་པས་གསུངས་པ་ལྟར་སྡིག་སྦྱོང་ལའང་འདི་ལས་ཟབ་པ་མེད་ཅེས་བླ་མས་ཡང་ཡང་གསུངས། རྩ་གསུམ་འཁོར་ལོ་ལྔ་གསལ་བཏབ་ནས་དབང་བཞིའི་དམིགས་པ་སྒོམ་ཚེ་རྟེན་དཀྱིལ་འཁོར་བཞིའི་སྙིགས་མ་མ་དག་པའི་སྣང་བ་རྣམས་སྦྱང་བར་བསམས་ན་ཕྱིས་རྫོགས་རིམ་བསྒོམ་པ་ཐམས་ཅད་ཀྱི་སྨིན་བྱེད་དུ་འགྲོ་ཞིང་དེ་ལ་རྩུབ་ཉམས་རྣམས་མི་འབྱུང་བའི་དགོས་པ་ཡོད་པས་མ་བརྗེད་གསུངས། དཔྱད་བསྒོམ་དང་འཇོག་བསྒོམ་གཉིས་རེས་མོས་བྱེད་དགོས་པས་དང་པོ་རིག་སྟོང་སྤྲོས་པ་དང་བྲལ་བའི་ངང་ལ་བཅས་བཅོས་མེད་པར་མཉམ་པར་འཇོག འཁོར་གསུམ་གྱི་རྣམ་རྟོག་དང་ཕྱིའི་ཡུལ་སྣང་འདི་རྣམས་གང་ལས་བྱུང་སྙམ་པའི་རྟོག་པ་ཤར་ན་ཕྱི་ནང་བསྲེ་བ་འདི་གནད་དུ་ཆེ་བས། རྟེན་དཀྱིལ་འཁོར་བཞིར་རླུང་སེམས་རྒྱུ་འགྲུལ་གྱི་དབང་གིས་གདུགས་ནམ་མཁའ་ལ་འཕྱར་བས་གྲིབ་མ་ས་ལ་ཤར་བ་ལྟར་སྣང་བ་འདི་རྣམས་བྱུང་བ་ཡིན་སྙམ་ནས་ཕྱི་ནང་བསྲེས་ནས་བསྒོམ་ལ་སྤྲོས་པ་བཅད། གཟུང་འཛིན་རྒྱང་ཆད་དུ་ཤོར་ནས་འདྲེ་གདོན་གྱི་སྣང་བ་ཤར་ཚེ་ད་ལྟའི་རིག་པ་སྐད་ཅིག་མ་ཡུལ་ཡུལ་ཅན་གཉིས་སུ་སྣང་བ་འདི་འདྲེ་འཛིན་གྱི་རྟོག་པས་བསླད་ན་འདྲེ་གདོན་ཡང་འདི་ལས་ལོགས་ན་མེད། འཁོར་བའི་འཁྲུལ་སྣང་དང་སྡུག་བསྔལ་ཐམས་ཅད་འདི་ལས་འབྱུང་བས་ཉོན་མོངས་པ་དང་སྡིག་སྒྲིབ་ཀྱང་འདི་རང་ཡིན། འཁོར་འདས་དབྱེར་མེད་ཀྱི་ལྟ་བས་ལྟ་ཡུལ་ཡང་འདི་ཉིད་ཡིན།
ཟབ་གསལ་གཉིས་མེད་ཀྱི་བསྐྱེད་རྫོགས་བསྒོམ་ཡུལ་ཡང་འདི་ཉིད་ཡིན། བླང་དོར་གཉིས་མེད་ཀྱི་སྤྱོད་པའི་ཡུལ་ཡང་འདི་ཉིད་ཡིན། རང་ངོ་ཤེས་ན་སྐུ་དང་ཡེ་ཤེས་ཀྱང་འདི་རང་ཡིན་པར་ཤེས་པའི་ངང་ནས་སྣང་སེམས་བསྲེས་ལ་སྤྲོས་པ་བཅད། འཁོར་འདས་ཀྱི་སྣང་བ་གང་ལའང་ཞེན་པ་སྐྱེས་ཚེ་དབྱིངས་རིག་བསྲེས་ལ་མ་བཅོས་པར་འཇོག སྦྱང་གཞི་སྦྱོང་བྱེད་སྦྱར་ནས་བསྒོམ་པ་ལ་ཞུགས་ཚེ་དག་སྣང་མཚན་ཉིད་པ་མ་སྐྱེས་ན་འབྲས་དུས་དག་པ་གཉིས་ལྡན་གྱི་སྐུ་དང་ཡེ་ཤེས་ཀྱང་ད་ལྟའི་རིག་པ་སྐད་ཅིག་མ་རང་ངོ་ལེགས་པར་ཤེས་པ་ལས་ལོགས་ན་མེད་པར་ཤེས་ནས་གཞི་འབྲས་བསྲེ་བ་འདི་གནད་དུ་ཆེ་བས་གནད་འདི་རྣམས་མི་བརྗེད་པར་ལམ་གྱི་སྔོན་འགྲོ་དངོས་གཞི་རྗེས་གསུམ་གྱི་གནས་སྐབས་ཐམས་ཅད་དུ་རང་རྒྱུད་ཀྱི་རྟོག་པ་སྐྱེས་ཚུལ་ལ་དཔགས་ནས་ཉམས་ལེན་ལམ་དུ་བསྲེལ་ཤེས་དགོས་པ་ཡིན་ནོ། ། དེ་ནས་ཐུན་མོང་མ་ཡིན་པའི་སྔོན་འགྲོ་ཚོགས་གཉིས་བསགས་པ་ལ། རང་སྐད་ཅིག་གིས་ཀྱེ་རྡོ་རྗེར་བསྐྱེད། དེའང་སྐད་ཅིག་གིས་ཞེས་པ་རིག་པ་སྐད་ཅིག་མ་ངོ་ཤེས་ན་གདོད་ནས་ཀྱེ་རྡོ་རྗེ་ཡིན་པ་གསལ་ཐེབས་པ་ཡིན། ཐུགས་ཀའི་གཟུང་འཛིན་གཉིས་བྲལ་གྱི་ཧཱུྃ་ལས་འོད་འཕྲོས་ནས་ཚོགས་ཞིང་སྤྱན་འདྲེན་པ་དེ་སྐྱབས་ཡུལ་རྣམས་རང་སེམས་དག་པའི་གཟུགས་བརྙན་ཡིན་པས་རང་ངོ་ཤེས་པའི་ལྟ་བའི་ངང་ནས་མདུན་བསྐྱེད་གསལ་འདེབས་པ་འདི་གནད་ཆེ་ཞེས་པའི་དོན་ཡིན། དེ་ལ་ཐོག་མར་ཕྱག་འཚལ་བའང་།
བདག་མདུན་ཐ་དད་དུ་འཛིན་པ་མེད་པར། རིམ་ལྔ་ལས། ཇི་ལྟར་ཆུ་ལ་ཆུ་བཞག་དང་། ། ཇི་ལྟར་མར་ལ་མར་བཞག་བཞིན། ། རང་གིས་རང་གི་ཡེ་ཤེས་ནི། ། ལེགས་མཐོང་གང་དེ་འདིར་ཕྱག་ཡིན། ། ཞེས་པའི་ཚུལ་གྱིས་ཕྱག་བྱ། མཆོད་པའང་། མ་དག་པའི་སྣང་བ་བདུད་རྩི་ལྔ་སོགས་དག་པ་ཡེ་ཤེས་ལྔའི་ངོ་བོར་ཤེས་ནས་འཁོར་འདས་དབྱེར་མེད་ཀྱི་ལྟ་བ་དྲན་བཞིན་དུ་མཆོད། ཡན་ལག་བདུན་པ་བྱ་བའི་ཚེ་སྤྱིར་དོན་ཡོད་གྲུབ་པའི་སྦྱང་གཞི་འདུ་བྱེད་ཀྱི་ཕུང་པོ་དེའི་ནང་ན་སྡིག་པའང་ཡོད་པས་དག་སྣང་གི་སྒོ་ནས་སྡིག་སྦྱོང་མཛད་ཚུལ་ཡང་ཡོད་མོད།
འདིའི་ཡན་ལག་བདུན་པ་འདི་སོ་ཐར་དང་བྱང་སེམས་ཀྱི་སྡོམ་པ་གསར་དུ་ལེན་པ་དང་། ཉམས་པ་གསོ་བའི་ཐབས་ཁྱད་པར་ཅན་ཡིན་པས་དང་པོ་སྡིག་པ་སྟོབས་བཞིའི་སྒོ་ནས་བཤགས། རྗེས་སུ་ཡི་རང་ཕྲག་དོག་མེད་པར་གཞན་གྱི་དགེ་བ་ལ་སྤྲོ་བ་ཡིན་མོད། སྣང་སྲིད་དག་པ་རབ་འབྱམས་ཀྱི་ལྟ་བས་ཟིན་ན་ཕྲག་དོག་ཡེ་མི་འབྱུང་། སྐྱབས་འགྲོ་བྱས་པས་དགེ་བསྙེན་ནས་དགེ་སློང་གི་བར་གྱི་སོ་ཐར་གྱི་སྡོམ་པ་རང་རྒྱུད་ན་གང་ཡོད་ཐོབ་ཅིང་གསོ་ནུས་པ་དང་། སྨོན་འཇུག་གཉིས་ཀྱི་སྡོམ་པའང་དེ་བཞིན་དུ་ཤེས་དགོས། རིགས་ལྔའི་སྡོམ་བཟུང་སྐབས། ཚུལ་ཁྲིམས་གསུམ་གཞུང་ན་གསལ་བ་ལྟར་དང་། འཁོར་འདས་དབྱེར་མེད་ཀྱི་ལྟ་བ་དང་སྦྱར་ན། གྱ་ནོམ་ལྷར་ཞེན་དང་བཅས་པའི་མཚན་རྟོག་ཐམས་ཅད་སྤོང་བ་ཉེས་སྤྱོད་སྡོམ་པའི་ཚུལ་ཁྲིམས།
རིམ་གཉིས་ཀྱི་ཏིང་ངེ་འཛིན་དགེ་བ་ཆོས་སྡུད། སྙིང་རྗེའི་རྩི་དང་མ་བྲལ་བ་སེམས་ཅན་དོན་བྱེད་དུ་འགྲོ་བ་ཡིན། ནང་གི་དཀོན་མཆོག་གསུམ་ལ་སྐྱབས་སུ་འགྲོ་ཚུལ། སློབ་བཤད་པས། གསལ་བ་དགེ་འདུན། སྟོང་པ་ཆོས། ཟུང་འཇུག་སངས་རྒྱས་སུ་གསུངས་པ་དང་། ཚོགས་བཤད་པས་རང་སེམས་སྤྲོས་པ་དང་བྲལ་བ་སངས་རྒྱས། དེ་རྟོགས་པ་མེད་པའི་ཚུལ་གྱིས་རྟོགས་པ་ཆོས། དེ་ཉམས་སུ་ལེན་པ་དགེ་འདུན་ཞེས་གསུངས་པ་གཉིས་གནད་གཅིག་ཡིན་ཏེ།
སེམས་ཀྱི་སྟོང་ཉིད་སྤྲོས་པ་དང་བྲལ་བ་དེ་སེམས་ཀྱི་གསལ་ཆ་དེས་སོ་སོ་རང་རིག་པའི་ཚུལ་གྱིས་ཉམས་སུ་མྱོང་བ་སངས་རྒྱས་ཡིན་པའི་ཕྱིར་རོ། ། འཁོར་འདས་དབྱེར་མེད་ཀྱི་རྩ་བར། གསལ་བ་སྤྲུལ་སྐུ་སྟོང་པ་ཆོས་ཀྱི་སྐུ། ། ཟུང་འཇུག་ལོངས་སྤྱོད་རྫོགས་པའི་སྐུ་ཡིན་ལ། ། ཞེས་པ་དང་། ཁྲིད་ཡིག་ལས་སྐུ་གསུམ་རང་ངོ་འཕྲོད་ཅེས་གསུངས་པའང་འདི་ཉིད་ཡིན་ནོ། ། རྡོ་རྗེ་དྲིལ་བུ་ཕྱག་རྒྱ་གསུམ་སྤྱིར་གཞུང་ན་གསལ་བ་ལྟར་ཡིན་མོད། ལུས་ངག་ཡིད་གསུམ་ལྷ་སྔགས་ཡེ་ཤེས་དང་མ་བྲལ་ན་གནད་དེར་འདུ་བ་ཡིན་ནོ། ། སློབ་དཔོན་འཛིན་ཚུལ་བླ་མ་སྐྱབས་གནས་ཀུན་འདུས་སུ་ཤེས་དགོས་པ་ཡིན། སྦྱིན་པ་བཞི་པོ་རང་གི་ཉམས་ལེན་ལ་ཚང་ཚུལ་དང་།
ཐེག་པ་གསུམ་དང་རྒྱུད་སྡེ་བཞིའི་དམ་ཆོས་འཛིན་པ་ཡང་རང་གི་ཉམས་ལེན་གཅིག་པུ་ལ་ཚང་བ་ཡིན་པས་མདོ་རྒྱུད་མ་ལུས་པའི་དོན་གྱི་བཅུད་ཕྱུང་བ་གསུངས་པ་ཡིན། སྡོམ་པ་ཐམས་ཅད་དང་ལྡན་པ་ཞེས་གསུངས་པའི་ཚིག་གི་ནུས་པས་སོར་བྱང་གཉིས་སུ་མ་ཟད་སྔགས་སྡོམ་ཡང་བཟུང་ལ་མཚན་རྟོག་ཐམས་ཅད་དང་བྲལ་བའི་སྔགས་སྡོམ་འདི་སྣང་སྲིད་དག་པ་རབ་འབྱམས་སུ་ཤེས་པ་ཡིན། བྱ་བ་གྲུབ་པའི་ཡེ་ཤེས་ཀྱང་འདི་ལས་ལོགས་ན་མེད་པར་ཤེས་དགོས། མདོར་ན་རིགས་ལྔའི་སྡོམ་གཟུང་འདིས་གསང་སྔགས་ཀྱི་ཉམས་ལེན་ནམ་སྡོམ་པ་ཁས་བླངས་ཀྱི་སྒོ་ནས་འཛིན་པ་ཡིན་ནོ། ཚད་མེད་བཞི་སྒོམ་སྐབས། འོད་ཟེར་དང་ལྷ་མོ་སྤྲོ་བ་དེ་གཞི་ལམ་འབྲས་གསུམ་བསྲེས་ནས་སྦྱང་གཞི་སྦྱོང་བྱེད་སྦྱར་ཏེ་ལམ་བྱེད་བཞི་ལྡན་དུ་བསྒོམས་ན་འཁོར་འདས་དབྱེར་མེད་ཀྱི་ལྟ་བ་དང་འགྲིགས་པ་ཡིན་ནོ། ། སྲུང་འཁོར་ནི། བླ་མ་རིན་པོ་ཆེས་བདག་ལ་ཁྱོད་ཀྱིས་རྡོར་སེམས་བསྒོམ་བཟླས་ཀྱི་བདུད་རྩི་འབེབས་སྦྱོང་གིས་སྡིག་སྒྲིབ་སྦྱོང་བ་དང་། སྲུང་འཁོར་གྱིས་དགྲ་བགེགས་བསྒྲལ་བའི་དམིགས་པ་བྱས་པ་གཉིས་ལྟ་བའི་གནད་ཟིན་ན་སྡིག་པ་འདག་པ་ལ་ཁྱད་པར་མེད་པས་རེམ་ལ་བསྒོམ་དགོས་ཞེས་གསུངས། སྤྱིར་སྲུང་འཁོར་འདི་ཡེ་ཤེས་ཚོགས་བསགས་ཐབས་ལ་མཁས་པའི་སྒོ་ནས་གཟུགས་ཀྱི་རྣམ་པར་བསྒོམ་པ་ཡིན།
སྤང་བྱ་གཉེན་པོ་ཤར། བདུད་རིགས་བར་ཆད་སྲུང་འཁོར་དུ་ཤར་ཞེས་པའི་གོ་དོན་སློང་ཐུབ་དགོས། དེས་ན་ཡེ་ཤེས་ཚོགས་བསགས་ཀྱི་སྐབས་སུ། འཁོར་འདས་གཉིས་ཀྱི་སྣང་བ་ཐམས་ཅད་ལུས་ཀྱི་རྩ་ཡིག་རྣམས་སུ་རླུང་སེམས་ཀྱི་རྒྱུ་འགྲུལ་གྱིས་དབང་གིས་སྣང་བ་ཡིན། དེ་ཐམས་ཅད་ད་ལྟའི་རིག་པ་སྐད་ཅིག་མ་འདི་ལ་ཚང་ཞིང་། སེམས་རིག་པ་སྐད་ཅིག་མ་དེ་བརྟགས་ན་སྐྱེ་འགག་གནས་གསུམ་དང་བྲལ་ཞིང་། ངོ་ཤེས་ན་རིག་སྟོང་བརྗོད་དུ་མེད་པའི་ཆོས་ཉིད་ལས་ནམ་ཡང་མི་གཡོ་བ་ཡིན། དེའི་ངང་ལ་མཉམ་པར་བཞག་ནས་ཡེ་ཤེས་ལྔའི་རང་མདངས་སྣ་ཚོགས་རྡོ་རྗེར་བསྒོམས་པ་ནས་སྲུང་འཁོར་རྟེན་དང་བརྟེན་པར་བཅས་པ་བསྒོམས་ནས་སྔགས་བཟླ་བ་ཉི་ཟེར་དུ་གསལ་ལ། དེར་ཞལ་གསལ་མ་མཛད་པ་དབང་བཤད་ཆེན་མོར། གཏི་མུག་གཏི་མུག་ལོངས་སྤྱོད་པས། །
གཏི་མུག་ཟད་པ་གཤིན་རྗེ་གཤེད། ། དེ་ནི་ཕུང་པོའི་མཐར་བྱེད་དེ། ། དེ་ནི་ཤེས་བྱ་མཐར་བྱེད་དོ། ། ཞེ་སྡང་ཞེ་སྡང་ལོངས་སྤྱོད་པས། ། ཞེ་སྡང་ཟད་པ་ཤེས་རབ་མཐར། ། དེ་ནི་སེམས་ཀྱི་མཐར་བྱེད་དེ། ། དེ་ནི་ཉོན་མོངས་མཐར་བྱེད་འགྱུར། ། འདོད་ཆགས་འདོད་ཆགས་ལོངས་སྤྱོད་པས། ། འདོད་ཆགས་ཟད་པ་པད་མཐར་བྱེད། ། དེ་ནི་ངག་གི་མཐར་བྱེད་དེ། །
དེ་ནི་སྙོམས་འཇུག་མཐར་བྱེད་དོ། ། ཉོན་མོངས་ཀུན་ཟད་གང་ཡིན་དང་། ། དེ་བཞིན་ལས་ཀུན་ཟད་པ་ཉིད། ། སྒྲིབ་པ་ཀུན་ཟད་ཡེ་ཤེས་ནི། ། བགེགས་ནི་མཐར་བྱེད་ཅེས་བྱར་བཤད། ། ཅེས་གསང་འདུས་ཀྱི་ལུང་དྲངས་པའི་དགོངས་པ་བཞིན་དམིགས་རིམ་ཅུང་ཟད་བཤད་ན། དབུས་སུ་རང་ཉིད་གཙུག་ཏོར་འཁོར་ལོས་བསྒྱུར་བ་དང་། ཕྱོགས་བཅུར་ཁྲོ་བོ་བཅུ་བསྒོམ་པ་ཐམས་ཅད་བདག་བསྐྱེད་ཡིན། དེས་ན་ལྷའི་ང་རྒྱལ་བསྒོམ་པས་གང་ཟག་གི་བདག་འཛིན་འཇོམས་ནུས་ན་གཏི་མུག་གིས་གཏི་མུག་ལ་བསྣུན་ཏེ་ལམ་དུ་ཁྱེར་བའི་དོན་ཡིན། གཙོ་བོའི་ཐུགས་ཀའི་རྡོ་རྗེའི་ལྟེ་བའི་ཧཱུྃ་ཡིག་གི་ཀླད་ཀོར་གྱི་ནང་དུ་བླ་མ།
རང་ཉིད་ནང་དུ། མདུན་དུ་ཕ་མ་སོགས་བསྒོམ་པ་འདོད་ཆགས་ཀྱིས་འདོད་ཆགས་ལ་བསྣུན་ཏེ་ལམ་དུ་ཁྱེར་བ་དང་། འཁོར་ལོའི་རྩིབ་བར་བརྒྱད་དུ་དགྲ་བགེགས་བསྒོམ་ནས་བསྒྲལ་བ་འདི་ཞེ་སྡང་གིས་ཞེ་སྡང་ལ་བསྣུན་ཏེ་ལམ་དུ་ཁྱེར་བ་སྟེ། སྣང་བས་མི་འཆིང་ཞེན་པས་འཆིང་། གསུངས་པ་བཞིན་ལྟ་བ་འཁོར་འདས་དབྱེར་མེད་ཀྱི་ངང་ལས་མ་གཡོས་བཞིན་དུ་རྣམ་པ་འདི་བཞིན་སྒོམ་ཚེ་བདག་འཛིན་གྱིས་མ་གོས་ཤིང་དེ་ལ་ཆགས་སྡང་ཡང་མི་འབྱུང་བས་ཉོན་སྒྲིབ་སྤོང་ལ། གཟུང་འཛིན་གྱི་རྟོག་པ་དང་བྲལ་ན་ཤེས་སྒྲིབ་སྤོང་ཞིང་། དེ་ལྟ་བུའི་ཏིང་ངེ་འཛིན་ལ་བྱིང་རྒོད་ཀྱི་རྟོག་པས་མ་བསླད་ན་སྙོམས་འཇུག་གི་སྒྲིབ་པ་སྤོང་ནུས་པ་གསང་སྔགས་ཀྱི་ཐབས་ལ་མཁས་པ་ཡིན། དེའང་ཁྲོ་བོ་བཅུ་གཅིག་པོ་འབྲས་དུས་ཀྱི་སངས་རྒྱས་ཀྱི་ཡེ་ཤེས་ཀྱི་སྣང་བརྙན་ཡིན་པར་ཤེས་པའི་དག་སྣང་དང་བསྒོམ་ཚུལ་གྱི་རྣམ་པ་འདི་རྣམས་སྦྱང་གཞི་དང་མཐུན་པས་མ་དག་པའི་འཁྲུལ་སྣང་ཐམས་ཅད་ལམ་དུ་ཁྱེར་ནུས། ཇི་ལྟར་ལམ་དུ་ཁྱེར་ན། གཞི་འབྲས་གཉིས་པོ་དེ་ལྟ་བ་འཁོར་འདས་དབྱེར་མེད་ཀྱི་ངང་དུ་རོ་གཅིག་ཏུ་བསྲེས་ནས་ཉམས་སུ་ལེན་པ་ཡིན།
གནོད་བྱ་ནང་ན་མེད། གནོད་བྱེད་ཕྱི་ན་མེད་པའི་སྒོ་ནས་སྲུང་འཁོར་ཉམས་སུ་ལེན་དགོས། རིག་སྟོང་གཉིས་མེད་ཀྱི་ཡེ་ཤེས་མ་བཅོས་གཉུག་མའི་ངང་ལས་མ་གཡོས་བཞིན་དུ། ཏིལ་གྱི་ཤུན་པ་ལྟ་བུའི་ཟུག་རྔུས་ཀྱང་། ། ནམ་ཞིག་སྡུག་བསྔལ་འབའ་ཞིག་བསྐྱེད་པར་བྱེད། ། ཅེས་གསུངས་པ་ལྟར། ཕྱོགས་བཅུའི་འཇིག་རྟེན་ཆོས་བརྒྱད་དང་། ། འཁོར་འདས་གཉིས་བཅས་གང་ལའང་ཞེན་པ་མེད་པར་རྣམ་པ་ཙམ་ལམ་དུ་ཁྱེར་བ་ལ་བཟླས་པའི་མཇུག་ཏུ་ཧཱུྃ་བཅུས་ཁྲོ་བོ་བཅུ་གསལ་འདེབས་གསུངས་པའང་འདི་ལ་དགོངས་པ་ཡིན། སྲུང་བའི་འཁོར་ལོས་བར་ཆད་བསྲུང་། ། སྲོད་ལ་བདུད་བཏུལ་ལམ་དུ་བྱེད། །
ཅེས་གསུངས་པའི་དགོངས་པ་དཔྱིས་ཕྱིན་པའོ། ། དངོས་གཞི་ཡན་ལག་དྲུག་གི་གཞལ་ཡས་ཁང་གི་སྐབས་སུ། དང་པོར་བསྲེ་བ་བཞི་ཚང་བར་བྱས་ནས་འཁོར་འདས་དབྱེར་མེད་བསྒོམ། དེ་ལ་རྣམ་ཐར་སྒོ་གསུམ་ཚང་དགོས་པས་གཞི་སྟོང་པ་ཉིད། ལམ་མཚན་མ་མེད་པ། འབྲས་བུ་སྨོན་པ་མེད་པ་གསུམ་དུས་གཅིག་ལ་བསྒོམ། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ཡང་མདོ་ཕྱོགས་ལྟར་རིམ་ཅན་དུ་བསྒོམ་པ་མ་ཡིན་པར། འཁོར་འདས་དབྱེར་མེད་ཀྱི་ལྟ་བ་འདི་ལ་སྦྱོར་ཤེས་དགོས་པས་ལྟ་བ་ལ་མི་འཕྲོག་པའི་ཡིད་ཆེས་རྙེད་པ་དད་པ། དེ་ལ་སྤྲོ་བ་བརྩོན་འགྲུས། མི་བརྗེད་པ་དྲན་པ།
རང་ངོ་ཤེས་པ་ཤེས་རབ། དེ་ལས་མི་གཡོ་བ་ཏིང་འཛིན་ཡིན་པས་དབང་པོ་དང་སྟོབས་ལྔ་ཚང་ལ། དྲན་པ་ཉེར་བཞག་ཤེས་རབ། ཡང་དག་སྤོང་བ་བརྩོན་འགྲུས། རྫུ་འཕྲུལ་གྱི་རྐང་པ་ཏིང་ངེ་འཛིན་དུ་འདུ་ལ། བྱང་ཆུབ་ཀྱི་ཡན་ལག་བདུན་གྱི་དགའ་བ་ཤིན་སྦྱངས་བཏང་སྙོམ་གསུམ་རང་སེམས་མ་བཅོས་པའི་ཉམས་ལེན་ལ་གོམས་པའི་ཕན་ཡོན་ཙམ་ཡིན། འཕགས་ལམ་ཡན་ལག་བརྒྱད་ཀྱི་ཡང་དག་པའི་འཚོ་བ། ཡང་དག་པའི་ངག ཡང་དག་པའི་ལས་ཀྱི་མཐའ་གསུམ་དོན་གྱིས་ཚང་བ་ལ་དགོངས། བདེན་བཞི་ལྟོ་སྦྱར་ནས་སྡུག་བསྔལ་བདེན་པ་འགོག་བདེན་སྐུ་དང་།
ཀུན་འབྱུང་བདེན་པ་ལམ་བདེན་ཡེ་ཤེས་སུ་འཆར་བ་ལ་འཁོར་འདས་དབྱེར་མེད་ཟེར་བ་ཡིན། དེའང་དམིགས་པ་མེད་པའི་སྙིང་རྗེའི་རྩི་དང་མ་བྲལ་བ་ཞིག་ངེས་པར་དགོས། དེ་ལྟ་བུའི་ནང་གི་ཉམས་ལེན་གྱི་གཟུགས་བརྙན་ཕྱིར་ཤར་བ་སྣོད་གཞལ་ཡས་ཁང་བཅུད་ལྷག་པའི་ལྷར་སྣང་བའི་ཕྱི་ནང་གི་རྟེན་འབྲེལ་གྱི་གནད་འདི་ཤེས་བཞིན་དུ་བསྒོམ་དགོས། དེ་ལྟར་བསྒོམས་ན་རིག་པ་སྐད་ཅིག་མ་འདིའི་སྟེང་དུ་འཁོར་འདས་ཀྱི་ཆོས་ཐམས་ཅད་ཚང་བས་གཞལ་ཡས་ཁང་བསྒོམ་ཡང་འབྲས་དུས་ཀྱི་སྐུ་དང་ཡེ་ཤེས་ཀྱི་དག་སྣང་དང་ལམ་གྱི་ཉམས་ལེན་གྱི་གནད་ཐམས་ཅད་ཚང་དགོས་པས། དེའང་ཕྱོགས་གཅིག་ལ་མཚོན་ནས་མདོར་བསྡུས་ཙམ་བཤད་ན། རྩིག་པ་རིམ་པ་ལྔ་གཞི་དང་སྦྱར་ན་དུག་ལྔ་ཕུང་པོ་ལྔ་སྦྱོང་ལ། ལམ་དང་སྦྱར་ན་དབང་པོ་ལྔ་དང་སྟོབས་ལྔའི་དག་པ་མཚོན་ལ། འབྲས་བུ་དང་སྦྱར་ན་ཡེ་ཤེས་ལྔ་དང་སྐུ་ལྔའང་ཡིན་པས་ཉི་ཟེར་དུ་སྣང་གསུམ་རྒྱུད་གསུམ་གྱི་ཉམས་ལེན་ཐམས་ཅད་རིག་པ་སྐད་ཅིག་མ་ལ་ཚང་གསུངས་པའང་དེ་ཡིན་ནོ། ། གཞན་ཡང་དུར་ཁྲོད་བརྒྱད་ཀྱིས་མ་དག་པ་འཁོར་བ་མཚོན། གཞལ་ཡས་ཁང་གིས་ལམ་མཚོན།
ལྷ་དགུས་འབྲས་བུ་མཚོན་གསུངས་པའང་རྣལ་འབྱོར་པས་གཞི་ལམ་འབྲས་གསུམ་གཅིག་ཏུ་བསྲེས་ནས་ཉམས་སུ་ལེན་པའི་གཟུགས་བརྙན་ཕྱིར་ཤར་བ་ཡིན་པས་དེ་གསུམ་ལ་ལྷ་དང་ཡེ་ཤེས་ཡིན་མིན་གྱི་ཁྱད་པར་མེད་པ་ཞིག་གོ་དགོས། གཞལ་ཡས་ཁང་གི་ནང་གི་ལྷ་སྣམ་ཤར་དཀར། ལྷོ་སེར། ནུབ་དམར། བྱང་ལྗང་། དབུས་སྔོ་ཞེས་པ་ཡེ་ཤེས་ལྔ་མངོན་དུ་བྱས་པའི་བརྡ་ཡིན། དེའི་སྟེང་དུ་བདུད་བཞི་བརྩེགས་མར་བསྒོམ་པ་དེ་ཉམས་ལེན་དེ་ལྟ་བུ་དང་ལྡན་ན་བདུད་བཞིའི་སྐྱོན་གྱིས་མི་གོས་པར་ཞབས་འོག་ཏུ་ནོན་ཡོད་ཟེར་བའི་བརྡ་ཡིན། དེ་ནས་མངོན་བྱང་ལྔས་ལྷ་བསྐྱེད་པ་ལ། ཟླ་ཟེར་ལས། མདོར་ན་རྒྱུ་དུས་ཀྱི་ལུས་སེམས་གཉིས་མངོན་བྱང་ལྔའི་ཚུལ་དུ་རང་གྲུབ་ཏུ་ཡོད་པ་ནི་སྦྱང་གཞི་ཡིན་ལ།
དེ་ལ་གསང་དབང་དང་ཤེས་རབ་ཡེ་ཤེས་གཉིས་མངོན་བྱང་ལྔའི་ཚུལ་དུ་བསྐུར་བས་བསྐྱེད་རིམ་གྱི་མངོན་བྱང་ལྔ་འགྲུབ་པའི་རྒྱུ་བྱེད་ལ། ལམ་དུ་བསྐྱེད་རིམ་གྱི་ལྷ་རྣམས་མངོན་བྱང་ལྔའི་ཚུལ་གྱིས་བསྒོམ་པ་རྫོགས་རིམ་གཉིས་ཀྱི་དགེ་རྩ་སྨིན་བྱེད་དུ་འགྲོ་ལ་དེས་རྫོགས་རིམ་བསྒོམ་པས་འབྲས་བུ་ཡེ་ཤེས་ལྔ་མངོན་དུ་གྱུར་ནས་འཚང་རྒྱ་བ་ཡིན་པས་འདི་རྣམས་རྒྱུ་འབྲས་སུ་འགྲོ་བའི་བཤད་པ་ཤེས་དགོས་ཀྱི། མཚོན་དོན་བསྒྲིགས་པ་ཙམ་གྱི་བཤད་པ་ལ་སྙིང་པོ་མེད་དོ། ། ཞེས་གསུངས་པའི་དོན་མངལ་སྐྱེས་གཙོ་བོའི་དབང་དུ་བྱས་ནས་བཤད་ན། ཕ་མའི་ཁུ་ཁྲག་གཉིས་དང་བར་དོའི་རྣམ་ཤེས་གསུམ་འཛོམ་སྟེ་བརྒྱལ་ནས་རྟེན་དཀྱིལ་འཁོར་བཞི་རིམ་གྱིས་འཕེལ་ཏེ་ལུས་གྲུབ་པ་མངོན་བྱང་ལྔ་ཡིན་ལ། འཆི་བའི་ཚེ་དཀར་ལམ་དམར་ལམ་ནག་ལམ་རྣམས་ཤར་ཏེ། འོད་གསལ་ངོས་མ་ཟིན་པར་བརྒྱལ་ནས་སླར་ཡང་བར་དོའི་ཡིད་ལུས་གྲུབ་སྟེ་ལུས་ལེན་པ་གཞི་དུས་ཀྱི་མངོན་བྱང་ཡིན་ནོ། ། ད་ལྟ་ལུས་གནས་པའི་ཚེ་རོ་རྐྱང་གཉིས་ཁྱི་ཁམས་དཀར་དམར་གྱི་དབང་གིས་ཕྱི་རོལ་ཉི་ཟླའི་སྣང་བ་དང་རྟོག་པ་སྣ་ཚོགས་པ་གཟུང་འཛིན་གྱི་སྣང་བ་དང་བཅས་པ་ཤར་བ་ཕྱི་ནང་གི་རྟེན་འབྲེལ་གྱི་དབང་གིས་སྣང་བ་ཡིན་པས། དེ་ལྟ་བུའི་གཞི་དུས་ཀྱི་མངོན་བྱང་ལ་གསང་དབང་དང་ཤེར་དབང་གཉིས་ཡེ་ཤེས་ལྔའི་མངོན་བྱང་དོན་གྱིས་ཚང་བའི་ཐབས་ཤེས་ཟུང་འཇུག་མངོན་བྱང་ལྔ་ལྡན་གྱི་ཚུལ་དུ་བསྐུར་ནས། བསྐྱེད་རིམ་གྱི་སྐབས་སུ་ཕྱི་ནང་གི་རྟེན་འབྲེལ་དང་གཞི་འབྲས་བསྲེ་བའི་ཐབས་ཀྱིས་མངོན་བྱང་ལྔ་བསྒོམས་ན་བསྐྱེད་རིམ་དེ་རྫོགས་རིམ་གྱི་སྨིན་བྱེད་དུའང་འགྲོ་ཞིང་།
རྗེ་བཙུན་གྱིས། ཡེ་ཤེས་ཞབས་ལུགས་ཀྱིས་བསྐྱེད་རིམ་ལ་རྫོགས་རིམ་གྱི་རྒྱས་བཏབ་ནས་བསྒོམས་པར་གསུངས་པ་ལ་ཅུང་ཟད་ཐུགས་མ་མཉེས་པ་ལྟ་བུར་མཛད་པ་འདི་འདྲའི་གནད་ཀྱིས་མ་ཟིན་པ་ལ་དགོངས་ཤིང་། མདོ་ཕྱོགས་ཀྱི་ལམ་གྱིས་སྣང་གསུམ་འཕོ་བའི་བག་ཆགས་མི་སྦྱོང་ཞིང་སྔགས་ཀྱིས་སྦྱོང་བར་གསུངས་པ་བསྐྱེད་རིམ་གྱི་དུས་ནའང་གནད་འདི་འདྲས་ཟིན་པ་དང་། རྫོགས་རིམ་རང་བྱིན་རླབས་དཀྱིལ་འཁོར་འཁོར་ལོ་གཉིས་དང་རྡོ་རྗེ་རྦ་རླབས་ཀྱིས་སྦྱོང་ཞིང་ལམ་དུས་ཀྱི་སྣང་བཞིའི་ཡེ་ཤེས་ཟུང་འཇུག་དང་བཅས་པའང་མངོན་བྱང་ལྔ་ཡིན་ཞིང་། འབྲས་དུས་ཀྱི་སྐུ་དང་ཡེ་ཤེས་ཀྱང་འདི་ལས་ལོགས་ན་མེད་པས་ཡེ་ཤེས་ལྔ་དུས་གཅིག་ཏུ་བསྒོམ་ཤེས་དགོས་པས་དེའི་ཚུལ་ནི། ཡེ་ཤེས་གྲུབ་པ་ལས། ཇི་ལྟར་མེ་ལོང་གཟུགས་བརྙན་ལ། ། རང་ཉིད་ངེས་པར་སྣང་བ་ལྟར། ། དེ་བཞིན་ཆོས་སྐུའི་གཟུགས་བརྙན་ནི། ། སྣང་བས་མེ་ལོང་ཞེས་བྱ་འོ། །
ཞེས་གསུངས་པ་ལྟར་ད་ལྟའི་རིག་པ་སྐད་ཅིག་མ་གཟུང་འཛིན་གྱི་སྒྲིབ་གཡོག་དང་བྲལ་བ་འདི་བཅས་བཅོས་མ་ཤོར་བར་རང་བབས་སུ་འཇོག་ཤེས་ན་མེ་ལོང་ལྟ་བུའི་ཡེ་ཤེས་དེ་ཡིན། དེ་བཞིན་གཤེགས་ཀུན་ཡེ་ཤེས་དང་། ། རང་གི་དང་ནི་འགྲོ་བའི་ཡང་། ། དངོས་ཉིད་གཅིག་པར་ཐུགས་ཆུད་པ། ། མཉམ་ཉིད་ཡེ་ཤེས་ཞེས་བྱའོ། ། ཞེས་གསུངས་པའི་མཉམ་ཉིད་ཡེ་ཤེས་ཀྱང་དེ་ཡིན། གདོད་ནས་དག་ཅིང་སྐྱེ་བ་མེད། ། རང་བཞིན་གྱིས་ནི་འོད་གསལ་བ། ། ཕན་ཚུན་ཁྱབ་པའི་ཡེ་ཤེས་གང་། ། སོ་སོར་རྟོག་པ་ཅན་ཞེས་བྱ། །
ཞེས་གསུངས་པའང་དེ་ཡིན། ཀུན་ནས་ཀུན་ཏུ་སངས་རྒྱས་ཀྱི། ། སངས་རྒྱས་མཛད་པ་ལ་འཇུག་པས། ། སངས་རྒྱས་ཐམས་ཅད་མཛད་གཅིག་པ། ། བྱ་བ་གྲུབ་པ་ཞེས་བྱའོ། ། ཞེས་གསུངས་པའི་དོན་བྱ་གྲུབ་ཡེ་ཤེས་དེ་རང་ངོ་ཤེས་པའི་ཉམས་ལེན་ལ་དོན་གྱིས་ཚང་མོད། རང་གིས་སེམས་ཀྱི་ཆོས་ཉིད་མངོན་སུམ་དུ་རྟོགས་ན་སངས་རྒྱས་ཐམས་ཅད་ཀྱི་ཐུགས་ཀྱི་དགོངས་པ་རྟོགས་ཤིང་སྣང་སྲིད་དག་པ་རབ་འབྱམས་སུ་ཤར་བ་བྱ་བ་གྲུབ་པའི་ཡེ་ཤེས་ཡིན་པས་གོང་གི་ཡེ་ཤེས་དེའི་ཕྲིན་ལས་ཀྱི་ཆ་ཡིན་པས་དག་སྣང་གི་རྒྱས་ཐེབས་པ་གལ་ཆེ། ཆོས་དབྱིངས་ཡེ་ཤེས་ནི། གང་ཚེ་ཉོན་མོངས་ཤེས་བྱའི་སྒྲིབ། ། ཐམས་ཅད་ལས་གྲོལ་དེ་ཡི་ཚེ། །
རྣལ་འབྱོར་པ་མཆོག་རྡོ་རྗེ་ཅན། ། ཤིན་ཏུ་རྣམ་དག་ཅེས་བྱའོ། ། ཞེས་པས་བསྟན་པར་གསུངས་པས་གོང་གི་རང་ངོ་ཤེས་པའི་ཡེ་ཤེས་ཀྱི་ངང་ལ་མཉམ་པར་བཞག་ཚེ་རིག་པའི་སྟོང་ཆ་ཆོས་དབྱིངས་སྤྲོས་པ་དང་བྲལ་བ་དེ་ལ་བདག་འཛིན་དང་ཆགས་སྡང་གིས་མ་གོས་པས་ཉོན་སྒྲིབ་དང་། འཁོར་གསུམ་མམ་གཟུང་འཛིན་གྱིས་མ་བསླད་པས་ཤེས་སྒྲིབ་དག་པ་ལ་ཆོས་དབྱིངས་ཡེ་ཤེས་སུ་འཇོག་པ་ཡིན་པས་རང་གི་འཁོར་འདས་དབྱེར་མེད་བསྒོམ་པ་ལ་ཡེ་ཤེས་ལྔ་ཚང་བར་ཤེས་ནས་མངོན་བྱང་ལྔའི་སྦྱང་གཞི་ལྔ་ཚན་བཅོ་ལྔ་ཚན་པ་ལྔ་སྦྱངས་ནས་ཡེ་ཤེས་ལྔའི་གཟུགས་བརྙན་ཟླ་བ། ཉི་མ། ཕྱག་མཚན་ས་བོན། དེ་གསུམ་རོ་གཅིག་ཏུ་འདྲེས་པ། སྐུ་ཡོངས་སུ་རྫོགས་པ་དང་ལྔའི་རྣམ་པར་ཤར་བ་ཡིན་སྙམ་དུ་གཞི་ལམ་འབྲས་གསུམ་བསྲེས་ནས་དག་སྣང་གི་རྒྱས་མ་ཐེབས་པར་སྦྱང་གཞི་རྣམས་དང་སྦྱོང་བྱེད་སོ་སོར་སྦྱར་ནས་ཡེ་ཤེས་ལྔ་རིམ་ཅན་དུ་བསྒོམ་ཚེ་རྒྱུད་གསུམ་བསྲེས་ནས་འཁོར་འདས་དབྱེར་མེད་ཀྱི་ལྟ་བའི་ངང་ནས་སྒོམ་པ་ལྟ་བུ་མི་འགྲོ་བར་རྣམ་རྟོག་བརྩེགས་ནས་བསྒོམ་པ་ལས་དང་པོ་པའི་ཉམས་ལེན་ལྟ་བུ་འགྱུར་ཉེན་ཆེ་བས་སེམས་མ་བཅོས་པའི་ངང་ལ་མཉམ་པར་བཞག་ནས་འབྲས་བུ་ལམ་བྱེད་ཀྱི་རྩི་དང་མ་བྲལ་བ་གལ་ཆེ། རྗེ་བླ་མའི་ཞལ་ནས། སྔོན་དུས་དང་པོར་བསྒོམ་པ་ལྟ་བུ་མ་ཡིན་པར་རྒྱུ་རྡོ་རྗེ་འཛིན་པའི་རྩ་ཞལ་དཀར་པོ།
གཡས་སྔོ། གཡོན་དམར། སྟེང་ཞལ་དུད་ཁ། དབུ་སྐྲ་སེར་པོ་གྱེན་དུ་བརྫེས་པ་རྣམས་ཀྱིས་ཡེ་ཤེས་ལྔ་མཚོན་ཚུལ། ཁ་དོག་འཁོར་འདས་དབྱེར་མེད་ཀྱི་དོན་ལྟ་བའི་ངང་ནས་མ་གཡོས་བཞིན་ད་ལྟ་ཁྲིགས་སེ་འོང་བར་འདུག་གསུངས། སྐུའི་རྣམ་འགྱུར་སྒེག་ཅིང་དཔའ་བ་མི་སྡུག་པ་ཞེས་སོགས་ཆགས་སྡང་རྨོངས་གསུམ་གྱི་ཉམས་རྣམས་རྣམ་པ་གཞི་དུས་དང་མཐུན་པར་སྣང་ཡང་ལམ་ཁྱེར་གྱི་སྟོབས་ཀྱིས་ངོ་བོ་འབྲས་དུས་ཀྱི་སྐུ་དང་ཡེ་ཤེས་དངོས་ཡིན་པས་ཐ་མལ་གྱི་ཞེན་འཛིན་སྤུ་ཙམ་གྱིས་མ་གོས་པ་ཞིག་དགོས། མཁའ་གསང་བྱིན་རླབས་བྱེད་པ་དེ་ཐ་མལ་པའི་ཆགས་པས་གོས་མི་རུང་ཟེར་བའི་དོན་ཡིན། སྙོམས་འཇུག་་་་་་མངོན་རྟོགས་སྙོམས་འཇུག་གི་སྒྲས་དེ་བཞིན་གཤེགས་པ་སྤྱན་དྲངས་པ་དེ་གཞི་རང་ངོ་ཤེས་ན་འབྲས་བུ་མྱང་འདས་ལོགས་ན་མེད་པ་མཚོན་བྱེད་མྱང་འདས་འཁོར་བར་མར་བསྲེ་བ་དང་། སླར་ཡང་བར་དོའི་རྣམ་ཤེས་བསྲེ་བ་དེ་འཁོར་བ་མྱང་འདས་ལ་ཡར་བསྲེ་བའི་གནད་ཡིན། མཆན།
གི་སྒྲས་སངས་རྒྱས་ཐམས་ཅད་རིགས་ལྔ་ཡབ་ཡུམ་གྱི་རྣམ་པར་སྤྱན་དྲངས་པ་དེ་དག་སྣང་གི་རྒྱས་ལེགས་པར་ཐེབས་ན་རང་ལས་གཞན་པའི་ཡེ་ཤེས་པ་མེད་པར་གོ་བའི་གནད་ཡོད། བར་དོའི་རྣམ་ཤེས་ཡིག་འབྲུའི་རྣམ་པར་ཞལ་དུ་ཞུགས། ཡབ་ཡུམ་གཉིས་རྗེས་ཆགས་ཀྱི་མེས་འོད་དུ་ཞུ་ནས་བདུད་བཞིའི་སྟེང་དུ་བདེ་བ་ཆེན་པོའི་རང་བཞིན་གྱི་ཐིག་ལེར་སྒོམ་པ་དེ་མ་དག་པ་འཁོར་བའི་འཁྲུལ་སྣང་རྣམས་རང་ངོ་ལེགས་པར་ཤེས་ན་སྐུ་དང་ཡེ་ཤེས་ལས་ལོགས་ན་མེད་ཅིང་། ལྷ་སྐུ་ཞལ་ཕྱག་གི་རྣམ་པར་སྣང་བའང་ངོ་བོ་རིག་སྟོང་གཉིས་སུ་མེད་པའི་ཡེ་ཤེས་ལས་ནམ་ཡང་གཡོ་བ་མེད་པའི་དོན་ཡིན། ལྷ་མོ་བཞིས་གླུས་བསྐུལ་བ་དེ་ཆོས་སྐུ་ལས་གཟུགས་སྐུའི་སྣང་བ་འབྱུང་བ་དེ་སྙིང་རྗེའི་རྩལ་ལས་འཆར་བ་ལ་དགོངས། འབྲས་བུ་རྡོ་རྗེ་འཛིན་པ་བཞེངས་ནས་སེམས་དཔའ་སུམ་བརྩེགས་སྒོམ་པ་དེ་ལུས་ངག་ཡིད་གསུམ་དུས་གཅིག་ལ་གྲོལ་དགོས་པའི་དོན་ཡིན། རྒྱུ་རྡོ་རྗེ་འཛིན་པ་དཀར་པོ་ཡིན་པའི་རྒྱུ་མཚན་ནི་དག་པ་གཉིས་ལྡན་མངོན་དུ་འགྱུར་བ་ལ་དགོངས། འབྲས་བུ་རྡོ་རྗེ་འཛིན་པ་སྔོན་པོར་བཞེངས་པ་ནི་ཆོས་སྐུ་ལས་འབྲས་བུ་གཟུགས་ཀྱི་སྐུ་འབྱུང་བ་མཚོན་བྱེད་པས་སྔོན་པོར་འབྱུང་བའོ། ། མཆན། རང་ཉིད་ཀྱེ་རྡོ་རྗེ་ལྷ་དགུར་སྒོམ་པ་དམ་ཚིག་སེམས་དཔའ་སྐུ།
དེ་རྣམས་ཀྱི་ཐུགས་ཀར་ས་བོན་སྒོམ་པ་ཡེ་ཤེས་སེམས་དཔའ་གསུང་། ཀླད་ཀོར་རྣམས་ཏིང་ངེ་འཛིན་སེམས་དཔའ་ཐུགས་མཚོན་བྱེད་ཡིན་པས་ལུས་ངག་ཡིད་གསུམ་ལྷ་སྔགས་ཡེ་ཤེས་དང་མ་བྲལ་ན་ཐམས་ཅད་ལྷར་གསལ་འོང་བས་སྣོད་བཅུད་སྦྱང་བ། ཚོགས་དྲུག་གི་ཡུལ་ལ་ཡེངས་ན་ཐ་མལ་སྣང་ཞེན་གྱིས་བསླུ་བས་སྒོ་སྲུང་གི་ཚུལ་དུ་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པ། ཉམས་ལེན་དེ་ལྟ་བུ་དང་ལྡན་ན་རང་ལས་གཞན་པའི་སངས་རྒྱས་ཕྱི་རོལ་ན་མེད་པས་ཡེ་ཤེས་སེམས་དཔའ་སྤྱན་དྲངས་ནས་དགུག་གཞུག་བཅིང་དབང་དུ་བྱས་པ་དེ་རྒྱུའི་ཐེག་པ་ལྟར་ལམ་ལ་རིམ་གྱིས་བསླབས་ནས་སངས་རྒྱས་པ་མ་ཡིན་པར་གཞི་འབྲས་བསྲེས་ནས་བཙན་ཐབས་སུ་རང་ངོ་ཤེས་ནས་གྲོལ་བའི་དོན་ཡིན་ནོ། ། ལུས་དཀྱིལ་ནི། ཆོས་ཀྱི་ཕུང་པོ་བརྒྱད་ཁྲི་དང་། ། བཞི་སྟོང་གི་ནི་ཆོ་ག་ཡང་། ། ལུས་ཀྱི་དེ་ཉིད་མི་ཤེས་པས། ། དེ་དག་ཐམས་ཅད་འབྲས་མེད་འགྱུར། ། ཞེས་གསུངས་པ་སོགས་ཉི་ཟེར་དང་བདེ་ཆེན་བཅུད་སྙིང་གཉིས་སུ་ཕྱི་དཀྱིལ་ལས་ལུས་དཀྱིལ་ཟབ་པའི་རྒྱུ་མཚན་གསུངས་པ་རྣམས་ངེས་པར་བྱས།
འཁོར་འདས་དབྱེར་མེད་སྒོམ་དུས་ཕྱི་ན་གནས་ཚད་ལུས་ལ་ཚང་། ལུས་ལ་ཚང་ཚད་སེམས་ལ་བག་ཆགས་ཀྱི་ཚུལ་དུ་ཡོད་གསུངས་པ་དེ་བསྒོམ་པའི་མན་ངག་གིས་ཉམས་སུ་ལེན་ཚུལ་ནི། སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་རྟེན་དཀྱིལ་འཁོར་བཞི་དབང་རྟེན་ཁོག་པ་དང་བཅས་པ་ལ་ཚང་། གསང་བ་སེམས་ཀུན་གཞིའི་གསལ་ཆ་ལ་བག་ཆགས་ཀྱི་ཚུལ་དུ་ཚང་། སེམས་ཀྱི་གསལ་ཆ་དེ་སྐྱེ་འགག་གནས་གསུམ་དང་བྲལ་བའི་རིག་སྟོང་བརྗོད་དུ་མེད་པའི་ཡེ་ཤེས་ལས་ནམ་ཡང་གཡོ་བ་མེད། དེ་བསྒོམ་པ་ལ་འཁོར་འདས་དབྱེར་མེད་ཀྱི་ཁྲིད་ཐོབ་དགོས། དེ་ལ་ཐོག་མར་ལྷན་ཅིག་སྐྱེས་པའི་ཆོས་གསུམ། དེའང་རྒྱུ་ལྷན་ཅིག་སྐྱེས་པའི་ཆོས་གསུམ། ལམ་ལྷན་ཅིག་སྐྱེས་པའི་ཆོས་གསུམ། འབྲས་བུ་ལྷན་ཅིག་སྐྱེས་པའི་ཆོས་གསུམ་སྟེ་གཞི་ལམ་འབྲས་གསུམ་གྱི་དབྱེ་བ་ཡོད་པ་མན་ངག་གིས་གཅིག་ཏུ་དྲིལ་ནས་བསྒོམ་པའི་ཉམས་ལེན་བྱེད་པ་ལུས་དཀྱིལ་བསྒོམ་པ་འདི་ཡིན།
ཁམས་གསུམ་རིགས་དྲུག་གི་ས་བོན་ལུས་ལ་ཚང་ཞིང་དེར་རླུང་སེམས་རྒྱུ་འགྲུལ་གྱིས་མ་དག་པའི་སྣང་བ་ཤར་བ་ཀུན་གཞི་རྒྱུ་རྒྱུད། རྣལ་འབྱོར་པའི་ཉམས་ཀྱི་སྣང་བ་འཆར་ཚད་ལུས་ལ་རྩ་ཡིག་གི་ཚུལ་དུ་ཚང་ཞིང་། དེར་རླུང་སེམས་ཅུང་ཟད་དག་པ་རྒྱུ་འགྲུལ་གྱིས་ཉམས་སྣང་འཆར་བ་ལུས་ཐབས་རྒྱུད། མཐར་ཐུག་སྐུ་དང་ཡེ་ཤེས་ཀྱི་སྣང་བ་འབྱུང་བའི་རྒྱུ་ལུས་ལ་རྩ་ཡིག་གི་ཚུལ་དུ་ཡོད་པ་ལ་ཤིན་ཏུ་དག་པའི་རླུང་སེམས་ཀྱི་སྟོབས་ཀྱིས་སྐུ་དང་ཞིང་ཁམས་ཀྱི་སྣང་བ་འབྱུང་བ་འབྲས་རྒྱུད་ཡིན་ལ། དེ་གསུམ་གཅིག་ཏུ་བསྲེས་ནས་བསྒོམ་པ་མཚོན་བྱ་མཚོན་བྱེད་བསྒྲིགས་པ་ལྟ་བུ་མི་གོ་བར་ཚད་མ་བཞིས་གཏན་ལ་ཕབ་ནས་ཡིན་པ་ལ་ཡིན་པར་ཤེས་པའི་གོ་བ་ཞིག་མེད་ཐབས་མེད། སཾ་པུ་ཊ་ལས། ཨེ་ནི་ས་རུ་ཤེས་པར་བྱ། ། ལས་ཀྱི་ཕྱག་རྒྱ་སྤྱན་མ་ཉིད། ། ཅེས་སོགས་ཀྱི་དོན་བཤད་ན། ལྟེ་བ་སྤྲུལ་པའི་འཁོར་ལོའི་དབུས་སུ་རིན་ཆེན་འབྱུང་ལྡན་ཡབ་ཡུམ་དང་།
རྩ་འདབ་དྲུག་ཅུ་རྩ་བཞིར་འཁོར་ལྷ་མོ་དྲུག་ཅུ་རྩ་བཞིར་བསྒོམ་པ་དེས་ཁམས་གསུམ་རིགས་དྲུག་གི་མ་དག་པའི་སྣང་བ་འབྱུང་བའི་རྒྱུའི་རྩ་ཡིག་རླུང་སེམས་དང་། ང་རྒྱལ་དང་སེར་སྣ་དང་ཚོར་བའི་ཕུང་པོ་རྣམ་པར་དག་པར་བྱེད། ལམ་ཕ་རོལ་ཏུ་ཕྱིན་པའི་ལུགས་ཀྱི་གནད་ཐམས་ཅད་ཚད་མེད་བཞི་དང་། ཕར་ཕྱིན་བཞིར་འདུ་བས་དེ་དག་ཀྱང་འདིར་ཚང་ལ། སྔགས་ཀྱི་ཐེག་པའི་ལམ་ཐམས་ཅད་ཕྱག་རྒྱ་བཞིར་འདུ་ཞིང་། དེའང་ཉམས་ལེན་འདི་ལ་ཚང་བ་ཡིན་པས་མདོ་སྔགས་གཉིས་ཀྱི་ལམ་ཐམས་ཅད་ཀྱང་ལུས་དཀྱིལ་བསྒོམ་པ་འདི་ལ་ཚང་། དེའང་གནད་བསྡུས་ན། དམིགས་པ་མེད་པའི་སྙིང་རྗེ་ལ་ཚད་མེད་བཞི་ཚང་། ལྟ་བའི་ངང་ནས་མ་གཡོས་པར་དགེ་བ་སྒྲུབ་པ་ལ་ཕར་ཕྱིན་དྲུག་ཚང་། དེ་ཐབས་ཀྱི་ཕར་ཕྱིན་ཡིན།
མི་མཐུན་ཕྱོགས་ཀྱིས་མི་བརྫི་བ་སྟོབས་ཀྱི་ཕར་ཕྱིན། གང་ཟག་དེས་གནས་ཀྱི་སྨོན་ལམ་ཐམས་ཅད་འགྲུབ་པ་སྨོན་ལམ་གྱི་ཕར་ཕྱིན། བདག་མེད་གཉིས་རྟོགས་ཀྱི་ལྟ་བའི་ངང་ནས་མ་གཡོས་པ་ཡེ་ཤེས་ཀྱི་ཕར་ཕྱིན། སྒོ་གསུམ་རྡོ་རྗེ་གསུམ་དང་མི་འབྲལ་ཞིང་སྣང་སྲིད་དག་པ་རབ་འབྱམས་སུ་ཤེས་པ་ཕྱག་རྒྱ་བཞི་ཡིན་པས་བཞི་ཚན་གསུམ་པོ་འཁོར་ལོ་སོ་སོ་ལ་སྦྱོར་བར་མཛད་ཀྱང་འཁོར་ལོ་གཅིག་ལ་གནད་ཐམས་ཅད་ཚང་བ་ཡིན་ནོ། ། འབྲས་བུ་སྐུ་དང་ཡེ་ཤེས་ཞིང་ཁམས་དང་བཅས་པ་ལུས་དཀྱིལ་བསྒོམ་པ་འདི་ལ་ཚང་ཞིང་། དེ་ལྟ་བུའི་གཞི་ལམ་འབྲས་གསུམ་བསྲེ་བ་ལ་རྟེན་དཀྱིལ་འཁོར་བཞི་སྐུ་བཞིར་ཐག་ཆོད་ཅིང་། བརྟེན་པ་རང་རིག་པའི་ཡེ་ཤེས་སྤྲོས་པ་དང་བྲལ་བ་རྟེན་དཀྱིལ་འཁོར་བཞི་དང་དབྱེར་མེད་དུ་རྟོགས་ནས་ཟུང་འཇུག་ཏུ་ཉམས་སུ་ལེན་པ་འདི་ལ་བདག་འཛིན་གཉིས་དང་གཟུང་འཛིན་གྱི་རྟོག་པ་དང་གྱ་ནོམ་ལྷར་ཞེན་གྱིས་མ་བསླད་པར་དག་སྣང་གི་ང་རྒྱལ་འཛིན་ཤེས་ན་ལུས་དཀྱིལ་གྱི་གོ་བ་དཔྱིས་ཕྱིན་པ་ཡིན་ནོ། ། དེ་བཞིན་དུ་འཁོར་ལོ་གཞན་རྣམས་ལའང་རིགས་འགྲེ་སྦྱར་ཤེས་པར་བྱ། དེ་ལྟར་བསྒོམ་པའི་ཕན་ཡོན་རྟེན་འཁོར་ལོ་ལྔའི་རྩ་ཡིག་རླུང་སེམས་རྣམས་ལྷར་བསྒོམ་པ་དེས་མ་དག་པ་འགྲོ་བ་རིགས་དྲུག་གི་རྟེན་དུ་གྱུར་པའི་རྩ་ཡིག་རླུང་སེམས་རྣམས་སྐུ་དང་ཡེ་ཤེས་སུ་བསྒོམ་པར་སོང་བས་རིགས་དྲུག་གི་གནས་སོགས་འཁྲུལ་སྣང་ཐམས་ཅད་སྦྱང་བ་ཡིན་ནོ། ། སངས་རྒྱས་རིགས་ལྔའི་སྐུ་དང་ཞིང་ཁམས་ཐམས་ཅད་འདི་ལས་ལོགས་ན་མེད་པར་ཤེས་པས་ཞིང་སྦྱོང་བའང་འགྲུབ་པ་ཡིན་ནོ། །
དེ་ལྟ་བུའི་རྟེན་དཀྱིལ་འཁོར་བཞི་བརྟེན་པ་སེམས་དང་བཅས་པའི་གནད་ཤེས་ནས་ལུས་དཀྱིལ་བསྒོམ་པ་འདི་ལ། རྗེ་དཀོན་མཆོག་ལྷུན་གྲུབ་ཀྱིས། བསྐྱེད་རིམ་བསྒོམ་པས་འདོད་ཡོན་ལམ་དུ་བྱེད། ། རྫོགས་རིམ་ཐབས་ཀྱིས་ཉོན་མོངས་བྱང་ཆུབ་འགྱུར། ། ཞེས་གསུངས་པའི་ཕན་ཡོན་འབྱུང་བར་མ་ཟད། ལམ་འབྲས་ལས། ལམ་འཇུག་ལྡོག་དང་ཕྱག་རྒྱ་འཇུག་ལྡོག་གསུངས་པའི་དོན་འདི་ལྟ་བུའི་གནད་ཟིན་ནས་བསྒོམ་པའི་ཚེ་དབང་གོང་མ་གསུམ་གྱི་ཡེ་ཤེས་འདྲེན་ནུས་ན་ལམ་གོང་མ་མ་བསྒོམས་ཀྱང་ཆོག་པ་དང་། ལུས་དཀྱིལ་བསྒོམས་པས་བདེ་སྟོང་གི་ཡེ་ཤེས་བསྐྱེད་ནུས་ན་དབང་གསུམ་པའི་ལམ་གྱི་གོ་ཆོད་ཅེས་པ་ལྟ་བུར་གོ་རུང་། ལུས་སེམས་གཉིས་གྲུབ་བདེ་རྫས་གཅིག་ཡིན་པའི་གནད་ཀྱིས་ལུས་ཟག་མེད་འཇའ་ལུས་དང་། སེམས་རྟོག་མེད་ཆོས་སྐུར་གྲོལ་བ་དུས་གཅིག་ལ་འོང་བ་ཡིན་ནོ། །
ལམ་ཟབ་ནང་མ་འདིར་བསྒོམས་ན་ངོར་ཆེན་གྱིས་ལམ་འབྲས་བུ་དང་བཅས་པའི་བཅུད་བསྡུས་པ་ལྟ་བུའི་གདམས་ངག་ཡིན་གསུངས་པའི་དོན། གང་ཟག་དབང་པོ་རབ་ཀྱི་ལམ་ཟབ་མོ་བླ་མའི་རྣལ་འབྱོར་འདི་ལ་དབང་བཞིའི་ལམ་གནད་ཐམས་ཅད་ཚང་བར་ཤེས་དགོས་པ་དང་། མཆོག་སྒྲུབ་པའི་མངོན་རྟོགས་རྣམས་ཀྱི་དོན་ཚང་བར་ཤེས་དགོས་པར་གསུངས་པ་ཡིན་ནོ། ། ད་ནི་དབང་ལེན་པ་ལ། དབང་ཞེས་པའི་གོ་དོན་སྔར་མ་རིག་འཁྲུལ་པའི་གཞན་དབང་དུ་གྱུར་པ་དེ་རང་ངོ་ཤེས་ནས་རང་དབང་ཐོབ་པ་ངོ་སྤྲོད་པའི་དོན་ཡིན། དེས་ན་གང་ཟག་དབང་པོ་རབ་དབང་དུས་སུ་གྲོལ་བ་དང་། འབྲིང་དོན་གྱི་ཡེ་ཤེས་དང་དཔེའི་ཡེ་ཤེས་ངོ་འཕྲོད་པ། ཐ་མ་སྦྱང་གཞི་སྦྱོང་བྱེད་ངོ་འཕྲོད་པ་ལ་འཇོག་མཛད་པ་ཡིན། བརྒྱུད་པ་འདིའི་བཀའ་སྲོལ་ལ། དབང་ལམ་དུ་བྱ་བ་ཞེས་ལམ་དུས་ཀྱི་དབང་རྒྱས་བསྡུས་ཐུན་བཞི་སོགས་ཉམས་སུ་ལེན་པ་འདིས་དམ་ཚིག་ཉམས་ཆག་གསོ་བ་དང་།
འཁོར་འདས་དབྱེར་མེད་ཀྱི་ལྟ་བའི་དྲན་པ་གསོ་བ་དང་། ཡེ་ཤེས་ཀྱི་གསལ་སྣང་འདྲེན་པའི་ཐབས་ཁྱད་པར་ཅན་ཞིག་ཡིན་པས། ཁེ་ཆེ་ལ་ཉེན་ཆུང་བ་རང་གི་རྒྱུད་ཚོད་ལ་ཤིན་ཏུ་མཚམས་པ་ཡིན་ནོ། ། འཁོར་འདས་དབྱེར་མེད་ཀྱི་ལྟ་བ་ལ་གོ་མྱོང་ཧ་ཅང་མེད་ཅིང་མོས་གུས་ཀྱིས་དབང་བླངས་ཏེ་དམ་ཚིག་གསོ་བར་འདོད་ན། ཡིག་ཆ་རྣམས་ལས་དབང་ལྷའི་གཙོ་བོ་དེ་རང་གི་བླ་མར་སྒོམས་གསུངས་ཀྱང་གདན་གསུམ་ཚང་བའི་ལྷ་ཚོགས་ཐམས་ཅད་རྩ་བའི་བླ་མར་བསྒོམ་པ་ལམ་ཟབ་ཀྱི་ཁྱད་ཆོས་ཡིན་པས་ཤིན་ཏུ་ལེགས་ཏེ་སྦྱང་གཞི་མ་དག་པའི་ཕུང་ཁམས་སྐྱེ་མཆེད་རྣམས་སྦྱོང་བྱེད་དབང་བསྐུར་ཟབ་མོའི་ཐབས་ཀྱིས་སྦྱང་འབྲས་སྐུ་དང་ཡེ་ཤེས་སུ་བྱིན་གྱིས་རློབས་པ་ཡིན་སྙམ་དུ་མོས་གུས་ཀྱིས་དབང་ལེན་པ་ལ་དམ་ཚིག་གསོ་བ་སོགས་ཕན་ཡོན་དཔག་ཏུ་མེད་པ་འབྱུང་ཞིང་། འཁོར་འདས་དབྱེར་མེད་ཀྱི་ལྟ་བ་ལ་འདྲིས་གོམས་ཅུང་ཟད་བྱས་ནས་ལྟ་ཐོག་ནས་བསྒོམ་པ་ཚོལ་བའི་ཚུལ་གྱིས་དབང་ལེན་ན། རང་གི་སྦྱང་གཞི་ཕུང་པོ་ལྔ་དང་ཉོན་མོངས་པ་ལྔའི་འཁྲུལ་སྣང་དབྱིངས་སུ་དག་པའི་ངོ་བོ་རྩ་བའི་བླ་མ་དང་ཐ་མི་དད་པའི་རྒྱལ་བའི་རིགས་ལྔ་དང་། དེ་བཞིན་དུ་རང་གི་འབྱུང་བ་ལྔ་དང་ཚད་མེད་བཞི་བདེ་བ་ཆེན་པོའི་ཡེ་ཤེས་དང་ལྔའི་མི་མཐུན་ཕྱོགས་ཀྱི་འཁྲུལ་སྣང་རྣམས་དབྱིངས་སུ་དག་པའི་ངོ་བོ་ཡུམ་བཞིའམ་ལྔ་དང་། ཕྱི་ནང་གི་སྐྱེ་མཆེད་བཅུ་གཉིས་ཀྱི་འཁྲུལ་སྣང་དབྱིངས་སུ་དག་པའི་ངོ་བོ་བྱང་ཆུབ་སེམས་དཔའ་དང་ལྷ་མོའི་ཚོགས་དང་། རང་རྒྱུད་ཀྱི་ཉོན་ཤེས་ཀྱི་སྒྲིབ་པ་རྣམས་དང་ཚིགས་ཆེན་བཅུ་གཉིས་རྣམས་སུ་ནད་འདུ་བ་བཞི་ལ་སོགས་པའི་རྩ་མདུད་ཡོད་པས་དེ་དག་གི་རླུང་སེམས་རྒྱུ་འགྲུལ་གྱི་དབང་གིས་ཕྱི་ནང་གི་བར་ཆད་རྣམས་འབྱུང་བས་འཁྲུལ་སྣང་དེ་དག་དབྱིངས་སུ་དག་པའི་ངོ་བོ་ཁྲོ་བོ་དང་ཁྲོ་མོའི་ཚོགས་ཏེ།
བླ་མ་གདན་གསུམ་ཚང་བའི་ལྷ་ཚོགས་མདུན་གྱི་ནམ་མཁར་སྤྱན་དྲངས་ཏེ། དེ་ལ་འཁོར་འདས་གཉིས་ཀྱི་མཆོད་པ་ཐམས་ཅད་བདུད་རྩི་ལྔ་དང་ཡེ་ཤེས་ལྔའི་ངོ་བོར་ཤེས་པས་གདན་གསུམ་ཚང་བའི་མཆོད་པས་མཆོད་ཅིང་། དུས་གསུམ་གྱི་སངས་རྒྱས་རྣམས་ཀྱི་ཡོན་ཏན་མདོར་བསྡུས་ན་ཡེ་ཤེས་ལྔའི་ནང་དུ་འདུས་པར་ཤེས་ནས། ཞེ་སྡང་རྡོ་རྗེ་སོགས་གདན་གསུམ་ཚང་བའི་བསྟོད་པའི་སྒོ་ནས་བསྟོད་དེ། འཁོར་བ་ཐོག་མེད་ཀྱི་དུས་ནས་འཁྲུལ་པའི་འཁྲུལ་སྣང་འདི་རྣམས་བླ་མ་གདན་གསུམ་ཚང་བའི་ལྷ་ཚོགས་ལས་ངོ་སྤྲོད་ཀྱི་དབང་ཐོབ་པའི་སྐད་ཅིག་ལ་སྐུ་དང་ཡེ་ཤེས་སུ་གནས་འགྱུར་བའི་དབང་ཡོན་དུ་ལུས་ལོངས་སྤྱོད་དུས་གསུམ་གྱི་དགེ་རྩ་དང་བཅས་པ་མཎྜལ་གྱི་ཚུལ་དུ་ཕུལ་ནས་དབང་ལེན་པ་ཡིན་ནོ། ། འོག་ཏུ་མིང་དབང་གི་མཇུག་ཏུ་དབང་གི་ངོ་སྤྲོད། དངོས་ཀུན་གང་དང་གང་སྣང་བ། ། གཙོ་དེ་རང་གི་ལྷག་པའི་ལྷ། ། ཆོས་རྣམས་རང་བཞིན་རྙོག་མེད་དག ། སངས་རྒྱས་ཡེ་ཤེས་བལྟ་བར་གྱིས། །
ཞེས་གསུངས་པའི་དོན། རང་ལ་སྣང་བའི་ཕུང་ཁམས་སྐྱེ་མཆེད་ཐམས་ཅད་བླ་མའི་དྲིན་གྱིས་རང་ངོ་འཕྲོད་ན་ལྷག་པའི་ལྷ་གདན་གསུམ་ཚང་བའི་ལྷ་དང་ཡེ་ཤེས་ཀྱི་ངོ་བོ་ཡིན་པས་རང་གི་རྣམ་རྟོག་གི་རྙོག་པས་མ་བསླད་པར་རང་བཞིན་གྱིས་དག་པ་ལ་དག་པར་ཤེས་པའི་དག་སྣང་གི་སྒོ་ནས་བསྒོམ་དགོས་པ་ཡིན། དེའི་ཚུལ་ནི། མི་བསྐྱོད་པ་ཆུ་དབང་གི་སྐབས་སུ། འཁོར་འདས་གཉིས་ཀྱིས་བསྡུས་པའི་ཆོས་ཐམས་ཅད་ལུས་ལ་རྩ་ཁམས་ཀྱི་ཚུལ་དུ་ཚང་། ལུས་ལ་ཚང་ཚད་སེམས་རྣམ་པར་ཤེས་པའི་ཚོགས་དྲུག་གམ་བརྒྱད་པོ་ད་ལྟའི་ཤེས་པའི་གསལ་ཆ་འདི་ལ་བག་ཆགས་ཀྱི་ཚུལ་དུ་ཚང་བས། སེམས་ཀྱི་གསལ་ཆ་དེ་སྐྱེ་འགག་གནས་གསུམ་དང་བྲལ་བའི་དབྱིངས་འདུས་མ་བྱས་པའི་ངང་ལས་ནམ་ཡང་མི་གཡོ་བར་ཤེས་པས་སྣང་ཆ་ཕྱི་ནང་གི་ལྷ་ཐམས་ཅད་མི་བསྐྱོད་པ་ཡབ་ཡུམ་དུ་ཡན་ལག་བཞི་རྫོགས་ཀྱི་ཚུལ་གྱིས་གསལ་འདེབས་ཤིང་བྱིན་གྱིས་རློབས་པ་སྟེ། དེའང་བདག་མདུན་ཐ་དད་དུ་འཛིན་པའི་གཟུང་འཛིན་གྱི་རྟོག་པ་དང་ཉོན་མོངས་པས་མ་བསླད་པར། དེ་བཞིན་གཤེགས་པ་ལྔས་བུམ་པའི་ཆུས་སྤྱི་བོ་ནས་དབང་བསྐུར་བའི་ཚེ་དུག་ལྔ་དང་ཕུང་པོ་ལྔའི་འཁྲུལ་སྣང་དབྱིངས་སུ་དག་ནས་བདག་མདུན་ཐ་དད་མེད་པར་རིགས་ལྔ་དང་ཡེ་ཤེས་ལྔའི་རྟོགས་པ་མངོན་དུ་གྱུར་བྱུང་སྙམ་པ་དང་། ཡུམ་ལྔས་རྡོ་རྗེའི་གླུ་ལེན་པའི་ཚེ་ཚད་མེད་བཞིའི་མི་མཐུན་ཕྱོགས་དང་འབྱུང་བ་ལྔའི་འཁྲུལ་སྣང་སྦྱངས་ནས་དམིགས་པ་མེད་པའི་སྙིང་རྗེའི་རང་མདངས་ཡུམ་ལྔའི་ངོ་བོར་བྱིན་གྱིས་བརླབས་སོང་སྙམ་པ་དང་།
བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད་ཚེ་ནང་གི་ཚོགས་དྲུག་གི་འཁྲུལ་སྣང་དབྱིངས་སུ་དག་སྟེ་གང་ཤར་བདེ་བ་ཆེན་པོའི་ཡེ་ཤེས་སུ་ངོ་འཕྲོད་བྱུང་སྙམ་པ་དང་། ཁྲོ་བོ་རྣམས་ཀྱིས་བགེགས་བསྐྲད་པའི་ཚེ་བདག་འཛིན་དང་ཆགས་སྡང་གཉིས་འཛིན་གྱི་རྟོག་པ་ཐམས་ཅད་གློ་བུར་གྱི་འཁྲུལ་སྣང་ཡིན་པས་འཁྲུལ་རྟོག་དང་དེའི་གཟུགས་བརྙན་ཕྱི་ནང་གི་བགེགས་ཐམས་ཅད་དབྱིངས་སུ་དེངས་སོང་སྙམ་པ་དང་། ལྷ་མོ་རྣམས་ཀྱིས་མཆོད་པའི་ཚེ་ཡུལ་དྲུག་གི་འདོད་ཡོན་གྱི་སྣང་བ་ལ་གཉིས་འཛིན་གྱི་ཞེན་པས་ལྷད་མ་ཞུགས་པར་འདོད་ཡོན་རྒྱན་དུ་ཤར་ཏེ་མཆོད་བྱ་མཆོད་ཡུལ་ལ་བཟང་ངན་ཐ་དད་མེད་པའི་རྟོགས་པ་མངོན་དུ་གྱུར་པ་ཡིན་སྙམ་པ་དང་། དབང་གི་ཆུ་རྒྱུན་དེས་སྨིན་མཚམས་ཡན་ཆད་གང་། བུམ་པའི་དབང་ཐོབ། ཕྱི་ནང་གི་ལུས་ལྷར་སྨིན། མགྲིན་པ་ཡན་ཆད་གང་། གསང་བའི་དབང་ཐོབ། ཕྱི་ནང་གི་ངག་སྔགས་སུ་སྨིན། སྙིང་ག་ཡན་ཆད་གང་།
ཤེས་རབ་ཡེ་ཤེས་ཀྱི་དབང་ཐོབ། ཕྱི་ནང་གི་ཡིད་ཆོས་སྐུར་སྨིན། ལུས་ཐམས་ཅད་གང་། དབང་བཞི་པ་ཐོབ། སྒོ་གསུམ་ཆ་མཉམ་རླུང་དང་བཅས་པ་ངོ་བོ་ཉིད་སྐུར་སྨིན་ཏེ་ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་དག་པར་མོས་ཏེ་དབང་ལེན་པ་འདི་ལ་དབང་བཞི་ཀའི་གནད་ཚང་བར་ལམ་དུ་ཁྱེར་ཤེས་ན་སྨིན་གྲོལ་ཆིག་ཆོད་དུ་གྱུར་ནས་དབང་གོང་མའི་ཡེ་ཤེས་ཀྱང་འདྲེན་ནུས་པ་ཡིན་ནོ། ། རྗེ་བཙུན་གྱིས། ལམ་ཐམས་ཅད་གཅིག་ཏུ་བསྡེབས་ནས་སྟོན་པ་འདི་རྣལ་འབྱོར་དབང་ཕྱུག་བིརྺ་པའི་ལུགས་ཡིན་གསུངས་པའི་དོན་ཡིན། འདི་དག་གི་སྐབས་སུ་སེམས་རིག་སྟོང་གཉིས་སུ་མེད་པ་མ་བཅོས་ལྷུག་པར་བཞག དེ་ལ་བདག་འཛིན་རེ་དོགས་གཉིས་འཛིན་གྱི་ལྷད་ཞུགས་མ་ཞུགས་བྱ་ར་ཡང་ཡང་བྱེད། བདག་ཉིད་ཕྱིའི་ཧེ་རུ་ཀ་ལུས་དཀྱིལ་དང་བཅས་པས་དབང་ལེན་པ་ཡིན་པས་ལྷ་བརྒྱ་ལྔ་བཅུ་རྩ་བདུན་ནམ་མགྲོན་ཐབས་ཀྱི་ལྷ་དང་འཁོར་ལྷ་མོ་བརྒྱད་ཀྱིས་ལེན་ན་ལྷ་བརྒྱ་དང་གྱ་བདུན་སྣང་ལ་རང་བཞིན་མེད་པར་ཤེས་ནས་རང་དང་དབང་ལྷ་ཐ་དད་དུའང་འཛིན་མི་ཤོར་བར་དབང་ལེན་པ་ལ་གོམས་དགོས་པ་ཡིན་ནོ། །
དེ་ནས་རིན་འབྱུང་ཅོད་པན་གྱི་དབང་ལ། ཐ་མལ་གྱི་སྣང་བ་སྭ་བྷཱ་ཝས་སྟོང་པར་སྦྱངས། དེའང་འདིའི་སྦྱང་གཞི་ཚོར་ཕུང་དང་ང་རྒྱལ་སེར་སྣ་ཡིན། ཚོར་བ་བདེ་སྡུག་བར་མར་འཛིན་པའི་རྣམ་རྟོག་འདི་ཚོར་ཕུང་ཡིན་པར་མ་ཟད། ཕུང་པོ་གཞན་བཞི་དང་ཁམས་སྐྱེ་མཆེད་རྣམས་ཀྱང་འདིར་འདུས་པ་ཤེས་དགོས། དེའང་ཇི་ལྟར་ཤེས་ན། ཚོར་བར་སྣང་བཞིན་པའི་རྟོག་པ་འདི་ལ་ཕུང་པོ་གཞན་བཞི་ཨེ་ཚང་བརྟགས་པས་གོ དེའང་ཚོགས་དྲུག་གི་ཤེས་པ་གང་རུང་གི་སྒོ་ནས་སྐྱེ་བར་ཤེས་པས་སྐྱེ་མཆེད་ཚང་། དེའང་ཁམས་འབྱུང་བའམ་བཅོ་བརྒྱད་གང་ཡིན་བརྟགས་ན་ཚང་བར་ཤེས་སླ། སྦྱང་གཞི་སྦྱོང་བྱེད་ངོ་སྤྲོད་པ་འདི་ནང་གི་རྟེན་འབྲེལ་ཤེས་པའི་སྒོ་ནས་ངོ་སྤྲོད་པ་འདི་ཤིན་ཏུ་གནད་ཆེ།
དེའང་ལྷན་ཅིག་སྐྱེས་པའི་ཆོས་གསུམ་ངོ་འཕྲོད་པ་ལ་ཐུག་ཡོད། སེམས་གསལ་སྟོང་ཟུང་འཇུག་གསུམ་ལས་ཉོན་མོངས་ནད་གདོན་གསུམ་དཀྱིལ་འཁོར་བཞི་ལུས་ངག་ཡིད་གསུམ་གྱི་སྣང་བ་འཆར་ཚུལ་འདི་ཤེས་ན་ཕུང་ཁམས་སྐྱེ་མཆེད་ཐམས་ཅད་ནང་གི་རྟེན་འབྲེལ་གྱི་དབང་གིས་འཆར་བར་ཤེས། ལྷན་ཅིག་སྐྱེས་པའི་ཆོས་ཉི་ཤུ་རྩ་བདུན་དོན་དུ་རང་སེམས་འཁྲུལ་པའི་སྣང་བར་ཤེས་ན་སྦྱང་གཞི་ཡང་འདི་ཡིན་ལ། སྦྱོང་བྱེད་ལམ་ལྷན་ཅིག་སྐྱེས་པའི་ཆོས་གསུམ་ཡང་རང་སེམས་སྐད་ཅིག་མ་གསལ་ཙམ་འདིའི་གློ་བུར་གྱི་དྲི་མ་ཅུང་ཟད་དག་པའི་སྣང་བརྙན་ཙམ་དུ་ཟད་ཅིང་། སྦྱངས་འབྲས་འབྲས་བུ་ལྷན་ཅིག་སྐྱེས་པའི་ཆོས་གསུམ་གློ་བུར་གྱི་དྲི་མ་མ་ལུས་པ་དག་པ་ལ་སངས་རྒྱས་ཞེས་མིང་བཏགས་པ་ཡིན་གྱི་གཞན་དུ་བཙལ་བས་རྙེད་པ་མ་ཡིན་ནོ། ། འཁོར་འདས་ཞེས་པ་རྨོངས་མ་རྨོངས་སམ་ངོ་ཤེས་མ་ཤེས་ཀྱི་ཁྱད་ཙམ་ཡིན་པས། རིག་པ་སྐད་ཅིག་མའི་སྣང་ཆ་འདི་བདག་འཛིན་རེ་དོགས་གཉིས་འཛིན་གྱིས་མ་བསླད་པར་རིན་ཆེན་འབྱུང་ལྡན་ཞལ་ཕྱག་གི་རྣམ་པ་ཅན་དུ་བསྐྱེད་ནས་བདག་མདུན་ཐ་དད་དུ་མ་ཤོར་བར་དབང་བླངས་ཏེ་ཉམས་ལེན་གྱི་རྒྱུན་དེ་མཉམ་རྗེས་ཐམས་ཅད་དུ་སྐྱོང་ཤེས་ན་ལྟ་སྒོམ་སྤྱོད་གསུམ་གཅིག་ཏུ་བསྲེས་ནས་ཉམས་སུ་ལེན་པའི་མན་ངག་གི་གནད་ཐུན་མོང་མ་ཡིན་པ་ཡིན་ནོ། ། དབང་བསྐུར། གླུ་བླངས། བཀྲ་ཤིས་བརྗོད།
བགེགས་བསྐྲད། མཆོད་པ་དང་བཅས་ཏེ་ཆུ་རྒྱུན་གཅིག་ལ་དབང་བཞི་ལེན་པ་འདི་ཚིག་ཟིན་ལ་ཡོད་མེད་གང་ལྟར་ཡང་གོང་འོག་ཐམས་ཅད་དུ་དྲན་དགོས་ཏེ། ཕུང་ཁམས་སྐྱེ་མཆེད་ཀྱི་དྲི་མ་ཐམས་ཅད་སྦྱོང་བ་དང་ལམ་ཐམས་ཅད་གཅིག་ཏུ་བསྲེ་བའི་གནད་ཡིན་པས་སོ། ། འོད་དཔག་མེད་རྡོ་རྗེའི་དབང་དང་། དོན་ཡོད་གྲུབ་པ་དྲིལ་བུའི་དབང་ཡང་དེའི་རིགས་འགྲེ་སྦྱར་ལ། དོན་གྲུབ་ཀྱི་སྦྱང་གཞི་འདུ་བྱེད་ཀྱི་ཕུང་པོ་བདག་འཛིན་དང་བཅས་པའི་རྟོག་པ་བཟང་ངན་ཐམས་ཅད་ཀྱིས་ལས་གསོག་པས་འདུ་བྱེད་ཀྱི་ཕུང་པོ་ཡིན། དེའང་སྡིག་པའི་ཕུང་པོ་རི་རབ་ཡོད་ཀྱང་སྦྱང་གཞི་སྦྱོང་བྱེད་ངོ་འཕྲོད་དེ་དག་སྣང་གིས་ལམ་དུ་ཁྱེར་ཤེས་ན་བྱ་བ་གྲུབ་པའི་ཡེ་ཤེས་སུ་གནས་འགྱུར་འགྲོ་བ་ཡིན་པས་གསང་སྔགས་ཀྱི་ལམ་གྱིས་སྐད་ཅིག་ལ་སངས་རྒྱས་ཟེར་བའི་གནད་འདི་འདྲ་ལ་ཐུག་ཡོད། རྣམ་སྣང་གི་སྦྱང་གཞི་གཟུགས་ཕུང་དེ་སེམས་སྣང་ཙམ་དུ་ཤེས་ན་གོང་མ་རྣམས་དང་གནད་གཅིག་ཡིན། རྡོ་རྗེ་བརྟུལ་ཞུགས་ཀྱི་དབང་གི་སྦྱང་གཞི་ཕུང་པོ་ལྔའི་ཆོས་ཉིད་དེ་དབྱིངས་སྤྲོས་པ་དང་བྲལ་བ་ལྷར་བསྐྱེད་མི་བཏུབ་པས་ཕུང་པོ་ལྔའི་ཆོས་ཉིད་བློ་ལ་ཤར་བའི་སེམས་ཀྱི་གསལ་ཆ་དེ་ལྷར་བསྐྱེད་པ་ཡིན། རྡོ་རྗེ་ཐུགས་ཀྱི་དམ་ཚིག་སྦྱིན་པའི་ཚིག་ལན་གཉིས་བྱུང་བའི་དོན་ནི།
མཚོན་བྱེད་བརྡའི་རྡོ་རྗེ་ལག་ཏུ་གཏད་དེ། མཚོན་བྱ་དོན་གྱི་རྡོ་རྗེ་རིག་སྟོང་སྤྲོས་པ་དང་བྲལ་བ་ངོ་སྤྲད་དེ་འདིའི་ངང་མ་ཤོར་བ་གནས་ཐུབ་ན་སངས་རྒྱས་རིགས་ལྔ་པོའང་འདིར་འདུ་ཞིང་། སྡོམ་པ་དང་དམ་ཚིག་གི་གནད་ཀྱང་འདིར་འདུ་ལ། ཡེ་ཤེས་ལྔ་པོའང་འདི་རང་ཡིན་གསུངས་པ་ཡིན་ནོ། ། ཐོག་མཐའ་མེད་པ་སོགས་ཀྱིས་སེམས་ལ་དང་པོར་སྐྱེ་བ་དང་བར་དུ་གནས་པ་མཐའ་མར་འགག་པ་མེད་པར་ཤེས་པའི་དཔྱད་བསྒོམ་དང་། གསལ་སྟོང་ཟུང་འཇུག་མ་བཅོས་པར་འཇོག་པའི་འཇོག་བསྒོམ་གཉིས་ཀྱི་སྒོ་ནས་སྐྱོང་ཤེས་དགོས་པ་ཡིན། དྲིལ་བུ་གསུང་གི་དམ་ཚིག་འདི་ནི་རྣལ་འབྱོར་མ་སོགས་ཀྱིས་མཚོན་བྱེད་བརྡའི་དྲིལ་བུ་ལག་ཏུ་གཏད་དེ་ལྟ་བའི་དྲན་འཛིན་མ་ཤོར་བར་ངག་གི་བརྗོད་པ་ཐམས་ཅད་གྲགས་སྟོང་དབྱེར་མེད་དྲིལ་བུའི་སྒྲ་བཞིན་དུ་ཡིད་མཚན་རྟོག་ལས་སྐྱོབ་པའི་སྔགས་མཚོན་བྱ་དོན་གྱི་དྲིལ་བུ་ངོ་སྤྲོད་པ་ཡིན། སྐྱོང་ཚུལ་སྔ་མ་དང་འདྲ། ཕྱག་རྒྱ་སྐུའི་དམ་ཚིག་རང་ཉིད་ལྷ་སྐུར་བསྐྱེད། རྡོ་རྗེ་ཐུགས་དང་དྲིལ་བུ་གསུང་གི་མཚོན་དོན་དང་མ་བྲལ་བར་ལུས་ངག་ཡིད་གསུམ་ལྷ་སྔགས་ཡེ་ཤེས་སུ་ཁྱེར་ཤེས་ན་ཐ་མལ་སྣང་ཞེན་གྱ་ནོམ་ལྷར་ཞེན་གཉིས་ཀས་མི་བརྫི་ཞིང་བསྐྱེད་རིམ་གྱི་སྡོམ་པའི་ངོ་བོ་མཐར་ཐུག་པ་ངོ་འཕྲོད་པ་ཡིན་ནོ། །
གསང་དབང་ལ། དམ་པ་གོང་མ་རྣམས་ཀྱིས་ཚད་ལྡན་བསྒྲུབས་པའི་བདུད་རྩི་རིལ་བུ་དང་། གྲུབ་པའི་དབང་ཕྱུག་ཆེན་པོ་རྣམས་ཀྱི་བྱང་སེམས་རིལ་བུ། རང་གི་བླ་མ་ལ་སངས་རྒྱས་དངོས་ཀྱི་འདུ་ཤེས་ཡོད་ན་དེའི་གསང་ཆབ་ཡན་ཆད་བསགས་ལ། དེ་ལ་གདན་གསུམ་ཚང་བའི་ཡེ་ཤེས་པ་དངོས་ཀྱི་འདུ་ཤེས་བཞག་སྟེ་རང་གིས་མྱང་། དེས་རང་གི་རྟེན་དཀྱིལ་འཁོར་བཞི་གདན་གསུམ་ཚང་བ་དམ་ཚིག་པ་ལ་བྱིན་གྱིས་བརླབས་ཏེ་རང་བཞིན་བརྒྱད་ཅུའི་རྟོག་པ་དབྱིངས་སུ་དག ལུས་ཟག་མེད་འཇའ་ལུས་དང་། སེམས་རྟོག་མེད་ཆོས་སྐུར་གྲོལ་སོང་སྙམ་དུ་མཉམ་པར་བཞག རྟེན་འབྲེལ་རྫས་ཀྱི་ནུས་པ་དང་། རང་གི་མོས་གུས་ཀྱི་སྟོབས་ཀྱིས་ཡེ་ཤེས་སྐྱེ་ཞིང་རླུང་གཏུམ་མོའི་རྫོགས་རིམ་ཐམས་ཅད་ཀྱི་སྨིན་བྱེད་དུ་འགྲོ་བ་ཡིན་པས་དེང་སང་འདི་གནད་དུ་ཆེ་བར་སེམས།
དབང་གསུམ་པ་ལ། རང་ཉིད་གདན་གསུམ་ཚང་བའི་ཧེ་རུ་ཀར་གསལ་བཏབ། རིག་མའང་གདན་གསུམ་ཚང་བའི་ལྷ་མོར་བསྐྱེད། བྱང་སེམས་གདན་གསུམ་ཚང་བ་འབབ་བཟློག་གི་སྒོ་ནས་ཉམས་མྱོང་དཔེའི་ཡེ་ཤེས་བསྐྱེད་པ་ཡིན་མོད། དེང་སང་ལག་ལེན་ལ་ཐེབས་པ་དཀའ་བས་མོས་པ་ཡིད་བྱེད་ཀྱི་ཚུལ་དུ་འདོན་བསྒོམ་བྱེད། རྟོག་པའི་སྒོ་ནས་འཆིང་གྲོལ་དུ་འགྱུར་བ་ལས་དངོས་པོ་ལ་ངོ་བོའི་སྒོ་ནས་འཆིང་གྲོལ་མེད། རྣམ་པ་ཇི་ལྟར་སྣང་ཡང་ཐབས་ལ་མཁས་པས་ལམ་དུ་ཁྱེར་ཤེས་ན་ཟག་མེད་བདེ་བའི་ཉེ་རྒྱུར་འགྲོ་བ་ཡིན། འོ་ན་དབང་གསུམ་པའི་ཉམས་མྱོང་མེད་པ་ལ། དེ་ལ་བརྟེན་ནས་བཞི་པའི་ཡེ་ཤེས་ཇི་ལྟར་ངོ་སྤྲོད་ཅེ་ན། ཉམས་མྱོང་མཚན་ཉིད་པ་མེད་ཀྱང་གོ་ཡུལ་ཙམ་པོ་ལ་བཞི་པ་ཚིག་གི་སྒོ་ནས་ངོ་སྤྲོད་པ་ཡིན།
རང་གིས་དམིགས་པ་ལེགས་པར་འཛིན་ཤེས་ན་ཡེ་ཤེས་སྐྱེ་བ་ཡོད་དེ། གྲོལ་ལམ་ལ་བརྟེན་ནས་དབང་བཞི་རྫོགས་པར་བསྐུར་བ་ལ་མཚོན་བྱེད་དཔེའི་ཡེ་ཤེས་སྐྱེ་བ་དུ་མ་ཡོད་པའི་ཕྱིར་ཏེ། བླ་མའི་བྱིན་རླབས་ཞུགས་པས་ཡེ་ཤེས་ངོ་འཕྲོད་པ་བཞིན་ནོ། ། དེ་ལྟར་དབང་བཞི་རྫོགས་པར་བླངས་པའི་དུས་སུ་ཕུང་ཁམས་སྐྱེ་མཆེད་ལྷ་དང་ཡེ་ཤེས་སུ་ཤེས་པའི་བསྐྱེད་རིམ་གྱི་སྡོམ་པ་དང་། རྟེན་དཀྱིལ་འཁོར་བཞི་བརྟེན་པ་རང་རིག་དང་བཅས་པ་དབྱིངས་དང་རིག་པ་གཉིས་སུ་མེད་པའི་བདེ་སྟོང་མཆོག་གི་ཡེ་ཤེས་སུ་ངོ་འཕྲོད་པའི་རྫོགས་རིམ་གྱི་སྡོམ་པའི་ཐོབ་བློ་བསྐྱེད་དགོས། དེ་ནས་དམ་ཚིག་བསྡུས་ཏེ་འཛིན་པ་ཁས་ལེན་པ་དེ་དབང་དུས་སུ་སྐུ་དང་ཡེ་ཤེས་ངོ་སྤྲད་པའི་ཡེ་ཤེས་དེ་རྗེས་ཐོབ་ཏུའང་མི་བརྗེད་པར་སྣང་བའི་ཆོས་ལ་རྒྱས་འདེབས་ཤིང་ཉམས་སུ་ལེན་པ་ལ་གཙོ་བོར་གོ་དགོས། དེ་ནས་གཏང་རག་གི་མཎྜལ་ཕུལ། སླན་ཆད་བླ་མའི་བྲན་དུ་ཁས་བླངས། དེ་ནས་གདན་གསུམ་ཚང་བའི་དབང་ལྷ་རྣམས་འོད་དུ་ཞུ། ཡེ་ཤེས་ཀྱི་ཆུར་གྱུར་པ་ལྷ་དགུ་ལུས་དཀྱིལ་དང་བཅས་པའི་སྤྱི་བོ་ནས་ཞུགས།
རིགས་བདག་གི་རྒྱས་གདབ་པ་དེ་བླ་མ་དཀོན་མཆོག་ཀུན་འདུས་དང་གདན་གསུམ་ཚང་བའི་ལྷ་ཚོགས་དབྱེར་མེད་པའི་དབང་ལྷ་དེ་རྣམས་རང་སེམས་དག་པའི་སྣང་བརྙན་ཙམ་ལས་ཕྱི་རོལ་ཏུ་འཛིན་མི་འཆོར་བའི་དགོས་པ་དང་། རྒྱས་གདབ་འདི་ཐ་མལ་སྣང་ཞེན་ཀུན་བརྟགས་ལ། སྣང་བ་ཐམས་ཅད་ལྷར་ཤེས་པའི་གཞན་དབང་གིས་རྒྱས་གདབ། ལྷའི་བྱེ་བྲག་མང་པོ་རྣམས་རིགས་དྲུག་ཏུ་འདུས་པར་གོ་བའི་ཕྱིར་གཞན་དབང་ལ་གཞན་དབང་གི་རྒྱ་རིགས་དྲུག་གིས་རྒྱས་གདབ། དེ་ཐམས་ཅད་ཆོས་ཉིད་ལས་མི་གཡོ་བར་ཤེས་པའི་ཆེད་དུ་གཞན་དབང་ལ་ཡོངས་གྲུབ་ཀྱི་རྒྱ་རིགས་བདག་གི་སྤྱི་བོར་ཕྱག་མཚན་བསྒོམ་པ་ཡིན། དེའང་རིགས་བརྒྱ་རིགས་གཅིག་ཏུ་ཤེས་ནས་ཞལ་ཕྱག་གི་སྤྲོས་པའི་གྱ་ནོམ་ལྷར་ཞེན་སྤོང་བའི་དགོས་པ་ཡོད། དེའང་བཤད་ན། ཀུན་རྫོབ་བྱང་ཆུབ་ཀྱི་སེམས་གོམས་པ་མཐར་ཕྱིན་པ་དམིགས་པ་མེད་པའི་སྙིང་རྗེ་དང་། སྤྲོས་པ་དང་བྲལ་བའི་ཤེས་རབ་གཉིས་ཟུང་དུ་འཇུག་པ་ཀྱེ་རྡོར་ཡིན། ལུས་ངག་ཡིད་གསུམ་ལྷ་སྔགས་ཡེ་ཤེས་སུ་གོམས་པ་མཐར་ཕྱིན་ཏེ་སངས་རྒྱས་ཀུན་གྱི་གསང་བ་གསུམ་དང་དབྱེར་མེད་དུ་གྱུར་པ་གསང་འདུས་ཡིན།
འཁྲུལ་སྣང་གི་སྡུག་བསྔལ་ཐམས་ཅད་རང་ངོ་ཤེས་ཏེ་བདེ་སྟོང་མཆོག་གི་ཡེ་ཤེས་མངོན་དུ་གྱུར་པ་བདེ་མཆོག་ཡིན། དུས་གསུམ་དུས་མེད་དུ་རྟོགས་པ་དུས་ཀྱི་འཁོར་ལོ་ཡིན། དེ་ལྟ་བུའི་སྟོབས་ཀྱིས་ས་འོག་ས་སྟེང་ས་བླའི་བདུད་ཐམས་ཅད་བཅོམ་པ་གཤིན་རྗེའི་གཤེད་ཡིན་པས་མཆོག་སྒྲུབ་པའི་ལྷ་རྣམས་ཐུགས་དགོངས་གཅིག་ཡིན། རྗེ་བླ་མའི་ཞལ་ནས། དེ་ལྟར་དགོངས་པ་གཅིག་ཡིན་མོད། གནས་སྐབས་གདུལ་བྱའི་བྱེ་བྲག་དང་། སྔོན་གྱི་ཐུགས་བསྐྱེད་དང་སྨོན་ལམ་གྱི་དབང་གིས་རྣམ་འགྱུར་ཐ་དད་དང་སྒྲུབ་ཐབས་སྣ་ཚོགས་ཉམས་སུ་ལེན་པ་དགོས་པ་ཆེ་བའི་ཉམས་མྱོང་ཁོང་ལ་ཡོད་གསུངས། ལུས་རྟེན་འདི་ཉིད་ཀྱི་སྟེང་དུ་དབང་བཞི་པའི་ཡེ་ཤེས་ངོ་འཕྲོད་དེ་མཆོག་གི་དངོས་གྲུབ་ཐོབ་པ་ལ་བླ་མ་ལ་སངས་རྒྱས་དངོས་ཀྱི་འདུ་ཤེས་འདི་མེད་ཐབས་མེད་དེ། བླ་མ་མེད་པའི་གོང་རོལ་ན། ། སངས་རྒྱས་བྱ་བའི་མིང་ཡང་མེད། །
ཅེས་སོགས་དུ་མ་དང་། རྩ་རྒྱུད་ལས། ལྷན་ཅིག་སྐྱེས་པའི་ཡེ་ཤེས་རྟོགས་པ་བླ་མའི་བྱིན་རླབས་ཞུགས་པ་དང་། དབང་གསུམ་པའི་དུས་དང་ཐབས་རིམ་གཉིས་ཀྱི་རྣལ་འབྱོར་གོམས་པ་དང་། རང་ཉིད་ཀྱིས་བསོད་ནམས་ཀྱི་ཚོགས་རྒྱ་ཆེན་པོ་བསགས་པ་ལ་རག་ལས་པར་གསུངས་པའི་ཕྱིར། བླ་མ་ལ་སངས་རྒྱས་སུ་མཐོང་བའི་ཐབས་སྤྱིར་འཁོར་འདས་ཀྱི་བདེ་སྐྱིད་ཐམས་ཅད་འབྱུང་བའི་རྒྱུ་སངས་རྒྱས་ཀྱི་ཕྲིན་ལས་སུ་ཤེས་པ་དང་། ད་ལྟ་དུས་ངན་པས་སྐྱོན་ཀུན་ཟད་ཡོན་ཏན་ཀུན་རྫོགས་ཀྱི་བླ་མ་གཏན་ནས་མི་རྙེད། རང་རྒྱུད་ལ་འཆི་བ་མི་རྟག་པའི་རྟོགས་པ་རྒྱུད་ལ་བསྐྱེད་མཁན་ནས་བཟུང་སྟེ་སྨིན་གྲོལ་གཉིས་ཀྱི་ལམ་སྟོན་མཁན་གྱི་དགེ་བའི་བཤེས་གཉེན་དེ་རྣམ་པ་སྣང་ཚུལ་ཇི་ལྟར་བསྟན་ཀྱང་ངོ་བོ་སངས་རྒྱས་ཐམས་ཅད་དང་ཁྱད་པར་མེད་པར་ཤེས་པ་འདི་ཅིས་ཀྱང་མེད་ཐབས་མེད། དེ་ཡོད་ན་ཡེ་ཤེས་སྐྱེ་བའི་སྣ་འདྲེན་ཐབས་གང་གིས་བྱེད་ངེས་པ་མེད་དེ། འཇམ་དབྱངས་ས་པཎ་གྱིས།
སྔ་མའི་ལས་འཕྲོའི་བྱེ་བྲག་དང་། ། ནང་གི་རྟེན་འབྲེལ་ཁྱད་པར་གྱིས། ། ཡེ་ཤེས་སྐྱེ་བའི་སྣ་འདྲེན་ནི། ། ཐབས་ཀྱི་དབྱེ་བས་བྱེད་པར་གསུངས། ། ཞེས་གསུངས་པའི་ཕྱིར་རོ། ། དེས་ན་བླ་མ་ལ་སངས་རྒྱས་སུ་མཐོང་ནས་བླ་མས་གསུངས་པའི་རང་གི་དགེ་སྦྱོར་ཐམས་ཅད་བླ་མའི་རྣལ་འབྱོར་དུ་ཤེས་ནས་རྩེ་གཅིག་ཏུ་གསོལ་བ་འདེབས་ནུས་ན་ཐུགས་ཡིད་དབྱེར་མེད་དུ་འདྲེས་ནས་ཕྱག་རྒྱ་ཆེན་པོའི་ཡེ་ཤེས་ནང་ནས་འཆར་བ་ཡིན་ནོ། ། དབང་བསྐུར་བ་མི་བསྐྱོད་པའི་ཡན་ལག་སོང་ནས་བདུད་རྩི་མྱོང་བ་འོད་དཔག་མེད་ཀྱི་ཡན་ལག་འདི་གོ་དཀའ་བས་ཅུང་ཟད་བྲི་ན། རང་ཉིད་ལྷར་གསལ་བའི་ཐུགས་ཀ་ནས་ཁྲོ་བོ་བདུད་རྩི་འཁྱིལ་བ་དངོས་སམ། དེའི་ངོ་བོ་འོད་ཟེར་ལྗང་གུ་འཕྲོས་ཏེ་མདུན་གྱི་ནང་མཆོད་དང་རང་རྒྱུད་ཀྱི་གཟུང་འཛིན་ཐ་མལ་དུ་འཛིན་པའི་བགེགས་རྣམས་ལ་ཨ་མྲྀ་ཏས་བསང་། སྭ་བྷཱ་ཝས་སྦྱངས།
དེའི་ངང་ལས་རང་རྒྱུད་ཀྱི་དགེ་བ་ལ་སྤྲོ་བའི་བརྩོན་འགྲུས་མཚོན་བྱེད་ཡཾ་ལས་རླུང་གི་དཀྱིལ་འཁོར། དེའི་སྟེང་དུ་རང་རྒྱུད་ཀྱི་ཡེ་ཤེས་མཚོན་བྱེད་མེའི་དཀྱིལ་འཁོར། དེའི་སྟེང་དུ་ངོ་ཤེས་ན་སྣོད་བཅུད་ཐམས་ཅད་བདེ་བ་ཆེན་པོའི་ཡེ་ཤེས་སུ་མཚོན་བྱེད་ཐོད་པ་དཀར་པོ། དེའི་སྟེང་དུ་མངོན་བྱང་དང་པོ་མཚོན་བྱེད་ཟླ་བའི་དཀྱིལ་འཁོར། དེའི་སྟེང་དུ་ཕུང་པོ་ལྔ་ཉོན་མོངས་པ་ལྔ་འབྱུང་བ་ལྔ་སོགས་སྦྱང་གཞི་མཚོན་བྱེད་ཤ་ལྔ། དེའི་སྟེང་དུ་སྦྱོང་བྱེད་ཡེ་ཤེས་ལྔའི་རང་བཞིན་གྱི་ལམ་མཚོན་བྱེད་བདུད་རྩི་ལྔ། དེའི་སྟེང་དུ་སྦྱང་འབྲས་སྐུ་དང་ཡེ་ཤེས་མཚོན་བྱེད་ཡིག་འབྲུ་ལྔ། དེའི་སྟེང་དུ་སངས་རྒྱས་ཐམས་ཅད་ཀྱི་སྐུ་གསུང་ཐུགས་མཚོན་བྱེད་ཨོཾ་དང་ཉི་མ་རྡོ་རྗེ་གསུམ། རང་རྒྱུད་ཀྱི་བརྩོན་འགྲུས་ཀྱི་རླུང་གཡོས་ཏེ་ཡེ་ཤེས་ཀྱི་མེ་སྦར་ནུས་ན་འཁྲུལ་སྣང་ཐམས་ཅད་སྐུ་དང་ཡེ་ཤེས་སུ་བྱིན་གྱིས་རློབས་ནུས་པར་མཚོན་བྱེད་ཤ་ལྔ་བདུད་རྩི་ལྔ་རྣམས་ཁོལ་ཞིང་འོད་དུ་ཞུ། རང་རྒྱུད་ལ་མོས་གུས་དང་རྟོགས་པ་ཅུང་ཟད་སྐྱེས་ཚེ་དེས་རྒྱལ་བ་རྣམས་ཀྱི་ཐུགས་རྒྱུད་བསྐུལ་བར་མཚོན་བྱེད་རླངས་པ་གྱེན་ལ་སོང་ཨོཾ་དང་རྡོ་རྗེའི་ལྟེ་བའི་ཧཱུྃ་ལ་ཕོག་པས་བདུད་རྩིའི་རྒྱུན་འཛག
རང་རྒྱུད་ལ་རྟོགས་པ་སྐྱེས་ཚེ་རྒྱལ་བ་རྣམས་ཀྱི་ཐུགས་ཡེ་ཤེས་པ་དང་རང་སེམས་དམ་ཚིག་པ་དབྱེར་མེད་དུ་འགྱུར་བར་མཚོན་བྱེད་རྡོ་རྗེའི་ལྟེ་བའི་ཧཱུྃ་ལས་འོད་འཕྲོས་ཏེ་བདུད་རྩི་ཡེ་ཤེས་པ་སྤྱན་དྲངས། རྡོ་རྗེ་ཉི་མ་ཨོཾ་དང་བཅས་པ་སྔར་གྱི་བདུད་རྩི་དང་རོ་གཅིག་ཏུ་འདྲེས་ཏེ་བདུད་རྩིའི་རྒྱ་མཚོར་གྱུར་པ་དེའི་སྟེང་གི་ཉི་མས་མཉམ་པ་ཉིད་ཀྱི་ཡེ་ཤེས་མཚོན། དེའི་སྟེང་གི་རྡོ་རྗེ་དང་འོག་གི་ཨོཾ་ཤ་ལྔ་སོགས་ཀྱིས་སོ་སོར་རྟོག་པའི་ཡེ་ཤེས་མཚོན། རོ་གཅིག་ཏུ་འདྲེས་པས་བྱ་གྲུབ་ཡེ་ཤེས། ཁ་དོག་དྲི་རོ་ནུས་པ་ཕུན་སུམ་ཚོགས་པས་ཆོས་དབྱིངས་ཡེ་ཤེས་མཚོན་པས་རང་ཉིད་མངོན་བྱང་ལྔའི་སྒོ་ནས་ལྷར་བསྐྱེད་པ་དང་ནང་མཆོད་བྱིན་རླབས་འདི་གཉིས་གོ་བ་གཅིག་ཡིན། འཁོར་གསུམ་ཡོངས་དག་གི་མཆོད་པ་ལ། མདུན་བསྐྱེད་ཀྱི་ལྷ་ཚོགས་ཀྱང་བདེན་སྟོང་སྒྱུ་མ་ལྟ་བུ། མཆོད་རྫས་ཀྱང་བདེན་སྟོང་སྒྱུ་མ་ལྟ་བུ། རང་ཉིད་ལྷ་སྐུ་ཡང་བདེན་སྟོང་སྒྱུ་མ་ལྟ་བུར་ཤེས་པའི་སྣང་བ་སེམས་སྒྲུབ་མ་བྱས་པའི་འཁོར་གསུམ་ཡོངས་དག་ཞིག་དང་། སྣང་བ་སེམས།
སེམས་སྒྱུ་མ་སྒྱུ་མ་རང་བཞིན་མེད་པར་བདག་མདུན་མཆོད་རྫས་ཐ་དད་དུ་མི་འཛིན་པའི་འཁོར་གསུམ་ཡོངས་དག་གཉིས་ལས་རང་ལུགས་ཕྱི་མ་ཡིན། སྔགས་རྒྱུད་སྡེའི་དགོངས་པ་ཉམས་སུ་ལེན་པ་ལ་ཕྱི་མ་འདི་ཤིན་ཏུ་ཟབ། ཆོ་གའི་དངོས་གཞི་ལ་ལྔ་བསྲེས་དྲུག་བསྲེས་བདུན་བསྲེས་སོགས་ཀྱི་བཤད་པ་འབྱུང་བ་སྣང་སེམས་བསྲེ་བའི་ཐབས་ཁྱད་པར་ཅན་ཡིན་པས་སོ། ། བདུད་རྩི་མྱོང་བ་འོད་དཔག་མེད་ཀྱི་ཡན་ལག་ཡིན་ཚུལ་གཞུང་ན་གསལ་ལ། ལེགས་པར་བསམས་ན་ལྷ་ཡོངས་རྫོགས་ཀྱི་སྒྲུབ་ཐབས་ཡིན། དེ་བཞིན་དུ་མཆོད་པ་དོན་གྲུབ་དང་། བསྟོད་པ་རིན་འབྱུང་གི་ཡན་ལག་གཉིས་ཀྱང་ཚིག་དོན་ལ་ཞིབ་ཏུ་དཔྱད་ན་རིག་པ་སྐད་ཅིག་མའི་སྟེང་དུ་འཁོར་འདས་ཚང་ཚུལ་ཤེས་ན་གནད་འདྲ་བ་ཡིན་ནོ། ། རྫོགས་རིམ་བསྒོམ་ཚུལ་གཞན་དུ་གསལ། འདིར་བསྐྱེད་རིམ་ལ་སེམས་འཛིན་བྱེད་ན་ལྷའི་ང་རྒྱལ་བསྒོམས་པས་གང་ཟག་གི་བདག་འཛིན་དྲུང་ནས་འབྱིན་པ་ཞིག་དགོས། བདག་མེད་མས་ཡབ་ཀྱི་མགུལ་ནས་འཁྱུད་པ་དེ་བདག་མེད་རྟོགས་པའི་ཤེས་རབ་དང་ནམ་ཡང་འབྲལ་བ་མེད་པའི་དོན་ཡིན།
གཞན་ཡང་ལྷ་ནམ་བསྒོམ་ཡང་བདག་མེད་རྟོགས་པའི་ལྟ་བ་དང་མ་བྲལ་བ་ཞིག་མེད་ན་བསྐྱེད་རིམ་རང་རྒྱུད་དུ་གོལ་བ་ཡིན་པས་ལྷའི་ཞབས་ནོན་དུ་བདུད་དང་རོ་གདན་འབྱུང་བ་དེའི་མཚོན་བྱེད་ཡིན་ནོ། ། དག་པ་དྲན་པས་ཆོས་ཀྱི་བདག་འཛིན་གྱི་གཉེན་པོ་བྱེད་དགོས་པས། སྙིང་རྗེའི་སྤྱན་ནི་སོགས་ཀྱིས་སྟོང་ཉིད་སྙིང་རྗེ་ཟུང་དུ་འཇུག་པ་ལྷག་པའི་ལྷའི་ངོ་བོ་ཡིན་པས་ཞལ་ཕྱག་གི་རྣམ་པ་ཅན་དུ་བསྒོམས་པས་ཐ་མལ་སྣང་ཞེན་སྦྱོང་ཞིང་། དེའི་དག་པ་ཤེས་པས་གྱ་ནོམ་ལྷར་ཞེན་ཡང་སྤོང་ནུས་པ་ཡིན་ནོ། ། དེ་ཉིད་གསུམ་ནི་སྤྱན་གསུམ་མོ་ཞེས་ཞལ་རེ་རེ་ལ་སྤྱན་གསུམ་གསུམ་མངའ་བ་དེ་ལུས་ངག་ཡིད་གསུམ་ལྷ་སྔགས་ཡེ་ཤེས་དང་ནམ་ཡང་འབྲལ་མི་རུང་བའི་དོན་ཡིན་མོད། འོན་ཀྱང་ལྟ་བསྒོམ་ཟུང་དུ་འཇུག་པས་གྱ་ནོམ་ལྷར་ཞེན་གྱིས་མ་གོས་པ་ཞིག་དགོས། མདོར་ན་འབྲས་བུའི་དག་པ་སྟོན་བྱེད་ཞལ་བརྒྱད་ཀྱིས་འཇིག་རྟེན་དང་འཇིག་རྟེན་ལས་འདས་པའི་རྣམ་ཐར་བརྒྱད་ཀྱི་འབྲས་བུའི་དག་པ་སྟོན་བྱེད་ཡིན་པས། རྒྱུ་ལ་འབྲས་བུའི་རྒྱས་བཏབ་ནས་དག་སྣང་ལ་འབད། ཕྱག་བཅུ་དྲུག་གིས་སྟོང་ཉིད་བཅུ་དྲུག་དང་ཞབས་བཞིས་བསྡུ་དངོས་བཞི་དང་། རྒྱན་དྲུག་གིས་ཕྱིན་དྲུག་གི་དག་པ་སྟོན་པའི་སྐབས་རྣམས་ལམ་གྱི་དག་པ་སྟོན་བྱེད་ཡིན་པས།
རང་རྒྱུད་ལ་ཡོན་ཏན་དེ་དག་ཨེ་ཚང་བ་ལྟ་དགོས་པས་སྟོང་ཉིད་སྙིང་རྗེ་ཟུང་དུ་འཇུག་པ་དག་སྣང་གི་ཐབས་མཁས་ཀྱིས་ཟིན་པ་ཞིག་རང་རྒྱུད་ལ་ཨེ་ཡོད་བལྟ་དགོས། གཟུགས་ཕུང་རྡོ་རྗེ་མ་ཡིན་ཏེ་ཞེས་སོགས་རྒྱུའི་དག་པ་སྟོན་བྱེད་སྐབས་འབྲས་བུ་ལ་རྒྱུའི་རྒྱས་བཏབ་ནས་མ་དག་པའི་སྣང་བ་ལ་དག་སྣང་སྦྱོང་དགོས། ཚིག་དོན་རྣམས་འགྲེལ་པར་གསལ། འདིར་འཕྲོས་དོན་ཅུང་ཟད་གླེང་ན། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་བཟུང་། ། ཞེས་གསུངས་པའི་དོན་རང་རྒྱུད་ལ་སྦྱོར་བའི་ཚུལ་ནི། བདག་མེད་རྟོགས་པའི་ལྟ་བས་ཟིན་པའི་ངེས་འབྱུང་བཅོས་མིན་ཞིག་རང་རྒྱུད་ལ་སྐྱེས་ཚེ་ཉན་ཐོས་ཀྱི་ཐེག་པ་རང་རྒྱུད་ལ་ཚང་། སྣང་བ་སེམས་སུ་ཤེས་ནས་རྟེན་འབྲེལ་བཅུ་གཉིས་ལུགས་འབྱུང་ལྡོག་སེམས་ཐོག་ཏུ་བསྒོམ་ཤེས་ཚེ་རང་རྒྱལ་གྱི་ལམ་ཚང་། འདི་སྔགས་ལ་སྦྱར་ན་གོང་རིགས་ལྔའི་དབང་གི་སྐབས་བདེན་བཞི་ལྟོ་སྦྱར་ནས་རྟེན་འབྲེལ་བཅུ་གཉིས་འཁོར་འདས་དབྱེར་མེད་ཀྱི་ལྟ་བས་ལམ་དུ་བྱེད་ཚུལ་བླ་མས་གསུངས་བདེན་བཞི་རྟེན་འབྲེལ་ཐམས་ཅད་རིག་པ་སྐད་ཅིག་མ་གཅིག་གི་ངང་དུ་ཚང་བར་ཤེས་དགོས་ཏེ།
སྡུག་བདེན་གྱི་རྩ་བ་མ་རིག་པ་དང་། རྟེན་འབྲེལ་ལུགས་འབྱུང་གི་རྩ་བ་དེར་ཐུག་པའི་ཕྱིར། རྟེན་འབྲེལ་ལུགས་ལྡོག་གི་མ་རིག་པ་འགགས་པས་སྡུག་ཀུན་གཉིས་ཆོད་པའི་ལུགས་ལྡོག་མངོན་གྱུར་གྱི་སྡུག་བདེན་སྐུ། ཀུན་འབྱུང་ཡེ་ཤེས་སུ་གྱུར་པའི་སྐུ་དང་ཡེ་ཤེས་དབྱེར་མེད་རིག་སྟོང་དབྱེར་མེད་ཀྱི་ངང་དུ་གཅིག་པར་ཤེས་དགོས་ཏེ། རྒྱུད་ལས། བྱིས་པ་མི་ཤེས་ཀྱིས་སྒྲིབ་པས། ། འདི་ཡི་འགྲོ་བ་མི་ཤེས་པས། ། འགྲོ་བ་དྲུག་གི་སྲིད་པའི་མཐར། ། གང་ཞིག་རྨོངས་པས་འཁོར་བར་གྱུར། ། རྨོངས་ཕྱིར་འཁོར་བའི་གཟུགས་ཅན་ཉིད། །
རྨོངས་མེད་འཁོར་བ་དག་པས་ན། ། འཁོར་བ་མྱ་ངན་འདས་པར་འགྱུར། ། ཞེས་གསུངས་སོ། མཆན། ཤིང་རང་གིས་སྨྲ་ནུས་ཀྱང་ཞིབ་ཏུ་མ་བྲིས། ལྟ་བས་ཟིན་པའི་བཅོས་མིན་གྱི་ལྷག་བསམ་བཟང་པོ་སྐྱེས་ཚེ་ཐེག་པ་ཆེན་པོའི་ལམ་ཚང་། མ་དག་པའི་སྣང་བ་ལ་ལྷའི་འདུ་ཤེས་མི་སྐྱེ་ཞིང་གཙང་སྨེའི་རྟོག་པ་ཤིན་ཏུ་རགས་ཚེ་བྱ་རྒྱུད་ཉམས་སུ་ལེན། མ་དག་པའི་སྣང་བ་ལྷར་སྒོམ་ཚེ་འགྱུར་དུ་རུང་བའི་དག་སྣང་ཅུང་ཟད་སྐྱེས་ཚེ་སྤྱོད་རྒྱུད་སྒོམས། དེ་ལ་ཡེ་ཤེས་སེམས་དཔའ་བཅུག་ཚེ་རེ་ཞིག་ལྷའི་དག་སྣང་འཆར་ལ་ཡེངས་པའི་ཚེ་མི་འཆར་བའི་དུས་རྣལ་འབྱོར་རྒྱུད་སྒོམས། མཉམ་རྗེས་ཐམས་ཅད་དུ་ལྷའི་སྣང་བ་འཆར་ཚེ་རྣལ་འབྱོར་བླ་མེད་ཉམས་སུ་ལེན་ཞིང་ཚང་བ་ཡིན་པས་ཐེག་པ་གསུམ་དང་རྒྱུད་སྡེ་བཞི་སོགས་རང་གི་རྒྱུད་ལ་སྦྱར་ནས་ཉམས་སུ་ལེན་པ་ལས་ཁ་ཕྱིར་བལྟས་ཀྱི་བཤད་བསྒོམ་ལོ་ཆེན་རིན་ཆེན་བཟང་པོ་ལ་ཇོ་བོ་རྗེས་ལོ་ཙཱ་བ་རུལ་གསུངས་དགོས་པའང་གནད་དེ་འདྲ་སྟོན་བྱེད་ཡིན།
དག་པ་དྲན་པས་ཀྱང་ཚུལ་འདི་སྟོན་ཏེ་གཡས་ཀྱི་ཕྱག་མཚན་བརྒྱད་ཀྱིས་ནད་བརྒྱད་མཚོན་ཞིང་སྲོག་ཆགས་རྣམས་ཁ་ནང་དུ་ལྟ་བས་སེམས་ཅན་གྱི་སྡུག་ཀུན་རང་ལ་ལེན་པ་ཕར་ཕྱིན་ཐེག་པའི་ལམ་གྱི་ཉམས་ལེན་རང་ལ་ཡོད་པ་མཚོན་ཞིང་། སྲོག་ཆགས་རྣམས་ཐོད་པའི་ནང་དུ་བཟུང་བས་མདོ་ཕྱོགས་ཀྱི་ཉམས་ལེན་དེ་གསང་སྔགས་ཀྱི་བདེ་བ་ཆེན་པོའི་ཡེ་ཤེས་སུ་བྱིན་གྱིས་བརླབས་པས་རང་སྣང་དག་པ་རབ་འབྱམས་སུ་ཤར་བའི་རང་སྣང་ལ་སྡུག་ཀུན་གྱི་མིང་ཡང་མེད་པར་མཚོན། གཡོན་གྱི་ཕྱག་མཚན་ལྷ་བརྒྱད་ཀྱི་ཞལ་ཕྱིར་ཕྱོགས་པ་དེས་བདེ་བ་ཆེན་པོའི་ཡེ་ཤེས་སྙིང་རྗེ་ཟུང་དུ་འཇུག་པ་དེས་ལས་བཞིའི་འཕྲིན་ལས་ལྷུན་གྲུབ་ཀྱིས་གཞན་གྱི་དོན་བྱེད་པ་མཚོན་པ་བཞིན་ནོ། ། བཟླས་པའི་སྐབས་རང་ཡི་དམ་གྱི་ལྷར་གསལ་བཏབ་སྟེ་དེའི་ང་རྒྱལ་འཛིན་བཞིན་བཟླ་བ་དང་། སྔགས་ཀྱི་སྒྲ་གྲགས་སྟོང་ལ་སེམས་གཏད་དེ་བཟླ་བ་དང་། སེམས་ལྟ་བ་སྟོང་ཉིད་ཀྱི་ངང་ལ་མཉམ་པར་བཞག་ནས་བཟླ་བ་རྣལ་འབྱོར་གྱི་བཟླས་པ་དང་། ཐུགས་སྲོག་ས་བོན་གྱི་མཐར་སྔགས་ཕྲེང་བཀོད་དེ་དེ་ལ་སེམས་གཏད་ནས་བཟླས་པས་རང་ཤུགས་ཀྱིས་ཏིང་ངེ་འཛིན་སྐྱེ་བ་དང་། འོད་ཟེར་སྤྲོ་བསྡུ་ལ་དམིགས་ནས་བཟླས་པས་ལས་བཞིའི་འཕྲིན་ལས་འགྲུབ་པ་དང་། སྔགས་ཕྲེང་འཁོར་བ་ཁྱོགས་ཀྱི་བཟླས་པས་བདེ་སྟོང་གི་ཡེ་ཤེས་སྐྱེད་པ་སོགས་ཡིན་མོད། འདིར་རང་ལུགས་ཐུན་མོང་མ་ཡིན་པ་ཚར་ཆེན་གྱིས་མཁྱེན་བརྩེ་ལ་གསུངས་པ་དང་།
བླ་མའི་དགོངས་པ་བསྡེབས་ནས་བཤད་ན། ཡུམ་གྱི་ཐུགས་ཀའི་ཨྃ་ཡིག་ལས་སྔགས་ཕྲེང་བཻཌཱུརྻའི་ཕྲེང་བ་ལྟ་བུ་གཅིག་རྗེས་སུ་གཅིག་མཐུད་པ་ཁ་དོག་སྔོ་ལ་འོད་ཟེར་དམར་པོ་འཕྲོ་བ་ཡུམ་གྱི་ཞལ་ནས་འཐོན། ཡབ་ཀྱི་ཞལ་དུ་ཞུགས། སྐུའི་དབྱིབས་བརྒྱུད་ཐུགས་ཀའི་ཧཱུྃ་གི་ཀླད་ཀོར་ལ་ཐིམ། ཡང་ཞབས་ཀྱུ་ནས་འཐོན། རྡོ་རྗེའི་ལམ་ནས་ཡུམ་གྱི་མཁའ་ནང་ནས་ཞུགས། ཐུགས་ཀའི་ཨྃ་གི་ཞབས་ལ་ཐིམ། རང་རྒྱུད་ལ་བདེ་སྟོང་གཉིས་ཀྱི་ཡེ་ཤེས་རིམ་ཅན་དུ་སྐྱེ་བ་ལྟ་བུར་མཁྱེན་བརྩེས་གསུངས་ཀྱང་ལྷན་ཅིག་ཏུ་སྐྱེ་བར་དམིགས་ན་བདེ། དེའི་དུས་འོད་དམར་པོ་དེས་ལུས་ཀྱི་ནང་ཐམས་ཅད་གང་། རང་སྣང་མ་རིག་འཁྲུལ་པའི་སྣང་བ་ཐམས་ཅད་སྦྱངས།
འོད་ཟེར་ཕྱིར་འཕྲོས་པས་སྣོད་གཞལ་ཡས་ཁང་དང་བཅུད་ཐམས་ཅད་ཡི་དམ་གྱི་ལྷར་བསྒྱུར།

མཁའ་ཁྱབ་ཀྱི་རྒྱལ་བ་ཏིལ་གྱི་གོང་བུ་ཁ་ཕྱེ་བ་ལྟ་བུར་གནས་པ་ལ་ཐུགས་མཉེས་པའི་མཆོད་པ་ཕུལ། དེ་དག་གི་བྱིན་རླབས་དབང་བཞིའི་ཡེ་ཤེས་འོད་ཟེར་གྱི་རྣམ་པས་རང་ལ་ཐིམ་པས་རང་སྣང་མ་རིག་པའི་འཁྲུལ་པ་དབྱིངས་སུ་དེངས། སྣང་སྲིད་དག་པ་རབ་འབྱམས་སུ་ཤར། གཙོ་བོའི་ཞལ་བརྒྱད་དང་འཁོར་ལྷ་མོ་བརྒྱད་སྣང་སྲིད་ལྷར་གསལ་བ་དང་བཅས་པའི་ཞལ་ནས་སྔགས་གསུངས་ཤིང་སྣང་སྲིད་ཐམས་ཅད་བཀྲ་ལམ་མེ་གསལ་སེང་ངེ་ལྷ་སྔགས་ཡེ་ཤེས་སུ་དུས་གཅིག་ལ་དམིགས་ནས་བཟླ་བ་འདི་མཆོག་སྒྲུབ་པའི་ཐུན་མོང་མ་ཡིན་པའི་དམིགས་པ་ལྟ་བསྒོམ་ཟུང་དུ་འཇུག་པ་འཁོར་འདས་དབྱེར་མེད་ཀྱི་བཟླས་པ་བྱ་བ་ཡིན། ལྷ་ཐམས་ཅད་ཀྱི་ཞལ་ནས་སྔགས་གསུངས་པར་དམིགས་པ་དེ་ལ་འགྱུར་ཁྱད་དང་ནུས་པ་ཤིན་ཏུ་ཆེ་བར་རྒྱ་བོད་ཀྱི་མཁས་གྲུབ་མང་པོའི་གསུང་ན་གསལ། རིག་སྟོང་གཉིས་སུ་མེད་པའི་དབྱིངས་སྤྲོས་པ་དང་བྲལ་བའི་ངང་ལ་མཉམ་པར་འཇོག་ཅིང་གསལ་སྟོང་ཟུང་དུ་འཇུག་པ་སྡུག་བསྔལ་བདེན་པ་སྐུ་དང་ཀུན་འབྱུང་བདེན་པ་ཡེ་ཤེས་སུ་ཤར་བའི་ལྟ་བའི་ངང་ནས་བཟླས་པ་བྱེད་ཅིང་སྣང་སྲིད་དག་པ་རབ་འབྱམས་སུ་ཤེས་ན་བྱ་བ་གྲུབ་པའི་ཡེ་ཤེས་ཀྱང་དེ་ཡིན་པས་འོད་ཟེར་སྤྲོ་བསྡུའི་དམིགས་པ་དང་སྦྲགས་ནས་ལས་བཞིའི་ཕྲིན་ལས་སྒྲུབ་པ་འདི་རྒྱལ་བའི་ཕྲིན་ལས་ད་ལྟ་ནས་ལམ་དུ་བྱེད་པ་ཡིན་ནོ། ། དཀྱིལ་འཁོར་བསྡུ་བའི་ཚེ་ལྷ་མོ་བརྒྱད་ཞལ་བརྒྱད་ལ་བསྡུས་ནས་འཇོག་པ་འདི་བསྡུ་རིམ་གྱིས་ཉལ་བའི་རྣལ་འབྱོར་བྱེད་པའི་དབང་དུ་མཛད་པ་ཡིན། ཉལ་བའི་རྣལ་འབྱོར་མཁའ་སྤྱོད་མ་དང་མགོན་པོ་སོགས་གང་གིས་བྱས་ཀྱང་བཏུབ་པས་འདིར་དཀྱིལ་འཁོར་བསྡུས་ནས་སླར་ཐུན་མཚམས་ཀྱི་ལྷར་ལངས་ན་ལེགས་པར་གསུངས། སྤྱིར་བསྡུ་རིམ་འདིས་འཆི་བ་སྦྱོང་བ་ཡིན་པས་བསྐྱེད་རིམ་ལ་གསལ་སྣང་ཅུང་ཟད་ཡོད་ནས་བཟུང་བསྡུ་རིམ་འདི་ཤིན་ཏུ་གནད་ཆེ། འདི་གནད་ཆེ་བར་ཞུ་ཆེན་གྱིས་གསུངས་ཡོད་ཅེས་རྗེ་བླ་མས་གསུངས། རྡོ་རྗེའི་གླུ་ལེན་པ་འདི་བཟང་ངན་དང་གཙང་སྨེ་འཁོར་འདས་ཀྱི་འཛིན་པ་ཐམས་ཅད་རོ་སྙོམས་པའི་ཆེད་ཡིན་པས་འཁོར་འདས་དབྱེར་མེད་ཀྱི་ལྟ་བའི་ངང་མ་ཤོར་བ་འདོན་དགོས།
དེ་ནས་དཀོན་མཆོག་གསུམ་གྱི་ཤིས་པ་བརྗོད་པ་དེ་སྒྲུབ་ཐབས་འདིའི་དབུ་ཞབས་ཐམས་ཅད་དཀོན་མཆོག་གསུམ་པོ་རང་སྣང་དུ་ཤེས་པའི་ཐབས་མན་ངག་ཟབ་མོ་ཡིན་པས་རང་ངོ་འཕྲོད་པའི་དགའ་སྟོན་ལྟ་བུ་ལགས། མདོར་ན་དཀོན་མཆོག་རྗེས་དྲན་ལས། མི་མཐུན་པ་མེད་ཅིང་འདུས་པ་དང་ལྡན་པ་ཞེས་གསུངས་པའི་དོན་གདུལ་བྱའི་ཁམས་དབང་དང་བསྟུན་ནས་གསུངས་པའི་ཆོས་ཚུལ་ཐམས་ཅད་ཁྲིད་ཚུལ་མི་འདྲ་བ་ཇི་ལྟར་ཡིན་ཀྱང་སངས་རྒྱས་ཐོབ་པའི་ཐབས་ཡིན་པར་ཐམས་ཅད་མཐུན་ཞིང་ལམ་གོང་མར་སོང་ཚེ་འོག་མའི་ཡོན་ཏན་ཡར་ལྡན་གྱི་ཚུལ་དུ་འདུས་པ་དང་ལྡན་པ་ཞེས་གསུངས་པ་ཡིན་པས་རང་གི་རྒྱུད་ཚོད་དང་བསྟུན་ནས་ཆོས་ཉམས་སུ་ལེན་དགོས། དཔེར་ན་དམ་ཡེ་བསྲེ་བ་འདི་ལ་མཚོན་ན་རང་ཐ་མལ་དང་ཡེ་ཤེས་སེམས་དཔའ་ཐ་དད་དུ་འཛིན་པ་ཡོད་ཚེ་རང་དམ་ཚིག་པར་བསྐྱེད་པ་ལ་ཡེ་ཤེས་པ་ཡང་ཡང་གཞུག་པ་འདི་གནད་ཆེ་སྟེ། གསེར་འགྱུར་རྩི་ཡི་དངོས་པོ་ཡིས། ། ལྕགས་ནི་གསེར་དུ་བྱེད་པ་བཞིན། ། ཡེ་ཤེས་སེམས་དཔའ་བཅུག་པ་ཡིས། ། མི་ཡི་ལུས་ལ་སངས་རྒྱས་བྱེད། ། ཅེས་གསུངས་པའི་ཕྱིར། ཡེ་ཤེས་པ་བཅུག་པའི་ཚེ་ལུས་ཚ་ཟིང་ངེ་འོང་བ་སོགས་དག་སྣང་ཅུང་ཟད་སྐྱེས་ན་མོས་གུས་ལམ་དུ་ལོངས་ཤིང་ལྟ་བ་ཀློང་དུ་མ་གྱུར་པའི་རྟགས་ཡིན།
དམ་ཡེ་བཟང་ངན་དུ་འཛིན་པ་ཞིག་ནས་མཉམ་རྗེས་མེད་པར་འབྱམས་ན་ཡེ་ཤེས་པ་གཞུག་མི་དགོས་པ་ཡིན་ནོ། ། དེ་བཞིན་དུ་གཞན་རྒྱུད་ཀྱི་དཀོན་མཆོག་གསུམ་མངོན་དུ་གྱུར་པའི་ཐུགས་རྗེའི་བྱིན་རླབས་ཀྱིས་རང་རྒྱུད་ཀྱི་དཀོན་མཆོག་གསུམ་རང་ངོ་འཕྲོད་ཚེ་རང་གཞན་གྱི་རྒྱུད་ཐ་དད་མེད་པར་ཐམས་ཅད་དཀོན་མཆོག་གསུམ་གྱི་རང་བཞིན་དུ་གནས་འགྱུར་འགྲོ་བ་ཡིན་ནོ། ། ལམ་འདིའི་རྗེས་ཐོབ་ཀྱི་ཉམས་ལེན་གཏོར་བསྔོས་འདོན་ཚེ། མདུན་མཁར་ཆོས་འབྱུང་གྲུ་གསུམ་སུམ་བརྩེགས་སྒོམ་པ་དེ་ཁམས་གསུམ་གྱི་སྣང་བ་ཐམས་ཅད་རྣམ་ཐར་སྒོ་གསུམ་གྱི་རང་བཞིན་དུ་ཤེས་པ་མཚོན་བྱེད་དང་། སྟེང་མ་ལ་སྐུ་རྡོ་རྗེ་ལྷ་ཆེན་བརྒྱད། བར་པ་ལ་ཐུགས་རྡོ་རྗེ་ལྷ་དགུ་དང་ཕྱོགས་སྐྱོང་བརྒྱད། འོག་མ་ལ་གསུང་རྡོ་རྗེ་ཀླུ་ཆེན་བརྒྱད་བསྐྱེད། འབྱུང་པོ་བརྒྱད་གསུམ་ཉེར་བཞི་ལ་ཁམས་གསུམ་གྱི་སེམས་ཅན་རྣམས་བསྟིམ། དེའི་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་ནས་ཡེ་ཤེས་པ་སྤྱན་དྲངས་ཏེ་བསྟིམ། ལྷ་དང་འབྱུང་པོ་ཐ་མི་དད་པར་དམིགས་ནས་མཆོད་གཏོར་འབུལ་བ་འདི་སྣང་སྲིད་དག་པ་རབ་འབྱམས་སུ་ཤེས་པའི་ཐབས།
རྒྱུད་ལས། ང་ལས་འགྲོ་བ་ཐམས་ཅད་འབྱུང་། ། ང་ལས་གནས་གསུམ་པོ་ཡང་འབྱུང་། ། ང་ཡིས་འདི་ཀུན་ཁྱབ་པ་སྟེ། ། འགྲོ་བའི་རང་བཞིན་གཞན་མ་མཐོང་། ། ཞེས་གསུངས་པའི་དགོངས་པ་ཡིན་ཞེས་རྗེ་བླ་མས་གསུངས། དེ་བཞིན་དུ་ལམ་འབྲས་བུ་དང་བཅས་པའི་དོན་ཡོངས་རྫོགས་གང་ཟག་གཅིག་གིས་སྟན་ཐོག་གཅིག་ཏུ་ཉམས་སུ་ལེན་པ་ལ་ལམ་སྦས་བཤད་ཟེར་བ་ལམ་སྦས་བཤད་ཀྱི། དཀྱིལ་འཁོར་ལྔ་ལ་བསྟུན་ཏེ་བསྐྲུན། ཞེས་པས་ལུས་དཀྱིལ་འཁོར་ལྔ་ལ་ལུས་དཀྱིལ་བསྒོམ་ཞིང་དབང་ཐུན་བཞི་བླངས་བས་འབྲས་བུ་མངོན་དུ་བྱེད་པ་བསྟན། འབར་གཡོ་བརྟན་པའི་བྱེ་བྲག་གི །
ཞེས་འབར་བ་དྲོད་ཆུང་ངུ་། གཡོ་བ་དྲོད་འབྲིང་། བརྟན་པ་དྲོད་ཆེན་པོ་སྟེ་འཇིག་རྟེན་པའི་ལམ་གསུམ་བསྟན། སྲོག་རྩོལ་འགགས་པའང་དེ་བཞིན་ཏེ། ། ཞེས་འཇིག་རྟེན་པའི་ལམ་དུ་མ་ཟད་དེ་བཞིན་ཏེ་འཇིག་རྟེན་ལས་འདས་པའི་ས་བཅུ་གཉིས་བགྲོད་པར་བསྟན། བདེ་ཆེན་ཆོས་སྐུའི་ནམ་མཁའ་མཐོང་། ། ཞེས་པས་འབྲས་བུ་བསྟན་པ་སྟེ་ལམ་འབྲས་ཀྱི་ལམ་ཡོངས་རྫོགས་སྦས་ཏེ་བསྟན་པ་དང་། ལམ་ཟབ་ལྟ་བུ་ལའང་གནད་འདི་ཚང་ཞིང་ཁྱད་པར་ལམ་ཟབ་ནང་མར་ཤིན་ཏུ་གསལ་བར་བསྟན་པའོ། ། གསུངས། ཡིན་པས་འདིར་ཕྱོགས་མཚོན་པ་ཙམ་ནི་སྨྲས་ཡོད།
ཞིབ་པར་ནི་བརྗོད་ཀྱི་མི་ལོང་ངོ་། ། ཁོ་བོས་བྱས་པའི་ལམ་རིམ་སྨོན་ལམ་དུ། དབང་དང་རིམ་གཉིས་ལས་བྱུང་ཡེ་ཤེས་ཀྱིས། ། རྗེས་ཐོབ་སྣང་བའི་ཆོས་ལ་རྒྱས་འདེབས་ཤིང་། ། ཆུ་བོའི་རྒྱུན་གྱི་རྣལ་འབྱོར་ལ་བརྟེན་ནས། ། མཚན་རྟོག་འཁྲུལ་འཁོར་འཇིག་པར་བྱིན་གྱིས་རློབས། ། ཞེས་པ་དག་བྱ་དག་བྱེད་ངོ་འཕྲོད་པའི་ཡེ་ཤེས་མཉམ་རྗེས་གཉིས་སུ་སྐྱོང་ཐུབ་པ་དང་། སྣང་བ་ཐམས་ཅད་མཚོན་བྱེད་དཔེའི་ཡེ་ཤེས་སུ་འཆར་བའི་གསོལ་འདེབས་ཡིན། ཡང་། སྣང་སྲིད་དག་པ་ལྷ་ཡི་འཁོར་ལོར་རྫོགས། །
རྩ་ཐིག་རླུང་གི་དྭངས་མ་མཆོག་སྐུར་སྨིན། ། འཁོར་འདས་ཡེ་ཤེས་གཅིག་གི་ངོ་བོར་བཟླུམས། ། མཆོག་གི་དངོས་གྲུབ་ཐོབ་པར་བྱིན་གྱིས་རློབས། ། ཞེས་པ་རྟེན་དཀྱིལ་འཁོར་བཞི་སྐུ་བཞི་དང་བརྟེན་པ་རང་རིག་པའི་ཡེ་ཤེས་ཤིན་ཏུ་རྣམ་དག་ངོ་བོ་ཉིད་སྐུར་མངོན་དུ་གྱུར་ཏེ་དབང་བཞི་པའི་ཡེ་ཤེས་མཐར་ཕྱིན་ནས་འཁོར་འདས་ཐམས་ཅད་ཡེ་ཤེས་གཅིག་གི་ངོ་བོར་རྟོགས་པ་ལམ་འདི་བསྒོམས་པས་འབྲས་བུ་མངོན་དུ་འགྱུར་བའི་གསོལ་འདེབས་ཡིན་ནོ། ། དེ་ནས་རིགས་སུ་སྐྱེ་དང་སོགས་ཀྱིས་ལམ་རིམ་གྱི་སྨོན་ལམ་གདབ། རྗེས་ཐོབ་ཏུ་ཡེངས་མི་འཆོར་བའི་ཆེད་དུ་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་ནས་འཁོར་གསུམ་ཡང་དག་གི་བསྔོ་བ་བྱེད་པ་ཡིན་ནོ། ། འདིར་སྨྲས་པ། མི་བཟད་ལས་ངན་ཁུར་གྱིས་ཆེས་ནོན་ཅིང་། ། རྨོངས་ཤིང་སོམ་ཉིའི་དྲྭ་བར་ཚུད་པ་ཡི། ། བྱིས་པའི་སྐྱེ་བོ་བདག་འདྲའི་ཁ་སྒོ་ནས། །
སྦས་དོན་ཟབ་མོའི་ལེགས་བཤད་མི་འབྱུང་མོད། ། དྲིན་ཅན་བླ་མ་རྫོགས་པའི་སངས་རྒྱས་ལ། ། མི་ཕྱེད་གུས་པའི་བསམ་སྦྱོར་མ་ཉམས་ཤིང་། ། ཐུགས་བརྩེའི་ཐུགས་ཀྱིས་རྗེས་སུ་བཟུང་བའི་མཐུས། ། སྨྲས་པའི་ཚིག་ལ་སྐྱོན་གྱིས་སྦགས་པ་མེད། ། སྔོན་གྱི་ལས་འཕྲོ་སྨོན་པའི་བྱེ་བྲག་དང་། ། རང་གི་མོས་གུས་དད་པའི་ཉེར་ལེན་དང་། ། ལྷ་དང་བླ་མའི་ཐུགས་རྗེའི་བྱིན་རླབས་ཀྱིས། ། གཏམ་འདི་གླེང་བའི་གོ་སྐབས་བདག་གིས་རྙེད། ། རྒྱུད་ཚོད་དམན་ཞིང་སྦྱངས་པ་ཆུང་བའི་ཕྱིར། །
རང་མགོ་མི་ཐོན་གཞན་མགོ་འདོན་པ་ཡི། ། ཉམས་ལེན་མེད་པའི་ཁ་ཆོས་བཤད་འདོད་ཀྱིས། ། མཁས་རློམ་གྲགས་འདོད་འུར་ཆེམ་མ་ཡིན་ཡང་། ། བླ་མའི་ཐུགས་སྲས་མཆོག་གི་སྤྲུལ་པའི་སྐུ། ། འཇམ་པའི་རྡོ་རྗེ་ཆོས་ཀྱི་བློ་གྲོས་ཀྱི། ། བཀའ་སྩལ་སྤྱི་བོར་གུས་པས་བླངས་ནས་ནི། ། ལྷག་བསམ་དག་པས་ཚུལ་འདི་ཡི་གེར་བཀོད། ། རྣལ་འབྱོར་དབང་ཕྱུག་རྗེ་བཙུན་གོང་མ་དང་། ། རྒྱལ་བས་ལུང་བསྟན་ཀུན་མཁྱེན་ཨེ་ཝཾ་པ། ། གྲུབ་པའི་དབང་ཕྱུག་ཚར་ཆེན་ཆོས་རྗེ་སོགས། །
བརྒྱུད་འཛིན་གོང་མའི་དགོངས་པ་འཁྲུལ་མེད་ཡིན། ། ལེགས་གསུང་སྡེ་སྣོད་གསུམ་དང་རྒྱུད་སྡེ་བཞི། ། ཚད་ལྡན་གོང་མའི་དགོངས་འགྲེལ་བསྟན་བཅོས་ཀྱི། ། མན་ངག་སྙིང་པོ་གཅིག་ཏུ་བསྡུས་པ་ཡི། ། དུས་གསུམ་རྒྱལ་བ་གཤེགས་པའི་ལམ་ཆེན་ཡིན། ། འཁོར་འདས་དབྱེར་མེད་བདེན་གཉིས་ཟུང་དུ་འཇུག ། རིམ་གཉིས་རྣལ་འབྱོར་ལྟ་བསྒོམ་ཟུང་འཇུག་གི ། དབང་བཞིའི་ལམ་གྱིས་སྐུ་བཞི་ངོ་སྤྲོད་པའི། ། གསང་ཆེན་སྙིང་པོའི་མྱུར་ལམ་མཐར་ཐུག་ཡིན། ། སྐྱེ་འཆི་བར་དོའི་འཁྲུལ་སྣང་ཞིག་པ་དང་། །
ལས་ཉོན་སྡིག་ལྟུང་དྲི་མ་འཁྲུད་པ་དང་། ། ཚོགས་གཉིས་དགའ་སྟོན་མྱུར་དུ་སྤེལ་འདོད་པའི། ། སྐལ་བཟང་རྣམས་ཀྱིས་ཚུལ་འདི་ཉམས་སུ་ལོངས། ། རང་གི་སྡོམ་གསུམ་དམ་ཚིག་གསོ་བ་དང་། ། དམ་ཅན་རྒྱ་མཚོའི་ཐུགས་རྒྱུད་བསྐུལ་བ་དང་། ། བདེ་ཆེན་ཡེ་ཤེས་འཆར་བར་འདོད་པ་ཡིས། ། ཉམས་སུ་ལོངས་དང་ནམ་ཡང་བསླུ་བ་མེད། ། སྐལ་བཟང་བློ་གསལ་རྡོ་རྗེའི་མཆེད་རྣམས་ཀྱིས། ། དཔལ་མགོན་བླ་མ་རྫོགས་པའི་སངས་རྒྱས་དེ། ། དངོས་སུ་མཇལ་བའི་མོས་གུས་བསྐྱེད་མཛོད་དང་། །
གསུང་གི་གནད་ལ་ནོར་འཁྲུལ་ཡེ་ནས་མེད། ། རང་གི་རྒྱུད་ན་ཉམས་རྟོགས་མ་མཆིས་ཀྱང་། ། མདོ་རྒྱུད་གདམས་པའི་གནད་ལ་གོམས་པའི་མཐུས། ། ད་དུང་བདག་ལ་ལེགས་བཤད་ཡོད་མོད་ཀྱང་། ། མཉམ་འགྲོགས་དབང་གིས་དོན་དུ་མི་འགྱུར་བས། ། དགོས་པ་ཆུང་ཕྱིར་རྒྱས་པར་འདིར་མ་བྲིས། ། དངོས་བརྒྱུད་བླ་མའི་དགོངས་པ་ཇི་བཞིན་དུ། ། ཟབ་དོན་སྙིང་པོ་ཡི་གེར་བཀོད་པ་ལས། ། བྱུང་བའི་དགེ་བ་མཐའ་ཡས་གང་ཐོབ་དེས། ། སྐྱེ་དང་སྐྱེ་བའི་ཕྲེང་བ་ཐམས་ཅད་དུ། །
རྗེ་བཙུན་བླ་མས་རྗེས་སུ་འཛིན་པ་དང་། ། འབྲེལ་བ་ཐོགས་པའི་སེམས་ཅན་མ་ལུས་པས། ། རྡོ་རྗེ་འཆང་དབང་མྱུར་དུ་འགྲུབ་པར་ཤོག ། ཅེས་པ་འདི་ནི་འཇམ་མགོན་ཆོས་ཀྱི་རྒྱལ་པོའི་རྒྱལ་ཚབ་མཆོག་གི་སྤྲུལ་པའི་སྐུ་༧འཇམ་དབྱངས་ཆོས་ཀྱི་བློ་གྲོས་ཀྱིས་འདི་བཞིན་བྲིས་ཤིག་ཅེས་བྲི་གཞིའི་ཤོག་བུ་དང་བཅས་བཀའ་ལུང་རྡོ་རྗེ་སྤྱི་བོར་སྩལ་བ་གུས་པས་བླངས་ཏེ། ཡུལ་ལི་ཐང་ཕྱོགས་སུ་སྐྱེས་པའི་ཆོས་གཟུགས་སྤྲུལ་མིང་ཀུན་དགའ་རྒྱལ་མཚན་གྱིས་ཐམས་ཅད་འདུལ་ཞེས་གྲགས་པ་མེ་མོ་ཕག་གི་ལོའི་ཟླ་བ་བརྒྱད་པའི་དཀར་ཕྱོགས་ཀྱི་བཟང་པོ་དང་པོའི་ཉིན་རང་གནས་བསམ་གཏན་གྱི་ཁང་བུར་བཀོད་པའི་ཡི་གེ་པ་ནི་རྡོ་རྗེའི་མཆེད་པོ་ཀུན་བཟང་ཆོས་ཀྱི་ཉི་མས་བགྱིས་པའོ།། །། དགེ་ལེགས་འཕེལ།། །། PAGE * MERGEFORMAT 2 སྡེ་སྟོན་ཨ་འཇམ། ཞལ་ལུང་བདུད་རྩིའི་ཐིགས་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
