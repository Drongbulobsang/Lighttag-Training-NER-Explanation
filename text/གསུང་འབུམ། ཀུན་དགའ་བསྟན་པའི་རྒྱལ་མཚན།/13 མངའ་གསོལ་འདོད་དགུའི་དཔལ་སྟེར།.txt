གསུང་འབུམ། ཀུན་དགའ་བསྟན་པའི་རྒྱལ་མཚན།
པོད ༡༣
མངའ་གསོལ་འདོད་དགུའི་དཔལ་སྟེར།
༄༅། །མངའ་གསོལ་འདོད་དགུའི་དཔལ་སྟེར་ཞེས་བྱ་བ་བཞུགས་སོ།། བླ་མ་དང་ལྷག་པའི་ལྷ་ལ་ཕྱག་འཚལ་ཞིང་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། ཧཱུྃ། རང་སྣང་སྐུ་གསུམ་རྒྱལ་བའི་དཔལ་བརྙེས་ཀྱང་། ། གདུལ་བྱའི་སྣང་ངོར་དགེ་བའི་བཤེས་གཉེན་མཆོག ། ཐ་མལ་ཚུལ་གྱིས་འགྲོ་བའི་དོན་མཛད་པ། ། དཔལ་མགོན་བླ་མ་རྣམས་ལ་གསོལ་བ་འདེབས། ། ཆོས་ཀྱི་སྐུ་ལས་གཡོ་བ་མེད་བཞིན་དུ། ། ཞི་ཆགས་ཁྲོ་བོའི་རྣམ་རོལ་བསམ་ཡས་ཀྱིས། །
སྣ་ཚོགས་གདུལ་བྱའི་རེ་བ་ཡོངས་སྐོང་བ། ། ཡི་དམ་ལྷ་ཚོགས་རྣམས་ཀྱིས་བྱིན་གྱིས་རློབས། ། ལྷ་དང་བཅས་པའི་འགྲོ་བ་ཡོངས་ཀྱི་སྐྱབས། ། བསམ་གྱིས་མི་ཁྱབ་ཡོན་ཏན་ཚོགས་མངའ་ཞིང་། ། མཚན་ཙམ་ཐོས་པས་ལས་སྒྲིབ་ཀུན་སྦྱོང་བ། ། དཀོན་མཆོག་གསུམ་གྱིས་བཀྲ་ཤིས་དགེ་ལེགས་སྩོལ། ། ཐུགས་ནི་ཞི་བའི་ངང་ལས་མ་གཡོས་ཀྱང་། ། གདུག་ཅིང་གཏུམ་པའི་འགྲོ་བ་འདུལ་བའི་ཕྱིར། ། རྣམ་འགྱུར་ཁྲག་འཐུང་སྲིན་པོའི་གཟུགས་འཛིན་པ། ། དམ་ཅན་ཆོས་སྐྱོང་རྣམས་ལ་མངའ་གསོལ་ལོ། །
འོག་མིན་གནས་ནས་རྒྱལ་བའི་ཡེ་ཤེས་ལས། ། རྒྱལ་དང་མི་གཉིས་རྒྱལ་སྲས་ཁྲོ་བོའི་སྐུར། ། ཡོངས་ཤར་དཔལ་ལྡན་མཧཱ་ཀཱ་ལ་ནི། ། བྱང་ཆུབ་བར་དུ་བདག་གིས་སྐྱབས་སུ་བསྟེན། ། དབྱིངས་ཀྱི་དབང་ཕྱུག་ཡུམ་ཆེན་ལྷ་མོར་བཅས། ། རྣལ་འབྱོར་བདག་གི་སྤྲོས་མཚན་ཀུན་ཞི་བའི། ། ཆོས་ཉིད་རྟོགས་ནས་དམིགས་མེད་སྙིང་རྗེ་ཡིས། ། འགྲོ་དོན་རྒྱུན་མི་འཆད་པའི་སྟོང་གྲོགས་མཛོད། ། གང་གི་ཡེ་ཤེས་རོལ་པ་ལས་བྱུང་བ། ། ལས་མགོན་ཡབ་ཡུམ་སྲས་དང་བཅས་རྣམས་ཀྱིས། །
སྒྲུབ་པོ་བདག་གི་ཉམས་དང་རྟོགས་པ་ཡི། ། ཡེ་ཤེས་སྣང་བ་འཕེལ་ཞིང་རྒྱས་པར་མཛོད། ། གསང་བ་འདུས་པའི་བཀའ་ཡི་གཉེར་འཛིན་པ། ། ཞིང་སྐྱོང་གདོང་བཞི་དབང་པོ་འཁོར་བཅས་ཀྱིས། ། ཀླུ་སྒྲུབ་ལུགས་བཟང་བདེན་གཉིས་ཟུང་འཇུག་གནད། ། ཚུལ་བཞིན་རྟོགས་ནས་བསྟན་ལ་ཕན་པར་མཛོད། ། སྐུ་ཡི་མགོན་པོ་སྟག་ཞོན་འཁོར་བཅས་ཀྱིས། ། རྡོ་རྗེ་སྙིང་པོ་བླ་མའི་བཀའ་བཞིན་དུ། ། རྣལ་འབྱོར་བདག་གིས་བྱང་ཆུབ་སྒྲུབ་པ་ལ། ། སྲུང་སྐྱོབ་སྦ་བའི་ཕྲིན་ལས་གཡེལ་མེད་མཛོད། །
དུར་ཁྲོད་མཁའ་འགྲོའི་བདག་པོ་འཁོར་བཅས་ཀྱིས། ། ཟག་བཅས་འཁྲུལ་པའི་སྡུག་བསྔལ་ཀུན་སངས་ནས། ། ཟག་མེད་བདེ་བ་མཆོག་གི་ཏིང་འཛིན་ལ། ། རྒྱུན་དུ་རོལ་པའི་དགའ་སྟོན་མྱོང་བར་མཛོད། ། མ་རིག་ནོངས་པ་གང་མཆིས་བཤགས་བགྱིད་ན། ། མ་གཅིག་རྡོ་རྗེ་རབ་བརྟན་འཁོར་བཅས་ཀྱིས། ། མ་བཞིན་བྱམས་པའི་ཐུགས་ཀྱིས་སྐྱོང་བ་དང་། ། མ་མོ་མཁའ་འགྲོའི་འཁུ་ལྡོག་ཞི་བར་མཛོད། ། ཆོས་མཐུན་ཡོ་བྱད་འབྱོར་པས་ཕོངས་གྱུར་ན། ། མི་ཟད་ནམ་མཁའ་མཛོད་ལ་དབང་འབྱོར་བའི། །
ནོར་གྱི་དབང་ཕྱུག་རྣམ་མང་ཐོས་སྲས་ཀྱིས། ། མཁོ་དགུས་འབྱོར་པའི་དགའ་སྟོན་བདག་ལ་སྩོལ། ། དྲེགས་པའི་སྡེ་དཔོན་ལི་བྱིན་ཧ་ར་དང་། ། གནོད་སྦྱིན་ཆེན་པོ་བཀའ་བློན་དང་བཅས་པས། ། མཉམ་ཉིད་ལྟ་བའི་ངང་ལས་མ་གཡོས་པར། ། རིག་རྩལ་སྲུང་མར་ཤེས་པའི་དངོས་གྲུབ་སྩོལ། ། བརྒྱུད་པའི་བླ་མ་སངས་རྒྱས་དངོས་འདྲ་བས། ། བསྟེན་ཅིང་བཀའ་བསྒོ་མཛད་པའི་སྲུང་མ་རྣམས། ། རྣལ་འབྱོར་ངས་ཀྱང་གུས་པས་བསྟེན་ལགས་ན། ། ཉིན་མཚན་སྲུང་སྐྱོབ་མཛད་པར་མངའ་གསོལ་ལོ། །
གཉིས་མེད་ངང་ལས་ནམ་ཡང་མི་གཡོ་ཞིང་། ། གཉིས་སྣང་འཁྲུལ་པའི་གདུག་པ་འདུལ་བའི་ཕྱིར། ། སྙིང་རྗེའི་དབང་གིས་སྲུང་མའི་ཚུལ་འཛིན་རྣམས། ། བསྟན་དགྲ་འཇོམས་པའི་གཤེད་པོར་མངའ་གསོལ་ལོ། ། དུས་ཀྱི་དབང་གིས་དམ་ལྡན་ཉུང་བས་ན། ། སྲུང་མ་རྒྱ་མཚོའི་ཐུགས་དང་འགལ་བ་ཀུན། ། ཉམས་ཆག་མཐོལ་བཤགས་བཟོད་པར་གསོལ་བའི་ཚེ། ། རྡོ་རྗེ་སེམས་དཔའི་ངོ་བོར་མངའ་གསོལ་ལོ། ། ལྷག་བསམ་བཟང་པོས་ཁྲིམས་ལ་མི་གནས་པར། ། ལྗོངས་འདིར་དཀོན་མཆོག་དབུ་འཕང་སྨོད་པ་ལ། །
གང་ལ་གང་འོས་ཆད་པས་འདུལ་བ་སོགས། ། དགེ་བཅུའི་ཁྲིམས་ཀྱི་བདག་པོར་མངའ་གསོལ་ལོ། ། བདག་དང་བདག་ལ་ལྟོས་པར་བཅས་པ་ལ། ། བསམ་སྦྱོར་ལོག་པར་འཆང་བའི་མི་སྲུན་པའི། ། གདུག་རྩུབ་ཆོས་ཀྱི་དབྱིངས་སུ་སྦྱོར་ནུས་པའི། ། ཐུགས་རྗེ་མཐུ་སྟོབས་ངོམ་པར་མངའ་གསོལ་ལོ། ། བར་ཆད་བྱུང་ན་བསྲུངས་ཞིང་སྐྱོབ་པ་དང་། ། ཕོངས་པར་གྱུར་ན་འདོད་དགུའི་དཔལ་སྟེར་ཞིང་། ། དགོས་འདོད་གང་ཡིན་མྱུར་དུ་སྒྲུབ་པ་ཡི། ། ཡིད་བརྟན་བྱམས་པའི་གྲོགས་སུ་མངའ་གསོལ་ལོ། །
དབེན་པ་ཡིད་འོང་ལྷ་ཡི་དགའ་ཚལ་དུ། ། མར་གྱུར་འགྲོ་ལ་དམིགས་པའི་སྙིང་རྗེ་ཡིས། ། རིན་ཆེན་བྱང་ཆུབ་སེམས་ལ་བློ་སྦྱོང་ཚེ། ། ཡོངས་འཛིན་དགེ་བའི་བཤེས་སུ་མངའ་གསོལ་ལོ། ། བརྒྱུད་ལྡན་བླ་མའི་མན་ངག་ཇི་བཞིན་དུ། ། རིམ་གཉིས་ཏིང་འཛིན་སྒོམ་ལ་ཞུགས་པའི་ཚེ། ། དྲོད་རྟགས་ཡོན་ཏན་མྱུར་དུ་སྐྱེད་པ་ཡི། ། གེགས་སེལ་བོགས་འདོན་བྱེད་པར་མངའ་གསོལ་ལོ། ། བླ་མ་མཆོག་གསུམ་རིགས་ཀྱི་བདག་པོར་བཀུར། ། དམ་ཆོས་རིན་ཆེན་སྙིང་གི་ནོར་དུ་བཟུང་། །
བསྟན་དང་འགྲོ་ལ་ལྷག་བསམ་འབར་བའི་ཚེ། ། ལུས་དང་གྲིབ་བཞིན་འགྲོགས་པར་མངའ་གསོལ་ལོ། ། ཕྱི་ཡི་འཁྲུལ་སྣང་བདེན་མེད་སྒྱུ་མར་མཐོང་། ། ནང་གི་ཆོས་སྐུ་ཡེ་ཤེས་མིག་གིས་རིག ། ཕྱི་མའི་ལམ་སྣང་དག་པའི་ཞིང་ཁམས་སུ། ། འདྲེན་པའི་དེད་དཔོན་བྱེད་པོར་མངའ་གསོལ་ལོ། ། མཆོག་གསུམ་བླ་མ་རང་གི་སེམས་སུ་ཤེས། ། སེམས་ཉིད་རིག་སྟོང་ངང་དུ་མཉམ་བཞག་ནས། ། ཕྲིན་ལས་དབང་ཕྱུག་ཆོས་སྐྱོང་སྲུང་མ་རྣམས། ། རྗེ་བཙུན་བླ་མའི་ངོ་བོར་མངའ་གསོལ་ལོ། །
ཀུན་རྫོབ་རྒྱུ་འབྲས་རང་ངོ་ལེགས་མཐོང་ནས། ། སྐུ་དང་ཡེ་ཤེས་གསལ་སྣང་མཆེད་པའི་ཚེ། ། མཆོག་ཐུན་དངོས་གྲུབ་ཚུལ་བཞིན་སྦྱིན་པ་ཡི། ། ཡི་དམ་རྒྱ་མཚོའི་ངོ་བོར་མངའ་གསོལ་ལོ། ། བླ་མ་ལྟར་དུ་མངའ་གསོལ་བྱིན་གྱིས་རློབས། ། ཡི་དམ་ལྟར་དུ་མངའ་གསོལ་དངོས་གྲུབ་སྩོལ། ། ཆོས་སྐྱོང་ལྟར་དུ་མངའ་གསོལ་ཕྲིན་ལས་སྒྲུབས། ། ཡབ་གཅིག་ཕ་ལྟར་མངའ་གསོལ་བྱམས་པས་སྐྱོངས། ། སྲིད་ཞིའི་ཕུན་ཚོགས་ཆར་དུས་ཆུ་བོ་བཞིན། ། དམ་ལྡན་འདུས་ཚོགས་པད་མཚོར་ངང་མོ་བཞིན། །
ལུང་རྟོགས་ཡོན་ཏན་ཡར་ངོའི་ཟླ་ཤར་བཞིན། ། གོང་ནས་གོང་དུ་འཕེལ་ཞིང་རྒྱས་པ་ཡིས། ། རང་གཞན་དོན་གཉིས་འགྲུབ་པའི་བཀྲ་ཤིས་སྩོལ། ། ཅེས་པ་འདི་ནི་མདོ་རྒྱུད་དགོངས་འགྲེལ་དང་བཅས་པའི་ཉམས་ལེན་གྱི་གནད་ལ་བློའི་སྣང་བ་ཅུང་ཟད་ཐོབ་ཅིང་། ཁྱད་པར་ཀྱེ་རྡོ་རྗེའི་རྒྱུད་ལུང་མན་ངག་དང་བཅས་པ་སངས་རྒྱས་དངོས་དང་འདྲ་བའི་བླ་མ་ལས་ཉན་ཞིང་ཐོས་བསམ་སྒོམ་གསུམ་གྱིས་ཞུགས་པས་རྟོགས་པའི་ཡེ་ཤེས་མངོན་སུམ་དུ་རྒྱུད་ལ་སྐྱེས་པ་ཙམ་མེད་ཀྱང་ཕྱིར་ལྟས་ཀྱི་རྟོག་གེའི་དཔྱོད་པ་དང་མི་འདྲ་བར་རང་གིས་ཉམས་མྱོང་གི་ཚུལ་གྱིས་མི་འཕྲོག་པའི་ཡིད་ཆེས་རྙེད་པ་རི་སུལ་གྱི་ཀུ་ས་ལི་པ་རྒན་པོ་ཀུན་དགའ་རྒྱལ་མཚན་གྱིས་དགོས་པ་ཆེན་པོ་ཡོད་པར་རློམས་ནས་བྲིས་པའོ།། །། དགེའོ།། །། PAGE * MERGEFORMAT 2 སྡེ་སྟོན་ཨ་འཇམ། མངའ་གསོལ་འདོད་དགུའི་དཔལ་སྟེར། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
