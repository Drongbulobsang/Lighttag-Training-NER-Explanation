གསུང་འབུམ། ཀུན་དགའ་བསྟན་པའི་རྒྱལ་མཚན།
པོད ༣
ཀུན་དགའ་ལེགས་པའི་འབྱུང་གནས་ཡེ་ཤེས་རྒྱལ་མཚན་དཔལ་བཟང་པོའི་རྣམ་པར་ཐར་པ་ངོ་མཚར་ནོར་བུའི་ཕྲེང་བ།
༄༅། །རྗེ་བླ་མ་རྡོ་རྗེ་འཆང་ངག་དབང་ཀུན་དགའ་ལེགས་པའི་འབྱུང་གནས་ཡེ་ཤེས་རྒྱལ་མཚན་དཔལ་བཟང་པོའི་རྣམ་པར་ཐར་པ་ངོ་མཚར་ནོར་བུའི་ཕྲེང་བ་ཞེས་བྱ་བ་བཞུགས་སོ།། ན་མོ་གུ་རུ་སུ་ཝཱགིནྡྲཱ་ཡ། ངྃག་གི་དབྃང་ཕྱུག་འཇམ་མགོན་བླ་མ་ཡི། ། མཁྱེན་བརྩེ་ནུས་གསུམ་གཅིག་ཏུ་བསྡུས་པའི་གཟུགས། ། ལེྃགས་གསུང་མདོ་རྒྱུད་རྒྱ་མཚོའི་གཏེར་གྱུར་པྃ། ། དྲིན་ཅན་རྩ་བའི་བླ་མ་ལ་ཕྱག་འཚལ། ། གང་གི་གསང་གསུམ་ཡོན་ཏན་མཐའ་ཀླས་པ། ། སྔོན་གྱི་སྐྱེས་ཆེན་རྣམས་དང་ཁྱད་མེད་པས། ། ཀུན་རྨོངས་བྱིས་པའི་སྐྱེ་བོ་བདག་འདྲ་ཡི། ། མོས་བློའི་སྤྱོད་ཡུལ་གྱུར་པ་མ་ལགས་མོད། །
འོན་ཀྱང་ཞབས་པད་ཡུན་རིང་བསྟེན་པའི་ཕྱིར། ། དམ་པའི་གསུང་དང་རང་གིས་མཐོང་ཐོས་འགའ། ། བསྟོད་འདོད་ངག་གིས་གཅམ་བུ་མ་ཡིན་པར། ། སྒྲོ་སྐུར་སྤངས་ཏེ་མདོར་བསྡུས་བྲི་བར་བྱ། ། གང་གསུང་བདུད་རྩིས་བློ་གྲོས་ལུས་འཚོ་ཞིང་། ། ལས་ཉོན་ཚ་གདུང་འགོག་པའི་ཐུགས་རྗེ་ཡི། ། གདུགས་དཀར་མཆོག་གི་བསིལ་གྲིབ་ལ་བརྟེན་པའི། ། སྐལ་ལྡན་སློབ་མའི་ཚོགས་རྣམས་གསན་དུ་གསོལ། ། དེ་ལ་འདིར་དུས་གསུམ་སངས་རྒྱས་ཐམས་ཅད་ཀྱི་ངོ་བོ། རིགས་དང་དཀྱིལ་འཁོར་རྒྱ་མཚོའི་ཁྱབ་བདག
སྐུ་དྲིན་མཚུངས་པ་མ་མཆིས་པ་མཚན་བརྗོད་པར་དཀའ་བ་དོན་གྱི་སླད་དུ་མཚན་ནས་སྨོས་ན། ངག་དབང་ཀུན་དགའ་ལེགས་པའི་འབྱུང་གནས་ཡེ་ཤེས་རྒྱལ་མཚན་དཔལ་བཟང་པོ་ཞེས་གསོལ་བ་འདི་ཉིད་ནི་སྔོན་ནས་གྲུབ་པའི་ས་མཐོན་པོར་གཤེགས་པའི་སྐྱེས་ཆེན་དམ་པ་ཞིག་གདུལ་བྱའི་དོན་དུ་བསམ་བཞིན་དུ་སྙིགས་མའི་དུས་སུ་སུམ་ལྡན་རྡོ་རྗེ་འཛིན་པའི་དགེ་སློང་གི་གཟུགས་སུ་བྱོན་པར་ངེས་པས་འདིའི་རྣམ་པར་ཐར་པ་མཐའ་དག་ནི་སུས་ཀྱང་བརྗོད་པར་མི་ནུས་མོད། སྐུ་ཚེ་འདིའི་རྣམ་ཐར་རྗེ་ཉིད་ཀྱི་ཞལ་ལུང་མ་ནི། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། ། བདག་ཤཱཀྱའི་དགེ་སློང་ངག་དབང་ལེགས་པ་ནི་སྒ་སྨད་འཛི་འདའ་རུ། ཕ་ཀུན་དགའ་གྲགས་པ་དང་། མ་ལྷ་མོ་སྒྲོན་གཉིས་ཀྱི་བུ་རུ་སྐྱེས། ཕ་མ་དེ་གཉིས་ལ་བུ་བུ་མོ་བདུན་ཡོད་པའི་ཆེ་བ་ང་རང་ཡིན། ང་སྐྱེས་ནས་ཟླ་བ་མང་པོ་མ་ལོན་ཀྱང་། དཔལ་ཆུང་དཔལ་རྒྱས་ཚང་གི་བག་མ་བག་རོགས་རྣམས་གྲལ་བསྒྲིགས་ནས་བསྡད་པ་ད་ལྟ་ངས་གསལ་བར་དྲན་འདུག
སྤྱིར་བྱིས་པ་ཆུང་ངུའི་དུས་ཀྱི་སྤྱོད་པ་རྣམས་དྲན་པ་འདི་ཅུང་སྒྲིབ་པ་སྲབ་པའི་རྟགས་སུ་འདུག ལོ་བདུན་གྱི་དུས་སུ་མཁན་ཆེན་རྡོ་རྗེ་འཆང་ཀུན་དགའ་བློ་གྲོས་ཀྱི་མདུན་ནས་དགེ་བསྙེན་གྱི་སྡོམ་པ་ཐོབ། དཔལ་ཀྱེ་རྡོ་རྗེའི་རྒྱུ་ལམ་གྱི་དབང་དང་། དབྱངས་ཅན་མ་དཀར་མོའི་རྗེས་གནང་རྣམས་མནོས། དེ་ནས་རིམ་གྱིས་སྒྲོལ་དཀར་འབྱུང་འདུལ་སོགས་ཀྱི་བསྙེན་པ་བགྱིས་ཀྱང་བྱིས་པ་བསམ་མེད་དུ་སོང་བས་ཚུལ་མཐུན་མ་བྱུང་། ལོ་བཅུ་ལོན་སྐབས་གྲུབ་མཆོག་ངག་དབང་བཤད་སྒྲུབ་ཀྱི་མདུན་ནས། མཁའ་སྤྱོད་མའི་བྱིན་རླབས་ཁྲིད་རྣམས་ཚང་མ་ཐོབ། ལོ་བཅོ་ལྔའི་དུས་སུ་འཐག་ལུང་རྣམ་རྒྱལ་གླིང་གི་ཚོགས་སྒྲིག་ལ་ཕྱིན། བཅུ་དྲུག་ལོན་པའི་དཔྱིད་ཀྱི་དུས་སུ་མཐུ་སྟོབས་ཀྱི་དབང་ཕྱུག་གྲུབ་མཆོག་འཇམ་དཔལ་བསྟན་འཛིན་གྱི་མདུན་ནས། རྡོ་རྗེ་ནག་པོ་ཆེན་པོ་དཀྱིལ་འཁོར་ལྔའི་དབང་དང་།
ལྷ་བཅུ་གཉིས་མའི་རྗེས་གནང་། ལྷ་བརྒྱད། ལྕམ་དྲལ་ལྷ་གསུམ། ཁྲོ་བཅུའི་རྗེས་གནང་སྔོན་དུ་འགྲོ་བའི་བྲག་རྫོང་མའི་ཕྱི་ཁྲིད་རྒྱས་པ། གསང་ཁྲིད་ལྷ་དགུའི་རྗེས་གནང་སྔོན་དུ་འགྲོ་བའི་སྒོ་ནས་གསང་ཁྲིད་རྣམས་ཟབ་རྒྱས་སུ་ཐོབ། མར་བསླེབས་ནས་མགོན་པོའི་བསྙེན་མཚམས་ལ་འདུག་ཁུལ་བྱས་པ་ན། གཏོར་མ་རྣམས་ལས་གཡག་གི་རྔ་རྩིད་འདྲ་བའི་སྤུ་ནག་པོ་ཤིན་ཏུ་ཕོན་ཆེ་བ་མང་པོ་སྐྱེས། ཞལ་གྱི་གཏོར་མ་ལས་ནི་སྤུ་དཀར་པོ་གཡག་གི་རྔ་རྩིད་དཀར་པོ་འདྲ་བ་ཕོན་མང་སྐྱེས། དེ་དུས་ཅི་ཡང་མ་ཤེས་ཀྱང་། ། ཕྱིས་སུ་མཁན་ཆེན་དཔལ་ལྡན་ཆོས་སྐྱོང་གི་རྣམ་ཐར་ལ་ལྟ་དུས།
ཁོང་ངོར་བླ་བྲང་གཞུང་ན་བཞུགས་དུས། གཏོར་མ་རྣམས་ལ་སྤུ་མང་སྐྱེས་ཚུལ་དང་། ཞལ་གྱི་བེ་བུམ་ན་དམ་རྫས་གཏོར་མ་ལ་སྤུ་འདྲ་སྐྱེ་བ། ཆོས་དེའི་སྒོ་ནས་ཕྲིན་ལས་རྣམ་པ་བཞི་འགྲུབ་པའི་རྟགས་སུ་གསུངས་པ་ཡོད་ཚུལ་འདུག་པ་དང་། བླ་མ་གཞན་གྱི་རྣམ་ཐར་ལས་ཀྱང་། གཏོར་མ་ལ་སྤུ་སྐྱེ་བ་དང་། དེ་ཡང་འཇའ་ཚོན་ཁ་དོག་སྣ་ལྔ་ཁྲ་ཁྱུག་ཁྱུག་འདུག་ཚུལ་གསུངས་འདུག་པ་བཞིན། ཕྱིས་སུ་གཏོར་མ་བརྗེ་དུས་སྤུ་དེ་དག་ལ་ཉི་མའི་ནང་ནས་བལྟས་པས་འཇའ་ཚོན་ཁ་དོག་སྣ་ལྔ་ཁྲ་ཁྱུག་གེ་ཡོད་པར་མཐོང་བ་འདི་ནི་ཚེ་རབས་སྔོན་ནས་ལས་འབྲེལ་ཡོད་པའི་ལྷ་དང་འཕྲད་པའི་རྟགས་སུ་འདུག དེའི་སྟོན་གྲུབ་པའི་དབང་ཕྱུག་དེ་ཉིད་ཀྱི་དྲུང་ནས་མཁའ་སྤྱོད་མའི་བྱིན་རླབས་ཁྲིད་ཤིན་ཏུ་རྒྱས་པ། རྨོར་ཆེན་གྱི་དཀར་ཆག་ནང་བཞིན་གྱི་བེ་བུམ་གྱི་ལུང་།
དེ་ཉིད་དུ་མ་འདུས་པའི་མཁའ་སྤྱོད་མའི་ཆོས་སྐོར་དུ་མའི་ལུང་དང་། བཀའ་སྲུང་དུར་ཁྲོད་བདག་པོའི་རྗེས་གནང་སོགས་ཞིབ་རྒྱས་ཐོབ། དེ་ནས་ལོ་གཉིས་གསུམ་བར་དཔེ་ཆ་བྲི་བ་དང་། བསྙེན་སྒྲུབ་གང་འོས་བགྱིས། ང་ཆུང་ངུའི་དུས་སུ་སྤྱིར་ཐོས་བསམ་སྒོམ་གསུམ་དང་། ཁྱད་པར་དུ་བླ་མ་ལ་མོས་གུས་བཅོས་མ་མ་ཡིན་པ་ཡོད། ངག་དབང་བཤད་སྒྲུབ་རྒྱ་མཚོས་བཀའ་བཀྱོན་དང་། ཕྱག་འབེབས་གནང་བ་ལ་ཁོང་ཁྲོ་དང་མི་དགའ་བ་མེད་པར་སྙིང་ནས་གུས་པ་སྐྱེ་བ་ཞིག་ཡིན། ངས་གྲོ་ཆན་གྲང་མོ་ཞིག་ཟོས་པའི་རྐྱེན་གྱིས་གྲང་གཞིའི་ནད་ངན་པ་ཞིག་བྱུང་བ་ལ། བླ་མའི་ཞལ་ནས་ཁྱོད་ཀྱིས་སྤྱི་བོར་རྡོར་སེམས་བསྒོམས་པའི་ཐུགས་ཀའི་ཧཱུྃ་ལས་བདུད་རྩི་ཁྲོ་ཆུའི་དྲོད་དང་ལྡན་པ་ལྟ་བུ་གྲང་བའི་ནད་ཐམས་ཅད་སེལ་ནུས་པ་ཞིག་བབས་ནས་ལུས་ཀྱི་ནང་ཐམས་ཅད་གང་།
གྲང་བའི་ནད་ཐམས་ཅད་འོག་སྒོ་གཉིས་ནས་ཕྱིར་འཐོན་པའི་དམིགས་པ་གྱིས་ལ་སྒོམས་གསུངས་པ་ལྟར། སེམས་མ་ཡེངས་པར་ཐུན་རེ་བསྒོམ་པའི་ཚེ་ལུས་ལ་དྲོད་སྐྱེས་པ་ཞིག་བྱུང་། དེ་ཡུན་བསྲིངས་པས་གྲང་གཞིའི་ནད་གཏན་ནས་མེད་པ་ཞིག་རེད་སོང་། རང་ལོ་བཅོ་བརྒྱད་པར་དབུས་གཙང་གི་ཕྱོགས་སུ་རིམ་བགྲོད་ཀྱིས་དཔལ་ཨེ་ཝཾ་ཆོས་ལྡན་དུ་སླེབས། ངོར་གྱི་གདན་རབས་ང་བརྒྱད་པ་ལྕེ་བཙུན་ངག་དབང་བློ་གྲོས་སྙིང་པོའི་དྲུང་ནས་འབྱུང་འདུལ། རྣམ་རྒྱལ་མ། རི་ཁྲོད་མའི་རྗེས་གནང་གསུམ་སྔོན་དུ་འགྲོ་བའི་སྒོ་ནས་ལམ་འབྲས་ཚོགས་བཤད་ཀྱི་སྨིན་གྲོལ་ཡོངས་རྫོགས་དང་། ཀྱེ་རྡོར་བཀའ་བབ་ཕྱི་མ་གསུམ་གྱི་དབང་། པོད་སེར་པོད་དམར་གྱི་ལུང་། ཐར་རྩེ་པཎ་ཆེན་གྱིས་བསྒྲིགས་པའི་ཆོས་སྤྱོད་པོ་ཏིའི་ལུང་།
དཔལ་མགོན་ཞལ་བསྙེན་དུས་ཀྱི་རྗེས་གནང་རྣམས་ཐོབ་ཅིང་། ཚིགས་གསུམ་རིམ་ནོད་ཀྱིས་བསྙེན་པར་རྫོགས་པ་དགེ་སློང་གི་སྡོམ་པ་ཐོབ། དེ་ནས་ས་སྐྱ་གོང་དུ་ཕྱིན། རབ་འབྱམས་པ་ཤེས་རབ་ཆོས་འཕེལ་གྱི་དྲུང་ནས་འདུལ་བ་མདོ་རྩ། ལྷ་ཁང་ཆེན་པོའི་མཁན་པོ་བྱམས་པ་ཆོས་བཀྲ་ཤིས་ཀྱི་མདུན་ནས་སྡོམ་གསུམ་འཇམ་དབྱངས་བླ་མའི་དགོངས་རྒྱན་གྱི་བཤད་ཁྲིད་ཐོབ། དབྱར་ཁར་ངོར་དུ་མར་ལོག མཁན་ཆེན་གདན་ས་པའི་དྲུང་ནས་རྡོ་རྗེ་ཕྲེང་བ་ཀྲི་ཡ་ས་མུཙྪ་དང་བཅས་པའི་དབང་ཆེན་ཞེ་ལྔ། ཡིག་ཆ་ཐར་པཎ་གྱི་རྡོར་ཕྲེང་མཛེས་རྒྱན་གྱི་ལུང་བཅས་ཐོབ། དེ་དུས་ངོར་ན་སྐུ་ཡོན་མཁས་པའི་རྩེ་མོར་སོན་པ་མཆོག་སྤྲུལ་ཤེས་རབ་རྒྱ་མཚོ་ཉིད་གྲགས་ཆེ་བས་དེ་ཉིད་ཀྱི་དྲུང་ནས་ལམ་འབྲས་སྣང་རྒྱུད་མཛེས་རྒྱན། ཟླ་ཟེར།
མན་ངག་རྣམ་བཤད། ཉི་ཟེར་རྣམས་ལ་ལྟ་རྟོག་དང་། མ་གོ་བ་མཁས་མཆོག་དེ་ཉིད་ཀྱི་དྲུང་ནས་དོགས་གཅོད་ཞུས། ཀྱེ་རྡོར་ལམ་དབང་། གྲུབ་རྒྱལ་ལུགས་ཀྱི་བསྐྱེད་རྫོགས་ཟུང་འཇུག་གི་ཁྲིད། ཡིག་ཆའི་སྐོར་མང་པོའི་ལུང་། ངོར་ལུགས་མགོན་པོ་ལྷ་བརྒྱད་ཀྱི་རྗེས་གནང་། སྤྱོད་འཇུག་གི་ལུང་རྣམས་ཞུས། དེའི་དགུན་རང་ཡུལ་ལ་ལོག་རྒྱུ་བྱས་པའི་ཚེ། ཉིན་གཅིག་རྐང་པའི་རྟིང་པ་རྡོ་ལ་བརྡབ་པའི་རྐྱེན་བྱས།
རྐང་པ་ཤིན་ཏུ་ན། ཞ་བོར་འགྱུར་ལ་ཁད་བྱུང་། ཞག་ཤས་ནས་ཅུང་ཟད་བདེ་བར་སོང་ཡང་། ཕྱི་རྟིང་སྐྲངས་པ་ལས་རྣག་རྡོལ་ནས་ཟླ་བ་བཞི་ལྔ་ཙམ་གྱི་བར་དུ་ན་བ་བྱུང་བ་ནི། ངོར་པའི་ཆོས་སྐྱོང་རྣམས་ཀྱིས་ཁམས་ཕྱོགས་སུ་མི་གཏོང་བའི་རྟགས་སུ་འདུག མར་ལམ་ལྷ་ས་རུ་ཇོ་བོ་མཇལ་བ་ལ་ཕྱིན། ལྷ་སའི་རྟེན་གསུམ་རྣམས་ལེགས་པར་མཇལ་ཞིང་སྨོན་ལམ་སྙིང་ནས་བཏབ། དེ་ནས་རིམ་བགྲོད་ཀྱིས་འོང་བ་འདམ་གཞུང་སྐོར་དུ་སླེབས་པའི་ཚེ། ཕྲན་གྱིས་དེ་སྐབས་ལམ་དུས་ཐུན་བཞི་རེ་འདོན་གྱི་ཡོད་པ་སོགས་ཁ་འདོན་གྱི་ཁུར་ལྕི་བ་དང་། གྲང་ངད་དང་དཀའ་ཚེགས་ཆེ་བའི་སྟོབས་ཀྱིས་བྲང་རྫོང་མའི་ཁ་འདོན་ཉིན་མང་པོ་ལ་ཆད་ཤོར།
ནུབ་གཅིག་འགྱོད་པ་དང་བཅས། མགོན་པོའི་ཐུགས་དམ་རྒྱས་པ་དང་། མཧཱ་ཀཱ་ལ་ཁྲི་གཅིག་བཟླས་པས་དེ་ནུབ་རྨི་ལམ་དུ་ངོར་གྱི་གསེར་སྐུ་ལྷ་ཁང་དུ་སླེབས་འདུག་པ། དེ་ན་གྲི་གུག་གཅིག་དང་ཐོད་པ་བཞག་འདུག་པས། གྲི་གུག་དེ་ལག་པ་གཡས་པས་བཟུང་། གཡོན་པས་ཐོད་པ་བཟུང་ནས་གར་སྟབས་མང་པོ་བྱས་པ་རྨིས་པ་ངོ་མཚར་བའི་ལྟས་སུ་འདུག བོད་ལ་ཡར་འགྲོ་དུས་སྒར་པ་རྣམས་ཀྱིས་བཤས་མང་པོ་བཤས་པ་ལ་ངེས་འབྱུང་དང་། སྐྱོ་ཤས་ཁ་ཙམ་མིན་པར་སྐྱེས། ཕྱིས་ལམ་དུ་ཡང་ལུག་འགའ་བསད་པ་མཐོང་བས། གསད་བྱའི་སེམས་ཅན་དེ་རྣམས་ལ་སྙིང་རྗེ་བཅོས་མ་མིན་པ་སྐྱེས་པ་དང་།
ཕྱིན་ཆད་འདི་འདྲའི་སྡིག་ལས་བྱེད་པ་མིག་གིས་མི་མཐོང་སར་དགེ་སྦྱོར་བྱེད་པའི་དུས་ཤིག་ནམ་འོང་ན་སྙམ་པ་བྱུང་ཞིང་། དེ་རྣམས་ཀྱི་ཤ་ཁྲག་མཐོང་ཚེ་ཉིན་ཞག་མང་པོར་ཡི་ག་འགགས་ནས་ཁ་ཟས་ཆེར་ཟ་མི་མོས་པ་སོགས་བྱུང་བས། གོང་སྨོས་དགེ་སློང་གི་སྡོམ་པ་ཞུས་ནས་བཟུང་ཤ་ཆང་གི་བཟའ་བཏུང་། ཕྱི་དྲོའི་ཁ་ཟས་རྣམས་སྤངས་ནས་རིམ་གྱིས་ཆོས་གོས་རྣམ་གསུམ་དང་གདིང་བ། ལྷུང་བཟེད་རྣམས་རྩོལ་སྒྲུབ་བགྱིས་ནས་བྱིན་གྱིས་བརླབས་ཏེ་འཆང་ཁུལ་བགྱིས། རང་ཡུལ་བསླེབས་མ་ཐག་བཅུ་གཅིག་ཞལ་དཔལ་མོ་ལུགས་ཀྱི་སྨྱུང་གནས་དཀར་པོ་ཆ་བརྒྱད་གཅིག་བསྡད། ལར་ངག་བརྒྱ་བསྙེན་བརྒྱ་ཞིག་ལའང་སྟན་ཐོག་གཅིག་ཏུ་འདུག་མྱོང་། དེ་ནས་ཀྱེ་རྡོར་བསྙེན་མཚམས་ལ་ཞུགས་པས་ཟླ་བ་བརྒྱད་ཀྱི་ཁོངས་སུ་བསྙེན་པ་ཡོངས་རྫོགས་གྲུབ། རང་ལོ་ཉེར་གཅིག་པའི་དཔྱིད་ཀ་སྡེ་དགེ་ལ་ཕྱིན། ཐུབ་དབང་གཉིས་པ་འཇམ་དབྱངས་མཁྱེན་བརྩེའི་དབང་པོའི་ཞལ་དཀྱིལ་མཇལ།
མི་ལུས་ཐོབ་པ་དོན་ལྡན་དུ་གྱུར། རྗེ་ཉིད་ཀྱི་དྲུང་ནས་སྔ་ཕྱིར་དབུ་མ་ལུགས་ཀྱི་སེམས་བསྐྱེད་ལན་གཉིས། བྱམས་སྨོན་བཤད་ལུང་ལན་གཉིས། མཁའ་སྤྱོད་མའི་བྱིན་རླབས་དང་། ཁྲིད་ལུང་ཡོངས་རྫོགས་ཚར་གསུམ་དང་། ཐུགས་རྗེ་ཆེན་པོ་དང་ཕྱག་རྒྱ་ཆེན་པོ་ཟུང་འཇུག་གི་རྗེས་གནང་ཁྲིད་བཅས་ལན་གསུམ། ཐུགས་རྗེ་ཆེན་པོའི་དམར་ཁྲིད་མདོར་བསྡུས། འཇམ་དབྱངས་གང་བློ་མའི་རིག་གཏད། ཨ་ར་པ་ཙའི་རྗེས་གནང་། ས་འཇམ་སྦགས་སྒྲུབ་ཀྱི་བྱིན་རླབས་སོགས་མང་པོ་ཐོབ།
མངའ་རི་ཆོས་རྗེ་ཀུན་དགའ་འཇམ་དབྱངས་ཀྱི་དྲུང་ནས་སྒྲུབ་ཐབས་ཀུན་བཏུས་པོད་བཅུ་ཙམ་གྱི་དབང་ལུང་མཐའ་དག་ཞུས། རང་ཡུལ་དུ་བསླེབས། བསྙེན་སྒྲུབ་དང་དཔེ་བལྟས་སོགས་རྣམ་དཀར་གྱི་བྱ་བ་གང་འོས་བགྱིས་ཤིང་། རང་ལོ་ཉེར་ལྔ་པའི་ཐོག་སླར་ཡང་སྡེ་དགེ་ལ་ཕྱིན། ཀུན་མཁྱེན་རྡོ་རྗེ་འཆང་མཁྱེན་བརྩེའི་དབང་པོའི་མཚན་དཔེའི་དཀྱིལ་འཁོར་མཇལ། ཆོས་མང་པོ་མ་ཐོབ་ཅིང་། མཁས་པ་གཞན་གྱི་དྲུང་ནས་སྤྱོད་འཇུག སྡོམ་གསུམ། དབུ་མ་འཇུག་པ། དབུ་མ་རྒྱན་རྣམས་ཀྱི་བཤད་པ་ཉན་ཅིང་།
ཚིག་དོན་ལ་རྟོག་དཔྱོད་བགྱིད་པའི་ཁུལ་བྱས། འཇམ་མགོན་བླ་མ་བློ་གྲོས་མཐའ་ཡས་ཀྱི་དྲུང་ནས་གྲུབ་ཆེན་བརྒྱད་ཅུ་རྩ་བཞིའི་སྒོ་འབྱེད་རྡོ་རྗེ་འཆང་གི་དབང་། གྲུབ་ཐོབ་བརྒྱད་ཅུ་རྩ་བཞི་སོ་སོའི་བྱིན་རླབས། ཡི་དམ་མི་གཡོ་བ་དང་། བཀའ་སྲུང་མགོན་པོ་ཕྱག་བཞི་པའི་རྗེས་གནང་། གྲུབ་ཆེན་ཆོས་དྲུག་ཁྲིད། ཡིག་ཆའི་སྐོར་ཐམས་ཅད་ཀྱི་ལུང་། མར་མི་དྭགས་གསུམ་གྱི་བླ་སྒྲུབ་དང་། བསྲེ་འཕོ། ཆོས་དྲུག
ཕྱག་ཆེན་རྣམས་ཀྱི་ཁྲིད། འཇམ་དཀར་རྗེས་གནང་། ས་འཇམ་སྦགས་སྒྲུབ་ཀྱི་བྱིན་རླབས་སོགས་མང་པོ་ཐོབ་ནས་རང་ཡུལ་ལ་བསླེབས། མཁས་དབང་བློ་བཟང་སྦྱིན་པའི་དྲུང་ནས་སྒྲ་ཀ་ལཱ་པའི་མཚམས་སྦྱོར། མིང་ལེ། ཀུན་བཤད། ཀྲྀཏ྄་བཅས་ལེའུ་ཉེར་ལྔའི་བཤད་པ་རི་མོ། སྙན་ངག་ལེའུ་གསུམ་ཀའི་གོ་དོན་བཤད་རྒྱུག་རྩོམ་རྒྱུག་འབུལ་བ་དང་། སྡེབ་སྦྱོར་རིན་ཆེན་འབྱུང་གནས་ཀྱི་བཤད་ཁྲིད་ལག་ལེན་བཅས་བསླབས། རང་ལོ་ཉེར་བདུན་ལོན་ཚེ།
དོན་གླིང་ནས་ཐར་རྩེ་རྡོ་རྗེ་འཆང་འཇམ་དབྱངས་རིན་ཆེན་རྡོ་རྗེའི་ཞལ་སྔ་ནས་རི་ཁྲོད་མའི་རྗེས་གནང་སྔོན་དུ་འགྲོ་བའི་སྒོ་ནས་ལམ་འབྲས་སློབ་བཤད་སྨིན་གྲོལ་ཆ་ལག་ཡོངས་རྫོགས་ལུང་བཅས་ཞིབ་པར་ཐོབ། དེ་ནས་རེ་ཞིག་གི་བར་བསྙེན་སྒྲུབ་དང་། བླ་མ་དེ་ཉིད་ཀྱི་དྲུང་ནས་ཚུར་ཞུས་པ་དང་། ཕར་ཆོས་ཕྲན་ཚེགས་འཆད་པ་མང་དུ་བྱས། རང་ལོ་སོ་དྲུག་པའི་དུས་སུ་ཕ་རྒན་དུས་ལས་ཡོལ། དེའི་སྟོན་རྒྱབ་སྐལ་བཟང་དགོན་དུ་བླ་མ་ཆོས་ལྷ་མཇལ་བ་ལ་འཁོར་ཙམ་ཕྱིན། བླ་མའི་དྲུང་ནས་སྔ་ཕྱིར་ངོར་ལུགས་དཀྱིལ་འཁོར་བདུན་གྱི་དབང་། མཁའ་སྤྱོད་མའི་བྱིན་རླབས་ཁྲིད་མདོར་བསྡུས། ཞལ་སྒྲུབ་དུས་ཀྱི་མགོན་པོའི་རྗེས་གནང་སོགས་ཆོས་མང་དུ་ཞུས། དེ་གའི་དགོན་ཡར་མར་རྣམས་སུ་ཆོས་འཆད་སྤེལ་དུ་མ་བྱས།
དགུན་རང་གནས་སུ་བསླེབས། སྔོན་ནས་ང་རང་གིས་ལམ་འབྲས་ཀྱི་དམིགས་རྣམ་ལོ་བཅོ་ལྔ་ལ་བསྒོམ་སྙམ་པ་ཡིད་ལ་ཡོད་པ་དང་། དེ་སྐབས་ཕ་རྒན་ཤི་བ་དང་། སྡེ་གཞུང་མཆོག་སྤྲུལ་སྙན་གྲགས་ལུང་རིགས་ཉི་མའི་མདུན་དུ་ལན་གཅིག་འགྲོ་སྙམ་པ་ལ། དེ་ཡང་ཞིང་ཁམས་གཞན་དུ་གཤེགས་པས་ངེས་འབྱུང་གི་རྐྱེན་བྱས། རང་ལོ་སོ་བདུན་པར་ཟླ་བ་དང་པོའི་ཚེས་གཅིག་གི་ཉིན་སྒྲུབ་པའི་བར་ཆད་སེལ་བའི་ཆེད་དུ་རྗེ་བླ་མ་སྒྲུབ་བརྩོན་དམ་པ་ཀུན་དགའ་ཉི་མའི་དྲུང་ནས་མགོན་པོ་ཁྲོ་བཅུའི་རྗེས་གནང་ཞིག་ཞུས། ཚེས་གསུམ་གྱི་ཉིན་སྒོ་འདག་སྦྱར་བགྱིས་ནས་མཚམས་ལ་ཞུགས། དེའི་དུས་སུ་རྗེ་ཉིད་ཀྱིས་བསྙེན་སྒྲུབ་ཀྱི་དམ་བཅའ་དང་ཐུགས་སྨོན་མཛད་པ་ནི་འདི་ལྟར། མི་སྐྱེས་ཆོས་ལ་བཟོད་པ་མ་ཐོབ་བར། ། གཞན་དོན་བསམ་པས་སྒྲུབ་ལ་སྦྱོར་བ་ཡིས། །
བྱ་བྱེད་མང་པོའི་སྤྲོས་པ་ཀུན་དོར་ནས། ། དབེན་གསུམ་བདུད་རྩིའི་བཅུད་ཀྱིས་འཚོ་བར་ཤོག ། ཀློག་དང་སྤོང་བ་ཕྱོགས་རེར་ཞེན་པ་ཡི། ། མཁས་པ་ཕལ་ཆེར་ཚིག་གི་སྦུན་པ་འཕྱར། ། བླུན་སྒོམ་མང་པོས་གཏི་མུག་མུན་པ་སྤེལ། ། དེ་སོགས་སྙིགས་མའི་རང་མདངས་ཕོག་མ་གྱུར། ། ཐོས་དང་བསམ་པས་སྒྲོ་འདོགས་ལེགས་བཅད་པས། ། ཤེས་བྱ་ཀུན་ལ་ལྟ་བའི་མིག་ཡངས་ཤིང་། ། རྩེ་གཅིག་སྒྲུབ་པའི་རྒྱལ་མཚན་འཛིན་པ་ལ། ། སྐད་ཅིག་ཙམ་ཡང་གཡེལ་བར་མ་གྱུར་ཅིག །
ལུས་སྲོག་འབེན་ལ་བཙུགས་པའི་ཞེ་བཅད་ཀྱིས། ། རྣམ་གྲོལ་ཚེ་འདིར་སྒྲུབ་པའི་གོ་ཆ་བགོས། ། འདིར་སྣང་ཆོས་བརྒྱད་འཆིང་བའི་སྒྲོག་ལས་གྲོལ། ། མིང་དོན་མཚུངས་པའི་བྱ་བྲལ་ཉིད་གྱུར་ཅིག ། བྱམས་བརྩེ་བྱང་ཆུབ་སེམས་ཀྱི་གཞི་བཟུང་ནས། ། རིམ་གཉིས་ཏིང་འཛིན་ཟབ་མོའི་མྱུར་ལམ་གྱིས། ། ཆེ་བ་གསུམ་ལྡན་བཅུ་གསུམ་རྡོ་རྗེའི་ས། ། ཚེ་འདི་ཉིད་ལ་བདེ་བླག་འགྲུབ་གྱུར་ཅིག ། རང་དོན་སྤངས་དང་རྟོགས་པ་མཐར་ཕྱིན་ནས། ། གཞན་དོན་བསྡུ་དངོས་བཞི་ཡི་འཕྲིན་ལས་ཀྱིས། །
ཀུན་གསལ་སྒེག་མོའི་ཕ་མཐའི་རྗེས་ཞུགས་པའི། ། འགྲོ་རྣམས་ཕན་བདེའི་ལམ་ལ་འགོད་གྱུར་ཅིག ། མདོར་ན་བསྟན་དང་འགྲོ་བའི་དོན་གྱི་ཕྱིར། ། ཟབ་ལམ་སྒྲུབ་པའི་འབྲས་བུ་མངོན་གྱུར་ནས། ། ཕྱི་ནང་གསང་བའི་བདུད་སྡེ་དཔུང་བཅས་ཀྱི། ། ཉེར་འཚེ་ཀུན་ལས་རྟག་པར་ཛ་ཡནྟུ། ། ཞེས་དམ་བཅའ་མཛད་ནས། དེ་ཡང་ཐོག་མར་བླ་མ་བརྒྱུད་པའི་རྣམ་ཐར་བསམ་ཞིང་གསོལ་འདེབས་བགྱི་དགོས་པ་ལ། རྣམ་ཐར་ཐམས་ཅད་ཡིད་ལ་དྲན་བཞིན་པའི་སྒོ་ནས་འཇམ་དབྱངས་བླ་མ་ལ་རྩ་བརྒྱུད་ཀྱི་བླ་མ་སོགས་སྐྱབས་གནས་མ་ལུས་པ་འདུས་པར་མོས་ནས་ཤེས་བྱ་མ་འདོན་བཞིན་པས་ཕྱག་འབུམ་ཕྲག་བཅུ་ཕུལ། དེ་ནས་རིམ་བཞིན་སྣང་གསུམ་གྱི་ལམ་རྣམས་བསྒོམ་པའི་ཚུལ་བགྱིས་ཤིང་།
ཐུན་མཚམས་རྣམས་སུ་ཕྱག་སོགས་ཚོགས་བསགས་སྒྲིབ་སྦྱོང་ལ་བརྩོན་པར་བགྱིས། དམིགས་རྐང་རྣམས་ཀྱི་ནང་ནས་ལས་དང་པོ་པ་ལ་མི་རྟག་པ་བསྒོམ་པ་འདི་གལ་ཤིན་ཏུ་ཆེ་བར་འདུག་གསུངས་པ་ལྟར་མི་རྟག་པ་ཟླ་བ་བཅུ་གསུམ་ལ་བསྒོམས། དམིགས་ཐུན་གཞན་རྣམས་ཀྱང་ཆད་ལུས་མེད་པར་བསྒོམས་པས་ལོ་ཧྲིལ་པོ་གསུམ་སོང་། སྣང་གསུམ་དམིགས་ཞོར་དུ་སྐྱབས་འགྲོ་འབུམ་ཐེར་ཉེར་གསུམ་སོང་། བྱང་ཆུབ་སེམས་བསྒོམ་སྐབས་ངེད་ཀྱི་གཅུང་ལེགས་འཛིན་ལ། གྲོང་འགོ་ཚང་གི་བུ་དབང་སྟོབས་ཀྱིས་གྲི་བརྒྱབས་པ་ཐོས་ཚེ། དང་པོ་སེམས་ལ་མི་དགའ་བ་ཆེན་པོ་བྱུང་། དེ་ནས་བདག་གཞན་བརྗེ་བ་བསྒོམས་པས་ཇི་ལྟ་བ་བཞིན་མི་ནུས་པར་འདུག སླར་ཡང་ཡུལ་དེ་ཉིད་ལ་ཆེད་དུ་དམིགས་ནས་ཡུན་རིང་བསྒོམས་པས། ཕྱིས་སངས་རྒྱས་ཐོབ་པ་ལ་རེ་བ་སྤུ་ཙམ་མེད་པར་དགྲ་བོ་ལ་སྙིང་རྗེ་ཁོ་ནས་དེའི་ལས་ཉོན་སྡིག་སྡུག་ཐམས་ཅད་རང་ལ་ལེན་ཐུབ་པ་ཞིག་བྱུང་བ་ཡིན་གསུངས།
དེ་ནས་རྒྱུད་གསུམ་ལ་འཇུག་པའི་སྔོན་འགྲོ་བསགས་སྦྱངས་འཇུག་གསུམ་ལས་ཚོགས་བསགས་པ་མཎྜལ་གྱི་རྣལ་འབྱོར་སྐབས། ཆོས་རྗེ་ས་སྐྱ་པཎྜི་ཏས། ཕྱི་ནང་གསང་གསུམ་གྱི་མཎྜལ་གྱི་ཡི་གེར། མཎྜལ་ཁྲུ་གང་ལས་མི་ཆུང་བ་དགོས་སོ་ཞེས་གསུངས་པ་ལྟར་ལས་སླ་ལ་མ་ཤོར་བར་མཎྜལ་ཁྲུ་གང་པ་ཞིག་བསྒྲུབས། ཚོམ་བུ་འགོད་རྒྱུ་ཡང་རབ་རིན་པོ་ཆེའི་ཚོམ་བུ་དགོས་གསུངས་པ་ལྟར། གསེར། དངུལ། རང་བྱུང་ཟངས་ཞུན། བྱེ་རུ། གཡུ།
གཟི་སོགས་གང་འབྱོར་རྣམས་དུང་དང་འགྲོན་བུ་རྣམས་གཞི་བྱས་པ་ལ་བསྲེས། ཁྱད་པར་དུ་འཇམ་མགོན་ཀོང་སྤྲུལ་རིན་པོ་ཆེའི་གཏེར་བྱོན་ཆོས་འཁོར་ནོར་བུའི་རྡུལ་ཕྱེ་མང་པོ་ཡོད་པ་རྣམས་དེ་ལ་བསྲེས། བྱུག་པ་རྣམས་རབ་ཁ་ཆེའི་གུར་གུམ་དགོས་གསུངས་པ་ལྟར་འབད་རྩོལ་ཆེན་པོ་བྱས་ཏེ་རྙེད་པ་རྣམས་དང་བཅས། སེམས་ཡེངས་མ་ཤོར་བར་དམིགས་རྣམ་ཞིབ་ཆ་དང་བཅས་མཎྜལ་འབུམ་ཕྲག་བཅུ་ཕུལ། མཎྜལ་ཕྱི་བའི་ཚེ་སེམས་ཅན་ཐམས་ཅད་ཀྱི་སྡིག་སྒྲིབ་དག་པའི་བློ་སྦྱོང་དང་བཅས་ཏེ་བརྩོན་འགྲུས་དྲག་པོ་བྱས་པས། ལག་པའི་མཁྲིག་མ་ནས་གྲུ་མོའི་བར་གྱི་པགས་པ་ཐམས་ཅད་བརྡོལ་ནས་རྨར་སོང་། གཞན་ཕྱག་འབུལ་བ་ལ་བརྩོན་འགྲུས་བསྐྱེད་པ་དང་། ངེད་ཀྱི་ཁྱིམ་ཚང་གིས་མར་ཁུར་འོང་བ་རྣམས་མ་ཟོས་པར་མར་མེ་ཁོ་ནར་བྱས་པས་རྐང་ལག་ཐམས་ཅད་ལ་སེར་ཀ་བྱུང་། ལུས་ལ་མི་བཟོད་པའི་སྡུག་བསྔལ་བྱུང་ཚེ་ངན་སོང་གསུམ་གྱི་སྡུག་བསྔལ་རང་ཐོག་ཏུ་བླང་བའི་བློ་སྦྱོང་བྱས། ཤིན་ཏུ་བཟོད་དཀའ་བའི་ཚེ་སྣང་བ་སེམས་སྒྲུབ་སྔོན་དུ་འགྲོ་བའི་འཁོར་འདས་དབྱེར་མེད་ཀྱི་ལྟ་བ་ལ་བློ་བཞག་པས་གཟེར་ཟུག་རྣམས་ཞི་ནས་ཡལ་འགྲོ་བ་ཞིག་འོང་བར་འདུག
སྒྲུབ་པ་ལ་ཞུགས་པ་ནས་བཟུང་སྟེ་བར་ཆད་ཀྱི་རྣམ་གྲངས་མང་པོ་བྱུང་ཞིང་། ཁྱད་པར་དུ་སྒྲུབ་པའི་སློང་ཤིག་དང་ལྗི་བས་ཟོས་པ་ལ་འབྲུམ་བུ་ཆེན་པོ་བྱུང་ནས་བཟོད་དཀའ་བ་ལྟ་བུ་དང་། སྲོད་ཀྱི་དུས་སུ་གཉིད་ཀྱི་དོགས་ནས་སྒྲུབ་ཁང་གི་བར་ཁྱམས་ལ་སྟེགས་བུ་གྲུ་བཞི་གཡས་གཡོན་མདུན་རྒྱབ་གང་ལ་ཡང་མ་རེག་པ་ཞིག་གི་སྟེང་དུ་སྡོད་དུས་རབ་གསལ་གྱི་ཐད་སྒྲུབ་ཁང་གི་སྟེང་གི་ཆུ་འགྲོ་བའི་ཝ་རྩེར། བྱ་ལུས་པོ་རྒོད་ཙམ་ལ་སྐེ་འདོམ་གང་ཡོད་སྙམ་པ་ཞིག་བབས་ནས་རབ་གསལ་ལ་ཁ་བལྟས། ཧས་སྒྲ་མང་པོ་འབྱིན་པ་མཐོང་། སྒྲུབ་ཁང་ནང་ན་ཡོད་དུས་སྟེང་གི་རྒྱ་མཐོངས་གསལ་ཁུང་ཆུང་ངུ་ཞིག་ཡོད་པ་ལས་འུག་པ་གཉིས་སྐེ་བསྲིངས་ཏེ་སྐད་འགྲིགས་བྱས་ནས་ཧ་སྒྲ་སྒྲོགས་པ་དང་། དངོས་སུ་ཁང་ཐོག་ཏུ་རྒྱལ་གདོན་དང་བསེན་མོས་ཆགས་པའི་གཏམ་སྨྲ་བ་སོགས་བྱུང་བའི་ཚེ། ལྟ་བའི་གདིང་བསྐྱེད་དེ་ནག་པོ་ཆེན་པོའི་སྒོམ་བཟླས་ལ་བརྩོན་ནས་ཟློག་པ་བྱས་པས་བར་ཆད་ཆེ་བའི་དབང་གིས་ཅུང་ཟད་དེའི་མཚམས་ནས་གཉིད་དུ་ཡུར་བྱུང་དུས། སྔས་ཐད་ཀྱི་གཏོར་སྒྲོམ་རྒྱབ་ནས་ཉི་དགའ་རིན་པོ་ཆེས་གཉིད་མ་འདུག་གསུང་བྱུང་སྣང་གིས་སད། ཡང་གཉིད་དུ་ཡུར་བ་ལ་སྔར་ལྟར་བོས་ནས་བསྐུལ་མ་ཡང་ཡང་གནང་བྱུང་བས་གཟབ་དགོས་པར་བསམས་ཏེ་ཟློག་པ་མཐིལ་ཕྱིན་པར་བྱས་པས།
རྨི་ལམ་དུ་བྱི་ལ་ནག་པོ་ཞིག་བཟུང་ལག་མཐིལ་དུ་མཉེས་ཤིང་བཙིར་བའི་མཐར། ཞལ་དུ་མིད་མ་ཐག་ང་ལ་ཕམ་པ་བྱུང་དགོངས་ནས་འགྱོད། དུད་འགྲོ་བསད་པ་ལྟུང་བྱེད་ཙམ་ལས་ཕམ་པ་མིན་བསམ་པའང་བྱུང་། ཡང་རྨི་ལམ་དུ་ང་རང་གི་ཁྲིའི་འོག་ནས་མི་འདྲ་བ་ཞིག་གིས་ཚིག་ངན་མང་པོ་བརྗོད་ནས་འབར་འདུག་པས་ཁྲིའི་ཞབས་ལ་ལག་པས་བསྙབས་པས་གོས་ཧྲུལ་དམར་ཆད་མང་པོ་ཐོན་བྱུང་བ་རྣམས་རིམ་གྱིས་བཏོན་པས་གཅིག་གི་ནང་ན་བྱིས་པ་ཆུང་ངུ་འགྲོ་མི་ཐུབ་པ་ཞིག་དྲིལ་འདུག་པ་ལ་ཁུར་ཚུར་གྱིས་བསྣུན་རྡོག་པས་བརྫིས་ནས་བཀུམས། དེ་མ་ཐག་ཏུ་ང་ལ་ཕམ་པ་བྱུང་སྙམ་པ་ན་གཉིད་སད། ཕམ་པས་མ་གོས་པར་གོ་ནས་དགའ་ཚོར་ཆེན་པོ་བྱུང་། ཡང་རྨི་ལམ་དུ་ཁང་སྟེང་དུ་རྒྱལ་བསེན་གཉིས་བྱུང་བ་ལ་ཟློག་པ་བྱས་པས། བུད་མེད་དེ་ངུ་ཞིང་འོ་དོད་བོས་ནས་ང་ལས་སྡུག་པ་སུ་ཡོད་ཟེར་ནས་རྡིག་སྒྲ་དང་བཅས་ཁང་སྟེང་ནས་ལྕེབས་སོང་། དེ་ནི་རྒྱལ་བསེན་གཉིས་ཀྱིས་བར་ཆད་བྱས་པ་ལ་རྒྱལ་པོ་མངོན་སྤྱོད་ཀྱིས་ཚར་བཅད་ནས་བསེན་མོའང་ཚེའི་དུས་བྱས་པ་ཡིན་པ་འདྲ། སྐབས་དེ་དག་ཏུ་ཡིག་བརྒྱ་སྔ་ཕྱི་ཀུན་བསྡོམས་པའི་འབུམ་ཕྲག་བཅོ་བརྒྱད་སོང་།
དེ་ནས་རིམ་བཞིན་འཁོར་འདས་དབྱེར་མེད་ཀྱི་ལྟ་བ་ལ་བློ་སྦྱོང་བའི་ཚུལ་དང་། མཚམས་ཐོག་མར་བསྡམས་ནས་མཐར་མ་གྲོལ་གྱི་བར་མི་ལོ་བཅུ་དྲུག་ལ། མར་ཟ་རྒྱུ་ཡོད་པ་དང་བསྔོ་རྟེན་ཕྲན་བུ་བྱུང་བ་རྣམས་ཀྱིས་མར་མེ་མང་པོ་དང་། བདུན་ཚར་ཆ་བདུན་ཡོད་པ་རྣམས་ཉིན་རེ་བཞིན་ལན་གསུམ་རེ་ཕུལ་བས་ཡོན་ཆབ་འབུམ་ཕྲག་བརྒྱད་སོང་། མཆོད་པ་དེ་རྣམས་ཀྱང་སེམས་བསྐྱེད་དང་དམིགས་པ་རྒྱ་ཆེན་པོ་བྱས། འཇམ་དབྱངས་བླ་མ་ལ་གསུང་ངག་རྩ་བརྒྱུད་ཀྱི་བླ་མ་ཡི་དམ་ཀྱེ་རྡོར་ལྷ་དགུ་སོགས་སྐྱབས་གནས་མཆོག་གསུམ་རྒྱ་མཚོ་མ་ལུས་པ་འདུས་པར་དམིགས་ནས། འཇམ་དབྱངས་བླ་མའི་བསྟོད་པ་སྤྱི་དང་ཁྱད་པར་ཤེས་བྱ་མ་འདོན་བཞིན་པའི་ངང་ནས་ཕྱག་འཚལ་བ་སྔ་ཕྱི་ཀུན་བསྡོམས་པས་ཕྱག་འབུམ་ཐེར་བཞི་བཅུ་ཞེ་གསུམ་སོང་། དེ་དག་གི་སྐབས་སུ་འདོད་དོན་གསོལ་འདེབས་ཀྱི་གཙོ་བོ་ནི། འཇམ་དབྱངས་བླ་མ་ས་སྐྱ་པཎྜི་ཏ་ཁྱེད་ཐུགས་དགྱེས་པའི་ཕྲིན་ལས་ཐམས་ཅད་རྗེས་སུ་བསྒྲུབ་པའི་སླད་དུ། འཇམ་དབྱངས་བླ་མ་སྐྱབས་གནས་ཀུན་འདུས་ཁྱེད་ལ་སྙིང་ནས་དད་པས་ཕྱག་འཚལ་ལོ། །
སྐྱབས་སུ་མཆིའོ། ། གསོལ་བ་འདེབས་སོ། ། ཐབས་འདི་ལ་བརྟེན་ནས་བསྐལ་པ་གྲངས་མེད་གསུམ་གྱི་ཚོགས་གཉིས་སྐད་ཅིག་ཉིད་ལ་རྫོགས་པར་བྱིན་གྱིས་བརླབ་ཏུ་གསོལ། སྡིག་སྒྲིབ་ཉེས་ལྟུང་དྲི་མའི་ཚོགས་བག་ཆགས་དང་བཅས་པ་ཐམས་ཅད་སྐད་ཅིག་ལ་ད་ལྟ་ཉིད་དུ་བྱང་ཞིང་དག་པར་བྱིན་གྱིས་བརླབ་ཏུ་གསོལ། འཇམ་དབྱངས་བླ་མའི་བྱིན་རླབས་སྙིང་ལ་ཞུགས་ནས་ཐོས་བསམ་སྒོམ་གསུམ་གྱི་ཡོན་ཏན་ཐམས་ཅད་སྐད་ཅིག་ཉིད་ལ་ཡོངས་སུ་རྫོགས་ནས་བསྟན་པ་དང་སེམས་ཅན་གྱི་དོན་ནམ་མཁའི་མཐའ་དང་མཉམ་པར་སྒྲུབ་ནུས་པར་བྱིན་གྱིས་བརླབ་ཏུ་གསོལ། ཞེས་གསོལ་བ་འདེབས་པའི་ཁུལ་དུ་བྱས། དེ་སྐབས་སྤྱིར་ཚོགས་རྫོགས་སྒྲིབ་པ་བྱང་བའི་རྟགས་དུ་མ་དང་། ཁྱད་པར་དུ་ནུབ་གཅིག་རྨི་ལམ་ལ། ཉིན་མོའི་དུས་ལྟར་ཤེས་བྱ་མ་འདོན་ཞིང་ཕྱག་འཚལ་ནས་འདུག་པ་ལ། འཇམ་དབྱངས་བླ་མའི་བྲིས་སྐུའི་སྤྱན་གཉིས་ཁྲ་ཧྲིག་ཧྲིག་འབྱེད་འཛུམ་བྱེད་འདུག
དེའི་རྐྱེན་གྱིས་འདི་རྨི་ལམ་ཡིན་པ་འདུག་སྙམ་དུ་ཤེས་བྱུང་བ་ན། ཞལ་ཤིན་ཏུ་འཛུམ་ཞིང་མཆུ་སྒྲོས་པདྨ་ལྟར་དམར་བའི་དབུས་ནས་ཚེམས་རྣམས་སྐྱ་ཁྲིག་གེར་མཐོང་ཞིང་བཞད་མོ་འཆོར་ལ་ཁ་མཛད་བྱུང་། དེ་ནས་མོས་གུས་བསྐྱེད་ནས་གོང་གི་འདོད་གསོལ་དེ་ཉིད་སྒྲ་དག་པར་ཚར་གཅིག་བརྗོད་པས། དབུ་གུག་གུག་པ་ལན་གསུམ་མཛད་བྱུང་། དེ་ང་རང་གིས་དེ་དུས་གོ་ཚུལ། སྤྱན་གྱིས་འབྱེད་འཛུམ་མཛད་པ་ནི། མཁྱེན་པའི་ཡེ་ཤེས་ཀྱི་སྤྱན་གྱིས་སྒྲིབ་མེད་དུ་གཟིགས་པའི་བརྡ་དང་། ཞལ་འཛུམ་པ་ནི་བརྩེ་བའི་ཐུགས་རྗེས་དུས་རྟག་ཏུ་དགོངས་པའི་བརྡ། དབུ་གུག་གུག་པ་ལན་གསུམ་མཛད་པ་ནི། མཛད་པ་ཕྲིན་ལས་ཀྱིས་གསོལ་བ་བཏབ་པའི་དོན་གྱི་འབྲས་བུ་རྣམས་ཚུལ་བཞིན་དུ་སྩོལ་བར་མཛད་པའི་བརྡ་ཡིན་སྙམ་པ་བྱུང་།
འོན་ཏེ་མདོ་སྡེ་གསེར་འོད་དམ་པ་ལས། ཡི་དམ་ལྷ་ཡི་བྲིས་སྐུ་སོགས་ཞལ་འཛུམ་མཛད་པ་ནི། ལུང་ཆེན་ཐོབ་པའི་སྔ་ལྟས་ཡིན་པར་གསུངས་འདུག འདི་དང་མཐུན་པར་འཇམ་དབྱངས་བླ་མའི་ཞལ་ནས་འོད་ཟེར་དཀར་པོ་འཕྲོ་ཞིང་འདུག་པ་མཐོང་བའང་དེར་གདའ། རྨི་ལམ་དུ་ལན་གཉིས་ཙམ་ཞིག་ལ་འཇམ་དབྱངས་བླ་མའི་ཕྱག་ཆོས་འཆད་ཀྱི་ཕྱག་རྒྱའི་ཕྱག་མཛུབ་རྣམས་འགུལ་ཤིག་ཤིག་མཛད་ཀྱིན་འདུག་པ་ཤིན་ཏུ་གསལ་བ་ལན་མང་པོར་རྨིས་པས། འདི་རྨི་ལམ་ནི་མིན། མངོན་སུམ་དུ་འདི་འདྲའི་རྟགས་འོང་བ་ངོ་མཚར་ཆེ་སྙམ་དགའ་བ་ཆེན་པོ་སྐྱེས་པ་ནི། ཆོས་འཆད་སྤེལ་མང་པོ་བྱེད་རྒྱུ་འོང་བའི་རྟགས་ཡིན་ནམ། འོན་ཀྱང་མང་ཐོས་ཀླུ་སྒྲུབ་རྒྱ་མཚོའི་རྣམ་ཐར་མཐོང་བའི་བག་ཆགས་ཡིན་ལས་ཆེ་སྙམ། དེ་ནས་ཕྱག་མང་དུས་ཉིན་རེར་སྟོང་ཕྲག་བཞི་རེ།
ཉུང་དུས་སྟོང་ཕྲག་གསུམ་རེ་ཕུལ། མཇུག་བསྔོ་བ་སྨོན་ལམ་རྣམས་གོང་གི་འདོད་གསོལ་དང་མཚུངས་པར་འདུན་པ་ཤུགས་དྲག་པོའི་སྒོ་ནས་བསྔོ་བ་སྨོན་ལམ་བགྱིས་ཤིང་བདེན་ཚིག་བརྗོད་ཅིང་། ནུབ་མོ་གཉིད་སོང་མ་ཐག་མདུན་གྱི་འཇམ་དབྱངས་བླ་མ་དང་ང་རང་གཉིས་དབྱེར་མེད་དུ་འདྲེས་སོང་སྙམ་པ་ཤིན་ཏུ་མང་པོ་བྱུང་། བཅད་རྒྱ་ལ་མ་བསྡད་གོང་འཇམ་དབྱངས་བླ་མའི་དུས་ཆེན་དགུན་ཟླ་འབྲིང་པོའི་ཚེས་བཅུ་བཞིའི་ཉིན། སྔ་དྲོ་ཁྲུས་བྱས་ནས་རྗེ་མཁྱེན་བརྩེའི་ཕྱག་ནས་བྱུང་བའི་འཇམ་དབྱངས་རིལ་བུ་གྱུར་མིད་བྱས་ནས་ཉིན་རིང་ལ་ས་འཇམ་སྦགས་སྒྲུབ་ཀྱི་བླ་མཆོད་བཏོན་ནས་གསོལ་བ་རྩེ་གཅིག་ཏུ་བཏབ་པས། ནུབ་མོ་རྨི་ལམ་དུ་གཞན་ཞིག་གིས་རྒྱུ་ཟན་ལས་བྱས་པས་མདོག་གསེར་ལྟ་བུའི་པདྨ་འདབ་མ་ཕྱི་ནང་ཤིན་ཏུ་མང་པོ་ཡོད་པ། འདབ་མ་རེ་རེའི་སྟེང་ན་ཨ་ར་པ་ཙའི་སྔགས་འབུར་དོད་དུ་ཡོད་པ་ཞིག་གཏད་བྱུང་བ་དེ་ཁོང་དུ་མིད་པས་ཨ་ར་པ་ཙའི་སྔགས་ཁོ་ནས་ལུས་ཐམས་ཅད་གང་བར་རྨིས་ཏེ། དེ་མཚན་ཧྲིལ་པོར་བྱུང་། དེའི་དོན་ལ་དཔྱད་ན་མི་བརྗེད་པའི་གཟུངས་ཐོབ་དགོས་རྒྱུ་ལྟ་བུ་འདུག་པ་ལ། དེ་འདྲའི་རེ་བ་མི་འདུག་པས་སྒྱུ་མ་ཉིང་འཁྲུལ་རང་ཡིན་པ་འདྲ།
ནུབ་གཅིག་རྨི་ལམ་དུ་ས་ཆེན་ཡབ་སྲས་གསུམ་ཆོས་རྗེ་དང་བཅས་པའི་ཞལ་སློབ་དཀར་ཤཱཀྱ་གྲགས་ཡིན་ནམ་སྙམ་པ་ཤར་ཏེ། དེ་ཡང་ངེད་རང་གི་གཏོར་སྒྲོམ་སྟེང་ན་རབ་འབྱམས་ཆོས་རྗེ་བྱོན་འདུག་པ། ཐོག་མར་ངེད་རང་ལ་བར་ཆད་ཡོད་ཚུལ་གྱི་བརྡ་མང་པོ་ཞིག་བསྟན་བྱུང་། རྗེས་སུ་པད་གདན་གྱི་ཐད་ནས་ཡིག་ཕྲེང་ཞིག་ཤར་བྱུང་བ་དེ་ཀློག་པ་ན་དཀར་ཤཱཀྱ་གྲགས་ཟེར་བ་འདུག དེ་རང་གི་སྐྱེ་བ་སྔ་མའི་ལུང་བསྟན་ཡིན་པ་འདུག་སྙམ་པ་ཤར། ཡང་ཁྲི་འདུ་སྐལ་བཟང་དགོན་ན་ཡོད། ཟས་ཤིག་གི་རྐྱེན་གྱིས་བད་ཀན་ཤིན་ཏུ་ཐུ་བ་ཞིག་གིས་ན། དེ་སྐབས་རྨི་ལམ་དུ་ངོར་ཆེན་རྡོ་རྗེ་འཆང་གི་སྐུ་ཞིག་ཐལ་བ་ལྟར་ཞིག་སོང་བ་རྨིས་པས། ད་རེས་ནད་འདིས་འཆི་བར་ངེས་སྙམ་སེམས་ཞུམ། དེ་རྗེས་ཉི་གསུམ་ཙམ་ནས་ང་རང་གི་མདུན་གྱི་ནམ་མཁར་རྗེ་རྡོ་རྗེ་འཆང་བསྒོམས་ནས་གསོལ་བ་འདེབས་ཤིང་འདུག་པ་ལ།
ངོར་ཆེན་ཉིད་གཞོན་ནུ་ལང་ཚོ་དར་ལ་བབ་པ་ན་བཟའ་ཕུན་སུམ་ཚོགས་པ་ཅན་ཞིག་མཇལ་བྱུང་བས། ནད་ཚབས་ཆེ་ཡང་འཆི་རྐྱེན་མི་བྱེད་པའི་ལྟས་སུ་གོ ཡང་རྐྱེན་ཆག་ཆེ་བ་ཞིག་གི་སྐབས་སུ་ལམ་འབྲས་བླ་མ་བརྒྱུད་པ་ཞིག་འདུག་པ་དེའི་ནང་ནས་རྗེ་བཙུན་གྲགས་པའི་སྐུ་དེ་ཞིག་སོང་བ་རྨིས་པ་དང་། ཡང་རྐྱེན་གེགས་ཆེ་བ་ཞིག་གི་སྐབས་སུ་ངོར་གྱི་གསེར་སྐུ་ལྷ་ཁང་གི་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་གཟིམས་མལ་གྱི་སྐུ་འདྲ་དེ་ཞིག་སོང་བར་རྨིས་པ་དང་། ཕྱིས་ཞིག་རྐྱེན་ཆེ་བ་ཞིག་གི་སྐབས་ངེད་རང་གི་སློབ་མ་ཞིག་གིས་རྗེ་ས་ཆེན་གྱི་སྐུ་ངོ་མཚར་རྨད་དུ་བྱུང་བ་གཟི་འོད་འབར་བ་ཞིག་གི་དབུ་ལྷུང་འདུག་པ་རྨིས་ཟེར་བ་དང་། གུར་གྱི་མགོན་པོ་འདིས་དུས་དང་གནས་སྐབས་ཐམས་ཅད་དུ་བུ་གཅིག་པ་བཞིན་སྐྱོང་བར་མཛད་ཚུལ་འདི་དག་ལ་དཔགས་ན། སྐྱེ་བ་སྔ་མ་ཡང་ས་སྐྱ་པའི་བསྟན་པ་ལ་བྱ་བ་ཁྱད་པར་ཅན་བྱས་པའི་གང་ཟག་གཅིག་ཡིན་ནམ་སྙམ་པ་དང་། ཚེ་འདིར་ས་སྐྱ་པའི་བསྟན་པ་ལ་ཕན་ཐོགས་མཁན་ཞིག་ཡིན་དགོས་རྒྱུར་འདྲ་ཡང་། རང་རྒྱུད་ཀྱི་ཉོན་མོངས་དུག་ལྔ་ཤིན་ཏུ་རགས་པ་དང་། ཐོས་བསམ་སྒོམ་གསུམ་ལ་ཡར་སྐྱེད་ཅུང་ཟད་ཀྱང་མེད་པ་དང་།
ལུང་རྟོགས་ཀྱི་ཡོན་ཏན་གྱིས་ཤིན་ཏུ་དབུལ་བ་སོགས་གང་ནས་བསམས་ཀྱང་གཏད་སོ་གང་ཡང་མེད་པས་སྒྱུ་མ་ཉིང་འཁྲུལ་རང་དུ་འདུག ཡང་བཅད་རྒྱ་རུ་འདུག་སྐབས། ཀོང་སྤྲུལ་རྡོ་རྗེ་འཆང་གི་གཏེར་བྱོན་ཀུན་ཏུ་བཟང་པོའི་སྨོན་ལམ་འགྲུབ་པའི་རིལ་བུ་རེ་ཟོས་ནས་སྨོན་ལམ་མང་པོ་བཏབ་པ་དེ་འདྲ་བ་ཉིན་དུ་མར་བྱས་པས། སྐབས་ཤིག་རྨི་ལམ་དུ་རྗེ་བླ་མ་སཱུརྻའི་མཚན་ཅན་གྱི་དྲུང་དུ་བསླེབས་འདུག་པ་ལ། རྗེ་ཉིད་ཀྱིས་འཇམ་དབྱངས་ཀྱི་སྐུ་གཟི་འོད་འབར་བ་ཞིག་དང་། སྣག་ཚ་ཞིག་གཏད་བྱུང་བས། ད་དུང་བདག་ལ་བྱིན་རྟེན་ཞིག་གནང་དགོས་ཞུས་པ་ན། རྗེ་བླ་མ་ངག་དབང་བཤད་སྒྲུབ་རྒྱ་མཚོའི་ཐུགས་ལྗགས་སྤྱན་གསུམ་གྱི་ནང་ནས་སྤྱན་དེ་ཁྱེད་ལ་དབང་བ་ཡིན་གསུངས་ནས་ལག་ཏུ་སྤྱན་ཞིག་གཏད་བྱུང་། འོ་ན་ད་དུང་རྗེ་བླ་མའི་ཕྱག་ཕྲེང་ཞིག་གནང་དགོས་ཞུས་པས། རྗེ་བླ་མ་དེ་ཉིད་ཀྱི་ཕྱག་ཕྲེང་གི་བརྒྱ་དཔོན་ཞིག་གནང་བྱུང་བ་བརྡ་ཞིག་ཡིན་པར་གོ
ལོ་གྲངས་བཅུ་དྲུག་ལ་སྒྲུབ་པའི་དམ་བཅའ་རྫོགས་ནས། སོ་སོའི་མོས་པ་དང་འཚམ་པར་ཆོས་འཆད་ཉན་མང་དུ་བྱས་པ་ནི། ལམ་འབྲས་སློབ་བཤད་ཡོངས་རྫོགས་ཚར་དགུ། མཁའ་སྤྱོད་མའི་བྱིན་རླབས་ཁྲིད་ཡོངས་རྫོགས་ཚར་བཅུ་གཉིས། མགོན་པོ་བྲག་རྫོང་ཕྱི་མའི་རྗེས་གནང་ཁྲིད་བཅས་ཚར་བཅུ། མགོན་པོའི་དཀྱིལ་འཁོར་ལྔའི་དབང་བཀའ་ཚར་གསུམ། རྡོ་རྗེ་འཇིགས་བྱེད་རྭ་ལུགས་ལྷ་དགུའི་དབང་དང་། རྭ་རྩེ་སེམས་འཛིན་གྱི་ཁྲིད་བཅས་ཚར་བརྒྱད། ཚར་ལུགས་འཇིགས་བྱེད་ལྷ་བཅུ་གསུམ་མའི་དབང་ཁྲིད་བཅས་ཚར་གསུམ། སྒྲོལ་དཀར་འོད་ཟེར་དྲུག་སྦྲགས་ཀྱི་རྗེས་གནང་ཁྲིད་བཅས་ཚར་བརྒྱད།
སྒྲུབ་ཐབས་ཀུན་བཏུས་ཚར་གཅིག གཞན་ཞུ་བ་པོ་སོ་སོའི་ངོར་དབང་ཁྲིད་ལུང་སོགས་ཆོས་ཀྱི་རྣམ་གྲངས་ཤིན་ཏུ་མང་ཞིང་བརྗོད་ཀྱིས་མི་ལང་བ་ཞིག་སོང་། དེ་དག་ཀྱང་ཚིག་རྒྱུད་མ་ཆད་ཙམ་གྱིས་བསྟན་པ་དང་སེམས་ཅན་ལ་ཕན་པ་ཅུང་ཟད་འོང་བའི་རེ་བ་ཁོ་ན་བྱས། ཆོས་ཉན་པ་པོ་དེ་དག་ལ་ཆོས་དང་ཟང་ཟིང་གཉིས་ཀྱི་སྒོ་ནས་ཕན་ཅི་ཐོགས་ཟོལ་ཟོག་དང་ངོ་ལྐོག་མེད་པར་བྱས། བྱ་བ་ལས་ཀྱི་འཁོར་ལོའི་དབང་དུ་བྱས་ན་དགོན་འདིར་གཙུག་ལག་ཁང་ཤིན་ཏུ་ངོ་མཚར་བ་ཀ་བ་སོ་དྲུག་ཅན། དེའི་ནང་དུ་རྟེན་རྒྱུ་ཟངས་གསེར་ལས་གྲུབ་པའི་སྟོན་མཆོག་ཐུབ་པའི་སྐུ་ཁང་བརྩེགས་གསུམ་ཅན་དང་། དེའི་གཡས་སུ་ཆོས་རྗེ་འཇམ་པའི་དབྱངས་ས་སྐྱ་པཎ་ཆེན་དང་། གཡོན་དུ་རྒྱལ་བ་རྡོ་རྗེ་འཆང་ཀུན་དགའ་བཟང་པོ་གཉིས་ཐོག་བརྩེགས་གཉིས་རེ་ཡོད་པ་ཤིན་ཏུ་སྒྲོས་གཙང་སྤུས་ལེགས་པ། དེ་དག་གིས་མཚོན་པའི་སྐུ་གསུང་ཐུགས་རྟེན་ཆེ་ཕྲ་ཤིན་ཏུ་མང་པོ་དང་། དེ་དག་གི་མདུན་དུ་རྒྱ་དངུལ་རྡིལ་ཚད་གཉིས་རེ་ལས་བརྡུངས་པའི་ཀོང་བུ་ཆེ་བ་དགུ།
དངུལ་སྲང་བཅུ་རེ་ལས་བརྡུངས་པའི་ཀོང་བུ་ཆུང་བ་བརྒྱ་ཕྲག་གཅིག་སྟེ། དེས་མཚོན་པའི་མཆོད་རྫས་རྣམ་གྲངས་དུ་མ་དང་། མགོན་ཁང་ཀ་བ་གཉིས་ཅན་དང་། བཀའ་འགྱུར་ལྷ་ཁང་ཀ་བ་ཉི་ཤུ་ཅན་དང་། གཞན་སྟེང་ཤོད་ཀུན་ཏུ་ཁང་མིག་མང་པོ་བྱས། མགོན་པོའི་བསྙེན་པ་མཧཱ་ཀཱ་ལ་འབུམ་ཕྲག་བརྒྱ། ཤཱ་ས་ན་འབུམ་ཕྲག་ཉི་ཤུ་རྩ་གྲངས་སོང་ཡོད་སྙམ། དེ་དག་གི་སྐབས་སུ་སྒྲུབ་པ་ལ་བརྩོན་འགྲུས་ལྷོད་སོང་བ་ན། བརྩོན་འགྲུས་རྩོམ་དགོས་ཚུལ་གྱི་བརྡ་དང་། སེམས་ཡེངས་པ་ན་སེམས་མ་ཡེངས་གསུངས་པའི་བརྡ་དང་།
སྔགས་ཟུར་ཉམས་པའི་ཚེ་དག་པར་གྱིས་ཤིག་གསུངས་པའི་བརྡ་དང་། སྤྱིར་ཡང་མགོན་པོའི་བསྙེན་སྒྲུབ་ལ་ལྷོད་མི་ཉན་པའི་བརྡ་སོགས་མང་པོ་བསྟན། ཡང་ཡང་དགེ་བའི་ལམ་ལ་བསྐུལ་བར་མཛད། སྡེ་དགེ་ལ་འགྲོ་སྐབས་ཤིག ཆུ་དྲོན་མན་ཙམ་འགུ་ཟིའི་རྨ་རང་ལ་འགྲོ་བའི་སུམ་མདོ་དེ་ན་ཞག་གཅིག་བསྡད་སྐབས་རྨི་ལམ་དུ། མགོན་པོའི་སྐུ་ནམ་མཁའི་ཁྱོན་གང་བ་གཟི་བརྗིད་དང་ལྡན་པ་ཞིག་མཐོང་བྱུང་བ་ན། དེ་ཡི་ཟིལ་ལྟ་བུས་གྲིབ་ནོན་ཆེན་པོ་ཞིག་ཕོག་བྱུང་ཡང་ཅུང་ཟད་ཡར་སངས་པ་ན། མགོན་པོའི་སྐུའི་ཆ་ཤས་རེ་མཐོང་བྱུང་བ་ན་གྲིབ་ནོན་རེ་ཕོག དེ་འདྲ་ལན་མང་པོ་བྱུང་། མདོར་ན་ང་རང་གི་མི་ཚེ་ཧྲིལ་པོ་ད་ཡན་ཆོད་ཀྱི་ལོ་རྒྱུས་རགས་རིམ་བྲིས་པ་ནི།
སྙིང་གི་བུ་མཆོག་གི་སྤྲུལ་སྐུ་འཇམ་དབྱངས་ཀུན་དགའ་བསྟན་པའི་རྒྱལ་མཚན་གྱིས་ཡང་ཡང་བསྐུལ་མ་གནང་བཞིན་ཞལ་ངོ་མ་བཟློག་པར་ཅུང་ཟད་བྲིས་པའོ། ། རང་རེ་ཕ་བུ་གཉིས་ཀྱི་གསང་གཏམ་འདི་སུས་ཀྱང་མི་ཐོས་པ་ཅིས་ཀྱང་གལ་ཆེ། མདོར་ན་རང་རྒྱུད་ལ་ལུང་རྟོགས་ཀྱི་ཡོན་ཏན་མཚན་ཉིད་པ་མི་འདུག་རུང་། དག་སེམས་ཅུང་ཟད་སྐྱེས་པ་ནས་ཉམས་ལེན་གྱི་གནད་དོན་འཁྲུལ་མེད་ཅུང་ཟད་གོ་བ་སོགས་དང་། ཆོས་དང་ཟང་ཟིང་གིས་གཞན་ལ་ཅུང་ཟད་ཕན་ཐོགས་པ་འདི་རྣམས་ཆོས་རྗེ་འཇམ་པའི་དབྱངས་དང་། རྡོ་རྗེ་ནག་པོ་ཆེན་པོ་གཉིས་ཀྱི་ཐུགས་རྗེ་དང་བྱིན་རླབས་ཁོ་ན་ལས་བྱུང་བ་ཡིན་སྙམ། ཞེས་གསུངས་པ་འདི་ཡན་ཆད་རྗེ་བླ་མས་ཞལ་ནས་གསུངས་ཤིང་ཁོ་བོས་སུག་བྲིས་སུ་བགྱིས་པ་ལགས། དེ་ནས་བདག་ལ་སྐབས་སྐབས་སུ་གསུང་འཕྲོས་ཀྱི་ཚུལ་དུ་གསུངས་པ་རྣམས་སྒྲོ་སྐུར་མེད་པར་བྲིས་ན། བདག་གིས་བླ་མ་རིན་པོ་ཆེ་ལ་ཉིད་ཀྱིས་ས་དང་པོ་མ་བརྙེས་ཀྱི་བར་དུ་སྒྲུབ་པ་ལས་མི་གྲོལ་བའི་དམ་བཅའ་མཛད་འདུག་པས། འཕགས་པའི་ས་མངོན་དུ་མཛད་ཨེ་ཡོད་ང་ལ་གསུང་རོགས་ཞུས་ཚེ།
འ་འི་དེ་འདྲ་ཡོང་མ་སོང་། ངས་ད་བར་སྒྲུབ་པ་བྱས་ན་གྲུབ་མཐའ་སྙོགས་པར་འདུག་སྟེ། བསྟན་པ་ལ་ཕན་དུ་རེ་ནས་གཞན་ལ་ཆོས་འཆད་ཁུལ་བྱས་པས་བར་ཆད་བྱས་སོང་ཞེས་དེ་དུས་ཞལ་གྱིས་མ་བཞེས་ཀྱང་དོན་དུ་འཕགས་པའི་ཡེ་ཤེས་མངོན་དུ་མཛད་པ་ནི་ཐེ་ཚོམ་མེད་དེ། རྗེ་ཉིད་ཀྱི་ཞལ་ནས་ངས་དང་པོར་སྒྲུབ་པ་བྱེད་དུས་ཉོན་མོངས་པ་རགས་པ་རང་མཚན་པ་རྒྱུད་ན་ཡོད་ཀྱང་། ད་ལྟ་ནི་བག་ཆགས་ཙམ་ཡང་མི་འདུག་ཅེས་གསུངས་ཤིང་། དེའི་རྒྱུ་མཚན་ཉམས་ལེན་མཛད་ཚུལ་བདག་ལ་ཞལ་གདམས་ཀྱི་ཚུལ་དུ་གསུངས་པ་ནི། རྗེ་བླ་མའི་ཞལ་སྔ་ནས། ཁོ་བོས་དང་པོར་བསླབ་པ་ལ་སྲུང་སྡོམ་ཕུན་སུམ་ཚོགས་པ་ཞིག་བགྱི་སྙམ་ནས། གུང་ཚིགས་ཡོལ་ནས་བཟུང་ཟས་མི་ཟ་བས་ཉིན་མང་པོ་འདའ་བ་སོགས་འབད་རྩོལ་དྲག་པོ་བྱས་ཀྱང་། རྒྱ་གར་གྱི་དགེ་སློང་ལྟ་བུའི་མིག་སྲོལ་བཟང་པོ་སློབ་མཁན་གྱི་གྲོགས་མ་རྙེད་པས་གནའ་དུས་ཀྱི་དགེ་སློང་ལྟ་བུ་ཕུན་སུམ་ཚོགས་པ་ཞིག་མ་བྱུང་ཡང་།
རང་གི་ཤེས་ཚོད་ཀྱིས་ཕམ་ལྷག་བཅུ་བདུན་སོགས་བསླབ་བྱ་རགས་རིམ་རྣམས་ལ་སྲུང་སྡོམ་ཚུལ་བཞིན་དུ་བགྱིས་ཏེ་རྨི་ལམ་དུའང་དྲན་ཤེས་ཀྱིས་ཟིན་པ་ཞིག་གོམས་པར་བྱས་ཡོད། སྡོམ་པའི་ངོ་བོ་ངེས་འབྱུང་གི་ཚུལ་ཁྲིམས་ཡིན་པར་ཤེས་ནས་སྤྱིར་འཁོར་བ་ལ་ངེས་འབྱུང་དང་། ཐེག་ཆེན་ལམ་གྱི་རྩ་བ་བྱང་ཆུབ་ཀྱི་སེམས་ལ་ཐུག་པར་གོ་ནས། རང་དོན་ཡིད་བྱེད་མེད་པར་དགྲ་བོ་ལ་ཡང་བདག་གཞན་བརྗེ་བའི་སེམས་བཅོས་མིན་མ་སྐྱེས་ཀྱི་བར་དུ་བློ་སྦྱངས། སྒྲུབ་པ་ཉམས་ལེན་བྱེད་པར་དཀའ་སྤྱད་དང་སྙིང་རུས་གནད་དུ་ཆེ་བར་བསམས་ནས་ཕྱག་ལེན་ཐམས་ཅད་དོག་མཐར་བཟུང་སྟེ། སྤྱན་རས་གཟིགས་ཀྱི་སྒྲུབ་པ་དང་འབྲེལ་བར་སྨྱུང་གནས་ཆ་བརྒྱ་སྟན་ཐོག་གཅིག་ཏུ་གྲུབ་པར་བགྱིས་པ་དང་། ཡུན་རིང་སྒྲུབ་པ་ལ་ཞུགས་པའི་ཚེ་སྐེ་རགས་མ་བཀྲོལ་བར་བསྡད་པས་དང་པོར་སྒྲུབ་པའི་སློང་ཕྱི་ནང་གི་བར་ཆད་ཤིན་ཏུ་མང་བ་དང་། ཁྱད་པར་དུ་ཤིག་མང་པོ་བྱུང་བས་རུམ་ནས་སྦར་མོ་གང་རེ་ཙམ་དུས་གཅིག་ལ་ལེན་རྒྱུ་ཡོད་སྙམ་པ་ལྟ་བུ་དང་། ཤ་ཆང་ཕར་ཞོག་མར་ཡོད་པ་རྣམས་ཀྱང་མར་མེ་ཁོ་ན་བགྱིས་པ་དང་། རྗེ་བཙུན་མི་ལ་སོགས་སྔོན་གྱི་སྐྱེས་ཆེན་དམ་པ་རྣམས་ཀྱིས་དཀའ་སྤྱད་མཛད་པ་ལ་བསམས་ནས་ལུས་སྲོག་ཡལ་བར་འདོར་བའི་སྙིང་རུས་བསྐྱེད་ནས་ཕྱག་དང་མཎྜལ་འབུལ་བ་སོགས་སྡུག་བསྔལ་ཐམས་ཅད་དང་དུ་བླངས་ཏེ་བཟོད་སྲན་བསྐྱེད་པས།
ལུས་ཀྱི་ཡན་ལག་ཕལ་ཆེར་གྱི་པགས་པ་བརྡོལ་ནས་རྨར་སོང་བ་དང་། ལུས་ཀྱི་ཉམས་ཤིན་ཏུ་ཞན་པར་གྱུར་པས། ཨ་མ་བུག་སྒོར་ཟས་བསྐྱེལ་དུ་ཕྱིན་པ་ན་ང་མཐོང་བའི་ཚེ་མི་བཟོད་པར་ངུ་བ་དང་། ང་རང་གིས་ཀྱང་ཤིན་ཏུ་བཟོད་དཀའ་བར་གྱུར་པའི་ཚེ། གྲུབ་ཐོབ་བྱམས་བསྟན་གྱིས་ལྟུང་བཤགས་འབུམ་ཐེར་དང་སྦྲགས་ནས་ཕྱག་འབུལ་དུས་ཀྱི་རྣམ་ཐར་ལྟར། ངན་སོང་གསུམ་གྱི་སྡུག་བསྔལ་དེར་སྐྱེས་པའི་སེམས་ཅན་རྣམས་ཀྱིས་དོན་ཅིའང་མེད་པར་མྱོང་དགོས་ན། ངས་སེམས་ཅན་ཐམས་ཅད་ཀྱི་དོན་དུ་འདི་ཅིའི་ཕྱིར་མི་བཟོད་སྙམ་དུ་བློ་སྦྱངས་པ་དང་། སྡུག་བསྔལ་འདི་དག་རང་སེམས་ཀྱི་འཁྲུལ་སྣང་ཡིན། སེམས་ཀྱི་ངོ་བོ་ཅི་ཡང་མ་གྲུབ་པས་ལྟ་བ་འཁོར་འདས་དབྱེར་མེད་ཀྱི་ཀློང་ན་སྡུག་བསྔལ་གྱི་མིང་ཡང་མེད་པར་ཤེས་པའི་ལྟ་བའི་ངང་བསྐྱངས། ཚེ་གཅིག་གིས་སངས་རྒྱས་བསྒྲུབ་པ་ལ།
སྙན་བརྒྱུད་ཚད་མ་བཞི་ལྡན་གྱི་གདམས་ངག་གསུང་ངག་ལམ་འབྲས་ལྟ་བུ་དགོས་པར་གོ་སྟེ། དེའི་མན་ངག་གི་གནད་ཟབ་མོ་དྲི་བའི་ཡུལ་མ་རྙེད་ནས། རྒྱལ་བ་ཐམས་ཅད་ཀྱི་ཡེ་ཤེས་ཀྱི་རང་གཟུགས་འཇམ་དབྱངས་ས་སྐྱ་པཎྜི་ཏ་ཆེན་པོ་དང་རྩ་བའི་བླ་མ་ངོ་བོ་དབྱེར་མེད་དུ་མོས་ནས་གསོལ་བ་ཡུན་རིང་དུ་བཏབ་པས། སྤྱིར་ཤེས་བྱ་ཐམས་ཅད་དང་བྱེ་བྲག་ཏུ་དཔལ་ས་སྐྱ་པའི་སྙན་བརྒྱུད་ཟབ་མོའི་གདམས་པ་རྣམས་ལ་མི་འཕྲོག་པའི་ཡིད་ཆེས་ཀྱི་ངེས་པ་གཏིང་ནས་རྙེད། རྒྱལ་བ་གཉིས་པ་དཔལ་ལྡན་ས་སྐྱ་པའི་རིང་ལུགས། བསྟན་པ་ཡོངས་རྫོགས་ཀྱི་ཉམས་ལེན་ཕྱོགས་གཅིག་ཏུ་བསྡུས་པ། གང་ཟག་མཆོག་དམན་ཐམས་ཅད་བཀྲི་བའི་བཀའ་སྲོལ་འདི་པའི་ལུགས་ལ། ལྟ་སྒོམ་སྤྱོད་གསུམ་ལ་རིམ་གྱིས་བསླབ་དགོས་པས། ལྟ་བ་འཁོར་འདས་དབྱེར་མེད་ཀྱི་དོན་གཞུང་རིན་ཆེན་སྣང་བ་རྩ་འགྲེལ་གཙོ་བོར་གྱུར་པའི་ཁྲིད་ཡིག་རྣམས་ཀྱི་དགོངས་པ་དང་། སྒོམ་པ་ཉམས་ལེན་རྒྱུད་དང་རྗེ་བཙུན་གོང་མའི་གསུང་རབ་དང་།
ཀྱེ་རྡོ་རྗེ་ཆོས་སྐོར་འཕགས་ཡུལ་ནས་བོད་དུ་འགྱུར་རོ་ཅོག་ད་ལྟ་བསྟན་འགྱུར་གྱི་ཁྲོད་དུ་བཞུགས་པ་ཐམས་ཅད་དང་། ས་ངོར་ཚར་གསུམ་གྱི་སྐྱེས་ཆེན་རྣམས་ཀྱི་ལེགས་བཤད་གང་རྙེད་ཐམས་ཅད་ལ་ལྟ་རྟོག་ཡུན་རིང་དུ་བྱས་ཏེ། སྦྱང་གཞི་སྦྱོང་བྱེད་སྦྱོར་ཚུལ་སོགས་དམིགས་རྐང་ཕྲ་རགས་ཐམས་ཅད་རིགས་པ་གླེགས་བམ་ལ་མི་གནས་པར་སྒྲོ་འདོགས་ཆོད་པར་བྱས་ནས་ཉམས་སུ་ལེན་དུས་ཞིབ་ཆ་བྱས་ལ། ལམ་དུས་ཐུན་རེ་ཉིན་ཕྱེད་ཙམ་རེ་འགོར་སོང་ཡང་། སླ་ཆོས་མ་བྱས་པར་འདོན་སྒོམ་སྦྲགས་ནས་དམིགས་པ་ལ་རྩེ་གཅིག་ཏུ་གཏད། ངས་དང་པོ་བསྐྱེད་རིམ་ལ་སེམས་འཛིན་སྐབས། སྤྱན་དབུས་མ་ལ་སེམས་འཛིན་ཡུན་རིང་བྱས་པས་དང་པོ་ཁམས་འཁྲུགས་ངན་པ་ཞིག་བྱུང་། དེ་ལ་མཁྱེན་བརྩེ་རིན་པོ་ཆེས་གེགས་སེལ་མཛད་ནས་དྭངས་སོང་། སྤྱིར་རྣམ་པ་གསལ་བ་དང་། ང་རྒྱལ་བརྟན་པ་གཉིས་ལས་ཕྱི་མ་གཙོ་ཆེ་བ་འདུག་སྟེ།
ང་རྒྱལ་བརྟན་ན་རྣམ་པ་རང་ཤུགས་ཀྱིས་གསལ་ཡོང་བ་འདུག དེ་ནས་རྟེན་དང་བརྟེན་པར་བཅས་པ་གསལ་སྣང་ལེགས་པོ་ཞིག་བྱུང་ཚེ་སླར་ཡང་མི་གསལ་བ་ཞིག་རེད་སོང་། དེའི་དུས་སུ་གསལ་མི་གསལ་སྙམ་པ་རྣམ་རྟོག་ཡིན། ལྟ་བའི་ཀློང་ན་གསལ་མི་གསལ་མེད་པར་ཤེས་པས་ལྟ་སྒོམ་བསྲེས་ནས་བསྒོམས་པས་རགས་པའི་བསྐྱེད་རིམ་ཤིན་ཏུ་བརྟན་པར་གྱུར། ལུགས་འདི་ལ་དབང་བཞིའི་ལམ་སོ་སོར་རིམ་པ་བཞིན་བསྒོམ་པ་དང་། བུམ་དབང་གི་ལམ་གྱི་ནང་དུ་དབང་གོང་མ་རྣམས་ཀྱི་ཟབ་གནད་ཐམས་ཅད་དྲིལ་ནས་བསྒོམ་པའི་ཚུལ་གཉིས་ལས། ཕྱི་མ་ལྟར་མངོན་བྱང་གི་སྐབས་ལྟ་བུར་མཚོན་ན་སྦྱང་གཞི་ལྔ་ཚན་བཅོ་ལྔ་པོ་ཐམས་ཅད་སྦྱར་ནས་བསྒོམ་པ་དང་། ལུས་དཀྱིལ་གྱི་ཉམས་ལེན་ཡང་ལམ་འབྲས་ཀྱི་གདམས་པ་ཡོངས་རྫོགས་ཀྱི་གནད་འདུས་པར་གོ་ནས་བསྐྱེད་རྫོགས་ཟུང་འཇུག་གི་ཚུལ་དུ་ཉམས་སུ་བླངས་པས། དེ་ནས་ཕྲ་བའི་བསྐྱེད་རིམ་ཡང་བརྟན་པར་གྱུར་ཏེ། སྤྱིར་ལྷ་ཐམས་ཅད་གསལ་ཞིང་ཁྱད་པར་དུ་མགྲིན་པ་དང་གསང་གནས་གཉིས་སུ་གཙོ་བོ་ནས་འབྲུ་ཙམ་དང་།
འཁོར་ཡུངས་འབྲུ་ཙམ་རེ་བསྒོམ་ཚེ་ལྷ་དེ་རྣམས་ཀྱི་སྤྱན་དཀར་ནག་ཚུན་མ་འདྲེས་ཤིང་། དབུ་སྐྲ་ཉག་མ་རེ་རེ་བཞིན་མ་འཛིངས་པ། རུས་རྒྱན་ཡང་སྲད་བུ་དམར་པོ་ལ་མུ་ཏིག་བརྒྱུས་པ་ལྟར་བཀྲ་ལམ་མེར་མཐོང་བ་ཞིག་མ་བྱུང་གི་བར་དུ་བསྒོམས། དེ་ཡང་དང་པོར་ཁབ་མིག་ཏུ་ལྷ་སྐུ་མི་ལུས་ཙམ་བསྒོམས་ནས་ཡང་དོག་གི་འཛིན་པ་བྱུང་ཚེ་ཆོས་ཐམས་ཅད་རྫུན་པར་ཤེས་པའི་ལྟ་བས་རྒྱས་བཏབ་སྟེ་སྦྱངས། གཞན་ཡང་སྒྱུ་ལུས་འོད་གསལ་རྨི་ལམ་རྣམས་ཀྱང་ལེགས་པར་གོམས་པར་བྱས་ཤིང་། སྤྱོད་པ་ཐམས་ཅད་དོག་མཐར་བཟུང་ནས་གང་ལའང་རྩིང་སྤྱོད་དུ་མ་ཤོར་བ་བགྱིས། དེ་ལྟར་ཡུན་བསྲིངས་ནས་ཉམས་སུ་བླངས་པས། ལྷ་དང་བླ་མའི་ཐུགས་རྗེས་ལྟ་ཐོག་ཏུ་སྒོམ་པ་འཁྱོལ་ནས་ཟབ་མོ་ནང་གི་རྟེན་འབྲེལ་ལ་ཡིད་ཆེས་ཀྱི་ངེས་པ་གཏིང་ནས་སྐྱེས། དེ་ནས་བདག་མདུན་སོ་སོར་དབྱེ་ནས་བསྒོམ་རྒྱུ་མེད་པ་ལྟ་བུར་གྱུར་ཏེ། སྣང་སེམས་འདྲེས་ནས་གཟུང་འཛིན་གྱི་སྒྲིབ་གཡོག་དང་བྲལ་ཏེ།
རིག་སྟོང་གཉིས་སུ་མེད་པའི་ཡེ་ཤེས་ཀྱི་ངང་ལ་གནས་པ་ཞིག་བྱུང་ཡང་རྒྱུན་བརྟན་པ་ཞིག་མ་བྱུང་བས་སྙིང་པོ་ཆེར་མི་འདུག འོན་ཀྱང་སྙན་བརྒྱུད་བཞི་ལྡན་གྱི་ཚུལ་དུ་ལམ་འདི་ལ་ཡུན་རིང་དུ་གོམས་པས་འཁོར་འདས་དབྱེར་མེད་ཀྱི་ལྟ་བ་ཇི་ལྟ་བ་བཞིན་ངོ་འཕྲོད་དེ། ད་ལྟ་ནི་སྦྱང་གཞི་སྦྱོང་བྱེད་སྦྱར་ཏེ་གཞི་ལམ་འབྲས་གསུམ་བསྲེས་ནས་བསྒོམ་པའི་ཚེ་རྣམ་རྟོག་གིས་སྒྲོ་བཏགས་ནས་མཚོན་ཆོས་བསྒྲིགས་པ་ཙམ་མ་ཡིན་པར། གདོད་ནས་སྐུ་དང་ཡེ་ཤེས་ཡིན་པ་ལ་ཡིན་པར་ངོ་ཤེས་པ་ལྟ་བུའི་ངེས་པ་རྙེད་ནས། ལམ་དུས་ཚིག་མྱུར་བུལ་ཇི་ལྟར་བྱས་ནས་བཏོན་ཀྱང་རུང་སྲུང་འཁོར་བསྒོམ་པའི་ཚེ་བདུད་བཞི་དབྱིངས་སུ་གཅིག་ཆར་དུ་ཆོད་པ་དང་། གཞལ་ཡས་ཁང་གིས་ལམ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་མཚོན་ཚུལ་ཡན་རིག་པ་སྐད་ཅིག་མའི་སྟེང་དུ་ཚང་བར་ཤེས་ཤིང་། དེ་དང་ཁ་དོག་འཁོར་འདས་དབྱེར་མེད་ཀྱང་དུས་རིམ་ཅན་དུ་མི་དགོས་པར། ནང་གི་རྟེན་འབྲེལ་གྱི་སྟོབས་ཀྱིས་འོང་བར་གོ་ནས་ཁྲིགས་ཁྲིགས་འགྲིགས་པ་ཞིག་དང་། གཞན་ལ་ལམ་དབང་འདོན་དུས་སུ་ཡང་རང་ལུས་ལྷ་སྐུ་མི་ཚད་ཙམ་གྱི་ཐུགས་ཀར་ཐུགས་རྡོ་རྗེའི་མདུན་དུ་སློབ་མ་ཉེར་ལྔ་ཐམས་ཅད་ཀྱང་མི་ཚད་ཙམ་བསྒོམས་རུང་ཡང་དོག་མེད་པར་གསལ་བ་ཞིག་བྱུང་གསུངས། གཞན་ཡང་རྗེ་ཉིད་ཀྱི་ཞལ་སློབ་མཁས་པའི་དབང་པོ་བླ་མ་ཆོས་འཕེལ་ལ་ཡང་འདི་ལྟར་གསུངས་ཏེ།
འཁོར་འདས་དབྱེར་མེད་ཀྱི་ལྟ་བ་འདི་རྟོགས་ན་བསྐྱེད་རིམ་བསྒོམ་པ་ལ་ཚེགས་མེད། དཔེར་ན་བསྲུང་བྱ་སྦ་བའི་དུས་སུ་སྙིང་གའི་རྡོ་རྗེའི་ལྟེ་བའི་ཧཱུྃ་ཡིག་གི་འོག་ཏུ་སྒ་ཆུ་ལུང་རུ་བཞི་སྒོམ་ཚེ་ཐམས་ཅད་བཀྲ་ལམ་གྱིས་གསལ་ཐུབ། རྡོ་རྗེའི་ལྟེ་བ་ཆུང་སྐྱོན་མེད། སྒ་ཁོག་ཆེ་སྐྱོན་མེད་པ་ཞིག་ཡོད་ཀྱིན་འདུག་གསུངས། སྐབས་འགར་རང་སོགས་སློབ་མ་དུ་མ་ལ། ད་ནི་རིག་པའི་ཡེ་ཤེས་རྗེན་ལ་བུན་ནས་ཕྱི་རོལ་གྱི་གཡེང་རྐྱེན་གྱིས་ནམ་ཡང་མི་བརྫི་བར་འདུག་ཅེས་དང་། ཤ་ཆང་སོགས་བསྟེན་ཀྱང་ང་ལ་མི་གནོད་པ་འདྲ་སྟེ། འོན་ཀྱང་བསྟན་པའི་མིག་སྲོལ་ལ་གནོད་ཀྱིས་དོགས་ནས་མ་བཞེས་པ་ཡིན་གསུངས། གནས་སྐབས་ཀྱི་ཀུན་སྤྱོད་གཞན་གྱིས་མཇལ་ཚེ་གཟིམ་ཡུར་བ་ལྟར་མཛད་ཀྱང་། གཞན་གྱི་བྱ་སྤྱོད་དང་ཆོས་གསན་པ་སོགས་འོད་གསལ་གྱི་ངང་ནས་སྒྲིབ་ཐོགས་མེད་པར་གཟིགས་པ་ནི།
དགེ་བའི་བཤེས་གཉེན་ཆེན་པོ་བླ་མ་འཇམ་དབྱངས་རྒྱལ་མཚན་གྱི་ཞལ་སྔ་ནས་ཀྱང་གསུངས་ཤིང་། བདག་ཅག་སློབ་མ་དུ་མས་ཀྱང་མྱོང་བས་གྲུབ་བོ། ། གཟིམ་ཁང་ནང་དུ་དབུ་བཏུམས་ནས་བཞུགས་ཚེ་ཕྱི་རོལ་ན་བླ་མ་ཆོས་འཕེལ་འོང་བ་མཐོང་འདུག་འདི་ཅི་ཡིན་ཞེས་དང་། དགོན་ནང་ན་བཞུགས་དུས་ཐག་རིང་པོའི་སྐོར་ལམ་སྟེང་ནས་མི་འགའ་རེས་བླ་མ་འདིས་མ་བྱས་ཞེས་ང་ལ་འབར་འདུག་པ་ཐོས་འདུག ཅེས་དང་། སྤྱིར་རྗེ་འདི་ཉིད་ཡོན་ཏན་ལ་སྦ་གསང་ཆེ་བའི་སྟབས་ཀྱིས་དུས་རྒྱུན་དུ་མི་གསུངས་ཀྱང་། ཞབས་པད་ཡུན་རིང་དུ་བསྟེན་པའི་རྡོ་རྗེའི་སློབ་མ་རྣམས་ལ་སྐབས་འགར་གསུང་འཕྲོས་ཀྱི་ཚུལ་དུ་གནང་བ། ལྷ་དང་བླ་མས་བྱིན་གྱིས་བརླབས་ཚུལ་དང་། དུས་གསུམ་སྒྲིབ་མེད་དུ་མཁྱེན་ཚུལ་སོགས་རགས་བསྡུས་ཙམ་བརྗོད་ན། རྣམ་ཐར་ཞལ་གསུང་མ་ལས།
འཇམ་དབྱངས་ས་པཎ་གྱིས་རྗེས་སུ་བཟུང་བ་གཟིམས་ལམ་ཡིན་པ་ལྟ་བུར་གསུངས་ཀྱང་། དོན་དུ་མངོན་སུམ་དུ་ཞལ་གཟིགས་ཤིང་ལན་གྲངས་དུ་མར་རྗེས་སུ་བཟུང་བ་ཡིན་ཏེ། གཞན་གྱིས་ཉིད་ཀྱི་ཕྱག་རྫས་རྣམས་ཆུད་ཟ་བར་འདུག སྦྱིན་བདག་རྣམས་སྙིང་མི་རྗེའམ་ཞུས་པས། སྐྱོན་མི་ཡོང་ངེད་ལ་འབྲེལ་པ་ཐོགས་ཚད་འཇམ་དབྱངས་བླ་མ་ས་སྐྱ་པཎྜི་ཏས་རྗེས་སུ་འཛིན་པའི་ཞལ་བཞེས་ཡོད་ཅེས་གསུངས་པ་དང་། ཕྲན་གྱིས་རྨི་ལམ་འཚུབ་ནས་འདུག་པས་ད་ཟློག་ཐབས་ཅི་དགའ་ཞུ་ཤོག་ཕུལ་བའི་ལན་དུ་རྗེ་ཉིད་ཀྱི་ཕྱག་བྲིས་སུ། མདངས་ང་ལ་འཇམ་དབྱངས་ས་པཎ་གྱིས་ཞལ་གཟིགས། དེའི་གཡས་ན་མགོན་པོ་བཞུགས་འདུག་པས་ཁྱོད་ཀྱི་རྨི་ལམ་དེས་ཅི་ཡང་མི་སྐྱོན། བརྩོན་འགྲུས་བྱས་ན་བར་ཆད་བཟློག་ཐུབ་པའི་རྟགས་སུ་འདུག་ཅེས་གསུངས་པ་དང་། ཁོ་བོས་མདོ་སྔགས་ཀྱི་ཟབ་དོན་མ་ཤེས་པ་རྣམས་ཆོས་རྗེ་བདག་ཉིད་ཆེན་པོ་ལ་གསོལ་བ་བཏབ་པས་དེ་མ་ཐག་ཏུ་དྲན་པ་ཡིན་ཞེས་གསུངས་པ་དང་།
བར་ཆད་ཀྱི་ལྟས་སུ་གཟིམ་ཁང་གི་ནང་ཐམས་ཅད་མིག་གིས་གང་བ་ཞིག་གཟིགས་པའི་ཚེ། ཆོས་རྗེ་སྤྱི་བོར་བསྒོམས་ནས་བཟློག་པ་མཛད་པས། དེ་ཐམས་ཅད་ཁྲ་ཉིལ་གྱིས་འཐོར་ནས་འཇའ་ཡལ་བ་ལྟར་གྱུར་སོང་ཞེས་གསུངས་ཤིང་། གཞན་ཡང་སྒྲོལ་དཀར་བསྙེན་པ་སྔ་ཕྱི་ཀུན་བསྡོམས་པས་འབུམ་ཕྲག་བརྒྱད་ཅུ་ཙམ་གསུངས་ཤིང་། ལྷག་པའི་ལྷ་འདི་ཉིད་ཀྱི་སྒོ་ནས་བདུན་མཚམས་རེ་བགྱིས་ཀྱང་བྱིན་རླབས་ཀྱི་རྟགས་རེ་མི་ཡོང་བ་ནམ་ཡང་མེད་ཅེས་ཡང་ཡང་གསུངས་པ་དང་། ཁྱད་པར་དུ་སྒྲུབ་པ་ལ་ཡུན་རིང་དུ་བཞུགས་སྐབས། བར་ཆད་ཤིན་ཏུ་མང་པོ་བྱུང་ཚེ་རྡོ་རྗེ་ནག་པོ་ཆེན་པོའི་ཕྱི་ནང་གསང་གསུམ་གྱི་བསྙེན་སྒྲུབ་མཐར་ཕྱིན་པར་མཛད་ཅིང་། ཉིད་ཀྱི་ཞལ་ནས་མགོན་པོ་འདི་མ་བསྒྲུབས་ཀྱང་འགྲུབ་པའི་གང་ཟག བསྒྲུབས་ན་འགྲུབ་པའི་གང་ཟག བསྒྲུབས་ཀྱང་མི་འགྲུབ་པའི་གང་ཟག་དང་གསུམ་ལས།
ཁོ་བོ་ནི་བསྒྲུབས་ན་འགྲུབ་པའི་གང་ཟག་ཡིན་པར་འདུག དུས་དང་རྣམ་པ་ཐམས་ཅད་དུ་མགོན་པོ་འདིས་བར་ཆད་སྲུང་བ་དང་། ཡང་དག་པའི་ལམ་ལ་བསྐུལ་ཞིང་ལེགས་ཉེས་ཀྱི་ལུང་སྟོན་པ་ཡིན་ཞེས་དང་། གློ་བུར་དུ་མགོན་པོའི་སྐུའི་སྣང་བ་ཞིག་ཤར་བྱུང་བས་ཐུགས་དམ་མཛད་དགོས་པར་འདུག་ཅེས་ཡང་ཡང་གསུངས་པ་དང་། སྔར་རྫོང་སར་བཞུགས་སྐབས་དགོན་གྱི་སྲང་བར་ཞིག་ཏུ་འཇམ་མགོན་ཀོང་སྤྲུལ་རིན་པོ་ཆེ་བྱོན་བྱུང་བ་ཞལ་ལུ་ཞིག་མཛད་པའི་ངར་སྣབས་རྡོ་ཞིག་གི་སྟེང་དུ་ལྷུང་བ་འཇམ་མགོན་ས་པཎྜི་ཏའི་སྤྲུལ་པ་དངོས་ཡིན་སྙམ། མོས་གུས་དྲག་ཏུ་བྱས་ཏེ་ལྷག་མ་མེད་པར་བལྡགས་པས་བྱིན་རླབས་ཀྱི་ཟིལ་ཆེན་པོ་བྱུང་གསུངས། རྫོང་གསར་དགོན་དུ་མཁྱེན་སྤྲུལ་རིན་པོ་ཆེ་འཇམ་དབྱངས་ཆོས་ཀྱི་བློ་གྲོས་སོགས་ལ་ལམ་འབྲས་སློབ་བཤད་གསུང་སྐབས། མཁྱེན་བརྩེའི་གཟིམ་ཁང་དུ་ཞག་བདུན་བཅད་རྒྱ་བཞུགས་ཚེ་འཇམ་དབྱངས་མཁྱེན་བརྩེའི་དབང་པོ་ལ་མགོན་པོ་ལྷ་བརྒྱད་ཀྱིས་བསྐོར་བས་ཞལ་ལན་གསུམ་དུ་གཟིགས། མཆོག་སྤྲུལ་འདི་ཉིད་ལ་ངེད་ཀྱིས་ལམ་འབྲས་ཕུལ་བ་འདིས་ཁོང་ཐུགས་ཤིན་ཏུ་དགྱེས་པར་འདུག་ཅེས་དང་། བླ་མ་ཆོས་འཕེལ་ལའང་གསུང་ངག་རིན་པོ་ཆེ་ལན་བརྒྱད་པ་གནང་ཚེ་ལྟ་ཁྲིད་རྫོགས་མཚམས་སྐབས་བླ་སློབ་ཐམས་ཅད་ཀྱི་གཟིམ་ལམ་འཁྲུགས་པ་སོགས་བར་ཆད་ཀྱི་ལྟས་བྱུང་བ་ན།
ཐམས་ཅད་ཀྱིས་ཉིན་གསུམ་ལ་བཟློག་རིམ་མཛད། དེའི་རིང་ལ་བླ་མ་རྡོ་རྗེ་འཆང་ཐུགས་དམ་དམ་པོར་བཞུགས་ཆགས་མཛད་པ་ལ། ཉིན་གཅིག་བཞུགས་ནས་སྐབས་ཤིག་འདིར་ཤོག་གསུངས་ནས། ད་བར་ཆད་བཟློག་ཐུབ་ཟིན། ནག་པོ་ཆེན་པོ་འདི་ང་ལ་དྲིན་བསམ་གྱིས་མི་ཁྱབ། མི་ཉག་ནས་ད་ལོའི་བར་འུ་ཅག་མ་འཕྲད། དེའི་བར་ལ་དངོས་དང་རྨི་ལམ་སོགས་སུ་ཞལ་བསྟན་པ་དང་། བར་ཆད་བཟློག་པ་ལ་སོགས་པ་ལན་སུམ་ཅུ་ཙམ་བྱུང་གསུངས་འདུག སྡེ་གཞུང་དུ་རྡོ་རྗེ་ཕྲེང་བ་ཐར་པཎ་གྱི་ཡིག་ཆའི་སྟེང་ནས་གསུངས་དུས། དང་པོ་ཡིག་ཆ་འདིའི་སྟེང་ནས་ངས་འདོན་མི་ཤེས་པར་འདུག་ཅེས་གསུངས་ཤིང་།
དེའི་ཕྱི་ཉིན་མདངས་ངེད་ཀྱིས་རབ་འབྱམས་པའི་ཞལ་མཐོང་། ད་སྔགས་དོན་ཚུན་ཆད་ལེགས་པར་རྟོགས་བྱུང་བས་ད་འདོན་ཆོག་ཅེས་གསུངས་ཤིང་། ཡང་བླ་མ་ཆོས་འཕེལ་ལ། མི་ཉག་རི་ཁུག་ཏུ་འདུས་པ་ལྔ་བརྒྱ་ལྷག་ཙམ་ལ་གསུང་ངག་རིན་པོ་ཆེ་གནང་ཚེ་ཉིན་མཚན་ཁོར་ཡུག་ཏུ་དབང་སྒྲུབ་གནང་སྐབས། དབང་ཚོ་བཅུ་གཉིས་ཙམ་སོང་མཚམས་སྐུ་མདུན་དུ་སོང་ནས་འོ་བརྒྱལ་ཆེའམ་ཞུས་པས། ཐུགས་དགྱེས་པའི་སྒོ་ནས་དཀའ་བ་ཅུང་ཟད་ཀྱང་མི་འདུག་འདིར་སྡོད་དང་གསུངས་ནས། ད་ནང་དཀྱིལ་འཁོར་སྒྲུབ་ཚེ་ཀྱེ་རྡོ་རྗེ་ལྷ་དགུ་རྟེན་དང་བརྟེན་པར་བཅས་པ་མངོན་སུམ་དུ་བཞུགས་པའི་སྣང་བ་བྱུང་། ལུས་སེམས་ལ་དགའ་བདེ་ཁྱད་པར་ཅན་སྐྱེས། དེང་སང་དུས་ངན་ཡང་ཟབ་ཆོས་འདིའི་བྱིན་རླབས་ཀྱི་བརྒྱུད་པ་མ་ཉམས་པར་འདུག་ཅེས་གསུངས་འདུག ཕྲན་ནད་ཀྱིས་ཡུན་རིང་མནར་ནས་མ་བཟོད་པར་བླ་མ་ཀུན་བཟང་སྐྱབས་འཇུག་ཞུ་སར་བཏང་བའི་ཚེ།
དེ་ནུབ་ཕྲན་གྱི་རྨི་ལམ་དུ་མགོན་པོ་ལྷ་བརྒྱད་ནམ་མཁའ་ནས་འཕུར་བྱུང་བ་ལ། པུ་ཏྲ་མཐོང་ཚེ་ཟིལ་མ་བཟོད་པར་མིག་བཙུམ་པས་དེ་མ་ཐག་ཏུ་མེད་སོང་། ཕྱིས་ཆོས་རྗེ་རིན་པོ་ཆེའི་དྲུང་དུ་སླེབས་ཚེ། ངས་ཁྱེད་ལྷ་བརྒྱད་ལ་ཕྲིན་བཅོལ་ནན་ཏན་བྱས་ཡོད། པུ་ཏྲ་དེ་ཁྱེད་ལ་ཅུང་ཐུགས་མི་མཉེས་པ་འདུག་གསུངས། ལན་གཅིག་ང་རང་སྐུ་མདུན་དུ་སླེབས་ཚེ། ངས་ཁྱེད་ལ་སྨྱོ་གཏམ་ཞིག་ཨེ་བྱེད་གསུངས། ལེགས་སོ་ཞུས་ཚེ། མདངས་མི་དྲུག་ངེད་ཀྱི་རྩར་སླེབས་བྱུང་བ་ལ། ཀུན་དགའ་རྒྱལ་མཚན་འདི་བསྟན་པ་ལ་ཕན་ཐོགས་སུ་རེ་བ་ཞིག་ཡོད་པས།
ཁྱེད་རྣམས་ཀྱིས་འདི་སུ་ལའང་གསོད་དུ་མ་བཅུག་བྱས་པས། འོ་ཡ་ཟེར། དེ་ནས་མི་གཉིས་བྱུང་བ་ལ། སྔ་མའི་མི་དྲུག་པོ་དེས་ངེད་ཀྱི་དྲུང་ནས་ཁས་བླངས་པ་དེ་ལ། ཁྱེད་གཉིས་ཀྱིས་དྲན་བསྐུལ་གྱིས་ཤིག་གསུངས་པས། འོ་ཡ་ཟེར་བ་ཞིག་བྱུང་། དེ་ཅི་ཡིན་གསུངས། མི་ཤེས་ལགས་ཞུས། ཕྱིས་སུ་དེ་དག་གི་བརྡ་དོན་བཀྲོལ་ནས་གསུངས་བྱུང་བས། དམ་ཅན་རྒྱ་མཚོ་བྲན་དུ་ཁོལ་བ་ལ་ཐེ་ཚོམ་མེད་པར་སྣང་ངོ་། །
ཡང་སྐབས་ཤིག་འཆི་ལྟས་མང་པོ་བྱུང་བ་ན་སྒྲོལ་དཀར་སོགས་རིམ་གྲོ་མང་དུ་བྱས་ཀྱང་མ་བཟློག་པར། ཟངས་མདོག་དཔལ་རི་རྟེན་དང་བརྟེན་པར་བཅས་པས་མདུན་དུ་དམིགས་ནས་གསོལ་འདེབས་སྙིང་ཐག་པ་ནས་བགྱིས་ཤིང་། སིདྡྷི་ཁྲི་གཅིག་བཟླས་པས་གུ་རུ་རིན་པོ་ཆེ་རྟེན་དང་བརྟེན་པར་བཅས་པ་མངོན་སུམ་དུ་མཇལ་བའི་གསལ་སྣང་བྱུང་བས་དེའི་ཕྱིར་ནང་ནས་རླུང་ལྟས་ལོག་ཅིང་། སྒྲ་མི་སྙན་གྱི་ཚེ་སྒྲུབ་བྱས་པས་གནད་སྨིན་དུ་གྱུར་ཅིང་ཚེ་གེགས་ཞིའོ་གསུངས། ཡང་སྐབས་ཤིག་གཟིམ་ལམ་དུ། ཁོང་ངོར་དུ་ཕེབས་འདུག་པ་ལ། དེའི་ལྷ་ཁང་གཞན་ཐམས་ཅད་ཀྱི་སྟེང་གི་རྒྱལ་མཚན་སོགས་འགྱེལ་འདུག་པ་ལ། ལམ་འབྲས་ལྷ་ཁང་གི་རྒྱལ་མཚན་སོགས་མ་ལོག་པར་འདུག ལོག་བྲིས་ཀྱི་བིརྺ་པའི་སྐུ་དེའི་མདུན་དུ་ཕྱིན་ནས་མར་མེ་ཞིག་ཕུལ་ནས། གསུང་ངག་རིན་པོ་ཆེའི་བསྟན་པ་ཕྱོགས་ཐམས་ཅད་དུ་དར་རྒྱས་སུ་འོང་བ་ཞིག་གསོལ་བ་བཏབ་པས།
ཁོང་གི་གསུང་འབྱོན་ནས། ད་ང་རང་བོད་དུ་ལན་གཉིས་ལས་འོང་མི་དགོས། ཆོས་འདི་ཕྱོགས་ཐམས་ཅད་དུ་ཁྱབ་གདལ་དུ་དར་བ་ཞིག་དཀའ་འདུག་གསུངས་པ་ཞིག་བྱུང་བས། དེའི་ལྟས་ལ་དཔགས་ན། སྔོན་དུས་ཡོད་པའི་རྒྱུད་སྡེ་བདུན་ཅུ་རྩ་གཉིས་ཀྱི་བཤད་པ་སོགས་ཕལ་ཆེར་ནུབ་ཀྱང་། གསུང་ངག་འདིའི་བསྟན་པ་ད་རུང་མི་རབས་གཉིས་ཙམ་ལ་གནས་པ་ཨེ་ཡིན་ན་ཞེས་གསུངས་པ་སོགས་མཐའ་ཡས་ཀྱང་རེ་ཞིག་དེ་ཙམ་མོ། ། དུས་གསུམ་གྱི་ཤེས་བྱ་ཐམས་ཅད་སྒྲིབ་མེད་དུ་མཁྱེན་ཚུལ་ལ། སྔོན་གྱི་སྐུའི་སྐྱེ་བ་རྗེས་སུ་དྲན་ནས་གསུངས་པ་ནི། རབ་འབྱམས་པས་ཞལ་གཟིགས་དུས་ཡི་གེ་བསྟན་ནས་ཁྱོད་སྔོན་རྗེ་བཙུན་གྲགས་པ་དང་ཆོས་རྗེ་ས་པཎ་གཉིས་ཀའི་སློབ་མ་དཀར་ཤཱཀྱ་གྲགས་ཀྱི་སྐྱེ་བ་ཡིན་ཞེས་ལུང་བསྟན་པ་དང་། རྗེ་ཉིད་ཀྱི་ཞལ་ནས་ངེད་ལ་སྙིང་ནས་དད་པ་ཡོད་པའི་སློབ་མ་རྣམས་ཀྱིས།
སྔོན་དུས་ས་སྐྱའི་རྗེ་བཙུན་ཁུ་དབོན་གྱི། ། ཐུགས་ཀྱི་སྲས་མཆོག་དཀར་སྟོན་ཤཱཀྱ་གྲགས། ། དུས་འདིར་རྡོ་རྗེ་འཛིན་པའི་སྐུར་བཞེངས་པ། ། སྒ་སྟོན་ཆོས་ཀྱི་རྗེ་ལ་གསོལ་བ་འདེབས། ། ཞེས་གསོལ་བ་འདེབས་ཆོག་ཞེས་གསུངས་པ་དང་། རིན་པོ་ཆེའི་ཞལ་སློབ་རྡོ་རྗེ་འཛིན་པ་ཆེན་པོ་བླ་མ་ཟླ་འོད་ལ་རབ་འབྱམས་པ་ཀུན་དགའ་ཡེ་ཤེས་ཀྱི་སློབ་མ་དྲུང་ཚུལ་ཁྲིམས་རྒྱལ་མཚན་ང་རང་ཡིན་པ་ད་ལྟ་སྐྱེ་བ་དྲན་པར་འདུག་གསུངས་པ་དང་། ཕྲན་ལའང་སྔ་དུས་ཐར་ལམ་དགོན་དུ་རབ་འབྱམས་པའི་རྣམ་ཐར་མཇལ་སྐབས་མོས་གུས་དྲག་པོས་དྲན་མེད་དུ་བརྒྱལ་འགྲོ་བ་ལྟ་བུ་བྱུང་། ང་རབ་འབྱམས་པའི་ཞལ་སློབ་ཡིན་པ་དྲན་གསུངས། དྲྭ་མ་སྒང་དུ་ལམ་འབྲས་གནང་དུས། དཔོན་སློབ་ངག་དབང་ལེགས་གྲུབ་ཀྱི་སྐུ་སྐྱེ་དེ་མ་ཐག་པ་ང་རང་ཡིན་ཚུལ་ཞིབ་ཏུ་དྲན་ཤེས་ངོས་ལ་གསུངས་ཤིང་།
གཞན་ཡང་ཉག་རེ་གྲུབ་ཐོབ་ཀྱི་སྐུ་སྐྱེ་ཡིན་ཚུལ་མཁས་པའི་དབང་པོ་བླ་མ་ཚུལ་ཁྲིམས་ལ་གསུངས་པ་དང་། སྒ་སྟོད་དུ་ལྷ་བབས་ནས་སྐྱེ་བ་སྔ་ཕྱི་སོགས་ལུང་སྟོན་མཁན་ཞིག་བྱུང་བ་ལ། ཉིད་ཀྱི་ཞལ་ནས། དེ་འདྲ་ཤེས་མཁན་ཞིག་ཡིན་ན་ང་ས་ཆེན་གྱི་སློབ་མ་ཞིག་ཡིན་པར་འདུག་པས། དེ་ཅི་འདྲ་ཡིན་དྲིས་ཤོག་གསུངས་པ་སོགས་ཤིན་ཏུ་མང་བས་ཆོས་རྗེ་རིན་པོ་ཆེ་འདི་ཉིད་ཀྱི་དུས་གསུམ་གྱི་རྟོགས་བརྗོད་ནི་སུས་ཀྱང་གཞལ་བར་དཀའ་བ་ཡིན་མོད། སྐུ་སྐྱེ་སྔ་མའི་རྣམ་གྲངས་མཚོན་པ་ཙམ་སྨོས་པ་ཡིན་ནོ། ། ད་ལྟའི་ཤེས་བྱ་མདོ་སྔགས་ཀྱི་ཟབ་གནད་རྣམས་ཚོགས་སྒྲོགས་མི་མཛད་པ་མ་གཏོགས། མཁས་པ་སུས་ཀྱང་བསྒྲུན་དུ་མེད་པར་མངོན་སུམ་དུ་གྲུབ་པ་དང་། ཁྱད་པར་དུ་གཞན་གྱི་སེམས་ལ་རྣམ་རྟོག་ངན་པ་སྐྱེས་པ་རྣམས་དེ་མ་ཐག་ཏུ་མཁྱེན་ནས་གསུངས་པ་སོགས་ཤིན་ཏུ་མང་ལ། འབྱུང་འགྱུར་གྱི་ལུང་བསྟན་ཐམས་ཅད་ཀྱང་ཇི་ལྟ་བ་བཞིན་ཐོག་ཏུ་བབས་པའི་ཚུལ་ནི།
ཆོས་རྗེ་རིན་པོ་ཆེ་འདི་ཉིད་བཅད་རྒྱ་དམ་པོར་བཞུགས་སྐབས། བླ་མ་ཟླ་འོད་ངེད་དཔོན་སློབ་རྣམས་མཇལ་དུ་ཕྱིན་ནས་ཞུ་འཕྲིན་ཕུལ་བས། བུག་སྒོར་བྱིན་རླབས་དང་ཆོས་འབྲེལ་རེ་གནང་ཐབས་ཞུས་ཚེ། ཅི་ཡང་མ་ཐོབ་ནས་ཕྱིར་འོང་སྐབས་ངེད་ལ་སྒེར་དུ་གསུང་ཛར་ཞིག་གནང་ནས། ཁྱེད་ལ་ཁོང་གིས་རྡོ་རྗེ་ཐེག་པའི་སྨིན་གྲོལ་སྤྱི་དང་། གསུང་ངག་རིན་པོ་ཆེ་ལམ་འབྲས་ཀྱི་གདམས་པ་སྦྱིན་པའི་སྐལ་པ་ཡོད་ཅེས་གསུངས་པ་དང་། ཕྲན་གྱིས་ཉིད་རིན་པོ་ཆེ་ནི་སྐུ་མཚམས་ལས་མི་གྲོལ་བར་འདུག བདག་ནི་ཕན་ཆད་སྒ་ཁོག་ཏུ་འོང་རྩིས་མེད་པས་འདི་ཅི་ལ་གསུངས་ཞུས་པར། མ་འོངས་པ་ན་ང་རང་སྨན་ཤོད་དང་། རྣམ་རྒྱལ་མགོན་ཁང་སོགས་སུ་འོང་བའི་དུས་ཤིག་འབྱུང་།
དེ་དང་ཁྱེད་ཚོའི་བར་ན་ས་ཐག་ཇི་ཙམ་ཡོང་། འོན་ཀྱང་ད་ལྟ་གཞན་ལ་མ་བཤད་ཅེས་གསུངས་པ་ཕྱིས་ཐོག་ཏུ་འཁེལ་བ་དང་། དེ་ནས་ང་རང་གིས་དང་པོར་གདན་འདྲེན་ཞུས་ཚེ། རྗེའི་ཞལ་སྔ་ནས་ད་ལན་ཁྱེད་རྣམས་འོང་བ་དང་མཉམ་དུ་ངེད་ལ་གྲིབ་ཅིག་ཕོག སྒྲ་གཅན་གྱིས་ངེད་ཀྱི་ལག་པ་ལ་དཀྲིས་འདུག་པའི་སྣང་བ་ཞིག་ཀྱང་བྱུང་། མདུན་དུ་གཟིག་གཅིག་ཀྱང་ཕར་ཚུར་རྒྱུག་འདུག་པས་གཟའ་དམར་གྱིས་གནོད་པ་ཡིན་པ་འདུག ད་ང་རང་ཁྱེད་ཚོའི་ཡུལ་དུ་འགྲོ་ཨེ་ཕོད་ན་གསུངས། རིན་པོ་ཆེ་ཉིད་ཀྱིས་མཁྱེན། སྐུ་རིམ་ཅི་དགོས་ན་ཞུས་ཚེ། ཐུབ་བསྟན་དགོན་དུ་འགྲོ་གསུངས་ནས།
དེར་པུ་ཏྲའི་ཞལ་འབག་བྱིན་རླབས་ཅན་དུ་གྲགས་པ་ཞིག་བཞུགས་པ་ཞལ་ཕྱེས་ནས་མཇལ་ཚེ། པུ་ཏྲས་ང་རང་གི་ལག་པ་ལ་ཕུ་བྱས་པའི་སྣང་བ་ཞིག་བྱུང་བ་དེས་ལག་པ་ན་བ་དེ་ཅུང་ཟད་དྭངས་སོང་། ད་ལབ་ཏུ་འགྲོ་གསུངས། དེར་གསུང་ཐུན་བཅད་ནས་བཞུགས་དུས། ད་ལམ་ངེད་ཀྱི་སྙིང་ཁ་ནས་ཕུག་རོན་ཞིག་འཕུར་སོང་། བླ་མ་རབ་འབྱམས་པའི་སྨན་སྐུ་ཆུང་ངུ་དེ་ནམ་མཁའ་ནས་འཕུར་ནས་འདིར་ཕེབས་བྱུང་། ང་རང་གིས་མཇལ་དར་ཞིག་ཀྱང་ཕུལ། ད་སོང་ཡང་སྐྱོན་ས་མི་འདུག་གསུངས་ནས་བྱོན། ཕྱིས་སུ་ཁོ་བོ་ལ་ཁྱེད་རྣམས་ཀྱིས་རབ་འབྱམས་པ་ལའང་གསོལ་བ་ཐོབ་དང་། བྱིན་རླབས་འཇུག་པར་ཡོད།
ང་དང་པོར་ཁྱེད་ཚོའི་ཡུལ་དུ་འོང་པ་དེ་ཡང་རབ་འབྱམས་པས་ལུང་བསྟན་པ་ཡིན། སྤྱིར་ང་དང་འབྲེལ་པ་ཡོད་ཚད་ལ་ཁོང་གི་བྱིན་རླབས་འཇུག་པར་འདུག་གསུངས། ཡང་གཟིམ་ལམ་དུ་ཁྲི་འདུ་སྐལ་བཟང་དགོན་པའི་སྟེང་གི་ནམ་མཁར་འཇམ་དབྱངས་ས་པཎ་གྱི་སྐུ་ཞིག་བཞུགས་འདུག་པ་ཡང་ཡང་གཟིགས། དེ་ཕྱོགས་ན་ད་ལྟ་སུ་འདུག་ཅེས་དྲིས་པས། བླ་མ་གཞན་དགའ་དང་། བླ་མ་འཇམ་དབྱངས་རྒྱལ་མཚན་གཉིས་བཞུགས་འདུག་ཟེར་བ་ཐོས། ཁོང་གཉིས་གང་རུང་ཞིག་ཆོས་རྗེའི་སྤྲུལ་པ་ཡིན་དགོངས་པ་བྱུང་གསུངས། དུས་ཕྱིས་ཁོང་འཛི་མདའ་ན་བཞུགས་དུས། ནུབ་གཅིག་གཟིམ་ལམ་དུ་གཞན་ཞིག་གིས་འཇམ་དབྱངས་ས་པཎ་གྱི་སྐུ་ཞིག་ཁུར་འོང་ནས་ཁོང་གི་ཕྱག་ཏུ་འཇོག་པར་རྨིས། དེའི་ཕྱི་ཉིན་བླ་མ་གཞན་དགའ་དེར་ཕེབས་བྱུང་བས།
ཁོང་འཇམ་དབྱངས་ས་པཎ་གྱི་སྤྲུལ་པ་ཡིན་ངེས་སུ་འདུག་གསུངས། སྡེ་གླིང་འཁྲུག་རྩོད་སྐབས་མི་ཉག་ནས་ཡར་ཕེབས་དུས། ཨོ་ཐོག་རྫོང་ནང་དུ་བཞུགས་ཚེ། ཁོང་གི་གཟིམ་ལམ་དུ་ལྷ་ཁང་ཞིག་སྒོ་ཕྱེ་དགོས་རྒྱུ་ལ་ལྡེ་མིག་རང་གིས་བཟུང་འདུག་པས། ངས་མགོན་པོའི་སྒོ་ནས་རིམ་གྲོ་ཞིག་བྱེད་ཚེ་ཕན་པར་འདུག་ཅེས་གསུངས་པ་ལ། གཡོན་རུ་དུ་ཕེབས་སྐབས་མཆོད་རྩམ་སོགས་ཕུལ་ནས་ཞུས་ཀྱང་དེར་གཞན་དབང་གིས་གསུང་མ་གྲུབ། དེ་དུས་དེར་ཡོད་པ་རྣམས་ལ། ཨ་ཁ་ཁ། མདངས་ཟླ་བ་ཞིག་ནམ་མཁའ་ལ་ཤར་བ་འཐོར་སོང་། ད་སྡེ་གཞུང་མ་རེད་མ་སོང་གསུངས་ནས་ཐུགས་འགྱོད་མཛད།
འོན་ཀྱང་དེའི་ཤུལ་དུ་ཟླ་བ་གཅིག་ཤར་བྱུང་བས་གཏན་མེད་དུ་མི་འགྲོ་བར་འདུག་གསུངས། དེ་དུས་སྡེ་གཞུང་མའི་དཔོན་གཡོག་མང་པོ་གླིང་ག་གཤིས་པས་བསད་འཕྲལ་དེར་ཕེབས། ད་མྱུར་དུ་སྒ་ཁོག་ཏུ་ཕེབས་རྒྱུ་ཡིན་པས་སྐྱེལ་མ་གྲ་སྒྲིགས་གསུངས། ཕྲན་གྱིས་རིན་པོ་ཆེ་དཔོན་སློབ་བར་ཆད་འབྱུང་དོགས་མེད་ན་ཅུང་ཟད་ཐུགས་ལྷོད་མཛད་རོགས་ཞུས་ཚེ་ང་ལ་མགོན་པོས་བསླུ་བ་མི་ཡོང་། སྡེ་གཞུང་མ་ཡང་སྐྱོན་ས་མི་འདུག མདངས་ངའི་རྨི་ལམ་དུ། མི་ནག་པོ་ཞིག་གིས་མེ་ཏོག་ཨུཏྤལ་ཁྲེས་པོ་ཞིག་ཁུར་ནས་སླེབས་བྱུང་བ་ལ་སྡེ་གཞུང་མ་ད་ཅི་འགྱུར་དྲིས་པས། སྐྱོན་མེད་སྐྱོན་མེད་གསུངས་ནས་མགོ་གུག་གུག་པ་ལན་གསུམ་བྱས་བྱུང་། དེ་མགོན་པོ་ཡིན་པར་འདུག་པས་སྐྱོན་མེད་གསུངས། ཡང་ཆོས་རྗེ་རིན་པོ་ཆེ་རྫོང་གསར་བླ་བྲང་དུ་བཞུགས་དུས་སྐབས་ཤིག་ལ་སྐུ་མདུན་དུ་ཕྱིན་པས།
ཚར་ཆེན་ཡབ་སྲས་ཀྱི་བཀའ་འབུམ་ཀློག་མཛད་ཀྱིན་འདུག་པས། འདིར་ཤོག་དང་བལྟ་རྒྱུ་ལེགས་པོ་འདུག་ཅེས་གསུངས་པ་ལ། དེ་དུས་སྐུ་མདུན་དུ་མ་སོང་བས། ཕྱི་ཉིན་ཐུགས་མི་མཉེས་པ་ལྟར་མཛད་སྐབས། བལྟ་རྒྱུ་ཅི་འདུག་ང་རང་ལ་བསྟན་རོགས་ཞུས་པས། དཔེ་ཆ་ལྡེབ་གསུམ་བཞི་ཞིག་གནང་ནས་དེ་ལ་ལྟོས་གསུངས། དེ་དཔེ་བཤུས་ནས་བལྟས་ཚེ་མཁྱེན་བརྩེའི་དབང་ཕྱུག་ལ་ཏིང་ངེ་འཛིན་སེམས་ཀྱི་བར་ཆད་ཁམས་འཁྲུགས་ངན་པ་ཞིག་བྱུང་བའི་ལོ་རྒྱུས་ཤིག་འདུག དེ་དུས་རྟོག་པ་ཅི་ཡང་མ་ཤར་ཡང་ང་རང་བསྙེན་མཚམས་ལ་ཡུན་རིང་དུ་སྡོད་སྐབས། སྨྱོ་ལ་ཁད་དུ་གྱུར་ནས་ཁམས་འཁྲུགས་བྱུང་ཚེ་བླ་མ་བློ་གྲོས་ཀྱི་གཟིམ་ལམ་དུ། གཞན་ཞིག་གིས་མཁྱེན་བརྩེའི་དབང་ཕྱུག་མོས་གུས་དང་ལྡན་པས་ཞེས་ཟེར་བ་ཞིག་བྱུང་བ་ཅི་ཡིན་གསུངས་པས།
སྔར་གྱི་བླ་མའི་གསུང་དེ་དྲན་ནས་ཡི་གེའི་ནང་བཞིན་གེགས་སེལ་བགྱིས་པས་ཁམས་འཁྲུགས་དེ་ཡང་དྭངས། གསུང་རབ་ཀྱི་དོན་ལ་གོ་བ་ཅུང་ཟད་སྐྱེས་པ་སོགས་བྱུང་ཞིང་། དེ་བཞིན་དུ་མཁྱེན་བརྩེ་གོང་མས་ཁོང་ལན་ཅིག་དབང་གྲལ་ནས་ཕུད་དུས། ཁོང་ལ་དད་ལོག་གཏན་ནས་མ་སྐྱེས་ཀྱང་མ་འོངས་པ་ན་ཁོང་གི་སྤྲུལ་པའི་སྐུ་ལ་དབང་འབུལ་མཁན་དེ་ང་རང་ཡིན་པར་འདུག་འདི་ཅི་ཡིན་ན་སྙམ་དུ་དགོངས་བྱུང་གསུངས་པ་དང་། དགོན་པའི་གཙུག་ལག་ཁང་དང་པོར་བཞེངས་པའི་ཞལ་བཀོད་གནང་ཚེ། ནང་རྟེན་དང་བཅས་པ་ད་ལྟའི་འདི་ལྟ་བུ་དགོས་ཞེས་གསུངས་པ་ལ། རྒན་པ་རྣམས་ཀྱིས་ཕྱག་རྫས་ཆུང་བ་སོགས་གང་ལ་བསམས་ཀྱང་དེ་འདྲ་མི་འགྲུབ་པར་འདུག་ཅེས་ཞུས་ནས་བཀའ་བཞིན་མ་བསྒྲུབས། དེ་དུས་ཕྲན་གྱིས་རིན་པོ་ཆེ་ལགས། དེ་འདྲ་ཨེ་འགྲུབ་ན་ཞུས་ཚེ། ང་ལ་རབ་འབྱམས་པའི་ལུང་བསྟན་ཡོད་འགྲུབ་འོང་གསུངས་པ་ཐོག་ཏུ་ཁེལ་བ་སོགས་ཤིན་ཏུ་མང་།
ཁྱད་པར་རང་དང་འབྲེལ་བའི་གསུང་དུ་མ་ཡོད་དེ་དགོས་པ་ཆུང་བས་མ་བྲིས། ཆོས་རྗེ་འདི་ཉིད་ཀྱི་སྐྱེས་སྦྱང་གི་ཡོན་ཏན་མ་ལུས་པ་སུས་ཀྱང་བརྗོད་མི་ནུས་མོད། ཁོ་བོས་ཡུན་རིང་ཞབས་པད་གུས་པས་བསྟེན་ཅིང་བཀའ་བཞིན་བསྒྲུབ་ནས་ཐུགས་མཉེས་པར་བྱས་པས། རང་གི་ཡིད་ལ་ཡོད་པ་རགས་བསྡུས་ཙམ་འདི། སྐལ་ལྡན་གྱི་སློབ་མ་རྣམས་ཀྱི་དད་པའི་གསོས་སུ་བཀོད་པ་ལགས་སོ། ། སྐུ་གཤེགས་ཁའི་རྣམ་ཐར་སྐོར་ལ། འབྲུག་ལོ་ཟླ་བ་བཞི་པའི་ནང་ནས་སྐུ་དྲུང་དུ་བཅར་མཁན་རྣམས་ལ་ཡུན་རིང་དུ་མི་བཞུགས་པའི་ཞལ་ཏ་གནང་ཞིང་། སྐུ་ཁམས་ཀྱང་ཅུང་འཁྲུགས་ཚུལ་བསྟན་ནས་གཤེགས་ལ་ཉེ་བ་ན། ཁོ་བོ་བསླེབས་ནས་སློབ་མ་གཞན་རྣམས་ལའང་བསྐུལ་ཞིང་བདག་ཅག་རྣམས་ཀྱིས་ཞབས་བརྟན་ཕུལ་ནས་བཞུགས་པར་གསོལ་བ་བཏབ་པས། བསྙུང་ཁམས་ཀྱང་ཅུང་ཡར་དྭངས་ངོས་ལོ་གཉིས་ཙམ་བཞུགས་པའི་ཞལ་བཞེས་གནང་ཡང་།
ཞབས་བརྟན་ཕུལ་ས་གནས་གཞན་ཞིག་ཏུ་རྟེན་འབྲེལ་འགྲིགས་ན་དེ་ལྟར་ཡིན་པར་གདོན་མི་ཟ་ཡང་། གནས་དེ་ཉིད་དུ་ཕུལ་དགོས་བྱུང་བའི་དབང་གིས་དེ་ཙམ་བཞུགས་རྒྱུ་ཡིད་བརྟན་ཕེར་བ་མ་བྱུང་། འདི་མན་ཆད་ང་རང་ལ་ཆེར་མི་གསལ་ཡང་། དེར་ཕྱོགས་ཀྱི་ཡུལ་དགོན་སྤྱི་ལ་ཡོངས་སུ་གྲགས་ཤིང་སྐུ་བཅར་ཞུ་མཁན་རྣམས་ཞལ་མཐུན་པར་གསུངས་པ་འཁྲུལ་པ་མེད་ངེས་རྣམས་ཤིན་ཏུ་མདོར་བསྡུས་སུ་བྲིས་ན། ལོ་དེའི་ཟླ་བ་བཅུ་གཅིག་པའི་ནང་དགོན་ནས་རི་ཁྲོད་དུ་ཕེབས་ཁར་སྐུ་འཁྲིས་པ་འགའ་ལ་ང་རང་འཆི་ས་དགོན་ནང་དུ་དགོས་པས། རྗེས་སོར་ཡར་འོང་དུས་རྟ་ཐོག་ཏུ་ཨེ་ཚུགས་མི་ཤེས། གྲལ་ཁྲི་འདྲ་ཚགས་གྱིས་ཞེས་གསུངས་ཤིང་། དགུན་ཚེ་གནས་ནང་ན་བཞུགས་དུས་ཀྱང་། ཉེ་གནས་ལ་ཡུན་རིང་མི་བཞུགས་པ་དང་འདི་ནས་བདེ་བ་ཅན་དུ་ཕེབས་འགྲོ་རྒྱུའི་གསུང་འཕྲོས་ཁོ་ན་གནང་ཞིང་། ཁྱད་པར་དུ་སྔ་མོ་ནས་བདག་ཅག་སློབ་མ་དུ་མ་ལ་ཁོང་བདེ་བ་ཅན་དུ་ཕེབས་ནས་ས་ཆེན་ཡབ་སྲས་ལས་ལམ་འབྲས་ཞུ་དགོས་ཚུལ་ཡང་ཡང་གསུངས་པའང་།
འདི་སྐབས་ཉིན་གཅིག་ཉེ་གནས་ལ་ངས་བླ་མ་ས་སྐྱ་པ་ཆེན་པོ་དང་། སློབ་དཔོན་རིན་པོ་ཆེ་བསོད་ནམས་རྩེ་མོ་དང་། རྒྱལ་བ་རྡོ་རྗེ་འཆང་ཀུན་དགའ་བཟང་པོ་གསུམ་ཀ་ལས་ལམ་འབྲས་ཐོབ་ཚར་ཞེས་ཉེ་བརྒྱུད་གསན་པའི་གསུང་སྒྲོས་ངོ་མཚར་ཅན་འདི་ཡང་གསུངས་པར་གདའ། དེ་ནས་སྦྲུལ་ལོ་ཧོར་ཟླ་གཉིས་པའི་ནང་ནས་སྐུ་ཁམས་ཅུང་ཟད་འཁྲུགས་ཚུལ་བསྟན་ནས། ཟླ་བ་གསུམ་པའི་ཚེས་གཅིག་ལ་སྔར་གསུངས་པ་ལྟར་ཁྱོགས་ཀྱི་སྟེང་དུ་གདན་དྲངས་ནས་ཡར་ཐར་ལམ་དགོན་དུ་ཕེབས། དེ་ནས་དགོན་པའི་བླ་ཆོས་དང་སློབ་མ་སྦྱིན་བདག་སོགས་དད་པ་ཅན་རྣམས་ཀྱིས་བཞུགས་པར་གསོལ་བ་འདེབས་པ་རྣམས་ལའང་། ཁྱེད་རྣམས་ཀྱིས་བླུན་གཏམ་མ་བྱེད། སྔོན་ཡང་འཕགས་བོད་དུ་ཡང་དག་པར་རྫོགས་པའི་སངས་རྒྱས་ཀྱིས་གཙོས་མཁས་ཤིང་གྲུབ་པ་བརྙེས་པ་ནམ་མཁའི་སྐར་ཚོགས་ལྟར་བྱོན་པ་དེ་དག་ཐམས་ཅད་ཀྱང་མྱ་ངན་ལས་འདས་པའི་ཚུལ་བསྟན། ཁྱད་པར་དུ་ཡང་རང་ལུགས་ཀྱི་ཕྱོགས་ནས་བསམས་ཀྱང་ཆོས་རྗེ་འཇམ་དབྱངས་བླ་མ་དང་། རྒྱལ་བ་རྡོ་རྗེ་འཆང་སོགས་སྟོན་པ་གཉིས་པ་ལྟ་བུ་རྣམས་སྐུ་ཚེ་མཐར་ཕྱིན་པའི་ཚད་དུ་བྱས་ཀྱང་།
དེ་དག་ལས་ཀྱང་ང་ལོ་གྲངས་མང་། ད་ང་གཅིག་པུ་འདུག་རྒྱུ་ག་ལ་ཡོད་ཅེས་ཡང་ཡང་གསུངས་ཤིང་། སྐུ་རིམ་བསྒྲུབ་དགོས་ཞེས་ཞུས་པའི་ཚེ་དང་པོར་སློབ་མས་བླ་མའི་སྐུ་རིམ་བསྒྲུབས་ན་ཚོགས་ཆེན་པོ་རྫོགས་ཚུལ་གསུངས་ནས་ཐུགས་དགྱེས་ཚུལ་མཛད། དེ་ནས་ཉིན་གཉིས་གསུམ་ཐལ་བའི་མཚམས་སུ་ད་ཚོགས་པ་ཐམས་ཅད་ཀྱིས་རབ་འབྱམས་གཞུང་ལུགས་ཀྱི་མཐར། བདག་ཀྱང་ནམ་ཞིག་འཆི་བའི་དུས་ཀྱི་ཚེ། ། འཇམ་མགོན་བླ་མ་གཞུང་ལུགས་རབ་འབྱམས་པས། ། བདེ་བ་ཅན་གྱི་ཞིང་དེར་དྲངས་ནས་ཀྱང་། ། འོད་དཔག་མེད་པའི་ཞལ་མཆོག་མཐོང་བར་མཛོད། ། ཅེས་པ་འདི་ཐོགས་ལ་དེ་ཁོ་ན་གྲངས་བསོགས་ཤིག་ཅེས་གསུངས། སྒ་སྟོད་བསམ་འགྲུབ་དགོན་པར་ཉིད་ཀྱི་སློབ་མ་ཞིག་གིས་ཚེ་ལྷ་རྣམ་གསུམ་གྱི་བྲིས་སྐུ་ཞིག་ཕུལ་ནས།
ཁོང་ཚོའི་དགོན་པས་ངོར་ཆེན་རྡོ་རྗེ་འཆང་གི་སྐུ་ཆེན་པོ་ཞིག་བཞེངས་ཡོད་པས། དེ་ཉིད་ཀྱི་དུས་ཆེན་ཧོར་ཟླ་བཞི་པའི་ཚེས་ཉེར་ལྔ་ལ་རབ་གནས་ཤིག་མཛད་རོགས་ཞུས་པས། ཧ་ཧ་ང་དེ་དུས་འཇིག་རྟེན་ཕ་རོལ་ཏུ་འགྲོ་ཚར་གསུངས་པ་དང་། ཕྱོགས་ཐ་དད་ནས་སློབ་མ་མཇལ་དུ་ཕྱིན་པ་རྣམས་ལ་ཡང་མི་རྟག་པ་དང་། དགེ་བ་ལ་བསྐུལ་བའི་གསུང་འཕྲོས་ཁོ་ན་གནང་ཞིང་མཇལ་དར་ཕུལ་བ་རྣམས་ཀྱང་རང་རང་ལ་བསྐོན་ནས། དཔོན་སློབ་མི་འབྲལ་ལྷན་ཅིག་འགྲོགས། ། ཞེས་སོགས་ཀྱི་ཚིགས་སུ་བཅད་པ་རེས་སྨོན་ལམ་གནང་ཞིང་། ཁྱད་པར་དུ་སྐུ་གཤེགས་ལ་ཉེ་བའི་གོང་ཙམ་དུ་མཇལ་མི་བྱུང་ཚད་སྐུ་མདུན་དུ་ཐོངས་ཤོག་གསུངས་ནས་སྨོན་ལམ་རེ་གནང་མཛད། ཉེ་གནས་ཀུན་དགའ་ཆོས་དར་གྱིས་བསྙུན་ཚུལ་བསྟན་པའི་རིང་ལ་ངལ་དུབ་ཁྱད་དུ་བསད་ནས་ཞབས་ཏོག་ཕུལ་ཕྱིན་བསྒྲུབས་པས། རྗེ་ཉིད་ཀྱི་ཞལ་ནས།
ཁྱོད་ཀྱིས་མཎྜལ་འབུམ་ཕྲག་བཅུ་ཕུལ་བ་བས་ད་ལོ་ང་ལ་ནད་གཡོག་བྱས་པ་འདིས་ཚོགས་རྫོགས་པ་ལ་དགའ་ངེས་སུ་འདུག་ཅེས་དང་། ཁྱེད་ཀྱིས་སྡིག་པ་ཚབས་ཆེན་མ་བསགས་དང་ནམ་འཆི་བ་ན་ངས་བསུས་ནས་བདེ་བ་ཅན་དུ་འགྲོ་ཆོག་ཅེས་གསུངས་ཤིང་། དེ་སྐབས་ཁང་གསར་མཁན་ཆེན་དང་། གྲའུ་དཔོན་བླ་མ་སོགས་ཀྱིས་ཞབས་བརྟན་ཕུལ་བ་ལའང་རྟེན་འབྲེལ་མཚོན་པ་ཙམ་ལས་ཞལ་བཞེས་ཇི་ལྟ་བ་བཞིན་མ་གནང་ལ། ཁྱད་པར་ཕྱག་རྫས་ཀྱི་རིགས་རྣམས་གྲའུ་བེ་ཧུ་བླ་མ་བསྟན་འཛིན་རྒྱལ་མཚན་སྐུ་མཆེད་ལ་ཞལ་བཀོད་མཛད་ནས། ས་ངོར་ལ་དགོངས་རྫོགས་མཆོད་འབུལ་དང་། ཐར་ལམ་དགོན་དུ་རྟེན་བཞེངས་འཕྲོར་འཇོག་རྒྱུ་དང་། སྐུ་ཚ་ཀུན་བཟང་བསྟན་འཛིན་ལ་གནང་རྒྱུ་སོགས་མཆོད་ཡོན་བཀའ་བགྲོས་མཛད་ནས་ཚགས་སུ་ཚུད་པར་མཛད་པ་སོགས་མི་བཞུགས་པའི་གསུང་སྒྲོས་ཁོ་ན་གནང་། སྤྱིར་ཅུང་ཟད་བསྙུན་ཚུལ་བསྟན་པའི་རིང་ལ། ཉིན་མོ་མི་མང་སར་བསྙུན་ཚུལ་ཆེར་བསྟན་ལ།
མཚན་མོ་སྐུ་ལུས་དྲང་པོར་བསྲངས་ནས་དུས་རྒྱུན་ལྟར་ཐུགས་དམ་ལ་བཞུགས་པ་དང་། སྐུ་མདུན་དུ་འོང་བ་རྣམས་ལའང་འགའ་ཞིག་ལ་བསྙུན་ཚུལ་ཆེར་བསྟན། འགའ་ཞིག་ལ་མི་བསྟན་པ་སོགས་མཐོང་བ་དང་། སྨན་པ་རྣམས་ཀྱིས་ཕྱག་རྩ་མཇལ་བའི་ཚེ་བསྙུན་གཞི་ཅུང་ཟད་ཀྱང་མི་འདུག་ཅེས་ཐམས་ཅད་མཐུན་པར་སྒྲོགས། སྐུ་མདུན་དུ་བཅར་མཁན་རྣམས་ཀྱིས་ཀྱང་རེས་ནི་བྱོན་བཞུགས་སོགས་ལ་སྐུ་བཏེགས་རོགས་མི་དགོས་པར་ཅི་བདེར་བྱོན་པ་སོགས་ཀྱི་མཛད་སྤྱོད་ལ་དཔགས་ན་ཚུལ་བསྟན་མ་གཏོགས་དོན་ལ་ནི་བསྙུན་གཞི་ཅི་ཡང་མི་འདུག་པ་ཀུན་གྱིས་ཐུན་མོང་དུ་གྱུར། དེ་དག་གི་སྐབས་སུ་ལན་གྲངས་དུ་མར་ས་གཡོ་བ་དང་། འཇའ་ཚོན་ཁ་དོག་སྣ་ཚོགས་ནམ་མཁའ་ལ་ཤར་བ་དང་། བྱ་རྒོད་མང་པོ་ལྡིང་ཞིང་འགའ་ཞིག་ཁང་སྟེང་དུ་བབས་པ་སོགས་བྱུང་ཞིང་། དེ་ནས་ཉིད་ཀྱི་སློབ་མ་དད་པ་ཅན་རྣམས་ཀྱིས་མི་བཞུགས་པར་ཐག་བཅད་ནས། རྗེ་ཉིད་ཞིང་ཁམས་གང་དུ་བཞུགས་པ་དེར་བདག་ཅག་རྣམས་ཀྱང་སྐྱེ་བའི་ཐུགས་བསྐྱེད་ཞུས་པ་ན།
ཁྱེད་ཐམས་ཅད་ཀྱིས་བདེ་བ་ཅན་དུ་སྐྱེ་བའི་སྨོན་ལམ་ཐོབ་དང་། ང་དེར་བཞུགས་ཡོད་པ་ཐག་ཆོད་ཡིན་ཅེས་ཡང་ཡང་གསུངས་ཤིང་། དེ་ནས་ཟླ་བ་གསུམ་པའི་ཉེར་དགུའི་ནང་མོ་སྔ་བར་ཕྱི་ཁྱམས་སུ་ཕེབས་ནས་བཞུགས། དེ་ནས་ཅུང་ཟད་ཅིག་ན་བྱིན་རྟེན་དང་རྒུན་འབྲུམ་ཁུ་བས་སྦྲུས་པའི་ཟན་ཅུང་ཟད་གསོལ་ནས། ཞལ་འཛུམ་མང་པོ་མཛད། ཉིད་ཀྱི་སྐུ་ཉེ་ལེགས་འཛིན་མདུན་དུ་ཤོག་གསུངས་ནས་བོས་ཏེ། ཁྱོད་འདིར་ཡུན་རིང་བསྡད་ནས་ང་རང་འཆི་ཁར་མི་འདུག་པ་ཅི་ཡིན་ཅེས་གསུངས་པས། ལེགས་འཛིན་བཤུམས་ནས་ཕྱག་འཚལ་ཏེ་ཚེ་རབས་ཀུན་ཏུ་རྗེས་སུ་འཛིན་པར་ཞུས་པ་ན། ཁྱོད་རང་སེམས་སྡུག་བྱེད་མི་དགོས། ཆོས་པ་རབ་ཡར་གྱི་ཟངས་ཐལ་དང་།
སྡིག་པོ་ཆེ་མར་གྱི་ཟངས་ཐལ་ལས་བར་དོ་མེད་པ་ལ། ང་ཡང་བར་དོ་མེད་པར་བདེ་བ་ཅན་དུ་འགྲོ་བ་ཡིན་ཅེས་གསུངས་པ་དེ་ན་ཡོད་པ་ཀུན་གྱིས་ཐོས། དེ་ནས་ཞལ་ནུབ་ཏུ་ཕྱོགས། ཞབས་གཉིས་བཟང་པོའི་འདུག་སྟངས་ཀྱིས་བཞུགས། སྐུ་ལུས་དྲང་པོར་བསྲངས་ཏེ་སྤྱན་གྱིས་མདུན་ཐད་དུ་ཟིམ་མེར་གཟིགས། ཤངས་སྒོའི་དྲི་མ་སོགས་བསལ། དབུ་ཅུང་ཟད་འཕྲུག སྐུ་གསུང་ཐུགས་ཀྱི་མཛད་སྤྱོད་སོགས་དུས་རྒྱུན་པ་ལྟར་མ་གཏོགས་པ་ད་མྱ་ངན་ལས་འདའ་བ་ཡིན་སྙམ་པ་གཏན་ནས་མི་འདུག་གསུངས། དེ་ནས་ཕྱག་ཕྲེང་བསྣམས་ནས་མ་ཎི་ཕྲེང་སྐོར་གཅིག་དང་། ཉག་མ་གསུམ་བཞི་ཙམ་གསུངས་ཙ་ན།
སྐུ་ལ་བགྲེས་ཚུལ་ལྟ་བུའི་གཉེར་མ་སོགས་གཏན་ནས་མེད་པར་ཞལ་གྱི་མདངས་ཤིན་ཏུ་གསལ་བར་གྱུར་ནས། མཉམ་བཞག་མཛད་ནས་ཅུང་ཞིག་ན་ཧིཀ་ཅེས་སྒྲ་ཆེ་བ་ཞིག་དང་། དེའི་རྗེས་ཇེ་ཆུང་དུ་གྱུར་པ་གཉིས་གསུངས་ནས། དགོངས་པ་ཆོས་ཀྱི་དབྱིངས་སུ་མཉམ་པར་བཞག་པའི་ཚུལ་བསྟན་ཏོ། ། དེ་ནས་ཞག་གསུམ་ནས་སྐུ་གདུང་རིན་པོ་ཆེ་མཇལ་བའི་ཚེ། ཤངས་བུག་གཡས་ནས་བྱང་སེམས་དམར་པོ་མཚལ་གྱི་མདོག་ལྟ་བུ་མང་པོ་ཞིག་སྐུ་པང་དུ་བབས་འདུག དེ་ནས་སྐུ་ཁྲུས་གསོལ་ཞིང་། གདུང་ཆས་སོགས་དུས་མཐའ་མའི་ཆོ་ག་སྐྱེས་བུ་དམ་པ་རྣམས་ཀྱི་སྐུ་གདུང་ལ་བྱ་བའི་ཆོ་ག་བཤད་ཚད་ཕྱག་ལེན་ལྟར་བགྱིས་ནས་བཞུགས་སུ་གསོལ་བ་ན། ཤངས་བུག་གཡོན་ནས་བྱང་སེམས་དཀར་པོ་མུ་ཏི་གི་མདོག་ལྟ་བུ་ཞིག་བབས། དེ་ནས་ཞག་གསུམ་བཞིའི་བར་དུ་བྱང་སེམས་དཀར་པོ་ཁོ་ན་བབས་ཤིང་།
སྐུ་གདུང་སྔར་བས་དྭངས་པ་དང་། གཡོན་ངོས་ཅུང་ཟད་དམར་བ་ཞིག་ཏུ་གྱུར། ཧོར་ཟླ་བཞི་པའི་ཚེས་གསུམ་གྱི་ཉིན་མོར་སྐུ་གདུང་རིན་པོ་ཆེ་གཙུག་ལག་ཁང་དུ་གདན་དྲངས་ནས་མཆོད་པའི་རྣམ་གྲངས་བསམ་གྱིས་མི་ཁྱབ་པ་ཕུལ་བ་ན། དེ་སྐབས་ཉིན་མཚན་ཁོར་ཡུག་ཏུ་ནམ་མཁའ་ལ་འཇའ་ཁ་དོག་སྣ་ཚོགས་ཤར་བ་དང་། མེ་ཏོག་གི་ཆར་སིལ་བུར་བབས་པ་དང་། ཁྱད་པར་དུ་གཙུག་ལག་ཁང་དེ་ཉིད་ལ་འཇའ་འོད་ཀྱི་གུར་གདུགས་ལྟར་ཕུབ་པ་འགའ་རེས་མཐོང་བ་སོགས་བྱུང་ཞིང་། ཚེས་བཅུའི་ཉིན་གཙུག་ལག་ཁང་དེ་ཉིད་ཀྱི་སྟེང་གི་སྤུར་ཁང་དུ་བཞུགས་སུ་གསོལ་ནས།

ཞུགས་འབུལ་བགྱིད་ཚེ་མེ་སྤར་མི་དགོས་པ་ཐུགས་ཀ་ནས་མེ་མཆེད་དེ་རང་འབར་དུ་གྱུར་པ་དང་། དེ་ཡང་བསྲེག་རྫས་རྣམས་ཕུལ་ཚེ་དུ་ལོང་དུ་གྱུར་ནས་རང་དགར་བཞག་པའི་ཚེ་འབར་བ་དང་། བྱ་རྒོད་མང་པོ་གདུང་ཁང་གི་སྟེང་གི་ནམ་མཁར་ལྡིང་ཞིང་མཐར་ཇེ་མཐོར་གྱུར་ནས་ནུབ་ཕྱོགས་སུ་འཕུར་སོང་བ་དང་། ནུབ་ནས་ཤར་དུ་འཇའ་དཀར་པོ་སྣམ་བུ་བརྐྱང་བ་ལྟ་བུ་དྲང་ཐལ་ལེ་ཟུག་པ་དང་། ཁྱད་པར་དུ་ལྷོ་ནུབ་ཀྱི་མཚམས་ཀྱི་ནམ་མཁར་འཇའ་སྤྲིན་སྡོང་པོ་གཅིག་ལ་སྣེ་མོ་བརྒྱད་ཡོད་པ་པ་ཏྲའམ་འཁོར་ལོ་དང་ཆ་འདྲ་བ་ཞིག་ཤར་བ་དང་། སྤུར་ཁང་གི་ཕྱི་ནས་དད་པ་ཅན་འགའ་རེས་རིང་བསྲེལ་ཡང་དུ་མ་རྙེད་འདུག་པ་དང་། གདུང་ཁང་སྒོ་ཕྱེས་པ་ན་དབུ་དང་སྐུའི་མགྲིན་པ་དེའི་སྣེ་མོར་ཐུགས་ཏེ་གསུམ་པོ་ཕྱོགས་གཅིག་ཏུ་སྦྲེལ་ཏེ་འབྱར་བ་དང་། དབུ་ཐོད་སྟེང་དུ་མ་ཎི་འབྲུ་དྲུག་རང་བྱོན་དུ་འདུག་པ་དང་། ཞུགས་འབུལ་དུས་ཀྱི་ཀུན་རིགས་དཀྱིལ་འཁོར་དེའང་ཚོན་གྱི་ཁ་དོག་སོགས་མ་ཡལ་བར་རྡོའི་རང་བཞིན་དུ་གྱུར་ནས། སྐྱེ་བོ་ཀུན་གྱིས་མཇལ་རྒྱུ་ཡོད་པ་སོགས་ངོ་མཚར་བའི་རྟགས་དུ་མས་གདུལ་བྱ་རྣམས་དད་པའི་ས་ལ་བཀོད་པར་མཛད་དོ། ། དེ་ལྟར་ཆོས་ཀྱི་རྗེ་དེ་ཉིད་ཀྱི་འཕྲིན་ལས་སྐྱོང་བའི་སློབ་མའི་ཚོགས་ནི།
དཔལ་ཨེ་ཝཾ་ཆོས་ལྡན་གྱི་མཁན་པོ་འཇམ་དབྱངས་ཀུན་བཟང་ཐུབ་བསྟན་ཆོས་ཀྱི་རྒྱལ་མཚན་གཙོ་བོར་སྨོས་ཤིང་། བདག་ཅག་གིས་མཐར་བརྟེན་པའི་དབུས་གཙང་ཁམས་གསུམ་དུ་དཔལ་ས་སྐྱ་པའི་ཆོས་བརྒྱུད་འཛིན་པ་གྲངས་མེད་པ་བྱུང་ཞིང་། དེ་དག་གི་ནང་ན་སྡེ་སྣོད་འཛིན་པ་དང་། སྒྲུབ་པ་ལ་གཞོལ་བ་སོགས་བཤད་སྒྲུབ་ཀྱི་བསྟན་པ་ལ་ཕན་ཐོགས་པ་མང་དུ་བྱོན་མོད། དེ་དག་ཐམས་ཅད་ཀྱི་རྣམ་ཐར་ལྟ་ཞོག་མཚན་གྱི་རྣམ་གྲངས་ཙམ་ཡང་བརྗོད་པར་མི་ནུས་ལ། འོན་ཀྱང་ཞལ་སློབ་ཐམས་ཅད་ཀྱི་གཙོ་བོ་ནི། མཆོག་སྤྲུལ་རིན་པོ་ཆེ་འཇམ་དབྱངས་ཆོས་ཀྱི་བློ་གྲོས་ཞེས་གསོལ་བ་འདི་ཉིད་ཡིན་ཏེ། རྗེ་ཉིད་ཀྱི་ཞལ་ནས། རྫོང་གསར་མཁྱེན་བརྩེ་འདི་པ་ངེད་ཀྱི་བླ་མའང་ཡིན། ཁོང་གི་སྐུ་བརྙན་ཞིག་བྲིས་ནས་བླ་བརྒྱུད་ཀྱི་གྲལ་དུའང་བཞུགས་ཡོད།
སློབ་མའི་གཙོ་བོའང་ཡིན་པས་ཁོང་གི་ཞབས་བརྟན་ངེད་ཀྱིས་ཀྱང་དུས་རྒྱུན་དུ་སྒྲུབ་ཀྱིན་ཡོད་ལ། ཁྱེད་ཚོས་ཀྱང་། དུས་གསུམ་རྒྱལ་བ་ཀུན་གྱི་གདུང་འཛིན་ཅིང་། ། ཐེག་གསུམ་ཆོས་ཀྱི་དགའ་སྟོན་འགྱེད་མཁས་པ། ། ཁམས་གསུམ་འགྲོ་བའི་འདྲེན་པ་གཅིག་གྱུར་པ། ། འཇམ་དབྱངས་ཆོས་ཀྱི་བློ་གྲོས་ཞབས་བརྟན་གསོལ། ། ཞེས་པ་འདི་ཚོགས་འདོན་གྱིས་ཞེས་ཡང་ཡང་གསུངས།། ༈ །མཆོག་གི་སྤྲུལ་སྐུས་ཀྱང་དད་མོས་དྲག་པོ་རྒྱུན་ཆགས་སུ་མཛད་ཅིང་། སྔར་ལམ་འབྲས་གསན་པའི་སྐབས་རྗེ་བླ་མ་སྒོ་རུམ་པ་ཀུན་དགའ་ལེགས་པའི་འབྱུང་གནས་ཀྱི་རྣམ་འཕྲུལ་ཡིན་པར་ཐུགས་ངོར་གསལ་བ། རྗེ་བླ་མས་སྒོ་རུམ་པའི་རྣམ་ཐར་གསུངས་སྐབས་དེ་འདྲའི་རྣམ་པར་ཐར་པ་བསམ་གྱིས་མི་ཁྱབ་པ་བྱིས་བློས་བསམ་པར་དཀའ་བ་ཞེས་སྤྱན་ཧུར་གྱིས་ཅེར་ནས་གསུངས་པས་རང་གི་དྲན་རྒྱུའི་ལྐོག་གྱུར་མཁྱེན་སྙམ་པ་བྱུང་།
དོན་དེས་རྗེ་བླ་མར་ངག་དབང་ཀུན་དགའ་ལེགས་པའི་འབྱུང་གནས་ཡེ་ཤེས་རྒྱལ་མཚན་དཔལ་བཟང་པོ་ཞེས་པའི་མཚན་གྱི་བསྔགས་པ་ཕུལ་བ་ཡིན་གསུངས་པའི་ཕྱིར། དེ་ལྟ་བུའི་སློབ་མའི་ཚོགས་ཐམས་ཅད་ཀྱིས་བླ་མའི་རྣམ་ཐར་ལ་སློབ་པའི་ཚུལ་གྱིས་བཤད་སྒྲུབ་གཉིས་ཀྱི་སྒོ་ནས་ཕན་བདེའི་འབྱུང་གནས་རྒྱལ་བསྟན་རིན་པོ་ཆེ་ཡུན་དུ་སྐྱོང་བར་བྱེད་པ་ནི་ངོ་མཚར་རྨད་དུ་བྱུང་བའི་གནས་སུ་གྱུར་པ་ལགས་སོ།། །། སྲིད་ལ་མ་ཞེན་ངེས་འབྱུང་ཚུལ་ཁྲིམས་དག ། ཞི་ལ་མ་ཆགས་གཞན་ཕན་སེམས་མཆོག་འབྱོངས། ། གཉིས་སུ་མ་ཞེན་འཁོར་འདས་དབྱེར་མེད་རྟོགས། ། གསུམ་ལྡན་རྡོ་རྗེ་འཛིན་པ་ལ་ཕྱག་འཚལ། ། རྣམ་མང་ཐོས་པས་ཕྱི་ཡི་སྒྲོ་འདོགས་བཅད། ། དེ་དོན་བསམ་པས་གཞུང་ལུགས་གདམས་པར་ཤར། ། ཡེངས་མེད་བསྒོམས་པས་ནང་གི་རྟེན་འབྲེལ་གྲུབ། ། སྡེ་སྣོད་འཛིན་པའི་གཙུག་རྒྱན་ལ་ཕྱག་འཚལ། །
དཀའ་བ་དང་བླངས་སྒྲུབ་པའི་རྒྱལ་མཚན་བཙུགས། ། ཟབ་དོན་ལེགས་བསྒོམས་རྟོགས་པའི་དྲོད་ཚད་བརྙེས། ། སྒྲུབ་འབྲས་མངོན་གྱུར་བསྟན་འགྲོའི་དོན་ཆེན་མཛད། ། མཚུངས་མེད་བླ་མའི་ཞབས་ལ་ཕྱག་འཚལ་ལོ། ། ཐེག་གསུམ་ལམ་གྱི་ཡོན་ཏན་ཡོངས་སུ་རྫོགས། ། སྡོམ་གསུམ་བཀའ་དྲིན་སྩོལ་བའི་དྲིན་ཅན་རྗེ། ། སྐྱབས་གསུམ་ཀུན་འདུས་རྩ་བའི་བླ་མ་ལ། ། སྒོ་གསུམ་གུས་པས་ཀུན་ཏུ་ཕྱག་འཚལ་ལོ། ། མཚུངས་པ་མེད་པའི་དཔལ་མགོན་བླ་མ་ལ། ། ཁ་ཞེན་མེད་པའི་དད་པའི་གདུང་ཤུགས་ཀྱིས། །
ཉིན་མཚན་མེད་པར་གསོལ་བ་འདེབས་ལགས་ན། ། རྒྱུན་ཆད་མེད་པར་བྱིན་གྱིས་བརླབ་ཏུ་གསོལ། ། ལུས་དང་ལོངས་སྤྱོད་དུས་གསུམ་དགེ་ཚོགས་བཅས། ། ཀུན་བཟང་མཆོད་པའི་སྤྲིན་དུ་དམིགས་ནས་ནི། ། བདག་གཞན་ཚོགས་གཉིས་མྱུར་དུ་རྫོགས་བྱའི་ཕྱིར། ། རྗེ་བཙུན་བླ་མ་མཆོག་ལ་མཆོད་པར་བགྱི། ། མ་རིག་ཆགས་སྡང་འཁྲུལ་པའི་དབང་གྱུར་པས། ། བདག་གིས་སྒོ་གསུམ་སྡིག་ལྟུང་གང་བགྱིས་པ། ། གནོང་ཞིང་ཡིད་ལ་བཅགས་པའི་འགྱོད་སེམས་ཀྱིས། ། འདྲེན་པ་ཁྱོད་ཀྱི་སྤྱན་སྔར་མཐོལ་ཞིང་བཤགས། །
རང་ཉིད་ལས་ངན་མུན་པར་ཞུགས་མཐོང་ནས། ། གཞན་གྱིས་དགེ་བའི་སྣང་བ་གང་བསྐྱེད་ལ། ། མ་གུས་ཕྲག་དོག་རྟོག་པས་མ་བསླད་པར། ། དགའ་ཞིང་སྤྲོ་བས་རྗེས་སུ་ཡི་རང་ངོ་། ། མགོན་པོ་ཁྱེད་ཀྱིས་ཡེ་ཤེས་སྐུ་བརྙེས་ཕྱིར། ། གདུལ་བྱའི་ཡུལ་ལ་ཐོགས་པ་མི་མངའ་བས། ། བདག་གི་ཉམས་དང་རྨི་ལམ་མངོན་སུམ་དུ། ། ད་དུང་ཆོས་ཀྱི་འཁོར་ལོ་བསྐོར་དུ་གསོལ། ། ཞིང་འདིར་མྱ་ངན་འདའ་བའི་ཚུལ་བསྟན་ཀྱང་། ། ལྷུན་གྲུབ་ཕྲིན་ལས་རྒྱུན་ཆད་མི་མངའ་བས། །
གུས་ལྡན་སློབ་མའི་དད་བརྒྱའི་སྤྱི་བོ་རུ། ། ཉིན་མཚན་རྟག་ཏུ་བཞུགས་པར་མཛད་དུ་གསོལ། ། རྗེ་བཙུན་བླ་མ་དག་པའི་ཞིང་དུ་གཤེགས། ། སྐལ་ངན་བདག་ནི་འཁོར་བའི་གྲོང་དུ་འཁྱམ། ། ལས་ངན་རང་གིས་སྡུག་བསྔལ་མ་བཟོད་ནས། ། གདུང་བའི་དབྱངས་ཀྱིས་འབོད་དོ་ཐུགས་རྗེས་གཟིགས། ། འདི་ཕྱི་བར་དོའི་གནས་སྐབས་ཐམས་ཅད་དུ། ། སྒྲིབ་མེད་ཡེ་ཤེས་སྤྱན་གྱིས་འཚོ་བཞིན་དུ། ། ཕྱི་ནང་གསང་བའི་ཉེར་འཚེ་ཐམས་ཅད་ལས། ། མགོན་པོ་ཁྱེད་ཀྱིས་སྐྱོབ་པར་མཛད་དུ་གསོལ། །
ད་ནི་མི་ཚེའི་ལྷག་མ་ཅི་ཡོད་ལ། ། རྣམ་གཡེང་སྡིག་པའི་ལས་ལ་མི་འཇུག་པར། ། ཉིན་མཚན་དམ་པའི་ཆོས་ཀྱིས་འདའ་བྱས་ནས། ། དལ་འབྱོར་སྙིང་པོར་ལོན་པར་མཛད་དུ་གསོལ། ། ནམ་ཞིག་ཚེ་འདིའི་སྣང་བ་ནུབ་པའི་ཚེ། ། འདྲེན་པ་ཁྱེད་ཀྱིས་ཞལ་བཟང་ལེགས་བསྟན་ནས། ། ཡིད་འཕྲོག་དཔའ་བོ་མཁའ་འགྲོའི་མཆོད་སྤྲིན་གྱིས། ། བདག་གི་ལམ་སྣ་འདྲེན་པར་མཛད་དུ་གསོལ། ། གང་གི་ཐུགས་བསྐྱེད་སྨོན་ལམ་གྲུབ་པ་དང་། ། སློབ་མའི་མོས་གུས་མཆོག་གི་རྟེན་འབྲེལ་གྱིས། །
མགོན་ཁྱེད་གང་དུ་བཞུགས་པའི་ཞིང་ཁམས་དེར། ། བདག་ཅག་ཐམས་ཅད་འདྲེན་པར་མཛད་དུ་གསོལ། ། བདག་གིས་དུས་གསུམ་བསགས་པའི་དགེ་ཚོགས་ཀུན། ། རྗེ་བཙུན་བླ་མའི་ཐུགས་དགོངས་རྫོགས་ཕྱིར་བསྔོ། ། ཀུན་ཏུ་བཟང་པོའི་སྨོན་པས་ཡོངས་བཟུང་བའི། ། སྤྱོད་པ་མ་ལུས་མཐར་ཕྱིན་འགྱུར་བར་ཤོག ། ཡོན་ཏན་རིན་ཆེན་བྱེ་བ་ལས་གྲུབ་པའི། ། བླ་མའི་ལྷུན་པོ་སྲིད་ན་མངོན་མཐོ་ཞིང་། ། མཁས་མང་གསེར་རིའི་དབུས་ན་ལྷང་ངེ་བའི། ། རྣམ་ཐར་སུས་ཀྱང་གཞལ་བར་མི་ནུས་ཀྱང་། །
མོས་གུས་ཁོར་ཡུག་རྒྱུན་ཆད་མ་ཤོར་བས། ། ཕྲིན་ལས་རྒྱ་མཚོ་ལྟོ་བར་བསྐྱིལ་ནུས་པ། ། ལས་ངན་ལྕགས་མདོག་ཤར་བའི་རྨོངས་པ་དེས། ། སྒྲོ་སྐུར་སྤངས་ཏེ་མདོ་ཙམ་བྲིས་པ་ལགས། ། འདི་བགྱིས་པ་ལས་བདག་གིས་ཐོབ་པའི་རྣམ་དཀར་དགེ་བའི་ཆབ་རྒྱུན་གྱིས། ། སྐལ་ལྡན་སློབ་མའི་དད་པའི་ཞིང་སར་ཡོན་ཏན་ལོ་ཏོག་རབ་རྒྱས་ཤིང་། ། ཕན་བདེའི་དགའ་སྟོན་མཆོག་ལ་སྤྱོད་པའི་གདུལ་བྱའི་ཚོགས་རྣམས་མ་ལུས་པའི། ། སྲིད་ཞིའི་རྒུད་པ་མཐའ་དག་ཞི་ནས་བཀྲ་ཤིས་དགེ་ལེགས་བརྟན་པར་ཤོག ། ཅེས་པ་འདི་ནི་རང་ཉིད་ཀྱིས་ཀྱང་སྔ་མོ་ནས་མོས་ཤིང་འདུན་པའི་ཁར། ཡོངས་རྫོགས་བསྟན་པའི་མངའ་བདག་མཁྱེན་སྤྲུལ་རིན་པོ་ཆེ་འཇམ་དབྱངས་ཆོས་ཀྱི་བློ་གྲོས་ཀྱི་ཞལ་སྔ་ནས་ལྷ་རེག་རིན་ཆེན་གཉིས་པའི་རྟེན་དང་བཅས་སྔ་ཕྱི་དུ་མར་བསྐུལ་མ་གནང་བའི་བཀའ་ལུང་གསེར་གྱི་ཅོད་པན་སྤྱི་བོར་བཅིངས་ཏེ།
རྗེ་བླ་མ་རྡོ་རྗེ་འཆང་དེ་ཉིད་ཀྱི་ཞབས་པད་ཡུན་རིང་དུ་བསྟེན་པས་རྣམ་པར་ཐར་པ་ལ་མི་འཕྲོག་པའི་དད་པ་ཐོབ་པ་ཤཱཀྱའི་དགེ་སློང་འཇམ་དབྱངས་ཀུན་དགའ་བསྟན་པའི་རྒྱལ་མཚན་གྱིས་རྗེ་ཉིད་ཀྱི་ཞལ་གསུང་མ་སོར་བཞག་བྱས་ཤིང་། རང་གི་དྲན་ལམ་ན་ཡོད་པ་སྒྲོ་སྐུར་དང་བྲལ་བ་རྣམས་ཀྱིས་ཁ་བསྐངས་ཏེ། ས་བཅད་དང་། ཚིག་གི་སྙན་ཆ་དང་། ལུང་སྦྱོར་སོགས་བཏང་སྙོམས་སུ་བྱས་ཏེ། མགོན་པོ་གང་གི་སློབ་མ་རྣམས་ཀྱི་དད་པའི་གསལ་འདེབས་སུ་ཆུ་རྟ་ལོའི་ཁྲུམས་སྟོད་ཟླ་བའི་ཚེས་དགེ་བར་རྫོང་གསར་བཀྲ་ཤིས་ལྷ་རྩེར་གྲུབ་པར་བགྱིས་པ་འདིས་ཀྱང་བདག་སོགས་ལྟོས་བཅས་ཐམས་ཅད་དཔལ་ལྡན་བླ་མ་དམ་པས་ཚེ་རབས་ཐམས་ཅད་དུ་རྗེས་སུ་འཛིན་པའི་རྒྱུར་གྱུར་ཅིག། །། དགེའོ།། །། ཨོཾ་སྭསྟི། འཇམ་མགོན་བླ་མའི་རྣམ་པར་ཐར། ། སྤར་དུ་བསྐྲུན་པའི་ལེགས་བྱས་མཐུས། །
འབྲེལ་ཐོགས་གཙོར་བྱས་སེམས་ཅན་རྣམས། ། བླ་མ་མཆོག་གིས་རྗེས་འཛིན་ཤོག། །། སརྦ་དཱ་མངྒ་ལཾ།། །། PAGE * MERGEFORMAT 2 སྡེ་སྟོན་ཨ་འཇམ། འཇམ་མགོན་ངག་དབང་ལེགས་པའི་རྣམ་ཐར། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
