གསུང་འབུམ། ཀུན་དགའ་བསྟན་པའི་རྒྱལ་མཚན།
པོད ༥
བླ་མཆོད་དངོས་གྲུབ་མཆོག་སྩོལ།
༄༅། །བླ་མཆོད་དངོས་གྲུབ་མཆོག་སྩོལ་ཞེས་བྱ་བ་བཞུགས་སོ།། བདག་དང་མར་གྱུར་འགྲོ་བ་མ་ལུས་པ། ། དུས་འདི་ནས་བཟུང་བྱང་ཆུབ་མ་ཐོབ་བར། ། བླ་མ་སངས་རྒྱས་ཆོས་དང་དགེ་འདུན་ལ། ། མི་ཕྱེད་སྙིང་ནས་དད་པས་སྐྱབས་སུ་མཆི། ། མཐའ་ཡས་འགྲོ་བ་སྲིད་ལས་བསྒྲལ་བའི་ཕྱིར། ། བདག་གིས་རྫོགས་པའི་བྱང་ཆུབ་ཐོབ་པར་བྱ། ། དེ་ཡི་ཆེད་དུ་སངས་རྒྱས་ཀུན་གྱི་ལམ། ། ཟབ་མོའི་རྣལ་འབྱོར་ཉམས་སུ་བླང་བར་བགྱི། ། དབྱིངས་ལས་མ་གཡོས་ཡེ་ཤེས་སྒྱུ་མའི་འཕྲུལ། །
དུར་ཁྲོད་རོལ་པའི་གཞལ་ཡས་ཁང་གི་དབུས། ། རང་མདུན་ནམ་མཁར་དུས་གསུམ་རྒྱལ་བ་ཡི། ། ཕྲིན་ལས་རང་གཟུགས་མགོན་པོ་འཁོར་བཅས་དང་། ། དེ་ཡི་སྟེང་ན་སེང་ཁྲི་པདྨ་དང་། ། ཟླ་བ་ཉི་མ་བཾ་རོ་བརྩེགས་པའི་སྟེང་། ། སྐུ་དྲིན་མཚུངས་མེད་རྩ་བའི་བླ་མ་ནས། ། སྐུ་བཞིའི་བདག་ཉིད་རྡོ་རྗེ་འཆང་གི་བར། ། རིམ་པར་བྱོན་པའི་རྩ་བརྒྱུད་བླ་མ་རྣམས། ། རང་བཞིན་བདེ་ཆེན་དབྱིངས་ལས་མ་གཡོས་ཀྱང་། ། རྣམ་རོལ་གདུག་པའི་གཤེད་དུ་ཁྲོས་པ་ཡི། །
ཀུན་ཀྱང་དཔལ་ལྡན་མཧཱ་ཀཱ་ལའི་སྐུ། ། བཟོད་པར་དཀའ་བའི་གཟི་བྱིན་ཆེར་འབར་བ། ། རྒྱན་དང་ཆ་ལུགས་ཡོངས་སུ་རྫོགས་པ་དང་། ། ཐུགས་ལས་སྤྲུལ་པའི་ཕོ་ཉའི་ཚོགས་དང་བཅས། ། ཡེ་ཤེས་སྤྱན་གྱིས་བདག་ལ་འཚོ་བཞིན་དུ། ། ཐོ་བརྩེགས་ཚུལ་དུ་དགྱེས་བཞིན་བཞུགས་པར་གྱུར། ། ཐུགས་ཀའི་ཧཱུྃ་གི་འོད་ཀྱི་འཕྲོ་འདུ་ཡིས། ། སྐྱབས་གནས་རྒྱ་མཚོ་སྤྱན་དྲངས་དབྱེར་མེད་ཐིམ། ། དུས་གསུམ་སངས་རྒྱས་ཀུན་གྱི་ངོ་བོ་ཉིད། ། སྐུ་དང་ཡེ་ཤེས་ཡོན་ཏན་རྒྱ་མཚོའི་བདག །
དྲན་པ་ཙམ་གྱིས་དངོས་གྲུབ་མཆོག་སྩོལ་བ། ། མགོན་མེད་འགྲོ་བའི་མགོན་གཅིག་རིན་པོ་ཆེ། ། དུས་གསུམ་སྒྲིབ་མེད་གཟིགས་པའི་སྤྱན་ཡངས་ཤིང་། ། འགྲོ་ལ་བུ་ལྟར་དགོངས་པའི་བརྩེ་བ་ཅན། ། སྲིད་དང་ཞི་བའི་འཇིགས་པ་ཀུན་སེལ་བ། ། སྐྱབས་གནས་ཀུན་འདུས་རྩ་བརྒྱུད་བླ་མ་ལ། ། མི་ཕྱེད་སྙིང་ནས་དད་པས་སྐྱབས་སུ་མཆི། ། གདུང་བའི་དབྱངས་ཀྱིས་རྟག་ཏུ་གསོལ་བ་འདེབས། ། སྒྲིབ་ཐོགས་མེད་པའི་མཁྱེན་བརྩེ་ནུས་པ་ཡིས། ། ད་ལྟ་ཉིད་དུ་བྱིན་གྱིས་བརླབ་ཏུ་གསོལ། །
ལུས་ངག་ཡིད་ཀྱི་སྒྲིབ་པ་སྦྱང་དུ་གསོལ། ། ཕྱི་ནང་གསང་བའི་བར་ཆད་དབྱིངས་སུ་སོལ། ། སྐུ་གསུང་ཐུགས་ཀྱི་དངོས་གྲུབ་བདག་ལ་སྩོལ། ། ཞེས་དང་། སྐྱབས་གནས་ཐམས་ཅད་གཅིག་ཏུ་འདུས་པའི་ངོ་བོ་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། གསོལ་བ་འདེབས་སོ་བྱིན་གྱིས་བརླབ་ཏུ་གསོལ། ཞེས་དང་། སྤྲོ་ན། ཐར་པའི་ལམ་སྟོན་དངོས་གྲུབ་རྒྱ་མཚོའི་བདག ། དྲན་པས་གདུང་སེལ་རྩ་བརྒྱུད་བླ་མ་ལ། །
མི་ཕྱེད་དད་པས་སྙིང་ནས་གསོལ་འདེབས་ན། ། དམིགས་མེད་ཐུགས་རྗེས་བདག་རྒྱུད་བྱིན་གྱིས་རློབས། ། དོན་མེད་ཚེ་འདིའི་བྱ་བ་རིང་དུ་སྤངས། ། རླབས་ཆེན་རྒྱལ་སྲས་སྤྱོད་པའི་གོ་བགོས་ཏེ། ། ཚེ་དང་སྒྲུབ་པའི་དམ་བཅའ་མཐར་ཕྱིན་ནས། ། དལ་འབྱོར་སྙིང་པོ་ལོན་པར་བྱིན་གྱིས་རློབས། ། རང་སེམས་འཁྲུལ་བའི་སྣང་བ་ལས་བྱུང་བའི། ། ཕྱི་ནང་གསང་བའི་རྐྱེན་ངན་བར་ཆད་ཀུན། ། བླ་མའི་བྱིན་རླབས་ཐུགས་རྗེའི་དྲི་བཞོན་གྱིས། ། མཁའ་ལ་སྤྲིན་བཞིན་དྭངས་པར་བྱིན་གྱིས་རློབས། །
དམ་ཆོས་སྒྲུབ་པའི་མཐུན་རྐྱེན་ཀུན་ཚང་ཞིང་། ། ཚེ་དང་ལུས་ཀྱི་བཅུད་ལེན་འགྲུབ་པ་དང་། ། སྲིད་དང་ཞི་བའི་ལེགས་ཚོགས་མ་ལུས་པ། ། འབད་མེད་ངང་གིས་འདུ་བར་བྱིན་གྱིས་རློབས། ། བདག་ཉིད་གཅེས་འཛིན་དུག་བཞིན་སྤངས་ནས་ནི། ། གཞན་ཕན་བྱང་ཆུབ་སེམས་ལ་གོམས་པའི་མཐུས། ། གང་སྣང་ལམ་གྱི་གྲོགས་སུ་འཆར་བ་ཡི། ། བླ་མེད་ལྷག་བསམ་འབྱོངས་པར་བྱིན་གྱིས་རློབས། ། མཚན་ལྡན་བླ་མ་སངས་རྒྱས་དངོས་སུ་མཐོང་། ། ཟབ་མོའི་ལམ་ལ་ཡིད་ཆེས་ནང་ནས་ཤར། །
ཡེངས་མེད་སྒོམ་པ་ཆུ་བོའི་རྣལ་འབྱོར་གྱིས། ། ཚེ་འདིར་གྲུབ་མཐའ་སྙོགས་པར་བྱིན་གྱིས་རློབས། ། སྡིག་ལྟུང་རང་ངོ་ཤེས་པས་རང་སར་དག ། སྐད་ཅིག་ལ་ཡང་བསྐལ་མང་ཚོགས་ཆེན་འདུམས། ། མཚན་རྟོག་གོ་སྐབས་དག་པའི་སྣང་བས་བཅོམ། ། རིམ་གཉིས་ཏིང་འཛིན་སྐྱེ་བར་བྱིན་གྱིས་རློབས། ། སྐྱབས་གནས་ཀུན་འདུས་དྲིན་ཆེན་བླ་མ་དང་། ། དངོས་གྲུབ་འབྱུང་གནས་ལྷ་མཆོག་ནག་པོ་ཆེ། ། གཟུང་འཛིན་གཉིས་མེད་སེམས་ཉིད་འོད་གསལ་གསུམ། ། དབྱེར་མེད་གཅིག་ཏུ་མཐོང་བར་བྱིན་གྱིས་རློབས། །
དབྱིངས་ཀྱི་རང་གཟུགས་སྲུང་འཁོར་ནུས་སྟོབས་རྫོགས། ། ཡེ་ཤེས་སྒྱུ་འཕྲུལ་ལྷ་སྣང་གསལ་ཞིང་བརྟན། ། ཟབ་གནད་དམིགས་པ་ཐབས་མཁས་རྣལ་འབྱོར་གྱིས། ། ལས་བཞི་ལྷུན་གྱིས་འགྲུབ་པར་བྱིན་གྱིས་རློབས། ། གཉིས་འཛིན་བདུད་པོ་ཆོས་དབྱིངས་ཀློང་དུ་བཀུམ། ། དུག་ལྔའི་ཉོན་མོངས་ཡེ་ཤེས་མེ་ཡིས་བསྲེག ། འཁྲུལ་སྣང་གནོད་བྱེད་སྙིང་རྗེའི་མཚོན་གྱིས་བསྒྲལ། ། བདུད་བཞིའི་གཡུལ་ལས་རྒྱལ་བར་བྱིན་གྱིས་རློབས། ། ཕྱི་ཡི་རྒྱུད་གསུམ་དྲེགས་པ་དབང་དུ་འདུས། ། ནང་གི་རྒྱུད་གསུམ་རྩ་གསུམ་དངོས་སུ་མཐོང་། །
དོན་གྱི་རྒྱུད་གསུམ་སྐུ་གསུམ་མངོན་དུ་བྱས། ། ནང་གི་རྟེན་འབྲེལ་འགྲུབ་པར་བྱིན་གྱིས་རློབས། ། དགའ་སྡུག་བར་མའི་ཡུལ་སྣང་དྲེགས་པའི་ཚོགས། ། གསལ་སྟོང་ཟུང་འཇུག་སེམས་ཀྱི་ཆོ་འཕྲུལ་དུ། ། མཐོང་བའི་སྐུ་གསུམ་ལམ་ཁྱེར་ཉམས་ལེན་གྱིས། ། གདོད་མའི་མགོན་པོ་འགྲུབ་པར་བྱིན་གྱིས་རློབས། ། འཁོར་འདས་ཆོས་ཀུན་བླ་མའི་རྣམ་རོལ་དུ། ། མཐོང་བའི་ཀུན་ཁྱབ་དག་པའི་སྣང་བ་ཡིས། ། མ་ལུས་འགྲོ་བའི་རྨོངས་པའི་མུན་བསལ་ནས། ། འཁྲུལ་སྣང་འཁོར་བ་སྟོང་པར་བྱིན་གྱིས་རློབས། །
རང་སེམས་བླ་མ་དོན་གྱི་མགོན་པོ་ལ། ། རླུང་སེམས་རྟོག་པའི་སྐྱེད་སྡུད་ལས་བྱུང་བའི། ། འཆི་བའི་སྐྱོན་གྱིས་གོས་པ་མེད་མཐོང་ནས། ། འཆི་མེད་ཆོས་སྐུ་འགྲུབ་པར་བྱིན་གྱིས་རློབས། ། སྣང་གསུམ་རྟོག་པའི་གཡོ་འཕྲུལ་གྱིས་བསླང་བའི། ། འཁྲུལ་སྣང་རང་མཚན་བར་དོའི་འཇིགས་སྐྲག་ཀུན། ། རང་སྣང་དག་པ་ལྷ་ཡི་རྣལ་འབྱོར་དུ། ། མཐོང་བའི་ལམ་འཁྱེར་ནུས་པར་བྱིན་གྱིས་རློབས། ། དེང་ནས་བཟུང་སྟེ་ཚེ་རབས་ཐམས་ཅད་དུ། ། བླ་མའི་ཅོད་པན་སྤྱི་བོའི་རྒྱན་དུ་བཅིང་། །
དམ་ཅན་སྲུང་མ་ལུས་དང་གྲིབ་བཞིན་འགྲོགས། ། རང་གཞན་དོན་གཉིས་འགྲུབ་པར་བྱིན་གྱིས་རློབས། ། བླ་མའི་ཞལ་ལུང་སྙན་བརྒྱུད་བདུད་རྩིའི་བཅུད། ། རང་གིས་མྱང་བས་ཉམས་རྟོགས་ལུས་ཟུངས་རྒྱས། ། གཞན་ལ་སྤེལ་བས་སྐལ་ལྡན་གདུལ་བྱ་ཡིས། ། འཆི་མེད་བཅུད་ལེན་འགྲུབ་པར་བྱིན་གྱིས་རློབས། ། ཇི་སྲིད་འཁོར་བའི་སྣང་བ་མ་ཟད་བར། ། དེ་སྲིད་བླ་མའི་ཕྲིན་ལས་དང་འགྲོགས་ནས། ། ཉམ་ཐག་མ་རྒན་འགྲོ་བའི་ཚོགས་རྣམས་ཀྱི། ། མགོན་སྐྱབས་བདག་གིས་ནུས་པར་བྱིན་གྱིས་རློབས། །
ཞེས་བརྗོད། མཆོད་པ་བསང་སྦྱངས། སྟོང་པའི་ངང་ལས་རང་སྣང་དག་པའི་རྩལ། ། ཕྱི་སྣོད་རིན་ཆེན་ལས་གྲུབ་ཞིང་གི་དབུས། ། ཕྱི་ནང་གསང་བའི་མཆོད་སྤྲིན་རྒྱ་མཚོ་ཡིས། ། ནམ་མཁའ་བར་སྣང་ཡོངས་སུ་གང་བར་གྱུར། ། ཨོཾ་བཛྲ་ཨརྒྷཾ་སོགས་དང་། འབྲུ་གསུམ། གྷཎྜེ་སོགས་ཀྱིས་བྱིན་གྱིས་བརླབས། ཡིད་འོང་ལྷ་རྫས་ཕྱི་ཡི་ཉེར་སྤྱོད་དང་། །
མཁའ་འགྲོ་མཉེས་བྱེད་ནང་གི་ཨ་མྲྀ་ཏ། ། སྒྱུ་མའི་གཟུགས་ཀྱིས་ཟག་མེད་བདེ་སྟེར་བ། ། དབྱིངས་ཀྱི་དབང་ཕྱུག་གསང་བའི་ཡིད་འཛིན་མ། ། དེ་ལྟར་ཕྱི་ནང་གསང་བའི་མཆོད་པའི་རྫས། ། དངོས་དང་ཡིད་ཀྱིས་སྤྲུལ་པ་ལས་བྱུང་བའི། ། ཀུན་བཟང་རྣམ་འཕྲུལ་ལྟ་བུའི་མཆོད་སྤྲིན་གྱིས། ། ཀུན་གསལ་ལྟོ་བ་ཡོངས་སུ་གཏམས་པ་འདི། ། བདེ་སྟོང་འདུ་འབྲལ་མེད་པའི་ཡེ་ཤེས་ལྷ། ། བདེ་གཤེགས་འདུས་པ་བླ་མའི་ཚོགས་རྣམས་ལ། ། བདེ་ཆེན་ཉམས་བརྒྱས་སྒེག་པའི་ཆེད་དུ་འབུལ། །
བདེ་སྟོང་ཡེ་ཤེས་སྐྱེ་བའི་དངོས་གྲུབ་སྩོལ། ། ཨོཾ་ཤྲཱི་གུ་རུ་སོགས་ཉེར་སྤྱོད་རོལ་མོ་དང་བཅས་པ། ནང་མཆོད་འབུལ། གསང་མཆོད་ཀྱི་དམིགས་པ་བྱ། སྐབས་འདིར་བླ་མའི་ཕྱག་ལེན་ལྟར་མཎྜལ་རྒྱས་བསྡུས་ཅི་རིགས་དབུལ། གང་ལ་གང་གིས་ཇི་ལྟར་མཆོད་པའི་ཚུལ། ། ཀུན་ཀྱང་དེ་བཞིན་ཉིད་ལས་མ་གཡོས་པར། ། མཐོང་བའི་འཁོར་གསུམ་རྟོག་པའི་དྲི་བྲལ་བའི། ། བདེ་བ་ཆེན་པོ་འདིས་ཀྱང་མཉེས་གྱུར་ཅིག ། ཤར་བླ་མའི་བླ་མཆོད་དུ་ཀུ་ས་ལིའི་ཚོགས་བསགས་ཀྱང་བྱ་བར་གསུངས།
ཚར་ཆེན་གྱིས་མཛད་པ། ཐོག་མེད་འཁོར་བར་བསགས་པའི་སྡིག་ལྟུང་དང་། ། ཁྱད་པར་དམ་པ་རྡོ་རྗེ་ནག་པོ་ཆེ། ། ཐ་མལ་ཚུལ་གྱིས་འགྲོ་བའི་དོན་མཛད་པའི། ། སྐུ་གསུང་ཐུགས་ཀྱི་མཛད་པ་རབ་འབྱམས་ལ། ། སྐལ་དམན་ལོག་པར་བལྟས་པ་མཐོལ་ལོ་བཤགས། ། སྡིག་སྒྲིབ་ཉེས་ལྟུང་དག་པར་བྱིན་གྱིས་རློབས། ། ཞེས་བརྗོད། ཚོགས་མཆོད་བྱ། དེ་ནས།
སངས་རྒྱས་རྡོ་རྗེ་འཆང་ཆེན་ལ་སྐྱབས་སུ་མཆིའོ། ། སོགས་རྩ་བའི་བླ་མའི་བར་སྒྲུབ་ཐབས་བཞིན་བརྗོད། དུས་གསུམ་སངས་རྒྱས་སོགས་དང་གང་དྲིན་མའང་འདོན། སྐབས་སྐབས་སུ་ངག་དབང་བཤད་སྒྲུབ་རྒྱ་མཚོས་མཛད་པ། གང་སྐུ་འཇིགས་རུང་ཉམས་དགུའི་གཟི་འོད་ཅན། ། དྲེགས་པ་དབང་སྡུད་མཐུ་སྟོབས་ནུས་པའི་གཏེར། ། ཁྲག་འཐུང་མཧཱ་ཀཱ་ལ་ལེགས་པའི་མཚན། ། སྙིང་ནས་གསོལ་བ་འདེབས་སོ་བྱིན་གྱིས་རློབས། ། ཞེས་བརྗོད། སྐྱབས་གནས་ཐམས་ཅད་གཅིག་ཏུ་འདུས་པའི་ངོ་བོ་དྲིན་ཅན་རྩ་བའི་བླ་མ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལ་བྱང་ཆུབ་མ་ཐོབ་ཀྱི་བར་དུ་སྐྱབས་སུ་མཆིའོ། །
གདུང་བའི་དབྱངས་ཀྱིས་གསོལ་བ་འདེབས་སོ། ། དུས་སྐད་ཅིག་ད་ལྟ་ཉིད་དུ་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་སྙིང་ནས་གསོལ་འདེབས་བརྒྱ་སྟོང་སོགས་ཅི་ནུས་འདོན། མཐར། དཔལ་ལྡན་བླ་མ་མཧཱ་ཀཱ་ལ་ཡ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། ཡེ་ཤེས་གཅིག་གི་རྣམ་རོལ་ལས་བྱུང་བའི། ། མགོན་པོ་འཁོར་བཅས་བླ་མའི་ཐུགས་ཀར་ཐིམ། ། དབང་བཞིའི་བདག་ཉིད་བླ་མ་ནག་པོ་ཆེ། ། འོད་ཞུ་རང་ལ་ཐིམ་པའི་སྐད་ཅིག་ལ། །
གཞི་ལམ་འབྲས་གསུམ་དབྱེར་མེད་དོན་རྟོགས་ནས། ། སྐུ་བཞིའི་དབང་ཕྱུག་བླ་མའི་རང་ཞལ་བལྟ། ། ཞེས་བརྗོད་ཅིང་མཉམ་པར་འཇོག དེའི་ངང་མ་ཤོར་བར་བསྔོ་སྨོན་བཀྲ་ཤིས་སོགས་ཀྱིས་མཐའ་བརྒྱན་ནས་སྤྱོད་ལམ་ལ་འཇུག་གོ། ༈ །བླ་མ་དང་གཉིས་སུ་མེད་པའི་དཔལ་ནག་པོ་ཆེན་པོ་ལ་ཕྱག་འཚལ་ལོ། ། གཉིས་མེད་ཡེ་ཤེས་རྒྱལ་བ་ཀུན་གྱི་དངོས། ། ཧཱུྃ་ཕཊ྄་ང་རོས་མཚན་རྟོག་འཁྲུལ་བ་འཇོམས། ། ཁྲོ་གཏམ་སྐུ་ནི་བདུད་སྡེའི་གཤེད་མ་རུ། ། ཡོངས་ཤར་བླ་མ་མཧཱ་ཀཱ་ལས་སྐྱོངས། ། རིགས་བརྒྱའི་ཁྱབ་བདག་དཔལ་མགོན་བླ་མ་མཆོག །
རྒྱལ་ཀུན་ཕྲིན་ལས་རང་གཟུགས་ནག་པོ་ཆེ། ། དབྱེར་མེད་སྐྱབས་གནས་ཀུན་འདུས་དྲིན་ཆེན་རྗེ། ། ཁྱེད་ལ་གསོལ་བ་འདེབས་སོ་བྱིན་གྱིས་རློབས། ། ཕྱོགས་ཀུན་དུས་ངན་སྡུག་བསྔལ་མུན་པས་ཁྱབ། ། མི་སྲུན་སྐྱེ་བོའི་གདུག་རྩུབ་མེ་ལྟར་འབར། ། བདེ་འབྱུང་རྒྱལ་བསྟན་མཚན་མོར་སོང་དུས་འདིར། ། བདག་ལ་རེ་ས་མགོན་པོ་ཁྱེད་ལས་མེད། ། གང་ལ་བསྟེན་ཀྱང་བློ་གཏད་མ་མཆིས་ཤིང་། ། ཇི་ལྟར་བྱས་ཀྱང་སྙིང་པོ་མ་མཐོང་ནས། ། གུས་པས་བསྟེན་ན་ནམ་ཡང་མི་བསླུ་བའི། །
མགོན་པོ་ཁྱོད་ལ་སྙིང་ནས་སྐྱབས་སུ་མཆི། ། རྨོངས་པའི་དབང་གིས་ལེགས་ཉེས་ཤན་མ་བྱེད། ། དུས་ཀྱི་སྟོབས་ཀྱིས་རྐྱེན་ངན་རླུང་ལྟར་འཚུབ། ། ལས་ཀྱིས་དེད་ནས་རང་དབང་མ་ཐོབ་པས། ། ད་ནི་ཁྱེད་ཀྱི་ཐུགས་རྗེས་སྐྱོབ་པར་མཛོད། ། བདག་ཉིད་ཆེན་པོ་བླ་མའི་བཀའ་བཞིན་དུ། ། བདག་ལ་ལས་ཀྱིས་སྐྱིད་སྡུག་ཅི་སྣང་ཡང་། ། བདག་ནི་མགོན་པོ་ཁྱེད་ལ་སྐྱབས་འཆའ་ན། ། བདག་ཅག་འཁོར་བཅས་སྐྱོབ་པར་མཛད་དུ་གསོལ། ། ཚེ་རབས་སྔོན་ནས་བསྟེན་པའི་ཡི་དམ་ལྷ། །
དཔལ་ལྡན་ལྷ་བརྒྱའི་མགོན་པོ་རྡོ་རྗེ་གུར། ། སྐྱབས་གནས་ཀུན་འདུས་བླ་མ་ནག་པོ་ཆེས། ། བྱང་ཆུབ་བར་དུ་བདག་ནི་སྐྱོང་དུ་གསོལ། ། ཉམས་ཐག་བདག་གི་སྡུག་བསྔལ་ཁྱེད་ཀྱིས་མཁྱེན། ། མཁྱེན་ལྡན་ཁྱེད་ནི་བདག་ལ་བུ་བཞིན་བརྩེ། ། བརྩེ་ཆེན་ཐུགས་རྗེས་ཕྱི་ནང་བར་ཆད་ཀུན། ། ཀུན་ཏུ་ཞི་མཛད་ཁྱེད་ལ་ཕྱག་འཚལ་ལོ། ། མ་བཅོས་སེམས་ཉིད་སྐྱོན་གྱིས་མ་གོས་ཤིང་། ། སྐྱབས་ཡུལ་རང་ལ་གནས་པར་མ་མཐོང་ནས། ། བདག་མེད་བདག་ཏུ་བཟུང་བས་ཉམས་ཐག་པས། །
བདག་འཛིན་འཁྲུལ་བ་ཞིག་པར་མཛད་དུ་གསོལ། ། མེད་སྣང་ཡུལ་ལྔའི་བདུད་ཀྱིས་བསླུ་བྲིད་ལ། ། མ་བརྟགས་ཉམས་དགའི་བདེ་བ་དོན་གཉེར་བློས། ། དངོས་འཛིན་སྲིད་པའི་དྲྭ་བར་ཚུད་པ་བདག ། ཆགས་ཞེན་འཁྲི་བ་ཆོད་པར་མཛད་དུ་གསོལ། ། ཞེ་སྡང་རང་གཟུགས་སྣང་བ་དགྲར་ལངས་ཏེ། ། ཐོག་མེད་གཉེན་གྱུར་འགྲོ་བ་གཞན་དག་ལ། ། གནོད་སེམས་གདུག་རྩུབ་རབ་ཏུ་གོམས་པ་ཡི། ། ཁོང་ཁྲོའི་ཚ་གདུང་ཞི་བར་མཛད་དུ་གསོལ། ། གཞན་དབང་འདུ་འཛིའི་ཉེས་པ་ཆེར་མཐོང་ནས། །
བྱ་བྱེད་མང་པོའི་སྤྲོས་པ་ཀུན་སྤངས་ཏེ། ། འཕགས་པ་དགྱེས་པའི་དབེན་པའི་རི་སུལ་དུ། ། སྒྲུབ་ལ་བརྩོན་པའི་སྐལ་པ་ཡོད་པར་མཛོད། ། དེ་ཚེ་མྱུར་ལམ་ཟབ་མོའི་ཏིང་འཛིན་གྱིས། ། འཁྲུལ་སྣང་རྐྱེན་ངན་ཀུན་གྱིས་མི་བརྫི་བའི། ། ལམ་རྟགས་རྟོགས་པའི་དྲོད་ཚད་རྙེད་ནས་ནི། ། དལ་འབྱོར་ལུས་ལ་སྙིང་པོ་ལོན་པར་མཛོད། ། རང་སེམས་བླ་མ་དྲན་པའི་སྐད་ཅིག་ལ། ། སྐུ་གསུམ་རྒྱལ་བ་ཞི་ཁྲོའི་ལྷ་ཚོགས་རྣམས། ། རང་ལས་གཞན་དུ་མེད་པར་ཐག་ཆོད་ནས། །
ཐུགས་ཡིད་དབྱེར་མེད་འགྱུར་བར་མཛད་དུ་གསོལ། ། རང་རྒྱུད་ལུང་རྟོགས་ཡོན་ཏན་ནོར་གྱིས་ཕྱུག ། གཞན་དོན་བསྡུ་དངོས་བཞི་ཡི་ཕྲིན་ལས་རྒྱས། ། ཕན་བདེའི་དགའ་སྟོན་གདུལ་བྱའི་དཔལ་དུ་ཤར། ། དོན་གཉིས་མཐར་ཕྱིན་འགྱུར་བར་མཛད་དུ་གསོལ། ། བདག་དང་བདག་གི་ཕ་མས་ཐོག་དྲངས་པའི། ། འབྲེལ་བ་ཐོགས་པའི་སེམས་ཅན་མ་ལུས་པ། ། མགོན་པོ་ཁྱོད་ཀྱིས་ཐུགས་རྗེས་མི་གཏོང་བར། ། སྲིད་ཞིའི་འཇིགས་པ་ཀུན་ལས་བསྐྱབ་ཏུ་གསོལ། ། ཞེས་པ་འདི་ནི་ས་ལའི་ལྗོན་བཟང་རབ་ཏུ་རྒྱས་པའི་ནགས་ཁྲོད་བཀྲ་ཤིས་ལྟེམས་ཀྱི་ཉེ་འདབས་ཆུ་བོ་གཡས་སུ་འབབ་པའི་སླས་དཀྱིལ་དུ་ལུག་ལོ་ཟླ་བ་དང་པོའི་ཡར་ཚེས་བཅུ་བཞི་མཁའ་འགྲོ་འདུ་བའི་དུས་ཆེན།
རྒྱལ་དང་ཕུར་བུ་འཛོམས་པའི་ཉིན། བློ་གྲོས་གཞན་ཕན་ཟླ་བས་སྦྱར་བ་དགེའོ།། །། PAGE * MERGEFORMAT 6 སྡེ་སྟོན་ཨ་འཇམ། བླ་མཆོད་དངོས་གྲུབ་མཆོག་སྩོལ། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
