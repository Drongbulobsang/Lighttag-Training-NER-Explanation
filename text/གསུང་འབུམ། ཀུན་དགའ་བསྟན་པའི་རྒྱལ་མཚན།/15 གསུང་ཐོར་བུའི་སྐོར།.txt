གསུང་འབུམ། ཀུན་དགའ་བསྟན་པའི་རྒྱལ་མཚན།
པོད ༡༥
གསུང་ཐོར་བུའི་སྐོར།
༄༅། །གསུང་ཐོར་བུའི་སྐོར་བཞུགས་སོ།། གསུང་ལན། མཁས་པ་ཀུན་དགའ་རྒྱལ་མཚན་ལགས། ། ཉིད་གསུང་ལྷ་ཡི་རྔ་ཆེན་ནི། ། བདག་གིས་ལེགས་པར་མཇལ་བས་སྤྲོ། ། འོན་ཀྱང་ཀུན་གཞི་རྒྱུ་རྒྱུད་ལ། ། གནས་སྣང་གཉིས་སུ་ཕྱེས་པ་འདིས། ། དབྱངས་ཅན་དགྱེས་པ་ཀླུ་སྒྲུབ་རྗེས། ། གསལ་སྟོང་ཕྲ་རགས་དྭངས་སྙིགས་སུ། ། ཕྱེས་དང་གཅིག་ཏུ་བབས་པར་ངེས། །
དེར་སྐྱོན་ཐམས་ཅད་བཟློག་པར་དཀའ། ། ཆོས་ཉིད་རང་བཞིན་རྣམ་དག་ཞིག ། ཞལ་གྱིས་བཞེས་ལས་ཐབས་ཅི་ཞིག ། ཆོས་ཅན་ཕུང་ཁམས་སྐྱེ་མཆེད་སོགས། ། འཁྲུལ་པ་མ་དག་ལྟར་སྣང་རྣམས། ། དག་པའི་ལམ་གྱིས་སྦྱང་བ་ན། ། རང་བཞིན་དག་འགྱུར་མི་བཞེད་ཅིང་། ། དེ་ཕྱིར་ཆོས་ཅན་ཐམས་ཅད་པ། ། གདོད་ནས་དག་པ་ཉིད་ཀྱིས་སོ། ། དེས་ན་གཞན་སྟོང་དབུ་མ་ཆེའི། །
ཀུན་བརྟགས་གློ་བུར་སྦྱང་བྱ་དང་། ། ཡོངས་གྲུབ་རང་བཞིན་འགྱུར་མེད་དུ། ། བཤད་དང་དགོངས་གཅིག་ཉིད་འགྱུར་ཕྱིར། ། དེ་སྐྱོན་མང་དུ་སྨྲས་པ་རྣམས། ། རང་གི་སྟེང་དུ་འཁོར་བའམ། ། ཤིན་ཏུ་བཟློག་པར་དཀའ་བ་འོ། ། བློ་རིན་ཀུན་གཞི་བཤད་པ་རྣམས། ། རྫོགས་ཆེན་ཉིད་དང་ལྟོ་སྦྱར་བ། ། རྗེ་བཙུན་གོང་མའི་གསུང་རབ་དང་། ། ཐད་ཀ་ཉིད་དུ་འགྲིག་དཀའ་བས། །
དེ་ཡི་དགག་བཞག་ཐམས་ཅད་ལེགས། ། གཟིམ་འོག་ཐམས་ཅད་མཁྱེན་པ་ཡི། ། རྣམ་ཤེས་ཡེ་ཤེས་དབྱེ་བ་ནི། ། ཀུན་གཞི་སྔར་མེད་ཡེ་ཤེས་ཞིག ། འཁོར་འདས་དབྱེར་མེད་ལྟ་བསྒོམས་ནས། ། གསར་དུ་སྐྱེ་བ་འདྲ་ཞིག་གསུངས། ། དེ་ལྟར་ན་ནི་ཡེ་ཤེས་ཀྱི། ། དོན་དང་འགལ་བ་ལྟ་ཅི་སྨྲོས། ། ཚིག་ཀྱང་འགལ་བ་ཉིད་དུ་འགྱུར། ། དེ་མིན་རྒྱུ་རྒྱུད་ཀུན་གཞིར་ཞོག །
ཀུན་གཞི་ལས་གཞན་ཡེ་ཤེས་སུ། ། འཇོག་པའི་གཞི་ནི་ཅི་ཞིག་ཡོད། ། ཀུན་གཞི་ཐབས་ཀྱིས་ཟིན་པ་ན། ། ཡེ་ཤེས་ཉིད་ལས་གཞན་མེད་དོ། ། ཡང་ནི་སྐབས་འགར་སྒྲིབ་མེད་ཀྱི། ། གསལ་རིག་གཉུག་མ་ལྷན་སྐྱེས་བཞེད། ། དེ་ལྟར་ན་ནི་ཀུན་གཞི་ཡི། ། མཚན་ཉིད་གསལ་རིག་མ་འགགས་པ། ། དེ་ག་ཡིན་ནམ་ལོགས་ཤིག་ཡིན། ། དེ་ཡིན་ཀུན་གཞིའི་ནང་དུ་བཞག །
དེ་མིན་ད་ལྟ་བསྐྱང་རྒྱུ་ཡི། ། གསལ་རིག་གང་ཡིན་སྨྲ་བར་རིགས། ། ལར་ནི་རྒྱུ་རྒྱུད་ཀུན་གཞི་ཡི། ། རང་གི་ངོ་བོ་མཚན་ཉིད་དེ། ། རྗེ་བཙུན་གོང་མས་བརྟགས་པ་ལྟར། ། འཇོག་ལས་དེ་ཡི་གནས་ལུགས་ངོར། ། དབྱེ་བ་གཉིས་སུ་བྱ་མི་རིགས། ། ཐབས་ཀྱིས་ཟིན་དང་མ་ཟིན་ནས། ། རྟོགས་དང་མ་རྟོགས་ཁྱད་པར་གྱིས། ། གནས་སྣང་གཉིས་སུ་དབྱེ་ན་འཐད། །
དེ་ནི་རྟོགས་ལྡན་ངོ་སྐལ་ལས། ། ཀུན་གཞིའི་གནས་ལུགས་ཉིད་མ་ཡིན། ། གལ་ཏེ་གཉིས་སུ་འདོད་གྱུར་ན། ། རྒྱུ་རྒྱུད་ཀུན་གཞི་གཉིས་སུ་ཐལ། ། དེ་ཕྱིར་བདག་འདྲ་བླུན་རྨོངས་ཀྱིས། ། མཁས་པའི་གསུང་ལ་བརྟག་མི་འོས། ། འོན་ཀྱང་རིང་ནས་འདྲིས་པ་ཡིས། ། ཨ་མཚར་ཉིད་དུ་གང་བྱུང་བྲིས། ། ཨོཾ་བཛྲ་སཏྭ་ཧཱུྃ།། ༈ །རྒྱལ་བ་ཀུན་ཀྱི་ཡེ་ཤེས་སྐུ། །
འཇམ་དབྱངས་ངུར་སྨྲིག་བླ་གོས་ཅན། ། ཆོས་ཀྱི་བློ་གྲོས་ཞབས་པད་ནི། ། ཀུན་དགའ་བདག་གི་གཙུག་ན་རྒྱལ། ། ཁྱོད་གསུང་སྤྲིན་གྱི་རྔ་གསང་ནི། ། སྤྲང་བན་མདོངས་མཐའི་རྣ་བ་རུ། ། སོན་པའི་མོད་ལ་བློ་གྲོས་ལུས། ། དགའ་བའི་གར་གྱིས་རྩེན་པར་བྱས། ། ཐུགས་བརྩེས་ཉམས་མཚར་ཚུལ་དུ་ནི། ། དྲི་བའི་ཚིག་འགའ་གནང་བ་ལ། ། རྨོངས་པས་སྤོབས་པ་བསྐྱེད་ནས་ནི། །
གུས་པའི་ཚུལ་གྱིས་འདི་སྐད་ཞུ། ། སྙིགས་མའི་དུས་སུ་ཐུབ་པ་ཡི། ། བསྟན་པ་ཚུལ་བཞིན་འཛིན་པ་ནི། ། རྫོགས་པའི་སངས་རྒྱས་མི་གཟུགས་ཅན། ། འཇམ་མགོན་ལེགས་པའི་མཚན་ཅན་ཏེ། ། དམ་པ་དེ་ཡིས་ས་སྐྱ་པའི། ། རང་ལུགས་ཡིད་བཞིན་ནོར་བུ་འདི། ། ཐོས་བསམ་སྒོམ་པའི་རྒྱལ་མཚན་ནི། ། མཐོན་པོའི་རྩེ་མོར་ལེགས་མཆོད་དེ། ། ཟབ་རྒྱས་ཆོས་ཀྱི་གྲུ་ཆར་ནི། །
ཀུན་ལ་སྙོམས་པར་ཕབ་པའི་ཚེ། ། གདུལ་བྱ་རང་གི་མོས་པ་དང་། ། སྔོན་གྱི་ལས་སྨོན་བྱེ་བྲག་གིས། ། ཆུ་སྣོད་དབང་གིས་ཟླ་གཟུགས་བཞིན། རང་རང་བགོ་སྐལ་སོ་སོར་གྱུར། ། བདག་ནི་ཆོས་རྗེ་འདི་ཉིད་ལ། ། སངས་རྒྱས་དངོས་ཀྱི་འདུ་ཤེས་ཡོད། ། མི་ཕྱེད་གུས་པའི་བསམ་སྦྱོར་གྱིས། ། སྡུག་བསྔལ་གཏམ་ངན་ཁྱད་བསད་ནས། ། དོན་ཡོད་རྣམ་བཞིས་མཉེས་པར་བྱས། །
བཀའ་བཞིན་བསྒྲུབ་པའི་དམ་བཅའ་བླངས། ། ཐུགས་བརྩེའི་ཐུགས་ཀྱིས་རྗེས་བཟུང་ནས། ། གསང་ཆེན་གསུང་ངག་གདམས་པའི་གཏེར། ། ཕ་ནོར་བུ་ལ་སྦྱིན་པ་བཞིན། ། བདག་ལ་དགྱེས་བཞིན་གནང་བར་མཛད། ། དེས་ན་ཁོ་བོའི་གཞུང་ཉིད་དུ། ། ཀུན་གཞི་རྒྱུ་རྒྱུད་ངོས་འཛིན་ལ། ། གནས་སྣང་གཉིས་སུ་ཕྱེ་བ་ནི། ། གཞི་ལ་རྨོངས་པ་སྤོང་བའི་ཕྱིར། ། བདེན་གཉིས་རྣམ་དབྱེ་བྱས་པ་སྟེ། །
སྣང་ཚུལ་ཀུན་རྫོབ་ཡིན་པ་དང་། ། གནས་ཚུལ་དོན་དམ་ལགས་པའི་ཕྱིར། ། མདོ་རྒྱུད་འགའ་དང་དེ་དག་གི ། དགོངས་འགྲེལ་རྣམས་སུ་ཀུན་གཞི་ནི། ། བག་ཆགས་བགོ་བའི་གཞིར་གྱུར་པའི། ། གསལ་རིག་ཙམ་ལ་གསུངས་པ་དང་། ། ནམ་ཡང་འགྱུར་བ་མེད་པ་ཡི། ། དབྱིངས་ལ་དགོངས་ཏེ་གསུངས་པ་དང་། ། རིག་སྟོང་ཟུང་དུ་འཇུག་པ་ལ། ། དགོངས་ཏེ་གསུངས་པ་དུ་མ་མཐོང་། །
དེ་དག་དགོངས་པའང་གསལ་ཕྱིར་ཡིན། ། དྲི་མ་མེད་པའི་ལུགས་བཟང་འདིའི། ། གཞི་ལམ་འབྲས་གསུམ་ཐམས་ཅད་དུ། ། བདེན་གཉིས་ཟུང་འཇུག་དགོངས་ཕྱིར་དང་། ། ཁྱད་པར་དུ་ཡང་ལམ་དུས་སུ། ། རྟེན་འབྱུང་སྟོང་དང་སྟོང་པ་ཉིད། ། རྒྱུ་དང་འབྲས་བུར་འཆར་བ་ཡི། ། ཚུལ་འདི་ལེགས་པར་རྟོགས་ནས་ནི། ། འཁོར་འདས་བསྲེ་བའི་གསང་གནད་ཀྱིས། ། མ་དག་འཁྲུལ་པའི་སྣང་བ་ཀུན། །
དག་པ་གསུམ་གྱི་བདག་ཉིད་དུ། ། མཐོང་ནས་ས་ལམ་བགྲོད་པ་ལ། ། ཕན་ཕྱིར་བདག་གིས་བཤད་པ་ལགས། ། ཀླུ་སྒྲུབ་རྒྱ་མཚོས་ལམ་དུས་སུ། ། འཁོར་འདས་དབྱེར་མེད་སྒོམ་པའི་ཚེ། ། རིག་པ་དྭངས་སྙིགས་ཕྱེས་པ་ནི། ། སྙིགས་མ་བོར་ནས་དྭངས་མ་ནི། ། མངོན་དུ་བྱེད་པ་ལྟ་བུར་གསུངས། ། ཀུན་རྫོབ་སྤངས་ནས་དོན་དམ་ནི། ། རྟོགས་ཞེས་དཔལ་ལྡན་ས་སྐྱ་པའི། །
རྗེ་བཙུན་གོང་མ་མི་བཞེད་ལགས། ། གནས་སྣང་གཉིས་སུ་ཕྱེ་བ་ནི། ། འཇམ་མགོན་ས་སྐྱ་པཎ་ཆེན་གྱིས། ། རྒྱན་པོ་པ་ཡི་དྲིས་ལན་དང་། ། རྒྱུད་གསུམ་མཛེས་རྒྱན་སོགས་ན་སྣང་། ། དྭངས་སྙིགས་གཉིས་སུ་ཕྱེ་བ་ནི། ། ཁོང་ལས་བརྒྱུད་འཛིན་གོང་མ་ཡི། ། ཁྲིད་གཞུང་རྣམས་སུ་བཤད་པ་མེད། ། དེས་ན་འདི་གཉིས་མི་མཚུངས་སོ། ། གཟིམ་འོག་ཐམས་ཅད་མཁྱེན་པ་ཡི། །
ཡེ་ཤེས་གསར་སྐྱེས་ཡོད་གསུངས་པ། ། སོ་སོའི་སྐྱེ་བོའི་གནས་སྐབས་ན། ། ཡེ་ཤེས་གཏན་ནས་མེད་པ་དང་། ། མོས་སྤྱོད་སྐབས་སུ་དོན་སྤྱི་ཙམ། ། མཐོང་བའི་ལམ་དུ་ཡེ་ཤེས་མཆོག ། གསར་དུ་སྐྱེ་བར་བཞེད་པ་ནི། ། རྒྱ་བོད་མཁས་གྲུབ་ཕལ་ཆེར་མཐུན། ། ཁོང་ཡང་དེ་ཡི་རྗེས་འབྲང་ལགས། ། གཞན་ཡང་སྔོན་གྱི་སྐྱེས་ཆེན་རྣམས། ། ལ་ལ་ཡེ་ཤེས་མེད་པར་གསུངས། །
འགའ་ཞིག་ཡེ་ཤེས་ཡོད་ཅེས་བཞེད། ། བདག་ཉིད་ཆེན་པོ་ས་པཎ་གྱིས། ། ཇི་སྙེད་ཞུ་བ་ལུང་སྟོན་ཕྱིར། ། ཐམས་ཅད་མཁྱེན་ལ་ཡེ་ཤེས་མངའ། ། ཆོས་དབྱིངས་སྤྲོས་བྲལ་བརྙེས་པ་ན། ། ཡེ་ཤེས་མེད་པར་གསུངས་པའང་ཡོད། ། ཞེས་སོགས་རྣམ་པར་ཕྱེ་སྟེ་གསུངས། ། གཞན་སྟོང་དབུ་མ་ཆེན་པོ་ཡིས། ། ཡེ་ཤེས་གདོད་ནས་ཡོད་པར་གསུངས། ། རྫོགས་པ་ཆེན་པོའི་གཞུང་འགའ་ལས། །
ཀ་དག་དབྱིངས་ཀྱི་ངོས་ལ་ནི། ། ཡེ་ཤེས་མེད་པར་གསུངས་པའང་མཐོང་། ། དེ་སོགས་བཞེད་པ་མང་ན་ཡང་། ། སྐབས་དོན་མིན་པས་རེ་ཞིག་བཞག ། ཁོ་བོས་བྱས་པའི་ལེགས་བཤད་རྣམས། ། དགྱེས་པ་རྡོ་རྗེའི་རྒྱུད་གསུམ་དང་། ། གོང་མ་བརྒྱུད་པར་བཅས་པ་ཡི། ། གསུང་རབ་རྣམས་དང་མཐུན་པའི་ཚུལ། ། སྨྲ་ལ་ཅུང་ཟད་དབང་བ་སྟེ། ། ཕ་རྒོད་བླ་མའི་བྱིན་རླབས་ཀྱི། །
ཟླ་ཤེལ་འཛུམ་པ་མཐོང་བའི་ཚེ། ། བློ་གྲོས་ཆུ་གཏེར་འཕེལ་བ་དང་། ལེགས་བཤད་ཀུ་མུད་དགོད་པར་བྱས། ། དེ་སླད་མཆོག་གི་སྤྲུལ་པའི་སྐུའི། ། ཞབས་སེན་པདྨ་རཱ་གའི་རྡུལ། ། ཚངས་གནས་མཛེས་པའི་གཙུག་རྒྱན་དུ། ། ཐོབ་པའི་སྐལ་བཟང་མྱོང་བའི་ཚེ། ། གུས་བཅས་རང་གི་མགྲིན་ལམ་ནས། ། ཞུ་བར་འོས་ཀྱི་གཞན་དུ་མིན། ། རྟག་ཆད་མེད་པའི་རང་ལུགས་འདི། །
སྒྲོ་སྐུར་མེད་པའི་རིང་ལུགས་ཀྱིས། ། ནོར་འཁྲུལ་མེད་པར་བཤད་པ་ལ། ། ཕྱོགས་ལྷུང་མེད་པར་གཟིགས་པར་ཞུ། ། ཞུ་མཆིད་པདྨོའི་གཞོན་ནུའི་ཚོམ་བུ་དེ། ། རབ་གུས་དད་པའི་སོར་བཅུས་ལེགས་བཏེགས་ནས། ། མགོན་ཁྱོད་དགྱེས་པའི་མཆོད་པའི་ཆེད་དུ་འབུལ། ། ཐུགས་བརྩེའི་སྤྱན་རས་གཡོ་བར་མཛད་དུ་གསོལ། ། སླད་ཆར་ཁྱོད་ཞབས་རྡོ་རྗེའི་ཁམས་ལྟར་བརྟན། ། དགྱེས་ཞལ་ཉིན་བྱེད་འཛུམ་པའི་གསུང་ཟེར་གྱིས། ། གུས་ཕྲན་པདྨོའི་དགའ་ཚལ་ལེགས་སྐྱོང་བའི། །
སྐལ་བཟང་མྱུར་དུ་འབྱུང་བའི་སྨོན་འདུན་ཞུ། ། སྒྱུ་ལུས་ཕུང་པོ་རྐྱེན་གྱིས་མ་ཞིག་ཚེ། ། ཁྱོད་ཞབས་པད་ཕྲེང་སྤྱི་བོའི་གཙུག་ཏུ་བསྟེན། ། རྙོག་བྲལ་ཐུགས་བརྩེའི་བདུད་རྩིའི་རྒྱུན་བཟང་པོ། ། སྙིང་གི་བཅུད་དུ་ནམ་ཞིག་ཐོབ་པར་འགྱུར། ། གུ་རུ་རིན་པོ་ཆེའི་བླ་མའི་རྣལ་འབྱོར། སྐྱབས་སེམས་ལན་གསུམ་ནས། རང་མདུན་ནམ་མཁའ་འཇའ་འོད་ཀླུང་། ། རྩ་བའི་བླ་མ་ཐོད་ཕྲེང་རྩལ། ། བརྒྱུད་གསུམ་རིག་འཛིན་རྒྱ་མཚོས་བསྐོར། །
སྐྱབས་ཀུན་འདུས་པའི་ངོ་བོར་བཞུགས། ། གསོལ་འདེབས་རྒྱས་བསྡུས་ཅི་རིགས་ནས། སིདྡྷི་བཟླ། མཐར་འདོད་གསོལ་བྱ། བསྡུ་རིམ། གནས་གསུམ་འབྲུ་གསུམ་འོད་ཟེར་གྱིས། ། བྱིན་རླབས་དབང་དང་དངོས་གྲུབ་ཐོབ། ། བླ་མ་འོད་ཞུ་རང་ལ་ཐིམ། ། དབྱེར་མེད་མ་བཅོས་ལྷུག་པར་བཞག ། ཅེས་ཀ་དག་སྤྲོས་པ་དང་བྲལ་བའི་ངང་ལ་མཉམ་པར་བཞག་གོ །
དགེ་བ་འདི་ཡིས་སོགས་བསྔོ་སྨོན་བྱའོ།། ༈ །རྩ་གསུམ་རྒྱལ་བའི་ཐུགས་རྗེ་གཅིག་བསྡུས་པ། ། མགོན་མེད་སྙིགས་མའི་འགྲོ་བའི་སྐྱབས་གཅིག་པུ། ། པདྨ་ཐོད་ཕྲེང་རྩལ་ལ་གསོལ་བ་འདེབས། ། བསམ་པ་ལྷུན་གྱིས་འགྲུབ་པར་བྱིན་གྱིས་རློབས། ། ལས་ངན་སྡིག་སྒྲིབ་འདག་པར་བྱིན་གྱིས་རློབས། ། རྐྱེན་ངན་བར་ཆད་ཞི་བར༞ སྲུང་མའི་འཁུ་ལྡོག་ཞི་བར༞ བྱད་དང་རྦད་གཏོང་བཟློག་པར༞ ནད་མུག་འཁྲུག་རྩོད་ཞི་བར༞ རྒུད་པ་མཐའ་དག་ཞི་བར༞ མི་ནོར་ཕྱུགས་གསུམ་འཕེལ་བར༞ ཚེ་བསོད་དཔལ་འབྱོར་རྒྱས་པར༞ དགེ་ལེགས་ཡོན་ཏན་འཕེལ་བར༞ བསམ་དོན་མྱུར་དུ་འགྲུབ་པར༞ འགྲོ་བ་ཡོངས་ལ་བུ་ལྟར་བརྩེ་བ་དང་། ། ཁྱད་པར་ཁ་བ་ཅན་གྱི་འགྲོ་བ་རྣམས། ། ལྔ་བདོའི་སྙིགས་མའི་རྒུད་པས་མནར་བ་ན། ། ཐུགས་རྗེས་མྱུར་དུ་བསྐྱབ་པར་ཞལ་བཞེས་ཤིང་། །
མཁྱེན་བརྩེ་ནུས་མཐུ་ཐོགས་པ་མ་མཆིས་པའི། ། མགོན་པོ་ཁྱེད་ཀྱི་ཐུགས་དམ་ཇི་བཞིན་དུ། ། ད་ལྟ་ཉིད་དུ་བྱིན་གྱིས་བརླབས་ནས་ནི། ། འཇིག་རྟེན་བདེ་སྐྱིད་ལྡན་པར་མཛད་དུ་གསོལ། ། རྩ་གསུམ་ལྷ་ཚོགས་སྤྲིན་བཞིན་འཐིབ་པར་མཛོད། ། བྱིན་རླབས་ཆར་རྒྱུན་མྱུར་དུ་འབེབས་པར་མཛོད། ། རྐྱེན་ངན་བར་ཆད་དྲི་མ་དག་པར་མཛོད། ། ཕན་བདེའི་ལོ་ཏོག་རྒྱས་པར་མཛད་དུ་གསོལ། ། དཀོན་མཆོག་རྩ་གསུམ་ལྷ་ཡི་བྱིན་མཐུ་དང་། ། རྟེན་འབྱུང་བསླུ་བ་མེད་པའི་བདེན་སྟོབས་དང་། །
བདག་གི་ལྷག་བསམ་རྣམ་པར་དག་པའི་མཐུས། ། ཇི་ལྟར་གསོལ་བ་བཏབ་བཞིན་འགྲུབ་གྱུར་ཅིག། །། དྲང་ངེས། བླ་མ་ལ་ཕྱག་འཚལ་ལོ། ། སྐྱོབ་པ་མཚུངས་མེད་ཐུབ་པའི་དབང་པོ་དང་། ། འདྲེན་པ་མཉམ་མེད་བླ་མའི་ཞབས་པད་ལ། ། སྒོ་གསུམ་གཡོ་མེད་གུས་པས་ཕྱག་བྱས་ཏེ། ། དྲི་མེད་ལུང་དོན་ཅུང་ཟད་བདག་གིས་དབྱེ། ། སྤྱིར་གསུང་རབ་ཀྱི་དྲང་ངེས་འབྱེད་ཚུལ་ལ། ། གྲུབ་མཐའ་སོ་སོའི་བཞེད་ཚུལ་མི་མཐུན་ཏེ།
བྱེ་བྲག་སྨྲ་བ་རྣམས་བཀའ་རྣམས་ནི་གདུལ་བྱའི་བསམ་པའི་དབང་གིས་སྣ་ཚོགས་སུ་གསུངས་པས་དྲང་དོན་མང་ལ། ཆོས་ཀྱི་ཕུང་པོ་ལ་སོགས་པའི་མངོན་པ་སྡེ་བདུན་གྱི་བསྟན་བཅོས་རྣམས་ངེས་དོན་ཡིན་ཞེས་འདོད། བརྗོད་བྱ་ལའང་། ཤེས་པ་སྐད་ཅིག་ཆ་མེད་དང་། གཟུང་བ་རྡུལ་ཕྲན་ཆ་མེད་བདེན་པར་ཡོད་པ་བཤད་པ་དེ་ངེས་དོན་གྱི་མདོ་ཡིན་པར་བྱེ་མདོ་གཉིས་ཀ་འདོད་ལ། རྣལ་འབྱོར་སྤྱོད་པ་པ་རྣམས་ཕྱི་དོན་ཡོད་པར་བསྟན་པའི་མདོ་རྣམས་དྲང་དོན་དང་། སྣང་བ་སེམས་སུ་གསུངས་ཤིང་མཚན་ཉིད་གསུམ་བསྟན་པའི་མདོ་རྣམས་ངེས་དོན་དུ་བཞེད། དབུ་མ་གཞན་སྟོང་པ་རྣམས། བདེ་གཤེགས་སྙིང་པོ་རྟག་བརྟན་བདེན་གྲུབ་ཏུ་སྟོན་པ་རྣམས་ངེས་དོན་དང་། བཀའ་བར་པ་དྲང་དོན་ཞེས་གསུངས་པ་ཡང་བྱུང་མོད།
སངས་རྒྱས་གཉིས་པ་དཔལ་མགོན་ཀླུའི་དགོངས་པ་ལྟར། དཔལ་ལྡན་ཟླ་བའི་ཞབས་ཀྱིས། སྟོང་པ་བདེ་བར་གཤེགས་པས་བསྟན་པ་ལྟར། ། ངེས་དོན་མདོ་སྡེ་དག་གི་བྱེ་བྲག་ཤེས། ། གང་ལས་སེམས་ཅན་གང་ཟག་སྐྱེས་བུ་བསྟན། ། ཆོས་དེ་ཐམས་ཅད་དྲང་བའི་དོན་དུ་ཤེས། ། ཞེས་མདོ་དྲངས་ནས་དྲང་ངེས་མཛད་པའི་རྗེས་སུ་འབྲང་བ་ཤིན་ཏུ་མང་ཞིང་། ཁོ་བོ་ཡང་འདིའི་རྗེས་སུ་འཇུག་པར་འདོད་དོ། ། སྐབས་དོན་སློབ་དཔོན་རིན་པོ་ཆེས་སྤྱི་རྣམ་དུ་བྱང་ཆུབ་སེམས་དཔའི་སྡེ་སྣོད་ཀྱི་མདོའི་ལུང་དྲངས་ནས། དྲང་ངེས་ཀྱི་འབྱེད་ཚུལ་བརྒྱད་ཡོད་པར་གསུངས་པའི་དང་པོ་ནི།
ལམ་ལ་འཇུག་པ་དྲང་དོན་དང་། ། འབྲས་བུ་ལ་འཇུག་ངེས་པའི་དོན། ། ཞེས་པ་ནི་ཕར་ཕྱིན་དྲུག་སོགས་ལམ་གྱི་དབྱེ་བ་སྟོན་པ་དྲང་དོན་དང་། གནས་སྐབས་ཀྱི་འབྲས་བུ་ས་བཅུ་དང་མཐར་ཐུག་གི་འབྲས་བུ་སངས་རྒྱས་ཀྱི་ཡོན་ཏན་སྟོན་པ་མདོ་སྡེ་ས་བཅུ་པ་ལྟ་བུ་ལ་ངེས་དོན་དུ་བྱས་ཀྱང་རུང་མོད་འདིར་མདོ་སྔགས་སྤྱིའི་དྲང་ངེས་འབྱེད་པའི་སྐབས་ཡིན་པས། འདྲེན་པའི་ཐེག་པ་གསུམ་པོ་དག ། བཅོམ་ལྡན་ངེས་པར་གསུངས་ལགས་ན། ། རྒྱུ་འབྲས་ལྷུན་གྲུབ་ཏུ་སྤྱོད་ཅིང་། ། སངས་རྒྱས་གཞན་ནས་མི་ཚོལ་བའི། ། ངེས་པའི་ཐེག་པ་ཅིས་མ་གསུངས། ། ཞེས་པའི་ལན་དུ།
རྒྱུ་ལ་མོས་པ་རྒྱུ་ཆོས་ཀྱི། ། འཁོར་ལོ་རབ་ཏུ་བསྐོར་བྱས་ནས། ། རྡོ་རྗེ་ཐེག་པའི་ཉེ་ལམ་ཞིག ། མ་འོངས་དུས་ན་འབྱུང་བར་འགྱུར། ། ཞེས་གསུངས་པ་ལྟར་རྒྱུ་ལམ་དུ་བྱེད་པ་ཕར་ཕྱིན་ཐེག་པ་ལྟ་བུ་དྲང་དོན་དང་། འབྲས་བུ་ལམ་དུ་བྱེད་པ་རྡོ་རྗེ་ཐེག་པ་ངེས་དོན་དུ་བྱས་ན་འཐད་པར་སེམས་ལགས། གཉིས་པ་ཀུན་རྫོབ་སྒྲུབ་བྱེད་དྲང་དོན་དང་། དོན་དམ་སྒྲུབ་བྱེད་ངེས་པའི་དོན། ཞེས་པ་ནི་ཀུན་རྫོབ་ཐབས་ཀྱི་ཆ་སྟོན་པ་རྣམས་དྲང་དོན་ཡིན་ཏེ། ལེགས་པར་དཔྱད་ན་མ་གྲུབ་ཅིང་། །
ཆོས་ཉིད་རྟོགས་བྱེད་ཀྱི་ཐབས་ཀྱི་ཆ་ཡིན་པའི་ཕྱིར། གནས་ལུགས་སྤྲོས་པ་དང་བྲལ་བར་གསུངས་པ་རྣམས་ངེས་དོན་ཏེ། ཐབས་ལས་བྱུང་བའི་འབྲས་བུ་ཡིན་ཞིང་དངོས་པོའི་གནས་ལུགས་ཕྱིན་ཅི་མ་ལོག་པ་རྟོགས་ཤིང་ཤེས་པའི་ཕྱིར། གསུམ་པ་ལས་ཀྱི་བྱ་བ་ལ་འཇུག་དྲང་། ། ལས་དང་ཉོན་མོངས་ཟད་སྟོན་ངེས། ། ཞེས་པ་ལས་རྒྱུ་འབྲས་ཡོད་པར་གསུངས་པ་དྲང་དོན་དང་། དེ་མེད་པར་གསུངས་པ་ངེས་དོན་དུ་བྱས་ནས་གང་ཟག་གཉིས་ཀྱི་ཉམས་ལེན་ལ་སྦྱོར་བར་མཛད་པའང་ཡོད་ལ། ཚིག་གི་འབྲུ་སྣོན་བདེ་ཡང་རབ་དབྱེ་ལས། ལྟ་བ་སྟོན་པའི་ལུང་དང་བསྒོམ་པ་དང་སྤྱོད་པ་སྟོན་པའི་ལུང་རྣམས་ལུང་སྦྱོར་གྱི་གནས་སྐབས་སོ་སོར་ཤེས་དགོས་པར་གསུངས་པ་ལྟར་གང་ཟག་གཅིག་གི་ཉམས་ལེན་ལ་སྦྱར་རྒྱུ་བྱས་ན་ལྟ་བས་སྤྱོད་སྒོམ་ཁྱད་དུ་མི་གསོད་ཅིང་སྒོམ་སྤྱོད་གཉིས་དམིགས་གཏད་འཛིན་ཞེན་གྱིས་མི་འཆིང་བའི་དགོས་པ་ཡོད་པར་སེམས་ལགས། བཞི་པ་ཀུན་ནས་ཉོན་མོངས་བསྟན་པ་དྲང་། །
རྣམ་བྱང་བསྟན་པ་ངེས་པའི་དོན། ། ཞེས་པ་གཟུགས་ནས་རྟེན་འབྲེལ་གྱི་བར་དང་སྦྱིན་པ་ནས་རྣམ་མཁྱེན་གྱི་བར་སྟོན་པ་ལྟ་བུའམ་ཡང་ན་རྟེན་འབྲེལ་ལུགས་འབྱུང་ལྡོག་སྟོན་པ་ལྟ་བུ་ལ་བྱས་ན། སྔ་མ་ལ་རང་རང་གི་ངོ་བོ་ཙམ་སྨོས་པས་ཆོག་ལ་ཕྱི་མ་ལ་སྲིད་པའི་རྩ་བ་མ་རིག་པ་སྤོང་བ་ལ་སྟོང་པ་ཉིད་བསྟན་དགོས་པའི་ཕྱིར་དང་འདིའི་དྲང་ངེས་འབྱེད་ཚུལ་བརྒྱད་པོ་འདི་གནས་སྐབས་ཀྱི་བརྗོད་ཚུལ་དང་དགག་དགོས་ཀྱི་ལྡོག་པ་མི་འདྲ་ཡང་། མཐར་ཐུག་གི་དགོངས་པ་དཔལ་ལྡན་ཟླ་བའི་བཞེད་པ་དང་མི་འགལ་བ་ཞིག་དགོས་སམ་སྙམ་ལགས་ཏེ། དེ་བཞིན་གཤེགས་པའི་གསུང་རབ་ཐམས་ཅད་ཀྱི་དགོངས་པ་དེ་ཁོ་ན་ཉིད་ལ་འབབ་དེ་ཁོ་ན་ཉིད་ལ་གཞོལ་ཞེས་དང་། འཇིག་རྟེན་ཁམས་ནི་སྟོང་དག་ཏུ། ། ང་ཡིས་མདོ་རྣམས་གང་གསུངས་པ། ། ཡི་གེ་ཐ་དད་དོན་གཅིག་སྟེ། ། ཡོངས་སུ་བསྒྲགས་པར་ནུས་མ་ཡིན། ། ཞེས་གསུངས་པའི་ཕྱིར།
ངེས་དོན་ཡིན་ན་སྟོང་ཉིད་སྟོན་པས་ཁྱབ་པ་ཁས་བླངས་དགོས་སམ་སྙམ་ལགས། ལྔ་པ་འཁོར་བ་སྐྱོ་བསྐྱེད་དྲང་དོན་དང་། ། འཁོར་འདས་གཉིས་མེད་ངེས་པའི་དོན། ། ཞེས་པ་གནས་སྐབས་འཁོར་བ་ལ་སྐྱོ་བ་བསྐྱེད་པའི་ཐབས་སུ་སངས་རྒྱས་ཀྱིས་ཀྱང་ལས་ཀྱི་རྣམ་པར་སྨིན་པ་མྱོང་བར་གསུངས་པ་དང་། མི་རྟག་པ་དང་མི་གཙང་བ་ལ་སོགས་པ་བསྟན་པ་དང་དངོས་པོའི་གནས་ལུགས་སྤྲོས་པ་ཐམས་ཅད་དང་བྲལ་བར་གསུངས་པ་ལྟ་བུ་ལ་བཤད་དུ་བཏུབ་མོད་ཚིག་ཕྱི་མའི་ནུས་པ་ལ་དཔགས་ན་འཁོར་འདས་ཐ་དད་དུ་སྟོན་པ་ཉན་ཐོས་ཀྱི་མདོ་སྡེ་དང་། སྲིད་ཞི་གཉིས་མེད་སྟོན་པ་ཐེག་པ་ཆེན་པོའི་སྡེ་སྣོད་ལྟ་བུ་ལགས་སམ་སྙམ། དྲུག་པ་ཚིག་འབྲུ་སྣ་ཚོགས་སྟོན་པ་དྲང་། ། ཟབ་ཅིང་རྟོགས་དཀའ་ངེས་པའི་དོན། ། ཞེས་པ་ཕར་ཕྱིན་དྲུག་པོ་ལྟ་བུ་རེ་རེ་ལའང་དབྱེ་བ་མང་པོ་མཛད་ནས་ཐབས་ཀུན་རྫོབ་གཙོ་བོར་མཛད་དེ་སྤྲོས་པའི་སྒོ་ནས་གསུངས་པ་དང་། སྟོང་ཉིད་རྟོགས་པའི་ཤེས་རབ་དང་ལྡན་པའི་ཏིང་ངེ་འཛིན་གྱི་དགོངས་སྤྱོད་བསམ་གྱིས་མི་ཁྱབ་པ་བསྟན་པ་ལྟ་བུ་ཡིན་ནམ་སྙམ་ལགས།
བདུན་པ་ཚིག་མང་སེམས་ཅན་མགུ་བྱེད་དྲང་། ། ཚིག་ཉུང་བཟུང་བདེ་ངེས་པའི་དོན། ། ཞེས་པ་ཕུང་ཁམས་སྐྱེ་མཆེད་དང་དེ་ལའང་དམིགས་བཅས་དམིགས་མེད་ཐོགས་བཅས་ཐོགས་མེད་སོགས་ཀྱི་རྣམ་དབྱེ་རྒྱས་པར་ཕྱེ་ནས་ཕྱི་དོན་ཡོད་པར་གསུངས་པ་ལྟ་བུ་དང་། གང་ཟག་དབང་རྣོན་ལ་དགོངས་ནས། ཚིག་ཉུང་ངུས་གནས་ལུགས་ཀྱི་དོན་སྟོན་པར་མཛད་པ་རྣམས་སོ། ། བརྒྱད་པ་བདག་སོགས་གཙོར་བཤད་དྲང་བའི་དོན། བདག་མེད་བསྟན་པ་ངེས་པའི་དོན། ། ཞེས་པ་བདག་འཛིན་ཅན་རྣམས་དྲང་བའི་ཕྱིར་དུ་ང་དེའི་ཚེ་དེའི་དུས་ན་རྒྱལ་བུ་འདི་ཞེས་བྱ་བར་གྱུར་ཏོ་ཞེས་དང་། ལས་བྱེད་པ་པོ་དང་རྣམ་སྨིན་མྱོང་བ་པོ་ཡོད་པར་གསུངས་པ་ལྟ་བུ་དང་། བདག་མེད་པའི་གནས་ལུགས་ཇི་ལྟ་བ་བཞིན་སྟོན་པ་རྣམས་སོ། །
མདོར་ན་དྲང་དོན་དང་ངེས་དོན་ཞེས་པའི་གོ་བ་རྟོགས་བྱ་མཐར་ཐུག་གམ་དངོས་པོའི་ཡིན་ལུགས་དེ་ཁོ་ན་ཉིད་དུ་ངེས་ཤིང་དེ་ལས་གཞན་དུ་མི་འགྱུར་བའི་དོན་སྟོན་པ་ལ་ངེས་དོན་དང་། གནས་ལུགས་དེ་རྟོགས་པའི་ཐབས་སུ་གསུངས་པ་དངོས་བསྟན་དེ་ཆོས་ཉིད་སྟོང་པ་ཉིད་ཀྱི་དོན་ཅན་དུ་སྟོན་པ་དྲང་སྟེ་བཤད་དགོས་པའི་དོན་ལ་དྲང་དོན་ཟེར་བ་ཡིན་པས། གནས་སྐབས་ཟབ་ཁྱད་ཅུང་ཟད་ཡོད་པ་ལྟ་བུ་ལ་གོ་མི་རུང་སྙམ་ལགས་ཏེ་མགོན་པོ་བྱམས་པས། མདོ་སྡེ་རྒྱན་དུ་དགོངས་པ་བཞི་དང་། ལྡེམ་དགོངས་བཞི་གསུངས་པ། རྒྱལ་སྲས་རིན་པོ་ཆེའི་འགྲེལ་པར་གསུང་རབ་ཐམས་ཅད་འདི་བརྒྱད་ཀྱི་ནང་དུ་འདུས་པར་གསུངས་མོད། འཇམ་མགོན་ས་སྐྱ་པཎྜི་ཏ་ཆེན་པོའི་ཞལ་སྔ་ནས་བརྒྱད་པོ་དྲང་དོན་ཡིན་པར་གསུངས་ཤིང་། ཀུན་མཁྱེན་རོང་སྟོན་ཆེན་པོའང་འདི་བཞིན་བཞེད་ཅིང་། རྗེ་བློ་བཟང་གྲགས་པས་ཀྱང་དེ་བཞིན་དུ་ལེགས་བཤད་གསེར་ཕྲེང་དུ་གསུངས་འདུག་པས་གྲུབ་མཐའ་གཞན་གྱིས་ངེས་དོན་དུ་བྱས་པ་གཞན་གྱི་དྲང་དོན་དུ་འཆད་པ་ཡོད་མོད། རང་ཉིད་ཀྱིས་ངེས་དོན་དུ་ཁས་བླངས་པ་ཕྱིས་དྲང་དོན་དུ་འགྱུར་མི་རུང་བར་སེམས་ལགས།
གཏིང་དཔག་དཀའ་བ་ཐུབ་པའི་གསུང་གི་དོན། ། རྨོངས་པ་བདག་གིས་དབྱེ་བར་མི་ནུས་མོད། ། བླ་མའི་བཀའ་བཞིན་ཕྱོགས་ཙམ་སྨྲས་པ་ལ། ། ནོངས་པ་མཆིས་ན་སྙིང་ནས་མཐོལ་ཞིང་བཤགས། ། ཅུང་ཟད་ལེགས་པར་བཤད་པའི་ཆ་མཆིས་ན། ། དགེ་བ་འདི་ཡིས་ཚེ་རབས་ཐམས་ཅད་དུ། ། དཔལ་མགོན་བླ་མའི་བྲན་དུ་བདག་སྐྱེས་ནས། ། བཀའ་བཞིན་སྒྲུབ་པའི་སྐལ་པ་ཡོད་པར་ཤོག ། ཅེས་པ་ཆོས་སྨྲ་བའི་གཟུགས་བརྙན་ཀུནྃ་དགྃའ་རྒྱྃལ་མཚྃན་གྱིས་གུས་པས་བྲིས་པའོ།། །། དགེའོ།། །།
སརྦ་མངྒ་ལཾ།། །། དུས་དྲན། སྐྱོབ་པ་མཚུངས་མེད་སྟོན་པ་ཐུགས་རྗེ་ཅན། ། ཁྱེད་ཀྱི་དགག་སྒྲུབ་གནང་བའི་བསླབ་པ་ལས། ། རྐྱེན་གྱི་དབང་གིས་གནང་བར་འོས་པ་རྣམས། ། དུས་ལ་དགོངས་ཏེ་བདག་ལ་གནང་བར་མཛོད། ། ཕན་མཛད་ཁྱེད་ཀྱི་བསྟན་པའི་རྗེས་འཇུག་ནས། ། བསྟན་པའི་མཇུག་འདིར་ལམ་ལ་རབ་གུས་པའི། ། དགེ་བ་འདི་ཡི་ཚེ་རབས་ཐམས་ཅད་ཀུན། ། མགོན་པོ་ཁྱོད་ཀྱི་བཀའ་བཞིན་འགྲུབ་པར་ཤོག །
འཕོ་བ། བླ་མ་ལ་ཕྱག་འཚལ་ལོ། ། འདིར་གཤིན་པོ་ལ་འཕོ་བ་འདེབས་མཁན་མ་རྙེད་པའམ། རྙེད་ཀྱང་རྒྱབ་རྟེན་གསོལ་འདེབས་ཀྱི་ཚུལ་དུ། འཕོ་བའི་དམིགས་རིམ་སྨོན་ལམ་གྱི་ཚུལ་དུ་འདོན་པར་འདོད་ན། མདུན་མཁར་ཡིད་འཕྲོག་འཇའ་འོད་འཁྲིགས་པའི་ཀློང་། ། སེང་ཁྲི་པདྨ་ཟླ་བའི་གདན་སྟེང་དུ། ། རྩ་བའི་བླ་མ་མགོན་པོ་འོད་དཔག་མེད། ། སྐྱབས་གནས་རྒྱ་མཚོའི་ཚོགས་ཀྱིས་ཡོངས་བསྐོར་བ། ། བདག་དང་དམིགས་ཡུལ་འགྲོ་བ་མ་ལུས་ལ། །
རྗེས་སུ་བརྩེ་བའི་ཚུལ་གྱིས་བཞུགས་པར་གྱུར། དེ་ནས་གསོལ་འདེབས་དང་། མཚན་སོགས་བརྗོད་ལ། སྐྱེ་འཆི་བར་དོའི་འཁྲུལ་སྣང་མ་ཞིག་པ། ། དམིགས་ཡུལ་ཚེ་འདས་འདི་ཡི་རྣམ་ཤེས་ནི། ། འཆི་མེད་ལམ་ནས་སྐར་མདའ་འཕོ་བ་བཞིན། ། རྗེ་བཙུན་བླ་མའི་ཐུགས་ཀར་ཐིམ་པར་གྱུར། ། སྐྱབས་གནས་རྒྱ་མཚོའི་ཐུགས་རྗེ་བྱིན་རླབས་དང་། ། རྣལ་འབྱོར་བདག་གི་ལྷག་བསམ་དག་པའི་མཐུས། ། འཁྲུལ་བའི་སེམས་དང་རྗེ་བཙུན་བླ་མའི་ཐུགས། །
གཉིས་མེད་མཉམ་པ་ཆེན་པོར་མ་བཅོས་ཨཿ རྒྱུ་དེས་ལས་ངན་སྡིག་སྒྲིབ་ཀུན་སྦྱངས་ནས། ། འཁྲུལ་སྣང་བར་དོའི་འཇིགས་སྐྲག་མི་འཆར་བར། ། ངན་སོང་ངན་འགྲོའི་སྐྱེ་སྒོ་བཅད་ནས་ནི། ། དག་པའི་ཞིང་དུ་དགེ་བའི་འཕྲོ་མཐུད་དེ། ། སངས་རྒྱས་ཀུན་དངོས་བླ་མས་རྗེས་བཟུང་ནས། ། མྱུར་དུ་རྫོགས་པའི་སངས་རྒྱས་ཐོབ་པར་ཤོག ། ཞེས་པ་འདི་ནི་དུས་དབང་གིས་དགོས་པ་ཅུང་ཟད་མཐོང་ནས། རྡོ་རྗེ་གྲོགས་པོ་རྣམས་ཀྱི་མོས་པ་བཞིན་དུ་ཀུན་དགའ་རྒྱལ་མཚན་གྱིས་བྲིས། དགེའོ་དགེའོ་ཚེ་འདས་འགྲོ་ལ་དགེ། །།
མངྒ་ལཾ།། །། ཕྱག སེམས་ཅན་ཐམས་ཅད་ཀྱི་དོན་དུ་སངས་རྒྱས་འཐོབ་པར་བྱ། དེའི་ཆེད་དུ་བདག་གི་ལུས་ངག་ཡིད་གསུམ་གྱིས་ཕྱག་འཚལ་བས། སྒོ་གསུམ་གྱི་སྡིག་སྒྲིབ་ཐམས་ཅད་དག་ནས་ཚོགས་གཉིས་རྫོགས་ཏེ། སངས་རྒྱས་ཀྱི་སྐུ་གསུང་ཐུགས་ཀྱི་ཡོན་ཏན་ཐམས་ཅད་ཐོབ་པར་ཤོག་ཅིག་སྙམ་ནས་ཕྱག་འཚལ།། །། མར་མེའི་སྨོན་ལམ། འོད་ཀྱིས་སྟོང་གསུམ་གསལ་བར་ནུས་པ་ཡི། ། ལྷ་རྫས་མར་མེའི་ཕྲེང་བ་དཔག་མེད་ཀྱིས། ། རབ་འབྱམས་ཕྱོགས་བཅུའི་ཞིང་ན་བཞུགས་པ་ཡི། །
བླ་མ་རྒྱལ་བ་སྲས་བཅས་མཆོད་པར་བགྱི། ། དགེ་བས་བདག་གིས་བསགས་པའི་སྡིག་ལྟུང་དང་། ། ཤེས་ཉོན་སྒྲིབ་པའི་མུན་པ་ཀུན་སྤངས་ནས། ། སྤྱན་དང་མངོན་ཤེས་སྣང་བ་མཆོག་ཐོབ་སྟེ། ། མཐའ་ཡས་འགྲོ་བའི་དོན་ཆེན་བྱེད་པར་ཤོག ། དེང་ནས་བཟུང་སྟེ་ཚེ་རབས་ཐམས་ཅད་དུ། ། རྒྱལ་བ་ཀུན་གྱི་དམ་ཆོས་མཛོད་བཟུང་ནས། ། ཟང་ཟིང་མེད་པའི་ཆོས་ཀྱི་སྣང་བ་ཡིས། ། འགྲོ་བའི་རྨོངས་པའི་མུན་པ་སེལ་བར་ཤོག ། བདེན་སྟོབས།
སྐྱབས་གནས་ཐམས་ཅད་གཅིག་ཏུ་འདུས་པའི་ངོ་བོ་དྲིན་ཆེན་རྩ་བའི་བླ་མ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ཁྱེད་ཀྱི་ཐུགས་བསྐྱེད་དང་སྨོན་ལམ་མཐར་ཕྱིན། མཁྱེན་བརྩེ་ནུས་མཐུ་ཐོགས་པ་མ་མཆིས་པ་མངའ་བའི་བདེན་པ་དང་བདེན་པ་ཆེན་པོའི་སྟོབས་ཀྱིས། བདག་ཉིད་འབྲེལ་ཐོགས་དང་བཅས་པའི་སེམས་ཅན་ཐམས་ཅད་ཀྱི་འཁོར་བ་ཐོག་མེད་ནས་བསགས་པའི་ལས་ངན་པའི་སྡིག་སྒྲིབ་ཐམས་ཅད་བྱང་ཞིང་དག་པར་གྱུར་ཅིག སྔོན་ལས་འཕྲལ་རྐྱེན་ལས་བྱུང་བའི་རྐྱེན་ངན་པའི་བར་ཆད་ཐམས་ཅད་ཞི་བར་གྱུར་ཅིག ལྷ་དང་བླ་མའི་བྱིན་རླབས་རྒྱུད་ལ་ཞུགས་ནས་ཡང་དག་པའི་རྟོགས་པ་ཁྱད་པར་ཅན་རྣམས་མྱུར་དུ་བདག་གི་རྒྱུད་ལ་སྐྱེ་བར་གྱུར་ཅིག བསྟེན་ཅིང་རྒྱུན་དུ་མཆོད་པའི་སྲུང་མ་ཐམས་ཅད་དབང་དུ་འདུས་ནས་ཁ་ཏོན་དགེ་སྦྱོར་མཚམས་བསྙེན་སྒྲུབ། རྣམ་དཀར་གྱི་བྱ་བ་གང་བསྒྲུབ་ཐམས་ཅད་ལམ་དུ་འགྲོ་ཞིང་མཐར་ཕྱིན་པ་དང་། གནས་སྐབས་ཀྱི་བསམ་དོན་མཐུན་རྐྱེན་ཐམས་ཅད་ཡིད་བཞིན་དུ་འགྲུབ་ནས་དོན་གཉིས་ལྷུན་གྱིས་འགྲུབ་པར་གྱུར་ཅིག འཆི་ཁ་གནད་གཅོད་ཀྱི་སྡུག་བསྔལ་མི་མྱོང་ཞིང་བླ་མ་དང་ལྷག་པའི་ལྷས་མདུན་བསུས་ཏེ། ཕྱི་མ་དག་པའི་ཞིང་ཁམས་བདེ་བ་ཅན་དུ་སྐྱེ་ཐུབ་པར་གྱུར་ཅིག
དེ་བཞིན་དུ་འགྲུབ་པའི་མཐུན་འགྱུར་བླ་མ་རྒྱལ་བ་སྲས་དང་བཅས་པའི་བདེན་པའི་གསུང་གིས་སྒྲོགས་ཤིང་དགོངས་པས་བྱིན་གྱིས་རློབས་པར་གྱུར་ཅིག ༈ །སྐྱབས་གནས་ཐམས་ཅད་གཅིག་ཏུ་འདུས་པའི་ངོ་བོ་དྲིན་ཆེན་རྩ་བའི་བླ་མ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ཁྱེད་ཀྱི་ཐུགས་བསྐྱེད་དང་སྨོན་ལམ་མཐར་ཕྱིན། མཁྱེན་བརྩེ་ནུས་མཐུ་ཐོགས་པ་མ་མཆིས་པ་མངའ་བའི་བདེན་པ་དང་བདེན་པ་ཆེན་པོའི་སྟོབས་ཀྱིས། བདག་གི་ཕ་མ་གཉིས་དང་འབྲེལ་བ་ཐོགས་པའི་ཤི་གསོན་ཐམས་ཅད་ཀྱིས་གཙོས་བྱས་སེམས་ཅན་ཐམས་ཅད་ཀྱི་འཁོར་བ་ཐོག་མེད་ཀྱི་དུས་ནས་བསགས་པའི་ལས་ངན་པའི་སྡིག་སྒྲིབ་སྤྱི་དང་། བླ་མ་དཀོན་མཆོག་ལ་མ་གུས་པ་བགྱིས་པ། སྡོམ་པ་གསུམ་དང་འགལ་བ། ཤི་གསོན་གྱི་དད་ཟས་ཟོས་པ། ཤ་ཁྲག་གི་ཟས་ལ་སྤྱོད་པ། གྲིབ་མ་དྲུག་གིས་ཕོག་པ་སོགས་སྡིག་སྒྲིབ་ཉེས་ལྟུང་བག་ཆགས་དང་བཅས་པ་ཐམས་ཅད་བྱང་ཞིང་དག་པར་གྱུར་ཅིག སྔོན་ལས་འཕྲལ་རྐྱེན་ལས་བྱུང་བའི་རྨིས་ལྟས་མཚན་ལྟས་མོ་རྩིས་ངན་པ་ཚེ་གེགས་བར་ཆད་ནད་གདོན་བློ་ཉེས་དགྲ་གྱོད་འཁོན་གསུམ་ཕྱི་ནང་གི་གདུག་པ་ཅན་རྣམས་ཀྱི་བསམ་ངན་སྦྱོར་རྩུབ་འཁྲུགས་རྩོད་ནོག་བརྗོད་ལོག་སྒྲུབ་དམ་སེལ་བསྙེན་སྒྲུབ་ཀྱི་བར་ཆད་སོགས་ཕྱི་ནང་གསང་གསུམ་གྱི་རྐྱེན་ངན་བར་ཆད་ཐམས་ཅད་ཞི་བར་གྱུར་ཅིག
ལྷ་དང་བླ་མའི་བྱིན་རླབས་རྒྱུད་ལ་ཞུགས། བླ་མ་དང་དཀོན་མཆོག་ལ་ཡིད་ཆེས་ཀྱི་དད་པ། བྱང་ཆུབ་ཀྱི་སེམས། གནས་ལུགས་རྟོགས་པའི་ཤེས་རབ། རིམ་པ་གཉིས་ཀྱི་ཏིང་ངེ་འཛིན་ཁྱད་པར་ཅན་རྣམས་མྱུར་དུ་བདག་གི་རྒྱུད་ལ་སྐྱེ་བར་གྱུར་ཅིག མགོན་པོ་ལྷ་བརྒྱད། ཞལ་བཞི་ཡུམ་སྲིང་། སྟག་ཞོན་འཁོར་བཅས། དུར་བདག་ཡབ་ཡུམ། ལྷ་མོ་རྗེ་ཁོལ།
ཆོས་རྒྱལ་ཆེན་པོ་སྐུ་ལྔ། གནོད་སྦྱིན་ཆེན་པོ་མཆེད་བདུན་སྲུང་མ་དམ་ཅན་རྒྱ་མཚོ་དབང་དུ་འདུས་ནས་ཁ་ཏོན་དགེ་སྦྱོར། མཚམས་བསྙེན་སྒྲུབ་རྣམ་དཀར་གྱི་བྱ་བ་གང་སྒྲུབ་ཐམས་ཅད་ལམ་དུ་འགྲོ་ཞིང་མཐར་ཕྱིན་པ་དང་། གནས་སྐབས་ཀྱི་བསམ་དོན་མཐུན་རྐྱེན་ཐམས་ཅད་ཡིད་བཞིན་དུ་འགྲུབ་ནས་དོན་གཉིས་ལྷུན་གྱིས་འགྲུབ་པར་གྱུར་ཅིག འཆི་ཁ་གནད་གཅོད་ཀྱི་སྡུག་བསྔལ་མི་མྱོང་ཞིང་བླ་མ་དང་ལྷག་པའི་ལྷས་མདུན་བསུས་ཏེ། ཕྱི་མ་དག་པའི་ཞིང་ཁམས་བདེ་བ་ཅན་དུ་སྐྱེ་ཐུབ་པར་གྱུར་ཅིག དེ་བཞིན་དུ་འགྲུབ་པའི་མཐུན་འགྱུར་རྒྱལ་བ་སྲས་དང་བཅས་པས་བདེན་པའི་གསུང་གིས་སྒྲོགས་ཤིང་དགོངས་པས་བྱིན་གྱིས་རློབས་པར་གྱུར་ཅིག བདེན་སྟོབས་གསར་པ། དྲིན་ཆེན་རྩ་བའི་བླ་མ་དང་དབྱེར་མ་མཆིས་པ་རྒྱལ་བ་ཐམས་ཅད་ཀྱི་ཕྲིན་ལས་ཀྱི་རང་གཟུགས་རྗེ་བཙུན་མ་སྒྲོལ་མའི་ལྷ་ཚོགས། ༄༅། ཕྱོགས་བཅུ་དུས་གསུམ་གྱི་བདེ་བར་གཤེགས་པ་ཐམས་ཅད་ཀྱི་མཁྱེན་བརྩེ་ནུས་གསུམ་གཅིག་ཏུ་བསྡུས་པའི་རང་གཟུགས།
བོད་ཁ་བ་ཅན་གྱི་རྒྱལ་ཁམས་ཀྱི་སྐྱེ་དགུ་ཡོངས་ཀྱི་གཙུག་གི་ནོར་བུ་ཨོ་རྒྱན་གྱི་སློབ་དཔོན་ཆེན་པོ་སོགས། རིག་འཛིན་གྱི་གྲུབ་ཐོབ་རྒྱ་མཚོ། ཡི་དམ་ཞི་ཁྲོ་རབ་འབྱམས། གནས་གསུམ་དཔའ་བོ་མཁའ་འགྲོ་སྟེ། རྩ་གསུམ་རྒྱལ་བ་རྒྱ་མཚོའི་ལྷ་ཚོགས་ཁྱེད་རྣམས་ཀྱི་སྔོན་གྱི་ཐུགས་བསྐྱེད་དང་སྨོན་ལམ་མཐར་ཕྱིན་བསོད་ནམས་དང་ཡེ་ཤེས་ཀྱི་ཚོགས་གཉིས་རྫོགས། སྟོབས་བཅུའི་སྟོབས་དང་ལྡན། དབང་ཅུའི་དབང་གིས་ཕྱུག མཁྱེན་བརྩེ་ནུས་གསུམ་ཐོགས་པ་མ་མཆིས་པ་མངའ་བའི་བདེན་པ་དང་བདེན་པ་ཆེན་པོའི་སྟོབས་ཀྱིས། ཡུལ་ཕྱོགས་འདི་ཉིད་ཀྱིས་ཐོག་དྲང་བའི་ཡངས་པའི་རྒྱལ་ཁམས་ཐམས་ཅད་དུ་ཆར་ཆུ་དུས་སུ་བབས། ལོ་ཕྱུགས་རྟག་ཏུ་ལེགས་པ་སོགས་དགེ་ལེགས་ཀྱི་སྣང་བ་གོང་དུ་འཕེལ་ཞིང་།
ནད་མུག་མཚོན་གསུམ་གྱི་བསྐལ་པ་རྒྱུན་ཆད། བདེ་སྐྱིད་རྫོགས་ལྡན་གསར་བའི་དགའ་སྟོན་ལ་ལོངས་སྤྱོད་པའི་སྐལ་པ་དང་ལྡན་པར་གྱུར་ཅིག བྱེ་བྲག་ཏུ་བྱང་རེ་ཚེ་གནམ་མཚོ་ཕྱུག་མོར་གྲགས་པའི་ནོར་འཛིན་ཡངས་པའི་ཐ་གྲུར་གནས་བཅས་པའི་འབྲོག་སྡེ་ཝ་ཤུལ་སྡེ་གཞུང་མའི་དགོན་ཡུལ་གཉིས་ཀྱི་མི་ཕྱུགས་འཁོར་དང་བཅས་པ་ལ་གནོད་ཅིང་འཚེ་བར་བྱེད་པའི་སྔོན་ལས་འཕྲལ་རྐྱེན་ལས་བྱུང་བའི་མི་ནད་དང་། ཕྱུགས་ནད། ལོ་ཉེས་དང་། གངས་ཞོད། རྨི་ལྟས་མཚན་ལྟས་ངན་པ་དགྲ་རྐུན་ཇག་གསུམ་གྱི་འཚེ་བ། རྒྱ་བོད་ཀྱི་ཉེར་འཚེ་སོགས་འགལ་རྐྱེན་མི་མཐུན་པའི་ཕྱོགས་ཐམས་ཅད་ལྷག་མེད་དུ་ཞི་བར་གྱུར་ཅིག མཐུན་རྐྱེན་ཚེ་དང་བསོད་ནམས་དཔལ་དང་འབྱོར་པ། འཁོར་དང་ལོངས་སྤྱོད་སྙན་གྲགས་བདེ་སྐྱིད་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག
ལྗོངས་འདིའི་ཉེ་འཁོར་དང་བཅས་པའི་སྐྱེ་བོ་ཕལ་ཆེར་གྱི་སེམས་རྒྱུད་ལ་ཞུགས་ནས་འཁོན་འཛིན་དང་འཐབ་རྩོད་ནོག་བརྗོད་དང་། ནད་ཡམས་སོགས་མི་བདེ་བ་དུ་མའི་སྣ་འདྲེན་བྱས་ཏེ་ཡུལ་ཁམས་ཕུང་ལ་སྦྱོར་བར་བྱེད་པའི་རྒྱལ་འགོང་དམ་སྲི་གདུག་པ་ཅན་རྣམས་ཀྱི་བསམ་ངན་སྦྱོར་རྩུབ་ཐམས་ཅད་དུས་སྐད་ཅིག་ཉིད་དུ་དམིགས་མེད་ཆོས་ཀྱི་དབྱིངས་སུ་ཉེ་བར་ཞི་བར་གྱུར་ཅིག ལས་ངན་གྱི་དབང་གིས་འཆི་ཁའི་མཚམས་སྦྱོར་ཉེས་པ་དང་། སྡོང་གྲོགས་ངན་པའི་རྐྱེན་དབང་གིས་ད་ལྟ་ཤི་འདྲེ་གདོན་གཟུགས་སུ་སྐྱེས་ནས་འཁྲུལ་སྣང་གི་སྡུག་བསྔལ་བསམ་གྱིས་མི་ཁྱབ་པ་ལ་ལོངས་སྤྱོད་ཅིང་གཞན་ལ་གནོད་པ་འབའ་ཞིག་བྱེད་པ་དེ་དག རྩ་གསུམ་རྒྱལ་བ་རྒྱ་མཚོའི་ཐུགས་རྗེ་དང་བྱིན་རླབས་ཀྱི་སྟོབས་ཀྱི་རང་སྣང་མ་དག་པའི་འཁྲུལ་སྣང་ཐམས་ཅད་ལྷག་མེད་དུ་ཞི་ནས། ལས་སྨོན་བཟང་པོ་མཚམས་སྦྱོར་བྱས་ཏེ། མངོན་མཐོའི་རྟེན་ལ་རྣམ་དཀར་ལྷ་ཆོས་བསྒྲུབ་པའི་སྐལ་པ་དང་ལྡན་པར་གྱུར་ཅིག ལྗོངས་འདིའི་སྐྱེ་བོ་མཆོག་དམན་ཐམས་ཅད་བླ་མ་དང་དཀོན་མཆོག་གི་སྐྱབས་འོག་ཏུ་ཚུད་ནས་དཀོན་མཆོག་དང་ལས་འབྲས་ལ་ཡིད་ཆེས་ཀྱི་དད་པ་སོགས་ཤེས་རབ་ནོར་བདུན་གྱིས་མངོན་པར་ཕྱུག་ཅིང་མཐོང་ཆོས་ཚེ་འདི་ཉིད་ལའང་བདེ་སྐྱིད་ཀྱི་དཔལ་ལ་ལོངས་སྤྱོད་པའི་སྐལ་པ་དང་ལྡན་པར་གྱུར་ཅིག གཞན་ཡང་གྲོས་ལ་དབང་བ་ཐམས་ཅད་བློ་སེམས་ཤིན་ཏུ་མཐུན་ཞིང་ནོག་བརྗོད་མེད་པར་ཆོས་སྲིད་ལ་ཕན་པའི་བསམ་དོན་ཐམས་ཅད་གེགས་མེད་ཡིད་བཞིན་དུ་འགྲུབ་པར་གྱུར་ཅིག སྤྱིར་སངས་རྒྱས་ཀྱི་ལུང་རྟོགས་ཀྱི་བསྟན་པ་རིན་པོ་ཆེ་ཡུལ་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག
དེ་འཛིན་གྱི་སྐྱེས་བུ་གང་ན་སུ་བཞུགས་པ་དེ་དག་ཐམས་ཅད་ཀྱི་སྐུ་ཚེ་བསྐལ་བརྒྱའི་བར་དུ་ཞབས་པད་བརྟན་ཅིང་། ཐུགས་ཀྱི་བཞེད་དོན་ཐམས་ཅད་གེགས་མེད་ཡིད་བཞིན་དུ་འགྲུབ་པར་གྱུར་ཅིག ཁྱད་པར་དུ་ཆོས་སྡེ་ཆེན་པོ་བཤད་སྒྲུབ་དར་རྒྱས་གླིང་གི་དགེ་འདུན་མཆོག་དམན་ཐམས་ཅད་ཐུགས་མཐུན་ཁྲིམས་གཙང་ཆོས་སྤྱོད་བཅུ་སོགས་རྣམ་དཀར་དགེ་བའི་བྱ་བས་དུས་འདའ་ཞིང་ཕྲིན་ལས་ཀྱི་སྣང་བ་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག ཆོས་སྡེ་འདིའི་ཁྲི་ལ་མངའ་གསོལ་བའི་བླ་སྤྲུལ་དམ་པ་རྣམས་ཀྱི་ཕྱི་ནང་གསང་གསུམ་གྱི་བར་ཆད་ཐམས་ཅད་ལྷག་མེད་དུ་ཞི་ནས་ཞབས་པད་ཡུན་རིང་དུ་བརྟན་ཅིང་ཐུགས་ཀྱི་བཞེད་དོན་ཐམས་ཅད་གེགས་མེད་ཡིད་བཞིན་དུ་འགྲུབ་སྟེ། མ་རྨད་པའི་ཕྲིན་ལས་ཀྱི་འོད་སྣང་ཆེན་པོས་ཉམ་ཐག་རེ་ལྟོས་ཅན་གྱི་འགྲོ་བ་རྣམས་ཀྱི་མི་མཐུན་རྒུད་པའི་སྨག་རུམ་རིངས་དུ་བསལ་ནས། བདེ་སྐྱིད་ཀྱི་དཔལ་ལ་ལོངས་སྤྱོད་པའི་སྐལ་པ་དང་ལྡན་པར་གྱུར་ཅིག ངེས་འབྱུང་དང་སྐྱོ་ཤེས་ཀྱིས་རྒྱུད་བསྐུལ་ཏེ་སྙིང་ནས་ཆོས་ལ་གཞོལ་བ་རྣམས། ཕྱི་ནང་བདུད་ཀྱི་བར་ཆད་ཐམས་ཅད་དང་བྲལ་ཞིང་། མཐུན་རྐྱེན་ལེགས་ཚོགས་ཐམས་ཅད་ལྷུན་གྱིས་གྲུབ་ཏེ་སྒྲུབ་འབྲས་ལུང་རྟོགས་ཆོས་ཀྱི་དགའ་སྟོན་མྱོང་བའི་སྐལ་པ་དང་ལྡན་པར་གྱུར་ཅིག དུས་གསུམ་གྱི་སངས་རྒྱས་ཐམས་ཅད་ཀྱི་ཕྲིན་ལས་ཀྱི་རང་གཟུགས་གདུལ་བྱ་མ་དག་པའི་སྣང་ངོར་སྐུ་གསུང་ཐུགས་རྟེན་གྱི་རྣམ་པར་ཤར་བའི་རྟེན་གསུམ་བྱིན་རླབས་ཀྱི་གཟི་འོད་འབར་བ་འདི་རྣམས་མ་འོངས་བསྐལ་པའི་བར་དུ་ཆག་འཇིག་མེད་པར་གནས་ཤིང་ད་དུང་སྣང་བརྙན་སྒྱུ་འཕྲུལ་གྱི་བཀོད་པ་གོང་འཕེལ་དུ་འགྲོ་བ་དང་།
སྐྱེ་རྒུ་ཀུན་གྱིས་དད་གུས་ཀྱིས་གཙུག་ཏུ་བཀུར་ཏེ། ཀུན་ཏུ་བཟང་པོའི་མཆོད་སྤྲིན་ལྟ་བུས་རྟག་པར་མཆོད་དེ། མཐོང་ཐོས་དྲན་རེག་གི་འགྲོ་བ་ཐམས་ཅད་ཀྱི་རྒྱུད་ལ་ཐར་པ་དང་། ཐམས་ཅད་མཁྱེན་པའི་ས་བོན་རྨ་མེད་པ་ཐེབས་ནས་རྣམ་དཀར་དམ་ཆོས་སྒྲུབ་པའི་སྐལ་པ་ལྡན་པར་གྱུར་ཅིག བདག་ཅག་རྣམས་ཀྱི་ཆོས་མིན་གྱིས་སྤྱོད་པ་སྤྱད་པ་དམ་ཚིག་ཉམས་ཆག་ཏུ་གྱུར་པ་དང་གསོལ་མཆོད་ཆག་པ་སོགས་དཔལ་མགོན་དམ་པ་ཆོས་སྐྱོང་བའི་སྲུང་མ་ཡེ་ཤེས་ཀྱི་སྤྱན་དང་ལྡན་པ་རྣམས་ཀྱི་ཐུགས་དང་འགལ་བའི་ཉེས་པ་ཐམས་ཅད་བྱང་ཞིང་དག་པར་གྱུར་ཅིག ལྗོངས་འདིའི་ཕན་བདེ་སྒྲུབ་པའི་བྱ་བ་ལ་གཡོ་མེད་ཅིང་ཚུལ་བཞིན་དུ་སྒྲུབ་པ་རྣམས་ལ་རྩ་རྒྱུད་ཀྱི་བླ་མ་རྣམས་ཀྱིས་བཀའ་བཞིན་དུ་སྐད་ཅིག་ཀྱང་གཡེལ་བ་མེད་པར་གྲོགས་མཛད་པར་གྱུར་ཅིག གནས་གཞི་ཡུལ་གྱི་བདག་པོ་ཀྲམ་ཆེན་ལྷ་རི་ཞལ་དཀར། སྟོབས་ལྡན་མཧཱ་རོ་ཥ། ནམ་མཚོ་ཕྱུག་མོའི་ཀླུ་རྒྱལ། གཡུ་རྩེ་ཁྲ་དགའ།
ཤ་མཐའ་ཤ་བསང་རྫོང་སྐྱོར་མོ་ནི་སོགས་ལྷ་ཀླུ་བདུད་བཙན་གྱི་རིགས་སུ་གཏོགས་པའི་གཞི་བདག་གཉུག་མར་གནས་པ་ཐམས་ཅད་ཀྱི་འགལ་རྐྱེན་བར་ཆད་སྤྱི་དང་། ཁྱད་པར་དུ་ལྗོངས་འདིའི་སྐྱེ་བོ་ངན་པའི་རྩུབ་སྤྱོད་ཀྱིས་སྣད་ཅིང་འཁྲུགས་པ་སོགས་མི་མཐུན་པའི་ཕྱོགས་ཐམས་ཅད་ལྷག་མེད་དུ་ཞི་བར་གྱུར་ཅིག མཐུན་རྐྱེན་ཚེ་དང་བསོད་ནམས་དཔལ་དང་འབྱོར་བ་འཁོར་དང་ལོངས་སྤྱོད་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག བདག་ཅག་མི་ཕྱུགས་འཁོར་དང་བཅས་པ་ལ་གཞི་བྱེས་ལམ་གསུམ་ཀུན་ཏུ་སྲུངས་སྐྱོབས་སྦ་བའི་སྡོང་གྲོགས་བྱེད་པར་གྱུར་ཅིག མདོར་ན་བདག་ཅག་འཁོར་དང་བཅས་པ་དང་། འདིར་འབྲེལ་བ་བཞག་པའི་གཤིན་གསོན་ཐམས་ཅད་དགེ་བའི་རྩ་བ་རྒྱ་ཆེན་པོ་འདི་ལ་བརྟེན་ནས་གནས་སྐབས་ལྷ་མིའི་རྟེན་བཟང་བརྒྱུད་མར་ཐོབ་ཏེ། མཐོ་རིས་ཡོན་ཏན་བདུན་གྱི་རྒྱན་དང་མི་འབྲལ་བར་བདེ་སྐྱིད་ཀྱི་དཔལ་ལ་ལོངས་སྤྱོད་པ་དང་། དུས་གསུམ་སངས་རྒྱས་ཐམས་ཅད་ཀྱི་ངོ་བོ་འཇམ་མགོན་ཆོས་ཀྱི་རྒྱལ་པོ་ཡབ་སྲས་རྣམས་ཀྱིས་དགེ་བའི་བཤེས་གཉེན་མཛད་ནས། དམ་པའི་ཆོས་ཚུལ་བཞིན་དུ་སྒྲུབ་པའི་སྐལ་པ་དང་ལྡན་ནས། ས་དང་ལམ་ཐམས་ཅད་བདེ་བླག་ཏུ་བགྲོད་ནས་རྣམ་མཁྱེན་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་མྱུར་དུ་ཐོབ་པར་གྱུར་ཅིག
དེ་ལྟར་བདེན་ཚིག་འགྲུབ་པའི་མཐུན་འགྱུར་རྩ་གསུམ་རྒྱལ་བ་རྒྱ་མཚོའི་ལྷ་ཚོགས་འཁོར་དང་བཅས་པའི་བདེན་པའི་གསུང་གིས་སྒྲོགས་ཤིང་དགོངས་པས་བྱིན་གྱིས་རློབས་པར་གྱུར་ཅིག སརྦ་མངྒ་ལཾ།། །། ཡང་ཇ་མཆོད་དང་བཀྲ་ཤིས་སོགས་ཀྱི་སྐབས། རྒྱལ་ཀུན་ཕྲིན་ལས་རང་གཟུགས་ནག་པོ་ཆེ། ། གསུམ་ལྡན་རྡོ་རྗེ་འཛིན་པའི་སྐུར་བཞེངས་པ། ། མཁས་དང་གྲུབ་པའི་དབང་ཕྱུག་འཁོར་ལོའི་མགོན། ། ངག་དབང་ལེགས་པའི་ཞབས་ལ་གསོལ་བ་འདེབས། ། སོགས་ཁ་བསྒྱུར་མཛད་དོ། ། འདི་ཞི་རྒྱས་དབང་དྲག་གི་སྦྱིན་སྲེག་སྐབས་འདོད་གསོལ། བདག་ཅག་དཔོན་སློབ་ཡོན་མཆོད་གནས་བདག་གཞི་བདག་དམིགས་དགོས་གང་ཡོད་སྐྱབས་ཤུལ་དགོན་ཡུལ་གཉིས་སོགས།
མདོར་ན་མི་ནོར་འཁོར་དང་བཅས་པའི་འགལ་རྐྱེན་གནས་མལ་ཟས་གོས་ཡོ་བྱད་སོགས་ལ་འཁྲི་བའི་གྲིབ་གདོན་སྡིག་སྒྲིབ་ཉེས་ལྟུང་། སྲུང་མ་དང་ཡུལ་ལྷའི་ཐུགས་དང་འགལ་བའི་ཉེས་པ། མི་ནད་ཕྱུགས་ནད་གདོན་བགེགས། འབྱུང་པོའི་འཚེ་བ། བློ་ཉེས། མི་ཁ་དགྲ་གྱོད་འཁོན་གསུམ་འཁྲུགས་རྩོད་ནོག་བརྗོད། ནང་རྐུན། གངས་ཞོད། མུ་གེ་གློ་བུར་གྱི་རྐྱེན་ངན། ཕུང་བྱེད་ཀྱི་སྲི་ངན།
བྱད་དང་རྦོད་གཏོང་། གཤིན་གསོན་གྱི་འཁྲུལ་སྣང་བསྙེན་སྒྲུབ་དང་འཆད་ཉན་གྱི་བར་ཆད་དང་། རྨིས་ལྟས་མཚན་ལྟས་ངན་པ་སོགས་འགལ་རྐྱེན་མི་མཐུན་པའི་ཕྱོགས་ཐམས་ཅད་ཞི་བར་གྱུར་ཅིག ཐོག་མེད་འཁོར་བར་བསགས་པའི་སྡིག་ལྟུང་དང་། ། བླ་མ་མཆོག་ལ་མཉམ་འགྲོགས་ཤོར་བ་དང་། ། སྲུང་མ་རྒྱ་མཚོའི་ཐུགས་དང་འགལ་བ་སོགས་སྡིག་སྒྲིབ་ཐམས་ཅད་དག་པར་མཛད་དུ་གསོལ། ། རྨོངས་དང་བག་མེད་ལེ་ལོའི་གཞན་དབང་གིས། ། སྲུང་མའི་ཐུགས་དང་འགལ་བའི་ཉེས་པ་ཀུན། ། ད་ལྟ་ཉིད་དུ་བྱང་ཞིང་དག་ནས་ནི། ། རྗེས་བརྩེ་ཅན་གྱིས་འཚོ་བར་མཛད་དུ་གསོལ། །
ཡང་། ནང་འཁྲུགས་ལ་སོགས་འགལ་རྐྱེན་ཀུན་དང་བྲལ། ། མཐུན་རྐྱེན་ཚང་ཞིང་སྒྲུབ་པ་མཐའ་རུ་ཕྱིན། ། ཆོས་དང་མཐུན་པའི་བསམ་པའི་དོན་རྣམས་ཀུན། ། གེགས་མེད་ཡིད་བཞིན་འགྲུབ་པར་མཛད་དུ་གསོལ། ། ལྗོངས་འདིའི་མི་ནོར་འཁོར་དང་བཅས་པ་ལ། ། གནོད་ཅིང་འཚེ་བའི་མ་རུང་གདོན་བགེགས་དང་། ། དགྲ་ཇག་གཅན་རྐུན་ཕྱུགས་གོད་གངས་ལོག་སོགས། ། མི་མཐུན་ཕྱོགས་ཀུན་ཞི་བར་མཛད་དུ་གསོལ། ། གནས་འདིའི་བདག་དང་ཡུལ་འདིའི་གཞི་བདག་རྣམས། །
ཁོང་ཁྲོ་གདུག་རྩུབ་སྡུག་བསྔལ་ཀུན་ཞི་ནས། ། ཚེ་རིང་གཟིལ་ཆེ་འཁོར་འབངས་ལོངས་སྤྱོད་འཕེལ། ། མཐར་ཐུག་རྣམ་མཁྱེན་གོང་འཕང་ཐོབ་པར་ཤོག ། PAGE * MERGEFORMAT 4 སྡེ་སྟོན་ཨ་འཇམ། གསུང་ཐོར་བུའི་སྐོར། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
