གསུང་འབུམ། ཀུན་དགའ་བསྟན་པའི་རྒྱལ་མཚན།
པོད ༡༢
དམ་ཅན་རྒྱ་མཚོའི་ཐུགས་རྒྱུད་བསྐུལ་བའི་ངག་ཕྲིན་ལས་ལྷུན་གྲུབ།
༄༅། །དམ་ཅན་རྒྱ་མཚོའི་ཐུགས་རྒྱུད་བསྐུལ་བའི་ངག་ཕྲིན་ལས་ལྷུན་གྲུབ་ཅེས་བྱ་བ་བཞུགས་སོ།། ཧཱུྃ། དམིགས་མེད་ཐུགས་རྗེའི་མཁའ་དབྱིངས་ཆེན་པོ་རུ། ། བྱིན་རླབས་ཀུན་གྱི་སྤྲིན་ཆེན་ལེགས་བསྡུས་ནས། ། དངོས་གྲུབ་བདུད་རྩིའི་གྲུ་ཆར་འབེབས་མཛད་པ། ། སྐྱབས་གནས་ཀུན་འདུས་བླ་མས་དགེ་ལེགས་སྩོལ། ། ཀུན་ཁྱབ་འགྲོ་ལ་དམིགས་པའི་སྙིང་རྗེ་དང་། ། རྣམ་པར་མི་རྟོག་ཤེས་རབ་ཕ་རོལ་ཕྱིན། ། དབྱེར་མེད་ཟུང་དུ་འཇུག་པ་ལྷག་པའི་ལྷ། ། དགྱེས་པ་རྡོ་རྗེ་སྙིང་གི་དབུས་སུ་རོལ། །
ཞེ་སྡང་དབང་གིས་མི་སྡུག་གཟུགས་འཛིན་ཅིང་། ། གདུག་རྩུབ་སྤྱོད་པས་སྲིད་གསུམ་ཕུང་ལ་སྦྱོར། ། ལས་ངན་རྒྱུན་རིང་ནག་ཕྱོགས་བདུད་སྡེའི་རིགས། ། ཞི་བའི་ཐབས་ཀྱིས་འདུལ་བར་མ་ནུས་ཚེ། ། རྒྱལ་ཀུན་གཉིས་མེད་ཡེ་ཤེས་སྒྱུ་མའི་འཕྲུལ། ། ཤུགས་དྲག་སྙིང་རྗེའི་རྩལ་འཆང་ཁྲོ་བོའི་གཟུགས། ། འཇིགས་རུང་ཁྲག་འཐུང་རྔམས་པའི་བརྟུལ་ཞུགས་ཅན། ། མཐུ་ཆེན་བདུད་འདུལ་སྲུང་མའི་ཚོགས་ལ་འདུད། ། ཁྲོ་གཏུམ་སྐུ་ཡི་རྣམ་འགྱུར་བརྗིད་རེ་ཆགས། ། དྲག་སྔགས་གསུང་གི་ང་རོ་འཇིགས་སུ་རུང་། །
གཉིས་མེད་ཐུགས་ཀྱི་དགོངས་པ་རབ་ཞི་བ། ། སྲུང་མ་རྒྱ་མཚོའི་ཐུགས་དམ་དུས་ལ་བབ། ། རང་བཞིན་ཆོས་ཀྱི་སྐུ་ལས་མ་གཡོས་ཀྱང་། ། རྣམ་རོལ་གདུག་པའི་གཤེད་དུ་ཁྲོས་པ་ཡི། ། དཔལ་ལྡན་མཧཱ་ཀཱ་ལའི་ལྷ་ཚོགས་རྣམས། ། རྣལ་འབྱོར་བདག་ལ་དགོངས་པར་མཛད་དུ་གསོལ། ། དབྱིངས་ལས་མ་གཡོས་དབྱིངས་ཕྱུག་ཌཱ་ཀིའི་རྗེ། ། རྒྱལ་བའི་ཡུམ་གྱུར་ཡུམ་ཆེན་དབང་མོ་དང་། ། སྲིད་གསུམ་བདག་མོ་དུས་གསུམ་རྒྱལ་བའི་ཡུམ། ། འདོད་ཁམས་ལྷ་མོས་འདོད་པའི་དོན་ཀུན་སྒྲུབས། །
ལོག་འདྲེན་ས་གསུམ་འབྱུང་པོའི་མཐུ་སྟོབས་ཀྱིས། ། གང་གི་ཡེ་ཤེས་འོད་གཟི་མི་བཟོད་པའི། ། གདོང་བཞི་དབང་པོ་འཁོར་ཚོགས་བཅས་པ་ཡིས། ། བརྩེ་བའི་སྤྱན་རས་བདག་ལ་གཡོ་བར་མཛོད། ། ལས་ངན་ཞིང་བཅུའི་གཤེད་དུ་གྱུར་པ་ཡི། ། ལས་ཀྱི་མགོན་པོ་ཡབ་ཡུམ་སྲས་དང་བཅས། ། ལས་མཁན་དྲེགས་པ་ཕོ་མོའི་ཚོགས་བཅས་ཀྱིས། ། ལས་བཞི་ལྷུན་གྱིས་གྲུབ་པའི་འཕྲིན་ལས་མཛོད། ། བདེ་མཆོག་འཁོར་ལོའི་བཀའ་ཡི་ལས་བྱེད་པ། ། ཀེང་རུས་མཆེ་བ་གཙིགས་པའི་འཇིགས་གཟུགས་ཅན། །
དུར་ཁྲོད་མཁའ་འགྲོའི་བདག་པོ་འཁོར་བཅས་ཀྱིས། ། བྱང་ཆུབ་སྒྲུབ་ལ་བར་ཆད་མེད་པར་མཛོད། ། མ་ལུས་རྒྱལ་བ་ཐམས་ཅད་བསྐྱེད་པའི་ཡུམ། ། མ་མོ་མཁའ་འགྲོ་ཡོངས་ཀྱི་གཙོ་མོ་མཆོག ། མ་གཅིག་རྡོ་རྗེ་རབ་བརྟན་འཁོར་བཅས་ཀྱིས། ། མ་བཞིན་བྱམས་པའི་ཐུགས་ཀྱིས་སྐྱོང་བར་མཛོད། ། ཏིང་འཛིན་ནམ་མཁའ་མཛོད་ལ་མངའ་བརྙེས་པས། ། ཕུན་ཚོགས་ནོར་གྱི་གཏེར་ལ་དབང་འབྱོར་བའི། ། གནོད་སྦྱིན་བྱེ་བའི་སྡེ་དཔོན་ངལ་གསོས་པོས། ། ཚེ་བསོད་དཔལ་འབྱོར་སྤེལ་བའི་གྲོགས་མཛོད་ཅིག །
རང་སྣང་རྒྱལ་བའི་དཀྱིལ་འཁོར་མངོན་གྱུར་ཀྱང་། ། ཚུར་མཐོང་སྣང་ངོར་རང་རྒྱུད་དྲེགས་པའི་ཚུལ། ། ཆོས་རྒྱལ་དཔོན་བློན་འཁོར་ཚོགས་བཅས་པ་ཡིས། ། ཡེ་ཤེས་སྤྱན་གྱིས་བཙའ་བའི་དུས་ལ་བབ། ། རྣམ་བཞིའི་ལས་ལ་དབང་བའི་མཐུ་ཆེན་གྱིས། ། རྒྱལ་བ་ཀུན་གྱི་ཕྲིན་ལས་སྤེལ་བའི་ཕྱིར། ། རྣལ་འབྱོར་ཡོངས་ཀྱི་མགོན་སྐྱབས་མཛད་པ་ཡི། ། དམ་ཅན་རྒྱ་མཚོའི་ཚོགས་རྣམས་དགོངས་སུ་གསོལ། ། ཐུན་མོང་མ་ཡིན་པའི་ཐུགས་དམ་བསྐུལ་བའི་ཚིགས་སུ་བཅད་པ་གཅིག་འདིར་འཇུག དབྱངས་ཀྱིས་འབོད་དོ་ཏིང་འཛིན་སྙན་གྱིས་གསོན། །
གུས་པས་བསྟེན་ནོ་མངོན་ཤེས་ཐུགས་ཀྱིས་དགོངས། ། རྒྱུན་དུ་མཆོད་དོ་ཡེ་ཤེས་སྤྱན་གྱིས་གཟིགས། ། ལས་ལ་བསྐུལ་ལོ་བཅོལ་བའི་ཕྲིན་ལས་མཛོད། ། སྙིང་ནས་གུས་ཤིང་བསྟེན་པའི་རྣལ་འབྱོར་པའི། ། ཕྱི་དང་ནང་གི་ཉེར་འཚེ་འཇོམས་པ་དང་། ། འཕྲལ་དང་ཡུན་གྱི་ཕན་བདེ་བསྒྲུབ་པའི་ཕྱིར། ། བོས་པའི་ཚེ་ན་ཆོས་སྐྱོང་སྙན་མ་སྲ། ། དཔལ་ལྡན་བླ་མའི་སྐུ་ལ་བསྡོ་བ་དང་། ། བསྟན་དང་འགྲོ་བ་ཡོངས་ལ་གནོད་ཅིང་འཚེ། ། སྒྲུབ་ལ་བར་དུ་གཅོད་པའི་སྡིག་ཅན་ལ། །
རྦད་པའི་ཚེ་ན་དམ་ཅན་མཐུ་མ་ཆུང་། ། མཚན་རྟོག་དྲི་མས་གཞར་ཡང་མ་གོས་པའི། ། བདེ་ཆེན་ཡེ་ཤེས་ཕྱག་རྒྱས་བཏབ་པ་ཡི། ། ཕྱི་དང་ནང་གི་མཆོད་གཏོར་དམ་རྫས་རྣམས། ། བཞེས་ལ་བདག་གི་མགོན་དང་གྲོགས་མཛོད་ཅིག ། རྨོངས་དང་བག་མེད་ལེ་ལོའི་གཞན་དབང་གིས། ། སྲུང་མའི་ཐུགས་དང་འགལ་བའི་ཉེས་པ་ཀུན། ། སྤང་བླང་མཉམ་ཉིད་ཆོས་སྐུའི་ངོ་བོ་རུ། ། མཐོང་ནས་ནོངས་པ་དབྱིངས་སུ་དག་པར་མཛོད། ། རབ་བྱམས་རྒྱལ་བ་ཀུན་གྱི་ཡེ་ཤེས་ནི། །
ལྔ་བརྒྱ་ཐ་མར་སློབ་དཔོན་གཟུགས་འཛིན་པ། ། དྲན་པས་གདུང་སེལ་དཔལ་ལྡན་བླ་མ་རྣམས། ། ཞབས་པད་བརྟན་ཅིང་ཕྲིན་ལས་རྒྱས་པར་མཛོད། ། མ་ལུས་འགྲོ་བའི་ཕན་བདེ་ཀུན་གྱི་གཞི། ། ལུང་རྟོགས་ཐུབ་བསྟན་ཡུན་རིང་གནས་པ་དང་། ། དེ་འཛིན་དགེ་འདུན་ཚོགས་རྣམས་ཐུགས་མཐུན་ཞིང་། ། བཤད་སྒྲུབ་ཕྲིན་ལས་འཕེལ་བར་མཛད་དུ་གསོལ། ། མི་བཟོད་ལས་ངན་ཁུར་གྱིས་ཆེར་ནོན་ཅིང་། ། སྡུག་བསྔལ་གསུམ་གྱི་ཚོར་བས་ཉམ་ཐག་པའི། ། ཆེར་སྙིགས་རྒུད་པའི་དུས་ཀྱི་འགྲོ་བ་རྣམས། །
བདེ་སྐྱིད་རྫོགས་ལྡན་དཔལ་ལ་སྤྱོད་པར་མཛོད། ། ཁྱད་པར་རིག་འཛིན་རྣལ་འབྱོར་བདག་ཅག་གི། ། དལ་འབྱོར་ལུས་ཀྱི་གྲུ་གཟིངས་ལ་བརྟེན་ནས། ། རྩེ་གཅིག་སྒྲུབ་ལ་བརྩོན་པའི་དེད་དཔོན་གྱིས། ། སྙིང་པོའི་ནོར་བུ་ལེན་པའི་སྟོང་གྲོགས་མཛོད། ། ལས་ཉོན་དུག་ཅན་ཀླུ་ཡིས་ཡོངས་བཟུང་བས། ། སྡུག་བསྔལ་ཆུ་གཏེར་མི་ཟད་འབྱིན་པའི་གནས། ། ཐོག་མཐའ་མི་མངོན་འཁོར་བའི་རྒྱ་མཚོ་ལ། ། སྐྱོ་ཤས་ཡིད་འབྱུང་སྐྱེ་བའི་བསྐུལ་མ་མཛོད། ། འཕྲལ་སྣང་ཉམས་དགའ་སྲིད་པའི་ཕུན་ཚོགས་ལ། །
ཆགས་ཤིང་ཆོས་བརྒྱད་འདི་སྣང་སྒྲུབ་པའི་བློ། ། ཕུང་ཁྲོལ་ཀུན་གྱི་རྩ་བར་མཐོང་ནས་ནི། ། ཚེ་འདི་བློ་ཡིས་མཐོང་བའི་ཕྲིན་ལས་མཛོད། ། སྟོན་པ་མཆོག་དེས་རྗེས་སུ་གནང་བའི་ཁྱིམ། ། ཟག་མེད་ཆོས་ཀྱི་རབ་དགའ་སྦྱིན་པའི་གནས། ། ཡོན་ཏན་ལོ་ཐོག་བསྐྱེད་པའི་ཞིང་གི་མཆོག ། དབེན་པའི་རི་ཁྲོད་ཟིན་པའི་ཕྲིན་ལས་མཛོད། ། ཞི་བའི་ཏིང་འཛིན་ཡིད་ལ་མཛའ་བའི་ཕྱིར། ། རྣམ་གཡེང་ལས་དང་འདུ་འཛིའི་གྲོངས་སྤངས་ནས། ། འབྲོག་དགོན་བས་མཐར་གཅིག་པུར་གནས་པའི་ཚེ། །
གཉེན་མེད་བདག་གི་གཉེན་བཤེས་མཛད་དུ་གསོལ། ། ནག་ཕྱོགས་བདུད་སྡེའི་མཐུ་དཔུང་རབ་ཏུ་རྒྱས། ། མི་སྲུན་སྐྱེ་བོའི་སྤྱོད་ཚུལ་ཤིན་ཏུ་ངན། ། ཕྱི་ནང་རྐྱེན་ངན་རླུང་ལྟར་འཚུབ་པའི་ཚེ། ། སྐྱབས་མེད་བདག་གི་མགོན་དང་སྐྱབས་མཛོད་ཅིག ། གློ་བུར་རྐུ་འཕྲོག་ཇག་ཆོམ་བྱེད་པ་སོགས། ། འཇིགས་སྐྲག་སྡུག་བསྔལ་སྐྱེད་པའི་གནོད་བྱེད་རྣམས། ། དུས་མཐའི་རླུང་གིས་སྦུར་མ་གཏོར་བ་བཞིན། ། དྲག་པོའི་ལས་ཀྱིས་མི་མངོན་དབྱིངས་སུ་སྦྱོར། ། དམ་ལྡན་རྣལ་འབྱོར་བདག་ལ་ལྷ་དང་ནི། །
སྲུང་མ་དམ་ཅན་ཁྱེད་ལ་མཐུ་མེད་ཅེས། ། དོ་བསྡོ་ཁྱད་དུ་གསོད་པའི་དགྲ་བོ་རྣམས། ། དུས་མཐའ་སྟུངས་ལ་ལྔ་པའི་ལམ་དུ་སྐྱོལ། ། རི་དྭགས་བཞིན་དུ་རི་སུལ་ཉུལ་བའི་ཚེ། ། ཆོས་མཐུ་ཡོ་བྱད་སྨན་ངག་ཟས་གོས་སོགས། ། མཁོ་བའི་དུས་སུ་ཅིས་ཀྱང་མི་ཕོངས་པའི། ། འཚོ་སྐྱོང་ཡོན་གྱི་བདག་པོ་ཁྱེད་ཀྱིས་མཛོད། ། མྱུར་ལམ་ཟབ་མོས་བྱང་ཆུབ་སྒྲུབ་པའི་ཚེ། ། ཉམས་ལེན་གེགས་སེལ་གདམས་ངག་བོགས་འདོན་དང་། ། དངོས་གྲུབ་ཀུན་གྱི་སྟོང་གྲོགས་མཛད་པའི་ཕྱིར། །
རྣལ་འབྱོར་ལུས་དང་གྲིབ་མ་བཞིན་དུ་འགྲོགས། ། བྱད་དང་རྦོད་གཏོང་འཁོན་གྲིབ་ནད་རིམས་དང་། ། ལྷ་འདྲེས་ཆད་པ་མཚན་ལྟས་ངན་པ་སོགས། ། མི་དང་མི་མིན་འབྱུང་པོས་བསྐྱེད་པ་དང་། ། ལས་དང་རྐྱེན་ལས་བྱུང་བ་བཟློག་ཏུ་གསོལ། ། ཚུལ་མིན་ཡིད་བྱེད་རྟོག་པའི་བདུད་འདི་ལས། ། གནོད་བྱེད་ཐམས་ཅད་བྱུང་བར་ཡིད་ཆེས་ནས། ། སེམས་ཉིད་ཆོས་ཀྱིས་ཐུལ་བའི་རྟེན་འབྲེལ་གྱིས། ། སྣང་བ་དབང་དུ་འདུ་བའི་ཕྲིན་ལས་མཛོད། ། ཕྱི་ནང་གསང་བའི་བར་ཆད་དབྱིངས་སུ་སོལ། །
རྟེན་འབྲེལ་ཐམས་ཅད་ལེགས་པའི་ཕྱོགས་སུ་འགྲིགས། ། ཕན་བདེའི་ཕྲིན་ལས་འགྲོ་བའི་གྲངས་བཞིན་སྤེལ། ། ཕྱོགས་ལས་རྣམ་པར་རྒྱལ་བའི་སྟོང་གྲོགས་མཛོད། ། ཀུན་རྟོག་འཁོར་བའི་མུན་པ་དབྱིངས་སུ་དག ། བདེ་ཆེན་ཡེ་ཤེས་སྣང་བ་སྙིང་ལ་ཤར། ། འཁོར་འདས་དབྱེར་མེད་བླ་མའི་རང་ཞལ་མཐོང་། ། མྱུར་དུ་གྲུབ་མཐའ་སྙོག་པའི་ཕྲིན་ལས་མཛོད། ། རྣམ་དག་ཚུལ་ཁྲིམས་བསླབ་པས་རང་རྒྱུད་དུལ། ། གཞན་ཕན་བྱང་ཆུབ་སེམས་ཀྱིས་ལྷག་བསམ་འབྱོངས། ། གཉིས་མེད་བདེ་ཆེན་སྔགས་རིག་གྲུབ་ནས་ནི། །
རྡོ་རྗེ་འཛིན་པའི་ས་ལ་སྦྱོར་བར་མཛོད། ། བདག་གི་ལུས་དང་ལོངས་སྤྱོད་དགེ་ཚོགས་དང་། ། རྟོག་ཚོགས་སེམས་ཀྱི་ཕྲེང་བ་ཐམས་ཅད་ཀྱང་། ། དྲིན་ཆེན་བླ་མ་མཉེས་པའི་མཆོད་སྤྲིན་དུ། ། གྱུར་ནས་བསྟན་དང་འགྲོ་ལ་ཕན་པར་མཛོད། ། སྙིང་ནས་བདག་ལ་རེ་ལྟོས་འཆའ་བ་ཡི། ། ཡིད་ལ་མཛའ་བའི་བཤེས་སུ་གྱུར་པ་རྣམས། ། རྐྱེན་ངན་བར་ཆད་གཡུལ་ལས་རྒྱལ་བ་དང་། ། བློ་སྣ་ཆོས་ལ་འགྱུར་བར་མཛད་དུ་གསོལ། ། མདོར་ན་འདི་ཕྱིའི་གནས་སྐབས་ཐམས་ཅད་དུ། །
རྟག་ཏུ་མི་འབྲལ་འགྲོགས་པའི་བརྩེ་གདུང་གིས། ། རྐྱེན་ངན་ཟུག་རྔུའི་ཚོར་བ་རྒྱུན་བཅད་ནས། ། སེམས་ལ་བདེ་བའི་ངལ་གསོ་སྦྱིན་པར་མཛོད། ། རྡོ་རྗེ་འཆང་ནས་བརྒྱུད་པའི་བླ་མ་བཟང་། ། ཡེ་ཤེས་སྤྱན་ལྡན་སྲུང་མའི་ཕྲིན་ལས་མྱུར། ། མངོན་ལྐོག་མེད་པའི་རྣལ་འབྱོར་དམ་ཚིག་གཙང་། ། སྲིད་ཞིའི་ཕུན་ཚོགས་རྒྱས་པའི་བཀྲ་ཤིས་ཤོག ། དེ་ལྟར་དམ་ཅན་རྒྱ་མཚོ་ཡི། ། ཐུགས་རྒྱུད་བསྐུལ་བར་བྱེད་པའི་ངག ། ཕྲིན་ལས་ལྷུན་གྲུབ་བྱ་བ་འདི། །
ཆུང་ནས་མཐུན་པར་འགྲོགས་པའི་གྲོགས། ། བསྙེན་པར་རྫོགས་པའི་དགེ་སློང་གི ། སྡོམ་པ་སྩོལ་བའི་སློབ་དཔོན་མཆོག ། བྱམས་པ་བློ་གྲོས་ཕུན་ཚོགས་ཀྱི། ། གསུང་གིས་བསྐུལ་མ་མཛད་པ་དང་། ། རང་གི་མོས་པའི་དབང་བྱས་ནས། ། ཤཱཀྱའི་དགེ་སློང་སྙོམས་ལས་པ། ། ཀུན་དགའ་བསྟན་པའི་རྒྱལ་མཚན་གྱིས། ། ཡིད་འོང་དབེན་པའི་རི་སུལ་དུ། ། གང་ཤར་ཡི་གེའི་ལམ་དུ་སྤེལ།། །།
དགེའོ།། །། PAGE * MERGEFORMAT 4 སྡེ་སྟོན་ཨ་འཇམ། དམ་ཅན་རྒྱ་མཚོའི་ཐུགས་རྒྱུད་བསྐུལ་བའི་ངག PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
