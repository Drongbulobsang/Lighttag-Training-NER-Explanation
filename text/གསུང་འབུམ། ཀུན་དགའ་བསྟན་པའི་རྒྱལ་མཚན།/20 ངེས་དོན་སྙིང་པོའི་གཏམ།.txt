གསུང་འབུམ། ཀུན་དགའ་བསྟན་པའི་རྒྱལ་མཚན།
པོད ༢༠
ངེས་དོན་སྙིང་པོའི་གཏམ།
༄༅། །སྡེ་གཞུང་སྤྲུལ་སྐུ་རིན་པོ་ཆེ་ཀུན་དགའ་རྒྱལ་མཚན་གྱི་ཁུ་བོ་སྙན་གྲགས་ལུང་རིགས་ཉི་མའི་གསུང་། ངེས་དོན་སྙིང་པོའི་གཏམ་ཞེས་བྱ་བ་བཞུགས་སོ། ། སྟོན་མཆོག་དོན་ཀུན་གྲུབ་པ་ལ་ཕྱག་འཚལ་ལོ། ། རྨོངས་པའི་མུན་ཆེན་ཟ་བའི་གཟི་འོད་ཅན། ། ཉི་མའི་ཉི་མ་དཔལ་ལྡན་བླ་མའི་ཞབས། ། སྙིང་གི་པདྨོར་འབྲལ་མེད་བསྙེན་བཞིན་པར། ། ངེས་དོན་ཟབ་མོའི་གཏམ་འདི་ཁོ་བོས་གླེང་། ༡ ། གཟུང་འཛིན་གཉིས་སུ་མེད་ཀྱང་བག་ཆགས་ཀྱི། ། སྟོབས་ལས་གཉིས་སུ་སྣང་བས་དེར་ཞེན་པས། །
སླར་ཡང་བག་ཆགས་གསོ་བ་འདི་ཙམ་ལས། ། འཁོར་བ་ཞེས་བྱ་གཞན་ཞིག་ཡོད་མ་ཡིན། ༢ ། དགེ་སྡིག་རང་གི་ངོ་བོས་མ་གྲུབ་ཀྱང་། ། ཀུན་སློང་དབང་གིས་བཟང་ངན་སོ་སོར་སྨིན། ། དཔེར་ན་ས་བོན་མངར་དང་ཁ་བ་ལས། ། འབྲས་བུའི་རོ་ཡང་གཞན་དུ་མི་འགྱུར་བཞིན། ༣ ། དེ་ཡང་ལས་མཐུན་རྣམས་ལ་མཐུན་པར་སྣང་། ། ལས་མི་མཐུན་ལ་ཐ་དད་པར་སྣང་བརྟེན། །
འདི་ནས་དམྱལ་བ་སོགས་ལ་འགྲོ་ན་ཡང་། ། སྣང་བ་འགྱུར་བ་ཉིད་ལས་གཞན་ཡོད་མིན། ༤ ། དེ་ལྟར་མེད་བཞིན་སྣང་བ་རྨི་ལམ་ལྟའི། ། འཁྲུལ་སྣང་ཀུན་གྱི་རྩ་བ་སེམས་ཙམ་སྟེ། ། སེམས་ཉིད་ཡོད་མེད་རྟག་ཆད་མཐའ་ལས་འདས། ། དེ་ལ་ཆོས་ཀྱི་དབྱིངས་ཞེས་ཐ་སྙད་འདོགས། ༥ ། སྟོང་གསལ་མཐའ་དབུས་སྒྲིབ་གཡོག་བྲལ་བ་ལྟར། ། རང་བཞིན་རྣམ་པར་དག་པའི་དབྱིངས་དེ་ནི། །
གདོད་ནས་སེམས་ཅན་ཀུན་ལ་གནས་མོད་ཀྱང་། ། གློ་བུར་རྣམ་པར་རྟོག་པས་རང་ཞལ་སྒྲིབ། ༦ ། རྣམ་པར་རྟོག་པ་གཅིག་རྗེས་གཅིག་ནོན་འདི། ། ཆེད་དུ་བཀག་པས་ཁེགས་པར་དཀའ་ན་ཡང་། ། གང་ཤར་རང་ངོ་ཤེས་ན་དེ་ཉིད་དུ། ། རང་སར་གྲོལ་བ་ཉིད་ལས་འདའ་བ་མེད། ༧ ། དེས་ན་རྣམ་རྟོག་འདས་པའི་འཕྲོ་མི་མཐུད། ། མ་འོངས་འབྱུང་བར་འགྱུར་བའི་མདུན་མི་བསུ། །
ད་ལྟར་གང་ཤར་རང་ངོ་ཤེས་ཙམ་ལས། ། ཆེད་འཛིན་བཅས་བཅོས་མེད་པར་ལྷོད་ཀྱིས་གློད། ༨ ། དེ་ལས་བསྒོམ་རྒྱུ་གང་ཡང་མེད་ན་ཡང་། ། ཡེངས་སུ་མི་འཇུག་དྲན་པས་བཟུང་བྱས་ཏེ། ། བཟོ་མེད་རང་བབས་སྐྱོང་ལ་གོམས་པ་ཡིས། ། རང་བཞིན་གསལ་བའི་ཡེ་ཤེས་ངང་གིས་འཆར། ༩ ། ཇི་ལྟར་ཞེ་ན་རྙོག་མ་ཅན་གྱི་ཆུ། ། རང་བབ་བཞག་ན་དྭངས་པ་ཇི་བཞིན་ཏེ། །
འདི་ལས་གཞན་པའི་བསྒོམ་པ་ཕལ་མོ་ཆེ། ། རེ་ཞིག་སེམས་ཀྱི་ངལ་བསོ་ཙམ་དུ་ཟད། ༡༠ ། འགྱུར་མེད་སྟོང་པ་ཆེན་པོའི་དབྱིངས་དེ་དང་། ། གསལ་ཙམ་རྒྱུན་མི་ཆད་པའི་རིག་པ་གཉིས། ། གདོད་ནས་དབྱེ་བ་མེད་པར་གནས་པས་ན། ། རང་གནད་རང་གིས་མྱོང་ལས་གཞན་གྱིས་མིན། ༡༡ ། དེ་ལྟར་ན་ཡང་སྒྲིབ་པ་མཐུག་པ་དང་། ། བསོད་ནམས་དམན་པས་རྟོགས་པར་མི་འགྱུར་བས། །
བསགས་སྦྱང་སྤེལ་གསུམ་གནད་དུ་ཁེལ་བ་ཡིས། ། རང་རྒྱུད་དག་པར་བྱ་བ་གནད་དུ་གཅེས། ༡༢ ། གཞན་ཡང་དགེ་སྦྱོར་ཀུན་ལ་བར་གཅོད་ཅིང་། ། བདག་བསྟོད་གཞན་སྨོད་ལ་སོགས་ལྟུང་བ་བརྒྱད། ། བསགས་ནས་ངན་འགྲོའི་སྒོ་ཆེན་དབྱེ་བྱེད་པའི། ། སྨྲ་བ་མང་པོའི་རྒྱུན་ཐག་རྦད་ཀྱིས་གཅོད། ༡༣ ། དངོས་སམ་ཤུགས་ཀྱིས་ཆགས་སྡང་མི་བསྐྱེད་པའི། ། གྲོགས་པོ་འགའ་ཡང་རྙེད་པ་ཆེས་དཀའ་བས། །
མཛའ་བ་ཕལ་ཆེར་འཁོན་པའི་རྒྱུར་འགྱུར་བས། ། གྲོགས་དང་འགྲོགས་འདོད་བློ་སྣ་རིམ་གྱིས་སྟུང་། ། སྔོན་ཆད་རང་གིས་ཕར་གནོད་མ་བྱས་ན། ། ཚུར་འདིར་གནོད་པ་འབྱུང་དོན་མ་མཆིས་པས། ། རྒྱུ་འབྲས་བསླུ་བ་མེད་པའི་ཚུལ་ཤེས་ནས། ། གནོད་ལན་ལན་འདོད་བསམ་པ་དྲུང་ནས་ཕྱུང་། ། སྣ་ཚོགས་གདུལ་བྱ་བཀྲི་བའི་ཐབས་མཁས་གསུང་། ། སྔོན་གྱི་མཁས་གྲུབ་མང་པོས་བཀྲལ་བའི་གཞུང་། ། ཀུན་ཀྱང་ཡང་དག་ལམ་གྱི་སྟེགས་ཡིན་པས། ། གྲུབ་མཐའི་ཕྱོགས་ཞེན་ཆགས་སྡང་རིང་དུ་བོར། །
བསགས་བསྲུང་བརླག་པའི་སྡུག་བསྔལ་མཐའ་ཡས་ཞིང་། ། ཇི་ཙམ་འབྱོར་ཡང་ཆོག་ཤེས་རྙེད་དཀའ་བས། ། བསླབ་པའི་དྲན་གསོ་རུང་བའི་གོས་དག་དང་། ། མི་ལྟོགས་ཙམ་གྱི་ཟས་ལས་གཞན་མི་བཙལ། ། ཉོན་མོངས་སྐྱེས་མ་ཐག་ཏུ་འབུར་འཇོམས་ཀྱིས། ། གཉན་པོ་འགྱངས་ན་སྤང་བྱ་ངང་གིས་འཕེལ། ། རང་ངོ་ཤེས་པའི་ཀློང་དུ་འཇོག་པ་འདི། ། ཉོན་མོངས་ནད་བརྒྱ་འཇོམས་པའི་སྨན་གཅིག་ཡིན། ། དེ་ཡང་དབེན་པའི་གནས་སུ་རྩེ་གཅིག་ཏུ། ། བསྒོམས་ན་མྱུར་དུ་ཉམས་འོག་ཚུད་འགྱུར་གྱི། །
བྱ་བྱེད་མང་པོའི་འབྲེལ་ཐག་མ་བཅད་པར། ། ལོ་མང་བསྒོམས་ཀྱང་དོན་དུ་འགྱུར་བར་དཀའ། ། ཕྱོགས་ཞེན་དབང་གིས་མ་ཡིན་གཟུ་བོའི་བློས། ། ནང་གི་ཡོན་ཏན་མཐོང་བའི་བླ་མ་ལ། ། གསོལ་བཏབ་བྱིན་རླབས་ཞུགས་པའི་སྟོབས་ཉིད་ལས། ། ལས་འཕྲོ་ཅན་ལ་ཚེགས་མེད་འཆར་ཡང་སྲིད། ། རྟོགས་པའི་ཉམས་མྱོང་བདག་ལ་མེད་མོད་ཀྱང་། ། གོ་ཡུལ་ཙམ་དུ་འཁོར་འདས་ཀུན་གྱི་གནད། ། ཕྱོགས་ཙམ་ཤེས་པ་ཡི་གེ་བཀོད་པ་འདིས། ། ཐར་པ་དོན་གཉེར་ཚོ་ལ་ཕན་པར་ཤོག །
ངེས་དོན་སྙིང་པོའི་གཏམ་འདི་ནི་ཤིན་ཏུ་བསིལ་ཞིང་མཐོ་བའི་སར། ཁ་དཀར་རྐྱང་དང་འབྲོང་བུས་རྟག་ཏུ་བཟུང་བ་གནམ་སྔོན་མོ་གུར་དུ་ཕུབ་པ་ལྟ་བུ་མ་ཡོད་ལ་དོར་ཞེས་བྱ་བར་ཡུལ་ལི་ཐང་ཕྱོགས་ཀྱི་བན་འཁྱམས་སྙན་གྲགས་ལུང་རིགས་ཉི་མས་སྨྲས་པ་དགེའོ།། །། PAGE * MERGEFORMAT 2 སྡེ་སྟོན་ཨ་འཇམ། ངེས་དོན་སྙིང་པོའི་གཏམ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
