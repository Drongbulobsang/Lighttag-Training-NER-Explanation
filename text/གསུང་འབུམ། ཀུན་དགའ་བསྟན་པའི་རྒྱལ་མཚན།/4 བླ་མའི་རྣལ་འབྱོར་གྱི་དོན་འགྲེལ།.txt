གསུང་འབུམ། ཀུན་དགའ་བསྟན་པའི་རྒྱལ་མཚན།
པོད ༤
བླ་མའི་རྣལ་འབྱོར་གྱི་དོན་འགྲེལ།
༄༅། །བླ་མའི་རྣལ་འབྱོར་གྱི་དོན་འགྲེལ་བཞུགས་སོ།། རབ་འབྱམས་རྒྱལ་བ་ཀུན་གྱི་ཡེ་ཤེས་ནི། ། བདག་སོགས་དུས་མཐའི་གདུལ་བྱའི་དོན་སླད་དུ། ། མངོན་སུམ་དགེ་བའི་བཤེས་ཀྱི་ཚུལ་འཛིན་པ། ། དཔལ་མགོན་བླ་མའི་ཞབས་ལ་ཕྱག་འཚལ་ལོ། ། བྱམས་བརྩེའི་དབང་ཕྱུག་སྙིང་གི་མ་ཎི་ཀ ། བཀའ་དྲིན་མཚུངས་མེད་དགེ་བའི་བཤེས་ཁྱོད་ལ། ། སྡེབ་ལེགས་ཚིག་གི་སྲད་བུ་ལ་བརྒྱུས་པའི། ། ལེགས་བཤད་མེ་ཏོག་གསར་པའི་སྐྱེས་འདི་འབུལ། ། དུས་གསུམ་རྒྱལ་བའི་བགྲོད་པ་གཅིག་པུའི་ལམ། །
གསང་ཆེན་གདམས་པ་རྒྱ་མཚོའི་སྙིང་པོའི་བཅུད། ། ཚེ་གཅིག་སངས་རྒྱས་སྒྲུབ་པའི་ཉེ་ལམ་མཆོག ། ཟབ་མོ་བླ་མའི་རྣལ་འབྱོར་འདི་ཉིད་ནི། ། ཕྱི་ནང་གསང་བའི་བར་ཆད་ཞི་བ་དང་། ། མཆོག་དང་ཐུན་མོང་དངོས་གྲུབ་ཐོབ་བྱེད་པའི། ། ངེས་གསང་ལམ་གྱི་ཐབས་མཁས་ཇི་སྙེད་ཀྱི། ། གནད་དོན་མ་ལུས་ཚང་བའི་ཉམས་ལེན་ཡིན། ། ལམ་གྱི་སྐྱབས་ཡུལ་དཀོན་མཆོག་རྣམ་གསུམ་དང་། ། འབྲས་བུའི་སྐྱབས་ཡུལ་སྐུ་གསུམ་ལ་སོགས་པ། ། སྐྱབས་གནས་ཐམས་ཅད་བླ་མའི་གསང་གསུམ་ལ། །
ཚང་བའི་ཚུལ་འདི་ལེགས་པར་རྟོགས་གྱུར་ན། ། གཞི་ལམ་འབྲས་གསུམ་ངོ་བོ་གཅིག་ཡིན་པས། ། ལམ་གྱི་ཆོས་རྣམས་བླ་མའི་རྣལ་འབྱོར་དང་། ། གཞི་ཡི་ཆོས་ཀུན་རང་གི་ཕུང་ཁམས་ལ། ། ཚང་བའི་བློ་འདི་ཤུགས་ཀྱིས་སྐྱེ་བར་འགྱུར། ། སྔོན་འགྲོ་ཚོགས་གཉིས་བླ་མའི་ལམ་གྱིས་རྫོགས། ། དངོས་གཞི་རིམ་གཉིས་བླ་མའི་ལམ་ལ་ཚང་། ། འབྲས་བུ་སྐུ་གཉིས་བླ་མའི་ལམ་གྱིས་ཐོབ། ། དེའི་ཕྱིར་འདི་ལ་ཐམས་ཅད་ཚང་ཞེས་བྱ། ། སྨིན་བྱེད་དབང་བཞི་བླ་མའི་ལམ་གྱིས་ཐོབ། །
གྲོལ་བྱེད་ལམ་བཞི་བླ་མའི་ལམ་ལ་ཚང་། ། སྤང་བྱ་སྒྲིབ་བཞི་བླ་མའི་ལམ་གྱིས་སྤོང་། ། གནས་སྐབས་ལས་བཞི་བླ་མའི་ལམ་གྱིས་འགྲུབ། ། མཐར་ཐུག་སྐུ་བཞི་བླ་མའི་ལམ་གྱིས་ཐོབ། ། དེའི་ཕྱིར་འདི་ལ་ཐམས་ཅད་ཚང་ཞེས་བྱ། ། བདེ་གཤེགས་རྒྱལ་བ་གདན་གསུམ་ཚང་བའི་ལྷ། ། བླ་མའི་སྐུ་ལ་ཚང་བར་ཡིད་ཆེས་ནས། ། སྐུ་ཡི་བྱིན་རླབས་མ་ལུས་ཨོཾ་ཡིག་གི། ། རྣམ་པས་རང་གི་དཔྲལ་བར་ཐིམ་པའི་མོད། ། སྦྱང་གཞི་ཕུང་ཁམས་སྐྱེ་མཆེད་སུམ་ཅུ་གཉིས། །
སྦྱང་འབྲས་ལྷ་ཡི་ངོ་བོར་ཐག་བཅད་ནས། ། མཉམ་རྗེས་ཀུན་ཏུ་མ་བརྗེད་སྐྱོང་ཤེས་ན། ། བུམ་དབང་སྨིན་གྲོལ་འབྲས་བཅས་དེ་ལ་ཚང་། ། དེ་བཞིན་ཡི་གེ་ཁམས་དང་རླུང་སོགས་ཀྱི། ། གདན་གསུམ་དག་བྱ་དག་བྱེད་ངོ་སྤྲད་དེ། ། བྱིན་རླབས་དབང་བཞིའི་ཚུལ་དུ་བླངས་ནས་ནི། ། སྐུ་བཞིའི་རྟེན་འབྲེལ་བསྒྲིགས་པའི་ཐབས་ཤེས་ན། ། སྨིན་གྲོལ་ལམ་གྱི་ཟབ་གནད་མ་ལུས་པ། ། ཐམས་ཅད་འདི་ལ་ཚང་བ་ཡིན་ཞེས་བྱ། ། བླ་མའི་ཐུགས་དང་རང་སེམས་བསྲེས་ནས་ནི། །
རིག་པའི་ཡེ་ཤེས་རང་ངོ་མཐོང་བ་ན། ། ཀུན་འབྱུང་དུག་ལྔ་སྡུག་བསྔལ་ཕུང་པོ་ལྔ། ། མ་སྤངས་ལྷ་དང་ཡེ་ཤེས་ཆེན་པོ་ཡི། ། ངོ་བོར་གདོད་ནས་ལྷུན་གྱིས་གྲུབ་པའི་ཚུལ། ། སྣང་སྲིད་དག་མཉམ་ཆེན་པོའི་ལྟད་མོ་འདི། ། མངོན་སུམ་མཐོང་ན་དབང་བཞིའི་ལམ་གནད་ཀུན། ། འདི་ལ་འདུས་ཀྱི་གཞན་རྣམས་སྤྲོས་པ་ཙམ། ། རིགས་ཀུན་ཁྱབ་བདག་དཔལ་མགོན་བླ་མ་ཞེས། ། བརྗོད་པ་གཞན་གྱི་ལད་མོ་མ་ཡིན་པར། ། མཆོག་གསུམ་ཡི་དམ་ཞི་ཁྲོའི་ལྷ་ཚོགས་རྣམས། །
བླ་མ་མཆོག་ལས་གཞན་དུ་མི་རྙེད་པའི། ། ཡིད་ཆེས་དད་པའི་ངེས་པ་བསྐྱེད་ནས་ནི། ། དངོས་གཞི་ལྷ་ཡི་བསྒོམ་བཟླས་བྱེད་པ་དང་། ། ཐུན་མཚམས་ཁ་ཟས་གཏོར་མའི་རྣལ་འབྱོར་དང་། ། འཕྲོ་རྒོད་ཉོན་མོངས་དུག་ལྔའི་རྟོག་པ་དང་། ། སྐྱེ་འཆི་བར་དོའི་འཁྲུལ་སྣང་ལ་སོགས་པ། ། ཟབ་མོ་བླ་མའི་ལམ་དུ་འཁྱེར་ཤེས་ན། ། སྣང་སྲིད་བླ་མར་ཤར་བའི་ཉམས་ལེན་འདིས། ། ལྷན་སྐྱེས་བདེ་ཆེན་རིག་སྟོང་གཉུག་མའི་གཤིས། ། ངེས་པ་དོན་གྱི་བླ་མ་རིན་པོ་ཆེའི། །
རང་ཞལ་མཇལ་ནས་རྗེས་སུ་འཛིན་པར་འགྱུར། ། མ་དག་རང་སེམས་ཐ་མལ་ལུས་པའི་ཚེ། ། སྤངས་རྟོགས་ཡོན་ཏན་རྫོགས་པའི་སངས་རྒྱས་དང་། ། ཁྱད་པར་མེད་པའི་དཔལ་མགོན་བླ་མ་ཡང་། ། གང་ཟག་ཕལ་པའི་ཚུལ་དུ་མཐོང་བར་འགྱུར། ། བར་དུ་སེམས་ཉིད་ཅུང་ཟད་སྦྱང་བ་ན། ། དམ་པའི་མགོན་དེ་སྤྲུལ་པའི་སྐུ་རུ་མཐོང་། ། སེམས་ཉིད་ཤིན་ཏུ་དག་པའི་གནས་སྐབས་ན། ། བླ་མ་ལོངས་སྤྱོད་རྫོགས་པའི་སྐུ་རུ་སྣང་། ། ནམ་ཞིག་དགོངས་པ་དབྱེར་མེད་གྱུར་པ་ན། །
ཆོས་སྐུའི་ངང་དུ་རོ་གཅིག་འགྱུར་བའི་ཕྱིར། ། བླ་མའི་དགོངས་པ་སངས་རྒྱས་དངོས་ཡིན་ཡང་། ། བློ་ཡི་རིམ་པས་དུ་མར་སྣང་བ་ལགས། ། ཚུལ་འདི་ཟབ་མོ་བླ་མའི་རྣལ་འབྱོར་ནི། ། དབང་པོ་རབ་ཀྱི་ལམ་གྱི་དངོས་གཞི་ཞེས། ། སྐྱོན་མེད་གྲུབ་པའི་དབང་ཕྱུག་ས་སྐྱ་པ། ། གོང་མའི་གསུང་གི་དགོངས་པ་ཡིན་ནམ་སྙམ། ། འཁོར་འདས་གཉིས་པོ་རྟོག་པས་བཏགས་པ་ཙམ། ། དགེ་དང་སྡིག་པ་སེམས་སྣང་ཙམ་དུ་ཟད། ། བསྐལ་པའི་ཡུན་དང་ཆེ་ཆུང་བཟང་ངན་སོགས། །
ཐམས་ཅད་བློས་བརྟགས་ཡིན་གྱི་དོན་ལ་མེད། ། འདི་འདྲའི་ཚུལ་ལ་ངེས་པ་བསྐྱེད་ནས་ནི། ། ལྷ་སྔགས་ཏིང་འཛིན་སྒྱུ་མར་ཤེས་པའི་བློས། ། དཔེར་ན་སྟན་ཐོག་གཅིག་གི་ཉམས་ལེན་གྱི། ། སྔོན་འགྲོ་ཚོགས་གཉིས་གསོག་པའི་ཐབས་མཁས་དེས། ། ལས་ཉོན་འཁོར་བའི་འཁྲུལ་སྣང་སྦྱངས་པ་དང་། ། རྒྱ་ཆེན་ཚོགས་གཉིས་ལམ་དུ་བྱེད་པའི་ཚུལ། ། གཞི་ལམ་འབྲས་གསུམ་དབྱེར་མེད་དོན་རྟོགས་ན། ། འབད་པ་ཆུང་ངུས་ཚོགས་གཉིས་རྫོགས་པར་འགྱུར། ། བདུད་ཚོགས་སེམས་སྣང་ཡིན་པར་མ་ཤེས་ན། །
ཇི་ལྟར་བཏུལ་ཀྱང་འདུལ་བར་མི་ནུས་བཞིན། ། ཚོགས་གཉིས་རང་སྣང་ཡིན་པར་མ་ཤེས་ན། ། ཇི་ལྟར་བསྒྲུབས་ཀྱང་རྫོགས་པར་མི་འགྱུར་རོ། ། རྡོ་རྗེ་འཆང་ནས་རིམ་པར་བརྒྱུད་པ་ཡི། ། སྙན་བརྒྱུད་ཟབ་མོའི་གདམས་པ་འདི་ཡོད་ན། ། གསེར་འགྱུར་རྩི་ཡིས་ལྕགས་ཁམས་ཇི་བཞིན་དུ། ། མི་བཟོད་ལས་ངན་བསོད་ནམས་ཚོགས་སུ་འགྱུར། ། དེ་བཞིན་སྲུང་འཁོར་གཞལ་ཡས་ཁང་སོགས་ཀྱིས། ། བདུད་ཚོགས་འདུལ་དང་ཞིང་ཁམས་སྦྱོང་བ་སོགས། ། དག་བྱ་དག་བྱེད་སྦྱོར་བའི་ཚུལ་ཤེས་ན། །
ཀུན་མཁྱེན་གོ་འཕང་ཐོབ་ལ་མི་རིང་ཉེ། ། གང་ཞིག་ཕར་ཕྱིན་ཐེག་པའི་གཞུང་ལུགས་བཞིན། ། མགོ་དང་རྐང་ལག་གཏོང་བའི་དཀའ་སྤྱད་ཀྱིས། ། བླ་མེད་རྫོགས་པའི་བྱང་ཆུབ་སྒྲུབ་པ་ལ། ། མྱུར་ཡང་གྲངས་མེད་གསུམ་དུ་ཚོགས་བསག་དགོས། ། གལ་ཏེ་རྡོ་རྗེ་ཐེག་པའི་ལམ་ཞུགས་ནས། ། ཟབ་མོ་ནང་གི་དེ་ཉིད་ཤེས་གྱུར་ན། ། འདོད་ཡོན་ལམ་ཁྱེར་གསང་སྔགས་ཐབས་མཁས་ཀྱིས། ། ཚེ་གཅིག་རྫོགས་པའི་སངས་རྒྱས་ཐོབ་པར་གསུངས། ། འཁྲུལ་སྣང་འཁོར་བའི་སྡུག་བསྔལ་ཀུན་གྱི་རྒྱུ། །
ཡུན་རིང་སྤང་དཀའ་ཉོན་མོངས་དུག་ལྔ་པོ། ། བླ་མའི་དྲིན་གྱིས་རང་ངོ་ཤེས་པའི་ཚེ། ། ཡེ་ཤེས་ལྔ་ཡིན་ལོགས་ན་ཡེ་ཤེས་མེད། ། མ་དག་ལས་ཉོན་རྒྱུ་ལས་གྲུབ་པ་ཡི། ། རང་ལུས་རྩ་སོགས་དཀྱིལ་འཁོར་བཞི་པོ་འདི། ། དག་པ་ཡེ་ཤེས་ཆེན་པོའི་རང་གཟུགས་ཀྱི། ། རྒྱལ་བ་སྐུ་བཞི་ཞེས་པའང་འདི་རང་ལགས། ། བདུད་དང་གདུག་རྩུབ་ལྷ་འདྲེས་འཚེ་བ་ཡང་། ། ནང་གི་ཉོན་མོངས་དུག་ལྔའི་གཟུགས་བརྙན་ཡིན། ། རྣམ་དག་རྒྱལ་བ་རིགས་ལྔའི་དཀྱིལ་འཁོར་ཡང་། །
རང་སེམས་དག་པའི་སྣང་བརྙན་ཙམ་དུ་བས། ། འཁོར་འདས་ཕྱི་རུ་བཟུང་ནས་རེ་དོགས་ཀྱིས། ། ངལ་བའི་ཁུར་ཆེན་འཛིན་པ་སྤངས་ནས་ནི། ། གཉིས་མེད་སེམས་ཀྱི་དེ་ཉིད་མཐོང་བ་ན། ། འཁྲུལ་སྣང་དགག་སྒྲུབ་ངང་གིས་ཞིག་པར་འགྱུར། ། སྲིན་བུའི་ཁ་ཆུས་རང་ལུས་བཅིང་བ་ལྟར། ། རང་གི་རྟོག་པས་རང་ཉིད་བསླུས་པའི་ཚུལ། ། དམ་པའི་དྲིན་གྱིས་ལེགས་པར་རྟོགས་གྱུར་ན། ། སྤང་དང་ཐོབ་ཅེས་བྱ་བ་ཐ་སྙད་ཙམ། ། དགེ་བའི་སེམས་ཀྱིས་བདེ་སྐྱིད་མི་ཚོལ་བར། །
འབད་པའི་སྒོ་བརྒྱས་ཕུན་ཚོགས་སྒྲུབ་པ་ལྟར། ། ཟབ་མོ་ནང་གི་རྟེན་འབྲེལ་མི་ཤེས་པར། ། སངས་རྒྱས་ཕྱི་རུ་བཙལ་བའང་དེ་དང་འདྲ། ། ཁ་ཟས་རང་གིས་ཟ་བ་སྤངས་ནས་ནི། ། རང་གི་གཟུགས་བརྙན་ཟས་ཀྱིས་སྐྱོང་བ་ལྟར། ། རང་ལུས་རྒྱལ་བའི་དཀྱིལ་འཁོར་མི་མཆོད་པར། ། དེ་ཡི་གཟུགས་བརྙན་མཆོད་པ་ཉོན་རེ་མོངས། ། ལུས་འདི་རྒྱལ་བ་ཀུན་གྱི་ཕོ་བྲང་སྟེ། ། ས་དང་ལམ་གྱི་གཏེར་མཛོད་ལུས་འདི་ཡིན། ། སངས་རྒྱས་ཐོབ་པ་ལུས་འདིའི་དྲིན་ཡིན་པས། །
ལུས་ལ་བརྙས་པ་དུག་བཞིན་སྤོང་བར་མཛོད། ། སྡེ་སྣོད་གསུམ་དང་རྣམ་བཞིའི་རྒྱུད་སྡེ་ཡི། ། བརྗོད་བྱ་ཐེག་གསུམ་ལམ་གྱི་རྟོགས་པའི་རིགས། ། སྡོམ་པ་གསུམ་སོགས་རྣམ་བྱང་ཆོས་རྣམས་ཀུན། ། རིག་ཐོག་གཅིག་ཏུ་དྲིལ་ལ་ཉམས་སུ་ལོངས། ། དལ་འབྱོར་རྟེན་ཐོབ་ཆོས་དང་བླ་མ་བཟང་། ། མཐུན་རྐྱེན་ལེགས་ཚོགས་གང་ལ་བསམས་ཀྱང་རུང་། ། རྟེན་འབྲེལ་འདི་འདྲ་ཕྱིས་ནས་རྙེད་དཀའ་བས། ། ཡུན་རིང་འཚོ་བའི་ཐུགས་བསྐྱེད་ཅིས་ཀྱང་མཛོད། ། བདག་ཀྱང་འདི་འདྲའི་ཚུལ་ལ་བསླབས་ནས་ནི། །
མྱུར་དུ་སྙིང་པོའི་བཙན་ས་འཛིན་འདོད་ཀྱང་། ། འཁྲུལ་རྟོག་ཡན་པར་ཤོར་བའི་གཞན་དབང་འདིས། ། ཡང་དག་ལམ་ཏུ་གཏོང་བར་དཀའ་བ་འདྲ། ། མཁས་པའི་གཞུང་ལ་ཅུང་ཟད་སྦྱངས་ན་ཡང་། ། སྒོམ་པའི་ཉམས་མྱོང་བདག་ལ་མ་མཆིས་པས། ། གོ་ཡུལ་ཚིག་གི་ལམ་ལ་ཞེན་པ་ཡི། ། རྟོག་གེའི་ཚིག་ལ་ཡིད་རྟོན་འཆའ་བ་ལས། ། དམ་པ་ཁྱེད་ཀྱིས་ད་ལྟའི་མཛད་པ་བཞིན། ། ད་དུང་སྒྲུབ་པའི་རྒྱལ་མཚན་ཚུགས་ཤིག་དང་། ། ཁོ་ཐག་ནང་ནས་ཆོད་པའི་ཉམས་མྱོང་ཞིག །
འབྱུང་བ་རྟེན་འབྲེལ་ཟབ་མོའི་ཆེ་བ་ལགས། ། གཏིང་མཐའ་མི་མངོན་སྲིད་པའི་རྒྱ་མཚོ་ཆེ། ། སྡུག་བསྔལ་བྱེ་བའི་རླབས་ཕྲེང་གཡོ་བ་འདི། ། རང་བློ་རྨོངས་པའི་རྣམ་འགྱུར་ཙམ་ཞིག་ལས། ། གཞན་དུ་གྲུབ་པ་ཡོད་ཚོད་མི་འདྲ་བས། ། ཀུན་རྨོངས་སྲིད་པའི་མུན་པ་འཇོམས་པ་ལ། ། བྱིན་རླབས་བདུད་རྩིའི་འོད་དཀར་དང་འགྲོགས་པ། ། མཁྱེན་པའི་གཏེར་གྱུར་རྗེ་བཙུན་བླ་མ་དང་། ། དབྱེར་མེད་ཨ་མའི་ཟླ་བ་མ་ལགས་སམ། ། འདི་བགྱིས་པ་ལས་བྱུང་བའི་དགེ་བ་ཡིས། །
ཡིད་མཐུན་ཆོས་ཀྱི་གྲོགས་པོ་ཁྱེད་དང་ངས། ། ཡུན་རིང་སྒྲུབ་པའི་དམ་བཅའ་མཐར་ཕྱིན་ནས། ། སྤངས་རྟོགས་ཡོན་ཏན་ཡོངས་སུ་རྫོགས་པར་ཤོག ། འདི་སྣང་ནུབ་ནས་ཕྱི་མའི་དུས་ཀྱི་ཚེ། ། མཁའ་སྤྱོད་དག་པའི་ཞིང་ཁམས་ལ་སོགས་པར། ། རྗེ་བཙུན་བླ་མ་བཞུགས་པའི་ཞབས་དྲུང་དུ། ། ངོ་ཤེས་བཞིན་དུ་བདག་ཅག་འཕྲད་པར་ཤོག ། དེ་ནས་མིག་འཕྲུལ་ལྟ་བུའི་ཏིང་འཛིན་གྱིས། ། རྒྱལ་ཀུན་གསུང་གི་བདུད་རྩི་འཐུང་བ་དང་། ། ཞིང་ཁམས་རྒྱ་མཚོའི་བཀོད་པ་བལྟ་བའི་ཕྱིར། །
བདག་ཅག་གཉིས་པོ་ལྷན་དུ་འདོང་བར་ཤོག ། རབ་ཞི་ཆོས་ཀྱི་སྐུ་ལས་མ་གཡོས་བཞིན། ། མཁའ་ཁྱབ་གདུལ་བྱའི་བསམ་པ་དང་འཚམས་པར། ། སྣ་ཚོགས་སྤྲུལ་པའི་རོལ་པ་བསམ་ཡས་ཀྱིས། ། རྒྱལ་ཀུན་འཕྲིན་ལས་ལྷན་དུ་སྐྱོང་བར་ཤོག ། གཡོ་མེད་ལྷག་བསམ་བཟང་པོའི་མཐུ་སྟོབས་དང་། ། རྟེན་འབྲེལ་བསླུ་བ་མེད་པའི་བདེན་པ་དང་། ། བླ་མ་མཆོག་གསུམ་ལྷ་ཡི་བྱིན་མཐུ་ཡིས། ། ཇི་སྐད་སྨོན་པ་དེ་བཞིན་འགྲུབ་གྱུར་ཅིག ། ཚུལ་འདི་རྗེ་བཙུན་བླ་མའི་བཀའ་དྲིན་གྱིས། །
འཁྲུལ་མེད་དཔལ་ལྡན་ས་སྐྱའི་རང་ལུགས་ལ། ། ཤེས་ནས་དད་པ་ཐོབ་པའི་སྐལ་བཟང་པོ། ། ཤཱཀྱའི་དགེ་སློང་ཀུན་དགའི་མིང་གིས་བྲིས། ། ཤིན་ཏུ་དགེ་ཞིང་བཀྲ་ཤིས་དཔལ་འབར་ཤོག། །། དགེའོ།། །། དགེའོ།། །། དགེའོ།། །། PAGE * MERGEFORMAT 4 སྡེ་སྟོན་ཨ་འཇམ། བླ་མའི་རྣལ་འབྱོར་གྱི་དོན་འགྲེལ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
