གསུང་འབུམ། ཀུན་དགའ་བསྟན་པའི་རྒྱལ་མཚན།
པོད ༡༧
སྐྱེས་མཆོག་རྣམས་ལ་གདམས་པའི་སྐོར།
༄༅། །སྐྱེས་མཆོག་རྣམས་ལ་གདམས་པའི་སྐོར་བཞུགས་སོ།། གཞོན་ནུ་ཀུན་རྒྱལ་ལ་གདམས་པ་རང་མཚང་སྒྲོག་པའི་སྤྲིན་གྱི་རྔ་གསང་ཞེས་བྱ་བ་བཞུགས་སོ། ། རྡོ་རྗེ་འཛིན་དངོས་བློ་གྲོས་རྒྱལ་མཚན་དཔལ། ། ཆོས་ཀྱི་རྒྱལ་པོ་འཇམ་དབྱངས་བླ་མ་རྗེ། ། འགྲོ་བའི་རྩ་ལག་ཕ་གཅིག་དགེ་བའི་བཤེས། ། འདྲེན་མཆོག་བླ་མ་རྣམས་ལ་གུས་བཏུད་ནས། ། དགའ་བསྐྱེད་ཡུལ་ལྔའི་པད་ཚལ་རྒྱས་པ་རུ། ། གང་ཞིག་འདོད་པའི་སྦྲང་རྩི་དོན་གཉེར་ནས། ། ཡིད་ཀྱི་སྦྲང་མ་རྣམ་པར་འཁྱམས་པ་ཡི། ། སྙིང་གི་བུ་ལ་གདམས་པ་བཤད་ཀྱིས་ཉོན། །
མཁས་ཤིང་ལང་ཚོ་གསར་པའི་ཉི་གཞོན་དེ། ། ཁེངས་དྲེགས་ཤིང་རྟའི་བཞོན་པ་ལ་བརྟེན་ནས། ། ལུགས་ཟུང་ལྷ་ཡི་རྫིང་རིང་བརྒལ་བའི་ཚེ། ། ཉེས་ལྟུང་སྒྲ་གཅན་གདུག་པས་ཟོས་པ་མཚར། ། ཉམ་ཐག་འབྱོར་བས་ཕོངས་པའི་འགྲོ་བ་ཡིས། ། འདོད་དགུ་སྦྱིན་པའི་གཏེར་བཟང་ཐོབ་པ་ལྟར། ། ད་ལྟའི་རྙེད་དཀའི་མི་ལུས་རིན་ཆེན་འདི། ། རྣམ་གཡེང་ངང་དུ་མ་གཏོང་སྙིང་གི་བུ། ། པད་སྡོང་འདར་བའི་འདབ་རྩེའི་ཆུ་ཐིགས་བཞིན། ། ཚེ་འདི་ཡུན་རིང་གནས་པའི་གདེང་མེད་ཅིང་། །
སང་དང་ཕྱི་མའི་སྔ་ཕྱི་རྙེད་དཀའ་བས། ། ནམ་འཆི་ཆ་མེད་སོམས་ཤིག་སྙིང་གི་བུ། ། གླིང་བཞིའི་བདག་པོའི་འབྱོར་པ་ཐོབ་གྱུར་ཀྱང་། ། རྣམ་པར་དཔྱད་ན་སྙིང་པོ་མ་མཆིས་ན། ། ད་ལྟའི་དཔོན་ཙམ་ཇི་ལྟར་འབད་པས་སྐྱོངས། ། ཚེ་འདི་བློ་ཡིས་ཐོངས་ཤིག་སྙིང་གི་བུ། ། ད་ལྟ་ལྷན་དུ་ཚོགས་པའི་མི་རྣམས་ཀྱང་། ། གང་ཚེ་ལས་ཀྱིས་སོ་སོར་འབྲལ་བ་ན། ། ཆ་རྒྱུས་མེད་པའི་ཡུལ་དུ་གཅིག་པུར་འགྲོ། ། ཉེ་དུའི་ཁ་འཛིན་སྐྱུར་ཅིག་སྙིང་གི་བུ། །
ཁྱོད་དང་ཡུད་ཙམ་འབྲལ་བར་མི་བཟོད་པའི། ། ཡུལ་ལ་མངོན་པར་ཆགས་པའི་གྲོགས་བཟང་གིས། ། ཡང་ཡང་བསླུས་པས་ད་དུང་སྲིད་པར་འཁྱམས། ། ལས་བསྐོས་འདི་དག་བརྗེད་དམ་སྙིང་གི་བུ། ། གཉེན་དང་གྲོགས་ལ་ཆགས་པའི་བདུད་པོ་འདིས། ། ལྟར་སྣང་ཕན་པ་སྒྲུབ་པའི་བསླུ་བྲིད་ཀྱིས། ། བརྩེ་མེད་གཤིན་རྗེའི་ལག་ཏུ་སྤྲད་ཀྱིས་དོགས། ། གཅིག་པུར་རི་ཁྲོད་གྲིམས་ཤིག་སྙིང་གི་བུ། ། རྐྱེན་གྱིས་བསླུས་ཚེ་ཆགས་སྡང་བདུད་པོ་འདིས། ། ལོ་མང་སྒྲུབ་པ་བྱས་པའི་རྟོགས་ལྡན་ཡང་། །
བརླག་པར་འགྱུར་ན་ཁྱོད་ལྟ་སྨོས་ཅི་འཚལ། ། རང་སེམས་ཡན་པར་མ་གཏོང་སྙིང་གི་བུ། ། རང་དོན་བསྒྲུབ་ཕྱིར་གཞན་མགོ་སྐོར་དུ་རེ། ། རང་སྐྱོན་སྦ་ཞིང་ཆོས་སྲིད་སྐྱོང་འདོད་ནས། ། གཡོ་ཆེན་བརྫུན་གྱིས་གཞན་དག་བསླུ་བྱེད་པའི། ། ཁྲམ་པ་དེ་འདྲ་མ་བྱེད་སྙིང་གི་བུ། ། སྐྱོ་ཤས་སྐྱེས་ཀྱང་རང་ཁྱིམ་དམ་དུ་བཟུང་། ། བྱ་བཏང་ལགས་མོད་དཔོན་སྡེའི་ཁ་འཛིན་བྱས། ། འཆི་བ་དྲན་ཡང་ཚེ་འདིའི་ཆེ་ཐབས་སྒྲུབ། ། ཆོས་པ་ངོ་མཚར་ཆེའོ་སྙིང་གི་བུ། །
ཆགས་པས་བཅིང་བས་ཇི་བྱས་ཚེ་འདིར་སོང་། ། ཁྲོ་བས་རྦད་ནས་གྲོགས་རྣམས་སུན་པར་བྱས། ། རྨོངས་པས་བསླུས་པས་བླང་དོར་བརྗེད་ནས་འདུག ། བདག་ཡིད་སྐྱོ་བར་གྱུར་ཏོ་སྙིང་གི་བུ། ། ངེས་འབྱུང་རྭ་གདེངས་རྡོ་རྗེའི་གུར་ཁང་གི ། ཕྱི་རོལ་སྒྲུབ་པའི་མེ་དཔུང་འབར་བ་རུ། ། འཆི་བ་དྲན་པའི་བདེན་པས་མྱུར་ཁུག་ལ། ། ཞེན་པའི་བདུད་པོ་སྲེགས་ཤིག་སྙིང་གི་བུ། ། ད་ནི་ཡུན་རིང་ཨེ་སྡོད་མི་ཤེས་པས། ། དཔོན་ཆས་བརླག་ཀྱང་འཇིག་རྟེན་བྱ་བ་སྤོང་། །
སྲིང་མོ་འཁྱལ་ཡང་འགྱོད་པ་མི་བྱ་བར། ། ཚེ་ལྷག་ཆོས་ལ་སྤྱོད་ཅིག་སྙིང་གི་བུ། ། གང་ཞིག་སྙིང་རྗེའི་རྩ་བ་ཉམས་དམས་ཤིང་། ། སྦྱིན་སོགས་ཐབས་མང་རྐྱེན་གྱིས་བོར་གྱུར་བས། ། གཞན་ཕན་སེམས་མཆོག་ལྗོན་པ་ཉམས་ནས་སོང་། ། རིས་བྲལ་བརྩེ་བ་སྒོམས་ཤིག་སྙིང་གི་བུ། ། བདག་ལྟའི་ཁང་བཟང་ཉམས་དགར་གནས་བཅས་ཤིང་། ། རྣམ་གཡེང་དགའ་མར་འདོད་པའི་ཟུར་མིག་གཡོ། ། རྣམ་མང་རྟོག་པའི་བྱ་བས་དུབ་གྱུར་པས། ། ལྟ་བའི་ངལ་གསོ་སྟེན་ཅིག་སྙིང་གི་བུ། །
གང་ཞིག་གྲགས་སྙན་འདོད་པའི་སྤྲིན་གསེབ་ནས། ། ཟོལ་མེད་རྣམ་དག་དམ་ཆོས་སྒྲུབ་བོ་ཞེས། ། སྒྲ་ཆེན་བསྒྲགས་པ་ནམ་མཁའི་དབྱིངས་སུ་དེངས། ། ཁ་ཞེ་མཚུངས་གིན་མི་འདུག་སྙིང་གི་བུ། ། གྲགས་འདོད་བཅོས་མའི་ངོམ་ཆོས་ཙམ་ཞིག་ལས། ། སྡོམ་གསུམ་བསླབ་བྱའི་ཚོགས་རྣམས་ཡལ་བར་བོར། ། དམ་ཚིག་མངོན་ལྐོག་བྱེད་པའི་ཚུལ་འཆོས་མཁན། ། རང་ཞེ་རང་ལ་ཁྲེལ་ལམ་སྙིང་གི་བུ། ། སྔར་བྱས་སྡིག་ལ་འགྱོད་པར་མི་འགྱུར་ལ། ། ཕྱིན་ཆད་སྡོམ་པའི་དམ་བཅའ་མ་མཆིས་ཤིང་། །
རྣམ་པར་གཡེང་བའི་སྒོམ་བཟླས་སྒྲིབ་པ་ཡི། ། གཉེན་པོར་སོང་བ་མེད་དོ་སྙིང་གི་བུ། ། སྔོན་ཚེ་དལ་འབྱོར་རྟེན་བཟང་སྦྱིན་པའི་མ། ། འཆི་བདག་རྒྱལ་པོའི་ཁྲིམས་སར་ཁྲིད་པའི་ཚེ། ། བུ་འདིས་དམ་པའི་ཆོས་ཤིག་འགྲུབ་རེ་བའི། ། ཨ་མའི་ཞལ་ཆེམས་དྲན་ནམ་སྙིང་གི་བུ། ། ཆོས་ཀྱི་རྒྱལ་པོ་འཇམ་དབྱངས་བླ་མ་ལས། ། ཡང་གསང་བླ་ན་མེད་པའི་ཟབ་ཆོས་ཐོས། ། རྣ་བའི་དབང་པོ་སྐལ་པ་བཟང་ལགས་ཀྱང་། ། ཉམས་ལེན་མེད་པས་འགྱོད་དོ་སྙིང་གི་བུ། །
ཁྱོད་ཀྱིས་དམ་པ་དུ་མའི་སྤྱན་སྔ་རུ། ། སེམས་དཔའ་ཡིས་ཀྱང་སྤྱད་པར་དཀའ་བ་ཡི། ། དོན་གཉིས་བསྒྲུབ་ཅེས་དམ་བཅའི་ཁུར་ཆེན་པོའི། ། ཁས་བླངས་རལ་བར་ཤེས་སམ་སྙིང་གི་བུ། ། བག་མེད་སྤྲིན་ལས་ཉེས་པའི་ཆར་འབབ་པས། ། སྡིག་ལྟུང་བ་ཚྭའི་རྒྱ་མཚོ་རྣམ་པར་འཕེལ། ། བཟོད་དཀའ་ངན་འགྲོའི་གཡང་སར་ཁྱེར་གྱིས་དོགས། ། ཚ་གྲང་སྡུག་བསྔལ་སོམས་ཤིག་སྙིང་གི་བུ། ། ད་ལྟ་ཉིན་གཅིག་བཀྲེས་པའི་སྡུག་བསྔལ་ཙམ། ། བཟོད་པའི་ནུས་པ་ཁྱོད་ལ་མ་མཆིས་ན། །
འཇིགས་ཆེན་ནད་ཀྱིས་ཤིན་ཏུ་ཉམ་ཐག་ཚེ། ། སྲན་པའི་བློ་སྟོབས་ཡོད་དམ་སྙིང་གི་བུ། ། ནམ་ཞིག་ལས་རླུང་དྲག་པོས་རྒྱབ་ནས་དེད། ། འཇིགས་རུང་གཤིན་རྗེའི་ཕོ་ཉས་མདུན་ནས་ཁྲིད། ། ཐར་མེད་དམྱལ་བའི་སྡུག་བསྔལ་སྙིང་ལ་འཆར། ། དེ་ཚེ་མགོན་སྐྱབས་མེད་དོ་སྙིང་གི་བུ། ། ལྕགས་སྲེག་ས་གཞིར་གཅེར་བུ་ངུ་ཞིང་རྒྱུག ། ཤ་རུས་ལྤགས་པའི་ཚོགས་རྣམས་འབར་ཞིང་བསྲེག ། རྔམས་འཇིགས་གཤིན་རྗེས་དྲལ་ཞིང་གཏུབ་པའི་ཚེ། ། དེ་ན་གཉེན་བཤེས་མེད་དོ་སྙིང་གི་བུ། །
འཁྱག་རུམ་ས་གཞིར་གངས་རིའི་ཕྲེང་བས་བསྐོར། ། ཁ་བ་བུ་ཡུག་འཚུབས་ཤིང་གྲང་བས་གདུང་། ། ཀྱི་ཧུད་ལ་སོགས་སྐད་ངན་སྒྲོག་པའི་དུས། ། ནམ་འོང་ངེས་པ་མེད་དོ་སྙིང་གི་བུ། ། མེ་མུར་འོབས་དང་རོ་མྱག་འདམ་དུ་བྱིང་། ། རལ་གྲིས་གཏུབ་ཅིང་སྤུ་གྲིའི་ཐང་དུ་འགྱེལ། ། རབ་མེད་ཆུ་བོ་བརྒལ་ཡང་ཐར་དུས་མེད། ། མི་འཇིགས་དཔའ་བར་སེམས་སམ་སྙིང་གི་བུ། ། ཇི་ལྟར་ཚེས་པའི་དུས་ཀྱི་ཟླ་བ་ལྟར། ། རྣམ་དག་ཆོས་པའི་དགེ་བློ་འཕེལ་ནས་འགྲོ། །
ཁྱོད་ཀྱི་ལྷག་བསམ་མར་ངོ་བཞིན་དུ་འགྲིབ། ། ལས་ཀྱིས་མནར་འདི་མཐོང་ངམ་སྙིང་གི་བུ། ། རྣམ་དག་ཚུལ་ཁྲིམས་གཙང་མའི་རྟ་བཞོན་ནས། ། བདེ་མཆོག་ཐར་པའི་གླིང་དུ་འགྲོ་བ་ལ། ། སྒོ་གསུམ་བག་མེད་ཆང་གིས་མྱོས་གྱུར་ནས། ། རྡོ་རྗེ་དམྱལ་བའི་གཡང་སར་ལྟུང་ལ་ཉེ། ། རང་མཚང་མཐོང་ནས་འགྱོད་པར་གྱུར་ན་ཡང་། ། རང་དབང་མེད་པས་ད་གཟོད་ངན་འགྲོར་འགྲོ། ། རང་གིས་རང་ཉིད་བསླུས་པ་འདི་དྲན་ཚེ། ། རང་སྲོག་རང་གིས་བཅད་ཀྱང་ཕངས་པ་མེད། །
སྟོན་མཆོག་ཐུགས་རྗེའི་བསྟན་པའི་རྗེས་ཞུགས་ཤིང་། ། ཡོངས་འཛིན་དུ་མའི་ཞབས་རྡུལ་བསྟེན་པའི་མཐུས། ། སྡུག་བསྔལ་མཐའ་ཅན་ཞིག་ཏུ་གྱུར་ན་ཡང་། ། འཇིགས་རུང་གཡང་ས་དྲན་ཚེ་མཆི་མ་འཆོར། ། ཟབ་རྒྱས་གཞུང་མང་མཐོང་ཚེ་བློ་མིག་ཟུམ། ། སྨྲ་བརྗོད་ཉུང་ཞིང་སྙོམ་ལས་མལ་དུ་ཉལ། ། སྲིད་པ་བསྒྲུབས་ན་ལྕེ་བདེ་བློ་གྲོས་གསལ། ། མ་རབས་སྐྱེ་བོ་སྐལ་དམན་ཁྱོད་འདྲ་སུ། ། དལ་འབྱོར་ལུས་ལ་བསླབ་གསུམ་རྒྱན་སྤྲས་ཤིང་། ། གཏན་བདེའི་གྲོགས་པོ་འཚོལ་དུ་ཕྱིན་པ་ན། །
རྣམ་པར་གཡེང་བའི་དགྲ་བོ་དཔུང་བཅས་ཀྱིས། ། ཀྱེ་མ་ཆོས་ཀྱི་རྒྱན་བཟང་འཕྲོག་ལ་ལྟོས། ། ད་ནི་ཁོ་བོ་སྡོམ་གསུམ་ནོར་གྱིས་ཕོངས། ། བཅས་དང་རང་བཞིན་ལྟུང་བའི་ཁུར་ཁུར་ནས། ། གྲོགས་མེད་གཅིག་པུར་ཉམ་ངའི་ལམ་དེར་འགྲོ། ། བདག་ནི་ལྷར་བཅས་འགྲོ་བའི་སྙིང་རྗེའི་ཡུལ། ། དམན་པ་བདག་ལ་ཐོས་པའི་ནོར་མེད་ཅིང་། ། ངོ་ཚའི་གོས་དང་ཁྲིམས་ཀྱི་བཞོན་པ་བྲལ། ། བློ་གྲོས་མིག་ལྡོངས་སྒོམ་པའི་ཟས་ཀྱིས་ཕོངས། ། གཅེར་བུ་ལེགས་པའི་ཡོན་ཏན་ཀུན་གྱིས་དབེན། །
ཀྱེ་མ་ཚུལ་མིན་ཡིད་བྱེད་ལྟོ་བ་ཡངས། ། འདོད་ཆགས་ཁྲག་གི་རྒྱ་མཚོ་རྣམ་པར་འཕེལ། ། ཞེ་སྡང་མི་གཙང་འདམ་གྱིས་གང་ཞིང་འཐོར། ། གཏི་མུག་ལྤགས་པས་རྣམ་པར་བསྒྲིབས་ནས་ཡོད། ། བསྟན་པ་ནུབ་ཅིང་བསྟན་འཛིན་མཆོག་རྣམས་གཤེགས། ། སྟོན་པས་བཅས་པ་སྒྲུབ་པ་ཕལ་ཆེར་ཟད། ། བདག་སོགས་བསྟན་བཤིག་དུ་མ་དེང་སང་འཕེལ། ། སྔོན་གྱི་ལེགས་བྱས་དམན་པ་ད་གཟོད་གོ ། མདོར་ན་ཕྱུགས་དང་ཁྱད་པར་མ་མཆིས་པའི། ། བླུན་རྨོངས་བདག་ཀྱང་རང་གི་ཚུལ་འདི་ལ། །
ཅུང་ཟད་སྐྱོ་བར་གྱུར་ན་བརྩེ་ལྡན་པའི། ། མཁས་རྣམས་སྨོས་ཀྱང་ཅི་དགོས་གྲོགས་པོ་དག ། ཁོ་བོ་འཆི་བའི་དུས་ལ་བབ་གྱུར་ནས། ། སྲོག་གི་དབང་པོ་འགག་ལ་ཉེ་བའི་དུས། ། རྗེ་བཙུན་བླ་མར་གསོལ་བ་འདེབས་ནུས་ན། ། དེ་ཚེ་ཐུགས་རྗེའི་ལྕགས་ཀྱུས་མ་གཏོང་ཞིག ། གལ་ཏེ་ལས་ཀྱིས་དམྱལ་བར་འཚེད་གྱུར་ན། ། ཁྱེད་ཀྱི་མཐུ་སྟོབས་ཐོགས་པ་མ་མཆིས་པས། ། འདྲེན་པ་མཆོག་གིས་ཐུགས་རྗེའི་ཕྱག་བརྐྱངས་ནས། ། ཉམ་ཐག་བདག་གི་སྡུག་བསྔལ་བསལ་དུ་གསོལ། །
བླ་མ་མཆོག་ལས་རེ་ས་བདག་ལ་མེད། ། རྩེ་གཅིག་གུས་པའི་ཡིད་ཀྱིས་གསོལ་འདེབས་ན། ། འདི་དང་ཕྱི་མ་བར་དོའི་གནས་རྣམས་སུ། ། ཨེ་མ་སྐྱོབས་ཤིག་སྐྱོབས་ཤིག་བཀའ་དྲིན་ཅན། ། སྙིང་རྗེའི་གཏེར་ཆེན་བླ་མ་སྙིང་ནས་བསྟེན། ། སྙིང་པོའི་གདམས་པ་སྙིང་གཏམ་ཚུལ་དུ་གསུངས། ། སྙིང་གི་བཅུད་དུ་བཟུང་བའི་སྙིང་ནོར་འདི། ། སྙིང་གི་བུ་ལ་སྙིང་དུ་བསམས་ནས་གཏད། ། གཞོན་ནུ་གཞོན་ནུའི་བྱ་བས་གཡེང་བ་ལ། ། བརྩེ་ཆེན་བརྩེ་བ་དྲག་པོས་མ་བཟོད་ནས། །
བློ་ལྡན་བློ་ཡིས་བཤེས་གཉེན་བསྐུལ་བ་ལས། ། ལེགས་བྱུང་ལེགས་པར་བཤད་པའི་གཏམ་འདི་འོ། ། མ་ཆགས་ཚེ་འདིར་ཞེན་པ་གཏིང་ནས་ཆོད། ། མ་སྡོད་གཅིག་པུར་དབེན་པའི་རི་ལ་བྱོན། ། མ་བརྗེད་ཨ་མའི་ཞལ་ཆེམས་སྙིང་ལ་ཆོངས། ། མ་ཡེངས་དམ་པའི་ལྷ་ཆོས་མྱུར་དུ་མཛོད། ། ཚུལ་འདི་གཞོན་ནུ་ཀུན་དགའི་རྣམ་ཐར་ལ། ། ཡིད་འབྱུང་གཏིང་ནས་སྐྱེས་པའི་སྙོམས་ལས་པ། ། བསླབ་གསུམ་རྒྱལ་པོའི་ཁྲིམས་ཀྱིས་མ་ཐུལ་བའི། ། ཕོ་རྒོད་བློ་གྲོས་མི་ཟད་ཅེས་བྱས་སྦྱར།། །།
དགེའོ།། ༈ །སྐྱེས་དང་སྦྱངས་པའི་བློ་གྲོས་མི་དམན་ཞིང་། ། ཚུལ་ཁྲིམས་རྣམ་གསུམ་སྲོག་པས་གཅེས་པར་སྲུང་། ། རྩེ་གཅིག་སྒྲུབ་ལ་གཞོལ་བའི་ནན་ཏན་ཅན། ། སྙིང་དང་འདྲ་བའི་གྲོགས་ཁྱོད་ཡུད་ཙམ་དགོངས། ། ཁྱོད་ཀྱིས་ན་བཟའ་སོགས་སྤོང་དག་མཛད་ནས་རྙེད་བཀུར་དང་དུ་མི་ལེན་པར། འདོད་ཡོན་ལ་རྒྱབ་ཀྱིས་ཕྱོགས་ཏེ་དཀའ་སྤྱད་དྲག་པོས་བྱང་ཆུབ་སྒྲུབ་པ་ནི་ངོ་མཚར་ཆེ། བདག་ཀྱང་རྗེས་སུ་ཡི་རང་། འོན་ཀྱང་ཁ་ཟས་དང་སྤྱོད་ལམ་ཧ་ཅང་དམ་ཆེ་ནས་གནང་བཀག་གི་དུས་ཚོད་མ་ཤེས་པར་འབྱུང་བ་སྙོམ་པའི་ཁ་ཟས་སྤངས་པས་ལུས་སྲོག་གི་བར་ཆད་དུ་གྱུར་ན་ཚུལ་ཁྲིམས་དཀའ་སྤྱད་ཀྱི་བདུད་ཟེར་བ་ཡིན། དེ་བཞིན་དུ་ལུས་ལ་ནད་ཞུགས་ཀྱང་གཉེན་པོ་ཟས་དང་སྨན་སོགས་མི་བསྟེན་པ་འདུག་པ་ལ་བཟོད་པ་སྲན་ཚུགས་ཀྱི་བདུད་ཟེར་བ་ཡིན།
དགེ་སྦྱོར་ཧ་ཅང་གྲིམ་ཆེས་པས་ཁམས་ཀྱིས་མ་ཐུབ་ནས་བློ་སུན་ཏེ་ཕྱིར་ལོག་བརྒྱབས་པ་ལ་བརྩོན་འགྲུས་ཐང་ཆད་ཀྱི་བདུད་ཟེར་བ་ཡིན་པས་ཉིད་ཀྱིས་འཚོ་བ་ཧ་ཅང་ཞེན་དུ་མ་འཇུག་ལགས། ཉིད་ཀྱི་ཐུགས་ལ་གཤིན་གསོན་གྱི་དད་རྫས་འདི་ཉེས་པ་ཤིན་ཏུ་ཆེ་བས་དེ་ཟ་བ་ལས་ཅུང་ཟད་ལྟོགས་ན་དགའ་དགོངས་པ་ཡིན་ཚོད་འདྲ་བས། གཤིན་ཟས་དེ་ཉིད་ཀྱིས་མ་གསོལ་ཀྱང་ཆོག་པར་འདུག གཞན་གསོན་པོའི་སྐུ་རིམ་སོགས་ལ་འོང་བའི་ཆོས་མཐུན་གྱི་རྙེད་པ་ཅུང་ཟད་རེ་བླངས་ནས་ཆོས་སྒྲུབ་པའི་རྟེན་འཚོ་བ་དང་། ལུས་ཀྱི་སྲིན་འབུ་གསོ་བ་སོགས་ལ་དགོངས་ནས་གསོལ་བཅས་ལེགས་པོ་རེ་མཛད་ན་དེ་ཙམ་སྐྲག་མི་དགོས་ཏེ། ཇི་སྐད་དུ། ལུས་འདི་དགྲ་དང་འདྲ་མོད་ཀྱི། ། དེ་ལྟ་ན་ཡང་དེ་བསྲུང་བྱ། ། ཁྲིམས་ལྡན་ཡུན་རིང་འཚོ་བ་ནི། ། དེ་ལས་བསོད་ནམས་ཆེན་པོ་འབྱུང་། །
ཞེས་དང་། གཞན་ལས་ཀྱང་དེ་འདྲ་བ་མང་དུ་གསུངས་ཤིང་། ཐེག་དམན་ཉན་ཐོས་ཀྱི་ལུགས་ལ་མཐའ་གཉིས་སུ་མ་ལྷུང་བའི་ཟས་གོས་ཟེར་བ་ཡིན་པས་ཁ་ཟས་ཧ་ཅང་ཞན་ཆེ་ན་ངལ་ཞིང་དུབ་པའི་མཐར་ལྷུང་བ་ཡིན། ཐེག་ཆེན་ཕ་རོལ་ཏུ་ཕྱིན་པའི་ལུགས་ལ་བསམ་པ་སེམས་བསྐྱེད་ཀྱིས་ཟིན་ན་འདོད་ཡོན་ལ་སྤྱད་ཀྱང་ཉེས་པ་མེད་པར་གསུངས་པས། ཁྱེད་དུས་རྒྱུན་དུ་མཚམས་བསྙེན་སྒྲུབ་ལ་བརྩོན་པ་ཞིག་གིས་ཐུགས་བསྐྱེད་དང་བསྔོ་བ་རེ་མཛད་ན་ཆོས་མཐུན་གྱི་ཁ་ཟས་ཙམ་ལ་རང་གཞན་གཉིས་ཀའི་ཚོགས་རྫོགས་པའི་མཐུན་རྐྱེན་དུ་འགྱུར་བ་ལས་དཀོར་སྒྲིབ་ཅུང་ཟད་ཀྱང་འབྱུང་དོན་མི་འདུག ཁྱད་པར་དུ་གསང་ཆེན་རྡོ་རྗེ་ཐེག་པའི་ལུགས་ལ་ནི། འཇུག་པ་བདེ་བའི་རྣལ་འབྱོར་གྱིས། ། གསང་སྔགས་རྒྱལ་པོ་ཚེ་འདིར་འགྲུབ། ། ཅེས་ཟེར་བ་ཡིན་པས་སྒོ་གསུམ་རྡོ་རྗེ་གསུམ་དང་མི་འབྲལ་བར་སྣང་བ་དཀྱིལ་འཁོར་གྱི་འཁོར་ལོར་ཤེས་པའི་གདེང་ཞིག་ཡོད་ན་འདོད་ཡོན་ལ་ཇི་ལྟར་སྤྱད་ཀྱང་ཉེས་པ་མེད་པར་མ་ཟད་རྟོགས་པའི་བོགས་འདོན་དུ་འགྱུར་བ་ཡིན་མོད། དེ་གང་ཟག་རབ་ཀྱི་སྤྱོད་ཡུལ་ཡིན་པས་དེ་འདྲ་མི་ནུས་དགོངས་ན།
ཉིད་ཀྱིས་ཁ་ཟས་ཀྱི་བྱ་བ་མཛད་པའི་དུས་ན། མཁའ་སྤྱོད་མའི་བླ་མཆོད་ནས་འབྱུང་བའི་ཁ་ཟས་ཀྱི་རྣལ་འབྱོར་དེའམ། གཞན་ཀྱེ་རྡོར་གྱི་རྣམ་བཤད་རྣམས་ན་ཁ་ཟས་ཀྱི་རྣལ་འབྱོར་རྒྱས་བསྡུས་དུ་མ་ཞིག་འདུག་པ་དེ་རྣམས་ལས་ཐུགས་ལ་གང་མོས་ཤིག་ལག་ལེན་ལ་འདེབས་པར་མཛོད་དང་། དེས་ཁ་ཟས་ཙམ་ལ་དཀོར་སྒྲིབ་མེད་པར་མ་ཟད་ཚོགས་རྫོགས་པའི་རྐྱེན་དུ་འགྱུར་བ་ནི་རྒྱལ་བའི་བཀའ་བླ་མའི་ལུང་ཟེར་བ་ཡིན་པས་དེ་ལ་ཐེ་ཚོམ་མཛད་མི་དགོས། འོ་ན་དཀོན་མཆོག་བརྩེགས་པའི་མདོ་ལས། ཐུབ་པས་དད་རྫས་ཟོས་པའི་ཉེས་པ་གསུངས་པ་ན་དེ་ལ་སྐྲག་ནས་དགེ་སློང་ལྔ་བརྒྱས་བསླབ་པ་ཕུལ་ཏེ་ཁྱིམ་པར་བབས་པ་ལ་སྟོན་པས་ལེགས་སོ་གནང་ནས་མ་འོངས་པ་ན་བྱམས་པའི་འཁོར་དུ་ལུང་བསྟན་པ་མིན་ནམ་ཞེ་ན། ཡིན་མོད་དེའི་དགོངས་གཞི་སྔོན་ཐུབ་པ་བཞུགས་པའི་དུས་ན་དགེ་འདུན་ཕལ་ཆེར་འཕགས་པའི་གང་ཟག་ཡིན་ཅིང་། སྦྱིན་བདག་རྣམས་ཀྱང་ལས་འཕྲོ་དང་སྐལ་པ་མི་དམན་པས་དད་གུས་ཤིན་ཏུ་ཆེ་བས་དེའི་དབང་གིས་གོས་ངུར་སྨྲིག་འཆང་བ་ཐམས་ཅད་ལ་འཕགས་པ་དངོས་ཀྱི་འདུ་ཤེས་ཀྱིས་བཀུར་སྟི་བྱེད་པ་ཡིན། དེས་ན་སོ་སྐྱེའི་དགེ་འདུན་ལ་འཕགས་པའི་གང་ཟག་ཏུ་བཟུང་ནས་ཡོན་ཕུལ་བ་ན་དེ་ཤེས་བཞིན་དུ་དང་དུ་བླང་བ་ལ་ཉེས་པ་འབྱུང་བའམ། སྦྱིན་བདག་ཁྱད་པར་ཅན་རྣམས་ཀྱིས་གཏན་གྱི་སྐྱབས་གནས་སུ་བཟུང་ནས་བཀུར་སྟི་བྱེད་པའི་ཡུལ་དེ་དག་ལ་འཇིགས་སྐྱོབ་དང་ལེགས་སྨོན་གྱི་ཚུལ་ཁྲིམས་ཙམ་ལས་མེད་པ་སོགས་ལ་དགོངས་སམ་སྙམ་པ་དང་།
དགོས་པ་ངེས་འབྱུང་གི་བསམ་པས་མ་ཟིན་པའི་ཚུལ་ཁྲིམས་ཙམ་མམ། ངག་ནུས་ཅུང་ཟད་རེ་ཡོད་པ་སོགས་ཡོན་ཏན་སྣ་རེ་དང་ལྡན་ཡང་དད་རྫས་བླང་དུ་མི་རུང་བར་གོ་བ་དང་། དེང་སང་གི་སྐྱེ་བོ་རང་རྒྱུད་ན་ལུང་རྟོགས་ཀྱི་ཡོན་ཏན་སྤུ་ཙམ་མེད་ཅིང་། ཤའི་ཚོ་རྫུད་དང་ཐུད་ཀྱི་སྲབ་མཐུག་ལ་ཐུགས་དམ་བྱེད་པ། ནོར་རྫས་ཀྱི་ཆེད་དུ་སྤྱང་ཀི་ཟས་ཚོལ་དུ་ཞུགས་པ་ལྟར་རྒྱུ་བ་རྣམས་ཀྱིས། གཤིན་གསོན་གྱི་དད་རྫས་བག་མེད་དུ་སྤྱོད་པ་དགག་པའི་དོན་དུ་འཕགས་པའི་གང་ཟག་རྣམས་ཀྱིས་ཚུལ་བསྟན་དེ་འདྲ་ཞིག་གནང་བ་ཡིན་ནམ་སྙམ་སྟེ། གལ་ཏེ་མིན་ན་སོ་སྐྱེའི་དགེ་འདུན་ཡོན་གནས་སུ་མི་འགྱུར་ཞིང་། དེར་མ་ཟད་སྐུ་ཚེ་གཅིག་ལ་དགེ་སློང་གི་བསླབ་བྱ་ཕྲ་རགས་ཐམས་ཅད་ཚུལ་བཞིན་དུ་སྲུང་བའི་ཕན་ཡོན་ལས། ཆོས་མཐུན་གྱི་བསོད་སྙོམས་ཙམ་བཞེས་པའི་ཉེས་པ་ཆེ་ན། དགེ་སློང་གི་རྟེན་ལ་བྱང་ཆུབ་སྒྲུབ་པའི་སྐལ་པ་མེད་པར་འགྱུར་ཏེ།
དགེ་སློང་གིས་གསོག་འཇོག་བྱེད་མི་ཆོག་པས་རང་ལ་ནི་ཟ་རྒྱུ་མེད། གཞན་གྱི་ཟས་ནི་བླང་དུ་མི་རུང་ཞིང་འདོད་ཁམས་པ་ཡིན་པས་ཟས་གཏན་ནས་མེད་ན་འཚོ་མི་ནུས་པའི་ཕྱིར་རོ། ། དེས་ན་དགེ་རྩ་ཡོངས་སུ་སྦྱོང་བའི་མདོ་ལས། ལྡན་དང་གྲོལ་ལ་ང་ཡིས་གནང་བ་སྟེ། ། ཞེས་ཚུལ་ཁྲིམས་དང་ལྡན་པས་དད་རྫས་བླང་དུ་རུང་བར་གསུངས་ཤིང་། གཞན་ཡང་། སློབ་པ་བྱིན་པ་སྤྱོད་པ་སྟེ། ། མི་སློབ་པར་ནི་བདག་པོར་སྤྱོད། ། ལྷག་མ་ལེ་ལོས་བཅོམ་པ་ཡི། ། བདག་ཉིད་རྣམས་ནི་བུ་ལོན་སྤྱོད། །
བསམ་གཏན་ཀློག་དང་ལྡན་པ་ནི། ། རྗེས་གནང་སྤྱོད་པས་ཉེས་པ་མེད། ། ཅེས་ཀློག་སྤོང་གི་ལས་ལ་བརྩོན་ན་སྟོན་པས་རྗེས་སུ་གནང་བ་ཡིན་པས་ཉེས་པ་མེད་པར་གསུངས་ལ། ལར་སྟོན་པའི་རྗེས་འཇུག་རྣམས་ཀྱིས་ཐུབ་པའི་སྔོན་གྱི་སྐྱེས་རབས་དང་ཆ་མཐུན་པ་ཞིག་དགོས་ལ་སྔོན་གྱི་སྐྱེས་རབས་ཕལ་ཆེར་ན་རྙེད་བཀུར་དང་འདོད་ཡོན་ལ་རྒྱབ་ཀྱིས་ཕྱོགས་ནས་དབེན་པར་བསམ་གཏན་ལ་གཞོལ་བར་མཛད་པ་ནི་དུ་མ་ཞིག་འདུག་ཀྱང་། དབེན་པར་བཞུགས་པའི་དུས་ན་ཆོས་མཐུན་གྱི་རྙེད་པ་རེ་འབུལ་མཁན་བྱུང་ཚེ་ཁོང་གི་ཆོས་ཀྱི་མཐུན་རྐྱེན་དང་། ཕ་རོལ་པོའི་ཚོགས་རྫོགས་པའི་རྐྱེན་དུ་འགྱུར་བ་ལས། དཀོར་སྒྲིབ་ལ་སྐྲག་ནས་མ་བཞེས་པ་མི་དྲན་པས། ཨ་ཙ་རས་རྟ་ཞོན་པ་ལྟ་བུའི་དགེ་སྦྱོར་དེ་བར་ཆད་དུ་འགྲོ་ཉེན་ཆེ་བས་ཧ་ཅང་གུ་དོག་མ་མཛད་རོགས་སྐུ་ཚེ་རིང་། འཚོ་བ་ཞན་པའི་སྟོབས་ཀྱིས་ལུས་ཀྱི་འབྱུང་ཁམས་རྒུད་ནས་ནད་གཞི་ཆེན་པོ་རེའི་རྒྱུར་ཨེ་འགྱུར་གོ་དཀའ་བས་དེ་ལུགས་མཛོད། འོ་ན་རྗེ་བཙུན་མི་ལ་དང་།
གྲུབ་ཐོབ་མེ་ལོང་རྡོ་རྗེ་སོགས་ཀྱིས་དཀའ་སྤྱད་མཛད་པ་མ་མཐོང་ངམ་ཞེ་ན། མཐོང་མོད་ཁོང་རྣམས་སྲིད་པ་ཐ་མ་པ་ཡིན་པས་གཞན་དང་མི་འདྲ། ཁ་ཟས་མེད་རུང་ཏིང་ངེ་འཛིན་གྱི་སྟོབས་ཀྱིས་ལུས་འཚོ་ནུས་པ་ཡིན། དེར་མ་ཟད་རྗེ་མི་ལས་ཀྱང་། བྲག་ལ་སྒོམ་པའི་སྒོམ་ཆེན་དང་། ། འཚོ་བ་སྦྱོར་བའི་ཡོན་བདག་གཉིས། ། འཚང་མཉམ་པོར་རྒྱ་བའི་རྟེན་འབྲེལ་ཡོད། རྟེན་འབྲེལ་གྱི་སྙིང་པོ་བསྔོ་བ་ཡིན། ། ཞེས་ཡོན་མཆོད་གཉིས་ཀ་ལ་ཕན་པར་གསུངས་ཀྱི་གནོད་པར་མ་གསུངས་སོ། ། ལར་ཁྱེད་ཀྱི་ཐུགས་ལ་ཟས་ནོར་ཅུང་ཟད་རེ་ཕུལ་ཚེ་དེ་ལ་སྒྲོལ་མ་དང་སྐྱབས་འགྲོ་སོགས་མང་པོ་རེ་བཏོན་ཡོད་གསུངས་ནས་དམིགས་ཀྱིས་བཀར་ཏེ་བསྔོ་བ་དང་སྨོན་ལམ་མཛད་པ་དེ།
ཁྱེད་ཀྱི་ཐུགས་ལ་དུས་རྒྱུན་དུ་ཞལ་འདོན་མཛད་པ་དེ་རང་གི་སྒྲིབ་སྦྱོང་ཡིན་དགོངས་ནས་ཤིན་ཏུ་སྨར་ཞིང་། སྐབས་སྐབས་སུ་གཞན་གྱི་སྐུ་རིམ་མཛད་པ་ལ་གཞན་གྱི་ཆེད་ཡིན་དགོངས་ནས་ཅུང་ཟད་ལྷོད་པའི་སྣང་བ་ཞིག་ཨེ་འདུག་ལགས། ཡོད་ན་ཐུགས་རྒྱ་ཅུང་ཟད་ཆུང་བ་ཡིན་ཏེ། སེམས་བསྐྱེད་ལེགས་པོ་ཞིག་ཡོད་ནས་བཟུང་། རྒྱུན་དུ་གྲོང་ཆོག་སོགས་ལ་བྱོན་ཀྱང་རང་གི་སྒྲིབ་སྦྱོང་དུ་འགྲོ་བ་དང་། རྩེ་གཅིག་ཏུ་སྒྲུབ་པ་ལ་གཞོལ་ཡང་གཞན་དོན་ཁོ་ན་ཞིག་དགོས་པ་ཁྱེད་ཀྱིས་ལོས་མཁྱེན། དེས་ན་བདག་མེད་ཀྱི་གནས་ལུགས་མངོན་སུམ་དུ་མ་རྟོགས་ཀྱི་བར་དུ་རང་དོན་གྱི་འཁྲི་བ་ཅུང་ཟད་ཙམ་མི་འབྱུང་བ་དཀའ་རུང་། འདི་ངའི་ཡིན་དེ་གཞན་གྱི་ཡིན་ཟེར་ནས་ནོར་རྫས་བགོ་བ་ལྟར་མི་མཛད་པར། དགེ་བ་གང་བསྒྲུབས་བློས་ལིང་གིས་བཏང་སྟེ། དམིགས་ཡུལ་གྱིས་ཐོག་དྲངས་པའི་སེམས་ཅན་སྤྱི་ལ་བསྔོ་སྨོན་རེ་མཛད་ནས་རང་དོན་གྱི་ཞེན་པ་ཅི་ཆོད་ད་ལྟ་ནས་མཛད་དགོས་པ་མ་ཡིན་ནམ།
ལར་མཐུན་རྐྱེན་རེ་འབུལ་མཁན་བྱུང་ཚེ། ཨ་ལ་རེ་དགའ་སེམས་ཅན་འདི་དང་ངེད་གཉིས་ལ་ཆོས་མཐུན་གྱི་འབྲེལ་བ་ལེགས་པོ་ཞིག་ཞོག་བྱུང་། མ་འོངས་པ་ན་ངས་འདིའི་དོན་བྱེད་པར་ནུས་སོ་སྙམ་པ་དེ། སངས་རྒྱས་ཐོབ་པར་འདོད་པ་རྣམས་ལ་ངེས་པར་དགོས་ཏེ། ཚོགས་རྫོགས། ཞིང་སྦྱངས། གདུལ་བྱ་སྨིན་པར་བྱས་ནས་སངས་རྒྱས་དགོས་པའི་ཕྱིར་རོ། ། ད་དུང་ཞུ་རྒྱུ་མང་པོ་ཞིག་འདུག་རུང་། ཡི་གེས་འཇིགས་པས་དེ་ཙམ་ལས་མ་སྤྲོས་སོ། ། འདིར་སྨྲས་པ།
སྡོམ་པ་གསུམ་ལ་སྲུང་སྡོམ་མ་ནུས་ཤིང་། ། ཟབ་མོའི་ལམ་ལ་ཉམས་ལེན་མི་བྱེད་པར། ། རྒྱུན་དུ་བག་མེད་སྤྱོད་པས་དུས་འདའ་བ། ། བདག་ལས་སྐལ་པ་ངན་པ་སུ་ཞིག་ཡོད། ། དེས་ན་སླད་ཚའི་རྡུལ་མང་སྤུངས་པ་ལ། ། ཡིད་དང་མཐུན་པའི་དྲི་ཞིམ་མེད་པ་ལྟར། ། སྐྱོན་བརྒྱ་ཚང་བའི་སྐྱེ་བོ་བདག་འདྲ་ལས། ། ལེགས་བཤད་འབྱུང་བ་ཤིན་ཏུ་དཀའ་ན་ཡང་། ། རང་གཞན་གྲུབ་མཐའ་རྒྱ་མཚོའི་མཐར་སོན་པ། ། སྨྲ་བའི་དབང་པོ་གཞན་ཕན་ཆོས་རྗེ་ལས། །
ཟབ་རྒྱས་གཞུང་མང་ཡང་ཡང་ཐོས་པའི་ཕྱིར། ། གོ་ཡུལ་ཙམ་དུ་བླང་དོར་ཕྱོགས་ཙམ་ཤེས། ། དེས་ན་ཁྱོད་ལ་གསོལ་བའི་དོན་དེ་ཀུན། ། རང་ལ་ཉམས་མྱོང་མེད་པའི་བཤད་ཡམ་ཙམ། ། ལགས་མོད་ཡིད་ཆེས་ལུང་དང་མི་འགལ་བས། ། ཤེས་མེད་བླུན་པོའི་ཁ་ཏ་ལྟ་བུ་མིན། ། སྣ་ཚོགས་སྤྱོད་ངན་རྒྱན་དུ་འཛིན་པ་ཡི། ། མ་རབས་སྐྱེ་བོ་བདག་འདྲའི་ཁ་སྒོ་ལས། ། ཐོན་པའི་ཚིག་ཀྱང་བླ་མའི་བཀའ་བཞིན་དུ། ། ཉིད་ཀྱི་ཐུགས་ལ་ཅིས་ཀྱང་ཅག་པར་ཞུ། །
ལེགས་བཤད་ཡིན་ན་བྱིས་པའི་ངག་ལས་ཀྱང་། ། བླང་འོས་ཡིན་ཞེས་མཁས་རྣམས་གསུངས་པའི་ཕྱིར། ། རྨོངས་པ་བདག་གིས་འཆལ་གཏམ་སྒྲོགས་པ་ཡང་། ། ཆོས་དང་མཐུན་ན་ཁྱེད་ཀྱིས་ལེན་པར་རིགས། ། འདི་ན་ཀུན་གྱིས་སྨད་པའི་མུ་ཏོ་བས། ། རྒྱལ་པོའི་སྲས་ལ་བསླབ་བྱ་སྟོན་པ་ལྟར། ། བདག་འདྲས་ཁྱེད་ལ་གདམས་ངག་སྦྱིན་པ་ནི། ། གཞན་གྱིས་ཁྲེལ་བར་འགྱུར་བའི་གནས་ཡིན་མོད། ། རིང་ནས་མཐུན་པར་འགྲོགས་པའི་ཆོས་ཀྱི་གྲོགས། ། ཚེ་འདིའི་སྤུན་ལས་ལྷག་པའི་བརྩེ་གདུང་ཅན། །
ཁྱོད་དང་བདག་གཉིས་ཤིན་ཏུ་སྙིང་ཉེ་བས། ། ཇི་ལྟར་སྨྲས་ཀྱང་སྐྱོན་དུ་འགྱུར་བ་མིན། ། དང་པོར་བྱང་ཆུབ་མཆོག་ཏུ་སེམས་བསྐྱེད་དེ། ། བར་དུ་བརྩོན་པས་ཚོགས་གཉིས་ལེགས་བསྒྲུབས་ནས། ། ཐ་མར་མངོན་སངས་རྒྱས་བའི་ཚུལ་འདི་ནི། ། རྒྱལ་བའི་སྲས་པོ་སྤྱི་ཡི་རྣམ་ཐར་ཡིན། ། དང་པོར་ཟླ་བ་དུ་མར་བསྙེན་སྒྲུབ་མཛད། ། བར་དུ་རྒྱུན་ཆད་མེད་པར་དཀོར་ལ་འབྱམ། ། ཐ་མར་གཉེན་གྱི་ཆད་པའི་མཐར་ལྷུང་བ། ། གྲོང་ཆོག་མཁན་པོའི་རྣམ་ཐར་གཟིགས་ལགས་སམ། །
དང་པོར་དཀའ་བ་སྤྱད་དེ་ཟ་ཆོག་བསླབས། ། བར་དུ་བརྫུན་དང་ཚོང་གི་འཁོར་ལོ་བསྐོར། ། ཐ་མར་སྐྱོང་བྱེད་རྒན་པོའི་ཚུལ་འཛིན་པའི། ། ཨ་ཁུའི་དལ་འབྱོར་དོན་ཡོད་མ་བྱས་སོ། ། དང་པོར་བླ་མ་བསྟེན་ནས་ཐོས་པ་བཙལ། ། བར་དུ་མཆོག་དམན་ཀུན་ལ་སྐུར་པ་བཏབ། ། ཐ་མར་ཐམས་ཅད་དགྲ་རུ་ལྡང་བ་འདི། ། ད་ལྟའི་ཐོས་བསམ་བྱས་པའི་ལག་རྗེས་རེད། ། སུམ་རྩེན་གནས་སུ་རྒྱུ་བའི་ལྷའི་བུ་དག ། རྩུབ་འགྱུར་ཚལ་དུ་ཞུགས་པ་ཇི་བཞིན་དུ། །
ཇི་ཙམ་མཁས་པའི་གཞུང་ལ་སྦྱངས་པ་རྣམས། ། དེ་ཙམ་གདུག་རྩུབ་ཆེ་བ་དུས་ཀྱི་སྐྱོན། ། གང་ཞིག་སོལ་བའི་ཕུང་པོ་བརྟེན་པའི་མི། ། དེ་དག་དེ་ཡི་རྡུལ་གྱིས་གོས་པ་བཞིན། ། ལོག་ལྟས་བསླད་པའི་སྐྱེ་བོ་གདུག་པ་ཅན། ། བརྟེན་པ་དེ་དག་དེ་ཡི་རྗེས་སུ་འགྲོ། ། དགྲ་བཅོམ་མཐུ་ལྡན་གཞན་གྱི་རྫུ་འཕྲུལ་གྱིས། ། གཞན་དག་འཆི་མེད་ལམ་དུ་འགྲོ་བ་བཞིན། ། ཆོས་མཐུན་སྐྱེས་བུ་མཆོག་དང་འགྲོགས་པ་ལས། ། འགའ་ཞིག་ཆོས་ཀྱི་འབྱོར་བས་ཕྱུག་པར་གྱུར། །
གཙང་མའི་ཟས་ཀྱིས་འཚོ་བའི་ལྷ་རྣམས་ནི། ། མི་གཙང་དངོས་པོ་ཆུང་ཡང་སྤོང་བར་བྱེད། ། དེ་བཞིན་རྣམ་དཀར་སྒྲུབ་པའི་དམ་པ་རྣམས། ། ཉེས་པ་ཆུང་ཡང་དུག་བཞིན་འཛེམ་པར་མཛད། ། མི་གཙང་ཟས་སུ་ཟ་བའི་ཕག་པ་རྣམས། ། དེ་ལ་སྐྱོན་དུ་ལྟ་བ་མེད་པ་ལྟར། ། དཀོར་ནག་ལན་ཚྭའི་རྒྱ་མཚོར་བྱིང་བ་འགའ། ། ད་དུང་དཀོར་ཆུས་ངོམས་པར་མ་གྱུར་ཏོ། ། བསྟན་པའི་སྒོར་ཞུགས་བསྟན་པ་བཤིག་ལ་བརྩོན། ། ཆོས་གཏམ་བྱེད་བཞིན་ཆོས་མིན་སྤྱོད་པས་གཡེངས། །
རང་གཤིས་ངན་པས་རང་གཞན་ཕུང་ལ་སྦྱོར། ། བདག་དང་བདག་འདྲའི་གནས་སྐབས་དེ་འདྲར་གྱུར། ། དེ་སླད་དུས་མཐའི་སྐྱེ་བོ་ཕལ་མོ་ཆེའི། ། སྤྱོད་པ་ཆོས་དང་མཐུན་པར་མ་མཐོང་བས། ། སྙིང་ནས་ཆོས་ལ་མོས་པའི་སྡོམ་བརྩོན་ཁྱེད། ། ཤིན་ཏུ་སྐལ་པ་བཟང་པོ་ལེགས་སོ་ཨང་། ། གྲོགས་མཆོག་ཁྱེད་ཀྱིས་ཚེ་འདི་བློས་བཏང་ནས། ། རྩེ་གཅིག་སྒྲུབ་ལ་བརྩོན་པར་མཛད་དགོངས་ན། ། མན་ངག་གནད་ཀྱིས་ཟིན་པའི་དམ་ཆོས་ཤིག ། དགོས་ཀྱི་དཀའ་སྤྱད་ཁོ་ནས་གྲོལ་བ་མིན། །
སྟོན་པ་མཆོག་ལ་སྐྱབས་སུ་མི་འཛིན་ཅིང་། ། བསྟན་པ་འདི་ལས་ཕྱི་རོལ་གྱུར་པ་ཡི། ། དཀའ་ཐུབ་ཁོ་ནས་གྲོལ་བར་འདོད་པ་དག ། ཞི་བའི་ལམ་དང་མཐུན་པར་མ་གཟིགས་ནས། ། ལྷ་མིའི་རྣམ་འདྲེན་ཤཱཀྱའི་སྲས་དེ་ཡིས། ། ལོ་དྲུག་དཀའ་བ་སྤྱད་པའི་ཐབས་མཁས་ཀྱིས། ། ཉམ་ངའི་ལམ་དུ་གོལ་བའི་མུ་སྟེགས་བྱེད། ། ཕལ་ཆེར་ཡང་དག་ལམ་ལ་བཀོད་ཅེས་ཐོས། ། ཐབས་མཁས་འཇུག་བདེ་རྒྱལ་སྲས་ལམ་བཟང་ནས། ། བདེ་མཆོག་ཆོས་སྐུའི་རྒྱལ་སར་གཤེགས་པའི་ཕྱིར། །
བདེ་བར་གཤེགས་ཞེས་བགྱི་བ་ལགས་པས་ན། ། ཉིད་ཀྱང་བདེ་ནས་བདེ་བར་འབྱོན་པར་ཞུ། ། སྙིང་དང་འདྲ་བའི་སྡོམ་བརྩོན་ཁྱོད་ཉིད་ལ། ། སྙིང་ནས་གུས་པའི་སེམས་ཀྱིས་ལེགས་བསྐུལ་ནས། ། སྙིང་གཏམ་ཡི་གེར་བྲིས་ཏེ་ཕུལ་བ་འདི། ། སྙིང་གི་དཀྱིལ་དུ་སྦ་བར་མཛད་དུ་གསོལ། ། གཞན་ཡང་སླད་མའི་སྐྱེ་བ་ཐམས་ཅད་དུ། ། ཁྱོད་དང་བདག་གཉིས་ནམ་ཡང་མི་འབྲལ་ཞིང་། ། ཕན་ཚུན་དམ་ཆོས་སྒྲུབ་པའི་གྲོགས་གྱུར་ཏེ། ། བསྟན་དང་འགྲོ་བའི་དོན་ཆེན་འགྲུབ་པར་ཤོག །
ཅེས་པ་འདི་ནི་སྡོམ་བརྩོན་དམ་པ་བྱམས་པ་བློ་གྲོས་ཕུན་ཚོགས་ལ་སྡེ་གཞུང་སྤྲུལ་མིང་ཀུན་དགའ་རྒྱལ་མཚན་གྱིས་ནང་ཞུས་ཀྱི་ཚུལ་དུ་སྤྲིང་བའོ།། །། དགེའོ།། ༈ །བླ་མ་ལ་ཕྱག་འཚལ་ལོ། ། མཆོག་གསུམ་བླ་མ་གཙུག་ཏུ་ཁུར་ཞིང་། ། སྡོམ་གསུམ་མིག་འབྲས་བཞིན་དུ་བསྲུངས་ནས། ། སྒོ་གསུམ་སྤྱོད་པ་ཆོས་དང་མཐུན་པའི། ། གྲོགས་མཆོག་ཁྱེད་ལ་འདི་སྐད་ཞུ་འོ། ། ཉིན་མོ་སྐྱེ་བོའི་འདུ་ཚོགས་ཉུང་ཞིང་། ། མཚན་མོ་སྒྲ་ཡི་ཀླག་ཅོར་མེད་པར། ། ཡེངས་མེད་བརྩོན་པས་ཏིང་འཛིན་སྒྲུབ་པ། །
དམ་པ་གོང་མའི་རྣམ་ཐར་ལགས་མོད། ། བསྟན་པའི་ཉི་མ་ནུབ་རིར་ཕེབས་པས། ། ཕན་བདེའི་འོད་སྣང་ཉམས་ལ་ཉེ་ཞིང་། ། སྣ་ཚོགས་སྤྱོད་ངན་རྒྱན་དུ་འཛིན་པའི། ། མི་བསྲུན་སྐྱེ་བོས་ཕྱོགས་ཀུན་གང་བས། ། ནད་དང་འཁྲུག་རྩོད་མུ་གེ་ལ་སོགས། ། སྡུག་བསྔལ་མུན་པ་འཐིབ་པའི་དུས་འདིར། ། གྲོགས་མེད་གཅིག་པུ་དབེན་པའི་གནས་སུ། ། སྒྲུབ་ཚུགས་ཟིན་པ་ཤིན་ཏུ་དཀའ་བས། ། བྱམས་དང་སྙིང་རྗེས་སེམས་རྒྱུད་བཏུལ་ནས། །
ཐབས་མཁས་སྤྱོད་པས་གྲོགས་དང་བསྟུན་ཏེ། ། འདུ་འཛིའི་འབྲེལ་ཐག་ཅི་ཆོད་ངང་ནས། ། གནས་དེར་བཞུགས་པ་འཐད་དམ་སྙམ་ལགས། ། འདུ་འཛི་སྡུག་བསྔལ་རྒྱུ་རུ་མཐོང་བའི། ། སྐྱོ་ཤས་གཏིང་ནས་སྐྱེས་པ་མེད་ན། ། གང་དུ་ཕྱིན་ཀྱང་འདུ་འཛིའི་དགྲ་ལས། ། ཐར་བར་དཀའ་འོ་སྙིང་གི་གྲོགས་པོ། ། སྐྱིད་སྡུག་དུས་སྐབས་བཟང་ངན་སྣ་ཚོགས། ། འབྱུང་བ་འཁོར་བའི་ཆོས་ཉིད་ལགས་པས། ། དེས་ན་གྲོགས་ཁྱོད་གང་དུ་བཞུགས་ཀྱང་། །
ཡུན་རིང་སྡོད་པའི་དམ་བཅའ་མ་མཛད། ། ནག་ཕྱོགས་བདུད་སྡེའི་མཐུ་དཔུང་དར་བའི། ། ཆེར་སྙིགས་རྒུད་པའི་དུས་ངན་འདི་ན། ། ཆོས་མཐུན་བསམ་པ་འགྲུབ་པར་དཀའ་བས། ། ལྷ་དང་བླ་མར་གསོལ་བ་ཐོབ་མཛོད། ། བཀའ་དྲིན་སུམ་ལྡན་བླ་མ་མཆོག་ལ། ། དཀོན་མཆོག་གསུམ་པོ་ཚང་བར་ཤེས་པའི། ། མོས་གུས་ངང་ནས་གསོལ་བ་བཏབ་ན། ། བསམ་དོན་ཆོས་བཞིན་འགྲུབ་ཅེས་ཐོས་སོ། ། རྣམ་རྟོག་འཁྲུལ་པའི་རྗེས་སུ་འབྲང་ན། །
སྣང་བ་ཐམས་ཅད་དགྲ་རུ་ལྡང་བས། ། ཉམས་དང་རྨི་ལམ་བཟང་ངན་སོགས་ལ། ། རེ་དོགས་དགག་སྒྲུབ་གང་ཡང་མ་མཛོད། ། བདུད་དང་བར་དུ་གཅོད་པ་མཐའ་དག ། སེམས་ཉིད་འཁྲུལ་པའི་སྣང་བ་ཙམ་ལས། ། ལོགས་ན་མེད་པའི་ཆོས་ཉིད་ཤེས་ན། ། བདུད་ཀྱང་ཆོས་ཀྱི་གྲོགས་པོ་ཡིན་སྐད། ། འཁོར་འདས་དབྱེར་མེད་ལྟ་བའི་ཀློང་ན། ། འཁོར་འདས་ཆོས་ལ་སྤང་བླང་མེད་པས། ། གཉུག་མ་སྤྲོས་བྲལ་སེམས་ཀྱི་ཆོས་ཉིད། །
ཡང་དག་ལྟ་ལ་འདྲིས་གོམས་མཛོད་ཅིག ། ཁྱད་པར་རང་རེ་མཆོད་གྲོགས་ཐམས་ཅད། ། གནས་འདིར་སྡོད་ལ་བར་དུ་གཅོད་པ། ། གློ་བུར་དགྲ་སྣང་འབྱུང་བ་མེད་པའི། ། ཕྲིན་བཅོལ་ཡེ་ཤེས་སྤྱན་རས་གསལ་ཞིང་། ། རྫུ་འཕྲུལ་མྱུར་བའི་ཞབས་དང་ལྡན་པའི། ། སྲུང་མའི་ཚོགས་ལ་ཞུ་བ་གལ་ཆེ། ། ལས་ངན་བདག་གི་འཁྲུལ་པའི་རྟོག་པ། ། ཡི་གེར་བྲིས་ལ་དགོས་པ་ཅི་ཡོད། ། འོན་ཀྱང་ཁྱོད་གསུང་མི་ལྡོག་ཙམ་དུ། །
ཅུང་ཟད་བྲིས་ཏེ་ཕུལ་བ་དེ་ལགས། ། མ་འོངས་སླད་མའི་སྐྱེ་བ་ཀུན་ཏུ། ། ལྟ་སྤྱོད་མཐུན་པའི་གྲོགས་སུ་གྱུར་ནས། ། བྱང་ཆུབ་བར་དུ་འགྲོགས་ནས་འགྲོ་བར། ། སྙིང་ནས་སྨོན་ནོ་སྙིང་གི་གྲོགས་པོ།། །། དགེའོ།། ༈ །གང་ཞིག་བརྟེན་ན་དགེ་ལེགས་ཀུན་སྩོལ་ཞིང་། ། དྲན་པས་སྲིད་ཞིའི་འཇིགས་པ་སེལ་མཛད་པ། ། ཆོས་ཀྱི་རྒྱལ་པོ་དཔལ་མགོན་བླ་མ་ལ། ། སྙིང་ནས་གསོལ་བ་འདེབས་སོ་བྱིན་གྱིས་རློབས། །
ཀྱེ་ལགས་གང་གི་འདྲེན་བྱེད་སྒྲིབ་པའི་དྲི། ། སྦྱོང་བའི་ཐབས་ཚུལ་ཟབ་མོ་སྣ་ཚོགས་ལ། ། མྱུར་དུ་འབད་པའི་བརྩོན་པ་མ་མཛད་ན། ། བླང་དོར་སྣང་བའི་སྐབས་འདི་ཉམས་ཀྱིས་དོགས། ། ལྷག་བསམ་མཆོག་དང་ལྡན་པའི་སྐྱེས་བུ་ལ། ། ནག་པོའི་རྩ་ལག་རྣམས་ཀྱིས་གླགས་བཙལ་བས། ། བསམ་དོན་ཐོག་ཏུ་ཁེལ་བ་དཀའ་ཞེས་ཐོས། ། དེས་ན་བར་ཆད་སྲུང་བའི་ཐབས་ལ་འབད། ། སྐྱབས་གནས་ཀུན་འདུས་དཔལ་ལྡན་བླ་མ་མཆོག ། སྤྱི་བོར་བསྒོམས་ཤིང་དད་པའི་གདུང་ཤུགས་ཀྱིས། །
ཡང་ཡང་སྙིང་ནས་གསོལ་བ་འདེབས་ནུས་ན། ། བསམ་པའི་དོན་ཀུན་མི་འགྲུབ་མི་སྲིད་དོ། ། སྡུག་བསྔལ་རང་བཞིན་འཁོར་བའི་མཚན་ཉིད་ཤེས། ། མི་རྟག་ནམ་འཆི་ཆ་མེད་སྙིང་ནས་དྲན། ། དཀར་ནག་ལས་འབྲས་བསླུ་བ་མེད་མཐོང་ནས། ། རྙེད་དཀའི་ལུས་འདི་དོན་བཅས་མཛད་པར་རིགས། ། འཇིགས་དད་སྙིང་རྗེའི་རྒྱུ་ཡིས་བསྐུལ་བྱས་ཏེ། ། དཀོན་མཆོག་གསུམ་ལ་སྙིང་ནས་སྐྱབས་འགྲོ་ཞིང་། ། བྱམས་དང་སྙིང་རྗེའི་ཤུགས་ཀྱིས་དྲངས་པ་ཡི། ། བྱང་ཆུབ་སེམས་མཆོག་ལམ་གྱི་སྙིང་པོར་ཟུངས། །
མཐོང་ཐོས་ཉལ་བས་གྲོལ་བའི་འུད་ཆེན་གྱིས། ། ཐབས་ཤེས་ཡ་བྲལ་གྱུར་པའི་ཉམས་ལེན་ལ། ། བསྐལ་བརྒྱར་བརྩོན་ལས་ངེས་འབྱུང་བྱང་ཆུབ་སེམས། ། ཐུན་གཅིག་བསྒོམ་པ་མཆོག་ཏུ་བདག་གིས་སེམས། ། བརྩོན་པས་དུས་རིང་སྒྲུབ་ལ་གཞོལ་གྱུར་ཀྱང་། ། གལ་ཏེ་ཆོས་ཀྱི་གནད་རྣམས་འཆུགས་གྱུར་ན། ། རྒྱལ་བ་དགྱེས་པའི་ལམ་ལས་རིང་དུ་འགྱུར། ། དེ་ཕྱིར་གནད་ཀྱིས་ཟིན་པའི་དམ་ཆོས་གཅེས། ། དེ་ཡང་ངེས་འབྱུང་ཆོས་ཀྱི་རྩ་བ་སྟེ། ། འདི་བྲལ་ཆོས་དེ་སྲིད་པའི་རྒྱུ་རུ་ངེས། །
སྐྱབས་སུ་འགྲོ་བ་ཆོས་ཀྱི་རྟེན་གཞི་སྟེ། ། མེད་ན་སངས་རྒྱས་པ་ཡི་ཆོས་ལུགས་མིན། ། བྱང་ཆུབ་སེམས་མཆོག་ཆོས་ཀྱི་སྙིང་པོ་སྟེ། ། འདི་མེད་གཞན་གྱིས་བྱང་ཆུབ་ཇི་ལྟར་ཐོབ། ། རྣམ་དག་བསྔོ་བ་ཆོས་ཀྱི་སྲུང་མ་སྟེ། ། མེད་ན་དགེ་རྩ་རྐྱེན་གྱིས་འཇོམས་པར་འགྱུར། ། དེ་བས་འདི་འདྲའི་ཚུལ་ལ་དགོངས་ནས་ནི། ། ཆོས་ཀྱི་གནད་རྣམས་འཕྱུག་པ་མེད་པར་མཛོད། ། རྒྱལ་བསྟན་སྣང་བྱེད་ནུབ་རིའི་ཕྲག་པར་ཐོན། ། ཆོས་མཛད་སྐྱེས་བུ་ཉིན་སྐར་ཙམ་དུ་བས། །
མི་བསྲུན་སྐྱེ་བོས་ཕྱོགས་ཀུན་ཁྱབ་གྱུར་ཅིང་། ། ཆོས་མཐུན་ཟས་གོས་འབྱོར་པས་ཕོངས་དུས་འདིར། ། སྔོན་གྱི་ཐུབ་པ་དག་གི་བརྟུལ་ཞུགས་བཞིན། ། དབེན་པའི་གནས་སུ་གྱི་ནའི་ཟས་གོས་ཀྱིས། ། ཡུན་རིང་འཚོ་བའི་དཀའ་ཐུབ་བྱེད་པ་ནི། ། ད་ལྟའི་སྐྱེ་བོས་ནུས་པ་མ་ལགས་པས། ། མི་ཚེ་དཀོར་ལ་འབྱམ་པའི་བླ་མ་དང་། ། སྐྱོང་བྱེད་ཚུལ་དུ་བཞུགས་པའི་བན་ཆུང་གི ། རྣམ་ཐར་བོར་ནས་མཐའ་གཉིས་སྤངས་པ་ཡི། ། ཐབས་མཁས་སྤྱོད་པས་སྐུ་ཚེ་དོན་ཡོད་མཛོད། །
གནས་སྐབས་ལྷན་དུ་སྐྱེས་པའི་གཉེན་རྣམས་ལ། ། ཧ་ཅང་བརྩེ་བའི་ཕྲེང་ཐག་དམ་པ་ན། ། རྣམ་དག་དམ་ཆོས་སྒྲུབ་པའི་གེགས་ཡིན་ཞེས། ། ཆོས་བཞིན་མཛད་པའི་དམ་པ་སྔ་མས་གསུངས། ། རང་ལ་གནོད་ཅིང་གཞན་ལ་མི་ཕན་པས། ། ད་ལྟ་གཉེན་རྣམས་སྐྱོང་བའི་དུས་མ་ལགས། ། སྐྱིད་སྡུག་སྣ་ཚོགས་སྔོན་ལས་བཙན་པོས་བྱས། ། འདི་ལ་གཞན་གྱིས་བཅོས་སུ་ཇི་ལྟར་ཡོད། ། དེ་བས་ཚེ་རབས་གཞན་དུ་འདི་དག་ལ། ། དགེ་བའི་བཤེས་ཀྱིས་བགྱི་བ་གང་ཡིན་པ། །
དེ་ཀུན་བདག་གིས་བྱེད་པར་ཤོག་ཅིག་ཅེས། ། རྗེས་བརྩེ་སྨོན་པའི་ཡུལ་ལས་མ་དོར་ན། ། གཉེན་ལ་ཕན་ཞིང་རང་ཡང་མི་འཆིང་བས། ། མ་སྨད་དོན་གཉིས་སྒྲུབ་པའི་ཐབས་མཁས་འདི། ། རྒྱལ་དང་རྒྱལ་སྲས་སྔ་མའི་རྣམ་ཐར་ཏེ། ། རྗེས་འཇུག་སྐྱེ་བོའི་ཉམས་ལེན་ལགས་སམ་སྙམ། ། དེས་ན་རེ་ཞིག་གཉེན་རྣམས་རིང་སྤངས་ནས། ། དབེན་པའི་གནས་སུ་སྒྲུབ་ལ་གཞོལ་གྱུར་ན། ། འདི་སྣང་གྲོགས་ཀྱི་ངོ་འཛུམ་མ་མཐོང་ཡང་། ། ཐུབ་པའི་ཞལ་བཟང་བལྟ་ལ་མི་རིང་ཉེ། །
གལ་ཏེ་རྙེད་དང་བཀུར་སྟི་ལ་སོགས་པ། ། སྲིད་པའི་ཕུན་ཚོགས་དང་དུ་བླངས་གྱུར་ན། ། ཞི་བའི་ཡོན་ཏན་ཐོབ་པར་མི་འགྱུར་བས། ། འཁོར་བའི་བདེ་ལ་ནམ་ཡང་ཆགས་མི་བྱ། ། རེ་ཞིག་སྒྲུབ་ལ་བརྩོན་པར་འགྱུར་ན་ཡང་། ། གཞན་དོན་ལྟར་སྣང་སྒྲུབ་པའི་བསླུ་བྲིད་ཀྱིས། ། ཆོས་བརྒྱད་འདུ་འཛིའི་གཡང་ལ་ལྷུང་གྱུར་ན། ། སྒྲུབ་འབྲས་ཚེ་འདིའི་ཕྱོགས་སུ་ཤོར་བའི་ཕྱིར། ། ཆོས་དེ་ཆོས་དང་མཐུན་པ་མ་ཡིན་ཞེས། ། ཆོས་འདོད་སྐྱེས་བུ་ཆོས་ལ་བསྐུལ་བའི་ཕྱིར། །
ཆོས་སྤྱན་ལྡན་པའི་ཆོས་རྗེ་སྔ་མ་ཡི། ། ཆོས་ཚུལ་སྟོན་པའི་ཆོས་གཏམ་རྣམས་ནས་འབྱུང་། ། མདོར་ན་ཧ་ཅང་གཡེང་ཆེན་མ་ལགས་པར། ། ལྐོག་ཏུ་རང་རྒྱུད་ཆོས་ཀྱིས་འདུལ་བ་ནི། ། སྙིགས་མའི་དུས་འདིར་གནད་དུ་ཆེ་བའི་ཕྱིར། ། སྦས་པའི་ཚུལ་གྱིས་སྒྲུབ་ལ་བརྩོན་པར་མཛོད། ། རང་ལ་ཉམས་ལེན་རྡུལ་ཙམ་མེད་བཞིན་དུ། ། གཞན་ལ་གདམས་པ་འཆད་པ་ཁྲེལ་བའི་རྒྱུར། ། སོང་ཡང་སྙིང་དང་འདྲ་བའི་གྲོགས་པོ་མཆོག ། ཁྱེད་ཀྱི་བཀའ་གསུང་གཅོག་པར་མ་ནུས་ལགས། །
རྣམ་དཔྱོད་བློ་གྲོས་གསལ་བའི་མཆེད་ཁྱོད་ལ། ། རྣམ་དག་བསླབ་བྱ་འདོམས་པའི་ཚིག་གི་ཕྲེང་། ། རྣམ་དག་ལྷག་བསམ་གཙང་མས་སྦྱར་བ་ལས། ། རྣམ་མང་དགེ་བ་བདག་གིས་གང་ཐོབ་དེས། ། ཡིད་མཐུན་ཆོས་ཀྱིས་འབྲེལ་བ་བདག་ཅག་གཉིས། ། ཚེས་རབས་ཀུན་ཏུ་རྒྱལ་བའི་རིང་ལུགས་ལ། ། ལྟ་སྤྱོད་མཐུན་ཞིང་ཆོས་མཐུན་གྲོགས་གྱུར་ཏེ། ། བསྟན་དང་འགྲོ་བའི་དོན་ཆེན་འགྲུབ་པར་ཤོག ། གདམས་པ་འདི་གསུམ་ནི་བླ་མ་བློ་གྲོས་ཀྱི་བཞེད་སྐོང་དུ་སྤྲུལ་སྐུ་ཨ་འཇམ་པས་བྲིས་པ་ལགས་སོ།། །། དགེའོ།།
༈ །ཨོཾ་སྭསྟི། ཡུན་རིང་སྙིང་ལ་ཉལ་བའི་ནང་གི་མུན། ། གང་གི་ཐུགས་རྗེའི་ཟེར་གྱིས་འཇོམས་མཛད་པ། ། ངག་གི་དབང་ཕྱུག་ལྷག་པའི་ལྷ་མཆོག་དང་། ། དབྱེར་མེད་དྲིན་ཆེན་བླ་མས་བདག་སྐྱོངས་ཤིག ། སྔོན་བསགས་བསོད་ནམས་ཆུ་གཏེར་ལས་འོངས་ཤིང་། ། སྐྱེས་སྦྱངས་བློ་གྲོས་ཆ་ཤས་ཡོངས་སུ་རྫོགས། ། ལེགས་བཤད་འོད་དཀར་དྲ་བས་ཉེར་མཛེས་པའི། ། གྲོགས་མཆོག་སྨྲ་བའི་ཟླ་བར་འདི་སྐད་ཞུ། ། སྤྱོད་ངན་མི་སྡུག་མཚན་མས་བརྒྱན་པའི་ལུས། །
རྣམ་གསུམ་བསླབ་པའི་གོས་ཀྱིས་མ་བསྒྲིབས་པར། ། རྣམ་གཡེང་དགའ་མའི་ཕྱི་བཞིན་རྒྱུག་པ་ཡི། ། ཕོངས་པ་བདག་ལ་གདམས་པའི་ནོར་མེད་མོད། ། འོན་ཀྱང་རིང་ནས་མཐུན་པར་འགྲོགས་པའི་གྲོགས། ། ཁྱེད་ཀྱིས་ཡང་ཡང་བསྐུལ་བ་མ་བཟོད་ནས། ། རྗེས་བརྩེའི་ཆུ་ལས་སྐྱེས་པའི་ལེགས་བཤད་ཀྱི། ། མེ་ཏོག་ཕྲེང་བ་འདི་ནི་ཁྱོད་ལ་སྦྱིན། ། ཁམས་གསུམ་སེམས་ཅན་ཡང་ཡང་ཟ་བ་ཡི། ། མི་རྟག་སྲིན་མོའི་སོ་བར་ཚང་བཅས་ནས། ། བདག་ཉིད་གནས་པའི་ངང་ཚུལ་འདི་མཐོང་ཚེ། །
ཡིད་ནི་བདེ་བའི་གོ་སྐབས་བྲལ་བར་གྱུར། ། ཁྱེད་ཀྱང་འདི་འདྲའི་ཚུལ་ལ་དགོངས་ནས་ནི། ། ཧ་ཅང་ངང་སྲིང་སོས་དལ་མི་མཛད་པར། ། མྱུར་དུ་འགྲོ་བའི་མགྲོན་པོ་ཇི་བཞིན་དུ། ། ཕྱི་མའི་ལམ་རྒྱགས་ཚགས་སུ་ཚུད་པར་མཛོད། ། འཕྲལ་སྣང་ཉམས་དགའ་སྲིད་པའི་ཕུན་ཚོགས་འདི། ། འཛུམ་གྱིས་བསླུ་བ་སྲིན་མོའི་ངང་ཚུལ་བཞིན། ། སུ་ཞིག་ཆགས་ཀྱང་ཕུང་བར་འགྱུར་བས་ན། ། འདི་ལ་ཁྱེད་ཀྱིས་དུག་བཞིན་འཛེམ་པར་མཛོད། ། རྙེད་བཀུར་ལུས་ཕྲའི་ཟུར་མིག་སྦྱིན་པའི་ཚེ། །
ཀུན་རྟོག་གཞོན་ནུ་དྲན་པས་མ་ཟིན་པར། ། སྲེད་པའི་འདྲེན་བྱེད་གང་ལ་གཡོས་གྱུར་ན། ། རྣམ་གྲོལ་བདེ་བའི་ངལ་གསོ་ཐོབ་པར་དཀའ། ། དང་པོར་བསླབ་གསུམ་ནོར་གྱིས་ཕྱུག་ན་ཡང་། ། ཉོན་མོངས་ཆོམ་རྐུན་རྒྱུ་འགྲུལ་མ་བཅད་པས། ། གྲོགས་པོ་ཕལ་ཆེར་སྤྲང་པོར་མཐོང་ནས་ནི། ། ཁྱེད་ཀྱིས་དྲན་ཤེས་མེལ་ཚེ་ཡང་ཡང་མཛོད། ། ལྷ་དང་བླ་མར་གསོལ་བ་བཏབ་ནས་ནི། ། ཡིད་ཆེས་གདེང་དྲོད་ཁོང་ནས་ཤར་བ་འམ། ། སྒྲིན་པོའི་བློ་ཡིས་བརྟག་དཔྱད་མ་མཛད་པར། །
བྱ་བ་གང་ལའང་གྱ་ཚོམ་འཇུག་མི་རུང་། ། གནས་སྐབས་རྒྱུས་མེད་ལམ་དུ་འགྲོ་བ་ལ། ། ཡིད་ཆེས་གྲོགས་ཤིག་ངེས་པར་བསྟེན་དགོས་ན། ། རྒྱུས་མེད་ཕྱི་མའི་ལམ་ཆེན་ལེན་པ་ལ། ། དམ་པའི་གྲོགས་ཤིག་ཅིས་ཀྱང་མེད་ཐབས་མེད། ། དེ་སླད་བླ་མ་རྫོགས་པའི་སངས་རྒྱས་ལས། ། དབང་ལུང་ཁྲིད་གསུམ་ལེགས་པར་ཐོབ་པ་ཡི། ། ཡི་དམ་ལྷ་ལ་ཁྱེད་ཤེས་བློ་གཏད་ཀྱིས། ། མགོན་སྐྱབས་བྱ་ལ་ཕྱི་བཤོལ་བྱར་མི་རུང་། ། བླ་མ་མཆོག་གི་ཐུགས་མཛོད་ལས་འོང་བའི། །
གདམས་པའི་བདུད་རྩི་ཕྱག་ཏུ་ཐོགས་ནས་ནི། ། འདི་སྣང་བྱིས་པའི་རྩེ་གྲོགས་མཛད་གྱུར་ན། ། སུས་ཀྱང་མ་སྤྱད་གར་སོང་མེད་པར་འགྱུར། ། མཁྱེན་བརྩེའི་འོད་སྟོང་འབར་བའི་མཁས་གྲུབ་ཀྱི། ། ཉིན་བྱེད་སྣང་བ་ནུབ་པའི་མཚན་དུས་སུ། ། ཡོན་ཏན་ཆ་རྫོགས་བླ་མའི་ཟླ་གཞོན་འདི། ། བདག་ཅག་རྣམས་ཀྱིས་སྐལ་པའི་དབང་ལས་རྙེད། ། ཚུལ་འདི་ཤེས་ནས་བླ་མ་རིན་པོ་ཆེ། ། མོས་གུས་དད་པའི་རྒྱལ་མཚན་རྩེར་མཆོད་ནས། ། ཁ་ཞེ་མེད་པའི་ཁྱེད་ཤེས་བློ་གཏད་ཀྱིས། །
གསོལ་བ་འདེབས་པ་ལམ་གྱི་རྩ་བ་ཡིན། ། རྣལ་འབྱོར་ངས་ཀྱང་ཉམས་ལེན་འདི་ལ་བགྱིས། ། གྲོགས་པོ་ཁྱོད་ཀྱིས་ཐུགས་དམ་དེ་ལ་མཛོད། ། འདོད་འབྱུང་ནོར་བུ་འདི་འདྲ་ཐོབ་ནས་ནི། ། རྒུད་པ་མཐའ་དག་བྲོས་པ་བཞིན་དུ་འགྱུར། ། རྟོག་དཔྱོད་ཕྱི་ལ་ཤོར་བའི་བློ་མིག་གིས། ། གཞན་ལ་སྒྲོ་སྐུར་གླེང་མོས་དུས་འདའ་ཞིང་། ། རང་གི་གནས་ཚུལ་ནམ་ཡང་མི་མཐོང་བས། ། ཐོས་པའི་ཆོས་རྣམས་རང་གི་རྒྱུད་ལ་སྦྱོར། ། ཆོས་དང་གང་ཟག་བཟང་ངན་འབྱེད་པའི་བློ། །
རང་གི་འཁྲུལ་རྟོག་ཡིན་པར་མ་ཤེས་ན། ། ཀུན་ལ་དག་པའི་སྣང་བ་མི་སྐྱེ་བས། ། དང་པོར་རང་སེམས་གཏན་ལ་འབེབས་པ་གཅེས། ། འདུ་འཛི་ཉིན་མོའི་སྣང་བ་དང་འགྲོགས་ནས། ། རང་སེམས་རྟོག་ཚོགས་རྒྱུ་སྐར་མི་མཐོང་བས། ། དབེན་གསུམ་ཟླ་བའི་འོད་དཀར་བསྟེན་བཞིན་དུ། ། གང་ཐུགས་ལྷོད་ཀྱིས་བཞག་ན་མངོན་པར་འགྱུར། ། དེ་ནས་བརྒྱུད་ལྡན་བླ་མའི་མན་ངག་བཞིན། ། གསལ་སྟོང་ཟུང་འཇུག་སེམས་ཀྱི་སྣང་བ་དང་། ། གནས་ཚུལ་ཇི་བཞིན་འབྱེད་པའི་མན་ངག་གི །
ཉམས་ལེན་ཟབ་མོ་སྲང་དུ་ཚུད་པར་མཛོད། ། དགེ་སྦྱོར་སྲང་དུ་མ་ཚུད་འོ་ཟོབ་འདིས། ། ལྟར་སྣང་གཞན་དག་མགུ་བ་སྲིད་ན་ཡང་། ། རྒྱུ་དེས་དད་ཟས་བུ་ལོན་འཕེལ་བ་ལས། ། ཕྱི་མའི་ལམ་སྣ་ཟིན་པའི་ངེས་པ་མེད། ། ཡིད་ཀྱི་ས་གཞིར་མོས་པའི་ས་བོན་བཏབ། ། ཐབས་མཁས་ཞིང་པས་བརྩོན་པས་སྲུང་བ་དང་། ། བླ་མའི་ཐུགས་རྗེའི་ཆར་གྱིས་ལེགས་བསྐྱངས་ན། ། ཕན་བདེའི་ལོ་ཏོག་དེ་ནས་འབྱུང་བར་འགྱུར། ། མཁས་འདོད་ལྟད་མོའི་ཚུལ་གྱིས་རང་གཞན་གྱི། །
གྲུབ་མཐའ་རྒྱ་མཚོ་མཐོང་བའི་བློ་མིག་ལས། ། སྤྱོད་འདོད་གུས་པའི་སེམས་ཀྱིས་གདམས་པའི་བཅུད། ། ཅུང་ཟད་མྱང་བ་སྐལ་པ་བཟང་ངམ་སྙམ། ། བསྟན་བཅོས་ཐོས་པའི་ཆང་གིས་ཆེར་མྱོས་ནས། ། སྒྲོ་སྐུར་ཚིག་གི་འཆལ་གཏམ་སྒྲོག་བཞིན་དུ། ། རང་རྒྱུད་ཡང་དག་ལམ་ལས་འདྲེད་གྱུར་ན། ། ལས་ངན་ཁུར་ཆེན་གསོག་པར་མི་འགྱུར་རམ། ། ཐུབ་པའི་ལེགས་གསུང་སྡེ་སྣོད་རྣམ་པ་གསུམ། ། རང་རྒྱུད་འདུལ་བའི་ཐབས་སུ་གསུངས་པས་ན། ། ཚིག་གཅིག་ཐོས་ཀྱང་འདི་ཡིས་བདག་གི་སེམས། །
ཇི་ལྟར་འདུལ་སྙམ་བསམ་པས་གཏན་ལ་དབབ། ། དེ་དོན་ཡང་ཡང་སེམས་པ་བསྒོམ་པ་སྟེ། ། ངེས་འབྱུང་བྱམས་བརྩེ་བྱང་ཆུབ་སེམས་ཀྱི་ནོར། ། དེ་འདྲའི་ཚུལ་གྱིས་ཡང་ཡང་བསྒྲུབས་ནས་ནི། ། དྲི་མེད་ཐུགས་མཛོད་ཆོས་ཀྱིས་གང་བར་བྱོས། ། མཁྱེན་རབ་ལང་ཚོ་མཛེས་པའི་གཞོན་ནུ་ལ། ། ཉམས་ལེན་སྒྲུབ་པའི་མཛའ་གཅུགས་ལྷའི་བུ་མོ། ། སྦས་དོན་རིམ་གཉིས་རྒྱན་གྱིས་བཀླུབས་པ་ཞིག ། གྲོགས་སུ་འོས་ཀྱི་གཞན་གྱིས་ཅི་ཞིག་བྱ། ། ཐོས་པའི་མིག་ཉམས་བློ་གྲོས་ལུས་སྟོབས་ཤོར། །
ངེས་འབྱུང་བྱམས་བརྩེའི་ནོར་གྱིས་དབུལ་བཞིན་དུ། ། སྒྲུབ་པའི་དགའ་མ་འབོད་པ་འགའ་མཐོང་ན། ། གྲོགས་མཆོག་ཁྱེད་ཀྱིས་ཞུམ་པ་བསྟེན་མི་རུང་། ། དབེན་གནས་ལྷ་ཡི་དགའ་ཚལ་དེར་སོང་ནས། ། བསམ་གཏན་བདུད་རྩིའི་ཟས་ཀྱིས་འཚོ་བཞིན་དུ། ། ཉམས་རྟོགས་རྩེ་དགའི་བདེ་བ་མྱོང་བ་ལ། ། རྒན་པོ་བདག་ཀྱང་ད་དུང་རེ་བ་ལགས། ། བྱང་ཆུབ་སྒྲུབ་པའི་ཤུལ་ལམ་འདིར་ཞུགས་ཚེ། ། བར་ཆད་ཉི་རྡུལ་ལས་ཀྱང་ཆེས་མང་བས། ། ཐམས་ཅད་གཉེན་པོས་གཞོམ་གྱིས་མི་ལང་གི །
རྐྱེན་ངན་ལམ་ཁྱེར་གདམས་པའི་སྙིང་པོར་མཛོད། ། གང་དུ་གནས་ཀྱང་བདེ་བའི་གོ་སྐབས་མེད། ། སུ་དང་འགྲོགས་ཀྱང་བློ་གཏད་ཡིད་ཆེས་དཀའ། ། ཇི་ཙམ་འབྱོར་ཡང་སེམས་ལ་ཁེངས་དུས་མེད། ། ད་ནི་བློ་སྣ་འཕྲལ་ཆོད་མཛད་ན་ལེགས། ། དགའ་དགའ་ལྟ་བུའི་འཛུམ་གྱིས་རེང་སེམས་བསླུ། ། འགྲུབ་འགྲུབ་འདྲ་བའི་རེ་བས་ཐམས་ཅད་ཕུང་། ། སྐྱིད་སྐྱིད་ལྟ་བུའི་སྤྱོད་པས་ཆགས་སྡང་འཕེལ། ། བདེན་བདེན་འདྲ་བའི་སྣང་བ་ཐམས་ཅད་བརྫུན། ། འདུ་འཛི་སྤོང་བ་ཆོས་པའི་སྟ་གོན་ཡིན། །
དབེན་རི་འཛིན་པ་གོང་མའི་གདན་ས་ཡིན། ། སྡུག་བསྔལ་དང་ལེན་རྒྱལ་སྲས་ལག་ལེན་ཡིན། ། རང་སེམས་འདུལ་བ་དམ་པའི་རྣམ་ཐར་ལགས། ། དང་པོ་རང་སེམས་ཆོས་དང་མ་འདྲེས་པར། ། ཆོས་པའི་གཟུགས་ཀྱིས་འགྲོ་བའི་དོན་སྤྱོད་པ། ། ང་དང་ང་འདྲའི་འཆད་པོའི་གཟུགས་བརྙན་གྱི། ། དགེ་བའི་བཤེས་ལ་བྱང་ཆུབ་ཐག་རེ་རིང་། ། བདག་འཛིན་ཉོན་མོངས་ནད་ཀྱིས་གདུང་བཞིན་དུ། ། དམ་ཆོས་སྨན་མཆོག་རང་གིས་མི་མྱོང་བར། ། གདམས་པ་རྒྱ་མཚོའི་སྨན་གྱིས་གཞན་གྱི་ནད། །
གསོ་བར་རློམས་པ་བདག་འདྲ་གད་མོའི་གནས། ། ཉམས་ལེན་ཟས་ལ་ཡི་ག་མ་ཕྱེ་བས། ། བསླབ་གསུམ་ལྟོ་བ་བཀྲེས་པས་གདུང་བཞིན་དུ། ། མགྲིན་པའི་ལམ་ནས་ལེགས་བཤད་བདུད་རྩིའི་རྒྱུན། ། སྐྱུག་པ་འདི་ཡང་ཚུལ་དང་མཐུན་པ་མིན། ། དམ་པའི་སྐྱེ་སྲིད་ཆེན་པོའི་རྒྱལ་ཚབ་ཏུ། ། ཁས་འཆེ་འགྲོ་བའི་འདྲེན་པར་ཆས་པ་ཡི། ། བླ་མའི་ཁུར་གྱིས་དུབ་པ་མང་མོད་ཀྱང་། ། རང་སེམས་ཆོས་དང་མཐུན་པ་ཉུང་བར་སྣང་། ། རང་མགོ་ཐོན་པའི་ཉམས་ལེན་མེད་བཞིན་དུ། །
གཞན་དོན་སྒྲུབ་པའི་བྱ་བས་དུས་འདའ་བའི། ། བསྟན་འཛིན་དེ་འདྲ་དེང་སང་མང་ན་ཡང་། ། བསྟན་དང་འགྲོ་ལ་ཕན་པ་ཅི་འདུག་སེམས། ། རང་ལ་བློ་ལྡོག་རྣམ་བཞིའི་གྲུབ་མཐའ་ཙམ། ། མེད་བཞིན་ཁྱེད་དང་ངེད་ཀྱི་གྲུབ་མཐའ་ཞེས། ། ཆགས་སྡང་སྙེམས་པ་མཐོ་བའི་ཁ་འུར་འདིས། ། ཡང་དག་གྲུབ་མཐའ་རྨངས་ནས་འཇིག་པར་བྱེད། ། ངེས་འབྱུང་བྱང་ཆུབ་སེམས་ཀྱི་གྲུབ་པའི་མཐའ། ། སྐལ་བཟང་གང་གིས་རྙེད་པ་དེ་དག་གིས། ། གྲུབ་མཐའ་ཐམས་ཅད་འགལ་མེད་མཐོང་ནས་ནི། །
ཆགས་སྡང་གྲུབ་མཐའི་སྒྲོག་ལས་གྲོལ་བར་འགྱུར། ། དེ་སླད་རྣམ་དཔྱོད་ཉི་འོད་ལྟར་གསལ་བའི། ། གྲོགས་དག་ལེགས་ཉེས་འདམ་ཀ་མ་ནོར་བར། ། མན་ངག་གནད་ཀྱིས་ཟིན་པའི་དམ་ཆོས་ཤིག ། སྒྲུབ་པའི་དུས་ལ་བབ་པ་མ་ལགས་སམ། ། རྒྱལ་བའི་དགོངས་པ་ཇི་བཞིན་རྟོགས་འདོད་ན། ། ཤིང་རྟ་ཆེན་པོ་ཀླུ་སྒྲུབ་ཡབ་སྲས་དང་། ། བདག་ཉིད་ཆེན་པོ་འཇམ་དབྱངས་བླ་མ་སོགས། ། འཁྲུལ་མེད་གཞུང་ལ་བརྟེན་ནས་ཡིད་ཆེས་བསྐྱེད། ། དེ་ལས་གཞན་དུ་མཁས་མང་བསྟན་བཅོས་ཀྱི། །
ཟེར་སྒྲོས་སྣ་ཚོགས་གཅིག་ཏུ་བསྡུས་གྱུར་ན། ། འགལ་འདུའི་དབང་གིས་སྒྲོ་སྐུར་རྟོག་པ་སྐྱེ། ། ཕྱོགས་ལྷུང་དབང་གིས་ཡང་དག་དོན་མི་རྟོགས། ། ལྟ་བའི་སྙིགས་མ་ཤིན་ཏུ་བདོ་བའི་ཕྱིར། ། ཡང་དག་ལམ་བཟང་རྙེད་པར་དཀའ་བས་ན། ། རྟོན་པ་བཞི་པོ་ཕྱིན་ཅི་མ་ལོག་པར། ། རྒྱལ་བ་དགྱེས་པའི་ལམ་ལ་གུས་པར་མཛོད། ། རྒྱལ་བས་ལུང་བསྟན་འཕགས་པ་ཀླུ་སྒྲུབ་དང་། ། གྲུབ་པའི་དབང་ཕྱུག་དཔལ་ལྡན་བིརྺ་པ། ། རྣམ་པ་གཉིས་ལས་རིམ་པར་བརྒྱུད་པ་ཡི། །
མདོ་སྔགས་གཉིས་ཀྱི་ལྟ་སྒོམ་དཔྱོད་པའི་གནད། ། ཚང་ལ་མ་ནོར་གཅིག་ཏུ་བསྡུས་པ་ནི། ། རྣལ་འབྱོར་དབང་པོ་བརྩེ་ཆེན་ས་སྐྱ་པ། ། བརྒྱུད་པར་བཅས་པས་རིམ་པར་བསྐྱངས་པ་ཡི། ། རང་ལུགས་ཡིད་བཞིན་ནོར་བུ་འདི་ཡིན་ནོ། ། གང་དེ་མཁྱེན་པའི་རྒྱ་མཚོར་གནས་བཅས་པའི། ། བླ་མའི་དེད་དཔོན་གུས་པས་བསྟེན་པ་དང་། ། རང་གི་ལས་འཕྲོ་མོས་གུས་བརྩོན་འགྲུས་ཀྱིས། ། ད་ལྟ་བདག་བློ་མཛོད་ཀྱི་ནོར་དུ་གྱུར། ། གཤིས་ངན་དུད་འགྲོའི་ངང་ཚུལ་འཛིན་ལགས་མོད། །
ཟབ་དོན་སྙན་བརྒྱུད་ལེགས་བཤད་མ་གི་ཏ། ། བློ་གྲོས་ལྟེ་བའི་དཔལ་དུ་བཟུང་བ་འདི། ། དོན་གཉེར་སྐྱེ་བོས་བླང་འོས་ཡིན་ན་ཡང་། ། དུས་ཀྱི་དབང་གིས་སུས་ཀྱང་མི་མྱོང་བས། ། རེ་ཞིག་གཞན་ལ་སྟེར་བའི་བློ་མེད་ཀྱང་། ། ཆོས་འདིའི་བརྒྱུད་པ་ཟིན་དུ་རེ་ནས་ནི། ། སྦྱིན་པར་འགྱུར་གྱི་གྲོགས་དག་དགའ་བས་ལོངས། ། འདི་དོན་ཚུལ་བཞིན་སྒོམ་པའི་ཉམས་རྟོགས་ནི། ། བདག་གི་རྒྱུད་ལ་ངེས་པར་མ་མཆིས་ཀྱང་། ། ཉམས་སུ་ལེན་པའི་ཚུལ་ལ་མ་རྨོངས་པའི། །
བློ་འདི་ལྷ་དང་བླ་མའི་དྲིན་གྱིས་ཡིན། ། ཉམས་མྱོང་མེད་པའི་ཁ་ཆོས་བཤད་པ་འདིས། ། གཞན་ལ་མི་ཕན་རང་ལ་གནོད་པས་ན། ། དབུལ་པོའི་ནོར་བུ་གཞན་ལ་སྟེར་བ་བཞིན། ། ཕངས་ཀྱང་རང་དབང་རང་གིས་འཛིན་མ་ནུས། ། དང་པོ་དགེ་བའི་བཤེས་ལས་ཐོས་པ་བཙལ། ། བར་དུ་ཐོས་དོན་བསམ་པས་གཏན་ལ་ཕབ། ། ད་ལྟ་རང་སེམས་སྟེང་དུ་མདོ་རྒྱུད་ཀྱི། ། ཟབ་གནད་བསྡུ་བ་བརྩོན་པའི་ལག་རྗེས་ཡིན། ། སྐྱེས་དང་སྦྱངས་པའི་བློ་གྲོས་མཐུ་ཆུང་ཡང་། །
སངས་རྒྱས་དངོས་འདྲའི་བླ་མ་རྙེད་པའི་ཚེ། ། མོས་གུས་གསོལ་འདེབས་ཐང་ལྷོད་མ་བྱས་པས། ། མི་འཕྲོག་ཡིད་ཆེས་སྙིང་གི་ཁོང་ནས་ཤར། ། དེ་སླད་གྲོགས་དག་མཉམ་འགྲོགས་མི་བྱེད་པར། ། རྒན་པོའི་ཚིག་ལ་ཡིད་ཆེས་བསྐྱེད་ནས་ནི། ། ཟབ་མོའི་ཆོས་དང་རང་སེམས་འདྲེས་པ་ཞིག ། བྱུང་ན་དེ་བས་ལྷག་པའི་ཞུ་དོན་མེད། ། ཀྱེ་མ་རྒྱལ་བསྟན་ཉི་མ་ནུབ་རིར་འཛེགས། ། མི་བསྲུན་སྐྱེ་བོས་ཕྱོགས་ཀུན་རབ་བཟུང་བའི། ། ལྔ་བརྒྱ་ཐ་མའི་དུས་ཀྱི་རྒུད་པ་རྣམས། །
དྲན་བཞིན་རང་གིས་རང་ཉིད་འཆོས་པར་མཛོད། ། གཞུང་བརྒྱ་འཆད་པའི་ཁུར་གྱིས་བྲེལ་བཞིན་དུ། ། རང་སེམས་ཐ་མལ་ལུས་པའི་འཆད་པ་པོ། ། འཆི་ཚེ་དུད་འགྲོའི་རྣམ་ཐར་འཛིན་པ་ལ། ། ཡིད་སྨོན་མ་བྱེད་དེ་ལ་ཁྲེལ་གྱིས་ཐོབ། ། བདེ་སྐྱིད་འདོད་ཀྱང་སྐྱིད་དུས་ད་ནི་མེད། ། མཐུན་འཇུག་མཁས་ཀྱང་ཐམས་ཅད་མགུ་བ་དཀའ། ། སྒྲུབ་ཀྱང་ལས་ལ་གྲུབ་དུས་མི་འོང་བའི། ། ངང་ཚུལ་ཤེས་ནས་ཚེ་འདིའི་བྱ་བ་བོར། ། སྔོན་སྤྱད་ལས་ལ་སྙིང་པོ་ངས་མ་མཐོང་། །
ད་ལྟའི་འཁྲུལ་སྣང་དེ་བས་ཡ་རེ་ང་། ། སླན་ཆད་དགུང་ཉི་ཙམ་གྱི་ཚེ་མཇུག་འདིར། ། ཆགས་སྡང་བཟློག་ཕྱིར་ཅིས་ཀྱང་འབད་པར་ཞུ། ། ཕྱི་ནང་སྣོད་བཅུད་གང་ལ་བསམ་ཡང་རུང་། ། ཡིད་སྐྱོ་འཕེལ་བའི་རྒྱུ་ལས་མ་མཆིས་པས། ། དབེན་པའི་རི་ལ་སྒྲུབ་ཚུགས་ཟིན་པ་དང་། ། སྙིང་པོའི་བཙན་ས་མྱུར་དུ་ཟིན་པར་མཛོད། ། དང་པོར་དགེ་བ་ཐོས་བསམ་ཁྱེད་ཀྱིས་མཛད། ། བར་དུ་དགེ་བ་སྒྲུབ་པའི་རྒྱལ་མཚན་ཚུགས། ། ཐ་མར་དགེ་བ་འཕྲིན་ལས་བཟང་པོ་ཡིས། །
བསྟན་འགྲོར་ཕན་པའི་སྨོན་འདུན་ངེད་ཀྱིས་ཞུ། ། ཆོས་དང་རང་སེམས་ནང་ནས་འདྲེས་པ་དང་། ། ཚེ་དང་དམ་པའི་ཆོས་སྤྱོད་སྙོམས་པ་དང་། ། རྣམ་དཀར་ཕྲིན་ལས་འགྲོ་བའི་དོན་བྱེད་ཅིང་། ། སྐུ་ཚེ་ཞབས་པད་ཡུན་དུ་བརྟན་པར་ཤོག ། ལྷ་དང་བླ་མའི་བྱིན་རླབས་རྒྱུད་ལ་ཞུགས། ། དམ་ཅན་སྲུང་མ་ལུས་དང་གྲིབ་བཞིན་འགྲོགས། ། བཤད་དང་སྒྲུབ་པས་ཉིན་མཚན་དུས་འདའ་བས། ། འཇམ་མགོན་བླ་མའི་ཕྲིན་ལས་སྤེལ་གྱུར་ཅིག ། གང་ཞིག་ཁྱེད་ལ་གསོལ་བའི་དོན་དེ་ཀུན། །
ཇི་བཞིན་ཐུགས་ཀྱི་ཟེའུ་འབྲུར་འཆིང་མཛོད་དང་། ། དོན་གཉིས་ལྷུན་གྱིས་གྲུབ་པའི་དཔལ་ལྡན་པའི། ། ཆོས་ཀྱི་རྒྱལ་སྲིད་ཁྱེད་ཀྱིས་ཟིན་པར་འགྱུར། ། ཞེས་པ་འདི་ནི་དཔྲལ་བའི་མིག་ལྟར་གཅེས་པ་ཀུན་བཟང་ཆོས་ཀྱི་ཉི་མའི་བཞེད་སྐོང་དུ་ཀུན་དགའ་རྒྱལ་མཚན་གྱིས་བྲིས་པའོ།། ༈ །བླ་མ་ལ་ཕྱག་འཚལ་ལོ། ། བྱིན་རླབས་ཟླ་ཤེལ་འཛུམ་པའི་བསིལ་ཟེར་གྱིས། ། བློ་གྲོས་ཀུནྡའི་ཚལ་རབ་རྒྱས་བྱེད་པ། ། ངག་གི་དབང་ཕྱུག་ལྷག་པའི་ལྷ་མཆོག་དང་། ། དབྱེར་མེད་དྲིན་ཆེན་བླ་མས་བདག་སྐྱོངས་ཤིག ། ལྷག་བསམ་ཆུ་ཡི་རླན་གྱིས་སྐྱེད་བསྲིངས་ཤིང་། །
བླ་མའི་ཞལ་ལུང་ཉི་ཟེར་གྱིས་བྲན་པའི། ། ཡིད་འོང་གདམས་པའི་མེ་ཏོག་ཕྲེང་མཛེས་འདི། ། བུ་མཆོག་ཁྱོད་ཀྱི་རྣ་བའི་རྒྱན་དུ་ལོངས། ། དལ་འབྱོར་རྟེན་ཐོབ་མཚན་ལྡན་བླ་མ་མཇལ། ། སྐྱེས་སྦྱང་བློ་གྲོས་མཚུངས་པ་མ་མཆིས་པ། ། གྲོགས་ཁྱོད་སྐལ་པ་ཤིན་ཏུ་བཟང་ལགས་པས། ། ད་ནི་སྙིང་པོའི་བཙན་ས་འཛིན་རེ་རན། ། སྤྱིར་ནི་འདུས་བྱས་ཆོས་ལ་ཡིད་བརྟན་མེད། ། ཁྱད་པར་སྙིགས་མའི་གནས་གྲོགས་ལོངས་སྤྱོད་ལ། ། ཅི་ལྟར་བསམས་ཀྱང་སྙིང་པོ་མི་འདུག་པས། །
ཞེན་པ་སྤོང་བར་མཛོད་ཅིག་སྙིང་གི་བུ། ། ལྷག་བསམ་བྱང་ཆུབ་སེམས་ཀྱིས་མ་ཟིན་པའི། ། བདག་དང་བདག་འདྲའི་བླ་གཟུགས་ཕལ་མོ་ཆེས། ། ལྟར་སྣང་གཞན་དོན་སྒྲུབ་པའི་རྣམ་གཡེང་འདིས། ། རང་གཞན་ཕུང་ལ་སྦྱར་བ་གཟིགས་ལགས་སམ། ། ནམ་ཞིག་འཆི་བ་ཅིས་ཀྱང་འབྱུང་མོད་ཀྱང་། ། རེ་ཞིག་མི་སྐྱོན་སྙམ་པའི་ངང་རིང་འདིས། ། བདག་གི་འདི་ཕྱིའི་མདོ་དོན་ཀུན་གཏོར་བས། ། རྒྱུན་དུ་བློ་སྣ་བསྟུང་བར་མཛོད་ཅིག་བུ། ། སྣ་ཚོགས་རྐྱེན་མང་གཞན་དབང་རྟེན་འབྲེལ་གྱིས། །
བསམ་དོན་ཐོག་ཏུ་ཁེལ་བ་དཀའ་བས་ན། ། ལྷ་དང་བླ་མར་ཡིད་ཆེས་བློ་གཏད་ཀྱིས། ། གང་བྱུང་ལམ་དུ་འཁྱེར་བ་གནད་དུ་ཆེ། ། འཛིན་སྟངས་ཡུལ་གྱི་སྟེང་དུ་ཤོར་བ་ན། ། ཀུན་ལ་དག་པའི་སྣང་བ་མི་སྐྱེ་བས། ། སྒྲོ་སྐུར་རྟོག་པའི་རང་མཚང་རིག་ནས་ནི། ། ཀུན་ལ་དག་པའི་སྣང་བས་ཁྱབ་པར་མཛོད། ། ཐོས་བསམ་བཤད་སྒྲུབ་གང་ལ་ཞུགས་ན་ཡང་། ། ཆོས་བརྒྱད་བློ་ངན་གདོན་གྱིས་མ་བསླད་པར། ། འཕྲལ་དང་ཕུག་གི་ཁེ་ཉེན་མཐོང་ནས་ནི། །
བརྟགས་ཤིང་དཔྱད་ནས་འཇུག་པ་མཁས་པའི་ལུགས། ། སྒྲུབ་ལ་བརྩོན་པའི་གནས་སྐབས་ཐམས་ཅད་དུ། ། རེ་དོགས་རྟོག་པའི་དབང་དུ་མི་འཆོར་བར། ། མོས་གུས་བླ་མའི་རྣལ་འབྱོར་འདི་ཉིད་ཀྱིས། ། གེགས་སེལ་བོགས་འདོན་མཐའ་དག་འགྲུབ་པར་གསུངས། ། དགུང་ཉི་ཙམ་གྱི་ཚེ་མཇུག་འདི་ཉིད་ལ། ། བློ་སྣ་མང་ན་ཐམས་ཅད་འགྲུབ་དཀའ་བས། ། ཡི་དམ་གཅིག་ལ་ཁྱེད་ཤེས་བློ་གཏད་ཀྱིས། ། ཉམས་ལེན་སྙིང་པོར་དྲིལ་བ་གནད་དུ་ཤེས། ། སྔགས་ཀྱི་ཁྱད་ཆོས་དབང་གི་ཡེ་ཤེས་མཆོག །
རྣལ་འབྱོར་ཐུན་བཞིས་ཉམས་སུ་ལེན་པའི་ཚུལ། ། བརྒྱུད་པ་མཆོག་འདིའི་བཀའ་སྲོལ་ལས་འོང་བའི། ། ཐུགས་དམ་འདི་ལ་གཅིག་ཏུ་གུས་པར་མཛོད། ། རྒྱུད་ཀྱི་མདོར་བསྟན་གླེང་གཞིའི་རྣམ་དག་གིས། ། གདུལ་བྱའི་ལམ་རིམ་སྟོན་པར་གསུངས་པ་ལྟར། ། རྒྱས་གདབ་ལྔ་ཡིས་ཡོངས་སུ་བསྡུས་པའི་དོན། ། བསྲེ་བ་གསུམ་གྱིས་ཉམས་སུ་ལེན་པའི་ཚུལ། ། དག་པ་གཉིས་ལྡན་འབྲས་བུའི་ཡོན་ཏན་རྣམས། ། གཞི་དང་མཚུངས་པའི་རྣམ་པ་ལམ་བྱེད་ཀྱིས། ། འཁོར་འདས་བསྲེས་ནས་ལམ་བྱེད་བཞི་ལྡན་དུ། །
བསྒོམས་ནས་ཐ་མལ་སྣང་ཞེན་སྤོང་ལ་བརྩོན། ། ཕུང་པོ་དུག་ལྔ་རྟེན་དང་བཅས་པ་ལ། ། སྐུ་དང་ཡེ་ཤེས་འདུ་འབྲལ་མེད་པའི་ཚུལ། ། དག་སྣང་ཡེ་ཤེས་ཆེན་པོས་རྒྱས་འདེབས་པ། ། གྱ་ནོམ་ལྷར་ཞེན་འཇིག་པའི་གདམས་ངག་ཡིན། ། མན་ངག་གནད་ཀྱིས་ཟིན་པའི་ཏིང་འཛིན་གྱིས། ། ཕྱི་ནང་བདུད་དང་སྒྲིབ་གསུམ་མུན་པའི་ཚོགས། ། སྐད་ཅིག་ཉིད་ལ་དབྱིངས་སུ་གཅོད་པ་ཡི། ། ཟབ་ཆོས་འདི་འདྲ་གཞན་གྱི་ལུགས་ན་མེད། ། སྐྱེ་གནས་བཞི་དང་རྩ་རླུང་ཐིག་ལེ་སོགས། །
ཡེ་ཤེས་གཅིག་གི་ངོ་བོར་ངོ་སྤྲད་ནས། ། སྟོང་བཞིའི་འོད་གསལ་ཟུང་འཇུག་དང་བཅས་པ། ། མངོན་བྱང་ལྔ་ཡིས་ཉམས་སུ་ལེན་པ་ཡིན། ། ཆོས་ཀུན་བདེན་མེད་སྒྱུ་མར་ཤེས་པའི་བློས། ། དུས་གསུམ་དུས་མེད་རྟོགས་ནས་གཉིས་ཆོས་ཀུན། ། གཉིས་མེད་བདེ་བ་ཆེན་པོར་རོ་སྙོམས་པ། ། ལམ་བཟང་འདི་ཡི་གནད་དོན་མཆོག་གཅིག་ལགས། ། འཁྲུལ་སྣང་ལས་ཉོན་ཚོགས་སུ་བསྒྱུར་བ་སོགས། ། མིག་འཕྲུལ་ལྟ་བུའི་ཏིང་འཛིན་ལ་གནས་ནས། ། འཇའ་ལུས་སྒྱུ་མའི་སྐུ་མཆོག་བསྒྲུབ་པ་དང་། །
སྐྱེ་མེད་ཆོས་སྐུའི་བཙན་ས་ཟིན་པར་མཛོད། ། རེ་དོགས་ནང་གི་བདུད་ཆེན་གཡོས་པ་ལས། ། རང་སྣང་ཕྱི་རུ་བཟུང་བའི་གདོན་བགེགས་རྣམས། ། རང་སེམས་ཉིད་ལས་གཞན་དུ་མ་གྲུབ་པའི། ། མ་བཅོས་གཉུག་མའི་ངང་དུ་གློད་ན་བདེ། ། དུག་གསུམ་ཡན་པར་ཤོར་བའི་དྲེགས་པའི་ཚོགས། ། རང་སེམས་རིག་པའི་རྩལ་ལས་མ་འདས་པས། ། རིག་སྟོང་ཆོས་སྐུའི་རང་ཞལ་མཇལ་བ་ན། ། དག་པ་རབ་འབྱམས་འབད་ནས་ཚོལ་མི་དགོས། ། གཞི་སྣང་རྒྱུད་གསུམ་དྲེགས་པའི་ཚོགས་རྣམས་ཀུན། །
ཟབ་ལམ་བསྲེ་བ་གསུམ་གྱི་མན་ངག་གིས། ། སྐུ་གསུམ་འབྲས་བུའི་ངོ་བོ་ཁྱེར་ཤེས་པ། ། དུས་གསུམ་རྒྱལ་བའི་དགོངས་པ་མཐར་ཐུག་ཡིན། ། སྣ་ཚོགས་ཆོས་རྣམས་སེམས་ལས་བྱུང་བའི་ཕྱིར། ། རང་སེམས་ཆོས་ཀྱིས་ཐུལ་བའི་སྐད་ཅིག་ལ། ། ཕྱི་ཡི་ཆོས་ཀུན་དབང་དུ་འདུ་བ་ཡི། ། ནང་གི་རྟེན་འབྲེལ་གནད་ལ་མཁས་པར་མཛོད། ། ང་རྒྱལ་སྤངས་ཏེ་མཆོག་དམན་བར་མའི་འགྲོ། ། ཀུན་ལ་མ་གུས་བརྙས་པའི་སེམས་སྤོང་བ། ། སྔ་རབས་གཤེགས་པའི་རྒྱལ་བ་སྲས་བཅས་ཀྱིས། །
བགྲོད་པའི་ལམ་བཟང་ཡིན་པ་ལོས་ཀྱང་དགོངས། ། གཞན་ཕན་སེམས་ལ་གོམས་འདྲིས་བརྟན་པ་ན། ། གཞན་དོན་ཕྲིན་ལས་འབད་མེད་འབྱུང་ངོ་ཞེས། ། བདག་གི་འདྲེན་མཆོག་དགེ་བའི་བཤེས་རྣམས་ཀྱིས། ། བརྩེ་བས་བདག་ལ་ཡང་ཡང་གདམས་པར་མཛད། ། ཆོས་ལྡན་སྐྱེས་བུ་ཡུན་རིང་འཚོ་བ་ནི། ། ཕུན་ཚོགས་དགེ་ལེགས་རྒྱ་མཚོའི་གཞི་ཡིན་པས། ། བླ་མའི་ལུང་དང་བདག་གི་ངག་བཞིན་དུ། ། སྐུ་ཚེ་བསྲིང་བའི་ཐབས་ལ་འབད་པར་མཛོད། ། རྣམ་དག་ལྷག་བསམ་ལྡན་པའི་སྐྱེས་བུ་ལ། །
ནག་ཕྱོགས་འབྱུང་པོས་འཚེ་བ་ཆོས་ཉིད་ཡིན། ། དེ་སླད་ཐབས་མཁས་རྟེན་འབྲེལ་སྣ་ཚོགས་ཀྱིས། ། འཁྲུལ་སྣང་བདུད་སྡེ་ཆོས་ཀྱི་དབྱིངས་སུ་སྐྱོལ། ། བར་ཆད་ལོག་སྒྲུབ་ཅི་འདྲ་བྱུང་ན་ཡང་། ། ཐམས་ཅད་གཉེན་པོས་གཞོམ་གྱིས་མི་ལང་གི ། རྐྱེན་ངན་ལམ་ཁྱེར་གནད་ལ་གོམས་གྱུར་ན། ། ནམ་ཡང་བསླུ་བ་མེད་པའི་གྲོགས་པོ་ཡིན། ། འདུས་བྱས་ཆོས་རྣམས་སྐད་ཅིག་སྐད་ཅིག་སྟེ། ། ཆེད་འཛིན་བྱ་རིན་ཆོག་པ་མི་འོང་བས། ། གང་ལའང་སྙིང་པོ་མེད་པའི་ཚུལ་ཤེས་ན། །
འགྱོད་པའི་ཟུག་རྔུ་ལྡང་བ་མི་སྲིད་དོ། ། མདོར་ན་འཇམ་མགོན་བླ་མ་ཆོས་ཀྱི་རྗེ། ། རྡོ་རྗེ་འཆང་དངོས་རྫོགས་པའི་སངས་རྒྱས་དེས། ། བདག་ཅག་རྗེས་འཇུག་བུ་ལ་གནང་བ་ཡི། ། ཟབ་གསང་དམ་པའི་ཆོས་ཀྱི་བདུད་རྩི་རྣམས། ། དད་བརྩོན་བློ་ཡི་སྙིམ་པས་ལེགས་གསོལ་ནས། ། རྣམ་གཡེང་ཕྱིར་བཤོལ་དབང་དུ་མི་གཏོང་བར། ། ཆོས་དང་རང་སེམས་ནང་ནས་འདྲེས་པ་དང་། ། ཉམས་རྟོགས་ཡོན་ཏན་ལུས་སྟོབས་བསྐྱེད་པར་མཛོད། ། གྲོགས་ཁྱོད་འཇམ་མགོན་ཆོས་ཀྱི་རྒྱལ་པོ་ཡི། །
ཐུགས་བརྩེས་རྗེས་སུ་བཟུང་བའི་སྲས་ཡིན་པས། ། བླ་མའི་རྣམ་ཐར་ཡིད་ལ་བཅངས་ནས་ནི། ། སྒྲུབ་པའི་དམ་བཅའ་ཟུངས་ཤིག་སྙིང་གི་བུ། ། ཁྱོད་ཀྱི་སྐུ་ཚེ་ཡུན་དུ་བརྟན་པ་དང་། ། ཐུགས་ཀྱི་བཞེད་དོན་ལྷུན་གྱིས་གྲུབ་ནས་ནི། ། རྣམ་དཀར་ཕྲིན་ལས་འགྲོ་ལ་ཕན་འདོགས་པའི། ། སྨོན་འདུན་སྤྲང་པོ་ངས་ཀྱང་ཡང་ཡང་ཞུ། ། ལྷ་དང་བླ་མའི་བྱིན་རླབས་སྙིང་ལ་ཞུགས། ། ལུང་དང་རྟོགས་པའི་ཆོས་ལ་དབང་འབྱོར་ནས། ། རང་དང་གཞན་གྱི་དོན་གཉིས་མཐར་ཕྱིན་ཏེ། །
བསྟན་འགྲོའི་དཔལ་མགོན་མཛད་པའི་བཀྲ་ཤིས་ཤོག ། ཅེས་པ་འདི་ནི་མཁྱེན་རབ་ཀྱི་དབང་ཕྱུག་སྡེ་སྣོད་འཛིན་པ་ཆེན་པོ་ཕྲིན་ལས་ཆོས་འཕེལ་གྱི་བཞེད་སྐོང་དུ་ཆོས་སྨྲ་བའི་བཙུན་པ་ཀུན་དགའ་རྒྱལ་མཚན་གྱིས་བྲིས་པ་དགེ་ཞིང་བཀྲ་ཤིས་པར་གྱུར་ཅིག། ༄། །བླ་མའི་ཞབས་ལ་གུས་པས་ཕྱག་བྱས་ནས། ། ཁྱོད་ལ་བརྩེ་བས་མཆིད་འདི་བདག་གིས་བྲི། ། མི་ལུས་འདི་ནི་ཤིན་ཏུ་རྙེད་པར་དཀའ། ། མི་རྟག་འཆི་བ་ནམ་འོང་ངེས་པ་མེད། ། མཚན་ལྡན་བླ་མ་མཇལ་བ་ད་རེས་ཙམ། ། ད་རེས་མྱུར་དུ་ཆོས་ལ་མ་འབད་ན། ། ཕྱི་ནས་འདི་འདྲའི་སྐལ་བཟང་རྙེད་དཀའ་བས། ། གཅིག་ཏུ་བརྩོན་པས་མི་ཚེ་དོན་ཡོད་གྱིས། །
ཡིད་ཆེས་བློ་གཏད་ནམ་ཡང་མི་འགྱུར་བས། ། མཆོག་གསུམ་བླ་མ་སྤྱི་བོའི་ཐོད་བཞིན་བཀུར། ། གེགས་དང་གོལ་ས་བར་ཆད་མི་འབྱུང་ཞིང་། ། ཆེ་འབྲེལ་ཆུང་འབྲེལ་གཅིག་ཏུ་ཚང་བའི་ཆོས། ། ཉམས་ལེན་སྙིང་པོ་རིན་ཆེན་བྱང་ཆུབ་སེམས། ། འདི་དང་རང་སེམས་འདྲེས་པའི་སྐལ་བཟང་ཞིག ། བྱུང་ན་དེ་བས་ལྷག་པའི་ཆོས་མི་དགོས། ། ཟ་ཉལ་འགྲོ་འདུག་བྱ་བ་ཇི་བྱེད་ཀྱང་། ། མདོར་ན་དུས་དང་གནས་སྐབས་ཐམས་ཅད་དུ། ། བསམ་པ་བཟང་པོ་འདི་དང་མ་བྲལ་ན། །
རྒྱལ་བའི་ལམལས་གཞན་དུ་འཕྱུགས་པ་མེད། ། འདུ་འབྲལ་མེད་པའི་མོས་གུས་གདུང་ཤུགས་ཀྱིས། ། རྩ་བའི་བླ་མར་རྒྱུན་དུ་གསོལ་བ་ཐོབ། ། ལས་འབྲས་བསླུ་མེད་དཔང་པོར་བཙུགས་ནས་ནི། ། སྲོག་གི་ཕྱིར་ཡང་སྡིག་པའི་བྱ་བ་སྤོང་། ། འཆི་ཚེ་རང་ལ་འགྱོད་པ་མི་འབྱུང་ཙམ། ། བྱུང་ན་དལ་འབྱོར་དོན་ཡོད་བྱ་བ་ལགས། ། ལྷ་དང་བླ་མ་མཆོག་གི་བྱིན་རླབས་དང་། ། བདག་གི་ལྷག་བསམ་དག་པའི་རྟེན་འབྲེལ་གྱིས། ། སྨྲས་པའི་ཚིག་འདི་གྲོགས་པོ་ཁྱོད་ཉིད་ཀྱི། །
རྒྱུད་ལ་འབྱོར་ནས་བསམ་པ་འགྲུབ་པར་ཤོག ། ཅེས་ཕུར་རྩ་ཚུལ་ཁྲིམས་ལ་གདམས་པ་དགེའོ།། ༄། །ཞལ་གདམས་ཡིད་ཀྱི་པདྨོའི་ཁ་འབྱེད་འོད་སྟོང་བདག་པོ་བཞུགས། རང་དོན་སྤངས་རྟོགས་ཡོན་ཏན་ཡོངས་སུ་རྫོགས། ། གཞན་དོན་གདུལ་བྱའི་རེ་འདོད་ཡིད་བཞིན་སྐོང་། ། མཚུངས་མེད་བླ་མའི་ཞབས་ལ་གུས་བཏུད་ནས། ། ཉུང་ངུའི་ཚིག་འདི་གུས་པའི་ཡིད་ཀྱིས་སྤེལ། ། དང་པོ་ཆོས་ལམ་གཉེར་བའི་དུས་ཀྱི་ཚེ། ། འཁོར་བའི་གནས་རིས་གང་དུ་སྐྱེས་གྱུར་ཀྱང་། ། བདེ་བའི་གོ་སྐབས་ནམ་ཡང་མེད་པའི་ཚུལ། །
ཡིད་ཆེས་ངེས་པ་གཏིང་ནས་མ་རྙེད་ན། ། ཚེ་འདིའི་ཕུན་ཚོགས་འདོད་པའི་བློ་ངན་དང་། ། འགྲོགས་པའི་ཐོས་བསམ་བསྒོམ་པའི་བྱ་བ་ཡིས། ། ཐར་པའི་ལམ་བཟང་བགྲོད་པར་མི་ནུས་པས། ། ཚེ་འདིའི་ཞེན་པ་དུག་བཞིན་སྤོང་བར་མཛོད། ། ཆོས་ལ་ཞུགས་ཚེ་གཉེན་གྲོགས་མཛའ་བཤེས་ཀྱིས། ། ལོག་པའི་ལམ་དུ་བསྒྱུར་བར་གསུངས་པས་ན། ། མཚན་ལྡན་བླ་མའི་བཀའ་ལུང་ཇི་བཞིན་དུ། ། བློ་ཐག་བཅད་ནས་རང་ཚུགས་འཛིན་པ་གཅེས། ། དབེན་པའི་གནས་སུ་སྒྲུབ་ལ་གཞོལ་བའི་དུས། །
ཚུལ་མིན་ཡིད་བྱེད་རྟོག་པའི་བདུད་ལས་འདིས། ། ཕྱིན་ཅི་ལོག་གི་གཡང་སར་འཁྲིད་པས་ན། ། དྲན་ཤེས་བཟང་པོས་རང་སེམས་འདུལ་བ་གནད། ། ཡོན་ཏན་ཅུང་ཟད་རྒྱུད་ལ་སྐྱེས་པའི་ཚེ། ། ལྟར་སྣང་གཞན་དོན་བྱེད་པའི་རྣམ་གཡེང་གིས། ། སྒྲུབ་འབྲས་ཚེ་འདིར་འཆོར་བར་གསུངས་པས་ན། ། ཆོས་བརྒྱད་བློ་ངན་ལམ་ཁའི་རོ་བཞིན་སྤོངས། ། རང་གི་ཉམས་སུ་བླང་བྱའི་ཆོས་དེ་ཡི། ། ཐོག་མཐའ་ཀུན་ལ་མཁས་པར་མ་སྦྱངས་ན། ། ནེ་ཙོའི་ཁ་འདོན་ལྟ་བུའི་ཉམས་ལེན་ལ། །
བརྩོན་པ་མང་ཡང་ལམ་སྣ་ཟིན་པ་ཉུང་། ། སྐྱིད་འདོད་ཚེ་འདིའི་ཞེན་པ་སྤངས་ནས་ནི། ། ངེས་འབྱུང་བྱང་ཆུབ་སེམས་ཀྱིས་ཟིན་པ་ཡིས། ། སྡུག་བསྔལ་དང་ལེན་དཀའ་སྤྱད་དྲག་པོ་ཡིས། ། སྒྲུབ་ལ་བརྩོན་པ་དམ་པའི་རྣམ་ཐར་ལགས། ། བདག་འཛིན་འགོང་པོའི་གཉེན་པོར་མ་སོང་བའི། ། ལྟར་སྣང་ཆོས་ཀྱིས་ཆོས་གོ་མི་ཆོད་པས། ། བདེན་གཉིས་ཟུང་འཇུག་བྱང་ཆུབ་སེམས་མཆོག་གིས། ། རང་སེམས་འདུལ་བ་རྒྱལ་བའི་སྲས་ཀྱི་ཚུལ། ། བྱམས་དང་སྙིང་རྗེ་བྱང་ཆུབ་སེམས་མཆོག་གིས། །
རང་གི་སེམས་འདི་འདུལ་བར་མ་ནུས་ན། ། ལེགས་སྨོན་དུག་གིས་སྦགས་པའི་བསྙེན་སྒྲུབ་དེས། ། རྣམ་མཁྱེན་ལམ་དུ་འགྲོ་བར་དཀའ་བ་ལགས། ། འདུ་འཛི་སྤེལ་བའི་གྲོགས་ངན་མ་སྤངས་ན། ། ཡེངས་མ་ལམ་དུ་མི་ཚེ་ཟད་འགྱུར་བས། ། སྨྲ་བ་བཅད་ནས་དབེན་པའི་རི་ཁྲོད་དུ། ། སྒྲུབ་ལ་བརྩོན་ན་མི་ཚེ་དོན་ཡོད་ཡིན། ། འདིར་སྣང་ཆེ་རྒུའི་ཞལ་འཛུམ་མ་མཐོང་ཞིང་། ། དཔལ་འབྱོར་ལོངས་སྤྱོད་གང་ཡང་མ་མཆིས་ཀྱང་། ། དམན་ས་བཟུང་ནས་སྒྲུབ་ལ་གཞོལ་ནུས་ན། །
མཚུངས་མེད་བླ་མའི་ཐུགས་དགོངས་རྫོགས་པར་ངེས། ། ལྡན་དང་གྲོལ་བའི་ཡོན་ཏན་མེད་བཞིན་དུ། ། དད་རྫས་ཟོས་པའི་ཉེས་པ་ལྕི་བའི་ཕྱིར། ། ཁ་མགོ་ཐོན་ཙམ་ཟས་གོས་འབྱོར་བའི་ཚེ། ། རང་ཚོད་བཟུང་ནས་རང་སེམས་ཆོས་དང་བསྲེས། ། སྦྱང་གཞི་སྦྱོང་བྱེད་རང་ངོ་མ་འཕྲོད་པའི། ། བསྐྱེད་རྫོགས་སྒོམ་པས་འཁྲུལ་སྣང་འཇིག་དཀའ་བས། ། འཇམ་མགོན་བརྒྱུད་པའི་བཀའ་སྲོལ་ཇི་བཞིན་དུ། ། འཁོར་འདས་བསྲེ་བའི་གནད་ལ་མཁས་པར་མཛོད། ། ཉམས་ལེན་མན་ངག་གནད་ཀྱིས་མ་ཟིན་པའི། །
ཆོས་གཟུགས་ཙམ་གྱིས་འཆི་ཁར་མི་ཕན་པས། ། འཇམ་མགོན་བླ་མའི་བཀའ་ལུང་ཇི་བཞིན་དུ། ། ཟབ་མོའི་ཉམས་ལེན་སྲང་དུ་ཚུད་དགོས་ཤིང་། ། བྱིན་རླབས་བརྒྱུད་པའི་བཀའ་བབ་མ་ཉམས་པའི། ། བླ་མ་འདི་འདྲ་དེང་སང་རྙེད་དཀའ་བས། ། ཁ་ཞེ་མེད་པར་དད་པའི་གདུང་ཤུགས་ཀྱིས། ། གསོལ་བ་འདེབས་པ་ལམ་གྱི་རྩ་བ་ཡིན། ། རང་རྒྱུད་གཡོ་སྒྱུའི་སྐྱོན་གྱིས་མ་བསླད་ཅིང་། ། མཆོག་དམན་ཀུན་ལ་ཞེ་འགྲས་མ་ཤོར་བར། ། དབེན་པའི་གནས་སུ་འཆི་བ་སྒུག་ནུས་ན། །
བདག་ནི་སྙིང་ནས་དེ་ལ་སྤྲོ་བར་འདུག ། བརྒྱུད་པ་མཆོག་འདིའི་བཀའ་སྲོལ་ལས་བྱུང་བའི། ། སྙན་བརྒྱུད་བཞི་ལྡན་དབང་བཞིའི་ལམ་བཟང་པོ། ། ཆག་མེད་ཚུལ་གྱིས་ཉམས་སུ་ལེན་ནུས་ན། ། དལ་འབྱོར་རིན་ཆེན་རྙེད་པ་དོན་བཅས་ཡིན། ། ཡང་གསང་མཁའ་འགྲོའི་ཞལ་རླངས་མ་ཡལ་བའི། ། སྙན་བརྒྱུད་ཟབ་མོ་རང་ལ་ཡོད་བཞིན་དུ། ། རི་བོང་ཅལ་བཞིན་འུད་ཅན་གཞན་དག་གི ། རྗེས་སུ་འབྲང་བ་ཆོས་སྐལ་ཆད་པའི་རྟགས། ། དལ་འབྱོར་ཐོབ་ཅིང་མཚན་ལྡན་བླ་མ་མཇལ། །
དམ་ཆོས་སྒྲུབ་པའི་མཐུན་རྐྱེན་ཚང་དུས་འདིར། ། བློ་སྣ་བསྟུངས་ནས་རྩེ་གཅིག་སྒྲུབ་པ་ལ། ། གཞོལ་བའི་དམ་བཅའ་སྙིང་གི་དཀྱིལ་ནས་མཛོད། ། རང་གི་སེམས་རྒྱུད་ཆོས་དང་མ་འདྲེས་པའི། ། རྨོངས་པ་བདག་ལས་གདམས་ངག་མི་འབྱུང་མོད། ། ཆོས་མཐུན་གྲོགས་ཀྱི་ཞལ་ངོ་མ་ཆོག་ནས། ། ཡིད་ལ་གང་དྲན་ཡི་གེའི་ལམ་དུ་སྤེལ། ། ཆོས་དང་འབྲེལ་བའི་བདག་ཅག་དཔོན་སློབ་རྣམས། ། ཚེ་རབས་ཀུན་ཏུ་འཇམ་མགོན་བླ་མ་ཡི། ། ཞབས་པད་བརྟན་ཅིང་ལྟ་སྤྱོད་མཐུན་པ་དང་། །
བསྟན་དང་འགྲོ་བའི་དོན་ཆེན་བྱེད་པར་ཤོག ། ཅེས་པ་འདི་ནི་ཐར་ལམ་དབུ་མཛད་འཇམ་དབྱངས་བཀྲ་ཤིས་དང་། དོན་གླིང་ཚེ་མཚམས་པ་བསམ་གཏན་ཕྲིན་ལས་གཉིས་ཀྱི་བཞེད་སྐོང་དུ་ཡུལ་ལི་ཐང་ཕྱོགས་སུ་སྐྱེས་པའི་བན་དེ་ཀུན་དགའ་རྒྱལ་མཚན་གྱིས་བྲིས་པ་དགེ་ཞིང་བཀྲ་ཤིས་པར་གྱུར་ཅིག། ༄། །འཕོ་མེད་ཆོས་སྐུའི་དགོངས་པ་མངོན་གྱུར་ཀྱང་། ། བཟོད་མེད་དུཿཁས་མནར་བའི་འགྲོ་བ་ལ། ། ཐུགས་རྗེའི་སྤྱན་རས་ཟུམ་པར་མི་མཛད་པའི། ། བླ་མའི་ཞབས་ལ་སྤྱི་བོས་ཕྱག་འཚལ་ལོ། ། གང་གི་དྲིན་གྱིས་ལྷན་སྐྱེས་བདེ་བ་ཆེ། ། བདེ་བླག་ཉིད་དུ་རྟོགས་པའི་ཐབས་ཀྱི་མཆོག ། ཟབ་མོའི་བླ་མའི་རྣལ་འབྱོར་བསྒོམ་པ་ནི། །
གསང་ཆེན་ལམ་གྱི་སྙིང་པོའི་དམ་པ་ལགས། ། དེ་ཡང་རང་གི་ཕུང་ཁམས་སྐྱེ་མཆེད་ལ། ། རྣམ་དག་གདན་གསུམ་ཚང་བའི་ལྷ་ཚོགས་ཀྱི། ། ས་བོན་བཏབ་ནས་བྱིན་གྱིས་རློབ་མཛད་པ། ། རིགས་ཀུན་ཁྱབ་བདག་རྩ་བའི་བླ་མ་ལ། ། སྐྱབས་གནས་ཐམས་ཅད་འདུས་པར་ཐག་བཅད་ནས། ། ཉིན་མོ་སྤྱི་བོར་མཚན་མོ་སྙིང་དབུས་སུ། ། ཡང་ཡང་བསྒོམས་ནས་གསོལ་བ་སྙིང་ནས་འདེབས། ། སྤངས་རྟོགས་མཐར་ཕྱིན་བླ་མའི་གསང་གསུམ་དང་། ། ཐ་མལ་རང་གི་སྒོ་གསུམ་བསྲེས་ནས་ནི། །
ཐེ་ཚོམ་མེད་པར་ད་ལྟའི་རིག་པ་འདི། ། མ་ཡེངས་མ་བཅོས་འཛིན་མེད་ལྷུག་པར་ཞོག ། བློ་འདས་འོད་གསལ་ཕྱག་རྒྱ་ཆེན་པོ་ཡི། ། གནས་ལུགས་དོན་གྱི་བླ་མའི་རང་ཞལ་ལྟ། ། རྗེས་ཐོབ་སྣང་གྲགས་རིག་པའི་ཆོས་རྣམས་ཀུན། ། བླ་མའི་རྡོ་རྗེ་གསུམ་དུ་ཤེས་པའི་བློས། ། ཡིད་ཆེས་བསྐྱེད་ལ་གསོལ་བ་བཏབ་པའི་མཐར། ། སྣང་སེམས་བསྲེས་ལ་འཛིན་མེད་ལྟ་བ་སྐྱོངས། ། རྒྱལ་ཀུན་ཡུམ་གྱུར་རྡོ་རྗེ་རྣལ་འབྱོར་མ། ། རང་ངོར་བླ་མའི་ཚུལ་དུ་སྣང་བའི་ཕྱིར། །
ལྷ་དང་བླ་མ་ངོ་བོ་དབྱེར་མེད་དུ། ། ངེས་པའི་ཤེས་པ་གཏིང་ནས་སྐྱེས་པ་ན། ། བླ་མ་མཇལ་ཡང་དེ་ཡིས་མི་ཚིམ་པར། ། ཡི་དམ་གཞན་དུ་ཚོལ་བའི་བློ་ངན་འཇིག ། སྣང་སྲིད་འཁོར་འདས་བསྡུས་པའི་ཆོས་རྣམས་ཀུན། ། རང་སེམས་རིག་པའི་རྩལ་དུ་ཤེས་པ་ན། ། གཉུག་མ་འོད་གསལ་དོན་གྱི་བླ་མ་ལས། ། གཞན་པའི་སྐྱབས་གནས་མེད་པའི་ཕུ་ཐག་ཆོད། ། མཉམ་བཞག་དམིགས་མེད་ལྟ་བ་བསྒོམ་པ་དང་། ། རྗེས་ཐོབ་སྣང་བ་སྒྱུ་མའི་ཚུལ་དུ་ཤེས། །
རླབས་ཆེན་རྒྱ་ཆེན་སྤྱོད་པའི་གཞུང་བསྲངས་ཏེ། ། ནམ་ཞིག་མཉམ་རྗེས་རེས་འཇོག་མ་ཡིན་པར། ། དམིགས་མེད་ངང་དུ་རོ་མཉམ་གྱུར་པ་ན། ། མཆོག་གི་དངོས་གྲུབ་ཐོབ་པའི་ཐ་སྙད་བྱེད། ། དང་པོར་ཆོས་ཀྱི་ལམ་དུ་འཇུག་པ་ན། ། སྲིད་ལས་ངེས་པར་འབྱུང་བའི་བློ་བསྐྱེད་ནས། ། དགག་སྒྲུབ་གནང་བའི་སྤྱོད་པ་མ་ལུས་པ། ། མིག་འབྲས་བཞིན་དུ་སྲུང་སྡོམ་བགྱི་ལ་འབད། ། བར་དུ་རིམ་གཉིས་སྒོམ་པ་བརྟན་པ་ན། ། ཨ་འཐས་གུ་དོག་སྤྱོད་པ་སྤངས་ནས་ནི། །
ལམ་ཀུན་གཟིངས་བཞིན་འདོར་བར་བྱེད་པ་ནི། ། ལམ་མཐར་ཕྱིན་པ་སྔ་མའི་རྣམ་ཐར་ལགས། ། ཆོས་བརྒྱད་རྟོག་པ་འཇིག་པའི་ལྟ་བ་དང་། ། ལས་འབྲས་དཔང་དུ་བཙུགས་པའི་སྤྱོད་པ་གཉིས། ། ཐབས་ལ་མཁས་པས་ཟུང་དུ་མ་ཆུད་ན། ། བདེན་གཉིས་ཡ་བྲལ་གྱུར་པའི་ཉེས་པ་ཡོད། ། རེ་དོགས་དགག་སྒྲུབ་རྟོག་པའི་ཕྲེང་བ་རྣམས། ། མཉམ་ཉིད་རྟོགས་པའི་རྒྱན་དུ་ཁྱེར་ནས་ནི། ། སྲིད་ཞི་གཉིས་མེད་ཟུང་འཇུག་རྡོ་རྗེ་འཆང་། ། ཚེ་འདི་ཉིད་ལ་མངོན་དུ་འགྱུར་བར་མཛོད། །
འདི་དག་རང་གི་རྒྱུད་ན་མ་མཆིས་པས། ། གོ་ཡུལ་ཚིག་གི་ཕྲེང་བ་སྤེལ་བ་ལ། ། སེམས་ནི་ཤིན་ཏུ་སྐྲག་པར་གྱུར་ན་ཡང་། ། སྒྲུབ་བརྩོན་བླ་མ་དམ་པ་ཁྱོད་ཉིད་ཀྱི། ། གསུང་གིས་བསྐུལ་བ་ལྡོག་ཏུ་མ་ཕོད་ནས། ། ཤཱཀྱའི་དགེ་སློང་ཀུན་དགའི་མིང་གིས་བྲིས། ། ནོངས་པ་ལྷ་དང་བླ་མའི་སྤྱན་སྔར་འཆག ། དགེ་བས་ཁྱེད་ཀྱི་ཐུགས་དགོངས་རྫོགས་པ་དང་། ། སླད་མར་རྗེས་སུ་འཛིན་པའི་རྒྱུ་རུ་བསྔོ།། ༄། །བླ་མ་ལ་ཕྱག་འཚལ་ལོ། །
སྡོམ་གསུམ་ཉེས་པའི་དྲི་མས་དབེན་ཞིང་། ། ཐེག་གསུམ་ལམ་གྱི་ཡོན་ཏན་ཀུན་རྫོགས། ། གསང་གསུམ་རྒྱལ་བའི་ངོ་བོར་བཞུགས་པའི། ། སྐྱབས་གསུམ་ཀུན་འདུས་བླ་མ་མཁྱེན་ནོ། ། ཆོས་ཀུན་སྒྲིབ་མེད་མངོན་སུམ་གཟིགས་ཤིང་། ། འགྲོ་བ་ཡོངས་ལ་བུ་ལྟར་བརྩེ་བ། ། རྒྱལ་བ་ཀུན་གྱི་ཕྲིན་ལས་རང་གཟུགས། ། དཔལ་ལྡན་བླ་མས་བྱིན་གྱིས་རློབས་ཤིག ། སྙིང་ནས་ཆོས་ལམ་གཉེར་བའི་འདུན་མ། ། ལྷག་བསམ་རི་མོ་སེམས་ལ་བྲིས་ཀྱང་། །
བསམ་དོན་ཐོག་ཏུ་ཁེལ་བ་དཀའ་བས། ། བར་ཆད་བདུད་ལས་རྒྱལ་བར་མཛོད་ཅིག ། ཐུགས་བརྩེའི་ཐུགས་ཀྱིས་ཡུན་རིང་བསྐྱངས་པའི། ། སྙིང་གི་གྲོགས་མཆོག་དམ་པ་ཁྱོད་ལ། ། བཅོས་མ་སྤངས་པའི་བདེན་པའི་ཚིག་གིས། ། མཆིད་འདི་གསོལ་གྱིས་ཐུགས་ལ་ཞོག་མཛོད། ། རྙེད་དཀའི་མི་ལུས་རིན་ཆེན་འདི་འདྲ། ། སླན་ཆད་ཐོབ་པར་དཀའ་བ་ལགས་པས། ། རྣམ་དཀར་ལྷ་ཆོས་སྒྲུབ་པའི་འདུན་པ། ། ཐུགས་ཀྱི་དཀྱིལ་ནས་བོར་དུ་མི་རུང་། །
ནམ་འཆི་ངེས་པ་སུ་ལའང་མེད་པས། ། གློ་བུར་འཆི་བདག་གཤིན་རྗེ་སླེབ་ཀྱང་། ། འགྱོད་པ་མེད་པའི་དགེ་ཚོགས་ཅི་འགྲུབ། ། ད་ལྟ་ཉིད་ནས་ཚགས་སུ་ཚུད་དགོས། ། ཆོས་དང་འཇིག་རྟེན་བྱ་བ་གང་ལ། ། བློ་རྩེ་དཀོན་མཆོག་གསུམ་ལ་གཏད་ནས། ། ཡིད་ཆེས་མཆོག་གསུམ་ཡུལ་ལ་བྱེད་པ། ། དམ་པ་སྔ་མའི་རྣམ་ཐར་ལགས་པས། ། སྐྱིད་སྡུག་ལེགས་ཉེས་ཅི་འདྲ་བྱུང་ཡང་། ། ལས་འབྲས་བསླུ་མེད་སེམས་ལ་བཟུང་སྟེ། །
མཆོག་གསུམ་བླ་མར་གསོལ་བ་བཏབ་ན། ། བསམ་དོན་ཆོས་བཞིན་མི་འགྲུབ་མི་སྲིད། ། རྫོགས་པའི་སངས་རྒྱས་རྡོ་རྗེ་འཆང་དངོས། ། མངོན་སུམ་མི་ཡི་གཟུགས་སུ་བྱོན་པ། ། འཇམ་མགོན་བླ་མ་ལེགས་པའི་མཚན་ཅན། ། གྲོགས་པོ་ཁྱོད་ཀྱི་རིགས་བདག་ལགས་པས། ། ཁ་ཞེ་མངོན་ལྐོག་མེད་པའི་དད་པས། ། ཅི་མཛད་ཁྱེད་ཤེས་བློ་གཏད་ངང་ནས། ། ཉིན་མཚན་ཀུན་ཏུ་གསོལ་བ་འདེབས་པ། ། ཉམས་ལེན་ཆོས་ཀྱི་སྙིང་པོར་འཛིན་དགོས། །
བདག་ཀྱང་རྗེ་བཙུན་བླ་མ་འདི་ལ། ། སངས་རྒྱས་དངོས་ཀྱི་འདུ་ཤེས་སྐྱེས་ནས། ། འདི་ཕྱིའི་བློ་གཏད་ཁོང་ལ་བཅོལ་བས། ། ཕྱི་མའི་ལམ་རྒྱགས་ཅུང་ཟད་རྙེད་ཡོད། ། ཁྱེད་ཀྱང་ཡིད་ཆེས་མོས་གུས་བསྐྱེད་ལ། ། བློ་ཕུག་བླ་མ་འདི་ལ་གཏོད་དང་། ། བྱིན་རླབས་ཐུགས་རྗེས་བསླུ་བ་མེད་པའི། ། ཉམས་མྱོང་ཚད་མ་ང་ལ་ཡོད་ལགས། ། རང་མགོ་ཐོན་པའི་གདེང་དྲོད་མེད་བཞིན། ། གཞན་མགོ་འདོན་པའི་སྙིང་སྟོབས་འཆང་བ། །
ང་དང་ང་འདྲའི་བླ་མ་གཞན་ལ། ། སྐྱབས་སུ་སོང་ཡང་ཕན་པ་འབྱུང་དཀའ། ། སྙིང་ནས་ལྷ་ཆོས་མཛད་པར་དགོངས་ཚེ། ། ཚེ་འདིའི་བྱ་བ་དུག་བཞིན་སྤངས་ནས། ། དབེན་པའི་གནས་སུ་སྒྲུབ་ལ་གཞོལ་བ། ། ཆོས་མཛད་སྔ་མའི་རྣམ་ཐར་ལགས་མོད། ། སྣ་ཚོགས་རྐྱེན་ངན་རླུང་ལྟར་འཚུབ་པའི། ། ཤིན་ཏུ་རྒུད་པའི་དུས་ངན་འདི་རུ། ། འཇིག་རྟེན་བྱ་བ་ཐམས་ཅད་བཞག་ནས། ། ཆོས་སྒྲུབ་ཟེར་བ་དཀའ་བར་འདུག་པས། །
ཐུགས་རྒྱུད་བྱང་ཆུབ་སེམས་ཀྱིས་སྦྱངས་ཏེ། ། བྱ་བ་ཆེ་ཆུང་ཅི་བྱེད་ཐམས་ཅད། ། གཞན་ཕན་སེམས་ཀྱིས་ཟིན་པར་མཛད་ན། ། དོན་གཉིས་འབད་མེད་ཤུགས་ཀྱིས་འགྲུབ་འོང་། ། འཕྲལ་ཕུགས་བྱ་བ་གང་ལ་འཇུག་ཀྱང་། ། ཕྱི་རྗེས་རིང་དུ་ལྟ་བ་གནད་ཡིན། ། སྒྲུབ་ཀྱང་གྲུབ་དུས་ནམ་ཡང་མེད་པའི། ། འདུན་མའི་ཐོག་མར་བརྟག་དཔྱད་མཛད་དགོས། ། གཞུངས་བཟང་ཕྱི་ཐག་ཅན་གྱི་གྲོགས་ལ། ། བློ་གཏད་མཛད་ན་བསླུ་བ་མེད་མོད། །
ཁེ་ཉེན་བརྩི་བའི་སྙིགས་མའི་གྲོགས་ཀྱིས། ། ནམ་ཡང་བསླུ་བ་ཁྱེད་ཀྱིས་ལོས་མཁྱེན། ། གནས་གྲོགས་ལོངས་སྤྱོད་གང་ལ་བསམས་ཀྱང་། ། སྐྱོ་བ་སྐྱེ་བའི་རྒྱུ་ལས་མེད་པས། ། ཆོས་མེད་ཀུན་དགའ་བདག་གི་སེམས་པ། ། དབེན་པའི་རི་ལ་དགའ་བ་དེ་ལགས། ། ཧ་ཅང་བསམ་པའི་མཐའ་རྒྱ་བསྐྱེད་ན། ། རང་སྡུག་རིན་གྱིས་ཉོ་བ་སྲིད་པས། ། དུས་དང་བསྟུན་པའི་ཐབས་མཁས་ངང་ནས། ། བློ་སྣ་འཕྲལ་ཆོད་མཛད་ན་དགའ་འམ། །
བདག་ལ་ཡོན་ཏན་ཆེན་པོ་མེད་རུང་། ། མི་ཆོས་འདུན་མ་མཁས་པའི་གྲལ་དུ། ། འཁོར་སློབ་ཕལ་ཆེར་བརྩི་བར་འདུག་ཀྱང་། ། བསམ་བཞིན་གྲུབ་དུས་དེ་སྔ་མ་བྱུང་། ། བསྒྲུབས་ན་འགྲུབ་ངེས་ལྷ་ཆོས་ཡིན་པས། ། མི་ཚེ་ལྷག་མ་ཅུང་ཟད་འདི་ལ། ། འཆི་ཁར་མི་འགྱོད་ཙམ་ཞིག་རེ་བ། ། ཡང་ཡང་སྙིང་གི་དཀྱིལ་ནས་དྲན་བྱུང་། ། སྙིང་གྲོགས་ཁྱེད་ཀྱིས་དེ་ཚུལ་དགོངས་ལ། ། འདི་ཕྱིའི་ཁེ་ཉེན་ཞིབ་ཏུ་བརྟགས་ནས། །
བྱ་བ་ཆེ་ཆུང་གང་ལ་འཇུག་ཀྱང་། ། ལེགས་ཉེས་འདམ་ག་ནོར་དུ་མི་རུང་། ། འདི་བཞིན་བྱས་ན་འདི་བྱུང་སྙམ་པའི། ། རེ་དོགས་རྟོག་པའི་འཁྲུལ་འཁོར་འདི་ཡིས། ། བདག་ནི་སྔོན་ཆད་ཡང་ཡང་བསླུས་པས། ། ཁྱོད་ཀྱང་འདི་ཡིས་བསླུ་དོགས་མཛད་དགོས། ། རྣམ་དཀར་དགེ་ཚོགས་གང་ཞིག་བསྒྲུབས་ཀྱང་། ། དཀོན་མཆོག་གསུམ་ལ་ཡིད་ཆེས་བསྐྱེད་ནས། ། ཚེ་རབས་ཀུན་ཏུ་ཆོས་ལ་སྤྱོད་པའི། ། སྨོན་ལམ་འདེབས་པ་གནད་ཀྱི་དོན་ཡིན། །
སྦྱོར་དངོས་རྗེས་ཀྱིས་ཟིན་པ་མེད་ན། ། ལྟར་སྣང་ཆོས་དེས་ཕན་པ་ཆུང་བས། ། སེམས་བསྐྱེད་བསྔོ་བའི་བར་དུ་བཙུད་པའི། ། ཆོས་དང་རང་སེམས་སྦྱོར་བ་གལ་ཆེ། ། གྲོགས་པོ་ཁྱེད་ཀྱིས་མཛད་པའི་སྤྲོས་པ། ། ངེས་པར་བསྐྱུར་ཏེ་གནས་དུས་བྱུང་ཚེ། ། སངས་རྒྱས་དངོས་འདྲའི་བླ་མ་མཆོག་ལས། ། དབང་བསྐུར་ཐོབ་པའི་ཡི་དམ་ཞིག་ལ། སྙིང་ནས་བློ་གཏད་ཆིག་དྲིལ་མཛད་དེ། ། ཉིན་མཚན་ཀུན་ཏུ་བརྩོན་པ་མཛད་དགོས། །
དེ་ཡང་ཉམས་ལེན་གནད་དུ་ཁེལ་བའི། ། མན་ངག་སྙིང་པོས་ཟིན་པ་གལ་ཆེ། ། བླ་མ་སངས་རྒྱས་དངོས་སུ་མཐོང་ཚེ། ། བྱིན་རླབས་བཀག་ཀྱང་མི་ཁེག་འཇུག་ཡོང་། ། སྙིང་ལ་བླ་མའི་བྱིན་རླབས་ཞུགས་ཚེ། ། ཆོས་དང་རང་སེམས་གཏིང་ནས་འདྲེས་ཡོང་། ། སེམས་རྒྱུད་ཆོས་དང་འདྲེས་པར་གྱུར་ན། ། ཤི་ཡང་འགྱོད་པ་མེད་པ་ལགས་སོ། ། བདག་ཉིད་གཅེས་འཛིན་འགོང་པོ་ཐུལ་ན། ། དགྲ་འདྲེའི་སྣང་བ་དབྱིངས་སུ་དེངས་འགྲོ། །
ཀུན་ལ་བྱམས་བརྩེ་ལྷག་བསམ་འབྱོངས་ཚེ། ། ཀུན་ཀྱང་བྱམས་པའི་གཉེན་དུ་འགྱུར་འོང་། །

ང་རྒྱལ་ཁེངས་པའི་རྭ་རྩེ་བཅད་ན། ། རྟག་ཏུ་རང་གིས་དམན་ས་ཟིན་འགྲོ། ། འགྲོ་ཀུན་སྤྱི་བོས་ཐོད་བཞིན་བཀུར་ན། ། འགྲན་སེམས་རྩོད་པའི་བྲེལ་ཟིང་མི་འོང་། ། བག་ཡངས་ངང་དུ་དགེ་ལ་བརྩོན་ན། ། ཕྱི་མའི་ལམ་རྒྱགས་ཚགས་སུ་ཚུད་འགྲོ། ། གྲགས་སྙན་འདོད་པའི་རེ་བ་ཆད་ན། ། ཚེ་འདིའི་བྱ་བ་བློ་ཡིས་ཐོངས་ཡོང་། ། ནམ་འཆི་ཆ་མེད་སྙིང་ལ་དྲན་ཚེ། ། ལྷ་ཆོས་ངམ་ངམ་ཤུགས་ཀྱིས་འགྲུབ་འགྲོ། ། ལས་འབྲས་བསླུ་མེད་སེམས་ལ་བཟུང་ན། །
ཚེ་རབས་ཀུན་ཏུ་ཆོས་དང་འཕྲད་འོང་། ། དགེ་བཅུའི་ལམ་གྱི་ཐེམ་སྐས་བཙུགས་ན། ། ལྷ་ཡུལ་བགྲོད་པ་ཐང་རིང་མ་རེད། ། བྱང་ཆུབ་སེམས་ཀྱི་ལམ་བཟང་བསྟེན་ན། ། སངས་རྒྱས་སྒྲུབ་པ་དཀའ་རྒྱུ་ཅི་ཡོད། ། དམ་ཚིག་སྡོམ་པའི་གཤོག་རྩལ་རྒྱས་ན། ། མཁའ་སྤྱོད་བགྲོད་པ་སུས་ཀྱང་ནུས་འོང་། ། གསང་ཆེན་ཟབ་མོའི་མན་ངག་བསྟེན་ན། ། འོག་མིན་གནས་ཀྱང་འདི་ན་འདུག་སྐད། ། ཟབ་མོ་བླ་མའི་ལམ་ལ་བརྩོན་ན། །
ཐུགས་ཡིད་དབྱེར་མེད་ཉམས་རྟོགས་རྒྱས་འོང་། ། སྙིང་ནས་བརྩེ་བའི་གྲོགས་པོ་ཁྱེད་ལ། ། སྙིང་གཏམ་བྲིས་ཏེ་ཕུལ་བ་དེ་ལགས། ། སྙིང་གི་དཀྱིལ་དུ་སྦ་བར་མཛོད་དང་། ། སྙིང་པོའི་གདམས་པ་ཡིན་པར་སེམས་སོ། ། ཁྱེད་ཀྱི་སྐུ་ཚེ་མཐའ་རུ་ཕྱིན་ཅིང་། ། ཐུགས་བཞེད་མཐའ་དག་ལྷུན་གྱིས་འགྲུབ་སྟེ། ། མི་ཚེ་སྐྱིད་ཀྱིས་འཁྱོངས་པར་འགྱུར་བའི། ། སྨོན་འདུན་སྙིང་ནས་བདག་གིས་ཞུ་འོ། ། རིགས་སྔགས་འཛིན་པའི་ཁུ་བྱུག་སྔོན་པོ། །
སྣ་ཚོགས་རྐྱེན་ངན་ལྷགས་པས་གདུངས་ཚེ། ། སྨན་ལྗོངས་དབེན་པའི་ནགས་ཚལ་དྲན་ནས། ། གསུང་ངག་བསྡམས་ནས་ལྡེམ་ལྡེམ་ཡོད་ལགས། ། གལ་ཏེ་བསམ་དོན་ཐོག་ཏུ་ཁེལ་ནས། ། སྒྲུབ་ལ་གཞོལ་བའི་སྐལ་བཟང་རྙེད་ཚེ། ། ཁྱེད་ཀྱང་ཡང་དག་ལམ་དུ་ཚུད་པའི། ། དངོས་གྲུབ་ལྷ་དང་བླ་མར་ཞུའོ། ། ཞེས་གྲོགས་མཆོག་དམ་པ་བཀྲ་ཤིས་ཆོས་ལྡན་གྱི་བཞེད་སྐོང་དུ་ཆོས་སྨྲ་བའི་གཟུགས་བརྙན་ཀུན་དགའ་རྒྱལ་མཚན་གྱིས་བྲིས་པ་དགེའོ།། ༈ །བརྩེ་བའི་གཉེན་གཅུགས་སེམས་ཀྱི་རྟེན་ཕུར། ། ཡིད་ཀྱི་འཁྲི་ཤིང་སྙིང་གི་ཐིག་ལེ། །
མི་དབང་གདུགས་དཀར་སྙན་གྱི་ལམ་དུ། ། བདེན་གཏམ་ཟངས་མ་ཕུལ་བ་འདི་ལགས། ། རང་གིས་འབད་ནས་བསགས་པ་མིན་ཡང་། ། ཕ་ཁུ་བཟང་པོ་བྱུང་བའི་ལག་རྗེས། ། ལྷ་དང་མཉམ་པའི་བདེ་སྐྱིད་ཐོབ་པ། ། སྔོན་བསགས་བསོད་ནམས་ཡིན་པ་ལོས་དགོངས། ། ཧ་ཅང་མངའ་ཐང་རྒྱས་པར་གྱུར་ན། ། དེ་ལ་རྒུད་པ་ཤིན་ཏུ་ཉེ་བས། ། རང་ཚོད་ཟིན་པའི་ཐབས་མཁས་གྱིས་ལ། ། མི་ཚེ་སྐྱིད་ཀྱིས་འཁྱོངས་པར་མཛོད་ཅིག །
དཀོན་མཆོག་གསུམ་པོ་འདི་ཙམ་མ་གཏོགས། ། སྙིང་ནས་བློ་གཏད་འཕེར་བ་མེད་པས། ། སྐྱིད་སྡུག་གནས་སྐབས་ཅི་འདྲ་བྱུང་ཡང་། ། མཆོག་གསུམ་བླ་མ་སེམས་ཀྱིས་མ་འདོར། ། ད་ལྟའི་དུས་ཀྱི་མི་ཆེན་ཕལ་ཆེར། ། རྐུན་མས་དཔོན་ས་བཟུང་བ་མང་བས། ། མནའ་དགེ་མེད་པའི་ཁྲམ་པ་རྣམས་ལ། ། རྣམ་པ་ཀུན་ཏུ་བློ་གཏད་མ་མཛད། ། ཁ་བཤད་ཚེ་ན་ཉིན་བྱེད་འཆར་ཡང་། ། ལག་ལེན་དུས་ན་མུན་མགོ་རུབ་ནས། །
ཁོང་ཤེད་མེད་པའི་ཁ་དཔའ་འདོན་པ། ། ད་ལྟའི་སྐྱེ་བོས་བཤད་ཚུལ་རེད་ལགས། ། ཟས་གོས་ནོར་གྱིས་ངོ་བསྲུང་དགོས་པའི། ། གཉེན་བཤེས་རྣམས་ལ་སྙིང་པོ་མེད་པས། ། རྒྱུ་འབྲས་བསླུ་མེད་སེམས་ན་ཡོད་པའི། ། བཟང་པོའི་གྲོགས་ལ་བརྟེན་པ་གལ་ཆེ། ། ཅུང་ཟད་ལེགས་ན་ང་རྒྱལ་སྐྱེ་ཞིང་། ། ཕྲན་ཚེག་ཉེས་ན་སེམས་རྩ་ཞུམ་པ། ། དཔའ་བརྟན་སྐྱེ་བོའི་སྤྱོད་པ་མིན་པས། ། རྣམ་པ་ཀུན་ཏུ་སྙིང་སྟོབས་བསྐྱེད་དགོས། །
ཧ་ཅང་བྱམས་ན་དབང་དུ་མི་འདུ། ། རྩུབ་སྤྱོད་ཁོ་ནས་དགྲ་རུ་ལྡང་བས། ། འཇམ་རྩུབ་བྱ་བ་ཇི་ལྟར་བྱས་ཀྱང་། ། ཕྱི་རྗེས་རིང་དུ་ལྟ་བ་གནད་ལགས། ། དཔའ་རྩལ་སྤྱང་གྲུང་འཛོམས་པ་ལགས་ཀྱང་། ། བསོད་ནམས་མེད་ན་བདེ་བ་མི་ཐོབ། ། བསོད་ནམས་བསགས་ན་བདེ་སྐྱིད་དཔལ་འབྱོར། ། ཤུགས་ཀྱིས་འགྲུབ་པ་ཆོས་ཉིད་ལགས་སོ། ། ལྷ་སྲས་ཁྱོད་ཀྱིས་ཚུལ་འདི་དགོངས་ལ། ། བློ་སྟོབས་བསྐྱེད་ལ་ལྷ་ཆོས་མཛོད་དང་། །
ཐུགས་བཞེད་མཐའ་དག་ལྷུན་གྱིས་གྲུབ་ནས། ། མི་ཆོས་ཕུན་སུམ་ཚོགས་པར་འགྱུར་རོ། ། སེམས་ལ་རང་དོན་ཕུགས་སུ་བཅུག་ནས། ། བྱམས་སྡང་ལོག་པར་སྟོན་པའི་སྐྱེ་བོས། ། འཕྲལ་དུ་ལུས་ངག་གུས་པར་འདུག་ཀྱང་། ། སྒྲིན་པོའི་བློ་ཡིས་བརྟག་དཔྱད་དགོས་སོ། ། བཅོས་མའི་སྤྱོད་ལམ་ལུས་འཁྱུགས་ལྡེམ་ཞིང་། ། སྐུ་ཞབས་རྗེ་ཞེས་གུས་པས་འབོད་པའི། ། ཁྲམ་པའི་ཚིག་ལ་སྙིང་པོ་ཅི་ཡོད། ། ཉམས་ཉེས་བྱུང་ཚེ་ཁྱེད་ཀྱིས་གཟིགས་འོང་། །
ཉམ་ཐག་མགོན་མེད་སྤྲང་པོའི་ཚོགས་ལ། ། རང་གི་ལག་གིས་སྦྱིན་པ་གཏོང་ཞིང་། ། ང་རྒྱལ་མེད་པ་བརྩེ་བས་སྐྱོང་བ། ། ཡ་རབས་དྲ་མའི་མཛད་པ་ལོས་ཡིན། ། ཕ་ཁུ་བཟང་པོ་སྐུ་ཚེ་བརྟན་ཅིང་། ། རང་ཡང་ན་གཞོན་རིག་པ་རྣོ་བས། ། ད་ལྟ་བག་ཡངས་ངང་ལ་མ་བཞུགས། ། རྒྱལ་སྲིད་བཙན་པའི་ཐབས་ལ་འབད་མཛོད། ། ད་ལྟའི་སྟོབས་འབྱོར་འདི་བས་ལྷག་ཞིག ། དུས་ཀྱི་དབང་གིས་འོང་བར་དཀའ་བས། །
མལ་ས་ནོན་པའི་ཐབས་མཁས་ཤེས་ན། ། བདག་ལ་ཞུ་དོན་དེ་ལས་མེད་ལགས། ། སྤྲེ་འུས་བྱེད་སྤྱོད་སྣ་ཚོགས་ཤེས་ཀྱང་། ། རང་རྩའི་མདུད་པ་བཤིག་ལ་མི་མཁས། ། ཁ་བཤད་ཤེས་ཀྱང་ལག་ལེན་མེད་པའི། ། མི་ངན་བདག་ཀྱང་དེ་དང་འདྲ་ལགས། ། མ་རྒན་ཉམ་ཐག་འཆི་བའི་ཚེ་ན། ། བུ་འདིས་དམ་པའི་ཆོས་ཤིག་འགྲུབ་ཚེ། ། བདག་ལ་བསམ་རྒྱུ་དེ་ལས་མེད་ཅེས། ། ཨ་མའི་ཞལ་ཆེམས་དེ་འདྲ་གནང་ཡང་། །
ལས་ངན་བདག་ནི་རྐྱེན་གྱི་དབང་གིས། ། བསམ་ངན་རྟོག་པའི་འཁྲུལ་འཁོར་བསྐོར་ནས། ། མི་ངན་རྣམས་དང་རྒྱུན་དུ་འགྲོགས་པས། ། འདི་ཕྱི་གཉིས་མེད་འདི་འདྲ་རེད་སོང་། ། བརྩེ་བའི་མ་དང་སྲིང་མོ་ལ་སོགས། ། ཡིད་གཅུགས་བདག་གི་གཉེན་བཤེས་ཕལ་ཆེར། ། དབང་མེད་ལས་ཀྱི་རླུང་གིས་དེད་ནས། ། ཕྱི་མའི་ལམ་ཆེན་བླངས་ནས་ལང་སོང་། ། བྲལ་བའི་སྡུག་བསྔལ་ཤིན་ཏུ་ཆེ་ཡང་། ། ད་ནི་གར་ཡོད་ཙམ་ཡང་མི་ཤེས། །
སྐྱིད་སྡུག་གནས་སྐབས་ཅི་འདྲ་ཡོད་སྙམ། ། སེམས་ནི་ཤིན་ཏུ་སྐྱོ་བར་འདུག་ལགས། ། སྙིང་གི་མེ་ཏོག་གཞོན་ནུ་ཁྱེད་ལ། ། ད་དུང་ཞུ་རྒྱུ་མང་པོ་འདུག་རུང་། ། འབྲེལ་མེད་གཏམ་ལ་འབྲས་བུ་མེད་པས། ། ཡི་གེས་འཇིགས་ནས་དེ་ལས་མ་བྲིས། ། ཡིད་འོང་ས་འཛིན་མཐོན་པོའི་རྐེད་པ། ། སྔོན་བྱོན་དམ་པ་གོང་མའི་གདན་ས། ། ངུར་སྨྲིག་འཛིན་པ་དགེ་འདུན་རྒྱ་མཚོ། ། འདུ་བའི་གནས་མཆོག་ཡིད་འོང་དགོན་པ། །
ལྷ་ཤིང་ཤུགས་པའི་ཡལ་གའི་ཁྲོད་ནས། ། ལྷ་བྱ་འཇོལ་མོའི་གླུ་དབྱངས་ལེན་ཅིང་། ། དཀར་དམར་ལང་ཚོའི་གཟི་མདངས་བཀྲ་བའི། ། མི་ཏོག་སྣ་ཚོགས་རྒྱན་བཞིན་བཀྲམ་ལ། ། སྐད་སྙན་བུང་བའི་བུ་མོའི་ཚོགས་རྣམས། ། འཆི་མེད་ལམ་དུ་བརྩེ་ཞིང་ལྡིང་བ། ། རྒྱ་མཚོ་ཆེན་པོའི་རྦ་རླབས་བཞིན་དུ། ། ལོ་ཡག་སྙེ་མ་རླུང་གིས་བསྐྱོད་ཅིང་། ། ཡིད་འོང་ཕྱོགས་ཀྱི་ཐ་གྲུ་ཐམས་ཅད། ། རི་དྭགས་གཡུང་དག་དུ་མས་གང་ཞིང་། །
བྱ་ཚོགས་མང་པོའི་སྙན་གླུས་བཟུང་བའི། ། སྔོ་ལྗང་ལྗོན་པའི་ཕྲེང་བས་བསྐོར་བ། ། ཆར་སྤྲིན་མཐིང་ནག་རྣམ་པར་གཡོ་ཞིང་། ། འབྲུག་སྒྲ་ཟབ་མོ་དལ་གྱིས་དགོད་བཞིན། ། ཟིམ་བུའི་ཆར་གྱིས་དགའ་བ་སྦྱིན་པའི། ། ཡིད་འོང་ཉམས་དགའི་གནས་མཆོག་དེ་རུ། ། དགེ་བཤེས་ཕྲིན་ལས་འཕེལ་རྒྱས་མཆོག་གི ། གཟིམ་ཁང་བཀྲ་ཤིས་མཐོང་སྨོན་ནང་ནས། ། བསམ་ཡས་རྫུ་འཕྲུལ་སྟོབས་ཀྱི་བདག་པོ། ། གླིང་རྗེ་གེ་སར་རྒྱལ་པོའི་བརྒྱུད་པ། །
ཕྱོགས་བཞིའི་དགྲ་མགོ་དུས་གཅིག་ནོན་པའི། ། མེས་པོ་སྟག་གཟིག་ལྟ་བུའི་ཚ་བོ། ། ལུགས་གཉིས་མཁྱེན་དཔྱོད་སྤོབས་པ་མཐོ་བ། ། ཕ་ཁུ་ཅང་ཤེས་ལྟ་བུའི་བུ་བརྒྱུད། ། སྣ་ཚོགས་གཞུང་ལུགས་མང་དུ་མཐོང་བའི། ། བློ་ལྡན་ཞིག་གིས་བྲིས་པ་འདྲ་འོ། ། ཨ་ལ་དོན་མེད་ཚིག་ཚོགས་མང་པོ་འདི། ། ཨ་གདུགས་ཁྱེད་ཀྱི་མཁྱེན་པའི་སྤྱན་ལམ་དུ། ། ཨ་འཇམ་ཞེས་བྱའི་ཁ་ཡངས་ཡིག་ཡངས་དེས། ། ཨ་མཚར་རྩེ་མོའི་ཚུལ་དུ་ཕུལ་བ་ལགས།།
༈ །གང་ཞིག་སྙིང་ནས་གུས་པ་ཡིས། ། བསྟེན་ན་ནམ་ཡང་མི་བསླུ་བའི། ། དཔལ་མགོན་རྩ་བའི་བླ་མ་ལ། ། དང་བའི་ཡིད་ཀྱིས་ཕྱག་བགྱིས་ནས། ། ཚིག་གི་མེ་ཏོག་ལས་འོང་ཞིང་། ། དོན་གྱི་རོ་བཅུད་མ་ཉམས་པའི། ། ཡིད་འོང་གདམས་པའི་འབྲས་བུ་འདི། ། ཁྱོད་ལ་སྦྱིན་གྱིས་གུས་པས་ལོངས། ། ཕན་བདེའི་འབྱུང་གནས་ཐུབ་བསྟན་གྱི། ། ཉི་མ་ནུབ་ཀྱི་རི་རྩེར་འཛེགས། །
སྡུག་བསྔལ་མུན་པས་ཕྱོགས་ཀུན་ཏུ། ། ཁྱབ་པའི་སྙིགས་མའི་དུས་ངན་འདིར། ། ཡང་དག་ལམ་བཟང་འདོམས་པ་ཡི། ། དགེ་བའི་བཤེས་དང་མཇལ་དཀའ་བས། ། མཚན་ལྡན་བླ་མ་རྙེད་པའི་ཚེ། ། མཉམ་འགྲོགས་ལོག་ལྟ་མི་འཆོར་བར། ། དབུལ་པོས་ནོར་བུ་རྙེད་པ་ལྟར། ། ཤིན་ཏུ་དཀོན་པའི་འདུ་ཤེས་ཀྱིས། ། དམ་པ་སྔ་མའི་རྣམ་ཐར་བཞིན། ། གུས་པའི་ཚུལ་གྱིས་བསྟེན་པར་མཛོད། །
ལེ་ལོ་ཅན་ལ་ལུང་རྟོགས་ཀྱི། ། ཡོན་ཏན་འབྱུང་བ་མི་སྲིད་པས། ། མགོ་ལ་མེ་ཤོར་བཟློག་འདྲ་བའི། ། གུས་དང་རྟག་པའི་བརྩོན་འགྲུས་ཀྱིས། ། དང་པོར་ཐོས་པའི་རྒྱ་མཚོ་ལ། ། སྤྲོ་བའི་ཡིད་ཀྱིས་འཇུག་པར་མཛོད། ། བླང་དོར་འབྱེད་པའི་བློ་གྲོས་ཀྱི། ། འདྲེན་བྱེད་གསལ་བར་གྱུར་པའི་ཚེ། ། སྒྲོ་སྐུར་གཏམ་གྱིས་ལས་ངན་གྱི། ། ཁུར་པོ་འདེགས་ལ་མི་ཕྱོགས་པར། །
གང་ཤེས་ཆོས་ཀྱི་གནད་དོན་རྣམས། ། རང་གི་རྒྱུད་ལ་སྦྱོར་བར་མཛོད། ། ཤིན་ཏུ་གདུལ་དཀའི་རང་སེམས་འདི། ། དམ་པའི་ཆོས་ཀྱིས་ཐུལ་བའི་ཚེ། ། བླ་མའི་ཐུགས་དགོངས་རྫོགས་པ་དང་། ། ཕ་མའི་དྲིན་ལན་འཁོར་བ་དང་། ། དལ་འབྱོར་སྙིང་པོ་ལོན་པ་རྣམས། ། ཆབས་ཅིག་འབྱུང་བ་མ་ལགས་སམ། ། གཞོན་ནུ་ཁྱོད་ལ་ཞུ་འོས་པའི། ། སྐབས་དོན་ཤིན་ཏུ་མང་ན་ཡང་། །
ལས་ངན་བདག་ནི་མི་ཁོམ་པའི། ། གཞན་དབང་དྲག་པོས་མནར་འདུག་པས། ། ད་ལན་མདོར་དུ་བསྡུས་པ་ལ། ། རེ་ཞིག་ཁྱོད་ཀྱིས་བཟོད་པར་མཛོད། ། ཁྱོད་གསུང་མི་བཟློག་ཙམ་ཞིག་ཏུ། ། བློ་གྲོས་གཞན་ཕན་ཟླ་བ་ཡིས། ། གང་ཤར་ཡི་གེའི་ལམ་བཟང་པོར། ། སྤེལ་འདི་དུས་ཀུན་དགེ་གྱུར་ཅིག། ༈ །ཕྲིན་ཆོས་རང་ཡུལ་དུ་འབྱོན་སྐབས་ཞལ་གདམས་གནང་བ་བཞུགས་སོ།། རྗེ་རྫོགས་པའི་སངས་རྒྱས་མི་གཟུགས་ཅན། །
སྐྱབས་བཀའ་དྲིན་མཚུངས་མེད་ཆོས་ཀྱི་རྗེ། ། ཕ་འཇམ་མགོན་ངག་གི་དབང་པོ་ལ། ། སྙིང་རུས་པའི་གཏིང་ནས་སྐྱབས་སུ་མཆི། ། མགོན་དེ་ཡི་ཐུགས་ཀྱིས་རྗེས་སུ་བཟུང་། ། སྒོས་དད་བརྩོན་ཤེས་རབ་མཆོག་མངའ་བ། ། མི་བདག་ལ་བློ་གཏད་འཆའ་བ་ཡི། ། གྲོགས་ཁྱོད་ཀྱི་ཐུགས་ལ་འདི་ལྟར་ཆོངས། ། དུས་སྙིགས་མའི་སེམས་ཅན་བསོད་ནམས་ཆུང་། ། ཆོས་རྣམ་དག་སྒྲུབ་པ་ཉིན་སྐར་ཙམ། ། རྐྱེན་ངན་པའི་དབང་དུ་མི་འཆོར་བར། །
གྲོགས་ཁྱེད་ཀྱིས་བློ་སྣ་སྟུངས་པར་མཛོད། ། གནས་མི་མེད་དབེན་པའི་རི་ཁྲོད་དུ། ། སེམས་རྩེ་གཅིག་སྒྲུབ་ལ་གཞོལ་ནུས་ན། ། དུས་ཧ་ཅང་ཡུན་རིང་མ་ཡིན་པར། ། མི་ཁྱོད་ཀྱིས་བཙན་ས་ཟིན་སྙམ་བྱེད། ། སྔོན་བྱོན་པའི་སྐྱེས་མཆོག་དེ་དག་གིས། ། ཆོས་དང་པོ་རང་གིས་ཉམས་ལེན་མཛད། ། རང་མི་འཆིང་གཞན་ལ་ཕན་པའི་ཚེ། ། ཐུགས་བརྩེ་བས་འགྲོ་དོན་མཛད་པ་ལགས། ། དོན་དེ་ཕྱིར་དམ་པ་གོང་མ་ཡིས། །
ཆོས་བསླབ་གསུམ་བསྟན་པའི་སྲོག་བཟུང་ནས། ། ཐུགས་བརྩེ་བས་སེམས་ཅན་མ་བོར་བས། ། དོན་གཉིས་པོ་མཐའ་རུ་ཕྱིན་པ་མང་། ། དཔལ་དོན་གྲུབ་གླིང་གི་དགོན་པ་རུ། ། ཁོང་གྲུབ་ཆེན་ངག་དབང་བསམ་གཏན་དང་། ། རྗེ་ཀུན་དགའ་དཔལ་འབྱོར་ལ་སོགས་པ། ། ཉམས་རྟོགས་པའི་དབང་ཕྱུག་གྱུར་པ་ཡི། ། མཁས་གྲུབ་ཀྱི་བླ་མ་མང་པོ་བྱོན། ། ད་དམ་པ་གོང་མའི་རྣམ་ཐར་ལ། ། ཡིད་འདུན་པ་རྩེ་གཅིག་གཏད་ནས་ནི། །
དུས་ཕྱིར་བཤོལ་དབང་དུ་མི་འཆོར་བར། ། ད་སྒྲུབ་པའི་རྒྱལ་མཚན་འཛུགས་རེ་རན། ། རྗེ་བླ་མ་སངས་རྒྱས་དངོས་དང་མཇལ། ། ཆོས་ཟབ་དགུའི་གདམས་པ་ཐོབ་དུས་འདིར། ། ད་རང་གིས་ཉམས་ལེན་མ་མཛད་ན། ། དུས་ཕྱིས་སུ་འགྱོད་པས་གདུངས་ཏེ་འཆི། ། སྐྱབས་བླ་མ་དཀོན་མཆོག་གཙུག་ཏུ་ཁུར། ། ཆོས་བྱང་ཆུབ་སེམས་ལ་བློ་སྦྱངས་ནས། ། གནས་དབེན་པའི་རི་ཁྲོད་འཛིན་པ་ལ། ། ཐུགས་སྤྲོ་བར་མཛོད་ཅིག་སྙིང་གི་བུ། །
མི་བདག་གི་ཁ་ཕོ་མ་ཡིན་ཏེ། ། ཕ་བླ་མའི་ལུང་བསྟན་ཁྱོད་ལ་ཡོད། ། སེམས་གུས་པས་དང་དུ་བླངས་གྱུར་ན། ། དོན་བསླུ་བ་མེད་པའི་སྙིང་གཏམ་ཡིན། ། སྤྲང་བདག་ནི་རྣམ་གཡེང་ལེ་ལོ་དང་། ། སེམས་ཕྱིར་བཤོལ་དབང་དུ་སོང་ནས་ནི། ། རྟེན་དལ་འབྱོར་དོན་མེད་ཤོར་སོང་ཡང་། ། ད་འགྱོད་ཀྱང་བྱ་ཐབས་བྲལ་ནས་འདུག ། མི་ཁོ་བོས་གསར་རྙིང་རིས་མེད་ཀྱི། ། མགོན་དགེ་བའི་བཤེས་གཉེན་བཅུ་ཕྲག་གཉིས། །
ཚུལ་གུས་པས་བསྟེན་ནས་ཟབ་མོའི་ཆོས། ། ཐོས་བསམ་ལ་བརྩོན་ཁུལ་བགྱིས་པས་ན། ། ཚིག་སྨྲས་པ་འདི་ལ་ཕྱོགས་ལྷུང་དང་། ། རང་འདོད་དང་བླུན་གཏམ་མ་མཆིས་པས། ། དེ་ཐུགས་ལ་ཆོངས་ལ་དུས་མྱུར་དུ། ། ད་སྒྲུབ་པའི་རྒྱལ་མཚན་འཛུགས་པར་མཛོད། ། དུས་ནམ་ཞིག་སྒྲུབ་པ་མཐར་ཕྱིན་ནས། ། བློ་མི་འཇིག་གདེང་དྲོད་རྙེད་པའི་ཚེ། ། ཁོང་རེ་ལྟོས་ཅན་གྱི་གདུལ་བྱ་ལ། ། ཐུགས་བརྩེ་བས་ཆོས་ཀྱི་འཁོར་ལོ་བསྐོར། །
དོན་དེ་བཞིན་ཁྱོད་ཀྱིས་མཛད་གྱུར་ན། ། རྟེན་དལ་འབྱོར་དོན་ཡོད་འགྱུར་བ་དང་། ། རྗེ་བླ་མའི་ཐུགས་དགོངས་རྫོགས་པ་ཞིག ། དུས་མྱུར་དུ་འབྱུང་བའི་སྨོན་འདུན་ཞུ། ། ད་སྐུ་ཚེ་སྒྲུབ་པ་མཐར་ཕྱིན་ནས། ། ཚེ་འདི་ཕྱི་ཀུན་ཏུ་འཕྲད་པ་དང་། ། ཆོས་བྱང་ཆུབ་སྙིང་པོ་མ་ཐོབ་བར། ། ལར་འབྲལ་བ་མེད་པའི་སྨོན་འདུན་ཞུ།། །། དགེའོ།། ༈ །ཚེ་མགོན་བླ་མ་ཐར་ལི་ལ་གནང་བ་བཞུགས་སོ།།
བླ་མ་ལ་ཕྱག་འཚལ་ལོ། ། མཆོག་གསུམ་ངོ་བོ་དཔལ་ལྡན་བླ་མ་ལ། ། སྒོ་གསུམ་གུས་པའི་ཚུལ་གྱིས་ཕྱག་བགྱིས་ནས། ། དུས་གསུམ་གཟིགས་པའི་བླ་མའི་བཀའ་བཞིན་དུ། ། བསླབ་གསུམ་འཛིན་པ་ཁྱོད་ལ་འདི་སྐད་ཞུ། ། དལ་འབྱོར་མི་ལུས་ལན་གཅིག་ཐོབ་དུས་འདིར། ། རྣམ་གཡེང་ལེ་ལོའི་དབང་དུ་མི་གཏང་བར། ། རྩེ་གཅིག་དམ་ཆོས་སྒྲུབ་ལ་གཞོལ་བ་ནི། ། ཆོས་མཛད་སྐྱེས་བུ་སྔ་མའི་རྣམ་ཐར་ལགས། ། རྒྱལ་ཀུན་སྙིང་རྗེའི་རང་གཟུགས་སྤྱན་རས་གཟིགས། །
གྲོགས་མཆོག་ཁྱོད་ཀྱིས་ཡི་དམ་མཛད་ནས་ནི། ། དཀའ་སྤྱད་དྲག་པོས་བྱང་ཆུབ་སྒྲུབ་པ་ལ། ། བདག་ནི་སྙིང་ནས་རྗེས་སུ་ཡི་རང་ངོ་། ། ཕ་མར་གྱུར་པའི་འགྲོ་བ་འདི་རྣམས་ཀྱི། ། སྡུག་བསྔལ་ཐམས་ཅད་མྱུར་དུ་ཞི་བའི་ཕྱིར། ། བདག་གིས་སྒོ་གསུམ་ཆོས་ལ་སྦྱོར་སྙམ་པའི། ། ལྷག་བསམ་བཟང་པོ་རྒྱུན་དུ་བསྐྱེད་པར་མཛོད། ། བདག་གིས་ད་ལྟར་ལུས་ངག་ཡིད་གསུམ་གྱི། ། དཀའ་སྤྱད་སྤྲོ་བས་དང་དུ་བླང་པ་འདིས། ། གཞན་གྱི་སྡུག་བསྔལ་མཐའ་དག་ཞི་ནས་ནི། །
དམ་ཆོས་སྒྲུབ་པའི་སྐལ་པ་ཡོད་པར་སྨོན། ། གཞན་གྱི་དོན་དུ་སངས་རྒྱས་ཐོབ་འདོད་ཀྱི། ། སྨོན་སེམས་འདི་དང་ནམ་ཡང་མི་འབྲལ་ཞིང་། ། དགེ་བ་ཆེ་ཆུང་ཇི་བསགས་ཐམས་ཅད་ཀུན། ། གཞན་གྱི་དོན་དུ་བསྔོ་བ་གནད་འགག་ཡིན། ། ལུས་སེམས་གཉིས་ལ་སྡུག་བསྔལ་གང་བྱུང་ཡང་། ། ཚུལ་འདིས་རིགས་དྲུག་འགྲོ་བ་ཐམས་ཅད་ཀྱི། ། སྡུག་བསྔལ་འབྱུང་འགྱུར་ཀུན་གྱི་གོ་བཅད་ནས། ། ཀུན་ཀྱང་བདེ་བར་གྱུར་ཞེས་སྨོན་ལམ་བྱ། ། མི་དགེའི་རྣམ་རྟོག་མང་པོ་སྐྱེ་བའི་དུས། །
དྲན་ཤེས་ལྡན་པས་ལྷོད་པར་སྐྱོང་ཤེས་ན། ། འཁྲུལ་རྟོག་ངན་པའི་རྒྱུ་འགྲུལ་ཆད་ནས་ནི། ། དམ་ཆོས་སྒྲུབ་ལ་སྤྲོ་བ་ངང་གིས་སྐྱེ། ། སྐྱབས་གནས་ཀུན་འདུས་རྩ་བའི་བླ་མ་ལ། ། ཁ་ཞེ་མེད་པའི་དད་པའི་གདུང་ཤུགས་ཀྱིས། ། ཉིན་མཚན་ཀུན་ཏུ་གསོལ་བ་འདེབས་ནུས་ན། ། བསམ་དོན་ཐམས་ཅད་ཡིད་བཞིན་འགྲུབ་པར་འགྱུར། ། མདོར་ན་དུས་དང་གནས་སྐབས་ཐམས་ཅད་དུ། ། བླ་མ་དྲན་པའི་མོས་གུས་འདི་ཡོད་ན། ། བླ་མའི་བྱིན་རླབས་སེམས་ལ་ཞུགས་ནས་ནི། །
གནས་ལུགས་རང་ངོ་ཤེས་པའང་འབྱུང་བར་འགྱུར། ། ཁྱད་པར་རང་ཉིད་འཆི་བའི་དུས་ཀྱི་ཚེ། ། བླ་མ་དྲན་པའི་མོས་གུས་མ་ཤོར་ན། ། ཕྱི་མ་དག་པའི་ཞིང་དུ་སྐྱེ་བ་ཡི། ། རྒྱུ་ཡི་གཙོ་བོ་ཡིན་པར་གསུང་པའང་ཡོད། ། ཀུན་ཏུ་བཟང་པོའི་རྣམ་ཐར་ཇི་བཞིན་དུ། ། མཐའ་ཡས་འགྲོ་བའི་དོན་ཆེན་བྱེད་སྙམ་ནས། ། བཟང་པོ་སྤྱོད་པའི་མདོ་འདི་ཞལ་འདོན་དུ། ། ཡང་ཡང་མཛད་ན་ཚོགས་གཉིས་ཟུང་འཇུག་ཡིན། ། དུས་དང་དུས་སུ་རང་གི་སེམས་རྒྱུད་ལ། །
ཡང་ཡང་བརྟགས་ནས་མི་དགེ་ཀུན་སྤངས་ཏེ། ། བྱང་ཆུབ་སེམས་ལ་འདྲིས་གོམས་བྱེད་པ་ནི། ། གནད་དོན་སྙིང་པོར་དྲིལ་བའི་མན་ངག་ཡིན། ། དེ་ལྟར་བྱས་ནས་གྲོགས་མཆོག་ཁྱོད་ཉིད་ཀྱང་། ། འཆི་ཚེ་རང་ལ་འགྱོད་པ་མི་འབྱུང་བར། ། དག་པའི་ཞིང་དུ་རྒྱལ་བ་སྲས་བཅས་དང་། ། མཇལ་ནས་ཆོས་ལ་སྤྱོད་པའི་སྨོན་འདུན་ཞུ། ཞེས་པའང་སྤྲུལ་མིང་ཨ་འཇམ་པས་བྲིས་པ་དགེ། །། PAGE * MERGEFORMAT 2 སྡེ་སྟོན་ཨ་འཇམ། སྐྱེས་མཆོག་རྣམས་ལ་གདམས་པའི་སྐོར།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
