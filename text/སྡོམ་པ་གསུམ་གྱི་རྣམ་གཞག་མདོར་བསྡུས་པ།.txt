སྡོམ་པ་གསུམ་གྱི་རྣམ་གཞག་མདོར་བསྡུས་པ།
སྡོམ་པ་གསུམ་གྱི་རྣམ་གཞག་མདོར་བསྡུས་པ།
༄༅། །སྡོམ་པ་གསུམ་གྱི་རྣམ་གཞག་མདོར་བསྡུས་པ་བཞུགས། ཀརྨ་པ་བདུན་པའི་ཞབས་ཀྱིས་མཛད། ༄༅། །དཀོན་མཆོག་གསུམ་ལ་ཕྱག་འཚལ་ལོ། ། ལམ་པའི་སྤོང་བའི་སེམས་ཀྱི་སྡོམ་མེད་ཀྱང༌། ། འབྲས་བུར་གྱུར་པ་སྤངས་པའི་ཟག་མེད་སྡོམ། ། གང་ལ་མངའ་བ་རྫོགས་པའི་སངས་རྒྱས་དང༌། ། དེ་ཡི་ཆོས་དང་འཕགས་པའི་དགེ་འདུན་ལ། ། ཕྱག་འཚལ་ནས་ནི་སྡོམ་པ་གསུམ་པོ་དག ། རྒྱལ་བའི་མདོ་དང་རྒྱུད་སྡེ་ལས་གསུངས་པ། ། བཀའ་བརྒྱུད་མཆོག་ལས་བརྒྱུད་པ་ཇི་བཞིན་དུ། །
མདོར་བསྡུས་ཙམ་ཞིག་འདིར་བཤད་བྱ་ཡི་ཉོན། ། འདིར་སྡོམ་པ་གསུམ་མདོར་བསྡུས་ཏེ་བཤད་པ་ལ་གཉིས། བཤད་སྲོལ་ཇི་ལྟར་བྱུང་བ་དང༌། བཤད་པ་དངོས་སོ། ། དང་པོ་ལ་གསུམ། རྒྱ་གར་བའི་ལུགས་ཀྱི་བཤད་སྲོལ་བོད་དུ་བྱུང་བ་དང༌། བོད་གཞན་གྱི་ལུགས། བཀའ་བརྒྱུད་རིན་པོ་ཆེའི་བཤད་སྲོལ་ལོ། ། དང་པོ་ནི། རྒྱ་གར་བའི་ལུགས་བོད་དུ་འགྱུར་བ་ལ།
ཨ་བྷ་ཡཱ་ཀ་རའི་ཐུབ་པ་དགོངས་རྒྱན་ལས་འབྱུང་བ་དང༌། བི་བྷུ་ཏི་ཙནྡྲའི་འོད་ཕྲེང་ལས་འབྱུང་བ་གཉིས་ལས། དང་པོ་ནི། གསེར་གྱི་རྒྱན་གསེར་དུ་རིགས་གཅིག་ཀྱང༌། མགོ་རྒྱན་དང་རྐང་གདུབ་ལག་གདུབ་སོགས་ཐ་དད་པ་བཞིན་དུ། སྡོམ་པ་གསུམ་པོ་སྤོང་བའི་སེམས་པར་རིགས་གཅིག་ཀྱང༌། སྡོམ་པ་གསུམ་ཐ་དད་པར་གསལ་བར་བཤད་དོ། ། བི་བྷུ་ཏིས་ནི། སྐར་མ་དང་ཟླ་བ་ཉི་མ་གསུམ་གྱི་དཔེས་ཟླ་བ་ཤར་བ་ན། སྐར་འོད་ཟིལ་གྱིས་མནན་ནས་བག་ལ་ཞ་བར་འགྱུར་བ་དང༌།
ཉི་མ་ཤར་བ་ན་ཟླ་འོད་ཀྱང་ཟིལ་གྱིས་མནན་ནས་བག་ལ་ཞ་བར་འགྱུར་ཀྱང༌། ཉི་ཟླ་སྐར་གསུམ་ཐ་དད་པ་བཞིན་དུ། སྡོམ་པ་གསུམ་པོ་ཡང་གོང་མ་གོང་མ་ཐོབ་པས། འོག་མ་འོག་མ་ཟིལ་གྱིས་མནན་ནས། བག་ལ་ཞ་བར་གྱུར་ཀྱང་ངོ་བོ་ཐ་དད་པར་བཤད་དོ། ། གཉིས་པ་བོད་ཀྱི་ལུགས་ལ་སྣ་ཚོགས་པ་འདུག་ཀྱང༌། རྩ་ལྟུང་འཁྲུལ་སྤོང་བས། རྒྱུད་འབུམ་པར། རྡོ་ཡི་རིགས་ཀྱི་བྱེ་བྲག་ནི། ། བཞུགས་པས་གསེར་དངུལ་ཟངས་ལྕགས་འགྱུར། །
གསེར་འགྱུར་རྩི་ཡི་རང་བཞིན་གྱིས། ། ཐམས་ཅད་གསེར་དུ་བསྒྱུར་བ་བཞིན། ། སོ་སོ་ཐར་དང་བྱང་ཆུབ་སེམས། ། རིག་འཛིན་སྔགས་ཀྱི་སྡོམ་པ་ཡང༌། ། དཀྱིལ་འཁོར་ཆེན་པོ་འདིར་ཞུགས་ན། ། རིག་པ་འཛིན་པ་ཞེས་བྱའོ། ། ཞེས་འབྱུང་བས། གསེར་འགྱུར་གྱི་དཔེས། སྡོམ་པ་གསུམ་གནས་གྱུར་ངོ་བོ་གཅིག་པར་བཤད་ཅེས་རྗེས་འབྲངས་རྣམས་ཀྱིས་འདོད་ཅིང༌། སྡོམ་གསུམ་རབ་དབྱེར།
སོ་སོ་ཐར་པའི་སྡོམ་པ་ལ། ། ཉན་ཐོས་ཐེག་ཆེན་ལུགས་གཉིས་ཡོད། ། ཅེས་བཤད་ནས། བསམ་པ་སེམས་བསྐྱེད་ཀྱིས་ཟིན་པའི། ། ཆོ་ག་ཉན་ཐོས་ལུགས་བཞིན་གྱིས། ། སོ་སོ་ཐར་པ་རིགས་བརྒྱད་པོ། ། ཐེག་ཆེན་སོ་སོ་ཐར་པར་འགྱུར། ། ཞེས་སོགས་ཀྱིས་གནས་གྱུར་པར་བསྟན་པར་འདིའི་རྗེས་འབྲངས་རྣམས་ཀྱིས་འདོད་ཅིང༌། ཐེག་ཆེན་སོ་སོ་ཐར་ཡིན་ཡང༌། ། དགེ་སློང་ལ་སོགས་སྡོམ་པ་ཡི། །
ལྡོག་པ་ཤི་བའི་ཚེ་ན་གཏོང༌། ། ཞེས་སོགས་ངོ་བོ་གཅིག་ལ་ལྡོག་པ་ཐ་དད་པར་འདོད་དོ། ། སྡོམ་གསུམ་རྣམ་གཞག་པས། ལི་ལྡེར་སོགས་སྣོད་ཤིན་ཏུ་དངས་པ་ལ། ཆུ་དངས་པ་བླུགས་པའི་ནང་དུ། རིན་པོ་ཆེ་ཨིནྡྲ་ནཱི་ལ་བཞག་པ་ན། སྣོད་ཆུ་སོགས་ཁ་དོག་སྔོན་པོར་འགྱུར་བས། ཨིནྡྲ་ནཱི་ལའི་ཡན་ལག་ཏུ་འགྱུར་ཀྱང༌། དེ་གསུམ་ཐ་དད་པ་བཞིན་དུ། ཆོ་ག་རིགས་ཐ་དད་པས་ཐོབ་པའི་སྡོམ་པ་གསུམ་པོ་མི་གཅིག་ཀྱང༌།
གོང་མས་ཟིན་པ་ན། འོག་མ་ཡན་ལག་ཏུ་འགྱུར་བ་ཡིན་ཏེ། བྱང་ས་ལས། སོ་སོ་ཐར་པའི་སྡོམ་པ་ནི་བྱང་ཆུབ་སེམས་དཔའི་སྡོམ་པའི་ཕྱོགས་གཅིག་ཉིད་དུ་རིག་པར་བྱའོ། ། ཞེས་སོགས་བཤད་པ་ཤེས་བྱེད་དུ་འདྲེན་པར་བྱེད་དོ། ། གསུམ་པ་བཀའ་བརྒྱུད་རིན་པོ་ཆེའི་བཤད་སྲོལ་ལ། མགོན་པོ་ཟླ་འོད་གཞོན་ནུའི་ཐར་པ་རིན་པོ་ཆེའི་རྒྱན་ལས། ཐེག་དམན་གྱི་སོ་ཐར་སྡོམ་པ་ཐོབ་ལ་མ་ཉམས་པ་ཐེག་ཆེན་སེམས་བསྐྱེད་ཀྱིས་ཟིན་པ་ན། བྱང་སེམས་ཀྱི་སྡོམ་པའི་ཚུལ་ཁྲིམས་སུ་འགྱུར་བར་གསུངས་པ་ནི། ཐེག་ཆེན་རང་གི་ཐུན་མོང་མ་ཡིན་པའི་སྡོམ་པའི་ཚུལ་ཁྲིམས་སུ་འགྱུར་བ་ནི་མ་ཡིན་ཏེ།
གལ་ཏེ་ཡིན་ན། ཐེག་ཆེན་གྱི་སྡོམ་པའི་ཚུལ་ཁྲིམས་ཐེག་དམན་སོ་ཐར་གྱི་ཆོ་ག་ལས་ཐོབ་དགོས་པས་ཁྱབ་པར་འགྱུར་རོ། ། དེ་ལྟར་ན། ཐེག་ཆེན་པའི་སྡོམ་པའི་ཚུལ་ཁྲིམས་ལ་ཐེག་ཆེན་རང་གི་སྡེ་སྣོད་ནས་འབྱུང་བའི་ཆོ་ག་མེད་པར་འགྱུར་ན། དེ་ཡང་མི་རིགས་ཏེ། ཐེག་ཆེན་གྱི་བྱང་སྡོམ་ལ་རང་ཐོབ་བྱེད་ཀྱི་ཆོ་ག་རྒྱ་ཆེར་དངོས་སུ་འབྱུང་བའི་ཕྱིར་རོ། ། དེས་ན་ཐར་རྒྱན་ལས་དེ་བཞིན་འབྱུང་བ་ནི། སེམས་བསྐྱེད་དང་སྡོམ་པ་གོང་མས་ཟིན་པ་ན། གང་ཟག་དེ་བྱང་སེམས་སུ་གྱུར་པས་དེའི་རྒྱུད་ཀྱི་སྡོམ་པ་ཡིན་ཞིང༌། ཉན་ཐོས་ཀྱི་སྡོམ་པ་མ་ཡིན་ལ།
སེམས་བསྐྱེད་དང་གོང་མས་ཟིན་པས་ཐེག་ཆེན་པའི་རྒྱུད་ལ་ཡོད་པའི་སོ་ཐར་གྱི་སྡོམ་པ་ཡིན་པས། སྡོམ་པའི་ཚུལ་ཁྲིམས་སུ་འགྱུར་ཅེས་པ་ཡིན་ཞིང༌། ཐེག་ཆེན་རང་གི་ཐུན་མོང་མ་ཡིན་པའི་སྡོམ་པའི་ཚུལ་ཁྲིམས་ཡིན་པར་གསུངས་པ་མ་ཡིན་ནོ། ། མགོན་པོ་ཟླ་འོད་གཞོན་ནུའི་གསུང་འབུམ་གྱི་ནང་དུ་འབྱུང་བའི་སྡོམ་པ་གསུམ་གྱི་རྣམ་གཞག་གཞན་ལས་ནི། སྡོམ་པ་གསུམ་ངོ་བོ་ཐ་དད། བསྲུང་ན་འཆོལ་པར་བསྲུང༌། འདོམ་ཐུག་བྱུང་ན་གོང་མ་གཙོ་ཆེ། ཡོན་ཏན་ཡར་ལྡན་ཡིན། གཏོང་ཐོབ་ཐ་དད། ཞེས་སོགས་གསུངས་པ་ནི་གསུང་རབ་ཐམས་ཅད་ཀྱི་དགོངས་པ་དང༌།
ཆོས་ཀྱི་རྒྱལ་པོ་ཉིད་ཀྱི་ཐུགས་བཞེད་ཡིན་ནོ། ། གཉིས་པ་བཤད་པ་དངོས་ལ། དེ་ལྟར་ལུགས་ཐ་དད་པ་དུ་མ་བྱུང་ཀྱང༌། འཐད་པའི་ཕྱོགས་ནི་བཀའ་བརྒྱུད་རིན་པོ་ཆེའི་ལུགས་འདི་ཡིན་ལ། དེ་ཉིད་འཆད་པ་ལ་གསུམ། འདིར་བཤད་ཀྱི་སྡོམ་པ་གསུམ་ངོས་འཛིན་པ། སོ་སོའི་ཐོབ་ཚུལ། སྡོམ་པའི་ངོ་བོ་གཅིག་དང་ཐ་དད་དཔྱད་པའོ། ། དང་པོ་ནི། སོ་སོ་ཐར་པ་ལ་ཡང་ཐེག་དམན་དང་ཐེག་ཆེན་སོ་ཐར་གཉིས་ལས།
འདིར་ནི་ཐེག་དམན་གྱི་སོ་ཐར་དང༌། བྱང་ཆུབ་སེམས་དཔའི་སྡོམ་པ་ལ་ཡང༌། དམན་པའི་བྱང་ཆུབ་ཀྱི་སྡོམ་པ་དང༌། བྱང་ཆུབ་ཆེན་པོའི་སྡོམ་པ་གཉིས་ལས། འདིར་ནི་བྱང་ཆུབ་ཆེན་པོའི་སྡོམ་པ་དང༌། རྒྱུད་སྡེ་བཞིའི་དབང་སོ་སོ་ལས་ཐོབ་པའི་སྔགས་སྡོམ་གསུམ་ནི། འདིར་བཤད་པར་བྱ་བའི་སྡོམ་པ་གསུམ་ཡིན་ནོ། ། གཉིས་པ་ནི། སོ་སོ་ཐར་པའི་སྡོམ་པ་ནི། སོ་ཐར་རིགས་བརྒྱད་སོ་སོའི་རང་གི་ཐོབ་བྱེད་ཀྱི་ཆོ་ག་ཇི་ལྟར་བཤད་པ་བཞིན་ལས་ཐོབ་ཅིང༌།
ལེན་པའི་ཡུལ་ཀྱང་མཁན་སློབ་དང་དགེ་འདུན་ལས་སོགས་པ་ལས་ཐོབ་པའོ། ། བྱང་ཆུབ་སེམས་དཔའི་སྡོམ་པ་ནི། བོད་ཀྱི་སེམས་ཙམ་པའི་ལུགས་ཀྱི་ཆོ་ག་དང༌། དབུ་མ་པའི་ལུགས་ཀྱི་ཆོ་ག་ཐ་དད་པར་འདོད་ཀྱང༌། ཐོགས་མེད་སྐུ་མཆེད་ནས་བརྒྱུད་པ་དང༌། ཀླུ་སྒྲུབ་ཡབ་སྲས་ལས་བརྒྱུད་པའི་ཆོ་གའི་ཁྱད་པར་ཡོད་ཀྱང༌། དེ་གཉིས་དབུ་སེམས་ཀྱི་ཆོ་གའི་ཐ་དད་ཡིན་པའི་ངེས་པ་མི་འདུག་གོ ། བྱང་སྡོམ་ནི། རང་ཐོབ་བྱེད་ཀྱི་ཆོ་ག་ལས་ཐོབ་པ་ཡིན་ཅིང༌། ཡུལ་ཀྱང་སྡོམ་པ་ཉི་ཤུ་པར།
བླ་མ་སྡོམ་ལ་གནས་ཤིང་མཁས། ། ནུས་དང་ལྡན་ལས་བླང་བར་བྱ། ། ཞེས་བླ་མའམ་ཇོ་བོ་ཆེན་པོ་རྗེ་སོགས་ཀྱི་མདུན་དུ་སངས་རྒྱས་བྱང་སེམས་རྣམས་ནས་ལེན་པར་བཤད་པ་ལྟར། བླ་མ་དང་སངས་རྒྱས་བྱང་སེམས་ལས་ལེན་ནོ། ། སྔགས་ཀྱི་སྡོམ་པ་ལ་བྱ་སྤྱོད་རྣལ་འབྱོར་སོགས་རྒྱུད་སྡེ་འོག་མའི་སྡོམ་པ་ནི། རང་ཐོབ་བྱེད་རྒྱུད་སྡེ་འོག་མའི་དབང་བསྐུར་སོ་སོ་བ་ལས་ཐོབ་ཅིང༌། རྣལ་འབྱོར་བླ་མེད་ཀྱི་དམ་ཚིག་དང་སྡོམ་པ་ནི། དབང་བཞི་ཡོངས་སུ་རྫོགས་པར་བསྐུར་བ་ལས་ཐོབ་པ་ཡིན་ནོ། ། ལེན་པའི་ཡུལ་ཀྱང་བླ་མ་རྡོ་རྗེ་སློབ་དཔོན་དང་དཀྱིལ་འཁོར་གྱི་དྲུང་དུ་ལེན་པ་ཡིན་ནོ། ། གསུམ་པ་ནི།
སྡོམ་པའི་ངོ་བོ་ཉན་ཐོས་བྱེ་བྲག་སྨྲ་བ་རྣམས་ནི། རྣམ་པར་རིག་བྱེད་མ་ཡིན་པའི་གཟུགས་སུ་འདོད་ལ། ཐེག་ཆེན་པས་ནི། སྤྱོད་འཇུག་ལས། སྤོང་བའི་སེམས་ནི་ཐོབ་པ་ལས། ། ཚུལ་ཁྲིམས་ཕ་རོལ་ཕྱིན་པར་བཤད། ། ཅེས་སྤོང་བའི་སེམས་ལ་བཤད་པས། སྡོམ་པ་གསུམ་རིམ་གྱིས་ནོད་པའི་དགེ་སློང་རྡོ་རྗེ་འཛིན་པ་ལྟ་བུའི་རྒྱུད་ཀྱི་སྡོམ་པ་གསུམ་པོ་ལ་སྔར་བཤད་པ་ལྟར། བོད་ཁ་ཅིག་གིས་གནས་གྱུར་ངོ་བོ་གཅིག་པར་འདོད་ཀྱང༌། གནས་གྱུར་བ་དང་ངོ་བོ་གཅིག་པ་འགལ་བ་ཡིན་ཏེ།
དཔེར་ན་གསེར་འགྱུར་གྱི་རྩིས་ལྕགས་གསེར་དུ་བསྒྱུར་བ་ན། ལྕགས་དང་གསེར་གཉིས་གཅིག་པ་མ་ཡིན་པ་བཞིན་དང༌། ཀུན་གཞིའི་རྣམ་ཤེས་མེ་ལོང་ལྟ་བུའི་ཡེ་ཤེས་སུ་གནས་གྱུར་པའི་ཚེ་ན་ཡང༌། ཀུན་གཞི་དང་མེ་ལོང་ལྟ་བུའི་ཡེ་ཤེས་གཉིས་ངོ་བོ་གཅིག་པ་མ་ཡིན་པ་བཞིན་ནོ། ། ངོ་བོ་གཅིག་པ་ལ་གནས་གྱུར་དུའང་མི་རུང་སྟེ། ལྕགས་དང་གསེར་གཉིས་ངོ་བོ་གཅིག་ན་གནས་གྱུར་མི་དགོས་པ་བཞིན་ནོ། ། གལ་ཏེ་གནས་མ་གྱུར་པའི་དུས་སུ་ངོ་བོ་མི་གཅིག་ཀྱང༌། གནས་གྱུར་ནས་ངོ་བོ་གཅིག་པ་ཡིན་ནམ་སྙམ་ན། གནས་གྱུར་པ་ནི་གསེར་གྱི་ངོ་བོར་གྱུར་པ་ཡིན་པས། དེ་ལ་ལྕགས་ཀྱི་ངོ་བོ་མེད་པས་ངོ་བོ་གཅིག་པའི་གནས་མེད་དོ། །
གལ་ཏེ་གནས་གྱུར་ན་ལྕགས་གསེར་ངོ་བོ་གཅིག་ན། གནས་མ་གྱུར་པ་ན་ཡང་ལྕགས་གསེར་ངོ་བོ་གཅིག་དགོས་པར་འགྱུར་བ་བཞིན་ནོ། ། སྡོམ་གསུམ་རྣམ་གཞག་པའི་ལུགས་ཀྱི་སྡོམ་པ་འོག་མ་གོང་མའི་ཡན་ལག་ཏུ་འགྱུར་ཞེས་ཟེར་བ་ནི། སྡོམ་པ་འོག་མ་གཉིས་ཀྱང་སྔགས་སྡོམ་གྱི་ཡན་ལག་ཏུ་བྱས་པ་ནས། འོག་མ་མ་ཐོབ་པ་དང་བཏང་བ་རྣམས་ལ་ནི། གོང་མའི་ཡན་ལག་མ་ཚང་ཞིང་བཏང་བར་འགྱུར་བའི་སྐྱོན་ཡོད་ཅིང༌། སྡོམ་པ་འོག་མ་གཉིས་ཀྱང་གོང་མའི་ཡན་ལག་ཡིན་པས། གོང་མའི་ཐོབ་བྱེད་ཀྱི་ཆོ་ག་ལས་ཐོབ་དགོས་པར་འགྱུར་ལ། དེ་ལྟར་ན། སྔགས་སྡོམ་ཉིད་ལས་སྡོམ་པ་གཞན་མ་ཡིན་པས་སྔགས་སྡོམ་ལས་ངོ་བོ་ཐ་དད་པར་མི་རུང་ལ།
གཏོང་ཐོབ་ཐ་དད་པའང་མི་འཐད་དོ། ། གཞན་ཡང་གོང་མས་མ་ཟིན་པ་ཡན་ལག་མ་ཡིན་ཡང༌། ཟིན་པས་ཡན་ལག་ཏུ་འགྱུར་བས་སྐྱོན་དེ་དག་མེད་ཅེ་ན། ཟིན་པའི་སྡོམ་པ་འོག་མ་བཏང་བ་ན་གོང་མའི་ཡན་ལག་བཏང་བར་འགྱུར་རོ། ། དེས་ན། ཨ་བྷ་ཡཱ་ཀ་རས་ཀྱང༌། སྤོང་བའི་སེམས་པ་ཙམ་དུ་རིགས་གཅིག་ཀྱང༌། སྡོམ་པ་གསུམ་ངོ་བོ་ཐ་དད་པར་བཤད་ཅིང༌། བི་བྷཱུ་ཏིས་ཀྱང་ཐ་དད་པར་བཤད་པ་ལྟར། རྒྱ་གར་བའི་ལུགས་གང་ལས་ཀྱང་གནས་གྱུར་ངོ་བོ་གཅིག་པར་བཤད་པ་དང༌།
འོག་མ་གོང་མའི་ཡན་ལག་ཏུ་བཤད་པ་སོགས་མ་བྱུང་ངོ༌། ། དེས་ན། སྡོམ་པ་གོང་མ་མ་ཐོབ་པའི་ཚེ། ཐེག་དམན་ནས་འབྱུང་བའི་སོ་ཐར་གྱི་སྡོམ་པ་ནི། རང་གི་ཐུན་མོང་མ་ཡིན་པའི་སྡོམ་པ་ཡིན་ཀྱང༌། བྱང་སྡོམ་ཐོབ་ནས་སེམས་བསྐྱེད་ཁྱད་པར་བ་དང༌། སྡོམ་པ་གོང་མས་ཟིན་ཅིང་རྟེན་གྱི་གང་ཟག་བྱང་སེམས་ཀྱི་རྒྱུད་ཀྱི་སྡོམ་པ་ཡིན་པས། སོ་ཐར་གྱི་སྡོམ་པ་ནི་ཐུན་མོང་བའི་སྡོམ་པ་དང༌། བྱང་སྡོམ་ཐུན་མོང་མ་ཡིན་པར་འགྱུར་ལ། སྔགས་སྡོམ་ཐོབ་པའི་ཚེ་སྔགས་ཀྱི་སེམས་བསྐྱེད།
སྡོམ་པ་ཁྱད་པར་བས་ཟིན་ཅིང༌། རྟེན་གྱི་གང་ཟག་རིག་པར་འཛིན་པའི་རྒྱུད་ཀྱི་སྡོམ་པ་ཡིན་པས། སྡོམ་པ་འོག་མ་གཉིས་ཀ་ཐུན་མོང་བར་འགྱུར་ཞིང༌། སྔགས་སྡོམ་ཐུན་མོང་མ་ཡིན་པར་འགྱུར་རོ། ། དེ་ལ་སྲོག་གཅོད་སྤོང་བ་ལྟ་བུ་སྡོམ་པ་གསུམ་ཀ་ཡིན་པའི་སྤོང་བའི་སེམས་པ་ངོ་བོ་གཅིག་པས། སྡོམ་པ་གསུམ་ཀ་ངོ་བོ་གཅིག་པར་འགྱུར་རོ་སྙམ་ན་མི་འགྱུར་ཏེ། སྲོག་གཅོད་སྤོང་བ་དང་མ་བྱིན་ལེན་སྤོང་བ་ལྟ་བུ་སྤོང་སེམས་ཙམ་དུ་ངོ་བོ་གཅིག་ཀྱང༌། དེ་གཉིས་ཐ་དད་པ་ལྟར། སྤོང་བའི་སེམས་པ་གཅིག་ལ་ཆོ་ག་ཐ་དད་ལས་ཐོབ་པའི་ཐོབ་ཚུལ་ཐ་དད་པས་སྡོམ་པ་གསུམ་ཡང་ཐ་དད་པ་ཡིན་ནོ། ། དེ་ལྟར་སྡོམ་པ་གསུམ་ཐ་དད་ཡིན་པ་ཡང༌།
གང་ལས་འབྱུང་བའི་ཐེག་པ་དང༌། སྡེ་སྣོད་མི་གཅིག་པར་ཐ་དད། གང་ལས་ལེན་པའི་ཡུལ་མི་གཅིག ། ལེན་བྱེད་ཀྱི་ཆོ་ག་མི་གཅིག ། ལེན་པའི་དུས་མི་གཅིག ། ལེན་པའི་བསམ་པ་དང་སེམས་བསྐྱེད་མི་གཅིག ། གཏོང་རྒྱུ་དང་གཏོང་བའི་དུས་མི་གཅིག ། རྟེན་གྱི་གང་ཟག་མི་གཅིག་སྟེ། སོ་ཐར་སྡོམ་པ་ནི། ཐེག་དམན་དང་ཉན་ཐོས་ཀྱི་སྡེ་སྣོད་ལས་འབྱུང་ལ།
བྱང་སྡོམ་ནི། ཐེག་ཆེན་གྱི་དང་བྱང་ཆུབ་སེམས་དཔའི་སྡེ་སྣོད་ལས་འབྱུང་ཞིང༌། སྔགས་སྡོམ་ནི། འབྲས་བུའི་ཐེག་པའམ་རྡོ་རྗེ་ཐེག་པ་དང༌། རིག་པ་འཛིན་སྡེ་སྣོད་ལས་འབྱུང་བས་སོ། ། ལེན་པའི་ཡུལ་མི་གཅིག་སྟེ། ཐེག་དམན་སོ་ཐར་ནི། མཁན་སློབ་དགེ་འདུན་ལ་སོགས་པ་ཡིན་ལ། བྱང་སྡོམ་ནི། བླ་མ་དང་སངས་རྒྱས་བྱང་སེམས་ལས་ལེན་ཅིང༌།
སྔགས་སྡོམ་ནི། རྡོ་རྗེ་སློབ་དཔོན་དང་དཀྱིལ་འཁོར་གྱི་ལྷ་ལས་ལེན་པས་སོ། ། ལེན་བྱེད་ཀྱི་ཆོ་ག་ཡང༌། སོ་ཐར་ནི། རང་གི་འབོགས་ཆོག་ཀརྨ་ཤ་ཏཾ་ལ་སོགས་ལས་འབྱུང་བ་ལྟ་བུ་ལས་ཐོབ་ལ། བྱང་སྡོམ་ནི། ཐེག་ཆེན་གྱི་འདུལ་བའི་སྡེ་སྣོད་ལས་འབྱུང་བའི་ཆོ་ག་ལས་ཐོབ་ཅིང༌། སྔགས་སྡོམ་ནི། དབང་བསྐུར་བ་ལས་ཐོབ་པས་སོ། ། དུས་མི་གཅིག་སྟེ།
དུས་སོ་སོར་བླངས་པས་སོ། ། བསམ་པ་དང་སེམས་བསྐྱེད་མི་གཅིག་སྟེ། སོ་ཐར་ནི། འཁོར་བ་ལས་རང་ཉིད་ཐར་འདོད་ཀྱི་བསམ་པ་དང༌། དམན་པའི་བྱང་ཆུབ་ཏུ་སེམས་བསྐྱེད་པ་ཡིན་ཅིང༌། བྱང་སྡོམ་ནི། འགྲོ་བ་ཐམས་ཅད་བྱང་ཆུབ་ཆེན་པོ་ཐོབ་པར་བྱ་བའི་བསམ་པ་དང༌། ཐེག་ཆེན་གྱི་བྱང་ཆུབ་ཆེན་པོར་སེམས་བསྐྱེད་པ་ཡིན་ལ། སྔགས་སྡོམ་ནི། སེམས་ཅན་ཐམས་ཅད་ཀྱི་དོན་གཅིག་ཅར་དུ་བསྒྲུབ་པའི་བསམ་པ་དང༌།
རྡོ་རྗེའི་སེམས་བསྐྱེད་པ་ཡིན་པས་སོ། ། གཏོང་རྒྱུ་སོ་སོར་མི་གཅིག་པ་བཤད་པ་ལྟར་ལ། གཏོང་བའི་དུས་ཀྱང་སོ་ཐར་གྱི་སྡོམ་པ་ནི། བསྙེན་གནས་མཚན་མོ་འདས་པ་དང་གཞན་རྣམས་འཆི་འཕོས་པས་གཏོང་བ་སོགས་ནི་ཁས་བླངས་དུས་ཀྱིས་བཏང་བ་ཡིན་ཏེ། སོ་ཐར་གྱི་སྡོམ་པ་ནི། ཇི་སྲིད་འཚོ་བའི་སྡོམ་པ་ཡིན་པས་སོ། ། བྱང་སྡོམ་ཡང་ཇི་སྲིད་བྱང་ཆུབ་སྙིང་པོའི་བར་དུ་ཞེས་པ་ནི། སངས་རྒྱས་ཐོབ་པ་ཚུན་ཆོད་ཞེས་པ་ཡིན་པས། སངས་མ་རྒྱས་ཀྱི་བར་མི་གཏང་བའི་ཕྱིར། བྱང་ཆུབ་ཐོབ་ནས་གཏང་བའི་དོན་མ་ཡིན་ནོ། །
སྔགས་སྡོམ་ཡང་དེ་དང་འདྲའོ། ། སྡོམ་པ་གོང་མ་གཉིས་ལ་གཏོང་རྒྱུ་གཞན་མ་བྱུང་བས་གཏོང་བ་མེད་དོ། ། རྟེན་གྱི་གང་ཟག་ཀྱང་མི་གཅིག་སྟེ། སོ་ཐར་ཁོ་ནའི་སྡོམ་ལྡན་ནི། ཉན་ཐོས་ཡིན་ལ། བྱང་སྡོམ་ཐོབ་ནས་བྱང་སེམས་ཡིན་ཅིང༌། དབང་ཐོབ་ནས་རིག་པ་འཛིན་པའི་སྔགས་པ་ཡིན་པས་སོ། ། འདིའི་དབང་དུ་མཛད་ནས་རྒྱུད་འབུམ་པར། རྡོ་ཡི་རིགས་ཀྱི་བྱེ་བྲག་ནི། ། བཞུས་པས་གསེར་དངུལ་ཟངས་ལྕགས་འབྱུང༌། །
ཞེས་སོགས་སྔར་དྲངས་པ་ཉིད་གསུངས་པ་ཡིན་ཏེ། རྡོའི་རིགས་གསེར་རྡོ་དང་དངུལ་རྡོ་སོགས་ཀྱི་བྱེ་བྲག་བཞུས་པ་ལས། གསེར་དངུལ་ཟངས་ལྕགས་ཐ་དད་དུ་འབྱུང་བ་བཞིན་དུ། སོ་ཐར་བྱང་སྡོམ་སྔགས་སྡོམ་གསུམ་རང་རང་གི་ཐོབ་བྱེད་ཀྱི་ཆོ་ག་ལས་ཐོབ་ཅིང༌། ཇི་ལྟར་ཐོབ་པའི་རིམ་པས། སོ་ཐར་ཁོ་ན་རྒྱུད་ལྡན་གྱི་གང་ཟག་དེ་ལ། ཉན་ཐོས་ཞེས་བྱ་ལ། བྱང་སྡོམ་རྒྱུད་ལྡན་དེ་ལ་བྱང་སེམས་ཞེས་བྱ་ལ། སྔགས་སྡོམ་རྒྱུད་ལྡན་ལ་སྔགས་པ་རིག་པ་འཛིན་པ་ཞེས་བྱ་བ་ཐ་དད་དུ་འབྱུང་བ་ཡིན་ཏེ། གསེར་འགྱུར་རྩིས་གསེར་དུ་བསྒྱུར་བ་ལྟར།
སྔགས་ཀྱི་དཀྱིལ་འཁོར་ཆེད་པོ་འདིར་ཞུགས་ནས་སྔགས་སྡོམ་ཐོབ་པའི་ཚེ། སྔར་གྱི་ཉན་ཐོས་བྱང་སེམས་ཞེས་བྱ་བའི་གང་ཟག་དེ་ལ་རིག་པ་འཛིན་པ་ཞེས་བྱའོ། ། ཞེས་པའི་དོན་ཡིན་གྱི། སྡོམ་པ་གསུམ་གནས་གྱུར་པའི་དོན་མ་ཡིན་ནོ། ། སྤྱིར་ཁྱིམ་པ་དང་རབ་བྱུང་གཉིས་ལས། སོ་ཐར་རིགས་བརྒྱད་ལ་བསྙེན་གནས་དགེ་བསྙེན་ཙམ་གྱི་སྡོམ་ལྡན་ནི་ཁྱིམ་པ་ཡིན་ལ། རབ་ཏུ་མ་བྱུང་ན་དགེ་ཚུལ་དང་དགེ་སློང་གི་སྡོམ་པ་ལྡན་ཀྱང༌། ཁྱིམ་པའི་རྟགས་ཅན་ཡིན་པས་འཇིག་རྟེན་བརྡར་བཏགས་ཀྱིས་ཁྱིམ་པའི་ཕྱོགས་སུ་གཏོགས་སོ། ། གཞན་ཡང་སྔོན་དགེ་སློང་མང་པོ་དད་ཟས་ཀྱི་ཉེས་དམིགས་མཐོང་ནས་བསླབ་པ་ཕུལ་བས། བཅོམ་ལྡན་འདས་ཀྱིས་ལེགས་སོ་ཞེས་གསུངས་པར་བཤད་པ་དེ་དག་དང༌།
ཁྱིམ་བདག་གྲགས་པ་རབ་བྱུང་དང་བསྙེན་རྫོགས་ཀྱི་སྡོམ་པ་གང་ཡང་མ་ཐོབ་པར་དགྲ་བཅོམ་ཐོབ་པ་ལ། བཅོམ་ལྡན་འདས་ཀྱིས། རྒྱན་གྱིས་བརྒྱན་པར་བྱས་ཀྱང་ཆོས་སྤྱོད་ཅིང༌། ། དུལ་ཞིང་ཡང་དག་སྡོམ་ལ་ཚངས་པར་སྤྱོད། ། འབྱུང་པོ་ཀུན་ལ་ཆད་པ་སྤངས་པ་སྟེ། ། དགེ་སློང་དགེ་སྦྱོང་དེ་ཡིན་བྲམ་ཟེའང་དེ། ། ཞེས་བཀའ་སྩལ་པ་ལྟ་བུ་ཡང༌། རྟོགས་པ་རྒྱུད་ལ་སྐྱེ་བའི་དགེ་སློང་ངམ། དོན་གྱི་དགེ་སློང་ཡིན་ཡང༌། ཁྱིམ་པ་དང་རབ་བྱུང་གཉིས་ཀྱི་ནི་ཁྱིམ་པ་ཡིན་ཏེ།
འཇིག་རྟེན་བརྡར་བཏགས་ཀྱི་དབང་དུ་བྱས་པའོ། ། ཐེག་པ་ཆེན་པོ་ལས་བྱུང་བའི་ཚུལ་ཁྲིམས་ཀྱི་ལེའུ་ལས། ཁྱིམ་པ་དང་རབ་བྱུང་གི་ཕྱོགས་གཉིས་བཤད་པ་ལ། བྱང་སེམས་ནི་སེམས་ཅན་གྱི་དོན་རྣམ་པ་སྣ་ཚོགས་སྒྲུབ་པའི་སླད་དུ་ཁྱིམ་པ་མང་སྟེ། དཔེར་ན་བྱམས་པ་དང་འཇམ་དབྱངས་སོགས་དང་རྒྱན་གྱིས་བརྒྱན་པའི་ཆ་ལུགས་ཅན་རྣམས་ཁྱིམ་པ་རབ་བྱུང་གཉིས་ཀྱི་ཁྱིམ་པ་ཡིན་ཀྱང༌། དོན་གྱི་རབ་བྱུང་དང་དགེ་སློང་ཡིན་ནོ། ། སྔགས་པ་ལ་རབ་བྱུང་དང་བསྙེན་རྫོགས་ཀྱང་ཡིན་ལ། སྔགས་པ་ཡང་ཡིན་པ་ནི། སྔགས་པ་རབ་བྱུང་ཡིན་ལ། རབ་ཏུ་མ་བྱུང་པ་ནི་སྔགས་པ་ཁྱིམ་པ་ཡིན་ནོ། །
བྱ་རྒྱུད་དཔུང་བཟང་ལ་སོགས་ལས། རྒྱལ་བ་ངས་གསུངས་སོ་སོ་ཐར་པ་ཡི། ། ཚུལ་ཁྲིམས་རྣམ་དག་སྡོམ་པ་མ་ལུས་པ། ། སྔགས་པ་ཁྱིམ་པའི་རྟགས་དང་ཆོ་ག་སྤངས། ། ལྷག་མ་རྣམས་ནི་ཉམས་སུ་ལེན་པར་བྱ། ། ཞེས་གསུངས་པ་ནི། སྔགས་ཀྱི་དབང་བསྐུར་ལས་ཐོབ་པ་ཡིན་པས། སྔགས་སྡོམ་ཡིན་གྱི་སོ་ཐར་གྱི་སྡོམ་པ་ནི་མ་ཡིན་ནོ། །
བསྲུང་ན་འཆོལ་པར་བསྲུང་བ་ནི། སོ་སོ་ནས་ཇི་ལྟར་བཤད་པ་བཞིན་དུ་སོ་ཐར་གྱི་སྡོམ་པ་ཚང་བ་དྲན་ཤེས་བསྟེན་ནས་བསྲུང་ཞིང༌།
གོང་མ་གཉིས་ཀྱང་ཇི་ལྟར་སོ་སོར་བསྲུང་བ་ལ་འཆོལ་བསྲུང་ཅེས་བྱའོ། ། འདོམ་ཐུག་ནི་གཞན་གྱི་དོན་དུ་སྙིང་རྗེའི་སྲོག་གཅོད་པ་དང༌། མ་བྱིན་པར་ལེན་པ་དང༌། མི་ཚངས་པར་སྤྱོད་པ་དང༌། བརྫུན་ལ་སོགས་པ་ངེས་པར་དགོས་ཤིང༌། དེ་དག་མ་སྤྱད་ན་བྱང་སྡོམ་འཆོར་ལ། སྤྱད་ན་སོ་ཐར་འཆོར་བ་ལྟ་བུ་ཡིན་ཏེ། དེ་ལྟ་བུ་གོང་མ་གཙོ་ཆེ་ལ། དེ་ཡང་གཞན་གྱིས་དགེ་སློང་ལ། ཕམ་པ་བྱུང་ཟེར་བ་སོགས་ཀྱིས་འཕྱ་བ་ཡོད་ན།
བསླབ་པ་ཕུལ་ནས་སྤྱད་པར་གསུངས་ལ། འཕྱ་བ་མེད་ན་བསླབ་པ་མ་ཕུལ་ཀྱང་འོག་མ་ཉམས་པའི་ཕམ་པ་འབྱུང་བ་སོགས་ཀྱི་སྐྱོན་ཟིལ་གྱིས་མནན་ནས་མི་འབྱུང་ཞིང༌། གོང་མ་གཙོ་ཆེ་བས་གཞན་དོན་དུ་སྲོག་གཅོད་པ་བྱ་དགོས་པ་ལྟ་བུའོ། ། ཡོན་ཏན་ཡར་ལྡན་ནི། འོག་མའི་ཕམ་པ་བྱུང་བ་སོགས་ལའང་ཉེས་པ་མེད་པར་སེམས་བསྐྱེད་དང༌། གོང་མའི་སྡོམ་པས་ཟིན་པས་སྲོག་གཅོད་པ་སོགས་ཀྱང་རྫོགས་སངས་ཀྱི་རྒྱུའི་བསོད་ནམས་ཀྱི་ཚོགས་སུ་འགྱུར་བ་ནི་ཡོན་ཏན་ཡར་ལྡན་ནོ། ། གཏོང་ཐོབ་ཐ་དད་པ་ནི་བརྗོད་ཟིན་ཏོ། ། དེ་ལྟར་རྗེ་རང་བྱུང་བས་ཀྱང༌། སྡོམ་པ་གསུམ་པོ་དེ་ཡོན་ཏན་ཡར་ལྡན་འོག་མའི་སྐྱོན་ཟིལ་གྱིས་གནོན། སྔགས་སྡོམ་རྒྱུད་ལྡན་ལ་སོ་ཐར་ཉམས་ནས་མེད་པ་མ་ཡིན་ཅེས་པའི་དོན་ཀྱང་གོང་དུ་བཤད་པ་བཞིན་ནོ། །
བྱེ་བྲག་ཏུ་སྔགས་སྡོམ་ཐོབ་པའི་མཚམས་ལ་རིགས་ལྔའི་སྡོམ་པ་འཛིན་པའི་བརྗོད་པ་ཐ་མ་ལ་རིགས་ལྔའི་སྡོམ་པ་ཙམ་ཞིག་ཐོབ་ཅིང༌། དེ་བསྲུང་བ་གཞིར་བཅས་རིམ་གཉིས་སོ་སོའི་སྐབས་ཀྱི་དམ་ཚིག་དང༌། སྡོམ་པ་ཐོབ་པ་ལ་དབང་བཞི་མཐའ་རྟེན་སོགས་ཆོ་ག་ཆ་ལག་ཚང་བ་ལས་ཐོབ་པའོ། ། ཞེས་པ་རབ་ཟབ་རྒྱལ་བའི་གསུང་གི་གསང༌། ། སྐལ་དམན་བློ་ཞན་རྣམས་ཀྱིས་རྟོགས་དཀའི་དོན། ། ས་བཅུའི་དབང་ཕྱུག་ཟླ་འོད་གཞོན་ནུ་དང༌། ། རྒྱལ་བའི་གསུང་གི་གསང་བའི་མཛོད་འཆང་བ། ། སེམས་དཔའ་རང་བྱུང་རྡོ་རྗེས་ལེགས་ཕྱེ་བ། གང་ལ་བརྟེན་ནས་ཆོས་གྲགས་རྒྱ་མཚོ་ཡིས། ། བསྐུལ་བ་པོ་རྣམས་འདོད་པ་རྫོགས་ཕྱིར་དུ། །
སྡེབ་སྦྱོར་སྤངས་ནས་གོ་བདེ་མདོར་བསྡུས་པ། ། བྲིས་པའི་སྡོམ་གསུམ་རྣམ་གཞག་ཉེས་བྲལ་དགེ། ། རྫོགས་སངས་འགྲོ་བ་ཀུན་གྱིས་ཐོབ་ཕྱིར་བསྔོ། ། ཞེས་པ་བཀྲ་ཤིས་ཟུར་མངས་ནས་བླ་མ་ནམ་མཁའ་རྡོ་རྗེས་དགོས་ཞེས། ཆོས་གྲགས་རྒྱ་མཚོས་ཀོང་ཡུལ་གསའ་ཕུར་བྲིས་པའོ། ། ཞེས་སོ།། །། སརྦ་མངྒ་ལཾ།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
