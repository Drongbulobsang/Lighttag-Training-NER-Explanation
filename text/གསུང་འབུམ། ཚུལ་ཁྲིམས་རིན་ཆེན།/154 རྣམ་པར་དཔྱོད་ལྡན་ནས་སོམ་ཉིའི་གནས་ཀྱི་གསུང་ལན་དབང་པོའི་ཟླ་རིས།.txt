གསུང་འབུམ། ཚུལ་ཁྲིམས་རིན་ཆེན།
པོད ༡༥༤
རྣམ་པར་དཔྱོད་ལྡན་ནས་སོམ་ཉིའི་གནས་ཀྱི་གསུང་ལན་དབང་པོའི་ཟླ་རིས།
༼ཏ༽ ༄༅། །ཤཀྲནྟུརེཁཱནཱམབིཙརཱིཡཱསྶཾཤཡཐནདྱཔྲཤྣོཏྟརབིཛཧཱརཾ།།
༄༅། །རྣམ་པར་དཔྱོད་ལྡན་ནས་སོམ་ཉིའི་གནས་ཀྱི་གསུང་ལན་དབང་པོའི་ཟླ་རིས་ཞེས་བྱ་བ་བཞུགས།། ༄། །གཽཎྱཿདཤབལཱཿབལཀཱཡཔཱུརྞོཿསྨྲྀཏྱུབགཏིཀཱརུཎཛཱཏྲིཏེཛ། ནཱདེནཨབྷཡཱནྱརུཏཱབྷིབྷཱུཡཾསིདྷཱཡབྷགཝཱཾམུནིཤྱཀྱནམྲཿ ༄༅། །སྟོབས་བཅུའི་ཡོན་ཏན་ཀུན་གྱི་ལུས་རྩལ་རྫོགས། ། དྲན་པ་ཉེར་གནས་ཐུགས་རྗེས་རལ་པས་བརྗིད། ། བསྙེངས་བྲལ་ང་རོས་སྒྲ་གཞན་ཟིལ་གྱིས་གནོན། ། བཅོམ་ལྡན་ཐུབ་པ་ཤཱཀྱ་སེང་གེར་འདུད། ། ཀུན་མཁྱེན་མ་ལུས་བསྐྱེད་པའི་ཡབ་གྱུར་ཀྱང༌། །
བགྲང་བྱ་བཅུ་དྲུག་སོན་པའི་ལང་ཚོ་འཆང༌། ། འདྲི་དང་ལན་ལྡོན་སྤོབས་པའི་རྩེར་ཕྱིན་ལ། ། ཁེངས་པའི་སྐྱོན་བྲལ་འཇམ་པའི་དབྱངས་ལ་འདུད། ། རྒྱལ་དང་རྒྱལ་བའི་སྲས་ཀྱི་ལུགས་བཟང་ལ། ། ཆོས་དང་ཆོས་མིན་དཔྱོད་པའི་བློ་ལྡན་གྱིས། ། དྲིས་པ་དྲིས་ལན་གང་དག་ངེས་ཕྱོགས་ནས། ། འཕྲིན་སྙན་འཕྲིན་དུ་ཤོད་ལ་ཅུང་ཟད་དགོངས། ། ཡུལ་གྱི་གནད་ལ་བསྣུན་པའི་འཕངས་སྐྱེན་གྱིས། ། དྲང་པོའི་སྒྲོ་ལྡན་བཏང་བས་འབིགས་པ་འདིས། ། དཀའ་ཚེགས་ཆུང་ངུས་རང་བཟོར་གོམས་པའི་སེམས། །
ཚིག་འཇམ་ཚེར་མའི་རེག་བྱ་འཛིན་ཡང་སྲིད། ། འོན་ཏེ་གཞུང་ནས་བཤད་དང་གོང་མ་དག ། ཕྱག་ལེན་ཇི་ལྟར་མཛད་པ་ལྷུར་བླང་ན། ། དཀའ་ཡང་ཉམས་སུ་བླངས་པས་ཕན་ཡོན་དང༌། ། བསྟན་པ་ཡུན་རིང་གནས་པའི་དགོས་པ་ཡོད། ། ཞེས་མཆོད་པར་བརྗོད་ཅིང་དངོས་པོ་ངེས་པར་བསྟན་པ་སྔོན་དུ་བཏང་ནས། འདིར་གྲའུ་བླ་བྲང་ནས་མཆོག་གི་སྤྲུལ་སྐུའི་རྣམ་རོལ་བླ་མ་ཀུན་དགའ་རབ་བརྟན་པ་ནས། བླ་མ་གོང་མ་རྣམས་ཀྱི་བསྟན་པ་རྣམ་པར་དག་པ་ཡུན་རིང་དུ་གནས་པའི་དགོངས་པས། ད་ལྟའི་སྐབས་ཀྱི་ཕྱག་ལེན་ཕལ་ཆེར་ལ་དོགས་གནས་ཤར་བ་རྣམས། སླད་ཆར་འདི་བཞིན་བཏུབ་བམ་མི་བཏུབ་ཀྱི།
བཀའ་འདྲི་ཕེབས་ནང་འདི་ལྟར་གནང་སྟེ། དྲི་བ་དང་པོར། ཀྱེ་རྡོར་སྦྱིན་སྲེག་སྐབས་ནུས་ན་གཞལ་ཡས་ཁང་བསྐྱེད་གསུངས་པ་འདི་ལ་དུར་ཁྲོད་བསྐྱེད་དམ་མི་བསྐྱེད་ཅེས་ཕེབས་པར། གསུང་ལན་ནི། ཐུན་མོང་བའི་སྲུང་འཁོར་བསྒོམ་པ་བརྟན་བྱེད་ཀྱི་སྔགས་བརྗོད་པའི་བར་དང༌། དེ་ལྟ་བུའི་སྲུང་འཁོར་གྱི་དབུས་སུ་ཨེ་ལས་ཆོས་ཀྱི་འབྱུང་གནས་ཕྱི་དཀར་ལ་སོགས་ནས། འབྱུང་བཞི་བར་དོའི་ཤེས་པ་བཅས་པའི་རྒྱུ་ལས་གཞལ་ཡས་ཁང་དུར་ཁྲོད་བཅས་བསྐྱེད་པ་ད་ལྟའི་ཕྱག་ལེན་ལ་ཡོད་པ་ལྟར་རམ། ཡང་ན་སྲུང་འཁོར་གྱི་དབུས་སུ་བྷྲཱུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ་གྲུ་བཞི་པ་སོགས་ནས། རྒྱན་དུ་མས་བརྒྱན་པའི་གཞལ་ཡས་ཁང་དུ་གྱུར་པའི་ཕྱི་རོལ་དུ་དུར་ཁྲོད་ཆེན་པོ་བརྒྱད། དེ་དག་ལ་གནས་པའི་ཤིང་བརྒྱད་སོགས་མདུན་བསྐྱེད་ལྟར་བརྗོད་ཅིང༌།
ཡོངས་སུ་བསྐོར་བའི་གཞལ་ཡས་ཁང་གི་ནང་གི་ལྷ་སྣམ་ཤར་དཀར་སོགས་གདན་དང་བཅས་བསྐྱེད་པ་ཡིན་ལ། མི་ནུས་ན། དེ་ལྟ་བུའི་སྲུང་བའི་འཁོར་ལོའི་ནང་དུ་པཾ་ལས་སྣ་ཚོགས་པདྨ་སོགས་ཀྱིས་བསྐྱེད་པ་རྒྱས་བསྡུས་དེ་གསུམ་གང་མོས་བྱེད་པ་ཡིན་ལགས། དྲི་བ་གཉིས་པ། ཀྱེ་རྡོར་ཞི་བའི་སྦྱིན་སྲེག་གི་བསྙེན་པའི་ཁ་སྐོང་གི་ཏིལ་བསོགས་དུས་ལྷ་སྔགས་ཀྱི་བསྐང་བ་ཡིན་ནམ་ཏིལ་སྔགས་ཡིན་ལགས། ཅེས་ཕེབས་པར། གསུང་ལན་ནི། བསྙེན་པ་གང་ལ་སོང་བ་དེའི་བཅུ་ཆའི་སྦྱིན་སྲེག་འབུལ་བར་བཤད་པས། འདིར་བསྙེན་པའི་གཙོ་བོ་རྩ་སྔགས་ཨཥྚ་བཞི་འབུམ་བསགས་པ་ཁོ་ནའི་དབང་དུ་བྱས་ཚེ། ཁ་སྐོང་རྩ་སྔགས་ལ་གྲངས་བསགས་མི་ཐུབ་པས།
ཏིལ་སྔགས་ལ་གྲངས་བཟུང་བ་ཡིན་གྱི། གཞན་དུ་རྩ་སྔགས་དང་སྙིང་པོ་དེ་ཝ་པི་ཙུ་ལའང༌། རབ་འབུམ་ཕྲག་བཅོ་ལྔ། དེ་ལྟར་མ་བྱུང་ནའང་རྩ་སྔགས་ཀྱི་གྲངས་མཉམ་བཞི་འབུམ་བཟླས་པ་ཞིག་ཡིན་ན། སྙིང་པོ་ཁོ་ནས་ཁ་སྐོང་བསགས་ཆོག་པ་ཡིན་ཏེ། དཔེར་ན། འཇིགས་བྱེད་ཀྱི་རྩ་སྔགས་སྙིང་པོ་ཉེ་སྙིང་གསུམ་ཀ་ལ་བསྙེན་པ་བསགས་པ་ཞིག་གིས། ཧྲཱིཿཥྚཱི་ཁོ་ན་ལ་གྲངས་བསགས་པ་བཞིན་ནོ། ། འོན་ཀྱང་འདིར་དོགས་གནས་ཡོད་པ། བདག་ལས་དང་པོ་པའི་གང་ཟག་སོགས་ནས།
མཛད་དུ་གསོལ་ཞེས་པའི་མཇུག་ཏུ་དྲིལ་བུ་དཀྲོལ་ཞིང༌། ཀོལ་ལ་ཨི་རཊཋི་སོགས་རྡོ་རྗེའི་གླུ་བསྔོ་བ་སྨོན་ལམ་བཅས་འདི་དཀྱུས་སུ་མི་གསལ་ཡང་མ་ཆད་པ་གལ་ཆེ། དེ་རྗེས་གཤེགས་གསོལ་སོགས་བྱ་བ་ཡིན་ནོ། ། དྲི་བ་གསུམ་པ། ཀྱེ་རྡོར་དབང་ཆུའི་སྐབས་སུ་སྭ་བྷཱ་ཝ་སོགས་ཀྱིས་སྔགས་གསུམ་གྱི་དག་པ་དྲན་པ་བྱའོ་ཞེས་ཟེར་བ་ཞིག་འདུག་པ་དགོས་མི་དགོས། དགོས་ན་དངོས་གཞི་ཐམས་ཅད་ལ་དགོས་སམ་དངོས་གཞི་དང་པོ་ལ་ཡིན། ཞེས་ཕེབས་པར། གསུང་ལན་ནི། སྟ་གོན་གྱི་མདང་ནུབ་མོར་ཉལ་བའི་རྣལ་འབྱོར་འོད་གསལ་སྟོང་པ་ཉིད་ཀྱི་ངང་དུ་ཉལ་ནས། ཐོ་རངས་སད་པ་ན།
སྟོང་ཉིད་ཀྱི་ངང་ནས་ཆུ་ལས་ཉ་འཕར་བའི་ཚུལ་གྱིས། ཀྱེ་རྡོ་རྗེའི་ང་རྒྱལ་གྱིས་ལངས་ནས། དག་པ་གསུམ་གྱི་སྔགས་བརྗོད་ཅིང་ང་རྒྱལ་བྱ་བ་འདི་ཐམས་ཅད་ཀྱིས་གྲུབ་ན་ལངས་མ་ཐག་བྱ་དགོས་ཤིང༌། ཁྱད་པར་སློབ་དཔོན་རང་ཉིད་ཀྱིས་མ་ཆད་པ་གལ་ཆེ། གཞན་རྣམས་ལ་ནི་མི་དགོས་ཏེ་ལྡང་བའི་རྣལ་འབྱོར་གཞན་ལྟར་བྱས་པས་བཏུབ་བོ། ། དྲི་བ་བཞི་པ། ཉིད་ཀྱིས་མཛད་པའི་ཀྱེའི་རྡོ་རྗེའི་འཕོ་ལུང་དེ་གང་ཟག་མཆོག་དམན་གང་ལ་བྱེད་ཀྱང་ཆོག་གམ་མི་ཆོག ཅེས་ཕེབས་པར། གསུང་ལན་ནི། ཀྱེ་རྡོ་རྗེའི་འཕོ་བ་འདི་གང་ཟག་རབ་ལམ་འབྲས་བུ་དང་བཅས་གདམས་ངག་གི་ཁྲིད་ཀྱིས་རྒྱུད་སྨིན་ཅིང༌།
རྒྱུན་དུ་ལམ་དུས་ཀྱི་བསྒོམ་བཟླས་ལྷུར་ལེན་པ། ཁྱད་པར་འདི་ཉིད་ཀྱི་འཕོ་བའི་རྣལ་འབྱོར་ལ་གོམས་འདྲིས་བྱས་པ་ཞིག་གམ། ཡང་ན་ཀྱེ་རྡོ་རྗེའི་ཕྱི་ནང་གི་དབང་བཞི་ཐོབ་ནས་དེའི་བསྒོམ་བཟླས་གཙོ་བོར་བྱེད་པ་ཞིག་ལ་གདམས་པ་འབོགས་ཆོག་ལ། དེ་བཞིན་དུ་མཁའ་སྤྱོད་སོགས་ཀྱི་ལམ་ལ་གོམས་འདྲིས་དང༌། འཕོ་བའི་གདམས་ངག་ཐོབ་ཅིང་གོམས་འདྲིས་ཡོད་པ་ཞིག་གཙོ་བོར་བྱ། དེ་བཞིན་དུ་ཐུགས་རྗེ་ཆེན་པོའི་དམར་ཁྲིད་སོགས་ལ་ཉམས་ལེན་བྱེད་པ་རྣམས་ལའང་དེའི་རིགས་འགྲེ། གང་ཟག་བློ་དམན་རྣམས་ཕལ་པའི་རིགས་ལ་འོད་དཔག་མེད་ཀྱི་འཕོ་བའམ། སྣང་བ་མཐའ་ཡས་ཀྱི་ཉལ་འཕོའམ། ཡང་ན་ཐུགས་རྗེ་ཆེན་པོ་འདི་གངས་ཅན་འགྲོ་བ་ཀུན་གྱི་ལྷ་སྐལ་ཡིན་པ་དང༌། ངག་ཏུའང་ཡིག་དྲུག་ཟློས་པ་མང་དུ་འབྱུང་བ་དང༌།
རྗེས་གནང་ཐོབ་པའང་ཤས་ཆེ་ཡོད་སྲིད་པ་སོགས་ཀྱིས་དེའི་འཕོ་བ་བྱས་པས་ཆོག་པར་སེམས་སོ། ། དྲི་བ་ལྔ་པ། རྡོ་རྗེ་གུར་གྱི་སྲུང་འཁོར་སྐབས་ཧཱུྃ་མཛད་བསྐྱེད་ཚུལ་དང༌། རབ་གསལ་སྣང་བ་ལས་གནོད་པ་ཕྱིར་བཟློག་བསྒོམ་བཟླས། འདི་ཕྱོགས་ལ་རང་ཉིད་ཧཱུྃ་མཛད་བསྐྱེད་ནས་བཟླས་པ་བཅས་བྱེད་སྲོལ་འདུག་པས་འདི་ལ་བཀའ་ལན་གསལ་བར་ཞུ། ཞེས་ཕེབས་པར། གསུང་ལན་ནི། གུར་གྱི་སྲུང་འཁོར་ལ་དབུས་སུ་ཧཱུྃ་མཛད་བསྐྱེད་པ་ནི་བསྲུང་བའི་སྐབས་ཡིན་པས། རིགས་བདག་གི་རྒྱས་གདབ་པ་དང༌། དེ་ནས་ཁྲོ་བོའི་དབང་པོ་རྣམས་ཀྱི་གཟི་བརྗིད་ཀྱིས་བར་དུ་གཅོད་པའི་བགེགས་ཐམས་ཅད་བསྐྲད་དེ།
དཔག་ཚད་བརྒྱའི་ཚད་ཚུན་ཆད་བསྲུང་བར་བསམས་ཏེ། ཨོཾ་རཀྵ་རཀྵ་ཞེས་པས་བརྟན་པར་བྱས་ནས་རང་ཉིད་ཧཱུྃ་མཛད་ཀྱི་ལྟོ་བའི་ནང་ངམ་ཞུ་བ་ལས་བྱུང་བའི་ཆོས་འབྱུང་བསྐྱེད་པ་སོགས་ནི་བསྲུང་བ་ཡིན་པས། འདི་ལ་ཕྱིར་བཟློག་གི་སྔགས་བཟླ་བ་དང་འཁོར་ལོ་གཡོན་སྐོར་བྱ་བ་སོགས་ནི་མི་རུང་སྟེ། འདི་སྲུང་བའི་སྐབས་ཡིན་པའི་ཕྱིར་རོ། ། དྲི་བ་དྲུག་པ། རྡོ་རྗེ་ཕྲེང་བའི་དབང་བསྐུར་ལ་སློབ་མ་གྲངས་ངེས་མེད་པ་འདིའི་དོན་གང་ལགས། ཅེས་ཕེབས་པར། གསུང་ལན་ནི། དུས་ཀྱི་འཁོར་ལོའི་དབང་ལ་གྲངས་ངེས་མེད་པ་ནི། སློབ་དཔོན་སཱ་དྷཱུ་པུ་ཊས།
དབང་བསྐུར་བའི་སློབ་མ་གཅིག་གམ་གཉིས་སམ་མང་པོ་ཡང་རུང་སྟེ། ཞེས་གསུངས་པ་འདི་རྣལ་འབྱོར་བླ་མེད་ལ་དགོངས་པ་ཡིན་གྱི། གསང་བ་སྤྱི་རྒྱུད་ཀྱི་ལུང་དོན་ནི། བྱ་རྒྱུད་ལ་དགོངས་པ་ཡིན་ཞེས་བླ་མ་རྣམས་གསུང་ངོ༌། ། ཞེས་མཁས་གྲུབ་བུ་སྟོན་གྱིས་དེ་ཙམ་ཞིག་གསུང་བ་དང༌། རྡོ་རྗེ་ཕྲེང་བ་ལ། སློབ་མ་གྲངས་ངེས་མེད་པ་འདི་ནམ་ཞིག་ནས་བྱུང་བ་ཡིན་མ་ངེས་ཀྱང༌། དཔྱད་ན། དུས་འཁོར་དབང་ཆོག་རྒྱས་ཆེ་བ་དང༌། ཕྲེང་བའང་དཀྱིལ་འཁོར་མང་པོའི་དབང་བསྐུར་འདི་དག་གི་གྲངས་ངེས་ཁོ་ན་བྱས་ན་རྒྱུན་ཆད་ཀྱི་དོགས་པས་ཅུང་ཟད་གུ་ཡངས་སུ་བཏང་བ་ཡིན་ནམ་སྙམ་མ་གཏོགས།
གསང་བ་སྤྱི་རྒྱུད་ལས། མཁས་པས་སློབ་མ་གཅིག་གམ་གསུམ། ། ལྔའམ་ཡང་ན་བདུན་དག་གམ། ། ཉི་ཤུ་རྩ་ནི་ལྔ་ཡི་བར། ། ཟུང་དུ་མ་གྱུར་སློབ་མ་བཟུང༌། ། དེ་བས་ལྷག་པའི་སློབ་མ་ནི། ། ཡོངས་སུ་བཟུང་བ་མི་ཤིས་སོ། ། ཞེས་གསུངས་པ་འདི། སྤྱི་རྒྱུད་ནི། སྔགས་ཀྱི་ཆོ་ག་སྤྱི་ལ་ཁྱབ་བྱེད་དུ་བཟུང་ནས།
རྒྱུད་སྡེ་གོང་འོག་ཀུན་གྱི་དབང་བསྐུར་ཟུར་པ་ཐམས་ཅད་ལ་གྲངས་ངེས་འདི་ལྟར་མཛད་པ་ཡིན་པས། ད་ལྟར་ཕྱག་ལེན་ལའང་དེ་ལྟར་དུ་མཛད་པ་དགོངས་ལྟར་ལགས། དྲི་བ་བདུན་པ། ཕྲེང་བ་སློབ་མ་དབང་བསྐུར་གྱི་དཀྱིལ་འཁོར་ལྷ་ངོ་བསྟན་དུས་འཇོམས་རྡོར་གྱི་སྐབས་སུ་རྒྱས་བསྡུས་གཉིས་བཤད་འདུག་པས། བསྡུས་པ་འདི་དཀྱིལ་འཁོར་འོག་མ་རྣམས་ལ་སྦྱར་ཆོག་མིན་གྱི་གསལ་ཁ་མི་འདུག་པས་ཆོག་གམ་མི་ཆོག ཅེས་ཕེབས་པར། གསུང་ལན་ནི། ཕྲེང་བའི་ལྷ་སྟོན་གྱི་སྐབས་རྒྱས་བསྡུས་གཉིས་ལས་བསྡུས་པའི་གཞལ་ཡས་ཁང་བརྟེན་པ་ནི་དཀྱུས་ནས་འབྱུང་བ་ལྟར་རུང་མོད། གཞན་བརྟེན་པ་ལྷ་གདན་དང་བཅས་པ་ནི། སྒྲུབ་ཐབས་ཐ་དད་རང་རང་གི་དཀྱུས་ནས་བཤད་པའི་སྐུ་མདོག་ཕྱག་མཚན་སོགས་རྒྱས་པའམ།
བསྡུས་པ་ལྷའི་སྐུ་མདོག་དང་མཚན་ཙམ་བརྗོད་པས་ཀྱང་རུང་བ་བཤད་པ་ལྟར་གང་མོས་བྱར་རུང༌། དྲི་བ་བརྒྱད་པ། ཀུན་རིག་ལ་ད་ནང་སྒྲུབ་ཐབས་ཕོག་གཅིག་བྱེད་ནས་དེ་ནས་སྒྲུབ་མི་དགོས་པའི་ཉིན་རེ་ལ་དབང་གང་འགྲོ་བྱེད་འདུག་པ་འདི་ཡི་དོན་གང་ལགས། ཅེས་ཕེབས་པར། གསུང་ལན་ནི། ཀུན་རིག་ཆོ་གའི་བདག་བུམ་མདུན་བསྐྱེད་སྒྲུབ་མཆོད། གཏོར་མ་གཏང་བ། བདག་འཇུག་གི་དབང་བླང་བ། བདག་སྒྲུབ་ཅིང་བཟླས་པ་བྱ་བ་རྣམས་སྔོན་དུ་བཏང་ནས། སློབ་མ་ཉི་ཤུ་རྩ་ལྔ་ཚུན་ཆད་ལ་སྟ་གོན་འཇུག་པ་དང་བཅས་པ།
དངོས་གཞི་དབང་བསྐུར་བ་མཐའ་རྟེན་བཅས་དང༌། རྗེས་གཙོ་བོས་མཎྜལ་ལུས་ལོངས་སྤྱོད་དབུལ་བ་བཅས་པའི་དབང་བསྐུར་བ་དེ་ལྟ་བུ་ནི། རྡོ་རྗེ་སེམས་དཔའ་དང་དབྱེར་མེད་པའི་བླ་མ་དམ་པ་རྣམས་ལས་དབང་བསྐུར་བ་ལན་མང་ཐོབ་མྱོང་ལ། དེ་མན་ཆད་ཀྱི་དབང་ལ་བདག་མདུན་སྒྲུབ་འཇུག་སོགས་སློབ་དཔོན་ལ་དགོས་པའི་བྱ་བ་གང་དང་ཡང་མ་འབྲེལ་བར་སློབ་མ་ལ་བྱ་བའི་རིམ་པའི་དབང་ཁོ་ན་གྲངས་བརྩེགས་ནས་བསྐུར་བ་དེ་ལྟ་བུ་ནི་སྔོན་ཆད་ཅི་ཡང་མ་ཐོབ་ཅིང༌། དབང་ཐོབ་པའི་ཕན་ཡོན་སོགས་ཀྱང་ཅི་ཡོད་མ་ཤེས་མོད། རྣམ་པར་དཔྱད་ན་ཉི་ཤུ་རྩ་ལྔ་ཚུན་གྱི་སློབ་མ་དབང་བསྐུར་བ་ལ། དེ་ལ་སྔོན་འགྲོ་དངོས་གཞི་རྗེས་གསུམ་ཚང་བ་ཞིག་བསྐུར་དགོས་མོད། དེ་ལྟར་མ་ཡིན་པ་བདག་མདུན་སྒྲུབ་མཆོད་འཇུག་པ་ཚར་གཅིག་བྱས་པ་དེའི་སྟེང་ནས། དབང་དང་པོ་དེའི་ཆོ་ག་ཕྱག་ལེན་མ་ནོར་བ་ཞིག་བྱས་ཡོད་ན། དེས་སྨིན་བྱེད་དབང་གི་གོ་ཆོད་ལ།
དབང་གཉིས་པ་མན་ཆད་སློབ་དཔོན་གྱི་བྱ་བ་ཐམས་ཅད་དོར་ནས། སློབ་མའི་བྱ་བ་ཁོ་ན་གྲངས་བསྐྱེད་ནས་བསྐུར་བ་དེ་འདྲ་ལོ་པཎ་མཁས་གྲུབ་ཆེན་པོ་རྣམས་སམ། བོད་ཡུལ་གྱིའང་བླ་མ་མཁས་ཤིང་གྲུབ་པའི་དབང་ཕྱུག་སུ་ཞིག་གི་ཕྱག་ལེན་ལས་བྱུང་བ་དེ། ད་ལྟ་ཁོ་རང་གི་བར་གྱི་བརྒྱུད་པ་བར་མ་ཆད་པ་གང་དང་གང་ལས་ཇི་ལྟར་བྱུང༌། དབང་དེ་ཐོབ་པས་མ་སྨིན་པ་སྨིན་བྱེད་དུ་འགྱུར་བ་དང༌། དབང་དེ་ཐོབ་ནས་བསྒོམ་བཟླས་བསྙེན་སྒྲུབ་སོགས་བྱས་ན། གཞུང་ནས་བཤད་པའི་ཕན་ཡོན་རྣམས་འབྱུང་ངམ་མི་འབྱུང༌། དབང་དེས་བླ་མ་གོང་མའི་བསྟན་པ་དང་ཕྲིན་ལས་ཀྱི་རྒྱུན་ལ་ཕན་ནམ་གནོད་པར་འགྱུར། ཞེས་དྲིས་ན། སྨྲ་རྒྱུ་ཡོད་དགོས་ལ།
མེད་ན་རང་བཟོའི་དབང་དེ་ཕན་པ་མེད་ཅིང་དམ་པའི་ཕྲིན་ལས་ལ་གནོད་པར་འགྱུར་བའི་དབང་དེ་བསྐུར་མཁན་དང་ཞུ་མཁན་གཉིས་ཀ་ལ་དཀའ་ཚེགས་ཆེ་བ་ཙམ་མ་གཏོགས་དགོས་པ་ཅི་ཞིག་མཆིས། དཔེར་ན། འདོད་འཇོའི་བ་མོ་སོགས་བཞོན་མའི་རིགས་ལ། སྔོན་དུ་རྩ་ཆུ་ལ་སོགས་པའི་བཟའ་བཏུང་ལེགས་པར་བྱིན་ནས། དུས་སུ་བབ་པ་ན་འོ་མ་འཇོ་བ་ནི་ཀུན་ལ་དར་མོད། དེ་ཕྱིན་ཆད་རྩ་ཆུ་སོགས་ཅི་ཡང་མ་བྱིན་པར་མུག་སྐམ་བྱས་པའི་བཞོན་མ་ལས་ནམ་དགོས་དུས་སུ་འོ་མ་ཡང་ནས་ཡང་དུ་བཞོ་རྒྱུ་འབྱུང་བ་སྲིད་དམ་མ་ཡིན། དེ་མི་སྲིད་ན་བདག་གི་རྣལ་འབྱོར་བསྒོམ་བཟླས་དང་མདུན་གྱི་ལྷ་བསྐྱེད་མཆོད་བསྟོད་སོགས་ཅི་ཡང་མི་དགོས་པ་སློབ་མ་ལ་དབང་བསྐུར་ཡང་ཡང་བྱེད་དུ་བཏུབ་པ་ག་ལ་སྲིད་དེ་དེ་གཉིས་མཚུངས་པའི་ཕྱིར། ས་སྐྱ་པ་དང་ངོར་པའི་བླ་མ་གོང་མ་མཁས་ཤིང་གྲུབ་པ་རྡོ་རྗེ་འཆང་དང་དབྱེར་མ་མཆིས་པ་ད་ལྟའི་བར་གང་དག་བྱོན་པ་རྣམས་ཀྱི་ལམ་འབྲས་འཆད་པའི་སྐབས་ཀྱེ་རྡོ་རྗེའི་རྒྱུ་དབང་དང་ལམ་དབང་སོགས་བསྐུར་བ་ནའང༌། སྔ་དྲོ་སློབ་དཔོན་གྱི་བྱ་བར་འོས་པ་མ་ཚང་བ་མེད་པ་བསྒྲུབས་ནས། སློབ་མ་ལ་བྱ་བ་དཀྱིལ་འཁོར་དུ་འཇུག་པ།
ཞུགས་ནས་དབང་བསྐུར་བ་མཐའ་རྟེན་བཅས་དང༌། རྗེས་དཀྱིལ་འཁོར་ལ་མཆོད་བསྟོད་བརྟན་བཞུགས་བཀྲ་ཤིས་བཅས་མཛད་ཟིན་པ་དང༌། ཡང་ཕྱི་དྲོའི་དབང་ཚན་ལའང་དེ་ལྟར་དུ་མཛད་པ་དང༌། གཞན་ཡང་རྒྱུད་སྡེ་བཞིའི་དབང་བསྐུར་ཐམས་ཅད་ལའང་སྔོན་འགྲོ་སློབ་དཔོན་གྱི་བྱ་བ་དང༌། དངོས་གཞི་སློབ་མ་ལ་བྱ་བ་མཐའ་རྟེན་བཅས་དང༌། མཇུག་མཆོད་བསྟོད་བརྟན་བཞུགས་བཅས་པའི་ཆོ་གས་གྲྭ་ཚོགས་མང་པོ་ལ་དབང་ཚན་མང་པོ་གཤར་བ་མཛད་པ་དེ་རྣམས་ཀྱང་སླ་ཆོས་དེ་འདྲ་མ་དགོངས་པའི་སྐྱོན་ཅན་དུ་ཁས་ལེན་ནམ་ཇི་ལྟར་སྨྲ། དཔེར་ན། འཇིག་རྟེན་པའི་བྱ་བ་ལའང༌། དཔྱིད་ཀ་ཞིང་ལ་ཆུ་ལུད་བྲན་ཞིང་ས་བོན་གདབ་པ་དང༌། ཞིང་ས་གཤིན་པར་བྱ་བ་སོགས་སོ་ནམ་ཚུལ་བཞིན་བྱས་ཏེ།
སྟོན་ཀར་ལོ་ཐོག་བརྔ་བ་ལན་གཅིག་བྱས་མཐར། སླར་ས་བོན་གདབ་པ་སོགས་སོ་ནམ་ཅི་ཡང་མི་དགོས་པར་བཙས་མ་ཡང་ཡང་བརྔ་རྒྱུ་འབྱུང་སྲིད་དམ། དེས་ན་དེ་ལྟ་བུ་དབང་དེས་རང་གཞན་དང་བསྟན་པའི་རྒྱུན་ལ་ཕན་པ་མེད་པའི་ཁར་གནོད་ཚབ་ཆེ་བའི་རྒྱུར་འགྱུར་ཏེ། ཇི་སྐད་དུ། ཆོས་རྗེ་ས་པཎ་གྱིས། སངས་རྒྱས་བསྟན་པའི་སྒོར་ཞུགས་ནས། ། སངས་རྒྱས་བསྟན་ལ་མ་ཕན་ཡང༌། ། རྣམ་པ་ཀུན་ཏུ་གནོད་མི་བྱ། ། ཞེས་དང༌། བླུན་པོ་སྙིང་ཕོད་ཅན་གྱིས་ཀྱང༌། །
འདུལ་བའི་ཆོ་ག་བརྒལ་མ་ནུས། ། གསང་སྔགས་ཅན་གྱི་ཆོ་ག་ལ། ། བླུན་པོ་རྣམས་ཀྱི་རང་དགར་སྤྱོད། ། ཞེས་གསུངས་པ་ལྟར་དེ་ལྟ་བུའི་དབང་དེས་སྨིན་བྱེད་ཀྱི་གོ་ཆོད་པ་ལྟ་ཞོག ནཱ་རོ་མཁའ་སྤྱོད་ཀྱི་བྱིན་རླབས་ལའང་སྔ་དྲོ་བདག་མདུན་འཇུག་པ་བཅས་ལན་གཅིག་སྔོན་དུ་སོང་ནས་བྱིན་རླབས་དབང་ཚན་མང་པོ་གཤར་བ་དང༌། ཕྱི་དྲོར་ཡང་སློབ་དཔོན་གྱི་བྱ་བ་ལན་གཅིག་སྔོན་དུ་འགྲོ་བའི་བྱིན་རླབས་ཚར་མང་པོ་གཤར་བ་དེ་ཡང་ཕྱིས་སུ་སླ་ཆོས་ཀྱི་སྲོལ་ངན་ལ་ཤོར་བ་འདྲ་བས་ཚན་གཉིས་པ་མན་གྱི་བྱིན་རླབས་དེས་གོ་ཆོད་མིན་ཇི་ལྟར་ཞེས་རང་གཞན་གྱི་དཔྱོད་ལྡན་རྣམས་ཐེ་ཚོམ་གྱི་གཞི་བྱེད་དེ། སློབ་དཔོན་གྱི་བྱ་བ་དང་མ་འབྲེལ་བའི་ཕྱིར། དྲི་བ་དགུ་པ། རྗེས་གནང་ལ་ཡང་གོང་གི་ཀུན་རིག་དང་འགྲོས་མཐུན་པ་ཞིག་བྱེད་འདུག་པས་ཆོག་གམ་མི་ཆོག ཅེས་ཕེབས་པར།
གསུང་ལན་ནི། ཚེ་སྒྲུབ་ལྟ་བུ་བརྒྱ་ཚར་བསགས་དགོས་པའི་རིགས་དང༌། ཁྲུས་མང་པོ་བསགས་དགོས་པ་མོ་བརྟགས་སོགས་ལས་ཤར་བ་རྣམས་ལ་ནི། བདག་མདུན་ལན་གཅིག་བསྒྲུབས་ནས། དབང་ཁྲུས་རྒྱས་པ་གཅིག་གི་མཇུག་ཏུ་བསྡུས་པ་ཞིག་ལ་གྲངས་བསགས་བྱེད་སྲོལ་འདུག་མོད། རྗེས་གནང་གཞན་ལ་སློབ་དཔོན་གྱིས་བྱ་བ་བདག་མདུན་སྒྲུབ་པ་ལན་གཅིག་སྔོན་དུ་བཏང་ནས། སློབ་མ་ལ་བྱ་བའི་རྗེས་གནང་ཚར་གྲངས་བསགས་པ་ཀུན་རིག་གི་གཡོ་སྒྱུའི་དབང་ལྟར་བྱེད་པ་དེ་འདྲ་ནི་གྲུབ་མཐའ་གཞན་གྱི་ཤན་ཤོར་བ་ཡིན་གྱི། ངོར་ཆེན་རྡོ་རྗེ་འཆང་ཡབ་སྲས་སོགས་གྲྭ་ས་ཆེན་པོ་དང༌། བླ་མ་གོང་མའི་ཕྱག་ལེན་ལ་བྱེད་པ་གཏན་མི་སྲིད། གལ་ཏེ་ཀུན་རིག་དང་རྗེས་གནང་གི་རིགས་རྣམས་ཚར་གྲངས་མང་པོ་བསགས་དགོས་ན།
སྔོན་འགྲོ་དངོས་གཞི་རྗེས་གསུམ་ཚང་བ་ཚར་རེ་བཞིན་བསགས་ན་དེ་ལ་ཕན་ཡོན་དང་བྱིན་རླབས་འབྱུང་བ་གདོན་མི་ཟ་བས། གནང་མཁན་དང་ཞུ་མཁན་གཉིས་ཀས་དེ་བཞིན་མཛད་ན་ལེགས་ཏེ་བླ་མ་གོང་མའི་ཕྲིན་ལས་རྒྱུན་ལ་མི་གནོད་པ་དང་བསྟན་པའི་ཞབས་འདྲེན་དུ་མི་འགྲོ་བའི་ཕན་ཡོན་ཡོད་པའི་ཕྱིར། དྲི་བ་བཅུ་པ། སློབ་དཔོན་གཅིག་གི་སློབ་མ་ལ། དཔེར་ན་གཤེད་དམར་དང༌། ལོ་གྱོན་གཉིས་ཀྱི་རྗེས་གནང་དགོས་ན་མཆོད་གཏོར་དང་ཚོམ་བུ་ཁ་གཉིས་བྱེད་ནས། ཐོག་མར་གཤེད་དམར་མཆོད་པ་བྱིན་རླབས་ནས་བཟུང་མདུན་བསྐྱེད་བཟླས་པའི་བར་དང༌། ཡང་ལོ་གྱོན་མའི་མཆོད་པ་བྱིན་རླབས་ནས་མདུན་བསྐྱེད་བཟླས་པའི་བར་དང༌། སློབ་མ་ཐོག་མར་གཤེད་དམར་རྗེས་གནང་དང༌། དེ་རྗེས་ལོ་གྱོན་རྗེས་གནང་བྱེད་ནས་རྗེས་ཆོག་ལ་ཡང་དེའི་རིགས་འགྲེས་བྱེད་པ་འདི་འཐད་དམ་མི་འཐད་ལགས།
ཞེས་ཕེབས་པར། གསུང་ལན་ནི། རྗེས་གནང་གི་ལྷ་གཉིས་ར་མ་ལུག་གམ་ཉ་དང་ཉུངས་མ་བསྲེས་ནས་འཚོང་བ་ལྟ་བུ་དེ་འདྲ་བསྐྱེད་རིམ་གྱི་དམིགས་པའི་བརྟན་པ་ཐོབ་པའི་གྲུབ་ཐོབ་ཀྱི་སྤྱོད་པ་རྣམས་ལ་བྱ་བ་ཅི་ཡང་རྩེད་འཇོ་ལྟ་བུས་བསྐུར་བ་དེ་འདྲ་འགའ་རེ་ཡོད་ལས་ཆེ་མོད། དེང་སང་གི་དུས་ཀྱི་གང་ཟག་མཆོག་འབྲིང་བར་མ་ཀུན་གྱིས་ཀྱང་གཤིན་རྗེ་གཤེད་ལྟ་བུ་ལ་སློབ་དཔོན་གྱི་བྱ་བ་དང་སློབ་མ་ལ་བྱ་བ་གཉིས་ཀ རྗེས་མཆོད་བསྟོད་གཤེགས་གསོལ་བཅས་གྲུབ་ནས། རི་ཁྲོད་མ་ལྟ་བུའི་རྗེས་གནང་གསར་དུ་བསྒྲུབས་ནས་སློབ་མ་ལ་སྦྱིན་པ་བཅས་ཚང་བ་རེ་བྱས་ན་ལེགས་པ་མངོན་ཏེ། རྒྱུ་མཚན་ད་ལྟ་ས་ངོར་གྱི་སློབ་དཔོན་མཁས་གྲུབ་ཀྱི་གོ་སར་བཞུགས་པ་ཐམས་ཅད་ཀྱིས་ཀྱང་སྒྲུབ་ཐབས་བརྒྱ་རྩ་དང་རྒྱ་མཚོ་སྣར་ཐང་བརྒྱ་རྩ་སྒྲོལ་མ་ཉེར་གཅིག་སོགས་ཐམས་ཅད་ལའང་ལྷ་རེ་རེ་བཞིན་བདག་མདུན་བསྒྲུབས་ནས། སློབ་མ་ལ་རྗེས་གནང་སྦྱིན་པ་རྗེས་ཀྱི་བྱ་བ་བཅས་རེ་རེ་བཞིན་མཛད་པ་འདིའི་ཤེས་ཤིང་དེ་ལྟར་མཛད་པ་ལེགས་མོད། གཞན་དུ་སྤེལ་མར་མཛད་པ་དེ་ལ་རྣམ་པར་དཔྱད་ན། ལྷ་སྔོན་མའི་བདག་མདུན་སྒྲུབ་ཐབས་ལ་བསྙེན་སྒྲུབ་ཡན་ལག་བཞིའི་འཆིང་བ་བཟླས་པ་བཅས་བྱས་ནས།
སླར་དེའི་དམིགས་པ་དོར་ནས་ལྷ་གཞན་གྱི་སྐྱབས་སེམས་སོགས་སྔོན་དུ་བཏང་ནས། བདག་མདུན་སྒྲུབ་པ་བཟླས་པ་བཅས་བྱས། སླར་ཡང་ད་དུང་ལྷ་གཞན་གྱི་བདག་མདུན་སྒྲུབ་པ་སོགས་བྱས་མཐར། སློབ་མ་བོས་ནས་ལྷ་གསུམ་གྱི་དང་པོ་དེའི་བདག་མདུན་སྐད་ཅིག་དྲན་རྫོགས་སུ་གསལ་བཏབ་ནས་སློབ་མ་ལ་རྗེས་གནང་སྦྱིན་བཏུབ་ན། སྔར་གྱི་ལྷ་ཡན་ལག་བཞི་རྫོགས་སུ་བསྒྲུབ་པ་དེའི་དམིགས་པ་རྣམས་སྔར་ནས་དོར་ཟིན་ལ། ད་ལམ་སྐད་ཅིག་དྲན་རྫོགས་ཀྱིས་བདག་མདུན་གསལ་གདབ་པ་དེས་སློབ་མ་ལ་རྗེས་གནང་སྦྱིན་བཏུབ་ན། སྔར་སྐྱབས་སེམས་སོགས་ནས་བདག་མདུན་ཡན་ལག་བཞི་རྫོགས་ཀྱི་ཆོ་གས་བསྒྲུབ་པ་དེ་དོན་མེད་དུ་སོང་བར་ཐལ་ཏེ་མཁོ་དགོས་མ་བྱུང་བའི་ཕྱིར། གལ་ཏེ་དེ་ལྟ་བུའི་རྗེས་གནང་དེས་རྗེས་གནང་གི་གོ་ཆོད་ན། ཁ་སང་རྗེས་གནང་གི་ལྷ་གཅིག་བསྒྲུབས་པ་དེས། ཁ་སང་དང་དེ་རིང་དང་སང་ཉིན་ལྟ་བུའི་ཞག་གྲངས་མང་པོར་སློབ་མའི་བྱ་བ་ཁོ་ན་བྱེད་ཆོག་པར་ཐལ་ཏེ།
རྣལ་འབྱོར་གཞན་གྱིས་བར་ཆོད་པ་དང༌། གཉིད་དང་ཞག་གི་བར་ཆོད་པ་གཉིས་ལ་ཁྱད་པར་མེད་པའི་ཕྱིར། དེས་ན་རྗེས་གནང་རེ་རེ་བཞིན་དུ་བསྒྲུབ་ཅིང་སློབ་མ་ལ་གནང་བ་སོགས་རེ་རེ་ནས་མཛད་ཅིང༌། རྗེས་མཆོད་བསྟོད་གཤེགས་གསོལ་བྱས་མཐར། ཚོམ་བུའང་བརྗེ་བའམ་མི་ནུས་ན་ཁ་སབ་ཙམ་བྱས་ན་ཕྱག་ལེན་ལེགས་པར་མངོན་ནོ། ། དེ་ལྟར་མ་ཡིན་ན་སྒྲུབ་ཐབས་བརྒྱ་རྩ་ལྟ་བུ་སྦྲེལ་ཏེ་གནང་བའི་ཚེ་སྔ་དྲོར་ལྷ་བདུན་ཙམ་གྱི་བདག་མདུན་བསྒྲུབས་ནས། ཕྱི་དྲོ་སློབ་མ་ལ་ལྷ་བདུན་གྱི་རྗེས་གནང་རིམ་པ་བཞིན་སྦྱིན་པ་ལའང་བླ་མ་སློབ་མ་གཉིས་ཀས་ལྷ་སོ་སོའི་དམིགས་པ་རེ་རེ་བཞིན་སྐད་ཅིག་རེས་གསལ་འདེབས་ནུས་པའང་དཀའ་ན་རྗེས་གནང་ཚད་ལྡན་འབྱུང་བ་ག་ལ་འགྱུར་སྙམ་མོ། ། དྲི་བ་བཅུ་གཅིག་པ། ལུང་གི་སྐབས་སུ་སྒོམ་ལུང་འབོགས་ལུགས་གང་ལགས། ཞེས་ཕེབས་པར།
གསུང་ལན་ནི། སྒོམ་ལུང་འབོགས་པ་ཁོ་བོས་སྔར་ཐོབ་པ་ལ་ནི། འཇམ་དཔལ་ནག་པོའི་རྗེས་གནང་གི་མཐར་གནད་བཅུ་གཅིག་པོ་ཉམས་སུ་ལེན་ཚུལ་སློབ་དཔོན་གྱིས་ངག་ནས་བཤད་ཅིང་བསྒོམ་ཚུལ་འབོགས་པ་དང༌། གསེར་ཆོས་རྡོ་རྗེ་ཁྱུང་ཁྲ་ལའང་སྒོམ་ལུང་འབོགས་ཚུལ་ཙམ་མཆིས་ལ། དེ་ལས་གཞན་ནི་མ་ཐོས་ཤིང༌། འཇམ་དབྱངས་གང་བློ་མ་ལྟ་བུའི་བྱིན་རླབས་ལ་ནི་རིག་གཏད་ཅེས་བྱ་སྟེ། དེ་རིགས་རྣམས་ནི་བྱ་རྒྱུད་ལས་འབྱུང་བ་ལགས་སོ། ། དྲི་བ་བཅུ་གཉིས་པ། སྤར་ཁ་སོགས་སྟབས་ཀྱི་ཤི་བའི་ཕུང་པོས་ལོ་ལོན་རྒྱུ་ཡོད་ཚུལ་བྱེད་འདུག་པ་དེའི་རྒྱུ་མཚན་གང་ལགས། ཅེས་ཕེབས་པར།
གསུང་ལན་ནི། ཤི་བའི་ཕུང་པོ་ནམ་ཤི་བའི་ལོ་དེ་མ་གཏོགས་པར་ལོ་གྲངས་ཇི་ཙམ་སོང་ཡང་ལོ་ལེན་རྒྱུ་མེད་པ་བརྩི། དེའི་དོན་ནི་ཀུང་ཀུང་སོགས་རོ་སྒུལ་བསྐྱོད་མི་ཉན་པ་རྣམས་ལོ་ཤས་བཞག་པའི་རྒྱུ་མཚན་དེ་ལྟར་ལགས། དྲི་བ་བཅུ་གསུམ་པ། དེ་དག་གི་སྐབས་སུ་སྔར་ལོ་ནས་ཕུང་པོ་ལ་གནས་ཡིག་དང་ཆས་འཇུག་སོགས་བཏགས་ནས་ཕྱིར་ལོ་མེ་སྦར་བ་མ་གཏོགས་གཞན་མི་དགོས་པ་ཞིག་བྱེད་འདུག་པ་འདི་འགལ་ལམ་མི་འགལ། ཞེས་ཕེབས་པར། གསུང་ལན་ནི། ཕུང་པོ་ལ་དབང་བསྐུར་ཏེ། མཆོད་རྟེན་གྱི་དབུས་སུ་བཞག་སྟེ་སྡིག་པ་སྦྱང་བའི་སྐབས། རྒྱུད་ལས།
དེ་ནས་རྣལ་འབྱོར་ཅན་གྱིས་ནི། ། སྔགས་དང་ཕྱག་རྒྱས་དེ་དབང་བསྐུར། ། ལྷ་ཡི་གཟུགས་སུ་བརྟགས་ནས་ཀྱང༌། ། མཆོད་རྟེན་དབུས་སུ་བཞག་པར་བྱ། ། ཞེས་བྱ་བའི་དོན་ནི། ཤི་བའི་ཕུང་པོ་གང་དུ་བཞག་པ་དེར་སྔར་ལོ་ནས་རབ་ཀུན་རིག་གི་དབང་བསྐུར་ནས་རྡོ་རྗེ་སེམས་དཔར་གྱུར་པ་དེའམ། ཡང་ན་སྐད་ཅིག་གིས་རྡོ་རྗེ་སེམས་དཔར་བསྐྱེད་པ་དེ་ལ། གནས་རྣམས་སུ་འདོགས་ཡིག་བཏགས་ཤིང་བྱིན་གྱིས་བརླབས་པ་བྱེད་པ་དེ་ནི་མི་འགལ་བ་མ་ཟད་ཤིན་ཏུ་ལེགས་ཏེ། སྦྱོང་རྒྱུད་ཀྱི་སྡིག་སྦྱོང་གི་སྒོ་དགུ་ལས། གཙང་ཁང་དུ་བཞག་སྟེ་སྡིག་པ་སྦྱང་བ་ཞེས་པའི་དོན་ཡིན་པ་དང༌།
ཕྱིར་ལོ་ལྟ་བུར་སྦྱིན་སྲེག་བྱེད་པ་ནི། རོ་བསྲེག་ཏེ་སྡིག་པ་སྦྱང་བ་ཞེས་བྱ་བ་ཡིན་པས་དེ་ལྟར་བྱེད་པ་བྱུང་བའང་ལེགས། དྲི་བ་བཅུ་བཞི་པ། ཀུན་རིག་རོ་སྲེག་སྐབས་འདི་ཕྱོགས་ལ་ཐབ་དང་སློབ་དཔོན་རྣམས་སྟེང་འོག་ལྟ་བུ་འགྱངས་ནས་འདོན་པའི་ལུགས་འདུག་པ་འདི་འཐད་དམ་མི་འཐད་ལགས། ཅེས་ཕེབས་པར། གསུང་ལན་ནི། ཀུན་རིག་སོགས་རོ་སྲེག་གང་ཡིན་གྱི་སྐབས་སུ་བསྲེག་ཁང་ཤིན་ཏུ་ཡངས་ཤིང་རྒྱ་ཆེ་བ་ཡོད་པའི་ནང་ཡིན་ན། དེའི་ནང་གི་རང་ཁ་ཤར་ཕྱོགས་སུ་ལྟ་བ་སོགས་འགྲིགས་པ་བྱུང་ན་ལེགས་མོད། ཁང་པ་དོག་པ་སོགས་ལ་ནི་དུ་བ་དང་མེ་ཚེགས་སོགས་ཀྱིས་ཅུང་ཟད་འགྱང་བ་དང་ཁང་པ་གཞན་དང་སྟེང་ཤོད་ལྟ་བུར་བྱུང་ཡང་ཆོག་པར་བྱེད་དགོས་པ་འདུག་སྟེ། དེའི་རྒྱུ་མཚན་ཡང་སྒྲུབ་པ་པོ་དེས་སྔར་སྭ་བྷཱ་ཝ་སོགས་ཀྱི་སྔགས་ཀྱིས་ཕྱི་ནང་གི་ཆོས་ཐམས་ཅད་འོད་གསལ་སྟོང་པ་ཉིད་དུ་སྦྱངས་པས།
ད་ལྟར་གྱི་སྣང་བའི་གྱང་དང་རྩིག་པ་སོགས་མི་དམིགས་པའི་ངང་ནས་ཐབ་ཁུང་སོགས་བསྐྱེད་དགོས་པ་ཡིན་པས། དེ་ལྟར་ཤེས་པའི་ངོར་ནི་མི་གནོད་པ་ཡིན་ལ། ད་ལྟར་ཐ་མལ་གྱི་སྣང་བ་ལ་བདེན་འཛིན་ཅན་གྱི་སློབ་དཔོན་ཞིག་ཡིན་ན་ཕུང་པོའི་རྩར་བསྡད་ཀྱང་བསྲེག་ཁང་སོགས་ཀྱི་ཟུང་རྔུས་ཀྱང་མི་གནོད་པ་ཅི་ཞིག་ཡོད། དྲི་བ་བཅོ་ལྔ་པ། ཀུན་རིག་སྒྲུབ་དཀྱིལ་བདག་འཇུག་ཡན་ཚར་བའི་བདག་མདུན་སྒྲུབ་པའི་བཟླས་པ་བརྟན་བཞུགས་ཚར་བ་དང༌། དཀྱིལ་འཁོར་གཞན་ལ་གདན་དྲངས་ནས་ཁྲུས་ཆོག་བྱས་ནས་སླར་རྗེས་ཆོག་སོགས་བྱེད་འདུག་པས། དཀྱིལ་འཁོར་གདན་དྲངས་ཆོག་གམ་མི་ཆོག ཅེས་ཕེབས་པར། གསུང་ལན་ནི། མདུན་བསྐྱེད་དཀྱིལ་འཁོར་སྒྲུབ་མཆོད་བརྟན་བཞུགས་བཅས་བྱས་པ་དེ།
སླར་རྗེས་ཆོག་མ་བྱས་བར་དུ་གཞན་དུ་ཁུར་མི་རུང་སྟེ། དཀྱིལ་འཁོར་བཤིག་པའི་ཉེས་པ་འབྱུང་བ་དང༌། སྔར་བརྟན་པར་བཞུགས་པའི་གསོལ་གདབ་བྱས་ཟིན་པའི་ཕྱིར། ཁྲུས་ཆོག་བྱེད་སར་དཀྱིལ་འཁོར་ཡོད་མི་དགོས་ཏེ། མཆོག་ཁྲུས་བྱེད་པའི་ལས་ཀྱི་རྡོ་རྗེས་བུམ་པ་མེ་ལོང་སོགས་བསྣམས་ཏེ། དཀྱིལ་འཁོར་མདུན་དུ་འོད་ཁྲུས་བྱེད། དེའི་ཚེ་སློབ་དཔོན་སོགས་ཀྱིས་ཇི་ལྟར་བལྟམས་པ་སོགས་བརྗོད་ཅིང༌། ལས་ཀྱི་རྡོ་རྗེས་ཁྲུས་ཆུ་དེ་བུམ་པར་བླུགས་ཏེ་འོངས་པ་དེས་དམན་ཁྲུས་བྱེད་པ་ཡིན་པས་དེས་འཐུས། ཕུང་པོ་ལ་དབང་བསྐུར་སོགས་བྱེད་ནའང་དཀྱིལ་འཁོར་བརྟན་བཞུགས་བྱས་ལྟར་བཞུགས་པའི་མདུན་དུ་དབང་བསྐུར་བའི་འདུན་པ་བྱེད་པ་དང༌། ཐག་ཉེ་རིང་དང་རྩིག་པ་སོགས་ཀྱི་རྣམ་རྟོག་མི་བྱེད་པ་ནི་སྔར་རོ་བསྲེག་གི་སྐབས་སུ་ཇི་སྐད་བསྟན་པའི་དོན་ལྟར་དང༌།
དཀྱིལ་འཁོར་དང་པོ་བསྐྱེད་པའི་ཚེ་ནའང་ཨོཾ་ཤས་ཆོས་ཐམས་ཅད་སྟོང་པ་ཉིད་དུ་སྦྱངས་པའི་ངང་ནས། ཨོཾ་བྷ་ཞེས་པས་སྟོན་པས་ལྷ་གནས་སུ་རྒྱུད་གསུངས་པའི་དུས་ཀྱི་ཐར་བའི་འདྲ་འབག་དང་མཐུན་པར་འབྱུང་བཞི་རི་རབ་དཀྱིལ་འཁོར་བཅས་བསྐྱེད་གཞི་རྒྱ་དཔངས་མ་ཆུང་ཙམ་བསྐྱེད་དགོས་པ་བརྟགས་པས་ཀྱང་ཤེས་པའི་ཕྱིར། དྲི་བ་བཅུ་དྲུག་པ། ཆ་གསུམ་གཏོར་མ་གློ་བུར་དུ་མང་དུ་བཏང་དགོས་འདུག་པས་བདག་བསྐྱེད་དགོས་སམ་མི་དགོས། དགོས་ན་གང་འཐད་ལགས། ཞེས་ཕེབས་པར། གསུང་ལན་ནི། ཆ་གསུམ་འཕྲལ་དུ་བཏང་ཚེ། སངས་རྒྱས་ཆོས་ཚོགས་སོགས་ལན་གསུམ་གྱིས་སྐྱབས་འགྲོ་སེམས་བསྐྱེད་དང༌། སྭ་བྷཱ་ཝ་སོགས་ཀྱིས་སྟོང་པར་སྦྱངས།
སྟོང་པའི་ངང་ལས་རང་སྐད་ཅིག་གིས་རྡོ་རྗེ་སེམས་དཔར་གསལ་བའི་སོགས་ནས། ལྕེ་ལག་བྱིན་རླབས་དང༌། ཧཱུྃ་ལས་བདག་ཉིད་ཁྲོ་བོ་མེ་ལྟར་འབར་བ་སོགས་ནས། ཨོཾ་བཛྲ་ཏུ་ཥྱ་ཧོཿཞེས་པའི་བར་ཀུན་རིག་ལྟར་ཁྲོ་བོ་བསྐྱེད། དེ་ནས་ཨོཾ་བཛྲ་ཡཀྵ་སོགས་ནས། གཏོར་མ་བསང་སྦྱངས་བྱིན་གྱིས་བརླབས་ནས་ཕྱོགས་སྐྱོང་འབྱུང་པོ་ལ་འབུལ་བ་དང༌། བགེགས་གཏོར་ཕྱི་རོལ་དུ་དོར་བའི་བར་བྱ། སླར་ཡང་ཚར་མང་དུ་བཏང་དགོས་ན་གཏོར་མ་སབ་བྲན་དང་བྱིན་རླབས་སྔར་ལྟར་བྱས་ལ། སྔར་སྤྱན་དྲངས་པའི་ཕྱོགས་སྐྱོང་དང་འབྱུང་པོ་ལ། ཨོཾ་ད་ཤ་དིཀ་ལོ་ཀ་པ་ལ་ས་པ་རི་ཝཱ་ར་ཨརྒྷཾ་ནས་གནྡྷཾ་བར་དང༌།
ཨོཾ་ཨཎྜ་ཡ་སོགས་གཏོར་སྔགས་ལན་གསུམ་དང༌། ཤར་ཕྱོགས་རྡོ་རྗེ་ཅན་སོགས་ནས་འཕྲིན་བཅོལ་གྱི་བར་དང༌། འབྱུང་པོ་ལའང་ཨོཾ་སརྦ་ལོ་ཀ་པ་ལ་ས་པ་རི་ཝཱ་ར་ཨརྒྷཾ་ནས་གནྡྷེའི་བར་དང༌། ཨོཾ་དེ་ཝ་ནཱ་ག་སོགས་ལན་གསུམ་གྱིས་བསྔོས་ལ། འབྱུང་པོ་གང་དག་སོགས་འདོད་གསོལ་བཅས་བྱས་ལ། བགེགས་གཏོར་ལ་བགེགས་དགུག་པ་དང༌། གཏོར་མ་བསྔོ་བ། ཕྱིར་དོར་བ་བཅས་ཚར་རེ་བཞིན་བྱ། དེ་ལྟ་བུ་ལ་གྲངས་བསགས། མཐར་སྦྱིན་པ་རྒྱ་ཆེན་གྱུར་པ་འདི་ཡིས་མཐུས། །
སོགས་ཀྱིས་བསྔོ་བ་སྨོན་ལམ་གང་ཤེས་བརྗོད་པའོ། ། དྲི་བ་བཅུ་བདུན་པ། རྡོ་རྗེ་འཇིགས་བྱེད་ཞི་བའི་སྦྱིན་སྲེག་སྐབས་རིགས་བདག་མི་བསྐྱོད་པ་མི་ཆོག་ཀྱེ་རྡོར་ལྟར་གྱི་རྣམ་སྣང་དགོས་ཟེར་འདུག་པ་གང་འཐད་ལགས། ཞེས་ཕེབས་པར། གསུང་ལན་ནི། འཇིགས་བྱེད་ཞི་བའི་སྦྱིན་སྲེག་གི་རིགས་བདག་མི་བསྐྱོད་པ་འབྱུང་བ་བཞིན་དུ་རྒྱས་པ་དང་དབང་དྲག་ཐམས་ཅད་ལ་མི་བསྐྱོད་པ་ཁོ་ནར་བྱེད་པ་ལས་རིགས་གཞན་བསྒྱུར་མི་དགོས། ཞར་ལ། འཇིགས་བྱེད་རྡུལ་ཚོན་གྱི་ཁྲག་ཞག་རི་མོ་གྲི་གུག་དབྱིབས་ཅན་ཞེས་འབྱུང་བ་གྲི་གུག་སོ་གྱེན་དུ་བསྟན་པའི་རྣམ་པ་ལྟ་བུ་བྲི་སྲོལ་མཆིས། དྲི་བ་བཅོ་བརྒྱད་པ། ཨ་མེས་ལགས་ཀྱིས་མཛད་པའི་མཁའ་སྤྱོད་ཆོ་ག་ལ་བདག་བསྐྱེད་ངོར་ལུགས་མཛད་འདུག་པས་འཐད་དམ་མི་འཐད་ལགས།
ཞེས་ཕེབས་པར། གསུང་ལན་ནི། མཁའ་སྤྱོད་ཆོ་ག་ཨ་མེས་ལགས་ཀྱིས་མཛད་པའི་འགོར། ངོར་ལུགས་སྒྲུབ་ཐབས་སོགས་རང་གི་བློ་ལ་གང་ཡོད་ཀྱི་སྟེང་ནས་ཉམས་བཞེས་མཛད་ནས། མདུན་བསྐྱེད་ས་ལུགས་ལྟར་མཛད་ཀྱང་འགལ་བ་ཅི་ཡང་མེད་དེ། སྒྲུབ་ཐབས་རྣམས་ལ་ཚིག་བརྗོད་མི་འདྲ་བ་ཅུང་ཟད་མ་གཏོགས་ལམ་གྱི་སྤྱི་མི་འདྲ་བ་མེད་པའི་ཕྱིར། འོན་ཀྱང་བརྒྱུད་འདེབས་དང༌། ཕུད་མཆོད་སྐབས་བླ་མ་བརྒྱུད་པའི་སྟོད་འདྲ་ཡང༌། སྨད་རང་གིས་བྱིན་རླབས་གང་ལས་ཐོབ་པ་དང་སྦྲེལ་ལུགས་ཤེས་པར་བྱ་དགོས་སོ། ། དྲི་བ་བཅུ་དགུ་པ།
སཱཙྪ་འདེབས་རྒྱུ་འདིའི་སྔོན་གྱི་བྱུང་སྲོལ་གང་ལགས། ཞེས་ཕེབས་པར། གསུང་ལན་ནི། སཱཙྪ་ཞེས་པ་འདི་དབུས་པ་བློ་གསལ་སོགས་ཀྱིས་དམ་པའི་གཟུགས་བརྙན་དུ་བསྒྱུར་བ་ཡོད་ལ། ཡང་ན་མཆོད་རྟེན་དང་སཱཙྪ་གཅིག་ཏུ་བྱས་པ་ལྟར་ན། ལེགས་སྦྱར་སྐད་དུ་སྟུ་སྱ་དང༌། ཙཻ་ཏྱ་ཞེས་པ་ལྟར་ན་བསྟོད་བྱའམ་བསོད་ནམས་བསགས་བྱའི་ཡུལ་དུའང་བཤད་པ་ཡོད་ལ། ངན་སོང་སྦྱོང་བའི་རྒྱུད་ལས། མཆོད་རྟེན་བྱས་ཏེ་སྡིག་པ་སྦྱང་བའི་སྐབས་ནས། ག་བུར་དྲི་དང་བསྒོས་པ་ཡིས། །
འཇིམ་པ་དང་ནི་བསྲེས་ནས་ཀྱང༌། ། ཞེས་དང༌། དེ་ཡི་མིང་ནས་སྨོས་ནས་ནི། ། གུར་གུམ་བཟང་པོས་སྔགས་བྲིས་ལ། ། ཞེས་དང༌། གཟུགས་སུ་བྱ་བའམ་ཡང་ན་ནི། ། མཆོད་རྟེན་གྱིས་ནི་ལྷར་བྱས་ལ། ། ཞེས་དང༌། རིམ་གྱིས་འབུམ་ནི་ཚང་ཙམ་དུ། ། མཆོད་རྟེན་ལ་ནི་རབ་ཏུ་བྱ། །
སྡིག་ཅན་སྡིག་ནི་ཟད་བྱའི་ཕྱིར། ། བྱེ་བ་སྙེད་ནི་ཚང་བར་བྱ། ། ཞེས་དང༌། གཅིག་གམ་གཉིས་སམ་གསུམ་མམ་ལྔ། ། ཡང་ན་བརྒྱ་རྩ་བརྒྱད་བར་དུ། ། སྔགས་དང་ཕྱག་རྒྱས་བཏབ་ནས་ཀྱང༌། ། འབུམ་ཕྲག་ཉིས་བརྒྱའི་བར་དུ་བཟླས། ། ཞེས་སོགས་འབྲང་བ་དེ་ཉིད་ལ་རྩ་བའི་རིག་པ་ཉིས་འབུམ་བཟླ་བ་སོགས་རྒྱས་པར་གསུངས་པ་དང༌། རྒྱུད་སྡེ་གཞན་རྣམས་ཀྱི་གསེབ་ཚག་ཏུའང༌། ཐུན་མཚམས་ཀྱི་བྱ་བ་ལའང་མདོ་འདོན་པ་དང་སཱཙྪ་གདབ་པ་ཞེས་འབྱུང་བ་དང༌།
སཱཙྪའི་ཆོ་ག་རྒྱས་པ་ནི། མཁན་པོ་བོ་དྷི་ས་ཏྭ་སོགས་ཀྱིས་མཛད་པ་ལས་འབྱུང་བ་ལྟར་དང༌། མཆོད་རྟེན་དང་སཱཙྪ་གཅིག་བར་བྱས་པའི་ཕན་ཡོན་རྒྱལ་པོ་གསལ་རྒྱལ་གྱིས་ཞུས་པ་ལས་འབྱུང་བ་དང༌། རྗེ་བཙུན་ས་སྐྱ་པ་རྣམས་ཀྱིས་ཉིན་ཞག་ཕྲུག་ཅིག་གི་ཆོས་སྤྱོད་གཏོར་མའི་རིམ་པའི་སྐབས་ནས། འབི་འབི་དང༌། རྒྱར་གཞུག་པ་དང༌། རྒྱ་ནས་དབྱུང་བ་དང༌། གཟུངས་འབུལ་བ། རབ་གནས་བྱ་བ་རྣམས་འབྱུང་བ་ལྟར། འདིས་ནི་སྡིག་སྒྲིབ་སྦྱང་བ་དང༌།
འཆི་བ་བསླུ་བ་སོགས་ཕན་ཡོན་དཔག་ཏུ་མེད་པ་འབྱུང་བར་གསུངས་པ་དང༌། རྣམ་པར་སྣང་མཛད་འོད་ཀྱི་རྒྱལ་པོས། སྔགས་ཀྱིས་འཇིམ་པ་ལ་བྱིན་གྱིས་བརླབས་ནས། དེ་ལ་སཱཙྪ་བཏབ་པས། འཇིམ་པ་དེ་ལ་རྡུལ་ཕྲ་རབ་ཀྱི་གྲངས་ཇི་སྙེད་ཡོད་པ་དེ་སྙེད་ཀྱི་འཁོར་ལོས་སྒྱུར་བའི་རྒྱལ་པོའི་སྐྱེ་བ་ཐོབ་སོགས་གསུངས་པ་འགའ་ཞིག་ཁོ་བོས་བྱས་པའི་སཱཙྪ་འདེབས་པའི་ཆོ་ག་སོགས་ལས་འབྱུང་བར་གཟིགས་པས་གསལ་ལོ། ། དྲི་བ་ཉི་ཤུ་པ། ཇོ་དར་གྱི་བྱུང་ཁུངས་ཡང་ཇི་ལྟར་ལགས། ཇོ་དར་ཀླུང་རྟ་སོགས་བཏགས་དུས་དར་ཡུ་ལ་ཨོཾ་ཧཱུྃ་སོགས་གཉིས་པོ་གང་ནས་བཏགས། ཞེས་ཕེབས་པར། གསུང་ལན་ནི།
འདི་ལ་བྱུང་ཁུངས་དང་ཕན་ཡོན་སོགས་བཤད་པ་མ་ངེས་ཀྱང༌། ཡིག་དྲུག་སོགས་སྔགས་བྱིན་རླབས་ཅན་རྣམས་པར་ལ་བརྒྱབས་ནས་རབ་གནས་བྱས་ལ། ཁང་སྟེང་སོགས་སུ་བ་དན་བྱས་ནས་བཙུགས་པ་དེ་ལ་རླུང་གིས་ཕོག་པའམ་མ་ཕོག་ཀྱང་གཟུངས་སྔགས་ཀྱི་ནུས་པས། མི་དང་མི་མ་ཡིན་པ་སོགས་ཀྱི་སྡིག་སྒྲིབ་སྦྱང་བ་དང༌། དེ་དག་གིས་ཉེར་འཚེ་མི་ནུས་པ་སོགས་ཀྱི་ཕན་ཡོན་འབྱུང་བ་ནི། སྐུ་གསུང་ཐུགས་རྟེན་སོགས་དང་མཚུངས་པ་ཙམ་དུ་གོ་བ་ལགས། དེ་དག་གི་ལུང་ཐག་ཡུ་བ་ལ་ཨོཾ་ཕོག་པ་བྱས་ན་རླུང་གི་མི་བསྐྱོད་པའི་སྐབས་སོགས་སུ་སྔགས་མགོ་མཇུག་མི་ལོག་པ་སོགས་དང༌། ཀློག་པ་ནའང་དང་པོར་ཨོཾ་ནས་ཀློག་དགོས་པ་སོགས་ཀྱིས་འཐད་པར་སེམས་སོ། ། དྲི་བ་ཉེར་གཅིག་པ། བཀྲ་ཤིས་རྫས་བརྒྱད་ནང་ནས་ཞོ་དང་དཱུར་བ་མ་གཏོགས་པའི་འབྱུང་ཁུངས་གང་ལགས།
ཞེས་ཕེབས་པར། གསུང་ལན་ནི། བཀྲ་ཤིས་རྫས་ཀྱི་མེ་ལོང་ནི། སྟོན་པ་སངས་རྒྱས་པའི་སྐབས་སུ་གཟུགས་ཁམས་ནས་འོངས་པའི་གཟུགས་ཀྱི་ལྷ་མོས་མེ་ལོང་གི་མཆོད་པ་ཕུལ་བ་ན། དེ་ཉིད་སྟོན་པས་བཀྲ་ཤིས་པའི་རྫས་སུ་བྱིན་གྱིས་བརླབས་པ་ཞིག་དང༌། གླང་ཆེན་ས་སྲུངས་ཀྱིས་གི་ཝང་ཕུལ་བ་ཞེས་པ་འདི་ནི་དུས་ནམ་ཞིག་ཕུལ་བ་སོགས་དེ་སྔོན་ཡིད་ལ་མ་ངེས་ཀྱང༌། རྒྱ་གཞུང་ནས་འབྱུང་བ་ལྟར་ན། གསུང་རབ་གཞན་གྱི་གསེབ་ཚག་ནས་འབྱུང་བ་ཞིག་ཡིན་དགོས་ཏེ། གླང་པོ་ཆེ་ས་སྲུངས་ནི་གླང་གཡོག་ལྔ་བརྒྱ་དང་བཅས་ཏེ་ལྷ་མ་ཡིན་གྱི་བྲག་བྱ་སྐྱིབས་སོགས་སྡོད་གནས་མང་པོ་ཡོད་པས། འཁོར་གྱི་གླང་ཆེན་གཞན་ཤི་བའི་གི་ཝང་ཡོད་པ་གོར་མ་ཆག
སྟོན་པས་འཛམ་གླིང་ཀུན་ཏུ་འཆག་པའི་སྐབས་སམ་དུས་གཞན་དུ་ཡང་རུང་སྟེ། སྟོན་པ་ཉེ་ཕྱོགས་སུ་བྱོན་པ་ན་ས་སྲུངས་ཀྱིས་གི་ཝང་ཕུལ་བ་ནད་ཞི་བྱེད་ཤིས་པའི་རྫས་སུ་བྱིན་གྱིས་བརླབས་པ་ཡིན་དགོས་ཏེ། དཔེར་ན། སྟོན་པ་མཉན་ཡོད་ནས་རྒྱལ་པོའི་ཁབ་ཏུ་བྱོན་པའི་སྐབས་སུ་ནྱ་གྲོ་དྷའི་ནགས་འདབས་ནས། གླང་ཆེན་གྱིས་ཤིང་ནྱ་གྲོ་དྷའི་ཡལ་འདབ་ཀྱིས་སྟོན་པའི་སྐུ་ལ་གྲིབ་བསིལ་གཡབ་ཅིང་རྗེས་སུ་འབྲངས་ནས། ཚུར་ལོག་པ་ན་སེང་གེས་བསད་པ་སྟོན་པའི་མཐུས་ལྷར་སྐྱེས་ཏེ་སྟོན་པའི་དྲུང་དུ་འོངས་ནས་བདེན་པ་མཐོང་བ་ལྟ་བུའོ། ། ཞོ་ནི་ལེགས་སྐྱེས་མས་བ་ཉིས་སྟོང་ལྔ་བརྒྱའི་འོ་མ་ཉིང་ཁུར་བྱས་པ་བསྐོལ་བའི་ཚེ་ནའང་རླངས་པ་ལས་བཀྲ་ཤིས་རྟགས་སོགས་ཤར་བའི་ལོ་རྒྱུས་ཡོད་པ་ལྟར་ཕུལ་བས་སྟོན་པའི་སྐུ་གསེར་གྱི་མདོག་ཅན་དུ་གསལ་བར་བྱུང་བ་དང༌། རྩྭ་དཱུར་བ་ནི་རྩྭ་འཚོང་བཀྲ་ཤིས་ལས་རྩྭ་བསླང་སྟེ། བྱང་ཆུབ་ཤིང་དྲུང་དུ་བཏིང་པ་དེར་བཞུགས་ནས་འཚང་རྒྱ་བའི་ཚུལ་བསྟན་པ་དང༌། ཚངས་པས་ཤིང་ཐོག་བིལ་བ་ཕུལ་བའང་དུས་ངེས་པ་མ་རྙེད་ཀྱང༌།
ཚངས་པ་ཉིད་སྟོན་པའི་དྲུང་དུ་ལན་དུ་མར་འོངས་པ་ན། ཕྱག་སྟོང་པ་མིན་པའི་ཆེད་དུ་ཕྱག་རྟེན་ཕུལ་བ་དང༌། བརྒྱ་བྱིན་གྱིས་ཆོས་ཀྱི་འཁོར་ལོ་བསྐོར་བར་བསྐུལ་བའི་ཚེ་དུང་དཀར་གཡས་སུ་འཁྱིལ་བ་གསོལ་བ་འདེབས་རྟེན་དུ་ཕུལ་བ་དང༌། ལི་ཁྲི་ནི་བྲམ་ཟེ་སྐར་རྒྱལ་གྱི་བུ་ཞེས་པ་ནི། ཤཱ་རིའི་བུ་རབ་ཏུ་མ་བྱུང་བའི་གོང་ཙམ་ན་སྟོན་པ་དང་པོར་མཇལ་བའི་ཕྱག་རྟེན་བྱས་པའམ། ཕྱིས་སུ་སྟོན་པའི་ཞབས་ལས་སྐུ་མཚལ་བབས་པའི་སྐབས་ལས་ཕན་བྱེད་ཀྱི་རྫས་སུ་ཕུལ་བ་ཡིན་ལས་ཆེ། ཡུངས་ཀར་ནི་སྟོན་པ་ལ་བདུད་དམག་ཉི་ཁྲི་ཆིག་སྟོང་སོགས་ཀྱིས་ལྷགས་པ་ན། ཐེག་པ་ཐུན་མོང་བ་ལྟར་ན་བྱམས་སྙིང་རྗེའི་ཏིང་ངེ་འཛིན་ལ་སྙོམས་པར་ཞུགས་པ་དང༌། ནང་གསང་སྔགས་ལྟར་ན་དེ་སྐབས་སུ་གཤིན་རྗེ་གཤེད་ཀྱི་སྐུར་སྤྲུལ་པའི་སྐབས་ལྟ་བུའམ། དུས་གཞན་དུའང་བདུད་སྡེའི་ཅོ་འདྲི་ཆོ་འཕྲུལ་མང་པོ་བསྟན་པའི་སྐབས་སུ་བསྒྲུབས་པའི་ཡུངས་ཀར་ཕུལ་བ་སྟེ།
དེ་རྣམས་ཕུལ་བ་ན་སྟོན་པས་རྡོ་རྗེའི་རིགས་སུ་བྱིན་གྱིས་བརླབས་པ་ཕྱག་ན་རྡོ་རྗེས་ཐོགས་ཏེ་དེས་ཀྱང་བགེགས་ཞི་བར་བྱེད་པ་ཡིན་ནམ་སྙམ་པ་ཙམ་ལས། དུས་འདི་དང་འདི་ཞེས་ངེས་གསལ་བྱེད་རྒྱུ་མ་བྱུང་ཡང༌། སླར་ཁོ་བོའི་ལྟ་བྱེད་ཀྱི་དབང་པོ་གསལ་བ་བྱུང་ན་བཀའ་དགོངས་འགྲེལ་གང་རུང་ནས་འབྱུང་བ་འབུལ་རྩིས་ལགས་མོད། སྤྱིར་ད་ལྟའི་བཀའ་དང་བསྟན་བཅོས་འགྱུར་རོ་འཚལ་ད་ལྟར་མཇལ་བ་འདི་ཙམ་དུ་མ་ཟད། འཕགས་པའི་ཡུལ་ནས་ད་དུང་བོད་དུ་འགྱུར་མ་ཐུབ་པའི་བཀའ་དང་བསྟན་བཅོས་མང་དུ་ཡོད་པ་རྒྱ་བོད་ཀྱི་སློབ་དཔོན་མཁས་པ་མང་པོས་བཤད་པ་ལྟར་ན། རྙེད་དུ་ཡོད་པའི་ངེས་པའང་མ་མཆིས་ལགས། དྲི་བ་ཉེར་གཉིས་པ། རི་ཁྲུས་ལྟ་བུ་ལ་འདོན་བྱ་བསྒྲིགས་རིམ་ལྷ་ཁྲུས་ལྟར་བྱེད་འདུག་པས་ཇི་ལྟར་དགོས་ལགས། ཞེས་ཕེབས་པར། གསུང་ལན་ནི།
རི་ཁྲུས་ཞེས་བྱ་བ་འདི་ས་བདག་དང་གཞི་བདག་རྣམས་ལ་ས་རྐོ་རྡོ་བརློག་སོགས་དང་ཐབ་གཞོབ་གསུར་སོགས་མི་གཙང་བ་བཏང་བས། དེ་དག་རྣམས་མི་མགུ་བ་དང༌། དམེ་འཁོན་སོགས་གྲིབ་ཀྱིས་ཕོག་པ་སྦྱོང་བའི་ཆེད་དུ། ཁྲུས་ཀྱིས་སྦྱང་བ་ལྟ་བུ་ཡིན་པ་འདྲ་བས། དེ་ལ་སློབ་དཔོན་གཞན་དག་གིས་ཇི་ལྟར་མཛད་ཀྱིན་ཡོད་པ་མ་ངེས་ཀྱང༌། ཁོ་བོ་ཅག་ལ་གཞན་གྱིས་དེ་འདྲ་དགོས་ཚུལ་བྱུང་བ་ན། རྣམ་འཇོམས་དང༌། དམེ་བརྩེགས་སོགས་བུམ་ཆུ་ནུས་ལྡན་དུ་བསྒྲུབས་པ་ཡོད་པའི་ཚེ། ཐོག་མར་སྐུ་གསུང་ཐུགས་རྟེན་བྱིན་རླབས་ཅན་རྣམས་ལ་ལྷ་ཁྲུས་ཞུས་པའི་བུམ་ཆུ་བུམ་པར་བླུགས་པ་ཁང་སྟེང་སོགས་སུ་ཁྱེར་ལ། ཐོག་མར་སངས་རྒྱས་ཆོས་ཚོགས་ལན་གསུམ་གྱིས་སྐྱབས་འགྲོ་སེམས་བསྐྱེད་བྱས་ལ།
རང་ཉིད་ཐུན་མཚམས་ཀྱི་ལྷག་པའི་ལྷ་གང་ཡིན་གྱི་ང་རྒྱལ་ལ་གནས་པས། ངག་ཏུ་རང་གི་སྙིང་ག་ནས་འོད་ཟེར་འཕྲོས་པས། ལྗོངས་ཀྱི་དཀྱིལ་འཁོར་ཆེན་པོ་འདིར་མངའ་བསྒྱུར་བའི་ས་བདག་ཡུལ་ལྷ་གཞི་བདག་གནས་བདག་གཉུག་མར་གནས་པའི་ཟོ་དོར་གཉན་པོ་ཆེ་གེ་མོ་ཞེས་བྱ་བ། མཆེད་དང་རིགས་སྲས་བཙུན་མོ་བློན་འབངས་འཁོར་དང་ཡང་འཁོར་དུ་བཅས་པ་ཐམས་ཅད་དང༌། གཞན་ཡང་མདོ་སྟོད་མདོ་སྨད་ཀྱི་ལྗོངས་ཁོ་ར་ཁོར་ཡུག་གི་ས་ཆུ་རྡོ་ཤིང་གཉན་པ་རྣམས་ལ་གནས་པ་རྣམས་དང༌། ཁྱད་པར་ཕོག་ཐུག་འཁོན་གྲིབ་སོགས་ཀྱི་ཉེས་པས་ཕོག་པ་ཐམས་ཅད་འདིར་དག་བྱེད་ཁྲུས་ཀྱི་ཆོ་གའི་མགྲོན་འདིར་སྐད་ཅིག་ཐང་ཅིག་ཡུད་ཙམ་ལ་འདིར་འདུས་ཤིང༌། ཁྲུས་ཀྱི་བྱ་བ་མ་གྲུབ་ཀྱི་བར་དུ་འཁོད་པར་གྱུར་ཅིག སརྦ་བྷཱུ་མི་པ་ཏི་ལོ་ཀ་པ་ལ་ཨཱ་ཀརྵ་ཡ་ཛཿ ཞེས་བརྗོད་པས་ཐམས་ཅད་འདུས་ནས་ཁོར་ཡུག་ཀུན་དུ་འཁོད་པར་བསམས་ལ། ལས་ཀྱི་རྡོ་རྗེས་མེ་ལོང་དང་ཁྲུས་བུམ་ཐོགས་ཏེ།
དཔོན་སློབ་ཐམས་ཅད་ཀྱིས་རྡོ་རྗེ་དྲིལ་བུ་ཐོགས་ཏེ། ཇི་ལྟར་བལྟམས་པ་སོགས་ནས་ཤྲཱི་ཡེ་ཧཱུྃ། འདི་ནི་ཁྲུས་མཆོག་སོགས་དང༌། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་དང༌། འདི་ནི་སྦྱིན་པའི་རང་བཞིན་ཆུ། ། སེར་སྣའི་དྲི་མ་སྦྱང་མཛད་པ། ། གཏོང་བ་དྲི་ཡི་ལེགས་བསྒོས་ཆུའི། ། ཁྲུས་ལེགས་མཛད་ཀྱིས་སྐུ་ཁྲུས་གསོལ། ། ཨོཾ་སརྦ་ཏ་ཐཱ་ག་ཏ་ནས།
ཤྲཱི་ཡེ་ཧཱུྃ། ཞེས་དང༌། དེ་བཞིན་དུ། ཚུལ་ཁྲིམས་྾ ཁྲིམས་འཆལ྾ ཚུལ་ཁྲིམས་དྲི་ཡི྾ ཁྲུས་ལེགས་སོགས་སྔགས་དང༌། དེ་བཞིན་དུ་བཟོད་པ་ནས་ཤེས་རབ་ཀྱི་བར་དང༌། ཆུ་བོ་དྲུག་གི་སོགས་ཚིགས་བཅད་གསུམ་དང་བཅས་པའི་མཐར། རྣམ་འཇོམས་དམེ་བརྩེགས་གང་རུང་གི་སྔགས་བརྗོད་ཅིང༌། གཞི་བདག་གནས་བདག་ཡུལ་བདག་གྲོང་བདག་གཉུག་མར་གནས་པ་ཐམས་ཅད་ཀྱིས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ནད་ཐམས་ཅད་སོགས་ནས། བཙན་དང་དམུའི་གནོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ།
ཞེས་སམ། ཡང་ན་སརྦ་པཱ་པཾ་བྷྱཿསོགས་བརྗོད་པས་ཀྱང་རུང་ངོ༌། ། ཡང་རྨ་བྱའི་མདོངས་ཀྱི་དབུས་སུ་ཧཱུྃ་ཡིག་གི་མཐར་སྔགས་ཀྱི་ཕྲེང་བས་བསྐོར་བ་རྡོ་རྗེ་དང་བཅས་པས་མི་མཐུན་པའི་ཕྱོགས་ཐམས་ཅད་བྱབ་པར་བསམས་ལ། རྣམ་འཇོམས་ཀྱི་ཉེ་སྙིང༌། དམེ་བརྩེགས་ཀྱི་སྔགས་གང་རུང་གི་མཇུག་ཏུ་གཞི་བདག་སོགས་ཀྱི་མཐར་ཨ་པ་ནཱ་ཡ་སྭཱ་ཧཱས་བྱབ། ཡང་དེ་དག་གི་སྒོ་གསུམ་ལ་ཕྱིན་ཆད་བར་དུ་གཅོད་པ་གང་གིས་ཀྱང་མི་ཚུགས་པར་བྱ་བའི་ཕྱིར་སྔགས་གཉིས་གང་རུང་གི་མཇུག་ཏུ། གཞི་བདག་སོགས་དང་རཀྵ་རཀྵ་སོགས་ཀྱིས་བསྲུང༌། མེ་ཏོག་ཐོགས་ཏེ་ཤིས་པ་བརྗོད་པ་ནི། ནམ་མཁར་སངས་རྒྱས་བྱང་སེམས་དཔག་ཏུ་མེད་པས་གཏམས་པའི་ཚོགས་དང་སློབ་དཔོན་ལྷན་ཅིག་པས་བཀྲ་ཤིས་ཀྱི་ཆོ་ག་བྱས་པར་མོས་ཤིག རྡོར་དྲིལ་མེ་ཏོག་དང་བཅས་ཏེ།
གང་ལས་སེར་སྣ་སོགས་ནས། ཁྱེད་ཅག་སྡིག་པར་མ་གྱུར་ཅིག ། ཅེས་བརྗོད་དོ། ། བསྡུ་ན་དེ་ཙམ་གྱིས་ཆོག་པར་བྱས་ནས་དགེ་བ་བསྔོ་བར་བྱའོ། ། སྤྲོ་ན། སྐྱབས་འགྲོ་དང་སེམས་བསྐྱེད་ཀྱི་སྡོམ་པ་ཕོག་ན་ཕན་ཡོན་ཤིན་ཏུ་ཆེ་བས་དེ་ལྟར་བྱས་ན་འདི་སྐད་བརྗོད་དེ། སླར་ཡང་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་ཐེག་པ་ཆེན་པོའི་སྐྱབས་སུ་འགྲོ་བ་དང༌། བླ་ན་མེད་པའི་བྱང་ཆུབ་ཏུ་སེམས་བསྐྱེད་པའི་སླད་དུ་དམིགས་པ་འདི་བཞིན་མཛོད། ཁྱེད་རྣམས་ཀྱི་མདུན་གྱི་ནམ་མཁའི་གནས་འདིར་སེང་གེའི་ཁྲི་པདྨ་དང་ཟླ་བའི་གདན་གྱི་སྟེང་དུ་བཅོམ་ལྡན་འདས་སྟོན་པ་ཐུབ་པའི་དབང་པོ་ལ་ཕྱོགས་བཅུའི་སངས་རྒྱས་ཐམས་ཅད་ཀྱིས་བསྐོར་བ་ནི་སངས་རྒྱས་དཀོན་མཆོག་དང༌། ཐེག་པ་ཆེན་པོའི་དམ་ཆོས་གླེགས་བམ་བྲག་རི་བརྩེགས་པ་ལྟ་བུར་བཞུགས་པར་བསམ་པ་ནི་ཆོས་དཀོན་མཆོག
ཐེག་པ་ཆེན་པོའི་ཕྱོགས་བཅུའི་བྱང་ཆུབ་སེམས་དཔའ་བསམ་གྱིས་མི་ཁྱབ་པ་བཞུགས་པར་བསམ་པ་ནི་དགེ་འདུན་དཀོན་མཆོག་སྟེ། དེ་ལྟར་དཀོན་མཆོག་གསུམ་གྱི་ཚོགས་ལ་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་སྙམ་པས་འདིའི་རྗེས་ཟློས་མཛོད། ཞེས་བརྗོད་པས་ཐམས་ཅད་ཀྱིས་རྗེས་ཟློས་བྱེད་པར་བསམས་ལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་ཅག་གཞི་བདག་གནས་བདག་ས་བདག་གི་རིགས་སུ་གཏོགས་པ་རྣམས་དུས་འདི་ནས་བཟུང་སྟེ། བྱང་ཆུབ་སྙིང་པོ་མཆིས་ཀྱི་བར། ། སངས་རྒྱས་རྣམས་ལ་སྐྱབས་སུ་མཆི། ། ཆོས་དང་བྱང་ཆུབ་སེམས་དཔའ་ཡི། ། ཚོགས་ལའང་དེ་བཞིན་སྐྱབས་སུ་མཆི། ། ཞེས་ལན་གསུམ་བརྗོད་པས་དེ་རྣམས་ཀྱི་རྒྱུད་ལ་སྐྱབས་སུ་འགྲོ་བའི་སྡོམ་པ་སྐྱེས་པར་བསམ།
སླར་ཡང་བླ་ན་མེད་པའི་བྱང་ཆུབ་མཆོག་ཏུ་སེམས་བསྐྱེད་སྙམ་པས་འདིའི་རྗེས་ཟློས་མཛོད། ཕྱོགས་བཅུ་ན་བཞུགས་པའི་ནས་དགོངས་སུ་གསོལ་གྱི་བར་སྔར་བཞིན་དང༌། བདག་ཅག་གཞི་བདག་གནས་བདག་ས་བདག་གི་རིགས་སུ་གཏོགས་པ་རྣམས་དུས་འདི་ནས་བཟུང་སྟེ་བྱང་ཆུབ་སྙིང་པོའི་བར་དུ། ཇི་ལྟར་སྔོན་གྱི་བདེ་གཤེགས་ཀྱི། ། བྱང་ཆུབ་ཐུགས་ནི་བསྐྱེད་པ་དང༌། ། བྱང་ཆུབ་སེམས་དཔའི་བསླབ་པ་ལ། ། དེ་དག་རིམ་བཞིན་གནས་པ་ལྟར། ། བདག་ཀྱང་འགྲོ་ལ་ཕན་དོན་དུ། ། བྱང་ཆུབ་སེམས་ནི་བསྐྱེད་བགྱི་ཞིང༌། ། དེ་དག་གི་ནི་བསླབ་པ་ལ། །
རིམ་པ་བཞིན་དུ་གནས་པར་བགྱི། ། ཞེས་ལན་གསུམ་བརྗོད་པས་བྱང་ཆུབ་སེམས་དཔའི་སྡོམ་པ་ཐོབ་བྱུང་སྙམ་དུ་མོས་པ་མཛོད། དེ་ལྟར་བྱང་སྡོམ་སྐྱེས་པ་དེ་ལ་རང་དགའ་བ་བསྒོམ་པ་འདིའི་རྗེས་ཟློས་མཛོད། དེང་དུས་བདག་ཚེ་འབྲས་བུ་ཡོད། ། འབྱུང་པོའི་སྲིད་པ་ལེགས་པར་ཐོབ། ། དེ་རིང་སངས་རྒྱས་རིགས་སུ་སྐྱེས། ། སངས་རྒྱས་སྲས་སུ་ད་གྱུར་ཏོ། ། ད་ནི་བདག་གི་ཅི་ནས་ཀྱང༌། ། རིགས་དང་མཐུན་པའི་ལས་བརྩམས་ཏེ། ། སྐྱོན་མེད་བཙུན་པའི་རིགས་འདི་ལ། །
རྙོག་པ་མི་འགྱུར་དེ་ལྟར་བྱ། ། ཞེས་ལན་གཅིག་བརྗོད། གཞན་དགའ་བ་བསྒོམ་དུ་བཅུག་པ་འདིའི་རྗེས་ཟློས་མཛོད། བདག་གི་དེ་རིང་སྐྱོབ་པ་ཐམས་ཅད་ཀྱི། ། སྤྱན་སྔར་འགྲོ་བ་བདེ་གཤེགས་ཉིད་དང་ནི། ། བར་དུ་བདེ་ལ་མགྲོན་དུ་བོས་ཟིན་གྱིས། ། ལྷ་དང་ལྷ་མིན་ལ་སོགས་དགའ་བར་གྱིས། ། ཞེས་བརྗོད། སྨོན་ལམ་གདབ་པ་ནི། བྱང་ཆུབ་སེམས་ནི་རིན་པོ་ཆེ་སོགས་དང༌།
བྱང་ཆུབ་སེམས་དང་མི་འབྲལ་སོགས་དང༌། བྱང་ཆུབ་སེམས་དཔའ་སོགས་བརྗོད་དོ། ། གཤེགས་སུ་གསོལ་བ་ནི། ཁྲུས་གཙང་མགྲོན་དུ་གང་ལྷགས་པ། ། འབྱུང་པོ་ས་འོག་རྒྱུ་བ་དང༌། ། གང་ཡང་ས་སྟེང་འཁོད་པ་དང༌། ། ས་བླར་རྒྱུ་བ་གང་ཡིན་པ། ། མགུ་བར་གྱིས་ལ་རང་གནས་སུ། ། ཐམས་ཅད་ཐ་དད་འགྲོ་བར་གྱིས། ། སརྦ་བྷཱུ་ཏ་གཙྪ།
ཞེས་པས་རང་རང་གནས་སུ་སོང་བར་བསམ་ཞིང༌། དགེ་བ་བསྔོ་བ་ནི། བསོད་ནམས་འདི་ཡིས་ཐམས་ཅད་གཟིགས་པ་ཉིད་སོགས་ཀྱིས་སྨོན་ལམ་གང་ཤེས་གདབ་བོ། ། ཞེས་པ་འདི་ཙམ་བྱས་པས་འབྱུང་པོ་ཐམས་ཅད་བྱང་ཆུབ་ཀྱི་སེམས་དང་ལྡན་པར་འགྱུར་བའི་ཕན་ཡོན་དཔག་ཏུ་མེད་པ་འབྱུང་སྟེ། ས་སྐྱ་པཎྜི་ཏས། དབུ་མ་ལུགས་ཀྱི་སེམས་བསྐྱེད་འདི། ། སེམས་ཅན་ཀུན་གྱི་ལེགས་ཐོབ་ན། ། རྫོགས་པའི་སངས་རྒྱས་རྒྱུར་འགྱུར་ཞེས། ། མདོ་དང་བསྟན་བཅོས་རྣམས་ལས་གསུངས། ། ཞེས་གསུངས་པ་ལྟ་བུའི་ཕན་ཡོན་རྣམས་འབྱུང་བ་ངེས་སོ་སྙམ་དུ་སེམས་སོ། །
དེ་རྣམས་ཀྱིས་གཙུག་ལག་ཀུན་ལ་དཔྱོད་པའི་བློ་གྲོས་རྨད་བྱུང་མཆོག་སྤྲུལ་དམ་པ་ནས་དྲི་ཚིག་ཕེབས་པ་རྣམས་ཀྱི་གསུང་ལན་རགས་བསྡུས་ཕུལ་བ་ལགས་སོ། ། འདིར་སྨྲས་པ། ཀུན་མཁྱེན་ཞལ་གྱི་ཆུ་སྐྱེས་གྲོལ་བ་ལས། ། ཚངས་དབྱངས་རྐང་དྲུག་གླུ་ཡིས་བསྟན་པ་ལ། ། མཁས་པའི་ལས་བྱེད་མཆོག་ཏུ་ལུང་བསྟན་པ། ། ཀུན་དགའ་བཟང་པོ་རྒྱལ་ཚབ་རིམ་བྱོན་གྱི། ། ཕྲིན་ལས་ཆོ་གའི་སྐབས་ཀྱི་དོགས་གནས་དང༌། ། ཁ་ཅིག་བབ་ཅོལ་སྤྱོད་པ་རུང་ངམ་ཞེས། ། བཀའ་འདྲི་ཡི་གེའི་ཕོ་ཉས་འཕྲིན་ཤོད་པ། ། རིན་ཆེན་སྐྱེས་བཟང་དང་བཅས་སུག་པར་སོན། །
ཀུན་དགའི་ཆོས་ལ་བློ་རབ་བརྟན་པ་རྣམས། ། དག་དང་མ་དག་དཔྱོད་ཀྱི་རྨོངས་པས་མིན། ། འོ་མ་ཆུ་དང་འདྲེས་པ་ངང་པ་ཡིས། ། འབྱེད་ཀྱིས་སྐྱེ་བོ་གཞན་གྱིས་འདྲེས་མར་སྤྱོད། ། གང་ཚེ་མཐོང་ཐོས་རིག་པའི་བརྒྱ་བྱིན་གྱི། ། མཛུབ་རྩེས་ཟློས་གར་དཀར་འཇམ་ཟླ་བའི་ངོས། ། བཀའ་ལན་མི་འགྱུར་ཕྲེང་བའི་རི་བོང་གཟུགས། ། དཔྱོད་ལྡན་འདྲེན་བྱེད་གཏོད་པའི་གཟིགས་མོར་ཕུལ། ། ཚིག་ཉུང་དོན་གསལ་བརྗོད་པའི་ཡ་མཚན་དཔེ། ། ང་ལ་ཡོད་སྙམ་དཎྜིའི་གཞུང་བཟང་ཁྱོད། །
རྒྱགས་པ་མི་འཚལ་ཆོས་རྒྱལ་དགེ་དབང་གི ། རྒྱལ་བའི་རྟོགས་བརྗོད་དེས་ཀྱང་སྒྲུན་གྱིས་དོགས། ། འདི་བྲིས་དགེ་བས་དད་སྒྲོལ་ཨེ་ཝཾ་པའི། ། ལུགས་བཟང་བཤད་སྒྲུབ་ཕྱོགས་བྲལ་སོང་བའི་མཐའ། ། ཉིན་མཚན་སྒྲོན་མ་ཟུང་གིས་འོད་བཀྱེ་བས། ། འཚོལ་བ་བྱེད་སྙམ་ཉིད་དུ་རྒྱས་གྱུར་ཅིག ། སྔོས་བསགས་བསོད་ནམས་ཆུ་གཏེར་ལས་འཁྲུངས་པའི། ། ལུས་ཅན་ཀུནཾ་དགཾའ་བསྐྱེད་པའི་འོད་དཀར་ཅན། ། བསྟན་སྲིད་བདེ་འབྱུང་དོ་ཀེར་རབ་ཏུ་བརྟན། ། ཕྲིན་ལས་སྣང་བ་ཕྱོགས་བཅུར་རྒྱས་གྱུར་ཅིག །
ཅེས་སོམ་ཉིའི་གནས་ཀྱི་གསུང་ལན་དབང་པོའི་ཟླ་རིས་ཞེས་བྱ་བ་འདི་ནི། གྲ་འུར་གྲགས་པའི་དབྱིག་འཛིན་དཀྱིལ་འཁོར་ཡངས་པར་མངའ་བསྒྱུར་བའི་ས་སྐྱོང་ཆེན་པོའི་རིགས་སུ་སྐྱེས་པའི་ཕྱི་ནང་གཙུག་ལག་དཔྱོད་པའི་དབང་ཕྱུག་སྤྲུལ་སྐུ་ཀུན་དགའ་རབ་བརྟན་པ་ནས། རྒྱལ་བ་གཉིས་པ་རྗེ་བཙུན་ཨེ་ཝཾ་པའི་རིང་ལུགས་འཛིན་པ་འགའ་ཞིག་གི་སྤྱོད་ཚུལ་ལ་བརྟགས་པའི་བཀའི་གླེགས་བུ་སྔ་ཕྱིར་ཕེབས་པ། གསུང་ལན་འགོར་མེད་དུ་འབུལ་དགོས་མཆིས་ནའང༌། ཁོ་བོའི་ལྟ་བྱེད་དབང་པོའི་སྒྲིབ་གཡོགས་ཇེ་གསལ་དུ་འགྲོ་བའི་རེ་བ་དང༌། དགོས་སྐབས་ཀྱི་བྲེལ་གཡེང་འགའ་ཞིག་གིས་འགྱངས་ཙམ་སོང་ཡང༌། ད་ལམ་བསྟན་དོན་མཛད་པ་རྨད་བྱུང་གི་བཀའ་ལན་སྟོང་པའི་མཁའ་ལ་བོས་བཞིན་ལན་མེད་དུ་ལུས་ན་མི་རུང་སྙམ་ནས་རབ་བྱུང་མེ་ཟླའི་ནང་གསེལ་ལྕགས་ཁམས་ཡོས་བུའི་བགྲང་གཞིའི་ཞག་གི་ཕུང་པོ་ཁྲུམས་ཀྱི་དགའ་མས་ཉ་བའི་ཚེས་དགེ་བར། བནྡེ་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་གི་རྒྱལ་ཁབ་རྒན་ལས་ཐོས་ཀྱིས་བསྲུངས་པའི་བསྟི་གནས་སུ་བྲིས་ནས་ཕུལ་བ་ལགས་སོ། ། ཀ་ལྱཱ་ཎ་བི་ཛ་ཡཾ་བྷ་ཝནྟུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
