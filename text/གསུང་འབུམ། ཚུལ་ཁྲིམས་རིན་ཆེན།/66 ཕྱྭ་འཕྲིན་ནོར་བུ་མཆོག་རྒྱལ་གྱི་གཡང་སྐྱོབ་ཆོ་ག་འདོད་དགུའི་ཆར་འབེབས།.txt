གསུང་འབུམ། ཚུལ་ཁྲིམས་རིན་ཆེན།
པོད ༦༦
ཕྱྭ་འཕྲིན་ནོར་བུ་མཆོག་རྒྱལ་གྱི་གཡང་སྐྱོབ་ཆོ་ག་འདོད་དགུའི་ཆར་འབེབས།
༼ཅ༽ ༄༅། །ཕྱྭ་འཕྲིན་ནོར་བུ་མཆོག་རྒྱལ་གྱི་གཡང་སྐྱོབ་ཆོ་ག་འདོད་དགུའི་ཆར་འབེབས་ཞེས་བྱ་བ་བཞུགས་སོ།། སྭསྟི་བི་ཛ་ཡནྟུ། ལེགས་པའི་དཔལ་ཀུན་གཡང་དུ་འགུགས་པ་ལ། ། སྡང་བ་འདུལ་བྱེད་དུས་འདིར་རྒྱལ་ཀུན་ལས། ། ཐུགས་རྗེ་རྨད་བྱུང་མཚོ་སྐྱེས་རྡོ་རྗེ་དང༌། ། དབྱེར་མེད་གསང་བའི་བདག་པོས་རྟག་ཏུ་སྲུངས། ། རབ་བརླིང་ཀཉྩ་ན་ཡི་ལྷུན་པོ་ལ། ། ཉིན་བྱེད་འོད་ཀྱིས་བཀླུབས་པར་ཅོ་འདྲིའི་སྐུ། ། སྒེག་ཅིང་དཔའ་བའི་གཟི་བརྗིད་ལྷམ་མེ་བ། །
དཔལ་ལྡན་རྣམ་ཐོས་བུ་ཡིས་དགེ་ལེགས་སྩོལ། ། གང་ལ་བརྟེན་ནས་སྲིད་ཞིའི་ཕུན་ཚོགས་གཡང༌། ། མོས་པའི་ཁང་པར་ཅི་ཡང་འགུགས་བྱེད་པའི། ། ཕྲིན་ལས་ནོར་བུ་མཆོག་གི་རྒྱལ་པོ་ཞེས། ། མཚོ་སྐྱེས་གསུང་གི་བྱིན་རླབས་འོད་དུ་འབར། ། དེ་ལྟ་ན་ཡང་ལེགས་གསུངས་རྒྱུ་སྤུན་བཟང༌། ། འཁྲུགས་བསྡེབས་ཐགས་སུ་བསྐྲུན་ལ་མཁས་མིན་ཕལ། ། བོན་གྱེར་གོས་སུ་གྱོན་པའི་ཟློས་གར་གྱིས། ། བློ་ལྡན་ཡིད་དབང་འཕྲོག་འདོད་གད་མོའི་རྒྱུ། ། དེས་ན་འདི་ལ་འཇུག་རྣམས་ཡིད་ཆེས་ཕྱིར། །
སྔོན་བྱུང་ཞུས་ལན་ཚུལ་གྱིས་གསུངས་པ་ལས། ། རྗེས་སུ་འཇུག་པའི་ཉམས་ལེན་བསྡེབས་པ་ལ། ། ཆོས་བདག་སྲུང་མའི་ཚོགས་ཀྱིས་གནང་བ་སྩོལ། ། དེ་ལ་སྙིགས་དུས་འདིར་རྒྱལ་བ་གཉིས་པ་ལྟ་བུ་ཐུགས་རྗེའི་བདག་ཉིད། སློབ་དཔོན་པདྨ་སཾ་བྷ་ཝས་བྷོ་ཊའི་ལྗོངས་ཀྱི་སྐྱེ་འགྲོ་དབུལ་བའི་སྡུག་བསྔལ་ལས་བསྐྱབས་ཤིང་མངོན་མཐོ་ངེས་ལེགས་ཀྱི་བདེ་འབྱོར་སྤེལ་བའི་ཕྱིར། གཏེར་ཁ་དུ་མར་གཡང་སྐྱོབ་ཀྱི་ཆོ་ག་སྦས་པ་ལས། འདིར་བྱང་གཏེར་རིག་འཛིན་རྒོད་ལྡེམ་ཅན་གྱི་ཕྱག་ཏུ་བྱུང་བ་རིན་ཆེན་ཁང་བུའི་མན་ངག་ཐེམ་མེད་དུ་གཏོགས་པ་ཕྱྭ་ཕྲིན་ནོར་བུ་མཆོག་རྒྱལ་གྱི་ཆོ་ག་ཉམས་སུ་བསྟར་བའི་ཚུལ་ལ། སྦྱོར་བ་དང༌། དངོས་གཞི་དང༌། རྗེས་གསུམ་ལས།
དང་པོ་སྦྱོར་བ་ནི། བཀྲ་ཤིས་པའི་ཉི་མ་ལ་སོགས་པར་ཡིད་དུ་འོང་བའི་གནས་སུ་བླ་མ་ཡི་དམ་ཆོས་སྐྱོང་གི་སྐུ་དང༌། ཁྱད་པར་ཕྱག་ན་རྡོ་རྗེ་དང་རྣམ་སྲས་གཙོ་འཁོར་གྱི་རྟེན་བཀྲམ་པའི་མདུན་གྱི་སྟེགས་བུའི་སྟེང་དུ། ཕྱྭ་གཞི་གླང་པོ་ཆེ་ཡི་པགས་པ་དངོས་སམ། རས་ལ་གླང་ལྤགས་ཀྱི་རྣམ་པ་བྲིས་པའི་དབུས་སུ་གླིང་བཞི་གླིང་ཕྲན་ལྕགས་རིའི་མུ་ཁྱུད་དང་བཅས་པའི་ལྟེ་བར་པདྨ་འདབ་བརྒྱད་བྲིས་པ་བཀྲམ། བསྡུ་ན་གཞི་མ་དཀར་པོའི་སྟེང་དུ་ནས་དཀར་གྱི་ཚོམ་བུ་དགུ་བཀོད་པས་ཀྱང་རུང་ངོ༌། ། དེའི་སྟེང་གི་རྒྱབ་ཕྱོགས་ཙམ་དུ་མན་འཇི་ལ་སོགས་པའི་ཁར་སྣོད་གཅིག་ཏུ་ཟན་ལེབ་གྲུ་བཞི་པའི་སྟེང་གི་དབུས་སུ་མཁར་ཐབས་ཆེ་བ་གཅིག ཕྱོགས་མཚམས་བརྒྱད་དུ་མཁར་ཐབས་ཆུང་ངུ་བརྒྱད་ལ་མར་གྱི་རྒྱན་ཅི་མཛེས་དང༌། འབྱོར་ན་གཙོ་འཁོར་རྣམས་ཀྱི་ཙ་ཀ་ལི་གཟུགས། མཐའ་སྐོར་ཀུན་དུ་ནོར་བུ་མིག་གསུམ་ལྟ་བུའི་ཟན་རིལ་སུམ་བརྩེགས་ཅི་མང་གིས་བསྐོར་བ་དང༌།
དེའི་མདུན་ངོས་ཙམ་དུ་རིན་པོ་ཆེའི་སྣོད་དུ་འབྲུ་སྣ་ཚོགས་པའི་ཕྱེ་ལས་བྱས་པའི་ཟན་གྱི་རི་རབ་གྲུ་བཞི་བང་རིམ་བཞི་པའི་སྟེང་དུ་བུམ་པ། དེའི་ཁར་ནོར་བུ་ཟུར་བརྒྱད་པས་བརྒྱན་ཅིང་རྩ་བར་ཚེ་རིལ་གྱིས་བསྐོར་བ་ལ་སྨུག་རྩིས་བྱུགས་པ་ལ་མར་གྱི་རྩེ་རྒྱན་ཉི་ཟླ་ནོར་བུས་སྤྲས་པ། རི་རབ་ཀྱི་བང་རིམ་དང་པོ་ལ་ནེའུ་ལེ་ནོར་བུ་སྐྱུགས་པ་དང༌། གཞན་རྣམས་སུ་བཀྲ་ཤིས་རྟགས་བརྒྱད། རྒྱལ་སྲིད་སྣ་བདུན། ནོར་བུ་ཆ་བདུན་སོགས་ཅི་མཛེས་བྱས་པ་ལ་མདའ་དར་དམར་པོ་མེ་ལོང་ཅན་གཟུགས། དེའི་ཤར་དུ་རྒྱུན་འབབ་ཀྱི་ཆུས་བཀང་བའི་སྣོད། ལྷོར་རི་བཀྲ་བཟང་པོའི་ས་དང་བྱིན་རླབས་ཅན་གྱི་ས་སྣ། ནུབ་ཏུ་ཙནྡན་དམར་པོའམ་ཤུག་པའི་སྡོང་བུ་ཅན་གྱི་མར་མེ། བྱང་དུ་རླུང་གཡབ་དཀར་པོ་སྟེ་འབྱུང་བཞིའི་བཅུད་དགུག་པའི་རྫས་བཞི།
མཚམས་བཞིར་བཅུད་དགུག་པའི་ཞལ་ཟས་བཞི། ལྷོ་ནུབ་ཏུ་རིན་པོ་ཆེའི་བུམ་པའམ་དཀར་ཡོལ་ལམ་རྫ་སོགས་ཀྱི་བུམ་པ་སྐྱོན་མེད་པ། ཆང་བཟང་པོ་ལ་བུ་རམ་སྦྲང་སོགས་ཆོས་སྨན་བཏབ་པའི་ནང་དུ། མར་གྱི་ནོར་བུ་ཆ་བདུན་ལ་སོགས་པ་ནོར་བུའི་རིགས་ཁ་དོག་སྣ་ཚོགས་བྱས་པ་དང༌། ནས་དང་གྲོའི་དབྱིབས་ཅན་དང༌། དུད་འགྲོའི་སྣ་འཇུ་སོགས་ཀྱི་གཟུགས་བརྙན་བཅོས་པ་བླུགས་ལ། ཁ་ཕྱེ་མར་དང་མར་ཁུས་བཅད་པ་ལ་རྡོ་རྗེ་རྒྱ་གྲམ་བྲིས་པས་བཀབ་པའི་སྟེང་དུ། ཟན་གྱི་ནོར་བུ་མིག་གསུམ་བཀོད་པའི་ཕྱྭ་བུམ་བཞག བྱང་ཤར་ནས་ཤར་ལྷོའི་བར་དུ་ཡི་དམ་གྱི་གཏོར་མ་དང༌། སྣོད་ཅིག་ཏུ་དབུས་སུ་གཙོ་བོའི་ཛམ་བཤོས་ཆེ་བ་གཅིག་ལ།
ཛམ་བྷ་ལ་ཡབ་ཡུམ་ལ་གཉིས། རྟ་བདག་བརྒྱད་ལ་རེ་རེ། ཀླུ་རྣམས་ལ་ཐུན་མོང་དུ་གཅིག སྡེ་དཔོན་སྟོབས་ཆེན་བཅས་ལ་གཅིག དུས་བཞི་ལྷ་མོ་ལ་གཅིག་སྟེ་ཛམ་བཤོས་བཅུ་གསུམ་གྱིས་བསྐོར་བ། ཡང་ན་གཙོ་འཁོར་ཐམས་ཅད་ལ་ཛམ་བཤོས་གཅིག་གིས་ཀྱང་ཐུས་སོ། ། འབྱུང་བཞིའི་ལྷ་ལ་འབྲང་རྒྱས་ཟླུམ་པོ་དཀར་པོ། གྲུ་བཞི་སེར་པོ། གྲུ་གསུམ་དམར་པོ། ཟླ་གམ་ལྗང་གུ་རྣམས་ཤར་ནས་རིམ་པར་ཕྱོགས་བཞིར་བཀོད།
རྒྱལ་ཆེན་བཞི་ལ་ཕྱོགས་བཞིར་ཅོག་ཟླུམ་རེ་རེའམ། བསྡུ་ན་མདུན་དུ་གཅིག ཕྱོགས་སྐྱོང་དང་སྡེ་བརྒྱད་གཉིས་ལ་ཅོག་ཟླུམ་རེ་རྣམས་མདུན་ནས་རིམ་པར་བསྒྲིགས། ལོགས་སུ་ཕྱྭ་གླུད་ཀྱི་གཏོར་མ་གཉིས་ཀྱང་བཤམ། དེ་དག་གི་མཐའ་སྐོར་དུ་ཉེར་སྤྱོད་རྣམས་གཡས་སྐོར་དུ་གྲུ་བཞིར་བཤམ། གཞན་ཡང་ཕྱེ་མར་དང་བྲེ་ནས་དཀར་གྱིས་བཀང་བ་ལ་མདའ་དར་མེ་ལོང་གིས་བརྒྱན་པ་གཟུགས། གཡབ་དར་དུ་དཀར་མོ་ལག་གཡས་ལ་མདའ་དར་དམར་པོ་མེ་ལོང་གིས་བརྒྱན་པ་དང༌། འོག་ཏུ་དགོས་པའི་ཚོགས་ལ་མཛོ་ཏོལ་དང་རྨིག་ཟླུམ་གྱི་ཤ་དང་ཆང་མ་གཏོགས་པའི་ཡོ་བྱད་གང་འབྱོར་རྣམས་དང༌། གཞན་ཡང་གསེར་དངུལ་སོགས་རིན་པོ་ཆེ་ཡི་རིགས་དང༌། གོས་དར།
གོ་ཁྲབ། དཀར་མངར་ཤིང་ཐོག་གི་རིགས། དགོན་སྡེ་དང་བླ་མ་ལྟ་བུ་ལ། རྡོ་རྗེ་དྲིལ་བུ། གླེགས་བམ། དུང་དཀར་སོགས་ཀྱང་གང་འབྱོར་དང༌། ཡི་དམ་གུ་རུ་ཞི་དྲག་ལྟ་བུ་ཡིན་ན་དེ་ལ་དགོས་པའི་སྨན་རག་གཏོར་མ་སོགས་མ་ཚང་བ་མེད་པར་བཤམ་མོ། ། གཉིས་པ་དངོས་གཞི་ལ་ཡི་དམ་གྱི་ཕྲིན་ལས་དང༌། ཕྱྭ་གཡང་གི་ཕྲིན་ལས་གཉིས་ལས། དང་པོ་ཡི་དམ་ནི་ཕྱག་ན་རྡོ་རྗེ་གོས་སྔོན་ཅན་ནམ་གུ་རུ་ཞི་དྲག་ལ་སོགས་པའི་ཕྲིན་ལས་ཀྱི་གཞུང་སོགས་སམ་གཤིན་རྗེ་གཤེད་སོགས་གང་རུང་སྟེ།
ཁྱད་པར་རང་གིས་དབང་ཐོབ་ཅིང་བསྙེན་པ་སོགས་སྔོན་དུ་སོང་བའི་ཡི་དམ་གལ་ཆེ་བས་དེའི་བདག་མདུན་མཆོད་གཏོར་རྣམས་སྔོན་དུ་བཏང་བ་སྟེ། དེའང་ཕྱི་མ་རྣམས་ནི་སོ་སོའི་ཡི་གེར་ཤེས་པར་བྱ་ཞིང༌། འདིར་མཆོག་ཏུ་ཤིས་པ་ཕྱག་ན་རྡོ་རྗེ་གོས་སྔོན་ཅན་ལ་མོས་པ་རྣམས་ནི་འདི་ལྟར་ཉམས་སུ་བླང་བར་བྱ་སྟེ། ཐོག་མར་མཆོད་པའི་ཡོ་བྱད་རྣམས་དྲི་བཟང་གི་ཆུས་གཏོར་ལ། ཨོཾ་ཨ་མྲྀ་ཏེ་ཧཱུྃ་ཕཊ་ཀྱིས་བསང༌། ཨོཾ་སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུྃ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་ཨཱཿཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་ཉེ་བར་སྤྱོད་པ་རྣམས་དང༌། གཞན་ཡང་ཐུན་མོང་ཁྱད་པར་གྱི་མཆོད་པའི་སྤྲིན་གྱི་ཕུང་པོ་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར་པར་བསམས་ལ། ཨོཾ་བཛྲ་ཨརྒྷཾ་ཨཱཿཧཱུྃ། ཨོཾ་བཛྲ་པཱ་དྱཾ་ཨཱཿཧཱུྃ་སོགས་ནས་ཤཔྡ་ཨཱཿཧཱུྃ་ཞེས་པའི་བར་རོལ་མོ་དང་བཅས་པས་བྱིན་དབབ་བོ། །
དེ་ནས་སྐྱབས་སུ་འགྲོ་བ་ནི། བདག་དང་འགྲོ་དྲུག་སེམས་ཅན་རྣམས། ། མཁྱེན་བརྩེ་ནུས་གཏེར་བླ་མ་ལྷ། ། དཀོན་མཆོག་གསུམ་དང་སྲུང་མའི་ཚོགས། ། ཀུན་ལ་རྟག་པར་སྐྱབས་སུ་མཆི། ། ཞེས་པའི་སྐྱབས་འགྲོ་ལན་གསུམ་མམ་བདུན་དང༌། སེམས་བསྐྱེད་པ་ནི། སྲིད་པའི་མཚོ་ལས་སྐྱེ་བོ་རྣམས། ། གདོན་ཕྱིར་བྱང་ཆུབ་ཐོབ་པར་བྱ། ། དེ་རྒྱུ་ཕྱག་ན་རྡོ་རྗེ་ཡི། །
རྣལ་འབྱོར་ཉམས་སུ་བླང་བྱའོ། ། ཞེས་པ་ལན་གསུམ། བདག་ལྷར་བསྐྱེད་པ་ནི། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ་གིས་སྟོང་པར་སྦྱངས། ཆོས་རྣམས་རང་བཞིན་སྟོང་པར་གྱུར། ། སྟོང་པའི་རང་རྩལ་པཾ་དང་ཨའི། ། ཡི་གེ་ལས་བྱུང་པདྨ་ཟླར། ། རང་སེམས་ངོ་བོ་ཧཱུྃ་མཐིང་ལས། ། རྡོ་རྗེ་རྩེ་ལྔའི་ལྟེ་བར་ཧཱུྃ། ། འབར་བའི་འོད་ཟེར་ཕྱོགས་བཅུར་སོང༌། །
འཕགས་པ་མཆོད་ཅིང་འགྲོ་དོན་མཛད། ། སླར་འདུས་ཕྱག་མཚན་ས་བོན་བཅས། ། ཡོངས་སུ་གྱུར་ལས་བདག་ཉིད་ནི། ། རྒྱལ་བ་ཀུན་དངོས་གསང་བའི་བདག ། སྐུ་མདོག་ཨནྡ་རྙིལ་ལྟར་སྔོ། ། ཕྱག་གཡས་རྡོ་རྗེ་རྩེ་ལྔ་མཁར། ། གདེངས་པས་སྟེང་གདོན་སྐྲག་མཛད་ཅིང༌། ། གཡོན་པས་ཐུགས་ཁར་སྡིགས་མཛུབ་ཀྱིས། ། འོག་གདོན་ལ་སོགས་གདུག་པ་འདུལ། ། ཞབས་གཉིས་བརྐྱང་བསྐུམ་འགྱིང་བག་ཅན། །
སྤྱན་གསུམ་སྡང་མིག་གཡོ་ཞིང་བལྟ། ། ཞལ་གདངས་མཆེ་དཀར་གངས་རིའི་ཕྲེང༌། ། ལྗགས་དམར་གློག་གི་གར་མཁན་རྩེ། ། ཐུན་མཚམས་སྤྲིན་གྱིས་བྱུགས་པའི་སྐྲ། ། སྨ་ར་སྨིན་མ་འཁྱོག་ཅིང་འབར། ། སྐུ་སྟོད་དར་སྔོན་གྱིས་མཛེས་ཤིང༌། ། སྟག་ལྤགས་རློན་པའི་ཤམ་ཐབས་དང༌། ། རིན་ཆེན་རྒྱན་དང་ཀླུ་བརྒྱད་ཀྱིས། ། མཛེས་དང་མི་སྡུག་གཉིས་སུ་བྱས། ། ཡེ་ཤེས་མེ་ཆེན་འབར་བའི་ཀློང༌། །
གར་གྱི་ཉམས་དགུ་རྫོགས་གྱུར་པའི། ། གནས་གསུམ་ཨོཾ་དང་ཨཱཿཧཱུྃ་མཚན། ། སྙིང་གའི་ས་བོན་འོད་ཟེར་གྱིས། ། ལྕང་ལོ་ཅན་ནས་རྡོ་རྗེ་འཛིན། ། ཕྱོགས་བཅུའི་རྒྱལ་བ་སྲས་བཅས་རྣམས། ། ཚུར་སྤྱོན་བཛྲ་ས་མཱ་ཛཿ ། ཛཿཧཱུྃ་བཾ་ཧོཿརང་ལ་བསྟིམ། ། དེ་བཞིན་རིགས་ལྔའི་སངས་རྒྱས་ཀྱང༌། ། ཚུར་སྤྱོན་བཛྲ་ས་མཱ་ཛཿ ། བདག་ལ་མངོན་པར་དབང་བསྐུར་ཅིག །
དེས་ཀྱང་བཛྲ་པཱ་ཎི་ཀཿ ། ཨ་བྷི་ཥིཉྩ་མི་ཞེས་གསུང༌། ། དབང་བསྐུར་སྒོ་གསུམ་དྲི་མ་སྦྱངས། ། སྤྱི་བོར་མི་བསྐྱོད་མགོན་པོས་བརྒྱན། ། བཟླས་པ་བྱ་བ་ནི། ཐུགས་ཀའི་ཟླ་བར་ཧཱུྃ་དང་སྔགས། ། བཀོད་པའི་འོད་ཀྱིས་འཕགས་པ་མཆོད། ། གདོན་བགེགས་གདུག་པ་ཚར་བཅད་དེ། ། འཕགས་པའི་ཐུགས་རྗེས་བདག་བྱིན་བརླབས། ། ཞེས་བརྗོད་ཅིང༌།
ཨོཾ་ནཱི་ལམྦཱ་ར་དྷ་ར་བཛྲ་པཱ་ཎི་ཧཱུྃ་ཧཱུྃ་ཕཊ་སྭཱ་ཧཱ། ཞེས་ཅི་ནུས་བཟླས་མཐར། སྤྲོ་ན། ཨོཾ་བཛྲ་པཱ་ཎི་ཨོཾ་བཛྲ་པུཥྤེ་ནས། ཤཔྡ་ཨཱཿཧཱུྃ་གི་བར་གྱིས་མཆོད། བཅོམ་ལྡན་ཕྱག་ན་རྡོ་རྗེ་ནི། ། ལྕང་ལོ་ཅན་གྱི་ཕོ་བྲང་ན། ། གདུག་པ་ཅན་རྣམས་དུལ་མཛད་པ། ། གོས་སྔོན་ཅན་ལ་ཕྱག་འཚལ་ལོ། ། ཞེས་པས་བསྟོད་ཅིང་བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་ནད་གདོན་སྡིག་སྒྲིབ་མི་མཐུན་པའི་ཕྱོགས་ཐམས་ཅད་ཞི་བ་དང༌།
མྱུར་དུ་ཕྱག་ན་རྡོ་རྗེའི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ་ཞེས་བརྗོད། དེ་ནས་གཏོར་མ་ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུྃ་ལས་བྱུང་བའི་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ། ཁཾ་ལས་བྱུང་བའི་ལྷའི་ཞལ་ཟས་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ་ཨཱ་དྱ་ནུཏྤནྣ་ནྭཏ། ཨོཾ་ཨཱཿཧཱུྃ་ཕཊ་སྭཱ་ཧཱས་བདུད་རྩིར་བྱས། ཨོཾ་རུ་རུ་སྥུ་རུ་ཛྭ་ལ་ཏིཥྛ་སིདྡྷིཿལོ་ཙཱ་སརྦ་ཨརྠ་ནི་སྭཱ་ཧཱ་དང་ནམ་མཁའ་མཛོད་ཀྱི་ཕྱག་རྒྱས་རྒྱ་ཆེར་སྤེལ་ལོ། ། མདུན་གྱི་སྐུ་ལ་དམིགས་ཏེ།
ཨོཾ་སྭ་བྷཱ་ཝས་སྦྱངས། ཆོས་རྣམས་རང་བཞིན་སྟོང་པར་གྱུར། སོགས་ནས། སྤྱི་བོར་མི་བསྐྱོད་མགོན་པོས་བརྒྱན་ཞེས་པའི་བར། རང་སེམས་ཀྱི་ཚབ་ཏུ་ཡེ་ཤེས་དང༌། བདག་ཉིད་ལ་དེ་ཉིད་དང༌། བདག་ལ། འདི་ལ་བསྒྱུར་བ་མ་གཏོགས་འདྲའོ། ། ཐལ་མོ་ཁ་ཕྱེ་སྟེ། ཨོཾ་ནི་ལམྦཱ་ར་དྷ་ར་བཛྲ་པཱ་ཎི་རཛྙཱ་པ་ཡ་ཏི།
ཨི་དཾ་བ་ལིཾ་ཏ་གྲྀཧྞ་ཏུ། མ་མ་སརྦ་ཀརྨ་སཱ་དྷ་ཨ་མོ་གྷཱ་ཡ་སྭཱ་ཧཱ། ཞེས་ལན་གསུམ་གྱིས་གཏོར་མ་ཕུལ་ནས། གོང་ལྟར་མཆོད་ཅིང་བསྟོད་པའི་མཐར། མཆོད་སྦྱིན་གཏོར་མ་འདི་བསྣམས་ལ། ། བདག་ཅག་ཡོན་སྦྱོར་འཁོར་བཅས་ལ། ། ཚེ་རིང་ནད་མེད་ལོངས་སྤྱོད་འཕེལ། ། སྐུ་གསུམ་ལྷུན་གྱིས་གྲུབ་པར་མཛོད། ། ཅེས་བརྗོད་དོ། ། གཉིས་པ་ཕྱྭ་གཡང་གི་ཕྲིན་ལས་གྱེར་པ་ལ་ལྔ་ལས།
དང་པོ་ཕྱྭ་གླུད་བཏང་བ་ནི། ཕྱྭ་གླུད་ཀྱི་གཏོར་མ་དང་པོ་བསང་སྦྱངས། སྟོང་པའི་ངང་ལས་ཕྱྭ་གླུད་ཀྱི་གཏོར་མ་འདོད་དགུ་ཕུན་སུམ་ཚོགས་པའི་རྒྱ་མཚོ་གྱུར་པར་བསམས་ལ། འབྲུ་གསུམ་གྱིས་བྱིན་གྱིས་བརླབས། རང་གི་སྙིང་ག་ནས་འོད་ཟེར་འཕྲོས་པས་རྒྱལ་པོ་ཆེན་པོ་བཞི་ཨོཾ་བཛྲ་ས་མཱ་ཛཿ ཨོཾ་ཙ་ཏུརྨ་ཧཱ་ར་ཛ་ས་པ་རི་ཝཱ་ར་ཨོཾ་ཨ་ཀཱ་རོ་མུ་ཁཾ་སརྦ་དྷ་རྨཱ་ཎཱཾ་ཨཱདྱ་ནུཏྤནྣུ་སོགས་ལན་གསུམ་གྱིས་བསྔོས་ལ། གཏོར་མ་གཉིས་པ་བྱིན་བརླབས་སྔར་བཞིན་དང༌། སླར་ཡང་སྙིང་ག་ནས་འོད་ཟེར་འཕྲོས་པས་ཕྱོགས་སྐྱོང་འཇིག་རྟེན་སྐྱོང་བ་འཁོར་དང་བཅས་པ་སྤྱན་དྲངས། ཨོཾ་ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་ཨོཾ་ཨ་ཀཱ་རོ་སོགས་ལན་གསུམ་གྱིས་བསྔོས་ལ། ཕྱྭ་ཁུ་ཡེ།
ཤར་ཕྱོགས་རྒྱལ་པོ་ཡུལ་འཁོར་སྲུང༌། ། དྲི་ཟ་གཤིན་རྗེའི་རྒྱལ་པོ་སྟེ། ། ཤར་ཕྱོགས་ཁམས་ལ་དབང་གིས་བསྒྱུར། ། རྗེ་བློན་བཙུན་མོ་འཁོར་དུ་བཅས། ། ཕྱྭ་གླུད་བཟང་པོ་འདི་བཞེས་ལ། ། ཕྱྭ་དང་གཡང་ནི་འདིར་ཁུག་ཅིག ། དགོས་འདོད་ཆར་ལྟར་འདིར་ཕོབ་ཅིག ། ཚེ་དང་དཔལ་ནི་འདིར་སྐྱོབས་ཤིག ། ལྷོ་ཕྱོགས་རྒྱལ་པོ་འཕགས་སྐྱེས་པོ། ། གྲུལ་བུམ་ཕོ་མོའི་རྒྱལ་པོ་སྟེ། །
ལྷོ་ཕྱོགས་ཁམས་ལ་དབང་གིས་བསྒྱུར། ། རྗེ་བློན་བཙུན་མོ་འཁོར་དུ་བཅས། ། ཕྱྭ་གླུད་བཟང་པོ་འདི་བཞེས་ལ། ། ཕྱྭ་དང་གཡང་ནི་འདིར༴ ། དགོས་འདོད་ཆར་ལྟར་འདིར༴ ། ཚེ་དང་དཔལ་ནི་འདིར༴ ། ནུབ་ཕྱོགས་རྒྱལ་པོ་སྤྱན་མི་བཟང༌། ། ཀླུ་དང་བདུད་ཀྱི་རྒྱལ་པོ་སྟེ། ། ནུབ་ཕྱོགས་ཁམས་ལ་དབང་གིས་བསྒྱུར། ། རྗེ་དང་བཙུན་མོ་འཁོར་དུ་བཅས། །
ཕྱྭ་གླུད་བཟང་པོ༴ ། ཕྱྭ་དང་གཡང་ནི་འདིར༴ ། དགོས་འདོད་ཆར་ལྟར་འདིར༴ ། ཚེ་དང་དཔལ་ནི་འདིར༴ ། བྱང་ཕྱོགས་རྒྱལ་པོ་རྣམ་ཐོས་སྲས། ། གནོད་སྦྱིན་ཤ་ཟའི་རྒྱལ་པོ་སྟེ། ། བྱང་ཕྱོགས་ཁམས་ལ་དབང་གིས་བསྒྱུར། ། རྗེ་དང་བཙུན་མོ་འཁོར་དུ་བཅས། ། ཕྱྭ་གླུད་བཟང་པོ༴ ། ཕྱྭ་དང་གཡང་ནི་འདིར༴ །
དགོས་འདོད་ཆར་ལྟར་འདིར༴ ། ཚེ་དང་དཔལ་ནི་འདིར༴ ། སྟེང་ཕྱོགས་ཚངས་པ་བརྒྱ་བྱིན་སོགས། ། ལྷ་ཆེན་བརྒྱད་པོ་ཐམས་ཅད་དེ། ། སྟེང་ཕྱོགས་ལྷ་ཡི་ཚོགས་བཅས་རྣམས། ། ཕྱྭ་གླུད་བཟང་པོ༴ ། ཕྱྭ་དང་གཡང་ནི་འདིར༴ ། དགོས་འདོད་ཆར་ལྟར་འདིར༴ ། ཚེ་དང་དཔལ་ནི་འདིར༴ ། འོག་ཕྱོགས་དགའ་བོ་འཇོག་པོ་སོགས། །
ས་བདག་ཀླུ་གཉན་ཐམས་ཅད་དེ། ། འོག་ཕྱོགས་གནས་པའི་ཚོགས་བཅས་རྣམས། ། ཕྱྭ་གླུད་བཟང་པོ༴ ། ཕྱྭ་དང་གཡང་ནི་འདིར༴ ། དགོས་འདོད་ཆར་ལྟར་འདིར༴ ། ཚེ་དང་དཔལ་ནི་འདིར༴ ། བར་སྣང་ཉི་ཟླ་རྒྱུ་སྐར་དང༌། ། གཟའ་དང་གདོན་མོ་གཟེར་སྨན་སོགས། ། བར་སྣང་གནས་པའི་ཚོགས་བཅས་རྣམས། ། ཕྱྭ་གླུད་བཟང་པོ༴ །
ཕྱྭ་དང་གཡང་ནི་འདིར༴ ། དགོས་འདོད་ཆར་ལྟར་འདིར༴ ། ཚེ་དང་དཔལ་ནི་འདིར༴ ། ཕྱོགས་མཚམས་བདུད་དམུ་རྒྱལ་པོ་བཙན། ། སྲིན་པོ་འབྱུང་པོ་མ་མོ་དང༌། ། གཡའ་སྨན་གངས་སྨན་མཚོ་སྨན་དང༌། ། ཡུལ་ཕྱོགས་འདིར་གནས་གཞི་བདག་དང༌། ། དམ་སྲི་གདོན་བགེགས་ཐམས་ཅད་རྣམས། ། ཕྱྭ་གླུད་བཟང་པོ༴ ། ཕྱྭ་དང་གཡང་ནི་འདིར༴ །
དགོས་འདོད་ཆར་ལྟར་འདིར༴ ། ཚེ་དང་དཔལ་ནི་འདིར་སྐྱོབས་ཤིག ། ཅེས་པའི་གཏོར་མ་བསྔོས་ནས་ཕྲིན་ལས་བཅོལ་ལོ། ། གཉིས་པ་ཕྱྭ་རྫས་བསང་བ་ནི། བགེགས་གཏོར་ཅིག་ལ། ཨོཾ་ཨཱཿཧཱུྃ་གིས་བྱིན་གྱིས་བརླབས་ཏེ། ནམ་མཁའ་མཛོད་ཀྱི་ཕྱག་རྒྱ་དང༌། ཨོཾ་སརྦ་བིགྷྣཱན། ན་མཿསརྦ་ཏ་ཐཱ་ག་ཏ་བྷྱོཿསོགས་ཀྱིས་བསྔོས་ལ། རྡོ་རྗེ་དྲིལ་བུ་ཐོགས་ཏེ་འདི་སྐད་དུ།
ཧཱུྃ་གསང་ཆེན་སྒྲུབ་པའི་དཀྱིལ་འཁོར་འདིར། ། དངོས་གྲུབ་སྩོལ་ཕྱིར་འདུ་འགྱུར་བའི། ། ལྷ་དང་སྲུང་མ་མ་གཏོགས་པའི། ། དངོས་གྲུབ་བར་དུ་གཅོད་བྱེད་པའི། ། གདོན་བགེགས་འབྱུང་པོ་ཁྱེད་ཅག་རྣམས། ། མཆོད་སྦྱིན་གཏོར་མས་ཚིམ་གྱིས་ལ། ། མ་འཚེ་བར་ནི་གཞན་དུ་དེངས། ། ཅི་སྟེ་མི་འགྲོ་འདུག་བྱེད་ན། ། བདེ་གཤེགས་ཀུན་འདུ་ཐུགས་གཉིས་མེད། ། ཡེ་ཤེས་ཁྲོ་བོའི་འཕྲོ་འདུ་ཡིས། །
བགེགས་དཔུང་ཐམས་ཅད་རྡུལ་ཕྲན་བཞིན། ། འཐགས་འགྱུར་འདི་ལ་ཐེ་ཚོམ་མེད། ། ཅེས་བརྗོད་ཅིང་རོལ་མོ་དང་བཅས་ཏེ། ཨོཾ་སུམྦྷ་ནི་སོགས་དང༌། ཡི་དམ་གྱི་སྔགས་དང་ཡུངས་ཐུན་བརྡེག་ཅིང་མཚམས་གཅད་དོ། ། གསུམ་པ་ཕྱྭ་སྒོ་བསྡམ་པ་ནི། ཤར་གྱི་སྒོ་མ་ལྕགས་ཀྱུ་མ། ། དཀར་མོ་ཞི་བའི་ལས་ལ་བརྩོན། ། དུང་གི་སྒོ་མོ་བསྡམས་ནས་ཀྱང༌། ། ཕྱྭ་དང་གཡང་དུ་འདིར༴ །
དགོས་འདོད་ཆར་ལྟར་འདིར༴ ། ཚེ་དང་དཔལ་ནི་འདིར༴ ། ལྷོ་ཡི་སྒོ་མ་ཞགས་པ་ན། ། སེར་མོ་རྒྱས་པའི་ལས་ལ་བརྩོན། ། གསེར་གྱི་སྒོ་མོ་བསྡམས་ནས་ཀྱང༌། ། ཕྱྭ་དང་གཡང་ནི་འདིར༴ ། དགོས་འདོད་ཆར་ལྟར་འདིར༴ ། ཚེ་དང་དཔལ་ནི་འདིར༴ ། ནུབ་ཀྱི་སྒོ་མ་ལྕགས་སྒྲོག་མ། ། དམར་མོ་དབང་གི་ལས་ལ་བརྩོན། །
ཟངས་ཀྱི་སྒོ་མོ་བསྡམས་ནས་ཀྱང༌། ། ཕྱྭ་དང་གཡང་ནི་འདིར༴ ། དགོས་འདོད་ཆར་ལྟར་འདིར༴ ། ཚེ་དང་དཔལ་ནི་འདིར༴ ། བྱང་གི་སྒོ་མ་དྲིལ་བུ་མ། ། སྔོན་མོ་དྲག་པོའི་ལས་ལ་བརྩོན། ། གཡུ་ཡི་སྒོ་མོ་བསྡམས་ནས་ཀྱང༌། ། ཕྱྭ་དང་གཡང་ནི་འདིར༴ ། དགོས་འདོད་ཆར་ལྟར་འདིར༴ ། ཚེ་དང་དཔལ་ནི་འདིར༴ །
ཕྱྭ་འདིར་མ་ཕམ་གཡང་དུ་བྱོན། ། གཡང་འདིར་མ་ཉམས་བསྐྱབ་ཏུ་གསོལ། ། ཞེས་པའི་སྒོ་མ་བཞི་ལ་ལས་བཅོལ། བཞི་པ་ཕྱྭ་འགུགས་པའི་ལྷ་སྒྲུབ་ཅིང་མཆོད་པ་ནི། མདུན་གྱི་བྲིས་སྐུ་རྟེན་གཏོར་དང་བཅས་པ་ལ་དམིགས་ཏེ། ཕྱྭ་ཁུ་ཡེ། ཆོས་ཀུན་རང་བཞིན་མ་གྲུབ་ཀྱང༌། ། རང་གདངས་མ་འགགས་ཡི་གེ་བྷྲཱུྃ། ། འོད་ཟེར་ལྔ་ལྡན་ལས་གྲུབ་པའི། ། རྣམ་ཐོས་སྲས་ཀྱི་ཕོ་བྲང་ཆེ། །
གསེར་གྱི་རྒྱལ་མཚན་ཅན་ཞེས་པ། ། བལྟ་ན་སྡུག་པའི་གཞལ་མེད་ཁང༌། ། གྲུ་བཞི་སྒོ་བཞི་རྟ་བབས་བཅས། ། ཤར་ཤེལ་ལྷོ་ཕྱོགས་བཻ་ཌཱུ་རྻ། ། ནུབ་ཕྱོགས་རཱ་ག་བྱང་ཕྱོགས་གསེར། ། ཕྱི་ནང་རིན་ཆེན་ཀ་བ་ནི། ། ཉིས་སྟོང་ལྔ་བརྒྱས་བཏེག་པ་ལ། ། ཕོ་བྲང་སུམ་བརྩེགས་རྒྱ་ཕིབས་ལྡན། ། ནོར་བུ་འབར་བའི་ཏོག་གིས་སྤྲས། ། མུ་ཏིག་དྲྭ་བ་དྲྭ་ཕྱེད་དང༌། །
མདའ་ཡབ་པུ་ཤུས་མཛེས་པར་བརྒྱན། ། གཏེར་གྱི་ཁང་པ་བཅོ་ལྔས་བསྐོར། ། འཁོར་ས་རིམ་པ་གསུམ་བསྐོར་ནས། ། འཁོར་ས་ནང་མའི་ཁྱམས་དག་ལ། ། ཕོ་བྲང་ཆེན་པོའི་ཕྱོགས་མཚམས་སུ། ། རྟ་བདག་བརྒྱད་ཀྱི་ཁང་བརྩེགས་བརྒྱད། ། རིན་ཆེན་རྒྱན་ཚོགས་སྟུག་པོས་བརྒྱན། ། དེ་ཡི་ཕྱོགས་བཞི་མཚམས་བརྒྱད་ན། ། གཏེར་གྱི་ཁང་པ་བཟང་པོ་བརྒྱད། ། དཔག་བསམ་རིན་ཆེན་ལྗོན་ཤིང་བརྒྱད། །
འདོད་ཡོན་རྫིང་བུ་རིན་ཆེན་སྤྲས། ། མེ་ཏོག་ཁ་དོག་སྣ་ཚོགས་བཀྲ། ། ཆུ་བྱ་སྣ་ཚོགས་སྐད་སྙན་སྒྲོགས། ། འདོད་འཇོའི་བ་ལ་སོགས་པ་ཡི། ། དགོས་འདོད་ཀུན་འབྱུང་ལྷ་ཡི་གནས། ། ཕྱི་རོལ་ཕྱོགས་མཚམས་ཐམས་ཅད་ན། ། རིན་ཆེན་འོད་འཕྲོ་ཡིད་འོང་འབར། ། དེ་འདྲའི་ཕོ་བྲང་ལྷུན་གྱིས་གྲུབ། ། ཕོ་བྲང་དེ་ཡི་དབུས་དེ་ན། ། ཧྲཱིཿཡིག་དམར་པོ་ལས་བྱུང་བའི། །
པདྨ་འདབ་བརྒྱད་ལྟེ་བ་ལ། ། ཨ་ལས་དཀར་གསལ་ཟླ་བའི་སྟེང༌། ། བཻ་ཡིག་གསེར་གྱི་མདོག་ཅན་ལས། ། ནོར་བུའི་རྒྱལ་མཚན་བཻ་ཡིས་མཚན། ། དེ་ཡི་འོད་ཀྱིས་འཕགས་པ་མཆོད། ། སེམས་ཅན་དབུལ་བའི་སྡུག་བསྔལ་བསལ། ། སླར་འདུས་ཡོངས་སུ་གྱུར་པ་ལས། ། རྒྱལ་པོ་ཆེན་པོ་རྣམ་ཐོས་སྲས། ། སེར་པོ་གསེར་གྱི་རི་ལྟར་བརྗིད། ། སེང་གེ་དཀར་མོ་ཉལ་ཐབས་སྟེང༌། །
རོལ་པའི་འདུག་སྟངས་འགྱིངས་བག་བཞུགས། ། ཞལ་གཅིག་ཕྱག་གཉིས་བཞིན་འཛུམ་ཞིང༌། ། ཅུང་ཟད་ཁྲོ་བའི་ཉམས་ཀྱིས་སྒེག ། ཕྱག་གཡས་ཡིད་བཞིན་རྒྱལ་མཚན་དང༌། ། གཡོན་པས་གཏེར་གྱི་ནེའུ་ལེ་འཛིན། ། དབུ་ལ་རིན་ཆེན་ཅོད་པཎ་བཅིངས། ། སྐུ་ལ་རིན་ཆེན་རྒྱན་གྱིས་བརྒྱན། ། ལྷབ་ལྷུབ་དར་གྱི་ན་བཟའ་གསོལ། ། ཕྲག་གོང་གཡས་གཡོན་ཉི་ཟླས་བརྒྱན། ། ཞལ་ནས་རིན་ཆེན་ཆར་པ་འབེབས། །
སྐྱེ་དགུའི་དབུལ་བ་བསལ་ཕྱིར་བཞུགས། ། མགོན་པོ་དེ་ཡི་མདུན་གཡས་སུ། ། ཛཾ་ཡིག་ཉི་མ་ཤར་འདྲ་ལས། ། ནོར་བདག་ཨཱརྻ་ཛཾ་བྷ་ལ། ། སྐུ་མདོག་གསེར་གྱི་འོད་ལྟར་འབར། ། དར་དང་རིན་ཆེན་རྒྱན་གྱིས་མཛེས། ། ཨུཏྤལ་ཕྲེང་བའི་དོ་ཤལ་བསྲེལ། ། ཕྱག་གཡས་འདོད་འབྱུང་ནོར་བུ་དང༌། ། གཡོན་པས་ནོར་རྐྱལ་ནེའུ་ལེ་བསྣམས། ། ཞབས་གཉིས་རོལ་པའི་འདུག་སྟངས་ཀྱིས། །
གཏེར་བུམ་ཆེན་པོའི་གདན་ལ་བཞུགས། ། ནོར་ལྷ་དེ་ཡི་གཡོན་ཕྱོགས་སུ། ། ཧྲཱིཿཡིག་གསེར་གྱི་མདོག་ཅན་ལས། ། གཡང་གི་ལྷ་མོ་ནོར་རྒྱུན་མ། ། མཛེས་སྡུག་ཛམྦུ་གསེར་གྱི་མདོག ། ཞལ་གཅིག་ཕྱག་གཉིས་འཛུམ་ཞིང་སྒེག ། མཆོག་སྦྱིན་འབྲས་ཀྱི་སྙེ་མ་བསྣམས། ། ཞབས་གཉིས་བརྐྱང་བསྐུམ་ཕྱེད་ཀྲུང་བཞུགས། ། འཁོར་ས་དང་པོའི་ཕྱོགས་མཚམས་ཀྱི། ། རིན་ཆེན་ཁང་བརྩེགས་བརྒྱད་ཀྱི་ནང༌། །
གནོད་སྦྱིན་རྟ་བདག་ཆེན་པོ་བརྒྱད། ། ཤར་དུ་རྨུགས་འཛིན་གསེར་ལྟར་སེར། ། ཕྱག་གཡས་འདོད་འབྱུང་ནོར་བུ་བསྣམས། ། ལྷོ་རུ་གང་བ་བཟང་པོ་སེར། ། ཅི་འདོད་གཏེར་གྱི་བུམ་པ་འཛིན། ། ནུབ་ཕྱོགས་ནོར་བཟང་ཟླ་བའི་མདོག ། ནོར་བུ་འབར་བས་ལག་གཡས་མཛེས། ། བྱང་ན་ལུས་ངན་མིག་སྨན་མདོག ། སྔོ་བསངས་རལ་གྲི་མཁའ་ལ་འཕྱར། ། ཤར་ལྷོར་ཡང་དག་ཤེས་པ་ནི། །
གུར་གུམ་མདོག་ཅན་རལ་གྲི་བསྣམས། ། ལྷོ་ནུབ་འབྲོག་གནས་ཆར་སྤྲིན་མདོག ། རིན་ཆེན་མདུང་དར་དམར་པོ་འཕྱར། ། ནུབ་བྱང་ལྔས་རྩེན་སེར་སྐྱ་སྟེ། ། རིན་ཆེན་ཁང་བུ་བརྩེགས་པ་འཛིན། ། བྱང་ཤར་པི་ཙི་ཀུཎྜ་ལི། ། མཐིང་ག་གྲི་དང་རྒྱབ་ན་ཕུབ། ། རྟ་བདག་ཆེན་པོ་བརྒྱད་རྣམས་ནི། ། གཡས་པས་རང་རང་ལག་ཆ་དང༌། ། གཡོན་པས་གཏེར་གྱི་ནེའུ་ལེ་བསྣམས། །
རིན་ཆེན་ཅོད་པཎ་རྒྱན་ཆ་དང༌། ། ལྷབ་ལྷུབ་དར་གྱི་ན་བཟས་བཀླུབས། ། དཔའ་ཞིང་བརྗིད་ལ་མི་སྡུག་གཟུགས། ། རང་རང་མདོག་མཚུངས་ལྟ་ལ་བཅིབས། ། ཕོ་བྲང་བར་གྱི་ཁྱམས་དག་ན། ། ཀླུ་ཡི་རྒྱལ་པོ་ནོར་རྒྱས་སོགས། ། ཀླུ་ཆེན་ནོར་ལྷ་བརྒྱད་པོ་ནི། ། སྦྲུལ་མགོའི་གདེངས་ཀ་བདུན་བདུན་ལྡན། ། སྐུ་སྟོད་མི་ལུས་སྐུ་སྨད་སྦྲུལ། ། ཕྱག་ན་ནོར་རྐྱལ་ནེའུ་ལེ་འཛིན། །
འཁོར་ས་ཐ་མའི་ནང་རོལ་ན། ། རིང་པོ་མིག་བཟང་ལ་སོགས་པ། ། སྡེ་དཔོན་ཉི་ཤུ་རྩ་བརྒྱད་ནི། ། ཕྱོགས་བཞི་དག་ན་བཞི་བཞི་དང༌། ། མཚམས་དང་ཕྱོགས་ཏེ་བརྒྱད་གནས་པ། ། ཐམས་ཅད་ཁ་དགོ་དམར་ནག་ལ། ། ཅུང་ཟད་ཁྲོ་བའི་ངང་ཚུལ་ཅན། ། དར་དང་རིན་ཆེན་ན་བཟའ་མནབས། ། ཕྱག་གཡས་རལ་གྲི་འབར་བ་དང༌། ། གཡོན་པའི་ཕྱག་གིས་ཕུབ་འཛིན་ཅིང༌། །
རང་རང་འཁོར་དང་ལྷན་ཅིག་གནས། ། ཕོ་བྲང་ཆེན་པོའི་ཕྱོགས་བཞི་ཡི། ། མཐུ་ཆེན་སུམ་ཅུ་རྩ་གཉིས་ནི། ། སྐུ་མདོག་ལྗང་ནག་གོ་ཆ་ཅན། ། ཕྱག་ན་མདུང་དང་རལ་གྲི་བསྣམས། ། འཁོར་ས་ཐ་མའི་ཕྱི་རོལ་དུ། ། གཡང་གི་ལྷ་མོ་མཛེས་ལྡན་མ། ། སྐུ་མདོག་མ་ངེས་ཅིར་ཡང་སྟོན། ། གསེར་དང་གཡུ་ཡི་མགོ་ཅོག་ཅན། ། སྣ་ཚོགས་དར་གྱི་ན་བཟའ་གསོལ། །
སྲས་དང་བློན་པོར་བཅས་པ་ལ། ། འཁོར་དུ་མ་མོ་བྱེ་བས་བསྐོར། ། ནམ་ཟླ་དུས་བཞིའི་ཚོད་འཛིན་ཅིང༌། ། འབྱུང་བ་བཞི་ཡི་ཁ་ལོ་བསྒྱུར། ། སྲིད་པའི་རྒྱལ་མོ་འཁོར་བཅས་དང༌། ། དྲེགས་བྱེད་ལྷ་སྲིན་སྡེ་བརྒྱད་པོ། ། འཁོར་ནི་བསམ་གྱིས་མི་ཁྱབ་པ། ། བརྗིད་ཅིང་རྔམ་པ་མི་སྡུག་གཟུགས། ། གཡས་པས་ལག་ཆ་སྣ་ཚོགས་དང༌། ། གཡོན་པས་གཏེར་གྱི་ནེའུ་ལེ་འཛིན། །
རྣལ་འབྱོར་བཅོལ་པའི་ཕྲིན་ལས་དག ། སྒྲུབ་ལ་དགའ་བས་འཁོད་པར་གྱུར། ། སྤྱན་འདྲེན་པ་ནི། རང་གི་སྙིང་གའི་ས་བོན་ལས་འོད་ཟེར་ལྕགས་ཀྱུ་ལྟ་བུ་དཔག་ཏུ་མེད་པ་སྤྲོས་པས་ལྕང་ལོ་ཅན་གྱི་གནས་མཆོག་ནས། རྒྱལ་པོ་ཆེན་པོ་རྣམ་ཐོས་སྲས་འཁོར་ནོར་ལྷ་གནོད་སྦྱིན་སྲུང་མའི་ཚོགས་དང་བཅས་པ་ཨོཾ་བཛྲ་ས་མ་ཛཿ ཞེས་དང་རོལ་མོ་གདངས་དང་བཅས་ཏེ། བཻ་རི་རབ་བྱང་ཕྱོགས་སྐྱོང་བའི་ལྷ། ། ནོར་བདག་ཆེན་པོ་རྣམ་ཐོས་སྲས། ། དབུལ་བ་སེལ་བའི་ཐུགས་རྗེ་ཅན། ། འཁོར་བཅས་གནས་འདིར་སྤྱན་འདྲེན་ན། །
མགོན་པོ་ཀུན་གཤེགས་ཐུགས་དམ་ཅན། ། ད་ལྟ་སྙིགས་མ་ལྔ་ཡི་དུས། ། གཤེགས་ཤིང་བཞུགས་པའི་གནས་ངན་ཡང༌། ། ཤཱཀྱ་སེང་གེའི་སྤྱན་སྔར་ཁྱོད། ། ཐུགས་དམ་ཞལ་བཞེས་རྗེས་དགོངས་ལ། ། འདྲེན་པའི་བསྟན་པ་བསྲུང་བ་དང༌། ། སེམས་ཅན་རེ་བ་བསྐང་ཕྱིར་དུ། ། འདིར་བྱོན་དགེས་པར་བཞུགས་སུ་གསོལ། ། ཨོཾ་བཻ་ཤྲ་ཝ་ཎ་ས་པ་རི་ཝཱ་ར་ས་མཱ་ཛཿཞེས་པས་སྤྱན་དྲངས་ནས། ཛཿཧཱུྃ་བཾ་ཧོཿཞེས་པས་གཉིས་སུ་མེད་པར་ཐིམ་པར་བསམ།
དེ་ཐམས་ཅད་ཀྱི་སྤྱི་བོར་ཨོཾ་རཏྣ་མུ་ཀུ་ཊ་ཨ་བྷི་ཥིཉྩཱ་མི། ཞེས་རིན་པོ་ཆེའི་ཅོད་པཎ་གྱིས་དབང་བསྐུར་བར་བསམ། གཙོ་འཁོར་ཐམས་ཅད་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ་ཞེས་པའི་རྒྱས་གདབ་བོ། ། དེ་ནས་འོག་ནས་འབྱུང་བའི་བཟླས་པ་རྣམས་འདིར་ཡང་མང་ཉུང་ཇི་ལྟར་རིགས་པར་བཟླས་ཏེ་བརྟན་པར་བྱའོ། ། གཉིས་པ་མཆོད་པ་འབུལ་བ་ནི། མཆོད་པ་རྣམས་སྔགས་དྲུག་དང་ཕྱག་རྒྱ་དྲུག་གིས་བྱིན་གྱིས་བརླབས་པའམ་དེ་མི་ཤེས་ན་བསང་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་སོགས་ནས་ཤབྡ་ཨཱཿཧཱུྃ་གི་བར་གོང་ལྟར་དང༌། ཨོཾ་སརྦ་བིད་པཱུ་ར་པཱུ་ར་སུ་ར་སུ་ར་ཨ་ཝརྟ་ཡ་ཨ་ཝརྟ་ཡ་ཧོ་བཛྲ་སྥ་ར་ཎ་ཁཾ་སྭཱ་ཧཱ།
ཞེས་པས་བྱིན་གྱིས་བརླབས་ནས། དྲི་མེད་ཡིད་འོང་ལྷ་ཡི་རྫས། ། མཆོད་ཡོན་ཞབས་བསིལ་མེ་ཏོག་སྤོས། ། མར་མེ་དྲི་བཤོས་རོལ་མོའི་ཚོགས། ། རྒྱལ་ཆེན་འཁོར་དང་བཅས་ལ་འབུལ། ། བཞེས་ནས་མི་ཕྱུགས་ལོངས་སྤྱོད་སོགས། ། ཕྱྭ་གཡང་འགུགས་པའི་ཕྲིན་ལས་མཛོད། ། ཨོཾ་བཻ་ཤྲ་ཝ་ཎ་ས་པ་རི་ཝཱ་ར་ཨོཾ་ཨརྒྷཾ་པྲ་ཏཱིཙྪ་སྭཱ་ཧཱ། ཨོཾ་པཱ་དྱཾ་པྲ་ཏཱིཙྪ་སྭཱ་ཧཱ། ཨོཾ་བཛྲ་པུཥྤེ་ཨཱཿཧཱུྃ་སོགས་ནས།
ཤབྡ་ཨཱཿཧཱུྃ་གིས་རོལ་མོ་དང་བཅས་ཏེ་ཉེར་སྤྱོད་དང༌། འཇིག་རྟེན་གཟུགས་མཛེས་ཇི་སྙེད་དང༌། ། སྙན་བརྗིད་རོལ་མོ་ཡིད་འོང་དྲི། ། རོ་མཆོག་རེག་བྱའི་འདོད་ཡོན་ལྔ། ། རྒྱལ་ཆེན༴ ། བཞེས་ནས༴ ཕྱྭ་གཡང་འགུགས་པའི༴ ། མཚན་སྔགས་ཀྱི་མཐར། པཉྩ་ཀཱ་མ་གུ་ཎ་པཱུ་ཛི་ཏེ་ཨཱཿཧཱུྃ་གིས་འདོད་ཡོན་ལྔ་དང༌། སྔོན་གྱི་བསོད་ནམས་མཐུ་ཆེན་གྱིས། །
དཔལ་དུ་འོངས་པ་འབྱོར་པའི་ཕུལ། ། མི་དབང་རྒྱལ་སྲིད་རིན་ཆེན་བདུན། ། རྒྱལ་ཆེན༴ ། བཞེས་ནས༴ ། ཕྱྭ་གཡང༴ ། སཔྟ་རཏྣ་པཱུ་ཛི་ཏེ་ཨཱཿཧཱུྃ་གིས་རིན་ཆེན་བདུན་དང༌། གང་གང་འདོད་པའི་དོན་དེ་ནི། ། དེ་དེ་ལ་བརྟེན་འགྲུབ་བྱེད་པའི། ། རྫས་མཆོག་ཉེ་བའི་རིན་ཆེན་བདུན། ། རྒྱལ་ཆེན༴ །
བཞེས་ནས༴ ཕྱྭ་གཡང༴ སཔྟ་ཨུ་པ་རཏྣ་པཱུ་ཛི་ཏེ་ཨཱཿཧཱུྃ་གིས་ཉེ་བའི་རིན་ཆེན་བདུན་དང༌། དགེ་མཚན་གང་གིས་སྤྲས་པ་དེ། ། རྟག་ཏུ་ཤིས་པའི་དཔལ་འཇོ་བ། ། བཀྲ་ཤིས་རྟགས་བརྒྱད་འདི་དག་ནི། ། རྒྱལ་ཆེན༴ ། བཞེས་ནས༴ ། ཕྱྭ་གཡང༴ ། ཨཥྚ་མངྒ་ལ་ལིངྒ་པཱུ་ཛི་ཏེ་ཨཱཿཧཱུྃ་གིས་བཀྲ་ཤིས་རྟགས་བརྒྱད་དང༌།
ས་གཞི་རི་རབ་རི་བདུན་གླིང༌། ། རྒྱ་མཚོར་བཅས་པ་ལྷ་དང་མིའི། ། དཔལ་འབྱོར་ཕུན་ཚོགས་མཎྜ་ལ། ། རྒྱལ་ཆེན༴ ། བཞེས་ནས༴ ། ཕྱྭ་གཡང་འགུགས་པའི༴ ། མཎྜ་ལ་པཱུ་ཛི་ཏེ་ཨཱཿཧཱུྃ་གིས་མཎྜལ་རྣམས་འབུལ་ལོ། ། ཡང་མཆོད་ཕྲེང་དེ་ལས་ཅུང་ཟད་འབྲིང་དུ་བྱེད་པར་འདོད་ན། དྲི་མེད་ཡིད་འོང་སོགས་ཀྱི་ཚབ་ཏུ། འཇིག་རྟེན་ཀུན་ཏུ་མཆོད་ཡོན་སོགས། །
ཉེ་བར་སྤྱོད་པ་ཇི་སྙེད་པ། ། རྒྱལ་ཆེན་འཁོར་དང་བཅས་ལ་འབུལ། ། བཞེས་ནས་འདོད་པའི་དངོས་གྲུབ་སྩོལ། ། ཨོཾ་བཻ་ཤྲ་ཝ་ཎ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། པཱ་དྱཾ་པྲ་ཏཱིཙྪ་སྭཱ་ཧཱ། ཨོཾ་བཛྲ་པུཥྤེ་ཨཱཿཧཱུྃ་ནས། ཤབྡ་ཨཱཿཧཱུྃ་གིས་ཉེར་སྤྱོད་རྣམས་དང༌། སྟོང་གསུམ་ཀུན་དུ་གཟུགས་སྒྲ་སོགས། ། འདོད་པའི་ཡོན་ཏན་ཇི་སྙེད་པ། ། རྒྱལ་ཆེན༴ །
བཞེས་ནས༴ ། མཚན་སྔགས་ཀྱི་མཐར་པཉྩ་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྃ། བསོད་ནམས་མཐུ་ཆེན་ལས་བྱུང་བའི། ། མི་དབང་རིན་ཆེན་རྣམ་པ་བདུན། ། རྒྱལ་ཆེན༴ ། བཞེས་ནས༴ ། སྔགས་ཀྱི་ཐོག་མཐའ་འདྲ་བ་ལས། སཔྟ་རཏྣ༴ དགྲ་ལས་རྒྱལ་སོགས་འདོད་པའི་དཔལ། ། ཐོབ་བྱེད་ཉེ་བའི་རིན་ཆེན་བདུན། །
རྒྱལ་ཆེན༴ ། བཞེས་ནས༴ ། སཔྟ་ཨུ་པ་རཏྣ༴ གང་གི་མཐུ་ཡིས་མི་མཐུན་ཕྱོགས། ། ཞི་བྱེད་བཀྲ་ཤིས་རྟགས་བརྒྱད་འདི། ། རྒྱལ་ཆེན༴ ། བཞེས་ནས༴ ། ཨཥྚ་མངྒ་ལ་ལིངྒ༴ ས་གཞི་རི་གླིང་རྒྱ་མཚོར་བཅས། ། ལྷ་མིའི་དཔལ་འབྱོར་གྱིས་གཏམས་པ། །
རྒྱལ་ཆེན༴ ། བཞེས་ནས༴ ། མཎྜ་ལའི་མཆོད་པ་རྣམས་འབུལ་ལོ། ། བསྟོད་པ་ནི། བཻ། རིན་ཆེན་གཞལ་མེད་ཁང་བཟངས་དབུས། ། མི་འཇིགས་སེང་གེའི་སྟེང་བཞུགས་པའི། ། ནོར་སྦྱིན་མགོན་པོ་རྣམ་ཐོས་སྲས། ། ས་བརྒྱད་སེམས་དཔའ་ཁྱོད་ལ་བསྟོད། ། དྲན་པ་ཙམ་ནས་དབུལ་ཕོངས་ཀྱི། །
གདུང་བ་སེལ་བའི་ཐུགས་རྗེ་ཅན། ། གཏེར་བདག་ཆེན་པོ་རྨུགས་འཛིན་དང༌། ། ནོར་གྱི་རྒྱུན་མར་བཅས་ལ་བསྟོད། ། རྫུ་འཕྲུལ་ཆེ་ཞིང་མཐུ་སྟོབས་ཆེ། ། རང་རང་སྡེ་དཔུང་བསམ་མི་ཁྱབ། ། རྣལ་འབྱོར་འདོད་པའི་ཤིང་རྟ་འགེངས། ། གནོད་སྦྱིན་གཏེར་བདག་བརྒྱད་ལ་བསྟོད། ། འཛད་མེད་ནོར་གྱི་ཆར་པ་འབེབས། ། བསྟན་པ་ལ་དགའི་ཀླུ་བརྒྱད་དང༌། ། གནོད་སྦྱིན་སྡེ་དཔོན་སྟོབས་ཆེན་དང༌། །
དྲེགས་པའི་སྡེ་ཚོགས་བཅས་ལ་བསྟོད། ། ཅེས་པས་བསྟོད་དོ། ། གཏོར་མ་གོང་ཕྱག་ན་རྡོ་རྗེའི་སྐབས་ལྟར་བྱིན་གྱིས་བརླབས་ནས། རྡོ་རྗེ་ཐལ་མོ་ཁ་ཕྱེ་སྟེ། ཨོཾ་བཻ་ཤྲ་ཝ་ཎ་ས་པ་རི་ཝཱ་ར་ཨི་དཾ་བ་ལིཾ་གྲྀཧྞ་ཏུ། ས་མ་ཡ་རཀྵནྟུ་སརྦ་སིདྡྷིམྨེ་པྲ་ཡཙྪནྟུ། མ་མ་སརྦ་ཀྵརྻཾ་སཱ་དྷ་ཨ་མོ་གྷ་སྭཱ་ཧཱ། ཞེས་གཙོ་བོ་དང༌། ཨོཾ་ཛམྦྷ་ལཱ་ཡ། བ་སུ་དྷཱ་རི་ཎྱཻ།
ཛམྦྷ་ལཱ་ཡ། པཱུརྞ་བྷ་དྲཱ་ཡ། མ་ཎི་བྷ་དྲཱ་ཡ། ཀུ་བཻ་རཱ་ཡ། སཾ་པྲཛྙཱ་ནཱ་ཡ། གུ་ཧསྠཱ་ནཱ་ཡ། པཉྩི་ཀཱ་ཡ། པི་ཙི་ཀུཎྜ་ལཱ་ཡ། ཨཥྚ་མ་ཧཱ་ནཱ་གེ་བྷྱཿདྭཱི་བིཾ་ཤ་ཏི་ཡཀྵ་སེ་ན་ཨ་དྷི་པ་ཏི་བྷྱཿ དྭ་ཏྲིཾ་ཤ་ཏ་ཡཀྵ་མ་ཧཱསྠཱ་མ་པྲ་མུ་ཁེ་བྷྱཿས་པ་རི་ཝཱ་ར་ཨི་དཾ་བ་ལིཾ་གྲྀཧྞ་ཏུ།
ས་མ་ཡ་རཀྵན་སོགས་སྔར་བཞིན་བཏགས་པ་གསུམ་གྱིས་འཁོར་རྣམས་ལ་འབུལ། བསྡུ་ན་སྔགས་གོང་མ་དེ་ཁོ་ནས་གཙོ་འཁོར་ཐུན་མོང་དུ་ཕུལ་བས་ཀྱང་རུང་ངོ༌། ། དེ་ནས། ཧཱུྃ་མི་འཇིགས་སེང་གེའི་གདན་སྟེང་ན། ། བཻ་ལས་བྱུང་བའི་མགོན་པོ་ནི། ། ངལ་བསོས་དགེ་བ་སྟོབས་པོ་ཆེ། ། ས་བརྒྱད་དབང་ཕྱུག་ཁྱོད་ལ་བསྟོད། ། དབྱིག་གི་ཆར་འབེབས་ཡབ་ཡུམ་དང༌། ། འདོད་པའི་ལས་སྒྲུབ་གནོད་སྦྱིན་བརྒྱད། ། ནོར་སྟེར་ཀླུ་དང་གནོད་སྦྱིན་ཚོགས། །
དྲེགས་པའི་སྡེ་ཚོགས་བཅས་ལ་བསྟོད། ། མཆོད་སྦྱིན་གཏོར་མ་འདི་བསྣམས་ལ། ། བདག་དང་སྦྱིན་པའི་བདག་པོ་ཡི། ། དགྲ་བགེགས་མ་ལུས་གཞོམ་པ་དང༌། ། འབྱོར་པ་ལོངས་སྤྱོད་ཕུན་ཚོགས་ཤིང༌། ། འདོད་དགུ་ཡིད་བཞིན་འགྲུབ་པ་དང༌། ། གཞན་དོན་ལྷུན་གྱིས་གྲུབ་པར་མཛོད། ། ཅེས་བསྟོད་ཅིང་འདོད་དོན་གསོལ་བ་གདབ་བོ། ། རྒྱལ་ཆེན་བཞིའི་གཏོར་མ་འབྲུ་གསུམ་གྱིས་བསྔགས། ཨོཾ་ཙ་ཏུར་མ་ཧཱ་རཱ་ཛ་ས་པ་རི་ཝཱ་ར་ཨོཾ་ཨ་ཀཱ་རོ་སོགས་ཀྱིས་བསྔོས།
རྒྱལ་བའི་བཀའ་ཐོས་བསྟན་པ་སྐྱོང༌། ། རྫུ་འཕྲུལ་མཐུ་ལྡན་རྒྱལ་པོ་བཞི། ། མཆོད་སྦྱིན་གཏོར་མ་འདི་བསྣམས་ལ། ། བདག་ཅག་འདོད་པའི་ཕྲིན་ལས་སྒྲུབས། ། ཞེས་སོ། ། འཇིག་རྟེན་སྐྱོང་བ་སྤྱིའི་གཏོར་མ་འབྲུ་གསུམ་དང༌། ཨོཾ་ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་ཨོཾ་ཨ་ཀཱ་རོ་སོགས་ཀྱིས་བསྔོས་ལ། ཕྱོགས་སྐྱོང་འཇིག་རྟེན་སྐྱོང་བ་རྣམས། ། མཆོད་སྦྱིན་གཏོར་མས་ཚིམ་གྱིས་ལ། ། ལག་ན་རྡོ་རྗེའི་བཀའ་བཞིན་དུ། །
བདག་ཅག་བསམ་པ་དོན་ཡོད་མཛོད། ། ཅེས་པས་ཕྲིན་ལས་བཅོལ་ལོ། ། ལྔ་པ་ཕྱྭ་གཡང་དགུག་པའི་རིམ་པ་ནི། སྤོས་དཀར་དང་ཤིང་རྩི་སྣ་ཚོགས་ཀྱི་དུད་པ་རྒྱུན་མི་ཆད་པར་གཏུལ་ཞིང༌། གདངས་སྙན་པོས་འདི་སྐད་དོ། ། ཕྱྭ་ཁུ་ཡེ། སྔོན་གྱི་བསྐལ་པའི་དང་པོ་ལ། ། ལྷ་ཡི་དབང་པོ་བརྒྱ་བྱིན་གྱིས། ། མ་འོངས་དུས་འབྱུང་བརྟག་པ་ན། ། སེམས་ཅན་དབུལ་བའི་སྡུག་བསྔལ་གཟིགས། །
ཚངས་པའི་རྒྱལ་པོ་གདོང་བཞི་ལ། ། སྡུག་བསྔལ་དེ་ལས་འགྲོལ་བའི་ཐབས། ། དགོས་འདོད་འབྱུང་བའི་གདམས་པ་ནི། ། རྗེས་སུ་བསྟན་པར་གསོལ་བཏབ་ཚེ། ། ཚངས་པའི་རྒྱལ་པོ་དགྱེས་པ་ཡིས། ། ལྷ་ཡི་དབང་པོ་བརྒྱ་བྱིན་ལ། ། ཕྱྭ་གཡང་ཐམས་ཅད་འགོ་བ་དང༌། ། ཁམས་གསུམ་དབང་སྡུད་མན་ངག་ནི། ། ནོར་བུ་མཆོག་རྒྱལ་ཞེས་བྱ་བ། ། ཞུས་ལན་ཚུལ་དུ་ལེགས་གསུངས་ནས། །
ཕྱི་རབས་སེམས་ཅན་ཀུན་གྱི་དཔལ། ། ཕུན་ཚོགས་གཡང་གི་སྒོ་བརྒྱ་ཕྱེ། ། དེ་ནས་རྩ་གསུམ་འདུས་པའི་བདག ། སློབ་དཔོན་པདྨཱ་ཀ་ར་ཡིས། ། བོད་ཡུལ་དབུལ་ཕོངས་མུན་པའི་གླིང༌། ། འབྱུང་པོ་ལྷ་འདྲེ་དྲེགས་པའི་ཡུལ། ། སྐྱེ་འགྲོ་མི་ལ་ཐེ་ཚོམ་ཆེ། ། དུག་ལྔའི་འདམ་དུ་བྱིང་གྱུར་པའི། ། ལས་ཉེས་རྣམ་སྨིན་ཁུར་གྱིས་ནོན། ། རྩྭི་ཤིང་ལོ་ཐོག་འབྲུ་བཅུད་དམན། །
ནད་དང་སྡུག་བསྔལ་སྣ་ཚོགས་འབྱུང༌། ། འབྱུང་བའི་བཅུད་རྣམས་ཉམས་འགྱུར་ཏེ། ། སྐྱེ་འགྲོ་དབུལ་བའི་ཉེས་པ་གཟིགས། ། ཉེས་པ་དེ་ལས་འགྲོལ་བའི་ཐབས། ། དགོས་འདོད་འབྱུང་བའི་གདམས་པ་ཡིས། ། འབྱུང་བཞི་དབང་དུ་བསྡུ་བ་དང༌། ། ནམ་ཟླ་དུས་བཞི་ཆ་སྙོམས་ཞིང༌། ། འདོད་དགུའི་གཏེར་ཁ་རྡོལ་བ་དང༌། ། ནད་དང་སྡུག་བསྔལ་ཀུན་ལས་དགྲོལ། ། མཐའ་ཡི་དམག་དཔུང་བཟློག་ཕྱིར་དུ། །
ཁམས་གསུམ་དབང་སྡུད་མན་ངག་ནི། ། ནོར་བུ་མཆོག་རྒྱལ་ཞེས་བྱ་བ། ། སྔོན་རབས་བྱུང་བའི་ལོ་རྒྱུས་ལས། ། ཉེ་བར་བརྩམས་ནས་ལེགས་པར་གསུངས། ། དེ་བཞིན་ད་ལྟ་སྔགས་འཆང་བདག ། འཇིག་རྟེན་བདེ་ལེགས་འབྱུང་བ་དང༌། ། བདག་དང་ཡོན་བདག་འཁོར་བཅས་ཀྱི། ། དབུལ་ཕོངས་རྒུད་པ་གནོད་པ་དང༌། ། ཁམས་གསུམ་དབང་དུ་བསྡུ་བ་དང༌། ། དགོས་འདོད་ཕུན་སུམ་ཚོགས་བྱའི་ཕྱིར། །
ཕྱྭ་གཡང་འགུགས་པའི་ཕྲིན་ལས་ནི། ། ནོར་བུ་མཆོག་རྒྱལ་བསྒྲུབ་པའི་ཕྱིར། ། བཀྲ་ཤིས་འཁྱིལ་པའི་གནས་འདི་རུ། ། ཕྱྭ་གཞི་གླང་ཆེན་ཀོ་བ་ནི། ། རབ་ཏུ་བརྟན་པའི་གཞི་བཏིངས་ནས། ། རིན་ཆེན་འབྲུ་སྣ་ཚང་བར་བཀྲམ། ། འདོད་དགུ་འབྱུང་བའི་ཕྱྭ་གཞི་དེར། ། རི་རབ་སྟེང་དུ་བུམ་པ་བཟང༌། ། མི་འགྱུར་བརྟན་པའི་ཕྱྭ་བུམ་བཞག ། ནོར་བུ་འབར་བས་བརྒྱན་པ་ནི། །
དགོས་འདོད་འབྱུང་བའི་ནོར་བུ་སྟེ། ། རྩེ་ལ་ཉི་མ་ཟླ་བ་འཆར། ། གླིང་བཞིའི་མུན་པ་སེལ་བའི་དོན། ། རྩ་བར་བཅུད་ལེན་རིལ་བུས་བསྐོར། ། མི་ཤིགས་བརྟན་པའི་ཚེ་རིལ་ཡིན། ། ཁ་དོག་དམར་པོ་བྱས་པ་ནི། ། ཁམས་གསུམ་དབང་དུ་བསྡུ་ཕྱིར་རོ། ། མདའ་དར་མེ་ལོང་གིས་བརྒྱན་པ། ། སྲིད་གསུམ་འགུགས་པའི་གཡབ་དར་ཏེ། ། དགོས་འདོད་འབྱུང་བའི་ཕྱྭ་རྫས་ནི། །
རྒྱལ་ཆེན་འཁོར་བཅས་དགྱེས་ཕྱིར་བཤམས། ། ཤར་ནས་ཆུ་ཡི་བཅུད་དགུག་ཅིང༌། ། མི་མཐུན་བར་ཆད་ཞི་བའི་ཕྱིར། ། རྒྱུན་མི་ཆད་པའི་ཆུ་རྣམས་བསགས། ། ལྷོ་ནས་ས་ཡི་བཅུད་དགུག་ཅིང༌། ། ཚེ་དཔལ་བསོད་ནམས་རྒྱས་པའི་ཕྱིར། ། གནས་ཆེན་བཀྲ་ཤིས་ས་རྣམས་བསགས། ། ནུབ་ནས་མེ་ཡི་བཅུད་དགུག་ཅིང༌། ། ཁམས་གསུམ་དབང་དུ་བསྡུ་བའི་ཕྱིར། ། ཙནྡན་འབྲུ་མར་མར་མེ་བསགས། །
བྱང་ནས་རླུང་གི་བཅུད་དགུག་ཅིང༌། ། དགྲ་བགེགས་ཚར་གཅོད་མཐུ་བརྙེས་ཕྱིར། ། རླུང་གཡབ་དཀར་པོའི་གཡང་རྫས་བཙུགས། ། མཚམས་བཞིའི་བཀྲ་ཤིས་བཅུད་དགུག་ཅིང༌། ། སྲུང་སྐྱོབ་རྟག་ཏུ་བརྟན་པའི་ཕྱིར། ། རོ་བརྒྱ་ལྡན་པའི་ཞལ་ཟས་ཏེ། ། རྟེན་འབྲེལ་ཕུན་ཚོགས་ཕྱྭ་རྫས་དང༌། ། རིན་ཆེན་བུམ་པ་བཟང་པོའི་ནང༌། ། འབྲུ་བཅུད་སྦྱར་བའི་ཛ་གད་ལ། ། ཅི་འདོད་འབྱུང་བའི་བཅུད་ཀྱིས་བཀང༌། །
རྡོ་རྗེ་རྒྱ་གྲམ་རྒྱ་ཡིས་བཏབ། ། དམར་པོ་དར་གྱིས་མགུལ་པ་དཀྲིས། ། ནོར་བུའི་ཏོག་གིས་བརྒྱན་པ་འདི། ། ཕྱྭ་བཅུད་འགུགས་པའི་ཚེ་ཆང་དང༌། ། འབྲུ་དཀར་མ་ཉམས་བྲེ་བཀང་བ། ། མདའ་མོ་དར་སྣས་བརྒྱན་པ་འདི། ། གཡང་འཕེལ་དཔལ་སྐྱོབ་བྱེད་པའི་རྫས། ། རྒྱལ་ཆེན་འཁོར་བཅས་དགྱེས་ཕྱིར་བཤམས། ། གདུང་བའི་དབྱངས་ཀྱིས་སྤྱན་དྲངས་ནས། ། མཆོད་ཅིང་བསྟོད་པས་ཁྱེད་བསྐུལ་ན། །
སྔོན་གྱི་དམ་ཚིག་དགྱེས་དགོངས་ནས། ། བཅུད་ལྡན་ཐམས་ཅད་འདིར་ཁུག་ཅིག ། ཕྱྭ་གཡང་ཐམས་ཅད་འདི་ཁུག་ཅིག ། དགོས་འདོད་ཆར་པ་འདིར་ཕོབ་ཅིག ། ཚེ་དང་དཔལ་ནི་འདིར་སྐྱོབས་ཤིག ། དེ་ནས་དཀར་མོ་ལག་གཡས་མདའ་དར་དང་བཅས་པས་གཡོབ་ཅིང༌། ཕྱྭ་ཁུ་ཡེ། དཔལ་ལྡན་མགོན་པོ་རྣམ་ཐོས་སྲས། ། ནམ་མཁའི་མཛོད་ལ་མངའ་བརྙེས་ནས། ། རྣམ་འཕྲུལ་མཐའ་ཡས་དང་ལྡན་པས། །
སངས་རྒྱས་ཀུན་གྱི་ཕྲིན་ལས་སྒྲུབ། ། སྐྱེ་དགུའི་དབུལ་ཕོངས་སེལ་མཛད་པའི། ། མགོན་པོ་ཁྱོད་ནི་མཆོད་ཅིང་བསྟོད། ། གདུང་བའི་དབྱངས་ཀྱིས་ཁྱེད་བསྐུལ་ན། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་ལྟར་འདིར༴ ། ཚེ་དང་དཔལ་ནི་འདིར་སྐྱོབས་ཤིག ། ཕྱྭ་འདིར་མ་ཕམ་གཡང་དུ་བྱོན། ། གཡང་འདིར་མ་ཉམས་བསྐྱབ་ཏུ་གསོལ། ། ཕྱྭ་ཁུ་ཡེ།
གཏེར་བདག་འཕགས་པ་ཛམྦྷ་ལ། ། ཁམས་གསུམ་ནོར་གྱི་བདག་པོ་སྟེ། ། ནོར་ལྷ་གནོད་སྦྱིན་ཀུན་ལ་དབང༌། ། མགོན་པོ་ཁྱོད་ནི་མཆོད་ཅིང་བསྟོད། ། གདུང་བའི་དབྱངས་ཀྱིས་ཁྱེད་བསྐུལ་ན། ། ཕྱྭ་གཡང་ཐམས་ཅད་འདིར༴ ། ནོར་གྱི་ཆར་པ་འདིར༴ ། ཚེ་དང་དཔལ་ནི་འདིར་སྐྱོབས་ཤིག ། དཔལ་གྱི་ལྷ་མོ་ནོར་རྒྱུན་མ། ། ཟས་གོས་ནོར་གྱི་གཡང་བསྐྱིལ་མ། །
ལྷ་མོ་ཁྱོད་ནི་མཆོད་ཅིང་བསྟོད། ། གདུང་བའི་དབྱངས་ཀྱིས་ཁྱེད་བསྐུལ་ན། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་ལྟར་འདིར༴ ། ཚེ་དང་དཔལ་ནི་འདིར་སྐྱོབས་ཤིག ། ངལ་བསོས་དགེ་བའི་ཕྱོགས་མཚམས་ཀྱེ། ། རྨུགས་འཛིན་གང་བ་བཟང་པོ་དང༌། ། ནོར་བུ་བཟང་དང་ཀུ་བེ་ར། ། ཡང་དག་ཤེས་དང་འབྲོག་གནས་དང༌། ། ལྔས་རྩན་འཇམ་པོ་འཁྱིལ་པ་སྟེ། །
གནོད་སྦྱིན་རྟ་བདག་བརྒྱད་པོ་ནི། ། མཐུ་སྟོབས་ཆེ་ཞིང་རྫུ་འཕྲུལ་ཆེ། ། དབང་ཕྱུག་ཆེ་ཞིང་ནོར་ཆེ་བ། ། སེམས་ཅན་དབུལ་བ་སེལ་བའི་ལྷ། ། ཁྱེད་རྣམས་ལ་ནི་མཆོད་ཅིང་བསྟོད། ། གདུང་བའི་དབྱངས་ཀྱིས་ཁྱེད་བསྐུལ་ན། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་དུ་འདིར༴ ། ཚེ་དང་དཔལ་ནི་འདིར༴ ། ཀླུ་ཡི་རྒྱལ་པོ་སྟོབས་ཀྱི་རྒྱུ། །
པདྨ་དང་ནི་པདྨ་ཆེ། ། ནོར་རྒྱས་དུང་སྐྱོང་མཐའ་ཡས་དང༌། ། རིགས་ལྡན་དང་ནི་འཇོག་པོ་སྟེ། ། ཀླུ་ཆེན་ནོར་ལྷ་བརྒྱད་པོ་ནི། ། འཇིག་རྟེན་རྒུད་པ་སེལ་བ་ལ། ། མཐུ་སྟོབས་རྫུ་འཕྲུལ་བསམ་མི་ཁྱབ། ། ཀུན་ཀྱང་མཆོད་པས་མཉེས་གྱུར་ནས། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་དུ་འདིར༴ ། ཚེ་དང་དཔལ་ནི་འདིར༴ །
རིང་པོ་མིག་བཟངས་གང་པོ་དང༌། ། སེར་སྐྱ་བཞི་ནི་ཤར་ཕྱོགས་སྐྱོང༌། ། སེང་གེ་ཉེ་བའི་སེང་གེ་དང༌། ། དུང་ཅན་དགའ་བོ་བཞི་ནི་ལྷོ། ། སེང་གེ་སེང་གེའི་རལ་པ་ཅན། ། བླ་མ་སེར་སྐྱ་བཞི་ནི་ནུབ། ། འཛིན་པ་དང་ནི་འཛིན་དགའ་བོ། ། བརྩོན་སྐྱོང་ཁྱབ་འཇུག་བཞི་ནི་བྱང༌། ། ལྔ་སྤྱོད་ཚིགས་ལྔ་སེར་པོ་དང༌། ། རི་མཉམ་གསེར་ཅན་བཞི་ནི་མཚམས། །
ས་པ་ཤིན་ཏུ་ས་པ་དང༌། ། ནག་པོ་ཉེ་གནག་ཕྱོགས་བཞི་སྐྱོང༌། ། ཉི་མ་ཟླ་བ་མེ་དང་རླུང༌། ། མཚམས་བཞི་སྐྱོང་བའི་སྡེ་དཔོན་ཏེ། ། དཔུང་སྟོབས་ཆེ་ལྡན་བསྟན་པ་སྐྱོང༌། ། ཀུན་ཀྱང་མཆོད་པས་མཉེས་གྱུར་ནས། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་དུ་འདིར༴ ། ཚེ་དང་དཔལ་ནི་འདིར༴ ། ཕོ་བྲང་ཆེན་པོའི་ཕྱོགས་བཞི་ན། །
དབང་པོ་ཟླ་བ་ཆུ་ལྷ་དང༌། ། སྐྱེ་དགུའི་བདག་པོ་རྒྱལ་མཚན་དང༌། ། དབང་ལྡན་ཙནྡན་འདོད་པའི་གཙོ། ། ཤར་ཕྱོགས་སྟོབས་ཆེན་འཁོར་དང་བཅས། ། མགྲིན་ངན་མགུལ་ངེས་བ་ཌི་དང༌། ། ནོར་བུ་དང་ནི་ནོར་བུ་སྤྱོད། ། སྒྲ་རབ་ཉེར་ལྔ་རི་མཉམ་སྟེ། ། ལྷོ་ཕྱོགས་སྟོབས་ཆེན་འཁོར་བཅས་དང༌། ། གསེར་ཅན་གང་པོ་སེང་ལྡེང་དང༌། ། གཡོན་ཕྱོགས་ལྷ་དང་བ་ལང་སྐྱོང༌། །
འབྲོག་གནས་མི་ཡི་རྒྱལ་པོ་དང༌། ། རྒྱལ་བ་ཁྱུ་མཆོག་ཞེས་བྱ་བརྒྱད། ། ནུབ་ཕྱོགས་སྟོབས་ཆེན་འཁོར་བཅས་དང༌། ། ཚིགས་ལྔ་སེར་པོ་བཞིན་བཟངས་དང༌། ། རིང་པོ་དྲི་ཟ་སྣ་ཚོགས་སྡེ། ། འབྲས་བུ་གསུམ་པ་མགུལ་གསུམ་པ། ། ལྕགས་མདུང་རིང་པོ་ཅན་དང་ནི། ། ལྷ་ལས་བྱུང་བའི་མ་ལྡན་ཏེ། ། བྱང་ཕྱོགས་སྟོབས་ཆེན་འཁོར་དང་བཅས། ། སྟོབས་ཆེན་སུམ་ཅུ་རྩ་གཉིས་ནི། །
སྟོབས་དང་འཁོར་གཡོག་བསམ་མི་ཁྱབ། ། ཀུན་ཀྱང་མཆོད་པས་མཉེས་གྱུར་ནས། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་དུ་འདིར༴ ། ཚེ་དང་དཔལ་ནི་འདིར༴ ། ལྷ་དང་ཀླུ་དང་བདུད་དམུ་བཙན། ། མ་མོ་རྒྱལ་པོ་གཟའ་དང་གཉན། ། ས་བདག་ཐེའུ་རང་ལ་སོགས་ཏེ། ། དྲེགས་པའི་ལྷ་སྲིན་སྡེ་བརྒྱད་སོགས། ། འཁོར་ནི་བསམ་གྱིས་མི་ཁྱབ་པ། །
ཀུན་ཀྱང་མཆོད་པས་མཉེས་གྱུར་ནས། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་དུ་འདིར༴ ། ཚེ་དང་དཔལ་ནི་འདིར༴ ། དུས་བཞིའི་སྲིད་པའི་རྒྱལ་མོ་ནི། ། འབྱུང་བཞི་ཀུན་གྱིས་མངའ་བདག་མོ། ། འཁོར་བཅས་མཆོད་པས་མཉེས་གྱུར་ནས། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་དུ་འདིར༴ ། ཚེ་དང་དཔལ་ནི་འདིར༴ །
ཕྱྭ་འདིར་མ་ཕམ་གཡང་དུ་བྱོན། ། གཡང་འདིར་མ་ཉམས་བསྐྱབ་ཏུ་གསོལ། ། བདག་མདུན་ལྷ་ཡི་ཐུགས་ཀ་ནས། ། ཕྱྭ་གཡང་འགུགས་པའི་ལྷ་མོ་སྤྲོས། ། དཀྱིལ་འཁོར་ལྷུན་པོའི་མཐར་འཁོད་དེ། ། ཕྱྭ་གཡང་འགུགས་པའི་ལས་མཛད་གྱུར། ། ཕྱྭ་ཁུ་ཡེ། ཕྱོགས་བཅུ་འཇིག་རྟེན་ཐམས་ཅད་ནས། ། འཁོར་འདས་རྟེན་དང་བརྟེན་པ་ཡི། ། ཕྱྭ་གཡང་ཐམས་ཅད་ཚུར་བསྡུས་ནས། །
ཕྱྭ་རྫས་གཡང་རྫས་རྣམས་ལ་བསྟིམ། ། སྦྱིན་བདག་དཔལ་ནི་འཕེལ་བར་མཛོད། ། དཀྱིལ་འཁོར་ཆེན་པོའི་ཤར་ཕྱོགས་ནས། ། ལཱ་སྱ་དཀར་མོ་ཕྱྭ་ཡི་བདག ། དཀར་མོ་འབུམ་དང་བཅས་པས་ཀྱང༌། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་དུ་འདིར༴ ། ཚེ་དང་དཔལ་ནི་འདིར༴ ། དཀྱིལ་འཁོར་ལྷུན་པོའི་ལྷོ་ཕྱོགས་ནས། ། མཱ་ལེ་སེར་མོ་ཕྱྭ་ཡི་བདག །
སེར་མོ་འབུམ་དང་བཅས་པས་ཀྱང༌། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་དུ་འདིར༴ ། ཚེ་དང་དཔལ་ནི་འདིར༴ ། དཀྱིལ་འཁོར་ཆེན་པོའི་ནུབ་ཕྱོགས་ནས། ། གཱི་ཏི་དམར་མོ་ཕྱྭ་ཡི་བདག ། དམར་མོ་འབུམ་དང་བཅས་པས་ཀྱང༌། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་དུ་འདིར༴ ། ཚེ་དང་དཔལ་ནི་འདིར༴ །
དཀྱིལ་འཁོར་ལྷུན་པོའི་བྱང་ཕྱོགས་ནས། ། ནཱི་ཏི་སྔོན་མོ་ཕྱྭ་ཡི་བདག ། སྔོན་མོ་འབུམ་དང་བཅས་པས་ཀྱང༌། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་དུ་འདིར༴ ། ཚེ་དང་དཔལ་ནི་འདིར༴ ། ཕྱྭ་འདིར་མ་ཕམ་གཡང་དུ་བྱོན། ། གཡང་འདིར་མ་ཉམས་བསྐྱབ་ཏུ་གསོལ། ། ཕྱྭ་ཁུ་ཡེ། ཉི་མ་ཤར་ཕྱོགས་ཕ་གི་ནས། །
གཡང་གི་ལྷ་མོ་དཀར་མོ་ནི། ། དཀར་མོ་འབུམ་དང་བཅས་པས་ཀྱང༌། ། ཕྱག་ན་འགུགས་བྱེད་ལྕགས་ཀྱུ་དང༌། ། གཡོན་ན་བསྟིམ་བྱེད་བུམ་པ་འཛིན། ། ལྕགས་ཀྱུས་ཁུག་ལ་བུམ་པར་སྟིམས། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་དུ་འདིར༴ ། ཚེ་དང་དཔལ་ནི་འདིར༴ ། ཉི་མ་ལྷོ་ཕྱོགས་ཕ་གི་ནས། ། ཕྱྭ་གཡང་འགུགས་པའི་ལྷ་མོ་སེར། །
སེར་མོ་འབུམ་དང་བཅས་པས་ཀྱང༌། ། གཡས་ན་འགུགས་བྱེད་ལྕགས་ཀྱུ་དང༌། ། གཡོན་ན་བསྟིམ་བྱེད་བུམ་པ་འཛིན། ། ལྕགས་ཀྱུས་ཁུག་ལ་བུམ་པར་སྟིམས། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་དུ་འདིར༴ ། ཚེ་དང་དཔལ་ནི་འདིར༴ ། ཉི་མ་ནུབ་ཕྱོགས་ཕ་གི་ནས། ། གཡང་གི་ལྷ་མོ་དམར་མོ་ནི། ། དམར་མོ་འབུམ་དང་བཅས་པས་ཀྱང༌། །
གཡས་ན་འགུགས་བྱེད་ལྕགས་ཀྱུ་དང༌། ། གཡོན་ན་བསྟིམ་བྱེད་བུམ་པ་འཛིན། ། ལྕགས་ཀྱུས་ཁུག་ལ་བུམ་པར་སྟིམས། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་དུ་འདིར༴ ། ཚེ་དང་དཔལ་ནི་འདིར༴ ། ཉི་མ་བྱང་ཕྱོགས་ཕ་གི་ནས། ། ཕྱྭ་གཡང་འགུགས་པའི་ལྷ་མོ་ལྗང༌། ། ལྗང་མོ་འབུམ་དང་བཅས་པས་ཀྱང༌། ། གཡས་ན་འགུགས་བྱེད་ལྕགས་ཀྱུ་དང༌། །
གཡོན་ན་བསྟིམ་བྱེད་བུམ་པ་འཛིན། ། ལྕགས་ཀྱུས་ཁུག་ལ་བུམ་པར་སྟིམས། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་དུ་འདིར༴ ། ཚེ་དང་དཔལ་ནི་འདིར༴ ། ཉི་མ་དབུས་ཕྱོགས་ཕ་གི་ན། ། གཡང་གི་ལྷ་མོ་སྨུག་མོ་ནི། ། སྨུག་མོ་འབུམ་དང་བཅས་པས་ཀྱང༌། ། གཡས་ན་འགུགས་བྱེད་ལྕགས་ཀྱུ་དང༌། ། གཡོན་ན་བསྟིམ་བྱེད་བུམ་པ་འཛིན། །
ལྕགས་ཀྱུས་ཁུག་ལ་བུམ་པར་སྟིམས། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་དུ་འདིར༴ ། ཚེ་དང་དཔལ་ནི་འདིར༴ ། ཕྱྭ་འདིར་མ་ཕམ་གཡང་དུ་བྱོན། ། གཡང་འདིར་མ་ཉམས་བསྐྱབ་ཏུ་གསོལ། ། ཞེས་བརྗོད་ལ། འདིའི་རྗེས་སུ་འོག་གི ཧཱུྃ་བདག་ཉིད་ལྷ་ཡི་ཐུགས་ཀ་ནས། ། དབང་སྡུད་འོད་ཀྱི་ལྕགས་ཀྱུ་སྤྲོས་ཞེས་པ་ནས།
བརླིང་བར་མཛོད་ཅེས་པའི་བར་བླངས་ལ་སྦྲེལ་ཏེ་འདོན་ནོ། ། གཉིས་པ་ཕྱྭ་འགུགས་ཀྱི་བཟླས་པ་བྱ་བ་ནི། རྒྱལ་ཆེན་གྱི་ཐུགས་ཀར་པདྨ་དང་ཟླ་བའི་སྟེང་དུ་རྡོ་རྗེ་སེར་པོའི་ལྟེ་བར་བཻ་ཡིག་གི་མཐར་སྔགས་ཕྲེང་གིས་བསྐོར་བ་དང༌། འཁོར་རྣམས་ཀྱི་ཐུགས་ཀར་ཟླ་བའི་སྟེང་དུ་རང་རང་གི་མིང་ཡིག་དང་པོ་ཐིག་ལེ་མཚན་པའི་མཐར་སོ་སོའི་སྔགས་ཀྱིས་བསྐོར་བར་བསམ། རང་གི་ཐུགས་ཀའི་ས་བོན་སྔགས་ཕྲེང་དང་བཅས་པ་ལས་འོད་ཟེར་འཕྲོས་པའི་རྩེ་ལ་མཆོད་པའི་སྤྲིན་དཔག་ཏུ་མེད་པར་སྤྲོས་པས་རྒྱལ་ཆེན་འཁོར་དང་བཅས་པ་མཆོད་པས་མཉེས་ནས། དེ་རྣམས་ཀྱི་ཐུགས་ཀ་ནས་འོད་ཟེར་དམར་པོ་འཕྲོས། འཇིག་རྟེན་གྱི་ཁམས་ཀྱི་ཚེ་དང་བསོད་ནམས་མཐུ་སྟོབས། དབང་ཕྱུག་དཔལ་འབྱོར་གཟི་བརྗིད། ཟས་ནོར་ལོངས་སྤྱོད་ལ་སོགས་པའི་ཕྱྭ་གཡང་ཕུན་སུམ་ཚོགས་པ་ཐམས་ཅད་བསྡུས་ནས་བདག་དང་སྦྱིན་བདག་རྟེན་རྫས་རྣམས་ལ་བསྟིམ་པས། ཚེ་དང་བསོད་ནམས་དང་གཟི་བརྗིད་ལ་སོགས་རྒྱས་པར་བྱས།
གནས་ཁང་ལུང་པ་ཐམས་ཅད་རིན་པོ་ཆེ་དང་འབྲུ་ནོར་ལ་སོགས་པ་འདོད་པའི་ལོངས་སྤྱོད་བསམ་གྱིས་མི་ཁྱབ་པས་མེར་གྱིས་ཁེངས་པར་བསམས་ལ། ཐོག་མར་ཡི་དམ་གྱི་སྔགས་ཅུང་ཟད་བཟླས། དེ་ནས་རྒྱལ་ཆེན་གྱི་སྔགས་བཟླས་ཏེ། གཟུངས་ནི། ཏདྱ་ཐཱ། ཧི་ལི་མ་ཎི་བྷ་དྲ། ཧི་ལི་ཧི་ལི་མ་ཎི་བྷ་དྲ། ཀི་ལི་མ་ཎི་བྷ་དྲ། ཀི་ལི་ཀི་ལི་མ་ཎི་བྷ་དྲ། ཀུ་རུ་མ་ཎི་བྷ་དྲ།
ཀུ་རུ་ཀུ་རུ་མ་ཎི་བྷ་དྲ། ཏུ་རུ་མ་ཎི་བྷ་དྲ། ཏུ་རུ་ཏུ་རུ་མ་ཎི་བྷ་དྲ། ཙི་ལི་མ་ཎི་བྷ་དྲ། ཙི་ལི་ཙི་ལི་མ་ཎི་བྷ་དྲ། སུ་རུ་མ་ཎི་བྷ་དྲ། སུ་རུ་སུ་རུ་མ་ཎི་བྷ་དྲ། ཙུ་རུ་མ་ཎི་བྷ་དྲ། ཙུ་རུ་ཙུ་རུ་མ་ཎི་བྷ་དྲ། ཨོཾ་ཨེ་ཧྱེ་ཧི་ཏིཥྛ་ཏིཥྛ།
སརྦ་ཨརྠ་མེ་སཱ་དྷ་ཡ། ཏདྱ་ཐཱ། སུ་དྷ་ནེ། སུ་ར་ཎེ། སུ་མ་ཏི། སུ་སུ་ཥེ། ཧི་ལི་མི་ལི་སྭཱ་ཧཱ། སྙིང་པོ་ནི། ཨོཾ་བཻ་ཤྲ་ཝ་ཎཱ་ཡ་སྭཱ་ཧཱ། ཞེས་པ་ཅི་ནུས་བཟླས།
ནོར་ལྷ་ཡབ་ཡུམ་གྱི་སྔགས་ནི། ཨོཾ་ཛམྦྷ་ལ་ཛ་ལེནྡྲཱ་ཡ་སྭཱ་ཧཱ། ཨོཾ་བ་སུ་དྷཱ་རི་ཎི་ཧཱུྃ་སྭཱ་ཧཱ། འཁོར་རྣམས་ཀྱི་སྔགས་ནི། ཨོཾ་ཛམྦྷ་ལཱ་ཡ་སྭཱ་ཧཱ། ཨོཾ་པུརྞ་བྷ་དྲཱ་ཡ་སྭཱ་ཧཱ། ཨོཾ་མ་ཎི་བྷ་དྲཱ་ཡ་སྭཱ་ཧཱ། ཨོཾ་ཀུ་བཻ་རཱ་ཡ་སྭཱ་ཧཱ། ཨོཾ་སཾ་པྲ་ཛྙཱ་ནཱ་ཡ་སྭཱ་ཧཱ། ཨོཾ་གུ་ཧསྠཱ་ནཱ་ཡ་སྭཱ་ཧཱ།
ཨོཾ་པཉྩི་ཀཱ་ཡ་སྭཱ་ཧཱ། ཨོཾ་པི་ཙི་ཀུཎྜ་ལ་ཡེ་སྭཱ་ཧཱ། ཞེས་པ་རྣམས་གཙོ་བོའི་བཅུ་ཆ་ཙམ་བཟླས་པའི་མཐར། རྒྱལ་པོ་ཆེན་པོ་ངལ་བསོས་པོ་འཁོར་དང་བཅས་པས། བདག་དང་སྦྱིན་བདག་གིས་གཙོར་བྱས་པའི་སེམས་ཅན་ཐམས་ཅད་ལ་སྲིད་ཞིའི་དཔལ་འབྱོར་ཕུན་སུམ་ཚོགས་པའི་དངོས་གྲུབ་ཐམས་ཅད་སྩལ་དུ་གསོལ། ཞེས་འདོད་དོན་གསོལ་ལོ། ། དེ་དག་གིས་ནི་དངོས་གཞིའི་རིམ་པ་སྟེ་ཉིན་གྲངས་སུ་བྱེད་ན། འདིའི་རྗེས་སུ་ཚོགས་འཁོར་དང༌། ཞི་དྲག་གཞན་ལྟར་ན་ཆད་མདོ་སོགས་རྗེས་ཀྱི་ཆོ་ག་རྣམས་བྱའོ། ། ཉིན་གྲངས་མི་བྱེད་པའམ་ཉི་མ་རྗེས་མའི་ཉིན་ཕྱྭ་སྒོ་དབྱེ་བ་སོགས་ལ་འཇུག་གོ །
གསུམ་པ་ཕྱྭ་སྒོ་དབྱེ་ཞིང་གཡང་སྤེལ་བ་ནི། ཡོན་བདག་ཡོད་ན་སྟན་བཟང་པོར་བཞག་ལ། རྣལ་འབྱོར་པ་ཆས་གོས་བཟང་པོ་དང་ལྡན་པས་རོལ་མོ་གདངས་དང་བཅས་ཏེ། ཕྱྭ་ཁུ་ཡེ། རྒྱལ་པོ་ཆེན་པོ་ངལ་བསོས་པོ། ། ཡབ་ཡུམ་བཙུན་མོ་སྲས་དང་འབངས། ། འཁོར་དང་བཅས་རྣམས་དགོངས་སུ་གསོལ། ། དེ་རིང་རྒྱུ་སྦྱོར་ཡོན་བདག་གི ། ཚེ་དང་བསོད་ནམས་འཕེལ་བ་དང༌། ། དབང་ཕྱུག་དཔལ་འབྱོར་རྒྱས་པའི་ཕྱིར། །
ཕྱྭ་སྒོ་གཉེན་པོ་འབྱེད་དུ་གསོལ། ། ཕྱྭ་སྒོ་གཉེན་པོ་ཕྱེ་ནས་ནི། ། ཕྱི་རོལ་ཕྱྭ་གཡང་དགུག་ཏུ་གསོལ། ། གནས་ཁང་འདི་ལ་བསྐྱིལ་དུ་གསོལ། ། མི་རྒྱུད་འདི་ལ་བསྟིམ་དུ་གསོལ། ། རྟེན་རྫས་འདི་ལ་བསྟིམ་དུ་གསོལ། ། སྐྱེ་འགྲོ་རྣམས་ལ་སྤེལ་དུ་གསོལ། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་དུ་འདིར༴ ། ཚེ་དང་དཔལ་ནི་འདིར༴ །
ཕྱྭ་འདིར་མ་ཕམ་གཡང་དུ་བྱོན། ། གཡང་འདི་མ་ཉམས་བསྐྱབ་ཏུ་གསོལ། ། ཕྱྭ་ཁུ་ཡེ། ཤར་གྱི་སྒོ་མ་ལྕགས་ཀྱུ་མ། ། དཀར་མོ་ཞི་བའི་ལས་མཛད་མ། ། ཤར་གྱི་སྒོ་འདི་འབྱེད་དུ་གསོལ། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་དུ་འདིར༴ ། ཚེ་དང་དཔལ་ནི་འདིར༴ ། ལྷོ་ཡི་སྒོ་མ་ཞགས་པ་མ། །
སེར་མོ་རྒྱས་པའི་ལས་མཛད་མ། ། ལྷོ་ཡི་སྒོ་འདི་འབྱེད་དུ་གསོལ། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་དུ་འདིར༴ ། ཚེ་དང་དཔལ་ནི་འདིར༴ ། ནུབ་ཀྱི་སྒོ་མ་ལྕགས་སྒྲོག་མ། ། དམར་མོ་དབང་གི་ལས་མཛད་མ། ། ནུབ་ཀྱི་སྒོ་འདི་འབྱེད་དུ་གསོལ། ། ཕྱྭ་གཡང་ཐམས་ཅད་འདིར། ། དགོས་འདོད་ཆར་དུ་འདིར། །
ཚེ་དང་དཔལ་ནི་འདིར། ། བྱང་གི་སྒོ་མ་དྲིལ་བུ་མ། ། སྔོན་མོ་དྲག་པོའི་ལས་མཛད་མ། ། བྱང་གི་སྒོ་འདི་འབྱེད་དུ་གསོལ། ། ཕྱྭ་གཡང་ཐམས་ཅད་འདིར༴ ། དགོས་འདོད་ཆར་དུ་འདིར༴ ། ཚེ་དང་དཔལ་ནི་འདིར༴ ། ཕྱྭ་འདིར་མ་ཕམ་གཡང་དུ་བྱོན། ། གཡང་འདིར་མ་ཉམས་བསྐྱབ་ཏུ་གསོལ། ། སྦྱིན་བདག་དཔལ་ནི་འཕེལ་བར་མཛོད། །
ཅེས་བརྗོད། དེ་ནས་དཀར་མོ་ལག་གཡས་ཀྱི་གཡབ་དར་ཐོགས་ཏེ། ཧཱུྃ་བདག་མདུན་ལྷ་ཡི་ཐུགས་ཀ་ནས། ། དབང་སྡུད་འོད་ཀྱི་ལྕགས་ཀྱུ་སྤྲོས། ། ཕྱོགས་བཅུའི་རྒྱལ་བ་རྒྱལ་བའི་སྲས། ། ཚེ་ལྷ་ནོར་ལྷ་གཏེར་བདག་གི ། མཁྱེན་བརྩེ་ནུས་པ་ཡོན་ཏན་དང༌། ། ཁམས་གསུམ་སྣོད་བཅུད་འཇིག་རྟེན་གྱི། ། ཚེ་བཅུད་བསོད་ནམས་གཟི་བརྗིད་སྟོབས། ། མི་ནོར་ལོངས་སྤྱོད་དབང་ཕྱུག་རྣམས། །
ཁབ་ལེན་དང་ཕྲད་ལྕགས་ཕྱེ་ལྟར། ། ཚུར་བསྡུས་བདག་མདུན་ལྷ་རྣམས་དང༌། ། གཡང་རྫས་ལ་བསྟིམ་སྒྲུབ་ཁང་གི ། ཕྱི་ནང་འདོད་དགུས་གཏམས་པར་གྱུར། ། ཕྱྭ་ཁུ་ཡེ། ཕྱོགས་བཅུའི་འཇིག་རྟེན་ཐམས་ཅད་ནས། ། ཕུན་སུམ་ཚོགས་པའི་ཕྱྭ་འདིར་བྱོན། ། ཤར་ཕྱོགས་རྒྱ་ནག་མི་ཡུལ་ནས། ། མི་མང་འཕེལ་བའི་ཕྱྭ་འདིར་ཁུག ། ལྷོ་ཕྱོགས་རྒྱ་གར་ཆོས་ཡུལ་ནས། །
དམ་ཆོས་དར་བའི་ཕྱྭ་འདིར་ཁུག ། ནུབ་ཕྱོགས་གེ་སར་དམག་ཡུལ་ནས། ། གཡུལ་ལས་རྒྱལ་བའི་ཕྱྭ་འདིར་ཁུག ། བྱང་ཕྱོགས་སྟག་གཟིག་ནོར་ཡུལ་ནས། ། འདོད་དགུ་ནོར་གྱི་ཕྱྭ་འདིར་ཁུག ། སྟེང་ཕྱོགས་འདོད་གཟུགས་ལྷ་ཡུལ་ནས། ། གཟུགས་མཛེས་ལང་ཚོའི་ཕྱྭ་འདིར་ཁུག ། འོག་ཕྱོགས་ནོར་ཅན་ཀླུ་ཡུལ་ནས། ། རིན་ཆེན་གཏེར་གྱི་ཕྱྭ་འདིར་ཁུག ། ཕྱྭ་འདིར་མ་ཕམ་གཡང་དུ་བྱོན། །
གཡང་འདིར་མ་ཉམས་བསྐྱབ་ཏུ་གསོལ། ། སྦྱིན་བདག་དཔལ་ཀུན་འཕེལ་བར་མཛོད། ། ཕྱི་ནང་ཐེག་པའི་ཆོས་ཀྱི་ཕྱྭ། ། བསྟན་པ་རྒྱས་པའི་ཕྱྭ་འདིར་ཁུག ། བདེ་བའི་སར་ཕྱིན་ཐར་པའི་ཕྱྭ། ། མཁས་བཙུན་གྲུབ་པའི་ཕྱྭ་འདིར་ཁུག ། ཚེ་དཔལ་མངའ་ཐང་འདོད་པའི་ཕྱྭ། ། སྲིད་པའི་ཕུན་ཚོགས་ཕྱྭ་འདིར་ཁུག ། རིན་ཆེན་འབྲུ་དབྱིག་ནོར་གྱི་ཕྱྭ། ། ཅི་འདོད་འབྱུང་བའི་ཕྱྭ་འདིར་ཁུག །
ཕྱྭ་འདིར་མ་ཕམ་གཡང་དུ་བྱོན། ། གཡང་འདིར་མ་ཉམས་བསྐྱབ་ཏུ་གསོལ། ། སྦྱིན་བདག་དཔལ་ནི་འཕེལ་བར་མཛོད། ། རིགས་བཟང་མི་འཆད་མི་ཡི་ཕྱྭ། ། དཔའ་མཛངས་ལྡན་པའི་ཕྱྭ་འདིར་ཁུག ། རྟ་མང་འཕེལ་བ་རྟ་ཡི་ཕྱྭ། ། འགྲོ་མགྱོགས་བཞོན་པའི་ཕྱྭ་འདིར་ཁུག ། ཁྱུ་མང་འཕེལ་བ་གནག་གི་ཕྱྭ། ། གྲངས་མེད་ཕྱུགས་ཀྱི་ཕྱྭ་འདིར་ཁུག ། གང་འདོད་འཇོ་བ་བཞོན་མའི་ཕྱྭ། །
འོ་བཅུད་མང་འཛིན་ཕྱྭ་འདིར་ཁུག ། རོ་བཅུད་སྨིན་པ་འབྲུ་ཚོགས་ཕྱྭ། ། ལོ་ལེགས་འབྲུ་འཕེལ་ཕྱྭ་འདིར་ཁུག ། ངོ་ཚ་གཅེར་སྐྱོབ་བགོ་བའི་ཕྱྭ། ། དྲོ་འཇམ་བདེ་སྟེར་ཕྱྭ་འདིར་ཁུག ། ལུས་སྲོག་འཚོ་བྱེད་ཟས་ཀྱི་ཕྱྭ། ། རོ་བཅུད་དམེ་བའི་ཕྱྭ་འདིར་ཁུག ། མི་ཕྱེད་རང་སྲུང་གོ་མཚོན་ཕྱྭ། ། དགྲ་ལས་རྒྱལ་བྱེད་ཕྱྭ་འདིར་ཁུག ། ཕྱྭ་འདིར་མ་ཕམ་གཡང་དུ་བྱོན། །
གཡང་འདིར་མ་ཉམས་བསྐྱབ་ཏུ་གསོལ། ། སྦྱིན་བདག་དཔལ་ནི་འཕེལ་བར་མཛོད། ། སྲ་ཞིང་བརྟན་པ་ས་ཡི་ཕྱྭ། ། ཐེག་པ་ཆེ་བའི་ཕྱྭ་འདིར་ཁུག ། རླན་ཅིང་གཤེར་བ་ཆུ་ཡི་ཕྱྭ། ། རྒྱུན་མི་ཆད་པའི་ཕྱྭ་འདིར་ཁུག ། ཚ་ཞིང་སྲེག་པ་མེ་ཡི་ཕྱྭ། ། སྨིན་པར་བྱེད་པའི་ཕྱྭ་འདིར་ཁུག ། ཡང་ཞིང་གཡོ་བ་རླུང་གི་ཕྱྭ། ། སྟོབས་དང་ལྡན་པའི་ཕྱྭ་འདིར་ཁུག །
ཕྱྭ་འདིར་མ་ཕམ་གཡང་དུ་བྱོན། ། གཡང་འདིར་མ་ཉམས་བསྐྱབ་ཏུ་གསོལ། ། སྦྱིན་བདག་དཔལ་ནི་འཕེལ་བར་མཛོད། ། འཕོ་འགྱུར་བྲལ་བ་གོ་འཕང་ཕྱྭ། ། རི་རྒྱལ་ལྟ་བུའི་ཕྱྭ་འདིར་ཁུག ། ཀུན་ཏུ་གསལ་བ་སྙན་པའི་ཕྱྭ། ། ཉི་ཟླ་ལྟ་བུའི་ཕྱྭ་འདིར་ཁུག ། ཁྱབ་བདག་ཆེན་པོ་དབང་གི་ཕྱྭ། ། ནམ་མཁའ་ལྟ་བུའི་ཕྱྭ་འདིར་ཁུག ། མི་ཟད་འཕེལ་བ་དཔལ་འབྱོར་ཕྱྭ། །
དབྱར་མཚོ་ལྟ་བུའི་ཕྱྭ་འདིར་ཁུག ། ཕྱོགས་བཅུའི་འཇིག་རྟེན་ཁམས་ཀུན་ནས། ། བདེ་དགའ་དཔལ་འབྱོར་རྒྱས་པའི་ཕྱྭ། ། ཉི་མ་བཞིན་དུ་ལྷམ་མེར་བྱོན། ། ཟླ་བ་བཞིན་དུ་གསལ་ལེར་བྱོན། ། ན་བུན་བཞིན་དུ་ཐིབས་སེར་བྱོན། ། སྦྲང་ཆར་བཞིན་དུ་སིལ་ལེར་བྱོན། ། དེང་འདིར་སྦྱིན་པའི་བདག་པོ་ཡི། ། ཚེ་དང་བསོད་ནམས་རིགས་བརྒྱུད་འཁོར། ། ནོར་ཕྱུགས་ལོངས་སྤྱོད་ཐམས་ཅད་ནི། །
འཕེལ་ཞིང་རྟག་ཏུ་བརླིང་བར་མཛོད། ། དེ་ནས་དངོས་གྲུབ་བསྐུལ་བ་ནི། དབུས་ཀྱི་རི་རབ་དང༌། འབྱུང་བཞིའི་བཅུད་དང༌། ཕྱེ་མར་མདའ་དར་སོགས་ཕྱྭ་རྫས་རྣམས་སྦྱིན་བདག་ཕོ་མོ་གང་ཡོད་ལ་ལག་སྟོང་མ་ལུས་པར་བཀྲམ་ནས་གཟུང་དུ་བཅུག་ལ། བརྡ་སྤྲོད་འདི་མ་བརྗོད་ཀྱང་ཆོག་མོད། སྤྲོ་ན་འདི་སྐད་བརྗོད། འོ་ཁྱེད་རྣམས་དངོས་གྲུབ་བླང་བའི་དོན་དུ་ཐུགས་གཏད་འདི་བཞིན་མཛོད། མདུན་བསྐྱེད་ཀྱི་གཏོར་མ་འདི་ཉིད་རྒྱལ་པོ་ཆེན་པོ་རྣམ་ཐོས་སྲས་དང་ཛམྦྷ་ལ་དང༌། ནོར་རྒྱུན་མ་དང་ནོར་བདག་གནོད་སྦྱིན་བྱེ་བའི་ཚོགས་དང་བཅས་པ་ལ།
གཞན་ཡང་སངས་རྒྱས་དང་བྱང་ཆུབ་སེམས་དཔའ། ཚེ་ལྷ་ནོར་ལྷའི་ཚོགས་ཀྱིས་བསྐོར་བ་དང་བཅས་པར་གསལ་བ་དེ་དག ཁྱེད་རྣམས་ཀྱི་སྤྱི་བོར་སྤྱན་དྲངས་ནས་དངོས་གྲུབ་བསྐུལ་བའི་རྐྱེན་གྱིས། ལྷ་ཚོགས་རྣམས་ཀྱི་སྐུའི་ཆ་དང་ཞལ་དང་ནོར་བུ་དང་ནེའུ་ལེ་དང་ཕྱྭ་རྫས་རྣམས་ལས་འདོད་དགུའི་ལོངས་སྤྱོད་ཀྱི་ཆར་ཆེན་པོ་ཕབ་ནས་དངོས་གྲུབ་ཏུ་སྩལ་བས། ཁྱེད་རྣམས་ཀྱི་ཚེ་དང་བསོད་ནམས་སྟོབས་དང་གཟི་བརྗིད་ལ་སོགས་པ་རྒྱས་པར་བྱས། གནས་ཁང་དང་ལུང་པ་ཐམས་ཅད་ཟས་ནོར་ལོངས་སྤྱོད་ཕུན་སུམ་ཚོགས་པས་ཡོངས་སུ་གང་བར་མོས་པ་མཛོད། ཕྱྭ་ཁུ་ཡེ། བླ་མ་རྒྱལ་བ་སྲས་དང་བཅས། ། ཚེ་སྦྱིན་ནོར་སྦྱིན་ལྷ་ཡི་ཚོགས། ། རྒྱལ་པོ་ཆེན་པོ་རྣམ་ཐོས་སྲས། །
དབུལ་བ་སེལ་ལྷ་ཡབ་ཡུམ་དང༌། ། ནོར་བདག་གནོད་སྦྱིན་བྱེ་བ་བཅས། ། ཐམས་ཅད་བདག་ལ་བརྩེར་དགོངས་ནས། ། དེང་འདིར་སྦྱིན་པའི་བདག་པོ་ལ། ། ལུས་ལ་མི་ཤིགས་དངོས་གྲུབ་སྩོལ། ། ངག་ལ་འགག་མེད་དངོས་གྲུབ་སྩོལ། ། སེམས་ལ་འཁྲུལ་མེད་དངོས་གྲུབ་སྩོལ། ། ཡོན་ཏན་ཟད་མེད་དངོས་གྲུབ་སྩོལ། ། ཕྲིན་ལས་མི་ནུབ་དངོས་གྲུབ་སྩོལ། ། འཆི་མེད་ཚེ་ཡི་དངོས་གྲུབ་སྩོལ། །
བསོད་ནམས་རྒྱས་པའི་དངོས་གྲུབ་སྩོལ། ། བདེ་སྐྱིད་ལྡན་པའི་དངོས་གྲུབ་སྩོལ། ། མི་ནོར་འཕེལ་བའི་དངོས་གྲུབ་སྩོལ། ། འཁོར་འབངས་རྒྱས་པའི་དངོས་གྲུབ་སྩོལ། ། སྙན་གྲགས་རྒྱས་པའི་དངོས་གྲུབ་སྩོལ། ། ལོ་ཕྱུགས་ལེགས་པའི་དངོས་གྲུབ་སྩོལ། ། རིན་ཆེན་འབྲུ་འཕེལ་དངོས་གྲུབ་སྩོལ། ། ལོངས་སྤྱོད་རྒྱ་མཚོའི་དངོས་གྲུབ་སྩོལ། ། མངའ་རིས་ཡངས་པའི་དངོས་གྲུབ་སྩོལ། ། དགེ་ཆོས་འཕེལ་བའི་དངོས་གྲུབ་སྩོལ། །
ཅི་བསམ་འགྲུབ་པའི་དངོས་གྲུབ་ཀྱིས། ། སྦྱིན་བདག་འདི་ལ་དབང་བསྐུར་རོ། ། ད་ལྟ་ཉིད་དུ་བྱིན་གྱིས་རློབས། ། ཨོཾ་ཨཱཿཧཱུྃ་ཀཱ་ཡ་ཝཱ་ཀ་ཙིཏྟ་སརྦ་སིདྡྷི་ཨ་བྷི་ཥིཉྩ་མི། ཨ་དྷིཥྛ་ན་ཨ་དྷིཥྛི་ཏེ་སྭཱ་ཧཱ། ཞེས་བརྗོད་ཅིང་གནས་གསུམ་དུ་རེག་ཅིང་ལག་ཏུ་སྦྱིན་ཏེ་དབང་བསྐུར། དངོས་གྲུབ་ཀྱི་རྫས་རྣམས་ལས་ཅུང་ཟད་རེ་འགྱེད་ཅིང༌། ཕྱྭ་བུམ་གྱི་ཆང་དེ་སྣོད་གཅིག་ཏུ་བྱོ་ཞིང་དང་པོར་གང་བྱུང་བརྟགས་ནས་མཐར་ཐམས་ཅད་ལ་འགྱེད། དེའང་ནོར་བུའི་གཟུགས་བྱུང་ན་ནོར་འཕེལ། ནས་བྱུང་ན་འབྲུ་འཕེལ་བ་སོགས་ཤེས་པར་བྱའོ། །
དེ་ནས་འབྱོར་པ་རྒྱས་པའི་ཕྱིར་རྒྱལ་སྲིད་སྣ་བདུན་གྱི་གཟུགས་རེ་རེ་ནས་ཐོགས་ཏེ། ཕྱྭ་ཁུ་ཡེ། ཀུན་ལ་དབང་བསྒྱུར་འཁོར་ལོའི་ཕྱྭ། ། དབང་གིས་བསྒྱུར་བའི་དངོས་གྲུབ་སྩོལ། ། ཨོཾ་ཙཀྲ་རཏྣ་མངྒ་ལ་བྷ་ཝ་ཏུ་སྭཱ་ཧཱ། མུན་སེལ་འདོད་འབྱུང་ནོར་བུའི་ཕྱྭ། ། དགོས་འདོད་འབྱུང་བའི་བཀྲ་ཤིས་སྩོལ། ། ཨོཾ་མ་ཎི་རཏྣ་མངྒ་ལ་བྷ་ཝ་ཏུ་སྭཱ་ཧཱ། ཐམས་ཅད་ཀུན་བསྐྱེད་བཙུན་མོའི་ཕྱྭ། ། མཛེས་སྡུག་དཔལ་གྱིས་བཀྲ་ཤིས་སྩོལ། །
ཨོཾ་ཝ་ཏཱི་རཏྣ་མངྒ་ལ་བྷ་ཝ་ཏུ་སྭཱ་ཧཱ། ཕྱི་ནང་དོན་འགྲུབ་བློན་པོའི་ཕྱྭ། ། ཆེ་སྲིད་བརྟན་པའི་བཀྲ་ཤིས་སྩོལ། ། ཨོཾ་མ་ཧ་ཏ་རཏྣ་མངྒ་ལ་བྷ་ཝ་ཏུ་སྭཱ་ཧཱ། ཐེག་ཆེན་སྟོབས་ལྡན་གླང་པོའི་ཕྱྭ། ། སྟོབས་ཆེན་ཟིལ་ནོན་བཀྲ་ཤིས་སྩོལ། ། ཨོཾ་ཧསྟི་རཏྣ་མངྒ་ལ་བྷ་ཝ་ཏུ་སྭཱ་ཧཱ། ཅང་ཤེས་ཤུགས་ལྡན་རྟ་མཆོག་ཕྱྭ། ། བདེ་ཆེན་བགྲོད་པའི་བཀྲ་ཤིས་སྩོལ། ། ཨོཾ་ཨ་ཤྭ་རཏྣ་བྷ་ཝ་ཏུ་སྭཱ་ཧཱ།
ལོག་རྟོགས་དཔུང་འཇོམས་དམག་དཔོན་ཕྱྭ། ། བདུད་ལས་རྒྱལ་བའི་བཀྲ་ཤིས་སྩོལ། ། ཨོཾ་ཁཌྒ་རཏྣ་མངྒ་ལ་བྷ་ཝ་ཏུ་སྭཱ་ཧཱ། མི་དབང་འཁོར་ལོས་སྒྱུར་རྒྱལ་གྱི། ། རིན་ཆེན་སྣ་བདུན་བཀྲ་ཤིས་མཆོག ། དེང་འདིར་བདག་ཅག་འཁོར་བཅས་ལ། ། བཀྲ་ཤིས་ཕུན་སུམ་ཚོགས་པར་ཤོག ། ཅེས་དང་གཞན་ཡང་བཀྲ་ཤིས་ཅི་རིགས་པ་བརྗོད་ཅིང་མེ་ཏོག་གི་ཆར་དབབ་བོ། ། དེ་ནས་ཡོན་མཆོད་ཐམས་ཅད་གཏང་རག་གི་ཚོགས་ལ་རོལ་པ་ནི། སྔར་བཤམས་པའི་ཚོགས་རྫས་གཏོར་མ་ལྟར་བྱིན་གྱིས་བརླབས།
ཚོགས་ཕུད་ཡི་དམ་དང་ཆོས་སྐྱོང་གི་གཏོར་མ་ལ་བྲན་ཏེ། སྤྲོ་ན་ཕྱག་དང་བཅས་ཏེ་ལས་ཀྱི་རྡོ་རྗེས་བླ་མ་ཡི་དམ་གྱི་དྲུང་དུ་ཚོགས་ཕུད་འབུལ་བར་ཞུ་ཞེས་བརྗོད། ཐམས་ཅད་ཀྱིས། ཞལ་ཟས་རོ་བརྒྱ་ལྡན་པའི་སོགས་ཚིགས་བཅད་དང༌། ཨོཾ་མ་ཧཱ་གུ་རུ་ནཱི་ལཾ་བཱ་ར་དྷ་ར་བཛྲ་པཱ་ཎི་རཛྙཱ་པ་ཡ་ཏི། ཨི་དཾ་བ་ལིཾ་གྲྀཧྞ་ཏུ། སརྦ་སིདྡྷིམྨེ་པྲ་ཡཙྪནྟུ། མ་མ་སརྦ་ཀཱརྻ་སཱ་དྷ་ཨ་མོ་གྷཱ་ཡ་སྭཱ་ཧཱ། ཞེས་པ་ལན་གསུམ་གྱིས་བླ་མ་དང་ཡི་དམ་ལ་བསྟབ། ཡི་དམ་གཞན་ཡིན་ནའང་དེས་འགྲེ།
ཡང་ཆོས་སྐྱོང་ནོར་ལྷའི་དྲུང་དུ་ཚོགས་ཕུད་འབུལ་བར་ཞུ་ཞེས་དང་ཐམས་ཅད་ཀྱིས། ཨོཾ་བཻ་ཤྲ་ཝ་ཎ་ས་པ་རི་ཝཱ་ར་ཨི་དཾ་བ་ལིཾ་གྲྀཧྞ་ཏུ། ས་མ་ཡ་རཀྵནྟུ་སརྦ་སིདྡྷིམྨེ་པྲ་སོགས་བཏགས་པ་གསུམ་གྱིས་རྣམ་སྲས་གཙོ་འཁོར་ཐམས་ཅད་ལ་ཐུན་མོང་དུ་འབུལ། དེ་ནས་དཔོན་སློབ་སྦྱིན་བདག་དང་བཅས་པ་ལ་དྲངས་ནས་ལོངས་སྤྱད། ལྷག་མ་བསྡུས་ལ། ཨོཾ་ཨུཙྪིཥྚ་བ་ལིཾ་ཏ་བྷཀྵ་སཱི་སྭཱ་ཧཱས་ལྷག་མར་དབང་བའི་འབྱུང་པོ་རྣམས་ལ་སྦྱིན་ནོ་ཞེས་པས་བསྔོས་ལ་རོལ་མོ་དང་བཅས་པས་གཙང་སར་དོར་ལ་སྦྱིན་བདག་རྣམས་རང་གནས་སུ་བཏང་ངོ༌། ། གསུམ་པ་རྗེས་ནི། ཆད་མདོ་བསྟན་སྐྱོང་དགོས་པ་རྣམས་ལ་ནི་འདིར་བྱས། གང་ལྟར་ཡང་རྗེས་ཆོག་གི་མཆོད་པ་རྣམས་ཁ་གསོས་ལ། བྱིན་བརླབས་གོང་བཞིན་བྱས།
ཨོཾ་བེ་ཤྲ་ཝ་ཎ་ས་པ་རི་ཝཱ་ར་སྔོན་འགྲོས་མཆོད་ཅིང་གོང་ལྟར་བསྟོད། བསྟོད་པ་བསྡུ་ན། བཻ། རྒྱལ་བའི་ཐུགས་རྗེ་སེམས་ཅན་གྱི། ། རེ་བ་བསྐང་ཕྱིར་ཟློས་པའི་གར། ། འདོད་དགུའི་དཔག་བསམ་ངལ་བསོས་པོ། ། ནོར་སྦྱིན་འཁོར་དང་བཅས་ལ་བསྟོད། ། ཅེས་བསྟོད། རྒྱལ་པོ་ཆེན་པོ་ངལ་བསོས་པོ་འཁོར་དང་བཅས་པས་བདག་དང་སེམས་ཅན་ཐམས་ཅད་ལ་སྲིད་ཞིའི་དགེ་ལེགས་དང་དཔལ་འབྱོར་ཐམས་ཅད་འཕེལ་ཞིང་རྒྱས་པའི་དངོས་གྲུབ་མ་ལུས་པ་སྩལ་དུ་གསོལ། ཞེས་དང་ཡི་གེ་བརྒྱ་པ་ལན་གསུམ།
མ་འབྱོར་པ་དང་སོགས་ཀྱིས་ནོངས་པ་བཤགས་པ་དང༌། རྟེན་ཡོད་པ་རྣམས་ལ་བརྟན་བཞུགས་དང༌། མེད་པ་རྣམས་ལ་ཨོཾ་ཁྱོད་ཀྱིས་སེམས་ཅན་དོན་ཀུན་མཛད་སོགས་དང༌། ཨོཾ་བཛྲ་མུཿརྟེན་ལ་མ་བསྟིམས་པའི་ཡེ་ཤེས་པ་གཤེགས། ཛཿཧཱུྃ་བཾ་ཧོཿདམ་ཚིག་པ་རྣམས་རང་ལ་གཉིས་སུ་མེད་པར་ཐིམ་པར་བསམས། གཡང་རྫས་རྣམས་ལས་དངོས་གྲུབ་ཀྱི་ཚུལ་དུ་བླངས་ལ་ཅུང་ཟད་བཟའ། རང་གི་དཔྲལ་བར་ཨོཾ་སོགས་ཀྱིས་གནས་གསུམ་བསྲུང༌། དགེ་བ་བསྔོ་ཞིང་བཀྲ་ཤིས་སྨོན་ལམ་ཅི་ཤེས་བརྗོད། རྣམ་སྲས་ཀྱི་རྟེན་གཏོར་དང༌། རི་རབ་རྣམས་རེ་ཞིག་མཛོད་ཀྱི་ཕུག་ལ་སོགས་པར་ཚགས་བྱའོ། །
སྨྲས་པ། ཡིད་སྲུབས་ཀྱིས་སྤྲུལ་ལང་ཚོས་འདོད་ལྡན་ཡིད། ། ལྷོ་ཕྱོགས་རླུང་གི་ཚ་བས་ཉེན་པ་བཞིན། ། འབྱོར་པས་ཕོངས་ལ་ཕྲིན་ལས་ནོར་བུ་ཡི། ། མཆོག་གི་རྒྱལ་པོ་འདི་ཡོད་སྐལ་བ་བཟང༌། ། རེ་བའི་འབྲས་བུ་བདེ་སྟེར་མན་ངག་འདིའི། ། རྗེས་འགྲོ་ཡིད་བཞིན་ནོར་བུའི་རྒྱལ་པོ་ལས། ། གཞན་པའི་མཚུངས་ཟླ་བྱེད་པོས་མིག་བརྒྱད་སྤྲུལ། ། བལྟས་པས་མ་མཐོང་གཉིད་བྲལ་བརྫུ་ལ་ཞུགས། ། ནོར་བུའི་བྱི་དོར་ཇི་བཞིན་ཚུལ་འདིའི་གཞུང༌། །
མི་གསལ་ཚིག་དོན་ཤིན་ཏུ་གསལ་བྱས་ཤིང༌། ། འཁྲུགས་པ་བསྡེབས་འོས་ཆར་དུ་དངར་བྱས་པའི། ། གཡང་ཆོག་འདོད་པ་དགུ་ཡི་ཆར་འབེབས་བསྐྲུན། ། དེ་ཚེ་ཐོག་མཐའ་བར་གྱི་བཀྲ་ཤིས་མཚན། ། ཟས་ནོར་ལོངས་སྤྱོད་ཆར་པ་རང་རང་གི ། ལང་ཚོ་ཕན་ཚུན་འགྲན་པས་ཉིན་རེ་བཞིན། ། ཡི་གེའི་འཛུམ་གཟུགས་བལྟ་ལ་ལྷགས་སམ་སྙམ། ། དེས་བསྐྱེད་དགེ་བའི་དཔག་བསམ་ལོ་འདབ་ནི། ། ཕྱོགས་ཀྱི་ཁོར་ཡུག་ཁྱབ་པའི་གྲིབ་བསིལ་དུ། ། སྐྱེ་བོ་ཀུན་གྱི་ངལ་འཚོ་འདོད་པ་དགུའི། །
འབྲས་བུ་ཅི་དགར་ལོངས་སུ་སྤྱོད་གྱུར་ཅིག ། ཅེས་པ་ཕྱྭ་ཕྲིན་ནོར་བུའི་མཆོག་རྒྱལ་གྱི་གཡང་སྐྱོབ་ཆོ་ག་འདོད་དགུའི་ཆར་འབེབས་ཞེས་བྱ་བ་འདི་ནི་གཞན་ལ་ཕན་པའི་ཐུགས་ཅན་བླ་མ་བསོད་ནམས་དབང་ཕྱུག་པའི་གསུང་གིས་བསྐུལ་བའི་ངོར། བནྡེ་ཚུལ་ཁྲིམས་རིན་ཆེན་གྱིས་གཡང་སྐྱོབ་ཀྱི་གཞུང་ནོར་བུ་མཆོག་རྒྱལ་གྱི་དགོངས་དོན་ཇི་ལྟ་བ་བཞིན་ཆོ་གའི་ལམ་དུ་བཀྲལ་བ་ལ་དེར་མི་གསལ་ཞིང་མེད་ཐབས་མེད་པའི་ཁ་འགེངས་དང་གོ་རིམ་དུ་བསྡེབས་པ་བཅས་ཏེ་ཚང་ཞིང་ཉམས་སུ་བླང་བདེ་བར་རྣམ་བྱུང་གི་ལོའི་ཆུ་སྟོད་ཟླ་བ་སྟོན་པ་ཤཱཀྱའི་སྲས་པོ་ལྷུམས་སུ་ཞུགས་པའི་དུས་ཚེས་བཀྲ་ཤིས་པའི་ཉིན་ལྷུན་གྲུབ་སྟེང་གི་ཆོས་གྲྭར་ཡོངས་སུ་གྲུབ་པར་བགྱིས་བ་དགེ་ལེགས་འཕེལ་བར་གྱུར་ཅིག ། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
