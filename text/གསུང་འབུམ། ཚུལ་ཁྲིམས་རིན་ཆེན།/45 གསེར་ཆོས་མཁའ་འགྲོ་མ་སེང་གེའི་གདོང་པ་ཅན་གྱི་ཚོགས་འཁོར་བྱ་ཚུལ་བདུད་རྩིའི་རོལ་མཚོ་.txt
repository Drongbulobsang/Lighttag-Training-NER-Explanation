གསུང་འབུམ། ཚུལ་ཁྲིམས་རིན་ཆེན།
པོད ༤༥
གསེར་ཆོས་མཁའ་འགྲོ་མ་སེང་གེའི་གདོང་པ་ཅན་གྱི་ཚོགས་འཁོར་བྱ་ཚུལ་བདུད་རྩིའི་རོལ་མཚོ་ཞེས་བྱ་བ་ཞུགས་སོ།
༼ང་༽ ༄༅། །གསེར་ཆོས་མཁའ་འགྲོ་མ་སེང་གེའི་གདོང་པ་ཅན་གྱི་ཚོགས་འཁོར་བྱ་ཚུལ་བདུད་རྩིའི་རོལ་མཚོ་ཞེས་བྱ་བ་ཞུགས་སོ།། རབ་འབྱམས་ཞིང་གི་རྒྱལ་བ་ཡི། ། གསང་གསུམ་ཡོན་ཏན་མི་ཟད་མཛོད། ། ཚུལ་ཁྲིམས་དག་པའི་རྣམ་རོལ་གྱིས། ། དོན་གཉིས་ལྷུན་གྱིས་གྲུབ་ལ་འདུད། ། འདོད་པའི་དངོས་གྲུབ་དགུག་པ་དང༌། ། དམ་ཚིག་ཉམས་པ་གསོ་བའི་ཕྱིར། ། ཚོགས་ཀྱི་འཁོར་ལོ་བྱ་ཚུལ་གྱི། ། ཆོ་ག་བདུད་རྩིའི་རོལ་མཚོ་བྲི། །
འདིར་རྣལ་འབྱོར་པ་གང་ཞིག་མཁའ་འགྲོ་མ་སེང་གེའི་གདོང་པ་ཅན་གྱི་སྒྲུབ་མཆོད་ལ་སོགས་པའི་སྐབས་སུ་ཚོགས་ཀྱི་འཁོར་ལོ་མདོར་བསྡུས་ཙམ་ཇི་ལྟར་བྱ་བའི་ཚུལ་ལ་སྦྱོར་བ་དངོས་གཞི་རྗེས་གསུམ་ལས། དང་པོ་ནི། ཕལ་ཆེར་སྒྲུབ་མཆོད་ཀྱི་སྐབས་བཞིན་ལས་ཁྱད་པར་མཎྜལ་གྱི་མདུན་ལ་སོགས་པར་ཚོགས་འཁོར་གྱི་རྫས་ཤ་ཆང་དང་ཟན་ལ་སོགས་པའི་བཟའ་བ་དང་བཅའ་བ་ཚོགས་བཞག་གོ ། གཉིས་པ་དངོས་གཞི་ལ་ཚིམ་པ་དྲུག་ལས། འབྱུང་པོའི་ཚོགས་གཏོར་མས་ཚིམ་པའི་བར་མདུན་བསྐྱེད་དང་འབྲེལ་བས་ལོགས་སུ་མི་དགོས་ཤིང༌། བཞི་པ་དམ་ཚིག་དང་ལྡན་པའི་གང་ཟག་ནང་གི་སྦྱིན་སྲེག་གིས་ཚིམ་པ་ནི། དཔོན་སློབ་རྣམས་རང་རང་གི་གནས་གསུམ་དུ་རྡོ་རྗེ་དང་བཅས་པའི་བསང་ཆུས་དེ་དག་ལ་འབྲུ་གསུམ་བརྗོད་པས་སྒོ་གསུམ་རྡོ་རྗེ་གསུམ་དུ་བྱིན་གྱིས་བརླབས་ལ། ལས་ཀྱི་རྡོ་རྗེས་ཉེར་སྤྱོད་ལྔ་བཤམ། ཕྱག་འཚལ་སྔོན་དུ་འགྲོ་བས་ཐམས་ཅད་རྗེ་བཙུན་མར་གསལ་བ་ལ་ཐུན་མོང་དུ། ཨོཾ་སརྦ་ཏ་ཐཱ་ག་ཏ་ཌཱ་ཀི་ནི་སིངྷ་མུ་ཁ་ས་པ་རི་ཝཱ་ར་ཨོཾ་བཛྲ་པུཥྤེ་ནས་ཤབྡའི་བར་གྱིས་མཆོད་ནས་ཚོགས་འཁོར་གྱི་ཡོ་བྱད་རྣམས་མདུན་དུ་འདུས་བྱས་པ་ལ་ནང་མཆོད་ཀྱིས་བྲན་ལ།
ལས་ཀྱི་རྡོ་རྗེས་ཕྱག་གསུམ་བྱས་ལ། འགྲེང་སྟེ་ཐལ་མོ་སྦྱར་ནས། ཚོགས་ཀྱི་ཡོ་བྱད་རྣམས་བྱིན་བརླབ་མཛད་པ་ཞུ་ཞེས་གསོལ་བ་གདབ། དཔོན་སློབ་ཐམས་ཅད་ཀྱིས་ཚོགས་རྫས་ནང་མཆོད་ལྟར་བྱིན་གྱིས་བརླབས་ལ། ཨོཾ་ཨཱཿཧཱུྃ་ཧ་ཧོཿཧྲཱིཿམང་དུ་བརྗོད་ཅིང་དམིགས་པ་གསལ་བས་ཟག་མེད་ཀྱི་བདུད་རྩིར་ཡང་ཡང་བསམ་མོ། ། དེ་ནས་མ་ད་ན་ལ་སོགས་པའི་བཏུང་བ་དང་བ་ལ་ལ་སོགས་པའི་བཟའ་བ་ཐམས་ཅད་བསྡུས་ལ་འཇིག་རྟེན་ལས་འདས་པ་དང་མ་འདས་པའི་གཏོར་མ་ཆ་གཉིས་སུ་བྱས་པའི་ཆ་གཅིག་མཎྜལ་གྱི་མདུན་དུ་བཞག ཆ་གཅིག་ཡི་དམ་ཆོས་སྐྱོང་གི་གཏོར་མ་ལ་བཞག་ཅིང་ཆང་གིས་བྲན། ཕྱག་གསུམ་བྱས་ལ། བླ་མ་དང་དཀྱིལ་འཁོར་གྱི་ལྷ་ཚོགས་ལ་ཚོགས་ཕུད་འབུལ་བ་ཞུ་ཞེས་བརྗོད་པ་དང༌། ཐམས་ཅད་ཀྱི།
ཨོཾ་བྷ་ག་ཝཱན་མ་ཧཱ་ཀ་རུ་ཎཱི་ཀ་ཧ་བཛྲ་ས་པ་རི་ཝཱ་ར་ཨོཾ་ཨིནྡ་སོགས་ཀྱིས་ཀྱེ་རྡོར་དང༌། ཨཿཀཿསཿམཿརཿཙཿསོགས་ཀྱིས་མཐར་ཨ་ཀཱ་རོ་བཏགས་པས་བླ་མ་དང་ཐ་མི་དད་པའི་རྗེ་བཙུན་མ་དང༌། གཞན་ཡང་ཆོས་སྐྱོང་གང་ཡིན་པ་ལ་ཡང་རང་རང་གི་སྔགས་ལན་གསུམ་གསུམ་དང་ཨོཾ་ཁ་ཁ་ཁཱ་ཧི་སོགས་གསུམ་གྱིས་མཁའ་འགྲོ་སྤྱི་གཏོར་རྣམས་ཕུལ། ཨོཾ་བཛྲ་ཨརྒྷཾ་ནས་ཤབྡའི་བར་དང་ཨོཾ་ཨཱཿཧཱུྃ་གིས་ནང་མཆོད་འཐོར་ཞིང༌། ཡི་དམ་དཀྱིལ་འཁོར་གྱི་ལྷ་ཚོགས་ཆོས་སྐྱོང་བའི་སྲུང་མའི་ཚོགས་དང་བཅས་པ་རྣམས་ཀྱི་ཞལ་དུ་མཆོད་པ་དམ་པ་འབུལ་ལོ། ། སངས་རྒྱས་ཀྱི་བསྟན་པ་དར་བ་དང་འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བ་དང༌། བདག་ཅག་དཔོན་སློབ་འཁོར་དང་བཅས་པའི་ཆོས་སྒྲུབ་པའི་འགལ་རྐྱེན་བར་ཆད་ཐམས་ཅད་ཞི་ཞིང་མཐུན་རྐྱེན་ཐམས་ཅད་ཡིད་བཞིན་དུ་འགྲུབ་པར་མཛད་དུ་གསོལ་ཞེས་བརྗོད། དེ་ནས་རང་ལྷར་གསལ་བའི་ཁ་ཧོམ་ཁུང་དང་ལག་པ་གཉིས་ཧཱུྃ་ལས་རྡོ་རྗེའི་གཟར་བུ་གཉིས་དང༌། ལྟེ་བར་གཏུམ་མོ་འབར་བའི་མེ་ལྕེའི་ཁྲོད་ན་འཇིག་རྟེན་པའི་མཁའ་འགྲོའི་ཚོགས་དང༌། སྙིང་གར་པད་ཉིའི་སྟེང་དུ་ཡི་དམ་གྱི་ལྷ་ཚོགས་གསལ་བ་བསྒོམས་ལ།
ཤེས་ཤིང་ནུས་ན་རྡོ་རྗེའི་བཟླས་པ་ཅུང་ཟད་བྱ་ཞིང༌། སྒོ་གསུམ་ཐ་མལ་གྱི་རྣམ་རྟོག་འགྱུར་ངེས་སུ་བསྒོམ་མོ། ། དེ་ནས་ལས་ཀྱི་རྡོ་རྗེས་ཕྱག་གསུམ་བྱས་ལ་མེ་ཏོག་དང་བཅས་པའི་ཐལ་མོ་སྦྱར་ལ། རྡོ་རྗེ་འཛིན་སོགས་དགོངས་སུ་གསོལ། ། བདག་གིས་ཚོགས་ཀྱི་ཁྱད་པར་འདི། ། དྭང་བའི་སེམས་ཀྱིས་འབུལ་ལགས་ན། ། ཅི་བདེ་བར་ནི་བཞེས་སུ་གསོལ། ། ཞེས་གསོལ་བ་གདབ་ཅིང་མེ་ཏོག་གཏོར། ། སློབ་དཔོན་གྱིས། ཨེ་མ་ཧོ་ཡེ་ཤེས་ཆེན་པོ་རྣམས། །
ཚོགས་ཆེན་འབར་བས་ཉོན་མོངས་བསྲེགས། ། འདི་འདྲའི་བདེ་བ་ཐོབ་ནས་ནི། ། ཀུན་གྱིས་ཨ་ཧོ་སུ་ཁ་བརྗོད། ། ཅེས་བརྗོད་པའི་རྗེས་སུ། ཐམས་ཅད་ཀྱིས་ཨ་ཧོ་སུ་ཁ་བྷ་ཀྵ་ཎ། ཨ་ཧོ་སུ་ཁ་པྲ་ཡེ་ན། མ་ཧཱ་མུ་དྲ་སིདྡྷ་ནཾ། པྲ་ཝརྡྷ་ན་ནྲྀ་ཏྱ་ནཾ། ། ཧཱུྃ་ཧ་ཧ་ཧོ་ཧོཿཞེས་པའམ། དེ་བོད་སྐད་དུ་བརྗོད་ན།
ཨེ་མ་བདེ་བའི་ལོངས་སྤྱོད་འདི། ། ཨེ་མ་བདེ་བ་རབ་གསལ་ཉིད། ། ཕྱག་རྒྱ་ཆེན་པོ་གྲུབ་པ་འདི། ། རབ་ཏུ་འཕེལ་བའི་རོལ་གར་འདི། ། ཧཱུྃ་ཧ་ཧ་ཧོ་ཧོཿཞེས་བརྗོད། དེ་ནས་ལས་ཀྱི་རྡོ་རྗེ་ཐམས་ཅད་ཀྱི་མདུན་དུ་ཐོད་པའམ། མ་འབྱོར་ན་ཐོད་པར་བསམས་པའི་སྣོད་མ་ད་ནས་བཀང་བ་བཞག་ལ། སློབ་དཔོན་ལ་ཕྱག་དང་པད་སྐོར་དང་གཞན་རྣམས་ལ་པད་སྐོར་སྔོན་དུ་འགྲོ་བས། ཐོད་པ་ལག་པ་གཡས་པས་བཟུང༌། གཡོན་པའི་མཐེབ་སྲིན་གྱིས་བ་ལ་ཅུང་ཟད་བཟུང་སྟེ།
ཐོད་པའི་སྟེང་ནས་བཀབ་སྟེ། འདི་ནི་ཆོས་རྣམས་བཟང་པོར་ལྟོས། ། འདུས་པ་ལ་ནི་ཐེ་ཚོམ་མེད། ། བྲམ་ཟེ་གདོལ་པ་ཁྱི་དང་ཕག ། རང་བཞིན་གཅིག་ཏུ་རོལ་ཏེ་གསོལ། ། ཞེས་བརྗོད། ལེན་པ་པོས་ཀྱང༌། བདེ་གཤེགས་ཆོས་ལ་རིན་ཐང་མེད། ། འདོད་ཆགས་ལ་སོགས་དྲི་མ་སྤོངས། ། གཟུང་དང་འཛིན་པ་ཀུན་བྲལ་བ། །
དེ་བཞིན་ཉིད་ལ་གུས་ཕྱག་འཚལ། ། ཞེས་བརྗོད་ཅིང་གཉིས་ཀས་ཨ་ཧོ་སུ་ཁ་ཞེས་བརྗོད་ལ་ལས་ཀྱི་རྡོ་རྗེས་དམ་ཚིག་མ་ཐོབ་ཀྱི་བར་དུ་ལག་ཏུ་བཟུང༌། དམ་ཚིག་ཐོབ་པ་དང་སྟེགས་ཀྱི་སྟེང་དུ་བཞག དེ་ནས་བ་ལ་ལ་སོགས་པའི་བཟའ་བ་རྣམས་སློབ་དཔོན་ལ་ཉིས་འགྱུར་དང༌། གཞན་རྣམས་ལ་ཆེ་ཆུང་མེད་པར་རིམ་གྱིས་དྲངས། སྟོབ་པ་པོས་ཀྱང་ཨ་ཧོ་སུ་ཁ་ཞེས་བརྗོད་ཅིང་ལག་པ་གཉིས་ཀས་བསྟབ། ལེན་པ་པོས་ཀྱང་ཨ་ཧོ་སུ་ཁ་ཞེས་བརྗོད་ཅིང་བླངས་ལ། བཟའ་བཏུང་སྟེགས་མེད་པར་ས་ལ་མི་འཇོག དེ་ལྟར་ཡོ་བྱད་ཐམས་ཅད་བསྟབས་ཚར་བ་དང༌། ཁ་ཟས་ཀྱི་ཕུད་ཀྱིས་དཀོན་མཆོག་དང་ཡི་དམ་ལ་མཆོད་པ་དང༌།
འཕྲོག་མ་ལ་ཆང་བུ་སྦྱིན་པ་སོགས་སྤྱི་ལྟར་བྱས་ལ། རང་ལྷའི་འདུ་ཤེས་དང་རྣམ་པ་མི་འཁྲུལ་བའི་ངང་ནས་ནང་གི་སྦྱིན་སྲེག་གསལ་བཏབ་ནས་ཚིམ་པར་བཟའོ། ། འདིར་རབ་ཏུ་བྱུང་བ་སྡོམ་ལྡན་རྣམས་ཀྱིས་ཀྱང་སྡོམ་པ་འོག་མའི་བཅས་པ་དང་འགལ་གྱིས་དོགས་པས་མ་ད་ན་དང་ཕྱི་དྲོའི་ཁ་ཟས་སྤོང་སེམས་ཀྱིས་ཚོགས་རྫས་ལ་སྨད་ན་རྩ་ལྟུང་དུ་འགྱུར་བས། དམ་ཚིག་བླངས་ཏེ་ལྗགས་ལ་རེག་པ་ཙམ་བྱ་བ་དང༌། བུ་རམ་སྦྲང་རྩི་ཞུན་མར་རྣམས་ཤ་ལྔ་བདུད་རྩི་ལྔ་ལས་བྱུང་བའི་ཡེ་ཤེས་ཀྱི་བདུད་རྩིར་བསམས་པས་ནང་གི་སྦྱིན་སྲེག་གི་ཚུལ་གྱིས་བཟའོ། ། རྣལ་འབྱོར་པ་གཞན་རྣམས་ཀྱིས་ཀྱང་དམ་ཚིག་གི་རྫས་ལ་བག་མེད་དུ་མི་སྤྱོད་པར་རན་པར་བྱ་བ་དང༌། ཚོགས་ཀྱི་སྐབས་སུ་རྩོད་པ་དང་ཁ་ཤག་འགྱེད་པ་སོགས་མི་བྱ་བར་ཆོས་ཀྱི་གཏམ་དང་རྡོ་རྗེའི་གླུ་གར་ལ་སོགས་པས་དུས་འདའ་བ་བྱ་ཞིང༌། གཞན་ཡང་ཤ་ལ་བ་ལ་དང་ཆང་ལ་མ་ད་ན་ལ་སོགས་པའི་བརྡའི་སྐད་ཀྱིས་སྨྲ་དགོས་ཏེ། ཀྱེ་རྡོ་རྗེ་ལས། གལ་ཏེ་སངས་རྒྱས་གསང་བའི་སྐད། །
མི་གསུངས་ན་ནི་འགྲོངས་པར་འགྱུར། ། ཞེས་སོགས་མང་དུ་གསུངས་ཏེ། མདོར་ན་ཚོགས་ཀྱི་འཁོར་ལོའི་བསླབ་བྱ་རྒྱས་པ་གཞན་དུ་ཤེས་པར་བྱའི་འདིར་ཡི་གེ་མངས་ཀྱིས་དོགས་པས་མ་བྲིས་སོ། ། དེ་ནས་སློབ་དཔོན་གྱིས་དེ་ཁོ་ན་ཉིད་ལ་ཅུང་ཟད་མཉམ་པར་བཞག་ནས་སྐབས་འདིར་ཡོན་བདག་ཚོགས་བསགས་པའི་ཕྱིར་དོན་ཐབས་དང་ཤེས་རབ་ལྡན་པའི་ཆོས་བཤད་པར་གསུངས་ཀྱང་ཡོན་བདག་དམ་ཚིག་ལ་སོགས་པ་དང་ཚུལ་བཞིན་ལྡན་པ་དཀའ་བས་དེའི་ཚབ་ཏུ་སྔགས་ཁ་ཡར་ཞིག་བཟླས་ན་དེས་ཆོག་པར་སེམས་སོ། ། ལྔ་པ་ཕྱི་ནང་གི་མཁའ་འགྲོ་མ་རྣམས་གླུ་གར་གྱིས་ཚིམ་པར་བྱ་བ་ནི། གླུ་གར་བྱ་བ་འོས་པ་ལ་སློབ་དཔོན་གྱིས་བཀའ་སྩལ་ཞིང༌། དེ་དག་གིས་ཀྱང་ལྷའི་ང་རྒྱལ་བརྟན་པོས། ཀོལླཿཨི་རེཊ་སོགས་རྡོ་རྗེའི་གར་རྒྱས་པར་བྱ་བའམ་དེ་མ་གྲུབ་ན་སྔར་གྱི། ཨ་ཧོ་སུ་ཁ་སོགས་རྐང་པ་བཞི་ལ་གླུ་གར་བྱ་ཞིང༌། མ་ཤེས་ན་མ་བྱས་ཀྱང་ཆོག་ཅེས་ཀུན་བཟང་རྣམ་རོལ་དུ་བཤད་དོ། །
དྲུག་པ་ལུས་ཀྱི་དཀྱིལ་འཁོར་ལྷན་ཅིག་སྐྱེས་པའི་ཡེ་ཤེས་ཀྱིས་ཚིམ་པ་ནི། རབ་ཏུ་བྱུང་བ་རྣམས་ཀྱིས་སྙིང་གར་མར་གྱི་ཉིང་གུའམ་མ་ད་ན་བྱུགས་ལ་ཅུང་ཟད་མཉེ་ཞིང༌། རང་ཉིད་དཀྱིལ་འཁོར་གྱི་གཙོ་མོ་རྗེ་བཙུན་མ་རང་སྣང་གི་ཡབ་དང་བཅས་པ་བསྒོམས་ལ་སྙོམས་པར་ཞུགས་པས། བདེ་སྟོང་གི་ཏིང་ངེ་འཛིན་རྒྱུད་ལས་སྐྱེས་པར་བསམ་པ་སྟེ་དངོས་གཞི་ཚིམ་པ་དྲུག་གོ ། གསུམ་པ་རྗེས་ལ་དྲུག་གི་དང་པོ་ལྷག་མའི་གཏོར་མ་བཏང་བ་ནི། བཟའ་བཏུང་གི་ལྷག་མ་རྣམས་ཤིང་གཞོང་ལ་སོགས་པའི་སྣོད་དུ་མས་རིམ་གྱིས་བསྡུས་ལ། མཚན་མོ་ཡིན་ན་གྲིབ་གནོན་གྱི་གདོན་བསྲུང་བའི་ཕྱིར་དཔལ་འབར་དང་བཅས་ཏེ་སློབ་དཔོན་གྱི་མདུན་དུ་བཞག་ལ། ཕྱག་གསུམ་བྱས་ཏེ། ལྷག་མའི་གཏོར་མ་བྱིན་རླབས་མཛད་པ་ཞུ་ཞེས་བརྗོད། སློབ་དཔོན་གྱིས་མ་ད་ན་ཅུང་ཟད་འཐུངས་ནས་ལག་པ་འབར་བའི་ཕྱག་རྒྱ་དང་བཅས་པའི་ནང་ནས།
ངག་ཏུ་ཕཻཾ་ཞེས་བརྗོད་པ་དང་བསྟུན་ལ་གཏོར་མ་ལ་ཁ་ཕྲུས་བཏབ། དེ་ནས་ཕུད་དམ་ཆུ་གཙང་ཅུང་ཟད་ཀྱང་བྲན་ལ། ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས། ཨོཾ་ཨུཙྪིཥྚ་བ་ལིནྟ་བྷཀྵ་སི་སྭཱ་ཧཱ། ཞེས་པ་ལན་གསུམ་བརྗོད་པས་བསྔོས་ལ་སེ་གོལ་གཏོགས། ལྷག་མ་ལ་དབང་བའི་འབྱུང་པོ་ཐམས་ཅད་ཚིམ་པར་གྱུར་ཅིག་ཅེས་བརྗོད་ལ་ལམ་གྱི་བཞི་མདོར་དོར་རོ། ། གཉིས་པ་བཀྲ་ཤིས་བརྗོད་པ་ནི། སློབ་དཔོན་གྱིས་རྡོ་རྗེ་དྲིལ་བུ་འཛིན་པས། ཀོལླཿཨི་རེཊཋི་སོགས་དང༌། ཕུན་སུམ་ཚོགས་པ་སོགས་ནས་བཀྲ་ཤིས་གསུམ་པའོ། །
ཞེས་པའི་རྗེས་སུ། རྒྱལ་བ་སྲས་བཅས་བསོད་ནམས་མཐུ་དག་དང༌། ། ལྷ་རྣམས་ཀུན་གྱིས་ལེགས་པར་བསམ་པ་དང༌། ། གསང་སྔགས་རིག་སྔགས་རྣམས་ཀྱི་མཐུ་སྟོབས་དང༌། ། བདེན་པར་སྨྲ་བ་རྣམས་ཀྱི་བདེན་ཚིག་གིས། ། བསོད་ནམས་རི་བོ་བཞིན་དུ་བརྟན་པ་དང༌། ། རྒྱུད་ནི་ཉི་ཟླ་བཞིན་དུ་གསལ་བ་དང༌། ། སྙན་པ་ནམ་མཁའ་བཞིན་དུ་ཁྱབ་པ་སྟེ། ། གསུམ་པོ་དེས་ཀྱང་དེང་འདིར་བདེ་ལེགས་ཤོག ། བགེགས་རིགས་སྟོང་ཕྲག་བརྒྱད་ཅུ་ཞི་བ་དང༌། །
མི་མཐུན་གནོད་པའི་རྐྱེན་དང་བྲལ་བ་དང༌། ། འདོད་པ་གྲུབ་ཅིང་ཕུན་སུམ་ཚོགས་པ་སྟེ། ། བཞི་པོ་དེས་ཀྱང་དེང་འདིར་བདེ་ལེགས་ཤོག ། ལོ་བརྒྱ་ཐུབ་ཅིང་སྟོན་བརྒྱ་མཐོང་བ་དང༌། ། ཚེ་རིང་ནད་མེད་ཕུན་སུམ་ཚོགས་པ་དང༌། ། ཐེག་པ་མཆོག་ལ་ངེས་པར་འབྱུང་བ་ཡི། ། ལྔ་པོ་དེས་ཀྱང་དེང་འདིར་བདེ་ལེགས་ཤོག ། སྦྱིན་པ་གཏོང་ཞིང་ཚུལ་ཁྲིམས་བསྲུང་བ་དང༌། ། བཟོད་པ་བསྒོམ་ཞིང་བརྩོན་འགྲུས་རྩོམ་པ་དང༌། ། མཉམ་པར་འཇོག་ཅིང་ཤེས་རབ་བསྐྱེད་པ་སྟེ། །
དྲུག་པོ་དེས་ཀྱང་དེང་འདིར་བདེ་ལེགས་ཤོག ། ཉིན་མོར་བདེ་ལེགས་མཚན་བདེ་ལེགས། ། ཉི་མའི་གུང་ལ་བདེ་ལེགས་ཤིང༌། ། ཉིན་མཚན་རྟག་ཏུ་བདེ་ལེགས་པ། ། དཀོན་མཆོག་གསུམ་གྱིས་དེང་འདིར་སྩོལ། ། ཞེས་བརྗོད་དོ། ། གསུམ་པ་ལྷག་ཆད་ཁ་བསྐང་བའི་ཕྱིར་ཧེ་རུ་ཀའི་ཡི་གེ་བརྒྱ་པ་ཚར་གསུམ་དང༌། མ་འབྱོར་པ་དང་སོགས་བཟོད་པར་མཛོད་ཀྱི་བར་བརྗོད། བཞི་པ་སྨོན་ལམ་གདབ་པ་ནི་སྦྱིན་བདག་གིས་གསེར་ལ་སོགས་པའི་ཡོན་དང་བཅས་ཏེ་གསོལ་བ་བཏབ་ངོར་འདི་སྐད་དུ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང༌།
ཡི་དམ་དཀྱིལ་འཁོར་གྱི་ལྷ་ཚོགས་ཐམས་ཅད་བདག་ཅག་རྣམས་ལ་དགོངས་སུ་གསོལ། དགེ་བ་འདི་ཡིས་ནམ་མཁའི་མཐའ་ཀླས་པའི་ཞེས་སོགས་ནས། དེ་ཡིས་སངས་རྒྱས་ཉིད་ཐོབ་ཤོག ། ཅེས་དང༌། བླ་མེད་བླ་མའི་ཐུགས་རྗེ་ཞེས་སོགས་ནས། སྨོན་ལམ་འགྲུབ་པར་ཤོག་ཅེས་པའི་བར་གྱི་བསྔོ་བ་སྨོན་ལམ་བྱའོ། ། ལྔ་པ་མགྲོན་གཤེགས་སུ་གསོལ་བ་མན་ཆད་ནི་མདུན་བསྐྱེད་ཀྱི་རྗེས་ཆོག་ལ་སོགས་པ་བྱས་པས་འཐུས་སོ། ། སྨྲས་པ། དེ་ལྟར་རྗོད་པར་བྱེད་པའི་ཚིག ། མང་པོ་མིན་པས་བརྗོད་བྱ་ཉིད། །
རྫོགས་པར་སྟོན་པ་ཚིམ་དྲུག་གི ། ཚོགས་ཀྱི་འཁོར་ལོའི་ཆོ་ག་འདི། ། རྒྱལ་བ་དགེས་པའི་བློ་གྲོས་ཅན། ། མང་པོས་ལེགས་པར་གདམས་པའི་སྲོལ། ། གཅེས་པར་བཟུང་ནས་ཁྱད་པར་ཆོས། ། འབྱེད་འདིར་འགལ་བ་མེད་པར་སེམས། ། བསོད་ནམས་ཚོགས་ཀྱི་རྒྱ་མཚོ་སྟེ། ། མཁའ་འགྲོ་ངང་པའི་ཚོགས་ཀུན་སྡུད། ། དངོས་གྲུབ་འདབ་བརྒྱ་འབྱུང་བའི་ཕྱིར། ། འདི་ནི་བདུད་རྩིའི་རོལ་མཚོ་ཡིན། །
དགེ་བ་དེ་ཡིས་སྐྱེ་བོ་ཀུན། ། གསང་ཆེན་ཆོས་ཀྱི་མཛོད་བཟུང་ནས། ། ཟབ་མོའི་སྣོད་གྱུར་སེམས་ཅན་རྣམས། ། སྨིན་ཅིང་གྲོལ་བར་བྱེད་པར་ཤོག ། ཅེས་རྗེ་བཙུན་ས་སྐྱ་པའི་གསེར་ཆོས་མཁའ་འགྲོ་མ་སེང་གེའི་གདོང་པ་ཅན་གྱི་ཚོགས་འཁོར་བྱ་ཚུལ་ཆོ་ག་བདུད་རྩིའི་རོལ་མཚོ་ཞེས་བྱ་བ་འདི་ནི་དཔལ་ས་སྐྱ་པ་ཡབ་སྲས་དང༌། རྗེ་བཙུན་ཨེ་ཝཾ་པ་ཆེན་པོ་ལ་སོགས་པའི་གསུང་རབ་རྣམས་ཀྱི་དོན་དང་མི་འགལ་བར་ངག་འདོན་གྱི་ཚུལ་བདེ་བར་བནྡེ་ཚུལ་ཁྲིམས་རིན་ཆེན་གྱིས་སྡེ་དགེ་ལྷུན་གྲུབ་སྟེང་གི་ཆོས་གྲྭར་བྲིས་པ་དགེ་ཚོགས་རྣམ་པར་འཕེལ་བར་གྱུར་ཅིག། །། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
