གསུང་འབུམ། ཚུལ་ཁྲིམས་རིན་ཆེན།
པོད ༧༤
དཔལ་མགོན་སྟོབས་འཕྲོག་དབང་པོ་གདོང་བཞི་པའི་གསང་ཁྲིད་ཀྱི་སྒྲུབ་ཐབས་འཛམ་བུའི་སྙེ་མ།
༼ཆ༽ ༄༅། །སཱདྷནོཛམྦོམཉྫརཱིནཱམཤྲཱིནཱཐོབལཧརིནྡྲཤྩཏུརྨུཁིཀསྱགུཧྱོནཱཡནསྱབིཛཧཱརཾ།།
༄༅། །དཔལ་མགོན་སྟོབས་འཕྲོག་དབང་པོ་གདོང་བཞི་པའི་གསང་ཁྲིད་ཀྱི་སྒྲུབ་ཐབས་འཛམ་བུའི་སྙེ་མ་ཞེས་བྱ་བ་བཞུགས་སོ།། རྣམ་པ་ཐམས་ཅད་མཁྱེན་པའི་ཞལ་ལུང་ཡོངས། ། ཚུལ་བཞིན་འདོམས་པའི་མཚན་ཉིད་འདིར་རྫོགས་ཞེས། ། ཡིད་ཆེས་འཕྲིན་གྱིས་རབ་བསྔགས་རྡོ་རྗེ་ཡི། ། སློབ་དཔོན་འཇམ་པའི་རྡོ་རྗེ་གཙུག་ན་རོལ། ། ཆེ་མཆོག་ཡོན་ཏན་རྫོགས་པའི་གོམ་སྟབས་ཀྱིས། ། མི་ཕྱེད་རྡོ་རྗེའི་གོ་སར་བཅལ་བྱས་ཀྱང༌། ། རྒྱལ་བསྟན་བསྐྱང་ཕྱིར་ཞིང་སྐྱོང་དབང་པོའི་སྐུར། །
ཉེར་སྤྲུལ་ལས་བཞི་ལྷུན་གྲུབ་གདོང་བཞི་པ། ། གང་གི་སྒྲུབ་ཚུལ་གདམས་པའི་རྒྱ་མཚོ་ལས། ། ཆེས་ཟབ་སྙིང་པོའི་ཟིལ་མངར་ལ་བརྟེན་ནས། ། མཐར་ཐུག་སྐུ་བཞི་ཡེ་ཤེས་ལྔ་ལྡན་སྲོག ། འཕོ་བྲལ་རྟག་པའི་ཆོ་ག་རྒྱུན་འཁྱེར་བརྩམ། ། དེ་ལ་འདིར་ཞིང་སྐྱོང་སྟོབས་འཕྲོག་དབང་པོའི་གསང་སྒྲུབ་ཀྱི་གདམས་པ་ཐོབ་པས་རྒྱུན་ཆགས་ཉམས་སུ་བླང་བའི་ཚུལ་ལ། སྔོན་འགྲོ་དངོས་གཞི་རྗེས་གསུམ་ལས། དང་པོ་ནི། སྐྱབས་འགྲོ་སེམས་བསྐྱེད་དང་རྡོ་རྗེ་སེམས་དཔའི་བསྒོམ་བཟླས་མ་རྒྱུད་སྤྱི་ལྟར་བྱས་ལ། བླ་མའི་རྣལ་འབྱོར་ནི།
གནས་ཁང་དུར་ཁྲོད་རོལ་པའི་གཞལ་ཡས་ཁང་དུ་གསལ་བའི་ནང༌། རང་གི་མདུན་གྱི་ནམ་མཁར་ཞིང་སྐྱོང་གདོང་བཞི་པ་འཁོར་དང་བཅས་པ། དེའི་སྤྱི་བོར་སྐྱབས་གནས་ཀུན་འདུས་རྩ་བའི་བླ་མ་སྐུ་གུར་གྱི་མགོན་པོའི་རྣམ་པ་ཅན། དེའི་སྤྱི་བོ་ནས་ཡར་རྨོར་ཆེན་ཀུན་དགའ་ལྷུན་གྲུབ་དང་ནམ་མཁའ་དཔལ་བཟང་ཐ་མི་དད་པ། བྱམས་པ་ངག་དབང་ལྷུན་གྲུབ། རིན་ཆེན་བསོད་ནམས་མཆོག་གྲུབ། དབང་ཕྱུག་རབ་བརྟན། བསོད་ནམས་ཆོས་འཕེལ། མཁྱེན་བརྩེའི་དབང་ཕྱུག ཚར་ཆེན་བློ་གསལ་རྒྱ་མཚོ།
བཀྲ་ཤིས་སེང་གེ སྐྱེས་མཆོག་རྒྱལ་མཚན། སངས་རྒྱས་མཆོག དགེ་བ་རྒྱལ་མཚན། བཟང་པོ་རྒྱལ་མཚན། གཟུངས་ཀྱི་དཔལ་བ། ཆོས་རྗེ་བླ་མ་དམ་པ། རྗེ་བདག་ཉིད་ཆེན་པོ། ཨཱ་ནནྡ་དམ་པ། འགྲོ་མགོན་འཕགས་པ།
ས་སྐྱ་པཎ་ཆེན། གྲགས་པ་རྒྱལ་མཚན། བསོད་ནམས་རྩེ་མོ། རྗེ་ས་སྐྱ་པ་ཆེན་པོ། གནམ་ཁའུ་པ། གཉན་ལོ་ཙཱ་བ། རི་སུལ་གྱི་རྣལ་འབྱོར་མ། རིན་ཆེན་གྲགས་པ། རིན་ཆེན་རྡོ་རྗེ། དྲི་མེད་སྦས་པ།
དཔལ་བདེ་བ། མར་མེ་མཛད། སངས་རྒྱས་ཡེ་ཤེས་ཞབས། བ་ལིནྟ་པ། འཕགས་པ་ཀླུ་སྒྲུབ། སངས་རྒྱས་རྡོ་རྗེ་འཆང་གི་བར་གྱི་བརྒྱུད་པའི་བླ་མ་རྣམས་གུར་གྱི་མགོན་པོའི་རྣམ་པ་སྐུ་བཞི་ཡེ་ཤེས་ལྔ་དང་ལྡན་པའི་བདག་ཉིད་ཅན་ཐོ་བརྩེགས་སུ་བདག་ལ་དགྱེས་བཞིན་དུ་བཞུགས་པར་གྱུར། དེ་རྣམས་ཀྱི་ཐུགས་ཀ་ནས་འོད་ཟེར་འཕྲོས། བླ་མ་ཡི་དམ་རྒྱལ་བ་སྲས་དང་སྲུང་མར་བཅས་པ་ཐམས་ཅད་སྤྱན་དྲངས་ནས། དེ་དག་ལ་ཐིམ་པས་ཐམས་ཅད་སྐྱབས་གནས་ཀུན་འདུས་སུ་གྱུར། སངས་རྒྱས་ཐམས་ཅད་འདུས་པའི་སྐུ་སོགས་དང༌།
གང་གི་དྲིན་གྱིས་བདེ་ཆེན་ཉིད་སོགས་ཤླཽ་ཀ་རེས་བསྟོད་ལ། རེ་རེ་བཞིན་དུ་གསོལ་བ་འདེབས་པའམ། མི་ནུས་ན། བསྟན་སྲུང་དབང་པོའི་བཀའ་སྲོལ་གདམས་ངག་བརྒྱུད་པའི་བླ་མ་ཐམས་ཅད་ལ་སྐྱབས་སུ་མཆིའོ། ། གསོལ་བ་འདེབས་སོ། ། བྱིན་གྱིས་རློབས་ཤིག ཞེས་གསོལ་བ་བཏབ་པས། བརྒྱུད་པའི་བླ་མ་རྣམས་རིམ་བཞིན་འོད་དུ་ཞུ་ནས་རྩ་བའི་བླ་མ་ལ་ཐིམ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པས་བདག་གི་རྒྱུད་བྱིན་གྱིས་བརླབ་ཏུ་གསོལ། ལྷན་ཅིག་སྐྱེས་པའི་ཡེ་ཤེས་དང་རིམ་པ་གཉིས་ཀྱི་རྟོགས་པ་ཁྱད་པར་ཅན་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ།
ཞིང་སྐྱོང་དབང་པོ་འཁོར་བཅས་བདག་གི་དབང་དུ་འདུས་ནས་ལས་བཞིའི་ཕྲིན་ལས་ཐམས་ཅད་འབད་མེད་དུ་འགྲུབ་པར་བྱིན་གྱིས་བརླབ་ཏུ་གསོལ། འོག་གི་ཆོས་སྐྱོང་འཁོར་བཅས་འོད་དུ་ཞུ་ནས་བླ་མ་ལ་ཐིམ། མཎྜལ་འབུལ་བའི་སྐབས་ཡིན་ན་འདིར་གསོག་གོ ། བླ་མའི་གནས་གསུམ་གྱི་ཡིག་འབྲུ་གསུམ་ལས། འོད་ཟེར་དཀར་དམར་མཐིང་གསུམ་ཨོཾ་ཨཱཿཧཱུྃ་གི་གཟུགས་སུ་བྱུང༌། རང་གི་གནས་གསུམ་དུ་རིམ་དང་ཅིག་ཅར་དུ་ཐིམ་པས་དབང་བཞི་ཐོབ། སྒྲིབ་པ་བག་ཆགས་དང་བཅས་པ་བྱང་ནས་སྐུ་བཞིའི་ས་བོན་རྒྱུད་ལ་བཞག བླ་མ་འོད་དུ་ཞུ་ནས་རང་ལ་ཐིམ་པས་མཉམ་པ་ཉིད་ཀྱི་ངང་དུ་ཅུང་ཟད་འཇོག གཉིས་པ་དངོས་གཞི་ལ། ཨོཾ་སྭ་བྷཱ་ཝ་སོགས་ཀྱིས་སྟོང་པར་སྦྱངས།
སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་རྡོ་རྗེའི་ས་གཞི་རྭ་བ་གུར་བླ་བྲེ་ཡེ་ཤེས་ཀྱི་མེ་འབར་བ་དང་བཅས་པའི་སྲུང་བའི་འཁོར་ལོར་གྱུར་པའི་དབུས་སུ། པདྨ་ཉི་མ་མི་རོའི་སྟེང་དུ་ཧཱུྃ་ལས་རང་ཉིད་རྡོ་རྗེ་གུར་གྱི་མགོན་པོ་སོགས་ནས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། དེ་ལས་འོད་ཟེར་འཕྲོས་པས། རང་བཞིན་གྱི་གནས་ནས་རྡོ་རྗེ་ནག་པོ་ཆེན་པོ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿས་བསྟིམ། སླར་ཡང་འོད་ཟེར་འཕྲོས་པས་དབང་གི་ལྷ་རིགས་ལྔ་སྤྱན་དྲངས། ཨོཾ་ཨ་བྷི་ཥིཉྩ་ཏུ་མཱཾ་སརྦ་ཏ་ཐཱ་ག་ཏ་ཞེས་གསོལ་བ་བཏབ་པས།
ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ་ཞེས་གསུང་ཞིང་དབང་བསྐུར། སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན་པར་བསམ། ཐུགས་ཀར་ཉི་མའི་སྟེང་དུ་ཧཱུྃ་གི་མཐར་སྔགས་ཀྱིས་བསྐོར་བར་བསམས་ལ། ཡི་གེ་བདུན་པའི་བཟླས་པ་ཅུང་ཟད་བྱའོ། ། དེ་ཙམ་མི་ནུས་ན་པདྨ་དང་ཉི་མ་མི་རོའི་སྟེང་དུ་རང་སྐད་ཅིག་གིས་རྡོ་རྗེ་ནག་པོ་ཆེན་པོ་གུར་གྱི་མགོན་པོ་སྐུ་མདོག་མཐིང་ནག་གྲི་གུག་དང་ཐོད་པ་དང་གཎྜི་འཛིན་པ། མིའུ་ཐུང་གེལ་པའི་འདུག་སྟངས་ཀྱིས་བཞུགས་པ་ཁྲོ་བོའི་རྒྱན་གྱིས་བརྒྱན་པའི་སྐུར་གྱུར། ཞེས་སྐད་ཅིག་གིས་གསལ་བཏབ་ཀྱང་རུང་ངོ༌། ། གཉིས་ཀ་ལྟར་ཡང༌། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་བླ་མ་རྡོ་རྗེ་གུར་གྱི་མགོན་པོ་དང་སྟོབས་འཕྲོག་དབང་པོ་ཡུམ་བཞི་དང་བཅས་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ
ཛཿཧཱུྃ་བཾ་ཧོཿ རང་ལ་གཉིས་སུ་མེད་པར་ཐིམ་པས། རང་གི་ལུས་ཀྱི་ནང་རྩ་གསུམ་འཁོར་ལོ་བཞི་རྣམས་ལམ་གྱིས་གསལ་བར་གྱུར་ཏེ། སྤྱི་བོ་ནས་གསང་གནས་ཀྱི་བར་རྩ་དབུ་མ་སྔོ་བསངས་ཐིག་ལེའི་དྭངས་མས་གང་བ། གཡས་སུ་རོ་མ་དམར་གསལ་རཀྟའི་དྭངས་མས་གང་བ། གཡོན་དུ་རྐྱང་མ་དཀར་དྭངས་བྱང་ཆུབ་སེམས་ཀྱིས་གང་བ། ཡར་རྩེ་སྤྱི་བོ་ནས་གུག་སྟེ་སྨིན་མཚམས་དང་སྣ་བུག་གཉིས་ལ་ཟུག་པ། ལྟེ་བ་སྤྲུལ་པའི་འཁོར་ལོ། སྙིང་ག་ཆོས་ཀྱི་འཁོར་ལོ། མགྲིན་པ་ལོངས་སྤྱོད་ཀྱི་འཁོར་ལོ།
སྤྱི་བོ་བདེ་ཆེན་གྱི་འཁོར་ལོ་རྣམས་རྩ་འདབ་གྱེས་པ། གསང་གནས་རྩ་གསུམ་གྱི་འདུས་མདོར་ཆོས་འབྱུང་གྲུ་གསུམ་སྨུག་ནག་གདེང་ཁ་ཆེ་བ་ལྟེ་འོག་སོར་བཞིར་སླེབས་པའི་ནང༌། ཡུམ་ཆེན་གཡུང་མོ་ནག་མོ་གྲི་གུག་དང་ཐོད་པ་ཐུགས་ཀར་འཛིན་པ། ཞབས་གཉིས་མཉམ་པའི་སྟབས་ཀྱིས་བཞེངས་པ། དེའི་ལྟེ་བར་ཡུམ་ཆེན་ཨེ་ཀ་ཛཱ་ཊི་སྐུ་མདོག་སྔོ་བསངས་ཕྱག་གཉིས་ཀྱིས་གཡུའི་བུམ་པ་ཐུགས་ཀར་འཛིན་པ། དར་དཀར་གྱི་ན་བཟས་སྟོད་གཡོགས་ཤིང་སྟག་གི་པགས་པའི་ཤམ་ཐབས་ཅན། རལ་པ་ལན་བུ་གཅིག་ཏུ་གྱུར་ནས་གཡོན་དུ་འཕྱང་བ། ཁྲོ་མོའི་རྣམ་པ་ཅན། སེམས་དཔའི་སྐྱིལ་ཀྲུང་གིས་བཞུགས་པ། དེ་གཉིས་ལས་འོད་སྔོན་པོ་ཞིག་ཆད།
དབུ་མར་བརྒྱུད། སྙིང་ག་ཆོས་ཀྱི་འཁོར་ལོའི་དབུས་ཀྱི་རྩ་ཐིག་རླུང་གསུམ་འོད་དང་བཅས་པ་རོ་གཅིག་ཏུ་འདྲེས་པས། རྩ་འཁོར་གྱི་སྟོད་ཙམ་དུ་བླ་མ་གུར་གྱི་མགོན་པོ་སྐུ་མདོག་མཐིང་ནག་ཞལ་གཅིག་ཕྱག་གཉིས། གྲི་གུག་དང་ཐོད་པ་གཎྜི་འཛིན་པ། མིའུ་ཐུང་གེལ་པའི་འདུག་སྟངས་ཀྱིས་བཞུགས་པ། ཁྲོ་བོའི་རྒྱན་གྱིས་བརྒྱན་པའི་སྐུར་གྱུར། བླ་མ་གུར་མགོན་གྱི་ཐུགས་ཀ་ནས་འོད་སྔོན་པོ་ཞིག་ཆད་པ་ཆོས་འཁོར་གྱི་དབུས་སུ་འདྲེས་པ་ལས་སྟོབས་འཕྲོག་དབང་པོའི་ངོ་བོ་ཧཱུྃ་སྔོན་པོ། ཕྱོགས་བཞིར་ཡུམ་ཆེན་བཞིའི་ངོ་བོ་རང་མདོག་དང་མཐུན་པའི་ཧཱུྃ་རེ་རེ་ཉི་མའི་གདན་ལ་གནས་པ། བླ་མ་གུར་མགོན་ཧཱུྃ་ཡིག་ལྔ་དང་བཅས་པའི་གནས་གསུམ་དུ་ཨོཾ་ཨཱཿཧཱུྃ་གིས་མཚན་པ། ཧཱུྃ་ལས་འོད་ཟེར་འཕྲོས་པས།
བླ་མ་ཡི་དམ་རྒྱལ་བ་སྲས་དང་བསྟན་སྲུང་ཐམས་ཅད། བླ་མ་གུར་མགོན་ཞིང་སྐྱོང་དབང་པོ་འཁོར་དང་བཅས་པའི་རྣམ་པར་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཛཿཧཱུྃ་བཾ་ཧོཿསོ་སོར་གཉིས་སུ་མེད་པར་ཐིམ། སླར་ཡང་ཧཱུྃ་ལས་འོད་ཟེར་འཕྲོས། དབང་གི་ལྷ་རིགས་ལྔ་གོང་ལྟར་སྤྱན་དྲངས། བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། དེ་རྣམས་ཀྱིས་ཨོཾ་བཛྲཱི་བྷ་ཝ་ཨ་བྷི་ཥཉྩ་ཧཱུྃ། ཞེས་དབང་བསྐུར།
སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་གུར་མགོན་སྤྱི་བོར་མི་བསྐྱོད་པ་དང༌། གཞན་རྣམས་ལ་རྡོ་རྗེ་སྔོན་པོས་དབུར་བརྒྱན། དགུར་མགོན་གྱི་ཕྱག་ན་དམ་ཚིག་གི་རྡོ་རྗེ་ཐོགས་ཏེ། རྡོ་རྗེ་འདི་ནི་རྡོ་རྗེ་ཆེ། ། སངས་རྒྱས་ཀུན་གྱི་བྱིན་གྱིས་བརླབས། ། གལ་ཏེ་དམ་ལས་འདས་གྱུར་ནས། ། འཇིག་འགྱུར་འདི་ལ་ཐེ་ཚོམ་མེད། ། མ་ཧཱ་ས་མ་ཡ་ཧ་ན་ཧཱུྃ་ཕཊ།
ཅེས་པས་དམ་ལ་བཞག གཏོར་མ། ཨོཾ་ཨཱཿཧཱུྃ་ཧ་ཧོཿཧྲཱིཿས་བྱིན་གྱིས་བརླབས་ལ། ཨོཾ་ཤྲཱི་མ་ཧཱ་ཀཱ་ལ་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏ་བྷྱོཿསོགས་བཏགས་པ་ལན་གསུམ་གྱིས་ཕུལ། ཨོཾ་བཛྲ་ཨརྒྷཾ་སྭཱ་ཧཱ། ཨོཾ་བཛྲ་པཱ་དྱཾ་སྭཱ་ཧཱ། ཨོཾ་བཛྲ་པུཥྤེ་ཨཱཿཧཱུྃ་ནས་ཤབྡ་ཨཱཿཧཱུྃ་གི་བར་དང༌། ཨོཾ་ཨཱཿཧཱུྃ་གིས་ནང་མཆོད་ཕུལ། དེ་ནས་བཟླས་པ་བྱ་བ་ནི། ནང་གི་བླ་མ་ཡིག་འབྲུ་ལྔ་དང་བཅས་པ་ལས་འོད་ཟེར་འཕྲོས།
ལུས་ཀྱི་ནང་གང༌། ནད་གདོན་སྡིག་སྒྲིབ་དང༌། ནག་པོ་ཆེན་པོ་སྒྲུབ་པ་ལ་གེགས་བྱེད་ཀྱི་དྲི་མ་ཐམས་ཅད་སྦྱངས། འོད་ཟེར་སྣ་བུག་ནས་ཕྱིར་འཕྲོས། སེམས་ཅན་ཐམས་ཅད་ཀྱི་སྡིག་སྒྲིབ་ཐམས་ཅད་སྦྱངས། སངས་རྒྱས་བྱང་སེམས་བླ་མ་དང་ནག་པོ་ཆེན་པོ་རྣམས་མཆོད་པས་མཉེས་པར་བྱས། བདག་གི་དབང་དུ་གྱུར་ནས་འོད་ཟེར་གྱི་རྣམ་པར་ཚུར་བསྡུས་རང་ལ་ཐིམ་པས་གཟི་བརྗིད་ཆེར་རྒྱས་ཤིང༌། བདེ་ཆེན་གྱི་ཡེ་ཤེས་རྒྱུད་ལ་སྐྱེས་པར་བསམས་ལ། ཨོཾ་མ་ཧཱ་ཀཱ་ལ་ཀཱ་ལ་བི་ཀཱ་ལ་ར་ཏྲི་ཏ། ཌོམྦི་ནི།
ཙཎྜ་ལི། རཀྵ་སི། སིཾ་ག་ལི་ཧཱུྃ་བྷྱོཿཧཱུྃ། ཞེས་པ་ཅི་ནུས་བཟླའོ། ། དེ་ནས་ནང་གི་བླ་མ་དང་ཡིག་འབྲུ་རྣམས་ལས་འོད་ཟེར་ཁ་དོག་ལྔ་ལྡན་འཕྲོས། ལུས་ཀྱི་ནང་ཐམས་ཅད་གང༌། དུག་ལྔས་བསྐྱེད་པའི་ནད་གདོན་སྡིག་སྒྲིབ་ཐམས་ཅད་སྦྱངས། འོད་ཟེར་ཕྱིར་འཕྲོས། འཇིག་རྟེན་གྱི་ཁམས་ཁྱབ་པས་དུག་ལྔའི་རྟོག་པ་གཙོ་བོར་གྱུར་པའི་དགྲ་བགེགས་ཐམས་ཅད་ཚར་བཅད། དེ་དག་དང་ཕྱིའི་དྲེགས་བྱེད་སངས་རྒྱས་བྱང་སེམས་དང་བཅས་པ་ཐམས་ཅད་ཡེ་ཤེས་ལྔའི་རང་བཞིན་འོད་ཟེར་ལྔའི་རྣམ་པར་ཞུ་བ།
ནང་གི་ལྷ་ཚོགས་རྣམས་ལ་ཐིམ་པའི་རྐྱེན་གྱིས་ཡི་གེ་ལྔ་འོད་དུ་ཞུ་ནས་བླ་མ་ལ་ཐིམ། དེའང་འོད་སྔོན་པོར་བདེ་སྟོང་གི་རང་བཞིན་དུ་གྱུར་ཏེ། ལུས་ཐམས་ཅད་ཁྱབ་པས་བདེ་ཆེན་གྱི་ཡེ་ཤེས་སྐྱེས་པར་བསམ། རླུང་རོ་ལན་གསུམ་བསལ་ལ་རླུང་ཁ་སྦྱར་བསྒོམ་མོ། ། གཉིས་པ་སྒྲུབ་པ་ནི། སྒོམ་པ་ལྷའི་གནད། དམ་བཞག་རྫས་ཀྱི་གནད། བསྙེན་པ་སྔགས་ཀྱི་གནད། ལས་མཁན་མྱང་འདས་ཀྱི་གནད། གསང་རྟེན་ལུས་ལ་སྦ་བའི་གནང་ངོ༌།་་་་་ །
གནད་ལྔའི་སྒོ་ནས་ཉམས་སུ་ལེན་པ་ལ་རང་རྡོ་རྗེ་གུར་མགོན་གནས་གྱུར་པའི་ཚུལ་གྱིས་སྟོབས་འཕྲོག་དབང་པོ་གདོང་བཞི་པའི་སྐུར་གྱུར་པ་ནི། པདྨ་དང་ཉི་མ་དང་རོའི་གདན་ལ་སྐད་ཅིག་གིས་ནག་པོ་ཆེན་པོ་གདོང་བཞི་པ། རྩ་ཞལ་སྔོན་པོ་རོ་ཟ་བ། གཡས་དཀར། གཡོན་དམར། སྟེང་ཞལ་དུད་ཁ། ཞལ་རེ་རེ་ལ་སྤྱན་གསུམ་གསུམ་དང་ལྡན་པ། ཞལ་གདངས་ཤིང་མཆེ་བ་གཙིགས་པ། ཕྱག་བཞིའི་དང་པོ་གཉིས་ཀྱིས་གྲི་གུག་དང་ཐོད་ཁྲག་ཐུགས་ཀར་འཛིན་པ། གཡས་འོག་མས་རྩེ་གསུམ་དང་གཡོན་འོག་མས་མདུང་རྣོན་འཛིན་པ།
གཡོན་པའི་མཆན་ཁུང་ན་བུམ་པ་དང་རུས་ཕྲེང་ཕྱག་འགག་ཏུ་བརྒྱུས་པ། སྐྲ་ཁམ་པ་གྱེན་དུ་བརྫེས་པ། མི་མགོ་སྐམ་པོ་ལྔའི་དབུ་རྒྱན་དང་རློན་པ་ལྔ་བཅུའི་དོ་ཤལ་ཅན། ཚངས་པའི་སྐུད་པ་དང་རུས་པའི་རྒྱན་དང་དྲིལ་བུ་གཡེར་ཁས་བརྒྱན་པ། སྟག་ལྤགས་རློན་པའི་ཤམ་ཐབས་ཅན། དེའི་པང་ན་ཡུམ་ཨེ་ཀ་ཛཱ་ཊི་མས་འཁྱུད་ཅིང༌། དྲག་ལ་རྔམ་པའི་ཆ་བྱད་ཀྱིས། དམ་ཉམས་དགྲ་བོའི་སྟེང་ན་འཇིགས་པའི་བྲོ་བརྡུང་བའི་སྐུར་གསལ་བ། དེའི་ལུས་ལ་རྩ་གསུམ་འཁོར་ལོ་བཞི། ལྟེ་འོག་ཆོས་འབྱུང་གི་ནང་དུ་ཡུམ་ཆེན་གཉིས་དང་བཅས་པར་གསལ་བར་གྱུར་པའི།
ཡུམ་ཆེན་གཉིས་ལས་འོད་སྔོན་པོ་གསུམ་བྱུང༌། ལྟེ་བའི་འཁོར་ལོའི་རྩ་ཐིག་རླུང་གསུམ་འོད་དང་བཅས་པ་རོ་གཅིག་ཏུ་འདྲེས་པ་ལས། རྩ་འཁོར་གྱི་སྟོད་ཙམ་དུ་བླ་མ་གུར་གྱི་མགོན་པོ་གསུམ་དུ་གྱུར། དེ་གསུམ་ལས་འོད་སྔོན་པོ་གསུམ་ཆད་པ་ལས། དབུས་སུ་སྟོབས་འཕྲོག་དབང་པོ་གདོང་བཞི་པ་རྩ་ཞལ་སྔོན་པོ་སོགས་ནས། སྟག་ལྤགས་རློན་པའི་ཤམ་ཐབས་ཅན་ཞེས་པའི་བར་དང༌། དེའི་པང་ན་ཡུམ་ཨེ་ཀ་ཛཱ་ཊི་མས་འཁྱུད་པ། བརྐྱང་བསྐུམ་དོར་སྟབས་ཀྱིས་བཞུགས་པ། གཡས་སུ་རོ་མ་དང་དབྱེར་མེད་པའི་སྲིན་མོ་དམར་མོ་དང་གཡུང་མོ་ནག་མོ་གཉིས། གཡོན་དུ་རྐྱང་མ་དང་དབྱེར་མེད་པའི་སིངྒ་ལི་སེར་མོ་དང་གཏུམ་མོ་ལྗང་གུ།
གཉིས་ཏེ་ ་་་་་ཡུམ་བཞི་མགོན་པོ་ལས་ཅུང་ཟད་དམའ་བར་བསྒོམ། བཞི་ཀའང་གྲི་གུག་དང་ཐོད་ཁྲག་འཛིན་པ། གཅེར་མོ་རྒྱན་མེད་པ་གཡོན་བརྐྱང་གི་སྟབས་ཀྱིས་གཙོ་བོ་ལ་ཕྱོགས་པར་བཞེངས་པས། བླ་མ་གུར་མགོན་གསུམ་ལས་ཤཱ་ས་ནའི་སྔགས་ཕྲེང་མཐིང་ག་མེ་འབར་བ་འཕྲོས་པས། འོག་གི་ཡབ་ཡུམ་ལྔ་རྒྱ་གྲམ་དུ་བཅིངས་པས་སྐྲག་ཅིང་འདར་བའི་རྣམ་པར་གྱུར། དེ་ཐམས་ཅད་ཀྱི་དཔྲལ་མགྲིན་སྙིང་ག་གསུམ་དུ་ཨོཾ་ཨཱཿཧཱུྃ། ཧཱུྃ་ལས་འོད་ཟེར་འཕྲོས་པས་བླ་མ་ཡི་དམ་སོགས་ཡེ་ཤེས་པ་སྤྱན་དྲངས་ནས་བསྟིམ་པ་དང༌། དབང་བསྐུར་རྒྱས་གདབ། དམ་བཞག མཆོད་གཏོར་འབུལ་བ་རྣམས་གང་བསྙེན་པའི་སྐབས་ འདིར་རྩ་ཞལ་ནག་པོས་གཡས་ཀྱི་སྲིན་མོ་ལ་གཟིགས་པས་ཡུམ་ཆེན་བདེ་བས་མཉེས་ནས་འོད་དུ་ཡལ་འགྲོ་ལ་ཁད་པ་དང༌།
ཡུམ་ཆེན་སྲིན་མོས་ཀྱང་རྩ་ཞལ་ལ་གཟིགས་པས་དེ་ཉིད་བདེ་བས་མཉེས་ནས་འོད་དུ་ཡལ་ལ་ཁད་པར་བསམ། དེ་བཞིན་དུ་གཡས་ཞལ་དང་གཡུང་མོ། གཡོན་ཞལ་དང་གཏུམ་མོ། ། སྟེང་ཞལ་དང་སིངྒ་ལི་རྣམས་ཕན་ཚུན་གཟིགས་རེས་ཀྱི་བདེ་བ་བསྒྲུབ་པའི་དམིགས་པ་བྱ་བ་ནི་བླ་མ་གོང་མའི་ཞལ་རྒྱུན་ལ་བཞུགས་པའོ།་་་་་ ། བཞིན་བྱའོ། ། དེ་ནས་རླུང་རོ་ལན་གསུམ་བུས་ལ། དམིགས་པ་ནི་བླ་མ་གུར་མགོན་གསུམ་ལས་འོད་ཟེར་དམར་ནག་ཚ་ཞིང་རྩུབ་པ་འཕྲོས། ཡབ་ཡུམ་ལྔ་ལ་ཕོག་སྟེ་དྲག་ཏུ་བསྐུལ་བས། དེ་རྣམས་ལས་རང་འདྲའི་སྤྲུལ་པ་དྲག་གཏུམ་དཔག་ཏུ་མེད་པ་སྣ་བུག་གཉིས་ནས་ཕྱིར་འཕྲོས། ཕྱི་རོལ་གྱི་དྲེགས་བྱེད་རྣམས་དང་བཅས་པས་སྟོང་གསུམ་གང་བས།
བསྟན་པ་དང་རྣལ་འབྱོར་པ་ལ་སྡང་བའི་དགྲ་བགེགས་ཐམས་ཅད་ཚར་བཅད། དེ་དག་གི་རྣམ་ཤེས་དང་བསོད་ནམས་འོད་ཀྱི་རྣམ་པར་བསྡུས། སྤྲུལ་པ་རྣམས་དང་ལྷན་ཅིག་སྣ་བུག་ནས་ཞུགས། ནང་གི་བླ་མ་ཆོས་སྐྱོང་ལ་ཐིམ་པས། སྲིད་གསུམ་གྱི་དགྲ་བགེགས་སྒྲོལ་བའི་མཐུ་སྟོབས་ཕུན་སུམ་ཚོགས་པར་གྱུར་པར་བསམས་ལ། ཨོཾ་མ་ ་་་་་ཨོཾ་ནག་པོ་ཆེན་པོ་མཆེ་བ་གཙིགས། ཧཱ་ཀཱ་ལ་ཀཱ་ལ་བི་ཀཊྚ་ ཨོཾ་ནག་པོ་ཆེན་པོ་མཆེ་བ་གཙིགས།་་་་་ ཀཱ་ར་ལ། མཆུ་འཕྱང་ཤུགས་ཆེ་་་་་་ ལམྦི་ཏ་ཨོ་ཋ། མཆུ་འཕྱང་ཤུགས་ཆེ།་་་་་
ལམྦ་ཀ་བེ་ཀ བྱིས་པའི་གཟུགས།་་་་་ ལམྦ་ཀ་བ་ལེ དྲིལ་བུའི་སྒྲ་སྒྲོགས་དྲག་པོ་ནི།་་་་་ རཝི་གྷཎྜ་རུ་དྲ། མཱ་ལ་བི་ ་་་་་ཕྲེང་ཅན་དཔའ་ཞིང་གཅོད་པར་བྱེད།
ཧུ་རེ་ཙྪེ་ད་ཧ་ཀ་ལེ། ཧ་ལེ་ན་ཧ་ལེ། ་་་་་ ཤ་ཆན་ཟ་བྱེད་མིང་གྲངས་ཅན། པི་མཱི་ཛཱ་ལི། བཱ་མེ་གྷུནྡི་དྷ་རི་ཡཾ་མ་ཨེཾ། ་་་་་
གཡོན་ན་ཆང་བུམ་ཐོད་པ་འཛིན། ད་ཧི་ན་ཀཱརྟི་ཀ་ཀ་རོ་ཊི། ་་་་་ གཡས་ན་གྲི་གུག་རལ་གྲི་ཅན། བི་བྷི་ཥ་ཎ་དྷ་ཨེཾ། ་་་་་ འཇིགས་སུ་རུང་བའི་མགྱོགས་པ་ཅན། བཱ་མེ་ཤུ་ལ་ ་་་་་ལག་པ་གཡོན་པར་མདུང་ཐུང་ཐོགས། པཱ་ཎི། ཧ་ར་དོ་ར་ན་ར་སི་ ་་་་་མི་མགོའི་ཕྲེང་བའི་དོ་ཤལ་ཅན། ར་མཱ་ལ། པཱ་ཏ་ལེ་ཀྵིཾ་ ་་་་་ས་འོག་ཏུ་ནི་ཀྵིཾ་སྒྲ་སྒྲོགས།
ཀ་ར་ཀ་ལ། མ་ཧཱ་པོ་ ་་་་་པོ་ཏ་ལ་རི་ཆེན་པོ་ན། ཊ་ལེ། མ་ཧཱ་ཀཱ་ལ་ ་་་་་ནག་པོ་ཆེན་པོ་ཁྱོད་བཞུགས་ཤིང༌། ཤྲཱི་ཀ་བི་ལ། ཀེ་ལ་སཾ་ཀྵེ་ཏྲ་པཱ་ལ། ་་་་་ ཏི་སེ་གངས་ལ་ཞིང་སྐྱོང་མཛད། ཧ་ཧཱ་ ་་་་་ཧ་ཧའི་གད་རྒྱངས་ ཀ་ ་་་་་ཧཱུྃ་ཧཱུྃ་སྒྲོགས། རེ། པཱུརྦ་བྷཱ་ཥ་བྷི་ ་་་་་སྔོན་གྱི་སྐད་དུ་ལེགས་ལྡན་ཁྱོད།
ཨུཾ་ཛཽ་ཛནྟི། མཱཾ་ས་ ་་་་་ཤ་རུས་སྦྱར་ཟན་མེ་ཏོག་སྤོས། བྷ་ཏ། ཕུལླ་དྷཱུ་པ། ་་་་་ ཤ་རུས་སྦྱར་ཟན་མེ་ཏོག་སྤོས། ཨི་གྷ་ཧ་ ་་་་་ཁྱེར་ཅིག་གཏོར་མ་འདི་ཟུང་ཞིག བ་ལིཾ་ཛགྷ་ཧ། ད་ཤ་ ་་་་་ཕྱོགས་བཅུའི་དབང་ཕྱུག་བྱང་ཕྱོགས་གནས། དིཀ་ཨུཏྟ་ར་ཝུ་རི། ཌོམྦི་ནི་ཙཎྜ་ལི་ ་་་་་གཡུང་མོ་གཏུམ་མོ་སྲིན་མོ་དང༌།
རཀྵ་སི། སིཾ་ག་ལི་ ་་་་་སིངྒ་ལི་མ་ལྷ་མོ་ཀྱེ། དེ་ཝི། ཧ་ན་ཧ་ན། ་་་་་ རྒྱོབ་རྒྱོབ་ བནྡྷ་བནྡྷ། ་་་་་ ཆིངས་ཆིངས། མཱ་ར་ ་་་་་སོད་སོད་ཅིག ད་ཧ་ད་ཧ། ་་་་་ སྲེགས་སྲེགས། པ་ཙ་པ་ཙ། ་་་་་
ཆོས་ཆོས། ཀྵིཾ་ཀྵིཾ། ་་་་་ ཀྵིཾ་ཀྵིཾ་གྱིས། ལེ་ཧི་བ་ ་་་་་གཏོར་མ་འདི་ལོངས་དངོས་གྲུབ་སྩལ། ལི་དེ་ཧི་སིདྡྷི། བི་ཀཱ་ལ་ ་་་་་རྣམ་པར་གནག་པའི་དགྲ་རྣམས་སོད། ཤ་ཏྲཱུ་ན་ནཱ་ར་ཡ་ཧཱུྃ་ཕཊ། ཅེས་པའི་སྔགས་རིང་ཅི་རིགས་པར་བཟླས། དེའི་འཚུབ་ཅིང་ལྡོག་རྟགས་བྱུང་ན། སྔགས་རིང་བཟློག་སྟེ་གསུམ་མམ་བདུན་ཙམ་བཟླས་ན་འཇམ་ཞིང་ཤིས་པའི་གནད་དོ། །
གསུམ་པ་ལས་སྦྱོར་ནི། བླ་མ་ནག་པོ་ཆེན་པོའི་ཐུགས་ཀ་ནས་འོད་ཟེར་ཚ་ཞིང་རྩུབ་པ་འཕྲོས། མགོན་པོ་འཁོར་བཅས་ལ་ཕོག་པས། འདར་ཞིང་སྐྲག་པ་དང༌། དགྲ་བགེགས་ལ་ཁྲོ་འཁྲུགས་རྔམ་པས་རང་འདྲའི་སྤྲུལ་པ་དྲག་གཏུམ་མཚོན་ཆ་ཐོགས་པ་སྟོང་གསུམ་ཁྱབ་པར་སྤྲོས། དེ་དག་ཕྱི་རོལ་དྲེགས་བྱེད་དང་བཅས་པས་སངས་རྒྱས་ཀྱི་བསྟན་པ་བཤིག་པ། བླ་མ་དམ་པའི་སྐུ་དགྲ། བདག་ཅག་ཆོས་སྒྲུབ་པ་ལ་བར་དུ་གཅོད་པའི་དགྲ་བགེགས་གདུག་པ་ཅན་ཐམས་ཅད་ཚར་བཅད། ཤ་ཁྲག་རུས་པའི་སོགས་ཞལ་དུ་བཞེས་ནས་རྗེས་མེད་དུ་བཏང༌། རྣམ་པར་ཤེས་པ་རང་སེམས་རོ་གཅིག་ཏུ་བསྲེས་ལ་འཛིན་མེད་དུ་བཞག
སྤྲུལ་པ་དུ་མས་ཚུར་འདུས་ནང་གི་ལྷ་སོ་སོ་ལ་ཐིམ་པར་བསམ། དེ་ལྟ་བུའི་སྤྲོ་བསྡུ་ཡང་ཡང་བྱ་ཞིང༌། ཡབ་ཡུམ་གྱི་སྔགས་ལ་གནོད་བྱེད་དགྲ་བགེགས་ཐམས་ཅད་མཱ་ར་ཡ་ཧཱུྃ་ཕཊ་ཅེས་བསད་སྔགས་བཏགས་པ་ཅི་རིགས་བཟླའོ། ། ཐུན་ལས་ལྡང་བ་ན་བླ་མའི་ཐུགས་ཀའི་འོད་ཟེར་གྱིས་བསྐུལ་བས། ཡུམ་ཆེན་བཞི་ལས་ཡུམ་ཆེན་བཞི་ནམ་མཁའ་གང་བ་འཕྲོས། དགྲ་བགེགས་ཐམས་ཅད་ཚར་བཅད། སེམས་ཅན་ཐམས་ཅད་ཡུམ་ཆེན་བཞིར་གྱུར། ཚུར་འདུས་ནང་གི་ཡུམ་བཞིར་ཐིམ་པའི་རྐྱེན་གྱིས་ཡུམ་བཞི་གདོང་བཞི་པ་ལ་ཐིམ། དེ་ལས་ཀྱང་རང་འདྲའི་སྤྲུལ་པ་སྤྲོས། དགྲ་བགེགས་ཐམས་ཅད་ཚར་བཅད།
གདོང་བཞི་པར་གྱུར། ཚུར་འདུས་ནང་གི་དཔལ་མགོན་ལ་ཐིམ་པས་དེའང་བླ་མ་གུར་མགོན་ལ་ཐིམ། དེ་ལས་རང་འདྲའི་སྤྲུལ་པ་འཕྲོས། དགྲ་བགེགས་ཐམས་ཅད་ཚར་བཅད། གུར་མགོན་དུ་བྱས། ཚུར་འདུས་ནང་གི་བླ་མ་གུར་མགོན་ལ་ཐིམ། གཡས་གཡོན་གྱི་གུར་མགོན་ཡང་དབུས་མར་ཐིམ་ཞིང༌། དེ་འོད་སེར་པོ་བདེ་བ་ཆེན་པོའི་རང་བཞིན་དུ་ཞུ་ནས་ལུས་ཐམས་ཅད་གང་བས་བདེ་ཆེན་གྱི་ཡེ་ཤེས་སྐྱེས་པར་མོས་ལ་རླུང་ཁ་སྦྱར་འཛིན། མཐར་འོད་ཟེར་དེ་རྣམས་ཚུར་འདུས་ཏེ་སྙིང་གར་ཐིག་ལེ་སྔོན་པོ་ལས་བླ་མ་གུར་མགོན་དུ་གྱུར་པའི་ཐུགས་ཀར་ཧཱུྃ་གིས་མཚན་པ། དེ་ལས་ཆོས་སྐྱོང་གི་ངོ་བོ་ཧཱུྃ་ཡིག་སྔོན་པོ་ཞིག་ཆད།
འོད་ཟེར་དམར་པོ་བ་ཐག་ལྟ་བུའི་སྣ་ལས་བདེ་ཧྲིལ་གྱིས་བྱུང༌། ལྟེ་འོག་གི་ཡུམ་ཆེན་གཉིས་ཀྱི་སྤྱི་བོ་ནས་ཐོགས་མེད་དུ་ཞུགས། གསང་གནས་པདྨ་དམར་པོ་ཁ་བྱེ་བའི་ཟེའུ་འབྲུའི་ཁྲོད་ནས་ཧཱུྃ་ཡིག་གི་ཕྱེད་ཙམ་ཕྱིར་འཐོན་པ་ལ། ཕྱི་རོལ་གྱི་ཆོས་སྐྱོང་དྲེགས་བྱེད་ཐམས་ཅད་པདྨའི་ཚལ་དུ་བུང་པ་བཞིན་འདུས་ཏེ་ཐིམ་པས་བྱང་ཆུབ་བར་དུ་ནག་པོ་ཆེན་པོ་འཁོར་དང་བཅས་པ་འབྲལ་མེད་དུ་འགྲོགས་པར་བསམས་ལ་སེམས་འཛིན་མེད་ཀྱི་ངང་དུ་ཅི་གནས་སུ་མཉམ་པར་བཞག་གོ ། གསུམ་པ་རྗེས་ནི། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས། ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་སྲུང་བའི་འཁོར་ལོ་ལ་ཐིམ། སྲུང་བའི་འཁོར་ལོ་གདན་དང་བཅས་པ་རང་ལ་ཐིམ། རང་ནག་པོ་ཆེན་པོར་གསལ་བའི་གནས་གསུམ་དུ་ཨོཾ་ཨཱཿཧཱུྃ་གིས་མཚན་པ། དགེ་བ་འདི་ཡིས་མྱུར་དུ་བདག །
ནག་པོ་ཆེན་པོ་འགྲུབ་གྱུར་ནས་སོགས་ཀྱིས་དགེ་བ་བསྔོས་ལ་སྤྱོད་ལམ་ལ་འཇུག་གོ ། འདི་ནི་བསྙེན་སྒྲུབ་ལས་གསུམ་ཚང་བར་རྒྱུན་པར་ཉམས་སུ་བླང་བྱར་བྱས་པ་ཡིན་གྱི། བོགས་དབྱུང་གེགས་སེལ་སོགས་ནི་གཞན་དུ་ཤེས་པར་བྱའོ། ། སྨྲས་པ། རྡོ་རྗེ་སེམས་དཔའ་ཐུབ་དབང་བརྟུལ་ཞུགས་འཆང༌། ། རྨོར་ཆེན་རྗེ་དང་དཔལ་ཆོས་མཁའ་བཟང་སོགས། ། ཚུལ་འདིར་བཀའ་དྲིན་ཆེ་མཆོག་ཐུགས་ཀྱི་བཅུད། ། བསྙེན་སྒྲུབ་ལས་སྦྱོར་འཛམ་བུའི་སྙེ་མས་ཡུར། ། ཉམས་སུ་ལེགས་བསྟར་གནས་སྐབས་མཐར་ཐུག་གི ། འབྲས་བུ་ངེས་པར་འབྱུང་བ་འདི་བགྱིས་པས། །
བྷ་གི་ར་ཐས་ཉལ་འགྲོ་ངལ་བ་བརྒྱས། ། ཕབ་པའི་དཀའ་སྤྱད་སྙིང་པོར་བཤུང་བ་སྙམ། ། དེ་ལས་བྱུང་བའི་བསོད་ནམས་མཁའ་མཉམ་འགྲོ། ། རྡོ་རྗེའི་ཐེག་པར་ཚུལ་བཞིན་ཞུགས་གྱུར་ནས། ། ལྟ་སྒོམ་སྤྱོད་པ་རྣམ་དག་ཕྲིན་ལས་ཀྱིས། ། ཆོས་དང་སེམས་ཅན་ཕན་པར་འབྱུང་ཕྱིར་བསྔོ། ། ཞེས་དཔལ་མགོན་སྟོབས་འཕྲོག་དབང་པོ་གདོང་བཞི་པའི་གསང་སྒྲུབ་ཀྱི་ཉམས་བླང་འཛམ་བུའི་སྙེ་མ་ཞེས་བྱ་བ་འདིའང༌། གཙུག་ལག་ཀུན་གཟིགས་བླ་མ་བདེ་འབྱུང་རྣམས་པར་རོལ་པའི་བཀས་བསྐུལ་ངོར། ཁྲིད་ཡིག་བརྗོད་བྱའི་སྙིང་པོ་བསྡུས་ནས། བནྡེ་ཚུལ་ཁྲིམས་རིན་ཆེན་དུ་བོད་པས་ས་དཀར་བསམ་འགྲུབ་གླིང་དུ་བྲིས་པའོ།། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
