གསུང་འབུམ། ཚུལ་ཁྲིམས་རིན་ཆེན།
པོད ༡༢༩
ཐུགས་རྗེ་ཆེན་པོའི་དམར་ཁྲིད་ལམ་གྱི་ཡོན་ཏན་སྐྱེ་འགྱུར་སྨོན་ལམ་མངོན་འདོད་མཛའ་ན་འགུགས་པའི་ཕྲིན་སྙན།
༼ཉ༽ ༄༅། །པྲཎིདྷནབྷཱིཥྚཛྙཔྟྱཀརྵནསྱལེཁཡཤོནཱམམཧཱཀཱརུཎིཀསྱརེཛུནཡཏིཔནྠཱཿཀྲམཥྱགུཎཛཱཏིབྷབབིཛཧཱརཾ།།
༄༅། །ཐུགས་རྗེ་ཆེན་པོའི་དམར་ཁྲིད་ལམ་གྱི་ཡོན་ཏན་སྐྱེ་འགྱུར་སྨོན་ལམ་མངོན་འདོད་མཛའ་ན་འགུགས་པའི་ཕྲིན་སྙན་ཞེས་བྱ་བ་བཞུགས་སོ།། པྲ་ཎི་དྷ་ན་སིདྡྷིར་བྷ་ཝ་ཏུ། མཁྱེན་བརྩེ་ནུས་པ་དཔག་ཡས་བླ་མ་དང༌། ། ཐུགས་རྗེ་ཆེ་སོགས་ཡི་དམ་ལྷ་ཡི་ཚོགས། ། རྒྱལ་བ་སྲས་སློབ་བསྟན་སྲུང་བཅས་པ་ལ། ། སྒོ་གསུམ་གུས་པས་ཕྱག་འཚལ་སྐྱབས་སུ་མཆི། ། སྣ་ཚོགས་མཆོད་པའི་སྤྲིན་གྱིས་མདུན་བདར་ནས། ། ཚེ་རབས་ཕྲེང་བའི་སྡིག་ལྟུང་མཐོལ་ཞིང་བཤགས། །
འཁོར་འདས་དགེ་བར་ཡི་རང་འཛུམ་གྱིས་བསུ། ། ཆོས་སྨྲ་ཆོས་སྒྲ་འབྱིན་པའི་དབྱངས་སྙན་བསྐུལ། ། ཞི་བར་ཕྱོགས་རྣམས་བཞུགས་པར་གསོལ་བ་འདེབས། ། དགེ་ཚོགས་གཞན་དོན་རྣམ་མཁྱེན་ཐོབ་ཕྱིར་བསྔོ། ། སྨོན་ལམ་འབྲས་བུ་གྲུབ་པ་ཁྱེད་ཅག་གིས། ། བདག་གི་སྨོན་ལམ་སྙེ་མ་གཡུར་ཟ་མཛོད། ། དམ་ཆོས་བསྒྲུབ་ལ་མེད་ཐབས་མེད་པའི་རྟེན། ། དལ་འབྱོར་མི་སྟེ་དེ་ནི་རྒྱུ་རྐྱེན་དང༌། ། ངོ་བོར་བསམས་པས་རྙེད་དཀའི་ཚུལ་རྟོགས་ནས། ། གཡེང་མེད་དམ་ཆོས་སྲུང་ལ་བརྩོན་པར་ཤོག །
སྐྱེས་དགུ་ཐམས་ཅད་འཆི་བའི་ལམ་ཆེན་དུ། ། མ་སོང་བསྡད་དབང་བྱུང་བ་སུ་ཞིག་མཐོང༌། ། བདག་ཀྱང་དེ་འདྲ་ནམ་འཆི་ཆ་མ་འཚལ། ། མི་རྟག་འཆི་བས་སེམས་རྒྱུད་བསྐུལ་བར་ཤོག ། འཆི་ཚེ་མི་དགེའི་ལས་ཀྱིས་ངན་སོང་འཕེན། ། དགེ་བས་མཐོ་རིས་གསུམ་འཕེན་བདེ་བ་ཐོབ། ། གང་ཕྱིར་ལུས་ངག་ཡིད་ཀྱི་སྡིག་སྤངས་ནས། ། དགེ་བཅུ་སྒྲུབ་ལ་སྤྲོ་བ་བརྟས་པར་ཤོག ། དམྱལ་བར་སྐྱེས་ན་ཚ་གྲང་སྡུག་བསྔལ་ཆེ། ། ཡི་དྭགས་བཀྲེས་སྐོམ་དུད་འགྲོ་གླེན་ལྐུགས་དང༌། །
གསོད་གཅོད་སྡུག་བསྔལ་ཐོག་བབས་ཇི་ལྟར་བཟོད། ། དེ་རྒྱུ་སྡིག་པའི་ལས་ལས་ལྡོག་པར་ཤོག ། མི་ལ་ན་ཤི་འདུ་བྱེད་འཕོ་འགྱུར་མང༌། ། ལྷ་མིན་འཐབ་རྩོད་ལྷ་དག་འཆི་འཕོ་དང༌། ། འོག་མའི་སྡུག་བསྔལ་མི་བཟད་མྱང་དགོས་ཕྱིར། ། ཁམས་གསུམ་དཔལ་ལས་ཡིད་འབྱུང་སྐྱེ་བར་ཤོག ། ཐར་པ་འདོད་ཀྱང་གཞན་ཕན་བློ་མེད་པར། ། རང་ཉིད་ཞེ་བདེ་དོན་གཉེར་བྱིས་པའི་བློས། ། སངས་རྒྱས་སྒྲུབ་པའི་ལམ་ལས་ཆེས་རིང་བའི། ། བློ་དམན་འཆིང་བུའི་དགའ་བའང་ཉམས་པར་ཤོག །
ཚེ་རབས་བདག་གིས་ཕ་མར་གྱུར་པའི་དྲིན། ། ཚད་མེད་ཀྱིས་བསྐྱངས་འགྲོ་བར་ཕན་འདོད་དང༌། ། སྡུག་བསྔལ་ཀུན་འབྱུང་བཅས་པ་བསལ་འདོད་ཀྱི། ། བྱམས་དང་སྙིང་རྗེ་བཅོས་མིན་སྐྱེ་བར་ཤོག ། སྡུག་བསྔལ་རྒྱ་མཚོར་བྱིངས་པའི་མར་གྱུར་འགྲོ། ། སྒྲོལ་བྱེད་བླ་མེད་རྫོགས་པའི་བྱང་ཆུབ་ཀྱི། ། དེད་དཔོན་མཆོག་དེ་བདག་གིས་ཐོབ་བྱའི་ཕྱིར། ། བྱང་ཆེན་སྨོན་པའི་སེམས་མཆོག་འབྱོངས་པར་ཤོག ། སྡུག་བསྔལ་རྩ་བ་བདག་འཛིན་གཞོམ་བྱའི་ཕྱིར། ། བདག་གཞན་བདེ་སྡུག་མཉམ་དང་བརྗེ་བ་ཡི། །
རྒྱས་སྲས་ལམ་ལ་འཇུག་པའི་སྤྲོ་བ་ཆེས། ། དགེ་ཚོགས་རྒྱ་མཚོ་ཡོངས་སུ་རྫོགས་བྱེད་ཤོག ། རྟོག་བྲལ་གསལ་སྣང་རྩེ་གཅིག་ཞི་གནས་དང༌། ། ཆོས་རྣམས་ཀུན་གྱི་གནས་ལུགས་སྤྲོས་བྲལ་དུ། ། ལེགས་རྟོགས་ལྷག་མཐོང་ཟུང་འཇུག་རྣལ་འབྱོར་གྱིས། ། བདག་འཛིན་ཉོན་མོངས་དྲུངས་འབྱིན་བཟོད་པར་ཤོག ། མཐར་ཕྱིན་དྲུག་དང་བསྡུ་བཞིའི་སྤྱད་པ་དག ། སྤྱོད་པས་ཚོགས་གཉིས་ཟུང་འཇུག་གོམ་སྟབས་ཀྱིས། ། སྐུ་གསུམ་ཡོན་ཏན་དཔག་ཡས་སར་ཕྱིན་ནས། ། ལྷུན་གྲུབ་ཕྲིན་ལས་སྐྱེ་དགུའི་དཔལ་འབྱུང་ཤོག །
ཐུན་མོང་ཐེག་པའི་ལམ་གྱིས་རྒྱུད་སྦྱངས་ནས། ། ཁྱད་པར་མྱུར་ལམ་རྡོ་རྗེའི་ཐེག་པའི་སྒོར། ། དབང་བསྐུར་བྱིན་རླབས་གདམས་པར་ཞུགས་པའི་དོན། ། རྒྱུད་ལ་སྦྱོར་ཕྱིར་སྤྲོ་བ་བརྟས་པར་ཤོག ། དངོས་གྲུབ་འབྱུང་གནས་བླ་མ་དཀོན་མཆོག་གསུམ། ། བྱང་ཆུབ་སྙིང་པོའི་བར་གྱི་སྐྱབས་སུ་གཟུང༌། ། མར་གྱུར་འགྲོ་བ་སྡུག་བསྔལ་ལས་གདོན་ཕྱིར། ། སངས་རྒྱས་སྒྲུབ་པའི་ཐབས་ལ་སློབ་པར་ཤོག ། རྡོར་སེམས་ཐུགས་རྗེས་སྡིག་སྒྲིབ་སྦྱོང་བ་དང༌། ། དུས་གསུམ་བདེ་གཤེགས་ཀུན་འདུས་བླ་མ་ཡི། །
རྣལ་འབྱོར་བསྒོམ་པས་སྐུ་གསུང་ཐུགས་ཡོན་ཏན། ། ཕྲིན་ལས་བྱིན་རླབས་བདག་རྒྱུད་འཇུག་པར་ཤོག ། གཞིར་གནས་སྐྱེ་འཆི་བར་དོའི་རྣམ་པར་རྟོག ། སྦྱོང་བྱེད་བསྐྱེད་དང་རྫོགས་པ་ཟུང་འཇུག་གི ། རྣལ་འབྱོར་བསྒོམ་པས་སངས་རྒྱས་ཆོས་གཟུགས་ཀྱི། ། ཡོན་ཏན་བདག་གི་རྒྱུད་ལ་མངོན་གྱུར་ཤོག ། གསང་སྔགས་རྒྱལ་པོ་ཡི་གེ་དྲུག་པའི་སྒྲ། ། སྐྱེ་འགག་བྲལ་བ་བྲག་ཅའི་བཟླས་བརྗོད་ཀྱིས། ། ཡི་དམ་ཞི་ཁྲོའི་རྣམ་རོལ་གྲངས་མེད་ཀྱི། ། ཞལ་མཐོང་དངོས་གྲུབ་རྣམ་གཉིས་འགྲུབ་པར་ཤོག །
རྗེས་ཐོབ་སྣོད་བཅུད་གཞལ་ཡས་ཁང་དང་ལྷ། ། སྒྲ་སྐད་ཐམས་ཅད་གྲག་སྟོང་སྔགས་ཀྱི་གདངས། ། དྲན་བསམ་རིག་སྟོང་དབྱེར་མེད་ཡེ་ཤེས་ཀྱི། ། རྣམ་རོལ་དག་པའི་སྣང་བ་འབྱོང་བར་ཤོག ། ཟས་གོས་གནས་མལ་གཉིད་དུ་ཡུར་བ་རྣམས། ། ཐ་མལ་བདེན་ཞེན་འཆིང་བ་ལས་གྲོལ་བ། ། སྒྱུ་མའི་སྐྱེས་བུ་རྩེ་འཇོར་རོལ་བ་ལྟར། ། ལམ་གྱི་ཡོན་ཏན་བསྐྱེད་གྲོགས་འཆར་བར་ཤོག ། ནམ་ཞིག་འཆི་ཚེ་ལུས་སེམས་ཟུག་རྔུ་བྲལ། ། བླ་མ་ཡི་དམ་ལྷ་དང་རང་སེམས་གསུམ། །
དབྱེར་མེད་འཕོས་པས་མཁའ་འགྲོའི་དབང་པོ་ལྟར། ། སངས་རྒྱས་ཞིང་ཀུན་ཐོགས་མེད་བགྲོད་པར་ཤོག ། གལ་ཏེ་འཕོས་དོན་གྲུབ་པར་མ་གྱུར་ན། ། རྣམ་ཤེས་འོད་གསལ་ལ་ཐིམ་སྟོང་གསལ་གྱི། ། ཏིང་འཛིན་སྐྱེ་བ་འཆི་བ་ཆོས་ཀྱི་སྐུའི། ། རང་ཞལ་འོད་གསལ་མ་བུ་མཇལ་བར་ཤོག ། འོད་གསལ་ལས་ལྡང་བར་དོར་འཁྲུལ་གྱུར་ན། ། ཅིར་སྣང་ལྷ་སྔགས་ཡེ་ཤེས་བསྒྱུར་བའི་འཕྲལ། ། རྣམ་གྲོལ་ལོངས་སྐུར་གྲུབ་པའི་ཕྲིན་ལས་ཀྱིས། ། མཁའ་མཉམ་འགྲོ་ལ་ཕན་བདེ་སྒྲུབ་པར་ཤོག །
མདོར་ན་ཀུན་འདུས་བདག་ཉིད་བླ་མ་ལྷས། ། རྗེས་སུ་བཟུང་ནས་པོ་ཏ་ལ་རི་དང༌། ། བདེ་བ་ཅན་སོགས་དག་པའི་ཞིང་བགྲོད་ཅིང༌། ། འགྲོ་བ་རྒྱ་མཚོ་སྨིན་པར་བྱེད་པར་ཤོག ། དེ་ཐོབ་བར་གྱི་ཚེ་རབས་དལ་འབྱོར་ལྡན། ། བླ་མ་ལྷག་པའི་ལྷའི་རྗེས་བཟུང་ནས། ། ཕྱི་ནང་ཤེས་བྱའི་ཡུལ་ལ་བློ་གྲོས་རྒྱས། ། བསྟན་དང་འགྲོ་ལ་ཕན་པའི་བྱེད་པོར་ཤོག ། ལམ་རིམ་ཡོན་ཏན་སྨོན་པའི་འཕྲིན་སྙན་འདི། ། མངོན་འདོད་ཀུན་དགའ་བསྐྱེད་པའི་མཛའ་ན་འོས། །
ཐོས་པའི་མོད་ལ་བྱང་ཆེན་གཏན་གྱི་གྲོགས། ། འབྲལ་མེད་ཐོབ་པའི་དགའ་བདེས་རྩེན་པར་ཤོག ། ཅེས་ཐུགས་རྗེ་ཆེན་པོའི་དམར་ཁྲིད་ལམ་རིམ་གྱི་ཡོན་ཏན་སྐྱེ་འགྱུར་སྨོན་ལམ་མངོན་འདོད་མཛའ་ན་འགུགས་པའི་འཕྲིན་སྙན་ཞེས་བྱ་བ་འདི་ནི། ལམ་འདིར་ཞུགས་པའི་རྣལ་འབྱོར་པ་ཀྲམ་གྱི་ཕུར་ཚ་བླ་མ་ངག་དབང་ཚུལ་ཁྲིམས་ཞེས་བྱ་བས་བསྐུལ་བའི་ངོར། བནྡེ་ཚུལ་རིན་དུ་བོད་པས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པའོ།། །། ༄༅། །གཞི་ལམ་འབྲས་བུའི་འདོད་དོན་སྨོན་ལམ་བདེ་ལེགས་མཛའ་བོ་འགུགས་པའི་ཕོ་ཉ་ཞེས་བྱ་བ་བཞུགས།། ༄༅། །ཕྱོགས་བཅུའི་ཐམས་ཅད་མཁྱེན་པ་སྲས་དང་བཅས། ། ཀུན་འདུ་བདག་ཉིད་མཁྱེན་བརྩེ་ནུས་པའི་གཏེར། ། སངས་རྒྱས་ཀུན་གྱི་མཛད་པས་བདག་སྐྱོང་བ། ། དཔལ་ལྡན་བླ་མ་མཆོག་རྣམས་གཙུག་ཏུ་མཆོད། །
རྒྱལ་བ་རིགས་དྲུག་རང་རིགས་དགའ་མར་བཅས། ། སེམས་དཔའ་ཆེ་བརྒྱད་མཆོད་པའི་གཟུངས་མ་དྲུག ། བགེགས་སྒྲ་ཁྲོ་བོ་ཕྱོགས་ཀྱི་གྲངས་མཉམ་བདག ། རྩ་བའི་བླ་མ་དཀྱིལ་འཁོར་འཁོར་ལོའི་མགོན། ། གང་ལ་སྡོམ་གསུམ་བརྒྱུད་པའི་བླ་མ་དང༌། ། ཡི་དམ་སངས་རྒྱས་ཆོས་དང་རྒྱལ་བའི་སྲས། ། ཉན་ཐོས་རང་རྒྱལ་བསྟན་སྲུང་ནོར་ལྷ་ཡིས། ། ཀུན་ནས་བསྐོར་བའི་མཆོད་ཡུལ་ཐམས་ཅད་ལ། ། བདག་ལུས་གྲངས་མེད་སྤྲུལ་བ་དང་འདོད་དང༌། ། ཡིད་ཆེས་དད་པའི་ཁུར་ཆེན་མ་བཟོད་པར། །
ཡན་ལག་རྣམ་ལྔ་མདུན་གྱི་གཡར་ལམ་དུ། ། ལན་གྲངས་བརྒྱ་སྟོང་ངལ་གསོར་སྤྱོད་སྙམ་བགྱིད། ། ཉེར་སྤྱོད་མཆོད་པས་རྫོགས་ལྡན་སྤྲིན་ལ་འཕྱ། ། ཡེ་ཤེས་བདུད་རྩིའི་མཚོ་རླབས་འབུམ་ཕྲག་གཡོ། ། ཡིད་སྤྲུལ་ཅི་འདོད་སྒྱུ་འཕྲུལ་ལྟད་མོ་ངོམ། ། སྤྲོས་བྲལ་བདེ་སྟོང་བླ་མེད་མཆོད་པ་འབུལ། ། སོ་ཐར་བྱང་སེམས་སྔགས་ཀྱི་སྡོམ་པ་ཡི། ། བསླབ་བྱའི་དམ་བཅའ་དྲལ་བའི་ཉེས་ལྟུང་རྣམས། ། སྟོབས་བཞི་ཚང་བའི་སྐལ་ལྡན་ཤིང་རྟ་ཆུས། ། བཀྲུས་ལྟར་སྐྱོན་མེད་དག་པའི་རང་བཞིན་སྩོལ། །
འཕགས་བཞི་སོ་སྐྱེས་མངོན་པར་འདུ་བགྱིས་པའི། ། བསོད་ནམས་ཇི་སྙེད་རྗེས་སུ་ཡི་རང་གི ། འཛུམ་ཟེར་བཀླུབས་པ་གངས་ལྡན་རི་བོ་ལས། ། སྟོན་ཟླའི་འོད་ཀྱིས་འཁྱུད་ལྟར་ཆེས་དཀར་བགྱི། ། ཕྱོགས་བཅུའི་སྟོན་པ་མཆོག་རྣམས་ཞི་དབྱིངས་ཀྱི། ། མལ་དུ་གཟིམས་ལ་དགོངས་པ་མངོན་ཕྱོགས་རྣམས། ། སྔོན་གྱི་ཐུགས་བསྐྱེད་སྨོན་ལམ་དྲན་བསྐུལ་གྱིས། ། འགྲོ་དོན་རྟག་པར་འཚོ་གཞེས་བཞུགས་པར་གསོལ། ། སྙིགས་མའི་གདོན་ཆེན་གྱིས་མྱོས་གཏི་མུག་གི ། གཉིད་དུ་ཡུར་བ་སད་བྱེད་ཚངས་པའི་དབྱངས། །
རྔ་ཆེན་ལས་འཕོས་ཆོས་ཀྱི་དབྱངས་ལྡིར་བར། ། སྨྲ་བའི་སྐྱེས་མཆོག་རྣམས་ལ་གསོལ་བ་འདེབས། ། དེས་བསྐྱེད་དགེ་བའི་ས་བོན་སྟོབས་བདོ་བས། ། སྐྱེ་བའི་ཕྲེང་བར་དལ་འབྱོར་རྐང་པས་འཐུངས། ། བྱང་ཆུབ་སྤྱོད་པའི་ཡལ་འདབ་རྒྱས་པའི་ཁྲོད། ། དོན་གཉིས་གྲུབ་པའི་སྙེ་མས་དུད་པར་ཤོག ། མཁྱེན་བརྩེ་ནུས་མཐའ་ཀུན་གསལ་འདོམས་པས་ཀྱང༌། ། གཞལ་དུ་མེད་པའི་སྐྱབས་མཆོག་ཁྱེད་རྣམས་ཀྱིས། ། བདག་ཅག་བསམ་པའི་དོན་ཀུན་སྨོན་ལམ་གྱིས། ། སྙིང་པོར་དྲིལ་བ་མཐའ་དག་དོན་ཡོད་མཛོད། །
སྔོན་གྱི་ཆེ་མཆོག་རྣམས་ཀྱིས་བྱང་ཆུབ་ཏུ། ། ཐུགས་བསྐྱེད་སྤྱོད་པའི་སྨོན་ལམ་ཅི་ཡང་བཏབ། ། གང་ཕྱིར་དེ་དག་རྣམས་ཀྱི་སེམས་ཅན་དོན། ། འབད་མེད་གྲུབ་པའི་རྗེས་སུ་བསླབ་པར་བགྱི། ། དལ་འབྱོར་རྟེན་བཟང་སྡུག་བསྔལ་ཀུན་འབྱུང་གི ། རྒྱུ་འབྲས་མི་བཟད་འཁོར་བར་མ་ཆགས་པར། ། ངེས་འབྱུང་ཐར་པ་འདོད་པའི་བློ་གྲོས་ཀྱིས། ། བསླུ་མེད་སྐྱབས་གསུམ་གཙུག་གི་རྒྱན་དུ་བསྲེལ། ། སྐྱབས་སུ་སོང་བའི་བསླབ་གཞི་ཚུལ་ཁྲིམས་གཙང༌། ། བཟོ་གསོ་སྒྲ་ཚད་སྡེབ་སྦྱོར་མངོན་བརྗོད་དང༌། །
སྐད་རིགས་བཞི་དང་སྙན་ངག་ཟློས་པའི་གར། ། སྐར་ནག་རྩིས་གཞུང་ལེགས་སྦྱངས་ཕ་རོལ་སོན། ། ཆོས་དོན་ཡོངས་འཛིན་སྨྲ་མཁས་དགེ་བའི་བཤེས། ། གུས་པས་ཉེར་བསྟེན་ཐེག་ཆེན་ལམ་གྱི་གཞི། ། བཀའ་སྲོལ་ཆེན་པོ་ལས་བརྒྱུད་སྡོམ་པ་ཡི། ། རྒྱལ་བའི་མྱུ་གུ་དམ་པའི་རིགས་སྐྱེར་ཤོག ། མར་གྱུར་ཡིད་ཅན་མཐའ་མེད་འཁོར་བ་ལས། ། གདོན་པའི་ཐབས་མཆོག་སྡེ་སྣོད་གསུམ་གྱི་ཆོས། ། ལེགས་སྦྱངས་ཚུལ་ཁྲིམས་ཏིང་འཛིན་ཤེས་རབ་ཀྱི། ། བསླབ་པའི་གནས་ལ་ངོམས་མེད་སྤྱོད་པར་ཤོག །
ཆེས་ཟབ་རྡོ་རྗེའི་ཐེག་པའི་ཆུ་གཏེར་ཆེར། ། འཇུག་བྱེད་དབང་བསྐུར་རྣམ་བཞིའི་གྲུར་ཞུགས་ནས། ། དམ་ཚིག་སྡོམ་པའི་བ་དན་སྤྱོད་འགྲོས་མཁན། ། རིག་སྔགས་འཆང་གི་དེད་དཔོན་མཆོག་ཏུ་གྱུར། ། འགྲོ་བློའི་བྱེ་བྲག་འདོད་པར་སྤྱོད་ཚུལ་བཞི། ། ཕྱི་ནང་ཆ་མཉམ་གཙོར་སྤྱོད་གདུལ་བྱའི་ངོར། ། ལེགས་གསུངས་རྒྱུད་སྡེ་རྣམ་བཞི་མཐའ་དྲུག་དང༌། ། ཚུལ་ཆེན་བཞི་དང་རྒྱན་བདུན་གནད་ལ་སྒྲིན། ། མཐའ་བྲལ་ལྟ་བའི་ཡུལ་ལ་མ་རྨོངས་ཤིང༌། ། བསྐྱེད་རྫོགས་བསྒོམ་པས་ཏིང་འཛིན་སྒོ་བརྒྱ་ཕྱེ། །
བཟླས་བརྗོད་གཏོར་མ་ལས་ཚོགས་རབ་འབྱམས་ཀྱིས། ། བསྟན་དང་འགྲོ་བའི་དོན་ཆེན་བྱེད་པར་ཤོག ། དེ་ལྟར་ཟབ་དང་རྒྱ་ཆེའི་རྣལ་འབྱོར་ལ། ། བརྟན་པ་མཆོག་བསྐྱེད་ཆེས་ཆེར་གོམས་སྟབས་ཀྱིས། ། དྲོད་ཐོབ་སྤྱོད་པས་རྟོགས་པ་བརྟན་བྱས་ནས། ། གསང་ཆེན་ནང་གི་ས་ལམ་བགྲོད་པར་ཤོག ། ཆོས་སྐུ་སྤྲོས་བྲལ་མཁའ་དང་མཉམ་པ་ཉིད། ། ལོངས་སྐུ་ངེས་པ་ལྔ་ལྡན་དགེ་མཚན་འབར། ། གྲངས་མེད་སྤྲུལ་སྐུའི་འགྲོ་དོན་རྒྱུན་ཆགས་དང༌། ། ལྷུན་གྲུབ་འབྱུང་བའི་འབྲས་བུ་མངོན་འགྱུར་ཤོག །
བླ་མེད་བྱང་ཆུབ་མཆོག་དེ་ཐོབ་འདོད་ཀྱི། ། འདུན་པའི་སྤྲོ་བ་དགེ་བའི་ཕྱོགས་གཏད་མོད། ། ཉོན་མོངས་ལེ་ལོའི་མཛའ་བོ་གཡོན་ཅན་གྱིས། ། ཡིད་ཀྱི་སྐྱེས་བུ་ལོག་ལམ་འཁྲིད་མ་གྱུར། ། གལ་ཏེ་སེམས་ཅན་ཕན་འདོགས་སྟོབས་ཆེན་ལྡན། ། རང་རྒྱུད་བྱང་ཆུབ་སྤྱོད་པ་བླ་ནས་བླར། ། འཕེལ་བའི་གྲོགས་སུ་འགྱུར་དེ་སྐྱེ་བའི་གནས། ། གང་དུ་སྐྱེས་པའི་སྒོ་དེ་མི་འགོག་ཀྱང༌། ། དགེ་ཆོས་སྒྲུབ་པའི་སྐལ་བས་ཆེས་དབེན་པའི། ། དམྱལ་བ་ཡི་དྭགས་དུད་འགྲོ་ཀླ་ཀློ་དང༌། །
ལོག་པར་ལྟ་དང་ལྐུགས་པ་ལྷ་ཚེ་རིང༌། ། སངས་རྒྱས་ཀྱིས་སྟོངས་མི་ཁོམ་སྐྱེ་མ་གྱུར། ། ཡུལ་དབུས་མི་ལུས་མཆོག་སྐྱེ་དབང་པོ་ཚང༌། ། གནས་ལ་དད་དང་ལས་མཐའ་མ་ལོག་པར། ། སངས་རྒྱས་བྱོན་དང་ཆོས་གསུངས་བསྟན་པ་གནས། ། བསྟན་པའི་རྗེས་འཇུག་སྙིང་བརྩེའི་འབྱོར་པ་ལྡན། ། འཁོར་བའི་ཕུན་ཚོགས་དུག་གི་ལོ་མ་ལ། ། སྲེད་ཞེན་ཟོས་པས་ཐར་པའི་སྲོག་དང་རྩ། ། ངེས་པར་འགྲོག་པའི་ཉེས་དམིགས་ཤེས་ནས་ནི། ། ཐར་པའི་ཕྱོགས་ལ་བློ་མིག་གཏོད་པར་ཤོག །
ཀུན་མཁྱེན་དམ་པའི་ལུང་དང་རྫོགས་པའི་བསྟན། ། གསལ་བྱེད་ཆོས་ཀྱི་རྒྱལ་པོ་ས་སྐྱ་པ། ། བརྩེ་ཆེན་སྙིང་པོ་བརྒྱུད་པར་བཅས་རྣམས་ཀྱི། ། རིང་ལུགས་དྲི་མེད་ནམ་ཡང་འབྲལ་མ་གྱུར། ། རྒྱལ་གསུང་ཏམྦུ་ར་ལས་ལུང་བསྟན་གྱི། ། དབྱངས་སྙན་རྣ་བའི་དཔྱིད་འཇོ་ཨེ་ཝཾ་པ། ། ཀུན་དགའ་བཟང་པོ་རྒྱལ་ཚབ་རིམ་བྱོན་གྱིས། ། ལེགས་གསུངས་བདུད་རྩི་འཐུང་བའི་སྐལ་ལྡན་གྱུར། ། ཐབས་ཤེས་ཡི་གེས་མཚན་བསྟན་བཤད་སྒྲུབ་ཀྱི། ། བྱ་བས་སྐྱོང་བའི་འདུས་ཚོགས་དམར་བའི་མདངས། །
ཕྱོགས་མཚམས་ནོར་འཛིན་བུ་མོའི་མཁུར་ཚོས་ལ། ། འཕོས་པའི་དགའ་བས་རྣམ་དྲུག་གཡོ་སྙམ་གྱུར། ། ཚུཾལ་ཁྲིཾམས་བརྟུལ་ཞུགས་ལ་གནས་ཕྱི་ནང་གི ། གཙུག་ལག་རིཾན་ཆེཾན་སྣང་བ་ཡོངས་བཟུང་ནས། ། ཆོས་དང་སེམས་ཅན་ཕན་པའི་ཕྲིན་ལས་ཅན། ། སྐྱེ་ཀུན་རིགས་ཀྱི་བདག་པོ་ཐོབ་གྱུར་ཅིག ། ཐམས་ཅད་མཁྱེན་རྒྱུ་བཅུ་ཕྲག་རིག་པའི་གཞུང༌། ། སྨྲ་མཁས་ཕྲིན་ལས་ལྷུཾན་གྲུཾབ་རྒྱུན་མི་ཆད། ། དབང་འབྱོར་མཁས་ཚུལ་གསུམ་གྱིས་བསྟན་དང་འགྲོར། ། ཕུནཾ་ཚོགཾས་ཕན་བདེའི་འབྱུང་གནས་ཉིད་གྱུར་ཅིག །
སངས་རྒྱས་གངྒཱའི་རྡུལ་སྙེད་མཆོད་པ་དང༌། ། ཆོས་རབ་སྟོན་པའི་རྡོ་རྗེ་སློབ་དཔོན་ལ། ། མཆོད་པའི་བསོད་ནམས་སྐལ་མཉམ་རྒྱལ་བའི་བཀའ། ། ཚད་མས་མངོན་པར་བསྔགས་ལ་ཡིད་ཆེས་ནས། ། མཆོད་པའི་ཚུལ་འདིར་རྒྱུ་སྦྱོར་ལས་བཟང་གི ། འབྲེལ་ཐོགས་ཀྱིས་མཚོན་འགྲོ་ཚོགས་སྐྱེ་ནས་སྐྱེར། ། ཆོས་སྨྲ་མཁས་པ་རྣམས་ཀྱི་ཞབས་བསྙེན་ཏེ། ། སངས་རྒྱས་སྒྲུབ་པའི་ལས་ལ་རབ་ཏུ་བརྩོན། ། འབུམ་ཕྲག་བསྐལ་པར་བསགས་པའི་སྡིག་སྒྲིབ་རྣམས། ། སྐྱབས་གསུམ་མཆོད་པའི་དགེ་བས་ལེགས་སྦྱངས་ནས། །
རྟག་ཏུ་བདེ་ལྡན་མགོན་པོ་བཅོམ་ལྡན་འདས། ། འོད་དཔག་མེད་པའི་ཞབས་དྲུང་སྐྱེ་བར་ཤོག ། དེ་ནས་སླར་ཡང་མངོན་དགའི་ཞིང་ལ་སོགས། ། ཐོགས་མེད་རྫུ་འཕྲུལ་གྱིས་བགྲོད་རྒྱལ་བའི་གསུང༌། ། འགགས་མེད་ལྷུན་གྲུབ་ལས་འཕོས་ཆོས་ཀྱི་སྒྲ། ། མཉན་ཅིང་དྲན་པས་འཛིན་པའི་སྲས་སུ་གྱུར། ། དངོས་གྲུབ་འབྱུང་གནས་བླ་མ་དཀོན་མཆོག་ལ། ། མཆོད་པའི་ཕན་ཡོན་མུ་མེད་ལ་ཆགས་ནས། ། འདི་ནས་མ་འོངས་བསྐལ་པའི་སྐྱེ་འགྲོ་ཅོག ། མཆོད་པའི་རྒྱུན་འདིར་སྤྲོ་བ་བསྐྱུངས་མ་གྱུར། །
ལྗོངས་འདིས་མཚོན་པའི་ཡུལ་གྲུར་འཁོད་དགུ་རྣམས། ། ནད་ཡམ་གདོན་བགེགས་འཚེ་བ་དུས་མིན་འཆིའི། ། བར་ཆད་ཐམས་ཅད་དཀོན་མཆོག་ཐུགས་རྗེ་ཡིས། ། མུན་པ་སྒྲོན་མེས་བཅོམ་ལྟར་ཞི་གྱུར་ཅིག ། འགྲོ་བའི་ཉེར་འཚོའི་ལོ་ལེགས་བསྐྱེད་པ་ལ། ། འབྲས་བུའི་རོ་བཅུད་འཕྲོག་བྱེད་གྲང་སད་དང༌། ། བཙའ་ནད་ཐེན་པ་རྡོ་ཆར་དགྲ་དཔུང་རྣམས། ། མི་འབྱུང་བསྲུང་བའི་གུར་ཁྱིམ་ཆུད་གྱུར་ཅིག ། མཐུན་རྐྱེན་བསོད་ནམས་འབྱོར་པའི་རྒྱ་མཚོ་འཁྱིལ། ། འཁོར་འདས་ཚེ་བཅུད་ཆུ་ཀླུང་བརྒྱ་ཕྲག་འབབ། །
དགེ་བཅུར་སྤྱོད་པའི་འགྲོ་བའི་མཁའ་ལྡིང་རྣམས། ། བདེ་དགའ་སྐྱིད་པའི་མགྲིན་གླུ་ལེན་གྱུར་ཅིག ། གངས་རི་བཞུ་བའི་བྱིན་ཟ་སྟོང་པའི་མཁའ། ། ཆག་པའི་དུམ་བཞིན་དཀོན་མཆོག་གསུམ་གྱི་བཀའ། ། བདེན་པས་བསླུས་པ་སྲིད་པ་མིན་པའི་མཐུས། ། སྨོན་ལམ་གང་བཏབ་སྙེ་མ་གཡུར་ཟ་ཤོག ། བསྟན་འཛིན་སྐྱེས་ཆེན་རྣམས་ཀྱི་སྐུ་ཚེ་བརྟན། ། བསྟན་པའི་རྗེས་འཇུག་དགེ་འདུན་གྲངས་མེད་འདུས། ། བསྟན་པའི་སྦྱིན་བདག་རིགས་སྟོབས་དཔལ་འབྱོར་འཕེལ། ། བསྟན་པ་དར་རྒྱས་འབྱུང་བའི་བཀྲ་ཤིས་ཤོག །
ཅེས་གཞི་ལམ་འབྲས་བུའི་སྐབས་ཀྱི་འདོད་དོན་སྨོན་ལམ་དུ་དྲིལ་བ་བདེ་ལེགས་མཛའ་བོ་འགུགས་པའི་ཕོ་ཉ་ཞེས་བྱ་བ་འདི་ནི། བླ་མ་མཆོད་པ་སོགས་ཀྱི་ཚོགས་འདོན་དང༌། རྒྱུན་དུའང་འདོན་བྱར་འོས་པ་འདི་ལྟར་དགོས་ཞེས་སློབ་བུ་དགེ་སློང་ལྷུན་གྲུབ་ཕུན་ཚོགས་ཅན་གྱིས་བསྐུལ་པའི་ངོར། ཤཱཀྱའི་བནྡེ་ངག་དབང་ཚུལ་ཁྲིམས་རིན་ཆེན་ནམ། འབྱུང་དུ་རུང་བའི་ཡོན་ཏན་ལ་སྨོན་པའི་ཚུལ་གྱིས་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་སྙེམས་པའི་ལང་ཚོའི་སྡེ་ཞེས་བཏགས་པས། ཀུན་འཛིན་ཞེས་བྱའི་གནམ་ལོའི་སྒྲོལ་བྱེད་ལྷ་མོ་སྨིན་དྲུག་གིས་ཉ་པའི་དམར་ཕྱོགས་ཀྱི་དགའ་བ་གསུམ་པ་ཉི་མ་མེ་བཞིའི་འགྲུབ་སྦྱོར་འཛོམ་པའི་ཉིན། དཔལ་ལྷུན་གྲུབ་སྟེང་གི་རྒྱལ་ཁབ་ཀྱི་དབང་ཕྱོགས་བ་གམ་གསུམ་པར་བྲིས་པ་སརྦཱརྠ་སིདྡྷོ་བྷ་ཝ་ཏུ།། ༈ །།ཀུན་ཁྱབ་རིགས་བརྒྱའི་བདག་པོ་རྡོ་རྗེ་འཆང༌། ། བི་རཱུ་པ་དང་གྲུབ་བརྙེས་བརྒྱད་ཅུ་བཞི། །
བསྟན་པའི་སྣང་བྱེད་ཞི་འཚོ་པདྨ་འབྱུང༌། ། རྗེ་འབངས་གཏེར་བྱོན་བརྒྱུད་པ་ཐམས་ཅད་དང༌། ། རྒྱལ་བའི་དགོངས་པ་གསལ་བྱེད་ས་སྐྱ་པ། ། ཡབ་སྲས་ཁུ་དབོན་གདུང་རབས་རིམ་བྱོན་དང༌། ། ཐུབ་པའི་ལུང་ཟིན་རྗེ་བཙུན་ཨེ་ཝཾ་པ། ། གང་དེའི་ཁྲི་ལ་མངའ་གསོལ་གང་དག་བྱོན། ། མདོ་སྔགས་བསྟན་པའི་རྗེས་འཇུག་གྲངས་མེད་ཀྱིས། ། དབྱིག་འཛིན་དོག་པོར་བགྱིད་པ་བློ་བཟང་གྲགས། ། དུས་གསུམ་མཁྱེན་པའི་དབང་ཕྱུག་ཀརྨ་པ། ། ཅོད་པཎ་དམར་ནག་འཆང་བ་བརྒྱུད་པར་བཅས། །
པདྨ་ཀ་རའི་ཐུགས་སྤྲུལ་སེམས་ཅན་གྱི། ། འགྲོ་དོན་དཔག་ཡས་ཐང་སྟོང་རྒྱལ་པོ་སྟེ། ། ཐུགས་རྗེ་ཆེ་ལྡན་རྣམས་ལ་སྐྱབས་སུ་མཆི། ། གསོལ་བ་འདེབས་སོ་བསམ་དོན་ཀུན་འགྲུབ་མཛོད། ། མཆོག་དང་ཐུན་མོང་དངོས་གྲུབ་སྦྱིན་པའི་ཕྱག ། དཔག་བསམ་ཡལ་ག་ལྟ་བུར་མ་བསྐུམས་པར། ། ཅི་འདོད་བསམ་པ་རྒྱུད་ཆེན་རྣམ་པ་བཞིས། ། ཉེར་བསྟེན་གསང་སྔགས་གསར་རྙིང་ཡི་དམ་ལྷ། ། སྣང་སྲིད་ཆོས་ཀུན་དག་པ་ཡེ་ཤེས་ཀྱི། ། རྟེན་དང་བརྟེན་པའི་འཁོར་ལོའི་གཟུགས་རྣམ་ཅན། །
དངོས་གྲུབ་འབྱུང་གནས་ཀུན་ལ་སྐྱབས་སུ་མཆི། ། གསོལ་བ་འདེབས་སོ་བསམ་དོན་ཀུན་འགྲུབ་མཛོད། ། ལུང་རྟོགས་བསྟན་པའི་ཉི་མ་འོད་པོ་ཆེས། ། ཁམས་གསུམ་འགྲོ་བའི་སྙིང་གི་མུན་བཅོམ་ནས། ། ཐར་པ་ཐམས་ཅད་མཁྱེན་པའི་འདབ་སྟོང་ཚལ། ། མཐའ་དག་ཅིག་ཅར་ཕྱེ་བ་ཤཱཀྱའི་ཏོག ། གང་ལ་ཕྱོགས་བཅུ་མུ་མེད་ཞིང་ཁམས་ན། ། ལུས་མེད་ཐུལ་མཆོག་དབང་པོ་གང་དག་བཞུགས། ། དེ་སྲས་འགྲོ་བ་སྲིད་པའི་ཆུ་གཏེར་ལས། ། གདོན་པའི་སྙིང་སྟོབས་རྨད་བྱུང་སེམས་དཔའི་ཚོགས། །
སྟོན་པའི་རྣམ་འཕྲུལ་བསྟན་པ་སྐྱོང་བྱེད་པའི། ། གནས་བརྟན་བཅུ་དྲུག་དགྲ་བཅོམ་འཁོར་ཚོགས་བཅས། ། ཐམས་ཅད་འདི་ནས་བརྩེར་དགོངས་སྐྱབས་སུ་མཆི། ། གསོལ་བ་འདེབས་སོ་བསམ་དོན་ཀུན་འགྲུབ་མཛོད། ། དུས་གསུམ་རྒྱལ་བའི་སྐུ་གསུང་ཐུགས་ཡོན་ཏན། ། ཕྲིན་ལས་བསམ་མི་ཁྱབ་བདག་འཇམ་དཔལ་དབྱངས། ། སྤྱན་རས་གཟིགས་དབང་དཔལ་ལྡན་གསང་བའི་བདག ། སྲིད་གསུམ་འབྱུང་པོ་འདུལ་སོགས་ཞི་ཁྲོའི་གར། ། འཁོར་བ་ངན་སོང་འཇིགས་སྒྲོལ་ཚེ་དང་དཔལ། ། རྒྱས་མཛད་ཕྲིན་ལས་མྱུར་མའི་ལྷ་ཚོགས་བཅས། །
བདག་སོགས་དོན་ཕྱིར་འདིར་གཤེགས་སྐྱབས་སུ་མཆི། ། གསོལ་བ་འདེབས་སོ་བསམ་དོན་ཀུན་འགྲུབ་མཛོད། ། བསྟེན་ཅིང་མཆོད་པའི་བཀའ་སྲུང་མཐུ་བོ་ཆེ། ། ཡེ་ཤེས་སྤྱན་ལྡན་རྫུ་འཕྲུལ་བསམ་མི་ཁྱབ། ། རྡོ་རྗེ་གུར་གྱི་མགོན་པོ་ལྕམ་དྲལ་དང༌། ། ཞིང་སྐྱོང་གདོང་བཞི་ལྡན་པ་ཡུམ་ཆེན་བཞི། ། སྐྱེ་འགྲོའི་སྲོག་བདག་གནོད་སྦྱིན་ཕོ་མོ་དང༌། ། པུ་ཏྲ་བྷ་ཊ་སྲིན་མོ་ཁ་འབར་མ། ། རུ་འདྲེན་སྡེ་ཚོགས་ཕྱག་བཞི་ཕྱག་དྲུག་དང༌། ། དུར་ཁྲོད་ཡབ་ཡུམ་དམག་ཟོར་རེ་ཝ་ཏཱི། །
ཕྱོགས་སྐྱོང་བཅུ་དང་དམ་ཅན་ཆོས་ཀྱི་རྒྱལ། ། བེག་ཙེ་ལྕམ་སྲིང་འཇིགས་རུང་འཁོར་ཚོགས་བཅས། ། དྲག་རྩལ་ཆེ་ལྡན་ཐམས་ཅད་ཚུར་དགོངས་ལ། ། བདག་གི་བསམ་དོན་འགྲུབ་པའི་ཕྲིན་ལས་ཞུ། ། ལྷ་མི་གདེངས་ཅན་སྙིང་གི་བརྟན་པ་དག ། རང་དབང་ཕྲོགས་ནས་འདོད་དགུའི་དཔལ་འཇོ་བའི། ། རིག་བྱེད་དགའ་མ་འདོད་རྒྱལ་ཚོགས་ཀྱི་བདག ། རྣམ་མང་ཐོས་སྲས་རྨུགས་འཛིན་སེར་ནག་དང༌། ། ནོར་གྱི་རྒྱུན་མ་གཞན་མི་ཐུབ་པ་སོགས། ། ཡིད་ལ་ཅི་འདོད་རེ་བ་འབད་མེད་དུ། །
སྦྱིན་མཛད་ནོར་ལྷའི་ཚོགས་རྣམས་བདག་ལུས་དང༌། ། འབྲལ་མེད་འགྲོགས་ནས་བསམ་དོན་ཀུན་འགྲུབ་མཛོད། ། མཚོ་སྐྱེས་རྡོ་རྗེའི་སྤྱན་སྔར་བོད་ཡུལ་གྱི། ། བསྟན་དང་སེམས་ཅན་སྐྱོང་བ་ཁས་བླངས་པའི། ། བརྟན་མ་བཅུ་གཉིས་གངས་ཅན་ཏི་སེ་དང༌། ། ཐང་ལྷ་ཡར་བཞུད་རྨ་གཉན་སྤོམ་ར་དང༌། ། ཟླ་རྒྱལ་འཕན་ཕྱུག་གཉན་པོ་སྡེ་འཁོར་བཅས། ། རྡོ་རྗེ་གཡུང་དྲུང་རྡོ་རྗེ་བློ་གྲོས་ཀྱིས། ། ཉེར་མཚོན་རི་དབང་རྒྱལ་པོ་མཆེད་དགུ་དང༌། ། རྡོ་རྗེ་རྫོང་དམར་མོ་ནམ་གེ་མཛོ་གཉན། །
དབུ་ཆེ་པ་ར་ཅན་དང་ར་ཡིག་གི ། མཐའ་ཅན་བཞི་དང་རྩེ་རྒྱལ་ཞལ་ཏ་བ། ། ཨ་མྱེ་རྨ་ཐམ་བོན་པོ་རྔ་ཁུར་ཏེ། ། དེ་དག་རང་རང་འཁོར་ཚོགས་བཅས་པ་དང༌། ། ཡུལ་ལྗོངས་དེ་རྣམས་ཉེན་སྐོར་ཁོར་ཡུག་གི ། ས་ཆུ་རྡོ་ཤིང་མཚེར་ས་གྲོང་ཁང་ལ། ། ཉེ་བར་གནས་པའི་ལྷ་ཀླུ་འབྱུང་པོའི་ཚོགས། ། བདག་གི་ཁ་འཛིན་ཆེད་དུ་འབོད་དོ་བྱོན། ། ཀྱེ་སྐྱབས་ཡུལ་ཆེ་མཆོག་ཡོན་ཏན་ལྡན་པ་ཡི། ། ཕྱག་འོས་མཁྱེན་བརྩེ་ནུས་པའི་གངྒཱའི་ཆུས། །
བདག་སོགས་ཚེ་རབས་བསགས་པའི་སྡིག་སྒྲིབ་རྣམས། ། ལེགས་བཀྲུས་དྭངས་པའི་ཤེལ་ལྟར་གསལ་བར་མཛོད། ། བསོད་ནམས་ཞིང་གྱུར་དད་གསུམ་ཞིང་ས་ལ། ། དགེ་སྡིག་བླང་དོར་མ་ནོར་ཆུ་ལུད་བྲན། ། རྣམ་གསུམ་སྡོམ་པའི་ས་བོན་གང་བཏབ་པ། ། བག་ཡོད་བསླབ་པའི་མྱུ་གུ་ཆེར་རྒྱས་མཛོད། ། གནས་སྐབས་མཐར་ཐུག་མངོན་པར་འདོད་པ་ཡི། ། སྙེ་མ་གཡུར་དུ་ཟ་བའི་འབྲས་བཟང་གི ། དགའ་སྟོན་གྱ་ནོམ་རང་གཞན་ཐར་པ་དང༌། ། ཐམས་ཅད་མཁྱེན་པའི་གསོས་སྨན་འགྱེད་པར་མཛོད། །
མཐར་ཐུག་འབྲས་བུ་རེ་སྨིན་དེ་སྲིད་དུ། ། ངན་འགྲོར་འཁོར་བའི་སྡུག་བསྔལ་སྐྱེ་སྒོ་ལས། ། ངེས་པར་བསྒྲལ་ནས་དལ་བརྒྱད་འབྱོར་བཅུའི་རྟེན། ། སངས་རྒྱས་ཆོས་དང་ཕྲད་པའི་སྐལ་བཟང་མཛོད། ། སྒོ་གསུམ་བར་ཆད་ནད་དང་གདོན་རིགས་དང༌། ། བྱད་གཏད་རྦད་ཟོར་མི་མཐུན་མུན་འཐིབས་ཚེ། ། སྐྱབས་མཆོག་རྣམས་ཀྱི་ཐུགས་རྗེའི་འོད་སྟོང་གིས། ། སྐད་ཅིག་གཉིས་པར་མི་གནས་ཞི་བར་མཛོད། ། འཆི་མེད་རིང་འཚོ་ཚེ་ཡི་ཆུ་གཏེར་ཀློང༌། ། བསོད་ནམས་འབྱོར་པའི་ཆུ་སྐྱེས་འབུམ་བཞད་པར། །
དགེ་ཆོས་སྤྱོད་པའི་སྦྲང་རྩིའི་མགྲིན་སྙན་ཅན། ། ཀུན་ནས་རྩེན་པའི་དགའ་བདེར་རྒྱས་པར་མཛོད། ། ཡེ་ཤེས་འཇིག་རྟེན་མཆོད་ཡུལ་ཐུན་མོང་གིས། ། བདག་ཅག་གཞིར་སྡོད་བྱེས་བགྲོད་རྣམ་པ་ཀུན། ། ཉེས་བརྒྱ་མི་མཐུན་ཕྱོགས་ལས་བསྲུང་བ་དང༌། ། མཐུན་རྐྱེན་ལེགས་བརྒྱ་སྦྱོར་བའི་སྟོང་གྲོགས་བཅོལ། ། སྲིད་སྐྱོང་མཁར་བརྩིག་འདུན་གྲོས་སོ་ནམ་རྩོམ། ། ཕྱོགས་སུ་དོན་གཉེར་ལམ་ཞུགས་ཚོང་སྐྱེད་དང༌། ། ཟོང་སྒྲུབ་ལ་སོགས་བརྣག་དོན་གང་དང་གང༌། ། བྱ་བ་དེ་དེའི་དཔལ་ཀུན་བསྐྱེད་མཛོད་ཅིག །
ལུས་རྩལ་འཕོང་སྐྱེན་རྒྱན་འགྱེད་རྒྱལ་སྐུགས་འགྲན། ། ངག་སྙན་ཤག་འདེབས་བརྒལ་ཞིང་བརྩད་པ་དང༌། ། བློ་གསལ་གཟུར་གནས་ཁོང་མཛངས་དྲན་འཕྲུལ་གྱི། ། རྣོ་སོ་བསྒྲུན་ལ་ངོ་མཚར་ཟླ་མེད་མཛོད། ། གཞན་གྱི་དཔལ་འབྱོར་ལ་རྔམ་བློ་ངན་སྐྱེས། ། རྩལ་གྱིས་དབྲོག་པའི་དགྲ་དང་འཇབ་བུ་ཡིས། ། མ་བྱིན་ལེན་པའི་ཆོམ་རྐུན་འཚེ་བ་ལས། ། རྣམ་པར་རྒྱལ་བའི་དཔུང་གཉེན་ཅི་ཡང་མཛོད། ། སྲིད་པའི་བདེ་འབྱོར་དོ་ར་ཆེས་ཡངས་པར། ། ཉེས་ཕམ་རྒུད་པ་ལས་རྒྱལ་སྐྱེས་བུ་ཡི། །
རྩལ་དགུ་རྫོགས་པའི་རྒྱན་གོས་ཀྱིས་བཀླུབས་ནས། ། ཀུན་དགའི་ཟློས་གར་སྟོང་ཕྲག་བསྒྱུར་བར་མཛོད། ། རྒྱས་པར་མཛོད་ཅིག་ནད་མེད་རིང་འཚོའི་ཚེ། ། བདེ་དགའ་དཔལ་འབྱོར་རྒྱས་པ་སྐབས་གསུམ་པའི། ། བསོད་ནམས་ཕུང་པོ་མ་ལུས་ལྗོངས་འདི་དང༌། ། ཡུལ་གྲུ་ཀུན་ཏུ་ཡོངས་སུ་འཕོས་སྙམ་ཉིད། ། རྣམ་དཀར་དགེ་བས་བདག་དང་སེམས་ཅན་གྱི། ། སྒོ་གསུམ་དཀར་མིན་ལས་སྒྲིབ་ཀུན་སྦྱངས་ནས། ། ཟབ་དང་རྒྱ་ཆེའི་ཚོགས་ཟུང་ཕ་རོལ་སོན། ། ལུས་ཅན་ཀུན་གྱི་སྐྱབས་དང་རྟེན་གྱུར་ཅིག །
ཅེས་ཡེ་ཤེས་པ་དང་འཇིག་རྟེན་པའི་མཆོད་ཡུལ་རྣམས་ལ་འབོད་ཅིང་འདོད་དོན་གསོལ་བའི་ཡི་གེ་སྲིད་ཞིའི་གཟུགས་བརྒྱ་འཆར་བའི་མེ་ལོང་ཞེས་བྱ་བ་འདི་ནི། ས་སྐྱོང་ཆེན་པོའི་མདུན་འཁོར་ཚེ་དབང་རབ་བརྟན་པ་རང་གི་དུས་རྒྱུན་འདོད་དོན་ཞུ་ཡུལ་དམིགས་བསལ་གང་ཡོད་ཀྱི་མཚན་ཕྲེང་ཐོ་གསལ་གནང་དོན་ལྟར་དགོས་ཞེས་བསྐུལ་ངོ་མ་བཟློག་ཙམ་དུ། བནྡེ་ཚུལ་ཁྲིམས་རིན་ཆེན་དུ་བོད་པས་ཐུན་མཚམས་སུ་མགྱོགས་པར་བྲིས་པ་དགེ་ལེགས་འཕེལ་བར་གྱུར་ཅིག སརྦ་མངྒ་ལཾ།། །། བླ་མ་ཡི་དམ་གུར་ལྕམ་དྲལ། ། གདོང་བཞི་དཔལ་མགོན་ལས་མགོན་སྡེ། ། དམག་ཟོར་ལྷ་མོ་དུར་ཁྲོད་བདག ། བསྟན་སྲུང་ཚོགས་རྣམས་ད་ཚུར་དགོངས། ། བདག་ཅག་འགྲོ་འོང་ལམ་བར་ཀུན། ། ཀེག་འཕྲང་ཉེར་འཚེ་བར་ཆད་བགེགས། །
ཐམས་ཅད་ཁྱེད་རྣམས་ཐུགས་རྗེ་དང༌། ། མཐུ་ནུས་རྩལ་གྱིས་ཞི་བར་མཛོད། ། རིང་འཚོའི་ཚེ་དང་བསོད་ནམས་སྟོབས། ། ལུང་རྟོགས་ཡོན་ཏན་ཕྲིན་ལས་རྣམས། ། གོང་ནས་གོང་དུ་འཕེལ་རྒྱས་སུ། ། འབྱུང་བའི་ཕྲིན་ལས་ཀུན་འགྲུབ་མཛོད། ། ཅེས་འགྲོ་འོང་སྡོད་པའི་སྐབས་ཀྱི་གེགས་སེལ་ལེགས་སྨོན་འདིའང་དགོས་སྐབས་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ། ། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
