གསུང་འབུམ། ཚུལ་ཁྲིམས་རིན་ཆེན།
པོད ༡༦༠
ཀརྨ་ཞྭ་ནག་པ་བཅས་ལ་རང་གཞན་གྱི་ལེགས་འབུལ་སྟོབ་པའི་ཤིས་བརྗོད་ཚངས་སྲས་རྒྱུད་མངས་སྒྲ་དབྱངས།
༼ཏ༽ ༄༅། །དཔལ་ས་སྐྱའི་གོང་མ་རྡོ་རྗེ་འཆང་ཡབ་སྲས་དང་ངོར་ཁང་གསར་མཁན་ཆེན་དང་ཀརྨ་ཞྭ་ནག་པ་བཅས་ལ་རང་གཞན་གྱི་ལེགས་འབུལ་སྟོབ་པའི་ཤིས་བརྗོད་ཚངས་སྲས་རྒྱུད་མངས་སྒྲ་དབྱངས་ཞེས་བྱ་བ་བཞུགས་སོ།། ༄༅། །རསལེནོཔནཱཧདཻཏྱོནིནྡེབྷིཛཨཛིཏྱཿརཐསཱརསྠིནཱགྲྀཧསྠཱཾསརྦསྨིནྣནེཡཱ། གམབོདྷོརབིཿཀུམཱརཾདྷརྨཱཉྤཤྱམཏྲཻབྷབཤནྟོནིཔལླབོཛཱིབནྟཀྲྀཛྫཡནྟུ།།
༄༅། །བཅུད་ལེན་གྱིས་འཁོན་སྦྱིན་སྐྱེས་དམོད་པས་ཚུགས་པ་མེད། ། ཤིང་རྟ་ཁ་ལོས་ཁྱིམ་གནས་ཀུན་དུ་བཀྲི་མིན་པ། ། ལུང་རྟོགས་ཆོས་ཀྱི་ཉི་མ་གཞོན་ནུ་མཐོང་ཙམ་གྱིས། ། སྲིད་ཞིའི་རྒུད་པ་འཚོ་མཐར་བྱེད་པ་རྒྱལ་གྱུར་ཅིག ། ༄༅། །དྲིསཾགྷཱརྣཔཔྲཎིདྷིཿཔརྦཏཱམནྠཛྫཱཏཿགཏེཤྴཱརཎཱགྲདཡཾཛྙསྠམཱཎཱཾཤཱིཏཾཤྭཱ། ཏྲཡཱཎཱཾཔཊོརྞཡསཱུདྷཱཾཤུལཀྵཱདོཧཱིཀཿ
མུནིཿཤཱསནེཤྭརཛཱཊགྲཏིཥྛནྟུཎྀཏྱཾ།། ༄༅། །ཚོགས་ཟུང་ཆུ་གཏེར་སྨོན་ལམ་རི་བོས་བསྲུབས་ལས་སྐྱེས། ། འགྲོ་བའི་སྐྱབས་མཆོག་མཁྱེན་བརྩེ་ནུས་པའི་བསིལ་ཟེར་ཅན། ། མཁས་ཚུལ་གསུམ་གྱི་བདུད་རྩིའི་འོད་ཟེར་འབུམ་འཇོ་བ། ། ཐུབ་བསྟན་དབང་ཕྱུག་རལ་རྩེར་རྟག་པར་བརྟན་གྱུར་ཅིག ། ལྷ་རིགས་འཇམ་དབྱངས་སྐྱེ་བ་རྒྱུན་ཆགས་མ་བྱོན་པ། ། འཇིག་རྟེན་དམ་པའི་སྙིང་པོས་དབེན་གྱུར་དོགས་པ་ཡི། ། བཟླས་བརྗོད་ཙམ་ལས་ཐབས་གཞན་གྱིས་རྡུགས་གང་གི་ཚེ། ། དཀོན་མཆོག་ཐུགས་རྗེས་འགྲོ་བའི་རེ་བ་འགེངས་པ་བྱུང༌། ། མི་མཐུན་རྒུད་པ་མིང་གི་ཡི་གེའི་ལྷག་མར་བྱས། །
མངོན་པར་འདོད་པའི་སྙེ་མ་ཅི་ཡང་རྟག་འཇོ་བའི། ། ཁོར་ཡུག་འོད་ཀྱིས་སྣང་བྱེད་ཡིད་བཞིན་ནོར་བུ་དག ། བདག་སོགས་འགྲོ་བའི་དཔྱིད་དུ་ལེགས་ཐོབ་སྐལ་བ་བཟང༌། ། རབ་བྱུང་བགྲང་གཞི་མཁའ་རོའི་དཀྱིལ་འཁོར་ཆེ་རྣམས་ལས། ། ཡོན་ཏན་ཟླ་བ་དག་བྱེད་གོས་ཀྱིས་ཉེར་བཀླུབས་པའི། ། སྒྲ་དབྱངས་བརྒྱ་པའི་གནམ་ལོར་ལེགས་ཤར་ནང་གསེལ་གྱི། ། ཞག་གི་ཕུང་པོ་གཟའ་སྐར་དུས་ཚེས་དགེ་བའི་ཉིན། ། ཐུབ་དབང་གཉིས་པ་ལྟ་བུའི་སྐྱེས་མཆོག་རིམ་བྱོན་གྱིས། ། བཀའ་ལུང་དགོངས་འགྲེལ་མཐའ་དྲུག་ཚུལ་བཞིའི་ལམ་ཡངས་ནས། ། ཆེས་གསལ་བྱེད་པའི་གདན་ས་དཔལ་ལྡན་ས་སྐྱ་ཞེས། །
ལོངས་སྐུའི་ཞིང་བཀོད་ས་ལ་འཕོས་སྙམ་བྱེད་པ་འདིར། ། ཡིད་འཕྲོག་གསེར་གྱི་པ་ཏྲ་འཁྱུག་པའི་གར་མཁན་མའི། ། ལག་པ་སྟོང་གིས་སྣ་ཚོགས་ནོར་བུ་དམ་འཁྱུད་པས། ། ཀུན་ནས་སྒེག་པའི་འོད་འབར་ངོ་མཚར་བཟོ་བཀོད་འདིས། ། བི་ཤྭ་ཀརྨའི་འཕྲུལ་ཡང་ཕྲ་མོར་བྱེད་ཀྱིས་དོགས། ། མི་འགྱུར་ཆོས་ཀྱི་རྐང་སྟེགས་སྐུ་ལི་ཤས་མཚན་པར། ། དགེ་མཚན་རེ་ཁཱ་མ་བྲིས་བཀྲག་ཏུ་ཆེ་བའི་སྐུ། ། གཞན་གྱིས་མ་བཀུར་རིགས་རུས་མཆོག་གི་ཆེ་བ་གང༌། ། མ་བཏེག་ལྷ་མིའི་གཙུག་ན་མཐོ་བ་ལྷམ་མེ་བ། ། སྐྱེས་སྦྱངས་སྟོབས་ཀྱིས་ཕྱི་ནང་གཙུག་ལག་རིག་པའི་གཞུང༌། །
མཐའ་དག་མགྲིན་ལས་འཇོ་བ་འཇམ་དཔལ་གཞོན་ནུའམ། ། དེ་ཉིད་མི་ཡི་སྲིད་པར་བརྫུས་པ་གང་ཡིན་ཞེས། ། མང་དུ་ཐོས་པའི་བློ་ཡང་འཕྱང་མོ་ཉུག་ལ་བརྟེན། ། གང་ཚེ་ཡེ་ཤེས་རྫུ་འཕྲུལ་ཤིང་རྟ་སྐད་ཅིག་མས། ། ནམ་མཁར་ལྷགས་པའི་ཡིད་སྲུབས་ཐུལ་གྱི་དབང་པོ་དྲུག ། སྙིང་རྗེ་ཆེ་བརྒྱད་བགེགས་དགྲ་ཕྱོགས་མཉམ་དེ་དག་ཀྱང༌། ། ཟུར་གྱིས་བལྟ་སོགས་སྒྱུ་རྩལ་སྤྱོད་མ་ལྷན་ཅིག་ཉིད། ། འདི་ན་ཕུང་པོ་དབྱིངས་བཅས་མི་མཆོག་དྲུག་བྱིན་བརླབས། ། དེ་དག་རང་རང་རྟག་ཏུ་འོས་པའི་མངའ་དབུལ་དང༌། ། དམ་ཚིག་གསུམ་མཆོག་རྫོགས་པར་དབང་བསྐུར་ཁམས་གསུམ་དུ། །
ཆོས་ཀྱི་རྒྱལ་པོའི་རྒྱལ་ཚབ་ཆེན་པོར་མངའ་གསོལ་མཛད། ། སླར་ཡང་འགྲོ་འདུལ་སྐྱེ་བ་བླངས་པ་མཆེད་ཀྱི་སྐུ། ། བསྐལ་པར་འཚོ་ཞིང་གཞེས་པ་ཚེ་མཐའ་ཡས་པ་ཡི། ། ཕྱག་གི་ཀ་ལ་ཤ་ལས་བབ་པའི་ཟིལ་མངར་གྱིས། ། མངོན་པར་གཏམས་པའི་བཀྲ་ཤིས་བུམ་པ་བཟང་པོ་དང༌། ། སེམས་ཉིད་ཀུན་གྱི་གཞིར་གྱུར་ཡུ་བ་བསྐྱེད་བསྲིངས་རྩེར། ། རྣམ་པར་བྱང་ཕྱོགས་ཆོས་ཀྱི་རྩིབས་མ་སྟོང་བཀྲམ་པར། ། ཚད་མེད་ཐུགས་རྗེའི་དར་དཀར་གྱིས་བཀབ་དྲྭ་བ་ཅན། ། སྐལ་བཟང་ཚ་བའི་གདུང་བ་སྐྱོབ་པར་བྱེད་པའི་གདུགས། ། ཐམས་ཅད་མཁྱེན་པའི་གདུང་འཚོབ་སྐྱེ་བ་ལུ་གུ་རྒྱུད། །
བདེ་བའི་འབྱུང་གནས་བསོད་ནམས་ལས་བཟང་ལྷན་ཅིག་ཉིད། ། མིག་མང་རིས་སུ་མུ་མཐའ་མེད་པར་འཁྱིལ་བ་ལས། ། ཉི་གཞོན་འོད་ལ་ཅོ་འདྲིར་བཟོད་པའི་དཔལ་བེའུ། ། གཞན་ཕན་སྙིང་སྟོབས་རབ་ཏུ་བརྟན་པའི་སྲོག་ཤིང་ལ། ། སེམས་ཅན་མོས་པ་སྣ་ཚོགས་མཁྱེན་པའི་དར་གོས་ཀྱི། ། ལྷབ་ལྷུབ་བརྩེགས་པར་ཡིད་བཞིན་ནོར་བུའི་ཏོག་བཀོད་པས། ། སྲིད་ཞིའི་དགོས་འདོད་ཆར་དུ་བསྙིལ་བའི་རྒྱལ་མཚན་ཆེ། ། བླ་མེད་བྱང་ཆུབ་སྙིང་པོའི་ལྟེ་བ་མངོན་མཐོ་ཡང༌། ། སྔོན་གྱི་སྨོན་ལམ་བཟང་སྤྱོད་འདབ་སྟོང་ཡངས་པར་བྱེ། ། སྦྱིན་པ་རྣམ་བཞིའི་སྦྲང་རྩིའི་དགའ་སྟོན་ཕྱོགས་བྲལ་གྱི། །
གདུལ་བྱའི་བུང་བར་མི་ཟད་འཇོ་བའི་པདྨ་དཀར། ། སྡེ་བཞིའི་འབྱོར་པའི་ཡོ་བྱད་རིན་ཆེན་འབྱུང་བའི་གནས། ། གཞན་ཕན་དུས་ལས་ཡོལ་བ་མེད་པའི་རླབས་ཕྲེང་ཅན། ། རྫུ་འཕྲུལ་དཔག་ཡས་ལུས་ཀྱི་ཉམས་འགྱུར་སྟོང་ཕྲག་གིས། ། རང་དབང་བསྒྱུར་ལ་མིག་མི་འཛུམས་པ་གསེར་གྱི་ཉ། ། དབྱིངས་དང་ཡེ་ཤེས་གཉིས་སུ་མེད་པའི་འཁོར་ལོ་ཡིས། ། སྟོང་གསུམ་སྲིད་པའི་སྣོད་བཅུད་མ་ལུས་དབང་བསྡུས་ནས། ། ང་ཡིར་བགྱིད་ཅིང་འཁོར་འདས་མཉམ་ཉིད་རྟོགས་པའི་འོད། ། རབ་ཏུ་འབར་བ་རྩིབས་སྟོང་ཙཀྲ་རིན་པོ་ཆེ། ། ཐེག་གསུམ་རྒྱུད་བཞིའི་ཆོས་ཀྱི་སྒྲ་དབྱངས་ལྡིར་བའི་ཁོངས། །
འགྲོ་ཁམས་ལས་ཉོན་སྒྲིབ་པའི་རིམས་ནད་རིང་བཅིལ་ནས། ། ཐར་པ་ཐམས་ཅད་མཁྱེན་པའི་གསོས་གྱུར་ཨ་མྲྀ་ཏའི། ། མགྲོན་དུ་གཉེར་བྱེད་བཀྲ་ཤིས་གཡས་སུ་འཁྱིལ་པའི་དུང༌། ། ཆེ་མཆོག་དབང་བཅུ་ལྡན་པ་རྣམས་ཀྱི་ཡོན་ཏན་དང༌། ། བཀྲ་ཤིས་རྫས་ལས་བརྩམས་པའི་སྙན་དངགས་ཤིས་བརྗོད་དག ། བསྟན་འགྲོའི་དཔལ་མགོན་མཆོག་ཟུང་མི་འགྱུར་ཆོས་ཀྱི་ཁྲིར། ། གསང་གསུམ་མི་ཤིགས་རྡོ་རྗེར་སྒྲུབ་པའི་ཐབས་སུ་འབུལ། ། ཨེ་ཝཾ་ཆོས་ལྡན་བསྟན་པའི་ཁུར་བླངས་མཁན་ཟུར་བས། ། དངོས་སུ་འབྱོར་པ་རྣམ་པར་འདྲེན་པའི་རྟེན་གསུམ་དང༌། ། རིན་ཆེན་ཟུང་དང་སྟོང་འཁུན་ཡུལ་གྱི་དར་གོས་རིགས། །
ཟང་ཟིང་དཔལ་འབྱོར་འགྲོ་མགྱོགས་བཞོན་པ་གནག་ཕྱུགས་རྣམས། ། ཁོ་བོས་ནང་ཤེས་སྒྱུ་མ་འཕྲུལ་པའི་རྒྱལ་པོ་ཁོས། ། རྡུལ་བརྩེགས་དབང་པོ་ཉི་ཟླ་རི་གླིང་ན་ཀྲའི་གྲོང༌། ། གཉིད་དང་བྲལ་བ་ཤེད་བུ་ལྟོ་འགྲོའི་ཕུན་ཚོགས་དཔལ། ། ཁོར་ཡུག་ལྕགས་ཀྱི་རི་བོས་ཡོངས་བསྐོར་མཎྜ་ལ། ། དད་དགའ་རྒྱས་པའི་ཡིད་ཀྱིས་དངོས་པོ་ཆུང་ངུ་ཡང༌། ། ཀུན་གསལ་བཞིན་རས་ཁྱབ་པར་སྤྲུལ་པའི་མཆོད་འབུལ་རྗེས། ། ཡི་རང་དགེས་པའི་ཚུལ་གྱིས་བསོད་ནམས་བླ་ནས་བླར། ། འཕེལ་བར་འགྱུར་བ་མཁས་པའི་བགྱི་བས་བཞེས་པར་འཚལ། ། རྣམ་དཀར་དགེ་བས་ཐོས་ན་དད་པའི་སྡོང་པོ་བསྐྱེད། །
བསམས་ན་ཕྱི་ནང་ཡོན་ཏན་ཡལ་འདབ་ཕྱོགས་སུ་རྒྱས། ། བསྒོམས་ན་ཡང་དག་རྟོགས་པའི་སྙེ་མ་གཡུར་དུ་ཟ། ། རྣམ་འདྲེན་བསྟན་པའི་དཔག་བསམ་བསྐལ་པར་བརླིང་གྱུར་ཅིག ། མདོ་རྒྱུད་གཞུང་ལུགས་བརྗོད་བྱ་རྗོད་བྱེད་དཔྱད་གསུམ་གྱི། ། ལམ་ནས་ལེགས་པར་འདྲེན་པའི་རྒྱལ་པོ་ས་སྐྱ་པ། ། ཡབ་སྲས་བརྒྱུད་པར་བཅས་པའི་ལུགས་བཟང་དྲི་མ་མེད། ། ཕན་བདེའི་འབྱུང་གནས་ཕྱོགས་དུས་ཀུན་དུ་དར་གྱུར་ཅིག ། ངག་གི་དབང་ཕྱུག་གང་འདུལ་གར་གྱིས་དེ་དག་བསྟན། ། འཛིན་སྐྱོང་སྤེལ་ལ་དཔྱོད་ལྡན་ཀུན་དགའི་བློ་གྲོས་དང༌། ། མཚུངས་དཔེ་སྟོང་གི་སྤྱི་ཕུད་བར་དུ་བཙལ་བས་ཀྱང༌། །
མ་རྙེད་རང་ཉིད་དཔེར་འོས་གང་དེ་ཞབས་བརྟན་ཤོག ། ཐམས་ཅད་མཁྱེན་རྒྱུ་ཤེས་བྱ་བཅུ་ཕྲག་རིག་པའི་གནས། ། བཀྲག་ཆེར་སྣང་བའི་ཡེ་ཤེས་མེ་ལོང་རྣམ་པ་གཉིས། ། ཡོངས་རྫོགས་བསྟན་པའི་རྒྱལ་ཐབས་ཆེན་པོའི་ཁྲི་འཕང་དུ། ། བསྐལ་པའི་བར་དུ་མི་འགྱུར་བརྟན་པར་བཞུགས་གྱུར་ཅིག ། ནོར་འཛིན་ལྟེ་བ་འདིས་མཚོན་ཕྱོགས་ཀྱི་དཀྱིལ་འཁོར་དང༌། ། སྒོ་གསུམ་བག་ཡོད་ལ་གནས་ངུར་སྨྲིག་འཆང་གི་ཚོགས། ། ཆོས་སྤྱོད་རྣམ་བཅུ་ལྷུར་ལེན་འདུས་པའི་ཁུར་ཆེན་ལ། ། སྐྲག་སྟེ་འོད་སྲུངས་བྱིན་ལུས་སྲ་བརྟན་སྤྲུལ་སྙམ་གྱུར། ། སྐྱབས་ཀྱི་དམ་པ་བླ་མ་དཀོན་མཆོག་གཙུག་ཏུ་བཀུར། །
མཆོད་སྤྲིན་རྒྱ་མཚོའི་སྤྲིན་ཆེན་སྤྲོ་བའི་ཆོས་རྒྱལ་ཆེ། ། མི་དཔོན་བློན་འཁོར་ཆབ་འབངས་སྐྱེ་འགྲོ་ཐམས་ཅད་ཀྱི། ། བསོད་ནམས་ཚེ་དཔལ་རིགས་རྒྱུད་མངའ་ཐང་རྒྱས་གྱུར་ཅིག ། ལྷར་བཅས་སྐྱེ་དགུ་མ་ལུས་པའི། ། མཐོང་ཐོས་མཐར་ཐུག་བར་གྱི་སྐྱབས། ། མཆོག་གཉིས་བསྟན་དང་སྲིད་པའི་དཔལ། ། ཟུང་འཇུག་མངའ་གསོལ་ཆོས་ཀྱི་ཁྲིར། ། ཤར་བའི་རིགས་སྐྱེས་མཁན་ཟུར་པས། ། ཤིས་བརྗོད་མངའ་གསོལ་སྨོན་པའི་ལམ། ། རྟེན་འབྲེལ་ཁུད་བ་དངོས་འབྱོར་གྱི། །
རྣམ་གྲངས་བསྟར་པ་འདི་དག་ལགས། ། ཅེས་ཁྲི་འབུལ་གྱི་ཡི་གེ་སྐྱེ་བ་ལྔ་པའི་སྒྲ་དབྱངས་ཞེས་བྱ་བ་འདི་ནི། རབ་བྱུང་མེ་ཟླའི་བགྲང་གཞིར་དཔལ་ས་སྐྱའི་གདུང་སྲས་རིན་པོ་ཆེ་མཆེད་གཉིས་ལ། མཁན་ཆེན་ཀླུ་སྡིངས་པས་ལེགས་འབུལ་བཏང་བའི་ཚེ། བནྡེ་ཚུལ་ཁྲིམས་རིན་ཆེན་དུ་བོད་པས་བྲིས་པ་དགེ་བར་གྱུར་ཅིག ། སརྦ་མངྒ་ལཾ།། །། ༄༅། །ཝཱགིཤྭརཱནནྡཤཱསནཤྱཱཀརམཏྲོདཀྵྱརྷཀརྨཏྲིབྷིཿམཏིཿཏཱུཔབིཀཱཤཿ ཤཱསནྱཔཱལསྱབུདྡྷཤསྟཱཡུབརཱཛེཤྲཱིབྷཱུཏཀལྱཱཎལཀྵབྷདྲོ་བིཛཡནྟུ།། ༄༅། །ངག་གི་དབང་ཕྱུག་ཀུན་དགའི་དཔལ་འབྱུང་ཚུལ་ཆེན་འདིར། ། བློ་གྲོས་ཆེས་གསལ་མཁས་པ་ལ་འོས་ལས་གསུམ་གྱིས། །
སངས་རྒྱས་བསྟན་པ་སྐྱོང་བའི་སྟོན་པའི་རྒྱལ་ཚབ་ཏུ། ། དགེ་མཚན་དཔལ་གྱི་འབྱུང་གནས་བཟང་པོ་རྒྱལ་གྱུར་ཅིག ། རྣམ་དྲུག་རྒྱལ་བའི་རིགས་མཆོག་བདེ་བསྐྱེད་དགའ་མར་བཅས། ། སྙིང་རྗེའི་ལང་ཚོ་དར་བབ་འཕགས་ཚོགས་མཆོད་བྱེད་མ། ། སྡང་མིག་བལྟས་ཙམ་བགེགས་དགྲ་མཐར་བྱེད་ཐབས་ཤེས་དག ། ཀུན་འདུས་གར་གྱིས་འགྲོ་བ་རྡོ་རྗེའི་སར་སྨིན་བྱེད། ། སྲས་བཅས་རྒྱལ་བའི་དགོངས་དོན་རྣམ་དག་ཉལ་འགྲོ་འབུམ། ། རྣམ་དཔྱོད་བདེན་སྨྲའི་དབུགས་ཀྱིས་མཁྱེན་རབ་གསུས་པར་སྤྱིལ། ། གཞན་དག་མ་རྟོགས་ལོག་བརྟག་བྲོ་རིགས་གཞལ་བའི་ཆེད། ། མཁས་ཚུལ་ལེགས་བཤད་ཅི་འདོད་ཐར་པའི་གསོས་སུ་འགྱེད། །
རྒྱལ་བའི་ཡེ་ཤེས་བསམ་མི་ཁྱབ་བདག་ཁྱོད་ཐུགས་ལ། ། ལྷུན་གྱི་གྲུབ་པར་རྫོགས་པའི་མཚར་ལ་མི་བསྟོད་དེ། ། ཆེ་མཆོག་རྣམས་ཀྱི་ཡོན་ཏན་མ་བྱིན་བླང་སྙམ་དུ། ། ཚུར་མཐོང་ནང་ཤེས་འཕྱང་མོ་ཉུག་ལ་དཔྱངས་ཀྱིས་དོགས། ། ལུས་ཅན་རེ་བ་ཅིག་ཅར་འགེངས་འདི་ནོར་བུའམ། ། བྱང་ཆུབ་སྤྱོད་དགྱེས་མགོན་པོ་ཁྱོད་ཀྱི་ཡོན་ཏན་ཉིད། ། དཔྱད་དཀར་གྱུར་ཀྱང་རྣམ་པ་ཐམས་ཅད་མཁྱེན་པའི་རྒྱུར། ། དངོས་དང་བརྒྱུད་ནས་སྦྱིན་པས་ཁྱོད་དྲིན་ཁོ་ནར་ངེས། ། ཁྱབ་པར་བྱས་སོ་མ་ཟླུམ་འོད་ཀྱིས་འཇིག་རྟེན་ཁམས། ། ཀུན་ཕན་ཟེར་གྱིས་ས་དགའི་མེ་ཏོག་སྨན་གྱི་ཚལ། །
རྣམ་འདྲེན་གདུང་འཚོབ་བཅས་པའི་ཕྲིན་ལས་དྲི་མེད་རྒྱུན། ། དད་སྒྲོལ་ཁྱོད་ཀྱི་ལེགས་མཛད་སྣང་བ་མུ་མེད་ཀྱིས། ། ཕུལ་བྱུང་རྟོགས་བརྗོད་ཕྱོགས་རེ་དྲན་པའི་བློ་ལྡན་དག ། སྔོན་མེད་དགའ་བའི་ངོ་མཚར་འཁྲུངས་པ་འདི་ཅི་ཞིག ། སྲིད་ཞིའི་ཁྱབ་བདག་དཔལ་ལྡན་རྡོ་རྗེ་འཆང་བ་ཉིད། ། འགྲོ་འདུལ་སྐལ་བ་མཉམ་པའི་གཟུགས་སུ་བསྟན་པ་ཙམ། ། སྐུ་གསུམ་གསང་བ་མི་ཟད་རྒྱན་གྱི་འཁོར་ལོ་ཉིད། ། ལྷ་མི་གདེངས་ཅན་ཡུལ་གྱི་རིན་ཆེན་བེམ་པོའི་ཆོས། ། ཡིད་འཕྲོག་པ་ཏྲའི་སྒེག་མོའི་ལག་པ་སྟོང་ཕྲག་གིས། ། བཟུང་བས་བསྐལ་པ་ཇི་སྲིད་འདོགས་པར་བཟོད་དམ་ཞེས། །
ལུས་རྩལ་ཡོན་ཏན་ཀུན་ནས་རྫོགས་པའི་གདོང་ལྔ་པ། ། ང་རྒྱལ་དྲེགས་པ་ཁོང་ནས་རྒྱས་པའི་ཕྲག་པ་དག ། ལྷུན་པོའི་སྤོ་ལ་ཅོ་འདྲིར་བཟོད་པ་བཀྲ་ཤིས་གྲངས། ། རྡོ་རྗེའི་ས་འཛིན་བང་རིམ་བརྩེགས་པར་བསྒྱིངས་པ་དེར། ། དབྱར་སྐྱེས་སྡོང་བུ་ལྡེམ་ལྡེམ་གཡོ་བའི་དལ་རྟེན་ལས། ། ཡལ་འདབ་ཁུར་བུའི་དཔུང་པའི་འདབ་མ་མཉམ་སྦྱར་ནས། ། ཨུཏྤལ་དཀར་པོའི་མགོ་སྐྱེས་ལང་ཚོ་ངོམ་བཞིན་དུ། ། གེ་སར་དགོད་པའི་ཚིག་སྦྱོར་མཆོད་སྤྲིན་ཅུང་ཟད་སྤྲོ། ། ཐམས་ཅད་མཁྱེན་རྒྱུ་ཕྱི་ནང་ཤེས་བྱའི་ཡུལ་ཀུན་ལ། ། མ་སྦྱངས་མེད་རྣམས་སྒྲིབ་པ་བག་ཆགས་བཅས་པས་དབེན། །
གང་ཕྱིར་སྲིད་པ་མྱ་ངན་ལས་འདས་ཆོས་མ་ལུས། ། གསལ་ལེར་འཆར་བ་ཡེ་ཤེས་གཟིགས་པ་དག་པའི་གཤིས། ། སུ་ཞིག་ཉེར་བསྟེན་ཀུན་དགའ་རྒྱས་པའི་གྲིབ་བསིལ་གཡོ། ། ཡིད་འཕྲོག་ལོ་འདབ་མེ་ཏོག་མཉྫ་རི་ཚོགས་དཔལ། ། ཅི་འདོད་འཇོ་བ་དངོས་གྲུབ་ཟུང་གི་དཔག་བསམ་གྱི། ། ས་བརྟོལ་དབང་པོ་ལེགས་ཐོབ་འགྲོ་འདི་སྐལ་བ་བཟང༌། ། དེང་དུས་ལུང་རྟོགས་ཆོས་དང་རིས་བྲལ་སེམས་ཅན་ཁམས། ། ཕན་འདོགས་བདེ་སྐྱིད་གཞོན་ནུ་སྙིང་གི་གྲོགས་སུ་འགུགས་བྱས་པའི། ། ཐུགས་རྗེ་བྱིན་རླབས་གཞལ་དུ་མེད་པའི་ཁུར་ཆེན་འདི། ། རྫོགས་པར་ཆུད་པའི་ས་གསུམ་ཁོངས་འདི་ཨེ་མ་ཡངས། །
གསང་གསུམ་ཆེ་བ་མིང་ཚིག་ཡི་གེར་གྱུར་གང་ཚེ། ། འོད་སྲུངས་བྱིན་འདིས་ཐེག་དཀའི་དོགས་པ་སྔུན་བསུ་བས། ། སྐྲག་སྟེ་རང་ལུས་གནམ་འཕྱོའི་གྲོང་ཁྱེར་བྱིང་གྱུར་པ། ། བིཥྞུ་ཁབ་སྤུ་ཅན་གྱི་འཇུག་པས་བཏེགས་པ་ངེས། ། སངས་རྒྱས་ཡོན་ཏན་འཛད་བྲལ་དབྱིག་ལ་དབང་འབྱོར་བས། ། གཟུགས་ཅན་གཟུགས་མེད་རེ་བའི་ཤིང་རྟ་འགེངས་གང་ལ། ། སྔོན་བྱས་དགེ་བའི་ལག་པ་ཆུང་ངུའི་བསགས་པའི་ནོར། ། བརྣབ་སེམས་དྲི་མ་ཅན་གྱིས་དགྱེས་པ་ནམ་ཞིག་བཟོད། ། འོན་ཏེ་འདབ་བཟང་རྒྱལ་པོ་རྒ་མེད་ཟས་ལ་དབང་བསྒྱུར་ཡང༌། ། རེས་འགའ་གཅོང་རོང་མཚུན་ཟས་སྤྱོད་ལ་རྒྱུ་བ་བཞིན། །
ཁོ་བོར་གསོན་གཤིན་ཕྱོགས་ནས་ཐོབ་པའི་ཟང་ཟིང་བརྟེན། ། རང་གཞན་ཚོགས་བསགས་ལ་དགོངས་གཟིགས་པའི་འབབ་སྟེགས་མཛོད། ། རྣམ་པ་གཅིག་ཏུ་ངེད་ཀྱི་ཚ་ཆུང་སྦྲང་རྩིའི་མགྲིན། ། སྲིད་ཞིའི་སྐྱབས་མཆོག་ཡབ་སྲས་ཞབས་ཀྱི་པདྨའི་རྡུལ། ། རྣམ་གྲོལ་ཐར་པའི་བཅུད་དུ་འཐུང་ཕྱིར་སོང་བ་ལའང༌། ། སྨིན་གྲོལ་གདམས་པའི་སྐལ་ལྡན་ཉིད་དུ་བྱིན་གྱིས་རློབས། ། དེའང་འདིར་ལྟ་བྱེད་དབང་པོས་མཐོང་བ་དོན་དུ་ཆེ་བའི་ཞལ་བཟང་ཀུན་ཕན་གཞོན་ནུའི་དཀྱིལ་འཁོར་མཇལ་བའི་ལེགས་གསོལ་དངོས་རྫས་མཎྜལ་དུ་སྤྲུལ་ནས་འབུལ་བའི་ཐོག་མར་བཀྲ་ཤིས་རྟགས་ཀྱི་རེ་ཁཱས་སྒེག་པའི་དར་དཀར་དཀྱུས་སུ་རིང་བ། བསྟན་པའི་བདག་པོ་ཉི་མའི་གཉེན་གྱི་སྐུ་བརྙན། གོང་དེའི་གསུང་རབ་མདོ་སྡེ་བསྐལ་པ་བཟང་པོ། རྡོ་རྗེ་དྲིལ་བུ།
ཏིང་ཤགས་ལེགས་པ་དངུལ་ཐག་བཅས་སོགས། ཁྱོན་རྣམ་གྲངས་ཡོན་ཏན་ཆུ་གཏེར་ཟླ་བའི་གྲངས་མཉམ་བཅས་ཕུལ་བ་འདི་དག་ཀུན་ཏུ་བཟང་པོའི་མཆོད་སྤྲིན་གྱི་སྒྲུན་ཟླར་དམིགས་པའི་ཐུགས་བརྩེའི་དབྱིངས་ནས་དགེས་པའི་ཚུལ་གྱིས་བཞེས་པར་གསོལ་བ་འདེབས་པ་ལགས་སོ། ། སྟོབས་བཅུ་མངའ་བ་གངྒཱའི་བྱེ་མ་དེ་སྙེད་གྲངས། ། གྱ་ནོམ་མཆོད་པའི་ཕྲེང་བས་མདུན་བདར་ཡོན་ཕུལ་བ། ། རིགས་དང་དཀྱིལ་འཁོར་ཀུན་གཙོ་དབྱེར་མེད་རྡོ་རྗེ་ཡི། ། སློབ་དཔོན་ཆེན་པོར་མཆོད་པའི་བསོད་ནམས་མཉམ་པ་ཉིད། ། མདོ་དང་སྔགས་གཞུང་ཀུན་ལས་འབྱུང་དོན་སྙིགས་མ་འདིར། ། སྟོན་པའི་མཆོག་ཉིད་འགྲོ་འདུལ་བླ་མའི་སྐུར་བསྟན་ནས། ། སྣ་ཚོགས་ཆོས་ཀྱི་སྣང་བས་གདུལ་བྱ་དཔལ་སྟུག་གི ། རྒྱུ་ལམ་འབྲས་བུར་སྨིན་པའི་སྐུ་དྲིན་དཔག་ཡས་ཕྱིར། །
དངོས་འབྱོར་མཆོད་པ་འདིས་མཚོན་སྒོ་གསུམ་དགེ་བའི་མཐུས། ། འཁོར་ལོའི་མགོན་རྣམས་གཟུགས་སྐུ་མི་ཤིགས་རྡོ་རྗེར་བརྟན། ། འཆད་རྩམ་བརྩོད་པའི་ཕྲིན་ལས་ཉི་མའི་འོད་ལྟར་ཁྱབ། ། འགྲོ་རྣམས་བདེ་སྐྱིད་དེ་རྒྱུར་བཅས་ལ་སྤྱོད་གྱུར་ཅིག ། བདག་ཅག་རིགས་དཔོན་སློབ་འཁོར་བཅས་པ་བྱང་ཆུབ་བར། ། མི་ཁོམ་བརྒྱད་བྲལ་དལ་བརྒྱད་འབྱོར་བཅུའི་རྟེན་ཐོབ་པ། ། སྐྱབས་མཆོག་ཞབས་བསྟེན་ཕྱི་ནང་གཙུག་ལག་ཀུན་བློ་གསལ། ། བསྟན་འགྲོར་ཕན་བདེ་སྒྲུབ་པའི་བྱེད་པོ་ཉིད་བྱིན་རློབས། ། བླ་མའི་བྱིན་རླབས་རྫོགས་ལྡན་སྤྲིན་ལྟར་ཆར་ཆེན་འབེབས། ། ཡི་དམ་དངོས་གྲུབ་བུམ་པ་བཟང་ལྟར་ཅི་འདོད་འཇོ། །
བསྟན་སྲུང་ཕྲིན་ལས་རྐང་མགྱོགས་ལྟ་བུར་གང་བཅོལ་བ། ། ཐོགས་མེད་འགྲུབ་པའི་བཀྲ་ཤིས་དེས་འདིར་བདེ་ལེགས་ཤོག ། ཅེས་བསྟན་པའི་བདག་པོ་དཔལ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་པའི་ཞབས་དྲུང་དུ། རང་གི་ཚ་བོ་ཆོས་ཞུར་བཏང་བ་དང་མཆོད་འབུལ་ཚོགས་བསགས་ཀྱི་མཎྜལ་སྟོབ་པའི་ཆེད་བརྗོད་ཚངས་སྲས་མགྲིན་པའི་འགྱུར་ཁུགས་ཞེས་བྱ་བ་འདི་ནི། རབ་བྱུང་བཅུ་གསུམ་པའི་ལྕགས་ཡོས་ཀྱི་བགྲང་གཞིའི་ཟླ་ཚེས་དགེ་བར་དཎྜིའི་གཞུང་ལུགས་སྨྲ་བའི་བནྡེ་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་དུ་བྲིས་པ་དོན་ཀུན་གྲུབ་པར་གྱུར་ཅིག། །།
༄༅། །དེཝཱགྲཝཱགིཤྭརཱཤཱསནཱཏྲསདྷརྨཱགམཱོཀྟཾགཏིསཱདྷནོཡུག པཱལཾཡཝནྣིཿསམཀརྨབྷདྲཛཻཏཱཡོབརཛྱོབིཛཡནྟུཤཤྭཏཾ།། ༄༅། །ལྷ་མཆོག་ངག་གི་དབང་ཕྱུག་བསྟན་པ་འདིར། ། ལུང་རྟོགས་དམ་ཆོས་བཤད་སྒྲུབ་ཟུང་དག་གིས། ། ཇི་བཞིན་སྐྱོང་ལ་ཟླ་བྲལ་ཕྲིན་ལས་བཟང༌། །
རྒྱལ་བའི་རྒྱལ་ཚབ་རྟག་པར་རྒྱལ་གྱུར་ཅིག ། ཟབ་དང་རྒྱ་ཆེའི་ཚོགས་ཟུང་ཆུ་བོའི་གཏེར། ། སྔོན་གྱི་སྨོན་ལམ་རི་བོས་བསྲུབས་པའི་བཅུད། ། རྒྱལ་ཀུན་འདུས་ཞལ་སྐུ་ཡི་མི་སྦྱིན་སྐྱེས། ། ཚུལ་ཆེན་དྲི་མེད་མཁའ་དབྱིངས་མཛེས་པའི་རྒྱན། ། ལེགས་གསུངས་ཆོས་འདུལ་བསྟན་པ་ཡོངས་བཟུང་ནས། ། གཞན་ལ་སྤང་བླང་བསླབ་པར་བྱ་བའི་ལུང༌། ། ཉེ་བར་ཀློག་པས་ངེས་འབྱུང་ཚུལ་ཁྲིམས་ཀྱི། ། སྡོམ་པའི་འབྱུང་གནས་དགྲ་བཅོམ་ཆེན་པོ་ཉིད། ། གཞན་དོན་བྱང་ཆུབ་མངོན་འདོད་ཐེག་ཆེན་གྱི། །
རིགས་སུ་སྐྱེས་ཙམ་རྒྱལ་བའི་གདུང་འཚོབ་ཆེ། ། མཚུངས་པ་མིན་ཡང་སྟོང་ཉིད་སྙིང་རྗེ་ཡིས། ། སྤྱོད་པས་ཁམས་གསུམ་དབང་དུ་བསྒྱུར་བས་ཀྱང༌། ། གདན་གསུམ་ལྷ་ཡི་འཁོར་ལོའི་སྒྱུ་འཕྲུལ་གྱིས། ། སྐལ་ལྡན་འགྲོ་རྒྱུད་སྐུ་བཞི་ཡེ་ཤེས་ལྔའི། ། རྒྱུ་ལམ་འབྲས་བུ་དབྱེར་མེད་སྦྱོར་བ་ལ། ། ཐབས་མཁས་ཐུགས་རྗེའི་དབང་ཕྱུག་རྡོ་རྗེ་འཆང༌། ། སྣ་ཚོགས་འགྲོ་བློར་འཚམ་པའི་ཡང་དག་ལམ། ། དེ་དེས་རེ་བ་འགེངས་པའི་ཡོན་ཏན་དཔེ། ། སངས་རྒྱས་ཡོན་ཏན་ཉིད་དུ་རྣམ་བརྟགས་ནས། །
མ་འདྲེས་ཆོས་རབ་དཔྱོད་པས་རྣམ་པར་ངལ། ། རྒྱལ་བ་རྒྱལ་ཚབ་བཅས་པའི་ཕྲིན་ལས་རྒྱུན། ། རིས་བྲལ་འགྲོ་ལ་འདོམས་པ་ཅི་ཞིག་མཚར། ། རང་རང་སྐྱེ་བར་བསྒྲུབས་པའི་བསོད་ནམས་ཀྱི། ། སྐལ་བས་ཐོབ་སྙམ་ང་རྒྱལ་བསྐྱེད་ཀྱིས་དོགས། ། ཆེ་བའི་ངོ་མཚར་བརྗོད་ལས་འདས་པའི་མཐའ། ། ཡོངས་སུ་ལྡུགས་པར་མ་བཟོད་བསམ་གཏན་འདིས། ། རིག་བྱེད་འབྱིན་པོ་གཉིད་དུ་མ་ཡུར་མཚང༌། ། མིག་མི་འཛུམས་པའི་ཟོལ་གྱིས་བསྒྲིབས་སམ་སྙམ། ། ཡོན་ཏན་བསམ་མི་ཁྱབ་བདག་གང་གི་ཞབས། །
བརྟན་བྱེད་དམ་པའི་ཆོས་ཀྱིས་མངོན་མཐོ་བས། ། ལེགས་བྲིས་བདག་པོར་བཅས་པའི་སྐྱེ་དགུ་ཡིས། ། ཐོར་ཚུགས་ནོར་བུའི་བཏུད་པ་ག་ལ་བར། ། དལ་འབྱོར་རྟེན་གྱི་དབྱར་སྐྱེས་སྡོང་བུ་ལ། ། བགྲང་བཞི་ལོ་འདབ་མང་པོས་ཁུར་ལྕི་ཡང༌། ། མཁས་བཙུན་བཟང་པོའི་མ་ཟླུམ་འོད་དྲན་པས། ། བློ་ཡི་འདབ་སྟོང་གྲོལ་བའི་བསུང་འཐུལ་བ། ། མ་བཏེག་དམ་པའི་ཆོས་ཀྱིས་མཐོ་བའི་ཁྲིར། ། བྱེད་པོས་མ་བྲིས་འཁོར་ལོས་མཚན་པའི་ཞབས། ། མ་བསྐུལ་ལས་སྨོན་བཟང་པོས་མངའ་གསོལ་བ། །
འདྲིས་མིན་འགྲོ་ལ་མཛའ་བའི་སྤྱི་མེས་པོ། ། གང་ཚེ་མཁས་པར་འོས་པའི་ལས་གསུམ་གྱི། ། རྩིབས་སྟོང་ཙཀྲས་རིས་བྲལ་འགྲོ་བའི་གླིང༌། ། བདག་གིར་བགྱིད་ལ་ཡིད་བསྲུབས་འཚེ་བའི་དགྲས། ། རྣམ་པར་དབེན་པ་ཆོས་སྨྲའི་རྒྱལ་པོ་ཆེ། ། ཕུལ་བྱུང་མཁྱེན་བརྩེ་ནུས་པ་དཔག་ཡས་ཚད། ། གཞལ་འདོད་ཀུན་གསལ་ལུས་ཕྲའི་འདོམ་པའི་རྒྱ། ། ཆེར་བསྐྱེད་སྣང་བྱེད་ཟུང་གི་སྒྲོན་འདེགས་ཀྱིས། ། བལྟས་པས་མ་མཐོང་སྟོང་པའི་རྫུར་ཞུགས་སྙམ། ། བརྩེ་ཆེན་སྙིང་པོའི་ཞབས་དང་ཨེ་ཝཾ་པ། །
རྣམ་གཉིས་བཀའ་སྲོལ་དྲི་མེད་ཟབ་རྒྱ་ཆེ། ། ཇི་སྙེད་མགྲིན་ལས་འཕོས་པའི་དབྱངས་སྙན་པོ། ། ཐོས་འཛིན་བཅུད་དུ་ལེན་ལ་སུ་མི་སྤྲོ། ། གང་ཕྱིར་རྒན་བུའི་རིགས་སུ་སྐྱེས་པའི་དབོན། ། རྒྱལ་བའི་མྱུ་གུས་བསླབ་བྱ་བརྡ་སྤྲོས་སོགས། ། ཐོས་བསམ་སྒོར་ཞུགས་ཙམ་ལས་སྦྱངས་སྟོབས་ཀྱི། ། ཁོ་ལག་ཡོངས་སུ་མ་རྫོགས་ནའང་དེང༌། ། སྐྱབས་གསུམ་འདུས་པའི་ཐུགས་རྗེའི་སྤྲིན་རུམ་ནས། ། གཏན་གྱི་སྐྱབས་སུ་འདོད་པའི་མིག་གཏོད་ལ། ། དགའ་སྤྲོའི་སྤུ་སྡུག་ངོམ་པའི་མ་ཡཱུ་ར། །
གོམ་སྟབས་རྩེན་པའི་སྒྲོ་གཤོག་བསྒྱུར་ཏེ་སོང༌། ། སྐྱེ་འཕགས་འགྲོ་བའི་རེ་བ་རྫོགས་བྱེད་པའི། ། འདོད་དགུ་ཀུན་འབྱུང་དབང་གི་རྒྱལ་པོ་ལ། ། ཟང་ཟིང་རྫས་ཀྱི་སྟོབ་པར་མི་དགྱེས་མོད། ། བསགས་པ་དམ་པའི་སྙིང་པོ་བླང་བའི་ཆེད། ། གྲངས་མེད་རྒྱལ་བ་མཆོད་པའི་བསོད་ནམས་སྟོབས། ། རྡོ་རྗེ་སློབ་དཔོན་མཆོད་འབུལ་ཉུང་ཟད་རེ། ། ཕུལ་བ་ཕན་ཡོན་སྲང་ལ་མཉམ་པའི་ལུང༌། ། ཡིད་ཆེས་མཎྜལ་འབུལ་བ་འདི་ལྟར་ལགས། ། འདིར་དུས་གསུམ་རྒྱལ་བའི་སྤྱི་གཟུགས། །
སྐྱབས་གསུམ་འདུས་པའི་བདག་ཉིད། ། སྲིད་པའི་མཚོ་ལས་སྒྲོལ་བའི་དེད་དཔོན། ། བྱང་ཆུབ་བར་གྱི་མགོན་སྐྱབས། ། གཅིག་པུ་ཉིད་དུ་གསོལ་བ་འདེབས་པའི་མཎྜལ་བརྡ་མཚོན་དུ་བཀྲ་ཤིས་རྟགས་ཀྱི་རི་མོ་བཀྲ་བའི་སྟོང་འཁུན་ཡུལ་གྱི་འཕྲུལ་བཟོས་བཏགས་པའི་དར་དཀར་དཀྱུས་སུ་རིང་བ། འཇིགས་བརྒྱད་སྐྱོབ་པའི་སྒྲོལ་མ། ཆོས་ཚན་པུསྟ་ཀ བཀའ་གདམས་མཆོད་རྟེན་ལྕགས་རྩེ་ཅན། དམ་ཚིག་རྡོ་རྗེ་དྲིལ་བུ། ཏིང་ཤགས་ལེགས་པ་འདོགས་ཐག་བཅས་རྣམ་གྲངས་བརྒྱད་ཅུ་གྱ་བདུན་འདི་ཕུལ་བ་འཕགས་པ་ཀུན་ཏུ་བཟང་པོའི་མཆོད་སྤྲིན་ལྟ་བུར་དམིགས་ནས་བརྩེ་བཞེས་བྱང་ཆུབ་སྙིང་པོའི་བར་དུ་ཐུགས་རྗེས་མི་གཏོང་བར་གསོལ་བ་རྩེ་གཅིག་ཏུ་འདེབས་ཀྱིན་མཆི་ན་ཅི་གནང༌། སྨྲས་པ།
སྔོན་བྱོན་བདེ་གཤེགས་རྣམས་ཀྱི་གཡར་ལམ་དུ། ། མཆོད་རྫས་ཕྲ་མོ་རེས་ཀྱང་བྱང་ཆུབ་མཆོག ། ཐུགས་བསྐྱེད་སྨོན་ལམ་འབྲས་བུ་སྨིན་པ་ལྟར། ། བདག་ཀྱང་མི་མཆོག་འབྲས་བུ་གཡུར་ཟ་མཛོད། ། དེ་སྲིད་སྐྱེ་བར་བདག་ཅག་ལྟོས་འཁོར་བཅས། ། མི་ཁོམ་བརྒྱད་བྲལ་དལ་བརྒྱད་འབྱོར་བཅུའི་རྟེན། ། འདྲེན་མཆོག་བླ་མས་རྗེས་བཟུང་ཕྱི་ནང་གི ། གཙུག་ལག་ཀུན་རིག་མཁས་པའི་ལས་བྱེད་ཤོག ། ཁོ་བོར་ཆོས་དང་ཟང་ཟིང་འབྲེལ་ཐོགས་མཚོན། ། མར་གྱུར་སེམས་ཅན་འཁོར་བ་ངན་སོང་གི །
སྡུག་བསྔལ་རྒྱ་མཚོ་ལས་བསྒྲལ་ཐར་པ་དང༌། ། ཐམས་ཅད་མཁྱེན་རྒྱུར་བསྔོས་པ་དོན་ཡོད་མཛོད། ། ཅེས་ཨེ་ཝཾ་ཆོས་ལྡན་གྱི་མཁན་པོ་ཆེན་པོ་ངག་དབང་ཆོས་སྐྱོང་བཟང་པོའི་ཞབས་དྲུང་དུ་དབོན་པོ་བརྫང་པ་དང་འབུལ་བ་སྟོབ་པའི་ཆེད་བརྗོད་ངང་པའི་རྫ་རྔ་ཞེས་བྱ་བ་འདིའང༌། རབ་བྱུང་མེ་ཟླའི་ནང་གསེལ་ལྕགས་ཡོས་ཀྱི་བགྲང་གཞིའི་རྒྱུ་སྐར་ལྷ་མོ་ཆུ་སྟོད་ཀྱི་ཉ་བའི་ཟླ་ཚེས་ལ་ལྷུན་གྲུབ་སྟེང་དུ་བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ།། །། ༄༅། །ཛཡསརྦེཥཱཾཀརྨསིདྡྷཛྙཱདྷཱཏུཿམུཀུཊེནཱལཱསྱེནྡྲནིལསྟྲིགུཧྱཱ། ཀཥཡཱདྷྲྀགྨཱཡཱདྷཡོབཻཀྲྀཌིཏྱཿབིཛཡནྟུསྐནྡྷོགུཎེབིཔྲཎཱིཏཿ ༄༅། །རྒྱལ་བ་ཀུན་གྱི་བྱ་གྲུབ་ཡེ་ཤེས་ཁམས། ། གང་འཚམ་སྒྱུ་འཕྲུལ་རྣམ་རོལ་ངུར་སྨྲིག་འཆང༌། ། མཐོན་མཐིང་ཅོད་པཎ་གྱིས་སྤུད་གསང་བ་གསུམ། ། གྱ་ནོམ་ཡོན་ཏན་ཕུང་པོ་རྒྱལ་གྱུར་ཅིག །
བགྲང་ཡས་སྐྱེ་བའི་སྦྱངས་སྟོབས་འཕྲུལ་བཟོ་ཡི། ། སུག་བསྟར་མཁྱེན་རབ་ཀུན་མཐོང་དག་པའི་ངོས། ། ཕྱི་ནང་གཙུག་ལག་མཚར་སྡུག་བཞིན་རས་འབུམ། ། བཀྲག་ཆེར་སྣང་བ་དཔྱོད་ལྡན་འདྲེན་བྱེད་དཔྱིད། ། བརྩེ་དང་བྱང་ཆུབ་སེམས་ལ་གོམས་པ་རྣམས། ། བདག་དོན་ཆེད་གཉེར་ཞེན་པ་རིང་དུ་སྤངས། ། གང་ཕྱིར་ཡིད་ཅན་ཕན་པ་ལྷུན་གྲུབ་ཏུ། ། རྟག་པར་འཇོ་བ་ཐུགས་རྗེ་ཆེ་ལྡན་གཤིས། ། དྲང་སྲོང་ངག་གི་མཚོན་ཆ་བླངས་པ་མེད། ། ཡིད་སྲུབས་འཕྲུལ་གྱི་ནུས་པ་བརྐུས་མིན་པ། །
སྐྱེ་འགྲོ་སྡུག་བསྔལ་གནས་ལས་སྐད་ཅིག་ཉིད། ། གདོན་པའི་མཐུ་སྟོབས་ཆེ་འདི་གང་ལས་བྱུང༌། ། འགྲོ་བློའི་མོས་པ་ཐ་དད་དེ་དང་དེས། ། རེ་བ་ཕྱུར་བུར་འགེངས་ལ་མི་བསྔགས་ཏེ། ། འགྲོ་འདུལ་དགོངས་བཞིན་སྐྱེ་བ་བླངས་རྣམས་ཀྱི། ། ཡོན་ཏན་ཅི་འདོད་འཇོ་ལས་གཞན་ཅི་ཞིག ། ལྷུན་གྲུབ་རྒྱུན་ཆགས་མཛད་པ་འབྱམས་ཀླས་པའི། ། ཕ་རོལ་བལྟ་འདོད་དྲི་ཁྱེར་དགའ་མའི་ལུས། ། མྱུར་འགྲོའི་བརྫུ་ལ་ཞུགས་ཀྱང་མ་སྙེད་པར། ། ངལ་བརྒྱས་མནར་བས་ཤུགས་རིང་འབྱིན་ནམ་སྙམ། །
སྔོན་བསགས་བསོད་ནམས་ཚངས་པའི་མཛུབ་རྩེ་ཡིས། ། བྲིས་པའི་དགེ་མཚན་རྣམ་པར་བཀྲ་བའི་ཞབས། ། བསྐལ་པར་བརླིང་བའི་ཆོ་ག་མ་རྫོགས་ན། ། རུང་བ་མིན་ནམ་སྣ་ཚོགས་ལས་པ་དེས། ། ཉམས་འགྱུར་པ་ཏྲ་གློག་གི་རྩེ་དགའ་མས། ། དམ་དུ་འཁྱུད་པའི་སྣ་ཚོགས་ནོར་བུ་ཡི། ། ཁུར་ལྡན་བཀོད་ལེགས་བསྐྲུན་པའི་རྐང་སྟེགས་ནི། ། མི་འགྱུར་རྡོ་རྗེས་མཚན་པ་ག་ལ་བར། ། ས་བདག་སཱ་ལའི་རྐང་འཐུང་མཚར་དངར་བའི། ། རིགས་ཀྱི་སྐྱེ་བའི་སྡོང་བུ་བཟུང་བ་བདག །
དད་གུས་ལག་པའི་ལྕུག་ཕྲེང་ཟུང་སྦྱར་ཏེ། ། འཛུམ་ཟེར་མེ་ཏོག་དགོད་པས་འདི་སྐད་གསོལ། ། རི་མོར་མ་བྲིས་མཚན་བཟང་རྣམ་པར་བཀྲ། ། མ་བཏེག་ལྷ་མིའི་གཙུག་ན་མངོན་མཐོ་བ། ། འདྲིས་མིན་འགྲོ་བ་ཡོངས་ལ་མཛའ་བའི་བཤེས། ། མ་བརྡལ་ཐུགས་རྗེའི་དཀྱིལ་འཁོར་ཡངས་པ་གང༌། ། ལམ་གསུམ་རྒྱུན་འབབ་སྒྲིབ་གཉིས་སྦྱོང་ནུས་མིན། ། སྣང་གཏེར་ཟུང་གི་བགྲོད་པ་བྱམས་བརྩེས་དབེན། ། སྐྱབས་མགོན་མཆོག་གི་ཞབས་ཀྱིས་གང་བཅགས་པ། ། ཡོན་ཏན་དེ་དག་གིས་ནི་ཁྱད་པར་འཕགས། །
བྱེ་བྲག་སྡེ་བཞིའི་དཔལ་དང་དགེ་བ་བཅུའི། ། ཕྲིན་ལས་འཁོར་ལོ་སྔོན་འགྲོའི་ས་གཞི་སྐྱོང༌། ། རིམ་པས་བསྲུངས་པའི་ལྗོངས་ཀྱི་ཐིག་ལེ་འདིར། ། ཡེ་ཤེས་གཟིགས་པ་དམ་པའི་འཇུག་སྟེགས་བྱས། ། དད་གསུམ་ནོར་ལྡན་ཁོ་བོ་གཉེན་འཁོར་བཅས། ། ལྷག་པའི་ལྷ་མཆོག་མང་པོའི་གསང་གསུམ་གྱི། ། རྡོ་རྗེའི་རང་བཞིན་བསྒྲུབས་ཏེ་ཡིད་སྲུབས་ཐུལ། ། མཆོག་གི་འབྲས་བུའི་བར་དུ་འབྲལ་མེད་བཅིངས། ། འཇིག་རྟེན་བྱེད་པོས་སྲང་ལ་སྟོང་སྤྱི་ཕུད། ། གཞལ་བྱར་སོང་བ་གང་ཞིག་མགོན་ཁྱོད་ཀྱི། །
སྐུ་གསུང་ཐུགས་དྲིན་བཅལ་དུ་བཏུབ་པའི་ཚད། ། མཚུངས་ལས་གཞན་པའི་སྒྲུན་ཟླ་མེད་སྙམ་བགྱིས། ། འོན་ཏེ་ཐུགས་རྗེ་ཡངས་པའི་བརྒྱ་སྟོང་གི ། ཆ་ཤས་གསོབ་ཕྱིར་དངོས་འབྱོར་དགའ་ཚལ་ལས། ། དད་སྤྲོའི་ལག་པས་བཏུས་པའི་འདབ་སྟོང་གི ། སིལ་མས་མངོན་པར་འཐོར་བ་འདི་ལྟར་ལགས། ། དེའང་ཚད་མེད་ཐུགས་རྗེའི་བདག་ཉིད་འགྲོ་འདུལ་གར་གྱི་དབང་ཕྱུག་ཆེན་པོ་ཉིད། བྱམས་བརྩེའི་ས་སྲུངས་བུའི་ཐེག་པའི་ཁ་ལོ་བོད་ཆེན་ལྗོངས་ཞེས། ཐུབ་དབང་བསྟན་པའི་བཤད་སྒྲུབ་དར་བབ་ཀྱི་ཕྱོགས་སུ་བསྒྱུར་ཏེ་འབྱོན་པ། སྒོས་སུ་ཁོ་བོ་ཅག་གི་ཕ་མེས་ཡང་མེས་ཀྱི་ཆོས་ལྡན་ས་སྐྱོང་རིམ་བྱོན་གྱི་ལས་ཤུགས་བཙན་པོས་བསྲུངས་པ་ལ།
སླར་མ་ཟླུམ་དཀྱིལ་འཁོར་འཆར་ཕྱོགས་ཀྱི་བསོད་ནམས་གནམ་གྱིས་བསྐོས་པའི་སྟོབས་འཁོར་སྒྱུར་བའི་མི་བདག་གོང་མ་ཆེན་པོ་ནས། མདོ་ཁམས་སྐྱེ་འགྲོ་སྤྱིའི་བདེ་སྐྱིད་སྒྲུབ་ཐབས་ཤེས་སུ་བཅུག་པའི་རྗེ་བོའི་གོ་སར་ལུང་ལས་ཀྱི་བཀའ་ཐམ་ཆེན་པོས་ལན་གཅིག་མིན་པར་བཀོད་དོན་ལྟར། བསྟན་སྲིད་ཟུང་འཇུག་གི་ཕྲིན་ལས་སྐྱོང་བ་ས་དབང་གི་རིགས་སྐྱེས་ཁོ་བོ་ཅག་བཅས་པས་ལེགས་པར་བསྐྱངས་པའི་ཡུལ་གྲུ་རྣམས་ཀྱི་ཡ་གྱལ་དཔལ་ལྷུན་གྲུབ་སྟེང་གི་རྒྱལ་ཁབ་ཕྱོགས་ལས་རྣམ་པར་རྒྱལ་བ་ཞེས་བོད་པ་འདིར། བྱིན་རླབས་འོད་རྡུལ་འཛག་པའི་ཞབས་ཟུང་པདྨས་བཀོད་དེ། ཁོར་ཡུག་ཡངས་པའི་ཕྱོགས་ཀྱི་མཛེས་དགའི་བཞིན་རས་ཡེ་ཤེས་གཟིགས་པའི་ཟླ་སྣང་དཀར་པོས་ལན་བརྒྱར་བཀྲུས་སྙམ་བགྱིད་ཅིང༌། གསང་གསུམ་མི་ཟད་རྒྱན་གྱི་འཁོར་ལོ་ཉེ་ཞོས་དབེན་པར་ཕེབས་པའི་གནང་སྐྱེས་གྱ་ནོམ་སྩལ་བ་དང༌། རྣམ་པ་གཅིག་ཏུ་དགའ་དང་དད་པའི་ནོར་བུ་སྙིང་གར་བཅངས་པ་བདག་ཅག་མིང་ལྕམ་བློན་འཁོར་དུ་བཅས་པ་ལ་གང་འཚམ་ལེགས་གསུངས་ཟབ་ཆོས་ཀྱི་བདུད་རྩི་མང་པོས་རེ་བའི་ཡོལ་གོ་ཕྱུར་བུར་བཀང་བའི་ཐུགས་རྗེ་ཆེ་དྲིན་རྒྱ་མཚོའི་ཟབ་རྒྱ་དཔག་ཏུ་ག་ལ་མཆིས་མོད། སྐུ་དྲིན་གྱི་འགྲམ་ངོགས་ཕྱོགས་དེའི་ཐ་གྲུ་འཇལ་བ་ལྟ་བུའི་ལེགས་གསོལ་གཏང་རག་མཎྜལ་ཆབས་ཅིག་པར། བཀྲ་ཤིས་རེ་ཁཱས་མཚན་པའི་མཛོད་དར་དཀར་པོ་སོགས། ཚན་འདི་དག་ཕུལ་བ་ཐུགས་བརྩེ་བ་ཆེན་པོས་བཞེས་ནས།
རྟག་ཏུ་མཁྱེན་བརྩེ་ནུས་པའི་གུར་ཁྱིམ་ལས་མི་བོར་བར་གསོལ་བ་འདེབས་ཀྱིན་མཆིས་པ་ལགས་སོ། ། སླར་གསོལ་བ། མི་ཕྱེད་དད་པའི་ས་གཞི་ཡངས་གདལ་བར། ། རྒྱལ་བའི་རྟེན་གསུམ་བཀོད་ལེགས་ལྷུན་པོ་ལ། ། རིན་ཆེན་གོས་རིགས་ཟང་ཟིང་རྟ་ཕྱུགས་ཀྱི། ། རི་གླིང་ཆུ་གཏེར་ལྕགས་རིས་བསྐོར་བ་འདི། ། ཕྱོགས་བཅུའི་མི་མཆོག་ཡོངས་ཀྱི་ཐུགས་རྗེ་དང༌། ། བྱིན་རླབས་ཐོག་མའི་སྨོན་ལམ་བྱེད་པོ་ཡིས། ། གཅིག་ཏུ་བསྡུས་པ་ཡོངས་འཛིན་འཁོར་ལོའི་མགོན། ། དགྱེས་བསྐྱེད་མཎྜལ་སྤྲུལ་ཏེ་འབུལ་གྱིས་བཞེས། །
དགེ་བས་གུས་ལྡན་དྲལ་ལྕམ་ལྟོས་འཁོར་གྱིས། ། ཉེར་མཚོན་ཆབ་འབངས་ལུས་ཅན་སྲིད་དོ་འཚལ། ། གནས་སྐབས་མི་མཐུན་རྒུད་པ་ཀུན་ཞི་ཞིང༌། ། མཐར་ཐུག་བསོད་ནམས་བརྒྱ་པའི་སྐུ་ཐོབ་ཤོག ། ཅེས་འབུལ་ཡིག་འཕང་འགྲོའི་དབྱངས་སྙན་ཞེས་བྱ་བ་འདི་ནི། ཀརྨ་པ་བདུད་འདུལ་རྡོ་རྗེ་པ་སྡེ་དགེ་ས་སྐྱོང་ཆེན་པོས་དཔལ་ལྷུན་གྲུབ་སྟེང་གི་རྒྱལ་ཁབ་ཏུ་སྤྱན་འདྲེན་མདུན་འཇོག་སྟོབ་པའི་ཆེད་བརྗོད་དགོས་ཞེས་བཀའ་ཕེབས་ལྟར། བནྡེ་ཚུལ་ཁྲིམས་རིན་ཆེན་ནམ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེར་བོད་པས་འཕྲལ་དུ་བྲིས་པ་དགེའོ།། །། སརྦཱརྠ་སིདྡྷཾ་བྷ་ཝ་ཏུ། རྒྱལ་ཀུན་སྤྱི་གཟུགས་པདྨ་འབྱུང་གནས་ཀྱི། ། སྒྱུ་འཕྲུལ་ཆུ་གཏེར་སྣང་བའི་ཉི་མ་ཆེར། །
ལུང་བསྟན་ཡོངས་སུ་གྲགས་པའི་ཡང་སྲིད་གར། ། ཐེག་མཆོག་བསྟན་པའི་རྒྱལ་མཚན་སྐྱོང་ལ་འདུད། ། མགོན་ཁྱོད་གཟུགས་སྐུ་སྤྲོས་བྲལ་དབྱིངས་བརྟུལ་བར། ། མི་རྟོག་ཏིང་འཛིན་བརྒྱ་ཕྲག་བརྙེས་གྱུར་ཀྱང༌། ། བདག་སོགས་གདུལ་བྱ་སྡུག་བསྔལ་རྒྱུར་བཅས་ལ། ། གྱི་ནར་འཕྱན་པ་སྙིང་རྗེས་བཟོད་ལགས་གྲང༌། ། བརྩེ་བའི་བདག་ཉིད་ཅན་རྣམས་གདུལ་དཀའ་ཡི། ། མི་སྲུན་ཚེར་མའི་ནགས་ཚལ་གཟིངས་འདྲ་ལའང༌། ། བུང་བ་པདྨའི་ཚལ་བཞིན་འཇུག་སྤྲོ་ན། ། འགྲོ་འདུལ་སྤྲུལ་སྐུ་མི་འབྱོན་ཅི་སྟེ་བཞུགས། །
ཁྱོད་སྔོན་སྐྱོབ་པ་ཡོངས་ཀྱི་སྤྱན་སྔ་རུ། ། སེམས་ཅན་སྡུག་བསྔལ་རྒྱ་མཚོ་ལས་བསྒྲལ་ཕྱིར། ། བྱང་ཆུབ་སྤྱོད་གྲུ་སྤྱད་པའི་གཡར་དམ་ལ། ། དགྱེས་དགོངས་སྤྲུལ་སྐུ་ལ་གོར་འབྱོན་མཛོད་ཅིག ། རྒྱལ་བསྟན་སྤྱི་དང་པདྨ་སཾ་བྷ་བའི། ། ཐེགཾ་མཆོཾག་བསྟནཾ་པ་མཁས་པའིཾ་ཚུལ་གསུམ་གྱིས། ། འཛིན་སྐྱོང་སྤེལ་བར་རྒྱལ་སྲས་གཞོན་ནུ་ཡིས། ། མཚན་ཉིད་རྫོགས་པ་སྐྱེ་བའི་གར་བསྒྱུར་ཅིག ། ཆོས་དང་སེམས་ཅན་ཕན་པའི་ལས་འཇུག་ལ། ། མི་མཐུན་ཕྱོགས་གྱུར་མ་རིག་མུན་བྲལ་ཞིང༌། །
ཐམས་ཅད་མཁྱེན་རྒྱུ་ཟབ་ཡངས་ཤེས་བྱའི་གཞུང༌། ། ཀུན་ཤེས་བློ་ལྡན་སྐྱེ་བ་ལེན་མཛོད་ཅིག ། བླ་མ་ཡི་དམ་མཁའ་འགྲོའི་མཐུ་རྩལ་དང༌། ། འདྲེན་མཆོག་ཁྱོད་ཀྱི་ཐུགས་བསྐྱེད་སྨོན་ལམ་སྟོབས། ། བདག་གིས་གསོལ་བཏབ་རྒྱུ་འབྲས་བསླུ་མེད་མཐུས། ། བསམ་དོན་དབང་གི་ལྕགས་ཀྱུས་ཁུགས་པར་ཤོག ། ཅེས་ཉི་གྲགས་སྤྲུལ་སྐུ་མྱུར་འབྱོན་གྱི་སྨོན་ལམ་དབང་གི་ལྕགས་ཀྱུ་ཞེས་བྱ་བ་འདི་ནི་ཚུལ་རིན་གྱིས་སོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
