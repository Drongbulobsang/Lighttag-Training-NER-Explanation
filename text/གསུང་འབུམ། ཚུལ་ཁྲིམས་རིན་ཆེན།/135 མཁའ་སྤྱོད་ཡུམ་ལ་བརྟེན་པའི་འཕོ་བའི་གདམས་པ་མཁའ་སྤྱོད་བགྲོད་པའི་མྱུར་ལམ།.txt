གསུང་འབུམ། ཚུལ་ཁྲིམས་རིན་ཆེན།
པོད ༡༣༥
མཁའ་སྤྱོད་ཡུམ་ལ་བརྟེན་པའི་འཕོ་བའི་གདམས་པ་མཁའ་སྤྱོད་བགྲོད་པའི་མྱུར་ལམ།
༼ཉ༽ ༄༅། །མཁའ་སྤྱོད་ཡུམ་ལ་བརྟེན་པའི་འཕོ་བའི་གདམས་པ་མཁའ་སྤྱོད་བགྲོད་པའི་མྱུར་ལམ་ཞེས་བྱ་བ་བཞུགས་སོ།། ༄༅། །དཔལ་ལྡན་བླ་མ་འཁོར་ལོ་སྡོམ་པ་དང༌། ། རྡོ་རྗེའི་བཙུན་མོ་རྣལ་འབྱོར་མར་བཏུད་དེ། ། ནཱ་རོ་ཏ་པ་ལས་བརྒྱུད་འཕོ་བ་ཡི། ། གདམས་པ་ཟབ་མོ་རྣམ་གསལ་ཡི་གེར་འགོད། ། འདིར་རྗེ་བཙུན་རྡོ་རྗེ་རྣལ་འབྱོར་མ་ལ་བརྟེན་པའི་འཕོ་བའི་གདམས་པ་ཉམས་སུ་ལེན་པའི་ཚུལ་ལ། བདག་བསྐྱེད་རྣལ་འབྱོར་བཅུ་གཅིག་གི་ཉམས་ལེན་དང་འབྲེལ་ན་བསམ་གྱིས་མི་ཁྱབ་པའི་རྣལ་འབྱོར་གྱི་ནཱ་ད་ཡང་མི་དམིགས་ཏེ་འོད་གསལ་སྟོང་པ་ཉིད་དུ་གྱུར་ཞེས་པ་ཡན་ཆད་ཉམས་སུ་བླངས་ནས། སླར་ཡང་རང་ཉིད་རྗེ་བཙུན་རྡོ་རྗེ་རྣལ་འབྱོར་མ་རྒྱན་དང་ཕྱག་མཚན་སྤངས་པའི་སྐུར་གྱུར་ཞེས་གསལ་གདབ་ཅིང་འཕོ་བའི་ཉམས་ལེན་ལ་འཇུག བདག་བསྐྱེད་དང་མ་འབྲེལ་ན།
སྐྱབས་འགྲོ་ཅི་ནུས་བྱས་ལ། སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་ནས་བླ་ན་མེད་པའི་བྱང་ཆུབ་ལ་དགོད་པར་བྱ། དེའི་ཆེད་དུ་འཕོ་བའི་རྣལ་འབྱོར་ཉམས་སུ་བླང་བར་བགྱིའོ་ཞེས་ལན་གསུམ་བརྗོད། དངོས་གཞི་ལ་གསུམ། གསལ་གདབ་པ། སྦྱང་བ། ལས་ལ་སྦྱར་བའོ། ། དང་པོ་གསལ་གདབ་པ་ནི། རང་རྡོ་རྗེ་རྣལ་འབྱོར་མར་གསལ་བའི་ལྟེ་འོག་སོར་བཞི་ནས་བཟུང་སྟེ་སྤྱི་བོ་ཚངས་པའི་བུ་གའི་བར་ལ་རྩ་དབུ་མ་དྲང་ཐལ་ལེར་སོང་བའི་ཡས་སྣ་ཚངས་པའི་བུ་ག་དང་མཉམ་པར་རྒྱ་མཐོངས་ཁ་བྱེ་བ་ལྟ་བུ། སྦོམ་ཕྲ་རྩ་བ་སྦ་ལྕག་འབྲིང་པོ་ཙམ་ལ།
དེ་ནས་ཡར་རིམ་བཞིན་ཇེ་སྦོམ་དུ་སོང་བའི་སྤྱི་གཙུག་རྒྱ་མཐོངས་ཁ་བྱེ་བ་ལྟ་བུའི་སྟེང་གི་ནམ་མཁར་པདྨ་ཟླ་བ་ཉི་མ་འཇིགས་བྱེད་དུས་མཚན་དང་བཅས་པའི་སྟེང་དུ་ངོ་བོ་རང་གི་རྩ་བའི་བླ་མ་ཀུན་འདུས་ལ། རྣམ་པ་རྗེ་བཙུན་རྡོ་རྗེ་རྣལ་འབྱོར་མ་སྐུ་མདོག་དམར་མོ་ཞལ་ཕྱག་རྒྱན་ཆ་ལུགས་ཡོངས་སུ་རྫོགས་པའི་སྐུའི་རྣམ་པས་བཞུགས་པ་ལ། མཐའ་སྐོར་ཀུན་ཏུ་མཁའ་སྤྱོད་ཀྱི་དཔའ་བོ་དང་དཔའ་མོ་རྣམས་ཀྱིས་སྤྲིན་བཏིབས་པ་ཙམ་དུ་བསྐོར་བར་བསམ། རང་གི་ཐུགས་ཀ་ནས་འོད་ཟེར་འཕྲོས་པས་ཕྱོགས་བཅུའི་བླ་མ་ཡི་དམ་སངས་རྒྱས་བྱང་ཆུབ་སེམས་དཔའ་ཐམས་ཅད་སྤྱན་དྲངས་ནས་སྤྱི་བོའི་བླ་མ་ལ་བསྟིམ་པས། བླ་མ་དེ་སྐྱབས་གནས་ཀུན་འདུས་ཀྱི་ངོ་བོར་གྱུར་པར་བསམ་མོ། ། རང་གི་ལྟེ་བའི་འོག་དབུ་མའི་མས་སྣར་ཆོས་འབྱུང་གྲུ་གསུམ་ཆུང་ངུ་རྩ་བ་ཕྲ་བ་ཐུར་དུ་ཟུག་པ། གདེང་ཁ་ཆེ་བ་གྱེན་དུ་ཕྱོགས་པ། དེའི་ནང་དུ་རང་སེམས་ཀྱི་ངོ་བོ་བཾ་དམར་པོ་སེར་རྡོག་ཙམ་བསམ། གཉིས་པ་སྦྱོང་བ་ནི། རང་གི་ལུས་ལོངས་སྤྱོད་དགེ་བའི་རྩ་བ་ཐམས་ཅད་བླ་མ་ལ་མཆོད་ཡོན་ཞབས་བསིལ་མེ་ཏོག་ལ་སོགས་པ་མཆོད་པའི་ཡོ་བྱད་དུ་སྤྲུལ་ནས་འབུལ་བསམ་པས།
ཕྱག་རྒྱ་དང་བཅས་ཏེ། ཨོཾ་བཛྲ་ཡོ་གི་ནཱི་ས་པ་རི་ཝཱ་ར་ཨརྒྷཾ་ཨཱཿཧཱུྃ་ནས་བཛྲ་ཤབྡ་པྲ་ཏཱིཙྪ་སྭཱ་ཧཱ་ཞེས་པའི་བར་གྱིས་མཆོད། དཔལ་ལྡན་རྡོ་རྗེ་མཁའ་འགྲོ་མ་སོགས་ཀྱིས་བསྟོད། ཤེས་ཤིང་ནུས་ན། ཚར་ཆེན་གྱིས་མཛད་པའི། རྒྱལ་བ་རྒྱ་མཚོའི་རིགས་བདག་རྡོ་རྗེ་ཆོས། ། སོགས་སམ། ངོར་ཆེན་ཀུན་དགའ་བཟང་པོས་མཛད་པའི། རྡོ་རྗེ་འཆང་ཆེན་རྡོ་རྗེ་རྣལ་འབྱོར་མ། ། གྲུབ་ཆེན་ནཱ་རོ་ཏ་པ་སོགས་བརྒྱུད་འདེབས་གང་རུང་འདོན།
དུས་རྒྱུན་དུ་ནི། དུས་གསུམ་སངས་རྒྱས་ཐམས་ཅད་འདུས་པའི་དངོས། ། སྐྱབས་གནས་བླ་མ་མཆོག་དང་དབྱེར་མེད་པའི། ། རྡོ་རྗེ་རྣལ་འབྱོར་མ་ལ་གསོལ་བ་འདེབས། ། ཚེ་འདི་བློ་ཡིས་ཐོངས་པར་བྱིན་གྱིས་རློབས། ། བདག་འཛིན་རྩད་ནས་ཐོན་པར་བྱིན་གྱིས་རློབས། ། དགོས་མེད་རྒྱུད་ལ་སྐྱེ་བར་བྱིན་གྱིས་རློབས། ། ལམ་མཆོག་འཕོ་བ་འབྱང་བར་བྱིན་གྱིས་རློབས། ། འཕྱུགས་མེད་མཁའ་སྤྱོད་འགྲུབ་པར་བྱིན་གྱིས་རློབས། ། ཞེས་མོས་གུས་རྩེ་གཅིག་པས་གསོལ་བ་བཏབ་ལ།
ངག་ཏུ་ཧིག་ཅེས་བརྗོད་ཅིང་འོག་རླུང་འཐེན་ཙམ་བྱས་པས་ལྟེ་བའི་ཆོས་འབྱུང་བསྒུལ། དེའི་རྐྱེན་གྱིས་རང་སེམས་ཀྱི་ངོ་བོའི་བཾ་ཡིག་དེ་རྩ་དབུ་མའི་ནང་ནས་རྒྱ་མཐོངས་ལས་བྱེའུ་ཆུང་འཕུར་བ་ལྟར་ཐོགས་པ་མེད་པར་ཡར་སོང༌། ཚངས་པའི་བུ་ག་ནས་འཐོན་ཏེ། བླ་མ་རྗེ་བཙུན་མའི་གསང་བ་ནས་ཞུགས་ཏེ་ཐུགས་ཀར་སིབ་ཀྱིས་ཐིམ་པར་བསམས་ལ། འཕོ་བྱ་འཕོ་བྱེད་སོགས་སོ་སོར་མ་གྲུབ་པར་ཤེས་པའི་འཛིན་མེད་ཀྱི་ངང་དུ་ཁྲ་ལེར་འཇོག འོག་རླུང་གློད་ཅིང་ཀ་ཞེས་བརྗོད་པ་དང་མཉམ་དུ་བླ་མའི་ཐུགས་ཀ་ནས་བཾ་ཡིག་བྱེ་སྟེ་མར་བྱུང༌། དབུ་མའི་མས་སྣའི་ཆོས་འབྱུང་གི་ནང་དུ་སྔར་བཞིན་སླེབ་པར་བསམ། ཡང་མཆོད་བསྟོད་ནུས་ན་བྱ། གསོལ་འདེབས་བསྡུས་པ་རེས་གསོལ་བ་བཏབ་སྟེ། ཧིག་ཅེས་བརྗོད་ཅིང་བཾ་ཡིག་བླ་མའི་ཐུགས་ཀར་འཕོས་ལ་འཛིན་མེད་དུ་བཞག
ཀ་ཞེས་པ་དང་བླ་མའི་ཐུགས་ཀ་ནས་བཾ་ཡིག་གི་རྣམ་པས་ཐོན་ཏེ་ཆོས་འབྱུང་གི་ནང་དུ་སླེབ་པར་བསམ། དེ་ལྟ་བུ་གྲངས་མང་ཉུང་ནི་ཁྲིད་ཀྱི་སྐབས་སུ་ལན་བདུན་ཙམ་དང༌། སྦྱང་བའི་སྐབས་སུ་ཐུན་དུ་བཅད་ལ་ཞག་བདུན་ལ་སོགས་པ་རྟགས་མ་བྱུང་བར་དུ་སྦྱང་ངོ༌། ། རྟགས་ནི་སྤྱི་བོ་སྐྲངས་པ། ཟ་བ། ཁྲག་དང་ཆུ་སེར་ཐོན་པ། མགོ་བོ་ན་བ་དང༌། སྒྲུབ་ཁང་དུ་འཇའ་ཟུག་པ་སོགས་འབྱུང་ངོ༌། ། རྟགས་བྱུང་ནས་ཚོད་ཟིན་པར་བྱས་ནས་གདམས་པ་མི་བརྗེད་པར་བྱ། ཐུན་དེ་ལས་ལྡང་བ་ན།
མཐའ་སྐོར་གྱི་དཔའ་བོ་དང་དཔའ་མོ་ཐམས་ཅད་འོད་དུ་ཞུ་ནས་བླ་མ་ལ་ཐིམ། བླ་མ་རྗེ་བཙུན་མའང་རང་གི་སྤྱི་བོ་ཚངས་པའི་བུ་ག་ནས་མར་བྱོན། སྙིང་གར་དབུ་མའི་ནང་དུ་བཞུགས། སྤྱི་གཙུག་རྒྱ་མཐོངས་བྱེ་བ་ལྟ་བུ་དེ་འོད་དམར་པོ་ལས་གྲུབ་པའི་རྡོ་རྗེ་རྒྱ་གྲམ་ཞིག་གིས་བཀབ་སྟེ། སྟེང་ནས་ཆུ་མི་འཛག འོག་ནས་རླུང་མི་ཐར་བར་བྱས་པར་བསམ་མོ། ། གལ་ཏེ་རྟགས་བྱུང་ནས། གཉིས་པ་ཚེ་སྒྲུབ་བྱེད་པར་འདོད་ན། རླུང་བུམ་པ་ཅན་བཟུང་ལ། སྙིང་གའི་རྗེ་བཙུན་མ་འཆི་མེད་ཚེའི་ཆུ་རྒྱུན་དུ་གྱུར་ནས་ལུས་ཐམས་ཅད་གང་བས་འཆི་མེད་ཚེའི་དངོས་གྲུབ་ཐོབ་པར་བསམས་ཏེ།
དེ་ལྟ་བུ་གསུམ་མམ་བདུན་སོགས་བྱས་པས་ཚེའི་བར་ཆད་ཞི་བར་འགྱུར་རོ། ། གསུམ་པ་ལས་ལ་སྦྱར་བ་ནི། ནམ་འཆི་ལྟས་བྱུང་བའི་ཚེ། སྤོང་དག་དང་ཚེ་སྒྲུབ་དང་འཆི་བསླུ་བྱས་ནས་ཚེ་བསླུ། དེ་ལྟར་བྱས་ཀྱང་འཆི་བ་མ་བསླུས་པ་ཐག་ཆོད་པ་ན་འཕོ་བའི་ཉམས་ལེན་བྱ་བ་ཡིན་གྱིས། དུས་མིན་དུ་འཕོས་ན་ལྷ་རྣམས་བསད་པའི་ཉེས་པར་འགྱུར་ཏེ། སྡོམ་འབྱུང་ལས། དུས་ཐོབ་ན་ནི་འཕོ་བྱ་ཡི། ། དུས་མིན་ལྷ་རྣམས་གསོད་པར་འགྱུར། ། ལྷ་རྣམས་བསད་པ་ཙམ་གྱིས་ནི། །
མི་ནི་དམྱལ་བར་འཚེད་པར་འགྱུར། ། ཞེས་གསུངས་པའི་ཕྱིར་རོ། ། དེའང་ཇི་ལྟར་འཕོ་བའི་ཚུལ་ནི། གསལ་གདབ་པ་དང༌། མཆོད་བསྟོད་གསོལ་བ་འདེབས་པ་རྣམས་གོང་བཞིན་བྱས་ལ། ངག་ཏུ་ཧིག་ཀ་ཞེས་བརྗོད་ཅིང་འོག་རླུང་འཐེན་ཙམ་བྱས་པས་ལྟེ་བའི་ཆོས་འབྱུང་བསྒུལ། དེའི་རྐྱེན་གྱིས་རང་སེམས་ཀྱི་ངོ་བོའི་བཾ་ཡིག་དེ་རྩ་དབུ་མའི་ནང་ནས་རྒྱ་མཐོངས་ལས་བྱེའུ་ཆུང་འཕུར་བ་ལྟར་ཐོགས་པ་མེད་པར་ཡར་སོང༌། ཚངས་པའི་བུ་ག་ནས་འཐོན་ཏེ། བླ་མ་རྗེ་བཙུན་མའི་གསང་བ་ནས་ཞུགས་ཏེ་ཐུགས་ཀར་སིབ་ཀྱིས་ཐིམ་ནས། བླ་མ་དང་ཡི་དམ་རྗེ་བཙུན་མའི་ཐུགས་དང་རང་སེམས་གསུམ་དབྱེར་མེད་རོ་གཅིག་ཏུ་འདྲེས་པར་བསམས་ལ་དེར་འཕོ་བྱ་འཕོ་བྱེད་འཕོ་ཡུལ་ཐམས་ཅད་དཔྱད་ངོར་སོ་སོར་མ་གྲུབ་པར་ཤེས་པའི་འཛིན་མེད་ཀྱི་ངང་དུ་ཁྲ་ལེར་འཇོག
མར་འབེབས་པའི་དམིགས་པ་མི་བྱའོ། ། ཡང་བླ་མ་ལ་གསོལ་འདེབས་ནུས་སམ་མི་ནུས་ཀྱང་མོས་གུས་དྲག་པོ་བྱས་ལ་བླ་མའི་ཐུགས་ཀར་རང་སེམས་ཀྱི་ངོ་བོའི་བཾ་ཡིག་འཕོ་བའི་དམིགས་པ་དེ་ཡང་ཡང་དྲན་པར་བྱའོ། ། སྐབས་རེར་བླ་མ་རྗེ་བཙུན་མ་དག་པ་མཁའ་སྤྱོད་དུ་ཡུད་ཀྱིས་གཤེགས་སོང་བར་བསམས། ཡང་སྔར་བཞིན་བྱ་སྟེ། དེ་ལྟར་དབུགས་ཀྱི་རྒྱུ་བ་མ་ཆད་ཀྱི་བར་དུ་དམིགས་པ་དེ་ཉིད་བྱས་པས་བར་དོ་མེད་པར་མཁའ་སྤྱོད་འགྲུབ་པར་འགྱུར་རོ། ། དེ་ལྟ་བུའི་དམིགས་པ་འདི་ནི་ཁྱི་བདུན་གྱིས་དུས་གཅིག་ལ་དེད་ཀྱང་མི་བརྗེད་པ་ཅིག་དགོས་པར་གསུངས་ཏེ། གློ་བུར་འཆི་རྐྱེན་ཇི་ལྟར་འབྱུང་མི་ངེས་པའི་དོན་གྱི་ཕྱིར་རོ། ། དེ་ལྟར་མཁའ་སྤྱོད་ཡུམ་རྐྱང་དང༌། ། རྗེས་འབྲེལ་མྱུར་ལམ་རྣམ་གསལ་འདི། ། བགྱིས་པའི་དགེ་བས་ལུས་ཅན་རྣམས། །
མཁའ་སྤྱོད་རིག་འཛིན་འགྲུབ་ཕྱིར་བསྔོ། ། ཞེས་མཁའ་སྤྱོད་ཡུམ་ལ་བརྟེན་པའི་འཕོ་བའི་གདམས་པ་མཁའ་སྤྱོད་བགྲོད་པའི་མྱུར་ལམ་ཞེས་བྱ་བ་འདིའང་དགེ་སློང་སངས་རྒྱས་ཕུན་ཚོགས་ཀྱི་ངོར། འདིའི་ཁྲིད་ཡིག་དང༌། མཁན་ཆེན་སངས་རྒྱས་དཔལ་བཟང་པ་སོགས་མཁས་གྲུབ་རྣམས་ཀྱི་གསུང་རྒྱུན་གྱིས་བརྒྱན་ཏེ་བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པ་ཛ་ཡནྟུ།། །། ༄༅། །དཔལ་ས་སྐྱའི་གསེར་ཆོས་ལུགས་ཀྱི་ནཱ་རོ་མཁའ་སྤྱོད་ལ་བརྟེན་པའི་འཕོ་བ་འོད་གསལ་བར་དོར་བཅས་པའི་ཉམས་ལེན་ཟབ་གནད་བཏུས་པའི་བདུད་རྩི་ཞེས་བྱ་བ་བཞུགས།། ༄༅། །བླ་མེད་གསང་མཐའི་ཉེ་ལམ་ས་སྐྱ་པའི། ། གསེར་ཆོས་མཁའ་སྤྱོད་དགའ་མའི་རྣལ་འབྱོར་བརྟན། ། ཚེ་གཅིག་མཁའ་སྤྱོད་རིག་པ་འཛིན་འདོད་པས། ། མྱུར་ལམ་གདམས་པའི་ཐེམ་སྐས་འདིར་ཞུགས་ཤིག ། སྡུག་བསྔལ་འབྱུང་གནས་ཚེ་འདིའི་ཕུན་ཚོགས་ལ། །
ནགས་ཚལ་ཚིག་པའི་བྱ་བཞིན་མ་ཆགས་པར། ། བདེ་བའི་གོ་འཕང་འགྲོ་བར་འདོད་པའི་བློ། ། སྐོམ་པ་ཆུ་ལ་སྙེགས་ལྟར་སྤྲོ་བ་བསྐྱེད། ། སྐྱབས་འགྲོ་སེམས་བསྐྱེད་སྤྱི་ལྟར་སྔོན་འགྲོ་བས། ། དངོས་གཞིའི་སྦྱང་དང་ལས་སྦྱར་དང་པོ་ནི། ། རང་ཉིད་ཡི་དམ་རྡོ་རྗེ་རྣལ་འབྱོར་མ། ། སྣང་སྟོང་འཇའ་ལུས་ལྟ་བུའི་སྐུར་གྱུར་པའི། ། ལྟེ་འོག་སོར་བཞི་ནས་བརྩམས་སྤྱི་བོའི་བར། ། དབུ་མ་འོད་ཀྱི་སྦུ་གུ་མདའ་སྙུག་ཙམ། ། ཤེལ་གྱི་ཀ་བ་བཙུགས་ལྟར་ཡོད་པ་ཡི། །
མས་སྣེར་ཆོས་འབྱུང་དམར་པོ་ཆུང་ངུའི་སྟེང༌། ། རང་གི་རྣམ་ཤེས་ངོ་བོ་བཾ་ཡིག་དམར། ། རིལ་མ་ཙམ་ཞིག་དམར་འོད་འཕྲོ་བར་བསམ། ། སྤྱི་གཙུག་དབུ་མ་རྒྱ་མཐོངས་ལྟར་ཕྱེ་བའི། ། ནམ་མཁར་པདྨ་ཟླ་བ་ཉི་མ་དང༌། ། འཇིགས་བྱེད་དུས་མཚན་བསྒྱེལ་བའི་གདན་སྟེངས་སུ། ། ངོ་བོ་སངས་རྒྱས་ཀུན་འདུས་བླ་མ་ཉིད། ། རྣམ་པ་རྗེ་བཙུན་རྡོ་རྗེ་རྣལ་འབྱོར་མ། ། སྐུ་མདོག་དམར་མོ་ཞལ་ཕྱག་རྒྱན་རྫོགས་སྐུ། ། དག་པ་མཁའ་སྤྱོད་གནས་སུ་གཟིགས་ནས་བཞུགས། །
དེ་མཐར་མཁའ་སྤྱོད་དཔའ་བོ་དཔའ་མོའི་ཚོགས། ། སྤྲིན་ལྟར་འཐིབས་པས་ཡོངས་སུ་བསྐོར་བ་གྱུར། ། དེ་དག་ཐུགས་ཀའི་ས་བོན་འོད་ཟེར་འཕྲོས། ། ཕྱོགས་བཅུའི་བླ་མ་ཡི་དམ་རྒྱལ་བ་སྲས། ། མ་ལུས་སྤྱན་དྲངས་སྤྱི་བོའི་བླ་མར་ཐིམ། ། སྐྱབས་གནས་ཐམས་ཅད་འདུས་པའི་བདག་ཉིད་གྱུར། ། དེ་ལ་རང་ལུས་ལོངས་སྤྱོད་དགེ་བ་རྣམས། ། མཆོད་ཡོན་ཞབས་བསིལ་མེ་ཏོག་བདུག་སྤོས་དང༌། ། མར་མེ་དྲི་ཆབ་ཞལ་ཟས་རོལ་མོ་སོགས། ། གྲངས་མེད་སྤྲུལ་པའི་མཆོད་པས་མཉེས་པར་བྱ། །
ཨོཾ་བཛྲ་ཡོ་གི་ནི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། པཱ་དྱཾ་པྲ་ཏཱིཙྪ་སྭཱ་ཧཱ། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་དྱ་ཨཱཿཧཱུྃ། ཨོཾ་བཛྲ་ཤབྡ་ཨཱཿཧཱུྃ། དཔལ་ལྡན་རྡོ་རྗེ་མཁའ་འགྲོ་མ་སོགས་ཀྱིས་བསྟོད། གསོལ་བ་འདེབས་པ་ནི།
དུས་གསུམ་སངས་རྒྱས་ཐམས་ཅད་འདུས་པའི་བདག ། སྐྱབས་གནས་བླ་མ་མཆོག་དང་དབྱེར་མེད་པའི། ། རྡོ་རྗེ་རྣལ་འབྱོར་མ་ལ་གསོལ་བ་འདེབས། ། ཚེ་འདི་བློ་ཡིས་ཐོངས་པར་བྱིན་གྱིས་རློབས། ། དགོས་མེད་རྒྱུད་ལ་སྐྱེ་བར་བྱིན་གྱིས་རློབས། ། ལམ་མཆོག་འཕོ་བ་འབྱོང་བར་བྱིན་གྱིས་རློབས། ། འཕྱུགས་མེད་མཁའ་སྤྱོད་འགྲུབ་པར་བྱིན་གྱིས་རླབས། ། དེ་ལྟར་མོས་གུས་དྲག་པོས་གསོལ་བཏབ་མཐར། ། འོག་ཅང་བསྐྱོད་པས་ལྟེ་འོག་ཆོས་འབྱུང་བསྒུལ། ། རྣམ་ཤེས་ངོ་བོ་བཾ་གྱི་ཡི་གེ་དེ། །
དབུ་མའི་ལམ་དེས་རྒྱ་མཐོངས་བྱ་འཕུར་ལྟར། ། སྤྱི་བོའི་གཙུག་ནས་བླ་མ་རྣལ་འབྱོར་མའི། ། ཐུགས་ཀར་ཐིམ་པས་བླ་མ་ཡི་དམ་དང༌། ། རང་སེམས་རོ་གཅིག་འདྲེས་པའི་ཀློང་ཉིད་དུ། ། ཧི་ཞེས་བརྗོད་ཅིང་བླ་མའི་ཐུགས་ཀར་འཕོ། ་་་་་ དུས་རྒྱུན་སྦྱང་བྱའི་ཚེ་འདི་ལྟར་ཁོ་ན་བྱའོ།་་་་་ ། ཀ་ཞེས་བརྗོད་པས་བླ་མའི་ཐུགས་ཀ་ནས། ། བཾ་ཡིག་མར་བྱུང་ཆོས་འབྱུང་ནང་གནས་བསམ། ། སླར་ཡང་གསོལ་འདེབས་བླ་མའི་ཐུགས་ཀར་འཕོ། ། མར་ལ་འབེབས་པ་འདི་གཉིས་ཡང་ནས་ཡང༌། །
འབྱོང་རྟགས་མ་བྱུང་བར་བྱ་དེ་ནས་བཞག ། ཐུན་མཚམས་སྤྱི་བོའི་བླ་མ་སྙིང་གར་བྱོན། ། སྤྱི་གཙུག་སྒོ་ནི་སྣ་ཚོགས་རྡོ་རྗེས་བཀག ། འཆི་ཚེ་མགོན་དང་དཔའ་བོ་མ་ཚོགས་ཀྱིས། ། ཞེས་སོགས་སྨོན་ལམ་གང་ཤེས་བརྗོད་བྱའོ། ། ནམ་ཞིག་ངེས་པར་འཆི་དུས་བབ་པའི་ཚེ། ། རང་སེམས་རོ་གཅིག་འདྲེས་པའི་ཀློང་ཉིད་དུ། ། ཞེས་པ་ཡན་ཆད་སྔར་དང་འདྲ་བར་བྱ་ལ། ། ཧི་ཀ་ཞེས་བརྗོད་བླ་མའི་ཐུགས་ཀར་འཕོ། ། བླ་མའི་ཐུགས་དར་རང་སེམས་དབྱེར་མེད་བསྲེས། །
མར་ལ་ཕབ་པའི་དམིགས་པ་མི་བྱ་ཞིང༌། ། སླར་ཡང་ལྟེ་འོག་རང་སེམས་བཾ་ཡིག་དེ། ། ཧི་ཀ་ཞེས་བརྗོད་བླ་མའི་ཐུགས་ཀར་འཕོ། ། དེ་འདྲ་དབུགས་རྒྱུ་མ་ཆད་བར་དུ་བྱ། ། སྐབས་རེར་སྤྱི་བོའི་བླ་མ་རང་སེམས་བཅས། ། དག་པ་མཁའ་སྤྱོད་གནས་སུ་གཤེགས་པར་བསམ། ། དེ་ལྟར་ཉམས་བླངས་འཕོ་བ་གནད་སོང་ན། ། སངས་རྒྱས་ཞིང་ངམ་མཁའ་སྤྱོད་རིག་འཛིན་སྐྱེ། ། དེ་ནི་ལུས་དངོས་ལྷག་པ་ལྷ་ཡི་གཟུགས། ། ཚེ་ནི་ཉི་ཟླ་གནས་ཀྱི་བར་འཚོ་བ། །
སངས་རྒྱས་སྤྲུལ་པའི་སྐུ་ལས་ཆོས་ཉན་ཅིང༌། ། ལོངས་སྤྱོད་ནམ་མཁའི་མཛོད་ལས་འབྱུང་བར་བཤད། ། ཅི་སྟེ་འཕོ་བའི་རྣལ་འབྱོར་མ་ཐེབས་ན། ། འཆི་བ་འོད་གསལ་ཆོས་སྐུ་འཆར་བའི་ཚུལ། ། དམ་པ་དང་པོའི་རྒྱུད་ལས་འདི་སྐད་དུ། ། ལུས་ཅན་རྣམས་ནི་འཆི་བ་དེ་ཡི་ཚེ། ། བདུད་རྩི་ཟླ་བ་ཐུར་དུ་འབབ་པ་དང༌། ། ཟླ་མཚན་ཉི་མ་ཡང་ནི་གྱེན་དུ་ལྡོག ། རྣམ་ཤེས་སྲིད་པའི་མཚན་ཉིད་ཅན་གསུངས་པ། ། དཀར་ཆ་སྤྱི་བོར་གནས་པ་ཐུར་དུ་བབ། །
སྟོང་པ་དཀར་ལམ་ཟླ་བ་ཤར་འདྲ་འབྱུང༌། ། དམར་ཆ་ལྟེ་བར་གནས་པ་གྱེན་དུ་ལྡོག ། སྟོང་ཆེན་དམར་ལམ་ཉི་མ་ཤར་འདྲ་འབྱུང༌། ། ཐིག་ལེ་དཀར་དམར་སྙིང་གར་འདུས་པ་ལས། ། ཤིན་ཏུ་སྟོང་པ་ནག་ལམ་མུན་ལྟར་འཐིབས། ། དེ་མཐར་ཐམས་ཅད་སྟོང་པ་ཞེས་བྱ་བ། ། རྣམ་པར་ཤེས་པ་འོད་གསལ་ལ་ཐིམ་ནས། ། ཡོད་མེད་སྐྱེ་འགག་སྤྲོས་པ་ཀུན་བྲལ་བའི། ། འོད་གསལ་སྟོང་ཉིད་མཆོག་གི་ཏིང་འཛིན་སྐྱེ། ། དེ་ཚེ་སྔར་ནས་གོམས་པའི་འོད་གསལ་དང༌། །
གཞི་ལ་གནས་པའི་འོད་གསལ་འདྲེས་པ་ལ། ། འོད་གསལ་མ་བུ་མཇལ་བ་ཞེས་བྱ་སྟེ། ། འཆི་བ་འོད་གསལ་ཆོས་སྐུ་ཤར་བ་ན། ། རང་ངོ་ཤེས་པར་བྱས་ལ་དེའི་ངོ་བོ། ། ཟུང་འཇུག་བློ་འདས་བསྐྱངས་པས་དོན་ཆེན་འགྲུབ། ། དེ་ལ་དེ་བཞིན་ཉིད་ཀྱི་འཕོ་བའམ། ། འཆི་བ་ཆོས་སྐུར་འཚང་རྒྱ་ཞེས་བྱའི་དུས། ། དེ་ལས་ལངས་ནས་ལུས་སེམས་སོ་སོར་འབྲལ། ། བར་དོའི་འཁྲུལ་སྣང་སྣ་ཚོགས་ཤར་གྱུར་ན། ། དེ་ཚེ་བར་དོའི་ངོ་སྤྲོད་འདི་ལྟར་ཟུང༌། །
བར་དོར་རིགས་པའི་ལུས་རྟེན་མེད་པའི་ཕྱིར། ། གྲིབ་མ་རྗེས་དང་ཉི་ཟླའི་སྣང་བ་མེད། ། ཡིད་ཀྱི་ལུས་ཅན་ཀུན་དུ་ཐོགས་མེད་རྒྱུ། ། བཟའ་འདྲིལ་ཞེན་པ་མ་སྤངས་ཕྱིར། ། དྲི་ཡི་ཟས་དང་སྐྱེ་སྲིད་འཚོལ་དོན་དུ། ། ཕྱོགས་ཀུན་རྒྱུ་བས་འབྱུང་བཞིའི་རླུང་འཁྲུགས་ཏེ། ། ས་རླུང་འཁྲུགས་པས་རི་བོ་གྲུམ་པའི་སྒྲ། ། ཆུ་རླུང་འཁྲུགས་པས་རྒྱ་མཚོ་འཆོལ་བའི་སྒྲ། ། མེ་རླུང་འཁྲུགས་པས་དུས་མཐའི་མེ་འབར་སྒྲ། ། རླུང་གི་རླུང་འཁྲུགས་བསྐལ་པ་འཇིག་དུས་ཀྱི། །
རླུང་གི་སྒྲར་མཚུངས་འཇིགས་པའི་སྒྲ་བཞི་དང༌། ། ཉོན་མོངས་དུག་གསུམ་རང་གཟུགས་དམྱལ་བ་དང༌། ། ཡི་དྭགས་དུད་འགྲོའི་ཉམ་ངའི་གཡང་ས་གསུམ། ། མཐོང་བའི་རྐྱེན་གྱིས་འཇིགས་སྐྲག་བྱུང་བའི་ཚེ། ། བར་དོའི་འཁྲུལ་སྣང་ཡིན་པར་ཤེས་གྱིས་ལ། ། བླ་མ་དཀོན་མཆོག་གསུམ་པོ་དྲན་བྱ་ཞིང༌། ། སྔར་ནས་གོམས་པའི་བསྐྱེད་རྫོགས་རྣལ་འབྱོར་རམ། ། རང་གཞན་ཅིར་སྣང་ཐམས་ཅད་རྣལ་འབྱོར་མ། ། སྣང་སྟོང་དབྱེར་མེད་འཇའ་ལུས་ལྟ་བུར་སྒོམས། ། སྒྲ་རྣམས་གྲག་སྟོང་གཉིས་མེད་སྔགས་ཀྱི་སྒྲ། །
དྲན་བསམ་རིག་སྟོང་དབྱེར་མེད་ལྷ་ཡི་ཐུགས། ། གཉིས་སུ་མེད་པའི་ཡེ་ཤེས་ཆེན་པོར་སྐྱོངས། ། བར་དོའི་ཤེས་པ་སྔར་ལས་ཆེས་གསལ་ཞིང༌། ། དྲན་མྱུར་ཡེ་ཤེས་བསྒོམ་པ་སྟོབས་ཆེ་ཕྱིར། ། འཁྱེར་སོ་གསུམ་པོ་རྟག་ཏུ་དྲན་བྱས་པས། ། བར་དོར་ལོངས་སྐུར་འཚང་རྒྱ་བགྱིད་དུས་སུ། ། སྨྲས་པ། སྲིད་པར་སྐྱེས་དགུ་མི་རྟག་བརྟན་པ་མེད། ། དེ་ཡང་ནམ་འཆི་ངེས་མེད་ཚུལ་ཤེས་པས། ། དགེ་སྦྱོར་ཀུན་གྱི་སྙིང་པོ་འཆི་དུས་སུ། །
དགོས་དོན་གདམས་པ་མ་བརྗེད་སྙིང་ལ་ཆོངས། ། སུ་ཞིག་འདའ་ཀ་བར་དོར་ཕན་པའི་མཆིད། ། ཟབ་གནད་བཏུས་པའི་བདུད་རྩི་བྱིན་པའི་དགེ ། འགྲོ་ཚོགས་ཐར་པ་ཐམས་ཅད་མཁྱེན་པའི་སྲོག ། འཚོ་བྱེད་ཆོས་ཀྱི་སྨན་པ་འཐོབ་ཕྱིར་བསྔོ། ། ཞེས་པ་དཔལ་ས་སྐྱའི་གསེར་ཆོས་ལུགས་ཀྱི་ནཱ་རོ་མཁའ་སྤྱོད་ལ་བརྟེན་པའི་འཕོ་བ་འོད་གསལ་བར་དོ་བཅས་པའི་ཉམས་ལེན་ཟབ་གནད་བཏུས་པའི་བདུད་རྩི་ཞེས་བྱ་བ་འདི་ནི། དོན་གཉེར་རྣམས་ཀྱི་ངོར། བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་སརྦ་མངྒ་ལཾ།། །། ༄༅། །གདམས་ངག་བདུད་རྩིའི་ཟེགས་མ་ཞེས་བྱ་བ་བཞུགས།། ༄༅། །འཁོར་ལོའི་མགོན་པོ་བླ་མ་དང༌། །
ལྷག་པའི་ལྷ་མཆོག་དབྱེར་མེད་པ། ། གཙུག་ཏུ་མཆོད་ནས་ཕན་བྱེད་ཀྱི། ། གདམས་པའི་ཟིལ་མངར་ཅུང་ཟད་འདྲི། ། དེའང་འདིར་ཟབ་ལམ་དོན་དུ་གཉེར་བའི་བུ་སློབ་ནས། བདག་ཅག་ནམ་ཞིག་འཆི་དུས་བློ་གཏད་ཅི་བགྱིའི་གདམས་པ་ཚིག་ལྷུག་པ་གོ་བདེ་བ་ཞིག་དགོས་ཞེས་པར། སྤྱིར་དལ་འབྱོར་གྱི་ལུས་རྟེན་ལན་གཅིག་ཐོབ་པའི་སྐབས་འདིར་སྙིང་པོ་བླང་བྱའི་གཙོ་བོ་ནི་ཚང་ལ་མ་ནོར་བའི་ལམ་ལ་ཅི་ནུས་ཀྱིས་འབད་པའི་སྒོ་ནས་ལམ་གྱི་ཡོན་ཏན་རྒྱུད་ལ་བསྐྱེད་ཅི་ནུས་བྱས་པས། ཆོས་པ་རབ་འཆི་བ་ལ་མི་སྐྲག་པའི་གདེང་ནང་ནས་སྐྱེ་བ་འབྱུང་བར་བཤད་ལ། དེ་ལྟར་མ་བྱུང་བར་དུ་འབད། སྔར་ནས་ཡི་དམ་གྱི་ལྷ་གང་གིའང་རྣལ་འབྱོར་ལ་གོམས་འདྲིས་བྱས་མཐར། འཆི་ལྟས་སོགས་བྱུང་བའི་ཚེ་འཆི་བསླུའི་རིགས་བྱ།
དེས་ཀྱང་མ་བསླུས་པར་དུས་ལ་བབ་ངེས་པ་ན། རྣམ་པར་ཤེས་པ་སྤྱི་བོའི་གཙུག་ནས། བླ་མ་ཡི་དམ་རང་སེམས་གསུམ་དབྱེར་མེད་དུ་བསྲེས་ནས་འཕོ་བའི་རྣལ་འབྱོར་རང་རང་གི་གཞུང་ནས་འབྱུང་བ་ལྟར་གྱིས་ལས་ལ་སྦྱར་བས་བར་དོ་མེད་པར་མཁའ་སྤྱོད་རིག་འཛིན་སོགས་འགྲུབ་བོ། ། གལ་ཏེ་འཕོ་དུས་འདས་པའམ་དུས་དེར་འཕོ་བ་མ་ཐེབས་པར་གྱུར་ཀྱང༌། སྤྱི་གཙུག་གི་ཁམས་དཀར་ཆ་ཐུར་དུ་བབ་པས། སྣང་བ་ཐམས་ཅད་དཀར་ལམ་ཟླ་བ་ཤར་བ་ལྟ་བུ་འབྱུང༌། ལྟེ་བ་ནས་དམར་ཆ་གྱེན་ལ་ལོག་པས། སྣང་བ་ཐམས་ཅད་དམར་ལམ་ཉི་མ་ཤར་བ་ལྟ་བུ་འབྱུང༌། དེ་གཉིས་སྙིང་གར་འཛོམ་ནས་ཁ་སྦྱོར་གྱུར་པའི་ཚེ་ནག་ལམ་སྲོད་ཀྱི་མུན་པ་སྟུག་པོ་ལྟ་བུའི་སྣང་བ་འཆར་ཞིང༌། དེའི་ཚེ་དུག་གསུམ་གྱི་རང་བཞིན་བརྒྱད་ཅུའི་རྣམ་རྟོག་རྣམས་འགགས་ཏེ་རྒྱུད་ལ་ཉོན་མོངས་མི་སྐྱེ།
དེའི་དུས་ན་ནག་ལམ་གྱི་མཐར་སེམས་ཟིན་པ་བྱུང་ན་འོད་གསལ་དོན་དམ་པའི་ཡེ་ཤེས་འཆར་བ་འབྱུང་སྟེ། དེ་ནི་སེམས་ཅན་ཐམས་ཅད་ལ་འབྱུང་བ་ཡིན་ཡང༌། ངོ་མ་ཤེས་པས་ཉེན་པ་ཡིན་ལ། སྔར་ལམ་ལ་གོམས་འདྲིས་ཡོད་པས་འོད་གསལ་དེ་ལ་ཡོད་མེད་ཡིན་མིན་སོགས་ཀྱི་སྤྲོས་པའི་མཐའ་གང་དུའང་མི་འཛིན་པར། ལྷག་མཐོང་ཤེས་རབ་ཀྱི་དབང་པོས་སྤྲོས་པའི་མཐའ་ཐམས་ཅད་དང་བྲལ་བར་ཤེས་པས་གནས་ལུགས་སྐྱེ་མེད་ཀྱི་ངང་དུ་ཅི་གནས་སུ་འཇོག་གང་ཐུབ་བྱས་པས། འཆི་བ་ཆོས་སྐུ་ཞེས་སམ་གཞིའི་དུས་འོད་གསལ་དང༌། འཆི་བ་འོད་གསལ་གཉིས་ལམ་གྱི་འོད་གསལ་གྱི་ས་མཚམས་སྦྱར་བས་འོད་གསལ་མ་བུ་མཇལ་བ་ཞེས་བྱ་བ་ཡིན། དེ་ལྟ་བུའི་ངང་ལ་ཅི་གནས་སུ་མཉམ་པར་བཞག་པས་འཆི་བ་འོད་གསལ་ཆོས་ཀྱི་སྐུ་འཚང་རྒྱ་བ་ཞེས་བྱ་བ་འབྱུང་བའི་དུས་སོ། ། གལ་ཏེ་དེ་དག་གི་མཐར། འོད་གསལ་སྤྲོས་བྲལ་གྱི་ངང་དེ་ལས་ལངས་པ་ན།
བར་དོའི་འཁྲུལ་སྣང་སྣ་ཚོགས་འཆར་བ་བྱུང་བའི་ཚེ་སྔར་ནས་གོམས་པའི་བསྐྱེད་རིམ་ལྷ་སྐུ་སྒྱུ་མ་ལྟ་བུ་དང༌། རྫོགས་རིམ་འོད་གསལ་བདེ་བ་ཆེན་པོའི་དོན་དྲན་པ་ཙམ་གྱིས་ཟུང་འཇུག་ཏུ་འབད་རྩོལ་མེད་པར་ཉམས་སུ་ལེན་པ་འབྱུང་བ་དེས་བར་དོ་ལོངས་སྤྱོད་རྫོགས་སྐུ་འཚང་རྒྱ་བའམ། ཡང་ན་བར་དོའི་འཁྲུལ་སྣང་སྣ་ཚོགས་ཤར་བར་གྱུར་པ་ན། སྣང་བ་འདི་ཐམས་ཅད་བར་དོའི་སྣང་བ་ཡིན་ཚུལ་རྒྱུ་མཚན་དུ་མའི་སྒོ་ནས་ཤེས་པར་བྱས་ལ། བར་དོའི་སྣང་བ་འདི་དག་ནི་གང་བསྒྱུར་བསྒྱུར་ཡིན་པས་བར་དོར་ལོངས་སྐུ་མངོན་དུ་བྱེད་དགོས་སྙམ་པའི་ངང་ནས། བསྐྱེད་རྫོགས་ཀྱི་རྣལ་འབྱོར་གསལ་གདབ་ཅིང༌། ཁྱད་པར་འཇིགས་པའི་སྒྲ་བཞི་སོགས་ཡུལ་དུ་གང་སྣང་ཐམས་ཅད་བདེན་འཛིན་དང་འཇིགས་སྐྲག་མི་བལྟ་བར། རང་དང་སྣང་བ་ཐམས་ཅད་ཡི་དམ་གྱི་ལྷའི་སྐུ། དེའང་སྣང་སྟོང་སྒྱུ་མའི་སྣང་བ་ལྟ་བུ་དང༌། སྒྲ་སྙན་མི་སྙན་གྲག་པ་ཐམས་ཅད་ཀྱང་སྔགས་ཀྱི་སྒྲ།
དེའང་གྲག་སྟོང་གཉིས་སུ་མེད་པ་བྲག་ཅ་ལྟ་བུ་དང༌། སེམས་ཀྱི་དྲན་རིག་འཇིགས་སྣང་སོགས་གང་ཤར་ཐམས་ཅད། དེའི་ངོ་བོ་ལ་བལྟས་པས་རིག་ཙམ་རང་གི་ངོ་བོ་ལ་སྐྱེ་འགག་གནས་གསུམ་དང་བྲལ་བའི་རིག་སྟོང་དབྱེར་མེད་དུ་མཉམ་པར་འཇོག་ཅི་ཐུབ་བྱས་པས་དོན་ཆེན་འགྲུབ་སྟེ། དེར་རིག་པ་རང་སོ་ཟིན་པ་སྐད་ཅིག་མ་གསུམ་གྱི་ཡུན་ཙམ་གནས་ནའང་དོན་གྲུབ་ཅེས་གསུངས་སོ། ། དེ་ལྟ་བུའི་སྣང་གྲག་རིག་གསུམ་ལྷ་སྔགས་ཡེ་ཤེས་གསུམ་དུ་ཤེས་པ་འདི་ནི། ད་ལྟའི་དུས་ཉིད་ནའང་རྣལ་འབྱོར་བླ་མེད་ཀྱི་ཉམས་ལེན་གྱི་གཙོ་བོ་ཉིད་དུ་མ་བརྗེད་པ་གལ་ཆེ་སྟེ། གཞན་དུ་འདི་ལ་གོམས་འདྲིས་མེད་པས་མཉམ་གཞག་གི་རྣལ་འབྱོར་འོལ་ཙམ་རེས་ཀྱང་ཕན་འདོགས་ནུས་པ་འབྱུང་དཀའ་བ་ཙམ་དུ་གོ་ནས་མོལ་བ་ལགས། མཐོང་ཆོས་འདའ་ཀ་བར་དོའི་དུས། ། དགོས་དོན་གདམས་པའི་ཟིལ་མངར་འདི། ། ཟབ་ལམ་ཆུ་གཏེར་བསྲུབས་པའི་བཅུད། །
བུ་སློབ་རྣམ་གྲོལ་གསོས་སུ་ལོངས། ། ཞེས་གདམས་པ་བདུད་རྩིའི་ཟེགས་མ་འདིའང༌། བུ་སློབ་དམ་པ་དཔལ་ལྡན་རྒྱལ་མཚན་གྱིས་བསྐུལ་ངོར། ཆོས་སྨྲ་བའི་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ། ། ཀ་ལྱཱ་ཎ་བྷ་བ་ཏུ་སརྦ་ག་ཏཱི།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
