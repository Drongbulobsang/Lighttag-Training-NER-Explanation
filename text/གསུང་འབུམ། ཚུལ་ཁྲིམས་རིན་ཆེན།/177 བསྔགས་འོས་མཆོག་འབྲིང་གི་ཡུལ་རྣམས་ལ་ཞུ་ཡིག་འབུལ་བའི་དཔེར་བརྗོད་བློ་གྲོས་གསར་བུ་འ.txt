གསུང་འབུམ། ཚུལ་ཁྲིམས་རིན་ཆེན།
པོད ༡༧༧
བསྔགས་འོས་མཆོག་འབྲིང་གི་ཡུལ་རྣམས་ལ་ཞུ་ཡིག་འབུལ་བའི་དཔེར་བརྗོད་བློ་གྲོས་གསར་བུ་འཇུག་སྒོ།
༼ཨ༽ ༄༅། །མཏིནབཝརྟཱམུཁནཱམསཾཝརྞཎརྷཔརམདྷྱམཽརྡེཤཱམྤྲཤྨཀཱརདདཱཏིདྲྀཥྚབཙོབིཧརཏིསྨ།།
༄༅། །བསྔགས་འོས་མཆོག་འབྲིང་གི་ཡུལ་རྣམས་ལ་ཞུ་ཡིག་འབུལ་བའི་དཔེར་བརྗོད་བློ་གྲོས་གསར་བུ་འཇུག་སྒོ་ཞེས་བྱ་བ་བཞུགས་སོ།། ཕུན་ཚོགས་མཚམས་སྤྲིན་གསར་པའི་མཚར་སྡུག་དཔལ། ། བྱེད་པོས་གཅིག་ཏུ་སྤུངས་ལས་ཕྱུང་བ་བཞིན། ། བཅུ་དྲུག་ལང་ཚོའི་འཇོ་སྒེག་མིག་གི་དཔྱིད། ། འཇམ་དཔལ་གཞོན་ནུ་སྙིང་གི་འདབ་བརྒྱར་བཞུགས། ། ཆོས་དང་སྲིད་པའི་ཡོན་ཏན་པདྨ་དཀར། ། སྙན་དངགས་དམ་པའི་སྟར་ལ་བརྒྱུས་པའི་རྒྱན། ། གང་ལ་ཕུལ་དང་སྟོང་གསུམ་གསེར་བཀང་བས། །
དགྱེས་པར་བཟོད་པའི་མཐུ་ལ་ཁྱད་པར་ཅི། ། དེ་སླད་གཞོན་ནུ་ཉིད་ནས་ཡོན་ཏན་གཞི། ། ཐོག་མའི་འདྲི་ཀློག་བརྡ་དག་སྦྱོར་བ་ནས། ། ཆོས་ཀུན་སྙན་དངགས་གླུ་རུ་ཤར་གྱི་བར། ། རིག་པའི་གཞུང་ལ་ཐོས་བསམ་ལྷུར་ལོང་ཞིག ། དེའང་བློ་དང་ལྡན་པས་དགོས་པ་གང་ཡང་རུང་བའི་ཕྱིར། བསྔགས་འོས་མཆོག་འབྲིང་གི་ཡུལ་རྣམས་ལ་འཕྲིན་ཡིག་འབུལ་བའི་སྒོ་ནས་བསྔགས་པའི་ཚུལ་གྱི་དཔེར་བརྗོད་ཉུང་ཞིག་གླེང་བ་ལ། ཐོག་མར་ཡུལ་དམ་པ་དཔལ་ས་སྐྱ་པ་དང་རྒྱལ་དབང་ཐམས་ཅད་མཁྱེན་པ་དང་རྒྱལ་བ་ཀརྨ་པ་ལ་སོགས་པ་ལྟ་བུ་ལ། དཔལ་ལྡན་སྟོབས་བཅུ་མངའ་པའི་བསྟན་པ་ཕྱོགས་བྲལ་དུ་གསལ་བར་བྱེད་པའི་ཟླ་བྲལ་ཆོས་ཀྱི་རྒྱལ་པོ་མཆོག་གི་ཞབས་སྟེགས་གདོང་ལྔའི་དབང་པོས་མཚན་པའི་དྲུང་དུ། ཞེས་པ་ལྟ་བུའམ།
ཡང་ན། བསྐལ་བཟང་རྣམ་འདྲེན་བཞི་པའི་ལུང་རྟོགས་བསྟན་པའི་སྣང་བྱེད་ཁམས་གསུམ་ཆོས་ཀྱི་རྒྱལ་པོ་གང་དེའི་ཞབས་སྟེགས་རི་དྭགས་རྒྱལ་པོས་མངོན་པར་བཏེག་པའི་དྲུང་དུ། ཞེས་སམ། ཡང་ན། ལྷར་བཅས་སྐྱེ་དགུའི་སྐྱབས་གཅིག་མཚུངས་ཟླས་དབེན་པ་གང་དེའི་ཞབས་སྟེགས་བསྙེངས་བྲལ་སེང་གེས་མཚན་པའི་དྲུང་དུ། ཞེས་སམ། ཡང་ན། དུས་གསུམ་ཤེས་བྱའི་དངོས་ཀུན་གཟིགས་པའི་ཡེ་ཤེས་ཀྱི་སྤྱན་དཀྱུས་རྣམ་པར་ཡངས་པ་སྨྲ་བའི་དབང་ཕྱུག་གང་དེའི་ཞབས་ཀྱི་ཆུ་སྐྱེས་དྲི་བྲལ་དྲུང་དུ། ཞེས་པ་ལྟ་བུ་གང་རུང་གི་འབེབས་ཀྱི་ཞབས་འོག་ཏུ། རྒྱ་མཚོའི་རྡུལ་སྙེད་ལུས་ཀྱི་ཕྲེང་བས་བཏུད་པའི་ཕྱག་དང་ཆབས་ཅིག་གསོལ་བ་ཞེས་སམ།
རྩེ་གཅིག་དད་པའི་ཐལ་སྦྱར་གྱིས་བཏུད་དེ་གསོལ་བ་ཞེས་སམ། གྲངས་མེད་ཕྱག་འཚལ་གྱི་ཕྲེང་བ་བསྟར་བས་གསོལ་བ་ཞེས་སམ། ཐལ་སྦྱར་གྱི་ཆུ་སྐྱེས་དམར་པོ་གཙུག་ཏུ་བཀོད་ཅིང་གསོལ་བ་ཞེས་པ་ལྟ་བུའི་འཕྲོས་ནས། དེང་བརྒྱ་ཕྲག་བསོད་ནམས་ཀྱི་བྱེད་པོའི་མཛུབ་རྩེས་བྲིས་པའི། དགེ་ལེགས་མཚན་རིས་བཟང་པོས་ཉེ་བར་སྤུད་པའི་གཟུགས་སྐུ། མཐའ་ཀླས་སྐྱེ་དགུའི་ཡན་ལག་མཆོག་གི་རྒྱན་དུ་བརྟན་ཅིང༌། ཕུལ་བྱུང་འཆད་རྩོད་རྩོམ་པའི་ཕྲིན་ལས་བཟང་པོས། བསྟན་འགྲོའི་དགེ་ལེགས་ཀྱི་སྒོ་འཕར་བྱེ་བ་ཕྲག་བརྒྱ་ཅིག་ཅར་འབྱེད་ལ་ནམ་ཡང་གཡོ་བ་ཅི་ཞིག ཅེས་པ་ཙམ་དང༌། བཀའ་ཤོག་ཕེབས་པའི་ལན་འབུལ་ལྟ་བུ་ཡིན་ན།
སྔ་མའི་འཕྲོས་ཀྱི། ནམ་ཡང་གཡོ་བ་མེད་པ་ནས། ཕྱག་རྒྱ་པདྨ་རཱ་གའི་ཁ་དོག་ལ་འཁུ་བས་མཚན་པའི་བཀའ་ལུང་རིན་པོ་ཆེ་གཙུག་ཏུ་འབྱོར་བས། སྔོན་མེད་དགའ་བའི་རོ་མཆོག་བརྒྱ་པས་མྱོས་པའི་དཔེ་ཟླ་རབ་དགའི་ས་ཐོབ་ཀྱི་ངོ་མཚར་མིན་པས་མཚོན་དུ་ཅི་ཞིག འདིར་སྐྱབས་གསོལ་གདུགས་དཀར་གྱི་གྲིབ་མར་ངལ་གསོ་བའང་གསར་འཚེས་དབེན་པར་ཅི་བདེར་མཆིས་ལགས། ཞེས་སམ། ཡང་ན། དེང་དུས་དཔག་ཡས་ཚོགས་བསགས་དབང་ཕྱོགས་ས་འཛིན་གྱི་ཕྲག་པ་ལས་འཕོས་པའི་མཐོང་ན་མི་མཐུན་པ་མེད་པའི་གཟུགས་སྐུའི་རྟ་བདུན་དབང་པོ། རྣམ་འདྲེན་བསྟན་པའི་མཁའ་དབྱིངས་ཡངས་པར་དགེ་ལེགས་ཀྱི་གཟི་བརྒྱ་འབར་ཞིང༌། རྨད་བྱུང་ཕྲིན་ལས་འོད་ཟེར་སྟོང་གིས་རེག་འཕྲལ།
ཕྱོགས་བྲལ་འགྲོ་བའི་ཕན་བདེའི་འདབ་སྟོང་དགའ་ཚལ་མཐའ་དག་ཅིག་ཅར་བཞད་པ་ནས། དམར་མདངས་ཕྱག་རྒྱའི་འཁོར་ལོས་སྒེག་པའི་བཀའ་ལུང་གི་གླེགས་བུའི་དབང་གི་རྒྱལ་པོ་སྤྱི་བོའི་རྒྱན་དུ་སྩལ་བས་འཆི་མེད་ཡུལ་གྱི་སྐལ་བ་བཟང་པོའང་གྱི་ནར་བགྱིད་སྙམ་དུ་གྱུར་ཅིང༌། འདིར་སྐྱབས་གསོལ་གྱི་བཟླས་བརྗོད་པའང་བྱིན་རླབས་ཐུགས་རྗེའི་བདུད་རྩིའི་ཟེགས་མས་ལྷུང་མཐུས། ཉེ་ཞོས་དབེན་པར་གནས་ཚུལ་ལགས། ། ཞེས་སམ། ཡང་ན། གྲངས་མེད་བསྐལ་པའི་ཚོགས་ཟུང་གི་ས་བོན་སྟོབས་སུ་རྫོགས་པའི་སྐྱབས་ཀུན་འདུས་སྐུའི་དཔག་བསམ་དབང་པོ། རྒྱལ་བསྟན་སྨན་གྱི་དབྱར་སྐྱེས་གཞོན་ནུའི་མཛེས་རྒྱན་གཅིག་པུ་ཉིད་དུ་བརྟན་ཅིང༌། ལེགས་མཛད་ཕུན་སུམ་ཚོགས་པའི་འདོད་དགུའི་སྙེ་མས་མཐའ་ཡས་འགྲོ་བའི་རེ་འདོད་ཀྱི་ཤིང་རྟ་ཕྱུར་བུར་འགེངས་པར་རྟོག་མེད་ལྷུན་གྱིས་གྲུབ་པའི་རིང་ནས། བཀའ་ལུང་ཟླ་བ་ཚེས་པར་ཕྱག་རྒྱ་ཐུན་མཚམས་ལང་ཚོའི་ཕང་པར་ངལ་གསོ་བགྱིད་སྙམ་གང་དེ།
ཁོ་བོའི་ཡན་ལག་མཆོག་གི་རྒྱན་དུ་སྤུད་པའི་སྐལ་བ་མཆོག་ནི་བདུད་རྩིའི་ཟས་ཅན་གྱིས་ཀྱང་འགྲན་དུ་ཅི་ཞིག འདིར་གྱི་ན་པའང་གང་གི་གསང་གསུམ་བྱིན་རླབས་ཟིལ་དངར་གྱི་བཅུད་ལེན་འཐུངས་པས་ཉེ་ཞོས་དབེན་པར་མཆིས། ཞེས་སམ། ཡང་ན། དཔག་ཡས་དགེ་ཚོགས་རིན་ཆེན་རྡུལ་ཚོགས་བརྩེགས་པའི་མཚན་བཟང་རྫོགས་སྐུའི་ས་འཛིན་དབང་པོ་མདོ་སྔགས་ཆོས་ཀྱི་ཆུ་གཏེར་ཀློང་ཡངས་ལྷམ་མེར་སྣང་བ་གང་ཚེ། ཕྲིན་ལས་སྣང་བའི་སྒྲོན་མ་སྤུན་གྱིས་བསྟན་འགྲོའི་རྒུད་པའི་མུན་སྟུག་བཅིལ་བ་ནས། འཇིག་རྟེན་ཕན་བདེའི་འདབ་སྟོང་གི་ཕྲེང་བ་གྲངས་མེད་ཅིག་ཅར་བཞད་པ་གོར་མ་ཆག ཅེས་སམ་འབྱོར་ལན་ཚེ་ན་གོང་བཞིན་དང༌། འདིར་འཁོད་པའང་སྐྱབས་ཡུལ་མཆོག་གི་ཐུགས་རྗེའི་གུར་ཁྱིམ་དུ་ཆུད་པས་ཉེར་འཚེའི་ཚ་གྲང་གི་རེག་པས་མ་ནོངས་པར་ལྷག་བསམ་སྔ་མཁོ་བཞིན་མཆིས་པའི་གནས་ཚུལ་ལགས། ཞེས་སམ།
ཡང་ན། དེང་དུས་གསང་གསུམ་མི་ཟད་ཀྱི་རྒྱན་འཁོར་ལོའི་རང་བཞིན་ཅན་གྱི་གཟུགས་སྐུ་མི་ཤིགས་རྡོ་རྗེའི་རང་བཞིན་དུ་གྲུབ་ཅིང༌། ལེགས་མཛད་ཀྱི་སྣང་བ་དཀར་པོས་མུ་མེད་ཕྱོགས་ཀྱི་ཕ་མཐར་བགྲོད་པ་ནས། བཀའ་ཐམ་རིན་པོ་ཆེ་བྱིན་རླབས་རྟེན་གྱི་སྐྱེས་བཅས་སྩལ་བ་བཀའ་དྲིན་བསམ་འདས་སུ་ཆེ། འདིར་སྐྱབས་འོག་པར་གསར་འཚེས་དབེན་པའང་མཁྱེན་བརྩེའི་འོད་རྡུལ་གྱི་ཟེགས་མས་ལྷུང་བའི་བྱིན་རླབས་ཉིད་དུ་སོམ་ཉི་ཅི་ཞིག ཞེས་པ་ལྟ་བུ་གང་འཚམ་དང༌། མཚམས་ཞུས་ཡོད་ཚེ་འདིར་བྲི། འབྱོར་ལན་ཞུ་ན། སླད་ཀྱི་ཆར་ཡང་བསྟན་དང་ལུས་ཅན་ཡོངས་ཀྱི་དགེ་ལེགས་ཕན་བདེའི་གཞིར་གྱུར་གཟུགས་སྐུའི་ཡིད་བཞིན་གྱི་ནོར་བུ་སྐྱེ་དགུའི་ལེགས་བྱས་རྒྱལ་མཚན་གྱི་རྩེ་མོར་བསྐལ་པར་བརྟན་ཅིང༌། བདག་ཅག་ལྟོས་བཅས་མཁྱེན་བརྩེ་ནུས་པའི་རྭ་བ་ལས་མི་བོར་བའི་བརྡར་བཀའ་ལུང་ཕེབས་འོས་ཀྱང་ལམ་གསུམ་འབབ་ཀྱི་རྒྱུན་ལྟར་སྩོལ་བར་མཁྱེན་མཁྱེན།
ཞེས་སམ། ཡང་ན། སླད་ཆར་གངས་ཅན་ཕན་བདེའི་རྩ་ལག་ཟླ་མེད་གང་འཚམ་གར་གྱི་གཟུགས་སྐུའི་ཟླ་གཞོན་སྐྱེ་དགུའི་བསོད་ནམས་ཀྱི་མཁའ་དཀྱིལ་བརྟན་ཅིང༌། བདག་སོགས་ཐུགས་རྗེས་གཟིགས་པས་མི་གཡོལ་བའི་བཀའ་སྩལ་བསིལ་བའི་ཟེར་གྱིས། ཡིད་ཀྱི་ས་མོས་དགའ་བའི་འདབ་སྟོང་བཞད་པར་ཅི་ནས་མཁྱེན་མཁྱེན། ཞེས་སམ། ཡང་ན། སླད་ཀྱི་ཆར་བསྟན་པའི་སྣང་བྱེད་ཆེན་པོ་ཉིད། དེང་དུས་གདུལ་བྱར་གྱུར་པའི་ལུས་ཅན་ཚོགས་ལ་རྗེས་སུ་ཆགས་པས་གསང་གསུམ་རྡོ་རྗེ་གསུམ་གྱི་ཁམས་སུ་བརླིང་བའི་ཆོ་ག་ལས་ནམ་ཡང་མི་གཡེལ་བ་ནས། ཡེ་ཤེས་གཟིགས་པའི་སྤྱན་ཟུར་གྱིས་གཟིགས་པ་དམ་པའི་འབབ་སྟེགས་བདག་རྒྱུད་དུ་འཆའ་བར་ངེས་པའི་ལེགས་གསུངས་ཕེབས་འོས་ཀྱི་ཕྲེང་བའང་མི་འཆད་ཉལ་འགྲོའི་རྒྱུན་ལྟར་སྩོལ་བ་མཁྱེན་མཁྱེན།
ཞེས་པ་ལྟ་བུའོ། ། གཉིས་པ་རང་གཞན་ལ་སྡོམ་པ་གསུམ་གྱི་བཀའ་དྲིན་སྩལ་བའི་བླ་མ་རྡོ་རྗེ་སློབ་དཔོན་མཁན་སློབ་མཁས་ཤིང་གྲུབ་པའི་རིགས་ལ་འབུལ་ན། རྣམ་འདྲེན་ཀུན་གྱི་མཁྱེན་བརྩེ་ནུས་པ་གཅིག་ཏུ་གྱུར་པའི་སྐྱབས་མཆོག་ཆོས་ཀྱི་རྒྱལ་པོ་གང་དེའི་ཞབས་སྟེགས་སེང་གེས་བཏེག་པ་ག་ལ་བར། ཞེས་སམ། ཡང་ན། དཔག་ཡས་བདེ་གཤེགས་རིགས་ཀྱི་འཁོར་ལོས་སྒྱུར་བའི་བཀའ་དྲིན་ཟླ་བྲལ་སྨྲ་མཆོག་ཆོས་ཀྱི་དབང་ཕྱུག་ཆེན་པོ་གང་དེའི་ཞབས་སྟེགས་གདོང་ལྔའི་དབང་པོས་མཚན་པའི་དྲུང་དུ། ཞེས་སམ། ཡང་ན། རྒྱལ་ཀུན་ཡོན་ཏན་རྒྱ་མཚོའི་རང་བཞིན་སྐྱབས་མཆོག་རྡོ་རྗེ་འཆང་བ་གང་དེའི་ཞབས་ཟུང་ཆུ་སྐྱེས་རྣམ་པར་བཀོད་པའི་ཆོས་ཀྱི་ཁྲིའི་དྲུང་དུ། ཞེས་པ་ལྟ་བུའི་འབེབས་ཀྱི་ཞབས་འོག་ཏུ།
ཆུ་དབང་ཆེན་པོའི་རྡུལ་སྙེད་སྤྲུལ་པའི་ལུས་ཀྱིས་བཏུད་དེ་གསོལ་བ། ཞེས་སམ། རྩེ་གཅིག་དད་པའི་ཐལ་སྦྱར་དང་བཅས་ཏེ་གསོལ་བ་ཞེས་སམ། གུས་པས་གསོལ་བ། ཞེས་སོགས་གོང་ལྟར་དང༌། དེང་དུས་གྲངས་མེད་བསྐལ་པའི་ཚོགས་གཉིས་སོགས་གོང་མ་ཇི་ལྟ་བ་བཞིན་འདྲ་བར་བྱས་ནས། ཕྱག་རྒྱ་པདྨ་རཱ་ག་སོགས་ཕྱག་ཐམ་དམར་པོའི་བརྡ་མཚོན་མི་བརྗོད་པ་ཙམ་ལས་ཁྱད་པར་མེད་མོད། འདིར་ཡང་ཅུང་ཟད་དཔེར་བརྗོད་ན། དེང་གྲངས་མེད་སྐྱེ་བའི་ཚོགས་ཟུང་གི་སྙིང་པོ། ངུར་སྨྲིག་ཐུན་མཚམས་ལང་ཚོའི་དཔལ་དང་འགྲོགས་པའི་གཟུགས་སྐུའི་སྣང་བ་བརྒྱ་པ།
ལུས་མེད་ཐུལ་གྱི་དབང་པོའི་བསྟན་པ་སྤྱི་དང་བྱེ་བྲག་པའི་ལུགས་མཆོག་ལེགས་བྲིས་ལམ་གྱི་རྒྱན་དུ་མངོན་པར་བདོ་ཞིང༌། མཁས་ཚུལ་དྲི་མེད་ཕྲིན་ལས་ཀྱི་སྣང་བ་དམ་པས་ཕྱོགས་ཀྱི་དཀྱིལ་འཁོར་འགེངས་པས། ཆོས་དང་ལུས་ཅན་ཚོགས་ཀྱི་དགེ་ལེགས་སྦྲང་རྩིའི་རྒྱལ་མཚན་ཕྱོགས་བརྒྱར་བཞད་པའི་ཡི་གེ་ཕྱོགས་ཀྱི་བུ་མོའི་སྒྲ་འཛིན་གྱི་དཔལ་དུ་འགོད་པར་ཐོས་ཚེ། དགའ་དང་དད་པའི་བ་སྤུ་ཅིར་ཡང་གཡོ་བར་གྱུར་ཞེས་སམ། འབྱོར་ལན་དགོས་ཚེ། དཔལ་དུ་འགོད་པ་ནས། བཀའི་གླེགས་བུ་ཕྱག་རྒྱའི་འཁོར་ལོས་སྒེག་པ་རྟེན་དང་བཅས་པས་འབྱོར་བས། སྔོན་མེད་རབ་དགའི་གར་གྱིས་རྩེན་པར་གྱུར་ཅིང༌། འདིར་སྙོམ་ལས་མཁན་གྱི་འབྱུང་ལྔ་ཚོགས་པའི་སྤྱིལ་བུ། ཉེ་ཞོའི་གཉིས་འཐུང་དྲེགས་པས་མ་བཅོམ་པར་གནས་ཚེ་གང་ཅིའི་བགྱི་འོས་མི་ལྷོད་པར་རྟུན་པའི་ཁུལ་ལགས།
ཞེས་སམ། ཡང་ན། དེང་འཆར་ཀའི་ཉི་གཞོན་སྣང་བས་ལན་བརྒྱར་དཀྲིས་པའི་རིན་ཆེན་ཀཱཉྩ་ནའི་ལྷུན་པོ་གང་ཞིག གདེངས་ཅན་གྲོང་ཁྱེར་ཆེན་པོར་བརླིང་བ་བཞིན་དུ། ལྷུན་གྲུབ་དགེ་མཚན་བཟང་པོའི་རྒྱན་གྱིས་མངོན་པར་སྒེག་པའི་འགྲོ་འདུལ་སྤྲུལ་པའི་གར་གྱི་རོལ་པ་མཐོང་ན་མི་མཐུན་པ་མེད་པའི་གཟུགས་སྐུ་གྲངས་མེད་གདུལ་བྱའི་འཁོར་ཚོགས་དབུས་སུ་ལྷམ་མེར་བརྗིད་ཅིང༌། ལུང་རིགས་མཐུན་པའི་གསུང་མཆིད་འཆི་བ་མེད་པའི་ཟིལ་དངར་གྱིས། ཡིད་ཀྱི་ལེགས་བྲིས་སྔོན་མེད་དགའ་བའི་གར་གྱིས་རྩེན་པར་གྱུར་ལགས། ཞེས་སམ། ཡང་ན། དེང་འདུས་གཏིང་མཐའ་གཞལ་དུ་མེད་པའི་ལེགས་བྱས་ཀྱི་དཔལ་ལས་འཁྲུངས་པའི་གང་འདུལ་གར་གྱི་ངུར་སྨྲིག་རོལ་པ།
ཕྱོགས་བཅུའི་རྣམ་འདྲེན་སྲས་དང་བཅས་པའི་ཚངས་དབྱངས་འབུམ་སྡེ་གཅིག་ཏུ་བསྡེབས་པའི་ཤིས་བརྗོད་དང་ཆབས་ཅིག བགྲང་ཡས་དཀྱིལ་འཁོར་རྒྱ་མཚོའི་རིགས་ཀྱི་འཁོར་ལོས་སྒྱུར་མཆོག་ཉིད་དུ་མངའ་གསོལ་ནས། རང་གི་ཕྲིན་ལས་ཟླ་སྣང་དཀར་པོས་ཕྱོགས་ཀྱི་ཕ་རོལ་ཉུལ་བ་སྙམ་བགྱིད་པ་ནས། བཀའ་ལུང་དྲི་ཟའི་འཕང་འགྲོའི་སྤུན་ཟླར་བྱེད་པ་རྟེན་དང་བཅས་པ་སྤྱི་བོར་སྩལ་འཕྲལ། རབ་དགའི་རྟེན་གྱི་ཡོན་ཏན་རྒྱུད་ལ་འཁྲུངས་པའི་དགའ་བ་སྐྱེས། བཀའ་འབངས་ཐ་ཆུང་ཡང་གསར་འཚེས་མ་བསླད་པར་བདེ་བར་འཚོ་ལགས། ཞེས་པ་ལྟ་བུའོ། ། མཚམས་ཞུས་ཡོད་ན་འདིར་བྲི། སླད་མར་ཡང་དོན་གཉིས་ནོར་བུའི་དགའ་སྟོན་འཛད་པ་མེད་པའི་འབྱུང་གནས་ངུར་སྨྲིག་འཆང་སྐུ་བསྐལ་པར་བརྟན་པའི་ཆོ་ག་ལས་ནམ་ཡང་མི་བསྐྱུད་པ་ནས། བདག་སོགས་ལྟོས་དང་བཅས་པ་ཐུགས་བརྩེ་རྨད་བྱུང་དོན་ཡོད་ཀྱི་ཞགས་པས་ནམ་ཡང་མི་གཏོང་བའི་སྙན་དངགས་དམ་པའི་རྒྱུད་མངས་ཀྱི་གླུ་ཡང་རིམ་པར་སྩོལ་བ་མཁྱེན་མཁྱེན།
ཞེས་སམ། ཡང་ན། སླར་ཡང་སྤྱི་དང་བྱེ་བྲག་པའི་བསྟན་པ་མི་ནུབ་པའི་སྲོག་ཟུང་ཆེན་པོ་ཉིད་སྲིད་པ་མཐའ་ཅན་དུ་མ་གྱུར་པ་དེ་སྲིད་དུ་འཚོ་གཞེས་ཀྱི་བཀའ་དྲིན་དང༌། ཡེ་ཤེས་ཀྱི་གཟིགས་པ་དམ་པའི་འབབ་སྟེགས་འཆར་བའི་ལེགས་བཤད་ཀྱང་སྩོལ་བ་མཁྱེན་མཁྱེན་ཞེས་སམ། ཡང་ན། སླད་ཆར་སྐུ་རིན་པོ་ཆེ་བསྟན་པའི་རྒྱལ་མཚན་མཛེས་པའི་རྒྱན་དུ་བརྟན་པ་ནས། གསུང་མཆིད་ལྷ་ཆུའི་རྒྱུན་ཡང་རྟག་པར་འབེབས་པར་མཁྱེན་མཁྱེན། ཞེས་པ་ལྟ་བུའོ། ། གསུམ་པ་ཤིན་ཏུ་མཁས་པའི་གོ་སར་བཞུགས་པའི་བླ་མ་ཆེན་པོའི་རིགས་ལ་འབུལ་ན། བསྐལ་པ་བཟང་པོའི་རྣམ་འདྲེན་བཞི་པའི་ལུང་རྟོགས་བསྟན་པའི་སྣང་བྱེད་ས་གསུམ་ཁོངས་ནས་མཚུངས་ཟླ་མེད་པ་གང་གི་ཞབས་སྟེགས་བསྙེངས་བྲལ་གདོང་ལྔའི་དབང་པོས་མངོན་པར་བཏེག་པ་ག་ལ་བར།
ཞེས་སམ། ཡང་ན། ཐམས་ཅད་མཁྱེན་རྒྱུར་གྱུར་པའི་གཙུག་ལག་གྲངས་མེད་འཛིན་ཅིང་སྨྲ་བའི་མཆོག་གྱུར་གང་དེའི་ཞབས་སྟེགས་ཆོས་ཀྱིས་མཐོ་བར་བྱས་པའི་དྲུང་དུ། ཞེས་སམ། ཡང་ན། བསྐལ་བཟང་རྣམ་འདྲེན་བཞི་པའི་ལུང་རྟོགས་བསྟན་པའི་སྒྲོན་མེ་ཆེན་པོ་ལྔ་རིག་སྨྲ་བའི་དབང་ཕྱུག་གང་དེའི་ཞབས་ཀྱི་པདྨ་དྲི་བྲལ་ག་ལ་བར། ཞེས་པ་ལྟ་བུའི་འབེབས་ཀྱི་ཞབས་འོག་ཏུ། དེང་རྣམ་དཀར་དགེ་ཚོགས་ཀྱི་རིན་ཆེན་འབྱུང་གནས་བསྲུབས་པའི་སྙིང་པོ་གང་འཚམ་གར་གྱི་ཀུན་ཕན་དཀྱིལ་འཁོར། བྱམས་བརྩེའི་ག་བུར་ཟེགས་མ་འབུམ་ཕྲག་འཛག་པ་གང་ཞིག རིས་བྲལ་གདུལ་བྱའི་དཔལ་མགྲིན་རལ་པའི་ཁྲོད་ན་སྤུད་ཚེ།
མཁས་པའི་ཕྲིན་ལས་ཀྱི་བསིལ་ཟེར་དྲྭ་བ་རིང་དུ་འཕྲོ་བའི་རིང་ནས། ལེགས་གསུངས་ཚངས་པའི་བུ་མོའི་རྒྱུད་མངས་ཀྱི་སྤུན་ཟླ་དང་དད་རྟེན་སྐྱེས་བཟང་གི་ཚོགས་བཅས་ཕེབས་པ་བཀའ་དྲིན་བསམ་ཡས་སུ་ཆེ། འདིར་བཀའི་སློབ་འབངས་ཐ་ཆུང་བའང་འབྱུང་ཁམས་སྙོམས་ཤིང་བགྱི་བར་འོས་པའི་རྣམ་གཡེང་གི་འཁོར་ལོ་བར་མེད་དུ་བསྐོར་བའི་སྐབས་ལགས། ཞེས་སམ། ཡང་ན། སྔོན་སྦྱངས་ས་སྲུངས་དབང་པོའི་སྟེང་ན་གནས་ལྔ་རིག་པའི་གཞུང་དོན་དཔྱོད་པའི་མཁྱེན་རབ་ཀྱི་འདྲེན་བྱེད་སྟོང་ཕྲག་བཀྲ་ཞིང༌། འགལ་འབྲེལ་དཔྱོད་པའི་རྡོ་རྗེས་ལོག་པར་སྨྲ་བའི་ས་འཛིན་གྱི་བགྲོད་བྱེད་བཅིལ་བར་མི་གཡེལ་བར་བཞུགས་པ་ནས། བཀའ་མཆིད་སྙན་འཇེབས་ཀྱི་ཕྲེང་བ་རྟེན་བཅས་སྩལ་བ་འབྱོར་བས་རབ་དགའི་ས་ཐོབ་ཀྱི་དགའ་བདེར་མཚོན་སྙམ་དུ་གྱུར། འདིར་གནས་པའང་རིག་པའི་བུང་བས་དལ་རྟེན་གྱི་ཆུ་སྐྱེས་མ་བསྐྱུད་པར་དགེ་སྦྱོར་གྱི་དབྱངས་ཆུང་དལ་བུར་ལེན་པའི་སྐབས་ལགས་ཞེས་སམ། ཡང་ན།
དེང་སྐྱེས་སྦྱངས་ཀྱི་གཤོག་རྩལ་ཡོངས་སུ་རྫོགས་པའི་མཁྱེན་དཔྱོད་འདབ་ལྡན་དབང་པོའི་ཕྱི་ནང་རིག་པའི་གཞུང་ལུགས་མུ་མེད་ནམ་མཁའི་མཐོངས་ཡངས་བགྲོད་ཅིང༌། མཚོ་ལྡན་ལུས་ཕྲ་དགྱེས་པའི་ལེགས་བཤད་ཅི་འདོད་རྟག་ཏུ་འཇོ་བའི་བཀའ་དྲིན་རྨད་བྱུང་དུ་ཆེ། འབྱོར་ལན་བྱེད་ན་སྔར་དང་འདྲ། འདིར་གསུང་གི་བདུད་རྩི་ལས་སྐྱེས་པའི་གྱི་ན་པའང་དུས་འཛིན་འཐོར་བྱེད་ཀྱི་དྲི་བཞོན་གཞན་དུ་འཕྱན་སྐབས། དལ་རྟེན་གྱི་ཁང་བུ་བརླིང་བའི་སྐབས་ཞེས་པ་ལྟ་བུའོ། ། མཚམས་ཞུས་ཡོད་ན་འདིར་བྲིས། སླད་ཀྱི་གཟུགས་སྐུའི་ཀཻ་ལ་ཤ་རི་དགེ་ལེགས་ནོར་འཛིན་མའི་ཕང་པར་བརླིང་ཞིང༌། ལེགས་བཤད་རབ་བསིལ་ཉལ་འགྲོའི་རྒྱུན་གྱིས་རེ་འདོད་དྲོད་ཀྱི་གདུང་བའང་བཅིལ་འཚལ། ཞེས་སམ། ཡང་ན།
ཐུན་མཚམས་ལང་ཚོའི་དཔལ་གྱིས་སྒེག་པའི་གཟུགས་སྐུའི་ཀུན་ཕན་དཀྱིལ་འཁོར་ཤེས་བྱའི་རིན་ཆེན་འབྱུང་གནས་འཕེལ་བའི་གཉེན་དུ་རྟག་པར་འཆར་བ་ནས། ཡིད་ཀྱི་ཀུ་མུད་རྣམ་པར་བཞད་པའི་གསུང་མཆིད་བདུད་རྩིའི་ཟེར་ཕྲེང་ཡང་རིམ་པར་སྩོལ་བར་མཁྱེན་མཁྱེན། ཞེས་པ་ལྟ་བུས་མཚོན་ཏེ་རྒྱ་ཆེར་སྤེལ་ཤེས་པར་བྱའོ། ། བཞི་པ་བསོད་ནམས་དབང་སྟོབས་དང་ལྡན་པའི་མི་བདག་གི་རིགས་ལ་འབུལ་ན། ཟླ་བྲལ་ལས་དབང་གསེར་གྱི་འཁོར་ལོས་ནོར་འཛིན་ཡངས་པའི་དཀྱིལ་འཁོར་ལ་མངའ་སྒྱུར་བའི་ས་སྐྱོང་ཆོས་ཀྱི་སྦྱིན་བདག་ཆེན་པོའི་ཞབས་སྟེགས་ནོར་བུ་བརྩེགས་པའི་དྲུང་དུ། ཞེས་སམ། ཡང་ན། བསོད་ནམས་མི་དམན་གོམ་སྟབས་གཅིག་གིས་ཆབ་སྲིད་དཔག་ཡས་ཀུན་བཟོད་དཀྱིལ་འཁོར་མཐའ་དག་གཞལ་བའི་ཆོས་ལྡན་ས་སྐྱོང་རྣམ་པར་གནོན་པ་གང་དེའི་ཞབས་སྟེགས་ནོར་བུའི་བ་གམ་མཐོན་པོའི་དྲུང་དུ། ཞེས་སམ། ཕུལ་བྱུང་ལས་ཤུགས་ཀྱི་འཁོར་ལོས་ཀུན་དུ་བགྲོད་ལ་སྒྲུན་ཟླས་དབེན་པའི་མི་བདག་བསྟན་པའི་རྩ་ལག་ཆེན་པོ་གང་དེའི་ཞབས་སྟེགས་དཀོན་པའི་རིན་ཆེན་བརྩེགས་པ་ག་ལ་བར།
ཞེས་སམ། ཡང་ན། ཕུལ་བྱུང་སྟོབས་ཀྱི་འཁོར་ལོས་ཆབ་སྲིད་ཡངས་པའི་དཀྱིལ་འཁོར་མངའ་སྒྱུར་བའི་ཆོས་ལྡན་ས་འཛིན་དབང་པོ་གང་དེའི་ཞབས་སྟེགས་དྲུང་དུ། ཞེས་པ་ལྟ་བུའི་ཞབས་ཀྱི་འབེབས་འོག་ཏུ། གུས་པས་ཞུ་བ། དེང་སྔོན་བསགས་དཔག་ཡས་ཟླ་བའི་མ་མ་ལས་ཐོན་པའི་གཟུགས་སྐུའི་འདོད་འབྱུང་དབང་གི་རྒྱལ་པོ་ཆོས་དང་སྲིད་པའི་གཙུག་ལག་ལྷབ་ལྷུབ་བརྩེགས་པའི་རྒྱལ་མཚན་གྱི་རྩེ་མོར་སྤུད་ཚེ། རྨད་བྱུང་བྱམས་བརྩེས་ཀུན་ནས་བསླངས་པའི་ལེགས་མཛད་འདོད་དགུའི་དགའ་སྟོན་གྱི་གཏོང་བ་འཛད་པ་མེད་པའི་ཆར་གྱིས། བསྟན་དང་ལུས་ཅན་ཡོངས་ཀྱི་མི་མཐུན་རྒུད་པ་མཐའ་དག་རིང་དུ་བཅིལ་ནས། ཡངས་པའི་འཇིག་རྟེན་ཁམས་ཀུན་བདེ་ལེགས་རྫོགས་ལྡན་གཞོན་ནུ་ཅི་ཡང་འགུགས་པའི་ངོ་མཚར་སྙན་དངགས་མཁས་དབང་བྱེ་བས་བརྗོད་ཀྱང་མཐས་གཏུགས་བཟོད་པ་ཅི་ཞིག འབྱོར་ལན་བྱེད་ན་སྔ་མའི་འཕྲོས་ཀྱི།
མཐས་གཏུགས་དབེན་པའི་རང་བཞིན་དུ་བཞུགས་པ་ནས། པདྨ་རཱ་ག་ཞུན་མའི་ཚོན་གྱིས་སྒེག་པའི་བཀའ་རྟགས་ཕྱག་རྒྱས་བཏབ་པའི་བཀའ་ལུང་གི་གླེགས་བུ་གཙུག་ཏུ་འབྱོར་བས་ཡིད་ཀྱི་ཁྱེའུ་ཆུང་སྔོན་མེད་ཀུན་དགའ་སར་པའི་རོ་ལ་ཅི་ཡང་རྩེན་པར་གྱུར་ལགས། ཞེས་བསྒྱུར། ཡང་ན། འདིར་བྱམས་བརྩེའི་གདུགས་དཀར་གྱི་གྲིབ་མར་ངལ་གསོ་བའང་གསར་འཚེས་དབེན་པར་དགེ་སྦྱོར་ལ་རྟུན་པའི་ཁུལ་གྱི་གནས་ཚུལ་ལགས། ཞེས་སམ། ཡང་ན། དེང་དུས་རྒྱལ་ཕྲན་བདུད་རྩིའི་ཟས་ཅན་ཡོངས་ཀྱི་ཡན་ལག་མཆོག་ཏུ་ངལ་སྟེགས་བགྱིད་ལ་བསྙེངས་པ་མེད་པར། གཙུག་ལག་གྲངས་མེད་གཟིགས་པའི་མཁྱེན་དཔྱོད་ཀྱི་འདྲེན་བྱེད་སྟོང་ཕྲག་བགྲད་ཅིང༌། ཆབ་སྲིད་ཕུན་ཚོགས་མཐོ་རིས་ཀྱི་དཔལ་ཀུན་རྩེན་ལ་གཞར་ཡང་བསྔོ་བས་དབེན་པའི་འཕྲིན་ཡིག་གླིང་བུ་ཕྱོགས་བྲལ་སྲིད་པའི་སྒྲ་འཛིན་དུ་འཇེབས་པའི་ངོ་མཚར་ལ་རྗེས་སུ་ཡི་རང༌།
འདིར་དཔལ་ ་་་་་རང་བླ་མའམ་དགེ་བཤེས་སོགས་ཡིན་ན། ལྡན་ཉི་མའི་གཉེན་གྱི་རིང་ལུགས་ཀྱི་རྗེས་སུ་སློབ་འདུན་མ་བོར་ཙམ་གྱིས་དགེ་སྦྱོང་པའང་ཉེ་ཞོས་དབེན་པར་སྔ་མཁོར་གནས། ཞེས་སམ། ཡང་ན། སྔོན་བསགས་བསོད་ནམས་གསེར་གྱི་སྒོ་ངའི་སྦུབས་ལས་སྐྱེས་པའི་ས་སྐྱོང་གསེར་གྱི་མངལ་ཅན་བསྟན་ཇུས་མཐོ་རིས་ཡུལ་གྱི་དཔལ་ཀུན་རང་དབང་བགྱིད་ལ་བསྙེངས་པ་དང་བྲལ་ཞིང༌། ཚད་མེད་རྣམ་བཞིའི་ལམ་གྱི་གདོང་མཛེས་བཞི་ལས། འཇིག་རྟེན་དགེ་ལེགས་གསར་པའི་རིག་བྱེད་འབྱིན་པའི་མེས་པོ་ཉིད་དུ་བཞུགས་པ་ནི་སྨྲ་མཁས་ཡོངས་ཀྱིས་བསྐལ་པར་སྙན་དངགས་ཀྱི་ཕྲེང་བས་བསྔགས་པའི་འོས་སུ་ཆེའོ། ། འདིར་ཆོས་མཐུན་ཁྲིམས་ཀྱིས་ས་སྟེང་སྐྱོང་བ་གང་གི་བྱམས་བརྩེའི་རྭ་བར་འཁོད་པའི་མུ་ཏོ་བའང་བག་ཕབ་ཅི་བདེར་རྩེན་ལ་ཉེར་འཚེ་མེད་པར་ཆོས་ལྡན་ས་དབང་ཉིད་ཀྱི་སྐུ་དྲིན་དུ་ཁུམས་ལགས། ཞེས་པ་ལྟ་བུ་གང་འཚམ་སྦྱོར། མཚམས་ཞུས་ཡོད་ན་འདིར་འདྲི།
སླད་ཆར་བསྟན་སྲིད་ཡོངས་ཀྱི་ཕན་བདེ་ཕུན་ཚོགས་དབྱར་གྱི་དཔལ་མོ་འགུགས་པའི་རྩ་ལག་ས་དབང་བསྟན་པའི་སྦྱིན་བདག་ཆེན་པོ་རིན་ཆེན་རིའི་དབང་པོ་བཞིན་དུ་མི་ཤིགས་བསྐལ་བརྒྱར་འཚོ་གཞེས་སུ་བྱེད་པའི་ཤིས་བརྗོད་ཕྱོགས་བཅུའི་རྒྱལ་བ་སྲས་དང་བཅས་པས་མགྲིན་གཅིག་ཏུ་སྒྲོགས་ཤིག་གུ་ཞེས་པའི་སྨོན་ལམ་དང་ཆབས་ཅིག གང་ཅིའི་བརྩེ་སྐྱོང་གིས་མི་ལྷོད་པའི་བཀའ་ལུང་ཡིད་བཞིན་དབང་གི་རྒྱལ་པོ་གཙུག་ན་འབབ་པའི་སྐལ་བ་སྦོམ་པོ་ལ་སྦྱོར་བའི་བཀའ་དྲིན་ཡང་མི་ཆུང་བ་མཁྱེན་མཁྱེན། ཞེས་སམ། ཡང་ན། སླར་ཡང་ཆབ་འབངས་ཀྱིས་མཚོན་སྐྱེ་འགྲོའི་བདེ་སྐྱིད་ཀྱི་འབྲས་བུ་འཛད་མེད་རྟག་པར་འཇོ་བའི་ས་བདག་དཔག་བསམ་ཡོངས་འདུ་བསྐལ་པའི་ཕྲེང་བར་བརླིང་ཞིང༌། ཆོས་མཐུན་ཕྲིན་ལས་ཀྱི་ཡལ་ག་ཕྱོགས་བྲལ་དུ་རྒྱས་པ་ནས། མི་འཇིགས་སྐྱབས་ཀྱི་གྲིབ་མར་ངལ་འཚོ་བའང་གང་ཅིའི་བརྩེ་གཟིགས་ཀྱི་བཀའ་སྩལ་རིམ་ཕེབས་བཀའ་དྲིན་མི་ཆུང་བ་མཁྱེན་མཁྱེན། ཞེས་པ་ལྟ་བུའི་ཞུ་དོན་སྙིང་པོ་དང་འཚམ་པར་བྲིའོ། ། ལྔ་པ་དེ་ལས་གཞན་པའི་སྡེ་པ་མི་དཔོན་ཆེ་བཙན་གྱི་རིགས་ལ་འབུལ་ན། ཆོས་དང་སྲིད་པའི་མཁྱེན་དཔྱོད་རྣམ་པར་ཡངས་པ་ས་སྐྱོང་དམ་པ་གང་དེའི་ཞབས་དྲུང་དུ།
ཞེས་སམ། ཡང་ན། གཙུག་ལག་ལུགས་བརྒྱ་དཔྱོད་པའི་དབང་ཕྱུག་བྱམས་ལྡན་ས་འཛིན་གྱི་ནོར་བུ་རིན་པོ་ཆེ་གང་དེའི་ཞབས་དྲུང་དུ། ཞེས་སམ། ཡང་ན། མཁྱེན་དཔྱོད་ཀྱི་སྤྱན་སྟོང་རྣམ་པར་བཀྲ་བའི་ས་འཛིན་གྲགས་པའི་མུ་ཁྱུད་གང་དེའི་ཞབས་དྲུང་དུ། ཞེས་སམ། བྱམས་བརྩེའི་ལམ་གྱིས་ཤིན་ཏུ་མཉེན་བྱས་ས་དབང་ཆེན་པོ་གང་དེའི་དྲུང་དུའམ་ཞབས་དྲུང་དུ་གང་འཚམ། གུས་གསོལ་ལམ་ཞུ་བའམ་ཆེད་ཞུས། རྣམ་དཀར་དགེ་ཚོགས་དབྱར་གྱི་དཔལ་མོའི་རྒྱུད་ལས་འཕོས་པའི་ཕུན་ཚོགས་དལ་འབྱོར་རྟེན་གྱི་རྐང་འཐུང་དབང་པོ།
རྣམ་པར་དཔྱོད་པའི་མེ་ཏོག་འབུམ་ཕྲག་འཛུམ་ཞིང༌། དགེ་བཅུའི་བཀའ་ཁྲིམས་ཀྱི་ཡལ་ག་གཞོན་ནུ་ཕྱོགས་བྲལ་བརྐྱང་བའི་གྲིབ་བསིལ་དུ་ལུས་ཅན་ཡོངས་ཀྱི་ངལ་འཚོའི་གསོས་སྨན་དུ་གྱུར་པར་རྗེས་སུ་ཡི་རང༌། འདིར་གནས་པའི་སྙོམ་ལས་པའང་འབྱུང་ཚོགས་ཀྱི་རྫིང་བུ་རྣམ་ཤེས་ངང་པའི་བུ་མོས་མ་བོར་བར་ལྷག་བསམ་དགེ་བློ་མ་བསྐྱུད་ཙམ་དུ་གནས་ཞེས་པ་ལྟ་བུའམ། ཡང་ན། དེང་ལེགས་བྱས་རྔུལ་དཀར་གྱི་ཕྲེང་བ་བརྩེགས་པའི་བྱམས་ལྡན་ས་འཛིན་གངས་ལྡན་ལྷུན་པོ། མཁྱེན་དཔྱོད་ཟུང་གི་ཟླ་ཉིའི་སྣང་བས་འཁྱུད་ཅིང༌། དགེ་སྤྱོད་བསིལ་བའི་རྒྱུན་གྱིས་འགྲོ་བའི་མི་མཐུན་གདུང་བ་འཕྲོག་པའི་དཔལ་དུ་བརྟན་པ་ནས། གསུང་མཆིད་རྟེན་དང་བཅས་འབྱོར་པ་སྤྲོ་བ་མཆོག་ཏུ་བརྟས་ཤིང༌། འདིར་ཡང་དགེ་སྦྱོང་ ་་་་་ཆབ་འབངས་སམ། རྒན་བུ་གསར་འཚེས་དབེན་པར་གནས་ཚུལ་ལགས།
ཞེས་པ་ལྟ་བུའོ། ། དེ་རྣམས་ལ་འབྱོར་ལན་ཞུ་ན། སླད་ཀྱི་ཆར་ཡང་རྣམ་དཀར་དགེ་བའི་འབྲས་བུ་གཡུར་དུ་ཟ་བའི་དལ་འབྱོར་སྐུའི་རྐང་འཐུང་དབང་པོ་དགེ་སྤྱོད་དབྱར་སྐྱེས་ཀྱི་ཁྲོད་དུ་བརྟན་པའི་རིང་ནས་གསུང་མཆིད་ཕེབས་འོས་ཕྲེང་བའང་གངྒཱའི་རྒྱུན་གྱི་རྗེས་འགྲོར་འབེབས་འཚལ་ཞེས་པ་ལྟ་བུ་བརྗོད་དོན་དང་མཐུན་པར་གང་འོས་བསྒྲེའོ། ། དྲུག་པ་བཀའ་བློན་མཛངས་ལྡན་མི་ཆེན་གྱི་རིགས་ལ་འབུལ་ན། གཙུག་ལག་ཟུང་གི་འགལ་འབྲེལ་རྣམ་པར་དཔྱོད་པའི་དབང་ཕྱུག་མདུན་ན་འདོན་ཆེན་པོ་གང་དེའི་ཞབས་དྲུང་དུ། ཞེས་སམ། མཁྱེན་དཔྱོད་ཀྱི་སྤྱན་དཀྱུས་རྣམ་པར་ཡངས་པའི་བློན་ཆེན་ལྷའི་བླ་མ་གང་དེའི་ཞབས་དྲུང་དུ། ཞེས་སམ། རྨད་བྱུང་མཛངས་ལྡན་འཕྲུལ་གྱི་བློན་ཆེན་དམ་པའི་ཞབས་དྲུང་དུ། ཞེས་པ་ལྟ་བུའི་འབེབས་འོག་ནས།
ཞུ་གསོལ། སྔོན་རབས་ལེགས་སྦྱངས་དྭངས་ཤེལ་གྱི་ཁམས་ལས་ཉེ་བར་གྲུབ་པའི་བློ་གྲོས་ཀྱི་ཆ་ཤས་ཀུན་ནས་རྫོགས་ཤིང༌། བླང་དོར་ལེགས་པར་འདོམས་པའི་བདུད་རྩིའི་འོད་ཟེར་གྱིས་འགྲོ་བློའི་གོམ་པ་དགེ་བའི་ལམ་དུ་བསྒྱུར་ལ་མི་ལྷོད་པར་བཞུགས་ལས་ཆེ། ཞེས་སམ། ཡང་ན། སྔོན་སྦྱངས་བསོད་ནམས་ཀྱི་ས་བོན་སྟོབས་སུ་བདོ་བའི་བློ་གྲོས་རྨད་བྱུང་གཉིས་འཐུང་དབང་པོ་མཁྱེན་དཔྱོད་ཀྱི་ལུས་སྟོབས་རྫོགས་པས་སའི་དབང་ཕྱུག་ཆེན་པོའི་བསྟན་སྲིད་སྤྱོད་པའི་ཁུར་ཆེན་བླ་ནས་བླར་འདེགས་ཤིང༌། དགེ་བཅུའི་སྤྱོད་མཐུན་གྱི་གོམ་སྟབས་སྲིད་པའི་ཐང་དུ་བསྒྱུར་ལ་ངལ་བ་མེད་པར་བཀའ་དྲིན་ཆེ། ཞེས་སམ། ཡང་ན། གཟུར་གནས་རྣམ་པར་དཔྱོད་པའི་བློ་གྲོས་ཀྱི་སྲང་མདས།
ལེགས་ཉེས་ཀྱི་ལྕི་ཡང་རྣམ་པར་གཞལ་བས། མི་བདག་ཆེན་པོའི་ཆབ་འབངས་མཐའ་དག་གི་སྒོ་གསུམ་དགེ་བའི་ལམ་དུ་བསྲང་བར་བརྩོན་པའི་བཀའ་དྲིན་རྨད་བྱུང་དུ་ཆེ། ཞེས་པ་ལྟ་བུ་དང༌། གསུང་ལན་ཡིན་ན། གསུང་མཆིད་བསླབ་སྟོན་གྱི་ཕྲེང་མཛེས་ཅི་ཡང་སྩལ་པ་བཀའ་དྲིན་བློའི་ཡུལ་འདས་སུ་ཆེ། ཞེས་པ་ལྟ་བུ་གང་འཚམ་སྦྱར་རོ། ། བདུན་པ་བློ་ལྡན་མཁས་པའི་རིགས་རྣམས་ལ་འབུལ་ན། གནས་ལྔའི་གཙུག་ལག་འཛིན་པའི་ཆོས་སྤྱན་རྣམ་པར་ཡངས་པ་གང་དེའི་ཞབས་དྲུང་དུ། ཞེས་སམ། གྲངས་མེད་གཞུང་ལུགས་འཛིན་ཅིང་སྨྲ་བའི་དབང་ཕྱུག་གྲུབ་པ་གང་དེའི་ཞབས་དྲུང་དུ།
ཞེས་པ་ལྟ་བུའི་འབེབས་འོག་ནས། དེང་སྐྱེས་སྦྱངས་ཀྱི་བློ་གྲོས་རིན་ཆེན་རྡུལ་བརྩེགས་ཆེན་པོ་རྒྱ་ཆེན་ཤེས་བྱའི་ནོར་འཛིན་གྱི་ཕང་པར་བརྟན་ཅིང༌། ཕྱི་ནང་རིག་པའི་གཞུང་ལུགས་ཀྱི་དག་བྱེད་རྒྱུན་ཆེན་གྲངས་མེད་ཕྱོགས་སུ་འགྱེད་པས། འགྲོ་བློའི་སྒྲིབ་པའི་དྲི་མ་ལེགས་པར་སྦྱང་ལ་མི་གཡེལ་བ་ནས། གསུང་མཆིད་དྲི་ཟའི་བུ་མོས་འཕང་འགྲོ་བསྣུན་པའི་དབྱངས་ཀྱི་རྗེས་སུ་འགྲོ་བས་ཕེབས་པར་བཀའ་དྲིན་བླ་མེད་དུ་ཆེ། ཞེས་པ་ལྟ་བུ་དང༌། བཟོ་རིག་པར་མཁས་པ་ལྟ་བུ་ལ། སྣང་སྲིད་དངོས་ཀུན་རི་མོའི་གཟུགས་སུ་འདྲེན་པའི་གཙུག་ལག་འཆང་བ་གང་དེའི་དྲུང་དུ། ཞེས་པ་ལྟ་བུ་དང༌། དྲུང་ཡིག་མཁས་པ་ལྟ་བུ་ལ།
སྣ་ཚོགས་ཆོས་ཀྱི་ཁྱད་པར་མཐའ་དག་ཡི་གེའི་ལམ་དུ་འདྲེན་པའི་སྙུག་འཛིན་དབང་པོ་གང་དེའི་དྲུང་དུ། ཞེས་པ་ལྟ་བུའི་འབེབས་འོག་ནས། དེ་གཉིས་ཀ་ལ། ཐམས་ཅད་མཁྱེན་པ་སྒྲུབ་བྱེད་རིག་པའི་གཞུང་ལུགས་གྲངས་མེད་ཡུལ་ལ་སྐྱེས་སྦྱངས་བློ་གྲོས་ཀྱི་ལྟ་བྱེད་རྣམ་པར་ཡངས་ཤིང༌། ངོ་མཚར་ལེགས་བཤད་ ་་་་་གཟུགས་བརྙན། ཀྱི་སྣང་བ་བྱེ་བའི་དགའ་སྟོན་འཛད་པ་མེད་པའི་འབྱུང་གནས་སུ་བཞུགས་པ་ནས་གསུང་མཆིད་ཞིབ་སྩལ་ཕེབས་པ་ཡིད་ཀྱི་གསོས་སུ་སྨིན། འདིར་གནས་པའང་དལ་རྟེན་བདེ་བར་འཚོ་ཞིང་རྣམ་དཀར་བགྱི་འོས་ཀྱི་ལས་ལམ་སྔ་མཁོ་བཞིན་བརྩོན་པར་གནས་ཚུལ་ལགས་ཞེས་སོགས་སྐབས་སུ་གང་བབ་དང༌། འབྱོར་ལན་དགོས་ཚུལ་གོང་མ་རྣམས་ཀྱི་རིགས་འགྲེ་དཔྱད་ཤེས་པར་བྱའོ། ། ཞེས་པས་མཚོན་ཏེ་བསྔགས་ཡུལ་གྱི་ཡོན་ཏན་དང་རྗེས་སུ་མཐུན་པར་བརྗོད་པ་ལས་ཐམས་ཅད་ཀྱི་དཔེར་བརྗོད་པ་ནི་བློ་ལྡན་ཕུར་བུ་ཡིན་ཡང་བརྗོད་ཀྱིས་མི་ལྡང་བ་ཉིད་དོ། ། སྨྲས་པ།
དག་བྱེད་གཏེར་ནས་སྣོད་ཀྱི་ཆུ་གཙང་བར། ། བསིལ་སྦྱིན་དབང་པོ་གཅིག་ལས་གྲངས་མེད་གཟུགས། ། འཕྲུལ་ལྟར་མཆོག་འབྲིང་ཡུལ་གྱི་ཡོན་ཏན་ལ། ། ཅུང་ཟད་བསྔགས་པའི་འཕྲིན་ཡིག་འབུལ་བའི་ཚུལ། ། སྲིད་ཞིའི་བརྗོད་བྱ་མཚོ་ལྡན་དགྱེས་པའི་གླུར། ། སོང་བའི་ལེགས་བཤད་འཆད་ལ་དགེ་བའི་དབང༌། ། རྣམ་འདྲེན་བསྟན་པའི་ཉི་ཤར་ཁ་བའི་ལྗོངས། ། སྙུག་འཛིན་མཆུ་སྙུང་གཞོན་ནུའི་རྣམ་པར་བརྫུས། ། འདི་བགྱིས་དགེ་བས་ཡང་སྲིད་སྟོབས་བཅུ་པའི། ། ཡོན་ཏན་མི་ཟད་རྒྱན་གྱི་འཁོར་ལོའི་མཛོད། །
སྒྲ་དོན་རྒྱན་གྱི་ལམ་ནས་འདྲེན་པ་ལ། ། བསྙེངས་བྲལ་སྨྲ་བའི་དབང་ཕྱུག་ཉིད་གྱུར་ཅིག ། ཅེས་བསྔགས་འོས་མཆོག་འབྲིང་གི་ཡུལ་རྣམས་ལ་ཞུ་ཡིག་འབུལ་བའི་དཔེར་བརྗོད་བློ་གྲོས་གསར་བུའི་འཇུག་སྒོ་ཞེས་བྱ་བ་འདིའང་ཟངས་ཇི་ཆོས་ཀྱི་རྗེ་མཁྱེན་རབ་མཆོག་ལེགས་པའི་གསུང་བསྐུལ་ཏམྦུ་རའི་དབྱངས་སུ་སྒྱུར་འཕྲལ། བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
