གསུང་འབུམ། ཚུལ་ཁྲིམས་རིན་ཆེན།
པོད ༡༦༡
སྤྲུལ་སྐུ་ངག་དབང་ཕྲིན་ལས་དཔལ་བཟང་བར་བརྡ་སྤྲོད་ཀུན་བཤད་ཀྱི་མཚན་གསོལ་བི་རྟ།
༼ཏ༽ ༄༅། །གསང་བ་བསྟན་པའི་སྣང་བྱེད་མཆོག་གི་སྤྲུལ་སྐུ་ངག་དབང་ཕྲིན་ལས་དཔལ་བཟང་བར་བརྡ་སྤྲོད་ཀུན་བཤད་ཀྱི་མཚན་གསོལ་བི་རྟ་བཞུགས་སོ།། ༄༅། །ཝཱགཱིཤྭརཿཀུམཱརབིཀྲཱིཌིཏམཱཡཱསཱརསྭཏཱིཥཌསྱཧརྵོཀཐིཀཱཧོ། སཱུཀྟཾཀྲྀཏིཿཙམཱུདིཤེབྷྱོབིཛཡསྱསྭསྟེསྶདཱབིདྷིརྫིནཻསྶཱདྷཡསརྦྦཻཿ།
༄༅། །ངགཾ་དབང་གཞོནཾ་ནུའི་སྒྱུཾ་འཕྲུཾལ་རྣཾམ་པཾར་རྩེནཾ། ། དབྱཾངས་ལྡཾན་གདོཾང་དྲུཾག་དགྱེཾས་པའི་ངོ་མཚར་གཏམ། ། སྨྲཾ་མཁཾས་ཕྱོགཾས་ལཾས་རྣཾམ་པཾར་རྒྱཾལ་བཾའི་སྡེཾར། ། རྟག་པར་ཤིས་པའི་ཆོ་ག་རྒྱལ་ཀུན་སྒྲུབས། ། ༄༅། །ཨིཏིཝཱགཱིཤྭརཀརྨྨཤྲཱིབྷདྲིཀསྱཔཱདཱཙྪཱིགྷནསརྦྦེཥཱེགུཎོདདྷིཾཔྲཎིདྷྱཱདྦྷཱུཏཔརྦཏེནམནྠིཏཛཱཏོ། ཏྟཱམནིརྨྨཱཀཱཡསྱཤུབྷྲཾཤུཀུམཱརཿ
ཀལཱཔབྱཱཀརཎསྱགྲནྠཾགཻསྶཧཱཎཱཾཤྲུཏམྦི ༄༅། །ཞེས་དཔལ་སྟུག་རྣམས་ཀྱི་ཡོན་ཏན་ཆུ་གཏེར་སྨོན་ལམ་རྨད་བྱུང་རི་བོས་བསྲུབས་སྐྱེས། ། མཆོག་གི་སྤྲུལ་སྐུའི་ཟླ་གཞོན་ངག་དབང་ཕྲིན་ལས་དཔལ་བཟང་པའི་ཞལ་སྔ་ནས། ། ཆ་བསགས་བརྡ་སྤྲོད་པའི་གཞུང་ཡན་ལག་ཏུ་བཅས་པའི་ ཙཱརཎཱནཱཾཁཎྜཔཱུརིཏོཏྤཱདིཏསྱཤུབྷནཱམཾ། ཝཱགཱིཤྭརཀུམཱརསྱམཱཡཱབིཀྲཱིཌིཏསྭརསྭཏཱིཥཎྨུཁཽནནྡནསྱོཀྟམྦཊུདིགྦྷྱོབིཛཡསྱསེནོནཱམ། པཉྩབིདྦྷཱནཀཱནཱཾཤྲཱིཀཎྛཤིརསམབྷིཥེ གསན་དཔྱོད་ཀྱི་ཆ་ཤས་རྫོགས་པར་བསྐྲུན་པའི་དགེ་མཚན་དུ། ངག་དབང་གཞོན་ནུའི་སྒྱུ་འཕྲུལ་རྣམ་པར་རྩེན་པ། དབྱངས་ལྡན་གདོང་དྲུག་དགྱེས་པའི་སྨྲ་མཁས་ཕྱོགས་ལས་རྣམ་པར་རྒྱལ་བའི་སྡེ་ཞེས། ལྔ་རིག་སྨྲ་བའི་དཔལ་མགྲིན་རལ་པར་ཀོཡདཱ། བིཧཱརཾཤྴུཏིབྷིཿཤཔྡགྲཧོ྅བྷགཧཱིནཾབྷཱུཏསྱབནྡེཤཱིལརཏྣཾནཱམཨཱཧྭེན།
ཙལརཱིནཱདཱིཀཱཉྩནསཾཡུཀྟཱཡཱཿཔྲཏཱིརཾམུནིཤྴཱསནོདྷརྨྨཙཀྲདྭཱིཔེལིཁིཏཾསྭསྟིབིཛཡཏུ། སརྦདྷརྨཱཿསཾཁྱནཱམཽགཱིཤྩཱཀྵརཙིཏྲདྷིམཾ། མཏིབྷཱསཾཝརྡྷནེདམཤྩརྻམཱདརྴགཎྜ། མངའ་གསོལ་བ་གང་ཚེ། གཙུག་ལག་ཐོས་པ་རྣམས་ཀྱིས་སྒྲ་འཛིན་སྐལ་བ་མི་དམན་པར་གྱུར་པའི་བཙུན་པ་ཚུལ་ཁྲིམས་རིན་ཆེན་ཞེས་བོད་པས། འབྲི་ཀླུང་གསེར་ལྡན་མའི་འགྲམ་ངོགས་ཐུབ་བསྟན་ཆོས་འཁོར་གླིང་དུ་བྲིས་པ་དགེ་ལེགས་རྣམ་པར་རྒྱལ་བར་གྱུར་ཅིག ། ཞེས་འདི་ཡིག་རྩིས་བསྒྱུར་བགོད་ཀྱི། ། རི་མོའི་གཟུགས་སྣང་འཆར་བའི་གཞི། ། ཆོས་ཀུན་གྲངས་དང་མིང་ཚིག་གི ། ཡི་གེར་བཀྲ་བས་བློ་ལྡན་གྱི། །
བློ་གྲོས་སྣང་བ་འཕེལ་བྱེད་འདི། ། ངོ་མཚར་གཎྜའི་མེ་ལོང་ཡིན། ། གཎྜའི་མིང་འདོགས་དོན་གཉེར་ངོར། ། ཤཱི་ལ་རཏྣས་སུག་བྲིས་དགེ ། ཐུགས་རྗེ་ཆེ་མྱུར་པདྨ་ཀ་ར་ཡི། ། ཞལ་ལུང་ཉི་ཟེར་ཐོས་བསམ་བསྒོམ་སྟོབས་ཀྱིས། ། ལུང་རྟོགས་ཡོན་ཏན་ཆུ་སྐྱེས་འདབ་མ་བརྒྱ། ། ཀུན་ནས་རྣམ་གྲོལ་འདྲེན་པ་མཆོག་ལ་འདུད། ། གྲུབ་དབང་པདྨའི་གདུང་འཚོབ་ཁྱོད་ཀྱིས་མངོན། ། འགྲོ་ཀུན་ཡོངས་སུ་མ་གྲོལ་དེ་སྲིད་དུ། །
ཆོས་དང་སེམས་ཅན་ཕན་འདོགས་དམ་བཅས་ལྟར། ། སྲིད་པར་སྐྱེ་བའི་སྒྱུ་འཕྲུལ་སྟོན་ཅིག་ཀྱེ། ། རྒྱལ་མེད་སྲས་སྐུ་གདོད་མའི་སྨོན་ལམ་མཐུས། ། གང་ལ་གང་འདུལ་དེ་དེའི་སྐུར་སྟོན་ན། ། བརྩེ་དང་བྱང་ཆུབ་སེམས་ལྡན་ཁྱོད་ཀྱིས་ཀྱང༌། ། འགྲོ་འདུལ་སྤྲུལ་སྐུར་མི་སྟོན་ཅི་སྟེ་བཞུགས། ། སྙིང་རྗེའི་རང་གཟུགས་དེ་ཡང་དལ་འབྱོར་རྟེན། ། བླ་མ་ལྷ་ཡིས་རྗེས་བཟུང་ཕྱི་ནང་གི ། ཤེས་བྱའི་གཞུང་བརྒྱད་རྣམ་པར་དཔྱོད་པའི་བློ། ། མ་ཟླུམ་དཀྱིལ་འཁོར་ལྷར་གསལ་སྐྱེ་བ་སྟོན། །
སྐྱབས་གསུམ་བསླུ་བ་མེད་པའི་ཤིང་རྟ་ཆེ། ། བདག་ཅག་གསོལ་བཏབ་རྐང་མགྱོགས་ཁ་ལོ་པས། ། དམ་པའི་ཡང་སྲིད་ནོར་བུ་ལེགས་དྲངས་ནས། ། ཇི་སྙེད་གདུལ་བྱའི་རེ་བ་འགེངས་པར་ཤོག ། ཅེས་མཁས་བཙུན་གྲུབ་པའི་འདྲེན་མཆོག་པདྨ་ཀུན་གྲོལ་ཞིང་ཁམས་གཤེགས་ཚེ། སྤྲུལ་སྐུ་མྱུར་འབྱོན་གྱི་གསོལ་འདེབས་སྨོན་ལམ་རྐང་མགྱོགས་གྲུབ་པའི་ཕོ་ཉ་ཞེས་བྱ་བ་འདི་ནི། རྫོགས་ཆེན་སྤྲུལ་པའི་སྐུ་མཆོག་རྣམ་གཉིས་གསུང་གིས་བསྐུལ་བའི་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་རུ་དམ་ཆུ་ཚན་ཁར་བྲིས་པ་སརྦ་ཀཱ་མརྠ་སིདྡྷཾ་བྷ་ཝ་ཏུ།། ༈ །།སོ་ཐར་བྱང་སེམས་རིག་འཛིན་སྔགས་སྡོམ་རྣམས། ། ལེགས་བཟུང་རྒྱལ་བ་ཕྲིན་ལས་རྒྱུན་མི་ཆད། །
སྐྱོང་བའི་དབང་ཕྱུག་ཨཾ་ཏིཾ་ཡོ་གས་མཚོན། ། བསྟནཾ་པའིཾ་རྒྱལཾ་མཚཾན་བསླང་བ་ཞབས་བརྟན་གསོལ། ། བླ་མ་འཆི་མེད་མགོན་སོགས་ཚེ་སྦྱིན་ལྷ། ། ཀུན་གྱིས་འགྲོ་ལ་རྗེས་ཆགས་སྤྲུལ་པའི་སྐུ། ། བསྐལ་པའི་བར་དུ་ཚེ་ལ་དབང་བ་སོགས། ། དབང་བཅུ་གྲུབ་པའི་བྱིན་རླབས་དངོས་གྲུབ་སྩོལ། ། ཐམས་ཅད་མཁྱེན་པའི་གོ་སར་འཇུག་པའི་སྒོ། ། བཟོ་གསོ་སྒྲ་ཚད་རིག་པ་ཡན་ལག་བཅས། ། སྡེ་སྣོད་རྒྱུད་སྡེའི་དགོངས་དོན་མཁྱེན་པའི་རབ། ། འཇམ་དཔལ་སྙིང་དབུས་ཞུགས་སམ་ཉིད་དུ་གྱུར། །
བརྟུན་པ་རྨད་བྱུང་ཚེ་གཅིག་སངས་རྒྱས་པར། ། འཁྲིད་བྱེད་གསང་སྔགས་གསར་རྙིང་བསྟན་པའི་གསལ། ། ཡོངས་བཟུང་འཆད་རྩོམ་བརྩད་པའི་ཕྲིན་ལས་ཀྱིས། ། སྲིད་པའི་ཕ་རོལ་ཉུལ་བ་ཡིན་སྙམ་གྱུར། ། བླ་མའི་བྱིན་རླབས་ཡི་དམ་ཐུགས་རྗེ་དང༌། ། བསྟན་སྲུང་མཐུ་རྩལ་བདག་གི་ལྷག་བསམ་མཐུས། ། ཇི་ལྟར་འདོད་གསོལ་སྨོན་པའི་ལམ་དེ་ཀུན། ། གེགས་བྲལ་སྙེ་མ་གཡུར་དུ་ཟ་བར་ཤོག ། ཅེས་འདྲེན་མཆོག་རྫོགས་ཆེན་སྤྲུལ་པའི་སྐུ་མཆོག་རིག་འཛིན་ཕྲིན་ལས་དབང་ཕྱུག་ཨ་ཏི་བསྟན་པའི་རྒྱལ་མཚན་པར་ཞབས་བརྟན་སྨོན་གསོལ་དབང་བཅུ་གྲུབ་པའི་བཅུད་ལེན་ཞེས་བྱ་བ་འདི་ནི་གྲུབ་དབང་ཀུན་བཟང་པའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་རུ་དམ་ཆུ་ཚན་ཁར་བྲིས་པ་སརྦཱརྠ་སིདྡྷཾ་བྷ་ཝ་ཏུ།།
༈ །།ནམ་མཁའི་མཐའ་ཀླས་འོད་གསལ་བདེ་བ་ཆེས། ། རང་སྣང་མ་འགགས་སྤྲུལ་པའི་ཟློས་གར་གྱིས། ། གསང་ཆེན་སྔགས་ཀྱི་བསྟན་པ་འཛིན་སྐྱོང་གི ། ཁུར་ཆེན་བཞེས་པ་རྒྱལ་བའི་སྲས་ལ་འདུད། ། སྨོན་ལམ་དགྱེས་དགོངས་ལེགས་བྱོན་སྤྲུལ་སྐུ་དང༌། ། ཆུ་གཏེར་བསྲུབས་སྐྱེས་ཟླ་བ་ཀུན་གྱི་གཙུག ། མཛེས་པར་མཚུངས་ཀྱང་བརྩེ་དང་བྱང་སེམས་ཀྱིས། ། དབེན་ཕྱིར་དགུང་ཟླས་མཆོད་ལ་བསྒྲུན་དུ་མེད། ། སོ་ཐར་སྡོམ་པའི་སྐྱོན་བྲལ་པདྨ་དཀར། ། རྒྱལ་སྲས་སྤྱོད་པའི་གེ་སར་བྱེ་བས་མཛེས། །
སྔགས་སྤྱོད་གྲུབ་པའི་ལྟེ་བར་ཆེས་མཐོ་བ། ། གདུལ་བྱ་བུང་བའི་དཔྱིད་དུད་བརྟན་བཞུགས་ཤིག ། ཟབ་གསང་སྔགས་ཀྱི་ལྟ་སྒོམ་སྤྱོད་པ་ལ། ། འདྲིས་པའི་གོམ་སྟབས་གྲུབ་པའི་སར་བསྒྱུར་ཞིང༌། ། རྒྱལ་བ་སྲས་བཅས་བསྟན་པའི་ཕྲིན་ལས་རྒྱུན། ། ཡོངས་འཛིན་སྨྲ་བའི་མཆོག་ཏུ་རྟག་བརྟན་གསོལ། ། དེ་ལྟར་གསོལ་བཏབ་དགེ་བས་དད་སྒྲོལ་ཆེ། ། གང་གི་སྐུ་གསུང་ཐུགས་ཀྱི་གསང་བ་གསུམ། ། རིན་ཆེན་ལྷུན་པོ་ལམ་གསུམ་རྒྱུན་འབབ་དང༌། ། ལེགས་བྲིས་ལམ་གྱི་སྤུན་ཟླར་བརྟན་གྱུར་ཅིག །
ཅེས་མཆོག་གི་སྤྲུལ་སྐུ་གསང་སྔགས་བསྟན་འཛིན་པར། ཞབས་བརྟན་སྨོན་ལམ་དད་ལྡན་མགུལ་རྒྱན་ཞེས་བྱ་བ་འདི་ནི། གྲུབ་དབང་བླ་མ་ཀུན་བཟང་པའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་རུ་དམ་ཆུ་ཚན་ཁར་བྲིས་པ་སརྦཱརྠ་སིདྡྷཾ་བྷ་ཝ་ཏུ།། ༈ །།རྒྱལ་ཀུན་ཕྲིན་ལས་རང་གཟུགས་ཀརྨ་པའི། ། བསྟན་པའི་འདབ་སྟོང་བཞད་པའི་ཉིན་མོར་བྱེད། ། ཕྱི་ནང་གཙུག་ལག་ཆོས་ཀྱི་སྣང་བ་ཆེ། ། ལྔ་རིག་བསྟན་པའི་སྒྲོན་མར་གསོལ་བ་འདེབས། ། སངས་རྒྱས་ཡོན་ཏན་བསམ་མི་ཁྱབ་བདག་ཀྱང༌། ། ལས་ཉོན་སྒྲིབ་པའི་གདུལ་བྱས་མཐོང་དཀའ་བས། །
མཁས་བཙུན་བཟང་པོའི་གར་གྱི་གདུལ་བྱ་རྣམས། ། བྱང་ཆུབ་འདྲེན་པ་རྒྱལ་སྲས་སྤྱོད་པའི་ལུགས། ། འགྲོ་འདུལ་ཆོས་ཀྱི་འབྱུང་གནས་ཟབ་ཞིའི་དབྱིངས། ། བརྟུལ་བའི་བདེ་སྟོང་མཆོག་གི་རོར་སྤྱོད་ཀྱང༌། ། བྱང་ཆུབ་སྤྱོད་པའི་སྨོན་ལམ་གང་འདུལ་སྐུ། ། སྟོན་པའི་དབྱར་དམ་ཉམས་ན་མི་རུང་དགོངས། ། རང་གི་གདུལ་སྐལ་གྱུར་པའི་སེམས་ཅན་ངོར། ། ཚད་མེད་སྙིང་རྗེའི་ཤིང་རྟ་ལ་བཅིབས་ཏེ། ། མཆོག་གི་སྤྲུལ་སྐུའི་མ་ཟླུམ་ལ་གོར་ཉིད། ། སྐྱེ་བའི་ཁྱིམ་དུ་ཟློས་གར་རྩེན་ཅིག་གུ། །
གང་ཕྱིར་དལ་འབྱོར་སྐྱེ་བའི་ལེགས་བྲིས་དབང༌། ། འཆད་རྩོད་རྩོམ་པའི་སྤྱན་སྟོང་རྣམ་བཀྲ་བས། ། སྤྱི་དང་བྱེ་བྲག་རིང་ལུགས་མཐོ་རིས་ཀྱི། ། རྒྱལ་སྲིད་སྐྱོང་བའི་བྱེད་པོ་ད་ཚུར་སྤྱོན། ། སྙིང་རྗེའི་གཞན་དོན་གོམས་པ་རྣམས་ཀྱི་ཐུགས། ། རང་དོན་བདེ་ལ་མི་ཆགས་གང་གི་ཕྱིར། ། མགོན་མེད་གདུང་བའི་ངུད་མོའི་འབོད་པ་ལ། ། མཆོག་སྤྲུལ་མི་འབྱོན་བཞུགས་པ་བཟོད་ལགས་གྲང༌། ། སྐྱབས་གསུམ་བཀའ་ལུང་བདེན་པས་བསླུ་བ་དང༌། ། སྤྲུལ་སྐུ་མྱུར་འབྱོན་གསོལ་བཏབ་རྒྱུ་འབྲས་ཀྱིས། །
བསླུ་བ་ཆོས་ལ་མི་སྲིད་བདེན་པ་དེས། ། བདག་སོགས་རེ་བ་བསྐང་བའི་རྒྱུར་གྱུར་ཅིག ། ཅེས་ཀརྨ་བསྟན་པའི་ཉིན་བྱེད་གཙུག་ལག་ཆོས་ཀྱི་སྣང་བ་ཞེས་གྲགས་པ་གཟུགས་སྐུ་ཆོས་དབྱིངས་སུ་བརྟུལ་ཡང༌། སྤྲུལ་སྐུ་མྱུར་འབྱོན་གྱི་རྒྱུད་བསྐུལ་དབང་གི་ལྕགས་ཀྱུ་ཞེས་བྱ་བ་འདིའང་སྐུ་དབོན་དམ་པའི་གསུང་བསྐུལ་ཕེབས་འཕྲལ་ཚུལ་རིན་གྱིས་གུས་པས་སྦྱར་བ་སརྦཱརྠ་སིདྡྷཾ་བྷ་ཝ་ཏུ།། །། ༄༅། །ཐུབ་པ་གནས་བརྟན་འཁོར་ཚོགས་བཅས་ལ་ཡན་ལག་བདུན་པ་འབུལ་བ་དང་དགོས་སྐབས་ཀྱི་འདོད་གསོལ་དོན་གཉིས་འགྲུབ་པའི་ཕོ་ཉ་ཞེས་བྱ་བ་བཞུགས་སོ།། ༄༅། །ཐམས་ཅད་མཁྱེན་པའི་གསང་གསུམ་ཡོན་ཏན་དང༌། ། སྟོབས་སོགས་ཆེ་བ་མཐའ་དག་འཕྲིན་ཤོད་པའི། ། སྨྲ་མཁས་ས་གསུམ་ཁོངས་ན་དཀོན་པའི་ཕྱིར། ། སྟོན་མཆོག་རང་ཉིད་དཔེར་བསྟན་ཤཱཀྱའི་ཏོག ། ཐུབ་དབང་ཡེ་ཤེས་སྒྱུ་འཕྲུལ་ཉན་ཐོས་ཚུལ། །
བཅུ་དྲུག་ཟློས་པས་བསྟན་པ་ནམ་གནས་བར། ། འཛིན་སྐྱོང་སྤེལ་བའི་ཐུགས་རྗེ་གཞལ་བཏུབ་ན། ། སྟོང་གསུམ་སྲང་དུ་བཅལ་བའི་དོ་ཟླ་མིན། ། གཞན་ཡང་ཕྱོགས་བཅུའི་རྒྱལ་བ་རྒྱལ་བའི་སྲས། ། དགྲ་བཅོམ་འཁོར་ཚོགས་ཞམ་རིང་བཀའ་སྲུང་བཅས། ། མཁྱེན་བརྩེ་ནུས་པས་བསྟན་པ་དར་བ་དང༌། ། ལུས་ཅན་ཕན་བདེ་འབྱུང་གནས་རིན་པོ་ཆེ། ། དེ་དག་ཀུན་གྱི་ཡོན་ཏན་བརྒྱ་སྟོང་ཆ། ། ཡིད་ལ་བྱས་པའི་དད་གསུམ་ཁུར་ལྕི་བས། ། སྤྲུལ་པའི་ལུས་བརྒྱ་ངལ་བའི་ཡན་ལག་ལྔ། །
ས་ལ་ཡང་ཡང་ངལ་གསོ་སྤྱོད་སྙམ་བགྱི། ། དངོས་དང་ཡིད་ཀྱི་མཛོད་སྟོང་ཕྱེ་བ་ལས། ། ཡོན་ཆབ་ཁྲུས་རྫིང་མེ་ཏོག་བདུག་པའི་སྤྲིན། ། མར་མེ་བྱུག་པ་ཞལ་ཟས་བསྟོད་དབྱངས་ཀྱི། ། སིལ་སྙན་ནམ་མཁའི་མཐའ་ལ་ཅོ་འདྲི་མཁན། ། མཐོལ་ཞིང་བཤགས་སོ་སྔོན་ནས་ད་ལྟའི་བར། ། འདོད་ཁྲོ་གཏི་མུག་སེམས་ཀྱིས་ཀུན་བསླངས་པའི། ། སྒོ་གསུམ་སྡིག་སྒྲིབ་ཉེས་ལྟུང་གང་ལགས་པ། ། འགྱོད་དང་སྡོམ་སེམས་དག་པའི་ངེས་ཤེས་ཀྱིས། ། ཉིན་མཚན་མགོན་པོ་ཟུང་འོད་སྤྲོས་པ་ལས། །
ཉི་དགའ་ཟླ་དགའི་འདབ་སྟོང་བཞད་བྱེད་ན། ། འཁོར་འདས་འགྲོ་བའི་དགེ་ཚོགས་བསགས་དགུ་ལ། ། ཡི་རང་འཛུམ་བརྒྱ་དམུལ་བས་ཅིས་མི་སྤེལ། ། མཚན་བཟང་གཟུགས་སྐུ་རྣམ་ཀུན་མཆོག་ལྡན་དབྱིངས། ། བརྟུལ་ལ་ཕྱོགས་རྣམས་དགོངས་པ་མི་འགེགས་མོད། ། འཁོར་བ་མ་སྟོངས་དེ་སྲིད་སེམས་ཅན་དོན། ། མཛད་པའི་སྨོན་ལམ་གཡར་དམ་དྲན་པ་བསྐུལ། ། སྨྲ་མཆོག་འཛུམ་སྒྲོས་ཨུཏྤལ་ཁོངས་གསེང་ལས། ། ཚངས་དབྱངས་རྐང་དྲུག་མྱོས་པའི་གླུར་འཇོ་བས། ། ཐེག་གསུམ་སྦྲང་རྩིའི་དགའ་སྟོན་རྒྱུན་མི་ཆད།
ལུས་ཅན་ཐར་པའི་གསོས་སུ་སྩལ་དུ་གསོལ། ། དགེ་བ་འདི་ཡིས་ཟབ་དང་རྒྱ་ཆེའི་ཚོགས། ། དཔག་ཡས་རབ་རྫོགས་རང་དང་གཞན་གྱི་དོན། ། འབད་རྩོལ་མེད་པ་ལྷུན་གྲུབ་ཤེས་བྱའི་ཡུལ། ། ཐམས་ཅད་མཁྱེན་པའི་གོ་འཕང་ཐོབ་ཕྱིར་བསྔོ། ། འདིས་མཚོན་དགེ་བས་བདག་གཞན་སྐྱེ་བ་ཀུན། ། མི་ཁོམ་བརྒྱད་དུ་སྐྱེ་བའི་སྒོ་བསྡམས་ནས། ། དལ་བརྒྱད་འབྱོར་བཅུ་ལྡན་པའི་ལུས་བསྐྲུན་པར། ། དགེ་བཅུའི་བག་ཆགས་སད་པའི་རིགས་སུ་སྦྱོར། ། ཕྱི་ནང་ཤེས་བྱ་འདོམས་པའི་བཤེས་གཉེན་གྱིས། །
དཀོན་མཆོག་གསུམ་པོ་འབྲལ་མེད་སྐྱབས་སུ་བཅིངས། ། ཚུལ་ཁྲིམས་གསུམ་སོགས་བསླབ་པའི་གཞི་ཀུན་ལ། ། མིག་ལྟར་གཅེས་པར་བསྲུང་བར་བྱིན་གྱིས་རློབས། ། བཟོ་གསོ་སྒྲ་དང་ཚད་མ་ཡན་ལག་བཅས། ། སྡེ་སྣོད་རྒྱུད་སྡེའི་གཞུང་དོན་འགྲེལ་བའི་བློ། ། འཇམ་དཔལ་དབྱངས་ཅན་སྙིང་དབུས་སུ་བཞུགས་ནས། ། དཔྱད་གསུམ་བགྲོ་གླེང་བྱེད་འདྲར་བྱིན་གྱིས་རློབས། ། བཅུ་ཕྲག་ཤེས་བྱའི་རྒྱུད་ལས་འཕོས་པའི་མཆིད། ། འཆད་རྩོམ་བརྩད་པའི་དབྱངས་སྙན་འབུམ་འཇོ་བས། ། བློ་ལྡན་ཀུན་གྱི་སྙིང་གི་བརྟན་པ་དག །
རང་དབང་འཕྲོག་པའི་བྱེད་པོར་བྱིན་གྱིས་རློབས། ། མ་བྲིས་ཚོགས་སྦྱོར་མཐོང་སྒོམ་བྱང་གྲོལ་དང༌། ། ཡོན་ཏན་ཡི་གེ་མ་བཀྲུས་དག་པའི་རྒྱུད། ། རྣམ་གསལ་གོམ་པའི་སྟབས་འགའ་མ་བསྒྱུར་བར། ། ས་ལམ་རིམ་བགྲོད་ནུས་པར་ཉིད་བྱིན་རློབས། ། རྣོ་མཚོན་ཐོགས་དང་ཁྲོ་གཉེར་མ་བསྡུས་པར། ། བདུད་བཞིའི་དཔུང་ལས་རྣམ་རྒྱལ་གསང་བ་གསུམ། ། ཡོན་ཏན་མི་ཟད་ཐོབ་པ་འདི་ཅི་ཞེས། ། བསྙེངས་བྲལ་དབྱངས་ལ་བསྒྲུན་པའི་ཟླ་བྲལ་ཤོག ། བཀྲ་ཤིས་གཡས་སུ་འཁྱིལ་བའི་དཔལ་མགུར་ལས། །
སྐྱེ་ལྔའི་སྒྲ་དབྱངས་བརྒྱད་ཁྲིའི་ཆོས་ཕུང་གི ། ཁོར་ཡུག་བདེ་སྟེར་ལྷར་བཅས་སྐྱེ་དགུ་ལ། ། སྔོན་མེད་ཆོས་ཀྱི་སྣང་ཆེན་སྤྲོ་བར་ཤོག ། ཅེས་པའི་རྗེས་སུ་བདག་གཞན་དགེ་བའི་རྩ་བ་འདི་ཡིས་ནི། ། ཞེས་སོགས་མན་ཆད་དཀྱུས་ལྟར་བརྗོད་དོ། ། ཞེས་ཐུབ་པ་གནས་བརྟན་འཁོར་ཚོགས་བཅས་ལ་ཡན་ལག་བདུན་པ་འབུལ་བ་དང༌། དགོས་སྐབས་ཀྱི་འདོད་གསོལ་དོན་གཉིས་འགྲུབ་པའི་ཕོ་ཉ་ཞེས་བྱ་བ་འདི་ནི། གནས་བརྟན་བཅུ་དྲུག་གི་བསྟོད་གསོལ་སྐབས་སུ་སྦྲེལ་ཏེ་འདོན་པའམ། འདི་ཁོ་ན་ཟུར་དུ་འདོན་བྱར་རུང་བ་སློབ་བུ་ཤཱཀྱ་ཆོས་འཕེལ་གྱིས་བསྐུལ་ངོར། ངག་དབང་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་གི་ཆོས་གྲྭར་བྲིས་པ་དགེ་ལེགས་འཕེལ་བར་གྱུར་ཅིག།
༈ །།རྒྱལ་བའི་ཞལ་ལུང་ཀུན་དགའི་འབྱུང་གནས་ལ། ། ཐོས་བསམ་བསྒོམས་པས་ལེགས་སྦྱངས་བློ་གྲོས་ཀྱིས། ། མདོ་སྔགས་ཆོས་ཚུལ་འདོམས་པས་གདུལ་བྱའི་ཁམས། ། བསོད་ནམས་ཡེ་ཤེས་ཚོགས་རབ་སྤེལ་ལ་འདུད། ། ཆོས་འདུལ་བསླབ་པ་ལ་གནས་རྒྱལ་སྲས་ལམ། ། གསང་ཆེན་ལྟ་སྒོམ་སྤྱོད་ཀུན་དགའ་བ་ཁྱོད། ། དཔག་བསམ་རྩ་བ་རབ་བརྟན་ཡལ་འདབ་དང༌། ། སྙེ་མས་དུད་བཞིན་མཛེས་པར་ཞབས་བརྟན་ཤོག ། དེ་ལྟར་བསྟོད་པའི་བསོད་ནམས་རྒྱ་མཚོའི་སྤྲིན། ། གུས་ལྡན་བླ་མར་དཀྲིགས་ལས་ཕན་བདེའི་ཆར། །
རྟག་པར་འཇོ་བས་གནས་སྐབས་མཐར་ཐུག་གི ། བསམ་དོན་ལོ་ལེགས་འགྲུབ་པར་ཉིད་བྱིན་རློབས། ། ཅེས་ཆོས་རྗེ་ཀུན་དགའ་བསོད་ནམས་པ་ལ་བསྔགས་པ་ཕན་བདེའི་ཆར་འཇོ་ཞེས་བྱ་བ་འདིའང་སློབ་བུ་དཔལ་ལྡན་རྒྱལ་མཚན་གྱི་ངོར། ངག་དབང་ཚུལ་ཁྲིམས་རིན་ཆེན་གྱིས་བྲིས་པ་དགེ་བར་གྱུར་ཅིག། ༈ །།བསྐལ་བཟང་སེམས་དཔའ་སྟོང་ལས་ཐུགས་བསྐྱེད་སྩལ། ། རྨད་བྱུང་དུས་འདིར་འཚང་རྒྱ་མངོན་བགྱིས་ནས། ། ལེགས་གསུངས་སྣང་བས་ཁམས་གསུམ་གཞི་ལོ་དང༌། ། འབྲས་བུའི་བདེ་སྦྱོར་ཐུབ་པའི་དབང་པོར་འདུད། ། གང་གི་དཔལ་མགུར་སྐྱེ་བ་ལྔ་པའི་སྒྲས། ། སྒྲ་གཅན་འཛིན་སོགས་ཆགས་བྲལ་ཟུག་པའི་དགྲ། །
ངེས་པར་བཅོམ་པའི་བློ་མཆོག་ཁྱེད་ཅག་རྣམས། ། རྒ་ཤི་མེད་པའི་གོ་སར་གཞེས་ནས་ཀྱང༌། ། ང་ཡི་ལུང་རྟོགས་བསྟན་པ་སེམས་ཅན་ཁམས། ། ཕན་པའི་ཕྲིན་ལས་ཅན་འདི་ལྔ་བརྒྱ་ཕྲག ། མང་པོར་གནས་པའི་འཛིན་སྐྱོང་སྤེལ་ཅིག་ཅེས། ། རྒྱལ་ཚབ་བཀོད་པའི་ཐོས་སྒྲོགས་འདི་དག་སྟེ། ། གང་ཕྱིར་སྟོན་པ་གནས་བརྟན་བཅུ་དྲུག་དང༌། ། ཞོམ་རིང་དྷརྨ་ཏ་ལ་ལས་བཟང་གི ། ཧ་ཤང་སྟོན་པའི་བསྟན་པ་སྲུང་བ་ལ། ། མཐུ་ཆེན་ཐོབ་པ་རྒྱལ་ཆེན་རྣམ་བཞི་བཅས། །
སྐུ་བརྙན་བརྒྱ་བྱིན་ཚོན་རིས་གསར་པ་དང༌། ། མཚུངས་ལས་བྱིན་རླབས་ཐུགས་རྗེ་ཕན་ཡོན་གྱིས། ། ཁྱད་པར་གྱུར་འདིར་ངག་དབང་པདྨ་ཡིས། ། རྒྱུ་སྦྱོར་བཀོད་པ་ཕུན་སུམ་ཚོགས་པས་བཞེངས། ། དགེ་བས་སྦྱིན་པའི་བདག་དང་ལྟོས་འཁོར་དང༌། ། གསོན་གཤིན་འབྲེལ་ཐོགས་འགྲོ་རྣམས་བྱང་ཆུབ་བར། ། དལ་འབྱོར་རྟེན་ཐོབ་བསླབ་གསུམ་རྣམ་དག་ལྡན། ། སངས་རྒྱས་བསྟན་པའི་ཕྲིན་ལས་སྐྱོང་གྱུར་ཅིག ། ཡུལ་གྲུ་འདིས་མཚོན་ཡངས་པའི་འཇིག་རྟེན་གྱི། ། ལུས་ཅན་མཐའ་དག་ནད་མེད་བདེ་འབྱོར་ལྡན། །
དགེ་བཅུར་སྤྱོད་ཅིང་དཀོན་མཆོག་གསུམ་ཚོགས་དང༌། ། འབྲལ་མེད་སྐྱབས་སུ་ཐོབ་པའི་རྒྱུར་གྱུར་ཅིག ། སྐྱབས་གསུམ་མཆོད་ཅིང་བསྟོད་པའི་རྟེན་འབྲེལ་དང༌། ། རང་ཉིད་བརྩེ་དང་བྱང་སེམས་བསྒོམས་པའི་མཐུས། ། ཚོགས་གསུམ་བསྟར་བའི་ལམ་དུ་གང་སོང་བ། ། ཐམས་ཅད་གེགས་མེད་འགྲུབ་པའི་ཤིས་པས་སྐྱོངས། ། ཅེས་དྲེལ་དཀར་བླ་མ་ངག་དབང་པདྨས་ཐུབ་པ་གནས་བརྟན་འཁོར་བཅས་ཀྱི་སྐུ་བརྙན་བཞེངས་པའི་བསྔོ་བྱང་ཚོགས་ཟུང་ཆུ་གཏེར་འཕེལ་བའི་ཟླ་བ་ཞེས་བྱ་བ་འདིའང༌། ངག་དབང་ཚུལ་ཁྲིམས་རིན་ཆེན་ཞེས་བོད་པས་བྲིས་པ་སརྦ་ཀ་ལྱཱ་ཎ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
