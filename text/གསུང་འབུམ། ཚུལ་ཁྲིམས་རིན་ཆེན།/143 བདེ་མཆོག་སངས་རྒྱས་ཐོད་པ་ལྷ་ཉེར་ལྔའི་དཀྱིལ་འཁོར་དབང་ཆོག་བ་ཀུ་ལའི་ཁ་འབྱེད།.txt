གསུང་འབུམ། ཚུལ་ཁྲིམས་རིན་ཆེན།
པོད ༡༤༣
བདེ་མཆོག་སངས་རྒྱས་ཐོད་པ་ལྷ་ཉེར་ལྔའི་དཀྱིལ་འཁོར་དབང་ཆོག་བ་ཀུ་ལའི་ཁ་འབྱེད།
༼ཏ༽ ༄༅། །བདེ་མཆོག་སངས་རྒྱས་ཐོད་པ་ལྷ་ཉེར་ལྔའི་དཀྱིལ་འཁོར་དབང་ཆོག་བ་ཀུ་ལའི་ཁ་འབྱེད་ཅེས་བྱ་བ་བཞུགས་སོ།། སངས་རྒྱས་ཀུན་གྱི་ཡེ་ཤེས་དགའ་བདེའི་དཔལ། ། ལྷུན་གྱིས་གྲུབ་པ་འཛིན་སྐྱོང་དཀྱིལ་འཁོར་དུ། ། གདུལ་བྱ་སྐུ་བཞིར་སྨིན་ཅིང་གྲོལ་བྱེད་པའི། ། བླ་མ་དཀྱིལ་འཁོར་གཙོ་བོ་གཙུག་ཏུ་མཆོད། ། འཕགས་བོད་གྲུབ་དབང་གཞུང་གི་བ་ཀུ་ལ། ། ཐུན་མོང་བློ་ཡི་ཉི་མས་ཕྱེ་དཀའ་བ། ། དཔྱད་གསུམ་རིགས་པའི་མཚར་སྡུག་འགྲམ་ཆང་གིས། ། ཡིད་ཆེས་འདབ་མ་སྟོང་དུ་འགྲོལ་ལོ་ཀྱཻ། །
གསང་ཆེན་སྤྱོད་པ་སྤྱི་འགྲོས་ལམ་ཞུགས་ནས། ། ཁྱད་པར་ཕྲ་ཞིབ་མ་ནོར་འཕྲང་བརྒྱུད་དེ། ། བློ་གྲོས་གོམས་པས་གཞུང་དོན་རིན་ཆེན་གླིང༌། ། བགྲོད་པ་འདི་ལ་དོན་གཉེར་དགའ་བ་བྱོས། ། དེའང་དཀྱིལ་འཁོར་འདིར་སློབ་མ་འཇུག་ཅིང་དབང་བསྐུར་བར་བྱེད་པའི་ཐོག་མར་སློབ་དཔོན་གྱི་འབྲེལ་པ་བརྟག་པར་བྱ་སྟེ། བླ་མ་མཚན་ཉིད་བཟང་ལྡན་པ། ། བརྟན་ཞིང་དུལ་ལ་བློ་གྲོས་ལྡན། ། བཟོད་ལྡན་དྲང་ལ་གཡོ་སྒྱུ་མེད། ། སྔགས་དང་རྒྱུད་ཀྱི་སྦྱོར་ཤེས་པས། ། ལེགས་པར་བརྟགས་པའི་སློབ་མའི་ཕྱིར། །
དཀྱིལ་འཁོར་བྲི་བས་ལས་བྱའོ། ། ཞེས་གསུངས་པའི་བླ་མ་མཚན་ཉིད་དང་ལྡན་པས། དེ་ཡང་སློབ་མ་བློ་ཆེན་པོ། ། ཤིན་ཏུ་དད་པའི་སེམས་དང་ལྡན། ། འདོད་བྱེད་དབང་པོ་དུལ་བ་དང༌། ། ཆགས་དང་ཆགས་བྲལ་རྣམ་པར་སྤངས། ། སེམས་ཅན་དོན་ལ་ཤིན་ཏུ་བརྩོན། ། གཏི་མུག་ཞེ་སྡང་ཕྲག་དོག་སྤངས། ། སངས་རྒྱས་ཀུན་གྱི་བྱིན་གྱིས་རློབས། ། དེ་རྣམས་ལ་ནི་དེ་ཉིད་བཤད། །
སློབ་མ་དེ་ནི་ཡོངས་སུ་བཟུང༌། ། ཞེས་པའི་མཚན་ཉིད་དང་ལྡན་པའི་སློབ་མ་རྗེས་སུ་འཛིན་པར་འདོད་པས་ཡིད་དང་མཐུན་པའི་གནས་སུ་ཡོ་བྱད་རྣམས་ལེགས་པར་ཚོགས་ཤིང་རྒྱུད་ལས་གསུངས་པའི་ཚུལ་བཞིན་དུ་བསྙེན་པ་རབ་འབྲིང་གསུམ་གང་ཡང་རུང་བ་སྔོན་དུ་སོང་བས། མཎྜལ་ལེགས་པར་བྱས་ལ་བ་བྱུང་དང་དྲི་ཞིམ་པོའི་ཆུ་དང་བདུད་རྩིས་བྱུགས་ནས་ལྷ་གྲངས་དང་མཉམ་པའི་མེ་ཏོག་ཚོམ་བུ་བཀོད། དཀྱིལ་འཁོར་གྱི་འཁོར་ལོ་རྫོགས་པར་བསྐྱེད་ཅིང་སྐུ་གསུང་ཐུགས་བྱིན་གྱིས་བརླབས། ཡེ་ཤེས་ཀྱི་འཁོར་ལོ་དགུག་གཞུག་བཅིང་དབང་དུ་བྱ། དབང་བསྐུར་ཏེ་མཆོད་བསྟོད་བྱས་ནས་གསོལ་བ་བཏབ་པ་ནི། རྡོ་རྗེ་དྲིལ་བུ་འཛིན་པས། སངས་རྒྱས་ཐམས་ཅད་བདག་ལ་དགོངས། ། ཁྱེད་རྣམས་མཆོད་པའི་ཕྱིར་དང་ནི། ། སློབ་མ་རྣམས་ལ་ཕན་པའི་ཕྱིར། །
སངས་རྒྱས་ཐོད་པ་ཞེས་བྱ་བའི། ། དཀྱིལ་འཁོར་ཆེན་པོ་བྲི་བར་འཚལ། ། བདག་ལ་བྱིན་རླབས་གནང་བར་མཛོད། ། ཅེས་གསོལ་བ་བཏབ་ནས་གཤེགས་སུ་གསོལ་བར་བྱའོ། ། དེ་ནས་མཎྜལ་གྱི་དབུས་སུ་མེ་ཏོག་གི་ཚོམ་བུ་བཀོད་དེ། ལག་པ་ས་ལ་བརྡབས་པས་ས་འོག་ནས་སའི་ལྷ་མོ་སྐུ་མདོག་སེར་མོ་སོགས་དང༌། སྐྱོབ་པ་སངས་རྒྱས་ནས་གནང་བ་བྱིན་ནས་ས་ལ་ཐིམ་པའི་བར་འོག་སྟ་གོན་སྐབས་ལྟར་བརྗོད། དེ་ནས་ཕྱོགས་སྐྱོང་བ་རྣམས་ལ་གཏོར་མ་སྦྱིན་པ་ནི། གཏོར་མ་ཆབ་ཀྱིས་བྲན་ཏེ། ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས།
ཨོཾ་ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་ཨཱ་ཀརྵ་ཡ་ཛཿཞེས་པས་བཀུག་ལ། མཚན་སྔགས་དེ་ཉིད་ལ། ཨ་ཀཱ་རོ་བཏགས་པ་ལན་གསུམ་མམ་ལྔས་བསྔོས་ལ། ས་ཕྱོགས་གནས་པའི་ལྷ་དང་ཀླུ། ། གནོད་སྦྱིན་དྲི་ཟ་ལྷ་མ་ཡིན། ། གང་དག་རྫུ་འཕྲུལ་ཆེ་ལྡན་པ། ། རྡོ་རྗེ་སྤྱན་དང་སྙན་མངའ་བ། ། བདག་མིང་ཆེ་གེ་ཞེས་བགྱི་བས། ། བདེ་གཤེགས་རྣམས་ལ་མཆོད་པ་དང༌། ། སེམས་ཅན་ཀུན་ལ་ཕན་པའི་ཕྱིར། །
དགེ་བའི་ས་ཕྱོགས་འདི་ཉིད་དུ། ། དཀྱིལ་འཁོར་དམ་པ་ཆེར་འབྱུང་བ། ། སངས་རྒྱས་ཐོད་པ་རྒྱུད་རྒྱལ་གྱི། ། དཀྱིལ་འཁོར་ཆེན་པོའི་ལས་བྱེད་པ། ། ཁྱེད་ཅག་བར་ཆད་མ་བྱེད་པར། ། དགེ་བའི་གྲོགས་པོ་ཉིད་དུ་མཛོད། ། ཅེས་དང༌། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང༌། སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱ་བའི་ཕྱིར་སའི་ཕྱོགས་འདིར་སངས་རྒྱས་ཐོད་པའི་དཀྱིལ་འཁོར་ཆེན་པོ་བཞེངས་ཏེ་སྒྲུབ་ཅིང་མཆོད་པ་དང༌། འཇུག་ཅིང་དབང་བླང་བ་དང༌།
སློབ་མ་གཞུག་ཅིང་དབང་བསྐུར་བར་འཚལ་ན། སྲུང་མ་ཁྱེད་རྣམས་ཀྱི་དཀྱིལ་འཁོར་གྱི་བྱ་བ་མཐར་མ་ཕྱིན་གྱི་བར་དུ་བར་ཆད་ཐམས་ཅད་བསྲུང་བ་དང་དགེ་བའི་གྲོགས་པོ་ཉིད་དུ་མཛོད་ཅིག ཅེས་ལན་གསུམ་བརྗོད་པ་ནི་ས་བླང་བའི་ཆོ་གའོ། ། དེ་ནས་རང་གི་ལྷའི་རྣལ་འབྱོར་དང་ལྡན་པས་བདུད་རྩིའི་ཆུས་གཏོར་ཞིང༌། ཨོཾ་ཧཱུྃ་དྷྲཱི་ཧཱུྃ་ཁྃ་ཨ་ཧཱུྃ་ཏིཥྛ་བཛྲ་ས་མ་ཡ་ཨ་ཏིཥྛ་ཡ། ཞེས་བརྗོད་པས་ས་གཞི་སྟོང་པར་བསམས་ནས་འབྱུང་པོ་ལ་གཏོར་མ་སྦྱིན་པ་ནི། ཡང་དཀར་གཏོར་གཅིག་སྔར་ལྟར་བྱིན་གྱིས་བརླབས་ལ། ཨོཾ་སརྦ་བྷཱུ་ཏ་ས་པ་རི་ཝཱ་ར་ཨཱ་ཀརྵ་ཡ་ཛཿཞེས་པས་བཀུག་ལ། ཨོཾ་ཧེ་རུ་ཀ་བཛྲ་ས་མ་ཡ་དྷྲི། སརྦ་དུཥྚན་ས་མ་ཡ་མུ་ཏྲ་པྲ་པཉྩ་ཀ་ཧཱུྃ།
རུ་ལུ་རུ་ལུ་བྷྱོ་ཧཱུྃ་ཧཱུྃ་ཕཊ་ཞེས་པས་བྱིན་ལ། དཔལ་ལྡན་བླ་མ་སོགས་ནས། འཚལ་ན་ཞེས་པའི་བར་སྔར་བཞིན་གྱི་མཐར། འབྱུང་པོའི་ཚོགས་ཁྱེད་རྣམས་ཀྱིས་སའི་ཕྱོགས་འདི་བདག་ལ་སྩལ་ཞིང་དགེ་བའི་བར་ཆད་མ་བྱེད་པར་གཞན་དུ་དེངས་ཤིག སརྦ་བྷཱུ་ཏ་གཙྪ། ཅེས་བརྗོད་དེ། སླར་ཡང་ལག་པ་ས་ལ་བཞག་ནས། བྷུ་ཁཾ་ཞེས་བརྗོད་པས་ས་གཞི་ནམ་མཁའ་ལྟར་དག་པར་དམིགས་ཤིང༌། ཧཱུྃ་ལཾ་ཧཱུྃ་ཞེས་བརྗོད་པས་ས་གཞི་རྡོ་རྗེའི་རང་བཞིན་དུ་གྱུར་པར་བསམས་ལ། ཨོཾ་མེ་དི་ནི་བཛྲི་བྷ་ཝ་བནྡྷ་ཧཱུྃ་ཞེས་བརྗོད་པ་ནི་ས་སྦྱང་བའི་ཆོ་གའོ། །
དེ་ནས་དཀྱིལ་འཁོར་གྱི་དབུས་སུ་འདུག་སྟེ་བསྙེན་པ་ལྟར་ལྷའི་རྣལ་འབྱོར་རྫོགས་པར་བསྒོམས་ལ། མཁའ་འགྲོ་མ་བཞིའི་ང་རྒྱལ་དང་ལྡན་པའི་གྲོགས་ཀྱིས་མཆོད་པ་དང་བསྟོད་པས་མཉེས་པར་བྱས་ནས། རྡོ་རྗེ་དང་དྲིལ་བུ་འཛིན་པས། དཀྱིལ་འཁོར་ཀུན་གྱི་གཙོ་བོ་ནི། ། སྡིག་པ་མ་ལུས་ཟད་བྱེད་པའི། ། སངས་རྒྱས་ཐོད་པའི་དཀྱིལ་འཁོར་ནི། ། མགོན་པོ་ཆེན་པོས་བཤད་དུ་གསོལ། ། ཞེས་གསོལ་བ་བཏབ་པས། ཧེ་རུ་ཀའི་ང་རྒྱལ་དང་ལྡན་པས་ལངས་ཏེ་འགྲོ་བ་རྣམས་ལ་སྙིང་རྗེས་བལྟས་ནས་མིག་གཉིས་མ་དང་ཊ་ལས་ཉི་མ་ཟླ་བར་བསྐྱེད་ཅིང་མིག་འབྲས་ཧཱུྃ་ལས་རྡོ་རྗེར་བྱིན་གྱིས་བརླབས་ནས། རྐང་མཐིལ་གཉིས་སུ་ཨ་ལས་སྣ་ཚོགས་རྡོ་རྗེ་འབར་བར་བསམ་ཞིང་རྡོ་རྗེའི་ལྟ་བས་གཡས་དང་གཡོན་དུ་བསྐོར་བས།
ཁྲོ་བོའི་ཚོགས་རྣམས་ཀྱིས་བགེགས་བསལ་ཞིང་རྡོ་རྗེའི་འགྲོས་ཀྱི་རྡོ་རྗེའི་རྭ་གུར་བསམ་སྟེ། འགྱིང་བ་དང་བཅས་པས་དབང་ལྡན་དུ་སོང་ནས་རྡོ་རྗེ་གསོར་ཞིང་དྲིལ་བུའི་སྒྲ་དང་བཅས་པས། ཉོན་ཅིག་བགེགས་ཚོགས་མ་ལུས་ཀུན། ། ལྷ་དང་ལྷ་མིན་གསང་བ་པ། ། གནོད་པར་གྱུར་པའི་བགེགས་ཚོགས་རྣམས། ། སངས་རྒྱས་ཐོད་པའི་རྣལ་འབྱོར་གཙོ། ། བདེ་ཆེན་ཡེ་ཤེས་ལས་བྱུང་བའི། ། ང་ནི་ཧེ་རུ་ཀ་དཔལ་དངོས། ། བཀའ་ཡི་འཁོར་ལོ་རབ་སྦྱོར་བྱེད། ། གལ་ཏེ་བཀའ་ལས་འདས་གྱུར་ན། །
རྡོ་རྗེ་རབ་ཏུ་འབར་བ་ཡིས། ། མགོ་བོ་ཚལ་པ་བརྒྱར་འགས་ཤིང༌། ། འཇིགས་པར་འགྱུར་བ་གདོན་མི་ཟ། ། དེ་བས་གཞན་དུ་འགྲོ་བར་གྱིས། ། ཞེས་པས་བཀའ་བསྒོས་ནས། གཡས་སྐོར་དུ་ལན་གསུམ་བགྲོད་པས་རྐང་པའི་མཐིལ་ནས་མེ་ལྟ་བུའི་འོད་ཟེར་བྱུང་ནས་བགེགས་རྣམས་བསྲེགས་པར་བསམ། དེ་ནས་རོལ་མོ་དང་བཅས་པའི་གོམ་སྟབས་ཀྱིས་གཡས་བརྐྱངས་པ་ལ་སོགས་པའི་རྐང་སྟབས་བརྒྱད་དང༌། རྐང་པ་བསྐྱེད་དང་ལག་པ་བསྐྱེད། ། སྨིན་མ་འདེགས་དང་རབ་དགས་འབྲངས། ། ཅུང་ཟད་ངོ་ཚའི་ཟུར་མིག་དང༌། །
བརླ་རྒྱས་ལྟ་ན་འདུད་པ་དང༌། ། མིག་ཡངས་གར་ནི་བྱེད་འགྱུར་ཞིང༌། ། ཁ་ཡི་པདྨའི་འཛུམ་དང་བཅས། ། ཅུང་ཟད་དམར་བའི་མཆེ་བ་འཆང༌། ། ཀུནྡ་ལྟར་དཀར་སོ་ཡི་འཕྲེང༌། ། ཞེས་པའི་ལྟ་སྟངས་དང་གར་གྱིས་བགེགས་རྣམས་བསྐྲད་པར་བྱའོ། ། དེ་ནས་སེང་ལྡེང་ལ་སོགས་པ་ལས་བྱས་པའི་ཕུར་བུ་ལྔ། ཧཱུྃ་ལས་སྟོད་ཁྲོ་བོ་སྨད་རྡོ་རྗེ་རྩེ་གཅིག་པར་བསྐྱེད་ཅིང༌། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བཾ་ཧཱུྃ་ཕཊ། ཅེས་བཟླས་པས་བྱིན་གྱིས་བརླབས།
དབུས་དང་ཕྱོགས་བཞིར། ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚན་ཕཊ། ཀཱི་ལ་ཡ་ཀཱི་ལ་ཡ་པཱ་པཾ་ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོ་ཨ་ཛྙཱ་པ་ཡ་ཏི་ཀཱ་ཡ་ཝཱཀྩིཏྟ་བཛྲ་ཀཱི་ལ་ཡ་ཧཱུྃ་ཧཱུྃ་ཧཱུྃ་ཕཊ་ཅེས་པའི་སྔགས་དང་བཅས་པས་གདབ་ཅིང་རྡོ་རྗེའི་རྭ་བ་དང་དྲྭ་བར་བསམ་པ་ནི་སའི་ཆོ་ག་སྟེ་རྡུལ་ཚོན་ལ་བརྟེན་པའི་ཕྱོགས་སོ། ། དེ་ནས་རྡུལ་ཚོན་དང་རས་བྲིས་གཉིས་ཀ་ལྟར་རམ། རྡུལ་ཚོན་ལྟར་ན། ས་ཆོག་བྱས་པའི་ས་གཞི་དང༌། རས་བྲིས་ཡིན་ན་གཞི་གཙང་མའི་དབུས་སུ་མཉྫིའི་ཁར་མཎྜལ་དྲིས་བྱུགས་པ་ལ་ལྷ་ཉེར་ལྔའི་ཚོམ་བུ་བཀོད་པ་ཞལ་ལྷོར་ཕྱོགས་པ་དང༌། དེའི་འོག་ཏུ་མེ་ལོང་ལ་ས་ལྷའི་ཚོམ་བུ་གཅིག་བཀོད། དེའི་མདུན་ནས་བརྩམས་ཏེ་གཡོན་སྐོར་དུ་ཆུ་གཉིས་སྔོན་འགྲོའི་མཆོད་པ་དང་གཏོར་མ་དང༌། ས་ལྷ་ལའང་ཉེར་སྤྱོད་དང་གཏོར་མ་ལོགས་སུ་བཤམ།
འོག་ཏུ་དགོས་པའི་ཡོ་བྱད་སོ་ཤིང་ཁྱོར་ཆུ་སྲུང་སྐུད་ཀུ་ཤ་སློབ་མར་ཉེར་སྤྱོད་རྣམས་དང༌། སློབ་དཔོན་གྱི་མདུན་དུའང་རྡོ་རྗེ་དྲིལ་བུ་ནང་མཆོད་དང༌། བུམ་པ་ནང་ཆུ་དང་རྫས་ཀྱིས་གང་བ་གཉིས་ཀྱི་རྣམ་རྒྱལ་ལ་དུང་ཆོས་གཟུངས་རྡོར་བཅས་པ་རྣམས་ཕྱག་ལེན་བཞིན་བཤམས་ལ། སྔོན་འགྲོ་གཏོར་མ་གཅིག་ཀྱང་སྦྱངས་ཏེ་རྡོ་རྗེའི་རྩེས་ནང་མཆོད་གཏོར་ལ། ཨོཾ་བཛྲ་ཨ་མྲྀ་ཏ་སོགས་ཀྱིས་བསང༌། སྭ་བྷཱ་ཝས་སྟོང་པར་སྦྱངས། ལག་པ་གཡོན་གཡས་གཉིས་ཀ་བྱ་ཁྱུང་གི་ཕྱག་རྒྱ་རྣམས་བསྟན་ལ། ཨོཾ་ཨཱཿཧཱུྃ་ཧོཿཞེས་དང་ཧ་ཧོ་ཧྲཱིཿལན་གསུམ་བརྗོད། འབར་བའི་ཕྱག་རྒྱ་དང་ཕཻཾ་བཛྲ་ཨཱ་རལླི་སོགས་ཀྱིས་སྤྱན་དྲངས། རྡོ་རྗེ་ཐལ་མོ་ཁ་ཕྱེས་ལ།
ཨོཾ་ཁ་ཁ་སོགས་ལན་གསུམ་གྱིས་ཕུལ། ཨརྒྷཾ་སོགས་ཀྱིས་མཆོད། འབྲུ་གསུམ་བརྗོད་ཅིང་ནང་བདུད་རྩིས་ཀྱང་མཆོད་ལ། རྡོ་རྗེ་དྲིལ་བུ་འཛིན་པས། ལྷའི་ཚོགས་རྣམས་སོགས་ནས། ཡིད་ལ་འདོད་པ་ཀུན་འགྲུབ་ཤོག ། ཅེས་པའི་བར་དང༌། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང༌། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་བཅོམ་ལྡན་འདས་དཔལ་སངས་རྒྱས་ཐོད་པའི་གོ་འཕང་ཐོབ་པར་བྱ་བའི་ཕྱིར་དུ་སའི་ཕྱོགས་འདིར་དཀྱིལ་འཁོར་ཆེན་པོ་བཞེངས་ཏེ་སྒྲུབ་ཅིང་མཆོད་པ་དང༌། འཇུག་ཅིང་དབང་བླང་བ་དང༌།
སློབ་མ་གཞུག་ཅིང་དབང་བསྐུར་བར་འཚལ་ན། སྲུང་མའི་དབང་པོ་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། སྒྲུབ་ཁང་གི་ཕྱི་རོལ་གྱི་ཕྱོགས་མཚམས་རྣམས་སུ་བཞུགས་ནས། དཀྱིལ་འཁོར་གྱི་བྱ་བ་མཐར་མ་ཕྱིན་གྱི་བར་དུ་བར་ཆད་ཐམས་ཅད་བསྲུང་བ་དང༌། དེ་ནས་ཀྱང་བྱང་ཆུབ་མ་ཐོབ་བར་གྱི་བར་ཆད་ཐམས་ཅད་བསྲུང་བ་དང་སྟོང་གྲོགས་མཛོད་ཅིག ཨོཾ་ཨཱཿཧཱུྃ། གཡས་རྡོ་རྗེ་དང་བཅས་པ་ས་ལ་བརྐྱངས་ཏེ། བཛྲ་མུཿ གང་དག་ནག་པོའི་ཕྱོགས་ལ་མངོན་པར་དགའ་བའི་འབྱུང་པོ་གདུག་པ་ཅན་རྣམས་སའི་ཕྱོགས་འདིར་མ་གནས་པར་གཞན་དུ་སོངས་ཤིག རྡོ་རྗེ་གསོར་ཞིང་དྲིལ་བུ་དཀྲོལ་ལ།
ཨོཾ་སུམ་བྷ་སོགས་བརྗོད་དོ། ། གནས་ཡོ་བསང་སྦྱངས་སྔར་བཞིན། སྟོང་པའི་ངང་ལས་གནས་ཁང་བྷྲཱུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་ཐར་པ་ཆེན་པོའི་གཞལ་ཡས་ཁང་པ་གྲུ་བཞི་པ་སྒོ་བཞི་པ་རྟ་བབས་བཞིས་མཛེས་པ། རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་མཆོད་རྫས་རྣམས་ཨ་བདུན་ལས་ཐོད་པའི་སྣོད་བདུན་གྱི་ནང་དུ་ཧཱུྃ་བདུན་ཞུ་བ་ལས་བྱུང་བའི་ལྷ་རྫས་ལས་གྲུབ་པའི། མཆོད་ཡོན། ཞབས་བསིལ་སོགས་ནས། རོལ་མོ་རྣམས་དྭངས་ཤིང་ཐོགས་པ་མེད་པ་རྒྱུ་འཇིག་རྟེན་དང་འཇིག་རྟེན་ལས་འདས་པའི་དགེ་བ་ལས་གྲུབ་པ། ངོ་བོ་བཟང་ཞིང་གཙང་བ་ཡུལ་ནམ་མཁའི་མཐའ་ཁྱབ་པ། དུས་འཁོར་བ་ཇི་སྲིད་མ་སྟོངས་ཀྱི་བར་དུ་རྒྱུན་མི་ཆད་པར་གྱུར།
ཕྱག་རྒྱ་དང་བཅས་པས། ཨོཾ་བཛྲ་ཨརྒྷཾ་ཨཱཿཧཱུྃ་སོགས་དང༌། སྣ་ཚོགས་རོལ་མོ་བྱས་ཏེ་གྷཎྜེ་ར་ཎི་ལན་གསུམ་བརྗོད་པས་བྱིན་དབབ་བོ། ། སྐྱབས་འགྲོ་སེམས་བསྐྱེད་རྡོ་རྗེ་སེམས་དཔའི་བསྒོམ་བཟླས་ནས་བརྩམས་ཏེ། བདག་བསྐྱེད་བཟླས་པ་དང་བཅས་པ་བྱས་ཏེ། དཀྱིལ་འཁོར་བསྡུས་ནས་རང་གཙོ་བོ་ཡབ་ཡུམ་གྱི་ང་རྒྱལ་གྱིས་གནས་པས། དེ་ནས་སའི་ལྷ་མོ་སྟ་གོན་དུ་གནས་པ་ནི། རང་གི་སྲིན་ལག་གཡས་པའི་རྩ་བར་ཧཾ་ཡིག་འབར་བ་བསམས་ལ། སྲིན་ལག་ས་ལ་བསྣུན་ཏེ་ཧཾ་གསུམ་བརྗོད་པས། ས་གཡོས་པའི་རྐྱེན་གྱིས་ཚོམ་བུའི་སྟེང་དུ་སའི་ལྷ་མོ་སྐུ་མདོག་སེར་མོ་རབ་ཏུ་ཞི་བ་རིན་པོ་ཆེའི་རྒྱན་ཅན་གསེར་གྱི་བུམ་པ་འཛིན་ཅིང༌།
རིག་པ་འཛིན་པ་བདག་གིས་ལས་ཅི་བགྱི་བཀའ་སྩལ་དུ་གསོལ། ཞེས་གསུང་བཞིན་པར་གྱུར་ཞེས་བརྗོད། མཆོད་པ་དངོས་སུ་བཤམས་ན། བསང་སྦྱངས་ལ། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན་སོགས་ནས། རོལ་མོ་རྣམས་དྭངས་ཤིང་ཐོགས་པ་མེད་པར་གྱུར། ཞེས་དང༌། ཨརྒྷཾ་སོགས་ཀྱིས་བྱིན་གྱིས་བརླབ། མ་བཤམས་ན་མི་དགོས། ཨོཾ་པྲྀ་ཐི་ཝཱི་དི་ཝཱི་སོགས་ཀྱིས་མཆོད།
གཏོར་མ་ཆུ་གཙང་གིས་སྦྱངས། འབྲུ་གསུམ་བརྗོད་དེ། གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ། ནམ་མཁའ་མཛོད་ཀྱི་ཕྱག་རྒྱ་དང༌། མཚན་སྔགས་ལ་ཨ་ཀཱ་རོ་བཏགས་པ་ལན་གསུམ་དང༌། སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་གྱི། ། ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་དུ་གྱུར། ། ཤཱཀྱ་སེང་གེ་སྐྱོབ་པ་ཡིས། །
ཇི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདག་གི་བདུད་སྡེ་ལས། ། རྒྱལ་བར་བྱ་སྟེ་དཀྱིལ་འཁོར་བྲི། ། ཞེས་ལན་གསུམ་མཐར། དཔལ་ལྡན་བླ་མ་དམ་པ་སོགས་སྤྱི་ལྟར་ལས། དབང་བླང་བ་དང༌། སློབ་མ་གཞུག་ཅིང་དབང་བསྐུར་བར་འཚལ་ན། སའི་ཕྱོགས་འདི་བདག་ལ་གནང་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ། ཞེས་བརྗོད། རིག་པ་འཛིན་པ་ཁྱོད་དཀྱིལ་འཁོར་གྱི་ལས་ཅི་བདེ་བར་གྱིས་ཤིག
ཅེས་གནང་བ་བྱིན་པར་བསམ། ཨོཾ་པྲྀ་ཐི་ཝཱི་དི་ཝཱི་ཨརྒྷཾ་སོགས་ཆུ་གཉིས་ཀྱིས་མཆོད། ལག་པ་རྡོ་རྗེ་དང་བཅས་པས་ས་ལ་རེག་སྟེ། བཛྲ་མུཿ སའི་ལྷ་མོ་ས་དེ་ཉིད་དུ་ཐིམ་ཞེས་བརྗོད། དེ་ནས་ལྷ་སྟ་གོན་ནི་དྲི་ཞིམ་པོའི་ཆུ་བདུད་རྩི་ལྔ་དང་ལྡན་པས་ལྷའི་གནས་སུ་ཐིག་ལེ་བྱས་པ་ལ། མེ་ཏོག་གི་ཚོམ་བུ་བཀོད་པའི་སྔགས་ནི། ཡབ་ཡུམ་གྱི་སྙིང་པོ་དང༌། ཉེ་སྙིང་དང༌། འཁོར་ཉེར་ལྔ་ལ་ཨོཾ་ཨཱཿཧཱུྃ་ལན་རེ་བརྗོད།
དཀྱིལ་འཁོར་བསང་སྦྱངས། སྟོང་པའི་ངང་ལས་པཾ་ལས་པདྨ་སོགས་ནས། གཞལ་ཡས་ཁང་བསྐྱེད་པའི་ནང་དུ་མངོན་བྱང་ལྔ་ལས་གཙོ་བོ་འབྲས་བུ་རྡོ་རྗེ་འཛིན་པ་བསྐྱེད་པ་དང༌། ཞུ་བ་གླུས་བསྐུལ་མི་དགོས་པ་མ་གཏོགས་སྒྲུབ་ཐབས་ལྟར་ལྷ་ཉི་ཤུ་རྩ་ལྔར་བསྐྱེད་ནས་གོ་བགོ་བ་དང་ཡེ་ཤེས་ཀྱི་འཁོར་ལོ་དགུག་གཞུག་བྱ། དབང་བསྐུར་བ་ནས་རྣམ་པར་སྣང་མཛད་ཀྱི་དབུར་བརྒྱན་པའི་བར་སྒྲུབ་ཐབས་བཞིན་བྱས་ལ། གཉིས་པ་མཆོད་པ་ནི། མཆོད་པ་རྣམས་བདུད་རྩིས་གཏོར་ཏེ་བསང༌། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལ་ཨ་བདུན་ལས་ཐོད་པའི་སྣོད་བདུན་གྱི་ནང་དུ་ཧཱུྃ་བདུན་ཞུ་བ་ལས་བྱུང་བའི་མཆོད་ཡོན། ཞབས་བསིལ།
མེ་ཏོག བདུག་སྤོས། མར་མེ། དྲི། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་བསྐྱེད་ལ། རང་རང་གི་སྔགས་དང་ཕྱག་རྒྱས་བྱིན་གྱིས་བརླབས་ཏེ། ཐོག་མར་ཨོཾ་བུདྡྷ་ཀ་པཱ་ལི་མཎྜ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སོགས་སྤྲོ་ན་སྒྲུབ་ཐབས་ཀྱི་དབུ་ནས་འབྱུང་བའི་སྔགས་མཆོད་བསྡུས་པ་སྔོན་དུ་བཏང་ནས། སྟོང་གསུམ་འདིའམ་སྟོང་གསུམ་གཞན་དག་ན། ། ལྷ་རྫས་མཆོད་ཡོན་ཇི་སྙེད་ཡོད་པ་རྣམས། །
དཀྱིལ་འཁོར་ལྷ་ཚོགས་རྣམས་ལ་དབུལ་བར་བགྱི། ། ཐུགས་རྗེས་འགྲོ་བའི་དོན་ཕྱིར་བཞེས་སུ་གསོལ། ། ཨོཾ་བུདྡྷ་ཀ་པཱ་ལི་མཎྜ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་པས་མཆོད་ཡོན་དང༌། དེ་བཞིན་དུ་ཚིགས་བཅད་གཞན་འདྲ་བ་ལ། རྐང་པ་གཉིས་པའི་མཆོད་ཡོན་གྱི་ཚབ་ཏུ་ཞབས་བསིལ་དང༌། ཨརྒྷཾ་གྱི་གནས་སུ་པཱ་དྱཾ་བཅུག་ལ་ཞབས་བསིལ་དབུལ། དེ་བཞིན་དུ་མེ་ཏོག་དང༌། བདུག་སྤོས་དང༌། མར་མེ།
དྲི་ཆབ། ཞལ་ཟས་རྣམས་ལ། པུཥྤེ། དྷཱུ་པེ། དཱི་པཾ། གནྡྷེ། ནཻ་ཝི་ཏྱེའི་བར་ཚིགས་བཅད་དང་འདོན་པ་ཁ་བསྒྱུར། གྷཎྜེ་ར་ཎི་ཏ། པྲ་ར་ཎི་ཏ་ལ་སོགས་པ་བརྗོད་ཅིང་རོལ་ཆེན་རྣམས་ཀྱིས་མཆོད། ན་བཟའི་མཆོད་པ་ནི།
རས་ཟུང་བསང་སྦྱངས། སྟོང་པའི་ངང་ལས་ལྷ་རྫས་ལས་གྲུབ་པའི་ན་བཟའ་སྲབ་པ། འཇམ་པ་ཡང་བ་ཟུང་དུ་སྦྱར་བ་དང་ལྡན་པར་བསྐྱེད་ལ། སྲབ་འཇམ་ཡང་བ་ལྷ་ཡི་གོས། ། མི་ཕྱེད་རྡོ་རྗེའི་སྐུ་ལ་གསོལ། ། མི་ཕྱེད་དད་པས་བདག་འབུལ་ན། ། བདག་ཀྱང་རྡོ་རྗེའི་སྐུ་ཐོབ་ཤོག ། ཨོཾ་བུདྡྷ་ཀ་པཱ་ལི་མཎྜ་ལ་ས་པ་རི་ཝཱ་ར་ཨོཾ་བཛྲ་ཝསྟྲ་ཡ་ཧཱུྃ། ཞེས་པས་ཕྱི་མཆོད་དང༌། ནང་གི་མཆོད་པ་ནི།
ལག་པ་གཡོན་པའི་མཐེབ་སྲིན་གྱིས་བྱིན་གྱིས་བརླབས་པའི་ནང་མཆོད་ལ། གཡོན་དུ་ལན་གསུམ་བསྐོར་ལ་དབུས་ནས་བླངས་ཏེ། རང་གི་རྩ་བའི་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པར་མོས་ལ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་ཕྲིན་ལས་བསམ་གྱིས་མི་ཁྱབ་པ་མངའ་བ་དྲིན་ཆེན་རྩ་བའི་བླ་མ་དེ་ཉིད་ཀྱི་མཚན་ནས་བརྗོད་དེ་ཨོཾ་ཨཱཿཧཱུྃ་ཞེས་པས་ཐོག་མར་རྩ་བའི་བླ་མ། དེ་ནས། ཁྱབ་བདག་རྡོ་རྗེ་འཆང་ཛྙཱ་ན་ཌཱ་ཀི་ནཱི་ཡེ། བྱང་སེམས་བློ་གྲོས་རིན་ཆེན།
དཔལ་ས་ར་ཧ་པ། དཔལ་མགོན་འཕགས་པ་ཀླུ་སྒྲུབ། གྲུབ་ཆེན་ཤ་བ་རི་དབང་ཕྱུག མངའ་བདག་མཻ་ཏྲི་པ། མར་པ་ལོ་ཙཱ་བ་ཆོས་ཀྱི་བློ་གྲོས། རྒྱ་རྣལ་འབྱོར་པ། རོ་མཉམ་རྡོ་རྗེ། ཡོན་ཏན་གྲགས། ཁམས་པ་ས་ཕུག་པ་ཤཱཀྱ་རྡོ་རྗེ། གཉལ་པ་ཇོ་སྲས་ཆོས་གྲགས།
ཁམས་ཆེན་རྒན་མོ་ལྷས་པ། བླ་མ་བསོད་ནམས་འཕེལ། བག་སྟོན་གཞོན་ནུ་ཚུལ་ཁྲིམས། གཡུང་སྟོན་རྡོ་རྗེ་དཔལ་བ། རིན་པོ་ཆེ་གྲགས་པ་ཚུལ་ཁྲིམས། བླ་མ་བྱང་ཆུབ་སེང་གེ ས་བཟང་འཕགས་པ་གཞོན་ནུ་བློ་གྲོས། ངོར་ཆེན་རྡོ་རྗེ་འཆང་ཀུན་དགའ་བཟང་པོ། པཎྜི་ཏ་གྲགས་པ་རྒྱལ་མཚན། མཁན་ཆེན་ལེགས་པའི་འབྱུང་གནས།
ས་ལོ་འཇམ་དཔལ་རྡོ་རྗེ། ངོར་ཆེན་ཐམས་ཅད་མཁྱེན་པ་དཀོན་མཆོག་ལྷུན་གྲུབ། རྗེ་བྱང་གླིང་པ་བཀྲ་ཤིས་རྒྱལ་མཚན། མུས་པ་ནམ་མཁའ་དཔལ་བཟང༌། ངག་དབང་མཆོག་ལེགས་རྡོ་རྗེ། མཁྱེན་རབ་བསྟན་འཛིན་བཟང་པོ། མཁྱེན་རབ་བྱམས་པ་ངག་དབང་ལྷུན་གྲུབ། འཁོར་ལོའི་མགོན་པོ་ངག་དབང་ཀུན་དགའ་ལྷུན་གྲུབ་པ་སྟེ་བརྒྱུད་པའི་བླ་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་དབང་བསྐུར། རྒྱུད་བཤད།
མན་ངག་ནོས། ཆོས་ཀྱི་འབྲེལ་པ་ཐོབ་པའི་བླ་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། འདིའི་སྙིང་པོ་དང་ཉེ་སྙིང་གཉིས་ཀྱི་མཐར། དཔལ་སངས་རྒྱས་ཐོད་པ་ལྷ་ཉི་ཤུ་རྩ་ལྔའི་དཀྱིལ་འཁོར་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་བྱ་བའི་རྒྱུད། སྤྱོད་པ། རྣལ་འབྱོར། རྣལ་འབྱོར་བླ་ན་མེད་པའི་རྒྱུད་དེ་རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞེས་པས་མཆོད། དེ་ནས་མཐེབ་སྲིན་གྱིས་རང་གི་ལྕེ་རྩེ།
སྨིན་མཚམས། སྤྱི་གཙུག་རྣམས་སུ་བདུད་རྩིས་ཐིག་ལེ་བྱས་ལ། འབྲུ་གསུམ་བརྗོད་པས་ལུས་ཀྱི་ལྷ་རྣམས་ཚིམ་པར་བསམ། སྐབས་འདིར་གཏོར་མ་ལ་བར་ཕུད་བྲན་ལ། ཨོཾ་ཤྲཱི་མ་ཧཱ་ཀཱ་ལཱ་ཡ་ཨོཾ་ཨཱཿཧཱུྃ། ཞེས་པས་མགོན་པོ་དང༌། ཨོཾ་ཤྲཱི་དྷརྨཱ་པཱ་ལ་ཙ་ཏུརྨུ་ཁ་ཨོཾ་ཨཱཿཧཱུྃ། ཞེས་པས་གདོང་བཞི་པ་ལ་སོགས་པ་སྒོས་ཀྱི་ཆོས་སྐྱོང་རྣམས་ལ་དབུལ། གཞན་ཡང་ཆོས་འཁོར་སྲུང་ཞིང་སྐྱོང་བར་ཞལ་གྱིས་བཞེས་པའི་ཆོས་སྐྱོང་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞེས་དང༌།
གནས་དང་ཉེ་བའི་གནས། ཞིང་དང་ཉེ་བའི་ཞིང༌། ཚནྡོ་དང་ཉེ་བའི་ཚནྡོ། འདུ་བ་དང་ཉེ་བའི་འདུ་བ། འཐུང་གཅོད་དང་ཉེ་བའི་འཐུང་གཅོད། དུར་ཁྲོད་དང་ཉེ་བའི་དུར་ཁྲོད། ཡུལ་སུམ་ཅུ་སོ་གཉིས། གནས་ཉི་ཤུ་རྩ་བཞི། དུར་ཁྲོད་ཆེན་པོ་བརྒྱད་ན་བཞུགས་པའི་དཔའ་བོ་དང༌། རྣལ་འབྱོར་མ་བསམ་གྱིས་མི་ཁྱབ་པ་སྤྲུལ་པའི་སྐུས་འགྲོ་བ་སེམས་ཅན་གྱི་དོན་མཛད་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ།
ཞིང་སྐྱོང་བཞི་བཅུ་རྩ་བརྒྱད། ཕོ་ཉ་གནས་ལས་སྐྱེས་པ། རིགས་ལས་སྐྱེས་པ། སྔགས་ལས་སྐྱེས་པ། ལས་ལས་སྐྱེས་པའི་མཁའ་འགྲོའི་ཚོགས་དང༌། གནས་གསུམ་གྱི་རྡོ་རྗེ་མཁའ་འགྲོ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་གནོད་སྦྱིན། སྲིན་པོ། འབྱུང་པོ། ཡི་དྭགས།
ཤ་ཟ། སྨྱོ་བྱེད། བརྗེད་བྱེད། མ་མོ། ཞིང་སྐྱོང༌། ཕོ་ཉ། འཕྲོག་མ། གྲུབ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་བོད་ཁམས་སྐྱོང་བར་བྱེད་པའི་བརྟན་མ་བཅུ་གཉིས་འཁོར་དང་བཅས་པ་དང༌། གནས་བདག
གཞི་བདག གྲོང་བདག ཡུལ་བདག གཉུག་མར་གནས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཡི་དམ་གྱི་ལྷར་བསམས་ལ། འགྲོ་བ་རིགས་དྲུག་ལམ་རྒྱུད་ལྔ་སྐྱེ་གནས་རྣམ་པ་བཞིས་བསྡུས་པའི་སེམས་ཅན་ཐམས་ཅད་ཚིམ་ཞིང་ཟག་པ་མེད་པའི་བདུད་རྩིས་རྒྱུད་གང་ནས་མྱུར་དུ་བླ་ན་མེད་པའི་གོ་འཕང་ཐོབ་པའི་སྐལ་བ་དང་ལྡན་པར་གྱུར་ཅིག ཨོཾ་ཨཱཿཧཱུྃ་ཞེས་པས་དབུལ་ཞིང་དེ་ལྟར་བསམ་མོ། ། བདག་གི་ལྕེ་ལ་བདུད་རྩི་བཞག་སྟེ་ལུས་དང་དཀྱིལ་འཁོར་གྱི་ལྷ་ཐམས་ཅད་དགྱེས་པར་བསམས་ནས། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭ་ད་ན་བཛྲ་སྲ་བྷཱ་ཝ་ཨཱཏྨ་ཀོ྅ཧཾ། ཡིད་ལས་བྱུང་བའི་མཆོད་པ་ནི།
སྤྱི་བོར་ནམ་མཁའ་མཛོད་ཀྱི་ཕྱག་རྒྱ་བཅས་ནས། ན་མོ་ཆོས་ཀྱི་དབྱིངས་ཀྱི་བྱིན་གྱིས་རླབས་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་རྣམ་པར་དག་པའི་བྱིན་གྱིས་རླབས་དང༌། གསང་སྔགས་དང་ཕྱག་རྒྱའི་མཐུ་དང༌། བདག་གིས་མོས་པ་དང༌། ཏིང་ངེ་འཛིན་དང༌། སྨོན་ལམ་གྱི་དབང་གིས་འཇིག་རྟེན་གྱི་ཁམས་ན་བདག་པོས་ཡོངས་སུ་མ་བཟུང་བའི་མཆོད་པའི་བྱེ་བྲག་ཇི་སྙེད་ཡོད་པ་དང༌། གཞན་ཡང་བྱང་ཆུབ་སེམས་དཔའ་ཀུན་དུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་ཞིག་བླ་མ་དང་དཀྱིལ་འཁོར་གྱི་འཁོར་ལོ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཅེས་བརྗོད་ལ་སེ་གོལ་བརྡབ། ཡང་ཕྱག་རྒྱ་བཅས་ལ།
ཨོཾ་སརྦ་བིཏ་པཱུ་ར་པཱུ་ར། སུ་ར་སུ་ར། ཨཱ་བརྟ་ཡ་ཨཱ་བརྟ་ཡ་ཧོ། ན་མཿས་མནྟ་བུདྡྷཱ་ནཱཾ། ཨ་བྷི་སྨ་ར་ཡེ་སྥ་ར་ཎ་ཨི་མཾ་ག་ག་ན་ཁཾ། དྷརྨ་དྷཱ་ཏུ་ཨཱ་ཀཱ་ཤ་ས་མནྟ་མཱཾ། སརྦ་ཏ་ཐཱ་ག་ཏ་ཨ་པ་རི་ཤོ་དྷ་ཡེ། མཎྜ་ལེ་མ་མ་པྲ་ཎི་དྷི་པུཎྱ་ཛྙཱ་ན་བ་ལེ་ན། སརྦ་ཏ་ཐཱ་ག་ཏ་བ་ལེནྡྷ་བནྡྷ་སྭ་སྠཱ་ན་བ་ལེ་ན་ཙ་ཡེ་སྭཱ་ཧཱ། ཞེས་བརྗོད་དེ་ཕྱག་རྒྱ་བཀྲོལ་ཏེ་སེ་གོལ་ལན་གཉིས་བརྡབ་པར་བྱའོ། །
བསྟོད་པ་ནི། སྒྲུབ་ཐབས་ནས་འབྱུང་བའི་རྡོ་རྗེ་གླུའི་བསྟོད་པས་མཉེས་པར་བྱས་ནས། པུས་མོ་བཙུགས་ལག་ཏུ་མེ་ཏོག་ཐོགས་ཏེ། གཉིས་མེད་ཡེ་ཤེས་ལས་བྱུང་བའི། ། ཁྱབ་བདག་དངོས་ཀུན་བདག་ཉིད་ཅན། ། སྟོན་པའི་གཙོ་བོ་ཁྲག་འཐུང་དཔལ། ། སྣ་ཚོགས་བདེ་མར་ཡང་དག་ལྡན། ། ཕྱོགས་མཚམས་རྣམས་ཀྱི་མཁའ་འགྲོ་མ། ། རིག་པའི་ལྷ་མོ་རྫུ་འཕྲུལ་ཅན། ། བྱང་ཆུབ་སེམས་དཔའ་ལ་སོགས་ཀུན། །
མ་ལུས་བདག་ལ་དགོངས་སུ་གསོལ། ། སློབ་མ་རྣམས་ལ་ཕན་པ་དང༌། ། ཁྱེད་རྣམས་ལ་ཡང་མཆོད་པའི་ཕྱིར། ། རྡོ་རྗེ་ཅན་བདག་འདི་ཞེས་པ། ། ནང་པར་དཀྱིལ་འཁོར་བྲི་བར་འཚལ། ། རྗེས་སུ་བརྩེ་བར་ཉེར་དགོངས་ཏེ། ། ཀུན་གྱི་བྱིན་གྱིས་བརླབ་ཏུ་གསོལ། ། ཞེས་ལན་གསུམ་གསོལ་བ་གདབ་སྟེ། སྙན་གསན་དབབ་བོ། ། དེ་ནས་གསེར་ལ་སོགས་པའི་བུམ་པ་མཚན་ཉིད་དང་ལྡན་པ་ལྷ་གྲངས་དང་མཐུན་པའམ།
ཡང་བུམ་པ་གཉིས་བྱི་དོར་ལེགས་པར་བྱས་ཏེ་མགུལ་ཆིངས་དང་ཁ་རྒྱན་གྱིས་མཛེས་པར་བྱས་པའི་ནང་དུ་ཆུ་དང་འོ་མ་དང་ཆང་དང་བཅས་པས་བཀང་སྟེ། རིན་ཆེན་ལྔ། འབྲུ་ལྔ། སྨན་ལྔ། ཤ་ལྔ། བདུད་རྩི་ལྔ་རྣམས་བཅུག་ལ་བསང་བ་དང་སྦྱང་བ་བྱས་ཏེ། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བྷྲཱུྃ་ལས་རིན་པོ་ཆེའི་བུམ་པ་རྣམས་སམ་གཉིས་ཡངས་ཤིང་རྒྱ་ཆེ་བ་ལྟོ་བ་ལྡིར་བ་ཞབས་ཞུམ་པ་སོགས་སྤྱི་ལྟར་བསྐྱེད་པའི་རང་རང་གི་བུམ་པར་ལྷར་བསྐྱེད་པའམ། ཡང་ན་རྣམ་རྒྱལ་གྱི་བུམ་པར་རང་རང་གི་གནས་སུ་པདྨ་དང་ཉི་མའི་གདན་ཉི་ཤུ་རྩ་ལྔ། དབུས་ཀྱི་གདན་གྱི་སྟེང་དུ་ཨཱ་ལི་ཀཱ་ལི་སོགས་མངོན་བྱང་ལས་གཙོ་བོ་ཡབ་ཡུམ་སོགས་ལྷ་ཉི་ཤུ་རྩ་ལྔ་ལེགས་པར་བསྐྱེད། ལས་ཐམས་ཅད་པའི་བུམ་པར་པདྨ་དང་ཉི་མའི་གདན་ལ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་སོགས་ཆོ་ག་གསུམ་གྱི་བདུད་རྩི་འཁྱིལ་པ་སྐུ་མདོག་ལྗང་གུ་སོགས་ཀྱེ་རྡོར་ལྟར་བསྐྱེད།
དབང་བསྐུར་བའི་བར་བསྐྱེད་པ་སོགས་ནས། ཕྱི་ནང་གི་མཆོད་པ་དང་བསྟོད་པ། བདུད་རྩི་འཁྱིལ་པ་ལ། འཇིགས་པའི་ཧཱུྃ་སྒྲས་བསྟོད། གཟུངས་ཐག་ནས་བཟུང་ལ། བདག་གི་སྙིང་ག་ནས་སྔགས་ཀྱི་ཕྲེང་བ་གཟུངས་ཐག་ལ་བརྟེན་ནས་སོང་བས་བུམ་ནང་གི་ལྷ་རྣམས་ཀྱི་ཐུགས་རྒྱུད་བསྐུལ་བས་བ་སྤུའི་བུ་ག་ཐམས་ཅད་ནས་བདུད་རྩིའི་རྒྱུན་བབ་པས་བུམ་པ་གང་བར་བསམས་ལ། གཙོ་བོ་ལ་སྙིང་པོ། གཞན་རྣམས་ལ་ཉེ་བའི་སྙིང་པོ། ལས་ཐམས་ཅད་པ་ལ་ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཞེས་པའང་ཉེར་གཅིག་སོགས་བཟླས་མཐར།
མཆོད་བསྟོད་དང་འདོད་དོན་གསོལ་གདབ་དང༌། ཧེ་རུ་ཀའི་ཡི་གེ་བརྒྱ་པ། མ་འབྱོར་པ་སོགས་དང༌། ཨོཾ་ཨཱཿཧཱུྃ་གིས་མཆོད་ཡོན་ཕུལ་ནས་ལྷ་རྣམས་འོད་དུ་ཞུ་བ་བུམ་པའི་ཆུ་བདུད་རྩིའི་རང་བཞིན་དུ་གྱུར་པའི་བར་སྤྱི་ལྟར་བྱ་བ་ནི་བུམ་པ་སྟ་གོན་ནོ། ། དེ་ནས་སྔར་བཤད་པའི་སློབ་མ་མཚན་ཉིད་དང་ལྡན་པ་ཁྲུས་བྱས་གོས་དམར་པོ་གྱོན་པས་མཎྜལ་ཕུལ་ཏེ་སྙིམ་པ་མེ་ཏོག་དང་བཅས་པས་གྲལ་ལ་འཁོད་པ་ལ། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྡོ་རྗེ་ཐེག་པའི་ལམ་གྱི་རྩ་བ་མངོན་པར་དབང་བསྐུར་བ་ཟབ་མོ་གསན་ལ་དམ་ཚིག་དང་སྡོམ་པ་ལ་བསྲུང་སྡོམ་བགྱི་སྙམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དང༌། ཆོས་གསན་པའི་ཀུན་དུ་སྤྱོད་པ་ཡང་ཐེག་པ་ཆེན་པོའི་གཞུང་ལུགས་དྲི་མ་མེད་པ་རྣམས་ལས་ཇི་ལྟར་འབྱུང་བ་བཞིན་གསལ་བཏབ་ནས་གསན་འཚལ། དེ་ལ་ཡང་དག་པར་རྫོགས་པའི་སངས་རྒྱས་ཀྱིས་གདུལ་བྱ་རྣམས་ཀྱི་བསམ་པ་དང་མཐུན་པར་དམ་པའི་ཆོས་ཀྱི་བདུད་རྩི་བསམ་གྱིས་མི་ཁྱབ་པར་གསུངས་པ་རྣམས་རིས་སུ་བསྡུ་ན་ཐེག་པ་ཆེ་ཆུང་གཉིས་ལས་འདིར། མདོ་སྡེ་རྒྱན་ལས།
དམིགས་པ་ཆེ་བ་ཉིད་དང་ནི། ། དེ་བཞིན་སྒྲུབ་པ་གཉིས་དག་དང༌། ། ཡེ་ཤེས་བརྩོན་འགྲུས་རྩོམ་པ་དང༌། ། ཐབས་ལ་མཁས་པར་གྱུར་པ་དང༌། ། ཡང་དག་གྲུབ་པ་ཆེན་པོ་དང༌། ། སངས་རྒྱས་ཕྲིན་ལས་ཆེན་པོ་སྟེ། ། ཆེན་པོ་འདི་དག་དང་ལྡན་པས། ། ཐེག་པ་ཆེན་པོ་ཁྱད་པར་འཕགས། ། ཞེས་གསུངས་པའི་ཁྱད་ཆོས་བདུན་གྱི་སྒོ་ནས་ཁྱད་པར་དུ་འཕགས་པ་ཐེག་པ་ཆེན་པོ་ཡིན། ཐེག་པ་ཆེན་པོ་ལའང་རྒྱུའི་ཐེག་པ་དང་འབྲས་བུའི་ཐེག་པ་གཉིས་ལས་ཁྱད་པར་དུ་འཕགས་པ་འབྲས་བུ་སྔགས་ཀྱི་ཐེག་པ་སྟེ།
སློབ་དཔོན་ཆེན་པོ་ཀྲྀ་པི་ཊ་ཀ་མ་ལ་ཤཱི་ལས། དོན་གཅིག་ན་ཡང་མ་རྨོངས་དང༌། ། ཐབས་མང་དཀའ་བ་མེད་པ་དང༌། ། དབང་པོ་རྣོན་པོས་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་ཁྱད་ཆོས་བཞིའི་ཁྱད་པར་དུ་འཕགས་པ་སྔགས་ཀྱི་ཐེག་པ་ཡིན། སྔགས་ཀྱི་ཐེག་པ་དེ་ལ་དབྱེ་བ་མང་དུ་ཡོད་པ་ལས། རྣལ་འབྱོར་དབང་ཕྱུག་བིརྺ་པ་ཡབ་སྲས་རྣམས་ཀྱིས་རྡོ་རྗེ་གུར་གྱི་རྒྱུད་ལ་བརྟེན་ནས་རྒྱུད་སྡེ་བཞིར་བཞེད་པ་དང༌། རྗེ་འགོས་ཀྱིས་ཡེ་ཤེས་རྡོ་རྗེ་ཀུན་ལས་བཏུས་ཀྱི་རྒྱུད་ལ་བརྟེན་ནས། གསང་བ་འདུས་པའི་སྐབས་སུ་རྒྱུད་སྡེ་ལྔར་བཞེད་པ་ནི་རང་རང་གི་རྒྱུད་ལ་བརྟེན་ནས་སྐབས་རེར་རྒྱུད་སྡེའི་རྣམ་གཞག་མཛད་པ་ཡིན་ལ།
དེ་བཞིན་དུ། འདིར་ཡང་རྩ་རྒྱུད་ལེའུ་ལྔ་བཅུ་རྩ་གཅིག་པ་ལས། ཇི་སྲིད་མདོ་བྱ་སྤྱོད་པ་ནི། ། རྣལ་འབྱོར་གསང་མཐའི་དབྱེ་བ་ཡིས། ། སེམས་ཅན་མོས་པ་སྣ་ཚོགས་པ། ། དེ་དང་དེ་ལ་དགའ་བ་ཡི། ། ཞེས་གསུངས་པ་ལ་བརྟེན་ནས་མདོ་སྡེ་རྟོག་པའི་རྒྱུད། བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་གྱི་རྒྱུད།
གསང་བའི་རྒྱུད། རྣལ་འབྱོར་གསང་མཐའི་རྒྱུད་དེ། རྒྱུད་སྡེ་སྒོ་དྲུག་ཏུ་བཞེད་པ་ལས། དེའི་དང་པོ་རྟོག་པའི་རྒྱུད་ནི་བྱ་རྒྱུད་ཀྱི་ནང་ཚན་ལས་ཚོགས་གཙོ་བོར་སྟོན་པ་རྣམས་སོ། ། བྱ་བའི་རྒྱུད་ནི་བདག་ཉིད་ཐ་མལ་དུ་གནས་ནས། མདུན་དུ་རས་བྲིས་ལ་ཡེ་ཤེས་པ་སྤྱན་དྲངས་པ་ལ། དཀའ་ཐུབ་དང་གཙང་སྦྲ་སོགས་ཀྱི་སྒོ་ནས་དངོས་གྲུབ་སྒྲུབ་པ་སྟེ། ལེགས་གྲུབ་དང་དཔུང་བཟང་ལ་སོགས་པའོ། ། སྤྱོད་པའི་རྒྱུད་ནི་བདག་ཉིད་ཀྱང་ལྷར་བསྐྱེད། མདུན་དུ་ཡེ་ཤེས་པ་སྤྱན་དྲངས་ཏེ།
བདག་ལ་མི་བསྟིམ་པར་གྲོགས་པོ་ལྟ་བུའི་སྒོ་ནས་དངོས་གྲུབ་སྒྲུབ་པ་སྟེ་རྣམ་སྣང་མངོན་བྱང་ལ་སོགས་པའོ། ། རྣལ་འབྱོར་གྱི་རྒྱུད་ནི་བདག་ཉིད་ཀྱང་ལྷར་བསྐྱེད། དེ་ལ་ཡེ་ཤེས་ཀྱི་འཁོར་ལོ་དགུག་གཞུག་བྱས་ནས་ཕྱག་རྒྱ་བཞིའི་རྒྱས་བཏབ་སྟེ་ཆོ་ག་ཟིན་ནས་ཡེ་ཤེས་པ་གཤེགས་རང་དམ་ཚིག་པ་རྐྱང་པའི་ང་རྒྱལ་དུ་གནས་པའི་སྒོ་ནས་དངོས་གྲུབ་སྒྲུབ་པ་སྟེ་དེ་ཉིད་འདུས་པ་ལ་སོགས་པའོ། ། རྣལ་འབྱོར་གསང་བའི་རྒྱུད་ལ། རྣལ་འབྱོར་ཆེན་པོ་ཕའི་རྒྱུད་དང༌། མའི་རྒྱུད་གཉིས་སུ་ཡོད་དེ། དང་པོ་ནི་གསང་བ་འདུས་པ་སོགས་ཕ་རྒྱུད་སྡེ་གསུམ་མོ། ། གཉིས་པ་མ་རྒྱུད་ལ་ནི། རྒྱུད་སྡེ་སྒོ་དྲུག་ཏུ་ཡོད་པར་བཤད་པའི་དང་པོ་ཧེ་རུ་ཀའི་རིགས་ཀྱི་རྒྱུད་ནི། ཀྱེ་རྡོར་གྱི་རྒྱུད་རྣམས་དང༌།
སངས་རྒྱས་ཐོད་པ་དང༌། མ་ཧཱ་མཱ་ཡཱ་ལ་སོགས་པ་རྣམས་ཡིན་ལ། རྒྱུད་སྡེ་བཞིར་འབྱེད་པའི་ཚེ་གསང་མཐའི་རྒྱུད་རྣམས་ཀྱང་འདིའི་ཁོངས་སུ་གཏོགས་ཏེ། རྣལ་འབྱོར་གསང་མཐའི་རྒྱུད་ནི། རྩ་རྒྱུད་རྒྱས་པ་ནམ་མཁའ་དང་མཉམ་པ་ལེའུ་འབུམ་པ་དང༌། འབྲིང་པོ་ཤླཽ་ཀ་འབུམ་པ། རྩ་རྒྱུད་བསྡུས་པ་ལེའུ་ལྔ་བཅུ་རྩ་གཅིག་པ་དང༌། དེ་དག་གི་བཤད་རྒྱུད་ཧེ་རུ་ཀ་མངོན་འབྱུང༌། རྡོ་རྗེ་ཕག་མོ། རྣལ་འབྱོར་མ་ཀུན་སྤྱོད།
སཾ་པུ་ཊ། ངེས་བརྗོད་བླ་མ་རྣམས་ཡིན་ལ། འཁོར་ལོ་བདེ་མཆོག་གསང་མཐའ་བའི་སྐབས་འདིར་བཤད་རྒྱུད་ལྔ་པོ་དེར་ངེས་པ་ཡིན་ཏེ། སློབ་དཔོན་སྐར་རྒྱལ་ཟླ་བའི་འགྲེལ་པར། འབྱུང་དང་མཁའ་འགྲོ་ཀུན་སྤྱོད་དང༌། ། ཁ་སྦྱོར་རྒྱུད་དང་བླ་མ་སྟེ། ། བཤད་རྒྱུད་རྣམ་པ་ལྔར་འདོད་དོ། ། ཞེས་གསུངས་པ་དང༌། གཉིས་པ་རྣམ་སྣང་གི་རིགས་ཀྱི་རྒྱུད་ནི། མི་གཡོ་བླ་མེད་ཀྱི་རྒྱུད་དང༌།
རྡོ་རྗེ་གདན་བཞིའི་རྒྱུད་དང༌། དེའི་བཤད་རྒྱུད་མནྟྲ་ཨཾ་པ་སྟེ་ཐམས་ཅད་གསང་བའི་རྒྱུད་རྣམས་སོ། ། གསུམ་པ་རིན་འབྱུང་གི་རིགས་ཀྱི་རྒྱུད་ནི། རྡོ་རྗེ་བདུད་རྩིའི་རྒྱུད་དེ། འདི་ལ་འཕྲེང་བར། རྡོ་རྗེ་བདུད་རྩི་རྩ་བའི་དཀྱིལ་འཁོར་དངོས་སུ་བཤད་ཅིང༌། རྡོ་རྗེ་བདུད་རྩི་འཁྱིལ་པ། རྡོ་རྗེ་བདུད་རྩི་ཁྲོ་བོ་སྟེ་གསུམ་དུ་ཡོད་པར་རྒྱུད་ལས་གསུངས་སོ། ། བཞི་པ་འོད་དཔག་མེད་ཀྱི་རིགས་ཀྱི་རྒྱུད་ནི། ཀུ་རུ་ཀུལླེའི་རྟོག་པ་དང༌།
རིགས་ཀྱི་འཇིག་རྟེན་མགོན་པོ་ལྔ་བཅུ་པ་རྣམས་སོ། ། ལྔ་པ་དོན་ཡོད་གྲུབ་པའི་རིགས་ཀྱི་རྒྱུད་ལ། མགོན་པོ་མངོན་འབྱུང་དང༌། སྒྲོལ་མ་བླ་མེད་ཀྱི་རྒྱུད་དང༌། ཕུར་པ་རྩ་དུམ་དང་གསུམ་ལས། དང་པོ་ལ་པཎྜི་ཏ་ས་མནྟ་ཤྲཱིའི་སྒྲུབ་དཀྱིལ་དང་དབང་བཀའ་རོང་པ་ལས་བརྒྱུད་པ་ལ་ཡོད་པར་བཤད་དོ། ། གཉིས་པ་ལ། ཉི་མ་སྦས་པའི་སྒྲོལ་མ་ལྷ་ཉི་ཤུ་རྩ་གཅིག་སོ་སོའི་སྒྲུབ་ཐབས་དང༌། སྤྱིའི་སྒྲུབ་ཐབས། ཉི་ཤུ་རྩ་གཅིག་ལུས་ལ་བཀོད་པ་ལུས་དཀྱིལ་གྱི་སྒྲུབ་ཐབས།
ལྷ་བཅུ་གསུམ་མའི་སྒྲུབ་ཐབས། སྦྱིན་སྲེག་གི་ཆོ་ག་རྣམས་ཡོད་པར་གསུངས་སོ། ། དྲུག་པ་རྡོ་རྗེ་སེམས་དཔའི་རིགས་ཀྱི་རྒྱུད་ནི། ཇི་བཞིན་མཉེས་པ་ནམ་མཁའ་དང་མཉམ་པའི་རྒྱུད་ལ་སོགས་པ་སྟེ། དེ་ལྟར་དྲུག་ལས་འདིར་སངས་རྒྱས་ཐོད་པའི་རྒྱུད་དེ། དེ་ཉིད་ལ་གྲུབ་པའི་སློབ་དཔོན་ཆེན་པོ་ས་ར་ཧས་སངས་རྒྱས་ཐོད་པའི་རྒྱུད་ཀྱི་དཀའ་འགྲེལ་དང༌། ལྷ་ཉེར་ལྔའི་དཀྱིལ་འཁོར་གྱི་མངོན་པར་རྟོགས་པ་དང་དཀྱིལ་འཁོར་གྱི་ཆོ་ག་བཅས་བཀྲལ། སློབ་དཔོན་ཨ་བྷ་ཡ་ཀ་རས་རྒྱུད་འགྲེལ་རྒྱས་པ་བཀྲལ་བ་རྣམས་ལས། འདིར་སློབ་དཔོན་ས་ར་ཧའི་མངོན་དཀྱིལ་རྣམས་ཀྱི་དགོངས་པ་ལྟར། མཁན་ཆེན་རིན་ཆེན་རྒྱལ་མཚན་པས་མཛད་པའི་མངོན་རྟོགས་དཀྱིལ་ཆོག་རྣམས་ལ་བརྟེན་ནས་དབང་བསྐུར་བ་ལ།
རྡུལ་ཚོན་གྱི་དཀྱིལ་འཁོར་ལ་བརྟེན་པའི་ཕྱོགས་དང༌། རས་བྲིས་ལ་བརྟེན་པའི་ཕྱོགས་གཉིས་སྐབས་སུ་གང་བབ་སྟེ། རས་བྲིས་ལྟར་ན་སྟ་གོན་དང་དངོས་གཞི་གཉིས་ལས། ནུབ་དང་པོ་སྟ་གོན་གྱི་སྐབས་སུ་བབ་པ་ཡིན། དེ་ལའང་སའི་ལྷ་མོ་སྟ་གོན་དང༌། ལྷ་སྟ་གོན་དང༌། བུམ་པ་སྟ་གོན་ཏེ། དང་པོ་གསུམ་སློབ་དཔོན་གྱིས་གྲུབ་ཟིན་པ་ཡིན། བཞི་པ་སློབ་མ་སྟ་གོན་ལ། མཎྜལ་གསོལ་གདབ་ནང་དབང་བསྐུར། །
སྤྲོ་བསྐྱེད་རྒྱུན་བཤགས་ལྷར་བསྐྱེད་ལ། ། སྒོ་གསུམ་བྱིན་བརླབ་མཆོད་བྱས་ཏེ། ། སོ་ཤིང་ཁྱོར་ཆུ་སྲུང་ཀུ་ཤ ། ཆོས་བཤད་རྨི་བརྟག་སྟ་གོན་ནོ། ། ཞེས་པ་སྟེ་ཆོས་བཅུ་བཞི་ལས། ཐོག་མར་སློབ་དཔོན་ལ། སངས་རྒྱས་ཐམས་ཅད་འདུས་པའི་ངོ་བོ་བཅོམ་ལྡན་འདས་སངས་རྒྱས་ཐོད་པ་དངོས་ཡིན་སྙམ་པའི་མོས་གུས་དང་ལྡན་པས་སློབ་མ་སྟ་གོན་གྱི་ཆོས་རྣམས་ཞུ་བའི་ཡོན་དུ་དམིགས་ཏེ་མཎྜལ་འབུལ་དུ་བཅུག དེ་ལྟར་མཎྜལ་ཕུལ་ནས་སྙིམ་པ་མེ་ཏོག་དང་བཅས་པས་ཐལ་མོ་སྦྱར་ཏེ། གསོལ་བ་འདེབས་པ་འདིའི་རྗེས་ཟློས་མཛོད། དགའ་ཆེན་ཁྱོད་བདག་ཆེན་པོ་བས། །
སློབ་དཔོན་ཁྱོད་ཉིད་དགོངས་སུ་གསོལ། ། བྱང་ཆུབ་ཆེན་པོའི་ཚུལ་བསྟན་པ། ། མགོན་པོ་ཆེན་པོས་བདག་འཚལ་ལོ། ། དམ་ཚིག་དེ་ཉིད་བདག་ལ་གསོལ། ། བྱང་ཆུབ་སེམས་ཀྱང་བདག་ལ་གསོལ། ། སངས་རྒྱས་ཆོས་དང་དགེ་འདུན་ཏེ། ། སྐྱབས་གསུམ་དག་ཀྱང་བདག་ལ་གསོལ། ། ཐར་པ་ཆེན་པོའི་གྲོང་མཆོག་ཏུ། ། མགོན་པོས་བདག་ནི་འཇུག་པར་འཚལ། ། ཞེས་ལན་གསུམ་གསོལ་བ་བཏབ་ནས།
དེའི་དོན་ནི། སློབ་དཔོན་ལ་དགའ་ཆེན་ཞེས་བོས་ནས། བྱང་ཆུབ་ཆེན་པོའི་ཚུལ་བསྟན་པའི་སངས་རྒྱས་ཀྱི་གོ་འཕང་དེ་བདག་ལ་འཚལ་བའི་སླད་དུ་དམ་ཚིག་སྟེ་སྔགས་ཀྱི་སྡོམ་པ་དང༌། དེའི་རྟེན་དུ་ཐུན་མོང་མ་ཡིན་པའི་རྒྱུན་བཤགས་ལས་ཐོབ་པའི་བྱང་ཆུབ་སེམས་དཔའི་སྡོམ་པ་དང༌། དེའི་རྟེན་དུ་རྡོ་རྗེ་ཐེག་པའི་དཀོན་མཆོག་གསུམ་ལ་སྐྱབས་སུ་འགྲོ་བ་དང་བཅས་པའི་སོ་ཐར་གྱི་སྡོམ་པ་སྩལ་བའི་སྒོ་ནས་ཐར་པ་ཆེན་པོའི་སངས་རྒྱས་ཀྱི་གྲོང་ཁྱེར་དུ་གཞུག་ཏུ་གསོལ་ཞེས་པའི་དོན་ཏོ། ། ནང་དབང་གི་སླད་དུ་དམིགས་པ་འདི་བཞིན་མཛོད། སློབ་དཔོན་དཔལ་འཁོར་ལོ་བདེ་མཆོག་ཡབ་ཡུམ་དུ་གསལ་བའི་ཐུགས་ཀ་ནས་འོད་ཟེར་འཕྲོས་པས་ཁྱེད་རྣམས་ཀྱི་ལུས་ལ་ཕོག་པས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་བསྲེགས་ཤིང་སྦྱངས་ཏེ་ལུས་འོད་ཀྱི་གོང་བུར་གྱུར། དེ་ལ་དམིགས་ཏེ་སློབ་དཔོན་གྱིས་ཧཱུྃ་ཞེས་བརྗོད་པའི་རྐྱེན་གྱིས་ཁྱེད་རྣམས་སློབ་དཔོན་གྱི་ཞལ་དུ་ཞུགས། ཐུགས་ཀའི་ཧཱུྃ་གི་འོད་ཟེར་གྱིས་སླར་ཡང་སྦྱངས་ནས་སྐུའི་དབྱིབས་བརྒྱུད་དེ་ལྷ་མོའི་པདྨར་བབས་པས་ཁྱེད་རྣམས་སྐད་ཅིག་གིས་ཧེ་རུ་ཀ་སྔོན་པོ་ཞལ་གཅིག་ཕྱག་གཉིས་པའི་རྣམ་པ་ཅན་རེ་རེར་གྱུར། སླར་ཡང་སློབ་དཔོན་གྱི་ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས།
ཡབ་ཀྱི་ཞལ་དུ་ཞུགས་སྐུའི་དབྱིབས་བརྒྱུད་དེ་ལྷ་མོའི་པདྨར་བབ་པ་ཁྱེད་རྣམས་ཧེ་རུ་ཀར་གསལ་བའི་སྤྱི་བོར་ནས་ཐིམ་པས་དབང་བསྐུར་བ་དང༌། ཡེ་ཤེས་པ་འདྲེས་པ་ལྷན་ཅིག་བྱུང་བའི་མོས་པ་མཛོད། སླར་ཡང་སློབ་དཔོན་གྱིས་ཧཱུྃ་ཞེས་བརྗོད་པའི་རྐྱེན་གྱིས་ཁྱེད་རྣམས་ཧེ་རུ་ཀའི་ང་རྒྱལ་གྱིས་ཡུམ་གྱི་དཀུ་གཡོན་པ་ནས་འཐོན་ཏེ་རང་རང་གི་གྲལ་ལ་འཁོད་པའི་མོས་པ་མཛོད། དེ་ལྟར་བྱེད་པའི་དགོས་པ་ནི་དབང་གི་དངོས་གཞི་མ་ཐོབ་བར་གྱི་གསང་བའི་ཆོས་རྣམས་ཉན་པའི་སྣོད་རུང་དུ་བྱ་བ་དང༌། དེ་དག་གི་སྐབས་སུ་སློབ་དཔོན་ལ་ཡང་གསང་སྒྲོགས་ཀྱི་ཉེས་པ་མི་འབྱུང་བའི་ཆེད་དུ་བསྒྲུབ་པ་ལགས། དེ་ནས་གསང་སྔགས་ལ་སྤྲོ་བ་བསྐྱེད་པ་འདི་ལ་གསན་པས་ཁྱབ་པར་གདའ་སྟེ། བུ་ཚུར་ཐེག་པ་ཆེན་པོ་ཡི། ། ཁྱོད་ནི་ཚུལ་ཆེན་སྣོད་ཡིན་ཏེ། ། གསང་སྔགས་སྤྱོད་ཚུལ་ཆོ་ག་རྣམས། ། ཁྱོད་ལ་ཡང་དག་བཤད་པར་བྱ། །
རྫོགས་པའི་སངས་རྒྱས་གང་འདས་དང༌། ། དེ་བཞིན་གང་དག་མ་བྱོན་པ། ། ད་ལྟར་བྱུང་བའི་རྫོགས་སངས་རྒྱས། ། འགྲོ་ལ་ཕན་ཕྱིར་བཞུགས་པ་རྣམས། ། དེ་དག་ཀུན་གྱི་གསང་སྔགས་ཀྱི། ། ཆོ་ག་བཟང་པོ་འདི་མཁྱེན་ནས། ། དཔའ་བོས་བྱང་ཆུབ་ཤིང་དྲུང་དུ། ། ཐམས་ཅད་མཁྱེན་པ་ཚད་མེད་བརྙེས། ། གསང་སྔགས་སྤྱོད་པ་མཉམ་མེད་དེ། ། སྐྱོབ་པ་དཔལ་ལྡན་ཧེ་རུ་ཀས། །
བདུད་སྡེ་ཤིན་ཏུ་མི་བཟད་པ། ། དཔུང་ཆེན་དག་ཀྱང་དེ་ཡིས་བཅོམ། ། དེ་བས་ཀུན་མཁྱེན་ཐོབ་བྱའི་ཕྱིར། ། བུ་ཡི་བློ་གྲོས་འདི་གྱིས་ཤིག ། གོང་ནས་གོང་མའི་སྡོམ་པ་ནི། ། བུ་ཁྱོད་ཀྱིས་ནི་བསྲུང་བྱ་སྟེ། ། གྲོལ་བའི་རྒྱུ་ནི་དེ་ལས་གཞན། ། ཐབས་ནི་གང་ཡང་ཡོད་མ་ཡིན། ། ཞེས་པ་སྟེ། དེའི་དོན་ནི་ཁྱེད་རྣམས་ཆོ་གའི་སྒོ་ནས་བུར་བྱས་ཟིན་པ་དེ་ལ་བུ་ཞེས་ཉེ་བའི་ཚིག་གིས་བོས་ཏེ།
ཁྱེད་རྣམས་ཐེག་ཆེན་གྱི་ཆོས་ཀྱི་སྣོད་ཡིན་ལ། ཐེག་ཆེན་ལའང་ཕ་རོལ་ཏུ་ཕྱིན་པ་དང་སྔགས་ཀྱི་ཐེག་པ་གཉིས་ལས་མཆོག་ཏུ་གྱུར་པ་གསང་སྔགས་རྡོ་རྗེའི་ཐེག་པ་དེ་ཁྱོད་ལ་བསྟན་པར་བྱ་སྟེ། རྡོ་རྗེའི་ཐེག་པ་འདི་ནི་སྤྱིར་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་ཡིན་ཞིང༌། ཁྱད་པར་དུ་ཡང་འོ་སྐོལ་གྱི་སྟོན་པ་ཤཱཀྱའི་རྒྱལ་པོ་འདི་ཉིད་བསྐལ་པ་དཔག་ཏུ་མེད་པའི་སྔོན་རོལ་དུ་སྔགས་ཀྱི་ལམ་ལ་བརྟེན་ནས་བདུད་བཏུལ་ཞིང་སངས་རྒྱས་སུ་ཟིན་ཡང་འཇིག་རྟེན་པ་རྣམས་དྲང་བའི་ཕྱིར་དུ། སླར་ཡང་མཛད་པ་བཅུ་གཉིས་ཀྱི་ཚུལ་གྱིས་འཛམ་བུ་གླིང་དུ་འཚང་རྒྱ་བའི་ཚུལ་བསྟན་ཏེ་ཆོས་ཀྱི་འཁོར་ལོ་བསྐོར་ནས། རྟག་པར་ཞེན་པ་བཟློག་པའི་ཕྱིར་དུ་མྱ་ངན་ལས་འདའ་བར་བསྟན་པ་ཡིན་ནོ། ། དེ་བས་ན་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་རྡོ་རྗེ་ཐེག་པ་དང་མཇལ་བ་འདི་སྐལ་བ་བཟང་བ་ཡིན་པས། ཀུན་མཁྱེན་རྡོ་རྗེ་འཆང་ཆེན་པོ་ཐོབ་པའི་ཕྱིར་ཆོས་ཀྱི་བུར་གྱུར་པ་ཁྱེད་རྣམས་སྔགས་ཀྱི་ཐེག་པ་ལས་བློ་གཞན་དུ་མི་འགྱུར་བ་གྱིས་ཤིག་ཅེས་པའི་དོན་ཏོ། ། རྒྱུན་བཤགས་སྔོན་དུ་འགྲོ་བའི་སྐྱབས་སུ་འགྲོ་བ་དང་སེམས་བསྐྱེད་པའི་སླད་དུ་དམིགས་པ་འདི་བཞིན་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་བཅོམ་ལྡན་འདས་འཁོར་ལོ་བདེ་མཆོག་སངས་རྒྱས་ཐོད་པ་ལྷ་ཉི་ཤུ་རྩ་ལྔའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་སྤྲིན་ཕུང་འཐིབ་པ་ལྟར་བཞུགས་པའི་མོས་པ་བྱས།
དེ་རྣམས་ཀྱི་སྤྱན་སྔར་བདག་དང་མཐའ་ཡས་པའི་སེམས་ཅན་ཐམས་ཅད་འཁོད་དེ། ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་ཡུལ་ཐུན་མོང་མ་ཡིན་པ་རྡོ་རྗེ་ཐེག་པའི་དཀོན་མཆོག་གསུམ་གྱི་སྤྱན་སྔར་སྟོབས་བཞི་ཚང་བའི་སྒོ་ནས་ཚུལ་བཞིན་དུ་བཤགས་པར་བགྱིའོ་སྙམ་པ་དང༌། འཁོར་འདས་ཀུན་ཏུ་དུས་གསུམ་དུ་བསགས་པའི་དགེ་བ་ལ་དགའ་ཞིང་རྗེས་སུ་ཡི་རང་སྙམ་པ་དང༌། སངས་རྒྱས་ཐམས་ཅད་ཀྱིས་ཉེ་བར་བསྟན་པའི་དོན་དམ་པ་བྱང་ཆུབ་ཀྱི་སེམས་སྟོང་པ་ཉིད་ཀྱི་མཚན་ཉིད་ཅན་དེ་བདག་གིས་ཀྱང་བསྒོམ་པར་བགྱིའོ་སྙམ་དུ་ཡི་དམ་འཆའ་བ་དང༌། ཡུལ་ཐུན་མོང་མ་ཡིན་པའི་དཀོན་མཆོག་གསུམ་ལ་སྐྱབས་སུ་འགྲོ་སྙམ་པ་དང༌། བདག་གཞན་སེམས་ཅན་ཐམས་ཅད་ཀྱི་དོན་དུ་བླ་ན་མེད་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་ཐོབ་པར་བྱ་སྙམ་པ་སྨོན་པའི་བདག་ཉིད་ཅན་དང༌། དེའི་ཆེད་དུ་རྡོ་རྗེ་ཐེག་པའི་ཐབས་ཚུལ་རྣམས་ལ་རིམ་པ་བཞིན་དུ་བསླབ་པར་བགྱིའོ་སྙམ་པ་འཇུག་པའི་བདག་ཉིད་ཅན་དང༌། དེ་ལྟར་བགྱིས་པའི་དགེ་བའི་རྩ་བ་དེས་བདག་གིས་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཐོབ་པར་ཤོག་ཅིག་སྙམ་པ་ཡོངས་སུ་བསྔོ་བ་སྟེ་དོན་དེ་རྣམས་ཡིད་ལ་དྲན་པ་བཅས་པས་ཐལ་མོ་སྦྱར་ཏེ། ཐུན་མོང་མ་ཡིན་པའི་ཡན་ལག་བདུན་པ་འདིའི་རྗེས་ཟློས་ལན་གསུམ་མཛོད། དཀོན་མཆོག་གསུམ་ལ་སོགས་ནས་འགྲུབ་པར་ཤོག་ཅེས་པས་རྒྱུན་བཤགས་ལན་གསུམ་བྱས་པ་ལ་བརྟེན་ནས་ཐུན་མོང་མ་ཡིན་པའི་སོ་ཐར་དང་བྱང་སེམས་ཀྱི་སྡོམ་པ་སྔར་མ་ཐོབ་པ་གསར་དུ་ཐོབ་ཅིང་ཐོབ་པ་ཡར་འཕེལ་དུ་བྱེད་པ་ཡིན་ནོ། །
དེ་ནས་ཁྱེད་རྣམས་སྐད་ཅིག་གིས་ཧེ་རུ་ཀར་བསྐྱེད་པའི་གནས་གསུམ་དུ་དྲིའི་ཐིག་ལེ་དང༌། དཔྲལ་བར་ཨོཾ་ལས་འཁོར་ལོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་ཨཱཿས་མཚན་པ། ཐུགས་ཀར་ཧཱུྃ་ལས་རྡོ་རྗེ་ཧཱུྃ་གིས་མཚན་པ་རྣམས་གསལ་གདབ་ལ་ཨོཾ་ཨཱཿཧཱུྃ་ཞེས་བརྗོད། ས་བོན་དེ་རྣམས་ལས་འོད་འཕྲོས་པས་སངས་རྒྱས་རྣམས་ཀྱི་སྐུ་གསུང་ཐུགས་ཀྱི་ནུས་པ་དང་བྱིན་རླབས་ཐམས་ཅད་སྒོ་གསུམ་དུ་ཐིམ་པར་མོས་ལ། སླར་ཡང་ཨོཾ་ཨཱཿཧཱུྃ་ཞེས་བརྗོད་ཅིང་རེག་གོ ། དེ་ལྟར་ཁྱེད་རྣམས་ཀྱི་ལུས་ངག་ཡིད་གསུམ་རྡོ་རྗེ་གསུམ་གྱི་རང་བཞིན་དུ་གྱུར་པ་དེ་མཆོད་ཡུལ་དུ་བཟང་བ་ཡིན་པས། མེ་ཏོག་དབུ་ལ་ཕུལ་ནས་མཆོད་པར་མོས་པ་མཛོད། ཨོཾ་བཛྲ་པུཥྤེ་ཨཱཿཧཱུྃ་ཞེས་དང༌། བདུག་སྤོས་ཤངས་ལ།
དྷཱུ་པེ། མར་མེ་སྤྱན་ལམ་དུ། ཨཱ་ལོ་ཀེ དྲིའི་བྱུག་པ་ཐུགས་ཀར། གནྡྷེ། ཞལ་ཟས་ལྗགས་ལ། ནཻ་ཝི་ཏྱེ་ཨཱཿཧཱུྃ། སྙན་ལ་རོལ་མོ་ཕུལ་ཏེ་མཆོད་པར་མོས་པ་མཛོད། དྲིལ་བུ་དཀྲོལ། ཞེས་པས་མཆོད་པ་ནི་སྒོ་གསུམ་ལྷར་ཤེས་པའི་སྒོ་ནས་འདོད་ཡོན་ལ་མ་ཆགས་པར་ལོངས་སྤྱོད་ཅིག །
ཅེས་པའི་དོན་ཡིན། དེ་ལྟར་འགལ་རྐྱེན་བར་ཆད་བསྲུངས་ནས་ལྷར་བསྐྱེད་ཅིང་མཆོད་ནས། མཐུན་རྐྱེན་དངོས་གྲུབ་ཀྱི་མཚན་ལྟས་བརྟག་པའི་ཐོག་མར་སོ་ཤིང་ལ་བརྟེན་ནས་བརྟག་པ་ནི། བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སོ་ཤིང་སོར་བཅུ་གཉིས་པ་རྩེ་མོ་མེ་ཏོག་གི་ཅོད་པཎ་དང་བཅས་པ་རྡོ་རྗེ་སློབ་མ་རྣམས་ཀྱི་དངོས་གྲུབ་ཀྱི་མཚན་ལྟས་བརྟག་པའི་ནུས་པ་དང་ལྡན་པར་གྱུར། ཨོཾ་ཧཱུྃ་ཧེ་བྷ་ག་ཝ་ཏི་མུ་ཁཾ་པ་རི་ཤུད་དྷཾ་ཀུ་རུ་སྭཱ་ཧཱ། ཞེས་ལན་བདུན་གྱིས་བྱིན་གྱིས་བརླབས་པ་དེ་ཉིད་ཁྱེད་རྣམས་ཀྱི་ཕྱག་ཐལ་མོ་སྦྱར་བའི་བར་དུ་དངོས་གྲུབ་ཀྱི་མཚན་ལྟས་བརྟག་པའི་སླད་དུ་སྦྱིན་པར་མོས་པ་མཛོད། སྔར་གྱི་སྔགས་དེ་ཉིད་ཀྱིས་བྱིན་པའི་སོ་ཤིང་དེ་རྒྱུ་རིན་པོ་ཆེ་གསེར་རམ་དངུལ་ལས་གྲུབ་པར་མོས་ཏེ་སོ་བྲུད་པ་བཞིན་བྱས་པས་རྩེ་མོའི་མེ་ཏོག་ལས་འོད་ཟེར་བྱུང་བ་ཞལ་ནས་བརྒྱུད་དེ་ཁོང་པར་སོང་བས་ཚེ་ཐོག་མ་མེད་པ་ནས་བསགས་པའི་སྡིག་པ་དང༌། དབང་གི་ཡེ་ཤེས་སྐྱེ་བ་ལ་གེགས་བྱེད་ཀྱི་སྒྲིབ་པ་ཐམས་ཅད་སྨན་པ་མཁས་པས་སྐྱུག་སྨན་བཏང་བ་བཞིན་སྐྱུགས་པར་མོས་ཏེ། ལྟོས་པ་མེད་པར་ཐལ་མོ་ཁ་ཕྱེ་སྟེ།
སོ་ཤིང་གི་རྭ་བ་ཁྲུ་གང་གྲུ་བཞི་དྲི་བཟང་གིས་བྱུགས་པ་ལ་ཚོམ་བུ་དགུ་བཀོད་པར་དོར་ཏེ། རྩེ་མོ་གྱེན་དུ་ལྟ་བའམ། རང་ལ་བསྟན་ན་མཆོག་གི་དངོས་གྲུབ་འགྲུབ་ཅིང༌། མཚམས་དང༌། བྱང་དུ་འཇིག་རྟེན་པའི་དངོས་གྲུབ། ལྷོ་དང་ནུབ་དང་ཤར་གྱི་དངོས་གྲུབ་འབྲིང༌། རྩེ་མོ་འོག་ཏུ་བསྟན་ན་ས་འོག་གི་དངོས་གྲུབ་ཏུ་འགྱུར་རོ། ། དེ་ནི་རྣལ་འབྱོར་ཆེན་པོའི་བུམ་དབང་གི་སྣོད་རུང་དུ་བྱེད་པའི་ཐབས་ཡིན་ཏེ། སོ་ཤིང་གིས་སོ་དང་ཁ་ལ་སོགས་པ་ལུས་གཙོ་ཆེ་བའི་དྲི་མ་སྦྱོང་བ་བཞིན་བུམ་དབང་གིས་ཀྱང་གཙོ་བོར་ལུས་ཀྱི་དྲི་མ་སྦྱོང་བར་བྱེད་པ་ལགས། རྨི་ལམ་གསལ་པོ་འབྱུང་བ་དང་ངག་གི་དྲི་མ་སྦྱོང་བྱེད་ཁྱོར་ཆུ་བླུད་པ་ནི།
ཧཱུྃ་ལས་བྱུང་ཞིང་ཧཱུྃ་བཟླས་པའི་ཁྱོར་ཆུ། ཨོཾ་ཧྲཱིཿབི་ཤུདྡྷ་སརྦ་དྷརྨཱཿསརྦ་པཱ་པཾ་ནིཤྩ་སྱ་སཾ་ཤོ་དྷ་ཡ་སརྦ་བི་ཀལྤཱན་ཨ་པ་ན་ཡ་ཧཱུྃ། ཞེས་པས་ལན་གསུམ་རེ་བྱིན་ལ། དེ་ནི་གསང་དབང་གི་སྣོད་རུང་དུ་བྱེད་པའི་ཐབས་ཡིན་ཏེ། ཁྱོར་ཆུས་ངག་གི་དྲི་མ་སྦྱོང་བ་བཞིན། གསང་དབང་གིས་ཀྱང་ངག་གི་དྲི་མ་སྦྱོང་བར་བྱེད་པའོ། ། རྨི་ལམ་ལ་བར་ཆད་མི་འབྱུང་བའི་ཕྱིར་དུ་སྲུང་སྐུད་སྦྱིན་པ་ནི། ཧཱུྃ་བཟླ་ཞིང་རྡོ་རྗེའི་མདུད་པ་གསུམ་གྱིས་བཏབ་པའི་སྲད་བུ་གོང་ལྟར་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སྲད་བུ་དམར་པོ་རྡོ་རྗེ་སློབ་མའི་ལུས་ཚད་དང་མཉམ་པ་སུམ་བསྒྲིལ་བྱས་པ་རྡོ་རྗེའི་མདུད་པ་གསུམ་གྱིས་བཏབ་པ་རྡོ་རྗེ་སློབ་མའི་སྒོ་གསུམ་གྱི་བར་ཆད་བསྲུང་བའི་ནུས་པ་དང་ལྡན་པར་གྱུར། སློབ་དཔོན་གྱི་སྙིང་གའི་ཧཱུྃ་ལས་འོད་ཟེར་འཕྲོས་པས་སྟ་གོན་ ་་་་་དངོས་གཞི་གཉིས་པའི་ཚེ་མདུན་བསྐྱེད་ཀྱི་ཐུགས་ཀ་ཞེས་བསྒྱུར།
གྱི་ལྷ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་སྲད་བུའི་ཚོགས་སྤྱན་དྲངས་ཏེ་དམ་ཚིག་གི་སྲད་བུ་ལ་ཐིམ་ཞེས་དང༌། སྲུང་སྐུད་ཐལ་མོའི་བར་དུ་བཟུང་ལ་གཙོ་བོའི་སྙིང་པོ་བཟླས་པས་བྱིན་གྱིས་བརླབས་ཏེ། ཨོཾ་བུདྡྷ་མཻ་ཏྲི་རཀྵ་རཀྵ་སརྦཱཾ་སྭཱ་ཧཱ། ཞེས་དང༌། དེ་ལྟར་བྱིན་གྱིས་བརླབས་པའི་སྲུང་སྐུད་དེ་སྐྱེས་པའི་དཔུང་པ་གཡོན་དང༌། བུད་མེད་ཀྱི་གཡས་སུ་ཉིས་སྐོར་དུ་བཅིངས། ལས་བུམ་གྱི་ཆུས་གཏོར་ཞིང༌། བཛྲ་ཨ་མྲྀ་ཏས་བསྲུང་ངོ༌། ། དེ་ནི་ཤེས་རབ་ཡེ་ཤེས་ཀྱི་དབང་གི་སྣོད་རུང་དུ་བྱེད་པའི་ཐབས་ཡིན་ཏེ། སྲུང་སྐུད་འདོགས་པ་ཤེས་རབ་ཡེ་ཤེས་ཀྱི་སྦྱང་གཞི་ཁམས་ཀྱི་བར་ཆད་བསྲུང་བའི་ཕྱིར་དུ་ཡིན་པ་བཞིན་ཤེས་རབ་ཡེ་ཤེས་ཀྱང་ཁམས་བདུད་རྩི་ལ་བསྐུར་བ་ཡིན།
རྨི་ལམ་མི་འཁྲུགས་པ་དང་མལ་སྟན་ལྷག་པར་གནས་པའི་ཕྱིར་དུ་ཀུ་ཤ་སྦྱིན་པ་ནི། ཀུ་ཤའི་ཕོན་པོ་ཆེ་ཆུང་གཉིས་བསང་སྦྱངས། སྟོང་པའི་ངང་ལས་དྷཱིཿདང་ཧ་ལས་བྱུང་བའི་ཀུ་ཤ་ཆེ་ཆུང་རྩ་བ་དང་རྩེ་མོ་མ་ཉམས་པ་རྡོ་རྗེ་སློབ་མ་རྣམས་ཀྱི་རྨི་ལམ་མི་འཁྲུགས་པར་བྱེད་པའི་ནུས་པ་དང་ལྡན་པར་གྱུར་ཞེས་དང༌། ཨོཾ་ཨཱཿཧཱུྃ་དང་དྷཱིཿཧ་བཟླས་པས་བྱིན་གྱིས་བརླབས་ནས་དྷཱིཿབཟླས་པའི་ཀུ་ཤ་ཆུང་བ་སྔས་ཀྱི་དོན་དུ་ཕྱག་གཡས་དང༌། ཧ་བཟླས་པའི་ཆེ་བ་སྟན་གྱི་དོན་དུ་གཡོན་པར་བྱིན་ཏེ། དེའི་དོན་ཀུ་ཤ་ནི་འདག་བྱེད་ཀྱི་རྫས་བླ་ན་མེད་པ་ཡིན་པ་ལྟར། དབང་བཞི་པའི་ཡེ་ཤེས་ཀྱིས་ཀྱང་མཚན་མ་དང་རྣམ་པར་རྟོག་པ་ཐམས་ཅད་འདག་པར་བྱེད་པས་ཀུ་ཤ་སྦྱིན་པ་དབང་བཞི་པའི་སྔོན་འགྲོ་སྟེ། སྔོན་བྱུང་བཅོམ་ལྡན་འདས་ཀུ་ཤ་མི་འཁྲུགས་པའི་སྟན་ལ་བཞུགས་ནས་སངས་རྒྱས་པ་བཞིན་དུ་ཁྱེད་རྣམས་ཀྱང་ཀུ་ཤའི་སྟན་ལ་ཉལ་ཏེ་རྨི་ལམ་སྒྱུ་མ་ལྟ་བུ་མངོན་དུ་བྱས་ནས་འཚང་རྒྱ་བའི་རྟེན་འབྲེལ་ལམ་དུ་བྱེད་པའི་དོན་ཏོ། ། ཆོས་ཟབ་མོ་བཤད་པའི་སྒོ་ནས་སྤྲོ་བ་བསྐྱེད་པ་ནི། འཇིག་རྟེན་དུ་ནི་ཀུན་མཁྱེན་བདག །
ཨུ་དུམ་ཝཱ་རའི་མེ་ཏོག་ལྟར། ། བརྒྱ་ལམ་ན་ནི་རེས་འགའ་ཞིག ། འབྱུང་འགྱུར་ཡང་ནི་མི་འབྱུང་ངོ༌། ། གསང་སྔགས་སྤྱོད་པའི་ཚུལ་འདི་ནི། ། དེ་བས་ཀྱང་ནི་རྙེད་དཀའ་སྟེ། ། གང་གིས་མཉམ་མེད་སེམས་ཅན་དོན། ། བླ་ན་མེད་པར་བྱེད་ནུས་པ། ། གཉིས་མེད་ཟབ་མོའི་སྤྱོད་ཡུལ་འདིས། ། སེམས་ཅན་སངས་རྒྱས་ཐོབ་བྱེད་པའོ། ། དང་པོའི་བསྐལ་པ་གྲངས་མེད་ནས། །
བསགས་པའི་སྡིག་པ་གང་དང་གང༌། ། དེ་ཀུན་ཟད་པར་འགྱུར་བ་ནི། ། ཟབ་མོའི་དཀྱིལ་འཁོར་མཐོང་བས་སོ། ། ཞེས་པ་སྟེ། དེའི་དོན་ནི། འཇིག་རྟེན་ན་ཨུ་དུམ་ཝཱ་རའི་མེ་ཏོག་དཀོན་པ་ལྟར་སངས་རྒྱས་དཀོན་ཏེ། སངས་རྒྱས་ཞིག་འཇིག་རྟེན་དུ་འཚང་རྒྱ་བའི་ཚུལ་སྟོན་པ་ན། དེ་དང་ཁད་ཉེ་བའི་ས་ཕྱོགས་ཞིག་ཏུ་ཨུ་དུམྦཱ་རའི་མེ་ཏོག་གཅིག་འབྱུང་ལ། དེ་ཡང་རྒྱལ་རིགས་ལས་འབྱུང་ན་མེ་ཏོག་དཀར་པོ་དང༌། བྲམ་ཟེའི་རིགས་ལས་འབྱུང་ན་སེར་པོ་འབྱུང་ལ།
སངས་རྒྱས་དེ་ལྷུམས་སུ་ཞུགས་པ་ན་མེ་ཏོག་དེ་ཁ་འབུས། བལྟམས་པ་ནི་ཁ་བྱེ། གཞོན་ནུ་རོལ་རྩེད་མཛད་པ་ན་རྒྱས། དཀའ་ཐུབ་མཛད་པ་ན་ཅུང་ཟད་རྙིང༌། འཚང་རྒྱ་བའི་ཚུལ་བསྟན་པ་ན་རྒྱས། ཆོས་ཀྱི་འཁོར་ལོ་བསྐོར་བ་ན་ཤིན་ཏུ་རྒྱས། མྱ་ངན་ལས་འདའ་བའི་ཚུལ་བསྟན་པ་ན་སྐམ་ནས་འགྲོ་སྟེ། དེས་ན་དེ་གཉིས་དཀོན་མཚུངས་ཡིན་པས་སངས་རྒྱས་འཇིག་རྟེན་དུ་འབྱོན་པ་དཀོན། བྱོན་ནས་ཆོས་གསུངས་པ་དཀོན། ཆོས་ཀྱི་ནང་ནས་ཐེག་པ་ཆེན་པོ་གསུངས་པ་དཀོན།
ཐེག་ཆེན་གྱི་ནང་ནས་ཀྱང་གསང་སྔགས་རྡོ་རྗེ་ཐེག་པ་གསུང་བ་ཤིན་ཏུ་དཀོན་ནོ། ། དཀོན་པས་ཅི་ཕན་རི་བོང་གི་རྭ་དང་ནམ་མཁའི་མེ་ཏོག་ཀྱང་དཀོན་ནོ་སྙམ་ན། དེ་དག་དང་མི་མཚུངས་པར་དཀོན་ཡང་ཕན་ཡོན་ཆེན་པོ་དང་ལྡན་པ་ཡིན་ཏེ། བསྐལ་པ་བྱེ་བ་དུ་མ་ནས་བསགས་པའི་སྡིག་པ་རྣམས་དཀྱིལ་འཁོར་ཆེན་པོ་མཐོང་བའི་མོད་ལ་འདག་པར་འགྱུར་ན། དབང་བླངས་ཏེ་དམ་ཚིག་དང་སྡོམ་པ་ལ་ནན་ཏན་དུ་བྱས་ནས་སྔགས་ཀྱི་སྤྱོད་པ་ཡིད་མཚན་རྟོག་ལས་སྐྱོབ་པའི་ཐབས་ཉམས་སུ་ལེན་པ་དང༌། གསང་སྔགས་ཀྱི་བཟླས་བརྗོད་ལ་བརྩོན་པའི་སྒོ་ནས་ལམ་འདི་ལ་བློ་བརྟན་པར་བྱས་ན་ངན་འགྲོ་དང་སྲིད་པའི་སྡུག་བསྔལ་གྱི་རྒྱུན་གཅོད་པར་འགྱུར་བ་ལྟ་ཅི་སྨོས། དེ་བས་ན་ཁྱེད་རྣམས་ཀྱིས་རྙེད་པའི་མཆོག་ལེགས་པར་རྙེད་ཀྱིས། རྒྱལ་བ་སྲས་དང་བཅས་པ་རྣམས་ཀྱི་མཁྱེན་བརྩེ་ནུས་པས་ཡོངས་སུ་བཟུང་སྟེ་དེའི་རིགས་སུ་སྐྱེ་བཞིན་པར་གྱུར་པས་ན། ཐེག་ཆེན་གྱི་ལམ་མཆོག་ཏུ་གྱུར་པ་འདི་ལ་བརྟེན་ནས་མྱུར་དུ་འཇིག་རྟེན་གྱི་གནས་ལུགས་མངོན་སུམ་དུ་མཁྱེན་པའི་དེ་བཞིན་གཤེགས་པ་ཉིད་དུ་འགྱུར་བར་གདོན་མི་ཟ་བས་དོན་དེ་ལ་དགའ་བ་ཁྱད་པར་ཅན་དང་ལྡན་པར་མཛོད་ཅིག་ཅེས་འབྲས་བུ་ལ་སྤྲོ་བ་བསྐྱེད་ནས། རྨི་ལམ་བརྟག་ཅིང་ངན་ན་བསྲུང་བ་ནི།
བུ་ཀྱེ་སང་ནི་དཀྱིལ་འཁོར་དག ། མཐོང་བར་འགྱུར་རོ་ཉོལ་ཞིག་དང༌། ། རྨི་ལམ་མཐོང་བ་གང་ཡིན་པ། ། དེ་ཀུན་ང་ལ་དྲང་པོར་སྨྲོས། ། ཞེས་བཤད་པས་རང་གི་སྒྲུབ་པའི་ཁང་པར་བདེ་བའི་མལ་ཞིག་བཅས་ཏེ་སློབ་དཔོན་གྱིས་བྱིན་པའི་ཀུ་ཤ་ཆུང་བ་སྔས་དང༌། ཆེ་བ་སྟན་དུ་བཏིང༌། གོས་དྲི་མ་མེད་པ་གྱོན། གློ་གཡས་པ་འོག་ཏུ་ཕབ་ནས་སེང་གེའི་ཉལ་སྟབས་ཀྱིས་ཉལ་ཏེ། སེམས་དུག་གསུམ་གྱི་རྣམ་རྟོག་ཐག་རིང་དུ་བྱས། ལྷ་དང་བླ་མ་ཡིད་ལ་དྲན་བཞིན་པས།
སང་ཉིན་ཡི་དམ་གྱི་ལྷའི་དཀྱིལ་འཁོར་མཐོང་བར་འགྱུར་རོ་སྙམ་པའི་དགའ་སྤྲོ་དུང་ངེ་བའི་སྒོ་ནས་དྲན་ཤེས་བཞིན་དང་ལྡན་པར་ཉལ་ན་ལུང་སྟོན་པའི་རྨི་ལམ་འབྱུང་བར་འགྱུར་ཏེ། དེ་ཡང་རྨི་ལམ་བཟང་བའི་ལྟས་ནི། ཡོན་ཏན་རྒྱ་མཚོ་མངོན་སུམ་བཞིན། ། མཆོད་རྟེན་དང་ནི་སྐུ་གཟུགས་མཐོང༌། ། དེ་ལ་མཆོད་པ་བརྩམ་པ་དང༌། ། དགེ་སློང་དག་ལས་ཆོས་ཉན་ནམ། ། ཡང་ན་མི་ཉན་ན་ཡང་རུང༌། ། ཆོས་ནི་རྣམ་པར་སྤྱོད་པ་དང༌། ། དེ་བཞིན་མདོ་སྡེ་རྣམ་པར་སྤྱོད། ། ཅེས་བྱ་བ་ལ་སོགས་པ་གསུངས་ཏེ།
རྨི་ལམ་གྱི་གནས་སྐབས་སུ་དེ་བཞིན་གཤེགས་པའི་སྐུ་གཟུགས་དང༌། མཆོད་རྟེན་མཐོང་བ་དམ་པའི་ཆོས་ཀྱི་གླེགས་བམ་ལག་ཏུ་ཐོགས་པ། དགེ་འདུན་གྱི་སྡེའི་དབུས་སུ་ཞུགས་པ། རང་གི་བླ་མ་ལས་ཆོས་ཉན་པ་དང༌། ཉི་ཟླ་ཤར་བ་དང༌། རྒྱལ་པོར་དབང་བསྐུར་བ། རྟ་དང་གླང་པོ་ཞོན་པ། ཉི་ཕུག་ཏུ་ཉི་མ་ལྡེ་བ། དགེ་སློང་དག་དང་ཆོས་ཀྱི་འབེལ་གཏམ་བྱེད་པ། ཟས་བཟང་པོ་རོ་བརྒྱ་དང་ལྡན་པ་ཐོབ་པ་འབྲུའམ་བང་མཛོད་ལ་སོགས་པའི་གཏེར་རྙེད་པ།
སྐྱེ་བོ་མང་པོས་བདག་ལ་འདུད་བསྟོད་བྱེད་པ། སྐྱེ་བོ་མང་པོ་ལ་བདག་ཉིད་ཀྱིས་ཆོས་བཤད་པ། ཕ་མ་དང་བླ་མ་དང་མཛའ་བཤེས་དང་འཕྲད་པ། གོས་རྒྱན་བཟང་པོས་བརྒྱན་པ་ལ་སོགས་པ་རྨི་ན་རྨི་ལམ་བཟང་བ་ཡིན་པས་སྔགས་ཀྱི་དངོས་གྲུབ་རབ་འབྲིང་གང་རུང་འགྲུབ་པར་ཤེས་པར་བྱས་ནས་ཞེན་པ་མེད་པའི་དགའ་བ་བསྒོམ་ཞིང་དགའ་སྟོན་བྱ། གལ་ཏེ་ངན་པའང་འབྱུང་སྲིད་དེ། དེའི་ལྟས་ནི། རྒྱ་སྐྱེགས་ཀྱི་རི་ལ་འཛེགས་པ། ཀ་ར་ཝཱི་རའི་མེ་ཏོག་རྒྱས་པ་འཐུ་བ། མཆོད་སྡོང་དང་བྱེ་མ་དང་ཐལ་ཕུང་ལ་འཛེགས་པ། སྤྲེའུ་དང་བོང་བུ་ལ་ཞོན་ནས་ཁ་ཕྱིར་ཕྱོགས་ཏེ་འགྲོ་བ།
ཕག་དང་རྔ་མོ་དང་མ་ཧེ་ལ་ཞོན་པ། བུད་མེད་ནག་མོ་གོས་ནག་ཅན་ལ་འདོད་ལོག་སྤྱོད་པ། གཡང་ས་དང་གཅོང་རོང་དུ་ཞུགས་པ། རི་དང་ཤིང་ལས་ལྷུང་བ། ཁྱི་དང་ཁྭ་དང་སྲིན་པོས་ཟོས་པ། མི་ནག་པོ་ལྕགས་ཀྱི་དབྱུག་པ་ཅན་གྱིས་བསྡིགས་པ། སྐྲ་བྲེགས་པ། ལུས་ཏིལ་མར་གྱིས་བྱུགས་པ། ཕྲེང་བ་དམར་པོས་ཐོད་བཅིངས་པ་ལ་སོགས་པ་བྱུང་ན་ཅུང་ཟད་ངན་པ་ཡིན་པས། གཉིད་སད་མ་ཐག་ཏུ་ཆོས་ཐམས་ཅད་རྨི་ལམ་གྱི་སྣང་བ་དང་ཁྱད་པར་མེད་དེ།
དོན་ལ་གྲུབ་པ་ཅུང་ཟད་ཀྱང་མེད་སྙམ་དུ་བདེན་མེད་ཀྱི་སྦྱང་བའི་རྒྱས་འདེབས་པ་དང༌། སངས་རྒྱས་སྤྱན་གྱི་རྣལ་འབྱོར་བླ་མ་བརྒྱུད་པའི་མན་ངག་ལས་འབྱུང་བ་བཞིན་ལུང་བླངས་ཏེ་ཉམས་སུ་ལེན་པ་དང༌། ཞི་བའི་སྦྱིན་སྲེག་བླུགས་པ་ལ་སོགས་པའི་སྒོ་ནས་རྨི་ལམ་ངན་པའི་འབྲས་བུ་མི་འབྱིན་པའི་ཐབས་ལ་བརྩོན་པར་བྱ་དགོས་པ་ཡིན། དེ་རྣམས་ཀྱི་སློབ་མ་སྟ་གོན་གྱི་བྱ་བ་རྣམས་ལེགས་པར་གྲུབ་ཟིན་ནས་དངོས་གཞི་དབང་བསྐུར་བའི་ཆོ་ག་སང་ཉིན་འབྱུང་བ་ལགས། བསོད་ནམས་འདི་ཡིས་ཐམས་ཅད་གཟིགས་པ་སོགས་ཀྱིས་དགེ་བ་བསྔོས་ལ་སློབ་མ་རྣམས་རང་གནས་སུ་བཏང་ངོ༌། ། དེ་ནས་རྗེས་ཆོག་མཆོད་པ་ཁ་གསོས་ལ་བྱིན་གྱིས་བརླབས་ནས། སྟ་གོན་གྱི་ལྷ་ལ་མཆོད་བསྟོད་འདོད་དོན་གསོལ་བ་གདབ་ཅིང༌། འབྱུང་པོའི་ཚོགས་ལ་གཏོར་མ་བྱིན་ནས། སྟ་གོན་གྱི་ལྷ་རྣམས་ཛཿཧཱུྃ་བཾ་ཧོཿཞེས་པས་རང་གི་སྙིང་གར་བཞུགས་སུ་གསོལ་བར་བྱ་སྟེ། སྟ་གོན་གྱི་ཆོ་གའོ། །
དེ་ནས་ནང་པར་ཕྱག་དར་དང་སྐྱང་ནུལ་ལེགས་པར་བྱས་ཏེ། སློབ་དཔོན་ཧེ་རུ་ཀའི་ང་རྒྱལ་དང་ལྡན་པས་སྲད་བུ་བེའུ་ལྔའི་དཀྱིལ་འཁོར་གྱིས་ཉིས་འགྱུར་དུ་བྱས་པ་ཚད་དང་ལྡན་པ་ཚོན་ལྔའི་ཁ་དོག་བསྒྱུར་བ་ཐོད་པའི་ནང་དུ་བཞག་ལ། བྷྲཱུྃ་ཨཱཾ་ཛྲཱིཾ་ཁཾ་ཧཱུྃ་ལས་རིགས་ལྔར་བསྐྱེད་པ་ལ་ཡེ་ཤེས་པ་བཅུག་ལ། མེ་ཏོག་ལ་སོགས་པས་མཆོད་ནས་ཡེ་ཤེས་ཀྱི་སྲད་བུར་བྱིན་གྱིས་བརླབས་ནས། བླ་མ་དང་སློབ་མའི་ཁུ་ཚུར་གྱིས་བཟུང་བ་རིམ་པ་ལྟར་བསྒྲིལ་ཞིང༌། ཨོཾ་ཨ་ནྱོ་ནྱ་ཨ་ནུ་ག་ཏེ་སརྦ་དྷརྨཱ་སྥ་ར་སྥ་ར་ཨ་ནུ་པྲ་བིཥྚ་སརྦ་དྷརྨ་ཨ་དྱནྟ་ཨ་ནུ་པྲྀ་བིཥྚ་སརྦ་དྷརྨ་ཞེས་པས་གཉིས་སུ་མེད་པར་བྱས་ནས། ཛ་ཛ་ཛ་ཞེས་བརྗོད་ཅིང་སློབ་དཔོན་གྱིས་སློབ་མ་ལ་གཏད་ཅིང་དེས་ཀྱང་ཛ་གསུམ་བརྗོད་ཅིང་འཐེན་ཏེ། གཡོན་སྐོར་གྱི་རྒྱབ་ནས་འགྲོ་བས་བྱང་དང་ལྷོའི་ཐིག་ཨོཾ་བཛྲ་ས་མ་ཡ་སཱུ་ཏྲ་མ་ཏི་ཀྲ་མ་ཧཱུྃ། ཞེས་པའི་སྔགས་དང༌། འཇིག་རྟེན་ཁམས་ནི་མ་ལུས་པའི། །
སངས་རྒྱས་ལ་སོགས་འགྲོ་བའི་དོན། ། ཁྱེད་ཀྱི་དུས་ནི་འདི་ཡིན་ནོ། ། ཞེས་བསྐུལ་ཞིང་ནམ་མཁའ་ལ་ཐིག་གདབ་བོ། ། དེ་བཞིན་དུ་ནུབ་དང་ཤར་ནས་གཉིས་པ་གདབ། ། མེ་དང་དབང་ལྡན་གནས་པ་ཡི། ། ཤར་གྱི་ལོགས་ཐིག་གདབ་པར་བྱ། ། བྱང་ཤར་བདེན་བྲལ་ཁ་བལྟས་པས། ། ནུབ་ཀྱི་ཕྱོགས་ཀྱང་དེ་བཞིན་གདབ། ། བླ་མ་མེར་གནས་བདེན་བྲལ་དང༌། ། བླ་མ་རླུང་དང་དབང་ལྡན་དུ། །
གནས་བྱས་ལྷོ་བྱང་ཐིག་གདབ་བོ། ། རླུང་དང་དབང་ལྡན་ཕྱོགས་གནས་དང༌། ། མེ་དང་བདེན་བྲལ་ཁར་གནས་ཏེ། ། བླ་མས་མཚམས་སུ་ཐིག་གཉིས་གདབ། ། ཅེས་པའི་རིམ་པས་ཡེ་ཤེས་ཀྱི་ཐིག་བཏབ་ནས། ལག་ལེན་ལྟར་ལས་ཀྱི་ཐིག་ཀྱང་རིམ་པ་བཞིན་དུ་གདབ་པར་བྱའོ། ། དེ་ནས་རོ་བསྲེགས་པའི་སོལ་བ་ལ་སོགས་པའི་རྡུལ་ཚོན་ལྔ་ལ་ཡི་གེ་བྲིས་པ་ཡེ་ཤེས་ཀྱི་ཐིག་བཞིན་བྱིན་གྱིས་བརླབས་ནས། འདི་ནི་ཆོས་དབྱིངས་དག་པ་སྟེ། ། སེམས་ཅན་ཁམས་ནི་རབ་གྲོལ་བྱེད། ། སངས་རྒྱས་ཐོད་པ་རྒྱལ་ཆེན་པོ། །
དེ་བཞིན་གཤེགས་པ་ཀུན་གྱི་གནས། ། ཉེས་པ་མ་ལུས་རབ་ཞི་བའི། ། ཚོན་གྱི་ལས་ལ་ཡང་དག་འཇུག ། ཅེས་བརྗོད་ཅིང༌། གཡོན་པའི་ཁུ་ཚུར་གྱི་དབང་ལྡན་ནས་བརྩམས་ཏེ་གཡས་སྐོར་གྱི་རྒྱུན་མི་ཆད་པར་སྔོན་པོ་དང༌། དཀར་པོ་དང༌། སེར་པོ་དང༌། དམར་པོ་དང༌། ལྗང་གུ་རྣམས་མཐེའུ་ཆུང་ནས་མཐེ་བོའི་བར་ཙམ་དུ་དྲངས་པ་ཐོད་པའམ་སྣོད་གཙང་མས་བཀབ་ནས་ཕྱི་ནས་སློབ་མས་བྲི་བར་བྱའོ། ། དེའང་འདབ་བརྒྱད་སྣ་ཚོགས་ལྟེ་བར་བཅས། །
པདྨའི་ལྟེ་བ་སྔོན་པོ་བྲི། ། དཀར་སེར་དམར་ཞིང་གནག་པ་རྣམས། ། ཤར་དང་བྱང་སོགས་ཕྱོགས་ཀྱི་ཚོན། ། མཚམས་བཞིར་མཛེས་པའི་པདྨ་ལ། ། བདུད་རྩིས་གང་བའི་ཐོད་པས་མཛེས། ། རྡོ་རྗེ་སྔོན་པོའི་ཕྲེང་བས་བརྒྱན། ། དེ་འོག་རིམ་པ་གཉིས་པ་ནི། ། འཁོར་ལོ་རྩིབས་བརྒྱད་དམར་པོ་ལ། ། རྩིབས་ཚོན་ལྗང་གུ་དག་ཀྱང་ལྡན། ། པདྨ་དམར་པོའི་ཕྲེང་བས་བརྒྱན། །
རིམ་པ་གསུམ་པའི་འཁོར་ལོའི་ནི། ། རྩིབས་བརྒྱད་ཁ་དོག་དཀར་པོ་ལ། ། རྩིབས་མཆན་ཁ་དོག་ནག་པོར་བྲི། ། དེ་ཡང་རྡོ་རྗེའི་ཕྲེང་བས་བརྒྱན། ། ཕྱི་རོལ་གྲུ་བཞི་ལྷམ་པ་ལ། ། སྒོ་བཞི་རྟ་བབས་རྣམས་ཀྱིས་བརྒྱན། ། བ་དན་རྣམ་པ་བཞི་ཡིས་བརྒྱན། ། དྲྭ་བ་དྲྭ་བ་ཕྱེད་པས་བརྒྱན། ། ཕྱི་རོལ་ཁ་ཁྱེར་མཛེས་པ་དང༌། ། རིན་ཆེན་ཕ་གུ་ཡང་དག་ལྡན། །
མཚན་མ་དགོད་པ་ནི། ཕ་རོལ་དབུས་ཀྱི་ལྟེ་བ་ལ། ། རོ་སྟེང་རྡོ་རྗེ་ནག་པོ་དང༌། ། གྲི་གུག་དམར་པོ་ལེགས་པར་དགོད། ། པད་འདབ་འཁོར་ལོ་རྣམས་ཀྱིས་སྟེང༌། ། ཉི་མའི་དཀྱིལ་འཁོར་ལ་གནས་པའི། ། གྲི་གུག་ལྷ་མོའི་མདོག་བཞིན་བྲི། ། སྒོ་བཞི་རྣམས་སུའང་དེ་བཞིན་ནོ། ། ཞེས་པ་ལྟར་དགོད་དོ། ། དེ་ནས་བླ་བྲེས་དང་གོས་དང་རྒྱལ་མཚན་དང་སྤོས་དང༌།
མེ་ཏོག་ལ་སོགས་པའི་མཆོད་པའི་བཀོད་པས་མཛེས་པར་བྱས་པ། རས་བྲིས་ལྟར་ན་སྔར་སྟ་གོན་གྱི་ཚོམ་བུའི་གནས་སུ་རས་བྲིས་དགྲམ་པ་ལ། མཆོད་རྫས་སོགས་ཡོ་བྱད་རྣམས་སྟ་གོན་གྱི་སྐབས་ལྟར་བཤམ་མོ། ། ཕྱི་ཉིན་རྡོ་རྗེ་སློབ་དཔོན་རྒྱན་ཐམས་ཅད་ཀྱིས་བརྒྱན་པས་སྔོན་འགྲོ་གཏོར་མ་བཏང་ནས་གནས་དང་ཡོ་བྱད་བྱིན་གྱིས་བརླབས་པ་སྔོན་དུ་འགྲོ་བས། སྐྱབས་འགྲོ་ནས་བརྩམས་ཏེ་ལྷའི་རྣལ་འབྱོར་རྫོགས་པར་བསྒོམས་ནས། ལས་ཐམས་ཅད་པའི་ཆུས་གཏོར་ཞིང་མཆོད་པ་རྣམས་བདུད་རྩི་འཁྱིལ་པའི་སྔགས་ཀྱིས་བསང༌། སྭ་བྷཱ་ཝས་སྦྱངས། ཧཱུྃ་ལས་མཆོད་པའི་རྫས་བསྐྱེད་པ་རྣམས་རང་རང་གི་སྔགས་དང་ཕྱག་རྒྱས་དཔག་ཏུ་མེད་པར་སྤེལ་ཞིང་རྡུལ་ཚོན་ནམ་རས་བྲིས་ཀྱི་དཀྱིལ་འཁོར་བསང་སྦྱང་བ་སོགས་ནས། གཞལ་ཡས་ཁང་མཚན་ཉིད་ཡོངས་སུ་རྫོགས་པར་བསྐྱེད་པའི་ལྷའི་གནས་རྣམས་སུ་པདྨ་ཉི་ཤུ་རྩ་ལྔ། དེའི་སྟེང་དུ་ཧཱུྃ་ལས་སྐད་ཅིག་གིས་ལྷ་རྣམས་གསལ་བར་བསྐྱེད་པ་ལ་སྟ་གོན་གྱི་ལྷ་རྣམས་སྙིང་ག་ནས་སྤྲུལ་པ་བསྟིམས་ཏེ་བྱིན་གྱིས་བརླབས།
ཡང་སྙིང་གའི་ཧཱུྃ་གིས་ཡེ་ཤེས་པ་རྣམས་སྤྱན་དྲངས་ནས་དབང་བསྐུར་ཏེ། རིགས་ཀྱི་བདག་པོས་དབུ་བརྒྱན་པའི་བར་སྒྲུབ་ཐབས་ལྟར་ཡོངས་སུ་རྫོགས་པར་བྱའོ། ། དེ་ནས་མཆོད་པ་བྱིན་རླབས་གོང་དུ་བྱས་ན་འདིར་མི་དགོས་ཤིང༌། མཆོད་པ་འབུལ་བ་ནི། མཆོད་ཡོན། ཞབས་བསིལ། མེ་ཏོག་ལ་སོགས་པ་ནས་གོས་ཟུང་གི་བར་རྣམས་ལྷ་གྲངས་དང་མཐུན་པའི་ཕྱིའི་མཆོད་པ་དང༌། ཐོད་པ་བདུད་རྩིའི་གང་བ་ལ་སོགས་པ་ནང་གི་མཆོད་པ་དང༌། ཡིད་བྱུང་གི་མཆོད་པ་རྣམས་དང༌། བཀྲ་ཤིས་ཀྱི་གླུ་ཡིས་བསྟོད་པའི་བར་ཐམས་ཅད་སྟ་གོན་གྱི་སྐབས་ལྟར་བྱས་ལ་བཟླས་པས་ཀྱང་མཉེས་པར་བྱས་མཐར།
རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ། ཞེས་འདོད་དོན་གསོལ་བ་གདབ་བོ། ། དེ་ནས་ཕྱི་རོལ་དུ་འབྱུང་པོའི་ཚོགས་ལ་གཏོར་མ་སྦྱིན་པ་ནི། ཟླུམ་གཏོར་བཤམས་པ་ལ་སྦྱང་བ་ལ་སོགས་པ་བྱས་པའི་གཏོར་མ་ཞིང་སྐྱོང་རྣམས་ལ་བྱིན་ནས་བདག་ཉིད་ཀྱི་དཀྱིལ་འཁོར་དུ་འཇུག་པ་ལ་ལས་བུམ་གྱི་ཆུ་འཐུང་ཞིང༌། ཇི་ལྟར་བལྟམས་པ་སོགས་ཀྱིས་ཁྲུས་བྱས་ཏེ་མཎྜལ་འབུལ་བ་ནས་བརྩམས་ཏེ་འཇུག་ཅིང་དབང་བླང་བ་རྣམས་ནི་མཚམས་སྦྱོར་བརྡ་སྤྲོད་རྣམས་དོར་བ་མ་གཏོགས་འོག་གི་སློབ་མ་དབང་བསྐུར་གྱི་སྐབས་ཇི་ལྟ་བ་བཞིན་བདག་འཇུག་གི་ཚུལ་དུ་དབང་རྫོགས་པར་བླང་ངོ༌། ། དེ་ནས་གཏོར་བསྔོ་བྱ་བ་ནི། གཏོར་མ་ནང་མཆོད་ལྟར་བྱིན་གྱིས་བརླབས་ལ། རང་གི་སྙིང་ག་ནས་འོད་ཟེར་འཕྲོས་པས་ཕྱོགས་སྐྱོང་བཅུ། ལྷ་ཀླུ་འབྱུང་པོའི་ཚོགས་རྣམས་དང༌།
རིགས་དྲུག་གི་འགྲོ་བ་ཐམས་ཅད་བཀུག་སྟེ། མདུན་བསྐྱེད་ཀྱི་མཐར་འཁོད་པ་ཐམས་ཅད་ཀྱང་ཧེ་རུ་ཀ་ཞལ་གཅིག་ཕྱག་གཉིས་པའི་རྣམ་པ་ཅན་དུ་གྱུར་ཅེས་བརྗོད་ལ། དེ་ཐམས་ཅད་ཀྱི་སྙིང་གར་ཨོཾ་སོགས་ཀྱིས་གོ་ཆ་བཅིང་བ་དང༌། གནས་གསུམ་བྱིན་རླབས་ཡེ་ཤེས་པ་སྤྱན་དྲངས་ནས་བསྟིམ་པའི་བར་བྱས། གཏོར་མ་བསྟབ་པ་ནི། འཁོར་ལོ་གསུམ་གྱི་ལྷ་རྣམས། ཨོཾ་བུདྡྷ་ཀ་པཱ་ལི་ནི་མཎྜ་ལ་བ་ལིཾ་སོགས་ལན་གསུམ་གྱིས་དབུལ། འཁོར་གྱི་ཞིང་སྐྱོང་དང་འབྱུང་པོ་རྣམས་ལ། ཨོཾ་མ་ཧཱ་ཀ་པཱ་ལ་བཛྲེ་སོགས་ནས་ཚིམ་པར་བསམས་ལ་བར་དང༌། ཆོས་རྣམས་གཟུགས་བརྙན་སོགས་ནས་གནས་པར་ཤོག་ཅེས་པའི་བར་གྱིས་གཏོར་མ་བཏང་བ་རྣམས་ནི་སྒྲུབ་ཐབས་ཀྱི་མཇུག་ཏུ་བསྟན་པ་ལྟར་བྱ་བ་རྣམས་ནི་སློབ་དཔོན་གྱི་བྱ་བའོ། །
གཉིས་པ་དངོས་གཞི་དབང་བསྐུར་བའི་བརྡ་སྤྲོད་ནི། སྟ་གོན་བྱས་པའི་སློབ་མ་རྣམས་གྲལ་རིམ་བཞིན་འཁོད་པ་ལ། ལས་ཀྱི་རྡོ་རྗེས་མེ་ཏོག་བཀྱེ་བསྡུ་བྱས་ནས། སློབ་དཔོན་གྱིས་འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་རིན་པོ་ཆེ་ཐོབ་པར་བྱ། དེའི་ཆེད་དུ་ཟབ་པ་ལས་ཀྱང་ཤིན་ཏུ་ཟབ་པའི་དབང་བསྐུར་བ་གསན་ལ་དོན་ཚུལ་བཞིན་དུ་ཉམས་སུ་བླང་བར་བགྱིའོ་སྙམ་པའི་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དང༌། ཆོས་གསན་པའི་ཀུན་དུ་སྤྱོད་པ་ཡང་རྡོ་རྗེ་ཐེག་པའི་རྒྱུད་སྡེ་རིན་པོ་ཆེ་རྣམས་ལས་ཇི་ལྟར་འབྱུང་བ་བཞིན་གསལ་བཏབ་ནས་གསན་པར་ཞུ། དེ་ལ་རང་རེ་རྣམས་ཀྱི་རྙེད་པར་དཀའ་བའི་དལ་འབྱོར་གྱི་མི་ལུས་རྙེད། མཇལ་བར་དཀའ་བའི་སངས་རྒྱས་ཀྱི་བསྟན་པ་དང་མཇལ། བསྟན་པའི་སྙིང་པོ་རྡོ་རྗེ་ཐེག་པའི་ལམ་ཉམས་སུ་བླང་དུ་ཡོད་པའི་སྐབས་འདིར་དམ་པའི་ཆོས་རྣམ་པར་དག་པ་རེ་བྱེད་དགོས། དེའི་རྒྱུ་མཚན་དོན་དམ་པར་སེམས་ཅན་ཐམས་ཅད་ཀྱི་རང་བཞིན་གྱི་རྣམ་པར་དག་པའི་སངས་རྒྱས་ཀྱི་སྙིང་པོ་ཅན་ཡིན་ན་ཡང༌།
གནས་སྐབས་གློ་བུར་གྱི་དྲི་མ་སྒྲིབ་གཉིས་བག་ཆགས་དང་བཅས་པ་མ་སྤངས་ཀྱི་བར་ལ་རྒྱུན་ཆད་མེད་པར་སྡུག་བསྔལ་གྱི་འཁོར་མོ་ཡུག་ཏུ་གྱུར་པའི་འཁོར་བར་སྐྱེ་ཞིང༌། འཁོར་བའི་སྐྱེ་གནས་གང་དུ་སྐྱེས་ཀྱང་བཟོད་པར་དཀའ་བའི་སྡུག་བསྔལ་འབའ་ཞིག་ལས་མ་འདས་པ་ཡིན་ཏེ། སྡུག་བསྔལ་ཅན་གྱི་སེམས་ཅན་རྣམས་ཀྱི་ཕ་མ་མ་བྱས་པ་གཅིག་ཀྱང་མེད་པས་འདི་རྣམས་སངས་རྒྱས་ཀྱི་ས་ལ་བཞག་པའི་སླད་དུ་ཚེ་འདིའི་བྱ་བ་སྙིང་པོ་མེད་པ་ཐམས་ཅད་སྤངས་ཏེ། བུདྡྷ་ཀ་པཱ་ལི་ཞེས་པ་སྟེ། དེའང་བུདྡྷ་ནི་སངས་རྒྱས་དང༌། ཀ་པཱ་ལ་ནི་བདེ་བ་སྐྱོང་བ་སྟེ། སངས་རྒྱས་ཐམས་ཅད་ཀྱི་གཉིས་སུ་མེད་པའི་ཡེ་ཤེས་དང་ཐབས་བདེ་བ་ཆེན་པོ་སྟེ་དེ་གཉིས་དབྱེར་མེད་པར་སྐྱོང་བའི་བདག་ཉིད་ཅན་གྱི་དཔལ་འཁོར་ལོ་བདེ་མཆོག་གི་གོ་འཕང་ཐོབ་པར་བྱ་དགོས། དེའི་ཆེད་དུ་གྲུབ་པའི་སློབ་དཔོན་ཆེན་པོ་གྲུབ་ཆེན་ས་ར་ཧ་པ་ནས་བརྒྱུད་པའི་བཅོམ་ལྡན་འདས་སངས་རྒྱས་ཐོད་པ་ལྷ་ཉི་ཤུ་རྩ་ལྔའི་དཀྱིལ་འཁོར་དུ་ཞུགས་ཏེ། བདེན་གཉིས་ཟུང་འཇུག་ཏུ་རྟོགས་པའི་ལྟ་བས་རྒྱུད་སྦྱངས་ནས། བསྐྱེད་རིམ་བསྒོམ་པ་ལ་དབང་བར་བྱེད་པ་བུམ་པའི་དབང་བསྐུར་བ་དང༌།
རྫོགས་རིམ་བསྒོམ་པ་ལ་དབང་བར་བྱེད་པ་དབང་གོང་མ་གསུམ་བླངས་ལ་དམ་ཚིག་ལ་བསྲུང་བསྡམ་དང༌། ལམ་ལའང་ཅི་ནུས་ཀྱི་སྒོ་ནས་འབད་པར་བགྱིའོ་སྙམ་པ་བྱང་ཆུབ་ཀྱི་སེམས་དུང་པ་ཞིག་བསྐྱེད་མཛོད། དེ་ནས་སྟ་གོན་དུ་གནས་པ་ཡན་ཆད་གྲུབ་ཟིན་ནས། དངོས་གཞི་དབང་བསྐུར་བ་ལ་སྒྲུབ་ཅིང་མཆོད་པ། འཇུག་ཅིང་དབང་བླང་བ་གཉིས་ལས། དང་པོ་ནི། སློབ་དཔོན་གྱིས་བདག་བསྐྱེད་བཟླས་པ་དང་བཅས་པ་སྔོན་དུ་བཏང་ནས་དམ་ཚིག་པའི་དཀྱིལ་འཁོར་མངོན་བྱང་ལྔ་ལས་བསྐྱེད་པའི་ཚུལ་གྱིས་སྒྲུབ་པ་དང༌། གོ་ཆ་བགོ་བའི་ཚུལ་གྱིས་སྒྲུབ་པ་དང༌། ཡེ་ཤེས་པ་དགུག་གཞུག་གི་ཚུལ་གྱིས་སྒྲུབ་པ་དང༌། དབང་བསྐུར་ཞིང་རིགས་བདག་གི་རྒྱས་གདབ་པའི་ཚུལ་གྱིས་སྒྲུབ་པ་སྟེ་རྣམ་པ་བཞིས་བསྒྲུབས་ནས།
ནང་དུ་དཀྱིལ་འཁོར་པ་མཆོད་པས་མཉེས་པར་བྱ་བ་དང༌། ཕྱི་རོལ་དུ་འབྱུང་པོའི་ཚོགས་ལ་གཏོར་མས་ཚིམ་པར་བྱ་བ་རྣམས་དགོས་ཏེ། དེ་དག་ལེགས་པར་གྲུབ་པ་བྱས་པ་ཡིན། འཇུག་ཅིང་དབང་བླང་བ་ལ། སློབ་དཔོན་བདག་ཉིད་འཇུག་ཅིང་དབང་བླང་བ་དང༌། སློབ་མ་གཞུག་ཅིང་དབང་བསྐུར་བ་གཉིས་ལས། དང་པོ་ནི། སློབ་མ་ལ་ཇི་ཙམ་བསྐུར་བའི་དབང་རྣམས་རང་རྒྱུད་ཀྱི་དམ་ཚིག་གསོ་བའི་བློས་བདག་འཇུག་གི་ཚུལ་གྱིས་ལེན་པ་དང༌། ཕྱི་ནང་གི་མཁའ་འགྲོ་མཉེས་པའི་ཕྱིར་དུ་འཇིག་རྟེན་དང་འཇིག་རྟེན་ལས་འདས་པའི་གཏོར་མ་འབུལ་དགོས་པ་རྣམས་གྲུབ་ཟིན་ནས། ཁྱེད་རང་རྣམས་ཀྱི་ངོ་སྐལ་དུ་གྱུར་པ་སློབ་མ་གཞུག་ཅིང་དབང་བསྐུར་བ་ལ།
ལྷ་དང་སྐལ་བ་མཉམ་པའི་ཕྱིར་དུ་དཀྱིལ་འཁོར་དུ་འཇུག་པའི་ཆོ་ག་དང༌། ཞུགས་ནས་མངོན་པར་དབང་བསྐུར་བའི་ཆོ་ག་གཉིས་ཡོད་པ་ལས། དང་པོ་འཇུག་པ་ལ། མཎྜལ་གསོལ་གདབ་དྲིས་ལན་བླན། ། སྙན་གསན་མིག་རས་མེ་ཏོག་གཏད། ། ཕྱག་ལྔ་ཆུས་གཏོར་ནང་དུ་གཞུག ། རྒྱུན་བཤགས་སྦྲགས་གཟུང་ནང་སེམས་བསྐྱེད། ། ཆུས་གཏོར་ནང་གཞུག་གསོལ་བ་གདབ། ། ཡེ་ཤེས་དབབ་བརྟེན་ལྷར་གསོལ་གདབ། ། མེ་ཏོག་དོར་དང་ཁ་དོག་དྲི། །
མིག་བསལ་ལྷ་བསྟན་འཇུག་པའོ། ། ཞེས་པ་ལྟར་ལས། འཇུག་པའི་ཆོས་རྣམས་ཞུ་བའི་ཡོན་དུ་ལུས་ལོངས་སྤྱོད་དགེ་བའི་དབང་པོ་དང་བཅས་པ་གླིང་བཞི་རི་རབ་ལྷ་མིའི་དཔལ་འབྱོར་ཕུན་སུམ་ཚོགས་པའི་རྣམ་པར་སྤྲུལ་ཏེ་ཕུལ་བར་མོས་ལ་མཎྜལ་འབུལ་བར་ཞུ། དེ་ལྟར་མཎྜལ་ཕུལ་ནས་སྙིམ་པ་མེ་ཏོག་དང་བཅས་པའི་ཐལ་མོ་སྦྱར་ནས་འདིའི་རྗེས་ཟློས་མཛོད། སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་ལ་ནི་སྐྱབས་སུ་མཆི། ། དཔའ་བོ་རྣལ་འབྱོར་མ་འཁོར་ལོ། ། རྣལ་འབྱོར་གནས་ལ་བདག་ཕྱག་འཚལ། ། ཐར་པ་ཆེན་པོའི་གྲོང་མཆོག་ཏུ། ། མགོན་པོས་བདག་ནི་གཞུག་ཏུ་གསོལ། །
དོན་དམ་སྨྲ་བའི་སེང་གེའི་རྣལ་འབྱོར་ཞེས་བྱ་བ། ། ཉོན་མོངས་གཅོད་པའི་དོན་ལ་ཤིན་ཏུ་མཁས་གྱུར་པ། ། སྲིད་པ་ཉེས་བརྒྱ་བསྐྱེད་པའི་ཉོན་མོངས་གཅོད་མཛད་པ། ། རྣལ་འབྱོར་དོན་དམ་རྒྱལ་པོ་དེ་ཉིད་གྲུབ་པར་མཛོད། ། ཅེས་ལན་གསུམ་གྱིས་སྙན་གསན་དབབ། སྔོན་ཆད་སངས་རྒྱས་ཐོད་པའི་དཀྱིལ་འཁོར་དུ་མ་ཞུགས་པའམ། ཞུགས་ཀྱང་བསྐྱར་ནས་འཇུག་པའི་མཚོན་བྱེད་དུ་སློབ་དཔོན་གྱིས་མིག་དར་དམར་པོ་རེས་གདོང་གཡོགས་བྱིན་ཏེ། ཨ་ཁཾ་ཝཱི་ར་ཧཱུྃ་ཞེས་པས་གདོང་བཅིངས་ནས་དཀྱིལ་འཁོར་གྱི་ལྷ་དང་མཇལ་བའི་ཚེ་ཕྱག་རྟེན་གྱི་སླད་དུ་ཨུ་དུབ་ཝཱ་ར་ལ་སོགས་པའི་མེ་ཏོག་གི་ཕྲེང་བ་རེ་ཡང་བྱིན་པར་མོས། ཨ་ཁཾ་ཝཱི་ར་ཧཱུྃ་ཞེས་པས་བྱིན་ནས། བླ་མས་ཀྱེ་ཁྱོད་སུ་ཞིག་དྲིས་པའི་ལན།
བྲིས་པའི་ལན་བཏབ་པར་མོས་ཏེ་འདིའི་རྗེས་ཟློས་མཛོད། བདག་ནི་རྒྱལ་བའི་སྲས་པོ་ཞེས་བརྗོད་དོ། ། དེ་ནས་སློབ་དཔོན་གྱིས་ལངས་ཏེ། དཀྱིལ་འཁོར་ལ་ཞལ་ཕྱོགས་པར། དེ་བཞིན་གཤེགས་པ་ཀུན་གྱི་གནས། ། ཧེ་རུ་ཀ་དཔལ་གྲོང་ཁྱེར་མཆོག ། སྙིང་པོའི་དཀྱིལ་འཁོར་འདི་རུ་ནི། ། བདག་གི་སློབ་མ་གཞུག་པར་བགྱི། ། ཞེས་ལྷ་ལ་གསོལ་བ་བཏབ་ནས། དེ་ནས་ཁྱེད་རྣམས་དཀྱིལ་འཁོར་གྱི་ལྷོ་སྒོ་ནས་ཕྱག་བྱས་པར་མོས་ཏེ།
ཐལ་མོ་གནས་གསུམ་དུ་སྦྱར་ཏེ་འདིའི་རྗེས་ཟློས་མཛོད། ན་མ་ཏེ་ཧཱུྃ། ན་མ་མི་ཧཱུྃ། ན་མོ་ན་མ་ཧཱུྃ། ཞེས་བརྗོད་ཅིང་སྒོ་གསུམ་གུས་པས་ཕྱག་བྱའོ། ། ཡང་དེ་ཉིད་ནས། ཨོཾ་སརྦ་བཱི་ར་ཡོ་གཱི་ནཱི་པཱུ་ཛ་ཨུ་པསྠ་ན་ཡ་ཨཱཏྨ་ནཾ་ནིརྻ་ཏ་ཡ་མི་སརྦ་ཏ་ཐཱ་ག་ཏ་བཱི་ར་ཡོ་གཱི་ནཱི་ཨཱཏྨ་ནཾ་ནིརྻ་མ་ལེ་ཨ་དྷི་ཏིཥྛ་སྭ་མཾ། ཞེས་པས་ལུས་ཀྱི་ཕྱག་བྱ། ཡང་གཡོན་སྐོར་དུ་ཕྱིན་ཏེ། ཤར་ནས་ཐལ་མོ་སྙིང་གའི་གཡོན་དུ་སྦྱར་ལ་རྗེས་ཟློས་མཛོད།
ཨོཾ་སརྦ་བཱི་ར་ཡོ་གཱི་ནཱི་པཱུ་ཛ་ཨུ་པསྠ་ན་ཡ་ཨ་བྷི་ཥེ་ཀཱ་ཡ་ཨཱཏྨ་ནཾ་ནིརྻ་ཏྲཱ་ཡ་མི་སརྦ་ཏ་ཐཱ་ག་ཏ་བཱི་ར་ཡོ་གི་ནི་ཨཏྨ་ཀཱ་ལ་མ་ཧཱ་ཨ་བྷི་ཥིཉྩ་ཏུ་མཾ། ཞེས་པས་ཕྱག་བྱ། བྱང་ནས་ཐལ་མོ་དཔྲལ་བར་བཞག་ལ། ཨོཾ་སརྦ་བཱི་ར་ཡོ་གཱི་ནི་པཱུ་ཛ་པྲ་ཝརྟ་ཡ་ཨཱཏྨ་ནཾ་ནིརྻ་ཏ་ཡ་མི་སརྦ་ཏ་ཐཱ་ག་ཏ་བི་ར་ཡོ་གཱི་ནཱི་ཨཱཏྨ་མཻ་མཾ་པྲ་ཝརྟ་ན་ཡ་མཾ། ཞེས་པས་ཕྱག་བྱ། ནུབ་ནས་ཐལ་མོ་མགོར་བཞག་ལ། ཨོཾ་སརྦ་བཱི་ར་ཡོ་གཱི་ནི་པཱུ་ཛ་ཀརྨ་ཨཱཏྨ་ནཾ་ནིརྻ་ཏ་ཡ་མི་སརྦ་ཏ་ཐཱ་ག་ཏ་བཱི་ར་ཡོ་གཱི་ནི་ཨཏྨ་ཨརྻ་ཀཱརྨ་ཀུ་རུ་མཾ། ཞེས་པས་ཕྱག་བྱའོ། ། དེ་ནས་ལས་ཐམས་ཅད་པའི་བུམ་པའི་ཆུས་གཏོར། ཨོཾ་བཛྲ་ཨ་མྲྀ་ཏ་སོགས་བརྗོད་ལ།
དེ་ནས་ཁྱེད་རྣམས་དཀྱིལ་འཁོར་གྱི་དྲུང་དུ་འཁོད་པར་མོས་ལ། དེ་ནས་རྒྱུད་དག་པར་བྱ་བའི་སླད་དུ་དམིགས་པ་འདི་བཞིན་མཛོད། དཀྱིལ་འཁོར་གྱི་དབུས་སུ་བླ་མ་དང་གཉིས་སུ་མེད་པའི་སངས་རྒྱས་ཐོད་པ་ལྷ་ཉེར་ལྔའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་སྤྲིན་ཕུང་འཐིབ་ལྟར་བཞུགས་པའི་མོས་པ་བྱས། དེ་རྣམས་ཀྱི་སྤྱན་སྔར་སྡིག་པ་ཐམས་ཅད་བཤགས་པ་དང༌། སྐྱེ་འཕགས་ཀྱི་དགེ་བ་ཐམས་ཅད་ལ་རྗེས་སུ་ཡི་རང་བ་དང༌། དཀོན་མཆོག་གསུམ་དང༌། ཡི་དམ་དཀྱིལ་འཁོར་ལྷ་ཚོགས་དང་རྡོ་རྗེ་སློབ་དཔོན་དང་གསུམ་ལ་སྐྱབས་སུ་འགྲོ་སྙམ་པ་དང༌། བྱང་ཆུབ་ཏུ་སེམས་སྨོན་པ་དང༌། འཇུག་པ་སྟེ་ཐུན་མོང་མ་ཡིན་པའི་རྒྱུན་བཤགས་འདིའི་རྗེས་ཟློས་མཛོད། བདག་གི་སྡིག་པ་བགྱིས་པ་སོགས་ནས།
བླ་མེད་གནས་སུ་བསྒྲལ་བར་བགྱིའོ་ཞེས་ལན་གསུམ་གྱིས་རྒྱུད་དག་པར་བྱས། སྡོམ་པ་སྦྱིན་པ་ལ། དང་པོ་སྦྲགས་པ་ནི། སངས་རྒྱས་ཆོས་དང་དགེ་འདུན་ཏེ། ། དཀོན་མཆོག་གསུམ་ལ་སྐྱབས་སུ་སོང༌། ། འདི་ནི་སངས་རྒྱས་རིགས་ཡིན་ཏེ། ། སྡོམ་པ་རྟག་པར་གྱུར་པའོ། ། རྡོ་རྗེ་དྲིལ་བུ་ཕྱག་རྒྱ་ནི། ། སློབ་དཔོན་ཁྱོད་ཀྱིས་བཟུང་བར་གྱིས། ། བྱང་ཆུབ་སེམས་དཔའ་གང་རྡོ་རྗེ། །
ཤེས་རབ་དྲིལ་བུ་ཞེས་སུ་གྲགས། ། སློབ་དཔོན་ཁྱོད་ཀྱིས་གཟུང་བར་བྱ། ། བླ་མ་སངས་རྒྱས་ཀུན་དང་མཉམ། ། འདི་ནི་རྡོ་རྗེའི་རིགས་དག་པའི། ། དམ་ཚིག་སྡོམ་པ་ཡིན་པར་བཤད། ། རིན་ཆེན་རིགས་པ་རྟག་ཏུ་ནི། ། ཉིན་རེ་བཞིན་དུ་དུས་དྲུག་ཏུ། ། ཆོས་དང་མི་འཇིགས་ཟང་ཟིང་གི ། སྦྱིན་པ་རྣམ་བཞི་རྟག་ཏུ་སྦྱིན། ། ཕྱི་ནང་གསང་བ་ཐེག་པ་གསུམ། །
དམ་པའི་ཆོས་ཀྱང་རྟག་ཏུ་གཟུང༌། ། འདི་ནི་པདྨའི་རིགས་དག་པའི། ། དམ་ཚིག་ཡིད་དུ་འོང་བའོ། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བྱ། ། ཞེས་པའི་དོན་ནི་འཛིན་རྒྱུའི་དམ་ཚིག་ལ་རིགས་ལྔ་སྤྱི་དང་སོ་སོའི་དམ་ཚིག་གཉིས་ལས།

སྤྱིའི་དམ་ཚིག་ནི་གཞན་དོན་དུ་རྫོགས་པའི་སངས་རྒྱས་ཐོབ་པར་བྱའོ་སྙམ་པའི་སྨོན་པ་དང༌། དེའི་ཆེད་དུ་ཉེས་སྤྱོད་སྡོམ་པ་དང༌། དགེ་བའི་ཆོས་སྡུད་པ་དང༌། སེམས་ཅན་གྱི་དོན་ཅི་ནུས་སུ་སྒྲུབ་པ་དམ་བཅའ་བ། འཇུག་པ་སེམས་བསྐྱེད་པ་རྣམས་ཡིན། གཉིས་པ་སོ་སོའི་དམ་ཚིག་ནི། སངས་རྒྱས་ཏེ་རྣམ་སྣང་གི་དམ་ཚིག་ནི་ཕྱི་ནང་གསང་བའི་དཀོན་མཆོག་གསུམ་སྐྱབས་གནས་སུ་འཛིན་པ་ཡིན་ཏེ། རྣམ་སྣང་སངས་རྒྱས་ཀྱི་སྐུ་ཡིན་པས་ཡོན་ཏན་གྱི་རྟེན་བྱེད་པ་ལྟར། སྐྱབས་གསུམ་འཛིན་པའི་སྡོམ་པས་ཀྱང་སྡོམ་པ་ཐམས་ཅད་ཀྱི་རྟེན་བྱེད་པའི་ཕྱིར་རོ། ། རྡོ་རྗེ་སྟེ་མི་བསྐྱོད་པའི་དམ་ཚིག་ནི་ཕྱི་ནང་གསང་བའི་རྡོ་རྗེ་དྲིལ་བུ། ཕྱག་རྒྱ་སློབ་དཔོན་རྣམས་འཛིན་པ་སྟེ་མི་བསྐྱོད་པ་ཐུགས་རྡོ་རྗེ་བྱང་ཆུབ་ཀྱི་སེམས་ཀྱི་ངོ་བོ་ཡིན་པ་ལྟར།
དམ་ཚིག་གསུམ་དང་སློབ་དཔོན་ཡང་བྱང་ཆུབ་ཀྱི་སེམས་ཀྱིས་འཛིན་པས་སོ། ། རིན་ཆེན་ཏེ་རིན་འབྱུང་གི་དམ་ཚིག་ནི། ཟང་ཟིང་མི་འཇིགས་ཆོས་དང་བྱམས་པའི་སྦྱིན་པ་རྣམས་ཉིན་ལན་གསུམ་མཚན་ལན་གསུམ་སྟེ་དུས་དྲུག་ཏུ་གཏོང་བའམ། དངོས་སུ་མི་ནུས་ན་འདུན་པ་དང་མ་བྲལ་བར་བྱས་ཏེ། རིན་འབྱུང་སྦྱིན་པའི་ངོ་བོ་སེར་སྣ་རྣམ་པར་དག་པ་ཡིན་པ་ལྟར། སྦྱིན་པ་ཡང་དབུལ་བ་འདོར་བར་བྱེད་པ་དང་སེར་སྣའི་གཉེན་པོ་ཡིན་པས་སོ། ། པདྨ་སྟེ་འོད་དཔག་མེད་ཀྱི་དམ་ཚིག་ནི། ཕྱི་བྱ་སྤྱོད། ནང་རྣལ་འབྱོར། གསང་བ་རྣལ་འབྱོར་བླ་མེད་དེ་རྒྱུད་སྡེ་བཞི་དང༌།
ཉན་ཐོས་དང་རང་སངས་རྒྱས། བྱང་ཆུབ་སེམས་དཔའ་སྟེ་ཐེག་པ་གསུམ་དང་བཅས་པའི་དམ་པའི་ཆོས་འཛིན་པའི་དམ་འཆའ་བ་སྟེ་འོད་དཔག་མེད་ཤེས་རབ་ཀྱི་ངོ་བོ་གསུང་རྣམ་པར་དག་པ་ཡིན་པ་ལྟར། ཆོས་ཀྱང་ཤེས་རབ་ཀྱིས་འཛིན་ཅིང་གསུང་གིས་སྟོན་པས་སོ། ། ལས་ཀྱི་རིགས་ཏེ་དོན་ཡོད་གྲུབ་པའི་དམ་ཚིག་ནི་སྡོམ་པ་ཐམས་ཅད་འཛིན་པ་དང་མཆོད་པའི་ལས་ལ་བརྩོན་པར་བྱ་བ་ཡིན་ཏེ། དོན་ཡོད་གྲུབ་པ་བརྩོན་འགྲུས་ཀྱི་ངོ་བོ་ཕྲིན་ལས་ཀྱི་རང་བཞིན་ཡིན་པ་ལྟར། དགེ་བ་ལ་སྤྲོ་བའི་བརྩོན་འགྲུས་ཀྱི་སྡོམ་པ་འཛིན་པ་དང་སངས་རྒྱས་ལ་མཆོད་པ་བྱེད་པ་གཉིས་ཀའང་སངས་རྒྱས་ཀྱི་ཕྲིན་ལས་རྗེས་སུ་སྐྱོང་བ་ཡིན་པས་སོ། ། དེ་ལྟར་རིགས་ལྔ་སྤྱི་དང་སོ་སོའི་དམ་ཚིག་རྣམས་ཀྱང་འཛིན་སྙམ་པས་འདིའི་རྗེས་ཟློས་མཛོད། ཇི་ལྟར་དུས་གསུམ་མགོན་པོ་རྣམས། ། ཞེས་པ་ནས། སེམས་ཅན་མྱ་ངན་འདས་ལ་འགོད། །
ཅེས་པའི་བར་ལན་གསུམ་བརྗོད་པས་སྡོམ་པ་བཟུང་བའོ། ། ནང་གི་སེམས་བསྐྱེད་པའི་སླད་དུ་དམིགས་པ་འདི་བཞིན་མཛོད། ཁྱེད་རྣམས་ཀྱི་སྙིང་གར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་ཆ་ཤས་ཡོངས་སུ་རྫོགས་པ་ཉ་གང་བ་ལྟ་བུ། དེའི་སྟེང་དུ་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པ་འོད་ཟེར་འཕྲོ་བ་དང་བཅས་པ་ཞིག་བྱུང་བར་མོས་པ་སྟེ། དེ་གཉིས་དབྱེར་མེད་དུ་སེམས་བསྐྱེད་པར་བགྱིའོ་སྙམ་པས་འདིའི་རྗེས་ཟློས་མཛོད། ཨོཾ་བཛྲ་ཡོ་ག་ཙིཏྟ་ཨུཏྤ་ད་ཡ་མི། ཞེས་པས་རྣལ་འབྱོར་དུ་སེམས་བསྐྱེད་པ་དེ་བརྟན་པའི་ཆེད་དུ་སློབ་དཔོན་གྱིས་མེ་ཏོག་ཕྲེང་བ་དང་བཅས་པས་རྡོ་རྗེ་སློབ་མའི་སྙིང་གར་གཏུགས་ཏེ། ཨོཾ་སུ་ར་ཏི་ས་མ་ཡ་སྟྭཾ་ཧོ་སིདྡྷི་བཛྲ་ཡ་ཐ་སུ་ཁཾ་ཞེས་པས་བརྟན་པར་བྱས་པ་མོས། གསང་བ་གདམས་པ་ནི། སློབ་མའི་སྤྱི་བོར་རྡོ་རྗེ་བཞག་སྟེ།
དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་རློབས་པར་འགྱུར་གྱི། དེ་བཞིན་གཤེགས་པ་ཐམས་ཅད་ཀྱི་མཆོག་ཏུ་གསང་བའི་དཀྱིལ་འཁོར་འདི་ཁྱོད་ཀྱི་དཀྱིལ་འཁོར་དུ་མ་ཞུགས་པ་རྣམས་ལ་སྨྲ་བར་མ་བྱེད་ཅིག མ་དད་པ་རྣམས་ལ་མ་ཡིན་ནོ། ། ཞེས་བརྗོད་ནས་སྒོ་བ་རྣམས་ཀྱིས་སློབ་མ་རྣམས་དཀྱིལ་འཁོར་གྱི་ནང་དུ་ཁྲིད་པར་མོས་ལ། ཛཿཧཱུྃ་བཾ་ཧོཿ དེ་ནས་དམ་ལ་བཞག་པ་ལ། ཕན་ཡོན་གྱི་སྒོ་ནས་དམ་ལ་བཞག་པ་ནི། སྤྱི་བོར་རྡོ་རྗེ་བཞག་སྟེ། དེང་ཁྱོད་དཔའ་བོ་དང་རྣལ་འབྱོར་མ་ཐམས་ཅད་ཀྱིས་རིགས་སུ་ཞུགས་ཀྱིས། ངས་ཁྱོད་ལ་དཔལ་ཧེ་རུ་ཀའི་ཡེ་ཤེས་བསྐྱེད་པར་བྱ་སྟེ།
ཡེ་ཤེས་གང་གི་ཁྱོད་དེ་བཞིན་གཤེགས་པ་ཐམས་ཅད་དང་དཔའ་བོ་དང་རྣལ་འབྱོར་མ་རྣམས་ཀྱི་དངོས་གྲུབ་ཀྱང་ཐོབ་པར་འགྱུར་ན་དངོས་གྲུབ་གཞན་ལྟ་ཅི་སྨོས། ཁྱོད་ཀྱི་དཀྱིལ་འཁོར་ཆེན་པོ་མ་མཐོང་བའི་མདུན་དུ་སྨྲ་བར་མི་བྱ་སྟེ། དམ་ཚིག་ཉམས་པར་གྱུར་ཏ་རེ། ཞེས་པས་དམ་ཚིག་སྦྲགས་ནས། ཉེས་དམིགས་ཀྱི་སྒོ་ནས་དམ་ལ་བཞག་པ་ནི། སྙིང་གར་རྡོ་རྗེ་བཞག་སྟེ། ཧེ་རུ་ཀ་དཔལ་དེང་ཁྱོད་ཀྱི། ། སྙིང་ལ་ཡང་དག་ཞུགས་པར་འགྱུར། ། གལ་ཏེ་ཚུལ་འདི་སྨྲས་ན་ནི། ། དེ་མ་ཐག་ཏུ་དྲལ་ཏེ་གཤེགས། །
ཞེས་དང༌། མནའ་ཆུ་སྦྱིན་པའི་སྒོ་ནས་དམ་ལ་བཞག་པ་ནི། དྲི་ཞིམ་པོའི་ཆུ་ལ་རྣམ་རྒྱལ་བུམ་ཆུ་ཅུང་ཟད་བླུགས་པ་བྱིན་ཏེ། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་བྱེད། ། དམ་ཚིག་བསྲུངས་ན་དངོས་གྲུབ་འགྱུར། ། རྡོ་རྗེ་བདུད་རྩིའི་ཆུ་འདི་འཐུངས། ། ཨོཾ་པཉྩ་ཨ་མྲྀ་ཏ་ཨུ་ད་ཀ་ཋ་ཋ་ཧཱུྃ། ཞེས་བརྗོད་པར་བྱའོ། ། བླ་མའི་བཀའ་མཉན་པའི་སྒོ་ནས་དམ་ལ་བཞག་པ་ནི།
སྤྱི་བོར་རྡོ་རྗེ་བཞག་སྟེ། དེང་ནས་བརྩམས་ཏེ་ཁྱོད་ཀྱི་དཔལ་ཧེ་རུ་ཀ་ང་ཡིན་གྱིས་གང་ངས་འདི་བྱོས་ཤིག་ཅེས་བསྒོ་བ་དེ་ཁྱོད་ཀྱིས་བྱའོ། ། ཁྱོད་ཀྱིས་ང་ལ་བརྙས་པར་མ་བྱེད་ཅིག ཁྱོད་མི་བདེ་བ་མ་སྤངས་པར་དུས་བྱས་ནས་དམྱལ་བར་གྱུར་ཏ་རེ་ཞེས་པས་དམ་ལ་བཞག་ནས་ཡེ་ཤེས་དབབ་པའི་དོན་དུ་མཎྜལ་ཕུལ་ནས་གསོལ་བ་གདབ་པ་འདིའི་རྗེས་ཟློས་མཛོད། དཔའ་བོ་དང་ནི་རྣལ་འབྱོར་མ། ། ཐམས་ཅད་ཀྱིས་ནི་བྱིན་རློབས་ལ། ། ཧེ་རུ་ཀ་དཔལ་རྣལ་འབྱོར་མ། ། བདག་ལ་ཡེ་ཤེས་དབབ་ཏུ་གསོལ། ། ཞེས་ལན་གསུམ་གྱིས་གསོལ་བ་བཏབ་སྟེ། དེའང་ཡེ་ཤེས་དབབ་པ་ཞེས་པའི་དོན་ནི།
རང་ལ་འབྱུང་རུང་གི་ཡེ་ཤེས་པ་རང་རྒྱུད་ལ་གྲུབ་ཟིན་པ་མ་ཡིན་ཞིང༌། གཞན་རྒྱུད་ལ་གྲུབ་ཟིན་གྱི་ཡེ་ཤེས་པ་བདག་ལ་འཕོ་བ་མ་ཡིན་ཡང༌། གཞན་རྒྱུད་ལ་གྲུབ་ཟིན་གྱི་ཡེ་ཤེས་པ་ལྷ་ལ་སོགས་པའི་རྣམ་པ་ཅན་དུ་སྔགས་དང་རྫས་དང་ཏིང་ངེ་འཛིན་ལ་སོགས་པའི་སྒོ་ནས་འབེབས་པའི་ཆོ་ག་བྱས་པ་ལ་བརྟེན་ནས་རང་རྒྱུད་ལ་འབྱུང་རུང་གི་ཡེ་ཤེས་པ་མངོན་དུ་གྱུར་པ་ལ་ཡེ་ཤེས་ཕེབས་པའི་ཐ་སྙད་བྱེད་པ་ལགས་པ་དེའི་སླད་དུ་དམིགས་པ་འདི་བཞིན་མཛོད། ཆོས་ཐམས་ཅད་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ནམ་སྒྱུ་མ་ལྟ་བུར་ཤེས་པར་བྱས་ཏེ། དེའི་ངང་ནས་སློབ་དཔོན་གྱི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་བྱང་སེམས་ཐམས་ཅད་ཀྱི་ཐུགས་ཀ་ནས་དཀྱིལ་འཁོར་གྱི་ལྷ་ཚོགས་དཔའ་བོ་མཁའ་འགྲོའི་ཚོགས་བསམ་གྱིས་མི་ཁྱབ་པ་སྤྱན་དྲངས་ཏེ་ཁྱེད་རྣམས་ཀྱི་སྙིང་གར་རྒྱ་མཚོ་ལ་ཆར་བབ་པ་ལྟར་ཐིམ་པའི་མོས་པ་མཛོད། རོལ་མོའི་སྒྲ་དང་བཅས་པས། ཨོཾ་ཏིཥྛ་མ་ཧཱ་ཀྲོ་དྷ་ཨ་བྷི་ཥིཉྩ་ཧཱུྃ། ཨོཾ་ཤྲཱི་ཧེ་རུ་ཀ་བིད་མཧྱ་བིདྱཱ་ར་ཛ་ཡ་དྷི་མ་ཧེ་སྭཱ་ཧཱ། དེས་ཀྱང་ཡེ་ཤེས་ཕེབ་པར་མ་གྱུར་ན། སྦོགས་པའི་སླད་དུ་དམིགས་པ་འདི་བཞིན་མཛོད།
ཁྱེད་རྣམས་ཀྱི་སྙིང་གར་ཉི་མའི་དཀྱིལ་འཁོར་ཧེ་རུ་ཀ་ཡབ་ཡུམ་ཡུངས་ཀར་ཙམ་གྱི་སྐུ་སྙོམས་པར་ཞུགས་པའི་བདེ་བའི་འོད་ཟེར་དམར་པོས་ལུས་ཀུན་ཏུ་བདེ་བ་ཆེན་པོའི་རོས་གང་བ་བསྒོམ་དུ་བཅུག་ལ། བདུད་རྩི་ལྔ་དང༌། རོ་རས་དང༌། བྱི་ལའི་བྲུན་དང༌། གུ་གུལ་ནག་པོ་དང༌། གྲིར་ཤི་བའི་ཁྲག་དང༌། ཀླད་པ་དང༌། ཚིལ་ཆེན་དང༌། རང་གི་སྐྲ་དང་བཅས་པ་མེར་བསྲེགས་པས་བདུག་ཅིང་རོལ་མོའི་སྒྲ་དང་བཅས་པས་སྔར་གྱི་སྔགས་མང་དུ་བརྗོད་ཅིང་ཡེ་ཤེས་དབབ། ཞེས་མང་དུ་བསྐུལ་བས་ངེས་པར་འབབ་པར་འགྱུར་རོ། །
དེ་ནས་སློབ་མའི་ལྕེ་ལ་ཨ་དམར་པོ་བསམས་ནས། གསུངས་ཤིག་རྡོ་རྗེ་དགེ་མི་དགེ ། ཞེས་བརྗོད་ནས་ཡེ་ཤེས་ཕབ་པ་དེ་བརྟན་པའི་སླད་དུ་སྤྱི་བོར་རྡོ་རྗེ་རྒྱ་གྲམ་བཞག་ཅིང༌། ཨོཾ་ཏིཥྛ་བཛྲ་ཞེས་པས་བརྟན་པར་བྱའོ། ། དེ་ནས་སློབ་དཔོན་གྱིས་ལངས་པས་དཀྱིལ་འཁོར་ལ་ཞལ་ཕྱོགས་པས། འདིར་ནི་བསོད་ནམས་ཇི་ལྟ་བུ། ། ལྷ་རྣམས་རིམ་གྱི་རིམ་ཇི་བཞིན། ། འདིར་ནི་དངོས་གྲུབ་གང་ཡིན་པ། ། དཀྱིལ་འཁོར་འདི་ནི་དེ་བཞིན་ཤོག ། ཞེས་བརྗོད་ནས།
དཀྱིལ་འཁོར་ལ་མེ་ཏོག་འབུལ་བ་ནི། འདི་ན་བཅོམ་ལྡན་འདས་སངས་རྒྱས་ཐོད་པ་ལྷ་ཉི་ཤུ་རྩ་ལྔའི་རྟེན་དང་བརྟེན་པར་བཅས་པའི་དཀྱིལ་འཁོར་བཞུགས། དེའང་སངས་རྒྱས་ཀྱི་ཡེ་ཤེས་ཡོངས་སུ་དག་པ་གཅིག་ཉིད་གདུལ་བྱ་འདུལ་བའི་ཕྱིར་དུ་གཙོ་བོ་དང་འཁོར་གྱི་རྣམ་པ་ཅན་དུ་བསྟན་པ་ཙམ་མ་གཏོགས། རང་གི་ངོ་བོ་ལ་བཟང་ངན་ནམ་མཆོག་དམན་གྱི་ཁྱད་པར་ཅུང་ཟད་ཀྱང་མེད་མོད། འོན་ཀྱང་གདུལ་བྱ་འདུལ་བའི་ཕྱིར་དུ་གཙོ་འཁོར་དུ་བསྟན་པ་ཙམ་ཡིན་པས། རང་གི་ལས་འབྲས་ཡོད་པའི་ལྷ་ཞིག་ལ་འབབ་པར་ཤོག་ཤིག་སྙམ་པས། པྲ་ཏཱིཙྪ་བཛྲ་ཧོཿཞེས་པས་དཀྱིལ་འཁོར་དུ་མེ་ཏོག་དོར་ནས། མེ་ཏོག་གང་ལ་ཕོག་པའི་ལྷ་དེས་ཁྱེད་རྣམས་ཀྱི་སྤྱི་བོར་བཅིངས་ནས། མེ་ཏོག་མགོ་ལ་བཞག་ཅིང་མེ་ཏོག་ཕྲེང་བའི་དབང་བྱིན་པར་མོས། དེ་ནས་ཁྱེད་རྣམས་མིག་མིག་རས་དང་བཅས་པས་དཀྱིལ་འཁོར་གྱི་བར་སྣང་ལ་གཟིགས་པ་རེ་མཛོད།
ཀྱེ་ཁྱེད་ཀྱི་མིག་ལམ་ལ་ཅི་མཐོང༌། བར་སྣང་གི་ཁ་དོག་དྲིས་ལ། ཧེ་རུ་ཀ་དཔལ་དེང་ཁྱོད་ཀྱི། ། མིག་འབྱེད་པར་ནི་བརྩོན་པར་མཛད། ། ཕྱེ་བས་ཐམས་ཅད་མཐོང་འགྱུར་ཏེ། ། རྡོ་རྗེའི་མིག་ནི་བླ་ན་མེད། ། ཨོཾ་བཛྲ་ནཻ་ཏྲ་ཨ་པ་ཧ་ར་པ་ཏྲ་ལཾ་ཧྲཱིཿ ཞེས་པས་མ་རིག་པའི་ལིང་ཐོག་མིག་རས་ལྷན་ཅིག་བསལ་ནས། དཀྱིལ་འཁོར་ལ་ལྟ་བ་བསྐུལ་བ་ནི། དཀྱིལ་འཁོར་བཟང་པོ་འདི་ལ་ལྟོས། །
ད་ནི་དད་པ་རབ་ཏུ་བསྐྱེད། ། ཁྱོད་ནི་རྣལ་འབྱོར་མ་རིགས་སྐྱེས། ། སྔགས་དང་ཕྱག་རྒྱས་བྱིན་གྱིས་བརླབས། ། འགྲོ་དོན་ཕུན་སུམ་ཚོགས་དོན་དང༌། ། དངོས་གྲུབ་ཀུན་ཁྱོད་སྔོན་དུ་གྱུར། ། དམ་ཚིག་ཐམས་ཅད་བསྐྱང་བ་དང༌། ། གསང་སྔགས་ལ་ཡང་བརྩོན་པར་བགྱི། ། ཞེས་བརྗོད་ནས། དེ་ནས་དཀྱིལ་འཁོར་འཁོར་ལོ་ཡིས། ། ལྷ་ཡི་སྐུ་མདོག་ཇི་བཞིན་དུ། །
མཚན་མ་ལ་སོགས་དེ་བཞིན་དུ། ། སློབ་མ་རྣམས་ལ་བརྟན་པར་བྱ། ། ཞེས་པ་སྟེ་དཀྱིལ་འཁོར་གྱི་ལྷ་ངོ་བསྟན་པ་ནི། འདི་ན་བཅོམ་ལྡན་འདས་སངས་རྒྱས་ཐོད་པ་ལྷ་ཉེར་ལྔའི་དཀྱིལ་འཁོར་བཞུགས་ཏེ། དེའང་ཕྱི་རོལ་དུ་རྡོ་རྗེ་ནག་པོའི་རྭ་བ་དྲྭ་བ་དང་གུར་དང་རྡོ་རྗེའི་ས་གཞི་གྱུར་པའི་ཕྱི་རོལ་ནས་ཡེ་ཤེས་ཀྱི་མེ་འབར་བ་དང་བཅས་པའི་སྲུང་བའི་འཁོར་ལོའི་ནང༌། ཆོས་འབྱུང་གི་དབུས་སུ་ཆུད་པའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞི་དང་ལྡན་པ། འདོད་ཡོན་གྱི་སྣམ་བུ་དང༌། རིན་པོ་ཆེའི་ཕ་གུ་དང༌། དྲྭ་བ་དང་དྲྭ་བ་ཕྱེད་པས་བརྒྱན་པ། གཡེར་ཁའི་དྲྭ་བས་མཛེས་ཤིང་ནང་ཀ་བ་བརྒྱད་ཀྱིས་ཉེ་བར་སྤྲས་པ་རྡོ་རྗེའི་གདུང་ཟླུམ་པོ་ལ་བརྟེན་ནས་སྟེང་ཐོག་རིམ་པར་ཕུབ་པའི་རྩེ་མོར་རྡོ་རྗེ་རིན་པོ་ཆེའི་ཏོག་གིས་བརྒྱན་པ་དེའི་དབུས་སུ་པདྨ་འདབ་མ་བརྒྱད་པ།
དེའི་ཕྱི་རོལ་དུ་འཁོར་ལོ་རྩིབས་བརྒྱད་པ་ཉིས་རིམ་པ། དབུས་སུ་ཉི་མ་དང་རོའི་གདན། ཕྱོགས་བཞིའི་པདྨ་དང་འཁོར་ལོ་རྩིབས་བརྒྱད་པ་ཉིས་རིམ་གྱི་རྩིབས་རྣམས་དང༌། ཕྱིའི་སྒོ་བཞི་རྣམས་སུ་ཉི་མ་དང་རོའི་གདན་རེ་རེ་དང་བཅས་པའི་རྟེན་གཞལ་ཡས་ཁང་པ་ཡིན་ལ། བརྟེན་པ་ལྷ་ནི་དབུས་སུ་བདེ་མཆོག་སངས་རྒྱས་ཐོད་པ་སྐུ་མདོག་སྔོན་པོ་འཇིགས་ཤིང་ཁྲོས་པའི་བདག་ཉིད་ཅན་ཞལ་བཞི་ཕྱག་བཞི་པ་སོགས་ནས་མི་མགོའི་ཕྲེང་བ་དང་མཆོད་ཕྱིར་ཐོགས་མེད་ཅིང༌། གཞན་རྒྱན་ཐམས་ཅད་ཀྱིས་བརྒྱན་པའོ་ཞེས་པའི་བར་ཡུམ་དང་བཅས་པ་སྒྲུབ་ཐབས་ལྟར་དང༌། ཤར་གྱི་འདབ་མ་ལ་ཕྲེང་བ་མ་དཀར་མོ། བྱང་གི་འདབ་མ་ལ་འདོད་ཅན་མ་སེར་མོ། ནུབ་ཀྱི་འདབ་མ་ལ་འཇིགས་མ་དམར་མོ། ལྷོའི་འདབ་མ་ལ་ཐུབ་དཀའ་མ་ནག་མོ།
མཚམས་ཀྱི་འདབ་མ་ལ་བདུད་རྩིའི་གང་བའི་ཐོད་པ་རེ་རེ་དང་བཅས་པ། པདྨའི་ཕྱི་རོལ་རྡོ་རྗེའི་ཕྲེང་བས་བརྒྱན་པ་ནི་ཐུགས་ཀྱི་འཁོར་ལོའོ། ། རིམ་པ་གཉིས་པའི་འཁོར་ལོ་རྩིབས་བརྒྱད་པའི་ཕྱི་རོལ་པདྨའི་ཕྲེང་བས་བརྒྱན་པའི་ཤར་གྱི་རྩིབས་ལ་དགེ་བའི་སྐ་རགས་མ། བྱང་དུ་གཟུགས་ཅན་མ། ནུབ་ཏུ་རྣམ་རྒྱལ་མ། ལྷོར་བྱེད་མ། དབང་ལྡན་དུ་ཐོད་ཅན་མ། མེར་མཚོན་ཆེན་མ། བདེན་བྲལ་དུ་རྒྱུ་བྱེད་མ། རླུང་དུ་སྡུད་བྱེད་མ་སྟེ་ཐམས་ཅད་ཀྱང་སྐུ་མདོག་དམར་མོ་གསུང་གི་འཁོར་ལོའོ། །
རིམ་པ་གསུམ་པའི་འཁོར་ལོ་རྩིབས་བརྒྱད་པའི་ཕྱི་རོལ་རྡོ་རྗེའི་ཕྲེང་བས་བརྒྱན་པའི་ཤར་གྱི་རྩིབས་ལ་སྒྲོལ་བྱེད་མ། བྱང་དུ་འཇིགས་མ། ནུབ་ཏུ་ལཱ་མ། ལྷོར་མི་ཕམ་མ། དབང་ལྡན་དུ་དགེ་མ། མེར་འཛུར་བྱེད་མ། བདེན་བྲལ་དུ་དུས་མཚན་མ། རླུང་དུ་གྲགས་ཆེན་མ་སྟེ་ཐམས་ཅད་ཀྱང་སྐུ་མདོག་དཀར་མོ་སྐུའི་འཁོར་ལོའོ། ། འཁོར་ལོ་གསུམ་གྱི་ལྷ་མོ་ཐམས་ཅད་ཀྱང་ཞལ་གཅིག་ཕྱག་གཉིས་མ། གྲི་གུག་དང་ཐོད་པ་འཛིན་པ་སྐྱིལ་ཀྲུང་ཕྱེད་པའི་གར་གྱིས་བཞུགས་པ།
སྟག་གི་པགས་པའི་ཤམ་ཐབས་དཀྲིས་ཤིང་རུས་པའི་རྒྱན་གྱིས་བརྒྱན་པ། འོད་ཟེར་རྣོན་པོས་གཏིབས་ཤིང་སྐྲ་སེར་པོ་གྱེན་དུ་འབར་བ་ཁ་ནས་ཁྲག་འཐོར་ཞིང་ཁུ་བ་དང་ལྡན་པའོ། ། ཤར་སྒོར་མཛེས་མ་དཀར་མོ། བྱང་སྒོར་ནོར་འཛིན་མ་སེར་མོ། ནུབ་སྒོར་སྐལ་བཟང་མ་དམར་མོ། ལྷོ་སྒོར་གྲགས་མཐོང་མ་ནག་མོ་སྟེ། སྒོ་བ་བཞི་ཀའང་ཞལ་གཅིག་ཕྱག་གཉིས་མ་གྲི་གུག་དང་ཐོད་པ་འཛིན་པ། ཞབས་གཡོན་བརྐྱང་གི་སྟབས་ཀྱིས་གནས་ཤིང་ཧེ་རུ་ཀ་ལ་ཀུན་ཏུ་བལྟ་བ་དང་བཅས་པ་ནི་བརྟེན་པ་ལྷ་སྟེ། མདོར་ན་བཅོམ་ལྡན་འདས་སངས་རྒྱས་ཐོད་པ་ལྷ་ཉེར་ལྔའི་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ནམ་སྒྱུ་མ་ལྟ་བུར་མཐོང་སྙམ་དུ་མོས་པ་མཛོད། དེ་དག་ནི་དཀྱིལ་འཁོར་དུ་འཇུག་པའི་ཆོ་གའོ། །
ཡོན་གསོལ་སྟེགས་བཞག་བྱུར་བསལ་ཤིས། ། དབང་དྲུག་བསྐུར་ལ་བརྟུལ་ཞུགས་གཉིས། ། རྗེས་གནང་ལུང་བསྟན་དབུགས་དབྱུང་ངོ༌། ། དེ་ནས་དབང་གི་དངོས་གཞིའི་ཆོས་རྣམས་ཞུ་བའི་ཡོན་དུ་མཎྜལ་འབུལ་དུ་གཞུག དེ་ལྟར་མཎྜལ་ཕུལ་ནས་རྡོ་རྗེ་སློབ་མའི་དབང་དང༌། སློབ་དཔོན་གྱི་དབང་ལྷན་ཅིག་ཞུ་བའི་གསོལ་བ་འདེབས་པ་འདིའི་རྗེས་ཟློས་མཛོད། ཧེ་རུ་ཀ་དཔལ་དབང་བསྐུར་བ། ། འགྲོ་བ་སྐྱོབ་ཅིང་གཟི་བརྗིད་ཅན། ། དེ་ལྟར་ཡོན་ཏན་འབྱུང་གནས་གཙོ། ། དེ་བཞིན་བདག་ལ་དེང་མཛོད་ཅིག །
དཔའ་བོ་ཆེན་པོ་མི་ལྡོག་པའི། ། དབང་བསྐུར་བ་ནི་བདག་ལ་སྩོལ། ། སེམས་ཅན་ཀུན་གྱི་དོན་གྱི་ཕྱིར། ། བདག་ནི་རྟག་ཏུ་སློབ་དཔོན་བགྱིད། ། ཞེས་གསོལ་བ་ལན་གསུམ་བཏབ་ནས། དཀྱིལ་འཁོར་གྱི་ལྷོ་སྒོར་པདྨ་འདབ་མ་བརྒྱད་པ་བྲིས་པའི་སྟེང་དུ་སེང་གེའི་ཁྲི་སྣ་ཚོགས་པའི་སྟན་བཏིང་པའི་སྟེང་དུ་ཁྱེད་རྣམས་ཧེ་རུ་ཀ་ཡབ་ཡུམ་གྱི་སྐུར་གསལ་བའི་སྟེང་དུ་གདུགས་དཀར་པོ་ཕུབ་པ་དང་བཅས་པ་སྟེ་འཁོད་པ་ལ། སློབ་དཔོན་གྱིས་ཁྱེད་རྣམས་དབང་ལེན་པ་ལ་བར་དུ་གཅོད་པའི་བྱུར་བསལ་བར་མོས་ལ། ཡུངས་ཀར་གྱིས་བྲབ་ཅིང༌། སུམྦྷ་ནི་སོགས་ཁྲོ་བོའི་སྔགས་བརྗོད་ཅིང་བགེགས་བསྐྲད་དོ། ། དཀྱིལ་འཁོར་གྱི་ལྷ་ཚོགས་སློབ་དཔོན་དང་བཅས་པས་བུམ་པ་ཁྱེད་རྣམས་ཀྱི་ཕྱོགས་སུ་ཡོ་བ་དང་བཅས་ཏེ་མེ་ཏོག་གི་ཆར་དབབ་ཅིང་བཀྲ་ཤིས་ཀྱི་ཆོ་ག་རྒྱས་པར་མོས་པ་མཛོད།
ཅེས་བརྗོད་ལ་དྲིལ་བུའི་སྒྲ་དང་བཅས་ཏེ། ཕུན་སུམ་ཚོགས་འཛིན་སོགས་ཀྱིས་བཀྲ་ཤིས་བརྗོད། དེ་རྣམས་ཀྱིས་སྦྱོར་བའི་ཆོ་ག་རྣམས་གྲུབ་ནས། དངོས་གཞི་དབང་བསྐུར་བ་ལ་སྤྲོ་ན་འདི་ལྟར་ངེས་པར་བྱ་སྟེ། དོན་དམ་ལྷན་ཅིག་སྐྱེས་པ་རང་བཞིན་འོད་གསལ་ཆེན་པོ་སོགས་ནས། ཞེན་པས་འཇུག་ཅིང་འབྲེལ་པས་མི་བསླུ་བའི་ཕྱིར་ཐོབ་པ་དེས་གྲོལ་བར་འགྱུར་བ་ཡིན་ནོ། ། ཞེས་པའི་བར་གྱི་སྦྱང་གཞི་སྦྱོང་བྱེད་སོགས་ཀྱི་བརྡ་སྤྲོད་རྣམས་སྤྲོ་ན། ཀྱེ་རྡོ་རྗེའི་དབང་བཤད་ལུང་རིགས་མན་ངག་གི་སྙིང་པོ་བསྡུས་པ་ལྟར་བརྗོད་ཀྱང་ལེགས། གལ་ཏེ་མ་བྱུང་ཀྱང་ཆད་སྐྱོན་མེད། རིག་པའི་དབང་ལྔའི་དང་པོ་མི་བསྐྱོད་པ་ཆུའི་དབང་ལ།
ལས་བུམ་ཆུས་གཏོར་ཞིང༌། ཨོཾ་སྭ་བྷཱ་ཝ་སོགས་དང༌། ཁྱེད་རྣམས་ཀྱི་རྣམ་པར་ཤེས་པའི་ཕུང་པོ་དང་དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་སྐད་ཅིག་གིས་པདྨ་དང་ཉི་མའི་སྟེང་དུ་ཁྱེད་རྣམས་ཀྱི་རྣམ་པར་ཤེས་པའི་ཕུང་པོ་དང་དབང་རྫས་རྣམ་རྒྱལ་བུམ་པའི་ཆུ་གཉིས་ཀ་མི་བསྐྱོད་པ་ཧེ་རུ་ཀ་སྐུ་མདོག་སྔོན་པོ་ཞལ་གཅིག་ཕྱག་གཉིས་གཡས་རྡོ་རྗེ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ། རལ་པའི་ཐོར་ཅོག་དང་རུས་པའི་རྒྱན་དྲུག་གིས་བརྒྱན་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། དབང་རྫས་མི་བསྐྱོད་པ་འོད་དུ་ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། སློབ་དཔོན་གྱི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་དབང་བསྐུར་གྱི་ལྷ་སངས་རྒྱས་ཐོད་པ་ལྷ་ཉེར་ལྔའི་དཀྱིལ་འཁོར་གྱི་ལྷ་ཚོགས་ནམ་མཁའི་གཏོས་ཁྱབ་པ། ཨོཾ་བུདྡྷ་ཀ་པཱ་ལི་ནི་ཨ་ཁཾ་སོགས་སྔགས་དང་བཅས་པས་སྤྱན་དྲངས་ལ། དཀྱིལ་འཁོར་པ་ཐམས་ཅད་ཀྱིས་བྱིན་གྱིས་བརླབས་པའི་རྣལ་འབྱོར་མ་གོས་སྣ་ཚོགས་ཀྱིས་བརྒྱན་པ་བརྒྱད་མདུན་གྱི་ནམ་མཁར་བུམ་པ་བྱང་ཆུབ་ཀྱི་སེམས་ཀྱིས་ཡོངས་སུ་གང་ཞིང་ཨ་མྲའི་ཤིང་གིས་ཁ་བརྒྱན་པ་ཐོགས་པ་སྤྲུལ་པ་ལ།
ཁྱེད་རྣམས་ལ་དབང་བསྐུར་བའི་དོན་དུ་ནམ་མཁར་བཞུགས་པའི་ལྷ་ལ་གསོལ་བ་འདེབས་པ་འདིའི་རྗེས་ཟློས་མཛོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས་བསྐུར་བྱེད་ནམ་མཁའི་ལྷ་ཚོགས་རྣམས་དང་སློབ་དཔོན་ལྷན་ཅིག་པས། མི་བསྐྱོད་པའི་རང་བཞིན་གྱི་ཆུས་ཁྱེད་རྣམས་ཀྱི་སྤྱི་བོ་ནས་དབང་བསྐུར། བླ་མ་དང་དཔའ་བོ་རྣལ་འབྱོར་མ་ཐམས་ཅད་ཀྱིས་མགྲིན་གཅིག་ཏུ། དབང་བསྐུར་རྡོ་རྗེ་ཆེན་པོ་ནི། ། གསང་གསུམ་པ་ཡི་གནས་ལས་བྱུང༌། ། ཁམས་གསུམ་ཀུན་གྱི་ཕྱག་བྱས་པ། ། ཆུ་ཡི་དབང་བསྐུར་སྦྱིན་པར་བྱ། ། ཨོཾ་བཛྲ་ཨ་བྷི་ཥིཉྩ་ཞེས་པས་ཆུས་དབང་བསྐུར་རོ། །
ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར་བས་ལུས་ཐམས་ཅད་གང༌། དྲི་མ་ཐམས་ཅད་དག དབང་ཐམས་ཅད་ཐོབ་པར་མོས་པ་མཛོད། དེ་ལ་ནམ་མཁར་བཞུགས་པའི་ལྷ་མོས་མེ་ཏོག་ལ་སོགས་པས་མཆོད་པར་མོས་པ་མཛོད། ཨོཾ་བཛྲ་པུཥྤེ་སོགས་ལྔས་མཆོད། དེ་ལྟར་ན་མི་བསྐྱོད་པའི་སྒོ་ནས་ཆུའི་དབང་ཐོབ། ཞེ་སྡང་དག རྣམ་པར་ཤེས་པའི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས། མི་བསྐྱོད་པ་དང་སྐལ་བ་མཉམ་པར་བྱས་པ་ཡིན་ནོ། །
ཞེས་བརྗོད། འོག་མ་རྣམས་ལའང་རིགས་འགྲེ་དེ་ཉིད་ཀྱིས་ཤེས་པར་བྱས་ལ། རིན་ཆེན་འབྱུང་ལྡན་ཅོད་པཎ་གྱི་དབང་གི་སླད་དུ། དམིགས་པ་འདི་བཞིན་མཛོད། སྭ་བྷཱ་ཝ་དང༌། ཁྱེད་རྣམས་ཀྱི་ཚོར་བའི་ཕུང་པོ་དང་དབང་རྫས་དབུ་རྒྱན་མི་དམིགས་ཏེ་སྟོང་པར་གྱུར། སྟོང་པའི་ངང་ལས་སྐད་ཅིག་གིས་པདྨ་དང་ཉི་མའི་དཀྱིལ་འཁོར་གྱི་སྟེང་དུ་གཉིས་ཀའང་རིན་ཆེན་འབྱུང་ལྡན་ཧེ་རུ་ཀ་སྐུ་མདོག་སེར་པོ་ཞལ་གཅིག་ཕྱག་གཉིས་གཡས་རིན་པོ་ཆེ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། རལ་པའི་ཐོར་ཅོག་དང་རུས་པའི་རྒྱན་དྲུག་གིས་བརྒྱན་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། དབང་རྫས་ཀྱི་རིན་ཆེན་འབྱུང་ལྡན་ཞུ་བ་ལས་དབུ་རྒྱན་དུ་གྱུར།
དབང་ལྷ་སྤྱན་འདྲེན་མི་དགོས། དེ་བཞིན་གཤེགས་པ་སོགས་ཀྱིས་གསོལ་བ་བཏབ་པས། བསྐུར་བྱེད་ནམ་མཁའི་ལྷ་ཚོགས་རྣམས་དང་སློབ་དཔོན་ལྷན་ཅིག་པས། ཁྱེད་རྣམས་ཀྱི་སྤྱི་བོར་རིན་འབྱུང་གི་རང་བཞིན་གྱི་ཅོད་པཎ་དང་དར་དཔྱངས་བཅིངས་ཏེ་དབང་བསྐུར་བར་མོས་པ་མཛོད། ཐོར་ཚུགས་ཅོད་པཎ་གྱིས་བརྒྱན་པ། ། སངས་རྒྱས་ཀུན་གྱིས་བསྔགས་པ་ཡི། ། རིན་ཆེན་དམ་པའི་དབུ་རྒྱན་དང༌། ། དར་དཔྱངས་དབང་བསྐུར་སྦྱིན་པར་བྱ། ། ཨོཾ་བཛྲ་པ་ཊ་ཀ་བཛྲ་ཨ་ར་ལི་ཧོཿཞེས་བརྗོད་ཅིང་དབུ་རྒྱན་བཅིང་བར་བྱའོ། ། ནམ་མཁར་བཞུགས་པའི་ལྷ་མོ་རྣམས་ཀྱིས་མཆོད་པས་མཆོད་པར་མོས་པ་མཛོད།
པུཥྤེ་སོགས་ལྔས་མཆོད། དེ་ལྟར་ན་རིན་ཆེན་འབྱུང་ལྡན་གྱི་སྒོ་ནས་ཅོད་པཎ་གྱི་དབང་ཐོབ། ང་རྒྱལ་དང་སེར་སྣ་དག ཚོར་བའི་ཕུང་པོ་གནས་གྱུར། མཉམ་པ་ཉིད་ཀྱི་ཡེ་ཤེས་མངོན་དུ་བྱས། རིན་ཆེན་འབྱུང་ལྡན་དང་སྐལ་བ་མཉམ་པར་བྱས་པ་ཡིན་ནོ། ། ཞེས་རྟོགས་པ་བསྐྱེད། འོད་དཔག་མེད་རྡོ་རྗེའི་དབང་གི་སླད་དུ། སྭ་བྷཱ་ཝ་སོགས་དང༌། ཁྱེད་རྣམས་ཀྱི་འདུ་ཤེས་ཀྱི་ཕུང་པོ་དང་དབང་རྫས་རྡོ་རྗེ་མི་དམིགས་ཏེ་སྟོང་པར་གྱུར།
སྟོང་པའི་ངང་ལས་སྐད་ཅིག་གིས་པདྨ་དང་ཉི་མའི་དཀྱིལ་འཁོར་གྱི་སྟེང་དུ་གཉིས་ཀའང་འོད་དཔག་མེད་ཧེ་རུ་ཀ་སྐུ་མདོག་དམར་པོ་ཞལ་གཅིག་ཕྱག་གཉིས་གཡས་པདྨ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ་སོགས་ནས་བཞུགས་པ། དབང་རྫས་ཀྱི་འོད་དཔག་མེད་ཞུ་བ་ལས་དབང་རྫས་རྡོ་རྗེར་གྱུར། དེ་བཞིན་གཤེགས་པ་སོགས་ཀྱིས་གསོལ་བ་གདབ་པས་འོད་དཔག་མེད་ཀྱི་རང་བཞིན་གྱི་རྡོ་རྗེ་རྩེ་དགུ་པ་རེ་ཁྱེད་རྣམས་ཀྱི་ཕྱག་གཡས་སུ་བྱིན་པར་མོས། སངས་རྒྱས་རྡོ་རྗེའི་དབང་བསྐུར་བ། ། དེ་རིང་ཁྱེད་ལ་བསྐུར་བར་བྱ། ། འདི་ནི་སངས་རྒྱས་ཐམས་ཅད་ཉིད། ། ཤིན་ཏུ་གྲུབ་ཕྱིར་རྡོ་རྗེ་ཟུང༌། ། ཨོཾ་བཛྲ་ཨ་དྷི་པ་དྷི་སྟྭཾ་ཨ་བྷི་ཥིཉྩ་མི། ཞེས་པས་རྡོ་རྗེ་ལག་ཏུ་བྱིན་ནས། འདིར་རྡོ་རྗེ་སློབ་དཔོན་གྱི་དབང་གི་དམ་ཚིག་གསུམ་ལས།
རྡོ་རྗེ་ཐུགས་ཀྱི་དམ་ཚིག་གི་སླད་དུ། རྡོ་རྗེའི་དེ་ཁོ་ན་ཉིད་བརྗོད་པ་འདི་ལ་ཐུགས་གཏད་མཛོད། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་ཚུལ་བདག་པོའི་བདག ། ཅེས་པ་སྟེ། དེའི་དོན་ནི། རྡོ་རྗེ་འདི་ནི་ཆོས་ཀྱི་དབྱིངས་སྤྲོས་པ་ཐམས་ཅད་དང་བྲལ་བ་མཚོན་པར་བྱེད་པ་ཡིན་ལ། རང་གི་སེམས་ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་སྤྲོས་པའི་མཐའ་ཐམས་ཅད་དང་བྲལ་བ་ངེས་དོན་གྱི་རྡོ་རྗེ་ཡིན་ནོ་སྙམ་དུ་མོས་པ་མཛོད།
དེ་ལ་ནམ་མཁར་བཞུགས་པའི་ལྷ་མོ་རྣམས་ཀྱིས་མཆོད་པ། ཨོཾ་བཛྲ་པུཥྤེ་སོགས། དེ་ལྟར་ན་འོད་དཔག་མེད་ཀྱི་སྒོ་ནས་རྡོ་རྗེའི་དབང་ཐོབ། འདོད་ཆགས་དག འདུ་ཤེས་ཀྱི་ཕུང་པོ་གནས་གྱུར། སོ་སོར་རྟོག་པའི་ཡེ་ཤེས་མངོན་དུ་བྱས། འོད་དཔག་མེད་དང་སྐལ་བ་མཉམ་པར་བྱས། ཞེས་རྟོགས་པ་བསྐྱེད། དྲིལ་བུའི་དབང་ལ། སྭ་བྷཱ་ཝ་སོགས་དང༌།
ཁྱེད་རྣམས་ཀྱི་འདུ་ཤེས་ཀྱི་ཕུང་པོ་དང༌། དབང་རྫས་དྲིལ་བུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་སྐད་ཅིག་གིས་པདྨ་དང་ཉི་མའི་དཀྱིལ་འཁོར་གྱི་སྟེང་དུ་གཉིས་ཀའང་དོན་ཡོད་གྲུབ་པ་ཧེ་རུ་ཀ་སྐུ་མདོག་ལྗང་གུ་གཡས་རལ་གྲི་གཡོན་དེས་ཡུ་བ་བྱས་པའི་དྲིལ་བུ་འཛིན་པ་སོགས་ནས་བཞུགས་པ། དབང་རྫས་ཀྱི་དོན་ཡོད་གྲུབ་པ་ཞུ་བ་དབང་རྫས་དྲིལ་བུར་གྱུར། དེ་བཞིན་གཤེགས་པ་སོགས་ཀྱིས་གསོལ་བ་བཏབ་པས། བསྐུར་བྱེད་ནམ་མཁའི་ལྷ་ཚོགས་རྣམས་དང་སློབ་དཔོན་ལྷན་ཅིག་པས་དོན་གྲུབ་ཀྱི་རང་བཞིན་གྱི་དྲིལ་བུ་ཕྱག་གཡོན་དུ་བྱིན་ཏེ། འདི་ནི་རྣལ་འབྱོར་མ་ཀུན་གྱི། ། ཤེས་རབ་དབྱངས་ཀྱི་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་བཅངས། ། བྱང་ཆུབ་མཆོག་ཏུ་རྒྱལ་བ་བཞེད། །
ཨོཾ་ཤྲཱི་ཧེ་རུ་ཀ་ཨ་དྷི་སྟྭཾ་ཨ་བྷི་ཥིཉྩ་ཏིཥྛ་བཱི་ར་ས་མ་ཡ་ཞེས་པས་ལག་པ་གཡོན་དུ་དྲིལ་བུ་གཏད་དེ། དྲིལ་བུ་གསུང་གི་དམ་ཚིག་གི་སླད་དུ། སྲིད་པ་ངོ་བོ་ཉིད་ཀྱི་བདག ། ངོ་བོ་ཉིད་ཀྱི་དངོས་མེད་བྱས། ། རང་བཞིན་དག་པའི་སེམས་དཔའ་རྣམས། ། དམ་པའི་སྲིད་པ་སྐྱེ་བར་ཤོག ། ཞེས་པ་སྟེ། དེའི་དོན་ནི། དྲིལ་བུ་འདི་ནི་ཆོས་ཀྱི་དབྱིངས་སྐྱེ་འགག་ཐམས་ཅད་དང་བྲལ་བ་མཚོན་པར་བྱེད་པ་ཡིན་ལ། རང་གི་ངག་སྲིད་པ་ཐམས་ཅད་རང་བཞིན་གྱིས་རྣམ་པར་དག་པ་སྟོན་པར་བྱེད་པ་ངེས་དོན་གྱི་དྲིལ་བུ་ཡིན་ནོ་སྙམ་པའི་མོས་པ་མཛོད།
པུཥྤེ་སོགས་ཀྱིས་མཆོད། དེ་ལྟར་དོན་ཡོད་གྲུབ་པའི་སྒོ་ནས་དྲིལ་བུའི་དབང་ཐོབ། ཕྲག་དོག་དག འདུ་བྱེད་ཀྱི་ཕུང་པོ་གནས་གྱུར། བྱ་བ་གྲུབ་པའི་ཡེ་ཤེས་མངོན་དུ་བྱས། དོན་ཡོད་གྲུབ་པ་དང་སྐལ་བ་མཉམ་པར་བྱས། ཞེས་རྟོགས་པ་བསྐྱེད། རྣམ་པར་སྣང་མཛད་མིང་གི་དབང་གི་སླད་དུ། སྭ་བྷཱ་ཝ་སོགས་དང༌། ཁྱེད་རྣམས་ཀྱི་གཟུགས་ཀྱི་ཕུང་པོ་མི་དམིགས་ཏེ་སྟོང་པར་གྱུར།
སྟོང་པའི་ངང་ལས་སྐད་ཅིག་གིས་པདྨ་དང་ཉི་མའི་དཀྱིལ་འཁོར་གྱི་སྟེང་དུ་ཁྱེད་རྣམས་ཀྱི་གཟུགས་ཀྱི་ཕུང་པོ་རྣམ་པར་སྣང་མཛད་ཧེ་རུ་ཀ་སྐུ་མདོག་དཀར་པོ་ཞལ་གཅིག་ཕྱག་གཉིས་པ་གཡས་འཁོར་ལོ་གཡོན་དེས་ཡུ་བ་བྱས་པའི་དྲིལ་བུ་སོགས་ནས་བཞུགས་པ། དེ་ལ་ཕྱག་རྒྱ་ཆེན་པོ་སྐུའི་དམ་ཚིག་དང་མིང་གི་དབང་ལྷན་ཅིག་པའི་དོན་དུ། ཁྱེད་རྣམས་རྡོ་རྗེ་དྲིལ་བུ་བསྣོལ་ཏེ་འཁྱུད་པའི་ཕྱག་རྒྱས་བཟུང་ནས། གཉིས་མེད་གཉིས་མེད་རྣལ་འབྱོར་བདག ། ཕྱག་རྒྱ་ཆེན་པོར་བྱིན་གྱིས་བརླབས། ། བྱིན་རླབས་ཆེ་ལྡན་སྔགས་ཀྱི་ནི། ། དབང་གིས་དབང་བསྐུར་སྦྱིན་པར་བྱ། ། ཞེས་དང༌། རྡོ་རྗེ་དྲིལ་བུ་ལྷན་ཅིག་འཛིན་པས། ཨོཾ་ཤྲཱི་ཧེ་རུ་ཀ་ཨ་དྷི་པ་དྷི་སྟྭཾ་ཨ་བྷི་ཥིཉྩ་མི།
ཤྲཱི་ཧེ་རུ་ཀ་ནཱ་མ་ཨ་དྷི་ཥི་ཀ་ཏ། ཀྱེ་དཔལ་ཆེ་གེ་མོ་མི་བསྐྱོད་རྡོ་རྗེ་ཞེས་བྱ་བ་ལ་སོགས་པའི་མིང་གི་དབང་བསྐུར་རོ། ། པུཥྤེ་སོགས་ཀྱིས་མཆོད། དེ་ལྟར་ན་རྣམ་པར་སྣང་མཛད་ཀྱི་སྒོ་ནས་མིང་གི་དབང་ཐོབ། གཏི་མུག་དག གཟུགས་ཀྱི་ཕུང་པོ་གནས་གྱུར། ཆོས་དབྱིངས་ཡེ་ཤེས་མངོན་དུ་བྱས། རྣམ་པར་སྣང་མཛད་དང་སྐལ་བ་མཉམ་པར་བྱས་ཞེས་རྟོགས་པ་བསྐྱེད། བརྟུལ་ཞུགས་ཀྱི་དབང་གི་སླད་དུ། སྭ་བྷཱ་ཝ་དང༌།
ཁྱེད་རྣམས་ཀྱི་ཕུང་པོ་ལྔས་ཆོས་ཉིད་ལ་ཐ་མལ་དུ་འཛིན་པའི་རྣམ་རྟོག་མི་དམིགས་ཏེ་སྟོང་པར་གྱུར། སྟོང་པའི་ངང་ལས་སྐད་ཅིག་གིས་པདྨ་དང་ཉི་མའི་དཀྱིལ་འཁོར་གྱི་སྟེང་དུ། ཁྱེད་རྣམས་ཀྱི་ཕུང་པོ་ལྔའི་ཆོས་ཉིད་རྡོ་རྗེ་སེམས་དཔའ་ཧེ་རུ་ཀ་སྐུ་མདོག་དཀར་པོ་ཞལ་གཅིག་ཕྱག་གཉིས་པ། གཡས་རྡོ་རྗེ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ་རལ་པའི་སོགས་ནས་བཞུགས་པ། དེ་ལ་བརྟུལ་ཞུགས་ཀྱི་དབང་གི་དོན་དུ། ཕྱག་གཡས་སུ་རྡོ་རྗེ་བྱིན་ཏེ། འདི་ནི་སངས་རྒྱས་ཐམས་ཅད་ཀྱི། ། ཧེ་རུ་ཀ་དཔལ་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་བཟུང༌། ། ཧེ་རུ་ཀ་དཔལ་བརྟུལ་ཞུགས་བརྟན། །
ཨོཾ་སརྦ་ཏ་ཐཱ་ག་ཏཱ་སིདྡྷི་བཛྲ་ས་མ་ཡ་ཨེ་ཥ་སྟྭཾ་དྷ་ར་ཡ་མི་ཧཱུྃ་ཧ་ཧ་ཧ་ཧོཿཞེས་པས་ལག་པ་གཡས་སུ་རྡོ་རྗེ་བྱིན་ཏེ་རྡོ་རྗེའི་བརྟུལ་ཞུགས་སྦྱིན་པའོ། ། སླར་ཡང་ཐུན་མོང་མ་ཡིན་པའི་བརྟུལ་ཞུགས་ཀྱི་སླད་དུ། ཁྱེད་རྣམས་སྐད་ཅིག་གིས་ཧེ་རུ་ཀ་ཡབ་ཡུམ་གྱི་སྐུར་གྱུར་པའི་མོས་པ་མཛོད། དེ་ལ་ལག་པ་གཡོན་པར་ཐོད་པ་དང༌། གཡས་པར་ཌཱ་མ་རུ་དང༌། གྲུ་མོར་ཁ་ཊྭཱཾ་ག་དང༌། སེ་རལ་ཁར་ཚངས་སྐུད་བྱིན་ནས། ཧེ་རུ་ཀ་དཔལ་ཁ་ཊྭཱཾ་ག ། རྣལ་འབྱོར་མ་ནི་ཌཱ་མ་རུ། ། རྡོ་རྗེ་ཁ་ཊྭཱཾ་རྡོ་རྗེར་བཅས། །
དྲིལ་བུ་སིལ་སིལ་སྒྲ་སྒྲོག་ཅིང༌། ། ཚངས་པའི་སྐུད་ཐོགས་རྣལ་འབྱོར་བདག ། ཁ་ཊྭཱཾ་ག་དང་རྣལ་འབྱོར་སྣོད། ། དཔའ་བོ་ཆེན་པོས་བླང་བར་གྱིས། ། ཞེས་པས་ཐུན་མོང་མ་ཡིན་པའི་བརྟུལ་ཞུགས་སྦྱིན་པ་སྟེ། དེའི་དོན་ཡང་ཁཱ་ཊྭཱཾ་ག་ནི་ལྷ་སྐུ་བདེ་བ་ཆེན་པོ། ཌཱ་མ་རུ་ནི་ཤེས་རབ་སྟོང་པ་ཉིད་ཀྱི་སྒྲ། ཐོད་པ་ནི་བདེ་བ་སྐྱོང་བ། ཚངས་པའི་སྐུད་པ་ནི་རྣམ་པར་མི་རྟོག་པ་སྟེ། དེ་དག་དང་མ་བྲལ་བའི་སྒོ་ནས་སེམས་ཅན་གྱི་དོན་གྱིས་ཤིག
ཅེས་བརྗོད་ཌཱ་མ་རུ་དཀྲོལ་ཚུལ་དང༌། བདུད་རྩི་མྱང་ངོ༌། ། ཞི་དང་རྒྱས་དང་དབང་དང་དགུག ། སྡང་བར་བྱེད་དང་མནན་ལ་སོགས། ། བསད་དང་བསྐྲད་པ་མ་ལུས་པའི། ། ལས་དེ་རྣམས་ནི་སྒྲུབ་པར་གྱིས། ། རལ་གྲི་མིག་སྨན་ས་འོག་དང༌། ། མཆིལ་ལྷྭམ་དེ་བཞིན་རིལ་བུ་སྟེ། ། རྣལ་འབྱོར་མ་ཡི་དངོས་གྲུབ་རྣམས། ། དེ་ནས་ཅི་དགར་སྒྲུབ་པར་གྱིས། །
ཞེས་པ་སྟེ། ཞི་སོགས་དམན་པ་བཞི་དང་གྲུབ་ཆེན་བརྒྱད་དེ། དེའང་ཐུན་མོང་གི་དངོས་གྲུབ་རལ་གྲི་ཁར་བཅུག་ནས་ནམ་མཁའ་ལ་འགྲོ་བ་དང༌། མིག་ལ་མིག་སྨན་བྱུགས་ནས་འཇིག་རྟེན་གསུམ་མཐོང་བ་དང༌། ས་འོག་གི་གཏེར་བུམ་བཏོན་ནས་སེམས་ཅན་རྣམས་ལ་ཅི་འདོད་པ་སྟེར་བ་དང༌། རྐང་པ་ལ་རྫས་བྱུགས་ནས་རྐང་མགྱོགས་དང༌། རིལ་བུ་ཁར་བཅུག་ནས་སུས་ཀྱང་མི་མཐོང་ཞིང་གནོད་སྦྱིན་ལྟར་འདོད་པའི་གཟུགས་བསྒྱུར་བ་དང༌། ཐིག་ལེ་དཔྲལ་བར་བྱས་ནས་བདག་སུས་ཀྱང་མི་མཐོང་བ་དང༌། ཚེ་ཉི་ཟླ་ལྟར་གནས་པ་དང༌། ལུས་ལོ་བཅུ་དྲུག་ལོན་པ་འདྲ་བ་དང༌།
ལྕགས་ཟངས་གསེར་དུ་བསྒྱུར་བ་དང༌། གསུམ་པོ་དེ་ལ་བཅུད་ལེན་ཞེས་གསུངས་ཏེ་ཚེ་དང་ལུས་དང་ལོངས་སྤྱོད་ཀྱི་བཅུད་ལེན་དང༌། བུ་མོ་དམ་པ་དགུག་པ་ནི་གནོད་སྦྱིན་མོ་སྒྲུབ་པའི་སྒོ་ནས་ཏེ། དེ་དག་སྒྲུབ་པའི་སྒོ་ནས་ཀྱང་རང་གཞན་ལ་ཕན་འདོགས་པར་གྱིས་ཤིག་ཅེས་པའི་དོན་ཡིན་ནོ། ། དེ་ནས་ལུང་བསྟན་པ་ནི། ལུང་ཕལ་ཆེར་སངས་རྒྱས་སྤྲུལ་སྐུའི་རྣམ་པས་སྟོན་སྲིད་པས། སྐབས་འདིར་སློབ་དཔོན་ཤཱཀྱ་ཐུབ་པའི་ང་རྒྱལ་ཅན་གྱི་ལག་པ་གཡོན་གྱིས་ཆོས་གོས་ཀྱི་གྲྭ་ནས་བཟུང་ཞིང༌། གཡས་ཀྱི་མི་འཇིགས་པའི་ཕྱག་རྒྱ་དང་ལྡན་པས། ཧེ་རུ་ཀ་དཔལ་རྣལ་འབྱོར་ཆེ། ། འཁོར་ལོ་མ་ལུས་རྣམ་གནས་ཤིང༌། །
ཧེ་རུ་ཀ་དཔལ་ལུང་སྟོན་བཞིན། ། མགྲིན་གཅིག་ཏུ་ནི་ཐམས་ཅད་ཀྱིས། ། འདི་ནི་ང་ཡི་ལུང་བསྟན་ཏེ། ། ཧེ་རུ་ཀ་དཔལ་དེ་བཞིན་གཤེགས། ། དངོས་པོ་མཆོག་ཏུ་བསྒྲུབ་པའི་ཕྱིར། ། སྲིད་པའི་ངན་འགྲོ་རྣམས་ལས་བཏོན། ། ཤྲཱི་ཧེ་རུ་ཀ་ནཱ་མ་དཔལ་ཆེ་གེ་མོ་ཞེས་བྱ་བ་སརྦ་ཏ་ཐཱ་ག་ཏཱ་སིདྡྷ་ས་མ་ཡ་སྟྭཾ་བྷུར་བྷུ་བ་སྭཱ། གང་ལ་ངས་ལུང་བསྟན་པ་འདི་ལ་སངས་རྒྱས་དང་བྱང་ཆུབ་སེམས་དཔའ་དཀྱིལ་འཁོར་ལྷ་ཚོགས་དང་བཅས་པས་མགྲིན་གཅིག་ཏུ་ལུང་བསྟན་པར་མཛད་དེ། སྔགས་འདི་དང་ཕྱག་རྒྱ་འདིའི་མཐུ་ཡིན་ནོ་ཞེས་པས་ལུང་བསྟན། དེ་ནས་དབུགས་དབྱུང་བར་བྱ་སྟེ།
གསང་ཆེན་མཆོག་གི་དཀྱིལ་འཁོར་དུ། ། མཐོང་བ་དང་ནི་བཙུད་པ་ཡིས། ། སྡིག་པ་ཀུན་ལས་གྲོལ་བར་འགྱུར། ། ཁྱོད་ནི་ཤིན་ཏུ་དེ་རིང་གནས། ། དབང་ནི་བསྐུར་བ་ཙམ་གྱིས་ནི། ། སློབ་མ་ཡོན་ཏན་བདག་པོར་འགྱུར། ། སློབ་དཔོན་ཉིད་ཀྱི་བདེ་བ་ཡི། ། བརྟན་དང་གཡོ་བའི་དམ་ཚིག་ཡིན། ། སེམས་དག་ཐོ་རངས་དུས་ལངས་ཏེ། ། བཟའ་དང་བསྲུང་བ་ལ་སོགས་པའི། །
སྡོམ་པའི་བདག་ཉིད་ཅན་བསྲུང་ངོ༌། ། ལུས་དང་སྲོག་ལ་མི་ལྟོས་པར། ། དམ་ཚིག་དང་ནི་སྡོམ་པ་བསྲུང༌། ། ཉིན་དང་མཚན་མོ་ལན་གསུམ་དུ། ། རྟག་ཏུ་བཟླས་ལ་གཞོལ་བར་བྱོས། ། གང་ཚེ་ཉམས་ན་རྣལ་འབྱོར་པ། ། ཁ་ན་མ་ཐོ་སྦོམ་པོར་འགྱུར། ། དགུན་ཟླ་འབྲིང་པོ་ནས་བརྩམས་ཏེ། ། ཟླ་བ་རེ་རེ་བསྲུང་བ་ནི། ། གཉིས་སུ་མེད་པའི་འཁོར་ལོ་གནས། །
ཚེས་བཅུའི་དུས་སུ་མཆོད་པར་བྱ། ། ཤ་དང་ཆང་སོགས་གང་ཅིའང་རུང༌། ། དཔའ་བོ་རྣལ་འབྱོར་མ་ཡི་ཚོགས། ། ཧེ་རུ་ཀ་སོགས་རབ་ཏུ་མཆོད། ། ཐེག་པ་དམན་ལ་འདོད་མི་བྱ། ། སེམས་ཅན་དོན་ལ་རྒྱབ་ཕྱོགས་མིན། ། འཁོར་བ་དག་ཀྱང་ཡོངས་མི་སྤངས། ། མྱ་ངན་འདས་ལ་དགའ་མི་བྱ། ། དཔའ་བོ་རྣལ་འབྱོར་མ་ཀུན་ལ། ། ཁྱོད་ཀྱིས་བརྙས་པ་མི་བྱའོ། །
ཕྱག་རྒྱ་གཞོན་པ་མཚོན་ཆ་དང༌། ། མཚན་མ་འགོམ་པར་མི་བྱའོ། ། དམ་ཚིག་རབ་བསྲུང་བསོད་ནམས་ཀྱིས། ། ཚེ་འདི་ཉིད་ལ་འགྲུབ་པར་འགྱུར། ། བུད་མེད་ཐམས་ཅད་མཐོང་བ་ན། ། གཡོན་ནས་ལན་གསུམ་བསྐོར་བྱས་ནས། ། སྤྱི་བོའི་ཕྱག་ནི་བྱས་ནས་ཀྱང༌། ། ལན་གསུམ་བར་དུ་གསོལ་བ་གདབ། ། བདག་ནི་མ་ཁྱོད་བུ་ཡིན་ཏེ། ། ཇི་སྲིད་བྱང་ཆུབ་འགྱུར་བར་དུ། །
བྱང་ཆུབ་ཡན་ལག་ནུ་མ་ལས། ། བྱུང་བའི་རང་གི་འོ་མས་སྐྱོངས། ། གཉིས་མེད་ཡེ་ཤེས་སྤྱོད་ལྡན་པའི། ། བསླབ་པ་བླང་བ་སྔོན་འགྲོ་བས། ། ཚངས་པར་སྤྱོད་པ་ཤིན་ཏུ་བསྲུངས། ། དམ་ཚིག་དེ་ལ་རྟག་གནས་ཏེ། ། དེ་སྔོན་འགྲོ་བའི་གསང་བ་ཡིན། ། སྤྱོད་དང་གྲོལ་བའི་གནས་འདོད་པའི། ། ཡིད་ལ་འདོད་པ་ཀུན་འགྲུབ་འགྱུར། ། དེའི་དོན་ནི་ཁྱེད་རྣམས་སྔགས་དང་རྒྱུད་དང་མན་ངག་འཛིན་པའི་རྡོ་རྗེ་སློབ་དཔོན་ཆེན་པོར་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་དཀྱིལ་འཁོར་གྱི་ལྷ་ཚོགས་རྣམས་ཀྱིས་མཐུན་པར་གསུང་ཞིང༌།
བུ་སྡུག་པ་ལྟར་ཡོངས་སུ་དགོངས་པའི་ཕྱིར། དེང་ཕྱིན་ཆད་ཁྱེད་རྣམས་རྡོ་རྗེ་སློབ་དཔོན་དུ་གྱུར་པ་ཡིན་པས། དེའི་ལས་སུ་བྱ་བ་དཀྱིལ་འཁོར་འདྲི་བ་ལ་སོགས་པ་དང༌། དམ་ཚིག་དང་སྡོམ་པའི་ཚོགས་ཐུན་མོང་དང་ཐུན་མོང་མ་ཡིན་པའི་དམ་ཚིག་འཁོར་ལོ་སྡོམ་པ་ནས་ཇི་སྐད་བཤད་པ་རྣམས་ཀྱང་བསྲུང་བསྡམ་ཚུལ་བཞིན་དུ་བྱས་ན་དངོས་གྲུབ་ཐམས་ཅད་ཚེ་འདི་ཉིད་ལ་འགྲུབ་པར་འགྱུར་རོ། ། ཞེས་པའི་དོན་ཏེ། ཇི་སྐད་བཤད་པའི་དམ་ཚིག་དང་སྡོམ་པ་དེ་རྣམས་ཀྱང་ཚུལ་བཞིན་དུ་བསྲུང་ངོ་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་བཀའ་སྩལ་པ། ། དེ་ལྟར་བདག་གིས་བགྱིད་པར་འཚལ། ། ཞེས་བརྗོད་པར་བྱའོ། ། དེ་ལྟར་ན་བསྐྱེད་པ་རྡུལ་ཚོན་ནམ་རས་བྲིས་ཀྱི་དཀྱིལ་འཁོར་དུ་བུམ་པའི་དབང་ཐོབ།
ལུས་ཀྱི་དྲི་མ་དག ལམ་བསྐྱེད་རིམ་བསྒོམ་པ་ལ་དབང༌། འབྲས་བུ་སྤྲུལ་པའི་སྐུ་འགྲུབ་པའི་སྐལ་བ་ཅན་དུ་བྱས་པ་ཡིན་ནོ། ། གསང་དབང་དགོས་པ་ཡོན་གསོལ་གདབ། ། མིག་དགབ་གསང་དབང་མིག་རས་འགྲོལ། ། ཞེས་པ་ལྟར་དེ་ནས་གསང་དབང་ནོད་པར་འདོད་པས་དེའི་དགོས་པ་ནི། སངས་རྒྱས་ཐོད་པའི་རྒྱུད་ལས། དཔེར་ན་བུ་ཚ་མེད་པའི་ཁྱིམ། ། ཤི་མ་ཐག་ཏུ་སྟོང་པར་འགྱུར། ། དེ་བཞིན་དབང་དང་བྲལ་ན་ནི། །
ཡེ་ཤེས་ཀུན་གྱི་སྟོང་པར་འགྱུར། ། ཞེས་པ་སྟེ། དེའི་དོན་ནི་གསང་བའི་དབང་མ་བསྐུར་བ་ལམ་བསྒོམས་ཀྱང་ཡེ་ཤེས་མི་སྐྱེ་བ་དཔེའི་སྒོ་ནས་བསྟན་པ་ལྟར་གསང་དབང་ཞུ་བའི་ཡོན་དུ། སློབ་མས་སྣ་ཚོགས་པའི་གོས་དང་རྒྱན་དང་མཆོད་པ་རྣམས་ཀྱིས་མཆོད་ཅིང༌། ལང་ཚོ་ལ་བབས་པའི་རིག་མ་མཚན་ཉིད་དང་ལྡན་པ་འབུལ་བར་མོས་ལ། མཎྜལ་འབུལ་དུ་གཞུག མཎྜལ་ཕུལ་ནས་བླ་མ་ཧེ་རུ་ཀ་ཆེན་པོ་ལ་རབ་ཏུ་དད་ཅིང་དྲི་མ་མེད་པའི་སེམས་ཀྱིས་གསོལ་བ་འདེབས་པ་འདིའི་རྗེས་ཟློས་མཛོད། འཁོར་བ་འདམ་དུ་བྱིང་བ་བདག ། དཔུང་གཉེན་ཁྱོད་ཀྱིས་བསྒྲལ་དུ་གསོལ། ། བདག་ནི་རྩོལ་ཆུང་སྐལ་དམན་ཞིང༌། །
སངས་རྒྱས་ཆོས་ནི་རྣམ་པར་སྤངས། ། ཀྱེ་ཀྱེ་སྟོན་པ་བླ་མ་ཆེ། ། མགོན་པོ་ཁྱེད་ཀྱིས་བརྩེ་བར་མཛོད། ། ཅེས་ལན་གསུམ་བརྗོད་དེ། སྔོན་ཆད་གསང་དབང་མ་ཐོབ་པའི་བརྡར། ཨོཾ་ཨཱཿཧཱུྃ་གསུང་ཞིང་མིག་རས་འཆིང་བར་ཞུ། དེའང་ཆུ་ལ་སོགས་པའི་བུམ་དབང་སྔོན་དུ་སོང་ཟིན་པའི་སློབ་མ་ཞིག་ལ་གསང་དབང་བསྐུར་བ་སྟེ། དེའང༌། དམ་ཚིག་ཕྱག་རྒྱར་རབ་གསུངས་པ། ། ཡིད་ཀྱི་ལུས་ནི་བརྟན་ཕྱིར་རོ། །
གང་གི་ལུས་ཀུན་བརྟན་བྱེད་པ། ། དེ་ནི་ཕྱག་རྒྱར་རབ་ཏུ་གྲགས། ། ཞེས་བརྗོད་ནས། སློབ་དཔོན་སངས་རྒྱས་ཐོད་པ་ཡབ་ཡུམ་སྙོམས་པར་ཞུགས་པ་ལས་བྱུང་བའི་བྱང་ཆུབ་ཀྱི་སེམས་མུ་ཏིག་རྡོག་མ་ལྟ་བུ་སློབ་མའི་ལྕེ་ལ་བཞག་པར་མོས་ཏེ། གསང་དབང་གི་རྫས་སློབ་མའི་ཁར་བྱིན་པ་མགྲིན་པར་མིད་པས་ཟག་མེད་ཀྱི་བདེ་བས་ཚིམ་པར་གྱུར་ནས། ཨ་ཏི་སུ་ཥ་ཞེས་གསུང་ཞིང་མྱང་བར་ཞུ། དེ་ལྟར་མྱངས་པས་མགྲིན་པར་གཞིར་གནས་པའི་ཡ་ར་ལ་ཝ་ཞེས་པའི་ཡི་གེ་བྱང་ཆུབ་ཀྱི་སེམས་ཀྱིས་གང་བ་དམ་ཚིག་པའི་ཚུལ་དུ་གནས་པ་ལ། སློབ་དཔོན་གྱིས་བྱིན་པའི་བྱང་ཆུབ་ཀྱི་སེམས་དེ་ཉིད་ཡེ་ཤེས་པའི་ཚུལ་དུ་འདྲེས་པས། སྣང་མཆེད་ཐོབ་གསུམ་གྱི་འཁོར་དུ་བྱུང་བའི་རང་བཞིན་བརྒྱད་ཅུའི་རྟོག་པ་རགས་པ་རྣམས་འགགས་ནས། སྟོང་པ་དང་ཤིན་ཏུ་སྟོང་པ་ཆེན་པོའི་ཉམས་སྐྱེས་ཏེ།
སྣང་བ་གསུམ་གྱི་རང་བཞིན་སྟོང་པ་གསུམ་རོ་གཅིག་ཏུ་གྱུར་པ་གསལ་སྟོང་བདེ་བས་བརྒྱན་པའི་ཏིང་ངེ་འཛིན་ཁྱད་པར་ཅན་རྒྱུད་ལ་སྐྱེས་པར་མོས་ལ་ཅུང་ཟད་མཉམ་པར་འཇོག་པ་ཞུ། དེ་ནས་སློབ་དཔོན་གྱིས། ཁམས་གསུམ་ཐབས་དང་ཤེས་རབ་གཅིག ། བདེ་ཆེན་གཉིས་མེད་ཡེ་ཤེས་གསལ། ། སློབ་མ་ནུས་དང་ལྡན་པར་འགྱུར། ། དེ་ལྟར་དབང་ཆོག་བསྐུར་བྱས་པས། ། མགོན་པོ་ས་བཅུ་དང་མཉམ་འགྱུར། ། ཞེས་པ་སྟེ། འདིའི་དབང་བསྐུར་བས་སློབ་མ་ས་བཅུ་ཐོབ་པ་དང་ཚུལ་མཚུངས་པ་ཡིན་ནོ་ཞེས་པའི་དོན་ཏེ། དེ་ལྟར་ན་དབང་དེ་ཐོབ་པའི་བརྡར་ཨོཾ་ཨཱཿཧཱུྃ་གསུང་ཞིང་མིག་རས་འགྲོལ་བར་ཞུ།
དེ་ལྟར་ན་རྫས་གསང་བ་བྱང་ཆུབ་སེམས་ཀྱི་དཀྱིལ་འཁོར་དུ་གསང་བའི་དབང་ཐོབ། ངག་གི་དྲི་མ་དག ལམ་ཙནྡྲ་ལི་བསྒོམ་པ་ལ་དབང༌། འབྲས་བུ་ལོངས་སྐུའི་ས་བོན་རྒྱུད་ལ་བཞག་པ་ཡིན་ནོ། ། གསུམ་པ་ཡོན་གསོལ་དགོས་པ་དང༌། མིག་དགབ་དབང་དངོས་མིག་རས་འགྲོལ། ཤེས་རབ་ཡེ་ཤེས་ཀྱི་དབང་ཞུ་བའི་ཡོན་དུ་མཎྜལ་འབུལ་དུ་གཞུག དེ་ལྟར་ཕུལ་ནས་གསོལ་བ་འདེབས་པ་འདིའི་རྗེས་ཟློས་མཛོད། རྣམ་པོར་རྟོག་པ་མང་པོ་ཡིས། ། གཡོགས་པའི་བག་ཆགས་རབ་ལྡན་པ། །
འཁོར་བའི་འདམ་དུ་བྱིང་བ་བདག ། མཛེས་མ་ཁྱོད་ཀྱིས་སྐྱོབ་པར་མཛོད། ། གྲགས་ཆེན་སྙིང་རྗེར་ལྡན་པ་ཡིས། ། ལྷ་མོ་དེས་ནི་ཞི་བར་མཛོད། ། ཅེས་ལན་གསུམ་གྱིས་གསོལ་བ་བཏབ་ནས་མིག་རས་འཆིང༌། དབང་བསྐུར་བའི་དགོས་པ་ནི། དཔེར་ན་པི་ཝང་སྦྱོར་ཀུན་ཚོགས། ། རྒྱུད་དང་བྲལ་ན་བརྡུང་མི་རུང༌། ། དེ་བཞིན་དབང་དད་བྲལ་བ་ནི། ། སྔགས་དང་བསམ་གཏན་འགྲུབ་མི་འགྱུར། །
ཞེས་པ་སྟེ་དབང་གསུམ་པ་མ་བསྐུར་བར་ལམ་བསྒོམས་ཀྱང་སྔགས་དང་བསམ་གཏན་མི་འགྲུབ་པའང་པི་ཝང་རྒྱུད་དང་བྲལ་བའི་དཔེས་བསྟན་པ་ཡིན་ནོ། ། དེ་ནས་སློབ་དཔོན་གྱི་ཐུགས་ཀ་ནས་རིག་མ་མཚན་ཉིད་དང་ལྡན་ཞིང་ཡིད་དུ་འོང་བ་ཞིག་སྤྲུལ་ཏེ་སློབ་མ་ལ་གཏད་ནས། གང་གི་ཤེས་རབ་མཉེས་པ་ཡིས། ། སངས་རྒྱས་ཐམས་ཅད་ཀྱིས་ནི་མཆོད། ། འདི་ཉིད་ལ་ནི་སངས་རྒྱས་བཞུགས། ། གཞན་ཡང་དངོས་གྲུབ་གཙོ་བ་དང༌། ། སྙིང་རྗེ་ལྡན་པ་གཞན་གང་ཞིག ། མཁའ་འགྲོ་མ་ཀུན་འདི་ལ་བཞུགས། ། ཞེས་གནང་བ་བྱིན་ཏེ། དེ་ཡབ་སངས་རྒྱས་ཐོད་པ་དང་ཡུམ་སྣ་ཚོགས་བདེ་མ་གསལ་བ་ལྷའི་འདུ་ཤེས།
ཡུམ་གྱི་བྷ་ག་ཨ་ལས་པདྨ། ཡབ་ཀྱི་གསང་བ་ཧཱུྃ་ལས་རྡོ་རྗེར་བྱིན་གྱིས་བརླབས་པ་སྔགས་ཀྱི་འདུ་ཤེས། ཐབས་འདི་ལ་བརྟེན་ནས་ལྷན་སྐྱེས་ཡེ་ཤེས་མངོན་དུ་བྱའོ་སྙམ་པ་ཆོས་ཀྱི་འདུ་ཤེས་ཏེ་འདུ་ཤེས་གསུམ་དང་མ་བྲལ་བས། བཙུམ་པ་དང༌། འཁྱུད་པ་དང༌། བསྲུབ་པ་དང༌། ཆེར་བསྲུབས་པས་སྦྱོར་བས་བྱང་ཆུབ་ཀྱི་སེམས་སྤྱི་བོ་ནས་མགྲིན་པར་བྱོན་པས་དགའ་བ། དེ་ནས་སྙིང་གར་བྱོན་པས་མཆོག་དགའ། དེ་ནས་ལྟེ་བར་བྱོན་པས་དགའ་བྲལ། དེ་ནས་ཡབ་ཡུམ་མཁའ་གསང་རྩེར་བྱོན་པས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་པར་མོས་པ་མཛོད།
ཤེས་རབ་པདྨའི་ནང་དབུས་སུ། ། དཔག་ཚད་བྱེ་བས་དཀྱིལ་འཁོར་ལ། ། གསུམ་བརྩེགས་དགའ་བའི་བདག་ཉིད་ལུས། ། འཁོར་བའི་འཇིགས་པ་ལས་སྐྱོབ་པ། ། དཀྱིལ་འཁོར་དེ་ཡི་དབུས་གནས་པ། ། མཁས་པ་སློབ་མ་བཟང་དབང་བསྐུར། ། གལ་ཏེ་བླ་མེད་བྱང་ཆུབ་འདོད། ། ཕྱི་ཡི་དཀྱིལ་འཁོར་བྱ་བ་མིན། ། ལྷ་རྣམས་བཤིག་པ་ཙམ་གྱིས་ནི། ། སྡིག་པ་ཆེན་པོ་སྐྱེ་བར་འགྱུར། །
དེས་ན་རྡུལ་ཚོན་ཙམ་གྱིས་ནི། ། དེ་བཞིན་ལྷ་རྣམས་དག་མི་འགྱུར། ། རྡོ་རྗེ་འཁོར་ལོ་རིན་ཆེན་དང༌། ། དེ་བཞིན་པདྨ་རལ་གྲི་ཉིད། ། བྱས་ན་སླར་ཡང་འཆི་བྱེད་པ། ། སྐྱེས་བུ་ཐ་ཤལ་དམྱལ་བར་འགྲོ། ། གང་གི་སངས་རྒྱས་སྤྱན་འདྲེན་ཞིང༌། ། གང་གིས་གཤེགས་སུ་གསོལ་བ་ཡིས། ། རྡོ་རྗེ་སེམས་དཔའ་བྱོན་པ་དང༌། ། དེ་བཞིན་གཤེགས་པ་བྱོན་པ་རྣམས། །
གང་ནའང་བཞུགས་པ་མ་ཡིན་ཏེ། ། དྲི་མ་མེད་ཅིང་དག་པའི་ལུས། ། གང་གི་སྤྱན་དྲངས་གཤེགས་སུ་གསོལ། ། དེ་ཉིད་ཀྱིས་ན་རྟག་མེད་པ། ། དེ་བཞིན་གཤེགས་པ་རྣམས་ཕྱག་བྱ། ། ཞེས་པ་སྟེ། དེའི་དོན་ནི་བླ་ན་མེད་པའི་བྱང་ཆུབ་ཐོབ་པར་འདོད་པས། ཕྱག་རྒྱ་བྷ་གའི་དཀྱིལ་འཁོར་དུ་དབང་བསྐུར་བ་འདི་ནི་མཆོག་ཡིན་གྱི། དེ་ལས་གཞན་པ་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་སོགས་ནི་ལྷ་བཤིག་པར་འགྱུར་བའི་སྡིག་པ་འབྱུང་བ་ལ་སོགས་པས་ཕྱིའི་དཀྱིལ་འཁོར་སོགས་ནི་དམན་པ་ཉིད་དེ། དེ་བཞིན་གཤེགས་པ་རྣམས་ནི་གང་གིས་སྤྱན་འདྲེན་པ་དང༌།
འབྱོན་པ་སོགས་གང་དུའང་ཡོད་པ་མ་ཡིན་ནའང༌། དྲི་མ་མེད་ཅིང་དག་པའི་བདག་ཉིད་ཅན་རྣམས་ནི། གཤེགས་པ་དང་བཞུད་པའི་ཚུལ་སྟོན་པ་ཙམ་ཟད་དོ་ཞེས་པའི་དོན་ཏེ། དེ་ཡས་བབ་ཀྱི་དགའ་བ་ཡིན། མས་བརྟན་གྱི་དགའ་བ་བསྒྲུབ་པའི་སླད་དུ། བྱང་ཆུབ་ཀྱི་སེམས་མཁའ་གསང་གི་རྩེ་མོར་རླུང་འཕོ་བ་མེད་པའི་སྟོབས་ཀྱིས་བཟུང་བ་སྟེ། སླར་ཡི་གེ་ཧཱུྃ་གི་གདངས་ཅན་གྱི་རླུང་གིས་དྲངས་ཏེ། ལྟེ་བར་བྱོན་པས་དགའ་བ། སྙིང་གར་བྱོན་པས་མཆོག་དགའ། དཔྲལ་བར་བྱོན་པས་ཁྱད་པར་དགའ་བ།
གཙུག་ཏོར་དུ་བྱོན་པས་ལྷན་ཅིག་སྐྱེས་པའི་དགའ་བ་བརྟན་པར་བྱས། དེའི་ཚེ་བྱང་ཆུབ་ཀྱི་སེམས་ཀྱིས་ལུས་ཐམས་ཅད་ལ་ཁྱབ། དེ་ཐམས་ཅད་ལ་བདེ་བས་ཁྱབ། དེ་ཐམས་ཅད་ལ་མི་རྟོག་པས་ཁྱབ་སྟེ། བདེ་སྟོང་དབྱེར་མེད་ཀྱི་ཏིང་ངེ་འཛིན་སྐྱེས་པར་མོས་པ་མཛོད། འབྲུ་གསུམ་དང་མིག་རས་འགྲོལ། དེ་ལྟར་ན་ཕྱག་རྒྱ་བྷ་གའི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་དྲི་མ་དག ལམ་ཕྱག་རྒྱའི་རྣལ་འབྱོར་བསྒོམ་པ་ལ་དབང༌། འབྲས་བུ་ཆོས་སྐུའི་ས་བོན་རྒྱུད་ལ་བཞག་པ་ཡིན་ནོ། །
བཞི་པ་ཡོན་དབུལ་གསོལ་བ་གདབ། ། མིག་དགབ་དབང་དངོས་མིག་རས་འགྲོལ། ། དེ་ནས་དབང་བཞི་པ་ཞུ་བའི་ཡོན་དུ་མཎྜལ་འབུལ་དུ་གཞུག ། མཎྜལ་ཕུལ་ནས་གསོལ་བ་འདེབས་པའི་རྗེས་ཟློས་མཛོད། ཁྱོད་ཞབས་པདྨའི་བཀའ་དྲིན་གྱིས། ། གཙོ་བོས་དབང་བསྐུར་རྣམ་གསུམ་གནང༌། ། དེ་རིང་རིན་ཆེན་བཞི་པ་ཡང༌། ། བཀའ་དྲིན་གྱིས་ནི་བསྐྱབ་ཏུ་གསོལ། ། ཞེས་ལན་གསུམ་གྱིས་གསོལ་བ་བཏབ། སྔོན་ཆད་དབང་བཞི་པ་མ་ཐོབ་པའི་བརྡར་འབྲུ་གསུམ་གྱིས་མིག་རས་འཆིང༌།
ཁྱེད་རྣམས་ཀྱི་དབང་གསུམ་པའི་ལྷན་ཅིག་སྐྱེས་པའི་དགའ་བའི་དུས་སུ་རྟོག་པ་ཐམས་ཅད་འགགས་ནས་སེམས་ཉིད་བདེ་བ་ཆེན་པོར་རིག་པའི་ཡེ་ཤེས་དེས་མཚོན་པའི་དོན་གྱི་ཡེ་ཤེས་དོན་དམ་པ་བྱང་ཆུབ་ཀྱི་སེམས་དེ་ཉིད་ཚིག་ཙམ་གྱི་སྒོ་ནས་ངོ་སྤྲད་པ་ནི། གང་དུ་དབང་པོ་འགགས་གྱུར་པ། ། བདག་རྟོགས་རང་བཞིན་ཉམས་པ་སྟེ། ། ཀྱེ་དེ་ལྷན་ཅིག་སྐྱེས་གྱུར་པ། ། བླ་མའི་ཞལ་སྔར་གསལ་བར་ཞུས། ། ཞེས་པ་སྟེ། དེ་ཉམས་སུ་ལེན་པ། ཁྱེད་རྣམས་ལུས་མཉམ་གཞག་གི་སྤྱོད་ལམ་དང་ལྡན་ཞིང༌། ངག་རླུང་རྒྱུ་བ་སོར་བཞག ཡིད་རྣམ་རྟོག་གི་སྤྲོ་བསྡུའམ་དུས་གསུམ་གྱི་རྟོག་པ་ཐམས་ཅད་སྤངས་ཏེ།
ཡུལ་གཟུགས་སྒྲ་ལ་སོགས་པ་གང་ལའང་མི་འཇུག་པར་སྔར་གྱི་དབང་གསུམ་པའི་དུས་ཀྱི་དཔེའི་ཡེ་ཤེས་ཀྱི་སྟེང་དུ་རྟོགས་པར་བྱ་བ་ནི། རང་ཉིད་དབང་གསུམ་པའི་གནས་སྐབས་སུ་ལྷ་སྐུ་ཞལ་ཕྱག་གི་རྣམ་པ་སྣང་ལ་རང་བཞིན་མེད་པ་སྒྱུ་མ་ལྟ་བུའི་སྐུ་ཅན་དུ་སྣང་བ་སྤྲུལ་པའི་སྐུ་དང༌། དེའི་སེམས་རྒྱུད་ཕྱག་རྒྱ་དང་མཉམ་པར་སྦྱོར་བ་ལས་བྱུང་བའི་བདེ་བ་ཆེན་པོའི་ཡེ་ཤེས་ཀྱི་རྣམ་པར་ཤར་བ་ལོངས་སྤྱོད་རྫོགས་པའི་སྐུ་དང༌། ལྷ་སྐུ་བདེ་བ་ཆེན་པོའི་རྣམ་པར་སྣང་བ་དེ་ཉིད་སྐྱེ་འགག་གནས་གསུམ་ཐམས་ཅད་དང་བྲལ་བ་ཆོས་ཀྱི་སྐུ་དང༌། དེ་གསུམ་ལྡོག་ཚུལ་ཐ་དད་ཀྱང་རང་བཞིན་སོ་སོར་དབྱེར་མི་ཕྱེད་པ་ངོ་བོ་ཉིད་ཀྱི་སྐུ་སྟེ། མདོར་ན་ཞེས་པས་ཡུལ་དང་དབང་པོ་དང་བདག་ཏུ་འཛིན་པའི་རྟོག་པ་རྣམས་འགགས་ཤིང༌། མཉམ་པ་ཉིད་མི་རྟོག་པ་ཉིད་དུ་གནས་པ་ནི་ལྷན་ཅིག་སྐྱེས་པའི་ཡེ་ཤེས་དབང་བཞི་པ་ཡིན་ནོ། ། དབང་དེ་ཐོབ་པའི་བརྡར་ཨོཾ་ཨཱཿཧཱུྃ་གིས་མིག་རས་བགྲོལ་བར་ཞུ། དེ་ལྟར་ན་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཐོབ། ལུས་ངག་ཡིད་གསུམ་ཆར་གྱི་དྲི་མ་དག
ལམ་ཕྱག་རྒྱ་ཆེན་པོ་བསྒོམ་པ་ལ་དབང༌། འབྲས་བུ་ངོ་བོ་ཉིད་སྐུའི་ས་བོན་རྒྱུད་ལ་བཞག་པ་ཡིན་ནོ། ། དེ་ནི་དབང་བཞི་པ་སྟེ། དེ་དག་གི་གནས་སྐབས་སུ་ཐོབ་ཅིང་ཁས་བླངས་པའི་དམ་ཚིག་དང་སྡོམ་པ་ཐམས་ཅད་འཛིན་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་སོགས་དང༌། དབང་རྫོགས་པར་ཐོབ་པའི་གཏང་རག་ཏུ་མཎྜལ་འབུལ། དེར་མ་ཟད་ལུས་ལོངས་སྤྱོད་རྣམས་ཀྱང་འབུལ་གྱི་ཆ་ཤས་ནས་ལོངས་སྤྱོད་དུ་གསོལ་སྙམ་པས་རྗེས་ཟློས་མཛོད། དེང་ནས་བརྩམས་ཏེ་བདག་བྲན་དུ། ། ཁྱེད་ལ་བདག་ནི་འབུལ་ལགས་ཀྱི། ། ཁྱེད་ཀྱིས་སློབ་མར་བཟུང་བ་དང༌། །
ཆ་ཡིས་ཀྱང་ནི་སྤྱད་དུ་གསོལ། ། ཞེས་བརྗོད་པར་བྱའོ། ། དེའང་དཀྱིལ་འཁོར་འདིར་དབང་བསྐུར་བ་ཐོབ་པའི་ཕན་ཡོན་ནི། མཚམས་མེད་ལྔ་ནི་བྱེད་པ་དང༌། ། རྨོངས་དང་མ་རུངས་ལས་བྱེད་དང༌། ། སྐྱེ་བ་དམན་འགྱུར་འགྲོ་བ་རྣམས། ། རྡུལ་ཚོན་མཐོང་བས་གྲོལ་བར་འགྱུར། ། དཀྱིལ་འཁོར་དག་ཏུ་མངོན་ཞུགས་པ། ། གཙང་མའི་གནས་སུ་སྐྱེ་བར་འགྱུར། ། ཤིན་ཏུ་སྦྱོར་བའི་སེམས་ཀྱིས་ནི། །
སྐྱེ་འདི་དངོས་གྲུབ་མ་ཐོབ་ཀྱང༌། ། སྐྱེ་གཞན་སྲིད་པར་དངོས་གྲུབ་འགྱུར། ། ཞེས་གསུངས་སོ། ། དེ་ལྟར་ཕན་ཡོན་ཆེན་པོ་དང་ལྡན་ཡང་རང་ཉིད་ལ་དབང་བཀའ་མེད་པར་གཞན་ལ་དབང་བསྐུར་བ་ནི་ཉེས་པ་ཤིན་ཏུ་ཆེ་སྟེ། རྨོངས་པ་གང་ཞིག་དབང་མེད་པར། ། བདག་གི་དབང་བསྐུར་ཞེས་སྨྲ་བ། ། ཇི་སྲིད་སངས་རྒྱས་བཞུགས་ཀྱི་བར། ། སློབ་མར་བཅས་ཏེ་དམྱལ་བར་འགྲོ། ། ཞེས་སོ། ། དེས་ན།
གང་ཡང་བླ་མ་བརྒྱུད་པ་ཡི། ། རིམ་འོང་དེ་ཉིད་རིགས་པ་ཡིས། ། སྒྲུབ་པ་པོ་ཡི་འགྲུབ་སྙམ་དགོངས། ། ཞེས་འབྱུང་བ་ལྟར་ཤེས་པར་བྱའོ། ། བསོད་ནམས་འདི་ཡིས་སོགས་ཀྱིས་སློབ་མ་རང་གནས་སུ་བཏང་ངོ༌། ། དེ་ནས་སློབ་དཔོན་གྱིས་དཀྱིལ་འཁོར་ལ་མཆོད་པ་དང་བསྟོད་པ་འདོད་དོན་ཞུ་བ་རྣམས་བྱས། དཀྱིལ་འཁོར་གྱི་ལྷ་རྣམས་ལ་བཟོད་པར་གསོལ་ནས་གཤེགས་སུ་གསོལ་ལ། རྡུལ་ཚོན་རྣམས་གསེར་ལ་སོགས་པའི་བུམ་པར་བསྡུས་ལ་ཆུ་བོར་དོར་ཞིང་ཕུར་བུ་རྣམས་ཕྱུང་ནས། དྲི་ཞིམ་པོའི་ཆུ་དང་བ་བྱུང་ལ་སོགས་པས་ཐིག་རྗེས་བཀྲུས་ལ་ལས་ཀྱི་རྗེས་མི་མངོན་པར་བྱའོ། ། རས་བྲིས་ལྟར་ན་ཕྱོགས་བཅུ་ན་བཞུགས་པའི་སོགས་ནས།
སུ་པྲ་ཏིཥྛའི་བར་གྱིས་བརྟན་བཞུགས་བྱ། རང་གི་སྙིང་གར་ཨོཾ། དཔྲལ་བར་ཧཾ་སོགས་ཀྱིས་གོ་ཆ་བཅིང་བ་དང་གནས་གསུམ་བསྲུང༌། དགེ་བ་འདི་ཡིས་ནམ་མཁའི་མཐའ་ཀླས་སོགས་བསྔོ་བ་སྨོན་ལམ་བཀྲ་ཤིས་རྒྱས་པས་མཐའ་བརྒྱན་པར་བྱའོ། ། སྨྲས་པ། རྒྱུན་ཆགས་གྲུབ་པ་རྣལ་འབྱོར་གསང་མཐའ་ཡི། ། བདེ་ཆེན་སྙིང་པོ་ལེན་འཛིན་ཐར་པ་ཆེའི། ། གྲོང་ཁྱེར་མཆོག་ཏུ་སྐལ་བཟང་སྐུ་བཞི་དང༌། ། ཡེ་ཤེས་ལྔ་ལྡན་སྨིན་པར་བྱེད་པའི་ཐབས། ། བཟང་ངན་སྟོང་གཟུགས་སྟོན་པའི་མེ་ལོང་ཁྱོད། །
དབང་པོ་འབྲིང་རྟུལ་འཇུག་ཡུལ་ཆོ་ག་ཡི། ། སྒྲུན་ཟླ་ང་ལ་ཡོད་སྙམ་རྒྱགས་མི་འཚལ། ། དགོངས་འགྲེལ་མཁས་པའི་བློས་ཀྱང་འགྲན་གྱིས་དོགས། ། ཟབ་ཡངས་གེ་སར་འདབ་མ་རབ་རྫོགས་ཀྱང༌། ། རྒྱས་མིན་ངག་གི་རྒྱ་ནང་ཆུད་པ་དེ། ། དཔྱད་གསུམ་དགའ་མའི་ཁ་ཆང་གིས་ཕྱེ་བ། ། རྒྱལ་བསྟན་རལ་པར་མཛེས་པའི་རྒྱན་གྱུར་ཅིག ། ཅེས་བདེ་མཆོག་སངས་རྒྱས་ཐོད་པ་ལྷ་ཉེར་ལྔའི་དཀྱིལ་འཁོར་དབང་ཆོག་བ་ཀུ་ལའི་ཁ་འབྱེད་ཅེས་བྱ་བ་འདི་ནི། གྲུབ་ཆེན་ས་ར་ཧའི་མཛད་པའི་རྒྱ་གཞུང་དང༌། ནཱ་ལེནྡྲའི་མཁན་ཆེན་རིན་ཆེན་རྒྱལ་མཚན་གྱིས་མཛད་པའི་སྒྲུབ་ཐབས་དཀྱིལ་ཆོག་གཉིས་ཀའི་རྗོད་བྱེད་བསྡུས་ཆེ་བར་བསྟན།
དེ་དག་ཆེས་གསལ་བ་ཞིག་དགོས་ཞེས་མདོ་སྔགས་རབ་འབྱམས་སྨྲ་བའི་ཆོས་རྗེ་སངས་རྒྱས་བཟང་པོ་པའི་གསུང་གིས་བསྐུལ་ངོར། རྨོར་ཆེན་པའི་ལེགས་གསུངས་བདུད་རྩིའི་སྐལ་བ་སྦོམ་པོར་གྱུར་པའི་གསང་སྔགས་འཛིན་པ་བནྡེ་ཚུལ་ཁྲིམས་རིན་ཆེན་དུ་བོད་པས་རབ་བྱུང་མེ་ཟླའི་དགའ་བ་ཞེས་པ་ཆུ་འབྲུག་གི་བགྲང་གཞིའི་ཞག་མཛོད་རྒྱུ་སྐར་བུ་མོ་ཐ་སྐར་གྱི་ཉ་བའི་ཚེས་དགེ་བར་དཔལ་ལྷུན་གྲུབ་སྟེང་གི་རྒྱལ་ཁབ་ཆེན་པོར་བྲིས་པ་སརྦ་སཏྭཱཾ་ཧི་ཏ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
