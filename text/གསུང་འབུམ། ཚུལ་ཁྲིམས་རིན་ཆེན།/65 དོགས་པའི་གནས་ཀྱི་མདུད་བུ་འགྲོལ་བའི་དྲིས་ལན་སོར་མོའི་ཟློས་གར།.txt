གསུང་འབུམ། ཚུལ་ཁྲིམས་རིན་ཆེན།
པོད ༦༥
དོགས་པའི་གནས་ཀྱི་མདུད་བུ་འགྲོལ་བའི་དྲིས་ལན་སོར་མོའི་ཟློས་གར།
༼ཅ༽ ༄༅། །ནཱཊཀཱངྒུལཱིནཱམཤངྐསྠཱནཱནཱཾགྲནྠམོཙནཱནཱཾཔྲཤྨོཏྟརབིཛཧཱརཾ།།
༄༅། །དོགས་པའི་གནས་ཀྱི་མདུད་བུ་འགྲོལ་བའི་དྲིས་ལན་སོར་མོའི་ཟློས་གར་ཞེས་བྱ་བ་བཞུགས་སོ།། གང་གི་མཁྱེན་བརྩེའི་འོད་ཟེར་ལྷུང་ཙམ་གྱིས། ། ཆོས་རབ་འབྱེད་པའི་འདབ་སྟོང་གྲོལ་བའི་རྩེར། ། གང་འཚམ་མཆིད་བུའི་རྐང་དྲུག་གླུར་འཇོ་བ། ། བླ་མ་རྡོ་རྗེ་རྣོན་པོས་སྙིང་གར་རོལ། ། བཀའ་ལུང་ཚུལ་བཞིན་བཀྲལ་བའི་ལེགས་བཤད་གཏེར། ། བསམ་བསྒོམ་ཡུལ་དུ་བྱས་ཙམ་བློ་གྲོས་ཅན། ། གཉིས་མེད་གསུང་དང་དད་གཅིག་བསྐྱེད་བཟོད་པ། །
ཆོས་ཀྱི་རྒྱལ་པོ་ས་སྐྱ་པ་ལ་འདུད། ། རྨད་བྱུང་ཡོན་ཏན་ཕྱོགས་རེའི་འཕྲིན་ཡིག་གིས། ། དཔྱོད་ལྡན་ཀུཾན་དགཾའི་དཔལ་རབ་བསྐྱེད་འདི་ཅི། ། བསྟན་ལ་མཁས་པའི་ལས་བཟཾང་བགྱིད་པ་པོཾར། ། སྟོན་པའི་ཐུགས་སྤྲུལ་ཨེ་ཝཾ་པ་ལ་འདུད། ། རྣམ་འདྲེན་བསྟན་པའི་དབྱངས་ཅན་འཕང་འགྲོའི་རྒྱུད། ། དཔྱད་གསུམ་སོར་མོའི་འཕྲུལ་གྱིས་བསྣུན་ལས་སྐྱེས། ། ཀུན་དགའ་བསྐྱེད་པའི་གཏམ་གྱི་དབྱངས་ལྡིར་བ། ། རྒྱལ་བའི་ཕྲིན་ལས་སྐྱོང་བ་དེ་ཉིད་ནས། ། རྣམ་དཀར་དགེ་བས་བསྐྱེད་པའི་སྐུ་གསུང་ཐུགས། །
གཞོམ་བྲལ་ཞོ་འཐུང་རུས་པའི་རྡོ་རྗེ་ལྟར། ། བསྟན་པ་གང་ཚེ་སྐྱེས་བཅས་དྲིས་པའི་ལན། ། རྒྱས་མིན་ངག་གི་ཕོ་ཉས་འདི་སྐད་གླེང༌། ། དེ་ལ་འདིར་དཔལ་ལྷུན་གྲུབ་སྟེང་གི་ཆོས་གྲྭ་ནས་དུས་ཀྱི་འཁོར་ལོའི་དཀྱིལ་འཁོར་ཆེན་པོས་ཉེ་བར་མཚོན་པའི་གསང་ཆེན་རྡོ་རྗེ་ཐེག་པའི་དཀྱིལ་འཁོར་རྒྱ་མཚོའི་མངའ་བདག་རྡོ་རྗེ་སློབ་དཔོན་ཀུན་དགའ་ཕུན་ཚོགས་ཞེས་བགྱི་བས། དོགས་པའི་གནས་ཀྱི་དྲི་བ་ཉུང་ཤས་གནང་བ་རྣམས་ཀྱི་གསུང་ལན་འབུལ་བ་ནི། འདི་ལྟར་ཏེ། ཐུབ་བསྟན་འཆི་མེད་གྲོང་ཁྱེར་ཡངས་པའི་དབུས། ། ཤེས་བྱ་མཐའ་དག་གཟིགས་པའི་སྤྱན་སྟོང་ཅན། ། དངོས་སྟོབས་ཡེ་ཤེས་རྡོ་རྗེས་ལོག་རྟོག་གི ། ལྷ་མིན་གཡུལ་འཇོམས་གང་གི་ཞབས་པད་མོར། །
འདུ་འཛིའི་རྣམ་པར་གཡེངས་པའི་ཁང་བུ་ནས། ། ཐོས་བསམ་བདོག་པས་དབེན་པའི་གོས་ཧྲུལ་ཅན། ། བསྒོམ་པས་བཙེམས་པའི་སྐུད་པ་དང་བྲལ་བ། ། རྣལ་འབྱོར་དཱ་རི་དྲ་དེས་འདི་སྐད་ཞུ། ། རྒྱུད་སྡེའི་དགོངས་དོན་རྒྱ་བོད་མཁས་པའི་གཞུང༌། ། མིང་ཚིག་ཡི་གེ་མན་ངག་གིས་བརྒྱན་པའི། ། བརྒྱུད་པ་ལས་འོངས་ཚིག་དོན་ཕྱག་ལེན་གྱི། ། དཀའ་བའི་གནས་ལ་ཇི་སྐད་དྲིས་པའི་དོན། ། མང་མང་ཚིག་གི་སྤྲོས་པ་རྒྱས་མིན་ཀྱང༌། ། ཟབ་ཟབ་དོན་གྱི་སྙིང་པོ་ཀུན་བསྟར་ནས། །
མཁོ་མཁོ་མ་ཚང་མེད་པའི་རིན་ཆེན་ཕྲེང༌། ། ལྷུག་ལྷུག་སྩོལ་བའི་སེམས་དཔའ་ཁྱོད་ཕྱག་འཚལ། ། གོང་མའི་གསུང་རབ་ལེགས་བཤད་རྡོ་རྗེའི་ཚིག ། མཉེས་གཤིན་འཇེབས་པའི་དར་མདུད་དམ་འཆིང་བ། ། མཁས་པར་རློམ་པའི་སྤྲེའུའི་སོ་སེན་གྱིས། ། དགྲོལ་བར་མ་ནུས་འགའ་ཞིག་ནགས་སུ་ཡིབ། ། གཞོན་ནུའི་ཚུལ་ཅན་ཟུར་ཕུད་ལྔ་ལྡན་གང༌། ། བཅུ་ཕྲག་བཅུ་དང་བཅུ་གཉིས་རྒྱན་མཆོག་གིས། ། སྒེག་པའི་ཕྱག་སོར་ཟངས་མདོག་རྣོན་པོའི་རྩེས། ། དཔྱད་གསུམ་ལུང་རིགས་འཕྲུལ་གྱིས་དགྲོལ་དུ་གསོལ། །
དྲི་བ་དང་པོ་ཀུན་རིག་སྐབས་ཀྱི་དོགས་གནས། བདག་བསྐྱེད་ཀྱི་དབང་བསྐུར་བའི་སྐབས་རྣམ་སྣང་སོགས་སངས་རྒྱས་བཞི་པོ་མི་བསྐྱོད་པ་ལ་ཞལ་ཕྱོགས་པའམ་ཕྱོགས་སོ་སོར་གཟིགས་པ་གང་འཐད་གསུངས་པ། ལན་ནི། འདི་ལ་གསལ་ཁ་བཤད་པ་མ་མཐོང་ཡང་དབུ་རྒྱན་གྱི་རིགས་ལྔ་གསོལ་བ་ལྟར་འཐད་པ་སྙམ་སྟེ། རྒྱུ་མཚན་སྤྱི་བོར་བླ་མའི་རྣལ་འབྱོར་སོགས་གཙོ་འཁོར་མང་པོ་ཡོད་པ་རྣམས་དང་ལུས་ཀྱི་ནང་དུ་བཀོད་པའི་ལྷ་ཚོགས་ཡིན་ན་ཞལ་དབུས་སུ་ཕྱོགས་པར་བཞུགས་པ་ཡིན་མོད། འདི་དག་ནི་རྒྱན་གྱིས་བརྒྱན་པ་ལྟ་བུ་ཡིན་པའི་ཆ་ནས་ཏེ། དཔེར་ན་ཐོད་པ་སྐམ་པོ་ལྔའི་དབུ་རྒྱན་གྱི་སྐབས་དང༌། རུས་པའི་རྒྱན་དྲུག་གི་རིགས་ལྔའི་ཕྱག་མཚན་ལ་སོགས་པའི་གཟུགས་བརྙན་ཡོད་པ་རྣམས་དང༌། ཕྱི་རོལ་གཞལ་ཡས་ཁང་གི་ཕྱོགས་བཞིའི་རྒྱན་ཆ་ལ་སོགས་པའང་མདུན་རྒྱབ་གཡས་གཡོན་གྱི་ཕྱོགས་སོ་སོར་ཕྱིར་བསྟན་གྱི་རྣམ་པ་ཅན་ཡིན་པའི་རིགས་པ་དང༌། རྒྱུད་ཕྱི་མར།
རྒྱལ་པོའི་ཕྱག་རྒྱ་མཆོག་གི་ཁྲིམས། ། ཞེས་སོགས་གསུངས་པ་ལྟར་འཇིག་རྟེན་ན་རྒྱལ་པོའི་བཀའ་རྟགས་ཀྱི་ཕྱག་རྒྱས་བཏབ་པ་མཐོང་བ་ན་དེ་དང་དེའི་ཕྱག་རྒྱ་ཡིན་པར་ངེས་པ་དང༌། གཞན་ཡང་བདག་པོ་ཞིག་གིས་ཡི་གེ་དང་ཕད་བུ་དང་སྒམ་བུ་ལ་སོགས་པའི་སྣོད་སྤྱད་ཀྱི་མདུན་རྒྱབ་གཡས་གཡོན་གྱི་མདོ་མདོར་ལ་ཅེས་བསྐུས་པའི་ངོས་ལ་བདག་པོ་རང་གིས་རྟགས་ཀྱི་རྒྱས་བཏབ་པའི་ཚེ་དངོས་པོ་དེ་བདག་པོ་དེ་དང་དེའི་ཡིན་པའི་ཤེས་བྱེད་དུ་ཁ་ཕྱིར་བསྟན་དུ་བྱེད་ཅིང༌། ནང་བསྟན་དུ་བཏབ་པ་མི་སྲིད་པ་ལྟར་འདི་དག་གི་སྐབས་སུའང་མི་བསྐྱོད་པ་གཙོ་བོར་བྱས་པའི་རིགས་ལྔ་གའི་རིགས་ཅན་ཡིན་པའི་ཤེས་བྱེད་ཀྱི་རྒྱ་ཡིན་པས་ཞལ་ཕྱོགས་སོ་སོར་བསྟན་པ་ཉིད་འཐད་པར་སེམས། དྲི་བ་གཉིས་པ་ནི། ཕྱག་རྒྱ་བཞིའི་རྒྱས་འདེབས་སྐབས་དམ་རྒྱའི་སེམས་དཔའི་རྡོ་རྗེ་དང་ལས་རྒྱའི་སྣ་ཚོགས་རྡོ་རྗེ་ཕྱག་ཆེན་གྱི་རྡོ་རྗེ་རྩེ་ལྔ་པ་རྣམས་བརྩེགས་པ་ལྟ་བུའམ། རེ་རེ་བཞིན་སྔ་མའི་དམིགས་པ་དོར་ནས་ཕྱི་མ་བསྒོམ་པ་གང་ཡིན། སྔ་མ་ལྟར་ན་བཟླས་པའི་སྐབས་སུ་ཟླ་བའི་དཀྱིལ་འཁོར་གྱི་སྟེང་དུ་སྔགས་བཀོད་པ་ལས་མཚན་མའི་གསལ་ཁ་མེད་པ་དང༌། ཕྱི་མ་ལྟར་ན་གཤེགས་གསོལ་གྱི་སྔོན་དུ་གཙོ་བོའི་དམ་རྒྱ་འཆའ་ཞིང་རྩ་རིག་ལན་གསུམ་བརྗོད་པས་ཕྱག་རྒྱ་དགྲོལ་ཞེས་འབྱུང་བ་ཇི་ལྟར་ཡིན་གསུངས་པ། ལན་ནི།
འཇིག་རྟེན་གསུམ་རྒྱལ་གྱི་རྟོགས་པ་ལས། རྡོ་རྗེ་སྐུ་གསུང་ཐུགས་རྣམས་ཀྱི། ། གཟུགས་བརྙན་སྦྱོར་བ་འདི་དག་ནི། ། ཕྱག་རྒྱ་ཀུན་གྱི་ཁྱད་པར་ཏེ། ། འབྱུང་བ་ཡང་ནི་དེ་ཡིས་བསྟན། ། ཇི་ལྟར་ཇོ་བོའི་རྒྱ་མཐོང་ན། ། བྲན་རྣམས་འགལ་བར་མི་བྱེད་པ། ། དེ་བཞིན་རྒྱལ་བ་ཉིད་རྣམས་ཀྱང༌། ། ཕྱག་རྒྱ་འདའ་བར་ཡོངས་མི་མཛད། ། ཅེས་གསུངས་པ་ལྟར་སངས་རྒྱས་ཐམས་ཅད་དམ།
ལྷ་རྣམས་སོ་སོའི་ཐུགས་གསུང་ཕྲིན་ལས་སྐུ་ཕྱག་རྒྱ་ཆེན་པོ་རྣམས་བདག་གི་རྒྱུད་དུ་བསྐྱེད་ཅིང་རྒྱས་བཏབ་ནས་ཇི་སྲིད་ཕྱག་རྒྱ་མ་བཀྲོལ་བར་དུ་ལྷ་དེ་དང་དེ་དྲན་པར་བྱེད་པའི་དོན་ཏེ། དེའང་ཐུགས་ཀྱི་གསང་བ་གཟུགས་བརྙན་གྱི་སྦྱོར་བའི་ཚུལ་གྱིས་ཡང་དག་པར་རྟོགས་པའི་ཕྱིར་རམ། ཐོབ་པའི་ཕྱིར་རམ། མི་འདའ་བའི་དོན་གྱིས་དམ་ཚིག་སྟེ། དེ་མཚོན་པར་བྱེད་པ་སེམས་དཔའི་རྡོ་རྗེ་དང༌། ལྷ་དེའི་གཟུགས་སུ་བསྒྱུར་བའི་ལག་པའི་འདུ་བྱེད་ནི་དམ་རྒྱའོ། ། གསུང་གི་གསང་བ་དམ་པའི་ཆོས་གཞན་ལ་སྟོན་པ་ནི་ཆོས་རྒྱ་སྟེ། དེ་མཚོན་པར་བྱེད་པ་ས་བོན་ཡི་གེའི་རྣམ་པའོ། ། ཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་བྱེད་པ་ནི་ལས་རྒྱ་སྟེ། དེ་མཚོན་པར་བྱེད་པ་སྣ་ཚོགས་རྡོ་རྗེ་དང༌།
ཕྱག་རྒྱའི་ལས་ཀྱི་སྒོ་ནས་ལྷའི་རྣམ་པར་སྟོན་པའོ། ། སྐུའི་གསང་བ་ཕྱག་རྒྱ་ཆེན་པོ་སྟེ། དེ་མཚོན་པར་བྱེད་པ་ལྷའི་མཚན་མ་དང༌། ལྷའི་གཟུགས་བརྙན་ཕྱག་རྒྱ་ཆེན་པོ་འཆིང་བས་རྒྱུད་དུ་རྒྱས་འདེབས་པའི་དོན་དུ་ལགས་པས། དེ་རྣམས་སྔ་མ་སྔ་མ་སྔགས་ཕྱག་རྒྱ་ཏིང་ངེ་འཛིན་གྱི་རྒྱས་བཏབ་ཟིན་ནས་དེའི་དམིགས་པ་དོར་ནས། ཕྱི་མའི་ཏིང་ངེ་འཛིན་བསྒོམས་པ་ཡིན་པས། སྔོན་མ་ཡོད་མེད་གང་ཡང་མི་དམིགས་པས་འཐུས་ཀྱི། བརྩེགས་པ་ལྟ་བུ་མི་དགོས་པར་སེམས་སོ། ། དེས་ན་བསྙེན་པའི་སྔགས་བཟླ་བའི་དུས་སུའང༌། རྩེ་མོར།
ཟླ་བ་གང་བ་དྲི་མེད་པ། ། སྙིང་ག་རུ་ནི་བསྒོམ་པར་བྱ། ། ཟླ་བའི་དཀྱིལ་འཁོར་དབུས་སུ་ནི། ། རིག་པའི་ཡེ་ཤེས་རྣམ་པར་བསྒོམ། ། དེ་ལྟ་བུ་ཡི་ཚུལ་མཆོག་གིས། ། ཟླ་བ་ཕྱེད་ནས་འགྲུབ་པར་འགྱུར། ། མཚམས་མེད་ལྔ་པོ་བྱེད་པ་ཡང༌། ། ལོ་གཅིག་གིས་ནི་འགྲུབ་པར་འགྱུར། ། ཇི་སྲིད་སྐྱོ་བར་མ་གྱུར་བར། ། དེ་སྲིད་རྣལ་འབྱོར་ཆེན་པོ་བཟླ། །
ཞེས་གསུངས་པ་བཞིན་དུ། ལྷ་ཐམས་ཅད་ཀྱི་ཐུགས་ཀར་ཟླ་བའི་སྟེང་དུ་རྩ་རིག་དང་རང་རང་གི་སྔགས་བཀོད། རང་སྔགས་གཞན་མེད་པ་རྣམས་ལ་རྩ་རིག་ཚར་གཉིས་སུ་འགྱུར་ཏེ། དེ་དག་ལ་དམིགས་ནས་སྔགས་བཟླ་བ་ལས་མཚན་མ་བསྒོམ་པར་མ་གསུངས་པས་མི་དགོས་སོ། ། ཕྱག་རྒྱ་བཀྲོལ་བའི་ཚེ། སྔར་དམ་ཚིག་པ་དང་ཡེ་ཤེས་པ་དབྱེར་མེད་རོ་གཅིག་ཏུ་བསྲེས་ནས་རྒྱས་བཏབ་པ་རྣམས་རྗེས་སུ་དྲན་པའི་ཚུལ་གྱིས་གཙོ་བོའི་དམ་རྒྱ་བཅས་ཏེ་རྩ་རིག་ལན་གསུམ་བརྗོད་པས་མི་འདའ་བར་ཕྱག་རྒྱས་བཏབ་པ་རྣམས་གྲོལ་བར་བསམས་ནས་ཡེ་ཤེས་པ་གཤེགས་སུ་གསོལ་རུང་དུ་བྱེད་པའི་དོན་ཏོ། ། དེ་ནས། ཨོཾ་ཁྱེད་ཀྱིས་སེམས་ཅན་སོགས་ཀྱིས་ཡེ་ཤེས་པ་རང་བཞིན་གྱི་གནས་སུ་གཤེགས་སུ་གསོལ་བ་ཡིན་ནོ། ། དྲི་བ་གསུམ་པ། སེམས་དཔའི་རྡོ་རྗེ་དང་ཆོས་རྒྱའི་ས་བོན་སོགས་ཀྱི་ཁ་དོག་ཇི་ལྟ་བུ་ཡིན་གསུངས་པ།
ལན་ནི། སེམས་དཔའི་རྡོ་རྗེ་རྩེ་ལྔ་པ་ཞེས་པ་ཙམ་ལས་ཁ་དོག་ངེས་པར་བཤད་པ་མ་མཐོང་བས་དཀར་པོ་འདྲ་ཡིན་ནམ་སླར་བརྟག ཆོས་རྒྱའི་ཡི་གེ་ནི་ལྷ་རང་རང་གི་ཁ་དོག་དང༌། ཕྱག་རྒྱ་ཆེན་པོའི་རྡོ་རྗེ་ནི་དང་པོའི་རྡོ་རྗེ་དམར་པོར་བསྒོམ་པ་ལགས། དྲི་བ་བཞི་པ། གཤིན་ཆོག་གི་སྐབས་སུ་བླ་མ་ལྟ་བུ་ལ་འགའ་ཞིག་གིས་ལྷོ་སྒོའི་ཕྱིར་བཟློག་མི་བྱེད་པ་དང༌། བྱེད་པའི་ཚེ་ཁ་འཕང་སྦྱར་རྒྱུ་ཅུང་ཟད་འདུག་ལ། རྒྱུ་མཚན་རོ་སྲེག་གི་སྐབས་མཆོག་དང་ཕལ་པའི་ཁྱད་པར་བསྒྱུར་དགོས་ཀྱི་དོགས་པ་ལངས་པ་ཡིན་ནམ་གསུངས་པ། ལན་ནི། བླ་མ་བཟང་པོ་ལྟ་བུ་ལ་སྒྲུབ་མཆོད་བདག་འཇུག་ཙམ་ལས་ལྷོ་སྒོའི་ཕྱིར་བཟློག་མི་བྱེད་པ་ནི་གྲྭ་སར་བླ་མ་གོང་མ་རྣམས་ཀྱི་དགོངས་རྫོགས་འཛུགས་སྐབས་སུ་མཐོང་མོད།
ཕལ་པའི་གཤིན་ཆོག་ལའང་བླ་བྲང་གཞན་མ་གཏོགས་ངོར་པའི་གཙུག་ལག་ཁང་དུ་མཛད་པ་མ་མཐོང་བ་དགོངས་ལྟར་ལགས། འོན་ཀྱང་གཉན་ནས་འགོག་པ་ཡིན་པའི་ངེས་པའང་མ་མཆིས་ཏེ། ཀུན་རིག་སྒྲུབ་མཆོད་བྱས་ཙམ་ན་ཕྱིར་བཟློག་ལྷོ་སྒོའི་སྡིག་སྦྱོང་མི་རུང་བ་ཙམ་ལྷག་ཏུ་མེད་དམ་སྙམ་མོ། ། ཅིའི་ཕྱིར་ཞེ་ན། ཀུན་རིག་གི་ཆོ་ག་བཏང་བ་ནི་ངན་སོང་གསུམ་དུ་སྔར་སྐྱེས་པ་དང༌། ད་སྐྱེ་འགྱུར་གྱི་སྒྲིབ་པ་བག་ཆགས་བཅས་སྦྱོང་བའི་ཆོ་ག་ཡིན་པའི་ཕྱིར་དང༌། སྟོན་པས་རྒྱུད་གསུངས་པའང་ངན་འགྲོ་སྦྱོང་བའི་ཆེད་དུ་གསུངས་པ་ནི། ཚངས་པ་ཆེན་པོ་པདྨའི་གདན་ལ་བཞུགས་ཏེ་སོགས་ཀྱིས་ཀྱང་ཤེས་པར་ནུས་ཤིང་ཡོ་གའི་རྒྱུད་རྣམས་ཀྱི་ཐོག་མཐའ་བར་གསུམ་ཐམས་ཅད་དུའང་ངན་འགྲོ་གསུམ་སྦྱོང་བའི་ཐབས་ཁོ་ནར་གསུངས་པ་དང༌། རྩ་རིག་གི་སྔགས་དོན་ཁོ་ན་ལ་དཔྱད་ཀྱང་ངན་སོང་སྦྱོང་བའི་ཚིག་དོན་ཅན་གྱི་སྔགས་ཡིན་པ་དང༌། མཚན་ལའང་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོ་ཀུན་རིག་རྣམ་པར་སྣང་མཛད་ཅེས་པ་དང༌།
བསྐྱེད་སྔགས་ལའང་ཐམས་ཅད་རིག་པ་ལས་ཀྱི་སྒྲིབ་པ་ཐམས་ཅད་རྣམ་པར་སྦྱོངས་ཤིག་ཅེས་པའི་དོན་ཡིན་པ་སོགས་མདོར་ན་རྒྱུ་ལས་དང་ཉོན་མོངས་པའི་སྒྲིབ་པ་དང་འབྲས་བུ་འཁོར་བ་དང་ངན་འགྲོ་གསུམ་གྱི་སྡུག་བསྔལ་སྦྱོང་བའི་ཐབས་ཁོ་ནར་ཡོད་ཅིང་ལྷོ་སྒོའི་ཕྱིར་བཟློག་གི་སྐབས་སུའང་དེ་ལས་ལྷག་པའི་བརྙས་ལས་ཆེན་པོ་ནི་མེད་པ་དང་ཡོད་ཀྱང་སྡིག་སྒྲིབ་དང་སྡུག་བསྔལ་ལ་སྣུན་སྲེག་སྦྱོང་གསུམ་བྱ་བའི་ཆེད་ལས་གཞན་མ་ཡིན་མོད། འདི་ལས་ཡན་གྱི་སྒ་སྟོད་ཕྱོགས་རྣམས་སུའང་བླ་མ་འདས་པའི་དགོངས་རྫོགས་ཀྱི་ལྷོ་སྒོའི་ཆོ་ག་བཏང་བའི་སྐབས། རྣམ་ཤེས་དགུག་གཞུག་གི་ཚབ་ཏུ་མ་ལུས་སེམས་ཅན་སོགས་ཀྱིས་སྤྱན་འདྲེན་བྱེད་པ་དང༌། བྲབ་སྔགས་མི་བརྗོད་པ་སོགས་ཀྱི་ཁྱད་ཆོས་འགའ་ཞིག་སྦྱར་བའི་གཏམ་ཐོས་ཀྱང་ཡིག་ཆ་ནི་མ་མཐོང༌། གལ་ཏེ་མཐོང་དུ་ཡོད་ནའང་ཆོ་ག་དེ་ཕྱིར་བཟློག་གི་ཆོ་གའི་གྲངས་སུ་འགྲོའམ་ཡང་ན་ཆོ་ག་གཞན་ཞིག་ཡིན། དགོས་པ་གང་གི་ཆེད་དུ་བཏང་བ་ཡིན་པ་ཅིར་འགྱུར་མ་ཤེས། སྟོན་པ་ཐམས་ཅད་མཁྱེན་པས་ངན་སོང་སྦྱོང་བའི་རྒྱུད་ནས་བཤད་པའི་སྡིག་སྦྱོང་གི་གཙོ་བོ་ཕྱིར་བཟློག་གི་ཆོ་ག་དང་དབང་བསྐུར་བ་རྣམས་བྱར་མི་རུང་ཞེས་འགོག་ཅིང༌། དེ་ནས་མ་བཤད་པའི་སྐུ་འདས་པའི་གདུང་སོགས་ལ་སྤྱན་འདྲེན་བཞུགས་གསོལ་ལ་སོགས་པ་འཇིག་རྟེན་ཕལ་པའི་ཞེ་ས་དང་མཐུན་པའི་རྣམ་རྟོག་གཟུ་ལུམ་གྱི་ཆོ་ག་འགའ་ཞིག་བྱས་པས་ཚེ་འདས་དེ་སླར་གསོན་པོར་ལྡང་དུ་འོང་བའི་དགོས་པ་འདྲ་ཡོད་ན་མ་གཏོགས། ཆོ་ག་དག་པར་བྱས་པའི་བྱིན་རླབས་དང་ཕན་ཡོན་འབྱུང་ངམ། མ་ཡིན་ལེགས་པར་བརྟག་དགོས་ཏེ།
དེ་སྐད་དུ། འཇམ་དབྱངས་ས་སྐྱ་པཎྜི་ཏས། སངས་རྒྱས་བསྟན་པའི་སྒོར་ཞུགས་ནས། ། སངས་རྒྱས་བསྟན་ལ་མ་ཕན་ཡང༌། ། རྣམ་པ་ཀུན་ཏུ་གནོད་མི་བྱ། ། ཞེས་སོགས་རྒྱ་ཆེར་གསུངས་པའི་ཕྱིར་རོ། ། ལར་གཤིན་པོ་དེ་བླ་མ་བཟང་པོ་ཞིག་ཡིན་ནའང་མི་སློབ་པ་འབྲས་བུ་ལ་གནས་པ་ཞིག་ཡིན་ན་དགོངས་རྫོགས་ཀྱང་ཅི་དགོས། ལམ་ལ་སློབ་པའི་གང་ཟག་ཅིག་ཡིན་ཕྱིན་ཆད། ཚེ་རབས་སྔོན་ནས་ད་ལྟའི་བར་གྱི་སྒྲིབ་པ་ཕལ་ཆེ་བ་ཟད་པར་གྱུར་ཀྱང༌། ད་དུང་ཐུགས་རྒྱུད་ཀྱི་སྒྲིབ་པ་ལྷག་མ་བག་ཆགས་ཕྲ་མོ་ཚུན་ཆད་སྤང་དགོས་པ་གོར་མ་ཆག
གལ་ཏེ་དེ་དག་མ་སྤངས་ན་འཁོར་བ་དང་ངན་སོང་གི་སྡུག་བསྔལ་མྱང་བ་ལ་འོས་མེད་དེ། ཇི་སྐད་དུ། མདོ་ལས། ལུས་ཅན་རྣམས་ཀྱི་ལས་རྣམས་ནི། ། བསྐལ་པ་བརྒྱར་ཡང་ཆུད་མི་འཛའ། ། ཚོགས་ཤིང་དུས་ལ་བབ་པ་ན། ། འབྲས་བུ་སྨིན་པ་ཉིད་དུ་འགྱུར། ། ཞེས་གསུངས་པའི་ཕྱིར་ལྷོ་སྒོའི་ཕྱིར་བཟློག་གཞུང་བཞིན་དུ་བཏང་དུ་མི་རུང་བ་ཅི་ཞིག ཆོས་དང་བསྟན་པའི་ཆེ་བ་བརྗོད་ཕྱིར་སྐུ་ཚེའི་དུས་ལས་འདས་པ་ཞེས་པ་ཙམ་བརྗོད་ན་མཛེས་ཆེ། དེ་མིན་སྡིག་སྒྲིབ་བག་ཆགས་བཅས་པ་མ་སྤངས་པ་ཞིག་ལ་ཞེ་ས་ཆེན་པོ་བརྗོད་ཀྱང་ཕན་ཡོན་ལྷག་པོ་མེད་དམ་སྙམ།
གལ་ཏེ་ལྷོ་སྒོའི་སྐབས་ཀྱི་ཚིག་ཁ་བསྒྱུར་འདོར་ལེན་མང་པོ་བྱེད་པ་དེ་འདྲ་མ་ཤེས་པས་གནོད་ན་ལྷོ་སྒོའི་ཕྱིར་བཟློག་གིས་གནོད་པར་མ་ཟད། ཀུན་རིག་གི་སྒྲུབ་མཆོད་སོགས་སྡིག་པ་སྦྱོང་བའི་སྒོ་གཞན་ཡང་དེ་དང་མཚུངས་པར་ཐལ་ཏེ། འཁོར་བ་དང་ངན་སོང་གི་སྡུག་བསྔལ་སྦྱོང་བའི་ཆོ་ག་ཡིན་པའི་ཕྱིར་རོ། ། ཡང་ན་ཀུན་རིགས་སོགས་ཀྱི་ཆོ་ག་སྒྲུབ་མཆོད་བྱེད་པ་རྣམས་ཀྱང་བླ་མའི་དགོངས་རྫོགས་ཡིན་པར་དམིགས་ཀྱང་མི་རུང་བར་ཐལ་ཏེ། སྡིག་སྒྲིབ་སྦྱོང་བྱེད་དུ་འགྱུར་བའི་ཕྱིར་རོ། ། འོ་ན་བླ་མ་སངས་རྒྱས་ཉིད་ཡིན་ཞེས་བྱ་བ། དབང་བསྐུར་ཐོབ་ནས་ཡིན་ཞེས་དང༌། ། དབང་བསྐུར་མཆོག་ཐོབ་རྡོ་རྗེ་ཡི། ། སློབ་དཔོན་ལ་ནི་དེ་བཞིན་གཤེགས། ། ཞེས་སོགས་རྒྱ་ཆེར་གསུངས་པ་ཇི་ལྟར་དྲང་བར་བྱ་སྙམ་ན།
དེ་ལ་སྐབས་ཐོབ་བརྩི་བ་ཤེས་དགོས་ཏེ། རང་གིས་བྱིན་རླབས་དངོས་གྲུབ་ལེན་པའི་ལུགས་སུ་འདོན་པ་དང༌། ཡུལ་དེའི་སྤངས་རྟོགས་ཡོན་ཏན་རྫོགས་པའི་ཕྱིར་དེ་ལ་ཕན་གདགས་པའི་ཚུལ་གྱིས་གདོན་པ་གཉིས་ལས། དང་པོ་ནི། རང་གིས་དབང་བསྐུར་ལེན་པ་དང༌། ལམ་ཟབ་མོ་ཉམས་སུ་བསྟར་བ་དང༌། བླ་མའི་རྣལ་འབྱོར་བསྒོམ་པ་ལ་སོགས་པ་རང་རྒྱུད་ཀྱི་ཚོགས་བསགས་སྒྲིབ་སྦྱོང་དང་ས་ལམ་གྱི་ཡོན་ཏན་རྒྱུད་ལ་བསྐྱེད་པའི་ཚེ། བླ་མ་དེ་ཡི་དམ་གྱི་ལྷ་དང་སངས་རྒྱས་ལ་སོགས་པ་དཀོན་མཆོག་གསུམ་དང་དབྱེར་མེད་དུ་དམིགས་ནས་གསོལ་བ་འདེབས་པ་སོགས་བྱས་པས་བསྐལ་པ་གྲངས་མེད་པ་དུ་མའི་ཚོགས་བཟླུམས་པར་འགྱུར་བར་མདོ་རྒྱུད་ཀུན་གྱི་དགོངས་པ་བླ་ན་མེད་པའོ། ། གཉིས་པ་ནི་བླ་མ་དེའི་གཉེན་འབྲེལ་སློབ་མ་ལ་སོགས་པས་དགོངས་རྫོགས་བསྐྲུན་པའི་རྒྱུ་སྦྱོར་ཕུན་སུམ་ཚོགས་པ་གཏོང་བའི་སྦྱིན་བདག་བྱས་ནས་བླ་མ་དེ་ཉིད་ཀྱི་ཐུགས་རྒྱུད་ཀྱི་སྒྲིབ་པ་ལྷག་མ་བག་ཆགས་བཅས་སྦྱང་བའི་ཕྱིར་དང༌། ཚོགས་ཟུང་ཡོངས་སུ་རྫོགས་པའི་ཕྱིར་དང་ས་ལམ་གྱི་ཡོན་ཏན་ལྷག་མ་རྣམས་གོང་ནས་གོང་དུ་བསྐྱེད་པའི་ཕྱིར་སྒྲུབ་མཆོད་དང་ལྷོ་སྒོའི་ཕྱིར་བཟློག་སོགས་ཚོགས་བསགས་སྒྲིབ་སྦྱོང་གི་རིགས་ཅི་བྱས་ཀྱང་དགོངས་པ་རྫོགས་ཐབས་སུ་མི་འགྱུར་བ་མེད་པ་ཉིད་དེ།
དཔེར་ན་ཡིད་བཞིན་གྱི་ནོར་བུའི་བྱི་དོར་བྱེད་པ་ལ། སའི་ཁྲུས། ཆུའི་ཁྲུས། གཞན་རས་མ་སོགས་ཀྱི་སླེ་མོས་ཕྱིས་པས་ནོར་བུའི་རང་མདངས་ཇེ་གསལ་དུ་འགྲོ་བ་ལྟར་འགལ་བ་ཅི་ཞིག་ཡོད། དྲི་བ་ལྔ་པ། བླ་མ་འདས་པའི་དགོངས་རྫོགས་སོགས་ཀྱི་ལྷོ་སྒོའི་སྐབས་ནས་ཚེ་ལས་འདས་པ་ཞེས་པའི་ཚབ་ཏུ་བདེ་བར་གཤེགས་པ་ཞེས་བསྒྱུར་ནས་འགའ་ཞིག་འདོན་སྲོལ་འདུག་པ་འདི་ནི། བདེ་བར་གཤེགས་པ་འཇིག་རྟེན་མཁྱེན་པ་ཞེས་བྱ་བ་སོགས་ནི་སངས་རྒྱས་ཁོ་ནའི་མཚན་གྱི་གྲངས་ལས། བྱང་སེམས་རྣམས་ལའང་མ་གྲགས་པ་དང༌། དཀྱུས་ཀྱི་ཕྱག་འཚལ་སྐབས་སུའང༌། ཚེ་འདས་འཇིགས་པ་ཆེར་མཐོང་ནས་ཞེས་པ་ལྟ་བུ་ལའང༌།
བདེར་གཤེགས་འཇིགས་པ་ཆེར་མཐོང་ནས་ཞེས་བསྒྱུར་དགོས་པར་འགྱུར་བ་སོགས་གཞུང་ཚིག་གཉིས་འགལ་བ་སྣང་བས་ཆེ་བ་བརྗོད་པ་འདི་འཇུག་ཏུ་རུང་ངམ་གསུངས་པ། ལན་ནི། གོང་དུ་སྨོས་པ་ལྟར་འདི་འདྲའི་རིགས་ལ་དམ་པའི་ཆོས་ཀྱི་ཆེ་བ་དང༌། ཆོས་པའི་ཞེ་ས་བརྗོད་པའི་ཕྱིར། སྐུ་ཚེའི་དུས་ལས་འདས་པ་ཞེས་པ་ཙམ་བསྒྱུར་ན་ལེགས་མོད་ཀྱི། བདེ་བར་གཤེགས་པ་ཞེས་པ་ནི་སངས་རྒྱས་ཀྱི་མཚན་ཏེ། ངན་སོང་སྦྱོང་བའི་རྒྱུད་ལས། བདེ་གཤེགས་རྒྱལ་བ་ཉིད་ཀྱིས་གསུངས། ། ཞེས་པ་ལྟ་བུ་སྟེ། དེ་ལ་ལེགས་སྦྱར་གྱི་སྐད་དུ་སུ་ག་ཏ།
ཞེས་ཡོད་པ་ལེགས་པར་གཤེགས་པའམ་ཕྱིར་མི་ལྡོག་པར་གཤེགས་པའམ་ཇི་ཙམ་དུ་བགྲོད་པར་བྱ་བ་དེར་ལེགས་པར་ཕྱིན་པའི་དོན་ལ་འགྱུར་ཏེ། སྒྲ་སྦྱོར་བམ་པོ་གཉིས་པ་ལས། ཤོ་བྷ་ན་ག་ཏ་སུ་ག་ཏ་སུ་རཱུ་པ་བཏ་ཅེས་བྱ་སྟེ། ལེགས་པར་གཤེགས་པས་ན་ལེགས་པར་གཤེགས་པ་སྟེ། གཟུགས་ལེགས་པ་བཞིན། ཨ་པུ་ནར་པྲ་ཏྱཱ་ག་ཏ་སུ་ནཥྚ་ཛྭ་ར་བཏ་ཅེས་བྱ་སྟེ། ཕྱིར་མི་ལྡོག་པར་གཤེགས་པས་ན་ལེགས་པར་གཤེགས་པ་སྟེ། རིམས་ནད་ལེགས་པར་བྱང་བ་བཞིན། ཡཱ་བངྒ་ཏ་བྱ་ག་མ་ནཱ་ཏ་སུ་གཏ། སུ་པཱུརྞ་གྷ་ཊ་བཏ་ཅེས་བྱ་སྟེ།
ཇི་ཙམ་དུ་འགྲོ་བར་བྱ་བ་མ་ལུས་པར་ཕྱིན་པས་ན་ལེགས་པར་གཤེགས་པ་སྟེ། བུམ་པ་ལེགས་པར་གང་བཞིན་པ་ཞེས་འབྱུང༌། ཡང་ན་གཅིག་ཏུ་ན། དྷརྨྨ་སྐནྡྷ་ལས་འབྱུང་བ། སུ་ག་ཏ་ཨི་ཏི་སུ་ཁི་ཏོ་བྷ་ག་ཝཱན། སྭརྒ་ཏ་ཨ་བྱ་ཐི་ཏ། དྷརྨྨ་ས་མ་ནྭཱ་ག་ཏ་ཏ་དུ་ཙྱ་ཏེ་སུ་གཏ་ཅེས་འབྱུང་སྟེ། བཅོམ་ལྡན་འདས་བདེ་བར་གྱུར་ཅིང་མཐོ་རིས་ཀྱི་བདེ་བ་དང་ལྡན་ལ། གནོད་པ་མི་མངའ་ཞིང་གནོད་པ་མེད་པའི་ཆོས་དང་ལྡན་པས་ན་བདེ་བར་གཤེགས་པའམ་བདེ་བ་བརྙེས་པ་ལ་ཡང་བྱ་སྟེ། འདིར་སྔར་གྲགས་པ་དང་དྷརྨྨ་སྐནྡྷ་ལས་འབྱུང་བ་དང་སྦྱར་ཏེ་བདེ་བར་གཤེགས་པ་ཞེས་བཏགས།
ཞེས་སོ། ། དེས་ན་བདེ་བར་གཤེགས་པ་ཞེས་བྱ་བ་ནི། ཉེས་པ་བག་ལ་ཉལ་ཕྲ་མོ་དང་བཅས་པ་ཕྱིར་མི་ལྡོག་པའི་ཚུལ་གྱིས་ཡོངས་སུ་སྤངས་པ། གཙང་བ་དང༌། བདག་དང༌། བདེ་བ་དང་རྟག་པའི་མཐར་ཐུག་པའི་ཕ་རོལ་ཏུ་ཕྱིན་པའི་བདག་ཉིད་ཅན་ཡིན་པས་ཏེ། དེ་ལ་ནི་སུས་ཀྱང་ཅུང་ཟད་ཙམ་ཡང་ཕན་གདགས་པ་བྱར་མེད་དེ། དེ་ལས་མཆོག་གམ་ཕུལ་དུ་དབྱུང་བ་མེད་པའི་བླ་ན་མེད་པ་ཉིད་ཡིན་པའི་ཕྱིར། ཅིག་ཤོས་ལྷོ་སྒོའི་ཆོ་ག་བཏང་བའི་དམིགས་ཡུལ་ནི། སྔར་ཚོགས་བསགས་སྒྲིབ་སྦྱོང་སོགས་ལ་བརྩོན་པ་ཆེར་བྱས་པ་ཞིག་ནའང༌།
ད་དུང་སྒྲིབ་པ་བག་ཆགས་དང་བཅས་པ་སྦྱང་དགོས་པའི་དབང་གིས་ཆོ་ག་བྱེད་པ་ཡིན་ཏེ། དེ་དག་ཅི་རིགས་པ་མ་སྤངས་ཀྱི་བར་ལ་ནི། འཁོར་བ་ངན་འགྲོའི་སྡུག་བསྔལ་མྱང་དགོས་པའི་ཕྱིར། དེས་ན་སྡིག་སྒྲིབ་སྤང་དགོས་པ་དང༌། ས་བཅུ་ལམ་ལྔ་ད་གཟོད་རིམ་གྱིས་བགྲོད་དགོས་པའི་གང་ཟག་གི་ཕྱིར་སྡིག་སྦྱོང་གི་ཆོ་ག་བཏང་བ་དང༌། བདེ་བར་གཤེགས་པ་ཞེས་ཞེ་ས་བརྗོད་པ་གཉིས་ནང་འགལ་དེ་ལྟ་བུ་སྒྲུབ་པའི་དགོས་པ་ལྷག་པོ་ཅི་ཞིག་ཡོད། དེར་མ་ཟད་འགའ་གིས་ཞི་བར་གཤེགས་པ་ཞེས་བརྗོད་པ་དེ་ལའང་དཔྱད་བྱ་འདི་ལྟར་སྣང་སྟེ། མདོ་ལས། མྱ་ངན་ལས་འདས་པ་ནི་ཞི་ཞིང་བདེ་བའོ། ། ཞེས་གསུངས་པའི་ཞི་བ་ཆེན་པོ་མི་གནས་པའི་མྱ་ངན་ལས་འདས་པ་ཡིན་ན་ནི།
གོང་གི་བདེ་བར་གཤེགས་པའི་མཚན་དོན་བརྗོད་པའི་སྐབས་དང་མཚུངས་པའི་རྫོགས་པའི་སངས་རྒྱས་ཡིན་ལ། རང་དོན་དུ་འཁོར་བའི་སྡུག་བསྔལ་ཙམ་ཞི་བའི་ཉན་རང་གི་བྱང་ཆུབ་ཙམ་ཡིན་ན་ནི། སྐྱེས་བུ་ཆུང་ངུས་དམིགས་པའི་ཡུལ་མྱང་འདས་ཞི་བའི་མཐའ་ལ་ཞེན་པ་མ་སྤངས་པའི་བླ་མ་དེ་ལ། ཐེག་པ་ཆེན་པོའི་ལམ་གྱི་གདམས་པ་དང་གསང་སྔགས་རྡོ་རྗེ་ཐེག་པའི་དབང་བསྐུར་གྱི་ཆོ་ག་སོགས་བསྟན་པའི་དགོས་པ་མ་མཆིས་ཏེ། དེ་དག་གི་གཞུང་ནས་ཐབས་དེ་ལྟ་བུ་བསྟན་པ་མེད་ཅིང་སློབ་དཔོན་ལ་གསད་པའི་ཆོས་མི་འདོད་པ་ལ་བསྟན་པའི་ཉེས་པའང་འབྱུང་བར་འགྱུར་བའི་ཕྱིར་རོ། ། ཡང་དྲི་བ་ལྔ་པ། རང་གིས་དབང་བསྐུར་སོགས་ཐོབ་པའི་རྩ་བའི་བླ་མ་ཞིག་གི་དགོངས་རྫོགས་སྒྲུབ་མཆོད་བྱེད་པའི་སྐབས་འགའ་རེར་ཕྱིར་བཟློག་དབང་བསྐུར་བཅས་མཛད་པའི་ཕྱག་ལེན་འདུག་པས། དེ་ལྟར་ན་སྒྲུབ་མཆོད་སྐབས་མཆོད་ཡུལ་དང་བདག་འཇུག་གི་དབང་ལེན་ཡུལ་དཀྱིལ་འཁོར་གཙོ་བོ་དང་དབྱེར་མེད་དུ་བྱས་ནས། ཕྱིར་བཟློག་སོགས་ཀྱི་སྐབས། སླར་ཡུལ་དེའི་སྡིག་པ་སྦྱང་གྲོགས་དང་ས་ལམ་བགྲོད་པའི་གྲོགས་བྱ་དགོས་འདུག་པས་སྔ་ཕྱིའི་ཚུལ་གཉིས་མི་འགལ་ལམ་ཞེས་གསུངས་པ།
ལན་ནི། འདི་ལ་མཁས་པ་ཁ་ཅིག་གིས། དངོས་གཞིའི་སྐབས་སུ་རྟེན་བསྐྱེད་པ་ནས་མཆོད་བསྟོད་ཀྱི་བར་སྔར་དང་འདྲ་བར་བྱས་ལ། དེ་ནས་བླ་མའི་བྱ་བ་རྣམས་དཀྱིལ་འཁོར་གྱི་གཙོ་བོས་མཛད། སློབ་མའི་བྱ་བ་རྣམས་བླ་མ་དེ་ཉིད་ཀྱིས་མཛད། བདག་དེའི་མཆོད་གཡོག་བྱེད་པའི་ཚུལ་དུ་བསམས་ལ་དབང་བསྐུར་ཏེ། ཏ་ཐཱ་ག་ཏ་རཀྵི་ཏས་མཛད་པའི་བླ་མའི་གདུང་བསྲེག་པའི་ཆོ་ག་ལས། རྡོ་རྗེ་སློབ་དཔོན་འགའ་ཞིག་ནི། ། ཤི་སྟེ་རོ་རུ་གྱུར་ནས་ཀྱང༌། ། མཆོད་པ་ཡང་དག་སྔོན་འགྲོ་འདིས། །
དུར་ཁྲོད་དུ་ནི་གཞུག་པར་བྱ། ། དེ་ནས་སྔགས་པས་ས་ཡི་ནི། ། དག་བྱེད་སྔགས་ཀྱི་འདུས་བྱས་ཏེ། ། དཀྱིལ་འཁོར་ཡང་དག་བྲི་བར་བྱ། ། དེ་ཡི་གཙོ་བོ་དེ་ཉིད་ཀྱིས། ། དབང་བསྐུར་ལྔ་ནི་སྦྱིན་པར་བྱ། ། རྡོ་རྗེ་སློབ་དཔོན་དབང་བསྐུར་ཡང༌། ། ཕྱི་ནས་ཆོ་ག་མཁས་པས་སྦྱིན། ། མེ་ཏོག་སྤོས་ལ་སོགས་པས་མཆོད། ། ཡང་དག་མཆོད་ཅིང་བསྟོད་པར་བྱ། །
ཞེས་གསུངས་པའི་ལུང་དྲངས་མོད། དེ་ལ་དཔྱད་པར་བྱ་བ་འདི་ལྟར་སྣང་སྟེ། དབང་བསྐུར་བ་ཐོབ་པའི་བླ་མ་འདས་པའི་ཚེ། དཀྱིལ་འཁོར་སྒྲུབ་མཆོད་དང་བདག་ཉིད་འཇུག་ཅིང་དབང་བླང་བ་རྣམས་བླ་མའི་སློབ་བུ་དེས་བྱས། སློབ་མ་གཞུག་ཅིང་དབང་བསྐུར་བའི་ཆོ་ག་དངོས་ནི། བླ་མ་སྐུ་འདས་པ་དེ་རང་གིས་བླང་ཆོག་པ་རྒྱུད་གཞུང་ཚད་ལྡན་ནས་ངེས་གསལ་བཤད་པ་མ་མཐོང་བ་དང༌། དབང་བླང་ཡུལ་གྱི་དཀྱིལ་འཁོར་ལྷ་ཚོགས་རྣམས་ནི། རས་བྲིས་དང་རྡུལ་ཚོན་གང་ཡིན་ཡང༌། རང་གི་སློབ་བུ་དེའི་ཏིང་ངེ་འཛིན་གྱི་སྟོབས་ཀྱིས་ཆོ་ག་རྣམ་པར་དག་པའི་གཞུང་དང་མཐུན་པར་བསྒྲུབས་པ་ཞིག་དགོས་ན། དེ་ནི་སློབ་བུ་དེའི་ཏིང་ངེ་འཛིན་སོགས་ཀྱིས་སྤྲུལ་པའི་དཀྱིལ་འཁོར་ཡིན་པའི་ཕྱིར་སྤྲུལ་པ་ནི་སྤྲུལ་མཁན་ལ་བརྟེན་ནས་བྱུང་བའི་གཟུགས་བརྙན་ཡིན་པས་དེ་ལས་དབང་བླངས་པས་སློབ་བུ་ལས་དབང་བླངས་པ་དང་ཁྱད་པར་ཅི་ཞིག་མཆི།
དཀྱིལ་འཁོར་སྒྲུབ་མཁན་དེའི་ཏིང་ངེ་འཛིན་ལ་མ་ལྟོས་ན་ནི། རས་རིས་དང་རྡུལ་ཚོན་གང་ཡིན་གྱི་དཀྱིལ་འཁོར་དེ་ཡེ་ཤེས་ཀྱི་སྣང་བ་དང་བྲལ་བའི་བེམས་པོ་ཞིག་ལས་དབང་ལེན་དགོས་པར་ཐལ་བ་སོགས་སྔོན་མེད་པའི་གཏམ་དུ་གོ་ཞིང༌། གལ་སྲིད་དེས་དབང་ཐོབ་པར་གྱུར་ནའང་བརྒྱུད་རིམ་བར་མ་ཆད་པ་ལས་བྱུང་བ་བླ་མ་བརྒྱུད་པའི་བྱིན་རླབས་དང་ལྡན་པ་ཞིག་ཀྱང་དགོས་ཚེ། དེའི་བརྒྱུད་པའི་རྩ་བའང་སུ་ལ་ངོས་འཛིན་བྱ་བ་བཅས་ལེགས་པར་སོམས་ཤིག གལ་ཏེ་དེ་ལྟར་ཡང་མ་ཡིན་པར་མདུན་བསྐྱེད་སྒྲུབ་མཆོད་ཀྱི་ཚེ་བླ་མའི་སྐུ་གདུང་སོགས་ཀྱི་མདུན་ནས། སློབ་བུ་དེས་བླ་མ་ལ་དཀྱིལ་འཁོར་སྒྲུབ་པའི་གྲོགས་བྱེད་པ་ཙམ་མ་གཏོགས། བླ་མ་སྐུ་འདས་པ་དེས་ཏིང་ངེ་འཛིན་གྱི་སྒྲུབ་པ་ཡིན་ནོ་ཞེ་ན། འོ་ན་བླ་མ་འདས་པ་དེའི་ཐུགས་འོད་གསལ་གྱི་ངང་དུ་ཐིམ་ཟིན་པས། སློབ་བུ་དེས་བདག་མདུན་སྒྲུབ་མཆོད་ཀྱི་དབུ་དང་པོར་འཛུགས་པའི་སྐབས་དེར། སློབ་བུ་དེས་བླ་མའི་རྣམ་ཤེས་ཡེ་ཤེས་གང་ཡིན་དེ་སྐུ་གདུང་སོགས་ལ་དགུག་གཞུག་བཅིང་བ་སོགས་ཀྱང་བྱེད་དགོས་པར་འགྱུར་ལ།
དེ་ལྟར་ཡིན་ན་སློབ་དཔོན་དང་སློབ་བུ་གཉིས་ཀས་བདག་འཇུག་གི་སྐབས་ནས་དབང་རྫོགས་པར་བླངས་ཟིན་པས། སླར་ཡང་སློབ་མའི་བྱ་བ་དང༌། མཆོད་དཔོན་དང་མཆོད་གཡོག་སོགས་ཀྱི་རྣམ་གཞག་མང་པོ་བྱེད་ནས་དབང་ལེན་དགོས་ཅི་ཡོད། གོང་དུ་ཏ་ཐཱ་ག་ཏ་རཀྵི་ཏས་མཛད་པའི་ལུང་དྲངས་པ་ལས་ཀྱང༌། དེ་ཡི་གཙོ་བོ་དེ་ཉིད་ཀྱིས། ། དབང་བསྐུར་ལྔ་ནི་སྦྱིན་པར་བྱ། ། རྡོ་རྗེ་སློབ་དཔོན་དབང་བསྐུར་ཡང༌། ། ཕྱི་ནས་ཆོ་ག་མཁས་པས་བྱ། ། ཞེས་པའི་ལུང་དེ་ནི། དཔེར་ན་ཀུན་རིག་ལྟ་བུ་ལ་མཚོན་ན།
མདུན་བསྐྱེད་དང་དེའི་ཐུགས་ཀ་ནས་དཀྱིལ་འཁོར་གྱི་ལྷ་ཚོགས་དཔག་ཏུ་མེད་པ་སྤྲུལ་པ། དེ་རྣམས་སློབ་དཔོན་དང་ལྷན་ཅིག་པས་རྡོ་རྗེ་སློབ་མའི་དབང་ལྔ། རྡོ་རྗེ་སློབ་དཔོན་གྱི་དབང་དང་བཅས་པ་བསྐུར་བའི་དོན་ལ་སྦྱར་དུ་མི་རུང་བ་མེད་ཀྱི། དཀྱིལ་འཁོར་སྤྲུལ་མཁན་གྱི་སློབ་དཔོན་དེ་ལ་ལྟོས་མི་དགོས་པའི་དམིགས་བསལ་གསུངས་པ་མ་མངོན་ཏེ། སྤྲུལ་པ་དང་སྤྲུལ་མཁན་ནམ། དཀྱིལ་འཁོར་གྱི་ལྷ་དང་བླ་མ་ལ་བཟང་ངན་ནམ་ཐ་དད་དུ་ལྟ་བ་ནི་མཁས་པ་རྣམས་ཀྱིས་གཞུང་ལུགས་ཚད་ལྡན་གང་ནས་ཀྱང་མ་བཤད་པའི་ཕྱིར་དབང་གི་ཆོ་ག་ལས་ཀྱང་ཡོན་དབུལ་བ་དང༌། གསོལ་བ་འདེབས་པ་དང༌། འཇུག་པའི་ཆོས་དང༌། དངོས་གཞིའི་ཆོས་ཐམས་ཅད་ཞུ་བའི་ཡུལ་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ཡིན་པར་བཤད་ཅིང༌། ཁྱད་པར་སྟ་གོན་དང་ཕྱི་ནང་གི་འཇུག་པའི་ཆོས་ཐམས་ཅད་ལ་ནི་རྡོ་རྗེ་སློབ་དཔོན་དེ་ཉིད་གཙོ་བའི་ཕྱིར་རོ། །
དེར་མ་ཟད་འགའ་ཞིག་བླ་མ་འདས་པའི་སྐུ་གདུང་ལ་ཆོས་འབྲེལ་མེད་པ་གཞན་གྱིས་མ་གཏོགས། བླ་མ་རང་གི་སློབ་མ་དམ་ཚིག་དང་ལྡན་པ་རྡོ་རྗེ་སློབ་དཔོན་དུ་འོས་པས་ཀྱང་དབང་བསྐུར་འབུལ་མི་རུང་ཞེས་འགོག་སྟེ། དེ་ལ་འདི་སྐད་ཅེས་འདྲིའོ། ། བླ་མ་དངོས་སླར་བསྒྲིབ་པར་འགྱུར་བས་མི་རུང་ངམ། དབང་འབུལ་མཁན་གྱི་སློབ་བུ་ལ་ཉེས་ལྟུང་འབྱུང་བས་མི་རུང༌། དང་པོ་ལྟར་ན། བླ་མ་དེ་བླ་མ་དང་ཡི་དམ་སོགས་ཐ་དད་དམ་བཟང་ངན་དུ་ལྟ་བའི་གཉིས་འཛིན་ཅན་ནམ་སེམས་དང་པོར་བསྐྱེད་པའི་བྱང་ཆུབ་སེམས་དཔའ་ཕན་ཆད་ལ་སྐྱོན་ཅན་དུ་རྟོག་པས་མི་གུས་པ་ཞིག་ཡིན་ན། དེ་ལ་སྣང་བ་ཐམས་ཅད་དགྲར་ལྡང་བའི་ཕྱིར་ཅི་ཡང་མི་རུང་བ་བདེན་ཏེ། ཚེར་མའི་ཚང་སྟན་དུ་ཉལ་བ་ལ་བདེ་བ་ནམ་ཡང་མི་འབྱུང་བ་ལྟར་རོ། ། དེ་ལྟར་མིན་པའི་སྣང་བ་ཐམས་ཅད་དགེ་བའི་བཤེས་སུ་འཆར་བ་དང༌།
གསུང་རབ་ཐམས་ཅད་གདམས་ངག་ཏུ་ཤར་བ་ཞིག་གམ། རྡོ་རྗེ་སློབ་དཔོན་ཆེན་པོ་སྣང་གྲག་རིག་པ་ཐམས་ཅད་དག་པ་བླ་མ་དང་ལྷག་པའི་ལྷའི་གསང་བ་གསུམ་གྱི་རོལ་པར་གཟིགས་པ་ཞིག་ཡིན་ན། དེ་ལ་དགེ་བ་ཐམས་ཅད་བྱང་ཆུབ་ཀྱི་ལམ་དུ་མི་འགྱུར་བ་མེད་ན། རྡོ་རྗེ་ཐེག་པའི་ཆོ་ག་དང་དབང་བསྐུར་གྱི་ཆོ་ག་བྱས་པས་སྒྲིབ་པ་གསར་དུ་སྐྱེ་འགྲོ་བའི་དོགས་པ་ཅི་ཡོད། གཉིས་པ་ལྟར་ན། སྐུ་གདུང་སོགས་ལ་ཁྲུས་གསོལ་འབུལ་བ་ལ་སོགས་པ་འོག་ཏུ་སྨོས་པའི་ཆོ་ག་ཐམས་ཅད་མི་རུང་ན་མི་རུང་བར་མཚུངས་ཏེ་ཉེས་དམིགས་འབྱུང་བའི་ཕྱིར། རུང་ན་རུང་བར་མཚུངས་ཏེ་ཕན་ཡོན་འབྱུང་བའི་ཕྱིར། དེས་ན་རང་ལུགས་ཕྱག་ལེན་ལྟར་གཞག་པ་ལ་གཉིས། སྒྲུབ་མཆོད་ཀྱི་ཚུལ་དུ་དགོངས་རྫོགས་བསྒྲུབ་པ་དང༌། ལྷག་མའི་སྒྲིབ་སྦྱོང་གི་ཚུལ་གྱིས་དགོངས་རྫོགས་སྒྲུབ་པའོ། །
དང་པོ་ནི། གྲྭ་ས་ཆེན་པོ་རྣམས་ཀྱི་ཕྱག་ལེན་དང་མཐུན་པར། རང་ཉིད་ལ་དབང་བསྐུར་བའི་རྩ་བའི་བླ་མའི་དགོངས་རྫོགས་སྒྲུབ་མཆོད་བྱེད་པའི་ཚེ། བླ་མ་དེ་ཉིད་དཀྱིལ་འཁོར་གྱི་གཙོ་བོ་དང་དབྱེར་མེད་དུ་དམིགས་ནས་རང་གཞན་སེམས་ཅན་ཐམས་ཅད་ཀྱི་རྒྱུད་ལ་ཚོགས་རྫོགས་པའི་ཆེད་དུ་མཆོད་པ་རྒྱ་ཆེན་པོ་འབུལ་བ་དང༌། བདག་འཇུག་ལེན་པའི་ཚེའང་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལས་དབང་བླངས་ནས་རྩ་བ་དང་ཡན་ལག་གི་དམ་ཚིག་རྣམ་པར་དག་པར་བྱས་ནས་དེ་ལྟར་བགྱིས་པའི་བསོད་ནམས་ཀྱི་ཕུང་པོ་ཚད་མེད་པས་བླ་མ་དམ་པའི་ཐུགས་ཀྱི་དགོངས་པ་ཡོངས་སུ་རྫོགས་ནས་བླ་ན་མེད་པའི་བྱང་ཆུབ་ཀྱི་སྙིང་པོ་མངོན་དུ་མཛད་དེ། འཁོར་བ་ཇི་སྲིད་གནས་པར་སེམས་ཅན་གྱི་དོན་རྒྱ་ཆེན་པོ་རྒྱུན་མི་ཆད་པར་འབྱུང་བའི་བསྔོ་བ་དང་སྨོན་ལམ་གྱི་རྒྱས་འདེབས་བགྱིད་པ་ནི་དཀྱིལ་འཁོར་སྒྲུབ་མཆོད་བྱེད་པའི་ལུགས་ལྟར་ཡིན་ལ། གཉིས་པ་ནི། བླ་མའི་རྩ་ལག་དང་བུ་སློབ་སོགས་ཀྱིས་རྒྱུ་སྦྱོར་ཕུན་སུམ་ཚོགས་པའི་སྒོ་ནས་ཐུགས་རྒྱུད་ཀྱི་སྡིག་སྒྲིབ་ལྷག་མ་སྦྱོང་བ་དང༌། ས་ལམ་ལྷག་མ་བགྲོད་པའི་ཚོགས་གཉིས་ཡོངས་སུ་འགེངས་པའི་ཕྱིར། ཀུན་རིག་ལ་བརྟེན་ནས་ཕྱིར་བཟློག་དང་དབང་བསྐུར་བྱེད་དགོས་བྱུང་ཚེ།
ངན་སོང་སྦྱོང་བའི་རྒྱུད་ནས་བསྟན་པའི་སྡིག་སྦྱོང་གི་ཆོ་ག་སོགས་རྒྱུད་ནས་ཇི་ལྟར་བསྟན་པ་ལྟར་བྱས་པ་ལ་འགལ་བ་ཡོད་པར་མི་སེམས་སོ། ། ཅིའི་ཕྱིར་ཞེ་ན། ཁྲུས་གསོལ་གྱི་སྐབས་ལ་སོགས་པའི་གནས་སྐབས་ཕལ་ཆེར་དེ་བཞིན་གཤེགས་པའི་རྟེན་ལ་སྐུ་ཁྲུས་གསོལ་བ་ལྟ་བུ་ལ་མཚོན་ན། ནམ་མཁར་དབང་བསྐུར་གྱི་ལྷ་སྤྱན་འདྲེན་པ་མི་མཛད་ཀྱང་རང་ཉིད་ཁོ་ནས། ཇི་ལྟར་བལྟམས་པ་སོགས་ནས། དེ་བཞིན་བདག་གིས་སྐུ་ཁྲུས་གསོལ། ། ཞེས་བརྗོད་པའི་ཚིག་གིས་ཀྱང་བདག་གིས་དེ་བཞིན་གཤེགས་པ་རྣམས་ལ་སྐུ་ཁྲུས་གསོལ་ཏུ་བཏུབ་པ་དང༌། དེ་མཐར། ཨོཾ་སརྦྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཧཱུྃ་ཞེས་པའི་སྔགས་བཅས་བརྗོད་དགོས་པས། དེའི་སྔགས་དོན་ལ་དཔྱད་ནའང༌།
དེ་བཞིན་གཤེགས་པ་ཐམས་ཅད་དབང་བསྐུར་དམ་ཚིག་དཔལ་གྱི་ཆེད་དུ་ཞེས་པར་འགྱུར་བ་ལྟར་ནའང་དབང་དང་ཁྲུས་སོ་སོར་དབྱེར་མེད་པ་ཚིག་གི་ཤུགས་ལས་འབྱུང་བ་དང༌། དེ་བཞིན་དུ། རྒྱལ་བའི་སྐུ་ལ་ཉོན་མོངས་མི་མངའ་ཡང༌། ། འགྲོ་བའི་ལུས་སེམས་སྡུག་བསྔལ་བསལ་སླད་དུ། ། ཆུ་གཙང་སྨན་སྤོས་འདག་ཆལ་འདིས་བསྒོས་པས། ། བདག་ཅག་དམ་པའི་སྐུ་མཆོག་ཐོབ་པར་ཤོག ། ཅེས་བརྗོད་པའི་ཚིག་དོན་ལ་དཔྱད་ནའང་རྒྱལ་བ་ཉོན་མོངས་པ་ཟད་པ་རྣམས་ཀྱི་སྐུ་ལ་གཞན་གྱིས་རྡུལ་དང་མི་གཙང་བའི་ཚོགས་ཀྱིས་ཇི་ལྟར་བསྒོས་པའམ་གོས་པར་གྱུར་ཀྱང༌། དེ་ལ་གནོད་པ་དང་ཟུག་རྔུ་ལ་སོགས་པས་སྐུ་ལ་ཉོན་མོངས་པར་མི་འགྱུར་ནའང་དེ་བཞིན་གཤེགས་པའི་སྐུ་གསུང་ཐུགས་ཀྱི་རྟེན་བྱིན་རླབས་དང་ལྡན་པ་ལ་རྡུལ་དང་མི་གཙང་བས་གོས་པ་དང༌། རྟེན་ལ་མཆོད་ཅིང་རྗེད་པར་བྱེད་པ་མེད་པ་དང༌། རབ་ཏུ་གནས་པ་འཇིག་པའི་རྒྱུ་འབྱུང་བཞིའི་གནོད་པ་བྱུང་ནས་རྟེན་ལ་བགེགས་དང་འབྱུང་པོས་རློམ་པ་དང༌།
སེམས་ཅན་རྣམས་ཀྱིས་དམེ་བཙོག་དང་ཁ་ན་མ་ཐོ་བ་སྤྱད་པས་བསོད་ནམས་ཉམས་ཤིང་རྒྱལ་བ་རྣམས་ཀྱི་ཐུགས་ཀྱིས་བས་པར་གྱུར་ཏེ། དེའི་རྐྱེན་གྱིས་སེམས་ཅན་གྱི་བསོད་ནམས་དང་གཟི་མདངས་ཉམས་པ་དང་ཡུལ་ཕྱོགས་དེར་ཡང་མི་དགེ་བ་ལ་སོགས་པ་འབྱུང་བས། དེ་དག་བསལ་བའི་ཕྱིར་དེ་བཞིན་གཤེགས་པའི་སྐུ་གསུང་ཐུགས་ཀྱི་རྟེན་རྣམས་ལ་ཁྲུས་ཀྱི་བུམ་པའི་ཆུ་དང༌། ཆུ་གཙང་དང་འདག་རྫས་རྣམས་ཀྱིས་བྱུག་ཅིང་བཀྲུས་པའི་རྟེན་འབྲེལ་གྱིས། བདག་དང་སྦྱིན་བདག་རྣམས་ཀྱི་ལུས་སེམས་ཀྱི་སྡུག་བསྔལ་དང་གཟི་མདངས་དང་བསོད་ནམས་ཉམས་པ་ལ་སོགས་པ་མི་མཐུན་པའི་ཕྱོགས་རྣམས་ཞི་བ་དང༌། དེ་ལས་ལྡོག་པའི་ཕན་པ་དང་བདེ་ལེགས་ཀྱི་ཕྱོགས་ཐམས་ཅད་འཕེལ་ཞིང་བཀྲ་ཤིས་པར་འགྱུར་བའི་བྱིན་རླབས་ཡོད་པས། དེ་སྨོན་པའི་ཚུལ་གྱིས་སྐུ་ཁྲུས་གསོལ་བའོ། ། དེའི་མཐར། ཨོཾ་སརྦ་ཏ་ཐཱ་ག་ཏ་གནྡྷེ་སྣཱ་ན་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཧཱུྃ། ཞེས་བརྗོད་པའི་སྔགས་དོན་ཡང༌།
དེ་བཞིན་གཤེགས་པ་ཐམས་ཅད་དྲི་ཆབ་གཙང་བྱེད་དམ་དག་བྱེད་ཀྱི་མཆོད་པའི་སྤྲིན་རྒྱ་མཚོ་འཕྲོ་བའི་དམ་ཚིག་གི་དཔལ་གྱི་ཆེད་དུ་གཞི་ཚུགས་ཞེས་པར་འགྱུར་ཏེ། དེ་དག་ཀྱང་དོན་ལ་རྟེན་རྣམས་དམིགས་པའི་རྟེན་ཙམ་བྱེད་པ་མ་གཏོགས་ཕྱོགས་བཅུའི་ཞིང་གི་རྒྱལ་བ་སྲས་བཅས་ཐམས་ཅད་ལ་སྐུ་ཁྲུས་གསོལ་བའི་དོན་དུ་གོ་དགོས་ཏེ། རྟེན་དེ་རབ་གནས་དང་ལྡན་པ་ཡིན་པའི་ཕྱིར་དང༌། སྔགས་དོན་གོང་འོག་རྣམས་ཀྱིས་ཀྱང་གོ་ནུས་པའི་ཕྱིར། དེ་ལྟར་བདག་ཅག་གཅིག་པུས། དེ་བཞིན་གཤེགས་པ་ཐམས་ཅད་ལ་སྐུ་ཁྲུས་གསོལ་དུ་བཏུབ་ན། འདིར་མི་བཏུབ་པའི་རྒྱུ་མཚན་ཅི་ཡོད། དེར་མ་ཟད་མདུན་བསྐྱེད་དཀྱིལ་འཁོར་ལ་སོགས་པའི་ལྷ་དང༌། རབ་ཏུ་གནས་པའི་ཆོ་གས་རྟེན་བསྐྱེད་པའི་ལྷ་གང་ཡང་རུང་བ་ལ། ཕྱོགས་བཅུའི་བླ་མ་རྒྱལ་བ་སྲས་དང་བཅས་པ་མ་ལུས་པ་འདུས་པའི་རང་བཞིན་དུ་བསྐྱེད་བསྟིམ་བྱས་པ་ལ།
དབང་བསྐུར་བའི་ཚེ། དབང་གི་ལྷ་དེ་བཞིན་གཤེགས་པ་རྣམས་སྤྱན་དྲངས་ནས། ནམ་མཁར་བཞུགས་པ་ལ་གསོལ་བ་བཏབ་པས། དེ་དག་གིས་དབང་བསྐུར་བའི་དགོངས་པ་མཛད་མོད། དབང་བསྐུར་གྱི་ཆོ་ག་རྒྱས་བསྡུས་གང་ཡིན་ཐམས་ཅད་རང་གིས་བསྒྲུབ་ཀྱིན་འབོགས་པའི་གྲོགས་བྱེད་དགོས་པ་དང༌། དེའི་སྟེང་དུ་དབང་རྫས་གཏོད་དགོས་ཡོད་པ་རྣམས་གཏོད་ཚུལ་བྱས་པ་དང༌། དེ་བཞིན་གཤེགས་པ་དེ་རྣམས་ཀྱིས་དབང་བསྐུར་གྱིན་ཡོད་སྙམ་པ་དང༌། དེ་དག་གིས་ཀྱང་ཐོབ་སོང་སྙམ་པའི་དམིགས་པ་ཙམ་བྱས་ཀྱང་རུང་སྟེ། མདོར་ན་རང་གི་ལུས་ངག་ཡིད་གསུམ་ལ་ཉེས་ལྟུང་དང༌། དེ་ཐམས་ཅད་ཀྱང་དབང་བསྐུར་བ་པོའི་ཏིང་ངེ་འཛིན་ལ་མ་ལྟོས་པ་འགའ་ཡང་མི་འབྱུང་ན་ཐམས་ཅད་ལ་ཉེས་ལྟུང་གིས་འཕོག་པར་མི་འགྱུར་བ་མེད་པའི་ཕྱིར་རོ། །
དེས་ན་ཆོ་ག་ཅི་བྱས་ཀྱང་ཉེས་པ་མི་འབྱུང་བའི་ཐབས་འགའ་ཡང་མི་འདུག་ན་ཇི་ལྟར་བགྱི། ལེགས་པར་སོ་སོར་ཕྱེ་ནས་འདོམས་པར་གསོལ་བ་འདེབས་སོ། ། དེ་དག་ལ་ཉེས་པ་མི་འབྱུང་ཞིང་ཕན་ཡོན་ཡོད་ན་འདིར་ཡང་རང་གི་རྩ་བའི་བླ་མ་ལ་དབང་བསྐུར་བ་འབུལ་ལ། མདུན་བསྐྱེད་དཀྱིལ་འཁོར་གྱི་ལྷ་ཚོགས་དང༌། ནམ་མཁར་བཞུགས་པའི་དབང་གི་ལྷ་ཚོགས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་བསམ་གྱིས་མི་ཁྱབ་པ་ནམ་མཁའི་གཏོས་ཁྱབ་པར་བཞུགས་པ་རྣམས་དང་བདག་ཉིད་ལྷན་ཅིག་པས་དབང་བསྐུར་གྱི་ཆོ་གས་དབང་བསྐུར་བ་ལ་ཉེས་ལྟུང་ཆེན་པོ་འབྱུང་དོན་ཅི་ཕྱིར་ཡོད་དེ་དེ་དག་དང་མི་མཚུངས་པ་མེད་པའི་ཕྱིར་རོ། ། དེར་རྒྱུ་མཚན་གཞན་ཡང་ཡོད་དེ། དེ་བཞིན་གཤེགས་པའི་སྐུ་མཚན་དང་དཔེ་བྱད་ཀྱིས་སྤྲས་པ་ནི་བསྐལ་པ་དཔག་ཏུ་མེད་པ་ནས་བསོད་ནམས་ཀྱི་ཚོགས་དཔག་ཏུ་མེད་པས་བསྐྲུན་པ། དེ་ལ་སྡུག་བསྔལ་འབྱུང་བའི་རྒྱུ་ལས་དང་ཉོན་མོངས་པ་མི་མངའ་བས། འབྲས་བུ་ནད་དང་སྡུག་བསྔལ་འབྱུང་བ་མེད་ནའང༌། ལས་ཀྱི་འབྲས་བུ་མི་བསླུ་བར་བསྟན་པའི་ཕྱིར་སྙུན་གྱིས་ཐེབས་པའི་ཚུལ་བསྟན་པ་ན།
འཚོ་བྱེད་གཞོན་ནུས་སྨན་ལྕགས་མདའ་ཕུལ་བ་བཞེས་ནས་སྙུན་སེལ་བའི་ཚུལ་བསྟན་པ་དང༌། ལྷས་བྱིན་གྱིས་སྒྱོགས་འཕངས་པའི་རྡོ་བའི་དུམ་བུས་ཞབས་ལ་རྨ་བྱུང་སྟེ་སྐུ་མཚལ་བཅད་དུ་མ་བཏུབ་པར། འཚོ་བྱེད་ཀྱིས་ཙནྡན་ས་མཆོག་དང་བུད་མེད་གཞོན་ནུ་མའི་འོ་མ་སྨན་བཙལ་བ་ན། ཚོང་པ་དང་བུ་མོ་ལས་རྙེད་པ་སྦྱར་ཏེ་ཞབས་ལ་བྱུག་པ་ཕུལ་བས། ཙནྡན་དང་འོ་མ་འབུལ་མཁན་དག་ཀྱང་རང་བྱང་ཆུབ་ཏུ་ལུང་བསྟན་པ་དང༌། སྟོན་པ་མཉན་ཡོད་ནས་རྒྱལ་པོའི་ཁབ་ཏུ་གཤེགས་པའི་ཚེ་ལམ་དེ་ན་སེང་གེའི་སྒྲ་ཡོད་པ་ལ། ལམ་དེར་རྔ་དང་མདའ་གཞུ་ཐོགས་པའི་བྱིས་པ་གཉིས་རྩེ་བར་བྱེད་ཀྱིན་ཡོད་པ། སྟོན་པའི་དྲུང་དུ་འོངས་ཏེ་བདག་གཉིས་ཀྱིས་བསེལ་བགྱི་བས། སེང་གེ་བྱུང་ན་རྔ་བརྡུང་ཞིང་མདའ་འཕང་ངོ་ཞེས་གསོལ་བས། དེ་གཉིས་རང་རྒྱལ་དུ་ལུང་བསྟན་པ་ལ་སོགས་པ།
མདོར་ན་རང་གི་ལྷག་པའི་བསམ་པས་དེ་བཞིན་གཤེགས་པ་ལ་འབྲེལ་པ་ཅུང་ཟད་བཞག་པས་ཀྱང་བསོད་ནམས་ཆེན་པོ་ཐོབ་པ་ལྟར། རང་རེའི་ཀྱང་བསྙེན་པ་སོགས་ཀྱིས་དག་ཅིང་རྡོ་རྗེ་སློབ་དཔོན་གྱི་ལས་སུ་རུང་བ་དག་གིས་རང་གི་རྩ་བའི་བླ་མ་ལྟ་བུ་ལ་དབང་འབུལ་དགོས་བྱུང་ཚེ། རང་གིས་བདག་མདུན་སྒྲུབ་ཅིང་མཆོད་པ་འབུལ་བ་སོགས་རྣམ་པ་ཐམས་ཅད་དུ། རྩ་བའི་བླ་མ་དང་དེས་བསྟན་པའི་དུས་གསུམ་སངས་རྒྱས་ཐམས་ཅད་ཀྱི་མཁྱེན་བརྩེ་ནུས་པའི་ངོ་བོ་ཡི་དམ་དཀྱིལ་འཁོར་གྱི་ལྷ་དབྱེར་མེད་དུ་དམིགས་པ་དེ་ཆོ་ག་རྣམ་པར་དག་པས་བྱིན་གྱིས་བརླབས་ཏེ་སྒྲུབ་ཅིང་མཆོད་པ་འབུལ་བ་དང༌། དབང་དང་དངོས་གྲུབ་ལེགས་པར་བླངས་ནས། སླར་ཡང་རང་གི་ལྷག་པའི་བསམ་པ་རྣམ་དག་གི་སྒོ་ནས་ཕན་འདོགས་པའི་ཚུལ་གྱིས་སྡིག་སྒྲིབ་སོགས་ལས་ཀྱི་ལྷག་མ་སྦྱོང་བ་དང༌། ཚོགས་གཉིས་ཡོངས་སུ་རྫོགས་པར་བྱ་བའི་མཐུན་གྲོགས་ལྟ་བུར་བྱེད་པ་ན། བླ་མ་དེས་ཀྱང་རང་དང་སྐལ་བ་མཉམ་པའི་དགེ་བའི་བཤེས་ཀྱི་སྐུར་བསྟན་པ་བཞིན་དུ། རང་གིས་ཀྱང་སྐལ་བ་མཉམ་པའི་སྐུ་དེ་དང་མཚུངས་པའི་བྱ་བས་རྩ་བའི་བླ་མ་རང་ལས་ཐོབ་པའི་དབང་ངམ་གཞན་ལས་ཐོབ་པའི་དབང་བསྐུར་བ་ཡིན་ཡང་རུང་སྟེ་ཆོས་བདག་ལ་མངའ་དབུལ་གྱི་ཚུལ་དུ་འབུལ་བ་ལ་འགལ་བ་ཅི་ཡང་ཡོད་པ་མི་སེམས་སོ། ། དེའི་ཚེ་གལ་ཏེ་ཕྱིར་བཟློག་གི་ཆོ་ག་བྱེད་པར་མི་འདོད་ཅིང༌།
དབང་བསྐུར་ཁོ་ན་ཙམ་བྱེད་པར་འདོད་ན། དེ་ལྟར་དུ་བྱར་རུང་སྟེ། རྗེ་བཙུན་རིན་པོ་ཆེས། བགེགས་སྦྱང་བ་སྔོན་རྗེས་གང་རུང་ལ་བྱར་རུང་བ་མཛད་ནས། རྟེན་བསྐྱེད་པ། བརྟེན་པ་དགུག་པ། སྡིག་པ་དྲལ་བ་རྣམས་བཤད་པའི་རྗེས་ཐོགས་དེར། དེ་རྣམས་ནི་དབང་དང་ཕྱིར་བཟློག་པ་ལ་སོགས་པ་འོག་ནས་འབྱུང་བ་ཐམས་ཅད་ལའང་དགོས་པ་ཡིན་ནོ། ། འདི་ནི་ཁོ་བོས་རིག་པར་ཡང་མཐོང་ངོ་ཞེས་གསུངས་པའི་ཕྱིར། དེའང་ཐོག་མར་རྟེན་བསྐྱེད་པ།
རྣམ་ཤེས་དགུག་བསྟིམ། སྡིག་པ་དྲལ་བ། སྦྱང་བ་གསུམ་རྣམས་དཀྱུས་བཞིན་བྱས་ལ། དེ་ནས་དབང་གི་སྟ་གོན་དང་དངོས་གཞི་རྣམས་ཚུལ་བཞིན་དུ་བྱས་པས་བཏུབ་སྟེ། དཔེར་ན་རྒྱལ་བུ་རྒྱལ་སྲིད་ཀྱི་མངའ་ཐང་ཐམས་ཅད་ལ་མི་དབང་བ་མེད་ནའང༌། རྒྱལ་རིགས་ཀྱི་སྤྱི་བོ་ནས་དབང་བསྐུར་བ་ན། རྒྱལ་སྲིད་ཀྱི་འབྱོར་པ་ཐམས་ཅད་ཀྱིས་མངའ་དབུལ་བྱེད་ཀྱིན་འབུལ་བ་ལྟ་བུའོ། ། གཞན་ཡང་དེ་ལྟར་འབུལ་བ་མི་རུང་ན། བླ་མ་ཞལ་བཞུགས་པ་རྣམས་ཀྱང་བསྟན་པ་རིན་པོ་ཆེའི་རྒྱུན་ལ་དགོངས་ནས་བླ་མ་དང་སློབ་མ་རེ་མོས་ཀྱི་སྒོ་ནས་ཆོས་གསན་འབུལ་ཇི་སྙེད་བྱས་པ་རྣམས་ཀྱང་མི་རུང་བར་འགྱུར་ཏེ། སློབ་མས་བླ་མ་ལ་དབང་བསྐུར་བྱས་པས་ཉེས་མེད་ཀྱི་ཆོས་མ་ཡིན་པའི་ཕྱིར་རོ། །
དྲི་བ་དྲུག་པ། ཚེ་འདས་ཀྱི་བྱང་བུ་བསྲེག་པའི་བརྡ་སྤྲོད་བྱེད་པར་སྤྲོ་བའི་ཚེ། ཆོ་གའི་གཞུང་ཚིག་དང་མཐུན་པའི་བརྡ་སྤྲོད་ཉུང་འདུས་ཞིག་ཀྱང་དགོས་གསུངས་པ། དེའི་ལན་ནི། འདོད་ཡོན་འབུལ་བའི་མཐའི་རཱུ་པ་ཀཱ་མ་གུ་ཎ་པཱུ་ཛི་ཏེ་ཧཱུྃ་ཞེས་པ་ཙམ་མམ། ཡང་ན་ཐམས་ཅད་ནམ་མཁའི་མཛོད་བཞིན་དུ། ། ཞེས་སོགས་ཚིགས་བཅད་བརྗོད་པའི་རྗེས་ཐོགས་སུ། ཚེ་འདས་ཀྱི་རྣམ་ཤེས་ལྷ་རྡོ་རྗེ་སེམས་དཔའ་དང་དབྱེར་མེད་དུ་འདྲེས་པར་བྱིན་གྱིས་བརླབས་པ་དེ་སྤྱི་གཙུག་ནས་འཐོན་ཏེ་མདུན་གྱི་ནམ་མཁར་གནས་པར་བསམ། འདི་ལ་རྗེ་ངོར་ཆེན་གྱིས་མི་འཁྲུགས་པའི་ལྷོ་སྒོའི་སྐབས་ནས་རྣམ་ཤེས་ཨ་དཀར་པོ་དྲི་མ་མེད་པའི་རྣམ་པ་དེ་འཕོ་བར་གསུངས་པ་ནི་ལྷོ་སྒོའི་ཕྱིར་བཟློག་རྐྱང་པའི་ཚེ་དེ་ལྟར་ཆོག་མོད། དབང་བསྐུར་བ་དང་རྗེས་སུ་འབྲེལ་པའི་ཚེ་སྔ་མ་ལྟར་བྱས་ན་འཐད་པར་མངོན་ནོ། །
གང་ལྟར་ཡང་འདི་སྐད་བརྗོད། སླར་ཡང་འདི་ལྟར་ངེས་པར་བྱ་སྟེ། ཆོས་ཐམས་ཅད་ཀྱི་གནས་ལུགས་སྤྲོས་བྲལ་དུ་ཤེས་པར་བྱས་ནས། དེའི་ངང་ནས་འཁྲུལ་ངོར་སྣང་བའི་ཚེ་ལས་འདས་པས་གཙོ་བྱས་པའི་སེམས་ཅན་ཐམས་ཅད་ཀྱི་སྡིག་སྒྲིབ་དང་སྡུག་བསྔལ་ཐམས་ཅད་ཀྱི་ངོ་བོ་ཐ་མལ་པའི་གཟུགས་སམ་མིང་བྱང་གི་རྣམ་པ་བསྲེག་ཅིང་སྦྱང་དུ་རུང་བ། དཔེ་བུད་ཤིང་དང་ཆོས་མཚུངས་སུ་གནས་པ་དེ་ཉིད། སློབ་དཔོན་གྱིས་ཆོས་ཐམས་ཅད་ཀྱི་རང་བཞིན་སྟོང་པ་ཉིད་དུ་ཤེས་པའི་བདག་མེད་རྟོགས་པའི་ཡེ་ཤེས་རང་བཞིན་གྱི་འོད་གསལ་བ། སྦྱོང་བྱེད་མེ་དང་ཆོས་མཚུངས་སུ་ཡོད་པ་དེས། ཚེ་ལས་འདས་པའི་སྡིག་སྒྲིབ་ཀྱི་ངོ་བོ་གཟུགས་བྱང་དེ་ཉིད་བསྲེགས་ཤིང་སྦྱངས་པས། འཁོར་བའི་སྡུག་བསྔལ་རྒྱུ་དང་བཅས་པ་ཐམས་ཅད་ཡེ་ཤེས་ཀྱི་སྣང་བ་ཆེན་པོ་གཅིག་ཏུ་འབར་བར་མོས་པ་མཛོད། ཅེས་དང༌།
སྟོང་ཉིད་ཡེ་ཤེས་འབར་བའི་མེས། ། ཚེ་འདས་སྒྲིབ་པའི་བུད་ཤིང་ཞེས་སོགས་བརྗོད་པའི་མཐར་རྩ་རིག་ཟློས་ཤིང་བསྲེགས་ནས་བསྲེག་བྱ་སྲེག་བྱེད་སྲེག་པ་པོ་སྟེ་འཁོར་གསུམ་དམིགས་པ་མེད་པའི་ལྟ་བ་ཡང་དག་པའི་རྒྱས་གདབ་བོ། ། དེ་ནས་ལམ་སྦྱང་བ་དང་བསྟན་པ་གཉིས་ཀྱི་ཚིགས་བཅད་སྔགས་དང་བཅས་པ་བརྗོད་ཀྱིན་ལམ་བསྟན་པས། རྣམ་ཤེས་རྡོ་རྗེ་སེམས་དཔར་གསལ་བ་དེ་ནུབ་ཕྱོགས་བདེ་བ་ཅན་གྱི་ཞིང་ཁམས་སུ་སངས་རྒྱས་འོད་དཔག་མེད་པའི་ཞབས་དྲུང་དུ་ཐོགས་པ་མེད་པར་ཡུད་ཀྱིས་གཤེགས་ཏེ། དེར་སངས་རྒྱས་འོད་དཔག་ཏུ་མེད་པའི་བྱིན་གྱིས་རླབས་ཀྱིས་སྐད་ཅིག་ཡུད་ཙམ་ལ་རྫུས་སྐྱེས་ཀྱི་སྐྱེ་བ་བླངས་ནས་མཆོད་པ་འབུལ་བ་ལ་སོགས་པ་བྱས་པར་བསམ་མོ། ། དྲི་བ་བདུན་པ། གཤིན་པོའི་རུས་བུ་སཱཙྪ་འདེབས་པའི་སྔོན་དུ་རུས་པའི་ཆོ་གའི་སྐབས་བུམ་པའི་ནང་དུ་ལྷ་གཞན་གྱི་སྔགས་ཉུང་ཙམ་དང་སྦྱོང་རྒྱལ་གྱི་སྔགས་འབུམ་ཕྲག་ཚང་བར་བསགས་པའི་ཕྱག་ལེན་འདུག་པ། རྩ་རིག་ནི་ཀུན་རིག་གི་ལྷ་ཐམས་ཅད་ཀྱི་སྔགས་ཡིན་པར་གསུངས་མོད། དེ་མི་བསགས་པར་སྦྱོང་རྒྱལ་གྱི་སྔགས་འབྲུ་ལྔ་པ་འདི་བསགས་པ་ཇི་ལྟར་ཡིན་གསུངས་པ། ལན་ལ་གཉིས།
འདིར་རྣམ་པར་དཔྱད་པ་དང༌། ཇི་ལྟར་བྱ་བའོ། ། དང་པོ་ནི། རྒྱུད་ལས། ཐལ་བ་དེ་དང་རུས་པའི་རྡུལ། ། སྔགས་ཀྱིས་བཏབ་པའི་དྲི་ཆུ་དང༌། ། བ་སྐྱེས་འོ་མ་ལ་སོགས་ལྔས། ། སྦྱོང་བའི་སྔགས་ཀྱིས་བློ་ལྡན་གྱིས། ། འབུམ་དུ་བཟླས་པས་བརྫིས་ནས་ནི། ། ཞེས་གསུངས་པའི་འབུམ་ཕྲག་གཅིག་ཏུ་བཟླ་བྱ་སྦྱོང་བའི་སྔགས་ཞེས་པ་ནི་རྩ་རིག་ལ་ངོས་བཟུང་བ་ཉིད་ཤིན་ཏུ་འཐད་པར་སེམས་ཏེ།
ཇི་ལྟར་ན། སྤྱིར་ལྷ་སྦྱོང་བའི་རྒྱལ་པོ་འདིར་སྡིག་སྦྱོང་གི་ཐབས་ལ་མཆོག་ཏུ་བསྔགས་པས་གཙོ་བོའི་མདུན་དུ་བཞག་པ་སྟེ། རྒྱུད་ལས། དེ་ཡི་སྤྱན་སྔར་ངན་སོང་ཀུན། ། སྦྱོང་བའི་རྒྱལ་པོ་བྲི་བྱ་སྟེ། ། ཕྱག་གཉིས་ཏིང་ངེ་འཛིན་གྱི་རྒྱ། ། ཟླ་བ་རྒྱས་དང་པད་དཀར་མདོག ། ཅེས་དང༌། སྦྱིན་སྲེག་གི་སྐབས་སོགས་ནས་ཀྱང་སྦྱོང་རྒྱལ་ལ་འཁོར་གཞན་ལ་བསྲེག་རྫས་གྲངས་མང་དུ་དབུལ་བར་གསུངས་པ་སོགས་སྡིག་སྦྱོང་གི་ལས་ལ་ཤིན་ཏུ་བསྔགས་པ་ལགས། འོན་ཀྱང་སྐབས་འདིར་རྒྱུད་ལས།
སྦྱོང་བའི་སྔགས་ཀྱིས་འབུམ་བཟླས་པས། གོང་བུར་བྱས་ཏེ་ཞེས་སམ། འགྱུར་ཁྱད་ཀྱི་དབང་གིས། སྦྱོང་བའི་སྔགས་ཀྱིས་བློ་ལྡན་གྱིས། ། འབུམ་དུ་བཟླས་པས་བརྫིས་ནས་ཀྱང༌། ། ཞེས་གསུངས་པའི་སྔགས་ཀྱི་ངོས་འཛིན་ནི་རྩ་བའི་རིག་པ་ཁོ་ན་ལ་བྱེད་པ་ཉིད་ཤིན་ཏུ་འཐད་ཆེ་བར་མངོན་ཏེ། དེའི་ཤེས་བྱེད་ཀྱི་གཙོ་བོ་ནི། རྗེ་བཙུན་གྱིས། བསྲེག་ཁང་གི་དྲུང་དུ་ཕྱིན་ལ། ཨོཾ་བཛྲ་ས་མཱ་ཛཿ
ཛཿཧཱུྃ་བཾ་ཧོཿ ཞེས་བརྗོད་ཅིང་ལག་པ་བསྣོལ་ལ་སེ་གོལ་མང་དུ་བརྡབ་པར་བྱས་ལ་རུས་པ་བསྡུ་བར་བྱའོ། ། དེ་ནས་བ་བྱུང་ལྔ་དང་དྲི་ཞིམ་པོའི་ཆུ་བསྲེས་པ་བུམ་པར་བླུགས་ལ་ལྷ་བསྐྱེད་ཅིང་མཆོད་ཀྱང་རུང༌། མ་བསྐྱེད་ཀྱང་རུང་སྟེ་རྩ་བའི་རིག་པ་མང་དུ་བཟླས་པས། ཆུ་བྱིན་རླབས་ཅན་དུ་བྱས་པ་དེས། རྩ་རིག་གི་རྗེས་ལ་སྦྱོང་བའི་རྒྱལ་པོའི་སྔགས་ཟློས་པ་དང་བཅས་པས་བཀྲུས་ལ་ཞེས་དང༌། དེ་དང་མཐུན་པར་ཀུན་མཁྱེན་གོ་རམས་པ་དང་ངོར་ཆེན་དཀོན་མཆོག་ལྷུན་གྲུབ་པ་ལ་སོགས་པས་ཀྱང་རྩ་རིག་བཟླས་པས་བུམ་ཆུ་ནུས་ལྡན་དུ་བྱིན་གྱིས་བརླབས་ལ་རྩ་རིག་དང་སྦྱོང་རྒྱལ་གྱི་སྔགས་བཟླ་ཞིང་རུས་པ་རྣམས་བཀྲུས་ཏེ་ཞེས་བཀྲུ་བའི་ཚེ་སྦྱོང་རྒྱལ་དང་གཉིས་ཀ་བཟླ་བར་གསུངས་པ་མ་གཏོགས་བུམ་ཆུ་ལ་རྩ་རིག་གཅིག་པུར་བཟླ་བ་དངོས་སུ་གསུངས་པའི་ཕྱིར་དང༌། སྔགས་དོན་ལ་རྣམ་པར་དཔྱད་ནའང༌། སྦྱོང་བའི་རྒྱལ་པོའི་བསྐྱེད་སྔགས་ལ་ནི། ཨོཾ་སརྦྦ་བིཏ་ཧཱུྃ།
ཞེས་པ་ཀུན་རིག་གམ། ཐམས་ཅད་རིག་པ་ཞེས་པར་འགྱུར་བ་ལས་སྦྱོང་བའི་རྒྱལ་པོའི་མཚན་དོན་ཙམ་ཡང་འབྱུང་བ་མེད་ལ་རྩ་རིག་ལ་ནི། ཨོཾ་ན་མོ་བྷ་ག་ཝ་ཏེ་ནས། བི་ཤོ་དྷ་ནེ་སྭཱ་ཧཱ། ཞེས་པའི་བར་གྱི་སྔགས་དོན་ནི། ཨོཾ་བཅོམ་ལྡན་འདས་ངན་འགྲོ་ཐམས་ཅད་ཡོངས་སུ་སྦྱོང་བའི་རྒྱལ་པོ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ཕྱག་འཚལ་ལོ། ། འདི་ལྟ་སྟེ། ཨོཾ་སྦྱོང་མ་སྦྱོང་མ་སྡིག་པ་ཐམས་ཅད་རྣམ་པར་སྦྱོང་མ། དག་ཅིང་རྣམ་པར་དག་མ།
ལས་ཀྱི་སྒྲིབ་པ་ཐམས་ཅད་རྣམ་པར་སྦྱོང་བའི་གཞི་ཚུགས། ཞེས་པར་འགྱུར་བས་ཀྱང་ངན་སོང་སྦྱོང་བའི་སྔགས་སུ་འདི་ཉིད་ལ་ངོས་འཛིན་བྱར་མི་རུང་བ་མེད་པའི་ཕྱིར་དང༌། ངན་སོང་སྦྱོང་བའི་རྒྱུད་ཀྱི་མཆན་རྙིང་པ་ལས་ཀྱང་ངན་སོང་སྦྱོང་བའི་སྔགས་ནི་རྩ་རིག་ཅེས་འབྱུང་བའི་ཕྱིར་དང༌། ཁྱད་པར་རྩ་བའི་རིག་པ་ནི་ཀུན་རིག་གི་ལྷ་ཐམས་ཅད་ཀྱི་སྔགས་ཡིན་པར་གསུངས་པ་དང༌། ངན་སོང་སྦྱོང་བའི་དཀྱིལ་འཁོར་ཀུན་གྱི་ཕྱག་རྒྱ་བཞིའི་རྒྱས་འདབས་སོགས་སུའང་རྩ་རིག་འཇུག་པ་བཅས་ཤེས་བྱེད་མང་དུ་སྣང་བའི་ཕྱིར་རོ། ། འོན་ཀྱང་སྦྱོང་བའི་རྒྱལ་པོ་ཙམ་གྱི་བསྐྱེད་བཟླས་བྱས་པ་ལའང་ཕན་ཡོན་དཔག་ཏུ་མེད་པ་འབྱུང་བ་ནི་གོར་མ་ཆག་སྟེ། སྦྱོང་རྒྱལ་སྡིག་སྦྱོང་གི་ལས་ལ་ཤིན་ཏུ་བསྔགས་པ་གོང་དུ་སྨོས་པ་ལྟར་རོ། ། གཉིས་པ་ནི། གོང་དུ་བཤད་པ་ལྟ་བུས་རུས་པ་བསྡུས་ཏེ་སྣོད་ཀྱི་ནང་དུ་མན་འཇི་ལ་སོགས་པའི་ཁར་ཚགས་མ་ལ་སོགས་པའི་ནང་དུ་རུས་བུ་རྣམས་བླུགས་ཏེ། རུས་བུའི་སྟེང་དུ་ཟླ་བའི་དཀྱིལ་འཁོར།
དེའི་སྟེང་དུ་ཨ་དཀར་པོ། དེ་ལས་བདུད་རྩིའི་རྒྱུན་སྐྱ་ཆིལ་གྱིས་བབས་པས་ཚེ་འདས་ཀྱི་སྡིག་པ་ཐམས་ཅད་དག་པར་བསམས་ལ། སྔར་གྱི་སྔགས་འབུམ་ཕྲག་བཟླས་པའི་ཆུ་དང༌། ཨོཾ་ན་མོ་བྷ་ག་ཝ་ཏེ་སོགས་རྩ་རིག་དང་སྦྱོང་རྒྱལ་གྱི་སྔགས་བཟླ་ཞིང༌། རུས་པ་ལ་བུམ་ཆུས་བྲན་ཞིང་བཀྲུའོ། ། འདིར་གཞན་ཡང་སྤྲོ་ན། འདི་ནི་སྦྱིན་པའི་རང་བཞིན་ཆུ། ། ཞེས་སོགས་ཕ་རོལ་ཏུ་ཕྱིན་པ་དྲུག་གི་ཚིགས་བཅད་དང༌། ས་འདི་དུག་གི་ཕ་ཡིན་ཏེ། ། ཞེས་སོགས་དུག་སྦྱོང་གི་ཚིགས་བཅད་དང་རྩ་རིག་བཟླ་བ་སྤེལ་ཏེ་བཀྲུའོ་ཞེས་དང༌།
དོན་གསལ་དུ། ཨོཾ་བཛྲ་པྲ་མརྡ་ནཱ་པྲ་མརྡ་ནཱ་ཡ་སྭཱ་ཧཱ། ཞེས་ཟློས་ཤིང་དྲི་ཞིམ་པོའི་ཆུས་རུས་བུ་བཀྲུས་ཏེ། གང་ལ་སེར་སྣ་རྣམ་ཆགས་པ། ། ཞེས་སོགས་བཀྲ་ཤིས་ཀྱི་ཚིགས་བཅད་དང༌། དྲིལ་བུ་གསིལ་ཞིང་རུས་བུ་ལ་མེ་ཏོག་འཐོར་བ་ཙམ་མམ། ཡང་དེང་སང་རུས་པ་རྟེན་བྱས་ནས་ཀུན་རིག་གི་ཆོ་ག་ལྷོ་སྒོ་དང་བཅས་པ་བྱེད་པ་ནི་ཤིན་ཏུ་ལེགས་ཞེས་མཁན་ཆེན་སངས་རྒྱས་ཕུན་ཚོགས་པ་ལ་སོགས་པས་གསུངས་པ་ལྟར་བྱས་པས་གྲུབ་བོ། ། དྲི་བ་བརྒྱད་པ། སཱཙྪའི་ཆོ་ག་བྱེད་པ་འདི་ལ་འགའ་ཞིག་སྔོན་དུ་རབ་གནས་ཞིག་བྱ་དགོས་ཞེས་གསུངས་པ་དང༌། འགའ་ཞིག་རབ་གནས་རྒྱས་པ་ཞིག་ཏུ་ངོས་བཟུང་འདུག་པ།
དངོས་ལ་དཔྱད་ན་སཱཙྪའི་སྒྲུབ་པ་ཡིན་པ་ལྟ་བུར་འདུག་པ་ལྟར་ན་སྔོན་དུ་སྒྲུབ་པའི་རྟེན་ལ་རབ་གནས་བསྡུས་པ་ཅིག་ཀྱང་འགྲོ་དགོས་པ་འདུག་པ་ཇི་ལྟར་བགྱི་གསུངས་པ། ལན་ལ་གཉིས། འཐད་པར་སྒྲུབ་པ་དང༌། ཇི་ལྟར་བྱ་བའོ། ། དང་པོ་ནི། རྒྱུད་ལས། སྔགས་དང་ཕྱག་རྒྱས་བཏབ་ནས་ཀྱང༌། ། འབུམ་ཕྲག་གཉིས་ཀྱི་བར་དུ་བཟླས། ། ཞེས་གསུངས་པའི་དོན་ལ། རྗེ་བཙུན་རིན་པོ་ཆེས།
འོག་ཏུ་སྒྲུབ་པ་བཤད་པའི་སྐབས་སུ་གསལ་ཁ་མ་མཛད་ཀྱང༌། གོང་གི་བསྡུས་དོན་དུ། རབ་ཏུ་གནས་པ་བྱས་ཏེ་སྒྲུབ་པ་དང༌། རྟགས་མ་མཐོང་ན་སྤོགས་ཏེ་སྒྲུབ་པ་ཞེས་སོགས་གསུངས་པའི་ཤུགས་ལས་ཀྱང༌། སྔོན་དུ་རབ་ཏུ་གནས་པའི་ཆོ་ག་འབྲིང་བསྡུས་གང་རུང་ཞིག་འགྲོ་དགོས་པའི་དགོངས་པར་མངོན་ལ། ཁྱད་པར་རྒྱུད་འདིས་བསྟན་པའི་རས་བྲིས་ཀྱི་སྒྲུབ་པ་གོང་མར། དེ་ནས་རས་བྲིས་དེ་བདེན་པའི་བྱིན་གྱིས་བརླབ་པར་དམིགས་པ་བྱ་སྟེ། སྤྱན་དབྱེ་བ་བྱས་ནས་མཆོད་པར་བྱའོ། ། ཞེས་པས། དེར་རབ་ཏུ་གནས་པའི་ཆོ་ག་བྱ་བ་དངོས་སུ་བསྟན་ནས།
རས་བྲིས་སྒྲུབ་པ་འོག་མར་བཅོམ་ལྡན་འདས་རྡོ་རྗེ་ཚེ་ཟླ་བའི་འོད་ཅན་ཞེས་པ་ནས། བཅོམ་ལྡན་འདས་ལ་ལྟ་བར་བྲིས་ལ་མཆོད་པ་ལྔས་མཆོད་དེ་ཞེས། བྲིས་ཟིན་མ་ཐག་ནས་སྒྲུབ་པའི་ཆོ་གར་འཇུག་པ་ལས། རབ་གནས་བྱ་བ་མ་བསྟན་མོད། སྔར་བསྟན་པའི་ཤུགས་ཀྱིས་རབ་གནས་བྱ་དགོས་པ་ངེས་པར་ཤེས་དགོས་ཏེ། དེ་ལྟ་མིན་ན་སྟོན་པས་རྒྱུད་གཅིག་གི་ནང་དུ་བརྗོད་བྱ་གཅིག་ཡང་ནས་ཡང་བསྟན་པ་ག་ལ་སྲིད། དེས་ན་འདིའི་སྔོན་དུའང་རབ་གནས་བྱ་དགོས་པ་ངེས་པར་གྲུབ་པའི་ཕྱིར་རོ། ། དེ་ལྟར་རབ་ཏུ་གནས་པ་གྲུབ་ནས། གཟོད་སྒྲུབ་པའི་ཆོ་ག་ཇི་ལྟར་བསྟན་པ་ལྟར་བྱ་སྟེ། འདི་ཉིད་དང་རབ་གནས་ཀྱི་ཆོ་ག་གཉིས་མཚུངས་པར་མི་བལྟ་སྟེ།
རབ་གནས་ལ་ནི་སྤྱན་དབྱེ་བ་དང༌། རྟེན་ལ་མེ་ཏོག་འཐོར་བ་ལ་སོགས་པ་དེ་ཉིད་ཀྱི་དངོས་གཞི་ལྟ་བུར་སྣང་སྟེ། སློབ་དཔོན་པྲཛྙཱ་པཱ་ལི་ཏས་རབ་གནས་ཀྱི་ཆོ་ག་མཛད་པ་ལ། སྤྱན་དབྱེ་བའི་ཆོ་ག་གཞེས་གདགས་པའི་ཕྱིར། དེས་ན་སྒྲུབ་པ་ལ་ནི། རྒྱུད་ལས། དེ་ནས་མཆོད་རྟེན་འབར་འགྱུར་རམ། ། ཞེས་བྱ་བ་ལ་སོགས་པས་གྲུབ་པའི་རྟགས་རྣམས་འབྱུང་བར་བསྟན་ཅིང༌། གལ་ཏེ་རྟགས་མ་བྱུང་ན་སྤོགས་པའི་ཆོ་གའང༌། ཅི་སྟེ་མཚན་མ་དེ་དག་ནི། །
སྡིག་ཅན་བློ་ཡིས་མ་མཐོང་ན། ། འབུམ་གྱི་ཕྲག་ནི་བརྒྱ་སྟོང་ངམ། ། ཇི་སྲིད་མཚན་མ་བྱུང་བར་དུ། ། དེ་བཞིན་གཤེགས་པ་མཆོད་ནས་ནི། ། མཉམ་པར་བཞག་པས་བཟླས་པ་བྱ། ། དེ་ཡི་མཐར་ནི་མཁས་པས་ཀྱང༌། ། མཚན་གཅིག་མི་ཉལ་ཐོགས་ཐག་བཟླས། ། ཞེས་ཉིས་འབུམ་བཟླས་པས་ཀྱང་གྲུབ་པར་མ་གྱུར་ན། ཇི་སྲིད་གྲུབ་པའི་རྟགས་མ་མཐོང་བར་དུ་སྔགས་བཟླས་པས། མཇུག་ཏུ་མཚན་ཐོགས་ཐག་ཏུ་རྩ་བའི་རིག་པ་བཟླས་ན་རྟགས་མཐོང་སྟེ་འགྲུབ་པར་འགྱུར་བར་བསྟན་པས་འདི་ཉིད་སྒྲུབ་པའི་ཆོ་ག་ཡིན་པར་གྲུབ་སྟེ།
དེ་ལྟ་མིན་ན་གོང་གི་སྒྲུབ་པའི་ཆོ་ག་བསྟན་པ་ཐམས་ཅད་ཀྱང་རབ་གནས་སུ་ངོས་གཟུང་བར་བྱ་དགོས་པར་འགྱུར་བའི་ཕྱིར། དེས་ན་རབ་གནས་དང་སྒྲུབ་པ་གཉིས་ཁྱབ་མཉམ་གཅིག་ཏུ་འཁྲུལ་པར་མི་བྱའོ། ། གཉིས་པ་ལ་གཉིས། སྒྲུབ་པའི་རྟེན་འཆའ་བ་དང༌། སྒྲུབ་པའི་ཚུལ་ལོ། ། དང་པོ་རྒྱུད་ལས། དེ་ཡི་མིང་ནས་སྨོས་ནས་ནི། ། གུར་གུམ་བཟང་པོས་སྔགས་བྲིས་ལ། ། ཞེས་པས་རྩ་བའི་རིག་པ་དང་མིང་སྤེལ་དང་བཅས་པའི་ནང་གཟུངས་འདྲི་བ་བསྟན་པ་དང༌། མཆོད་རྟེན་གྱི་ནི་ལྷར་བྱས་ལ། །
ཞེས་པས་འཇིམ་པའི་ཆོ་ག་དཀྱུས་ལྟར་བྱས་ནས། སྐུ་གཟུགས་སམ་སཱཙྪ་བྱ་བར་བསྟན། ། རིམ་གྱིས་འབུམ་ནི་ཚང་ཙམ་དུ། ། མཆོད་རྟེན་ལས་ནི་རབ་ཏུ་འགྱུར། ། སྡིག་ཅན་སྡིག་ནི་ཟད་བྱའི་ཕྱིར། ། བྱེ་བ་སྙེད་ནི་ཚང་བར་བྱ། ། ཞེས་དང༌། གཅིག་གམ་གཉིས་སམ་གསུམ་མམ་ལྔ། ། ཡང་ན་བརྒྱ་རྩ་བརྒྱད་བར་དུ། ། ཞེས་པས་གྲངས་མང་ཉུང་ཇི་ལྟར་བྱ་བ་རྣམས་བསྟན་པ་ལྟར་གྱི་སྐུ་གཟུགས་སམ་སཱཙྪ་ལེགས་པར་བཏབ་སྟེ་རྩི་ཚོན་གསོལ་བ་དང་བཅས་པ་བཟོའི་བྱ་བ་མཐར་ཕྱིན་པར་བྱའོ། །
དེ་ནས་རབ་ཏུ་གནས་པའི་ཆོ་ག་ནི། སྦྱོང་ཁྲུས་སྔོན་དུ་འགྲོ་བས་ད་ལྟའི་སྦྱིན་སྲེག་ཆོ་གའི་མཇུག་ནས་འབྱུང་བའི་མདོར་བསྡུས་པ་བཀྲ་ཤིས་ཀྱི་བར་རམ་རྒྱས་པ་ལ་མོས་པས་ཀུན་རིག་ལ་བརྟེན་པའི་རབ་གནས་ཆོ་ག་ལྟར་བྱའོ། ། དེ་སྔོན་དུ་སོང་ནས་རྟེན་དེའི་མཐའ་སྐོར་ཀུན་དུ་མཆོད་གཏོར་བཤམས་ཏེ། སྒྲུབ་པའི་ཆོ་ག་ཡང་ད་ལྟའི་སྦྱིན་སྲེག་ཆོ་གའི་རྗེས་ནས་འབྱུང་བ་ལྟར་རམ། མཁས་དབང་བླ་མ་བཀྲ་ཤིས་དབང་ཕྱུག་པ་ལ་སོགས་པས་མཛད་པའི་ཡིག་ཆ་གང་རུང་ལྟར་མཆོད་རྟེན་བསྐྱེད་པའི་བུམ་ནང་དུ་ཀུན་རིག་རྩ་བའི་ལྷ་སུམ་ཅུ་སོ་བདུན་སྐད་ཅིག་གིས་གསལ་བཏབ་ཅིང་བྱིན་གྱིས་བརླབས་ནས། རྩ་བའི་རིག་པ་ཉིས་འབུམ་ལ་སོགས་པ་བཟླས་ཏེ། མཐར་མཆོད་བསྟོད་རྒྱས་པར་བྱ་བ་དང༌། ཆ་གསུམ་བཏང་བ་དང༌། མཆོད་རྟེན་འོད་དུ་ཞུ་བ་སཱཙྪའི་རྣམ་པར་གྱུར་པ་བལྟས་ཏེ། དེ་ལ་མཆོད་བསྟོད་དང་བཀྲ་ཤིས་ཀྱི་ཆོ་ག་རྒྱས་པས་མཐའ་བརྒྱན་པར་བྱའོ། །
དེ་ནས་བདག་བསྐྱེད་ཀྱི་མཇུག་གི་བྱ་བ་རྣམས་བྱས་པས་གྲུབ་བོ། ། དྲི་བ་དགུ་པ། གསོན་སྦྱོང་ལ་སྦྱིན་བདག་གི་ཚབ་ཏུ་བྱང་བུ་བཞག་ཅིང་ཞེ་དགུ་འཛིན་པའི་སྲོལ་འདུག་པ་འདི་ལ་གསལ་འདེབས་ཚུལ་ཇི་ལྟར་བྱ། གསོན་སྦྱོང་སྦྱིན་བདག་གི་ཚབ་ཏུ་བྱང་བུ་བཞག་དགོས་བྱུང་ཚེ། ནུབ་ཐ་མ་ལ་བྱང་བུར་དབང་བསྐུར་བ་མཛད་ཕྱིན་རྡོར་སེམས་སུ་གསལ་བཏབ་ཅིང་ཡེ་ཤེས་དབབ་པ་དང༌། དབང་རྫོགས་པར་བསྐུར་ནས་ལྷག་པའི་ལྷར་གྱུར་པའི་མོས་པ་བྱ་དགོས་སྟབས་ཀྱི་ས་གཙང་སར་བསྐྱལ་ལམ་བསྲེག་ཏུ་རུང་ངམ་ཇི་ལྟར་བྱ་བའི་གསལ་ཁ་དགོས་གསུངས་པ། ལན་ནི། ཕྱིས་སུ་སྟབས་འགྲིགས་ཅིར་འགྱུར་མི་ཤེས་པ་དག་གིས་ད་ལྟ་ནས་ཞེ་དགུའི་ཚབ་ཏུ་ཆོ་ག་ཕྱིར་བཟློག་དབང་བསྐུར་བཅས་བྱ་བ་ལ། སྦྱིན་བདག་དེ་བྱེས་ཡུལ་གཞན་དུ་བཞུད་པའམ་མི་ཁོམ་པ་ལྟ་བུས་དངོས་སུ་འདུག་སྐབས་མ་བྱུང་བ་དག་གིས། སྦྱོང་རྒྱུད་ལས།
དེ་ཡི་གཟུགས་བརྙན་བྲིས་པའམ། ། གུར་གུམ་གྱི་ནི་མིང་ཡང་རུང༌། ། ངན་སོང་གསུམ་གྱི་འཇིགས་ཆེན་ལས། ། སེམས་ཅན་རྣམས་ནི་གྲོལ་བྱའི་ཕྱིར། ། སྔགས་མཁན་གཞན་ལ་ཕན་བརྩོན་ཞིང༌། ། སྙིང་རྗེ་ཅན་གྱིས་དབང་བསྐུར་རོ། ། ཞེས་དང༌། ཀྱེ་ལྷའི་བུ་རྣམས། ངན་སོང་དུ་སྐྱེས་ཟིན་པ་གང་ཡིན་པ་དེ་དག་གི་མིང་ལའང་དབང་བསྐུར་ཤིག གཟུགས་བརྙན་ལའང་དབང་བསྐུར་བར་བྱོས་ཤིག
མཆོད་རྟེན་ལའང་དབང་བསྐུར་བར་བྱོས་ཤིག རང་གི་ལྷའི་སྐུ་ལ་ཡང་དབང་བསྐུར་བར་བྱོས་ཤིག ཆུང་ངུ་དེ་དང་རིགས་མཐུན་པ་དང༌། དེའི་བུ་དང༌། དེ་དང་རུས་མཐུན་པ་དང༌། དེའི་མིང་འཛིན་པའི་བྲན་ལའང་དབང་བསྐུར་ཞིག ཅེས་གཤིན་པོ་ལ་གསུངས་པའི་རིགས་པས་བསྒྲེ་ན། སྦྱིན་བདག་གི་གཟུགས་བརྙན་ནམ། ནྲྀ་ཡིག་བྲིས་པ་ལ་མིང་བྱང་གིས་མཚན་པའམ། ཡང་ན་སྦྱིན་བདག་གི་མིང་ཡིག་དང་པོ་ཐིག་ལེས་མཚན་པ་གང་རིགས་བྲི་བར་གསུངས་སོ། །
སྐབས་འདིར་དཔྱད་པར་བྱ་བ་འདི་ལྟར་སྣང་སྟེ། འགའ་ཞིག་ཊ་སྡེའི་ནང་གི་སྣ་ལྡན་ཎ་ལ་གི་གུ་བྱས་པའི་ཎི་ལ་ངོས་འཛིན་པ་དང༌། ཁ་ཅིག་དེ་ལ་ར་བཏགས་བཅས་ཡོད་པའི་ཎ྄ི་ལ་ངོས་འཛིན་པ་སོགས་ཡོད་ཀྱང༌། དང་པོ་ནི་ཡི་གེ་དྲུག་པའི་བཤད་པ་བྱེད་པ་འགས། ཎི་ནི་མི་ཡི་ཐུབ་པ་ཡིན། ། ཞེས་པའི་ངག་སྒྲོས་ཀྱི་རྗེས་སུ་འབྲང་བ་ཡིན་ན་མ་གཏོགས་ཤེས་བྱེད་གཞན་མ་མཐོང་ལ། རིགས་དྲུག་ས་བོན་སྐབས་སུ་མིའི་ཎི་ལྗང་གུ་ཞེས་ཡིག་རྙིང་འགར་བྲིས་པ་སྣང་ཡང༌། སྔ་མའི་རིགས་འགྲེ་ལྟ་བུས་ནྲྀ་དང་ཎི་གཉིས་ཡིག་མཁན་གྱིས་བྲི་རྒྱུན་ལ་ཤོར་བ་མ་ཡིན་པའི་ངེས་པའང་མ་མཆིས་པ་དང༌། གཞན་རྣམས་ནི་རང་དགར་བྲིས་པ་ལས་རྒྱུ་མཚན་ཅི་ཡང་ཡོད་མི་འགྲོའམ་སྙམ། དེས་ན་རང་ལུགས་ནི།
སྒྲ་མདོ་ཀ་ལཱ་པ་ལས། ནྲྀ་ཡང་ནའོ་ཞེས་འབྱུང་བའང་མིའི་མིང་ཡིན་པ་དང༌། བྱིངས་མདོ་ལས། ནྲྀ་མིའི་ས་བོན་ལའོ་ཞེས་པའི་བྱིངས་ལས། མིའི་སྐད་དོད་ན་ར་དང༌། མིའམ་ཅིའི་སྐད་དོད་ཀིནྣ་ར་རྣམས་ཀྱང་བྱིངས་དེ་ལས་བྱུང་བ་ཡིན་པས། འདིར་ཡང་མིའི་ས་བོན་ནྲྀ་ཞེས་པ་ཏ་སྡེའི་ནང་གི་སྣ་ལྡན་གྱི་ཡི་གེ་ན་དེ་ལ། དབྱངས་རྀ་ཡིག་གིས་མཚན་པ་འདི་ཁོ་ན་བྱས་པས་དག་པར་སེམས་ཏེ། བརྡ་སྤྲོད་པའི་གཞུང་ནི་ཚིག་གི་ལོག་རྟོགས་གཅོད་པར་བྱེད་པའི་བསྟན་བཅོས་ཡིན་པའི་ཕྱིར། དེ་ལྟ་བུའི་བསྐྱེད་གཞི་གང་ཡིན་པ་དེ་མདུན་དུ་བཞག་པ་ལ།
ཡཀྵས་བསང༌། ཤཱུནྱ་ཏཱས་སྦྱངས། སྟོང་པའི་ངང་ལས་ནྲྀའམ་མིང་ཡིག་དང་པོ་ལས་སྦྱིན་པའི་བདག་པོ་ཆེ་གེ་མོའི་ཕུང་པོ་དང་ཁམས་དང་སྐྱེ་མཆེད་ཐམས་ཅད་ཡོངས་སུ་རྫོགས་པ་ད་ལྟར་གྱི་རྣམ་པ་ཇི་ལྟ་བ་བཞིན་དུ་གྱུར་ཅེས་བརྗོད་ལ། ཞི་བ་སོགས་ཀྱི་སྦྱང་བ་ནས་བརྩམས་ཏེ་ཕྱིར་བཟློག་དང༌། དབང་རྣམས་ཆ་ཡིས་ཀྱང་ནི་སྤྱད་དུ་གསོལ། ། ཞེས་པ་ཡན་རྫོགས་པར་བསྐུར་རོ། ། ཕྱིར་བཟློག་ཙམ་ལས་མི་བྱེད་ན། ཕྱག་འཚལ་གྱི་རྗེས་སུ། བྱང་བུ་སྭ་བྷཱ་ཝས་སྦྱང༌། སྟོང་པའི་ངང་ལས་པཾ་ལས་པདྨ་ནས་ཀརྨ་ཨ་བྷི་ཥིཉྩ་ཨའིཿབར་གྱིས་ཚེ་ལྡན་རྡོར་སེམས་སུ་བསྐྱེད་ལ་མཆོད་བསྟོད་བྱའོ། །
ནུབ་ཐ་མ་ལ་བྱང་བུའི་མདུན་དུ་ཀཾ་ཡིག་ནག་པོ་བྲིས་པ་ལ་སྡིག་སྒྲིབ་བསྟིམ་པའི་དམིགས་པ་བྱས་ལ། སྟོང་ཉིད་ཡེ་ཤེས་འབར་བའི་མེས། ། ཚེ་ལྡན་སྒྲིབ་པའི་བུད་ཤིང་སོགས་ཀྱིས་ཀཾ་བསྲེགས། མཐར་འདི་སྐད་བརྗོད་དེ། དེ་ལྟར་གཟུགས་བརྙན་ནམ་མིང་བྱང་སྦྱིན་པའི་བདག་པོ་ཆེ་གེ་མོའི་ཕུང་པོ་དང་ཁམས་དང་སྐྱེ་མཆེད་དུ་བཅས་པ་དབྱེར་མེད་དུ་དམིགས་ནས། ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ནས་བསྟན་པའི་ཕྱིར་བཟློག་གི་སྒོ་ནས་སྡིག་པ་སྦྱང་བ་དང༌། དཀྱིལ་འཁོར་དུ་བཅུག་ནས་དབང་རྣམས་རྫོགས་པར་བསྐུར་བས་ཁྱོད་ཀྱི་ཕུང་པོ་དང་ཁམས་དང་སྐྱེ་མཆེད་ཀྱི་དྲི་མ་ཐམས་ཅད་དག་པར་བྱས། དབང་ཐམས་ཅད་ཐོབ། དམ་ཚིག་དང་སྡོམ་པ་ཐམས་ཅད་འཛིན་པ་དང་ཐར་པའི་འདྲ་འབག་ལམ་བྱེད་ཀྱི་རྣལ་འབྱོར་བསྒོམ་པ་ལ་དབང༌། རིགས་ལྔ་དང་ཡེ་ཤེས་ལྔའི་དངོས་གྲུབ་ཐམས་ཅད་འགྲུབ་པའི་སྐལ་བ་ཅན་དུ་བྱས་པ་ཡིན་པས།
དེང་ཕྱིན་ཆད་ཁྱོད་ཀྱི་ལུས་ངག་ཡིད་གསུམ་ཐ་མལ་དུ་འཛིན་པའི་རྣམ་རྟོག་ཐམས་ཅད་སྤངས་ལ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་བདག་ཉིད་རྡོ་རྗེ་སེམས་དཔར་ཤེས་པར་བྱས་ནས་སྦྱིན་བདག་རང་གི་གནས་སུ་གཤེགས་ནས་རང་གཞན་གྱི་དོན་རྒྱ་ཆེན་པོ་མཛད་པ་ཞུ་ཞེས་བརྗོད་པས་སྦྱིན་བདག་རྡོ་རྗེ་སེམས་དཔའི་རང་བཞིན་དུ་གྱུར་པ་རང་གནས་སུ་སོང་བར་བསམ་མོ། ། དེ་ནས་བྱང་བུ་དེ་ཉིད་སྦྱིན་བདག་རང་གིས་འབྲལ་མེད་དུ་བཅང་བའམ་ཚགས་བྱ། དེ་ལྟར་མི་ནུས་ན་བྱང་བུ་སྡིག་སྒྲིབ་ཀྱི་ལྷག་མར་བསམས་ནས། རྩ་རིག་དང༌། ཨོཾ་སརྦ་པཱ་པཾ་ད་ཧ་ན་བཛྲཱ་ཡ་སྭཱ་ཧཱ། ཞེས་ཟློས་ཤིང་བསྲེགས་ཀྱང་རུང་བ་ཉིད་དོ། ། དྲི་བ་བཅུ་པ། འཇིགས་བྱེད་རྭ་ལུགས་ཀྱི་སྔགས་བཟླས་པའི་སྐབས་འདིར་རང་ཉིད་འཇིགས་བྱེད་དུ་བསྒོམས་པའི་ཐུགས་ཀར་རྡོ་རྗེ་སེམས་དཔའ། དེའི་ཐུགས་ཀར་རྒྱུའི་འཇམ་དཔལ་སོགས་གསུངས་པ་འདི་རྒྱ་གཞུང་རྣམས་ནས་རྡོར་སེམས་བསྒོམ་དགོས་པའི་གསལ་ཁ་མ་མཐོང་ལ།
རྭ་ལོས་སེམས་དཔའ་སུམ་བརྩེགས་བསྒོམ་པའི་སྐབས་ཐུགས་རྡོ་རྗེའི་ཐུགས་ཀར་ཡེ་ཤེས་སེམས་དཔའ་འཇམ་དཔལ་ཚོན་གང་པ། དེའི་སྙིང་གར་རྡོ་རྗེ་ནས་ཙམ་པའི་ལྟེ་བ་ལ་ཧཱུྃ་གིས་མཚན་པ་ནི་ཏིང་ངེ་འཛིན་སེམས་དཔའོ་ཞེས་གསུངས་པ་ལ་དགོངས་པ་ཡིན་ནམ་སྙམ་ཡང་རང་ལུགས་ཀྱི་སྒྲུབ་ཐབས་ལ་གནས་གསུམ་ལ་འབྲུ་གསུམ་བསྒོམ་པ་ལས་མ་གསུངས་པས་གང་འཐད་ལགས་གསུངས་པ། ལན་ནི། བཟླས་པའི་སྐབས་ཀྱི་འཁོར་ལོ་འདི་ལ། རྭ་ལོས་མཛད་པའི་ཐུགས་ཀའི་འཁོར་ལོའི་ཡིག་ཆུང་ལས། རང་རྡོ་རྗེ་འཇིགས་བྱེད་དུ་བསྒོམ་པའི་སྙིང་གར་རྡོ་རྗེ་སེམས་དཔའ། དེའི་ཐུགས་ཀར་རྒྱུའི་འཇམ་དཔལ། དེའི་ཐུགས་ཀར་ཁྲོ་བོའི་རྡོ་རྗེ་རྩེ་ལྔ་པ་སྔོན་པོ། དེའི་ལྟེ་བ་སྟོང་པའི་ནང་དུ། སྟེང་ནས་འཁོར་ལོ་དཀར་པོ་རྩིབས་བརྒྱད་པ་གུར་ཐབས།
འོག་ནས་པདྨ་དམར་པོ་འདབ་བརྒྱད་གདན་ཐབས། དེ་གཉིས་ཀྱི་ལྟེ་བ་ཐད་མཉམ་དུ་ཡོད་པ། པདྨའི་འདབ་མ་བརྒྱད་རྩིབས་བརྒྱད་ཀྱི་ནང་དུ་སོང་བ། དེའི་དབུས་སྟོང་པར་སེམས་ཀྱི་ངོ་བོ་ཧཱུྃ་སྔོན་པོ། དེའི་མཐའ་སྐོར་སོགས་སུ་སྔགས་རྣམས་དགོད་ཚུལ་བཅས་གསལ་འདེབས་པའི་མན་ངག་བསྟན་ནས། དུས་རྒྱུན་དུ་བསྒོམ་པ་བྱུང་ན་ལེགས་ལ། བསྙེན་པའི་དུས་སུ་ཤིན་ཏུ་གལ་ཆེ་བས་བསྒོམ་དགོས་སོ་ཞེས་དང༌། དེ་ལ་བརྟེན་ནས་རྗེ་བཙུན་དཀོན་མཆོག་ལྷུན་གྲུབ་པས་ཀྱང་འཇིགས་བྱེད་སྒྲུབ་ཐབས་ཀྱི་ཟུར་འདེབས་སུ། རང་འཇིགས་བྱེད་དུ་བསྒོམས་པའི་སྙིང་གར་ཐུགས་ཀའི་འཁོར་ལོ་འདི་བསྙེན་པའི་དུས་སུ་གལ་ཆེ་ཞིང༌། རྒྱུན་དུ་བསྒོམ་པ་བྱུང་ན་ཤིན་ཏུ་ལེགས།
རྡོ་རྗེ་སེམས་དཔའི་ཐུགས་ཀར་རྒྱུའི་འཇམ་དཔལ། དེའི་ཐུགས་ཀར་ཁྲོ་བོའི་རྡོ་རྗེ་རྩེ་ལྔ་པ་སྔོན་པོ། དེའི་ལྟེ་བར་འཁོར་ལོ་རྩིབས་བརྒྱད་པ་གུར་ཐབས་ཞེས་སོགས་གསུངས་པ་འདི་ལ། སྔར་ཁོ་བོ་ལའང་གཞན་འགས་འཇིགས་བྱེད་བཟླས་པའི་སྐབས་སུའང་གོང་གི་སེམས་དཔའ་སུམ་བརྩེགས་གསལ་འདེབས་པའི་ཚུལ་སྒྲུབ་ཐབས་ནས་བསྟན་པ་ལྟར་ལས། རང་གི་ཐུགས་ཀར་རྡོ་རྗེ་སེམས་དཔའ་བསྒོམ་ཞེས་ཟུར་འདེབས་སུ་བཞུགས་པ་འདི་དགོས་སམ་མ་ཡིན་ཟེར་བ་བྱུང་བ་འགའ་ལ། རྭ་ལོས་ཐུགས་ཀའི་འཁོར་ལོའི་ཡིག་ཆུང་ལས་ཀྱང་དེ་ཉིད་ཇི་ལྟ་བ་བཞིན་དུ་བཤད་འདུག་པས། དེ་གཉིས་ཀའི་དགོངས་པར་བཟླས་པའི་སྐབས་དེར་སེམས་དཔའ་སུམ་བརྩེགས་ཞེས་པའི་ངོས་འཛིན་མ་དགོས་པ་ཡིན་ནམ། ཇི་སྐད་བཤད་པ་ལྟར་བསྒོམ་ལོས་དགོས་ཞེས་པ་ཙམ་ལས་ལྟང་གཅོད་ཅི་ཡང་མ་སྤོབས་པར་ཐོ་ཡོར་དུ་ལུས་སོ། ། འོན་ཏེ། བློ་དང་ལྡན་ནམ་སྨྲས་ཀྱང༌། །
རྣམ་འགྱུར་ཉིད་ལ་བསམ་པས་གོ ། བལ་པོ་སེའུ་མ་ཟོས་ཀྱང༌། ། ཁ་དོག་ཉིད་ལས་བྲོ་བ་ཤེས། ། ཞེས་པ་ལྟར་དཔྱད་ངོར། ཕྱིས་སུ་དགའ་ལྡན་པའི་ཕྱོགས་ནས་བརྒྱུད་དེ་འོངས་པའི་རྭ་པོད་དཔེ་ཁུངས་མི་འདྲ་བ་ལས་བརྒྱུད་པ་ཞིག་ཀྱང་ལག་ཏུ་སོན་པར་མཇལ་བས། ཐུགས་ཀའི་འཁོར་ལོའི་ཡིག་ཆུང་དེར། རང་རྡོ་རྗེ་འཇིགས་བྱེད་དུ་བསྒོམས་པ་དམ་ཚིག་སེམས་དཔའ། དེའི་ཐུགས་ཀར་ཡེ་ཤེས་སེམས་དཔའ་རྒྱུའི་འཇམ་དཔལ། དེའི་ཐུགས་ཀར་ཁྲོ་བོའི་རྡོ་རྗེ་རྩེ་ལྔ་པ་སོགས་མན་ཆད་སྔ་མ་ཇི་ལྟ་བ་བཞིན་བྱུང་བ་དེ་ལྟར་ན། སྔ་མ་དེ་ཡིག་མཁན་གྱིས་ཐུགས་ཀ་ནས་ཐུགས་ཀ་དང་སེམས་དཔའ་ནས་སེམས་དཔའི་བར་ཕྱི་འགྲོས་སུ་བྲིས་སྐྱོན་བྱུང་བའི་རྒྱུན་འདྲ་ཞིག་གམ།
ཡང་ན་དཔེ་རྒྱུན་སྔ་མ་དེ་ལ། རྭ་ལོས་མཛད་པའི་འཇིགས་བྱེད་ཀྱི་སྒྲུབ་ཐབས་རང་དུ། སྐྱེ་མཆེད་སྐུ་གསུང་ཐུགས་ཀྱི་བྱིན་རླབས་ཐམས་ཅད་ས་བོན་སོ་སོ་ལས་ས་སྙིང་ལ་སོགས་པའི་ལྷར་བསྐྱེད་པར་མཛད་པས། ཐུགས་ཀར་ཐུགས་རྡོ་རྗེ་ནག་པོ་ཡོད་པའི་དབང་དུ་མཛད་ནས། རང་རྡོ་རྗེ་འཇིགས་བྱེད་དུ་བསྒོམ་པའི་ཐུགས་ཀར་ཐུགས་རྡོ་རྗེ། དེའི་ཐུགས་ཀར་རྒྱུའི་འཇམ་དཔལ་ཞེས་ཡོད་པ་ལ། ཕྱི་ནས་ཡིག་མཁན་གྱིས་ཐུགས་ཞེས་པ་ཆད་པ་དང་དོན་མ་གོ་བས་དེར་སེམས་དཔའ་ཞེས་པ་རང་དགར་བཅུག་པ་ཞིག་སྟེ། དེ་གཉིས་གང་རུང་ཞིག་ལས་མ་འདས་པར་གདོན་མི་ཟ་བ་ཉིད་དོ། ། ཅིའི་ཕྱིར་ན། དང་པོ་ལྟར་ན་རྭ་ལོས་བསྙེན་སྒྲུབ་ཀྱི་ཡི་གེ་ལས།
དམ་ཚིག་སེམས་དཔའི་ཐུགས་ཀ་ན་ཡེ་ཤེས་སེམས་དཔའ་ཡོད། དེའི་ཐུགས་ཀ་ན་ཏིང་ངེ་འཛིན་སེམས་དཔའ་བཟླས་པའི་འཁོར་ལོ་ཡོད་པ་ལས། ལས་ཀྱི་བྱེ་བྲག་དང་མཐུན་པར་ཁ་དོག་གི་བྱེ་བྲག་སོ་སོའི་འོད་འཕྲོས་པས་ལས་བྱས་པར་བསམ་ཞིང་དེ་ཉིད་དུ་བསྡུས་ཤིང་བཟླ་བར་བྱའོ། ། ཞེས་རྭ་ལོ་རང་གིས་གསུངས་པ་དེ་དང་ཤིན་ཏུ་མཐུན་པར་སྣང་བས་བར་དུ་རྡོ་རྗེ་སེམས་དཔའ་བསྒོམ་མི་དགོས་ཏེ། དཔེ་རྒྱུན་སྔ་མ་དེ་ལ་ཡིག་སྐྱོན་གྱིས་བསླད་པར་ངེས་པའི་ཕྱིར་རོ། ། ཕྱི་མ་ལྟར་ནའང༌། རྭ་ལོས་འདི་ཉིད་ཀྱི་སྒྲུབ་ཐབས་སུ་ཐུགས་རྡོ་རྗེའི་ཐུགས་ཀར་ཡེ་ཤེས་སེམས་དཔའ་འཇམ་དཔལ་ཚོན་གང་པ། དེའི་སྙིང་གར་རྡོ་རྗེ་ནས་འབྲས་ཙམ་པའི་ལྟེ་བ་ལ་ཧཱུྃ་གིས་མཚན་པ་ནི་ཏིང་ངེ་འཛིན་སེམས་དཔའ་འོ་ཞེས་ཐུགས་རྡོ་རྗེ་སྔར་ནས་གསལ་བཏབ་ཡོད་པ་དེ་ཡོད་པའི་དབང་དུ་མཛད་ཀྱིས། ཐུགས་རྡོ་རྗེ་དང་འཇམ་དཔལ་གཉིས་ཀྱི་བར་དུ་རྡོ་རྗེ་སེམས་དཔའ་ཡོད་དགོས་པ་མ་གསུངས་པའི་ཕྱིར་དང༌། དཔེ་རྒྱུན་ལ་ཡིག་སྐྱོན་ཡང་ཡོད་དེ།
ཐུགས་རྡོ་རྗེའི་ཚབ་ཏུ་རྡོ་རྗེ་སེམས་དཔར་བྲིས་པའི་ཕྱིར་རོ། ། དེས་ན་རྭ་ལོས་མཛད་པའི་སྒྲུབ་ཐབས་ལྟར་ཉམས་སུ་ལེན་པ་ན་ཐུགས་ཀར་ཐུགས་རྡོ་རྗེ་ཡོད་དགོས་ཀྱང༌། རང་རེའི་ད་ལྟའི་སྒྲུབ་ཐབས་འདི་ལ་ཐུགས་རྡོ་རྗེའི་རྣམ་པ་དང༌། དེར་རྡོ་རྗེ་སེམས་དཔའ་བསྒོམ་མི་དགོས་ཏེ། རང་རྡོ་རྗེ་འཇིགས་བྱེད་དུ་གསལ་བའི་ཐུགས་ཀར་ཐུགས་རྡོ་རྗེའི་ངོ་བོར་ཧཱུྃ་ཡིག་ཙམ་ཡོད་ཀྱང་དེ་ནི་ཏིང་ངེ་འཛིན་སེམས་དཔའི་ཧཱུྃ་ཡིག་དང་གཉིས་སུ་ཡོད་པར་མི་འགྱུར་ཞིང༌། དེར་འཇམ་དཔལ་བསྒོམ་པ་ལས་གཞན་བསྒོམ་དུ་མེད་པའི་ཕྱིར་རོ། ། དེས་ན་ཟུར་འདེབས་སུ་རྡོ་རྗེ་སེམས་དཔའ་ཞེས་བྱུང་བ་དེའང༌། རྭ་ལོའི་ཡིག་ཆུང་དུ་བྱུང་བས་ནོངས་གཞིར་བྱས་ནས་ཅུང་ཟད་དཔྱད་པ་མ་ཞུགས་པ་ཙམ་དུ་བྲིས་པར་ངེས་ཏེ། སྤྱིར་རྭ་ལོས་འཁོར་ལོའི་ཡིག་ཆུང་དེ་མཛད་པའི་དགོས་པ་ནི། རྒྱུའི་འཇམ་དཔལ་གྱི་ཐུགས་ཀར་ཁྲོ་བོའི་རྡོ་རྗེ་བསྒོམ་པ་ཡན་ཆད་སྔོན་དུ་སེམས་དཔའ་སུམ་བརྩེགས་བསྒོམ་པའི་སྐབས་སུ་བཤད་པ་དེ་ལས་འཕྲོས་ནས་བཤད་པ་ཙམ་མ་གཏོགས།
བརྗོད་བྱའི་གཙོ་བོ་ནི་བཟླས་པའི་དམིགས་པ་ཁོ་ན་སྟེ། རྡོ་རྗེའི་ལྟེ་བ་སྟོང་པར་ཡོད་པའི་ནང་དུ་འཁོར་ལོ་དང་པདྨ་ཁ་སྦྱར་གྱི་ནང་དུ་སྔགས་ཕྲེང་རྣམས་ཇི་ལྟར་དགོད་པའི་ཚུལ་རྣམས་ཤིན་ཏུ་གསལ་བར་བསྟན་དགོས་པ་དེ་བཤད་པའི་སྐབས་ཡིན་པའི་ཕྱིར་རོ། ། དྲི་བ་བཅུ་གཅིག་པ། འཇིགས་བྱེད་བསྙེན་པའི་སྐབས་ཕྱོགས་སྐྱོང་དང་ལས་གཤིན་གྱི་གཏོར་མ་བསྔོས་རྗེས་སུ་བཟླས་པ་དང་མཆོད་བསྟོད་བཤད་པ་འདི་དགོས་སམ་མི་དགོས་གསུངས་པ། དེར་གཏོར་མ་བསྔོས་ནས་ཕྲིན་ལས་བཅོལ་རྗེས་སུ། ཡི་དམ་དང་ཆོས་སྐྱོང་གི་སྔགས་གཉིས་ཀྱི་བཟླས་པ་ཅི་ནུས་རེ་དང་མཆོད་བསྟོད་དཀྱུས་ནས་བསྟན་པ་བཞིན་གྲུབ་ན་ཤིན་ཏུ་ལེགས། འོན་ཀྱང་ཡི་དམ་གྱི་བསྙེན་པ་སྔོན་དུ་མ་སོང་བར་ལ་བསྙེན་ཚད་ལོངས་པར་བསགས་ཀྱང་ཆོས་སྐྱོང་གི་བསྙེན་པའི་གོ་ནི་ཅི་ཆོད། དེ་དག་མི་ནུས་པས་གུར་ཞལ་གཏོར་ཆོག་གི་རིགས་འདྲེ་བྱས་ནས་བཟླས་པ་དང་མཆོད་བསྟོད་མ་བྱས་ཀྱང་ཆད་སྐྱོན་མེད་པ་ཙམ་འདྲ་སྟེ་མི་མཛད་པའང་འགའ་རེ་མཐོང༌། དྲི་བ་བཅུ་གཉིས་པ། ཡི་དམ་གྱི་སྔགས་གསུམ་ཆར་གྱི་བསྙེན་པའི་ཁ་སྐོང་སྦྱིན་སྲེག་སྐབས་ཉེ་སྙིང་གཅིག་པུ་ལ་གྲངས་བཟུང་བ་འདི་ཆོག་གམ་མ་ཡིན་གསུངས་པ།
ལན་ནི། འདི་ལ་བསྙེན་པ་གོང་ལ་སོང་བའི་སྔགས་ཀྱིས་ཁ་སྐོང་བར་བཤད་ཀྱང༌། རྩ་སྔགས་རིང་བས་བསག་མི་ཐུབ་པའི་དབང་དུ་བཏང་ནས། སྙིང་པོ་ཧྲཱིཿཥྚཱི་ཅན་རང་གི་བཅུ་ཆ་བསགས་པ་དེང་སང་གྲགས་ཆེ་སྟེ། རང་ལུགས་ལ་སྙིང་པོ་གཙོ་བོར་བྱེད་པའི་དབང་གིས་སོ། ། གཞན་དགེ་ལུགས་པ་རྣམས་ཡ་མཱནྟ་ཀ་སྙིང་པོར་བཟུང་བའི་ལུགས་ལྟར་ན་ཉེ་སྙིང་ལ་གྲངས་བཟུང་སྲོལ་ཡང་ཡོད་འགྲོའམ་སྙམ། དྲི་བ་བཅུ་གསུམ་པ། དབང་བསྐུར་གང་ཡང་རུང་བ་ཚུར་རང་གིས་རས་བྲིས་ལ་བརྟེན་ནས་ཐོབ་པ་གཞན་ལ་བསྐུར་བའི་ཚེ་རྡུལ་ཚོན་ལ་བརྟེན་ནས་བསྐུར་དུ་རུང་ངམ་མི་རུང༌། གསན་ཡིག་འགའ་ཞིག་ཏུ་སོ་སོར་དམིགས་བསལ་ལྟ་བུར་མཛད་འདུག་པ་ཁྱད་པར་ཡོད་དམ་མེད་གསུངས་པ། ལན་ནི།
རྡུལ་ཚོན་སྐབས་རྡོ་རྗེ་སློབ་དཔོན་གྱི་བྱ་བ་སྒྲུབ་མཆོད་ཆོ་གའི་ཡན་ལག་རྒྱས་སུ་འགྲོ་བ་མ་གཏོགས། དེ་གཉིས་ལ་ཁྱད་པར་ཡོད་པ་མི་སེམས་ཏེ། དབང་བསྐུར་དངོས་ལ་རྒྱས་བསྡུས་ཀྱི་ཁྱད་པར་ཅི་ཡང་མེད་པའི་ཕྱིར། དབུགས་དབྱུང་གཟེངས་བསྟོད་སོགས་སུའང༌། ། དཀྱིལ་འཁོར་ཆོ་ག་བཞིན་དུ་བྲིས། ། ཞེས་གསུངས་པའང་དེང་སང་གྲགས་ཆེ་བའི་རྡུལ་ཚོན་དང་རས་བྲིས་གཉིས་ཀ་ལ་ངོས་བཟུང་དགོས་པས་སོ། ། གསན་ཡིག་རྣམས་སུ་རས་བྲིས་ལ་བརྟེན་ནས་ཐོབ་པ་དང༌། རྡུལ་ཚོན་ལ་བརྟེན་ནས་ཐོབ་པ་སོ་སོར་སྨོས་པ་ནི་གསན་པ་པོ་རང་གི་ཐུགས་ལ་ངེས་པའི་ཆེད་དུ་གསུངས་པ་ཙམ་སྟེ། བརྒྱུད་པའི་རིམ་པ་འཕགས་ཡུལ་གྱི་སློབ་དཔོན་ནས་བཟུང་ད་ལྟའི་བར་ལ་སོ་སོར་གྱེས་པའི་ངེས་པ་མ་མཆིས་པའི་ཕྱིར་རོ། ། འོན་ཀྱང་སློབ་མ་རྗེས་འཛིན་ལྟ་བུ་སྒོས་ཆོས་ཡོད་པ་རྣམས་ནི་སྔར་རང་གིས་ཐོབ་ན་མ་གཏོགས་གཞན་ལ་བྱར་ཅི་སྟེ་རུང་ངོ༌། །
དྲི་བ་བཅུ་བཞི་པ། དབང་དང་རྗེས་གནང་འདི་དག་ཚུར་ངོར་ཆེན་གྱིས་མཛད་པའི་ཡི་གེ་ལྟ་བུའི་སྟེང་ནས་ཐོབ་པ། གཞན་ལ་འཆད་པ་ན་ཡིག་ཆ་དེ་མ་འབྱོར་ན། བླ་མ་ཕྱི་མའི་ཡིག་ཆ་ཁུངས་ཐུབ་འབྱོར་བའི་སྟེང་ནས་བཤད་དུ་རུང་ངམ་གསུངས་པ། ལན་ནི། བླ་མ་སྔ་མའི་ཡིག་ཆ་མི་གསལ་བ་རྣམས་ཕྱི་མས་གསལ་བར་བྱས་པ་དང༌། རྒྱས་དོན་སྙིང་པོར་བསྡུས་པའི་ཡིག་ཆ་ཞིག་ཡིན་ན་ནི་དེའི་སྟེང་ནས་བྱེད་པ་ཐམས་ཅད་ལ་སྲིད། ཕྱག་ལེན་གྱི་འགྲོས་དང་གོ་རིམ་ལ་སོགས་པ་མི་འདྲ་བ་ཡོད་པ་རྣམས་ནི་སོ་སོར་ཐོབ་དགོས་པ་ལགས་ཏེ། དམ་པ་གོང་མའི་གསན་ཡིག་རྣམས་སུའང་སོ་སོར་བྱས་པ་མང༌། དེ་མིན་འགྲོས་རིམ་འདྲ་བ་རྣམས་ལ་ནི་ཕྱག་ལེན་བླ་མ་ཕྱི་མའི་ཡི་གེ་ལྟར་བྱས་ནས།
དེའི་རྒྱབ་བརྟེན་ལུང་གི་སྐབས་སུ་ཡི་གེ་གསར་རྙིང་ཐམས་ཅད་ཀྱི་ལུང་མཛད་པ་ནི་ངོར་ཆེན་ཡབ་སྲས་རྣམས་དང་རྨོར་ཆེན་ལ་སོགས་པ་མང་དུ་ཐོས་ཤིང་འཆད་ལ་མཁས་པ་རྣམས་ཀྱི་ཚུལ་རྣམ་པར་དག་པ་སྟེ། བླ་མ་གོང་མ་ཐམས་ཅད་ཀྱི་བསྟན་པ་དང་ཕྲིན་ལས་མི་ནུབ་པར་རྗེས་སུ་སྐྱོང་བ་རྣམས་ཀྱི་མཛད་པའི་གཙོ་བོ་ཉིད་ཡིན་པའི་ཕྱིར་རོ། ། གཞན་དུ་ངོར་ཆེན་པའི་ཡི་གེ་ལྟ་བུ་མ་འབྱོར་བའི་ཚེ། པཎ་ཆེན་དང་ངག་དབང་ཆོས་གྲགས་དང་རྨོར་ཆེན་པ་ལྟ་བུའི་ཡིག་ཆའི་སྟེང་ནས་བརྒྱུད་པའི་ཕུག་འདྲ་བས་འཐུས་པར་བྱེད་དགོས་ཞེས་དམ་པ་འགའི་གསུང་རྒྱུན་ལས་ཀྱང་ཐོས་སོ། ། དྲི་བ་བཅོ་ལྔ་པ། རྡོ་རྗེ་ཕུར་པ་དང་བཀའ་བརྒྱད་ཀྱི་དབང་ཐོབ་པའི་སློབ་མར། ནཱ་རོ་མཁའ་སྤྱོད་ཀྱི་བྱིན་རླབས་བྱར་རུང་ངམ། འདི་དག་ཐུགས་བརྩེ་བའི་སྒོ་ནས་བཀའ་གསལ་གནང་བ་མཁྱེན་ལགས། ཞེས་པ་རྟེན་སྟོང་མིན་ཙམ་བཅས་ལྷུན་གྲུབ་སྟེང་ནས་ཀུན་དགའ་ཕུན་ཚོགས་ཀྱིས་ཕུལ་གསུངས་པ། ལན་ནི།
སྨིན་ལས་འཇུག་རུང་གི་གང་ཟག་ཅེས་པ་བདེ་མཆོག་གི་རིགས་སམ་ཀྱེ་རྡོ་རྗེ་ལྟ་བུ་ཐོབ་པ་ལས་གཞན་ལ་མི་བཏུབ་པར་བཤད་པ་ནི་ཐུགས་ལ་ངེས་ལྟར་ཡིན་མོད། བཀའ་བརྒྱད་དང་ཕུར་པ་ཐོབ་པ་ལའང་གསང་སྒྲོག་མི་འབྱུང་བ་ཙམ་ནི་ལོས་རུང༌། གྲོལ་བྱེད་ཀྱི་ཁྲིད་རིམ་ཟབ་མོའི་ཉམས་ལེན་ཆོག་པའི་སྣོད་རུང་དུ་ནི་ཇི་ལྟར་འགྱུར་མ་ངེས་ཏེ་རང་ལ་དགོས་པའི་དབང་དེ་མེད་པའི་ཕྱིར་རོ། ། དེ་དག་གིས་དོགས་གནས་ཀྱི་གསུང་ལན་མདོར་བསྡུས་ཙམ་ཞིག་འཕྲལ་དུ་བྲིས་པ་ཡིན་གྱི། མང་དུ་སྤྲོས་པའི་ལོང་སྐབས་མ་བྱུང་ཡང་རེ་ཞིག་དགོས་དོན་སྙིང་པོ་འདི་སྐད་སྨྲས་པ་ཙམ་གྱིས་ཆོག་པར་སེམས་སོ། ། སླར་ཡང་བགྲང་གཞི་དེའི་ཕྱི་ལོར་སྔར་གྱི་དེར་མ་ཆུད་པའི་དོགས་གནས་ཀྱི་དྲི་ཚིག་ལྷག་མ་འགའ་ཞིག་ཀྱང་སྩལ་བྱུང་བ། དེའི་ལན་དང་བཅས་པའང་ཕྱོགས་རིས་སུ་བསྡོམས་ཏེ་དགོས་སྐབས་ཆེ་བའི་རིགས་རྣམས་ཅུང་ཟད་སྤྲོས་པ་དང་བཅས་ཏེ་དཔྱད་གསུམ་དག་པའི་ཚུལ་གྱིས་ཞུས་ཤིང་དག་པར་བྱས་པའི་དྲིས་ལན་འབེལ་མཆིད་ཀྱི་དག་བྱེད་མཐོ་རིས་རྫིང་བུར། མཁྱེན་དཔྱོད་རྨད་བྱུང་ངང་པའི་རྒྱལ་པོ་ཀུན་ནས་དགྱེས་པར་གྱུར་པའི་ག་ཞ་མགྲིན་པའི་རྫ་རྔ་སྙན་དགུ་འཁྲོལ་གྱིན། ཡི་རངས་འཕུར་ལྡིང་སྟོང་གི་གར་གྱིས་རྣམ་པར་རྩེན་པ་ཞུ་བ་ལགས་སོ། ། སླར་ཡང་འདིར་སྨྲས་པ།
སྐྱེས་སྦྱངས་མཁྱེན་དཔྱོད་ལང་ཚོ་དར་བབ་ཀྱི། ། ལེགས་བཤད་འཛད་མེད་འབྱིན་པའི་འཛུམ་སྒྲོས་དག ། འཇམ་དཔལ་ཐུགས་རྗེས་རྣམ་པར་ཕྱེ་བ་ལས། ། ཆོས་དོན་དཔྱོད་པའི་དྲི་ཚིག་སྲད་བུའི་མདུད། ། སྨྲ་བའི་རྒྱལ་པོའི་གོ་སར་མི་གནས་ཀྱང༌། ། ལུང་རིགས་སེན་མོ་ཟངས་མདོག་གིས་སྒེག་པའི། ། ཚོགས་གསུམ་རྗོད་བྱེད་རབ་མཉེན་སོར་མོ་ཡིས། ། མྱུར་མགྱོགས་ཟློས་བུའི་གར་གྱིས་རྣམ་པར་བཀྲལ། ། གཟུ་ལུམ་དབྱངས་སུ་གྱེར་བའི་བདེན་མིན་སྨྲ། ། སྟོང་ཟོག་གཟུགས་སྣང་བརྒྱ་ཡིས་བསྐོར་གྱུར་ཀྱང༌། །

དགག་སྒྲུབ་དགའ་བྱེད་མདའ་ཡིས་བསྣུན་པའི་ཚེ། ། རང་མཚང་རྫུན་པའི་གཟུགས་བརྒྱ་ཅིག་ཅར་འགྱེལ། ། དཔྱད་གསུམ་རྣམ་དག་རྫས་ཀྱིས་རྣོར་བརྡར་བའི། ། ལེགས་བཤད་རལ་གྲི་གསར་པ་འཕྱར་བ་འདིས། ། སྐྱེ་ཕལ་འཚོ་བ་དབྲལ་བའི་དོགས་པ་བསྐྱུངས། ། གསང་ཆེན་བསྟན་པ་སྲུང་བའི་མེལ་ཚེར་བྱེད། ། རྣམ་དཀར་ཟླ་གཞོན་འོད་འདྲའི་དགེ་བ་ཡིས། ། རྣམ་མཁྱེན་ཆོས་ཀྱི་འཇུག་སྒོར་རྟག་ཞུགས་ནས། ། གཙུག་ལག་རབ་འབྱམས་རིག་པའི་ཡང་རྩེར་སོན། ། ཇི་བཞིན་འགྲོ་ལ་འདོམས་པའི་མཆོག་གྱུར་ཅིག ། ཅེས་དོགས་པའི་གནས་ཀྱི་མདུད་བུ་འགྲོལ་བའི་དྲིས་ལན་སོར་མོའི་ཟློས་གར་ཞེས་བྱ་བ་འདི་ནི།
དང་པོའི་སངས་རྒྱས་ཀྱིས་མཚོན་པའི་དཀྱིལ་འཁོར་རྒྱ་མཚོའི་སློབ་དཔོན་མཁས་བཙུན་བླ་མ་ཀུན་དགའ་ཕུན་ཚོགས་པའི་གསུང་བསྐུལ་འཕྲིན་ཡིག་དམ་པའི་ལམ་ནས་སོན་འཕྲལ། རྒྱལ་བ་གཉིས་པ་རྗེ་བཙུན་ཨེ་ཝྃ་པ་ཆེན་པོའི་ལེགས་གསུངས་དྲི་མས་དབེན་པའི་རྗེས་སུ་སློབ་པའི་འདུན་པ་མ་བོར་ཙམ་གྱིས་བནྡེ་ཚུལ་ཁྲིམས་རིན་ཆེན་ནམ། འབྱུང་དུ་རུང་བའི་ཡོན་ཏན་ལ་སྨོན་པའི་ཚུལ་གྱིས་བཏགས་མིང་དུ། ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་སྙེམས་པའི་ལང་ཚོའི་སྡེ་ཞེས་བགྱི་བས། རབ་བྱུང་འདོད་པའི་ན་ཚོད་ལྡན་གྱི་གནམ་ལོར། འབྲི་ཀླུང་གསེར་དང་ལྡན་མའི་འགྲམ་ངོགས་ཀྱི་དགོན་སྡེའི་ཡ་གྱལ་ཆོས་སྡེ་ཕོ་བྲང་གི་གཙུག་ལག་ཁང་གཞན་འཕྲུལ་མངོན་པར་དགའ་བ་ཞེས་བྱ་བའི་དབང་པོའི་ཕྱོགས་ཀྱི་བ་གམ་གསུམ་པར་བྲིས་པ་དགེ་ལེགས་རྣམ་པར་འཕེལ་བར་གྱུར་ཅིག ། སརྦ་མངྒ་ལ་བྷ་ཝ་ཏུ།། །། ༄༅། །ན་མོ་གུ་ར་ཝེ། ས་ཕྱོགས་གང་དུ་ཁང་བུ་བརྩེགས་པ་སོགས་བཞེང་པའི་དུས་སུ་ཀུན་རིག་ལ་བརྟེན་པའི་ས་ཆོག་མདོར་བསྡུས་བྱེད་ན།
བདག་བསྐྱེད་བསྒོམ་བཟླས་ནས་བསྟོད་པའི་བར་ཆོ་གའི་དབུ་ནས་འབྱུང་བ་ལྟར་ཉམས་སུ་བླང༌། དེ་ནས་ས་དེར་ཆ་གསུམ་གཏོར་མ་བཤམས་པ་སྤྱི་ལྟར་བཏང་སྟེ། དེའི་དང་པོ་གཉིས་ཀྱི་ཕྲིན་ལས་འཆོལ་བའི་རྗེས་སུ། སའི་ཕྱོགས་འདིར་འཕགས་པ་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ཀྱི་རྒྱལ་པོས་བསྟན་པའི་སྡིག་སྦྱོང་གི་ཆོ་གས་མཆོད་རྟེན་བཞེངས་པ་རྣམས་བཞུགས་སུ་གསོལ་བ་དང༌། ཁང་བརྩེགས་ཀྱི་མཆོད་རྟེན་ཆེན་པོ་བརྩིགས་ཏེ་སེམས་ཅན་གྱི་དོན་བགྱིད་པར་འཚལ་ན། སའི་ཕྱོགས་འདི་བདག་ལ་དགྱེས་བཞིན་པས་གནང་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ། ། ཞེས་དང༌། རིག་པ་འཛིན་པ་ཁྱོད་མཆོད་རྟེན་གྱི་ལས་ཅི་བདེ་བར་གྱིས་ཤིག་ཅེས་གནང་བ་བྱིན་པར་བསམ་མོ། ། བགེགས་གཏོར་མཐར་འཚལ་ན་ཞེས་པ་ཡན་ཆད་སྔར་བཞིན་བརྗོད་པའི་རྗེས་སུ། འབྱུང་པོ་གདུག་པ་ཅན་གསང་སྤྱོད་བལྟ་བར་མི་དབང་ཞིང་བར་དུ་གཅོད་པར་རྩོམ་པའི་བགེགས་རིགས་ཐམས་ཅད་མཆོད་སྦྱིན་གྱི་གཏོར་མ་རྒྱ་ཆེན་པོ་འདིས་ཚིམ་པར་གྱིས་ལ།
སའི་ཕྱོགས་འདིར་མ་གནས་པར་གཞན་དུ་སོང་ཞིག ཨོཾ་སརྦ་བིགྷྣཱཾ་གཙྪ་ཞེས་དང་བདུད་རྩི་འཁྱིལ་བའི་སྔགས་དང་འཇིག་རྟེན་གསུམ་རྒྱལ་གྱི་སྔགས་བརྗོད་ཅིང་རོལ་མོ་བྱ། གུ་གུལ་གྱིས་བདུག ཡུངས་ཀར་གྱིས་ཕྱོགས་ཀུན་བྲབ་སྟེ་བགེགས་ཐམས་ཅད་བྱེར་བར་བསམ། དེ་ནས་ཨོཾ་བྷཱུ་ཁཾ་ཞེས་པའི་སྔགས་དང་རྡོར་དྲིལ་ཐོགས་པས་ས་ཕྱོགས་ཐམས་ཅད་བཅགས་པ་དང༌། ཨོཾ་ཧ་ན་ཧ་ན་ཀྲོ་དྷ་ཧཱུྃ་ཕཊ། ཅེས་པས་ས་ཕྱོགས་སྐྱོན་ཐམས་ཅད་དང་བྲལ་བར་བསམ་མོ། ། བསྲུང་བའི་ཕྱིར་བགེགས་དང་བྲལ་བའི་ས་དེར་རང་འཇིག་རྟེན་གསུམ་རྒྱལ་དུ་གསལ་བའི་ཐུགས་ཀའི་ཧཱུྃ་ལས་འོད་ཟེར་འཕྲོས་པས། རྡོ་རྗེའི་ས་གཞི་རྭ་གུར་ཡེ་ཤེས་ཀྱི་མེ་འབར་བ་དང་བཅས་པའི་སྲུང་བའི་འཁོར་ལོར་གྱུར་པར་བསམས་ལ། ཨོཾ་བཛྲ་སཏྭ་ཀྲོ་དྷ་སོགས་སྔགས་དང་ཕྱག་རྒྱ་ལན་གསུམ་གྱིས་སྲུང་བའི་འཁོར་ལོ་བསྒོམས་པས་བསྲུང་ངོ༌། །
དེར་ས་བརྐོ་བའི་ཕྱོགས་ལ་སོགས་པ་ནི་རྩིས་རིག་པའི་ལུགས་ཀྱིས་ལྟོ་འཕྱེའི་གནས་ཚུལ་བརྟག་པ་སོགས་ཚུལ་བཞིན་བྱས་ཏེ་བརྩིག་གོ ། ཞེས་པ་འདིའང་བནྡེ་ཚུལ་རིན་གྱིས་སོ།། །། ༄༅། །འབྲུག་ཀུན་ལེགས་པས་གཞན་ངོའི་ཟོལ་གྱིས་ས་སྐྱ་པཎ་ཆེན་ལ་ཞལ་བཏང་བའི་འདྲ་ཆོས་བྲག་ཅའི་སྒྲ་དབྱངས་ཞེས་བྱ་བ་བཞུགས་སོ།། ༄༅། །དེའང་བཀར་བརྒྱུད་པའི་སྒོམ་ཆེན་པ་རིག་པ་ལ་བརྟག་དཔྱད་མ་བཏང་ཞིང༌། ས་སྐྱ་པས་གྲུབ་མཐའ་རྣམ་གཞག་འགའ་རེ་གསུངས་འདུག་པ། བཀའ་བརྒྱུད་པ་ལ་དགག་པ་མཛད་པར་གོ་ནས་བློ་མ་བདེ་བ་འགའ་རེ། ངེད་ལ་ས་སྐྱ་པ་ལ་ཁ་ཅིག་ཐོང་དང་ཟེར་བ་ལ། ས་པཎ་མཁས་གྲུབ་ལ་སྡིག་པར་འགྱུར་བ་ནི་ཞུ་ག་ལ་ནུས། ཁོང་རྣམས་ཀྱི་ངོ་ནི་མ་ལྡོག་པར། ས་རང་ལ་གྲས་པ་འདི་བྱས་སོ། །
ས་སྐྱ་པ་ཡི་གདུང་རབས་མཆོག ། ས་སྐྱ་པཎ་ཆེན་ཞེས་བྱ་བས། ། ས་ས་སོ་སོ་ཞལ་བཏང་ནས། ། ས་བསུབས་རྡོ་བསུབས་མཛད་དགོངས་རུང༌། ། ས་གསུམ་འཇིག་རྟེན་མགོན་པོ་ཡིས། ། ས་པཎ་གྱིས་མཛད་བསྟན་བཅོས་ལ། ། ས་ལམ་དང་མཐུན་དགག་པ་མཛད། ། ས་ལ་གནས་པའི་སེམས་དཔའ་མཉེས། ། ས་གཞི་ལྟ་བུའི་གྲུབ་མཐའ་ལ། ། ས་སྐུ་རྩེ་འདྲའི་རིག་པ་ཡིས། །
ས་རྡུལ་ཙམ་ཡང་གནོད་མ་ཚུགས། ། ས་སྐྱ་པཎ་ཆེན་ཐུགས་སྐྱེངས་ཏེ། ། ས་གནས་སེམས་དཔའ་ཀུན་ལ་རྩོད། ། ས་གཞི་ཟིལ་གནོན་འབྲི་ཁུང་པས། ། ས་ཡི་དཀྱིལ་འཁོར་ཀུན་ཁྱབ་པས། ། ས་ཆེན་གོམ་པ་བདུན་བོར་ནས། ། ས་ཐོབ་གྱུར་པའི་སྡེ་སྣོད་བཤད། ། ས་པཎ་འཇིགས་ནས་མཁའ་སྤྱོད་བྲོས། ། ས་ཡི་རྣམ་གཞག་སངས་རྒྱས་མཁས། ། ས་མ་ཐོབ་ལ་ས་རྒྱུས་ཅི། །
ས་ར་ཧ་ཡི་སྙིང་པོའི་དོན། ། ས་གཞི་ལྟ་བུར་བརྟན་པ་ལ། ། ས་ཐོབ་གྱུར་པའི་བཤེས་གཉེན་རྣམས། ། སངས་རྒྱས་བསྟན་པའི་འཛིན་སྐྱོང་མཛོད། ། ཅེས་འདི་འདྲ་ཞིག་འདུག་པས། གཞན་གྱིས་ཁྱོད་ཀྱིས་ཀྱང་འདི་འདྲ་བ་ཞིག་གྱིས་དང་ཟེར་བ་ལ། ངས་ཀྱང་ས་པཎ་ལ་ཁ་བཏང་མི་ཕོད་ཀྱང༌། ས་རང་ལ་གྲས་ནས་འདི་འདྲས་ཁ་བཏང་ངོ༌། ། ས་སྐྱ་པ་ཡི་གདུང་རབས་མཆོག ། ས་སྐྱ་པཎ་ཆེན་ཞེས་བྱ་བས། །
ས་ལམ་གྲུབ་མཐའི་རྣམ་གཞག་སོགས། ། ས་སྟེང་ཉི་མ་ཤར་འདྲ་ཡི། ། ས་གསུམ་གྲགས་པའི་བསྟན་བཅོས་བྱས། ། ས་གནས་སེམས་དཔའ་དགྱེས་གྱུར་ཀྱང༌། ། ས་པཎ་གསུང་ལ་སྡང་བ་འགའ། ། སཿསཿསོ་སོས་ཁ་བཏང་བ། ། ས་མཐར་འཁྱམས་པའི་སྤྲང་ལང་ཚུན། ། ས་འཛིན་འཁོར་ལོས་སྒྱུར་རྒྱལ་ལ། ། ས་རྡུལ་དབྱུག་པས་འཐབ་པ་ལྟར། ། ས་གསུངས་རྡོ་གསུངས་ཅི་ནུས་པས། །
ས་བསུབས་རྡོ་བསུབས་མཛད་དགོངས་ཀྱང༌། ། ས་པཎ་སངས་རྒྱས་དགོངས་པ་བསྒྲུབས། ། ས་གཞི་ལྟར་བརླིང་བསྟན་བཅོས་ལ། ། ས་སོགས་ཆོས་མཐུན་དགག་མ་ནུས། ། ས་ཐོབ་ལུང་དང་མ་མཐུན་ན། ། ས་རྡུལ་འཐོར་བ་ལྟ་བུའི་གཏམ། ། ས་ལ་རྩེད་འཇོས་བྲིས་པ་ལྟར། ། ས་གསེབ་རྡོ་གསེབ་ཅིས་མི་འགྲོ། ། ས་གསུམ་སྟོན་པའི་གསུང་རབ་བཞིན། ། ས་ལམ་གསང་པོར་སྨྲས་ན་ཡང༌། །
ས་འདིའི་སྐྱེ་བོ་འཁོན་ནོ་ཞེས། ། ས་སྐྱ་པཎ་ཆེན་སྐྲག་ནས་ནི། ། ས་བཅུའི་བར་དུ་བྲོས་སོང་ཡང༌། ། ས་སྟེང་སྤྲུལ་པ་རྒྱུན་མ་ཆད། ། ས་ལམ་སྡེ་སྣོད་ལྟར་བཤད་ན། ། ས་པཎ་བཞེད་པ་ལོས་མཐུན་མོད། ། ས་སྡེ་སོགས་དང་མ་མཐུན་པས། ། ས་ལམ་ནོར་པ་དགག་དགོས་བྱུང༌། ། ས་རྒྱུས་ཡོད་པའི་སངས་རྒྱས་བཀའ། ། ས་པཎ་གྱིས་མཁྱེན་ལེགས་སྨྲས་ཚེ། །
ས་རྒྱུས་མ་ཐོས་རང་བཟོ་མཁན། ། ས་སྐུ་བཞིན་དུ་སྨྲ་བཅད་གྱུར། ། ས་ར་ཧ་དང་ཤ་བ་རིའི། ། ས་ལམ་རྟོགས་པ་སྐྱེས་མདོག་གིས། ། ས་མཐར་འཕྱན་པའི་བརྟུལ་ཞུགས་སྤྱོད། ། ས་ཐོབ་གྲུབ་པའི་བསྟན་པ་སྐྱོང༌། ། ཞེས་འབྲུག་ཀུན་ལེགས་པས་གཞན་ངོའི་ཟོལ་གྱིས་ས་སྐྱ་པཎ་ཆེན་ལ་ཞལ་བཏང་བའི་འདྲ་ཆོས་བྲག་ཅའི་སྒྲ་དབྱངས་ཞེས་བྱ་བ་འདིའང་དོན་གཉེར་གྱི་གཞོན་ནུ་དགའ་བའི་ངོར་རྩེད་འཇོའི་ཁ་མཚར་དུ་བནྡེ་ཚུལ་ཁྲིམས་རིན་ཆེན་གྱིས་སྨྲས་པའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
