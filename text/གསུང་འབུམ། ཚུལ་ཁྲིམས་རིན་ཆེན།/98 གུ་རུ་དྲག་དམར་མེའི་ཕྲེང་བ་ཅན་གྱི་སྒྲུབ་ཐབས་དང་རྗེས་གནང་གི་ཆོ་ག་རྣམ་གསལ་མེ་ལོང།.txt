གསུང་འབུམ། ཚུལ་ཁྲིམས་རིན་ཆེན།
པོད ༩༨
གུ་རུ་དྲག་དམར་མེའི་ཕྲེང་བ་ཅན་གྱི་སྒྲུབ་ཐབས་དང་རྗེས་གནང་གི་ཆོ་ག་རྣམ་གསལ་མེ་ལོང།
༼ཇ༽ ༄༅། །གུ་རུ་དྲག་དམར་མེའི་ཕྲེང་བ་ཅན་གྱི་སྒྲུབ་ཐབས་དང་རྗེས་གནང་གི་ཆོ་ག་རྣམ་གསལ་མེ་ལོང་ཞེས་བྱ་བ་བཞུགས།། ཆོས་སྐུ་སྤྲོས་བྲལ་དབྱིངས་ལས་མ་གཡོས་ཀྱང༌། ། གཟུགས་སྐུ་ཁྲོ་ཆེན་འབར་བས་འཇིག་རྟེན་གྱི། ། དྲེགས་པ་འདུལ་མཛད་ཐོད་ཕྲེང་རྩལ་བཏུད་དེ། ། ཉང་ལུགས་དྲག་པོ་པདྨའི་རྗེས་གནང་བྲི། ། དེའང་མངའ་བདག་ཉང་ནས་བརྒྱུད་པའི་གུ་རུ་དྲག་དམར་གྱི་རྗེས་གནང་བྱེད་པར། སྦྱོར་བ་དངོས་གཞི་རྗེས་གསུམ་གྱི་དང་པོ་ལ། མཎྜལ་གྱི་ཁར་རྡུལ་ཚོན་གྱི་ ་་་་་ཟླ་གམ་སྒོ་གཅིག་པ་བྲི་བ་འདི། སྔ་མའི་ཡིག་ཆ་རྣམས་སུ་བྱུང་བ།
འོག་ཏུ་བསྐྱེད་དུ་མེད་ཀྱང་ལྷ་འདི་དབང་གི་དྲག་པོ་ཡིན་པའི་མཚོན་བྱེད་ཙམ་བྱས་པ་ཡིན་ནམ་སྙམ། དེ་ལྟར་ཡིན་ན་ལྷ་བསྐྱེད་སྐབས་ཟླ་གམ་ཚོམ་བུ་བཅས་ལྷ་སྐུར་བསྐྱེད་དགོས་པ་འདྲའོ།། ཟླ་གམ་དམར་པོ་སྒོ་གཅིག་པ་བྲིས་པའམ་བསྡུ་ན་ཚོམ་བུ་བཀོད་པའི་དབུས་སུ་བྲིས་པའམ་ཡང་ན་ཚོམ་བུ་བཀོད་པས་ཀྱང་བཏུབ་སྟེ། དེའི་སྟེང་མན་ཇིའི་ཁར་དཔལ་གཏོར་རིན་ཆེན་འབར་བ་སྐུ་གཟུགས་ཀྱིས་བརྒྱན་པ། དེའི་གཡས་སུ་གསུང་གི་དབང་རྫས་ཐོད་པ་མཚན་ལྡན་དུ། ཆང་ལ་བདུད་རྩི་རིལ་བུ་བཏབ་པ་དང༌། གཡོན་དུ་འབྲུའི་ཁར་ཐུགས་ཀྱི་དབང་རྫས་གནམ་ལྕགས་ཀྱི་རྡོ་རྗེ་བཞག་པ་དང༌། སྨན་ཕུད་རཀྟ་དང་ཉེར་སྤྱོད་བཅས་པ་བཤམ་མོ། ། ཐོག་མར་ཡོ་བྱད་རྣམས་བྱིན་གྱིས་བརླབས་པ་ནི། རང་གི་སྙིང་ག་ནས་རཾ་ཡཾ་ཁཾ་གྱི་ཡི་གེ་གསུམ་འཕྲོས་པས།
མཆོད་རྫས་རྣམས་ཀྱི་ཉེས་སྐྱོན་ཐམས་ཅད་བསྲེགས་གཏོར་བཀྲུས་ཏེ་སྦྱངས། སྟོང་པའི་ངང་ལས་ཨཱཿལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཨོཾ་ཨཱཿཧཱུྃ་ཞུ་བ་ལས་བྱུང་བའི་ཉེ་བར་སྤྱོད་པ་རྣམས་དང༌། སྨན་རག་གཏོར་མ་རྣམས་དྭངས་ཤིང་ཐོགས་པ་མེད་པ་འདོད་པའི་ཡོན་ཏན་གྱི་ཕུང་པོ་བསམ་གྱིས་མི་ཁྱབ་པར་གྱུར་པར་བསམས་ལ། ཨོཾ་བཛྲ་ཨརྒྷཾ་ཨཱཿཧཱུྃ། ཨོཾ་བཛྲ་པཱ་དྱཾ་ཨཱཿཧཱུྃ། བཛྲ་པུཥྤེ་སོགས་ནས་ཤབྡ་ཨཱཿཧཱུྃ། ཞེས་སོ་སོའི་ཕྱག་རྒྱ་བཅས་དང༌། ཨོཾ་ཨཱཿཧཱུྃ་ཧ་ཧོཿཧྲཱིཿཞེས་ལན་གསུམ་བརྗོད་པས་བྱིན་གྱིས་བརླབ་བོ། ། སྒྲུབ་ཐབས་ཀྱི་སྔོན་འགྲོ་ལ།
བླ་མ་ཡི་དམ་ལ་སོགས་པའི་སྐྱབས་གནས་ཐམས་ཅད་མདུན་གྱི་ནམ་མཁར་བཞུགས་པ་ལ། བདག་དང་སེམས་ཅན་ཐམས་ཅད་རྩེ་གཅིག་ཏུ་སྐྱབས་སུ་འགྲོ་བར་བསམས་ལ། ན་མོ་བླ་མ་བདེ་གཤེགས་འདུས་པའི་སྐུ། ། དཀོན་མཆོག་གསུམ་གྱི་རང་བཞིན་ལ། ། བདག་དང་འགྲོ་དྲུག་སེམས་ཅན་རྣམས། ། བྱང་ཆུབ་བར་དུ་སྐྱབས་སུ་མཆི། ། ན་མོ་ཐུགས་རྗེས་འགྲོ་ལ་དགོངས་མཛད་པའི། ། བླ་མ་རྣམས་ལ་སྐྱབས་སུ་མཆི། ། རྩེ་གཅིག་ཐུགས་རྗེས་བྱིན་རློབས་པའི། ། ཡི་དམ་ལྷ་ལ༴ །
རྩོད་བཟློག་མེད་པའི་ཐུགས་རྗེ་ཅན། ། སངས་རྒྱས་རྣམས་ལ༴ ། ཆགས་པ་མེད་པའི་འགྲོ་དོན་ཅན། ། དམ་པའི་ཆོས་ལ༴ ། མ་ནོར་ལམ་ལ་མངའ་མཛད་པའི། ། དགེ་འདུན་རྣམས་ལ༴ ། འགྲོ་བའི་དོན་དུ་རང་བྱུང་སྐུ་འཁྲུངས་པའི། ། པདྨ་འབྱུང་གནས་སྐུ་ལ༴ ། ཉེས་ལེགས་སྟོང་འཛིན་དམ་ཚིག་རྗེས་སྐྱོང་བའི། ། ཕྱི་ནང་མཁའ་འགྲོའི་ཚོགས་ལ་སྐྱབས་སུ་མཆི། །
ན་མོ་བརྒྱུད་པའི་རྩ་བ་བླ་མ་རྗེ། ། དངོས་གྲུབ་འབྱུང་བའི་ཡི་དམ་ལྷ། ། ལེགས་པར་བྱིན་རླབས་མཁའ་འགྲོ་སྟེ། ། རྩ་བ་གསུམ་ལ་སྐྱབས་སུ་མཆི། ། རྩ་བ་གསུམ་གྱིས་བྱིན་གྱིས་རློབས། ། ཞེས་པའི་སྐྱབས་འགྲོ་ལན་གསུམ། བསྡུ་ན་ཚིགས་བཅད་དང་པོ་དེ་ལན་གསུམ་བརྗོད། སེམས་བསྐྱེད་ནི། ན་མོ་སེམས་བསྐྱེད་འགྲོ་བ་ཀུན་དོན་དུ། ། བླ་མ་སངས་རྒྱས་བསྒྲུབས་ནས་ནི། །
གང་ལ་གང་འདུལ་ཕྲིན་ལས་ཀྱིས། ། འགྲོ་དྲུག་བསྒྲལ་བར་དམ་འཆའོ། ། ཞེས་ལན་གསུམ། རང་སྐད་ཅིག་གིས་གུ་རུ་དྲག་པོའི་སྐུར་གྱུར་པའི་ཐུགས་ཀའི་ཧཱུྃ་ལས་འོད་ཟེར་འཕྲོས་པས། བླ་མ་ཡི་དམ་དཔའ་བོ་མཁའ་འགྲོའི་ཚོགས་དང་བཅས་པ་ཐམས་ཅད་མདུན་གྱི་ནམ་མཁར་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་པའི་སྤྱན་སྔར་ཡན་ལག་བདུན་པ་བགྱིའོ་སྙམ་པས་ངག་ཏུ། བླ་མ་ཡི་དམ་མཁའ་འགྲོ་དགོངས། ། ཉི་ཟླ་པདྨའི་གདན་ལ་བཞུགས། ། ལུས་ངག་ཡིད་གསུམ་གུས་ཕྱག་འཚལ། ། ཕྱི་ནང་གསང་གསུམ་མཆོད་པ་འབུལ། ། ཉམས་ཆག་སྡིག་སྒྲིབ་མཐོལ་ཞིང་བཤགས། །
གསང་སྔགས་སྒྲུབ་ལ་རྗེས་ཡི་རང༌། ། སྨིན་གྲོལ་གསང་སྔགས་འཁོར་ལོ་བསྐོར། ། མྱ་ངན་མི་འདའ་བཞུགས་སུ་གསོལ། ། སྙིང་པོ་སེམས་ཅན་དོན་དུ་བསྔོ། ། ཡང་དག་རྡོ་རྗེའི་དོན་རྟོགས་ཤོག ། ཅེས་པ་ལན་གསུམ་བརྗོད། དངོས་གཞི་ལྷར་བསྐྱེད་པ་ལ། བདག་དང་མདུན་བསྐྱེད་ཀྱི་རྟེན་རྣམས་ལ་དམིགས་ཏེ། ཨོཾ་སྭ་བྷཱ་ཝ་སོགས་བརྗོད་པས་སྟོང་པར་གྱུར། སྟོང་པའི་ངང་ལས་ཆོས་འབྱུང་གྲུ་གསུམ་མཐིང་ག་ཡངས་ཤིང་རྒྱ་ཆེ་བའི་ནང་དུ།
བྷྲཱུྃ་ལས་ཐོད་པ་མཁར་གྱི་གཞལ་ཡས་ཁང་ཕྱི་ནང་ཐམས་ཅད་མེ་རླུང་དམར་ནག་འབར་བ། དེའི་ནང་དུ་པདྨ་ཉི་མ་ཞིང་ཆེན་བསྣོལ་བའི་གདན་གྱི་སྟེང་དུ་ཧཱུྃ་ཡིག་དམར་པོ། དེ་ལས་འོད་ཟེར་ཕྱོགས་བཅུར་འཕྲོས་པས། སངས་རྒྱས་ཐམས་ཅད་ཀྱི་ཐུགས་རྒྱུད་བསྐུལ། སེམས་ཅན་ཐམས་ཅད་ཀྱི་དོན་བྱས། ཚུར་འདུས་ཧཱུྃ་ལ་ཐིམ་པ་ལས། བདག་མདུན་ཐ་མི་དད་དུ་གུ་རུ་དྲུག་པོ་སྐུ་མདོག་དམར་པོ་མེའི་ཕྲེང་བས་བརྒྱན་པ། ཞལ་གཅིག་ཕྱག་གཉིས་པ་སྤྱན་གསུམ་བགྲད་པ། ཕྱག་གཡས་པས་རྡོ་རྗེ་ནམ་མཁའ་ལ་འཕྱར་བ། གཡོན་པས་ལྕགས་ཀྱི་སྡིག་པ་མགོ་དགུ་པ་བསྣམས་པ།
དབུ་སྐྲ་སྣུབ་འབོལ་གྱེན་དུ་བརྫེས་པ། ཐོད་པ་སྐམ་པོ་ལྔས་དབུ་རྒྱན་དང༌། རློན་པ་ལྔ་བཅུའི་དོ་ཤལ་ཅན། སྐུ་ལ་རུས་པའི་རྒྱན་དྲུག་དང་སྦྲུལ་གྱིས་བརྒྱན་པ། སྐུ་སྟོད་ལ་གླང་ལྤགས་དང་ཞིང་ཆེན་གྱི་གཡང་གཞིའི་ན་བཟའ་གསོལ་བ། སྐུ་སྨད་ལ་སྟག་གི་པགས་པའི་འོག་ལྤགས་ཅན། ཁྲག་གི་ཐིག་ལེ་དང༌། ཞག་གི་ཟོ་རིས་དང༌། ཐལ་ཆེན་གྱི་ཚོམ་བུས་བརྒྱན་པ། ཞབས་འདོར་ཐབས་ཀྱིས་མེ་དཔུང་འབར་བའི་དབུས་ན་བཞུགས་པ།
དེའི་སྤྱི་གཙུག་ན་བྱ་ཁྱུང་མཐིང་ནག་མེའི་གཤོག་པ་ཅན། གནམ་ལྕགས་ཀྱི་ཐོག་དང་མེའི་ཚ་ཚ་འཕྲོ་བ། དེའི་སྟེང་དུ་རིགས་བདག་སྣང་བ་མཐའ་ཡས་སྐུ་མདོག་དམར་པོ། ཕྱག་གཉིས་མཉམ་གཞག་མཛད་པ། དཔྲལ་བའི་མཛོད་སྤུར་འཇམ་དཔལ་སྐུ་མདོག་གསེར་པོ་གཡས་རལ་གྲི་བསྣམས་པ། མགྲིན་པར་རྟ་མགྲིན་དམར་པོ་གཡས་རྡོ་རྗེ་དབྱུག་པ་འཕྱར་བ། ཐུགས་ཀར་ཕྱག་ན་རྡོ་རྗེ་མཐིང་ནག་གཡས་རྡོ་རྗེ་འཕྱར་བ། གཡོན་པ་ཐམས་ཅད་ཐུགས་ཀར་སྡིགས་མཛུབ་མཛད་པ། གསང་བར་ཁྲོ་བོ་ཡཀྴ་མེ་དབལ་སྐུ་མདོག་དམར་ནག་གཡས་རྡོ་རྗེ། གཡོན་ཐོ་བ་བསྣམས་པ།
དེ་ལྟར་གསལ་བའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཡི་གེ་གསུམ་ལས་འོད་ཟེར་འཕྲོས་པས་སྐུ་གསུང་ཐུགས་ཀྱི་ལྷ་ཚོགས་རྣམས་དང་ཕྱོགས་བཅུའི་རིགས་ལྔའི་སངས་རྒྱས་ཐམས་ཅད་སྤྱན་དྲངས། བདག་མདུན་ཐ་མི་དད་ཀྱི་ལྷ་ལ་ཐིམ་པས་ཡེ་ཤེས་པའི་འདྲེས་པ་དང་དབང་བསྐུར་བ་ལྷན་ཅིག་ཏུ་གྱུར་པར་བསམ། མཆོད་པ་འབུལ་བ་ནི། ཨོཾ་གུ་རུ་དེ་ཝ་ཌཱ་ཀི་ནི་ས་པ་རི་ཝཱ་ར་ཨོཾ་བཛྲ་ཨརྒྷཾ་པྲ་ཏཱིཙྪ་སྭཱ་ཧཱ། ཨོཾ་བཛྲ་པཱ་དྱཾ་པྲ་ཏཱིཙྪ་སྭཱ་ཧཱ། ཨོཾ་བཛྲ་པུཥྤེ་ཨཱཿཧཱུྃ། དེ་བཞིན་དུ།
དྷཱུ་པེ། ཨཱ་ལོ་ཀེ གནྡྷེ། ནཻ་ཝི་དྱ། ཤབྡ་ཨཱཿཧཱུྃ། ཞེས་ཕྱག་རྒྱ་དང་བཅས་པས་མཆོད། ཡང་སྔགས་དེ་ཉིད་ལ། མ་ཧཱ་པཉྩ་ཨ་མྲྀ་ཏ་རཀྟ་པི་པ་ཐ་ཨཱཿཧཱུྃ། ཞེས་བཏགས་པས་སྨན་དང་རཀྟ་ཕུལ། གུ་རུ་དེ་ཝ་ཌཱ་ཀི་ནི།
ཨོཾ་ཨཱཿཧཱུྃ་ཨ་རྩིག་ནི་རྩིག་སོགས་ཀྱི་མཐར། ཨི་དཾ་བ་ལིནྟ་ཁ་ཁ་ཁཱ་ཧི་ཁཱ་ཧི་བཏགས་པ་ལན་གསུམ་གྱིས་གཏོར་མ་ཕུལ་ནས། བསྟོད་པ་ནི། ཧཱུྃ་རབ་བྱུང་པདྨ་ཐོད་ཕྲེང་དྲག་པོའི་སྐུ། ། དྲེགས་པ་ལྷ་སྲིན་སྡེ་བརྒྱད་འདུལ་མཛད་ཅིང༌། ། འཁོར་བ་མ་ལུས་འདྲེན་པའི་དཔལ་གྱུར་པའི། ། གུ་རུ་དྲག་པོའི་ལྷ་ཚོགས་ཕྱག་འཚལ་བསྟོད། ། ནད་གདོན་བར་ཆད་མཐའ་དག་ཞི་བ་དང༌། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། ཞེས་བརྗོད་དོ། །
བཟླས་པ་ནི། བདག་མདུན་ཐ་མི་དད་ཀྱི་ཐུགས་ཀའི་ཕྱག་རྡོར་གྱི་སྙིང་གར་ཉི་མའི་སྟེང་དུ་ཧཱུྃ་གི་མཐར་སྔགས་ཀྱིས་བསྐོར་བ་ལས་འོད་ཟེར་འཕྲོས། ནད་གདོན་སྡིག་སྒྲིབ་ཐམས་ཅད་ཞི་བར་བྱས། གུ་རུའི་བྱིན་རླབས་ཐམས་ཅད་བསྡུས་ནས་རང་ལ་ཞུགས་པར་བསམས་ལ། ཨོཾ་ཨཱཿཧཱུྃ་ཨ་རྩིག་ནི་རྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཨ་ཧཱུྃ་ཧཱུྃ་ཕཊ་ཕཊ། ཅི་ནུས་བཟླས་མཐར། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ། ཞེས་བརྗོད་ལ། མདུན་བསྐྱེད་ཀྱི་ཐུགས་ཀ་ནས་བདག་ཉིད་ལྷར་གསལ་བ་བྱེ་སྟེ། རང་གནས་སུ་འཁོད་པར་བསམ།
དེ་ནས་སློབ་མ་ཁྲུས་བྱས་ཕྱག་ཕུལ་ནས་གྲལ་ལ་འཁོད་པ་ལ། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཅེས་པ་ནས། གུ་རུ་དྲག་པོའི་རྗེས་སུ་གནང་བ་ཞུ་སྙམ་པའི་སེམས་བསྐྱེད་གསལ་བཏབ། དེ་ལ་འདིར་གསན་པར་བྱ་བའི་རྗེས་སུ་གནང་བ་ནི། ཨཽ་རྒྱན་གྱི་སློབ་དཔོན་ཆེན་པོ་པདྨ་འབྱུང་གནས་ཉིད། སྲོག་བདག་རྒྱལ་འགོང་ལ་སོགས་པའི་འཇིག་རྟེན་གྱི་དྲེགས་པ་ཅན་རྣམས་འདུལ་བའི་གཉེན་པོར་ཆེ་མཆོག་གུ་རུ་དྲག་པོའི་སྐུར་བཞེངས་ཏེ། ལྷ་སྲིན་སྡེ་བརྒྱད་སྤྱི་དང༌། བྱེ་བྲག་ཏུ་སྲོག་བདག་རྒྱལ་འགོང་པེ་ཀར་ལ་སོགས་པའི་གདུག་པ་ཅན་ཐམས་ཅད་བཏུལ་ཏེ། དེ་དག་གི་སྲོག་སྙིང་བཞེས་ཏེ་དམ་ལ་བཏགས་ནས། ཕྱི་རབས་མ་འོངས་སྙིགས་མའི་དུས་སུ་སེམས་ཅན་ཐམས་ཅད་ལ་ཕན་འདོགས་ཆེ་བར་རྗེས་སུ་དགོངས་ནས།
གཏེར་ཁ་མང་པོར་གུ་རུ་དྲག་དམར་གྱི་ཆོས་སྐོར་འཇོག་པར་མཛད་པ་ལས། ད་ལན་འདིར་སློབ་དཔོན་ཆེན་པོ་ཉིད་ཀྱི་སྒྱུ་འཕྲུལ་དྲྭ་བའི་རོལ་པ་མངའ་བདག་ཉང་རལ་པ་ཅན་གྱིས་ལྷོ་བྲག་སྲིན་མོ་སྦར་རྗེས་ནས་སྤྱན་དྲངས་པའི་ཆོས་སྐོར་ཟབ་རྒྱས། ད་ལྟར་རྗེ་བཙུན་ས་སྐྱ་པ་རྣམས་ལ་བཀའ་སྲོལ་མ་ནུབ་པར་བཞུགས་པ་ལས། སློབ་མ་གཞུག་པའི་རིམ་པ་ལའང་བྱིན་རླབས་དབང་གི་རིམ་པ་དང༌། རྗེས་སུ་གནང་བ་གཉིས་ཡོད་པ་ལས། འདིར་རྗེས་སུ་གནང་བ་ཡིན། དེ་ལ་སྔོན་འགྲོ་སློབ་དཔོན་གྱི་བྱ་བ་རྣམས་གྲུབ་ཟིན་ནས། སློབ་མ་ལ་བྱ་བ་ནི། སློབ་དཔོན་གུ་རུ་དྲག་པོར་གསལ་བ་ལ་རྗེས་སུ་གནང་བ་ཞུ་བའི་ཡོན་དུ་མཎྜལ་འབུལ་བར་ཞུ། ཞེས་མཎྜལ་དང༌།
གསོལ་བ་འདེབས་པ་ནི། དུས་གསུམ་སངས་རྒྱས་འདུས་པའི་སྐུ། ། བླ་མ་རྡོ་རྗེ་འཛིན་པ་ཡིས། ། བདག་ནི་འཁོར་བའི་དུཿཁ་ལས། ། བསྒྲལ་ཕྱིར་བྱིན་གྱིས་བརླབ་ཏུ་གསོལ། ། ཞེས་ལན་གསུམ་གྱིས་གསོལ་བ་གདབ་ནས། སྐྱབས་སུ་འགྲོ་བ་ནི། མདུན་གྱི་ནམ་མཁར་བླ་མ་ཡི་དམ་སྐྱབས་གནས་དཀོན་མཆོག་གསུམ་དང༌། ཁྱད་པར་སངས་རྒྱས་ཐམས་ཅད་ཀྱི་ངོ་བོ་སློབ་དཔོན་ཆེན་པོ་པདྨ་དྲག་པོ་ལ་དཔའ་བོ་མཁའ་འགྲོའི་ཚོགས་ཀྱིས་བསྐོར་བ་མངོན་སུམ་ལྟ་བུར་བཞུགས་པར་དམིགས་པ་ལ། བདག་དང་སེམས་ཅན་ཐམས་ཅད་རྩེ་གཅིག་ཏུ་སྐྱབས་སུ་འགྲོ་བར་བསམས་ལ།
འདིའི་རྗེས་ཟློས་མཛོད། ན་མོ་བླ་མ་བདེ་གཤེགས་འདུས་པའི་སྐུ། ། ཞེས་པ་ནས། རྩ་བ་གསུམ་གྱི་བྱིན་གྱིས་རློབས། ། ཞེས་པའི་བར་ལན་གསུམ་བརྗོད། བསྡུ་ན་ཚིགས་བཅད་དང་པོ་དེ་ཀ་ལན་གསུམ་གྱིས་ཆོག དེ་ནས་སེམས་ཅན་གྱི་དོན་དུ་རང་ཉིད་སངས་རྒྱས་ཀྱི་གོ་འཕང་ཐོབ་པར་བྱ། དེ་ཐོབ་ནས་གང་ལ་གང་འདུལ་གྱི་སྒོ་ནས་སེམས་ཅན་ཐམས་ཅད་འཁོར་བའི་རྒྱ་མཚོ་ལས་བསྒྲལ་བར་བགྱིའོ་སྙམ་པས། ན་མོ་སེམས་བསྐྱེད་སོགས་ལན་གསུམ། སླར་ཡང་ཡུལ་དེ་དག་གི་སྤྱན་སྔར་ཕྱག་འཚལ་བ་དང༌།
མཆོད་པ་འབུལ་བ་དང་སྡིག་པ་བཤགས་པ་དང༌། གསང་སྔགས་ཀྱི་ལམ་སྒྲུབ་པར་རྗེས་སུ་ཡི་རང་བ་དང༌། སྨིན་གྲོལ་སྔགས་ཀྱི་འཁོར་ལོ་བསྐོར་བར་བསྐུལ་བ་དང༌། མྱ་ངན་ལས་མི་འདའ་བར་གསོལ་བ་འདེབས་པ་དང༌། དགེ་བ་བྱང་ཆུབ་ཏུ་བསྔོ་བ་སྟེ་ཐུན་མོང་མ་ཡིན་པའི་ཡན་ལག་བདུན་པ་བགྱི་སྙམ་པས། བླ་མ་ཡི་དམ་མཁའ་འགྲོ་དགོངས། ། ཞེས་པ་ནས། ཡང་དག་རྡོ་རྗེའི་དོན་རྟོགས་ཤོག ། ཅེས་པའི་བར་ལན་གསུམ། དེ་ནས་བདག་མདུན་གཉིས་ཀའི་ཐུགས་ཀ་ནས་འོད་ཟེར་དམར་པོ་འཕྲོས།
ཁྱེད་རྣམས་ཀྱི་ལུས་ལ་ཕོག་པས་ཚེ་ཐོག་མ་ནས་བསགས་པའི་སྡིག་སྒྲིབ་སོགས་གཞི་ལུས་སྦྱངས་ནས། སྟོང་པའི་ངང་ལས་ཆོས་ཀྱི་འབྱུང་གནས་སོགས་ནས་སློབ་མ་གུ་རུ་དྲག་དམར་དུ་གོང་ལྟར་བསྐྱེད་ལ། གནས་གསུམ་དུ་འབྲུ་གསུམ་གསལ་གདབ། བདག་མདུན་གཉིས་ཀའི་ཐུགས་ཀ་ནས་འོད་ཟེར་འཕྲོས། ཨཽ་རྒྱན་མཁའ་འགྲོའི་ཕོ་བྲང་དཔལ་རི་པདྨ་འོད་ཀྱི་གཞལ་ཡས་ནས། གུ་རུ་དྲག་པོ་ཐོད་ཕྲེང་རྩལ་གྱི་ལྷ་ཚོགས་ལ་དཔའ་བོ་དང་མཁའ་འགྲོའི་ཚོགས་ཀྱིས་བསྐོར་བ་བསམ་གྱིས་མི་ཁྱབ་པ་སྤྱན་དྲངས། ཁྱེད་རྣམས་གུ་རུ་དྲག་པོར་གསལ་བའི་སྐུ་ལུས་ལ་སིབ་སིབ་ཐིམ་པས་ནད་གདོན་སྡིག་སྒྲིབ་དང་བར་དུ་གཅོད་པ་ཐམས་ཅད་ཚར་བཅད་ཅིང་ཞི་བར་བྱས་པར་མོས་པ་མཛོད། དྲིལ་གསིལ་རོལ་ཆེན་བྱ་ཞིང་རྩ་སྔགས་བརྗོད། དེ་ནས་གཏོར་མ་གུ་རུ་དྲག་པོར་གསལ་བ་སྤྱི་བོར་བཞག་ལ། ཨོཾ་བླ་མ་རྣམས་ཀྱི་བྱིན་རླབས་དང༌། །
ཡི་དམ་ལྷ་ཡི་ཏིང་འཛིན་གྱིས། ། མཁའ་འགྲོ་དབང་དུ་འདུ་བའི་ཕྱིར། ། དམ་རྫས་གཏོར་མས་དབང་བསྐུར་བས། ། སྐུ་ཡི་བྱིན་རླབས་ལུས་ལ་ཞུགས། ། ལུས་ཀྱི་སྒྲིབ་པ་བྱང་གྱུར་ནས། ། སྐུ་མི་འགྱུར་རྡོ་རྗེའི་དངོས་གྲུབ་སྩོལ། ། གུ་རུ་དེ་ཝ་ཌཱ་ཀི་ནི། ཨོཾ་ཨཱཿཧཱུྃ་ཨ་རྩིག་ནི་རྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཨཱཿཧཱུྃ་ཧཱུྃ་ཕཊ་ཕཊ། ཀཱ་ཡ་ཨ་བྷི་ཥིཉྩ་ཨོཾ། ཁྱེད་རྣམས་ཀྱི་སྤྱི་བོ་ནས་པདྨ་ཐོད་ཕྲེང་རྩལ་གྱི་སྐུའི་རང་བཞིན་འོད་ཟེར་དཀར་པོའི་རྣམ་པས་ཐིམ་ཞིང་དབང་བསྐུར་བས་མགྲིན་པ་ཡན་ཆད་པདྨ་ཐོད་ཕྲེང་རྩལ་གྱི་སྐུ་དམར་ལམ་གྱིས་གྱུར་སྙམ་པ་ནི་སྐུའི་བྱིན་གྱིས་བརླབ་པ་སྟེ།
གཏོར་མ་ནས་ཅུང་ཟད་བཅད་ནས་སྦྱིན། མདུན་བསྐྱེད་ཀྱི་གསུང་གི་རང་བཞིན་བདུད་རྩིའི་ཐོད་པ་མགྲིན་པར་བཞག་ལ། ཨཱཿབླ་མ་རྣམས་ཀྱི་བྱིན་རླབས་དང༌། ། ཡི་དམ་ལྷ་ཡི་ཏིང་འཛིན་གྱིས། ། མཁའ་འགྲོ་དབང་དུ་འདུ་བའི་ཕྱིར། ། དམ་རྫས་བདུད་རྩིའི་དབང་བསྐུར་བས། ། གསུང་གི་བྱིན་རླབས་ངག་ལ་ཞུགས། ། ངག་གི་དྲི་མ་བྱང་གྱུར་ནས། ། གསུང་སྙིང་པོ་སྔགས་ཀྱི་དངོས་གྲུབ་སྩོལ། ། གུ་རུ་དེ་ཝ་ཌཱ་ཀི་ནི།
ཨོཾ་ཨཱཿཧཱུྃ་ཨ་རྩིག་ནི་རྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཨཱཿཧཱུྃ་ཧཱུྃ་ཕཊ་ཕཊ། ཝཱཀ་ཨ་བྷི་ཥིཉྩ་ཨཱཿ ཞེས་དང་བདུད་རྩི་བྱིན་པས་ཁྱེད་རང་གི་མགྲིན་པ་ནས་པདྨ་ཐོད་ཕྲེང་རྩལ་གྱི་གསུང་གི་རང་བཞིན་བདུད་རྩི་དམར་པོས་ཐིམ་ཞིང་དབང་བསྐུར་བས། ལྟེ་བ་ཡན་ཆད་པདྨ་ཐོད་ཕྲེང་རྩལ་གྱི་སྐུ་དམར་ལམ་གྱིས་གྱུར་སྙམ་པ་ནི་གསུང་གིས་བྱིན་གྱིས་བརླབ་པའོ། ། མདུན་བསྐྱེད་ཀྱི་ཐུགས་ཀྱི་རང་བཞིན་ལྕགས་ཀྱི་རྡོ་རྗེ་སྙིང་གར་བཞག་ལ། ཧཱུྃ་བླ་མ་རྣམས་ཀྱི་བྱིན་རླབས་དང༌། ། ཡི་དམ་ལྷ་ཡི་ཏིང་འཛིན་གྱི། ། མཁའ་འགྲོ་དབང་དུ་བསྡུ་བའི་ཕྱིར། ། དམ་ཚིག་རྡོ་རྗེའི་དབང་བསྐུར་བས། ། ཐུགས་ཀྱི་བྱིན་རླབས་སེམས་ལ་ཞུགས། །
ཡིད་ཀྱི་སྒྲིབ་པ་བྱང་གྱུར་ནས། ། ཐུགས་སྐྱེ་མེད་རྡོ་རྗེའི་དངོས་གྲུབ་སྩོལ། ། གུ་རུ་དེ་ཝ་ཌཱ་ཀི་ནི། ཨོཾ་ཨཱཿཧཱུྃ་ཨ་རྩིག་ནི་རྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཨཱཿཧཱུྃ་ཧཱུྃ་ཕཊ་ཕཊ། དྲག་པོ་ཐོད་ཕྲེང་རྩལ་བཛྲ་ས་མ་ཡ་ཙིཏྟ་ཨ་བྷི་ཥིཉྩ་ཧཱུྃ། ཞེས་དང༌། ཁྱེད་རང་གི་སྙིང་ག་ནས་པདྨ་ཐོད་ཕྲེང་རྩལ་གྱི་ཐུགས་ཀྱི་རང་བཞིན་གྱི་རྡོ་རྗེས་ཐིམ་ཞིང་དབང་བསྐུར་བས་ལྟེ་བ་མན་ཆད་པདྨ་ཐོད་ཕྲེང་རྩལ་གྱི་སྐུ་དམར་ལམ་གྱིས་གྱུར་སྙམ་པ་ནི་ཐུགས་ཀྱི་བྱིན་རླབས་ཏེ་རྫས་ལ་བརྟེན་པའི་བྱིན་བརླབ་བོ། ། སླར་ཡང་བླ་མའི་ཐུགས་ཀ་ནས་སྔགས་ཀྱི་འོད་ཟེར་འཕྲོས། ཞལ་ནས་དྲག་པོའི་སྔགས་ཚར་གཅིག་བརྗོད་པས་འོད་ཟེར་གྱིས་ཁྱེད་རྣམས་ལ་ཕོག་པས། ལྷའི་སྐུ་རྒྱན་གྱི་ལྷ་ཆ་བྱད་ཐམས་ཅད་རྫོགས་པར་བཀྲ་ལམ་གྱིས་གསལ་ཐོབ་ཅིག
ད་ནི་སྐུའི་དབང་དང༌། སློབ་དཔོན་གྱི་ཐུགས་ཀའི་སྔགས་ཕྲེང་ལས། སྔགས་ཕྲེང་གཉིས་པ་བྱུང༌། ཁྱེད་རྣམས་ཀྱི་ཞལ་དུ་ཞུགས། ཐུགས་ཀར་ས་བོན་གྱི་མཐར་འཁོད་པར་མོས་ལ། སྔགས་ཀྱི་རྗེས་ཟློས་ལན་གསུམ་བྱ། སློབ་མས་བཅོམ་ལྡན་བདག་ལ་སོགས་དང༌། སློབ་དཔོན་གྱིས། བཅོམ་ལྡན་འདི་ལ་སོགས་བརྗོད། དེ་ནི་གསུང་གི་དབང་དང༌།
ཁྱེད་རྣམས་ལྷ་སྐུ་ཞལ་ཕྱག་གི་རྣམ་པ་སྣང་ལ་རང་བཞིན་མེད་པ་ལ་ཡིད་གཏད་པས། གསལ་སྣང་འོད་གསལ་གྱི་ངང་དུ་བསྡུས་ཏེ། མི་དམིགས་པར་སེམས་གནས་ལུགས་ཀྱི་ངང་དུ་ཅུང་ཟད་ཅིག་འཇོག་པ་ནི་ཐུགས་ཀྱི་དབང་སྟེ། དེ་ལྟར་དབང་དེ་ཐོབ་ནས་དམ་ཚིག་དང་སྡོམ་པ་འཛིན་སྙམ་པས། གཙོ་བོས་ཇི་ལྟར་སོགས་དང༌། གཏང་རག་ཏུ་མཎྜལ་ཕུལ། དེ་དག་གིས་མངའ་བདག་ཉང་རལ་ཆེན་པོའི་ལུགས་ཀྱི་གུ་རུ་དྲག་པོ་དམར་པོ་མེའི་ཕྲེང་བ་ཅན་གྱི་རྗེས་སུ་གནང་བ་ཐོབ་པ་ཡིན་པས་རང་གཞན་གྱི་དོན་རྒྱ་ཆེན་པོ་མཛོད། བསོད་ནམས་འདི་ཡིས་སོགས་བརྗོད་ལ་སློབ་མ་རང་གནས་སུ་གཏང་ངོ༌། ། དེ་ནས་སློབ་དཔོན་གྱིས་མདུན་བསྐྱེད་ལ་མཆོད་བསྟོད་སྔར་བཞིན་བྱ། ཡིག་བརྒྱ་ལན་གསུམ་གྱི་མཐར་ནོངས་པ་བཟོད་པར་གསོལ་བ་དང༌།
མདུན་བསྐྱེད་ཀྱི་ཡེ་ཤེས་པ་སྐྱེ་མེད་ཀྱི་ཀློང་དུ་གཤེགས། དམ་ཚིག་པ་རང་ལ་ཐིམ། དགེ་བ་འདི་ཡིས་མྱུར་དུ་བདག པདྨ་དབང་དྲག་འགྲུབ་གྱུར་སོགས་ཀྱིས་དགེ་བ་གཞན་དོན་དུ་བསྔོ་བ་སྨོན་ལམ་བཀྲ་ཤིས་བརྗོད་དོ། ། སྨྲས་པ། སྣང་སྲིད་དྲེགས་པ་ཟིལ་མནན་རང་དབང་དུ། སྡུད་བྱེད་དྲག་པོ་པདྨའི་སྒྲུབ་ཐབས་དང༌། ། རྗེས་གནང་ཆོ་ག་རྣམ་གསལ་མེ་ལོང་འདི། ། ལྡན་ཕྲུག་པདྨ་ཐོད་ཕྲེང་རྩལ་གྱིས་བསྐྲུན། ། དགེ་བས་འགྲོ་སེམས་རྫིང་བུ་འཁྲུལ་སྣང་གི །
ལྷ་འདྲེར་ཀུན་རྟོག་གླང་པོས་རྙོག་པའི་རྡུལ། ། དམིགས་མེད་སྙིང་རྗེའི་ཀེ་ཏ་ཀས་བགྲུངས་པར། ། ཅིར་སྣང་དགེ་བའི་ཟླ་སྣང་སྟོན་གྱུར་ཅིག ། ཅེས་གུ་རུ་དྲག་དམར་མེའི་ཕྲེང་བ་ཅན་གྱི་སྒྲུབ་ཐབས་དང་རྗེས་གནང་གི་ཆོ་ག་རྣམ་གསལ་མེ་ལོང་ཞེས་བྱ་བ་འདི་ནི། གོང་མས་བྱས་པའི་ཡི་གེ་ཧ་ཅང་བསྡུས་ཆེས་པས་མི་གསལ་བར་གྱུར་པ། ལག་ཏུ་བླང་བདེ་བ་ཞིག་དགོས་ཞེས་དོན་གཉེར་འགས་བསྐུལ་ངོར། ཉང་ཆེན་གཞུང་ལ་སོགས་པ་ཡིག་རྙིང་སྒྲུབ་ཐབས་ཆེ་འབྲིང་དང༌། བྱིན་རླབས་དབང་ཆོག་རྒྱས་བསྡུས་རྣམས་ཀྱི་བཞེད་པ་དང་མཐུན་པར། བནྡེ་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་གི་རྒྱལ་ཁབ་ཀྱི་བ་གམ་གསུམ་པར་བྲིས་པ་སརྦ་མངྒ་ལཾ་བྷ་བནྟུ།། །། ༄། །མངའ་བདག་ཉང་ལུགས་ཀྱི་བླ་མ་དྲག་པོ་མེའི་ཕྲེང་བ་ཅན་གྱི་སྒྲུབ་ཐབས་དྲེགས་པ་འདུལ་བྱེད་ཅེས་བྱ་བ་བཞུགས།།
༄༅། །སྣང་སྲིད་དྲེགས་པའི་སྡེ་ཚོགས་དབང་སྡུད་ཅིང༌། ། བྲན་དུ་བཀོལ་བ་པདྨ་ཐོད་ཕྲེང་རྩལ། ། གུས་པས་ཕྱག་འཚལ་དེ་ཡི་སྒྲུབ་པའི་ཐབས། ། ཉང་ཆེན་མཁས་པའི་ལུགས་སྲོལ་འདིར་སྤེལ་ལོ། ། དེ་ལ་དང་པོ་སྔོན་འགྲོ་སྐྱབས་སུ་འགྲོ་བ་ནི། བླ་མ་བདེ་གཤེགས་འདུས་པའི་སྐུ། ། དཀོན་མཆོག་གསུམ་གྱི་རང་བཞིན་ལ། ། བདག་དང་འགྲོ་དྲུག་སེམས་ཅན་རྣམས། ། བྱང་ཆུབ་བར་དུ་སྐྱབས་སུ་མཆི། ། སེམས་བསྐྱེད་ནི།
སེམས་བསྐྱེད་འགྲོ་བ་ཀུན་དོན་དུ། ། བླ་མ་སངས་རྒྱས་བསྒྲུབས་ནས་ནི། ། གང་ལ་གང་འདུལ་ཕྲིན་ལས་ཀྱིས། ། འགྲོ་དྲུག་བསྒྲལ་བར་དམ་བཅའོ། ། མཚམས་བཅད་པ་ནི། ཧཱུྃ་ང་ནི་ཡེ་ནས་ངང་གིས་ཁྲོ། ། མཚམས་གཅོད་ཁྲོ་བོས་ནམ་མཁའ་གང༌། ། བགེགས་འདུལ་ཁྲོ་བོས་རོལ་མཚམས་ལས། ། སུ་ཡང་འདའ་བར་མ་བྱེད་ཅིག ། ཨ་རྩིག་ནི་རྩིག་དང་ཨོཾ་བཛྲ་རཀྵ་རཀྵ་ཧཱུྃ་ཕཊ།
སྤྲོ་ན་ཡན་ལག་བདུན་པ་ནི། ཧཱུྃ་དྲག་པོ་རྩ་གསུམ་ལྷ་ཚོགས་རྣམས། ། འདིར་བྱོན་ཉི་ཟླ་པདྨར་བཞུགས། ། ལུས་ངག་ཡིད་གསུམ་གུས་ཕྱག་འཚལ། ། ཕྱི་ནང་གསང་གསུམ་མཆོད་པ་འབུལ། ། ཉམས་ཆག་སྡིག་སྒྲིབ་མཐོལ་ཞིང་བཤགས། ། གསང་སྔགས་སྒྲུབ་ལ་རྗེས་ཡི་རང༌། ། སྨིན་གྲོལ་གསང་སྔགས་འཁོར་ལོ་བསྐོར། ། མྱ་ངན་མི་འདའ་བཞུགས་སུ་གསོལ། ། སྙིང་པོ་སེམས་ཅན་དོན་དུ་བསྔོ། །
ཡང་དག་རྡོ་རྗེའི་དོན་རྟོགས་ཤོག ། གཉིས་པ་དངོས་གཞི་ནི། ཨོཾ་སྭ་བྷཱ་ཝ་སོགས་བརྗོད། ཆོས་རྣམས་རང་བཞིན་སྟོང་པའི་དབྱིངས། ། སྙིང་རྗེའི་རང་གདངས་ཧཱུྃ་གྱུར་ལས། ། ཨེ་ཡཾ་རཾ་སུཾ་ཀེཾ་རཾ་བྷྲཱུྃ། དེ་ལས་ནམ་མཁའ་རླུང་མེ་ཁྲག ། ཞིང་ཐང་རུས་པའི་རི་རབ་འབར། ། དེ་སྟེང་རྡོ་རྗེའི་གུར་ནང་དུ། ། ལྕགས་སྡིག་མཚན་པའི་གསེར་དང་མེའི། །
འཁོར་ལོ་གཡས་གཡོན་འཁོར་བ་ཡི། ། རྩེ་བསྣོལ་བར་དུ་དགྲ་བགེགས་འཇོམས། ། དབུས་སུ་མི་མགོའི་གཞལ་མེད་ཁང༌། ། གྲུ་བཞི་རབ་འཇིགས་འབར་བའི་དབུས། ། པདྨ་ཟླ་ཉི་དྲེགས་པའི་སྒྱེལ། ། དེ་སྟེང་ཧཱུྃ་ལས་བདག་མདུན་ལྷ། ། ཆེ་མཆོག་པདྨ་ཐོད་ཕྲེང་རྩལ། ། དམར་པོ་མེའི་ཕྲེང་བས་བརྒྱན། ། ཕྱག་གཡས་རྡོ་རྗེ་ནམ་མཁར་འཕྱར། ། གཡོན་པས་ལྕགས་སྡིག་མགོ་དགུ་བསྣམས། །
རབ་ཁྲོས་དུར་ཁྲོད་ཆས་རྫོགས་སྐུ། ། མེ་དཔུང་འབར་ཀློང་བརྐྱང་བསྐུམ་བཞེངས། ། སྤྱི་གཙུག་བྱ་ཁྱུང་མཐིང་ནག་ལ། ། དེ་སྟེང་སྣང་བ་མཐའ་ཡས་བཞུགས། ། དཔྲལ་བར་འཇམ་དཔལ་ཨོཾ་གྱིས་མཚན། ། མགྲིན་པར་རྟ་མགྲིན་ཨཱཿཡིས་མཚན། ། ཐུགས་ཀར་ཕྱག་རྡོར་ཧཱུྃ་གིས་མཚན། ། འབྲུ་གསུམ་འོད་ཀྱི་སྐུ་གསུང་ཐུགས། ། ལྷ་ཚོགས་རྒྱལ་བ་ཀུན་སྤྱན་དྲངས། ། ལྷ་གསུམ་རིགས་བདག་བཅས་ལ་ཐིམ། །
བྱིན་རླབས་དབང་བསྐུར་མ་ལུས་ཐོབ། ། སྙིང་གའི་ཧཱུྃ་ལས་ཧཱུྃ་གི་ཚོགས། ། གྲངས་མེད་སྤྲོས་པ་ལས་བྱུང་བའི། ། ཡཀྴ་མེ་དབལ་ཁྲོས་པའི་སྐུ། ། ནག་པོ་རྡོ་རྗེ་ཐོ་བ་ཅན། ། སྣང་སྲིད་ཐམས་ཅད་གང་གྱུར་པས། ། གནོད་བྱེད་གདོན་བགེགས་བརྡུང་ཞིང་བསྲེགས། ། སྲོག་གི་ས་བོན་འོད་ཟེར་གྱིས། ། ཡེ་ཤེས་ལྷ་ཚོགས་སྤྱན་དྲངས་གྱུར། ། ཧཱུྃ་དུར་ཁྲོད་སྨུག་ནག་མེ་འབར་ཀློང་དཀྱིལ་ནས། །
དྲེགས་པ་འདུལ་མཛད་པདྨ་ཐོད་ཕྲེང་རྩལ། ། བཞེངས་ཤིག་བཞེངས་ཤིག་ཆོས་ཀྱི་དབྱིངས་ནས་བཞེངས། ། སེམས་ཅན་དོན་ཕྱིར་སྤྱན་འདྲེན་གཤེགས་སུ་གསོལ། ། ཚུར་བྱོན་བཛྲ་ས་མཱ་ཛཿ ཛཿཧཱུྃ་བཾ་ཧོཿརང་ལ་ཐིམ། མཆོད་པ་བྱིན་རླབས་ནི། ཨོཾ་ཨཱཿཧཱུྃ། ཕྱི་ནང་མཆོད་གཏོར་སྣང་སྟོང་གཟུགས། ། ཡེ་ཤེས་རོལ་པར་རྒྱས་གྱུར་ཅིག ། མཆོད་པ་འབུལ་བ་ནི།
བདུད་རྩི་སྨན་གཏོར་རཀྟའི་མཚོ། ། ཉེར་སྤྱོད་བདུན་སོགས་མཆོད་པའི་སྤྲིན། ། གུ་རུ་དྲག་པོའི་ཚོགས་ལ་འབུལ། ། བདུད་རྩི་རཀྟ་པི་པ་ཐ། ཨི་དཾ་བ་ལིཾ་ཁཱ་ཧི་ཧོཿ སརྦ་པཱུ་ཛ་སོ་སོར་བཞེས། ། བསྟོད་པ་ནི། ཧཱུྃ་བསྐལ་པ་སྙིགས་མའི་སེམས་ཅན་ལ། ། བྱིན་རླབས་ཐུགས་རྗེ་ཆེས་མྱུར་བ། ། ལྷ་སྲིན་དྲེགས་པ་འདུལ་བ་པོ། །
ཆེ་མཆོག་དྲག་པོའི་ཚོགས་ལ་བསྟོད། ། ནད་གདོན་བར་ཆད་ཞི་བ་དང༌། ། མཆོག་དང་ཐུན་མོང་དངོས་གྲུབ་སྩོལ། ། བཟླས་པ་བྱ་བ་ནི། ཐུགས་སྲོག་ས་བོན་སྔགས་ཕྲེང་ལས། ། འོད་འཕྲོས་ནད་གདོན་སྡིག་སྒྲིབ་སྦྱངས། ། བདག་དང་ཡཀྴ་མེ་དབལ་གྱི། ། ཞལ་ནས་སྔགས་སྒྲ་འབྲུག་སྟོང་ལྡིར། ། མེ་འོད་སྤུ་གྲི་འཐབ་པའི་བར། ། གནོད་བྱེད་གདོན་བགེགས་ཚར་བཅད་གྱུར། །
ཨོཾ་ཨཱཿཧཱུྃ་ཨ་རྩིག་ནི་རྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཨཱཿཧཱུྃ་ཧཱུྃ་ཕཊ་ཕཊ། ཅེས་དང༌། ཨ་ཡ་མ་དུ་རུ་ཙ་ཤ་ན་ས་མ་ཡ་ཧཱུྃ། ཨོཾ་བཛྲ་ཡཀྴ་རཀྴ་ཧཱུྃ་ཕཊ། གནོད་བྱེད་གདོན་བགེགས་རྒྱལ་འགོང་བསེན་མོ་དམ་སྲིའི་སྙིང་ལ་མཱ་ར་ཡ་ཧཱུྃ་ཕཊ། ཅེས་བཏགས་པའང་ཅི་རིགས་བཟླས་མཐར། དྲག་པོ་པདྨ་ཐོད་ཕྲེང་རྩལ། ། བདག་སོགས་ནད་གདོན་སྡིག་སྒྲིབ་སྦྱོང༌། ། དྲེགས་པ་དབང་སྡུད་ལས་འཁོལ་བར། ། ཁྱོད་ཉིད་འདྲ་བར་བྱིན་གྱིས་རློབས། །
ཅེས་འདོད་གསོལ་དང༌། གསུམ་པ་རྗེས་ནི། སྙིང་གའི་ཧཱུྃ་ལས་འོད་འཕྲོས་པས། ། ཁམས་གསུམ་བསྒོམས་པའི་འཁོར་ལོར་བཅས། ། འོད་དུ་ཞུ་ནས་རང་ལ་ཐིམ། ། རང་དང་ཅིར་སྣང་ལྷ་རུ་གསལ། ། དགེ་བ་འདི་ཡིས་མྱུར་དུ་བདག ། པདྨ་དབང་དྲག་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག །
བགེགས་དང་ལོག་པར་འདྲེན་པའི་ཚོགས། ། གདུལ་ཀ་འདུལ་བྱེད་སོགས་ཀྱི་བསྔོ་བ་དང་སྨོན་ལམ་གྱིས་རྒྱས་གདབ་བོ། ། ཆེ་མཆོག་པདྨ་དྲག་པོ་མེ་ཕྲེང་གི ། སྒྲུབ་ཐབས་དྲེགས་པ་འདུལ་བྱེད་འདི་བགྱིས་པའི། ། དགེ་བས་འགྲོ་རྣམས་བར་ཆད་འཇིགས་པ་ལས། ། ཉེར་བསྒྲལ་བདེ་མཆོག་གོ་སར་འཁྲིད་པར་ཤོག ། ཅེས་མངའ་བདག་ཉང་ལུགས་ཀྱི་བླ་མ་དྲག་པོ་མེའི་ཕྲེང་བ་ཅན་གྱི་སྒྲུབ་ཐབས་དྲེགས་པ་འདུལ་བྱེད་ཅེས་བྱ་བ་འདི་ནི། རང་གི་ཉེ་བར་གནས་པ་དགེ་སློང་ལྷུན་གྲུབ་ཕུན་ཚོགས་ཀྱིས་འདོན་བྱར། རྗེ་བཙུན་བླ་མ་རྣམས་ཀྱི་གསུང་རབ་དང་མཐུན་པར་ཉམས་སུ་བླང་བདེ་བར་བནྡེ་ཚུལ་ཁྲིམས་རིན་ཆེན་གྱིས་བྲིས་པ་མི་མཐུན་པའི་ཕྱོགས་ཐམས་ཅད་ལས་བི་ཛ་ཡནྟུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
