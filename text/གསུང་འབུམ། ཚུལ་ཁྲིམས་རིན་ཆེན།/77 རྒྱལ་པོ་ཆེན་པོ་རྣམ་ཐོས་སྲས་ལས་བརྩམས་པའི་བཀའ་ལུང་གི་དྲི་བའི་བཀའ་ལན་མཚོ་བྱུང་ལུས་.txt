གསུང་འབུམ། ཚུལ་ཁྲིམས་རིན་ཆེན།
པོད ༧༧
རྒྱལ་པོ་ཆེན་པོ་རྣམ་ཐོས་སྲས་ལས་བརྩམས་པའི་བཀའ་ལུང་གི་དྲི་བའི་བཀའ་ལན་མཚོ་བྱུང་ལུས་ཕྲའི་གླུ་དབྱངས།
༼ཆ༽ ༄༅། །རྒྱལ་པོ་ཆེན་པོ་རྣམ་ཐོས་སྲས་ལས་བརྩམས་པའི་བཀའ་ལུང་གི་དྲི་བའི་བཀའ་ལན་མཚོ་བྱུང་ལུས་ཕྲའི་གླུ་དབྱངས་ཞེས་བྱ་བ་བཞུགས།། སྟོབས་དང་མི་འཇིགས་དྲན་ཉེར་ཐུགས་རྗེ་ཆེ། ། དཔག་ཡས་ཡོན་ཏན་རྩེ་མོར་ཕྱིན་གྱུར་ཀྱང༌། ། ཐུགས་བསྐྱེད་སྨོན་ལམ་རྗེས་དྲན་སྤྲུལ་པའི་སྐུ། ། རྡོ་རྗེ་གསུམ་མཆོག་རྟག་པར་རྒྱལ་གྱུར་ཅིག ། ངགཾ་གི་དབཾང་ཕྱུག་དཔྱོད་ལྡན་ཀུནཾ་དགཾའི་ཕྱིར། ། བློཾ་གྲོསཾ་རྣམ་གསལ་སྨྲ་མཆོག་ཉིན་མོར་བྱེད། ། རྣམ་འདྲེན་བསྟནཾ་པའིཾ་སྦྲང་རྩིའི་རྒྱལཾ་མཚཾན་ཚལ། ། རྒྱ་ཆེར་བཞད་པའི་བཀའ་དྲིན་བསམས་ཀྱིན་དད། །
སྐྱེས་སྦྱངས་རྩལ་གྱི་བྱེད་པོས་ལེགས་ཕྱེ་བའི། ། ལོངས་སྤྱོད་འཁོར་ལོར་དབྱངས་ཀྱི་རྒྱལ་མོ་ཡིས། ། རྣམ་པར་རྩེན་པའི་སྦུབས་ནས་རྒྱུད་མངས་ཀྱི། ། གླུ་དང་བསྲེས་སྙམ་བཀའ་ལུང་སྤྱི་བོར་སོན། ། ཆུ་སྐྱེས་བསུང་གིས་ཉེར་བསྐུལ་བུང་བའི་བུས། ། མཁའ་ལྡིང་ལམ་ཞུགས་མགྲིན་སྙན་བསྒྱུར་བ་བཞིན། ། བཀའ་ལུང་ཐོས་པས་རབ་དགའི་རྨོང་རྟུལ་བདག ། གང་དྲན་སྤྱི་བརྟོལ་བསྐྱེད་ལ་སྤྲོ་བ་བརྟས། ། གང་བློས་དཔྱད་པའི་གཡར་ལམ་ཆོས་ཀྱི་ཚུལ། ། སོམ་ཉི་ཁེངས་པས་བསྒྱིངས་པའི་གནས་མེད་ཀྱང༌། །
མཁྱེན་བཞིན་ཉམས་སད་ཚུལ་གྱིས་འདྲི་བས་ཀྱང༌། ། རྗེས་འཇུག་དོགས་པ་བསུ་འདི་མཁས་པའི་ཚུལ། ། དེའང་སྲིད་གསུམ་གནས་ན་སྒྲུན་ཟླས་བདེན་པའི་སྐྱབས་གཅིག་དབང་གི་རྒྱལ་པོ་ཉིད་ནི། འཇམ་དཔལ་གཞོན་ནུར་གྱུར་པ་གང་དེ་རྣམ་འདྲེན་མཆོག་གི་བསྟན་པ་བསྐྱང་པའི་ཕྱིར་དང༌། སེམས་ཅན་རྣམས་བླ་ན་མེད་པའི་བྱང་ཆུབ་ཀྱི་ལམ་དང་འབྲས་བུར་སྨིན་པར་བྱ་བའི་ཕྱིར། ལྷ་རིགས་མཆོག་གི་དཔག་བསམ་དབང་པོའི་སྐྱེ་བའི་སྒྱུ་འཕྲུལ་གྱི་རྣམ་པར་རྩེན་པའི་རྒྱལ་བ་གཉིས་པར་གྱུར་པ་གང་གི་ལེགས་གསུངས་ཚངས་དབྱངས་འབུམ་སྡེ་གཅིག་ཏུ་བསྲེས་པ་ལྟ་བུའི་རྒྱུད་ལས། གྱི་ན་པ་ཁོ་བོ་ཅག་ཐུགས་བརྩེ་གཞལ་དུ་མེད་པའི་གདུགས་དཀར་གྱི་གྲིབ་བསིལ་དུ་ཆུད་པའི་བརྡར། གང་ཅིའི་བཀའ་ལུང་ཞིབ་འཁོད་དང་ཆབས་ཅིག རྣམ་ཐོས་སྲས་ཀྱི་སྐུ་བརྙན་བསྐྲུན་པ་ལས་བརྩམས་པའི་བཀའ་ལན་ཚངས་སྲས་རྒྱུད་མངས་འཁྲོལ་བའི་དབྱངས་ཆུང་ཞེས་བྱ་བ་བྱས་པ་དེ་ཉིད། སྤྱན་ལམ་དུ་བྱུང་བར་གཟིགས་པས་ཕབ་པར་བརྟེན།
དེང་འདིར་སྟོབས་བཅུ་མངའ་བ་མཆོག་གི་བསྟན་པའི་སྣང་བྱེད་ཆེན་པོར་རྣམ་པར་གདོན་མི་ཟ་བར་གྱུར་པ་ཉིད་ཀྱི་ཕྱིར། གང་གིས་གཞལ་བྱའི་ཆོས་སུ་སྣང་བ་ཐམས་ཅད། མཁྱེན་རབ་དྲང་པོའི་སྲང་གིས་མ་བཅལ་བ་འགའ་ཡང་མེད་པ་ནི། ཇི་སྐད་དུ། མགོན་པོ་བྱམས་པས། རྟེན་དང་བརྟེན་པ་བཤད་བྱ་དང༌། ། གསུང་དང་མཁྱེན་པ་འཆད་བྱེད་ལ། ། བློ་གྲོས་རྟག་ཐོགས་མི་མངའ་བས། ། ལེགས་སྟོན་ཁྱོད་ལ་ཕྱག་འཚལ་ལོ། ། ཞེས་བསྔགས་པ་ལྟར།
ཕྱི་དང་ནང་གི་ཤེས་བྱའི་ཡུལ་གྱུར་མཐའ་དག་སོ་སོའི་མཚན་གཞི་དང་མཚན་ཉིད་དུ་བཅས་པ་ཡང་དག་པར་མི་མཁྱེན་པ་མེད་ཅིང༌། མཁྱེན་པ་དེ་དག་སོ་སོའི་རྗོད་བྱེད་སྒྲའི་ངེས་ཚིག་མཁྱེན་པའི་སྤོབས་པ་ཡང་དག་པས་འཆད་པར་བྱེད་པ་ལ་ཆགས་ཐོགས་བྲལ་བར་ལེགས་པར་འདོམས་པའི་དབང་ཕྱུག་གི་གོ་འཕང་བརྙེས་པའི་སྐྱབས་མཆོག་དད་སྒྲོལ་ཆེན་པོ་ཉིད་ནས། མཁྱེན་བཞིན་དུ་གཞན་གྱི་ཚོད་བགམ་པའམ། བསྟན་པའི་བྱི་དོར་གྱི་ཕྱིར་དང༌། རྗེས་འཇུག་རྣམས་ཀྱིས་དོགས་པ་སྐྱེ་འགྱུར་གནད་ཀྱི་སྔུན་བསུ་བས་འདྲི་བའི་ཚུལ་གནང་བ་ནི་ཡང་དག་མཁས་པ་རྣམས་ཀྱི་ཚུལ་ཏེ། དེའང་འདི་སྐད་དུ་བཀའ་སྩལ་ཏེ། དེར་རྣམ་ཐོས་སྲས་རྟ་བདག་བརྒྱད་ཀྱི་རྟེན་བཞེངས་ལས་འཕྲོས་ཏེ། རྒྱུད་རིན་ཆེན་འབྱུང་བ་སོགས་ལ་དཔྱད་པ་རྣམ་པར་དག་པ་འདི་བཞིན་རྒྱལ་བསྟན་སྤྱི་བྱེ་བྲག་གི་གསལ་བྱེད་ངོ་མཚར་ཅན་ཞིག་བྱུང་འདུག་པས་བཀའ་དྲིན་ཤིན་ཏུ་ཆེ་བ་མཆིས། བཀའ་ལུང་གིས་དྲི་བ་གཉིས་ལས། དང་པོ་ནི།
འོན་ཀྱང་རྨོར་ཆེན་པའི་གསན་ཡིག་ན། རྟགས་མེད་ཀྱི་གྲས་ལ། རྣམ་སྲས་ཀྱི་རྒྱུད་རིན་ཆེན་འབྱུང་བ་ལེའུ་བཅུ་དགུ་པ་ཁ་ཆེ་དགོན་པ་བ་དང༌། ཡེ་ཤེས་སྡེས་བསྒྱུར་བ་ཞེས་ལུང་གསན་གྲས་དང༌། བརྒྱུད་པ་འདྲེན་པའི་སྐབས་སུ། དངོས་གྲུབ་འདོད་འཇོ་མ་གཏོགས་པའི་རྟགས་མེད་པའི་ལུང་ཡོངས་རྫོགས་དང༌། དབང་གི་རྟགས་ཡོད་པ་རྣམས་ཀྱི་བརྒྱུད་པ་ནི། ཚར་ཆེན་གསན་ཡིག་ཏུ་སྨོས་པའི་སྨད་ལུགས་དང་འདྲ་ཞིང༌། དེ་ནས་མཻ་ཏྲི་དོན་གྲུབ་རྒྱལ་མཚན་སོགས་ལས་བརྒྱུད་པ་ཞིག་འཁོད་འདུག་པས། འདི་རྒྱུད་རྣམ་དག་མིན་ན།
བརྒྱུད་པ་དང་བཅས་པ་རྣམ་དག་ཡིན་པ་གསན་ཡིག་འདི་སོགས་ཀྱིས་བསྒྲུབ་འདུག་པ་ཇི་ལྟར་བསྒྲུབ་པར་བགྱི། ཞེས་པའི་བཀའ་ལུང་རིན་ཆེན་དབང་གི་རྒྱལ་པོ་ལྟ་བུ་སྤྱི་བོར་ཕེབས་ལྟར། འདི་དག་གི་སྐོར་སྔར་བཀའ་ལན་ཚངས་སྲས་རྒྱུད་མངས་སུ་དེ་ལས་གཞན་པའི་ཤེས་བྱེད་དགོད་པའི་སྐབས་སུ་བྲིས་ཡོད་པ་ལྟར་ལགས་ཤིང༌། འདིར་སྐབས་སུ་བབ་པའི་བཀའ་ལན་འབུལ་བ་ལ། ལུང་རྒྱུན་མཚན་ཉིད་པ་ཡོད་མེད་སྤྱིར་དཔྱད་པ་དང༌། བྱེ་བྲག་ཏུ་དཔྱད་པ་གཉིས་ལས། དང་པོ་ནི། སྤྱིར་ཐམས་ཅད་མཁྱེན་པའི་བཀའ་དང་རྒྱལ་སྲས་རྣམས་ཀྱི་བསྟན་བཅོས་ཀྱི་ལུང་རྒྱུན་འགའ་རེར་སྔར་བླ་མ་ལ་ལུང་བརྒྱུད་བཞུགས་པ་ལ་དཔེ་མ་འབྱོར་ནས་ལུས་པའི་ཕྱོགས་དང༌། ལ་ལར་དཔེ་རྒྱུན་བསྒྲིགས་རིམ་རྒྱས་བསྡུས་མི་འདྲ་བ་ཅུང་ཟད་རེ་ཡོད་པ་ལའང་ཐོས་ཡིག་སྔ་ཕྱི་དང་དཀར་ཆག་བསྒྲིགས་རིམ་ཞིབ་དཔྱོད་ནུས་མི་ནུས་ཀྱི་གང་ཟག་སྣ་ཚོགས་ཡོད་པས་ཞིབ་ཏུ་དཔྱོད་དཀའ་བའི་ཕྱིར་ཐེ་ཚོམ་ཅུང་ཟད་རེ་མི་འབྱུང་མི་སྲིད་པ་ནི། ཐམས་ཅད་གཟིགས་པའི་ཉིན་མོར་བྱེད་པ་ཤར་བའི་གཡར་ལམ་དུ།
རྨོང་རྟུལ་མེ་ཁྱེར་གྱི་སྒྲོན་མ་འདེགས་མ་དགོས་པ་དགོངས་པ་རིན་པོ་ཆེའི་མཁའ་དབྱིངས་སུ་གསལ་བ་ལྟར་ཏེ། བླ་མ་གོང་མ་རྣམས་ཀྱི་གསན་ཡིག་ཕན་ཚུན་ཞུ་དག་གི་ཚུལ་གྱིས་ཡིད་རྟོན་འཆའ་བར་བྱེད་པ་ཙམ་ལས་དཔྱད་དཀའ་བ་སྣང་བ་ནི། དུས་དང་གནས་སྐབས་ཀྱིས་བསྐལ་པས་རིང་པོའི་ལམ་དུ་ཕྱིན་པའི་ཕྱིར་རོ། ། འགའ་ཞིག་རྒྱ་བོད་ཀྱི་གཞུང་ཚད་མ་འགའ་རེ་གསར་བཅུག་ལྟ་བུ་འགའ་ལ་འཇུག་མཁན་དང་འཇུག་དུས་སྔ་ཕྱི་སོགས་ངེས་པས་དེ་ལ་བརྟེན་ནས་ལུང་འཚོལ་དགོས་མོད། དེ་འདྲ་རེ་རེ་ནས་ཤིན་ཏུ་ངེས་དཀའ་བ་སྣང་སྟེ། དཔེར་ན་ད་ལྟའི་སྡེ་དགེའི་པར་མ་འདིའི་ནང་ལ་སོགས་པ་བོད་ཡུལ་ཕྱོགས་ཀྱི་བཀའ་ཐམས་ཅད་ཀྱི་ནང་ན། གསང་བ་འདུས་པའི་རྒྱུད་གཉིས་མེད་རྣམ་རྒྱལ་བུ་སྟོན་གྱིས་བསྒྱུར་བ་ན། རྒྱ་དཔེའི་དབུ་ནས་ཡིག་སྡེབ་གཉིས་ཙམ་བསྒྱུར་རྒྱུ་མ་རྙེད་ལུས་པ་དང༌། བྱང་ཆུབ་སྙིང་པོའི་རྒྱན་འབུམ་གྱི་གཟུངས་རྐྱང་བོད་འདིར་བཞུགས་ཡོད་ཀྱང་འགོའི་གླེང་གཞི་དང༌། མཇུག་གི་ཡི་རང་སོགས་ཡོད་པའི་རྒྱ་དཔེ་མ་འབྱོར་བ་ལ།
དུས་ཕྱིས་སྡེ་དགེ་བླ་མ་ཕུན་ཚོགས་བསྟན་པའི་སྐབས་སུ། རྒྱ་ནག་གི་ཡུལ་དུ་རྒྱལ་བའི་བཀའ་ལུང་ཁྲོད་དུ་རྒྱ་ནག་སྐད་དུ་བྲིས་ནས་ཡོད་པ། རྒྱའི་ལོ་ཙཱ་བ་བོད་ཀྱི་སློབ་གྲྭའི་མི་བཟང་ཇིང་གིར་རིགས་ལས་རིམ་པ་དང་པོའི་ཐའི་ཇི་མགོན་པོ་སྐྱབས་ཞེས་བྱ་བ། ལེགས་སྦྱར་དང༌། བོད་དང་རྒྱ་ནག་གི་སྐད་རིགས་གསུམ་ལ་བྱང་བ་ཞིག་ཡོད་པ་དེས། བོད་སྐད་དུ་བསྒྱུར་ནས། སྡེ་དགེ་བླ་མ་ཕུན་ཚོགས་བསྟན་པ་ཁྲིར་བཞུགས་པའི་སྐབས་དེར། སྡེ་དགེའི་པར་མས་མཚོན་པའི་བོད་ཀྱི་བཀའ་འགྱུར་རོ་འཚལ་ཐམས་ཅད་ཀྱི་ཁྲོད་དུ་འཇུག་རྒྱུ་བསྐུར་བྱུང་བར་ལུང་རྒྱུན་མེད་ཀྱང་ད་ལྟ་པར་མའི་ཁྲོད་དུ་བཞག་ནས། མཐར་རྒྱུ་མཚན་ཅུང་ཟད་བཅས་བྲིས་ཡོད་ཀྱང༌། དེ་ལ་རྒྱུས་མེད་པའམ་ཞིབ་དཔྱོད་མི་ནུས་པ་རྣམས་ཀྱིས།
རྒྱུད་གཉིས་མེད་རྣམ་རྒྱལ་དང༌། བྱང་ཆུབ་རྒྱན་འབུམ་ཞེས་པའི་ཐོབ་ཡིག་ཙམ་ལ་བརྟེན་ནས། གླེང་གཞི་དང་ཡི་རང་བཅས་སྟབས་གཅིག་ཏུ་བཀླག་ལུང་འབྱུང་འགྲོ་བ་སོམ་ཉི་མེད་པ་ལྟ་བུའོ། ། གཉིས་པ་ནི། རྣམ་ཐོས་སྲས་ཀྱི་རྒྱུད་ཡིན་ཟེར་བའི་ཡོན་ཏན་རིན་པོ་ཆེ་འབྱུང་བ་དང༌། རྒྱུད་རིན་ཆེན་འབྱུང་བ་ཞེས་བྱ་བ་འདི་དག་ནི། བོད་ཡུལ་འདིར་སྔོན་དུས་བསྟན་པ་དར་རྒྱས་ཆེ་བའི་སྐབས་སུ་བྱོན་པའི་འཕགས་བོད་ཀྱི་མཁས་གྲུབ་དང་ལོ་ཙཱ་བ་མང་པོའི་སྤྱན་ལམ་དུ་མ་བབས་པའམ། བབས་ཀྱང་ཚིག་དོན་ལ་དཔྱད་རུང་མ་བྱུང་བས་བཏང་སྙོམས་སུ་བོར་བ་ཞིག་མིན་ན། སྔོན་གྱི་དཀར་ཆག་རྣམས་སུའང་མེད་པའི་རྒྱུས། ཕྱིས་སུ་བུ་སྟོན་པའི་དཀར་ཆག་དང་ཆོས་འབྱུང་རྒྱུད་སྡེའི་རྣམ་གཞག་སོགས་སུ་མ་བཞག་པ་དང༌།
ཀུན་དགའ་བཟང་པོ་ཡབ་སྲས་ཀྱིས་རྒྱུད་འབུམ་ཀྱི་དཀར་ཆག བྱ་རྒྱུད་སྤྱིའི་རྣམ་གཞག་དང་གསན་ཡིག་རྣམས་སུའང་མ་བཀོད་པ་དང༌། རྒྱལ་དབང་ལྔ་པ་ཆེན་པོའི་བཀའ་འགྱུར་རོ་འཚལ་གྱི་ལུང་ཡིག་ཡན་ཆད་ཐམས་ཅད་ཀྱིས་ལུང་གསན་པའི་ལོ་རྒྱུས་ཙམ་མེད་པ་བཅས། ཚར་ཆེན་རིན་པོ་ཆེའི་རྗེས་ཙམ་ཞིག་ནས། འགོར་རྒྱ་གར་སྐད་བྲིས་པ་དང༌། མཇུག་ཏུ་པཎྜི་ཏ་དང་ལོ་ཙཱ་བའི་མཚན་ཡོད་པ་ཙམ་ལ་ཐོ་ཡོར་མིར་འཁྲུལ་བ་བཞིན་དུ། གཞུང་གི་ཚིག་དོན་ལ་དཔྱད་པས་མ་ཞུགས་ཀྱང༌། དག་སྣང་རྒྱ་འབྱམས་ཚུལ་གྱིས་རྣམ་ཐོས་སྲས་ཀྱི་གླེགས་བམ་ཁྲོད་དུ་བཅུག དེར་བཅུག་པ་ལ་ཕྱི་མ་དག་གིས་བརྟག་དཔྱད་མ་ཐུབ་བར། ཅི་མཛད་རྒྱལ་བའི་མཛད་པར་རྟོགས་པའི་ཚུལ་གྱིས།
ལུང་གི་རྒྱུན་འཆད་ཉན་བྱེད་པ་དག་གིས་ཀྱང་དེ་ལྟར་ཚད་མར་བཟུང་ནས། ཕྱི་མ་ཕྱི་མ་དག་གིས་ཀྱང་དེ་ལྟར་བཟུང་ནས་དཔྱད་པས་མ་ཞུགས་པ་ལ་ལུང་བརྒྱུད་ཞར་བྱུང་དུ་དར་རྒྱས་བྱུང་བ་ལ་ངེས་པ་མེད་དམ་སྙམ་པ་དང༌། གཅིག་ཏུ་ན་བླ་མ་སློབ་མ་དག་སྣང་ཅན་འགས། འདི་དག་འདིར་ཚུད་ན་བསྟན་ཕན་དུ་འགྱུར་སྙམ་ནས་བྲིས་པ་ཡིན་ངེས་པའང་མ་མཆིས་ཏེ། དེ་ལྟ་མིན་ན་བཀའ་དང་བསྟན་བཅོས་སོགས་འགྱུར་རོ་འཚལ་གྱི་ལུང་རྒྱུན་ཡོངས་སུ་གྲགས་པ་ལྟ་བུ་སྙེགས་དགོས་པའི་ཕྱིར། རྒྱུད་བརྫུས་མ་འདི་དག་ལ་ནི་ཚིག་དོན་གང་ཐད་ནས་བརྟག་དཔྱད་ཆེར་མ་དགོས་པར་རང་མཚང་རྗེན་པར་སྟོན་པས་ན་ལུང་རྒྱུན་ལ་ཡང་དེ་མཚུངས་ཞིག་ལས་མ་འདས་པར་མངོན་ཏེ། མཁས་པ་ངག་ཆོས་པའི་རྣམ་ཐོས་སྲས་ཀྱི་རྗེས་གནང་གི་ཡི་གེ་ནོར་འཛིན་དཔལ་མོའི་རྒྱན་ཕྲེང་ལས་ཀྱང༌། བུ་སྟོན་རིན་པོ་ཆེས། རྡོ་རྗེ་ས་འོག་གི་རྒྱུད་ལེའུ་བཅུ་གསུམ་པ་འདི་དང༌། རྣམ་སྲས་ཀྱི་རྒྱུད་སྣ་ཚོགས་དག་པ་དང༌།
ཡོན་ཏན་རིན་པོ་ཆེ་འབྱུང་བ་དང༌། བཻ་ཤྲ་མ་ཎ་ཁ་རག་ཁྲམ་ཐོགས་ལ་སོགས་པ་རྒྱུད་དངོས་མ་ཡིན། ཕྱག་རྡོར་ས་འོག་གི་རྒྱུད་དངོས་ནི། བདག་ཉིད་ཆེན་པོ་ས་པཎ་གྱིས་འགྱུར་མཛད་པའི་ལེའུ་ཉི་ཤུ་རྩ་ལྔ་པ་འདི་ཡིན་པར་བཞེད་པས། དཔྱོད་ལྡན་ཀུན་གྱིས་དེ་ལྟར་ཤེས་པར་བྱ། ཁ་རག་ཁྲམ་ཐོགས་སུ་གྲགས་པ་འདི་སློབ་དཔོན་ཀླུ་སྒྲུབ་ཀྱིས་མཛད་པ་ལོ་པཎ་ཚད་ལྡན་གྱིས་བསྒྱུར་འདུག་པས་རྒྱུད་དངོས་མིན་ཀྱང་ཚད་མར་བྱས་ན་ལེགས་ཞེས་བཤད་པས་ཀྱང་ལུང་རྒྱུན་མཚན་ཉིད་པ་མེད་པར་གསལ་ལོ། ། འོན་ཀྱང་དེར་ཡང་ཁ་རག་ཁྲམ་ཐོགས་སློབ་དཔོན་ཀླུ་སྒྲུབ་ཀྱིས་མཛད་པར་གསུངས་པ་འདིའི་རྒྱུ་མཚན་ཅིས་ཡིན་མ་ངེས་སོ། ། གཅིག་ཏུ་ན་རྣམ་ཐོས་སྲས་ཀྱི་པོ་ཏིར་ཆུད་པ་འདི་དག་རྒྱུད་མཚན་ཉིད་དང་ལྡན་པ་ཡིན་པ་དང་ལུང་རྒྱུན་ཡིད་ཆེས་ཡོད་པ་བཅས་ཡིན་ན། བརྒྱུད་པ་གྱེས་འཛོམ་གྱི་འབྱུང་གནས་སྨོས་པ་དང་བཅས་ཏེ་བཀའ་འགྱུར་རོ་ཅོག་གི་ཁྲོད་དུ་ལུང་བརྒྱུད་ཡོད་པར་བཅས་བཞུགས་སུ་བཏུབ་མོད་དེ་ལྟར་མ་བྱུང་བས་ཀྱང་ཐེ་ཚོམ་ཟ་ཞིང༌། དུས་ཕྱིས་རྒྱལ་དབང་ལྔ་པ་ཆེན་པོ་དང༌།
རྨོར་ཆེན་པའི་གསན་ཡིག་ཏུའང་སྔ་མ་དག་གིས་གསན་ཡིག་ཏུ་བརྒྱུད་པ་དྲངས་ནས་བཞག་པ་ལྟར། མཇུག་གི་ལོ་པཎ་གྱི་མཚན་ཡོད་པ་རྒྱུ་མཚན་ཙམ་གྱིས། རྟགས་མེད་དང་དབང་རྟགས་ཡོད་པ་གཞན་རྣམས་ཀྱི་ཞར་བྱུང་དུ་བརྒྱུད་པ་དྲང་རྒྱུར་བྱུང་སོང་བ་ཙམ་དུ་ཟད་དེ། འདི་རིགས་ལ་བརྩད་ཅིང་དྲི་བ་མ་བྱུང་ན་ཐོ་ཡོར་མིར་སྙམ་ངང་དུ་ལུས་འགྲོ་བ་གོར་མ་ཆག་སྟེ། ས་སྐྱ་པཎྜི་ཏས་ལེགས་པར་བཤད་པ་ལས། མཁས་པ་བརྩད་ཅིང་མ་དྲིས་པ། ། དེ་ཡི་བར་དུ་གཏིང་མི་དཔོག ། རྔ་ལ་དབྱུ་གུས་མ་བསྣུན་པ། ། དེ་སྲིད་གཞན་དང་ཁྱད་ཅི་ཡོད། ། ཅེས་གསུངས་པ་དང་མཚུངས་པའི་ཕྱིར་རོ། །
བཀའ་ལུང་གི་དྲི་བ་གཉིས་པ་ནི། སྐུ་ཉིད་ནས་འདི་སྐོར་ལ་བུ་སྟོན་རིན་པོ་ཆེ་ཁོ་ན་ཚད་མར་མཛད་འདུག་ཅིང༌། བུ་སྟོན་གྱིས་རྣམ་སྲས་བསྟོད་ཆེན་དྲག་བསྐུལ་སྐབས། བསྟན་པའི་དགྲ་དཔུང་གཞོམ་པའི་ཕྱིར། ། ལུས་ལ་སྲ་བའི་གོ་ཆ་གྱོན། ། ལག་ཏུ་རྣོ་བའི་མཚོན་ཆ་ཐོགས། ། ཞེས་སོགས་གསུངས་པ་དང༌། ཉིད་ཀྱིས་ཚངས་སྲས་རྒྱུད་མངས་དེར། ལྷ་མ་ཡིན་དང་འཐབ་པའི་ཚེ་གོ་ཆ་ལོས་ཡོད། ། ཅེས་དང༌།
རྒྱལ་ཆེན་སྡེ་བཞི་སོགས་ལ་གོ་ཆ་དགོས་ཚུལ་མཛད་པ་གཉིས་ནི་གྲོས་བཏབ་པ་བཞིན་དུ་གྱུར། ཡང་བུ་སྟོན་གྱིས་མཛད་པའི་བསྟོད་ཆེན་ལས། འཁོར་གྱི་བསྟོད་པ་རྟ་བདག་བརྒྱད་ཀྱི་བསྟོད་པའི་མཐའ་ནས། འཇམ་པོ་འཁྱིལ་བ་དུང་གི་མདོག ། ཤེས་རབ་གོ་ཆས་གཞན་འཇོམས་ཤིང༌། ། རང་བསྲུང་གྲི་ཕུབ་གཡས་པས་འཛིན། ། དབང་ལྡན་གནས་ལ་ཕྱག་འཚལ་ལོ། ། ཐམས་ཅད་མི་སྡུག་བརྗིད་ལ་རྔམས། ། སྣ་ཚོགས་རྒྱན་ཅན་གོ་ཆ་བགོས། ། ཞེས་གསུངས་པས་འཁོར་རྟ་བདག་བརྒྱད་ལ་གོ་ཆ་ཡོད་པར་སོང་བས།
འཁོར་ལ་གོ་ཆ་ཡོད་པ་འདིའི་ཁུངས་ཅི་ཡིན་ཉིད་གཟིགས་རྒྱ་ཆེ་བས་སླར་གསལ་ཡོད་པ་ཞུ་ཞེས་བཀའ་སྩལ་བར། བཀའ་ལན་ལ་གཉིས་ཏེ་མདོར་བསྟན་པ་དང་རྒྱས་པར་བཤད་པའོ། ། དང་པོ་ནི། བུ་སྟོན་གྱིས་མཛད་པའི་བསྟོད་པ་འདི་ནི་ཡི་གེ་མ་དག་པའི་བྲིས་ནོར་གྱིས་བསླད་པ་ཞིག་ངེས་པར་ཁས་བླངས་དགོས་ཏེ། གཞན་དུ་བུ་སྟོན་རིན་པོ་ཆེ་ལྟ་བུའི་མཁས་པའི་གསུང་ལས་མ་བརྟགས་པའི་བབ་ཅོལ་འདི་རིགས་འབྱུང་མི་སྲིད་དེ། བསྟན་བཅོས་ནི་དཔྱད་པ་གསུམ་གྱིས་དག་པ་ཞིག་ཏུ་ངོས་འཛིན་དགོས་པའང༌། སློབ་དཔོན་ཟླ་ཁོལ་གྱིས། གང་ཕྱིར་མཁས་པའི་ལས་གསུམ་ལས། ། རྩོད་འཆད་དག་ལ་མ་ངེས་པ། ། སྲིད་ཕྱིར་མི་འཁྲུལ་རྩོམ་པ་སྟེ། །
ཞེས་གསུངས་པའི་ཕྱིར་རོ། ། གཉིས་པ་རྒྱས་པར་བཤད་པ་ནི། ཅིས་ཕྱིར་ཡི་གེ་མ་དག་པ་ཡིན་ཞེ་ན། འདིར་བསྟན་དུ་ཡོད་དེ། དེ་ལ་གཉིས། མི་འཐད་པར་དགག་པ། འཐད་པའི་ཚུལ་དགོད་པའོ། ། དང་པོ་ལ་གཉིས། ལུང་དང་མི་མཐུན་པར་བསྟན་པ། རིགས་པས་མི་འགྲུབ་པ་བསྟན་པའོ། །
དང་པོ་ནི། དེ་བཞིན་གཤེགས་པའི་བཀའ་གར་མཁན་མཆོག་གི་རྟོག་པ་སོགས་ལས་གོ་ཆ་ཅན་དུ་མ་བསྟན་པ་ནི་བཀའ་ལན་ཚངས་སྲས་རྒྱུད་མངས་དཀྱུས་སུ་བྲིས་པ་ལྟར་དང༌། བསྟན་བཅོས་སློབ་དཔོན་འགྲོ་བཟང་སྙིང་པོའི་ལུགས་ཀྱི་ཞི་བ་བདེ་བྱེད་ཀྱི་བརྟག་པར་རྣམ་ཐོས་སྲས་གཙོ་བོ་ལས་འཁོར་རྟ་བདག་དངོས་སུ་མ་བསྟན་ནའང༌། དེའི་ཊཱི་ཀ་ལས། འཁོར་གྱི་རྟ་བདག་བརྒྱད་ཞར་བྱུང་གི་ཚུལ་གྱིས་བསྟན་པ་སོགས་ལས་དེ་ལྟར་མ་བཤད་པའི་ཚུལ་དང༌། ལུགས་སྲོལ་གཞན་ཡང་སློབ་དཔོན་པདྨ་ནས་བརྒྱུད་པའི་རྣམ་ཐོས་སྲས་སྤྲིན་གསེབ་མར་གྲགས་པ་སེར་ཆེན་ལྷ་དགུ་ལའང་བསྐྱེད་ཆོག་རྣམས་ལའང་གོ་ཁྲབ་བསྟན་པ་མེད་པ་སོགས་རྒྱས་པར་བཀའ་ལན་གྱི་དཀྱུས་སུ་འཁོད་པ་ལྟར་ལགས་ཤིང༌། བུ་སྟོན་རང་གིས་མཛད་པའི་རྣམ་ཐོས་སྲས་ཀྱི་མངོན་རྟོགས་དགོས་འདོད་འབྱུང་བ་ལས་ཀྱང༌། བྱང་ཤར་དུ་འཇམ་པོ་འཁྱིལ་པ་དཀར་པོ་གྲི་ཕུབ་བསྣམས་པ། ཐམས་ཅད་ཀྱང་གཡོན་ན་གཏེར་གྱི་ནེའུ་ལེ་བསྣམས་པ། རང་རང་གི་སྐུ་མདོག་དང་མཚུངས་པའི་རྟ་ལ་ཆིབས་པ།
རྒྱན་སྣ་ཚོགས་ཀྱིས་སྤྲས་པ། དཔའ་ཞིང་བརྗིད་ལ་མི་སྡུག་པའི་ཆ་བྱད་ཅན་དུ་གྱུར། ཅེས་དང༌། དེའི་སྐབས་ཀྱི་འཁོར་རྟ་བདག་གི་བསྟོད་པ་དང༌། སྤྲིན་གསེབ་མའི་བསྟོད་པ། དཀོན་མཆོག་ལྷུན་གྲུབ་པས་མཛད་པའི་བསྟོད་པ་ཐམས་ཅད་ཀྱང་ཞུས་དག་ཕེར་བ་ཡོད་པ་དག་ལས་ཀྱང༌། འདི་སྐད་དུ། པི་ཙི་ཀུཎྜ་ལི་ནི་དཀར། ། རྫུ་འཕྲུལ་རྟ་ཡི་སྟེང་ན་བཞུགས། ། གཡོན་པ་ནེའུ་ལེ་གཡས་པ་ན། །
གྲི་ཕུབ་བསྣམས་ལ་ཕྱག་འཚལ་ལོ། ། གནོད་སྦྱིན་བྱེ་བའི་འཁོར་གྱིས་བསྐོར། ། མདོག་མི་སྡུག་པ་སྣ་ཚོགས་ཏེ། ། གཡོན་པ་ཐམས་ཅད་ནེའུ་ལེ་ལ། ། གཡས་པ་མཚོན་ཆ་སྣ་ཚོགས་འཛིན། ། གཞན་གྱི་དཔུང་ནི་འཇོམས་པར་བྱེད། ། སྟོབས་པོ་ཆེ་ལ་ཕྱག་འཚལ་ལོ། ། ཞེས་མངོན་རྟོགས་དང་བསྟོད་པ་གཉིས་ལས་ཀྱང་གོ་ཆ་ཡོད་པའི་སྒྲོས་མ་བྱུང་བས་ཡི་གེ་ཕྱི་མ་བསྟོད་རིང་གི་འཁོར་བསྟོད་སྐབས་དེར་མ་དག་པར་ངོས་འཛིན་དགོས་ཏེ། དེ་ལྟ་མིན་ན་ལུགས་འདི་ལ་འཕགས་བོད་ཀྱི་གཞུང་ཚད་ལྡན་གང་ནས་ཀྱང་མ་བསྟན་པ་མ་ཟད། མཁས་གྲུབ་བུ་སྟོན་རང་གིས་མཛད་པའི་མངོན་རྟོགས་བསྟོད་པར་བཅས་པའི་ནང་དུའང་ཅི་ཡོད་མ་དྲན་པར།
ཕྱི་མ་རང་དགར་གོ་ཁྲབ་ཅན་དུ་བྲིས་པར་ཁས་ལེན་དགོས་པའམ། བསྟན་བཅོས་སྔ་མའི་ཚིག་ལ་ཕྱི་མས་སུན་འབྱིན་བྱེད་དགོས་པའི་རྒྱུ་མཚན་བསྙད་དུ་ཡོད་དགོས་པའམ། ཁྱད་གཞི་ལ་གཏན་མེད་པའི་ཁྱད་ཆོས་སྒྲོ་བཏགས་བྱས་པ་ཞིག་ཡིན་ན་ཡོངས་གྲགས་མཁས་པའི་གསུང་དུ་སུ་ཞིག་ཡིད་རྟོན་འགྱུར་སྙམ་མོ། ། གཉིས་པ་ནི། རིགས་པས་དཔྱད་པས་ཀྱང་མི་འགྲུབ་སྟེ། ཅིས་ཕྱིར་ན། ཤེས་རབ་གོ་ཆས་གཞན་འཇོམས་ཤིང༌། ། ཞེས་པའི་དོན། གོ་ཆ་ཡིན་ན། ཁྲབ་རྨོག
ཚེམ་ཚེམ། ཕུབ་གང་རུང་ཞིག་ལས་མ་འདས་ཤིང༌། དེ་ནི་དགྲ་སྡེས་ཚུར་འཕངས་པའི་མཚོན་ཆ་རྣམས་ཀྱིས་གཅོད་འབིགས་བྱེད་པའི་ནུས་པ་འགོག་པའི་ཆེད་དུ་རང་སྲུང་ཡིན་པས་རང་གི་ལུས་ལ་བགོ་བར་རིགས་མོད། དེ་ཕ་རོལ་གྱི་དགྲ་སྡེ་འཇོམས་བྱེད་དུ་བསམས་ནས་མཚོན་ཆ་བཞིན་དུ་བསྣུན་པའམ་འཕེན་པར་བྱེད་པའི་སེམས་དང་ལྡན་པ་སུ་ཞིག་ཡོད་དེ། གོ་ཆས་གཞན་ལ་ཇི་ཙམ་བསྣུན་ཡང་དགྲ་དཔུང་གཞོམ་བཟོད་པ་ལྟ་ཞོག མི་གཅིག་གི་ལུས་ལ་རྨ་ཁྲག་ཙམ་ཡང་འབྱིན་པའི་ནུས་པ་ཡོད་པ་མི་སེམས་ན། གཞན་འཇོམས་བྱེད་དུ་ཇི་ལྟར་གདགས་སུ་རུང༌། དེར་མ་ཟད་ཅིས་ཀྱང་དེ་ཉིད་གོ་ཆ་ཡིན་པ་དཔེ་རྒྱུན་དག་པ་གཞན་ལའང་ཡོད་དོ་སྙམ་ནའང་མི་འཐད་དེ། དེ་རང་གི་ལུས་སྲུང་བའི་ཐབས་སུ་འགྱུར་བའི་ཕྱིར། ཐབས་སམ་བྱམས་པ་དང་སྙིང་རྗེ་ལྟ་བུ་ལ་སྦྱར་དུ་རུང་མོད་ཀྱི།
ཤེས་རབ་དང་སྦྱར་བའི་བླུན་རྟགས་འདིས་ཀྱང་མ་དག་པའི་རང་མཚང་མངོན་སུམ་དུ་བསྟན་ཏེ། འཇམ་དཔལ་མཚན་བརྗོད་ལས། བྱམས་པའི་གོ་ཆ་ཆས་པ་སྟེ། ། སྙིང་རྗེ་ཡི་ནི་ཡ་ལད་བགོས། ། ཞེས་གསུངས་པ་སོགས་དང་འགལ་བའི་ཕྱིར། དེ་བཞིན་དུ། རང་སྲུང་གྲི་ཕུབ་གཡོན་པས་འཛིན། ། ཞེས་པའི་དོན་ཡང་ཕུབ་ཀྱིས་ནི་རང་གི་ལུས་ལ་དགྲ་སྡེས་བརྡེག་པའི་མདའ། མདུང༌། རལ་གྲི་སོགས་མཚོན་ཆ་འགའ་ཞིག་གིས་གཅོད་འབིགས་མི་ནུས་པའི་སྲུང་བར་འགྱུར་མོད།
ལག་ཆར་བཟུང་བའི་རལ་གྲི་གཅིག་པུས་ནི། ཁྱི་ཁ་ཙམ་བསྲུང་རྫས་སུ་འགྱུར་ན་མ་གཏོགས། དགྲ་དཔུང་གིས་མཚོན་ཆའི་རིགས་ཀྱིས་གནོད་པས་མི་ཚུགས་པར་སྲུང་མི་ནུས་པ་མངོན་སུམ་ཉིད་དུ་གྲུབ་པའི་ཕྱིར། གཞན་ཡང༌། ཐམས་ཅད་མི་སྡུག་བརྗིད་ལ་རྔམ། ། སྣ་ཚོགས་རྒྱན་ཅན་གོ་ཆ་བགོས། ། ཞེས་པ་འདིའང་འཐད་པ་མ་མངོན་ཏེ། སློབ་དཔོན་འགྲོ་བཟང་སྙིང་པོ་རྗེས་འབྲད་དང་བཅས་པའི་འཕགས་བོད་ཡུལ་གྱི་མཁས་པ་རྣམས་ཀྱི་གཞུང་ཁུངས་ཐུབ་གང་ནས་ཀྱང་གོ་ཁྲབ་ཅན་དུ་མ་བཤད་པའི་ཕྱིར། གནོད་སྦྱིན་རྟ་བདག་བརྒྱད་ལ་ཁྲབ་རྨོག་ཡོད་པའི་ལུགས་སྲོལ་བྱས་པ་འདི་ནི། ལུགས་གཞན་གྱི་བསྟོད་པར་འགྱུར་གྱི།
འདིར་མི་དགོས་ཏེ། ལུགས་འདི་ལ་ཁྱད་གཞི་གཏན་མེད་པའི་ཁྱད་ཆོས་གོ་ཁྲབ་བསྐོན་པས་ལྷག་པར་བཟང་དུ་འགྲོ་བའམ་བསྐྱེད་ཆོག་ཟབ་ཏུ་འགྲོ་བ་མེད་པའི་ཕྱིར། གཅིག་ཏུ་ལྷ་རིས་པ་ཕལ་གྱིས་རྒྱལ་ཆེན་སྡེ་བཞི་སོགས་ཀྱི་རིགས་འགྲེས་བྲིས་པའི་ལག་རྗེས་མཆེད་པར་དཔྱད་པས་མ་ཞུགས་པའི་རི་བོང་ཆལ་སྒྲོགས་ཀྱི་རྗེས་སུ་སྙེགས་པ་ཞིག་སྟེ། ས་སྐྱ་ལོ་ཆེན་གྱིས། གལ་ཏེ་འདི་འདྲའི་ཆོས་ལོག་གིས། ། སངས་རྒྱས་བསྟན་ལ་མི་གནོད་ན། ། མུ་སྟེགས་སོགས་ཀྱི་ཆོས་ལོག་ཀྱང༌། ། སངས་རྒྱས་བསྟན་ལ་ཅི་སྟེ་གནོད། ། ཆོས་ལོག་གཞན་གྱིས་གནོད་ན་ནི། ། འདི་དག་གིས་ཀྱང་མི་གནོད་དམ། །
ཞེས་གསུངས་པའི་ཕྱིར། གལ་ཏེ་འདི་ནི་བསྟོད་ཅིང་བསྔགས་པའི་སྐབས་ཡིན་པས་གོ་ཆ་ཡོད་པའི་ཚུལ་གྱིས་བསྟོད་པས་སྙན་དངགས་ཀྱི་ལུགས་ལ་མི་འགལ་ལོ་སྙམ་ན། དེ་ལ་དངོས་པོའི་གནས་ལུགས་བརྗོད་པ་དང༌། སྐྱོན་ཡོན་ལ་བསྔགས་པའི་བསྟོད་སྨད་བྱ་བའི་ཚུལ་གཉིས་ལས། དང་པོ་ལྟར་མི་འཐད་དེ། འགྲོ་བཟང་ལུགས་ཀྱི་གནོད་སྦྱིན་རྟ་བདག་བཅས་ལ་ཆ་ལུགས་དེ་འདྲ་མ་བཤད་པའི་དངོས་པོའི་གནས་ལུགས་ལྟར་མ་བརྗོད་པའི་སྐྱོན་དུ་འགྱུར་ཏེ། ཇི་སྐད་དུ། དངོས་པོའི་གནས་ལུགས་བརྗོད་པའམ། ། མཚན་ཉིད་གཏན་ལ་འབེབས་པ་ན། ། གནས་ལུགས་ཇི་བཞིན་མ་ཡིན་པར། །
བཤད་ན་མཁས་རྣམས་ག་ལ་དགའ། ། ཞེས་འབྱུང་བའི་ཕྱིར། ཕྱི་མ་ལྟར་ནའང་མི་འཐད་དེ། ཁྱད་གཞི་གཏན་ནས་མེད་པ་ལ་ཁྱད་ཆོས་ཀྱི་སྒྲོ་འདོགས་བྱར་རུང་བའི་སྙན་དངགས་ཀྱི་གཞུང་དེ་འདྲ་ཡོད་པ་མ་མཐོང་བའི་ཕྱིར། སྨྱོན་ཚིག་གོ ། མ་ངེས་ཏེ་བསྙོན་དོར་རྒྱན་ལས་དེ་འདྲ་བ་འབྱུང་ངམ་སྙམ་ན། དེ་ནི་བསྙོན་ཡུལ་ཡོད་པ་ཞིག དེ་ལས་ཆེས་མཆོག་ཏུ་བསྔགས་པས་མི་མཚུངས་ཏེ། རྟ་བདག་གི་ལྷབ་ལྷུབ་དར་གྱི་ན་བཟའ་ལྟ་བུ་ལ་བསྔགས་པ་ན། དཔེར་ན།
ཐགས་བཟངས་བསྲེག་བཅད་མི་ནུས་ལྷབ་ལྷུབ་གོས། ། ལྷ་རྫས་མ་ཡིན་སྲ་མཁྲེགས་རྡོ་རྗེའི་ཁྲབ། ། ཅེས་པ་ལྟ་བུར་བྱས་ན་བཏུབ་ཀྱང་བསྟོད་པ་འདི་ལ་ནི་མི་འཚམ་སྟེ་རང་བཞིན་བརྗོད་པའམ་དངོས་པོའི་གནས་ལུགས་བརྗོད་བྱར་བྱས་པའི་ཕྱིར། བསྙོན་དོར་གྱི་དགོས་པ་མེད་དོ། ། གཞན་དུ་བསྙོན་དོར་བྱས་ཀྱང་མི་འགལ་ཏེ། དངོས་མིན་པས་གོ་ཆ་མ་ཡིན་པ་ཉིད་གྲུབ་པའི་ཕྱིར། གཞན་ཡང་བསྟོད་པ་འདི་ཡི་གེ་མ་དག་པར་ཁས་མ་བླངས་ན། བསྟོད་པ་དངོས་ལའང་སྐྱོན་འདི་ཡོད་དེ། འཇམ་པོ་འཁྱིལ་པ་ལ། གོ་ཆ་ཡོད་པར་བྱས་པ་དང༌།
དེའི་རྗེས་ཐོགས་སུ། ཐམས་ཅད་མི་སྡུག་བརྗིད་ལ་རྔམ། ། སྣ་ཚོགས་རྒྱན་ཅན་གོ་ཆ་བགོས། ། ཞེས་རྟ་བདག་བརྒྱད་ལ་སྤྱི་ཁྱབ་ཏུ་གོ་ཆ་བགོ་རྒྱུར་སོང་བས། པི་ཙི་ཀུཎྜི་ལི་ལ་ཁྲབ་ཉིས་སྦགས་བྱས་ནས་བསྐོན་པའི་རྒྱུ་མཚན་བསྙད་དུ་ཡོད་དགོས་པའི་ཕྱིར། གཉིས་པ་འཐད་པའི་ཚུལ་དགོད་པ་ལ་དངོས་དང༌། དཔེར་བརྗོད་པ་གཉིས་ལས། དང་པོ་ནི། དེས་ན་བསྟོད་པ་དངོས་བུ་སྟོན་གྱིས་མཛད་པ་གོར་མ་ཆག་ནའང༌། ཚིག་འདིའི་ཐད་ནས་དང་པོའི་རྩོམ་གདན་གྱི་ཡི་གེ་དེ་ཆད་པའམ།
ཉམས་ནས་མ་མཐོང་བ་ལྟ་བུ་ཞིག་བྱུང་བར། དེའི་ཚབ་ཏུ་མི་ཤེས་ཤེས་རློམ་ཅན་གཞན་ཞིག་གིས་འདི་འདྲ་ཞིག་བཅུག་ན་རུང་ཞེས་གཟུ་ལུམས་ཀྱིས་བསླད་པ་ཞིག་སྟེ། དེ་ལྟ་མིན་ན་མཁས་པའི་བསྟན་བཅོས་སྔ་ཕྱིར་འགལ་ཟླར་བྱས་པ་འདི་འདྲ་འབྱུང་མི་རིགས་པའི་ཕྱིར། འོ་ན་བསྟོད་པའི་ཚིག་དེའི་མ་དག་པ་བོར་ནས། དག་པ་ཉིད་དུ་འཆོས་སུ་རུང་ངམ་ཞེ་ན། མི་རུང་བ་མེད་དེ། བདག་ཅག་གི་སྟོན་པས་ཀྱང༌། ཇི་སྐད་དུ། བསྲེགས་བཅད་བརྡར་བའི་གསེར་བཞིན་དུ། ། ལེགས་པར་བརྟགས་ལ་ང་ཡི་བཀའ། །
བླང་བར་བྱ་ཡི་གུས་ཕྱིར་མིན། ། ཞེས་གསུངས་པས་འདི་ལའང་དཔྱད་པས་འཆོས་སུ་བཏུབ་པའི་ཕྱིར་རོ། ། གཉིས་པ་ནི། དེ་ལྟར་ན་ཕྱིན་ཆད་དག་པ་ཉིད་དུ་ཇི་ལྟར་འདོན་སྙམ་ན། དཔེར་བརྗོད་པས་ངེས་པར་བྱ་སྟེ། ཤེས་རབ་གོ་ཆས་གཞན་འཇོམས་ཤིང༌། ། ཞེས་པའི་ཚབ་ཏུ། ཤེས་རབ་མཚོན་ཆས་གཞན་འཇོམས་ཤིང༌། ། རང་སྲུང་གྲི་ཕུབ་གཡས་པས་འཛིན། ། ཞེས་གཡས་པའི་ལག་ཆ་གཉིས་ཀའི་ཆོས་སྔོན་ལ་བཏང་ནས།
ཆོས་ཅན་ཕྱི་ནས་བརྗོད་པའི་དབང་དུ་བཏང་ན་དེ་ལྟར་རུང་ཞིང༌། ཡང་ན། ཤེས་རབ་རལ་གྲིས་གཞན་འཇོམས་ཤིང༌། ། རང་སྲུང་ཕུབ་དག་གཡས་པས་འཛིན། ། ཞེས་སོ་སོར་བྱས་ན་དེ་ལྟར་དུ་བརྗོད་པས་ཀྱང་བཏུབ་སྟེ། འཇམ་དཔལ་མཚན་བརྗོད་ལས། བྱམས་པའི་གོ་ཆ་ཆས་པ་སྟེ། ། སྙིང་རྗེ་ཡི་ནི་ཡ་ལད་བགོས། ། ཤེས་རབ་རལ་གྲི་མདའ་གཞུ་ཐོགས། ། ཞེས་པ་སོགས་དང་ཡང་མཐུན་པའི་ཕྱིར།
སྣ་ཚོགས་རྒྱན་ཅན་གོ་ཆ་བགོས། ། ཞེས་པའི་ཚབ་ཏུའང༌། སྣ་ཚོགས་གོས་དང་རྒྱན་གྱིས་བརྒྱན། ། ཞེས་སམ། སྣ་ཚོགས་རིན་ཆེན་རྒྱན་གྱིས་བརྒྱན། ། ཞེས་སམ། སྣ་ཚོགས་རྒྱན་གྱིས་སྐུ་ལ་སྤྲས། ། རྫུ་འཕྲུལ་རྟར་ཆིབས་གཡོན་པ་ན། ། ནེའུ་ལེ་བསྣམས་ཞེས་སོགས་དང་སྦྲེལ་ཏེ་བརྗོད་ན་ལུགས་འདི་ལ་འཐད་པར་མངོན་ནོ། ། ཞེས་པ་དང་བཅས་ཏེ།
དེ་དག་གིས་ནི། བླ་མ་ལྔ་བཅུ་པ་ལས། བླ་མ་ལ་ནི་བཀའ་སྩོལ་ཞུ། ། བཀའ་བཞིན་བགྱི་ཞེས་བརྗོད་བྱས་ལ། ། ཐལ་མོ་སྦྱར་ཞིང་མ་ཡེངས་པར། ། བླ་མའི་བཀའ་བསྒོ་མཉན་པར་བྱ། ། ཞེས་བཤད་པ་ལྟར། ཁམས་གསུམ་ཆོས་ཀྱི་རྒྱལ་པོ་ཉིད་ནས་བཀའི་གནང་བ་ནོད་པས་ཉེས་མེད་དུ་རློམ་ནས། སྤྱི་བརྟོལ་བསྐྱེད་ཀྱིན་བཀའ་ལན་དུ་དབུལ་བྱར་སུག་བྲིས་སུ་བགྱིས་ཟིན་ཏོ། ། འདིར་སྨྲས་པ།
ཉམས་འགྱུར་ཡན་ལག་རྫོགས་པ་གཞན་གྱིས་བསོས། ། ལང་ཚོ་རྒྱས་པའི་གླུ་བཞིན་ཆེས་སྙན་ཡང༌། ། ཚོགས་གསུམ་ལམ་ནས་ཐམས་ཅད་མཁྱེན་པའི་རྒྱུ། ། སྟོན་ཕྱིར་སྐྱབས་མཆོག་དགྱེས་པའི་བཀའ་ལུང་དེས། ། སྐྱེ་བར་ཤེས་བྱའི་གཞུང་ལ་མ་བརྟགས་པར། ། འཕྱང་མོ་ཉུག་བློར་ཆགས་པ་མཁས་ལ་མེད། ། གང་ཕྱིར་འདྲི་དང་ལན་ལྡོན་ཐམས་ཅད་ལ། ། འཛུམ་བརྒྱ་དམུལ་བའི་སྨྲ་མཁས་ཁྱོད་གཅིག་ཁུམས། ། ཀུན་གཟིགས་གཡར་ལམ་དོགས་པའི་གནས་བགྲོ་ཡི། ། བླུན་ཁྲོད་ལན་བརྒྱར་བཟླས་ཀྱང་ལད་མོ་མེད། །
དགག་སྒྲུབ་ཡང་དག་བཟོད་པ་ལུང་རིགས་སྨྲར། ། ཡོད་ཀྱི་གང་དྲན་སྨྲ་བའི་ཤེས་རློམ་མིན། ། ཆུ་མང་ཁུར་ལྕི་མཁའ་གླིང་འཁུན་སྒྲ་ལ། ། དགའ་བའི་ཟློས་གར་མི་བསྒྱུར་མ་ཡཱུ་རཿ། ། ལུས་རྩལ་རྣམ་པར་ཉམས་སམ་བྲོ་འཚལ་གྱིས། ། ཉེན་པ་མིན་ན་གྱི་ནར་ཅི་སྟེ་སྡོད། ། ཟུང་གི་བཀའ་ལན་བསྒྲིགས་ལེགས་དྲི་ཟའི་གླུར། ། རྣམ་པར་བརྟགས་པའི་ཡིད་འཕྲོག་མཚོ་བྱུང་མས། ། རིགས་མཐུན་ཁྲོད་དུ་གླུ་ལེན་ལྷགས་སོ་ཞེས། ། ཡིག་ཀློག་མཁས་པའི་རིག་བྱེད་འདུན་སར་གླེང༌། །
དགེ་བས་འཇམ་དཔལ་སྒྱུ་འཕྲུལ་མཆོག་གི་སྐུ། ། རབ་བརླིང་མགྲིན་པའི་བཀྲ་ཤིས་ཆོས་དུང་ལས། ། ལེགས་བཤད་སྒྲ་དབྱངས་འགག་མེད་ལྡིར་བཞིན་པར། ། གསང་གསུམ་བསྐལ་པའི་ཡུན་དུ་བརྟན་པར་ཤོག ། འདི་ནས་བྱང་ཆུབ་བར་གྱི་བདེ་དང་དགེའི། ། སྦྲང་རྩིའི་འབྱུང་གནས་ཁྱོད་བསྟན་འདབ་སྟོང་ཚལ། ། བཤད་སྒྲུབ་རྐང་དྲུག་བྱེ་བའི་མགྲིན་སྙན་བཅས། ། རྣམ་རྩེན་ཕྱོགས་ཀྱི་དཀྱིལ་འཁོར་ཁྱབ་གྱུར་ཅིག ། ཅེས་ཁམས་གསུམ་ཆོས་ཀྱི་རྒྱལ་པོ་ཀུན་མཁྱེན་བསྟན་པའི་སྣང་བྱེད་ཆེན་པོ་དཔལ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོའི་ཞལ་སྔ་ནས། ཁོ་བོར་དོགས་སློང་ངམ་བསྟན་པའི་བྱི་དོར་དང་རྗེས་འཇུག་དོགས་པ་སྐྱེ་འགྱུར་གནད་ཀྱི་སྔུན་བསུ་བའི་དགོངས་པས།
རྒྱལ་པོ་ཆེན་པོ་རྣམ་ཐོས་སྲས་ཀྱི་གསུང་ལན་བྲིས་པ་ལས་བརྩམས་ཏེ། བཀའ་ལུང་གི་དྲི་བ་ཟུང་དག་གཙུག་ཏུ་བབས་པའི་བཀའ་ལན་མཚོ་བྱུང་ལུས་ཕྲའི་གླུ་དབྱངས་ཞེས་བྱ་བ་འདི་ནི། སྐྱབས་མགོན་མཆོག་གི་ཐུགས་རྗེའི་གྲིབ་མར་ངལ་གསོ་ཐོབ་པའི་བནྡེ་ཚུལ་ཁྲིམས་རིན་ཆེན་དུ་བོད་པས། རབ་བྱུང་འདོད་པའི་ཉི་མ་ཞེས་པའི་བགྲང་གཞིའི་ཟླ་ཚེས་དགེ་བར། ལྷུན་གྲུབ་སྟེང་གི་རྒྱལ་ཁབ་ཀྱི་དབང་ཕྱོགས་བ་གམ་གསུམ་པར་བྲིས་ནས་ཕུལ་བ་དགེ་ལེགས་འཕེལ་བར་གྱུར་ཅིག ། སརྦ་མངྒ་ལཾ་བྷ་ཝ་ཏུ།། ༄༅། །གསུང་ལན་དོགས་གནས་འབིགས་པའི་ཉག་ཕྲན་ཞེས་བྱ་བ་བཞུགས་སོ།། ༄༅། །དགེ་ལེགས་མཚན་གྱིས་ལེགས་སྤྲས་དར་བབས་སྐུ། ། མ་ཟླུམ་འཆར་ཀའི་དཀྱིལ་ནས་བླངས་འདྲ་ཉིད། ། དྲན་པ་ཙམ་གྱིས་བློ་མཆོག་སྦྱིན་པའི་ལྷ། །
འཇམ་དབྱངས་བླ་མ་གཉིས་སུ་མིན་པས་སྲུངས། ། ངགཾ་དབཾང་གཞོན་ནུའི་བྱིན་རླབས་མ་ཟླུམ་གྱི། ། འོད་རྩེས་རེག་པས་ཆོས་རབ་རྣམ་འབྱེད་པའི། ། ཤེསཾ་རཾབ་འདབ་སྟོང་ཕྱོགས་སུ་རབ་གྲོལ་བས། ། མཁས་ཚུལ་གསུམ་གྱི་གེ་སར་འབུམ་དགོད་པའི། ། བསྟན་པའི་ཚལ་མཛེས་བཤེས་གཉེན་པདྨ་དཀར། ། ཤེས་བྱའི་ཡུལ་ལ་དོགས་པ་དཔྱད་འོས་དག ། ཁེངས་དྲེགས་འདམ་དུ་མི་སྦེད་བུས་པར་ཡང༌། ། བརྩད་ཅིང་དྲི་བ་མཁས་པའི་ཚུལ་ཡིན་ཕྱིར། ། གསུང་གིས་དྲིས་ལན་མདོར་བསྡུས་མཆིད་དུ་བགྲོ། །
དེའང་རྣམ་པར་དཔྱོད་ལྡན་ཆོས་སྨྲ་དམ་པའི་གསུང་གིས་ལེགས་སྦྱར་གྱི་སྐད་ཛམྦུ་སོགས་མིང་འགའ་ཞིག་སྒྲ་དོན་གང་ཡིན་ཞེས་སྩལ་བར། གསུང་ལན་ནི། ཛམྦུ་ཞེས་པ་སྒྲ་སྒྲུབ་ཚུལ་གྱི་དབང་དུ་བྱས་ན། ཛན་སྐྱེ་བ་ལའོ་ཞེས་པའི་བྱིངས་ལ་ནའི་ཨ་རྗེས་འབྲེལ་བྱས་པ་ལ། ཀྲིཏ་ཀྱི་སྐབས་ནས་འབྱུང་བའི་རྐྱེན་བུཀ་བྱིན། ཀ་ནི། ཀ་ལ་ཡན་བཞིན་འོང་སྟེ་ཡ་ལ་བརྗོད་པ་བོར་བས་ཕྱིས། ན་ནི་སྡེ་པ་ལ་དེའི་སྡེ་པའི་ལྔ་པས་མར་བསྒྱུར། རྣམ་དབྱེ་དྲུག་པ་ངས་བྱིན། དེའི་ཆོ་ག་བྱས་པས་ཛམྦུཿཞེས་ཡོད་པར་ཚིག་གྲོགས་དྭཱི་པ་བཞག་སྟེ་བསྡུ་བ་བྱས་མཐར་སི་བྱིན་པ་རྣམ་བཅད་དུ་སོང་བས།
ཛམྦུ་དྭཱི་པཿཞེས་འགྱུར་ཏེ། གླིང་འདིའི་བྱང་ཕྱོགས་ཀྱི་མཚོ་མ་དྲོས་པ་དང་ཉེ་བ་ན་ཤིང་ཛམྦུ་ཞེས་བྱ་བ་ཡོད་པ་དེའི་མིང་སྟེ། ཛམྦུ་གླིང་ཞེས་པའང་ལྗོན་པ་དེ་ཉིད་ཀྱིས་ཉེ་བར་མཚོན་པའི་ཕྱིར། ཛམྦུའི་རྒྱལ་མཚན་ཅན་ནམ། ཛམྦུ་གླིང་ཞེས་བོད་པའོ། ། ཀཱ་ཤི་ཀ་ཞེས་པ་ནི། ཀཱ་ཤ་གསལ་བའི་དོན་ཅན་ལ། ཨི་ཀཎ་གྱི་རྐྱེན་བྱིན་པས་གྲུབ་པ་སྟེ། གསལ་ལྡན་ཞེས་གྲོང་ཁྱེར་གསལ་ལྡན་ནས་བྱུང་བའི་རས་ཏེ། ཀཱ་ཤི་ཀའི་རས་ཕྲན་ཞིག་གོ །
ཤ་ནའི་གོས་ཞེས་པ་ནི། ལེགས་སྦྱར་སྐད་དུ། ཤ་ན་ཀཾ ཞེས་ཡོད་པ། བོད་སྐད་ལའང༌། དེ་ཉིད་སོར་བཞག་ཤ་ནའི་རས་ཀྱི་གོས་ཏེ་དེ་ཉིད་ཀྱང༌། རས་ཀྱི་རྒྱུ་ལས་དྲས་ནས་བཏགས་པའི་མིང་ངོ༌། ། པཱཉྩ་ལི་ཀཱའམ། པཉྩཱ་ལི་ཀཱ། ཞེས་པ་ནི།
ལྔ་ལེན་ཡུལ་བྱུང་ཞེས་འཆི་མེད་མཛོད་ལས་འབྱུང་བ་ལྟར་ཏེ། ཡུལ་དེ་ནས་འབྱུང་བའི་རས་སོ། ། གོ་ཏ་མ་ཞེས་པ་ནི། རིགས་མཆོག་སྟེ། རིགས་དེ་ལས་བདག་ཅག་རྣམས་ཀྱི་སྟོན་པའང་བྱོན་པས་རིགས་ཀྱི་མཚན་ལ་གོ་ཏ་མར་གྲགས། གཞན་དག་གིས་དགེ་སྦྱོང་གོ་ཏ་མ་ཞེས་བརྗོད་པའང་དེའི་དོན་གྱིས་སོ། ། གཽ་ཏ་མཱ་ཞེས་དབྱངས་རིང་པོ་ཡོད་པ་ནི་བུ་རྒྱུད་རྐྱེན་བྱིན་པའི་ཤུལ་ཏེ། རིགས་མཆོག་གི་བུ། ཞེས་པའི་དོན་ཏེ། དེ་ལ་བོད་སྐད་ཀློག་བདེ་བའི་ཆེད་དུ།
གོའུ་ཏ་མཱ་ཞེས་སྔོན་མ་རྣམས་ཀྱིས་བྲིས་སྣང་ངོ༌། ། ཡང་དམག་ཟོར་མའི་སྔགས་ཀྱི་བཀླག་ལུགས་མི་འདྲ་བ་གཉིས་འབོད་པ་ཇི་ལྟར་ཡིན་ཞེས་སྩལ་བར། གསུང་ལན་ནི། དམག་ཟོར་མའི་སྔགས། ཨ་བྱ་ཏ་བྱ། ཞེས་པ་འདི་ལ་བོད་ཀྱི་འཇམ་ཀློག་ལྟར་བྱས་ནས། ཨ་བྱ་ཏ་བྱ་ཞེས་འབོད་པ་ནི་མི་རིགས་ཏེ། འདི་རིགས་ལ་སྔགས་ཟུར་ཆག་གི་སྐད་ཅུང་ཟད་འདྲེས་པ་མ་གཏོགས་རྒྱ་གར་གྱི་སྐད་ཡིན་པས་ཕལ་ཆེར་ལེགས་སྦྱར་གྱི་ལུགས་ལྟར་བཀླག་དགོས་ཏེ། དེའང་ཡ་བཏགས་ཕལ་ཆེར་འགྲེང་བུ་ལ། ། ཡ་སྒྲ་ཅུང་ཟད་ལྡན་པར་བཀླག །
ཅེས་པ་ལྟར། འདི་ལའང་དཔེར་ན། ཨ་འབེ་ཡ་ཏ་འབེ་ཡ། ཞེས་པ་ལྟ་བུར་ཡ་ཟར་དུ་ཆད་པ་མ་ཡིན་པ། དཔེར་ན་གདངས་དབྱངས་མཁས་པ་རྣམས་ཀྱིས་ཡ་དངའ་རྣམས་དངོས་སུ་མི་བརྗོད་པར། སྔ་མའི་ཚིག་གི་རྒྱུན་རིང་དུ་བསྲིང་བའི་ཆེད་འདོན་པ་ལྟར། འདིར་ཡང་ཡི་གེ་གཅིག་ཡུན་བཀླག་པའི་ཞར་ལས་ཐོན་པ་ཞིག་དགོས་སོ། ། ཡང་ལྷ་མོའི་ས་བོན་བྷྱོ་ལ་འབྱོ་ཞེས་བཀླག་པ་འདི་འཐད་དམ་མ་ཡིན། མགོན་པོའི་ས་བོན་ཧཱུྃ་དང་ལྷ་མོའི་བྷྱོ་རྣམས་རང་མིང་གི་ཐོག་མཐའ་ལས་བཏུས་སམ་ཞེས་སྩལ་བར། གསུང་ལན་ནི།
ལྷ་མོའི་བྷྱོ་ཞེས་པ་ལ་ལོ་པཎ་མཁས་པས་བོད་སྐད་དུ་བསྒྱུར་བ་ཞིག་དེ་སྔོན་མ་ངེས་ཀྱང༌། བྷྱོ་བཟློག་ཅེས་པ་གསང་སྔགས་རྙིང་མའི་སྐོར་གྱི་བཟློག་པའི་སྔགས་སུ་མང་བ་མཆིས། ལེགས་སྦྱར་དངོས་ལ་བྷོཿཞེས་པ་འབོད་པའི་སྐད་དོད་ལ་འབྱུང་བ་ལྟར་ན། དེ་འདྲ་ཞིག་ལས་འཕྲོས་ནས། ལས་ལ་བསྐུལ་ཞིང་འབོད་པའི་བརྡར་སོང་བ་ཡིན་ནམ་སྙམ་པ་ལས་ངེས་པ་མ་རྙེད། བཀླག་ཚུལ་གྱི་དབང་དུ་བྱས་ན་བྷོ་ཞེས་པ་འཕགས་བོད་ཀྱི་སྐད་ཀྱི་ཀློག་ཚུལ་གང་དང་ཡང་མཐུན་པ་ཞིག་མ་བྱུང་ཡང༌། ལེགས་སྦྱར་གྱི་བཀླག་ལུགས་ལྟར་ན་ཡི་གེ་གཉིས་མ་ཡིན་པར། ཡི་གེ་གཅིག་ཉིད་ལ་བཀླག་ཚུལ་གྱིས། བྷོ་ཡོ་ཞེས་པ་ལྟ་བུར་བརྗོད་ན་འཐད་པར་མངོན་ཏེ། ཆོས་རྗེ་ས་སྐྱ་པཎྜི་ཏས།
གུག་སྐྱེད་ཅན་ཞིག་བྱུང་གྱུར་ན། ། ཕྲལ་རེ་གུག་སྐྱེད་ཀུན་ལ་སྦྱར། ། དཔེར་ན་ཏྱུ་ལ་ཏུ་ཡུ་དང༌། ། ཥྛི་ལ་ཥི་ཐྲི་ཇི་བཞིན་ནོ། ། ཞེས་གསུངས་པ་སོགས་དང་ཡང་མཐུན་པའི་ཕྱིར། གུར་མགོན་གྱི་ས་བོན་ཧཱུྃ་ཉིད་ནི། སྐྱེད་བྱེད་ཀྱི་ས་བོན་དངོས་ཏེ། རྡོ་རྗེ་གུར་ལས། ཧཱུྃ་གི་ཡི་གེ་ལས་སྐྱེས་པ། ། ཕྱག་གཉིས་པ་ལ་ཞལ་གཅིག་ལྡན། །
ཞེས་སོགས་འབྱུང་བའི་ཕྱིར། དེ་བཞིན་དུ་ལྷ་མོའི་བྷྱོ་ཡང༌། རང་མིང་གི་ཐོག་མཐའ་གང་ཡང་མིན་ཏེ། དེ་ནི་མ་ཧཱ་ཀཱ་ལི་དེ་ཝཱི་སྟེ་ལྷ་མོ་ནག་མོའམ་རེ་བ་ཏཱི་སྟེ། ནམ་གྲུ་མ་ཞེས་སམ། ཀཱ་ལི་ར་ཏྲྀ་སྟེ་དུས་མཚན་མ་རྣམས་སུ་འགྱུར་ལ། སྙིང་པོའི་མཐར་ཧཱུྃ་བྷྱོ་ཧཱུྃ། ཞེས་ཡོད་པའི་བྷྱོ་འདིའང་སྐྱེད་བྱེད་ཀྱི་ས་བོན་ཉིད་དེ། ཤན་པ་ནག་པོའི་རྒྱུད་ལས། རླུང་མེའི་དཀྱིལ་འཁོར་གྱི་སྟེང་དུ།
ཐོད་པའི་གཞལ་ཡས་ཁང་གི་ནང་དུ་བོང་བུའི་སྟེང་དུ། ཞིང་ཆེན་ཉི་མ་དང་བཅས་པའི་གདན་བསྐྱེད་ནས། དེའི་སྟེང་དུ་བྷྱོ་ནག་མོ་ནི་སྲོག་བསྡུ་བའོ། ། ཞེས་འབྱུང་བའི་ཕྱིར། ཡང་ལྔ་པ་ཆེན་པོས་སྙན་ངག་གི་འགྲེལ་པར་ཚིགས་སུ་བཅད་པ་དང༌། ལྷུག་པ་དང༌། རྒྱུན་ཆགས་སོགས་ཀྱི་སྐབས། ས་པཎ་གྱི་དགོངས་པ་མི་འཐད་ཚུལ་དང༌། ཟུར་མཁར་པ་དང་རིན་སྤུངས་ས་སྤྱོད་དབང་པོ་དང༌། མཁན་ཆེན་ངག་དབང་ཆོས་གྲགས་པ་སོགས་ཀྱིས་དགག་སྒྲུབ་མཛད་པར་མི་འཐད་ཚུལ་འདུག་པ་དོན་ལ་ཞུགས་སམ་མ་ཡིན་ཞེས་སྩལ་བར།
གསུང་ལན་ནི། ས་སྐྱ་པཎྜི་ཏས། སྡེབ་སྦྱོར་སྣ་ཚོགས་མེ་ཏོག་གི་ཆུན་པོར། ཚིགས་སུ་བཅད་པ་དང༌། ཚིག་ལྷུག་པ་དང༌། རྒྱུན་ཆགས་པ་ཞེས་བྱ་བ་རྣམ་པ་གསུམ་གྱིས་སྟོན་ལ། རྒྱུན་ཆགས་པ་དེ་ལའང་གཉིས་ཏེ། རྒྱུན་ཆགས་བཅད་པ་དང༌། མ་བཅད་པའོ། ། དེ་ལ་རྒྱུན་ཆགས་བཅད་པ་ནི།
འདིར་ཚིགས་སུ་བཅད་པའི་བྱེ་བྲག་ཡིན་པས་ཚིགས་སུ་བཅད་པ་ཉིད་ཀྱི་ནང་དུ་བཤད་པར་བྱའོ། ། རྒྱུན་ཆགས་མ་བཅད་པ་ནི། སྡེབ་སྦྱོར་གྱི་མཚན་ཉིད་ལྕི་ཡང་ལ་སོགས་པས་ཕྱེ་བ་ལ། བྱ་བ་སྟོན་པའི་སྒྲ་ཡོད་པ། རྐང་པ་བཞིར་མ་བཅད་པ་སྟེ། དེ་སྐད་དུའང་སྡེབ་སྦྱོར་གྱི་ཚོམ་ལས། རྐང་པ་དག་གིས་མ་བཅད་པ། ། གང་ལ་ཡི་གེ་སྦྲེལ་ལེགས་ཡོད། ། བྱ་བའི་ཚིག་གིས་གསལ་བྱས་པ། ། དེ་ནི་རྒྱུན་ཆགས་ལས་གཞན་མིན། །
ཞེས་གདོན་པའི་ཕྱིར་རོ། ། ཞེས་བཤད་པ་ནི། རྐང་པས་མ་བཅད་པའི་རྒྱུན་ཆགས་ཡོད་པའི་སྡེབ་སྦྱོར་གྱི་ཚོམ་ཞེས་པ་བོད་དུ་མ་འགྱུར་བ་ཞིག་ཡོད་པ་ལ་དགོངས་ནས། དེའི་དཔེར་བརྗོད་ནི། རྗེ་བཙུན་རིན་པོ་ཆེས་མཛད་པའི་རྗེ་བཙུན་ཡབ་ཀྱི་བསྟོད་པ་དཎྜ་ཀ་སྟེ། བོད་སྐད་དུ་རྒྱུན་ཆགས་ཞེས་པ་ཉིད་དཔེར་བརྗོད་མཛད་དེ། འདི་ལྟ་བུའི་སྡེབ་སྦྱོར་ནི། དེང་སང་རྒྱ་གར་ན་སྡེབ་སྦྱོར་བ་ཆེས་ཆེ་བ་མང་དུ་ཐོས་པ་འགའ་ཞིག་ལ་གྲགས་པ་ཙམ་དུ་ཟད་ཀྱི། ཐམས་ཅད་ལ་གྲགས་པ་མ་ཡིན་ལ། སྦྱར་བའང་ཆེས་ཤིན་ཏུ་ཉུང་བར་སྣང་ངོ་ཞེས་གསུངས་པའི་དོན།
རྐང་བཞིར་བཅད་པའི་སྡེབ་སྦྱོར་ནི། སྡེབ་སྦྱོར་རིན་ཆེན་འབྱུང་གནས་ལ་སོགས་པ་དང་མཐུན་པར་ཚིགས་སུ་བཅད་པའི་ནང་དུ་བཤད་པར་བྱའོ། ། མ་བཅད་པ་ནི། རྒྱ་གར་དུའང་མང་དུ་ཐོས་པ་འགའ་ཞིག་ལ་གྲགས་ཀྱི་བོད་འདིར་འགྱུར་བའི་རིན་ཆེན་འབྱུང་གནས་ལ་སོགས་པ་ཐམས་ཅད་ལ་ནི་མེད་དོ། ། ཞེས་བཤད་པ་དེ་ལ་ཞིབ་པར་དཔྱད་ལོང་མ་བྱུང་བ་ལྟ་བུས་རྐང་པས་བཅད་པའི་སྡེབ་སྦྱོར་རིན་ཆེན་འབྱུང་གནས་དང༌། མ་བཅད་པའི་སྡེབ་སྦྱོར་ཁ་འཕངས་ཅན་གཉིས། རྒྱ་སྐད་སྨྲ་བའི་མི་དང་བོད་སྐད་སྨྲ་བའི་མི་གཉིས་ཐོད་གཏུགས་ནས་གཏམ་སྨྲར་བཅུག་པ་ལྟར་བསྒྲིགས་པས་འགྲིགས་པར་མི་འགྱུར་བ་གོར་མ་ཆག་སྙམ་པ་དང༌། དེར་མངོན་པ་ཀུན་བཏུས་ལས། ཚིགས་སུ་བཅད་པ་རྐང་པ་གཅིག་པ་དང༌། གཉིས་པ་ནས་དྲུག་པའི་བར་གསུངས་པ་དང༌།
བྲམ་ཟེ་ཆུ་ལ་ཇི་ཙམ་ཞིག ། ཅེས་པ་ཀུན་བཏུས་ཀྱི་དགོངས་དོན་ཡིན་པས་སྡེབ་སྦྱོར་ལ་འཇུག་པ་མི་རིགས་ཞེས་པའི་རྒྱུ་མཚན་ཡང་བརྟག་པར་བྱའོ། ། ཞིབ་པར་སྔོན་གྱི་མཁས་པ་རིན་སྤུངས་ས་སྤྱོད་དབང་པོ་དང༌། ངག་དབང་ཆོས་གྲགས་སོགས་ཀྱིས་མཛད་པའི་གསུང་དོན་ལ་ཐུགས་དཔྱོད་གནང་བ་ཙམ་ལས། འདིར་རེ་ཞིག་ཡི་གེ་མངས་ཀྱིས་དོགས་པས་དེ་ཙམ་ཞིག་གོ ། སྤྱིར་ཡང་སྔོན་གྱི་མཁས་པ་རྣམས་ཀྱིས་སྔར་བོད་དུ་མ་དར་བའི་ཆོས་གསར་དུ་བསྒྱུར་བ་ལ་འགྱུར་བདེ་མ་བདེ་ཅུང་ཟད་བྱུང་བ་ལ། ལོ་ཙཱ་བ་ཕྱི་མ་ཕྱི་མས་འགྱུར་བཅོས་མཛད་དུ་ཡོད་པ་དང༌། སྟོན་པའི་གསུང་ལའང་མི་གསལ་བ་རྣམས་སུ་གསལ་བར་བྱ་བ་དང་འཁྲུགས་པ་གོ་རིམ་དུ་བསྡེབ་བྱར་འབྱུང་བ་སོགས་ལ་དགོངས་ནས། བདག་ཅག་གི་སྟོན་པས་ཀྱང༌། བསྲེགས་བཅད་བརྡར་བའི་གསེར་བཞིན་དུ། །
ལེགས་པར་བརྟགས་ལ་ང་ཡི་བཀའ། ། བླང་བར་བྱ་ཡི་གུས་ཕྱིར་མིན། ། ཞེས་གསུངས་པའང་ཤེས་བྱའི་གནས་ཀྱི་ཁྱད་པར་འཕྲལ་དུ་མི་རྟོགས་ཤིང་རིང་དུ་བརྟགས་ཤིང་དཔྱད་པས་གོ་རྟོགས་ཀྱི་བློ་གཞན་སྐྱེ་འགྱུར་དུ་ཡོད་པ་ནི། ཤེས་བྱ་ཟབ་ཅིང་མཐའ་ཀླས་ཞེས་པའི་དོན་ལ་དགོངས་པས་ཡིན་མོད། དེ་ལྟར་མིན་པ་བརྗོད་ཚུལ་དང་གོ་ཚུལ་གྱི་རིག་པ་ཅུང་ཟད་རེ་སྐྱེས་པ་ཁོང་དུ་ཆུད་དཀའ་བ་ལྟ་བུའི་སྙེམས་པས་ཡུས་དེ་ཙམ་དུ་ཆེ་བ་ལ་དཔག་ན། བོད་འདིར་སྔོན་དུས་མདོ་སྔགས་སྐོར་གྱི་བཀའ་དང་བསྟན་བཅོས་ཀྱི་རིགས་ཕལ་ཆེ་བ་མ་གཏོགས་རིག་པའི་གནས་བཟོ་གསོ་སྒྲ་སྙན་དངགས་སོགས་ཀྱི་གཞུང་བོད་དུ་མ་འགྱུར་བའི་ཚེ། ས་སྐྱ་པཎ་ཆེན་བྱོན་ནས། པཎྜི་ཏ་སུ་ག་ཏ་ཤྲཱི་སོགས་ལས་བརྡ་སྤྲོད་སོགས་ཀྱི་གསན་སྦྱོང་མཛད་ནས་མངོན་བརྗོད་འཆི་མེད་མཛོད་སོགས་ལས་བོད་དུ་མཁོ་དགོས་གང་ཆེ་བ་བཏུས་པའི་བསྟན་བཅོས་ཚིག་གི་གཏེར་དང༌། སྡེབ་སྦྱོར་གྱི་བསྟན་བཅོས་དམར་སེར་རིན་ཆེན་འབྱུང་གནས་སོགས་ཀྱི་དགོངས་པ་མཐུན་པར་མེ་ཏོག་ཆུན་པོ་དང༌། འཆད་རྩོད་རྩོམ་གསུམ་ལ་མཁོ་བ་སློབ་དཔོན་དབྱིག་གཉེན་དང་ཆོས་ཀྱི་གྲགས་པ་སོགས་དང༌།
སློབ་དཔོན་དབྱུག་པ་ཅན་སོགས་ཀྱི་གཞུང་དང་མཐུན་པར་མཁས་པ་འཇུག་པའི་སྒོ་དང༌། རིག་གཏེར་དང་ཆོས་དང་ཆོས་མ་ཡིན་པ་རྣམ་པར་འབྱེད་པ་ལ་སོགས་པའི་བསྟན་བཅོས་བརྩམས་པ་སོགས་རིག་པའི་གནས་ལྔའི་བསྟན་པའི་སྒོ་དང་པོར་འབྱེད་པར་མཛད། དེ་ནས་བརྩམས་ཏེ་ཤོང་དཔང་ལ་སོགས་པའི་མཁས་པ་རྣམས་ཀྱིས་གཞུང་བསྒྱུར་བ་ལ་སོགས་པས་བསྟན་པ་ནམ་ལངས་པ་ལ་ཉི་མ་ཤར་བ་ལྟར་མཛད་པ་ལ་ང་རྒྱལ་དང་ཡུས་ཆེས་ས་གཞི་རྣམ་པ་དྲུག་ཏུ་མ་གཡོས་པ་ངོ་མཚར་རེ་ཆེ་སྙམ་མོ། ། ཡང་མཁན་ཆེན་ངག་དབང་ཆོས་གྲགས་ཀྱིས་སྙན་དངགས་སྐོར་གྱི་དྲི་བ་རང་ལན་བཅས་ལ། བོད་མཁས་པས་ལན་མཛད་པར་ཡང་ལན་འདྲ་ཡོད་དམ། བོད་མཁས་པའི་གསུང་དེ་ཚད་ཐུབ་རང་ལགས་སམ་ཞེས་སྩལ་བར། གསུང་ལན་ནི། འདི་ལ་དེ་སྔོན་ཡང་ལན་བྱས་པ་མ་མཐོང་ཞིང༌། འདི་དག་མཁས་མཉམ་ལུང་རིགས་ཀྱི་སྒོ་ནས་བརྩད་ཅིང་དྲི་བའི་ཚུལ་གྱིས་གཞུང་དོན་རྣམ་པར་གསལ་བར་མཛད་པས་ན། གཅིག་བླང་བྱ་དང་ཅིག་ཤོས་དོར་བྱར་མི་འཛིན་པར།
གཉིས་ཀའང་ཚུལ་འདིར་བཀའ་དྲིན་ཆེ་མཉམ་དུ་བལྟ་སྟེ། ཇི་སྐད་དུ། མཁས་པས་བརྩད་ཅིང་མ་དྲིས་པ། ། དེ་ཡི་བར་དུ་གཏིང་མི་དཔོག ། རྔ་ལ་དབྱུ་གུས་མ་བསྣུན་ན། ། དེ་སྲིད་གཞན་དང་ཁྱད་ཅི་ཡོད། ། ཅེས་གསུངས་པ་ལྟར། གཞུང་གིས་བརྩད་ཅིང་དྲི་བའི་སྒོ་ནས་གཏན་ལ་འབེབས་པར་བྱེད་པ་མཁས་པའི་བྱ་བ་འདི་ལས་ལྷག་པ་བྱ་རྒྱུ་མེད་པའི་ཕྱིར། ཡང་མང་ཐོས་ཀླུ་སྒྲུབ་པའི་རྣམ་ཐར་དུ་སྡོམ་རོ་མ་ཕུལ་བར་སྡོམ་པ་གསར་ཞུ་མི་རུང་བའི་ལུང་དུ། མདོ་རྩ་བར།
བླངས་པ་ལ་སླར་བླང་བ་མེད་པའི་ཕྱིར་རོ། ། ཞེས་དང༌། སྐལ་བ་དང་ལྡན་པའི་རང་བཞིན་ཅན་ལ་བར་ཆད་མ་དྲིས་པ་ཡང་ངོ་ཞེས་པའི་ལུང་གཉིས་སྣང་བ་མདོ་རྩ་སྡེ་དགེའི་པར་མ་འདིར་མེད་པ་འདྲ་བ་ཅི་ཡིན་ཞེས་པ་ནི། འདི་དག་ནི་སྔར་ཞུས་དག་གི་སྐབས་སུ་ཆོས་ཚན་ཆེ་བས་བཀའ་བསྟན་འགྱུར་རོ་འཚལ་གྱི་གསན་གང་བཞུགས་དང་ཚར་གཉིས་གསུམ་བསྟུན་པའི་ཞུས་དག་བགྱིས་པ་ལས། དཔེ་ཚན་ཟུར་པ་གཞན་འབྱོར་མ་ཐུབ་པས་ཅི་ཡིན་ད་ལྟར་གསལ་བྱ་མ་མཆིས་ཀྱང་སླར་ལན་གསལ་འབུལ་དུ་ཡོད་པ་བྱེད། ས་པཎ་གྱི་རྣམ་ཐར་མི་ནས་མིར་གྱུར་སྐྱེ་བ་ཉི་ཤུ་ལྔ་ཞེས་པ་དང༌། ངོར་ཆེན་རྡོ་རྗེ་འཆང་གི་སྐྱེ་བ་བཅུ་གསུམ་བར་མ་ཆད་པ་རུ་ཞེས་སོགས་ཀྱི་ངོས་འཛིན་ཇི་ལྟར་ལགས་སྩལ་བར། གསུང་ལན་ནི། འདི་རྣམས་ཀྱི་ངོས་བཟུང་གསལ་ཁ་དེ་སྔོན་མ་མཐོང་ཞིང༌། པཎ་ཆེན་རིན་པོ་ཆེའི་སྐྱེས་རབས་སུ་སློབ་དཔོན་ཨཱརྻ་དེ་ཝ་ལ་སོགས་པའི་སྐྱེ་བ་བཅུ་གཉིས་བཅུ་གསུམ་ཙམ་བགྲངས་པའི་ནང་དུའང་ས་སྐྱ་པཎྜི་ཏ་བཞུགས་པ་དེ་ལྟར་ན་དེ་དག་དང་རྒྱུད་གཅིག་པར་ངོས་འཛིན་དགོས་མོད།
དེ་ནི་ད་ལྟ་དེའི་རྣམ་ཐར་དུ་གསལ་ཡང་དེ་དག་གིས་ཁུངས་གང་ལ་བརྟེན་མཆིས་བརྩད་དཔྱད་འཚལ། ཡང་ས་ལུགས་ས་རྩི་ཁྲ་བོ་མཛད་པ་ཉང་གི་མཐུ་བཟློག་ཡིན་གླེང་བའི་ཁུངས་གསལ་པོ་ཡོད་དམ་གསུངས་པར། གསུང་ལན་ནི། དེ་བཞིན་དུ་བཤད་པ་མ་ཐོས་མོད། ཐོས་པར་གྱུར་ཀྱང་དོན་ཆུང་འབྲེལ་མེད་ཞིག་ལས་མ་འདས་ཏེ། རྣམ་པར་བརྟགས་ན་རྗེ་བཙུན་ས་སྐྱ་པ་ཡབ་སྲས་ཁུ་དབོན་རྣམས་ཟབ་ཆོས་གདམས་པའི་རྒྱ་མཚོར་དབང་འབྱོར་ཞིང་སྲུང་བཟློག་བསད་མནན་གྱི་མན་ངག་མྱོང་གྲུབ་ཐམས་ཅད་ཀྱི་འབྱུང་ཁུངས་སུ་གྱུར་པའི་ཕྱིར། ས་རྩིའི་ཁ་དོག་ཙམ་ལ་དཔུང་གྲོགས་གཡར་མི་དགོས་པ་གདོན་མི་ཟ་བ་ཉིད་དེ། སྔོན་གྱི་དུས་སུ་སྔགས་ནག་བོན་ནག་གིས་མཚོན་པའི་མཐུ་ཆེན་མང་པོའི་ངན་སྔགས་ཀྱིས་མ་ཚུགས་པར་བྱད་མ་རང་གཤེད་ཕབ་པའི་ལོ་རྒྱུས་སོགས་ཀྱིས་གསལ་ནུས་པའི་ཕྱིར། འོ་ན་གང་གི་ཕྱིར་ཡིན་ཞེ་ན། སྔོན་ས་སྐྱ་པའི་ཡབ་མེས་ཀྱི་ཐུགས་དམ་གྱི་གཙོ་བོ་རྡོ་རྗེ་ཕུར་པ་ཉིད་མཛད་པ་ལྷ་དེའི་ཞལ་གསུམ་གྱི་ཁ་དོག་མཚོན་པའི་ཕྱིར་དང༌།
ནང་དུ་རྩ་ཀུན་འདར་རོ་རྐྱང་གསུམ་མཚོན་པའི་བརྡར་གཡས་དཀར་གཡོན་དམར་དབུས་མཐིང་གི་ཁ་དོག་ཅན་དུ་བྱས་པར་བཞེད་པ་འདི་ཉིད་འཐད་པར་མངོན་ཏེ། རྗེ་དཀོན་མཆོག་ལྷུན་གྲུབ་པའི་དངོས་སློབ་མཁས་པའི་དབང་པོ་ཤར་དགས་པོ་པཎྜི་ཏ་རྗེ་བཙུན་ཕྲིན་ལས་འཇིགས་བྲལ་གསུང་རབ་གཏེར་མཛོད་སྦས་པའི་སྡེ་ཕྱོགས་ལས་རྣམ་པར་རྒྱལ་བས་མཛད་པའི་གནས་བསྟོད་ལས། ལྷག་པའི་ལྷ་མཆོག་རྡོ་རྗེ་གཞོན་ནུའི་ཞལ། ། རྩ་གསུམ་དག་པའི་ཁ་དོག་མཚོན་པའི་མདངས། ། ཟླ་ཤེལ་པདྨ་རཱ་གའི་ཕྲ་ཚོམ་ཅན། ། ཨིནྡྲ་ནཱི་ལའི་སྒྲོམ་བུ་སྤུངས་པ་བཞིན། ། ཞེས་བསྔགས་པའི་དོན་ལ་སྙེགས་པའི་ཕྱིར། ཡང་ཆོས་སྡེ་འདི་ལ་ངོར་དུ་འབོད་པའི་རྒྱུ་མཚན་གང་ལགས་ཞེས་སྩལ་བར། གསུང་ལན་ནི། ངོར་ཞེས་པ་ཆོས་སྡེ་འདི་ཉིད་མ་བཏབ་པའི་གོང་རོལ་ནས་ལུང་པ་དེ་ལ་ངོར་ཞེས་འདོད་རྒྱལ་གྱི་མིང་དུ་གྲགས་པ་ཙམ་ལས་རྒྱུ་མཚན་བསྙད་དུ་མེད་པར།
ཕྱིས་སུ་རྡོ་རྗེ་འཆང་གི་འོད་གསལ་ཀློང་དུ་ཤར་བ་རེ་ཞིག་ས་རྒྱུས་མ་རྙེད་པར། སླར་ཡང་ཁྱོད་ཀྱི་དགོན་པ་དོན་གྲུབ་ཀྱིས་སྟོན་པ་ཡོད་ཅེས་བྱུང་བར་བརྟེན་རིམ་གྱི་ས་བརྩད་ཆོད་དེ། དེར་ཆོས་སྡེ་བཏབ་ནས་ཨེ་ཝཾ་ཆོས་ལྡན་ཞེས་མཚན་དུ་གསོལ་བའི་དགེ་མཚན་སོགས་ཐུགས་ལ་གསལ་ལྟར་ལགས། ཡང་བདེ་མཆོག་བོང་ཞལ་ཅན་གྱི་སྟ་གོན་གྱི་ལྷ་ནམ་མཁར་འདེགས་སྐབས། ཤེལ་གྱི་དྲ་སྒོང་དུ་བཅུག་ལ་སོགས་ཀྱི་དོན་ཇི་ལྟར་བགྱི་སྩལ་བར། གསུང་ལན་ནི། དེར་སྟ་གོན་གྱི་དཀྱིལ་འཁོར་རྟེན་དང་བརྟེན་པར་བཅས་པ་ནམ་མཁར་བཏེག་ཅིང༌། ཤེལ་གྱི་དྲ་སྒོང་དུ་བཅུག་ནས། ཡེ་ཤེས་ལྔའི་རྒྱས་གདབ་བོ། ། ཞེས་པ་བླ་མ་བསམ་གཏན་འོད་ཟེར་གྱི་མན་ངག་གོ་ཞེས་འབྱུང་བ་འདི་བཞིན་ཡིན་ཞེས་བཤད་པ་མ་ཐོས་ཤིང་བྲིས་པ་མ་མཐོང་ཡང༌།
གོ་དོན་ཤར་བ་ལྟར་ན་གཙུག་ཏོར་གྱི་ཕྱག་རྒྱ་སྤྱི་བོར་བཟློག་ཅིང༌། ཨོཾ་བཛྲོཏྟིཥྛ་ཞེས་བརྗོད་པས་སྟ་གོན་གྱི་དཀྱིལ་འཁོར་རྟེན་དང་བརྟེན་པར་བཅས་པ་ནམ་མཁར་བཏེག དེའི་ཕྱི་རོལ་དུ་ཤེལ་གྱི་དྲ་སྒོང་སྟེ། དྲྭ་བ་ནི་སྣོད་དམ་ཁང་པ་ལའང་དྲ་སྒོ་ཞེས་བརྗོད་པ་ལྟར་དང༌། སྒོང་ཞེས་པ་ནི་དེའི་དབྱིབས་སྒོ་ང་ལྟ་བུ་སྟེ་སྟེང་འོག་ཕྱོགས་མཚམས་ཐམས་ཅད་ནས་ཟླུམ་པོར་ཡོད་པའི་འོད་དཀར་པོའི་གུར་ཁང་གིས་བསྐོར་བ་དེའི་ནང་དུ་རྟེན་དང་བརྟེན་པའི་དཀྱིལ་འཁོར་ཐམས་ཅད་གསལ་བར་ཆུད་པར་དམིགས་ལ། དེ་ཉིད་བརྟན་བྱེད་དུ་ཡེ་ཤེས་ལྔའི་རང་བཞིན་ཅན་གྱི་ཧཱུྃ་ཞེས་བརྗོད་པས་སང་མདུན་བསྐྱེད་ཀྱི་དཀྱིལ་འཁོར་ལ་མ་བསྟིམ་གྱི་བར་དུ་རྒྱས་བཏབ་སྟེ་བཞག་པའི་དོན་དང༌། སང་དངོས་གཞིའི་སྐབས་རྡུལ་ཚོན་གྱི་དཀྱིལ་འཁོར་བསྐྱེད་ཅིང་གསལ་བཏབ། གོ་བགོས། ནམ་མཁའི་དྲ་སྒོང་ལ་ཧཱུྃ་ཞེས་བརྗོད་པས་ཡོལ་བ་བསལ་བ་ལྟར་ཕྱེ་བར་དམིགས་ཏེ། དཀྱིལ་འཁོར་གསལ་བར་མཐོང་བ་ལ་སུམ་བྷ་ནིས་བགེགས་བསྐྲད་དེ།
མཆོད་བསྟོད་བསྟིམ་པ་སོགས་དཀྱུས་ལྟར་བྱས་པས་འཐུས་པར་སེམས་སོ། ། ཡང་དབང་ཆུ་མཛེས་རྒྱན་ནས་བཤད་པའི་དགུག་གཞུག་གི་ཕྱག་རྒྱར། ཞགས་པ་དང་དྲིལ་བུའི་ཕྱག་རྒྱར་ཁུ་ཚུར་དང་མཁྲིག་མ་བསྣོལ་བར། ལག་པ་སྟེང་འོག་གི་ཁྱད་པར་ཡོད་དམ་ཞེས་སྩལ་བར། གསུང་ལན་ནི། ཞགས་པའི་ཕྱག་རྒྱར་སྟེང་འོག་མཐའ་གཅིག་ཏུ་མ་ངེས་པར་ཕྱག་སྲོལ་སྣ་ཚོགས་མཆིས་མོད། རྣམ་པར་དཔྱད་ན་གཡས་པ་གཡོན་པའི་སྟེང་དུ་འབྱུང་བའི་ཚུལ་དུ་བཞག་པར་མཛད་པ་ཉིད་འཐད་པར་སེམས་ཏེ། གཞན་གྱིས་རིགས་འགྲེ་སྦྱར་ནའང་ཀུན་རིག་གི་སྐབས་ནས་ཧཱུྃ་བཛྲ་པ་ཤ་ཧྲཱིཿཞེས་ཞགས་པའི་ཕྱག་རྒྱ་བཅིང་བ་ལའང་དེ་ལྟར་བྱེད་པ་དང་གཞན་ཡང་རྡོ་རྗེ་ཧཱུྃ་མཛད་ཀྱི་ཕྱག་རྒྱ་དང༌། འབྱུང་པོ་འདུལ་བའི་ཕྱག་རྒྱ་སོགས་ལའང་གཡས་པ་ནང་མའམ་སྟེང་མར་བྱ་བའི་ཚུལ་དང་མཐུན་པའི་ཕྱིར། དྲིལ་བུའི་ཕྱག་རྒྱ་ལ་འགའ་ཞིག་གིས་གྷསྨ་རི་ལ་ལག་པ་སྟེང་འོག་གི་ཁྱད་པར་གཉིས་ཀ་འབྱུང་བ་འདི་དག་བདག་མདུན་གྱི་ཁྱད་པར་ཡིན་ཏེ་རང་ལ་བསྟིམ་པའི་ཚེ་ཕྱག་རྒྱ་ཁ་ཕྱིར་བསྟན་ཚུལ་གྱིས་དྲིལ་བུ་ནང་དང་རྡོ་རྗེས་ཕྱི་ནས་འཁྱུད་པ་ལྟ་བུར་འབྱུང་བ་དང༌།
མདུན་བསྐྱེད་ཀྱི་ཚེ་ཕྱག་རྒྱ་ཕྱིར་བསྟན་གྱི་ཚུལ་གྱིས་གཡོན་པ་དྲིལ་བུ་ཅན་གྱི་སྟེང་ནས་གཡས་པ་རྡོ་རྗེ་ཅན་གྱིས་མནན་པ་ལྟ་བུར་འདོད་པ་ཡོད་ཀྱང་དེའང་རྣམ་པར་བརྟགས་ན་མི་རིགས་ཏེ། འདིའི་སྐབས་སུ་རྡོ་རྗེ་འཛིན་དགོས་པའི་ཤེས་བྱེད་གང་ནས་ཀྱང་མ་བསྟན་པའི་ཕྱིར། ཕྱག་རྒྱ་དེ་བདག་མདུན་གང་ཡིན་གྱི་ལྷའི་ཕྱོགས་སུ་བསྟན་པ་ཙམ་གྱིས་བསྟིམ་བྱེད་ཁོ་ནར་མི་འགྱུར་ཏེ། དམིགས་པར་བླ་མེད་ཀྱི་སྐབས་འདིར་རང་གི་སྙིང་ག་ནས་གཽ་རཱི་སོགས་ལྷ་མོ་བཞི་སྤྲོས་ནས། དེ་དག་གིས་བདག་མདུན་གང་ཡིན་ལ་བསྟིམ་པའི་དམིགས་པ་བྱེད་དགོས་ཤིང༌། ཕྱག་རྒྱ་ནི་དེ་དག་གི་ལག་ན་ལྕགས་ཀྱུ་དང་ཞགས་པ་དང་ལྕགས་སྒྲོག་དང་དྲིལ་བུ་ཡོད་པ་རྣམས་ཀྱི་དབྱིབས་ཅན་བཟོ་བའི་ཉམས་ལྟ་བུ་ཡིན་པའི་ཕྱིར། དེས་ན་རང་ལུགས་ནི། གཡོན་པའི་ཁུ་ཚུར་སྟེང་མར་བྱས་ནས་མཁྲིག་མ་བསྣོལ་བའི་ཚེ་ཁུ་ཚུར་གཡོན་པ་སྟེང་གཡས་པ་འོག་ཏུ་འབྱུང་བ་ལྟར་བྱ་བའམ་གཡས་གཡོན་གོ་ལྡོག་པ་ལྟར་བྱས་ཀྱང་མི་འཐད་པ་མེད་པར་སེམས་ཏེ། དང་པོ་ནི་དྲིལ་བུ་ནི་རྣམ་པ་ཀུན་དུ་གཡོན་པས་འཁྲོལ་དགོས་པ་དང་དེའི་འོག་ཏུ་གཡས་པའི་ཁུ་ཚུར་དྲིལ་བུའི་དོད་དུ་བྱས་པ་ལྟ་བུར་འབྱུང་བའི་ཕྱིར་དང༌། འདིའི་སྐབས་སུ་གྷསྨ་རཱི་གཡོན་པའི་དྲིལ་བུ་གཙོ་ཆེ་བ་ལས།
གཡས་པར་རྡོ་རྗེ་དགོས་པར་མ་བཤད་པའི་ཕྱིར། དེ་ལྟར་མིན་ན་གཡས་པ་རང་བཞིན་གྱིས་བསྣོལ་བའི་དགོས་པ་བསྙད་དུ་ཡོད་དགོས་པས་སོ། ། གཉིས་པ་ནི་གལ་ཏེ་སྒོ་སྲུང་གི་ལྷ་ཕལ་ཆེར། གཡས་པས་ཕྱག་མཚན་འཛིན་པ་ཤས་ཆེར་འབྱུང་བའི་རིགས་པས། དགུག་གཞུག་གི་ཕྱག་རྒྱ་འདིར་ཡང་ལག་གཡས་པ་སྟེང་དང་གཡོན་པ་འོག་ཏུ་འབྱུང་བ་ལྟར་བྱས་ཀྱང་མི་རུང་བ་མེད་དེ། གཡོན་པའི་ཁུ་ཚུར་དྲིལ་བུའི་ཚུལ་དང་གཡས་པས་སྟེང་ནས་བཟུང་བའི་ཚུལ་དུ་འབྱུང་བའི་ཕྱིར། དེའི་དོན་གྱིས་ཀྱེ་རྡོ་རྗེའི་སྐབས་ཀྱི་དགུག་གཞུག་གི་ཕྱག་རྒྱ་འདི། ཕ་རྒྱུད་སོགས་ཕལ་ཆེར་ལ་འཇུག་པའང་རྒྱུ་མཚན་དེས་ཡིན་གྱི། གཽ་རཱི་སོགས་བཞི་དང་བཅས་པའི་ཕྱག་རྒྱ་ཡིན་ན་གཞན་དུ་ཅིའི་ཕྱིར་འཇུག དེས་ན་དེ་དག་བདག་མདུན་གྱི་ཁྱད་པར་ཕྱག་རྒྱ་ཁ་ཕར་བསྟན་ཚུར་བསྟན་གྱི་དབྱེ་བ་མི་དགོས་ཏེ།
དཔེར་ན་ཀུན་རིག་སྐབས་ཀྱི་མཆོད་པ་ཉེར་ལྔའི་རྒྱན་གྱི་ཁྱད་པར་རྣམས་མདུན་བསྐྱེད་ལ་འབུལ་བ་ཡིན་ནའང༌། ཕྱག་རྒྱ་ནི་རང་གི་ལུས་ལ་བརྒྱན་པའི་ཚུལ་དུ་བྱས་པས་དབུལ་ཡུལ་གྱི་གནས་དེ་དང་དེར་འབུལ་བ་གོ་བའི་བརྡར་འགྱུར་བ་ལྟ་བུའོ། ། ཡང་བྲིས་དང་བསྐྱེད་དང་བདག་ཉིད་བསྲེ་སོགས་ཀྱི་གྲངས་འདྲེན་ཚུལ། བྲིས་པ་བགྲང་བ་དང༌། སྟ་གོན་གྱི་དམ་ཡེ་སོ་སོར་བགྲངས་པ་ཇི་ལྟར་ལགས་ཞེས་སྩལ་བར། གསུང་ལན་ནི། ཀྱེ་རྡོར་མདུན་བསྐྱེད་ཀྱི་དཀྱིལ་འཁོར་སྒྲུབ་ཚུལ་ལ། བྲིས་དང་བསྐྱེད་དང་བདག་ཉིད་བསྲེ། ། མངལ་འབྱིན་སྟ་གོན་དམ་ཡེ་དང༌། ། ཡེ་ཤེས་བསྲེས་པས་ལྷ་འདྲ་ཡང༌། །
རྟེན་ལ་བདུན་བསྲེས་འབྱུང་ཕྱིར་རྒྱས། ། ཞེས་པ་སྟེ། རྟེན་གཞལ་ཡས་ཁང་ལ་བདུན་བསྲེས་ཀྱི་གྲངས་འདྲེན་པའི་སྐབས། བྲིས་པ་བགྲང་བ་ནི། ཡེ་ཤེས་ཀྱི་ཐིག་འདེབས་དང་བཅས་པས་བསྐྱེད་རྒྱུར་འབྱུང་བ་དང༌། སྟ་གོན་གྱི་གཞལ་ཡས་ཁང་ལའང་དང་པོར་དམ་ཚིག་པ་བསྐྱེད་པ་དང༌། དེ་ནས་ཡེ་ཤེས་པ་སྤྱན་དྲངས་པ་ལའང་གཞལ་ཡས་ཁང་དང་བཅས་པ་སྤྱན་འདྲེན་པས་དེ་གཉིས་སྔོན་རྗེས་ཀྱི་རིམ་པར་སོ་སོར་ཡོད་པའི་དོན་གྱིས་སོ་སོར་བགྲང་བ་ཡིན་ནོ། ། ཡང་ཀུན་རིག་གི་སྲུང་འཁོར་སྐབས་དྲུཾ་བནྡྷ་ཧཾ་ལ། བཛྲ་སྦྱར་ནས་འདོན་པ་འདི་དགོས་སམ་གསུངས་པར། གསུང་ལན་ནི།
ཨོཾ་དྲུཾ་ཞེས་སོགས་ཀྱིས་ཤར་བཅིང་བ་ལ། དྲུཾ་ནི་ས་བོན་ནོ། ། བནྡྷ་ནི་འཆིང་བ། ཧཾ་ནི་བསྲུང་བ་སྟེ། དཔལ་མཆོག་སྨད་འགྲེལ་ལས། ཡི་གེ་ཧཾ་གིས་ཆོས་ཀྱི་ངག་རྣམས་ཀྱིས་ཤིན་ཏུ་བསྲུང་བར་འགྱུར་རོ་ཞེས་པ་ཙམ་ལས། དྲུཾ་གྱི་རྗེས་སུ་བཛྲ་སྦྱར་བ་ནི་དཀྱུས་སུ་མི་འབྱུང་ཡང་ངག་འདོན་ལ་མཆིས་པ་ལྟར་རྡོ་རྗེ་རིན་ཆེན་གྱིས་ཀྱང་རྡོ་རྗེ་འཆིང་བ་ཞེས་བཤད་སྣང་བ་ཙམ་ལས་རྒྱུ་མཚན་གཞན་ནི་མ་མཐོང་ངོ༌། ། ཡང་གནས་དགུའི་ངོས་འཛིན་དང༌། གནས་ཉེར་གཉིས་ཀྱི་བོལ་དང་ལོང་བུའི་ངོས་འཛིན་ཇི་ལྟར་བྱེད་ཅེས་སྩལ་བར། གསུང་ལན་ནི།
རྡོ་རྗེ་རྩེ་མོར། དོན་ཀུན་རབ་ཏུ་སྒྲུབ་བྱེད་པའི། ། ཡིད་གཉིས་གོ་ཆ་བཟང་པོ་ཡིན། ། ཨོཾ་ཊུཾ་གོ་ཆའོ། ། ཞེས་གསུངས་པའི་གནས་དགུ་ནི། སྙིང་ག་མགྲིན་པ་ལྟག་པ་དང༌། ། སྙིང་ག་ནུ་མའི་བར་དང་ནི། ། སྙིང་ག་མགྲིན་པ་རྒྱབ་དབྲལ་བ། ། ཞེས་པ་ལྟར་སོ་སོར་བགྲང་ན་ལྔ་ལས་མི་འབྱུང་ཡང༌། མགྲིན་པ་ལན་གཉིས་དང༌།
སྙིང་ག་ལན་བཞི་འབྱུང་བ་སོ་སོར་བགྲང་ན་དགུ་འབྱུང་སྟེ། ནུ་མའི་བར་ཡང་སྙིང་ག་ལས་མ་འདས་པས་སྙིང་གར་བཏུད་མར་ལན་གསུམ་འབྱུང་བའི་ངོས་འཛིན། དང་པོ་གཡོན། གཉིས་པ་གཡས། གསུམ་པ་དབུས་ཡིན་ཞེས་རྡོ་རྗེ་རིན་ཆེན་གྱིས་གསུངས་ཀྱང༌། ད་ལྟར་དང་པོར་དབུས་དང་ཕྱི་མ་གཉིས་གཡས་གཡོན་བྱེད་པ་ཁྱད་པར་ཆེ་བ་མེད་དམ་སྙམ། བྱིན་གྱིས་བརླབས་པའི་སྐབས། རྒྱུད་ལས། དེ་ནས་བྱིན་རླབས་བྱང་ཆུབ་སྨོན་ལམ་བཏབ། ། ཅེས་བསྟན་པའི་གནས་ཉེར་གཉིས་ནི།
སྙིང་ག་ལྐོག་མ་སོགས་ཉེར་གཉིས་ལས། བོལ་ནི། རྐང་མགོ་གཉིས་ཀྱི་ཐོག་གི་བོལ་ལྡེབས་དང༌། ལོང་བུ་ནི་རྐང་པའི་འགྲམ་གཡས་གཡོན་གྱི་ཚིགས་མཚམས་རུས་པ་འབུར་པོར་ཡོད་པ་ལའོ། ། ཡང་བདག་སྒྲུབ་པའི་འཛིན་མའི་ཕྱག་རྒྱའི་གུང་མོའི་བར་དུ་ནས་འབྲུ་བཟུང་སྟེ། འཁོད་ཅེས་པ་དང་དཀྱིལ་འཁོར་ལ་འཐོར་གྱིན་སྣང་བ་འདིའི་དོན་ཇི་ལྟར་ལགས་ཞེས་སྩལ་བར། གསུང་ལན་ནི། སྦྱོང་རྒྱུད་ཚེ་དཔག་མེད་ནས། རྡོ་རྗེ་འཛིན་མའི་ཕྱག་རྒྱ་བཅས་ཏེ། ཨོཾ་བཛྲ་དྷ་ར་ཞེས་པ་ནས་ཀོ྅ཧཾ་ཞེས་ང་རྒྱལ་བསྐྱེད་ལ་ཞེས་པའི་བར་གྱིས་བསྟན་པའི་དོན་ལ།
རྗེ་རྡོ་རྗེ་འཆང་གིས་དཀྱིལ་འཁོར་དམིགས་ལ་བཟླས་པ་ཅུང་ཟད་བྱ། དེ་ནས་རྡོ་རྗེ་འཛིན་མའི་སྔགས། ཨོཾ་བཛྲ་ས་མ་ཡ་ཧཱུྃ་ཞེས་དང༌། ཕྱག་རྒྱས་དཀྱིལ་འཁོར་གྱི་དབུས་སུ་ཞུགས་ལ། ཨོཾ་བཛྲ་དྷ་ར་ཞེས་པས་སྦྱོང་རྒྱལ་དང་བདག་ཐ་མི་དད་པར་བསམ། དེ་བཞིན་དུ། རཏྣ་དྷ་ར་སོགས་ཀྱིས་རིགས་གཞན་བཞི་དང་བདག་ཐ་མི་དད་པའི་ང་རྒྱལ་བཟུང༌། ཏ་ཐཱ་ག་ཏ་ནས་ཧཾ་གི་བར་གྱིས། དཀྱིལ་འཁོར་གྱི་ལྷ་ཐམས་ཅད་སྤྲོ་བ་པོ་གཙོ་བོ་རྣམ་སྣང་དང་བདག་ཐ་མི་དད་ཅིང་གྲོགས་གཅིག་པར་བསམས་ལ་སྔགས་ལན་གསུམ་བརྗོད་ཅེས་པ་ལས། ཕྱག་རྒྱའི་གུང་མོའི་བར་དུ་མེ་ཏོག་བཟུང་ནས་འཇུག་པར་མ་གསུངས་མོད།
ས་ཕྱོགས་གང་དུའང་ལག་ལེན་འདི་འདྲ་ཞིག་དར་སྣང་བ། འོག་དཀྱིལ་འཁོར་གྱི་ནང་དུ་འཇུག་པའི་དུས་སུ། དཀྱིལ་འཁོར་གྱི་ལྷ་དང་མཇལ་བའི་ཚེ་ཕྱག་སྟོང་དུ་མཇལ་མི་བཏུབ་པའི་མཚོན་བྱེད་མེ་ཏོག་བཟུང་བ་དང༌། དཀྱིལ་འཁོར་འགའ་ཞིག་གི་སྒོ་ཕྱེ་བའི་ཚེ། མེ་ཏོག་ཕུལ་ནས་རང་གི་སྤྱི་བོར་བཅིང་བ་ཡོད་པ་དེ། འདིར་ཡང་དགོས་སྙམ་ནས་ཁ་ཅིག་གིས་རིག་བཟོར་བྱས་པའི་རྗེས་སུ་བརྟག་དཔྱད་མ་ཞུགས་པར་རི་བོང་ཆལ་རྒྱུག་གི་རྗེས་འབྲང་ཞིག་ཡིན་པ་གོར་མ་ཆག་སྟེ། དེ་ཅིས་ཕྱིར་སྙམ་ན། གལ་ཏེ་འདིར་རྡོ་རྗེ་འཛིན་མའི་ཕྱག་རྒྱས་མེ་ཏོག་བཟུང་བ་འདི་དགོས་སུ་བཅུག་ན། དང་པོར་དཀྱིལ་འཁོར་གྱི་ཁང་པར་འཇུག་པའི་དུས་དང༌། བསྙེན་པ་རྒྱས་པའི་སྐབས་ནས།
ཐུན་མཚམས་ཕྱི་རོལ་དུ་སྤྱོད་ལམ་བྱས་ནས། དཀྱིལ་འཁོར་གྱི་ནང་དུ་འཇུག་པའི་དུས་སོགས་ལའང་མེ་ཏོག་རེ་བཟུང་དགོས་པར་འགྱུར་ཏེ། དེ་དག་ལ་ཁྱད་པར་མེད་པའི་ཕྱིར། འདི་ནས་དཀྱིལ་འཁོར་དུ་འཇུག་པའི་དགོས་པ་ནི། རིགས་ལྔ་པོ་དང་ཐ་མི་དད་པར་བསམས་ནས་ང་རྒྱལ་གཟུང་བའི་ཕྱིར་ཡིན་གྱི། ཕྱག་རྟེན་བསྣམས་ཏེ་ལྷ་ངོ་མཇལ་དུ་འགྲོ་བ་མ་ཡིན་ཏེ། དཀྱིལ་འཁོར་མཇལ་བ་ནི་སྔར་འཇུག་པའི་སྐབས་ནས་སོང་ཟིན་པའི་ཕྱིར། དེར་མ་ཟད་མི་འཐད་པ་གཞན་ཡང་འདི་ལྟར་སྣང་སྟེ། ལྷ་མཇལ་བའི་ཕྱག་རྟེན་ལྟ་བུར་གལ་ཏེ་རྨོངས་དད་ཀྱིས་འབུལ་བའི་དབང་དུ་བཏང་ནའང་འབུལ་ཚུལ་དེ་འདྲ་བྱེད་པ་བླུན་རྟགས་ཏེ། དང་པོར་བཛྲ་དྷ་ར་སོགས་མ་བརྗོད་པའི་གོང་དེར་དབུལ་དགོས་ཀྱི།
དཀྱིལ་འཁོར་ལས་ཚུར་བྱེ་བའི་ཚེ་འབུལ་བ་ནི། འཇིག་རྟེན་ཕལ་པའི་ཁམས་བཟང་གསོལ་རྟེན་བཞག་པ་ལྟ་བུ་འདི་རིགས། རྒྱུད་འགྲེལ་གང་གི་ལུགས་ལའང་བཤད་པ་མེད་པའི་ཕྱིར། གལ་ཏེ་མཐོང་བ་བརྒྱུད་པའི་ཕྱག་ལེན་ཡིན་ནོ་ཞེ་ན། ལུང་རིགས་གང་དང་མི་མཐུན་པའི་བརྒྱུད་པའི་ཕུག་དེ་གང་ཡིན་བསྙད་དགོས་ཏེ། ཆོས་རྗེ་ས་ལོ་ཆེན་པོས། གལ་ཏེ་གདོད་ནས་མེད་པའི་ཆོས། ། གློ་བུར་བྱས་པ་ཡིན་ན་ནི། ། ཀུན་གྱིས་རང་བཟོར་གོ་བའི་ཕྱིར། ། སངས་རྒྱས་པའམ་མུ་སྟེགས་བྱེད། །
སུ་ལ་འདུག་ཀྱང་དོར་བྱ་ཡིན། ། ཞེས་རྒྱུ་མཚན་བསྙད་དུ་མེད་ན་དོར་བྱ་ཡིན་པའི་ཕྱིར། ཡང་འཇིགས་བྱེད་དྲུག་ཅུའི་སྐབས་ལས་ཀྱི་གཤིན་རྗེའི་དབྱངས་ལ་ཡ་བརྒྱད་ཚང་བ་ཞེས་པའི་འདྲེན་ལུགས་དང༌། ལས་གཤིན་གྱི་བསྐུལ། རྒྱ་མཚོ་ཆེན་པོའི་གཏིང་རུམ་ཞེས་སོགས་ཀྱི་བསྐུལ་འདི་གང་ལས་བྱུང་ཞེས་སྩལ་བར། གསུང་ལན་ནི། ལས་ཀྱི་གཤིན་རྗེའི་སྤྱན་འདྲེན་འདི་ནས་ལྷོ་ཡི་ཕྱོགས་རོལ་སོགས་ཀྱི་དབྱངས་ལ། དང་པོའི་འགོ་འདྲེན་གྱི་ཡ་གཉིས། དེ་ནས་ཚིག་རྐང་གཉིས་ཀྱི་ཐོག་མ་བར་མཐའ་གསུམ་དུ་ཡ་རེ་རེ་སྟེ་ཡ་དྲུག་བསྡོམས་པའི་བརྒྱད་འབྱུང་བ་འདི་ལྟར་བགྲང་བ་སྟེ། དབྱངས་ཡིག་ལས་འབྱུང་བའི་རོལ་མོ་གཅམ་བྱེད་ཀྱི་ཡ་ནི་མི་བགྲང་ངོ༌། །
དེའང་སྤྱན་འདྲེན་གྱི་ཚིག་གི་འགོ་འདྲེན་སོགས་སུ་ཡ་འབྱུང་བ་ནི་གཤིན་རྗེའི་ས་བོན་ཡིན་པ་དང༌། མཚན་གྱི་ཐོག་མ་ཡིན་པར་བཅས་དབྱངས་ཀྱི་ཚིག་རོ་གཞན་དང་མ་འདྲ་བར་ཡ་སྒྲ་ཐོན་པར་བྱེད་ཀྱང་དགོས་ཆེད་ཀྱིས་ལེགས་པ་ཉིད་དེ། དཔེར་ན་ལྷོ་ཕྱོགས་རབ་གཏུམ་ཞེས་པའི་བསྐུལ་ཚིག་ལ་ཡ་ཡིག་མང་དུ་བྱས་པ་དང་འདྲ་བར་སྙམ་མོ། ། ལས་ཀྱི་གཤིན་རྗེའི་བསྐུལ་པ་རྒྱ་མཚོ་གཏིང་རུམ་ཞེས་པ་འདི་སློབ་དཔོན་མཉྫུ་ཤྲཱིས་མཛད་པའི་འཇིག་རྟེན་ལྷའི་སྒྲོན་མའི་མཇུག་གི་ཕྲིན་ལས་བཅོལ་བར། རྒྱ་མཚོ་ཆེན་པོའི་སོགས་དང་པོའི་ཚིག་རྐང་གསུམ་མི་སྣང་བས་མིན་པ། མགོན་པོ་ཡ་མ་རཱ་ཛ་ནི། སྐུ་མདོག་སྔོ་ནག་འབར་བ་ལ། ། ཞེས་སོགས་དཔེ་རྒྱུན་དང་འགྱུར་ཁྱད་ཀྱི་ཚིག་ཡར་བཞག་མར་བཞག་ཙམ་མིན་པ་ཕལ་ཆེར་འདྲ་བ་ཞིག་བྱུང་བས་དེ་ཉིད་གཞིར་བཞག་ནས་བླ་མ་ཕྱི་མ་ཞིག་གིས་བྱས་པ་འདྲ་སྙམ་པ་ལས་སུས་མཛད་ངེས་པ་དེ་སྔོན་རྙེད་མ་བྱུང་ངོ༌། ། ཡང་གུར་མགོན་གྱི་བསྐང་གཏོར་ལ་ཆབ་རྐྱང་པ་ལས་བདུད་རྩི་མི་བྲན་པའང་ཇི་ལྟར་ཞེས་སྩལ་བར། གསུང་ལན་ནི།
འདིའི་རྒྱུ་མཚན་རྒྱས་པ་གཞན་ནི་མ་མཐོང་ཡང་རྣམ་པར་བརྟགས་ན། འདི་སྒྲུབ་ཚུལ་གྱི་དབང་དུ་བྱས་ན། ཞི་བའམ་རྒྱས་པ་ནོར་སྦྱིན་ལྟར་སྒྲུབ་པ་དང༌། དྲག་པོ་མཐུ་ལྡན་ལྟར་སྒྲུབ་པ་གཉིས་ལས། འདི་ཉིད་སྔ་མ་ལྟར་དང༌། དེ་ལའང་ཐུན་མོང་དུ་ཕྱི་སྒྲུབ་གཙོ་ཆེ་བའི་ལུགས་ལྟར་བྱས་ནས། མཆོད་པའང་ཕྱི་བྱ་སྤྱོད་སོགས་ཐུན་མོང་བའི་ལུགས་ཀྱི་ཉེར་སྤྱོད་ལྟར་མཛད་པ་དང༌། ཡོ་བྱད་གཞན་རྣམས་ཀྱང་དེ་མཐུན་ཞི་དྲག་ཐུན་མོང་དུ་འོས་པའི་ཡོ་བྱད་ལྟར་མཛད་པ་དང༌། གཏོར་མའང༌། སྤྱིར་ས་སྐྱ་པཎ་ཆེན་གྱིས།
གསང་སྔགས་གསར་མར་གྲུ་གསུམ་གྱི། ། གཏོར་མ་གཞུང་ནས་བཤད་པ་མེད། ། ཅེས་གསུངས་པའི་དགོངས་པ་དང་མཐུན་པར་ལྷ་བརྒྱད་ཐུན་མོང་དུ་དབུལ་རུང་གི་གཏོར་མ་དཀར་གཏོར་ཟླུམ་པོ་སྟེ། ལར་ཡང་གཏོར་མ་ཟླུམ་གཏོར་འདི་བཟོས་ཕྱིན་ཤ་ཁྲག་གིས་བརྒྱན་དུ་རུང་བ་ལྟ་ཞོག མཐེབ་སྐྱུའང་པདྨའི་འདབ་མའི་རྣམ་པ་ཅན་ཁོ་ནས་བསྐོར་བ་ལས་གཞན་བཟོ་བའི་འོས་མེད་ནའང༌། དེང་སང་ཕལ་ཆེར་མཐེབ་མཛུབ་གུང་མོ་གསུམ་གྱི་རྗེས་ལ་ཁ་མིག་སྣ་གསུམ་རྣམ་པར་དོད་པ་ཞིག་བཟོ་ནས་ཁ་གསོ་བ་མཐོང་སྟེ། འདི་ནི་ཤིན་ཏུ་མི་རུང་བར་སེམས་ཏེ། ཅིའི་ཕྱིར་ཞེ་ན། དེ་ནི་གཏོར་མ་གྲུ་གསུམ་ཅན་གྱི་ཆས་ཡིན་ཏེ། ཇི་སྐད་དུ།
མཐེབ་སྐྱུ་མགོ་བོའི་ཐོད་པས་བསྐོར། ། ཆང་སོགས་བདུད་རྩིས་དེ་བཀང་ལ། ། ཞེས་བཀག་པ་དང་མཐུན་པའི་ཕྱིར། བྱེ་བྲག་ཏུ་འདིའི་བསྐང་གཏོར་ནི། ཛམ་གཏོར་གྱི་དབྱིབས་ཅན་བཟོ་བ་དང༌། བྲན་པའི་ཚེ་ཡང་ཆུ་གཙང་ཁོ་ན་ལས། ཁ་ན་མ་ཐོའི་རྫས་ཆང་རྒོད་ཀྱིས་མི་བྲན་པ་དང༌། སྤྱི་མཆོད་ཀྱི་སྐབས་འདིར་ནང་མཆོད་ཐུན་མོང་མ་ཡིན་པས་བྲན་པའི་སྐབས་ཀྱང་མ་ཡིན་པའི་ཕྱིར་དང༌། ཡོ་བྱད་བྱིན་གྱིས་བརླབས་པ་ནའང་རྒྱུད་སྡེ་གོང་འོག་ཐུན་མོང་དུ་སྤྱི་འགྲོར་རུང་བ་སྔགས་དྲུག་ཕྱག་རྒྱ་དང་བཅས་པས་བྱིན་གྱིས་བརླབས་པར་མཛད་པ་ལས། དགྲ་བགེགས་བསྒྲལ་བ་ལས་བྱུང་བའི་ཤ་ཁྲག་གི་རྣམ་པ་ཅན་གྱི་ཡོ་བྱད་སོགས་སུ་བྱིན་གྱིས་བརླབ་པ་མི་མཛད་ཅིང༌།
མཆོད་གཏོར་འབུལ་ནའང་སྐུ་གསུང་ཐུགས་ཡོན་ཏན་ཕྲིན་ལས་ཀྱི་མཆོད་པ་རྣམས་ཀྱང་མ་འདྲེས་པར་སོ་སོར་རིས་སུ་བཅད་ནས་འབུལ་བར་མཛད་ཀྱི། འབྲས་ཉུངས་མ་སྒོག་པ་རྣམས་གཅིག་ཏུ་བསྲེས་ནས་ཟ་བ་ལྟ་བུར་མ་མཛད་པའི་ཕྱིར་རོ། ། དེས་ན་འདིར་ནང་མཆོད་སོགས་གཞན་འགོག་པའི་དཀའ་ཐུབ་ལྟ་བུའང་མ་ཡིན་ཏེ། འབུལ་བ་ན། དེ་ལས་གཞན་ཡང་མཆོད་པའི་རྫས། ། ཞེས་སོགས་ཀྱིས་ནང་བདུད་རྩིའི་མཆོད་པ་དང༌། ལྕགས་ཀྱུ་ལྔ་སོགས་ཐུན་མོང་མ་ཡིན་པའི་མཆོད་པ་རྣམས་ཀྱང་རིས་སུ་བཅད་ནས་འབུལ་བའི་ཕྱིར། འོ་ན་དངོས་སུ་བཤམ་དགོས་སམ་མ་ཡིན་ཞེ་ན། ཤ་ལ་སོགས་པ་རྗེ་རྡོ་རྗེ་འཆང་གིས་སློབ་མ་སྤྲིང་བ་སོགས་ནས་བཤད་པ་ལྟ་བུའི་ཁ་ན་མ་ཐོ་བ་མེད་པའི་རྫས་འབྱོར་དཀའ་བ་མ་གཏོགས། འབྱོར་ན་འགོག་པ་མིན་ཏེ་ཁ་ཟས་བཟང་དགུས་རབ་བཀང་སྟེ།
ཞེས་སོགས་འབྱུང་བའི་ཕྱིར། དེས་ན་ངོར་ཆེན་རྡོ་རྗེ་འཆང་གི་བཞེད་པ་ནི། ཕྲ་ཞིང་ཕྲ་བ་ནས་མདོ་རྒྱུད་ནས་བསྟན་པ་ཚུལ་བཞིན་བསྒྲུབ་པ་ལས་ཚབ་བོ་སོགས་ཅི་བྱུང་གང་བྱུང་གིས་ཆོག་པར་མི་མཛད་པ་ནི་རྒྱལ་ཚབ་མཁས་པ་ཆེན་པོའི་སྤྱོད་པ་བླ་ན་མེད་པ་ཉིད་དོ། ། ཡང་ངོར་ལུགས་བཀྲ་ཤིས་རྒྱས་པའི་ཤླཽ་ཀ་རེ་རེ་ལ་འདི་འདི་ལས་བྱུང་གི་མཆན་བུ་དགོས་ཞེས་གསུངས་པ་ནི། ད་ལན་རྣམ་གཡེང་གཞན་གྱི་དབང་གིས་ལོང་སྐབས་མ་བྱུང་བར་སླད་དུ་བཀྲ་ཤིས་ཀྱི་ཚིགས་སུ་བཅད་པ་ཉིད་དུ་མཆན་བུར་བཏབ་ནས་དབུལ་བར་བགྱིའོ། ། དེ་དག་གིས་མཁྱེན་དཔྱོད་རྨད་བྱུང་རྣམ་འདྲེན་དམ་པའི་གསུང་ལན་མདོར་བསྡུས་རེ་ཞིག་བྲིས་ཟིན་ཏོ། ། འདིར་སྨྲས་པ། སྐྱེས་སྦྱངས་སྟོབས་ཀྱི་བྱེད་པོས་མཁས་པའི་ལས། ། རྣམ་གསུམ་སྨྲ་ལ་ངཾག་གི་དབཾང་བསྐུར་བས། ། ལུང་རྟོགས་ཆོས་ཀྱི་རྒྱལ་ཐབས་སྐྱོང་བརྩོན་པའི། །
ཤེསཾ་རཾབ་སྙིང་རྗེའི་འཁོར་ལོ་སྔོན་འགྲོ་བས། ། ལྷོ་ཕྱོགས་ནགས་ཚལ་བསྐྱོད་པའི་དྲི་གཞོན་གྱིས། ། བགྲོད་པས་དུབ་པའི་དོན་མཐུན་བདེ་སྟེར་བཞིན། ། གཞན་ཕན་ལྷག་བསམ་ཀུན་བསླངས་དྲི་ཚིག་གིས། ། གསུང་སྙན་གཞོན་ནུ་སྙིང་ལ་བདེ་བར་སིམ། ། གང་ཚེ་དགའ་བའི་རྩལ་རྫོགས་ར་མ་ཎས། ། ལུང་རིགས་མདའ་གཞུ་ཟུང་འཇུག་ལེགས་བཤད་མཚོན། ། དཀའ་གནས་འབེམ་ལ་བསྣུན་པའི་ངོ་མཚར་ལ། ། དཔྱོད་པའི་མིག་ལྡན་དགྱེས་པའི་ལྟད་མོར་རྩེན། ། སེམས་ཅན་བདེ་རྒྱུར་སྨིན་པ་དགེ་བ་འདིའི། །
སྒྲུན་ཟླ་ཁོ་བོར་ཡོད་སྙམ་སྨན་གྱི་ནགས། ། ཀུན་ནས་རྒྱགས་པ་སྤོངས་ཤིག་བྱང་ཆུབ་སྤྱོད། ། སློབ་བརྩོན་ཀུན་གྱི་རྒྱུད་ལ་དེ་ཡོད་ཕྱིར། ། རྒྱལ་བ་རྒྱལ་ཚབ་བཅས་པའི་ལུང་རྟོགས་བསྟན། ། དཔྱད་གསུམ་རྣམ་དག་དེ་འཛིན་ཚོགས་དང་བཅས། ། ལི་ཁྲིའི་ཕུང་པོ་ས་སྟེངས་ཡོངས་བཀྲམ་པར། ། ཉི་གཞོན་འོད་ཀྱིས་ཁྱབ་བཞིན་མཛེས་ཕྱིར་བསྔོ། ། ཞེས་མཁས་བཙུན་བཟང་པོའི་ཡོན་ཏན་གྱི་ནོར་བུས་ཐུགས་རྒྱུད་གཏམས་པའི་སྨྲ་བའི་དབང་ཕྱུག་ཞལ་དཀར་ངག་དབང་ཤེས་རབ་པའི་གསུང་མཆིད་པདྨའི་ཚལ་གྱི་དྲི་བསུང་མངར་པོས་ཡིད་ཀྱི་བུང་བ་གཞོན་ནུ་བསྐུལ་བའི་གསུང་ལན་དོགས་གནས་འབིགས་པའི་ཉག་ཕྲན་ཞེས་བྱ་བ་འདི་ནི། རྗེ་བཙུན་ཨེ་ཝཾ་པ་ཆེན་པོ་རྒྱལ་ཚབ་ཏུ་བཅས་པའི་ལེགས་གསུངས་ཀྱི་བདུད་རྩིས་འཚོ་བའི་བནྡེ་ཚུལ་ཁྲིམས་རིན་ཆེན་དུ་བོད་པས། རབ་བྱུང་འདོད་པའི་ཉི་མ་ཞེས་བྱའི་གནམ་ལོར།
དཔལ་ལྷུན་གྲུབ་སྟེང་གི་རྒྱལ་ཁབ་ཀྱི་དབང་ཕྱོགས་བ་གམ་གསུམ་པར་བྲིས་ནས་ཕུལ་བ་དགེ་ལེགས་ཐམས་ཅད་རྒྱས་པར་གྱུར་ཅིག ། སརྦ་མངྒ་ལཾ་བྷ་ཝ་ཏུ།། །། ༄༅། །རག་ཉག་སྤྲུལ་པའི་སྐུ་མཆོག་སྐལ་བཟང་ཕྲིན་ལས་ལྷུན་གྲུབ་པའི་བཀའ་ལན་མི་འགྱུར་ཕྲེང་བའི་གད་མོ་ཞེས་བྱ་བ་བཞུགས།། ༄༅། །རྣམ་འདྲེན་ཡོངས་ཀྱི་མཁྱེན་བརྩེ་ནུས་པའི་མཚོ། ། འགྲོར་ཕན་སྙིང་སྟོབས་རི་བོས་བསྲུབས་པའི་བཅུད། ། རྒྱལ་སྲས་སྤྱོད་པའི་བདུད་རྩིའི་འོད་ཟེར་ཅན། ། ཐུབ་བསྟན་བདེ་འབྱུང་རལ་པར་བརྟན་གྱུར་ཅིག ། མ་དྲུག་བརྟེན་པའི་སྐྱེ་བ་བླངས་པ་མེད། ། ལྷ་ལུས་ཆོས་འདུལ་བརྟུལ་ཞུགས་མ་བསྒྲིབས་པའི། ། བརྡ་སྤྲོད་གཞུང་ལ་གདོང་དྲུག་ལྷར་སྙེམས་པའི། །
ལྔ་རིག་སྨྲ་བའི་འདྲེན་མཆོག་ཞབས་པདྨོར། ། དག་བྱེད་ཁུར་ལྡན་མཁའ་གླང་འཁུན་སྒྲ་ཅན། ། མཐོང་བའི་མདོངས་མཐའ་ཟློས་པའི་གར་བསྒྱུར་བཞིན། ། དྲི་ཚིག་ལེགས་བཤད་ཀྱིས་བསྐུལ་སྤྲོ་བའི་མགྲིན། ། ཕྱོགས་དེར་བཏེག་ལ་སྤྲོ་བ་མ་བསྐྱུངས་མོད། ། དེང་སྐབས་བྱ་སྤྱོད་ཉུང་ངུའི་རྣམ་གཡེངས་ཀྱང༌། ། འཛད་མེད་ཆུ་གཏེར་ཐིགས་པ་ཀུན་བཟོད་མའི། ། རྡུལ་ཕྲན་རྗེས་འགྲོ་བློ་ཆུང་ཆོས་ཡིན་ཕྱིར། ། སྤྲོས་མིན་ལན་བུ་ཚོགས་གསུམ་ཕྲེང་བ་བསྟར། ། དེའང་སྐྱེས་སྦྱངས་རྩལ་གྱི་བྱེད་པོས་ལན་བརྒྱར་ཕྱིས་པའི་མཁྱེན་དཔྱོད་ཤེལ་གྱི་བཞིན་སྣོད་རང་དབང་དུ་ཐོགས་པའི་མཆོག་གི་སྤྲུལ་སྐུ་ཞྭ་སེར་ཅོད་པཎ་འཆང་གི་རིང་ལུགས་འཛིན་པའི་བསྟན་འཛིན་སྐྱེས་ཆེན་སྐལ་བཟང་ཕྲིན་ལས་ལྷུན་གྲུབ་པའི་མཚན་གྱི་གླིང་བུ་རྣ་བའི་དཔྱིད་དུ་འཇོ་བ་ཉིད་ནས་བརྡ་སྤྲོད་རིག་པའི་སྐབས་ཀྱི་དྲི་ཚིག་ཉུང་ཤས་ཀྱི་གླེགས་བུ་འབྱོར་བར་འདི་སྐད་དུ།
བྱིངས་མིང་དུ་བསྒྲུབ་པའི་མངོན་བརྗོད་སྔར་གྱི་མཁས་པ་རྣམས་ཀྱིས་བྱས་པ་ལས། དེ་ལྟར་གསར་བསྐྲུན་བྱེད་སྲོལ་ཡོད་དམ་མེད་ཅེས་ཕེབས་པར། ལན་དུ། སྔོན་དུས་འཕགས་པའི་ཡུལ་གྱི་མཁས་པ་འཆི་མེད་སེང་གེ་སོགས་ཀྱིས་མཛད་པའི་མིང་གི་མངོན་བརྗོད་འཆི་མེད་མཛོད་རྩ་འགྲེལ་དང་མུ་ཏིག་ཕྲེང་བ་ལ་སོགས་པ་དང༌། བོད་ཡུལ་འདིར་དེ་དག་གི་དགོངས་དོན་བོད་དུ་མཁོ་ཆེར་བཏུས་པ་ས་སྐྱ་པཎྜི་ཏས་མཛད་པའི་ཚིག་གི་གཏེར་སོགས་མཁས་པ་རྣམས་ཀྱིས་མཛད་པ་རྒྱས་དོན་བསྡུས་པའི་ཚུལ་གྱིས་གོ་བདེར་སྦྱར་བ་མང་དུ་མཆིས་པ་རྣམས་ཀྱང་གཙོ་ཆེར་རྒྱ་གཞུང་དང་མཐུན་པ་ཉིད་ཚད་མར་གཟུང་དགོས་པའི་ཕྱིར་གསར་བསྐྲུན་འོས་པ་མ་མངོན་ཏེ། དཔེར་ན་ནམ་མཁའི་མིང་ལ། དྱཽཿ ལྷས་རྩེན་དང་རོལ་གནས། ཨ་བྷྲཾ། འགྲོ་མེད།
བྱོ་མ། ཀུན་ཁྱབ། ཨ་ནནྟཾ། མཐའ་མེད། པུཥྐ་རཾ། རྒྱས་བྱེད། ན་བྷཿ མཁའ། ག་ག་ན། ཀུན་འགྲོ།
ཁཾ། གནམ། སུ་ར་བརཏྟམཱ། ལྷ་ལམ། བི་ཡ་ཏྲ། མི་གཡོ། ཨཱ་ཀ་ཤ ཀུན་གསལ་ཏེ་དེ་དག་མ་འདོམ་ན་ནམ་མཁའ་ཞེས་པ་འགྱུར་བ་སྟེ། འོན་ཀྱང་ལྷ་ལམ་དང་རླུང་ལམ་ཞེས་པ་ལས་འཕྲོས་ནས། ལེགས་བྲིས་ལམ།
ཚོགས་བཟང་ལམ། ཡིད་བཟང་ལམ། འཆི་མེད་ལམ། སྐྱོ་མེད་ལམ། མེ་ཞལ་ལམ། གཉིད་བྲལ་ལམ་ཞེས་པ་ལྟ་བུ་གཞན་ལའང་དེས་རིགས་འགྲེ་བྱས་པའི་མངོན་བརྗོད་ཀྱི་གཞུང་གིས་དངོས་སུ་མ་ཟིན་ཡང༌། བརྗོད་ཚུལ་ཅུང་ཟད་མི་འདྲ་བ་འབྱུང་བ་རྣམས་ནི་འགལ་བ་མེད་དེ། རྒྱུ་མཚན་བསྙད་དུ་ཡོད་པའི་དོན་གྱིས་བྱས་པ་ནི་མཁས་པ་རྣམས་ཀྱིས་ལེགས་བཤད་དག་ལས་མང་དུ་འབྱུང་བའི་ཕྱིར། དེ་བཞིན་དུ་ཉི་མའི་མིང་ལའང༌། སཱུ་རཿ
ཉི་མ། སཱུརྻ། འོད་འགྱེད། ར་བིཿ གྲགས་ལྡན། དེ་བཱ་ཀ་ར། ཉིན་བྱེད། ཨརྻ་མན྄། སྟེན་བྱེད། ཨཱ་དི་ཏྱཿ
མི་སྦྱིན་སྐྱེས། ཨ་ཧསྐ་རཿ སྣང་བྱེད། བྷཱསྐ་རཿ འོད་བྱེད། བི་བྷཱ་ཀ་རཿ རྣམ་གསལ་བྱེད། བྲདྡྷྣཿ རབ་རིབ་འཇོམས། སཔྟ་ཤྭཿ
རྟ་བདུན་པ། ཧ་རི་ད་ཤྭཿ རྟ་ལྗང་ཅན། ཨུཥྞ་རསྨི། ཚ་ཟེར་ཅན། ཞེས་པ་ལྟ་བུ་སོ་སོར་ཡོད་ཀྱང༌། མ་འདོམ་ན་ཐམས་ཅད་དུ་ཉི་མར་འགྱུར་བ་སོགས་ཡོད་དེ་གཞུང་དེ་དག་ལ་ལེགས་པར་དཔྱད་པས་ཁྱབ་བོ། ། ཡང་ད་ལྟ་སྐད་ཤན་སྦྱར་བྱས་པ་ཕལ་ཆེར་རྣམ་དབྱེ་དགོས་སར་མ་བྱིན་པར་སྡེབ་སྦྱོར་དང་འགྲིགས་ཆེད་ཁོ་ནས་བྱས་པ་མང་ཙམ་སྣང་བ། སྒྲ་གཞུང་གི་དགོངས་པར་ཚིག་སྡུད་ཀྱི་སྐབས་སུ་འགྲོ་མིན་དང༌། སྒྲ་མདོ་དབྱངས་ཅན་མར།
སྡེབ་སྦྱོར་ལས་ནི་སི་སོགས་ཐམས་ཅད་དུའོ། ། ཞེས་པའི་དགོངས་པ་ལྟར། ཀ་ལཱ་པའི་སྐབས་སུའང་སྡེབ་སྦྱོར་དགོས་ཆེད་ཀྱིས་གཅིག་ཚིག་དགོས་པར་མང་ཚིག་དང༌། མང་ཚིག་དགོས་པར་གཅིག་ཚིག་བྱིན་ཆོག་མིན་དང༌། ཚིགས་བཅད་གཅིག་སྐད་ཤན་སྦྱར་ན་རྣམ་དབྱེ་མ་བྱིན་པར་སྡེབ་སྦྱོར་བསྒྲིགས་ཐུབ་བྱུང་ཚེ་དེའི་སྐྱེས་བུའམ། ཟླས་དབྱེ་ལྟ་བུའི་ངོས་འཛིན་ཆོག་མིན་ཕེབས་པར། ལན་དུ་སྐད་ཤན་སྦྱར་གྱི་ཚིགས་སུ་བཅད་པ་ལ་སྡེབ་སྦྱོར་འགྲིགས་པ་དང༌། རྣམ་དབྱེ་སོ་སོར་མ་ནོར་བར་སྦྱིན་དགོས་ཏེ། དེ་ལྟར་མིན་ན། མིང་ཁོ་ན་ལས།
ཚིག་ཏུའང་མི་འགྲུབ་ཅིང་བྱ་བྱེད་ལས་གསུམ་སྦྱོར་དུ་མེད་དེ། དཔེར་ན། སངས་རྒྱས་ལ་བདག་གིས་ཕྱག་འཚལ་ཞིང་སྐྱབས་སུ་མཆིའོ། ། ཞེས་པ་ལ། སངས་རྒྱས། བདག ཕྱག་འཚལ། སྐྱབས། ཞེས་པ་ལྟ་བུ་ཞིག་ལས་མི་འབྱུང་བའི་ཕྱིར། དེ་བསྡུ་བ་ཉིད་དུའང་མི་འགྱུར་ཏེ།
ཚིག་ཏུ་མི་འགྲུབ་པའི་ཕྱིར། དེས་ན་སྒྲ་གཞུང་གིས་བསྟན་པའི་དགོས་པ་ཡིན་པས། བྱ་བྱེད་ལས་གསུམ་སྟོན་པའི་རྣམ་དབྱེ་ངེས་པར་འགྲོ་དགོས་སྙམ་སྟེ། དཔེར་ན། ཡེ་དྷརྨཱ་ཧེ་ཏུ་སོགས་རྟེན་འབྲེལ་སྙིང་པོའི་ལེགས་སྦྱར་ལ་སོགས་པ་ལྟ་བུའོ། ། འོན་ཀྱང་རྣམ་དབྱེ་དྲུག་པའི་གཅིག་ཚིག་ངས་སྱ་རུ་བསྒྱུར་བ་འདི་རྒྱ་གཞུང་རྣམས་ན་དཀོན་ཙམ་ལས་མི་འབྱུང་ཡང༌། འགའ་ཞིག་ཏུ་གཅིག་ཚིག་མ་བྱིན་པར། གོང་དུ་བརྗོད་བྱར་འགྲོ་བའི་དོན་ཞེས་པ་ལྟ་བུ་བོད་སྐད་ལ་ཡོད་ཀྱང་དོན་ལ་འགྲོ་བ་མང་པོ་ཡོད་པའི་དོན་གྱིས་དྲུག་པའི་མང་ཚིག་བྱིན་པ་དང༌། གཞན་ཡང་རྒྱ་གཞུང་རྣམས་ལས། ན་མཿསརྦ་ཏ་ཐཱ་ག་ཏེ་བྷྱཿ
ཨརྷ་ཏེ་བྷྱཿ སམྱཀྶཾ་བུདྡྷེ་བྷྱཿ བྷ་ག་ཝདྦྷྱཿ ཞེས་པ་སྟེ། དེའང་ན་མཿ སྭསྟི། སྭཱ་ཧཱ། ས་དྷ། ཨ་ལམ། བ་ཥ་ཊ་སྦྱོར་བ་ལ་བཞི་པའོ་ཞེས་འབྱུང་བ་ལྟར་མང་པོའི་དོན་ལ་བཞི་པའི་མང་ཚིག་ལན་མང་དུ་སྦྱར་བ་ལྟ་བུ་རྣམས་དགོས་ཆེད་ཁྱད་པར་ཅན་ཡིན་པ་དང༌།
གཞན་ཡང་སེང་གེའི་གདན་གྱི་སྐད་དོད་སིདྷཱ་ས་ན་ལྟ་བུ་དབྱངས་གསལ་གྱི་མཚམས་སྦྱོར་བ་རྣམས་ལ་རྣམ་དབྱེ་མི་དགོས་པར་བྱས་པ་འགའ་རེ་མཐོང་ཞིང༌། ཡང་སངས་རྒྱས་སྤྱན་གྱིས་གཟིགས་ནས་ལྟ་བུ་ལ་ནི། རྒྱ་སྐད་ལ་དེ་ཉིད་དངོས་ལས་མི་དགོས་ཀྱང༌། བོད་ལ་གོ་བདེ་བ་དང་བརྗོད་བདེ་བའི་དབང་གིས། སངས་རྒྱས་ཀྱི་སྤྱན་གྱིས་གཟིགས་ནས་ཞེས་པ་ལྟ་བུ་བོད་སྐད་དུ་བསྒྱུར་བ་རྣམས་གོ་བདེར་བསྣན་པ་ཙམ་དུ་ཟད་དོ། ། རྣམ་དབྱེ་མེད་པའི་མིང་ཁོ་ན་བསྒྲིགས་པ་ནི། སྐྱེས་བུའི་བསྡུ་བའམ་ཟླས་དབྱེར་ཡང་མི་འགྱུར་ཏེ། ལེགས་སྦྱར་གྱི་སྐད་ལ་བསྡུ་བ་བྱས་ན། བོད་སྐད་ལའང་བསྡུ་བ་བྱས་པ་འོང་དགོས་པའི་ཕྱིར། དཔེར་ན།
སངས་རྒྱས་བདག་ཕྱག་འཚལ་ཞིང་སྐྱབས་སུ་འགྲོ། ། ཞེས་སམ། བདག་ཅག་སངས་རྒྱས་ཕྱག་འཚལ་སྐྱབས་སུ་མཆི། ། ཞེས་པ་ལྟ་བུ་ཡོད་དགོས་པའི་ཕྱིར། དབྱངས་ཅན་སྒྲ་མདོ་ལས། སྡེབ་སྦྱོར་ལས་ནི་སི་སོགས་ཐམས་ཅད་དུའོ་ཞེས་པ་ལྟ་བུ་སྡེབ་སྦྱོར་གཙོ་ཆེ་བའི་དབང་གིས་གཅིག་ཚིག་མང་ཚིག་བསྣོལ་བའི་ཚུལ་ཅན་དུ་འགྱུར་བ་རྣམས་ནི། དགོས་ཆེད་དབང་གིས་བྱས་པ་སྟེ། དབྱངས་ཅན་སྒྲ་མདོར་མ་ཟད་ཀ་ཙན་ཐམས་ཅད་ལའང་དེ་ལྟར་དུ་འཇུག་གོ ། འོན་ཀྱང་དེ་དག་རང་དགར་མ་ཡིན་པ་དང་ཚིག་དོན་ལོག་པར་མི་འགྲོ་ཞིང་བརྗོད་ལེགས་པ་སྙན་དངགས་ཀྱི་སྐྱོན་དང་མི་འགལ་བ་ཞིག་དགོས་ཏེ། དཔལ་ལྡན་དཎྜཱིས།
མ་ནིང་འདི་འགྲོ་བུད་མེད་བཞིན། ། བུད་མེད་འདི་སྨྲ་སྐྱེས་པ་བཞིན། ། བདག་གི་གྲོགས་འདི་སྲོག་རྣམས་བཞིན། ། རིག་པ་རྣམས་བསྒྲུབས་ནོར་བཞིན་ནོ། ། ས་གཞི་སྐྱོང་བ་ཁྱོད་བཞིན་དུ། ། ལྷ་ཡི་རྒྱལ་པོ་རྣམ་པར་མཛེས། ། ཚ་ཟེར་ཅན་གྱི་ནུས་པ་ལ། ། མི་བདག་གཟི་ཡིས་འགོང་བར་ནུས། ། ཞེས་པ་དེ་ལྟ་བུ་ལ་སོགས་པ་ཚིག་དོན་འབྲེལ་ཆགས་ཤིང་རྟགས་རྣམ་དབྱེ་འགལ་བ་ལྟར་སྣང་ཡང་མི་འགལ་བ་དང༌། ཡང་དེ་ཉིད་ལས།
ངང་མོ་བཞིན་དུ་ཟླ་བ་དཀར། ། མཚོ་རྣམས་བཞིན་དུ་མཁའ་དྲི་མེད། ། ཁྱི་བཞིན་དཔའ་བོ་རྗེ་ལ་གུས། ། ཉི་མ་བཞིན་དུ་མེ་ཁྱེར་གསལ། ། འདི་འདྲ་སྤངས་ཏེ་མཁས་རྣམས་ཀྱིས། ། རྒྱུ་ཡང་འདིར་ནི་བསམ་པར་བྱོས། ། ཞེས་དཔེར་བརྗོད་པ་ལྟ་བུ་དང༌། གཞན་ཡང་སྙན་དངགས་ཀྱི་སྐྱོན་བཅུ་སེལ་བའི་སྐབས་ནས་ཀྱང་འབྱུང་བ་ལྟར་ངེས་དགོས་པར་སེམས་སོ། ། དེ་དག་གིས་ནི་གསུང་ལན་མདོར་བསྡུས་བྲིས་ཟིན་ཏོ། ། སྨྲས་པ།
གཞུང་ལུགས་ཐོས་པའི་རྣ་ལུང་རྣམ་པར་ཡངས། ། འཆད་རྩོམ་བརྩད་པའི་གཏམ་གྱི་འབབ་སྟེགས་བདེ། ། སྒྲ་ཚད་དཔྱོད་པའི་འདྲེན་བྱེད་དཀྱུས་རིང་བ། ། མཆོག་གི་སྒྱུ་འཕྲུལ་རྩེན་པའི་ཡིད་འཕྲོག་བཞིན། ། གང་ལས་བྱུང་བའི་བཀའ་ལན་རྒྱས་མིན་གྱི། ། རྗོད་བྱེད་མི་འགྱུར་ཕྲེང་བལྟར་གད་མོའི་སྒྲ། ། ཐོས་ཚེ་བེམ་ཆོས་བྲག་ཅའི་ལད་མོ་དག ། ཚིག་དོན་སྙིང་པོས་དབེན་ཕྱིར་མཁའ་དབྱིངས་ཡལ། ། ཚུལ་འདིར་འབད་པ་ལས་སྐྱེས་རྣམ་དཀར་དགེ ། འདི་ནས་མཐར་ཐུག་བྱང་ཆུབ་རེག་པའི་བར། །
དལ་འབྱོར་རྟེན་ལྡན་གཙུག་ལག་ཡོངས་རིག་ནས། ། སྨྲ་དབང་ཆོས་ཀྱི་ཉི་མ་འགྱུར་ཕྱིར་བསྔོ། ། ཅེས་པ་ལྔ་རིག་སྨྲ་བའི་དབང་ཕྱུག་རག་ཉག་སྤྲུལ་པའི་སྐུ་མཆོག་སྐལ་བཟང་ཕྲིན་ལས་ལྷུན་གྲུབ་པའི་བཀའ་ལན་མི་འགྱུར་ཕྲེང་བའི་གད་མོ་ཞེས་བྱ་བ་འདི་ནི། ཤཱཀྱའི་བནྡེ་ཚུལ་ཁྲིམས་རིན་ཆེན་གྱིས་བྲིས་ནས་ཕུལ་བའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
