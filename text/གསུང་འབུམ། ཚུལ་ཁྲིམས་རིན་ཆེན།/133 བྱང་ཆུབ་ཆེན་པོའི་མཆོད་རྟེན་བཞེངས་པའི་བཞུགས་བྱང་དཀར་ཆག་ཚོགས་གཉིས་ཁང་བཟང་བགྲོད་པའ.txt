གསུང་འབུམ། ཚུལ་ཁྲིམས་རིན་ཆེན།
པོད ༡༣༣
བྱང་ཆུབ་ཆེན་པོའི་མཆོད་རྟེན་བཞེངས་པའི་བཞུགས་བྱང་དཀར་ཆག་ཚོགས་གཉིས་ཁང་བཟང་བགྲོད་པའི་ཐེམ་སྐས།
༼ཉ༽ ༄༅། །བྱང་ཆུབ་ཆེན་པོའི་མཆོད་རྟེན་བཞེངས་པའི་བཞུགས་བྱང་དཀར་ཆག་ཚོགས་གཉིས་ཁང་བཟང་བགྲོད་པའི་ཐེམ་སྐས་ཞེས་བྱ་བ་བཞུགས་སོ།། གང་ལ་སྐྱབས་སུ་ངེས་པར་སོང་ཙམ་གྱིས། ། ལམ་ལོག་འཕྱན་དང་འཇིགས་པ་ཀུན་ལས་སྐྱོབ། ། བདེ་ལེགས་འབྱུང་གནས་སྡོམ་པ་ཀུན་བསྐྱེད་པའི། ། དཀོན་མཆོག་གསུམ་གྱིས་ཚེ་རབས་ཀུན་ཏུ་སྐྱོངས། ། ཤེས་བྱ་ཐམས་ཅད་གཟིགས་པའི་སྟོན་མཆོག་གིས། ། ངོ་མཚར་མཛད་པ་གང་དུ་བསྟན་པ་དེར། ། ཆོས་སྐུའི་ཡོན་ཏན་མཚོན་བྱེད་མཆོད་པའི་རྟེན། ། གང་དག་བྱུང་བ་ཀུན་ལ་ཕྱག་བགྱིའོ། །
དེ་ཡི་ནང་གསེལ་འཕགས་ཡུལ་རྡོ་རྗེའི་གདན། ། བདུད་ལས་རྒྱལ་བ་མངོན་པར་སངས་རྒྱས་ཚེ། ། དད་ལྡན་གྱིས་བརྩིགས་དཔེར་བྱས་བྱང་ཆུབ་ཆེའི། ། མཆོད་རྟེན་ཕྱག་འོས་བསྐྲུན་པའི་ངོ་མཚར་གླེང༌། ། དེ་ཡང་དཀོན་མཆོག་སྐྱབས་སོང་དགེ་བའི་བཤེས། ། སངས་རྒྱས་སེང་གེ་ཞེས་བྱའི་དལ་འབྱོར་རྟེན། ། སྒྱུ་མའི་སྐྱེས་ཆེན་རྔ་ལམ་བཏེག་པ་ན། ། དགེ་ཚོགས་བསྒྲུབ་ལས་གཞན་པའི་ཕན་བྱེད་ཅི། ། ཁྱད་པར་ངན་འགྲོའི་སྐྱེ་སྒོ་འགེགས་པ་དང༌། ། མཐོ་རིས་ཐར་པའི་ཕྱོགས་རབ་སྣང་བྱེད་ཀྱི། །
རིན་ཆེན་སྒྲོན་མེ་ལྟ་བུ་མཆོད་རྟེན་ཏེ། ། ཆ་བརྒྱད་ནང་གསེལ་བྱང་ཆུབ་མཆོད་རྟེན་ནི། ། དམ་ཆོས་པད་དཀར་གསལ་རྒྱལ་ཞུས་པ་སོགས། ། བཀའ་ལུང་ཚད་མས་བདེ་གཤེགས་མཆོད་པའི་རྟེན། ། བཞེངས་པའི་ཕན་ཡོན་བསམ་བརྗོད་ཡུལ་འདས་དང༌། ། ཕྱག་མཆོད་བགྱིས་པའི་བསོད་ནམས་ཕུང་པོའི་ཚད། ། ཆུ་གཏེར་ཆེ་དང་དབྱར་སྐྱེས་རྐང་ཐུང་ཚལ། ། ཇི་སྙེད་ཁམས་དང་འདྲི་བྱེད་སྨྱིག་གུའི་རྒྱུར། ། སོང་བ་སྙན་དངགས་ལམ་དུ་འདྲེན་པ་ལ། ། རིག་བྱེད་འབྱིན་པོའི་བློ་ཡང་ལན་བརྒྱར་ངལ། །
དེ་ཡང་བཟོ་ལེགས་མཚན་ཉིད་ཚང་བ་ལ། ། ཆོས་གཟུགས་སྐུ་ཡི་རིང་བསྲེལ་སྙིང་པོ་ཅན། ། རབ་ཏུ་གནས་པའི་བྱིན་རླབས་ལྡན་པ་ལས། ། ངེས་པར་གསུངས་ཀྱི་གྱི་ནའི་བེམས་པོར་མིན། ། དེ་སླད་རྟེན་མཆོག་འདི་ཡི་བཞུགས་ཚུལ་གྱི། ། གླེང་བ་མི་འགྱུར་ཕྲེང་དུ་བསྟར་བ་ཡི། ། ངོ་མཚར་བརྗོད་པས་ཚོགས་བསགས་ཕྱག་མཆོད་སོགས། ། གང་དག་བྱེད་ལ་ཡིད་ཆེས་བསྐྱེད་འདི་ཀོ ། དེ་ཡང་ཐོག་མར་བཟོ་དབྱིབས་ཚད་ལས་དྲངས། ། བར་དུ་ཆོས་གཟུགས་སྐུ་ཡི་རིང་བསྲེལ་གཏམས། །
ཐ་མར་རབ་ཏུ་གནས་པའི་ཆོ་ག་ཡིས། ། བྱིན་རླབས་ཕྱག་མཆོད་ཡུལ་དུ་བསྐྲུན་ཚུལ་ལོ། ། དང་པོར་ཆོས་སྐུའི་རང་བཞིན་མཆོད་རྟེན་ཆད། ། དུས་ཀྱི་འཁོར་ལོ་ལ་སོགས་བཀའ་དོན་དག ། འགྲེལ་བྱེད་མཁས་པའི་ལུགས་སྲོལ་མང་མཆིས་མོད། ། དེང་འདིར་བྲང་ཏི་མཁས་པའི་ལེགས་བཤད་ཉིད། ། གཙོར་བཟུང་ཆུ་ཞེང་གབ་པའི་ཆ་ཡི་ཚད། ། གཞན་དྲིང་མི་འཇོག་ལེགས་སྦྱངས་བཟོ་བོ་ཡིས། ། དབྱར་སྐྱེས་སྤོང་ཤིང་བཟང་པོའི་རྒྱུར་བསྐྲུན་པར། ། རྩི་ཚོན་རིན་ཆེན་གསེར་གྱི་རྒྱན་ཕྲེང་གིས། །
མཛེས་སྡུག་མིག་གི་བདུད་རྩིའི་རྣམ་པར་བསྐྲུན། ། གཉིས་པར་འཇིག་རྟེན་ཁམས་ན་རེན་ཐང་ཚད། ། སྟོང་གསུམ་ཡངས་པར་རིན་ཆེན་ཕུང་པོ་ཡིས། ། ཕྱུར་བུར་གཏམས་པས་ཆ་ཤས་འཚོབ་མིན་པ། ། བདེ་གཤེགས་འོད་སྲུངས་ཆེན་པོའི་རིང་བསྲེལ་དང༌། ། རིགས་བརྒྱའི་ཁྱབ་བདག་རྡོ་རྗེ་སེམས་དཔའ་ཉིད། ། རྒྱལ་བའི་གསུང་རབ་དགོངས་པ་འགྲེལ་པའི་ཕྱིར། ། མི་སྲིད་ཚུལ་བཟུང་དད་སྒྲོལ་ས་སྐྱ་པ། ། བརྩེ་ཆེན་སྙིང་པོའི་བླ་གོས་སྣམ་སྦྱར་དང༌། ། པཎ་ཆེན་བསོད་ནམས་རྩེ་མོའི་བསྙེལ་འབོལ་དུམ། །
རྡོ་རྗེ་འཆང་ཆེན་ཀུན་དགའ་བཟང་པོ་དང༌། ། ཤར་པ་ཤེས་རབ་འབྱུང་གནས་ས་སྐྱ་པ། ། སྔགས་འཆང་ཀུན་བཀྲས་ཀུན་དགའ་བསོད་རིན་དང༌། ། མཁན་ཆེན་འཇམ་དབྱངས་སངས་རྒྱས་ཕུན་ཚོགས་ཞབས། ། བསོད་ནམས་བཟང་པོ་བྱམས་པ་ངུར་འཆང་ཟོལ། ། མཁན་ཆེན་གྲུབ་དབང་བཀྲ་ཤིས་ལྷུན་གྲུབ་པ། ། ཐམས་ཅད་མཁྱེན་པ་ཚུལ་ཁྲིམས་ལྷུན་གྲུབ་ཞབས། ། གོང་ས་ཆེན་པོ་མཐུ་སྟོབས་དབང་ཕྱུག་སོགས། ། མཁས་དང་གྲུབ་པའི་སར་གནས་རྣམ་མང་གི ། སྐུ་ལ་བགོས་པའི་ན་བཟའ་བྱིན་རླབས་ཅན། །
སྤུར་རས་ཚལ་བུ་འཁྲུལ་མེད་གང་དག་དང༌། ། བཀའ་དྲིན་མཉམ་མེད་མཁན་ཆེན་ཆོས་ཀྱི་རྗེ། ། དཔལ་ལྡན་ཆོས་སྐྱོང་གྲགས་པའི་སྐུ་བལ་དང༌། ། ན་བཟའ་སྤུར་རས་སྐུ་མཚལ་ཡིད་ཆེས་དང༌། ། དཔལ་ལྡན་ས་སྐྱ་ཨེ་ཝཾ་ཆོས་ལྡན་དུ། ། གང་དག་བཞུགས་པའི་འཕགས་བོད་ཡུལ་བྱོན་གྱི། ། རྒྱལ་བ་རྒྱལ་སྲས་ཚོགས་ཀྱི་རིང་བསྲེལ་གཟུགས། ། གཅིག་ཏུ་བསྡུས་པ་རྟེན་འདམ་དཔེ་ཟླར་བྲལ། ། དཀར་ཆག་ལོགས་སུ་གསལ་བར་གང་བཞུགས་དང༌། ། སྡེ་དགེ་ས་སྐྱོང་བླ་དཔོན་རིམ་བྱོན་གྱི། །
ཐུགས་དམ་རྟེན་དུ་བཅངས་པའི་རྟེན་འདམ་ལས། ། བསྐྲུན་པའི་བླ་མ་ཡི་དམ་ཆོས་སྲུང་དང༌། ། ནོར་ལྷ་བཅས་པའི་སྐུ་བརྙན་བྱིན་རླབས་ཅན། ། དེ་ཉིད་གྲངས་ ༢༥ ལྡན་དག་དང་ས་སྐྱ་པའི། ། རྗེ་བཙུན་མཆོག་གིས་རྡོ་རྗེ་གཞོན་ནུ་ཡི། ། དཀྱིལ་འཁོར་སྒྲུབ་མཆོད་དུས་ཀྱི་རྡུལ་ཚོན་དང༌། ། པཎ་ཆེན་ག་ཡ་དྷ་ར་ནས་བརྩམས་ཏེ། ། རྗེ་བཙུན་མཆོག་གྱུར་གང་དག་བྱོན་རྣམས་ཀྱིས། ། ཚུལ་བཞིན་བསྒྲུབས་པའི་རྒྱུན་ལྡན་ས་སྐྱ་པའི། ། དམ་ཚིག་རྫས་མཆོག་རིལ་བུ་བརྒྱ་དོ་དང༌། །
སིལ་མ་ཁ་ཤས་ཨེ་ཝཾ་ཆོས་ལྡན་པའི། ། གདན་རབས་རིམ་པར་བྱོན་པས་བསྒྲུབས་པ་ཡི། ། ཁྱད་པར་ཅན་གྱི་བཟའ་བའི་དམ་ཚིག་རྫས། ། གཙོ་ཕལ་བསྡམས་པའི་གྲངས་ནི་སྟོང་ཕྲག་ལྷག ། བསྟན་སྲུང་དབང་པོ་གུར་མགོན་ལྕམ་དྲལ་དང༌། ། གདོང་བཞི་དཔལ་མགོན་སྐུ་བརྙན་ཁྱད་འཕགས་བཅས། ། བྱིན་རླབས་གཟི་འོད་འབར་བ་དེ་དག་དང༌། ། མཆོད་རྟེན་དབུས་ཀྱི་སྲོག་ཤིང་ངོས་བཞི་ལ། ། འདྲི་བར་འོས་པའི་ས་བོན་གཟུངས་སྔགས་དང༌། ། རྩེ་མཇུག་མཆོད་རྟེན་རྒྱ་གྲམ་མཚན་པ་བཙུགས། །
ཆོས་སྐུའི་རིང་བསྲེལ་ཞེས་བྱ་གཟུངས་སྔགས་རིགས། ། བྱིན་རླབས་ཅན་དུ་བཞེད་དེ་དེ་ཡང་ནི། ། ལྷུན་གྲུབ་སྟེང་གི་ཆོས་གྲྭ་འདི་ཉིད་དུ། ། པར་དུ་འཁོད་པ་དཀར་ཆག་ཟུར་གསལ་བཞིན། ། ཟབ་མོ་བླ་མའི་རྣལ་འབྱོར་རིམ་བརྒྱུད་ཀྱི། ། མཚན་གྱི་ཕྲེང་བ་ནས་བརྩམ་ཀྱེ་རྡོ་རྗེའི། ། བཀའ་བབས་བཞི་དང་བདག་མེད་ལྷ་མོ་དང༌། ། གུར་དང་ཁ་སྦྱོར་དུས་འཁོར་བདེ་བའི་མཆོག ། ལོ་ནག་དྲིལ་གསུམ་མཁའ་འགྲོ་རྒྱ་མཚོ་དང༌། ། ཕུར་པ་གསང་འདུས་འཇིགས་བྱེད་སྦྱོང་དཀྱིལ་དང༌། །
ཨ་ར་པ་ཙ་ན་དང་ཚེ་དཔག་མེད། ། སྒྲུབ་ཐབས་རྒྱ་མཚོ་སོ་ཐར་སྡོམ་པའི་རྒྱུད། ། གུར་ཞལ་མགོན་དཀར་དམ་ཅན་བེག་ཙེ་དང༌། ། ཕྱག་ན་རྡོ་རྗེ་རྣམ་སྲས་ཞི་དྲག་གི ། བཀའ་སྲོལ་བརྒྱུད་པའི་རིན་ཆེན་མཚན་ཕྲེང་རྣམས། ། ཡོངས་སུ་རྫོགས་པ་ཚར་ལྔ་ཆོས་འཁོར་གྱི། ། རྩེ་ནས་བྲེ་མགུལ་ཡན་ཆད་ཁྱབ་པར་བཞུགས། ། རྣལ་འབྱོར་བླ་མེད་དགེས་པ་རྡོ་རྗེ་ཡི། ། རྩ་བཤད་རྒྱུད་གསུམ་གྱིས་བསྟན་ལྷ་ཡི་སྔགས། ། དུས་འཁོར་ཕུར་པ་འཁོར་ལོ་བདེ་མཆོག་སྐོར། །
གཤིན་རྗེའི་གཤེད་སྐོར་རྣམ་སྣང་སྒྱུ་དྲྭ་སོགས། ། བླ་མེད་རྒྱུད་ཀྱི་ངེས་བསྟན་ལྷ་སྔགས་དང༌། ། ལས་སྔགས་ཇི་སྙེད་གསུངས་པའི་སྔགས་ཕྲེང་རྣམས། ། མཆོད་རྟེན་བྲེ་ནས་བུམ་སྟོད་ཡན་ཆད་བཞུགས། ། རྣལ་འབྱོར་རྒྱུད་ཀྱི་རྩ་བཤད་ཆ་མཐུན་གྱི། ། རྒྱུད་སྡེའི་ངེས་བསྟན་རྡོར་དབྱིངས་ཀུན་རིག་སོགས། ། ལྷག་པའི་ལྷ་ཡི་གསང་སྔགས་སྐོར་མང་ཡོད། ། སྤྱོད་རྒྱུད་རྣམ་སྣང་མངོན་པར་བྱང་ཆུབ་སོགས། ། རིགས་གསུམ་རྒྱུད་ཀྱིས་བསྟན་པའི་གསང་བའི་སྔགས། ། བྱ་བའི་རྒྱུད་ལ་དོན་ཡོད་ཞགས་པ་སོགས། །
བྱ་བ་སྤྱི་དང་སོ་སོའི་རྒྱུད་དེ་ཡིས། ། དངོས་བསྟན་སྔགས་དང་བཅོམ་ལྡན་འདས་ཀྱི་མཚན། ། བརྒྱ་རྩ་བརྒྱད་སོགས་མཚན་གཟུངས་མདོ་གཟུངས་འགའ། ། རྒྱུད་སྡེ་འོག་མར་གྲགས་པའི་གཟུངས་སྔགས་རྣམས། ། བང་རིམ་བཞི་པ་ཡན་ཆད་ཁྱབ་པར་བཞུགས། ། གོང་འོག་རྒྱུད་སྡེའི་གཟུངས་སྔགས་ཡོངས་རྫོགས་ནི། ། ཚར་གྲངས་བཅོ་ལྔ་རེ་དང་གཟུངས་སྡེ་ལྔར། ། ཞི་དྲག་གཙུག་ཏོར་རྣམ་རྒྱལ་དྲི་མེད་དང༌། ། གསང་བ་རིང་བསྲེལ་བྱང་ཆུབ་རྒྱན་འབུམ་དང༌། ། རྟེན་འབྲེལ་སྙིང་པོ་སྔ་མའི་གྲངས་མཉམ་དང༌། །
ཆོས་སྲུང་རྡོ་རྗེ་གུར་མགོན་ལྕམ་དྲལ་དང༌། ། གདོང་བཞི་དཔལ་མགོན་གྱིས་མཚོན་བསྟན་སྲུང་ནི། ། དྲག་རྩལ་ཆེ་དགུ་ཀུན་དང་ནོར་གྱི་ལྷ། ། རྣམ་མང་ཐོས་སོགས་གནོད་སྦྱིན་ནོར་བདག་སོགས། ། དཔལ་མགོན་བདུན་བཅུ་རྩ་ལྔའི་གཟུངས་སྔགས་དང༌། ། ཕུན་སུམ་ཚོགས་འཛིན་ཁྱིམ་བདག་དཔལ་སྦས་ལ། ། སྩལ་བས་ཉེར་མཚོན་དཀོན་མཆོག་རྣམ་གསུམ་གྱི། ། བཀྲ་ཤིས་ཚིགས་སུ་བཅད་པ་མང་པོ་དང༌། ། ཕ་རོལ་ཕྱིན་དྲུག་སྨོན་ལམ་བསྔོ་བའི་རིགས། ། བསྟན་པ་རྒྱས་པའི་སྨོན་ལམ་བཅས་པ་སྟེ། །
པད་གདན་སེང་ཁྲིར་བཞུགས་བྱའི་གཟུངས་སྡེ་རྣམས། ། ཚར་གྲངས་ཉེར་གཅིག་བར་བཞུགས་དེ་དག་ཀྱང༌། ། གོས་དར་སེར་པོའི་ན་བཟའ་དྲི་བཟང་བཅས། ། རྒྱ་བོད་མཁས་པ་ཀུན་གྱི་བཞེད་སྲོལ་དང༌། ། རྗེས་མཐུན་གནོད་སྦྱིན་ཕོ་མོའི་འཁོར་ལོ་ནི། ། ཚུལ་བཞིན་བསྒྲུབས་དང་གློ་བུར་རབ་གནས་ཅན། ། ཁོ་ནས་བཞུགས་པའི་གནོད་སྦྱིན་བང་མཛོད་དུ། ། གསེར་དངུལ་ཇ་དར་འབྲུ་སྣ་ཤིང་ཐོག་རིགས། ། རིན་ཆེན་ཕྱེ་མ་རྒྱ་བོད་གནས་ཆེན་ས། ། སྣ་ཚོགས་དར་གོས་རས་མོ་ནོར་གཏེར་གྱི། །
བུམ་པ་ཚད་ལྡན་བསྒྲུབས་པ་དང་བཅས་པ། ། རྟེན་མཆོག་འདི་ནང་བཞུགས་པའི་ནང་རྟེན་རྣམས། ། རགས་རིམ་ཡི་གེའི་ལམ་ནས་གླེང་བའོ། ། གསུམ་པར་རྟེན་བཞེངས་བྱ་བ་མཐར་ཕྱིན་ནས། ། ལྷར་བཅས་སྐྱེ་དགུའི་མཆོད་སྡོང་ཆེན་པོ་རུ། ། རབ་གནས་ཆོ་གས་མངའ་གསོལ་བགྱི་སླད་དུ། ། མཚན་ཉིད་ལྡན་པའི་རྡོ་རྗེ་སློབ་དཔོན་སོགས། ། བཟང་དྲུག་འཛོམ་པའི་ཆོ་ག་རྣམ་དག་གིས། ། རྟེན་མཆོག་འདི་ཡི་རྡུལ་ཕྲན་གོ་རེར་ཡང༌། ། རབ་འབྱམས་རྒྱལ་བའི་ཞིང་དུ་བྱིན་གྱིས་བརླབས། །
གང་ཕྱིར་བསོད་ནམས་ཚོགས་ལ་མངོན་དགའ་བའི། ། དད་པའི་སྙིང་ནོར་ལྡན་པ་གང་དག་གིས། ། ཕྱག་འཚལ་མཆོད་པའི་ཕྲེང་བས་མདུན་བདར་དང༌། ། རྒྱལ་བའི་ཞིང་ཁམས་ཏིལ་གྱི་གོང་བུ་ལྟས། ། མངོན་པར་གཏམས་པའི་མཆོད་ཡུལ་ཤེས་ནས་ནི། ། བཀུར་སྟི་རི་མོར་བགྱིས་གང་དེ་ཡི་རྒྱུད། ། བསོད་ནམས་དཔག་ཡས་ཐོབ་པ་རྒྱལ་བའི་གསུང༌། ། མདོ་སྔགས་ཚད་མས་བསྟན་ལ་ཡིད་ཆེས་བྱོས། ། བླ་མེད་སྐྱབས་ཀྱི་དམ་པ་སངས་རྒྱས་ཀྱི། ། རྟེན་གསུམ་འཛམ་བུ་ཆུ་བོའི་གསེར་ནས་བརྩམས། །
རྡོ་ཤིང་འཇིམ་པའི་རྒྱུ་ལས་གང་བྱེད་པ། ། ཐམས་ཅད་བླ་མེད་བྱང་ཆུབ་འཐོབ་འགྱུར་གསུངས། ། གཅིག་ཏུ་བསོད་ནམས་བརྒྱ་པའི་དགེ་མཚན་ཅན། ། རྒྱལ་བའི་སྐུ་དངོས་མཆོད་ཡུལ་ཐོབ་པ་དང༌། ། དེ་ཉིད་མྱ་ངན་ལས་འདས་གཟུགས་བརྙན་ལ། ། མཆོད་པས་མདུན་བདར་བསོད་ནམས་མཉམ་པར་བཤད། ། གང་ཕྱིར་ཞེ་ན་སངས་རྒྱས་རང་སྣང་དུ། ། འཕོ་འགྱུར་བྲལ་ཡང་གདུལ་བྱ་གཞན་སྣང་ངོར། ། འདས་བཞུགས་འབྱོན་དང་མཆོག་དམན་བར་མའི་གཟུགས། ། སྤྲུལ་པའི་འགྲོ་དོན་རྒྱུན་ཆད་མེད་ཕྱིར་རོ། །
འདིར་འབད་ལེགས་བྱས་འཛམ་བུའི་སྙེ་མ་བཟང༌། ། འཁོར་འདས་བསོད་ནམས་རྒྱ་མཚོར་རོ་གཅིག་འདྲེས། ། བྱང་ཆེན་སྤྱོད་པའི་མདོག་བཟང་མངོན་གྱུར་ནས། ། འགྲོ་བའི་བསམ་ཀུན་རྫོགས་པའི་ནོར་བུར་གྱུར། ། སོ་ཐར་བྱང་སེམས་སྔགས་སྡོམ་ཡན་ལག་བཅས། ། དངོས་བརྒྱུད་ལེགས་འདོམས་མཁན་པོ་བླ་མ་དང༌། ། རྡོ་རྗེའི་སློབ་དཔོན་གྱུར་པ་ཐམས་ཅད་ཀྱི། ། ཟབ་ཡངས་ཐུགས་ཀྱི་དགོངས་པ་ཡོངས་རྫོགས་ཤོག ། དལ་འབྱོར་བསྐྱེད་དྲིན་ཆེ་བའི་ཕ་མ་དང༌། ། སངས་རྒྱས་སེང་གེས་ཉེར་མཚོན་སེམས་ཅན་རྣམས། །
བྱང་ཆུབ་བར་གྱི་སྐྱེ་བར་དལ་འབྱོར་གྱི། ། མི་ལུས་དགེ་ཆོས་སྤྱོད་ལྡན་སྐྱེ་བར་ཤོག ། རྟེན་དེས་སྐྱབས་སུ་དཀོན་མཆོག་གསུམ་གཟུང་ཞིང༌། ། དེ་ཡི་བསླབ་བྱ་གཞན་དོན་བྱང་ཆུབ་མཆོག ། སྨོན་དང་འཇུག་པའི་སྤྱོད་པ་ཟབ་རྒྱ་ཆེ། ། སློབ་པའི་སྙིང་སྟོབས་ནམ་ཡང་དྲི་མེད་ཤོག ། ཚུལ་འདིར་རྒྱུ་སྦྱོར་མཐུན་རྐྱེན་འབྲེལ་ཐོགས་རྣམས། ། ཚུལ་ཁྲིམས་ལ་གནས་ཐོས་བསམ་བསྒོམ་པར་བརྩོན། ། རབ་འབྱམས་རྒྱལ་བ་རྒྱལ་བའི་རྟེན་གསུམ་བཅས། ། སྣ་ཚོགས་མཆོད་པའི་སྤྲིན་ཆེན་སྤྲོ་བར་ཤོག །
ཟླ་བས་སྤྲུལ་པའི་བི་ཤྭ་ན་རའི་བུ། ། མི་སྦྱིན་སྐྱེས་ལས་བྱུང་བའི་དག་བྱེད་བཞིན། ། དཀོན་མཆོག་གསུམ་གྱི་ཐུགས་རྗེས་བསླུས་པའི་གཏམ། ། སྲིད་ལ་མིན་པས་སྨྲས་དོན་འགྲུབ་གྱུར་ཅིག ། ཅེས་བྱང་ཆུབ་ཆེན་པོའི་མཆོད་རྟེན་བཞེངས་པའི་བཞུགས་བྱང་དཀར་ཆག་ཚོགས་གཉིས་ཁང་བཟང་བགྲོད་པའི་ཐེམ་སྐས་ཞེས་བྱ་བ་འདི་ནི། དགེ་སློང་དཀོན་མཆོག་དཔལ་ལྡན་གྱིས་བསྐུལ་བའི་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་ཚིགས་སུ་བཅད་པའི་ལམ་ནས་མདོར་བསྡུས་ཏེ་གླེང་བ་དགེ་ལེགས་འཕེལ་བར་གྱུར་ཅིག། ༈ །།བསྐལ་པ་བཟང་པོའི་ལེགས་བྲིས་དགའ་ཚལ་དུ། ། ཡིད་སྲུབས་ཐུབ་མཆོག་སྦྲང་རྩིའི་རྒྱལ་མཚན་སྟོང༌། ། རྣམ་པར་བཞད་ལས་ཐུབ་དབང་པདྨ་དཀར། །
ལྷར་བཅས་སྐྱེ་དགུའི་གཙུག་རྒྱན་ཟས་གཙང་སྲས། ། གང་གི་ཞལ་ལུང་ཆུ་གཏེར་ཆེན་པོ་ལས། ། འགྱོད་ཚང་ཐར་མདོ་བདེ་ལྡན་མགོན་པོའི་མདོ། ། ཟུང་གི་དག་བྱེད་རླབས་ཕྲེང་སུ་ཞིག་གིས། ། འདྲི་ཀློག་དད་པའི་སྙིམ་པས་བཏུང་ཙམ་གྱིས། ། ཚེ་རབས་ལུ་གུ་རྒྱུད་བསགས་སྡིག་པའི་དྲི། ། སྐད་ཅིག་གཅིག་སྦྱངས་སེམས་རྒྱུད་ཞིང་ས་རུ། ། དགེ་བའི་ས་བོན་སྟོབས་སུ་རྫོགས་པའི་རྩེར། ། ཚོགས་གཉིས་སྙེ་མ་གཡུར་དུ་ཟར་ངེས་པ། ། གང་འདི་ཆོས་ལྡན་ས་འཛིན་ཚེ་རིང་སྐྱབས། །
རིགས་སྲས་རིན་ཆེན་ཆོས་འཕེལ་ཟུང་དག་གིས། ། རིན་ཆེན་བུམ་པ་བརྒྱ་སྐྱེས་ཞུན་མ་ཡིས། ། འདྲི་བར་བྱེད་པའི་མཐུན་རྐྱེན་སྦྱར་ཏེ་བཞེངས། ། ཚུལ་འདིར་འབད་དང་སྒོ་གསུམ་དགེ་བའི་ཚོགས། ། གང་དག་བསགས་པ་གྱི་ནའི་ཕྱིར་མིན་པར། ། གཞན་དོན་བླ་མེད་རྫོགས་པའི་བྱང་ཆུབ་རྒྱུར། ། འཁོར་གསུམ་དམིགས་པའི་དུག་བྲལ་ཀློང་དུ་བསྔོ། ། ཕྱོགས་བཅུ་རབ་འབྱམས་ཞིང་ན་དུས་གསུམ་དུ། ། གཤེགས་དང་བཞུགས་པའི་རྣམ་པ་ཐམས་ཅད་མཁྱེན། ། སྲས་དང་སློབ་མར་བཅས་པ་ཇི་སྙེད་དག །
དེང་འདིར་སྨོན་ལམ་འགྲུབ་པའི་བདེན་དཔང་སྤྱོན། ། ཀུན་མཁྱེན་གསུང་རབ་འདྲི་ཀློག་བགྱིས་པ་ཡིས། ། ཉེར་མཚོན་སྒོ་གསུམ་དགེ་བ་གང་བསགས་པ། ། མ་ལུས་བློ་ཡིས་གཅིག་ཏུ་བསྡམས་པ་འདིས། ། ཆུ་ཀླུང་བྱེ་བ་རྒྱ་མཚོར་འཇུག་རྗེས་སྙེགས། ། སྦྱིན་བདག་ཚེཾ་རབས་རིཾང་མོར་བསགས་པའི་སྡིག ། སྐྱབཾས་གསུམ་སྤྱན་སྔར་མཐོལ་བཤགས་བྱང་གྱུར་ནས། ། རིཾན་ཆེཾན་ཆོཾས་མཆོག་ཐོས་བསམ་བསྒོམ་པའི་བློ། ། བླ་མེད་བྱང་ཆུབ་ཕྱོགས་སུ་འཕེལཾ་གྱུར་ཅིག ། སྐྱེ་བ་འདི་ནས་རྣམ་པ་ཐམས་ཅད་མཁྱེན། །
མངོན་དུ་བགྱིས་པ་དེ་སྲིད་སྐྱེ་ནས་སྐྱེར། ། མི་ཁོམ་བརྒྱད་ལས་རིང་འདས་དལ་འབྱོར་ལུས། ། སྡིག་སྤོང་དགེ་བཅུ་སྒྲུབ་ལ་སྤྲོ་བར་ཤོག ། མི་བསླུ་ངེས་པའི་སྐྱབས་ཡུལ་དཀོན་མཆོག་གསུམ། ། སྐྱབས་སུ་ངེས་བཟུང་བསླབ་བྱར་བཅས་དགུ་ལ། ། གཞར་ཡང་བག་མེད་སྤྱོད་དབང་མ་བཏང་བར། ། འཚོ་བའི་སྲོག་ལྟར་གཅེས་པར་བསྲུང་ནུས་ཤོག ། རྒྱ་ཆེན་སྤྱོད་དང་ཟབ་མོ་ལྟ་བའི་གཞུང༌། ། རྩེ་གཅིག་སྒོམ་པའི་ཡུལ་ལ་ཐོས་བསམ་དང༌། ། སྦྱངས་སྟོབས་དམན་པ་མིན་པས་ལུང་རྟོགས་ཀྱི། །
ཡོན་ཏན་མི་ཟད་གཏེར་དབང་འབྱོར་བར་ཤོག ། འགྲོ་ལ་སྙིང་བརྩེ་བྱང་ཆུབ་སེམས་ལྡན་པས། ། ཕ་རོལ་ཕྱིན་པ་དྲུག་དང་བསྡུ་དངོས་བཞིས། ། བསྐལ་པར་བསྒྲུབ་བྱའི་བསོད་ནམས་ཡེ་ཤེས་ཚོགས། ། དཔག་ཡས་ཆུ་གཏེར་ཆེན་པོའི་མཐར་སོན་ཤོག ། ཟབ་དང་རྒྱ་ཆེའི་ལས་བཟང་བྱེད་པོ་ཡིས། ། རིང་ནས་མངོན་པར་བསྐྲུན་པའི་དགེ་མཚན་དང༌། ། དཔེ་བྱད་བཟང་པོའི་ཁོ་ལག་རབ་རྫོགས་གང༌། ། མཐོང་དོན་ཆེ་བ་རྒྱལ་བའི་སྐུ་ཐོབ་ཤོག ། གང་དེའི་གསང་གསུམ་བཀོད་པ་དཔག་ཡས་ཀྱིས། །
མཐའ་ཡས་གདུལ་བྱའི་བློར་འཚམ་ཟབ་རྒྱ་ཆེའི། ། དམ་ཆོས་བདུད་རྩིའི་གསོས་ཀྱིས་ཐར་པ་དང༌། ། ཐམས་ཅད་མཁྱེན་པའི་སྲོག་འཚོར་བྱེད་པར་ཤོག ། སླར་ཡང་སྲིད་པ་ཇི་སྲིད་གནས་ཀྱི་བར། ། ལྷུན་གྲུབ་ཡིད་བཞིན་ནོར་བུ་དཔག་བསམ་ཤིང༌། ། ཇི་བཞིན་རྒྱུན་མི་ཆད་པའི་མཛད་པ་ཡིས། ། འགྲོ་ཁམས་དྲུག་གི་དོན་ཆེན་འབྱུང་བར་ཤོག ། གནས་སྐབས་བདེ་རྒྱུ་སྒྲུབ་ལ་བསྔོ་བའི་རྟེན། ། བདེ་བའི་དཔལ་ཕྲོག་བྲོ་རིགས་གདོན་བགེགས་ཀྱི། ། ཉེ་ཞོའི་མི་མཐུན་རྒུད་པའི་མུན་པ་དག །
དཀོན་མཆོག་གསུམ་གྱི་བྱིན་རླབས་འོད་བརྒྱ་པས། ། རེག་པའི་མོད་ལ་རབ་ཞི་བདེ་དགའི་དཔལ། ། ཅི་དགར་རྩེན་པའི་བཀྲ་ཤིས་དེང་འདིར་ཤོག ། ཅེས་པ་ཡེ་ནའི་དཔོན་ཚེ་རིང་སྐྱབས་ཡབ་སྲས་ནས། ཐར་པ་ཆེན་པོ་ཕྱོགས་སུ་རྒྱས་པའི་མདོ་དང་འོད་དཔག་མེད་པའི་མདོ་གཉིས། རིན་ཆེན་གསེར་སྦྱངས་ཁམས་ལས་གྲུབ་པའི་ཡི་གེར་བཞེངས་པའི་དགེ་ཚོགས་བྱང་ཆུབ་ཏུ་སྨིན་པའི་བསྔོ་བྱང་སྨོན་ལམ་རྣམ་གྲོལ་འཇུག་པའི་ཐེམ་སྐས་ཞེས་བྱ་བ་འདི་ནི། ཆོས་ལ་དད་ལྡན་སྦྱིན་པའི་བདག་པོ་དེ་ཉིད་ནས་བསྐུལ་ངོར། བནྡེ་ཚུལ་ཁྲིམས་རིན་ཆེན་ཞེས་བོད་པས་རབ་བྱུང་མེ་ཟླའི་ཐམས་ཅད་འདུལ་གྱི་བགྲང་གཞི་ཤར་བར། དཔལ་ལྷུན་གྲུབ་སྟེང་གི་རྒྱལ་ཁབ་ཀྱི་གྲགས་པའི་མུ་ཁྱུད་ཕྱོགས་སུ་ཉུང་བསྡུས་སུ་འཕྲལ་ལ་བྲིས་པ་ཀ་ལྱཱ་ཎ་ཝརྡྷཾ་བྷ་ཝ་ཏུ།། ༈ །།མཁན་ཆེན་ཆོས་ཀྱི་རྒྱལ་པོ་རིན་ཆེན་མི་འགྱུར་རྒྱལ་མཚན་པའི་ཞལ་སྔ་ནས།
སྒོམ་ཆེན་འདྲ་ཞིག་ངེས་འབྱུང་སྐྱེས་པའི་ཚིགས་བཅད་ཐོར་བུ་ཞིག་གཟིགས་པ་མཛད་པ་པོའང་མ་ངེས་ཤིང་ཚིག་འདི་དག་བཟང་དམན་ཅི་འདྲ་ཞེས་རྩེ་མཚར་དུ་བསྟན་རྒྱུ་གནང་བྱུང་བ་ན་འདི་ལྟར་སྣང་སྟེ། ཆོས་ཐོག་མར་འཚོལ་བའི་དཀའ་ལུགས་ལ། ། དེ་དབེན་པར་ཉམས་སུ་མ་བླངས་ན། ། ཕ་བླ་མ་རྣམས་ཀྱིས་ཐུགས་ཁྲེལ་ཞིང༌། ། རང་འགྱོད་པ་དྲག་པོས་འཆི་བར་སྣང༌། ། དཀྱིལ་ ༡ འཁོར་ཆེན་པོའི་དབང་བསྐུར་ནས། ། དམ་ཚིག་སྡོམ་པ་མི་བསྲུང་བར། ། རིམ་གཉིས་བསྒོམ་ཟེར་རྨི་ལམ་བཞིན། ། རྒྱལ་ ༢ སྲས་སྡོམ་པ་མི་བསྒྲུབ་པར། ། གསང་སྔགས་བསྒོམ་པ་འཆལ་བའི་ལུགས། །
སོ་ ༣ སོར་ཐར་པའི་མིང་མེད་པར། ། ལམ་མཆོག་མཐར་ཕྱིན་འདོད་པ་ནི། ། རི་བོ་མི་མཐོང་རྡུལ་མཐོང་བཞིན། ། རང་ ༤ གིས་ངན་འགྲོ་མི་ཁེགས་པའི། ། གཞན་བདེར་འདོད་པ་ཡ་རེ་མཚར། ། སྙིགས་ ༥ མའི་དུས་འདིར་བསོད་ནམས་ཤེས་རབ་ཆུང༌། ། དམ་ཆོས་མོད་པོ་ཤེས་པའི་སྐལ་བ་མེད། ། ཡི་གེ་དྲུག་ལ་མདོ་རྒྱུད་མ་ལུས་ཚང༌། ། རང་གཞན་བདེ་བའི་ལམ་ལ་ཅི་ནས་ཆུག ། ཁ་བ་ཅན་གྱི་ལྷ་མཆོག་སྤྱན་རས་གཟིགས། །
ཁྱད་པར་སྙིགས་མའི་དུས་འདིར་འགྲུབ་པར་གསུངས། ། སྙིགས་དུས་འགྲོ་བའི་སྡུག་བསྔལ་ཆེར་ལྟོས་ལ། ། འགྲོ་བའི་སྡུག་བསྔལ་ཞི་བའི་ཐབས་ལ་འདོད། ། ཡི་གེ་དྲུག་པ་ལན་གཅིག་ཐོས་པ་ཡང༌། ། མ་ལུས་སྡིག་པ་བྱང་པར་གསུངས་པས་ན། ། རང་གཞན་སྡིག་པའི་ཕུང་པོ་སྦྱང་བའི་ཕྱིར། ། རབ་ཏུ་གོ་ཆ་ཁྱོད་ཀྱིས་གྱོན། ། བཤད་ ༦ སྒྲུབ་རྣལ་མ་ཉམས་ལེན་མི་གདའ། ། ཡི་གེ་དྲུག་འདི་རང་གཙོ་བོ་གདའ། ། དམྱལ་ ༧ བ་ལ་ཁ་བཤད་མི་བྲིན་བསམ་པ་བཟང་བ་བྲིན། །
དམྱལ་ ༨ བ་མཁས་པ་མི་བྲིན་དད་པ་ཆེ་བ་དྲིན། ། ཞེས་བྲིས་སྣང་ངོ༌། ། དེ་དག་ལ་བཟང་དམན་དཔྱད་པའི་ལན་རྣམས་རིམ་པར་འདྲི་བ་ནི། དང་པོའི་ལན་ནི། དབང་ཐོབ་དམ་ཚིག་བསྲུང་དགོས་མོད། ། དམ་ཚིག་ལྟུང་བ་བྱུང་བ་འགའ། ། རིམ་གཉིས་བསྒོམ་པའི་སྔོན་འགྲོ་དང༌། ། དངོས་གཞིའི་སོར་ཆུད་འགྱུར་བའི་ཚུལ། ། མ་ཤེས་སྐྱོན་གྱིས་སྙིང་ཕུགས་འཚང༌། ། རིམ་གཉིས་བསྒོམ་པ་རྨི་ལམ་བཞིན། །
ཞེས་པ་རྨི་ལམ་སྒྱུ་མ་ལྟར། ། མ་ཡིན་ཁྱོད་ཀྱི་རིམ་གཉིས་དེ། ། རྟག་བརྟན་ཐེར་ཟུག་ཁས་འཆེས་པས། ། ཁྱོད་སྐུ་ད་ལྟར་འཁོར་བའི་གནས། ། གང་དུ་རྟག་བཞུགས་སྨྲ་དགོས་འགྱུར། ། གཉིས་པའི་ལན། འོ་ན་རྒྱལ་སྲས་སྡོམ་ལྡན་གྱིས། ། སྔགས་ཀྱི་དབང་བསྐུར་མ་ཐོབ་ཀྱང༌། ། གསང་སྔགས་བསྒོམ་རུང་ཁྱོད་སྨྲའམ། ། འདོད་ན་ཁྱོད་ཀྱང་འཆལ་བའམ། །
ཡང་ན་མི་ཤེས་ཤེས་མདོག་གི ། སྟོང་ཟོག་འཇའ་ཚོན་ལུགས་སྲོལ་ཟུང༌། ། གསུམ་པའི་ལན། སོ་ཐར་སྡོམ་པའི་འབྲས་བུ་ནི། ། མངོན་མཐོ་མཐོ་རིས་རྒྱུར་གསུངས་མོད། ། ལམ་མཆོག་མཐར་ཕྱིན་ཐམས་ཅད་མཁྱེན། ། ཐོབ་འདོད་ཁྱོད་ཀྱི་དབུ་ཐོག་ཏུ། ། རི་བོ་ལྟུང་ཡང་རྡུལ་མཐོང་བཞིན། ། བཞི་པའི་ལན། རྒྱལ་བའི་སྲས་པོ་ཞི་བ་ལྷས། །
གཞན་ཕན་འདོད་ལ་མཐུ་མེད་ཀྱང༌། ། དེ་ཡི་བསམ་པ་རྟག་ཏུ་བྱ། ། ཞེས་གསུངས་པའང་དྲན་པ་མཛོད། ལྔ་པའི་ལན། གལ་ཏེ་སྙིགས་དུས་ཡིན་ན་ཡང༌། ། དམ་ཆོས་ཤེས་སྐལ་མེད་དོན་ཅི། ། བསོད་ནམས་བསགས་དང་ཤེས་རབ་བསྐྱེད། ། མི་དགོས་པར་ཡང་ཚོགས་གཉིས་མཐར། ། ཕྱིན་གནས་ཐོབ་འདོད་ཁྱོད་ཀྱི་ལུགས། ། ཡིག་དྲུག་དང་ནི་སྤྱན་རས་གཟིགས། །
བཟང་རབ་སུས་ཀྱང་ཤེས་མོད་ཀྱི། ། དབང་ཐོབ་སྡོམ་ལྡན་མ་ཡིན་པས། ། གསང་སྔགས་རྒྱལ་པོ་ཡིག་དྲུག་དེ། ། སྐལ་བ་མེད་པས་བཟླས་གྱུར་ན། ། གསང་སྔགས་འཆལ་བར་མ་གྱུར་ཏམ། ། དྲུག་པའི་ལན། བཤད་སྒྲུབ་རྣལ་མ་མེད་གྱུར་ན། ། ཡིག་དྲུག་ཀྱང་ནི་བཤད་སྒྲུབ་ལ། ། མ་ལྟོས་རང་རྡོལ་བྱུང་བས་ཀྱང༌། ། སངས་རྒྱས་འགྲུབ་ན་ངོ་མཚར་ཆེ། །
བདུན་པའི་ལན། སྡིག་སྤོང་དགེ་སྒྲུབ་ཁ་བཤད་རྣམས། ། གཞན་གྱིས་བླང་དོར་ཤེས་ཕྱིར་ཡིན། ། དམྱལ་བའི་ཚོང་འདུས་བྲིན་ཕྱིར་མིན། ། བསམ་པ་བཟང་པོ་བྱང་ཆུབ་སེམས། ། བསྐྱེད་པ་བླ་མེད་བྱང་ཆུབ་ཀྱི། ། སྤྱོད་མཚོ་འགེངས་པའི་ཕྱིར་ཡིན་མོད། ། དམྱལ་བར་འགྲོ་བའི་ལམ་བརྒྱགས་མིན། ། དམྱལ་བར་བསམ་པ་བཟང་བྲིན་ཅེས། ། སྡུག་བསྔལ་མྱོང་དགོས་ལས་དེ་ཅི། །
རིག་པའི་གནས་ལྔར་མཁས་བྱས་རྣམས། ། ཐམས་ཅད་མཁྱེན་པ་འཐོབ་རྒྱུ་ལས། ། དམྱལ་བའི་བུན་སྐྱེད་མཐོང་བས་མིན། ། བརྒྱད་པའི་ལན། མཆོག་ལ་དད་གསུམ་བསྐྱེད་པ་ཡང༌། ། ཡོན་ཏན་རང་རྒྱུད་བསྐྱེད་ཕྱིར་ལས། ། དམྱལ་བར་འགྲོ་འདོད་དད་པ་མིན། ། དེ་ཕྱིར་སྒོམ་ཆེན་ཁྱོད་ཀྱིས་ཀྱང༌། ། ལུང་རིགས་ཐོས་པ་མེད་པའི་གཏམ། ། འདི་ལྟས་རང་གི་ནང་ཁྲོལ་རྣམས། །
ཕྱི་རོལ་འདོན་པ་མ་མཛད་ཅིག ། ཅེས་འདིའང་བནྡེ་ཚུལ་ཁྲིམས་རིན་ཆེན་པ་ཞེས་བྱ་བས་སྨྲས་པ་རྩེ་འཇོའི་ཚུལ་དུ་བྲིས་པའོ།། །། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
