གསུང་འབུམ། ཚུལ་ཁྲིམས་རིན་ཆེན།
པོད ༡༦༧
ཐུབ་པ་གནས་བརྟན་བཅུ་དྲུག་གི་བསྟོད་པ་ཨུཏྤ་ལའི་ཕྲེང་བ།
༼ཨ༽ ༄༅། །སཾཝརྞཎོཏྤལཱབལིནཱམམུནིསྠབཱིརཥོཌཤབིཧརཏིསྨ།།
༄༅། །ཐུབ་པ་གནས་བརྟན་བཅུ་དྲུག་གི་བསྟོད་པ་ཨུཏྤ་ལའི་ཕྲེང་བ་ཞེས་བྱ་བ་བཞུགས་སོ།། ༄། །སྡེབ་སྦྱོར་མཉམ་པའི་བྲྀཏྟ་སྐྱེ་འགྲོའི་སྤྱིའི་ངོ་མཚར་རྟོགས་བྱེད་ཀྱི་དགོངས་པར་པྲཱསྟཱ་ར་བཞི་སྟོང་གོ་དྲུག་མཆིས་པའི་ནང་གསེས་གཞུང་གིས་དངོས་སུམ་བསྟན་པ་ཨུདྡིཥྚ་དྲུག་བརྒྱ་ལྔ་པས་མཛེས་པར་བྱས་པའོ།། ༄༅། །སཽཀལྤཡཛམྦུདྭཱིཔམདྷྱཱམདྷརཤྴཽདྡྷཽདནཱཛཱཏཾཀརེབྷིརྡོདཤཾ དུརྦཱཙཀཱནྟཀྲྀཙྪསཾདྷརྨྨམུཁཱསཾཁྱོདྒྷཊཱིཀཿཀེཏཝེཤཱཀྱནམཿ ༄༅། །བསྐལ་པ་བཟང་པོའི་འཛམ་གླིང་དབུས་གྱུར་འཆང༌། ། ཟས་གཙང་སྲས་འཁྲུངས་བཅུ་གཉིས་མཛད་པ་ཡིས། ། སྨྲ་ངན་ཚར་གཅོད་ཡང་དག་ཆོས་ཀྱི་སྒོ། ། གྲངས་མེད་འབྱེད་པོ་ཤཱཀྱའི་ཏོག་ལ་འདུད། །
རྒྱལ་བས་ལུང་བསྟན་མ་བཟོད་མི་སྲུན་གྱིས། ། བཀུམས་པ་མ་རོའི་ལྟོ་བའི་པདྨར་སྐྱེས། ། སྦྱིན་པས་སྐྱེ་བོ་ཚིམ་བྱས་བདེ་གཤེགས་དྲུང༌། ། རབ་བྱུང་དགྲ་བཅོམ་ཡན་ལག་འབྱུང་ལ་འདུད། ། ཁྱིམ་བདག་རིགས་འཁྲུངས་གཞོན་ནུ་སྲིད་པ་འདི། ། སྡུག་བསྔལ་རང་བཞིན་གཟིགས་ནས་ཐུབ་མཆོག་ལ། ། མི་ཕྱེད་དད་པས་རབ་བྱུང་ཆོས་ཀུན་ལ། ། ཆོས་མིག་རྡུལ་བྲལ་མ་ཕམ་པ་ལ་འདུད། ། རིགས་མཆོག་བྲམ་ཟེ་ལས་འཁྲུངས་ཉི་མའི་གཉེན། ། ལེགས་གསུངས་དམ་པའི་ཆོས་འདུལ་དད་པ་ཡིས། །
རབ་ཏུ་བྱུང་ནས་ཟག་པའི་དགྲ་མངོན་བཅོམ། ། སེམས་ཅན་ཕན་མཛད་ནགས་ན་གནས་ལ་འདུད། ། ཚངས་པའི་བུ་རིགས་སྐྱེ་བའི་སྡོང་བུ་བཟུང༌། ། འཕགས་པ་མ་འགགས་པ་ལས་རབ་བྱུང་བརྙེས། ། རྒྱལ་བས་དམ་པའི་ཆོས་བསྟན་དུར་ཁྲོད་དུ། ། བསྒོམས་པས་རྣམ་གྲོལ་དུས་ལྡན་ཞབས་ལ་འདུད། ། བཏྶའི་རྒྱལ་བུ་རྒྱལ་སྲིད་ཆོས་མིན་གྱིས། ། སྐྱོང་མཐོང་ཡིད་འབྱུང་འཕགས་པ་ཀཱ་ཏྱཱ་ནར། ། རབ་བྱུང་གཏུམ་པོ་རབ་སྣང་དད་པར་བྱས། ། སྟོན་པས་བསྔགས་པ་རྡོ་རྗེ་མོ་བུར་འདུད། །
ཁ་ལོ་སྒྱུར་བ་ཤཱཀྱ་རབ་བཟངས་སྲས། ། མ་བྱུང་སྔོན་ནས་དབུལ་བར་དམ་བཅས་བཞིན། ། བདེ་གཤེགས་ལ་ཕུལ་རབ་བྱུང་དགྲ་བཅོམ་ཐོབ། ། རྫུ་འཕྲུལ་འགྲོ་འདུལ་བཟང་པོ་པ་ལ་འདུད། ། ཁྱིམ་བདག་རིགས་སུ་སྐྱེས་འཕྲལ་བསོད་ནམས་མཐུས། ། གསེར་གྱི་གླང་པོ་གསེར་གྱི་འབྱུང་གནས་བྱུང༌། ། གཞན་གྱིས་དབྲོག་ཏུ་མེད་དེ་སྤངས་ནས་ནི། ། སྟོན་པར་རབ་བྱུང་གསེར་བེའུ་ཅན་ལ་འདུད། ། བཱ་ར་དྭ་ཛའི་རིགས་ཀྱི་ནང་བློན་བུ། ། བསོད་ནམས་ལག་པར་གསེར་གྱི་དོང་ཙེ་འཇོ། །
སངས་རྒྱས་དགེ་འདུན་ཐབས་ཅིག་བཤོས་གཙང་བསྟབས། ། རབ་བྱུང་ཞི་ཐོབ་གསེར་ཅན་མཆོག་ལ་འདུད། ། བྲམ་ཟེའི་རིགས་སྐྱེས་སྔོན་བསགས་བསོད་ནམས་མཐུས། ། ནད་མེད་བདེ་ལྡན་རིག་བྱེད་ཕ་རོལ་སོན། ། ཐུབ་པ་མཐོང་འཕྲལ་གཏུན་རིའི་རྩེ་ལས་མཆོངས། ། དད་པས་རབ་བྱུང་བ་ཀུ་ལ་ལ་འདུད། ། ལོ་དྲུག་མངལ་བཞུགས་དོན་ཀུན་གྲུབ་པའི་སྲས། ། ཐེ་ཚོམ་ཆུར་བསྐྱུར་ཤིང་བལ་ལྟར་འཕྱོ་བས། ། ཡིད་ཆེས་ཐུབ་དབང་རྗེས་འབྲང་ཤཱ་རིའི་བུར། ། རབ་བྱུང་ཟག་ཟད་སྒྲ་གཅན་འཛིན་ལ་འདུད། །
ལམ་ཕྲན་བཟུང་བས་གེགས་བྲལ་བྲམ་ཟེའི་བུ། ། གཅེན་ལས་རབ་བྱུང་དབང་པོ་རྟུལ་བའི་ལས། ། ཕྱག་དར་གྱིས་སྦྱངས་རྡུལ་སྤོང་དྲི་སྤོང་དོན། ། དཔྱད་པས་རྣམ་གྲོལ་ལམ་ཕྲན་བརྟེན་ལ་འདུད། ། རིགས་འབྱོར་ཆེར་སྐྱེས་རྡོ་བའི་ཟས་དྲན་པས། ། བདེ་གཤེགས་ལ་བརྟེན་དགེ་སློང་དངོས་པོར་བསྒྲུབས། ། བསོད་སྙོམས་ཀྱིས་འཚོ་དྲེགས་ལྡན་མི་བདག་སོགས། ། འགྲོ་དོན་རབ་རྒྱས་བསོད་སྙོམས་ལེན་ལ་འདུད། ། ལམ་ཆེན་བཞི་མདོར་སྐྱེ་འཕགས་སྨོན་ལམ་མཐུས། ། འཚོ་བའི་གེགས་བྲལ་རིག་བྱེད་སློབ་དཔོན་གྱུར། །
འཁོར་ཚོགས་དང་བཅས་བསྟན་ལ་རབ་ཏུ་བྱུང༌། ། ཞི་བསིལ་གྱུར་པ་ལམ་ཆེན་བརྟེན་ལ་འདུད། ། རྒྱལ་བུ་རྒྱལ་ཐབས་སྐྱོང་ཕྱིར་སྡིག་པའི་ལས། ། མི་བཟད་སྤྱད་པས་འཁོར་གྱིས་བསྡིགས་པའི་ཚེ། ། སྟོན་པར་སྐྱབས་གསོལ་རབ་བྱུང་སྡིག་པ་སྦྱངས། ། དགྲ་བཅོམ་ལ་རེག་ཀླུ་ཡི་སྡེ་ལ་འདུད། ། འབྱོར་ལྡན་ཁྱིམ་བདག་རིགས་ཀྱི་གཙོ་བོའི་བུ། ། བདེ་གཤེགས་ཆོས་འཁོར་དང་པོ་བསྐོར་བའི་ཚེ། ། རབ་བྱུང་དགྲ་བཅོམ་ཉེ་བའི་ལྔ་སྡེ་ཡི། ། ཡ་གྱལ་འཕགས་པ་སྦེད་བྱེད་ཞབས་ལ་འདུད། །
པི་ལིནྡཱ་བུ་ཐུབ་དབང་རབ་བྱུང་བརྙེས། ། རང་དབོན་ཁྱེའུ་རྣམས་དང་ལྷ་འབངས་ནོར། ། ལྭ་བའི་གོས་རྣམས་ཆོམ་རྐུན་ཁྱེར་བརྩམ་ཚེ། ། རྫུ་འཕྲུལ་གྱིས་བཟློག་མི་ཕྱེད་པ་ལ་འདུད། ། ཧ་ལ་ཤན་རིར་གནས་བརྟན་ཚོགས་འཆག་ཚེ། ། ཕྱག་དར་གྱིས་མཚོན་དགྱེས་པའི་ཕྲིན་ལས་བསྒྲུབས། ། སྲོག་ཆགས་བསྲུང་ཕྱིར་སྤྲུལ་པའི་སྟག་མོ་འགྱེད། ། སངས་རྒྱས་ཞལ་མཐོང་དྷརྨ་ཏཱ་ལར་འདུད། ། དབུགས་འབྱིན་གྱུར་ཚེ་འོད་སྲུངས་སྐྱབས་སུ་སོང༌། ། བསླབ་གཞི་ལེགས་བླངས་སྨོན་ལམ་ལྷན་ཅིག་བཏབ། །
དེང་དུས་རྒྱལ་ཆེན་རིས་སྐྱེས་ཟས་གཙང་སྲས། ། དགྱེས་བསྐྱེད་བདེན་མཐོང་ཡུལ་འཁོར་སྲུང་ལ་འདུད། ། དབུགས་ཆེར་འབྱིན་ཚེ་འོད་སྲུངས་སྐྱབས་སུ་སོང༌། ། བསླབ་གཞི་ལེགས་བླངས་སྨོན་ལམ་མཉམ་བཏབ་མཐུས། ། དེང་དུས་རྒྱལ་ཆེན་རིས་སྐྱེས་ཤཱཀྱ་ཐུབ། ། དགྱེས་བསྐྱེད་བདེན་མཐོང་འཕགས་སྐྱེས་པོ་ལ་འདུད། ། འགྲོ་དབང་གྱུར་ཚེ་འོད་སྲུངས་སྐྱབས་སུ་སོང༌། ། བསླབ་གཞི་ལེགས་བླངས་སྨོན་ལམ་ལྷན་ཅིག་བཏབ། ། དེང་དུས་རྒྱལ་ཆེན་རིས་སྐྱེས་དེ་བཞིན་གཤེགས། ། དགྱེས་བསྐྱེད་བདེན་མཐོང་མིག་མི་བཟང་ལ་འདུད། །
གཙུག་དབང་གྱུར་ཚེ་འོད་སྲུངས་སྐྱབས་སུ་སོང༌། ། བསླབ་གཞི་ལེགས་བླངས་སྨོན་ལམ་མཉམ་བཏབ་མཐུས། ། དེང་དུས་རྒྱལ་ཆེན་རིས་སྐྱེས་ཤཱཀྱའི་གཙོ། ། དགྱེས་བསྐྱེད་བདེན་མཐོང་རྣམ་ཐོས་བུ་ལ་འདུད། ། རྒྱལ་པོ་བྲོ་འཚལ་གང་ཚེ་གསོལ་བཏབ་བཞིན། ། གནས་བརྟན་བཅུ་དྲུག་གིས་བྱོན་སྙུན་ལས་གྲོལ། ། དབྱར་གནས་སྤྱན་དྲངས་གཙང་ཁང་བརྩིགས་མཆོད་སོགས། ། སྐལ་བཟང་རྒྱ་ནག་ཐང་ཛུའི་ཛུང་ལ་བསྔགས། ། བདེ་གཤེགས་སྤྲུལ་པ་དགྲ་བཅོམ་བཅུ་དྲུག་ལ། ། རྟོགས་བརྗོད་ཚུལ་གྱིས་ཅུང་ཟད་བསྟོད་པའི་དགེ །
རྣམ་འདྲེན་བཞི་པའི་བསྟན་པ་དེར་འཛིན་བཅས། ། ནོར་འཛིན་ཀུན་ཏུ་ཁྱབ་པར་རྒྱལ་ཕྱིར་བསྔོ། ། ཐུབ་བསྟན་སྦྲང་རྩིའི་རྒྱལ་མཚན་བཞད་པ་ལས། ། མཁའ་མཉམ་ལུས་ཅན་རྐང་པ་དྲུག་ལྡན་སོགས། ། ཟབ་རྒྱས་ཆོས་ཚུལ་སྦྲང་རྩི་ལེན་བྱེད་ཅིང༌། ། ཀུན་དགའ་སར་པའི་འཕུར་ལྡིང་བསྒྱུར་བར་ཤོག ། བདག་ཀྱང་བྱང་ཆུབ་བར་གྱི་སྐྱེ་བ་ཀུན། ། ཚུལ་ཁྲིམས་དག་ལྡན་གཙུག་ལག་རབ་འབྱམས་ཀྱི། ། སྣང་བ་ཡོངས་སུ་བཟུང་ནས་རྒྱལ་བའི་བསྟན། ། གསལ་བྱེད་སྨྲ་བའི་ཉི་མ་མཆོག་གྱུར་ཅིག །
ཅེས་ཐུབ་པ་གནས་བརྟན་བཅུ་དྲུག་གི་བསྟོད་པ་ཨུཏྤལ་ཕྲེང་བ་ཞེས་བྱ་བ་འདི་ནི་གནས་བརྟན་བཅུ་དྲུག་གི་རྟོགས་བརྗོད་རི་མོར་འདྲི་བའི་ཚེ་མཚན་བྱང་དུ་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །སྭསྟི་བི་ཛ་ཡནྟུ། གང་ཞིག་མཐོང་བས་སྡུག་བསྔལ་ཀུན་འབྱུང་གི ། ཆུ་གཏེར་མཐའ་མེད་སྲིད་པས་ཡིད་འབྱུང་གང༌། ། བག་ཡོད་སྤྱོད་པའི་གྲུ་ཆེན་ལེགས་བཟུང་ནས། ། མངོན་མཐོ་ངེས་ལེགས་རིན་ཆེན་གླིང་བགྲོད་བྱེད། ། རྒྱལ་བས་ལེགས་གསུངས་ཆོས་འདུལ་གནས་མལ་གཞིར། ། ཉེར་བསྟན་སྲིད་པའི་འཁོར་ལོ་ཆ་ལྔ་པའི། ། གཟུགས་བརྙན་གྱིས་མཚན་གཙུག་ལག་ཁང་གི་སྒོ། ། ཐར་པར་འབོད་པའི་ཕོ་ཉ་དང་པོའི་འཕྲིན། །
འདི་བྲིས་དགེ་ཚོགས་བསྔོ་བའི་རྒྱང་གླུ་ཡིས། ། ལུས་ཅན་ཡིད་ཀྱི་རི་དྭགས་ཉེར་བཅིངས་ནས། ། ལྟར་སྣང་བདེ་བའི་སྨིག་རྒྱུར་མ་ཆགས་པར། ། བསླབ་གཞིའི་དགའ་ཚལ་འཇུག་པའི་རྒྱུར་གྱུར་ཅིག ། ཅེས་གཙུག་ལག་ཁང་གི་སྒོ་ཁང་དུ་འདྲི་བར་འོས་པ་སྲིད་པའི་འཁོར་ལོ་ཆ་ལྔ་པ་ཁ་བྱང་བཅས་འདི་བནྡེ་ཚུལ་ཁྲིམས་རིན་ཆེན་གྱིས་སུག་བྲིས་སུ་བགྱིས་པ་སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
