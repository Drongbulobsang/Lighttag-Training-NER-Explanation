གསུང་འབུམ། ཚུལ་ཁྲིམས་རིན་ཆེན།
པོད ༩༥
ཚེ་དཔག་མེད་འཆི་མེད་དཔལ་སྟེར་གྱི་ཚེ་སྒྲུབ་ཉམས་སུ་ལེན་ཚུལ་འཆི་མེད་བཅུད་ལེན།
༼ཇ༽ ༄༅། །གྲུབ་ཐོབ་ཐང་སྟོང་རྒྱལ་པོའི་ལུགས་ཀྱི་ཚེ་དཔག་མེད་འཆི་མེད་དཔལ་སྟེར་གྱི་ཚེ་སྒྲུབ་ཉམས་སུ་ལེན་ཚུལ་འཆི་མེད་བཅུད་ལེན་ཞེས་བྱ་བ་བཞུགས།། ཉི་ཤར་པདྨ་རཱ་གའི་དམར་མདངས་ཀྱི། ། དཀྱིལ་ནས་མངོན་པར་ཕྱུང་ལྟའི་བཅོམ་ལྡན་འདས། ། བསྒོམ་བཟླས་རྣལ་འབྱོར་ལ་བརྟེན་འཆི་མེད་ཚེ། ། སྒྲུབ་ཐབས་ཐང་སྟོང་རྒྱལ་པོའི་ལུགས་སྲོལ་འདྲི། ། འདིར་ཚེ་དཔག་མེད་འཆི་མེད་དཔལ་སྟེར་གྱི་སྒོ་ནས་ཚེ་སྒྲུབ་པ་ལ། སྦྱོར་བ། དངོས་གཞི། རྗེས་གསུམ་ལས།
དང་པོ་སྐྱབས་སུ་འགྲོ་བ་ནི། བདག་དང་མཁའ་མཉམ་འགྲོ་བ་མ་ལུས་པ། ། དེང་ནས་བྱང་ཆུབ་སྙིང་པོ་མཆིས་ཀྱི་བར། ། སངས་རྒྱས་ཆོས་དང་དགེ་འདུན་དཀོན་མཆོག་གསུམ། ། ཀུན་འདུས་རྩ་བ་གསུམ་ལ་སྐྱབས་སུ་མཆི། ། ལན་གསུམ་སོགས་ཅི་ནུས་དང༌། སེམས་བསྐྱེད་ནི། འགྲོ་ཀུན་སྡུག་བསྔལ་རྒྱ་མཚོ་ལས་གདོན་ཕྱིར། ། བདག་གིས་རྫོགས་པའི་བྱང་ཆུབ་བསྒྲུབ་པར་བྱ། ། གང་ཕྱིར་འཆི་བདག་བདུད་ལས་རྒྱལ་བྱེད་པའི། །
དཔག་མེད་ཚེ་ཡི་དངོས་གྲུབ་སྒྲུབ་ལ་འཇུག ། ཅེས་ལན་གསུམ། ཚོགས་བསགས་ནི། སྙིང་གའི་ཧྲཱིཿལས་འོད་ཀྱི་ལྕགས་ཀྱུ་འཕྲོས། ། རང་བཞིན་གནས་ནས་བླ་མ་ཚེ་དཔག་མེད། ། གཉིས་སུ་མེད་ལ་སངས་རྒྱས་སྲས་བཅས་ཀྱིས། ། ཀུན་ནས་བསྐོར་བ་བཛྲ་ས་མཱ་ཛཿས་སྤྱན་དྲངས། ན་མོ་གུ་རུ་ཨཱ་ཡུརྫྙཱ་ན་ས་པ་རི་ཝཱ་རེ་བྷྱཿཕྱག་བྱས། གུ་རུ་ཨཱ་ཡུརྫྙཱ་ན་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ་ནས་བཛྲ་ཤབྡ་ཨཱཿཧཱུྃ་གི་བར་གྱིས་མཆོད། དཀོན་མཆོག་གསུམ་ལ་སོགས་རྒྱུན་བཤགས་ལན་གསུམ་བྱ།
ཚོགས་བསགས་འདི་མི་ནུས་པས་སྐྱབས་སེམས་གཉིས་སུ་བསྡུར་བཏུབ་བོ། ། ཚད་མེད་ནི། མཁའ་མཉམ་སེམས་ཅན་བདེ་བ་རྒྱུར་བཅས་སྤྱོད། ། སྡུག་བསྔལ་ཀུན་འབྱུང་དག་དང་བྲལ་གྱུར་ཅིག ། སྡུག་བསྔལ་མེད་པའི་བདེར་གནས་ཕན་ཚུན་དག ། ཆགས་སྡང་མེད་པའི་བཏང་སྙོམས་གནས་གྱུར་ཅིག ། གཉིས་པ་ནི། ཨོཾ་སྭ་བྷཱ་ཝ་སོགས་བརྗོད་ལ། ཆོས་རྣམས་རང་བཞིན་སྤྲོས་བྲལ་དག་པའི་གདངས། ། མ་འགགས་དབང་སྔོན་ཞུན་མའི་ས་གཞིའི་དབུས། །
བཀོད་ལེགས་རྨ་བྱས་བཏེག་པའི་རིན་ཆེན་ཁྲི། ། ཆུ་སྐྱེས་རི་བོང་འཛིན་པའི་དཀྱིལ་འཁོར་སྟེང༌། ། ཧྲཱིཿལས་བདག་མདུན་དབྱེར་མེད་བཅོམ་ལྡན་འདས། ། ཚེ་དཔག་མེད་མགོན་ཉི་ཤར་བྱི་རུའི་རི། ། ཇི་བཞིན་དམར་འོད་འཕྲོ་བའི་མཉམ་གཞག་ཕྱག ། ཚེ་བཅུད་བདུད་རྩིས་གཏམས་པའི་བུམ་པ་བསྣམས། ། དབང་གཞུའི་དར་གོས་རིན་ཆེན་རྒྱན་གྱིས་སྤྲས། ། དགེ་མཚན་ལྷམ་མེར་རྡོ་རྗེའི་སྐྱིལ་ཀྲུང་བཞུགས། ། བླ་མ་ཐོ་བརྩེགས་སུ་བསྒོམ་ན། སྤྱི་བོར་སྐྱབས་མཆོག་དྲིན་ཆེན་ཆོས་རྗེ་གསུམ། །
ཚེ་སྦྱིན་མགོན་པོར་གསལ་བའི་གཙུག་ནས་ཡར། ། བཀྲ་ཤིས་ལྷུན་གྲུབ་རྨོར་ཆེན་ཐམས་ཅད་མཁྱེན། ། ངག་དབང་ལྷུན་གྲུབ་སངས་རྒྱས་ཕུན་ཚོགས་གཉིས། ། བསྟན་འཛིན་བཟང་པོ་ནམ་མཁའ་སངས་རྒྱས་གཉིས། ། བསོད་ནམས་ལྷུན་གྲུབ་ངག་ཆོས་དབང་ཕྱུག་དཔལ། ། ཉི་ཟླ་བཟང་པོ་ཀུན་བཟང་ཆོས་ཀྱི་ཉི། ། བརྩོན་འགྲུས་བཟང་པོ་པདྨ་སཾ་བྷ་ཝ། ། རྟ་མཆོག་ཚེ་དཔག་མེད་པ་སྣང་མཐའ་ཡས། ། ཐམས་ཅད་ཐོ་བརྩེགས་ཚུལ་གྱིས་བཞུགས་པར་གྱུར། ། ཞེས་སོ། །
ཡང་ན་ཀུན་འདུས་སམ་ཁྲོམ་ཚོགས་སུ་བསྒོམ་ན། སྤྱི་བོར་སྐྱབས་མཆོག་དྲིན་ཆེན་ཆོས་རྗེ་དང༌། ། དབྱེར་མེད་གྲུབ་པའི་དབང་ཕྱུག་ཐང་སྟོང་པ། ། སྨུག་ནག་ཁྲོ་འཛུམ་མཆོག་སྦྱིན་བུམ་པ་བསྣམས། ། ཐུགས་ཀར་འདབ་སྟོང་ལྟེ་བར་པདྨ་འབྱུང༌། ། རྡོ་རྗེ་ཐོད་པ་ཚེ་བུམ་མཁའ་དབྱུག་འཛིན། ། སྙན་ཞུ་ལ་སོགས་རང་ལུགས་ཆས་ཀྱིས་བཀླུབས། ། དེ་ཡི་ཐུགས་ཀར་ཚེ་དཔག་མེད་མགོན་དམར། ། མཉམ་གཞག་ཚེ་བུམ་འཛིན་པ་རྒྱན་རྫོགས་སྐུ། ། དེ་མདུན་རྟ་མཆོག་ཉི་མའི་འོད་ལྟར་འཚེར། །
ཞལ་གསུམ་ཕྱག་དྲུག་སྣ་ཚོགས་མཚོན་ཆས་བྲེལ། ། དྲག་པོའི་ཆས་ལྡན་ཞབས་བརྒྱད་ཀླུ་བརྒྱད་བརྫིས། ། མཐའ་སྐོར་བརྒྱུད་པའི་བླ་མས་བསྐོར་བར་གྱུར། ། ཅེས་དེ་གཉིས་གང་མོས་རེ་ཉམས་སུ་བླངས་མཐར། ཐུགས་ཀའི་འོད་ཀྱིས་བླ་མ་རྒྱལ་བ་སྲས། ། མ་ལུས་སྤྱན་དྲངས་དེ་དག་རོ་གཅིག་འདྲེས། ། དེ་རྣམས་ཐུགས་ཀའི་འོད་ཟེར་ཕོ་ཉ་ཡིས། ། རང་གི་བླ་ཚེ་མི་དང་མི་མིན་གྱིས། ། བརྐུས་ཕྲོགས་བཅོམ་དང་ཉམས་ཟད་འཐོར་བ་དང༌། ། འབྱུང་བཞི་སྣོད་བཅུད་སྐྱེ་འགྲོའི་བསོད་ནམས་ཚེ། །
རྒྱལ་བ་སྲས་བཅས་མཁྱེན་བརྩེ་ནུས་པའི་ཚོགས། ། འཆི་མེད་བསྐལ་པར་འཚོ་བྱེད་ཚེ་ཡི་བཅུད། ། ཕྱོགས་བཅུ་ཀུན་ནས་ཚུར་བསྡུས་སྤྱི་བོའི་ལྷ། ། བུམ་ནང་བཅས་པར་ཐིམ་ལ་གསོལ་བཏབ་པས། ། དེ་དག་སྐུ་ཡི་ཆ་དང་བུམ་ནང་ནས། ། ཚེ་ཆུའི་རྒྱུན་བབས་སྤྱི་བོའི་གཙུག་ནས་ཞུགས། ། ལུས་ཀུན་ཁྱབ་པས་ནད་གདོན་སྡིག་སྒྲིབ་དག ། འཆི་མེད་རྟག་བརྟན་ཚེ་ཡི་དངོས་གྲུབ་ཐོབ། ། ཅེས་དང༌། ཚེ་རིལ་ཚེ་ཆང་ཡོད་པའི་སྐབས་ཡིན་ན།
ཚེ་རྫས་རྣམས་སུའང་ཐིམ་པས་ནད་མེད་ཚེ། ། མི་ཤིགས་བསྐལ་པར་བརྟན་པའི་བཅུད་ལེན་གྱུར། ། ཅེས་བརྗོད་དོ། ། གསོལ་བ་འདེབས་པ་ནི། ཧྲཱིཿཧྲཱིཿསྣང་བ་མཐའ་ཡས་འགྲོ་ཀུན་རྗེས་སུ་འཛིན། ། ཚེ་དཔག་མེད་མགོན་སྒྲུབ་ལ་འཆི་མེད་སྟེར། ། རྟ་མགྲིན་དབང་རྒྱལ་འགྲོ་བའི་བར་ཆད་སེལ། ། པདྨ་འབྱུང་གནས་སྙིགས་དུས་འགྲོ་བའི་སྐྱབས། ། ཐང་སྟོང་རྒྱལ་པོར་གསོལ་བཏབ་བསླུ་བ་མེད། ། གསོལ་བ་འདེབས་སོ་འགལ་རྐྱེན་བར་ཆད་སོལ། །
བྱིན་གྱིས་རློབས་ཤིག་འཆི་མེད་དངོས་གྲུབ་སྩོལ། ། མཁས་བཙུན་གྲུབ་པ་ཀུན་སྤངས་ཆོས་ཀྱི་རྗེ། ། འཇམ་མགོན་གྲུབ་པའི་དཔའ་བོ་གྲོལ་མཆོག་སྡེ། ། ངག་གི་དབང་ཕྱུག་བརྙེས་པ་ཉི་ཟླ་བཟང༌། ། མཁས་བཙུན་ཆེན་པོ་དབང་ཕྱུག་དཔལ་བཟང་དང༌། ། ངག་དབང་ཆོས་གྲགས་གངས་ཅན་མཁས་པའི་རྗེ། ། གསོལ་བ་འདེབས་སོ་འགལ་རྐྱེན་བར་ཆད་སོལ། ། བྱིན་གྱིས་རློབས་ཤིག་འཆི་མེད་དངོས་གྲུབ་སྩོལ། ། ངག་དབང་ཀུན་དགའ་བསོད་ནམས་ལྷུན་གྲུབ་དང༌། ། འདྲེན་མཆོག་དམ་པ་ནམ་མཁའ་སངས་རྒྱས་ཞབས། །
ནམ་མཁའ་ ་་་་་ངོར་ནས་བརྒྱུད་པ། དཔལ་བཟང་མཁྱེན་རབ་བསྟན་འཛིན་བཟང༌། ། ངག་དབང་ལྷུན་གྲུབ་སངས་རྒྱས་ཕུན་ཚོགས་གཉིས། ་་་་་ ངོར་ནས་བརྒྱུད་པ། ངོར་ནས་བརྒྱུད་པ།་་་་་ བཀྲ་ཤིས་ལྷུན་གྲུབ་ཀུན་དགའ་ལྷུན་གྲུབ་ལ། ། གསོལ་བ་འདེབས་སོ་འགལ་རྐྱེན་བར་ཆད་སོལ། ། བྱིན་གྱིས་རློབས་ཤིག་འཆི་མེད་དངོས་གྲུབ་སྩོལ། ། ངག་དབང་ཀུན་ལེགས་དགེ་ལེགས་རྒྱལ་མཚན་དཔལ། ། ཚུལ་ཁྲིམས་རིན་ཆེན་རྣམ་གསུམ་ ་་་་་ངོར་ནས་བརྒྱུད་པ།
དབྱེར་མེད་པའི། ། སྐྱབས་ཡུལ་ཀུན་འདུས་དྲིན་ཆེན་ཆོས་རྗེ་སོགས། ། དངོས་བརྒྱུད་བླ་མ་བྱིན་རླབས་འབྱུང་གནས་དང༌། ། ཡི་དམ་མཁའ་འགྲོ་ཆོས་སྐྱོང་སྲུང་མ་ལ། ། གསོལ་བ་འདེབས་སོ་འགལ་རྐྱེན་བར་ཆད་སོལ། ། བྱིན་གྱིས་རློབས་ཤིག་འཆི་མེད་དངོས་གྲུབ་སྩོལ། ། ཞེས་པའི་རྒྱས་པའམ་མི་ནུས་ན། ཐང་སྟོང་རྒྱལ་པོར་གསོལ་བཏབ་བསླུ་བ་མེད། ། ཅེས་པ་དང༌། དངོས་བརྒྱུད་བླ་མ་བྱིན་རླབས་འབྱུང་གནས་སོགས་དང་སྦྲེལ་ལོ། ་་་་་
དེ་ནས་སྔར་གྱི་ཚེ་བཅུད་སྡུད་པའི་དམིགས་པ་དེ་ཡང་ཡང་གསལ་འདེབས་བཞིན་པས། ཨོཾ་ཨཱཿཧཱུྃ་ཧྲཱིཿཧྲཱིཿབཛྲ་གུ་རུ་པདྨ་སིདྡྷི་པུཎྱ་ཛྙཱ་ན་ཨཱ་ཡུ་སིདྡྷི་ཛཿ ཞེས་པའི་སྔགས་གྲངས་ཅི་ནུས་བཟླས་མཐར། རྩ་བརྒྱུད་བླ་མ་ཡི་དམ་མཁའ་འགྲོ་ཡི། ། མཐུ་དང་ནུས་པ་བྱིན་རླབས་དཔུང་བསྐྱེད་ལ། ། འགལ་རྐྱེན་ནད་གདོན་བར་ཆད་ཞི་བ་དང༌། ། འཆི་མེད་ཚེ་དང་ཡེ་ཤེས་དངོས་གྲུབ་སྩོལ། ། འཆི་མེད་ཚེ་ཡི་དཔལ་ལ་ལོངས་སྤྱོད་ཅིང༌། ། རིག་པའི་བློ་དང་རྣམ་འབྱེད་བློ་གྲོས་དང༌། ། སྲིད་དང་ཞི་བའི་དཔལ་འབྱོར་གང་ལགས་པ། །
དེ་ཀུན་ལྷུན་གྱིས་གྲུབ་པར་མཛད་དུ་གསོལ། ། དེ་ལྟར་གསོལ་བཏབ་སྤྱི་བོའི་ལྷ་ཚོགས་རྣམས། ། བདུད་རྩིར་ཞུ་ནས་རྩ་བའི་བླ་མར་ཐིམ། ། དེ་ཡང་འཆི་མེད་བདུད་རྩིའི་ཆུ་རྒྱུན་གྱུར། ། རང་ལ་ཐིམ་པས་ཚེ་ཡི་རིག་འཛིན་བརྙེས། ། ཞེས་བརྗོད་ལ་བླ་མ་ཡི་དམ་རང་སེམས་གསུམ་དབྱེར་མི་ཕྱེད་པར་རོ་གཅིག་ཏུ་འདྲེས་པའི་ངང་དུ་ཅུང་ཟད་མཉམ་པར་འཇོག་གོ ། གསུམ་པ་ནི། དེ་ལས་ལྡང་ནས་གཏོར་མ་འབུལ་བ་དང་མ་འབྲེལ་ན། གནས་གསུམ་དུ་ཨོཾ་ཨཱཿཧཱུྃ་བསམས་ལ། དགེ་བ་འདི་ཡིས་བདག་སོགས་སེམས་ཅན་རྣམས། །
ཚེ་འདིར་ཚེ་རིང་ནད་མེད་དམ་ཆོས་སྤྱོད། ། མཐར་ཐུག་ཚེ་དཔག་མེད་མགོན་མངོན་གྱུར་ནས། ། འགྲོ་ཀུན་དེ་ཡི་གོ་འཕང་འཁྲིད་པར་ཤོག ། ཅེས་དགེ་བ་བསྔོ། བསྙེན་པ་སོགས་ཀྱི་སྐབས་གཏོར་མ་འབུལ་བ་ནི། རང་མདུན་བསྐྱེད་ལས་བྱེ་བའི་ཚེ་དཔག་ཏུ་མེད་པར་གསལ་བས། གཏོར་མ་བྱིན་རླབས་ནི། ཨོཾ་བཛྲ་ཨ་མྲྀ་ཏས་བསང༌། ཨོཾ་གྱིས་ཆོས་རྣམས་སྟོང་པར་སྦྱངས་པའི་ངང༌། ། ཨཱཿལས་ཡེ་ཤེས་ཐོད་པ་ཆེས་ཡངས་པར། །
ཧཱུྃ་ལས་ཤ་ལྔ་བདུད་རྩི་ཡེ་ཤེས་ལྔ། ། ཧོཿཡིས་དབྱེར་མེད་བདུད་རྩིའི་རྒྱ་མཚོར་གྱུར། ། ལྷའི་ལྗགས་རྡོ་རྗེའི་སྦུ་གུས་གཏོར་མའི་བཅུད་དྲངས་ཏེ་བཞེས་པར་བསམས་ལ། ཨོཾ་གུ་རུ་ཨ་པ་རི་མི་ཏ་ཨཱ་ཡུརྫྙཱ་ན་ཨི་དཾ་བ་ལིནྟ་ཁ་ཁ་ཁཱ་ཧི་ཁཱ་ཧི། ཞེས་ལན་གསུམ་གྱིས་མཚན་སྔགས་དེ་ལ་བཛྲ་ཨརྒྷཾ་སོགས་བཏགས་པའི་ཉེར་སྤྱོད་དང༌། འབྲུ་གསུམ་གྱིས་ནང་མཆོད་ཕུལ་ལ། འཇིག་རྟེན་འདྲེན་པའི་གཙོ་བོ་སོགས་ཀྱིས་བསྟོད་ལ། བཅོམ་ལྡན་བདག་སོགས་བྱང་ཆུབ་སྒྲུབ་པའི་ཚེ། ། བསོད་ནམས་བློ་གྲོས་འཕེལ་རྒྱས་དངོས་གྲུབ་སྩོལ། ། མཁའ་འགྲོ་སྤྱིའི་གཏོར་མ་ནི།
འབྲུ་གསུམ་གྱིས་བྱིན་རླབས་བྱས། ཕེཾ་བཛྲ་ཨ་ར་ལི་ཧོཿ ཛཿཧཱུྃ་བཾ་ཧོཿ ཌཱ་ཀི་ནི་ས་མ་ཡ་སྟྭཾ། དྲྀ་ཤྱ་ཧོཿས་སྤྱན་དྲངས་ལ། ཨོཾ་ཨ་ཀཱ་རོ་སོགས་བཏགས་པ་ལན་གསུམ་གྱིས་ཕུལ། ཨོཾ་ཨརྒྷཾ་སོགས་ཕྱི་ནང་གི་མཆོད་པས་མཆོད་ལ། མཆོད་སྦྱིན་གཏོར་མ་འདི་བཞེས་ནས། ཀུན་འགྲུབ་མཛོད་ཀྱི་བར་དང༌། མ་འབྱོར་པ་སོགས་ཀྱིས་ནོངས་པ་བཤགས།
ཨོཾ་བཛྲ་མུཿ། མཁའ་འགྲོའི་ཚོགས་རང་གནས་སུ་གཤེགས་པར་བསམས་ལ། གནས་གསུམ་བསྲུང་ཞིང་དགེ་བ་བསྔོ་བ་རྣམས་བྱའོ། ། དེ་ལྟ་བུའི་རིམ་པས་བསྙེན་པ་བཞི་འབུམ་ལ་སོགས་པ་བྱས་པས། དུས་འཛིན་གྱི་ཆད་པ་ལས་གྲོལ་བར་འགྱུར་བ་མྱོང་བས་གྲུབ་པའོ། ། བཀའ་གཏེར་གདམས་པའི་འཆི་མེད་བཅུད་ལེན་གྱིས། ། ན་རྒས་དབེན་པའི་རིང་འཚོར་སྒྲུབ་པའི་ཐབས། ། བདག་བློའི་ཆུ་གཏེར་བསྲུབས་ལས་ཕྱུང་བ་ཡི། ། དགེ་བས་འགྲོ་རྣམས་ཚངས་པའི་ཚེ་ཐོབ་ཤོག ། ཅེས་གྲུབ་ཐོབ་ཐང་སྟོང་རྒྱལ་པོའི་ལུགས་ཀྱི་ཚེ་དཔག་མེད་འཆི་མེད་དཔལ་སྟེར་གྱི།
ཚེ་སྒྲུབ་ཉམས་སུ་ལེན་ཚུལ་འཆི་མེད་བཅུད་ལེན་ཞེས་བྱ་བ་འདི་ནི། གཙུག་ལག་ཀུན་གཟིགས་བླ་མ་བདེ་འབྱུང་རྣམ་པར་རོལ་པའམ། མདོ་རྒྱུད་རྒྱ་མཚོ་པའི་བཀས་བསྐུལ་ངོར། བནྡེ་ཚུལ་ཁྲིམས་རིན་ཆེན་དུ་བོད་པས། ས་དཀར་བསམ་འགྲུབ་གླིང་དུ་བྲིས་པ་བི་ཛ་ཡ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
