གསུང་འབུམ། ཚུལ་ཁྲིམས་རིན་ཆེན།
པོད ༡༥༥
གཏན་འཇོག་གི་ཡི་གེ་འགྱུར་མེད་དྲང་ཐིག
༼ཏ༽ ༄༅། །གཏན་འཇོག་གི་ཡི་གེ་འགྱུར་མེད་དྲང་ཐིག་ཅེས་བྱ་བ་བཞུགས།། སྟོབས་བཅུ་མངའ་བའི་དབང་ཕྱུག་རྫོགས་སངས་རྒྱས། ། རང་ཉིད་བཀའ་དོན་མཁས་པའི་ཚུལ་གསུམ་གྱིས། ། འགྲེལ་བྱེད་ལྷ་རིག་སྐྱེ་བར་རིམ་ཟློས་པ། ། བསྟན་པའི་སྣང་བྱེད་གོང་མ་རྣམ་ལྔར་འདུད། ། ཕྱི་ནང་རིག་པའི་གཞུང་གི་དག་བྱེད་རྒྱུན། ། ཇི་སྙེད་མཁྱེན་པའི་གསུས་པར་བསྐྱིལ་ཏེ་སླར། ། ལེགས་བཤད་ཡན་ལག་བརྒྱད་ལྡན་ཐར་པའི་སྲོག ། བརྟན་བྱེད་ཨེ་ཝཾ་པར་གྲགས་དྲང་སྲོང་ཆེ། །
མགོན་དེའི་རྒྱལ་ཚབ་རིམ་བྱོན་ཆོས་རྣམས་ལ། ། ཆོས་མིག་དྲི་མེད་ཐོབ་པ་ཐམས་ཅད་ཀྱི། ། དྲིན་ལས་ལེགས་བྲིས་གྲོང་བཞིན་བླ་ནས་བླར། ། འདེགས་པའི་སྙིང་སྟོབས་ལྷུན་པོའི་སྤུན་ཟླ་ཅན། ། སྡེ་དགེ་ས་སྐྱོང་རིམ་བྱོན་བསྔགས་པའི་འོས། ། འགྲོ་ལ་སྙིང་རྗེ་རབ་རྒྱས་རྒྱལ་བའི་སྲས། ། བསོད་ནམས་མཐུ་ཆེན་རྒྱལ་པོའི་སྐྱེ་བ་བཟུང༌། ། བརྩེ་དང་བློཾ་གྲོཾས་རབ་རྒྱས་ཕྲིན་ལས་ཀྱིས། ། རྒྱཾ་མཚོཾའི་གོས་ཡངས་ཁྱབ་པ་མི་ཡི་རྗེ། ། སྔོན་བསགས་ལས་དབང་གདུགས་དཀར་ཀུན་གྱི་བླར། །
འཕྱོ་བའི་གྲིབ་མར་ངལ་བསོས་སྒོམ་ཆེན་པས། ། ལྷ་དེའི་སྐུ་དྲིན་ལས་ཐོབ་དངོས་རྫས་རྣམས། ། འབྲེལ་ཐོགས་རྒྱུད་དུ་བསོད་ནམས་ཚོགས་རྫོགས་ཕྱིར། ། དགེ་འདུན་བསྙེན་བཀུར་སྟོབ་བྱེད་སྤྱི་ལས་པར། ། ལོ་དུས་དཀོན་མཆོག་མཆོད་རྟེན་གཏན་འཇོག་རྣམས། ། མི་བདག་བཀའ་ཐམ་མཚམས་སྤྲིན་དང་འགྲོགས་པའི། ། འཕྱུགས་མེད་ཡི་གེའི་རི་དྭགས་རྟགས་ཅན་ངོམ། ། དེའང་བཅོམ་ལྡན་ཤཱཀྱ་སེང་གེའི་བསྟན་པ་རིན་པོ་ཆེའི་ནང་གསེལ་རྗེ་བཙུན་ས་སྐྱ་པ་ཞེས་ཡོངས་སུ་གྲགས་པ་སྟེ། དེའི་རིང་ལུགས་འཆང་བ་རྒྱུ་སྐར་ཁྲོད་ཀྱི་ཀུན་ཕན་དཀྱིལ་འཁོར་ལྟ་བུ་ནི། རྒྱལ་བས་ལུང་བསྟན་པའི་རྒྱལ་ཚབ་རྡོ་རྗེ་འཆང་ཀུན་དགའ་བཟང་པོ་པ་དེ་ཉིད་ཀྱི་ཆོས་སྒོར་ཞུགས་པའི་སྒོམ་ཆེན་སངས་རྒྱས་བསྟན་འཛིན་པ་བདག་མཁས་ཤིང་གྲུབ་པའི་བསྟན་འཛིན་སྐྱེས་བུ་མང་པོ་ལས་ལེགས་གསུངས་ཟབ་རྒྱས་དམ་པའི་ཆོས་ཀྱི་བགོ་སྐལ་མ་ཉུང་ཙམ་ཐོབ།
ཐོབ་པ་རྣམས་ཀྱང་ཉམས་ལེན་གྱི་འབྲེལ་པ་འཇོག་ཕྱིར། སྒྲུབ་གནས་དབེན་གནས་རྣམས་སུ་འཚོ་བ་ངན་ངོན་ཙམ་ལ་བློ་བཀུག་ནས་དགེ་སྦྱོར་ལྷུར་བགྱིས་པ་ན། ས་སྐྱོང་བྱང་ཆུབ་སེམས་དཔའ་ལྕམ་དྲལ་གྱི་སྙན་དབང་དུ་ངེས་པར་བརྟེན། བྱམས་བརྩེའི་སྤྱན་རས་ཀྱི་གཟིགས་པས་ལྷུང་བའི་གནང་སྦྱིན་གྱ་ནོམ་པ་སྩལ་བར་བརྟེན་པའི་སྐུ་རིམ་ཞབས་བརྟན་གྱི་བསྙེན་མཚམས་འགའ་ཞིག་བགྱིས་པ་དང༌། སྐབས་རེར་སྐུ་རྩར་བཅར་ཏེ། ས་དབང་དམ་པ་ཉིད་གཙང་དབུས་ཕྱོགས་སུ་ཆིབས་ཀྱི་ཁ་ལོ་བསྒྱུར་བ་ནའང་སྐུ་སྲུང་གི་རིམ་གྲོ་པའི་ཚུལ་དུ་ཁྲིད་ཅིང་སྐལ་བ་བཟང་པོ་ཐོབ་པའི་བདག་རྐྱེན་རྣམས་གཟུགས་སུ་བགྱིར་བཏུབ་ན། རྒྱ་མཚོ་ཆེན་པོ་ཆུའི་ཕུང་པོའི་ཚད་ཀྱིས་འགྲན་མི་ནུས་པ་མ་མཆིས་པར་སྩལ། རེས་འགའ་སིང་རྣམ་བྲག་གི་རི་ཁྲོད་དུ་དགེ་སྦྱོར་བྱེད་ཅིང་སྡོད་ཆོག་པར་གནང་བ་སོགས་བདག་རྐྱེན་སྩལ་བའི་རྒྱུས། ལྷུན་པོའི་ངོས་ལ་བརྟེན་པའི་འདབ་ཆགས་གསེར་གྱི་ཁ་དོག་ཏུ་སྣང་བ་ལྟར། སྦྱིན་པའི་བདག་པོ་གཞན་དག་ནས་ཀྱང་གསོན་གཤིན་རྣམས་ཀྱི་ཆེད་དུ།
དབང་བསྐུར་རྗེས་གནང་རིང་འཚོའི་ཆོ་ག་བགྱིས་པ་རྣམས་ཀྱི་ཡོན་འབུལ་དུ་བྱིན་པའི་དཀོར་རྫས་དང༌། ས་ཞིང་ཐོར་བུ་ཡོད་པ་རྣམས་ཆུད་མི་འཛའ་བར། དཀོན་མཆོག་མཆོད་པའི་རྟེན་དུ་འགྲོ་བ་བྱུང་ན། རྩ་བརྒྱུད་ཀྱི་དཔལ་ལྡན་བླ་མ་གོང་མ་ཟབ་ཞི་ཆོས་དབྱིངས་སུ་གཟུགས་སྐུའི་སྤྲོས་པ་བརྟུལ་བའི་ཚུལ་བསྟན་པ་རྣམས་དང༌། བསྟན་པ་རྒྱས་པའི་དཔུང་གཉེན་དུ་གྱུར་པའི་སྡེ་དགེ་ས་སྐྱོང་ཡབ་མེས་གང་དག་བྱོན་པ་རྣམས་དང་བཅས་པའི་ཐུགས་དགོངས་རྫོགས་པ་དང༌། ད་ལྟར་ཞལ་བཞུགས་ཤིང་རྒྱལ་བ་སྲས་དང་བཅས་པའི་བསྟན་པ་རིན་པོ་ཆེའི་དབུ་འཕང་སྲིད་རྩེར་འདེགས་པའི་ལྷག་བསམ་གྱི་ཁོ་ལག་རྫོགས་ཤིང༌། གཅིག་ཏུ་སྡེ་བཞི་དགེ་བཅུའི་དཔལ་གྱིས་མངོན་པར་མཐོ་བའི་རྒྱལ་སྲིད་བསྐལ་པ་ནམ་གནས་ཀྱི་བར་དུ་བརྟན་པར་བགྱིད་པའི་ཁུར་ཆེན་འདེགས་ཕྱིར། མི་འགྱུར་གསེར་གྱི་ཁྲི་ལ་མངའ་བསྒྱུར་ཞིང་བྱམས་དང་བརྩེ་བའི་དབང་ཕྱུག་རྒྱལ་བའི་སྲས་ཆེན་ས་སྐྱོང་བློ་གྲོས་རྒྱ་མཚོ་ཞེས་ཡོངས་སུ་གྲགས་པའི་ཡི་གེའི་ཟླ་འོད་དཀར་པོའི་སྣང་བས་ཕྱོགས་ཀྱི་དཀྱིལ་འཁོར་འགེངས་པ་ཁུ་དབོན་བཅས་པའི་ཞབས་ཟུང་ཁྲི་འཕང་དུ་བསྐལ་པར་བརྟན་ཅིང་ཆོས་སྲིད་ཕྲིན་ལས་ཀྱི་འཁོར་ལོས་ཕྱོགས་བྲལ་དུ་བགྲོད་པའི་ཕྱིར་དང༌། བདག་ལ་རེ་ལྟོས་བཅས་པའི་སྦྱིན་བདག་གསོན་གཤིན་འབྲེལ་ཐོགས་རྣམས་ཀྱི་རྒྱུད་ལ་ཚོགས་གཉིས་རྫོགས་པའི་ཆེད་དུ། དཔལ་ལྷུན་གྲུབ་སྟེང་གི་གཙུག་ལག་ཁང་མཐོང་ན་མངོན་པར་དགའ་བ་གང་དེར།
དགེ་འདུན་འདུས་པ་མང་ཚོགས་ཀྱིས་ལོ་རེ་བཞིན་དུ་ཧོར་ཟླ་བཞི་པའི་ཚེས་བརྒྱད་ཀྱི་ཉིན་ཀུན་རིག་རྩ་བའི་དཀྱིལ་འཁོར་སྒྲུབ་མཆོད་ཆོ་ག་སྟོང་ཚར་རེ་གསུང་བསྐུལ་ཞུ་བའི་ཐོག ཇ་ཐུག་བཅུ་བཞི་རེ་སྟོབ་པ་དང༌། ཡོན་འབུལ་ལ་དུ་བ་རེ་འགྱེད་པ་དང༌། དཀྱིལ་འཁོར་མཆོད་ཆས་དང༌། ཉེར་སྤྱོད་བདུན་ཚར་རེའི་ཆས་སུ། མར་རྒྱ་དོ། རྩམ་པ་ཞོ་གཉིས། ནས་འདོང་ཉི་ཤུ་རྩ་ལྔ་རེ་སྤྲོད་པ་བཅས་དགོས་རྒྱུའི་རྟེན། དཀར་ཆེན་སྤྱི་པ་གཅིག་ནས་གཅིག་ཏུ་རྩིས་སྤྲད་དགོས་རྒྱུའི་རྟེན་འཇོག་ལ། ཞེས་པ་ནས་འདིར་དངོས་རྫས་སོགས་བྲི།
འདིར་སྨྲས་པ། དད་དང་འབྱོར་ལྡན་འདབ་སྟོང་སྐྱེད་ཚལ་ལས། ། ཆོས་མཐུན་སྤྱོད་པའི་སྦྲང་རྩིའི་མགྲིན་སྙན་གྱིས། ། འབད་པས་བསགས་པའི་དངོས་འབྱོར་ཟས་ཁམ་དག ། མཆོད་སྤྲིན་འདོད་ཡོན་བསྐལ་པར་འབྱུང་རྒྱུར་བསྐྲུན། ། དགེ་ཚོགས་ལུང་རིགས་མན་ངག་སྨྲ་བའི་མཆོག ། བྱེ་བས་ལན་བརྒྱར་བསྔགས་པ་ས་སྐྱ་པ། ། ཨེ་ཝཾ་ཡི་གེས་མཚན་བསྟན་ལྷན་ཅིག་ཉིད། ། བཤད་སྒྲུབ་ཕྲིན་ལས་ཕྱོགས་བཅུར་རྒྱས་ཕྱིར་བསྔོ། ། གང་དེའི་ལུགས་བཟང་ཟླ་ཚེས་གཙུག་ན་འཛིན། །
སྡེ་བཞིའི་དཔལ་འབྱོར་རལ་པ་མཐའ་མེད་བརྗིད། ། དགེ་བཅུར་སྤྱོད་པའི་ས་སྐྱོང་དཔལ་གྱི་མགྲིན། ། ཆབ་འབངས་ལེགས་བྲིས་མགོན་དུ་རྒྱལ་གྱུར་ཅིག ། སངས་རྒྱས་བསྟན་པའི་ཡང་སྙིང་འཛིན་པ་བདག ། གཞན་དོན་བླ་ན་མེད་པའི་བྱང་ཆུབ་ཆེ། ། མངོན་འདོད་དམ་བཅའི་རི་མོ་སྙིང་ག་ལ། ། བྲིས་དོན་སྙིང་པོས་ནམ་ཡང་མི་སྟོང་ཤོག ། རེ་ཞིག་སྨོན་པའི་གནས་མངོན་མ་གྱུར་པ། ། དེ་སྲིད་དལ་རྟེན་བླ་མ་ལྷག་པའི་ལྷ། ། འབྲལ་མེད་བྱང་ཆུབ་སྤྱོད་པ་རྨད་བྱུང་གིས། །
འབྲེལ་ཐོགས་འགྲོ་བ་ལེགས་ལམ་འཁྲིད་པར་ཤོག ། གོང་གསལ་གཏན་ཚིགས་འདི་རྣམས་དཀར་ཆེན་སྤྱི་བ་གཅིག་ནས་གཅིག་ཏུ་རྩིས་སྤྲོད་བྱ་དགོས་རྒྱུ་དང༌། འདས་བཞུགས་གསོན་གཤིན་མང་པོའི་ཆེད་དུ་དམིགས་པའི་ཀུན་རིག་སྟོང་ཆོག་གཏང་སྒོ་བཅས། དུས་ཚོད་ཚེས་གྲངས་ཅུང་ཟད་ཀྱང་མ་འཛོལ་བར་བྱེད་དགོས་གཏན་ཚིགས་འགྱུར་མེད་མེ་ཁྱི་ཟླ་ཚེས་ལ་དཔལ་ལྷུན་གྲུབ་སྟེང་གི་རྒྱལ་ཁབ་ནས་ཞེས་བཀའ་ཐམ་མོ། ། ཞེས་པ་འདིའང་བླ་མ་སྒོམ་ཆེན་སངས་རྒྱས་བསྟན་འཛིན་པའི་ཐུགས་བཞེད་བཞིན་གཏན་འཇོག་གི་ཡི་གེ་འགྱུར་མེད་དྲང་ཐིག་ཅེས་བྱ་བ་ཚུལ་རིན་གྱིས་སོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
