གསུང་འབུམ། ཚུལ་ཁྲིམས་རིན་ཆེན།
པོད ༡༣༩
མཁན་ཆེན་རིན་ཆེན་མི་འགྱུར་རྒྱལ་མཚན་པར་རྗེས་གནང་ཞུ་དུས་ཀྱི་འབུལ་ཡིག
༼ཉ༽ ༄༅། །མཁན་ཆེན་རིན་ཆེན་མི་འགྱུར་རྒྱལ་མཚན་པར་རྗེས་གནང་ཞུ་དུས་ཀྱི་འབུལ་ཡིག་བཞུགས་སོ།། ཕྱོགས་བཅུ་རྣམ་འདྲེན་ཡོན་ཏན་མཚོ། ། སྨོན་ལམ་རྨད་བྱུང་མནྡཱ་རས། ། བསྲུབས་སྐྱེས་གདན་གསུམ་རྫོགས་པའི་ལྷ། ། སྐྱེ་དགུའི་གདུང་སེལ་རྒྱལ་གྱུར་ཅིག ། རྒྱལ་རྣམས་ཡོན་ཏན་བཀོད་པའི་ཞིང༌། ། ཁྱོད་སྐུའི་བ་སྤུའི་གར་སྟོན་པའི། ། ཐུབ་ཆོད་འདི་ལྟས་མར་གྱུར་འགྲོ། ། ཐ་མལ་མཁྱེན་པ་བཟོད་ལགས་གྲང༌། །
ལུས་ཅན་སྲིད་པའི་སྡུག་བསྔལ་ལས། ། གདོན་པའི་ཆོ་ག་སྡོམ་གསུམ་གྱི། ། བསིལ་བའི་གྲོང་འཁྲིད་ལེགས་འདོམས་པས། ། ཆར་ལྡན་སྤྲིན་གྱི་གདུང་སྐྱོབ་འགྲན། ། བརྩེ་དང་བྱང་ཆུབ་སེམས་ཀྱིས་ཐུགས། ། ཤིན་ཏུ་མཉེས་པར་བྱས་མིན་ན། ། རིས་བྲལ་ཡིད་ཅན་ཐུགས་རྗེ་ཆེས། ། གཞར་ཡང་མི་གཏོང་འཆིང་འདི་ཅི། ། དཔག་ཡས་མཁྱེན་བརྩེ་ནུས་མཐའ་དེ། ། བལྟ་འདོད་གྲགས་པའི་མུ་ཁྱུད་ཀྱིས། །
ལྟ་བྱེད་སྟོང་སྤྲུལ་བཙལ་མ་མངོན། ། ས་སྲུངས་སྟེགས་ལ་དུབ་བམ་སྙམ། ། རྒྱལ་བའི་རིང་ལུགས་བསྐྱངས་པའི་ཚུལ། ། ཚོགས་གསུམ་ལམ་དུ་སོང་བའི་ཁུར། ། ཕྲག་པར་ཐེག་དཀའི་དོགས་པ་ཡིས། ། བརྟན་མས་རང་ལུས་སྲ་བརྟན་སྤྲུལ། ། བསོད་ནམས་བརྒྱ་ཕྲག་མཛུབ་རྩེ་དག ། སྐྱེ་མང་བསྒྱུར་བསྐྲུན་ཙཀྲ་རིས། ། བཀྲག་ཆེར་བཀྲ་བའི་བགྲོད་བྱེད་དག ། བསྐལ་པར་བརླིང་བའི་དམ་བཅའ་བཟུང༌། །
གང་ཚེ་ལེགས་པོ་ཤིས་པའི་སྒྲ། ། ཚངས་དབྱངས་འབུམ་སྡེས་བྱ་ལམ་ནས། ། ཡིད་སྲུབས་ཐུལ་དབང་བྱེ་བ་ཕྲག ། མགྲིན་བསྡེབས་བསྔགས་པས་མངའ་གསོལ་གང༌། ། དེ་དྲན་རི་དྭགས་རྒྱལ་པོ་བརྒྱད། ། རྒྱགས་ཆེར་གླལ་བའི་དཔུང་སྦོམ་གྱིས། ། རིན་ཆེན་བརྩེགས་པའི་བཞུགས་སྟེགས་ནི། ། ཀུན་གྱི་བླར་བཏེག་ག་ལ་བར། ། འཛུམ་སྒྲོས་ཆུ་སྐྱེས་བཞད་པ་ཡི། ། ཁོང་ནས་ཉེར་འཕོས་ལེགས་གསུངས་ཀྱི། །
སྦྲང་རྩི་འཐུངས་པའི་བཀའ་སློབ་འབངས། ། མཁའ་ལྡིང་རྒན་བུས་འདི་སྐད་གསོལ། ། གཉེན་ཟླར་གྱུར་པའི་དལ་རྟེན་ཅན། ། ཉེ་བར་ལྷགས་པའི་གཞོན་ནུ་འདི། ། གློ་བུར་བྲོ་འཚལ་དྲེགས་པ་ཡིབ། ། གླང་ཆེན་ཉི་མས་གདུངས་བཞིན་མཆིས། ། གལ་ཏེ་གེགས་རྐྱེན་མ་སྟོར་ན། ། མི་ལུས་སྙིང་པོ་དམ་ཆོས་ཀྱི། ། སྐལ་བ་ལྡན་དང་རང་གཞན་དོན། ། འབྱུང་དུ་རེ་བས་བཅིངས་པ་གང༌། །
འཚོ་འཆི་ཇི་ལྟར་གྱུར་ཀྱང་བླ། ། སྐྱབས་མཆོག་ཐུགས་རྗེ་བྱིན་རླབས་ཟེར། ། གཞིབས་པས་རྟེན་གྱི་ཀུ་མུ་དཱ། ། སྐལ་བཟང་གེ་སར་དགོད་བྱའི་ཕྱིར། ། སྤྱན་འདྲེན་གསོལ་ངོར་སྟོན་མཆོག་ལ། ། བཟང་མོས་གསོལ་བཏབ་བཞིན་བྱོན་ནས། ། རིང་འཚོའི་དབང་དང་བཅོམ་ལྡན་འདས། ། ཐམས་ཅད་རིག་པའི་དབང་བསྐུར་སྩལ། ། ར་འདོད་ཤིང་རྟ་གདེང་བ་གང༌། ། ཐུགས་རྗེའི་དཔག་བསམ་རྒྱས་པ་ལས། །
ཅི་འདོད་འབྲས་བུས་བཀང་བའི་དྲིན། ། སྟོང་གསུམ་རིལ་པོས་འཚོབ་དཀའ་མོད། ། སྟོན་པའི་སྔོན་རབས་དམན་པའི་སྐྱེར། ། བདེ་གཤེགས་ཤཱཀྱ་ཐུབ་ཆེན་ལ། ། འཇམ་གང་ཕུལ་ནས་ཐུགས་བསྐྱེད་པར། ། བྱང་ཆུབ་ལུང་བསྟན་ཇི་བཞིན་དགོངས། ། འདིར་མཎྜལ་གྱི་བརྡ་མཚོན་དུ། ལྷ་དར་དཀར་པོ། ཐུབ་དབང་གསེར་སྐུ། སྨན་ཚེ་ཡུག
ལིང་དམར་སྔོ་གཉིས། གོས་ཆེན། རས་རྣམས་ཡུག་རེ། ཝ་སྐྱེས། སྤྲེ། སྤྱང་ཀི སྲམ། གཡི། གུང༌། གཟིག་རྣམས་ཀྱི་པགས་པ་རེ།
སྤུ་ཧར་ཀོ་བ་བུབས། མགོ་དཀར་སྣམ་བུ། གསེར་ཞོ་བཅུ། རྟ་ཕོ། འགའ་དཀར་ཡུག་བཅས་བཅུ་དགུ་ཚན་འདི་བཀའི་སློབ་འབངས་བནྡེ་ཚུལ་ཁྲིམས་རིན་ཆེན་ཅན་གྱིས་གུས་པར་ཕུལ།། ༈ །།སྲིད་ཞིའི་སྐྱབས་ཀྱི་གཙོ་བོ་རིན་ཆེཾན་གསུམ། ། ཀུན་འདུས་ཆེ་བའི་ཡོན་ཏན་མིཾ་འགྱུརཾ་ཁྲིར། ། ཕྱོགས་ལས་རྣམ་པར་རྒྱལཾ་བའི་དགེ་མཚཾན་གཟུགས། ། ཐུབ་དབང་བསྟན་པའི་རྒྱན་དུ་བརྟན་གྱུར་ཅིག ། བགྲང་ཡས་སྐྱེ་བར་མངོན་པར་འདུ་བྱས་བསོད་ནམས་རིན་ཆེན་རྡུལ་གྱི་ཚོགས། །
སྨོན་ལམ་རྨད་བྱུང་དྲི་ཁྱེར་སྟོབས་ཀྱིས་བསྲུབས་སྐྱེས་སྐྱེ་བའི་གྱེན་འཕྱུར་དབང༌། ། ལུང་རྟོགས་ཀྱིས་བསྡུས་བསྟན་པའི་མི་རྨིའི་གྲོང་ཁྱེར་ཇི་སྙེད་བླ་ནས་བླར། ། མངོན་པར་འདེགས་པའི་སྙིང་སྟོབས་མི་དམན་བསླབ་གཞིར་སྤྱོད་པའི་ལུས་སྟོབས་རྫོགས། ། གཞི་ལམ་འབྲས་བུའི་གནས་སྐབས་ཀུན་གྱི་བརྗོད་བྱ་སོ་སོར་མ་འདྲེས་པར། ། ལུང་རིགས་གདམས་པ་རྗེས་སུ་འབྲེལ་བར་ལེགས་པར་འདོམས་པའི་དགའ་སྟོན་བཟང༌། ། ཐ་དད་གདུལ་བྱའི་བླང་དོར་གནས་རྣམས་འཛད་མེད་རྟག་འཇོ་དག་བྱེད་བཞིའི། ། རྒྱུན་ཆེན་བར་མེད་འབེབས་པའི་ཡ་མཚན་གདེངས་ཅན་མ་དྲོས་གནས་ལ་འཕྱ། ། ཕྱི་ནང་ཤེས་བྱའི་གཞུང་གིས་བསྟན་བྱ་ངོ་མཚར་བྱེ་བས་མགོན་ཁྱོད་ཀྱི། ། མཁྱེན་ཀློང་ཡངས་པར་བསྟི་གནས་བགྱིས་ཀྱང་གཞར་ཡང་རྒྱགས་པ་མི་མངའ་མཚར། ། འོན་ཏེ་འོད་སྲུངས་བྱིན་གྱི་དཀྱིལ་འཁོར་ཉལ་འགྲོ་གྱི་གྱུར་འབབ་ཀྱི་རྒྱུན། །
གང་དག་བཏུང་བས་རིན་ཆེན་འབྱུང་གནས་ངོམས་པའི་དུས་དག་ནམ་ཞིག་མཐོང༌། ། སྲིད་པ་གསུམ་ན་ཟླ་བྲལ་སྟོབས་དང་བསྙེངས་བྲལ་མ་འདྲེས་ཆོས་ལ་སོགས། ། མཐའ་ཀླས་ཡོན་ཏན་ཕལ་མོ་ཆེ་ཞིག་བདག་གིར་བགྱིས་ན་མང་རྟུལ་གྱི། ། སྐྱེ་བོ་བླང་དོར་འཛོལ་བའི་གོ་སར་གྱི་ནར་འཕྱན་ལ་མི་བརྩེ་བ། ། རྒྱལ་བའི་མྱུ་གུའི་སྤྱོད་པའི་གཞུང་གི་འགལ་ཟླ་ཉིད་དུ་མ་གྱུར་གྲང༌། ། ཕྱོགས་ཀུན་སྣང་བ་དཀར་པོས་བཀབ་འདི་གསར་ལྡན་དུས་ཀྱི་ཟླ་སྣང་ངམ། ། དཔྱོད་ལྡན་ལ་འོས་རྣམ་དཀར་ཕྲིན་ལས་མུ་མེད་ཕྱོགས་སུ་སྤྲོས་སམ་ཅི། ། འོན་ཏེ་ངན་འགྲོ་འཁོར་བའི་གདུང་བ་ཟད་པར་འཕྲོག་པའི་མཐུ་ཆེན་ཐོབ། ། གང་ཕྱིར་བསྟན་སྐྱོང་ཆེན་པོ་ཉིད་ཀྱི་མཛད་བཟང་ཉིད་དུ་ངེས་པར་རྟོགས། ། ཨེ་མ་རབ་འབྱམས་ཞིང་ན་འཚོ་གཞེས་བཞུགས་པའི་ཐམས་ཅད་མཁྱེན་ཀུན་གྱི། །
གསང་གསུམ་རྒྱན་གྱི་འཁོར་ལོའི་བཀོད་པ་བརྐུ་བའི་ཆོམ་རྐུན་མ་བརྩམས་པར། ། སྐྱབས་མཆོག་ཁྱོད་གཅིག་སྐུ་ལ་རྫོགས་པ་འདི་ཀོ་ཅི་ཞེས་ཁྲུང་ཁྲུང་འཛོམས། ། ལེགས་བྲིས་ཡུལ་ནས་ཚོགས་གསུམ་ཟོལ་གྱིས་འདི་ན་ལྷགས་སྙམ་ཁྱོད་ཞབས་དྲུང༌། ། བགྲོད་དཀའི་ནོར་ལྡན་གོམ་པས་མ་བཅལ་ཞིང༌། ། དབྱིག་གི་ཟོང་བརྒྱས་ལོ་ཟླར་མ་བསྒྲུབས་པར། ། སྐྱབས་གསུམ་འདུས་པ་གཙུག་གི་རྒྱན་ཐོབ་པའི། ། སློབ་འབངས་གྱི་ན་པ་དེས་འདི་སྐད་གསོལ། ། དེང་འདིར་ཆོས་ནོར་འདོད་པ་ཐར་པའི་སྡེས། ། མངོན་པར་རྒྱགས་པའི་མི་བདག་སཱ་ལའི་ཕྲེང༌། ། ཚར་དུ་དངར་བས་དགེ་བཅུའི་བཀའ་ཁྲིམས་ཀྱིས། །
ལེགས་པར་བསྲུངས་པའི་འོད་སྲུང་བྱིན་གྱི་ལྟོར། ། དཔལ་མཆོག་ཧེ་རུ་ཀ་དཔལ་ས་སྐྱ་པ། ། བརྩེ་ཆེན་སྙིང་པོ་བརྒྱུད་པར་བཅས་རྣམས་དང༌། ། བསྟན་པའི་སྣང་བྱེད་རྒྱལ་ཚབ་ཨེ་ཝཾ་པའི། ། ལུགས་བཟང་བཤད་སྒྲུབ་དར་བབ་ཆོས་གྲྭ་འདིར། ། མུ་ཏོའི་བརྟུལ་ཞུགས་གནས་ཀྱང་མོས་གུས་སྟོབས། ། སྤྱན་འདྲེན་གསོལ་འདེབས་སྤྱི་བརྟོལ་བསྐྱེད་པ་བཞིན། ། ཁོ་བོའི་སྡུམ་པར་ཞལ་རྡུལ་དྲི་མེད་ཀྱིས། ། ལེགས་བཏབ་ལྷ་མིའི་མཆོད་རྟེན་མཆོག་ཏུ་བསྐྲུན། ། གཅིག་ཏུ་འགྲོ་ཚོགས་ངན་འགྲོ་རྒྱུར་བཅས་ལས། །
སྐྱོབ་བྱེད་དཀྱིལ་འཁོར་སྒྲུབ་མཆོད་དབང་བསྐུར་དང༌། ། དགེ་ཚོགས་བྱང་ཆུབ་སྨིན་པའི་ཡོངས་བསྔོ་བཅས། ། རེ་བའི་ཤིང་རྟ་མངོན་འདོད་ནོར་བུས་བཀང༌། ། ཐུགས་བརྩེས་བསྐྱངས་པའི་སྐུ་དྲིན་བེམ་ཆོས་སུ། ། གྱུར་པ་གང་ཚེ་ཐེག་དཀའི་དོགས་པ་ཡིས། ། ནོར་འཛིན་བུ་མོ་སྐྲག་པས་འདར་རོ་ཞེས། ། བ་སྤུའི་ཚོགས་ཀྱང་ལངས་ནས་བལྟ་མིན་ནམ། ། བཀྲ་ཤིས་པའི་ལྷ་དར་དཀར་པོ་བཅས་ཚན་གྲངས་འདི་དག་ཐུ་མིའི་ལུགས་སྲོལ་འཆང་བའི་སློབ་མའི་ཐ་ཆུང་གྱི་ན་པས་གུས་པར་ཕུལ་བ་ལགས་སོ། ། ཅེས་པ་འདིའང་དོན་གཉེར་གྱི་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།།
༈ །།སྟོབས་བཅུའི་དབང་ཕྱུག་ཡོངས་ཀྱི་གསང་བ་གསུམ། ། སྨོན་ལམ་རྗེས་དྲན་ཚངས་པས་སྐྱེ་བ་འདིར། ། མི་ཡི་སྲིད་པར་བསྒྱུར་ནས་ཡིད་ཅན་རྣམས། ། གང་འདུལ་ཐབས་ཀྱིས་འཁྲིད་མཆོག་རྒྱལ་གྱུར་ཅིག ། ཚད་མེད་ཐུགས་རྗེའི་སྐྱབས་སྦྱིན་ཕྱག་རྒྱ་ཉིད། ། འདི་ནས་བྱང་ཆུབ་སྙིང་པོའི་བར་བརྐྱངས་ནས། ། རིས་སུ་མ་ཆད་སྐྱེ་འགྲོ་ངན་སོང་དང༌། ། འཁོར་བའི་འཇིགས་སྐྱོབ་ཡོན་ཏན་གྲི་བསིལ་གཏེར། ། གང་སྐུ་བསྐལ་པའི་ཕ་རོལ་མཐོང་མིན་པར། ། དེ་སྲིད་ལྷར་བཅས་སྐྱེ་དགུ་སྲིད་དང་ཞིའི། །
འཇིགས་ལས་སྐྱོབ་པའི་རྟེན་གླིང་གཅིག་པུ་ཉིད། ། བརྟན་བྱེད་གདོང་ལྔས་མཚན་པའི་ཞབས་སྟེགས་སུ། ། རྩེ་གཅིག་མོས་པའི་སྙེ་མའི་ཁུར་ལྕི་བས། ། ལུས་རྟེན་དབྱར་སྐྱེས་སྡོང་བུ་ཕྲ་ལྡེམ་གྱིས། ། མ་བཟོད་ནོར་ལྡན་སྟེགས་ལ་ངལ་གསོ་བ། ། ཕྱག་འཚལ་ཟོལ་གྱིས་བསྒྲིབས་སྙམ་འདི་སྐད་གསོལ། ། དུས་འདས་དགེ་སློང་བསོད་ནམས་དབང་ཕྱུག་ཅན། ། འཁོར་བ་ངན་འགྲོའི་སྐྱེ་སྒོ་ཁེགས་ངེས་པའི། ། རྣམ་དག་ཆོ་ག་ཡོངས་བསྔོས་རྗེས་བཟུང་བའི། ། ཐུགས་རྗེ་ལྷ་ལམ་མིན་པ་སུ་ཞིག་སྒྲུན། །
སྐུ་དྲིན་ཆ་ཤས་གསོབ་མཚོན་མཎྜལ་གྱི་བརྡ་མཚོན་དངོས་རྫས་ཕྲ་མོ་འདི་དག་ལགས། ཞེས་འདིའང་དོན་གཉེར་གྱི་ངོར་བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
