གསུང་འབུམ། ཚུལ་ཁྲིམས་རིན་ཆེན།
པོད ༥༣
དབང་དང་རྗེས་གནང་ལ་སོགས་པའི་གོང་དུ་གླེང་བར་འོས་པའི་ཆོས་གཏམ་དབྱར་གྱི་རྔ་གསང་།
༼ཅ༽ ༄༅། །དྷརྨྨགཐཱཾབརྵདུནྡུབྷིརྣཱམཱབྷིཥེཀཱནུཛྙཱཙཱདེརུཏྟརནིདཱནཱརྷསྱབིཛཧཱརཾ།།
༄༅། །དབང་དང་རྗེས་གནང་ལ་སོགས་པའི་གོང་དུ་གླེང་བར་འོས་པའི་ཆོས་གཏམ་དབྱར་གྱི་རྔ་གསང་ཞེས་བྱ་བ་བཞུགས་སོ།། ན་མོ་མཉྫུ་གྷོ་ཥཱ་ཡ། ཆོས་ཀུན་རྣམ་པར་འབྱེད་པའི་སོར་རྩེ་ཡིས། ། ལུང་རིགས་གདམས་པའི་རྒྱུད་མངས་འཁྲོལ་བ་ལ། ། འཇིགས་མེད་དབྱངས་ཀྱི་རྒྱལ་མོ་མགྲིན་ཆགས་པ། ། ས་སྐྱའི་རྗེ་བཙུན་བརྒྱུད་པར་བཅས་ལ་འདུད། ། གང་དག་ཞུམ་པར་གཟེངས་བསྟོད་རྒོད་པ་ལ། ། འཁོར་བའི་ཉེས་དམིགས་འདོམས་པས་ཡིད་འབྱུང་ཞིང༌། །
རྨུགས་པ་ངོ་མཚར་གཏམ་གྱིས་བྲིད་ནས་ནི། ། ཡང་དག་ཆོས་ལ་སྦྱོར་བ་མཁས་པའི་ལུགས། ། དེ་བཞིན་འདི་ན་སྙིང་རྗེའི་ལག་པ་ཡིས། ། འགྲོ་བ་སྲིད་པའི་རྒྱ་མཚོ་ལས་གདོན་ཕྱིར། ། ལུང་བཤད་གདམས་པ་ཉུང་ངུས་མ་ཚིམ་པའི། ། ཆོས་སྨྲ་འདོད་པ་དེས་ནི་འདི་སྐད་གླེང༌། ། དེ་ལ་སྣོད་ལྡན་གྱི་སློབ་མ་རྣམས་ཁྲུས་དང་ཕྱག་འཚལ་སྔོན་དུ་འགྲོ་བས། སྙིམ་པ་མེ་ཏོག་དང་བཅས་པས་ཐལ་མོ་སྦྱར་ཏེ་གྲལ་དུ་འཁོད་པ་ལ། སློབ་དཔོན་གྱིས་ཟང་ཟིང་མེད་པའི་བྱམས་པ་དང་འཁོར་བ་ལས་བསྒྲལ་འདོད་ཀྱི་སྙིང་རྗེ་ཆེན་པོས་ཀུན་ནས་བསླངས་ཏེ། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ།
དེའི་ཆེད་དུ་དབང་ངམ་བྱིན་གྱིས་བརླབས་པའམ། རྗེས་སུ་གནང་བ་གང་ཡིན་སྐབས་དང་སྦྱར་ལ་ཟབ་མོ་གསན་ལ་དོན་ཚུལ་བཞིན་དུ་ཉམས་སུ་བླང་བར་བགྱིའོ་སྙམ་པའི་བསམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དང༌། ཆོས་གསན་པའི་ཀུན་ཏུ་སྤྱོད་པ་ཡང༌། སྐྱེས་པ་རབས་ཀྱི་རྒྱུད་ལས། རབ་ཏུ་དམའ་བའི་སྟན་ལ་འདུག ། དུལ་བའི་དཔལ་ནི་ཉེ་བར་གཞག ། དགའ་དང་ལྡན་པ་མིག་གིས་བལྟ། ། ཚིག་གི་བདུད་རྩི་འཐུང་བ་བཞིན། ། རབ་ཏུ་དང་ལ་དྲི་མེད་བློས། ། ནད་པ་སྨན་པའི་ངག་ཉན་བཞིན། །
རིམ་གྲོ་བསྐྱེད་དེ་ཆོས་ཉོན་ཅིག ། ཅེས་དང༌། དཀྱིལ་འཁོར་གྱི་ཆོ་ག་རྡོ་རྗེ་འབྱུང་བ་ལས་ཀྱང༌། རྟོག་པ་ཐམས་ཅད་ལེགས་པར་བསྡུས་ནས་ནི། ། ཤིན་ཏུ་བསམ་པ་བཟང་དང་ལྡན་པར་ཉོན། ། བརྗེད་ངས་བློ་ལ་རྡོ་རྗེ་སེམས་སོགས་དང༌། ། བདེ་བར་གཤེགས་པ་རྣམས་ཀྱིས་བྱིན་མི་རློབ། ། ཅེས་གསུངས་ཏེ། དེའང་ཆོས་ཀྱི་ཚིག་དོན་ལ་ཡིད་མི་གཏོད་པ་སྣོད་ཁ་སྦུབ་ལྟ་བུའི་སྐྱོན་དང༌། ཡིད་གཏད་ཀྱང་དྲན་པ་དང་ཤེས་བཞིན་གྱིས་མི་འཛིན་པ་སྣོད་ཞབས་རྡོལ་ལྟ་བུའི་སྐྱོན་དང༌།
དྲན་པ་དང་ཤེས་བཞིན་གྱིས་གཟུང་ཡང༌། རྣམ་བཤད་རིགས་པ་ལས། ང་རྒྱལ་དང་ནི་མ་དད་དང༌། ། དོན་དུ་གཉེར་བ་མེད་ཉིད་དང༌། ། ཕྱི་རོལ་རྣམ་གཡེང་ཡིད་བསྡུས་དང༌། ། སྐྱོ་བ་ཉན་པའི་དྲི་མ་ཡིན། ། ཞེས་པ་ལྟར་དྲི་མ་དྲུག་པོ་གང་རུང་དང་ལྡན་པ་ནི་སྣོད་དྲི་མ་ཅན་གྱི་སྐྱོན་ཏེ། སྣོད་ཀྱི་སྐྱོན་གསུམ་སྤངས་ནས་གཞན་ཕན་བྱང་ཆུབ་ཀྱི་སེམས་དང་ལྡན་པའི་སྒོ་ནས་ཐུགས་མ་ཡེངས་པར་གསན་འཚལ། དེ་ལ་རང་རེ་རྣམས་ཀྱིས་རྙེད་པར་དཀའ་བའི་དལ་འབྱོར་གྱི་མི་ལུས་རྙེད། མཇལ་བར་དཀའ་བའི་སངས་རྒྱས་ཀྱི་བསྟན་པ་དང་མཇལ།
བསྟན་པའི་སྙིང་པོ་རྡོ་རྗེ་ཐེག་པའི་ལམ་ཉམས་སུ་བླང་དུ་ཡོད་པའི་སྐབས་འདིར་དམ་པའི་ཆོས་རྣམ་པར་དག་པ་རེ་བྱེད་དགོས་ཏེ། དེའི་རྒྱུ་མཚན་ཡང་རྩ་བའི་རྒྱུད་བརྟག་པ་གཉིས་པ་ལས། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། དེ་བསལ་བ་ནི་སངས་རྒྱས་ཉིད། ། ཅེས་གསུངས་པ་ལྟར། དོན་དམ་པར་སེམས་ཅན་ཐམས་ཅད་རང་བཞིན་གྱིས་རྣམ་པར་དག་པའི་སངས་རྒྱས་ཀྱི་སྙིང་པོ་ཅན་ཡིན་ནའང༌། གནས་སྐབས་གློ་བུར་གྱི་དྲི་མ་སྒྲིབ་གཉིས་བག་ཆགས་དང་བཅས་པ་མ་སྤངས་ཀྱི་བར་ལ། རྒྱུན་ཆད་མེད་པར་སྡུག་བསྔལ་གྱི་ཁོར་མོ་ཡུག་ཏུ་གྱུར་པའི་འཁོར་བར་སྐྱེ་ཞིང༌། འཁོར་བའི་སྐྱེ་གནས་གང་དུ་སྐྱེས་ཀྱང་བཟོད་པར་དཀའ་བའི་སྡུག་བསྔལ་འབའ་ཞིག་ལས་མ་འདས་པ་ཡིན་ཏེ།
དེ་དག་ན་སྡུག་བསྔལ་དང་སྐྱོན་དང་ཉེས་དམིགས་ཀྱི་རྣམ་པ་ཇི་ལྟ་བུ་ཡོད་སྙམ་ན། མདོ་དྲན་པ་ཉེར་གཞག་ལས། སེམས་ཅན་དམྱལ་བ་དམྱལ་མེས་ཉམས། ། ཡི་དྭགས་བཀྲེས་ཤིང་སྐོམ་པས་ཉམས། ། དུད་འགྲོ་གཅིག་ལ་གཅིག་ཟས་ཉམས། ། མི་དག་འཚོ་བ་ཐུང་བས་ཉམས། ། ལྷ་ནག་བག་མེད་པ་ཡིས་ཉམས། ། འཁོར་བ་ཁབ་ཀྱི་རྩེ་ཙམ་ལ། ། བདེ་བ་ནམ་ཡང་ཡོད་མ་ཡིན། ། ཞེས་གསུངས་ཤིང༌།
དེའང་སེམས་ཅན་དམྱལ་བ་པ་རྣམས་ནི་ཚ་གྲང་གི་ཚོར་བ་བཟོད་བླག་མེད་པའི་རང་བཞིན་ཅན་གྱིས་ཡུན་རིང་དུ་ཉེན་པའི་སྡུག་བསྔལ། ཡི་དྭགས་རྣམས་ནི་འདོད་པས་ཕོངས་ཏེ་བཀྲེས་ཤིང་སྐོམ་པའི་དབང་གིས་ངལ་ཞིང་དུབ་པ་ལ་སོགས་པའི་སྡུག་བསྔལ། དུད་འགྲོ་རྣམས་ལ་སྤྱི་ཁྱབ་ཏུ་བླུན་ཞིང་གཏི་མུག་པ་རི་ཆེན་པོས་ནོན་པ་ལྟ་བུ་དང༌། བྱེ་བྲག་ཏུ་གཅིག་ལ་གཅིག་ཟ་བ་དང༌། གསོད་པ་དང་བཀོལ་སྤྱད་ལ་སོགས་པའི་སྡུག་བསྔལ་བརྗོད་ཀྱིས་མི་ལོང་བ་ཡོད་དོ། ། དེ་སྐད་དུའང༌། བྲ་སྟོན་ཞུས་ལན་ལས། སྡུག་བསྔལ་སྡུག་བསྔལ་ངན་སོང་གསུམ་གྱི་གནས། ། མཛེ་ནད་ཤུ་བའི་སྟེང་དུ་རྨ་འབྲས་བཞིན། ། ལེགས་པར་བསམས་ན་བསྲན་པར་ག་ལ་ནུས། །
དེ་བསམ་མི་དགེའི་ལས་ལས་ལྡོག་པར་བྱ། ། ཞེས་སོ། ། གལ་ཏེ་ངན་སོང་གསུམ་དུ་སྐྱེས་ན་སྡུག་བསྔལ་ཡོད་པ་བདེན་མོད། མཐོ་རིས་གསུམ་དུ་སྐྱེས་ན་བདེ་བ་ཡོད་དོ་སྙམ་ན་མ་ཡིན་ཏེ། མི་རྣམས་ལ་འདོད་པ་བཙལ་བས་མི་རྙེད་པ་དང༌། མི་འདོད་པ་ཐོག་ཏུ་བབས་པ་དང༌། དགྲ་སྡང་བ་དང་ཕྲད་པའམ་ཕྲད་ཀྱིས་དོགས་པ་དང༌། གཉེན་བྱམས་པ་དང་བྲལ་བའམ་འབྲལ་གྱིས་དོགས་པ་ལ་སོགས་པ་དང༌། ཐུན་མོང་དུ་སྐྱེ་རྒ་ན་འཆིའི་སྡུག་བསྔལ་གྱི་ཆུ་བོ་ཆེན་པོ་བཞིས་རང་དབང་མེད་པར་གཡེང་བ་ལ་སོགས་པའི་སྡུག་བསྔལ། ལྷ་མ་ཡིན་རྣམས་རང་བཞིན་གྱིས་ལྷའི་དཔལ་ལ་ཕྲག་དོག་པའི་དབང་གིས་དུས་རྟག་ཏུ་གོ་མཚོན་དང་ཡ་ལད་ཐོགས་ཏེ་ལྷ་རྣམས་དང་འཐབ་པ་དང་རྩོད་པ་དང་གཡུལ་འགྱེད་པ་ལ་སོགས་པ་ཁོ་ནས་ལུས་སེམས་དལ་བར་འདུག་པའི་སྐབས་སྐད་ཅིག་ཙམ་ཡང་མེད་ཅིང༌།
ད་ལྟར་བགྱིས་ཀྱང་ལྷ་རྣམས་དང་བསོད་ནམས་ཀྱི་མཐུ་མ་མཉམ་པས་གཡུལ་ཕམ་སྟེ་ལུས་བཅད་ཅིང་དྲལ་བ་ལ་སོགས་པའི་སྡུག་བསྔལ། འདོད་པའི་ལྷ་རྣམས་ལ་འཆི་ལྟས་ལྔ་དང༌། ཉེ་བའི་འཆི་ལྟས་ལྔ་བྱུང་བའི་ཚེ་དམྱལ་བའི་ལུས་ཀྱི་སྡུག་བསྔལ་ལས་ཀྱང་ཆེས་ཆེ་བའི་སེམས་ཀྱི་སྡུག་བསྔལ་ཡོད། གཟུགས་དང་གཟུགས་མེད་ཀྱི་ལྷ་རྣམས་ལ་དེ་ལྟ་བུའི་སྡུག་བསྔལ་མངོན་དུ་གྱུར་པ་མེད་ཀྱང་བྱ་ནམ་མཁའ་ལ་འཕུར་བ་མྱུར་དུ་ས་ལ་འབབ་དགོས་པ་ལྟར། ཟག་བཅས་ཀྱི་དགེ་བའི་འཕེན་ཤུགས་རྫོགས་པ་ན། ལོག་པར་ལྟ་བས་སེམས་བསླུས་པའི་དབང་གིས་སླར་འོག་ནས་འོག་ཏུ་ལྟུང་སྟེ། ངན་འགྲོ་ངན་སོང་ལོག་པར་ལྟུང་བ་རྣམས་སུ་སྐྱེས་ནས་སྡུག་བསྔལ་མི་བཟད་པ་མྱོང་དགོས་ཏེ། མདོ་ལས། འདོད་པའི་ཁམས་ཀྱང་སྐྱོན་དང་བཅས་པ་སྟེ། ། གཟུགས་ཀྱི་ཁམས་ཀྱང་སྐྱོན་དང་བཅས་པའོ། །
དེ་བཞིན་གཟུགས་མེད་ཁམས་ཀྱང་སྐྱོན་དང་བཅས། ། མྱ་ངན་འདས་པ་འབའ་ཞིག་སྐྱོན་མེད་མཐོང༌། ། ཞེས་སོ། ། དེས་ན་ཁམས་གསུམ་འཁོར་བ་གང་དུ་སྐྱེས་ཀྱང་བཟོད་པར་དཀའ་བའི་སྡུག་བསྔལ་དང་སྡུག་བསྔལ་གྱི་རྒྱུ་མི་དགེ་བ་རྔམ་པོ་ཆེ་ལ་ལོངས་སྤྱོད་པ་འབའ་ཞིག་ལས་མ་འདས་པར་ཤེས་པར་བྱས་ནས། དེ་ལས་ཐར་བར་བྱེད་པའི་ཐབས་དམ་པའི་ཆོས་ཉམས་སུ་ལེན་དགོས། དེ་ལའང་དལ་འབྱོར་གྱི་མི་ལུས་སྐྱོན་མེད་པ་ཞིག་ཐོབ་དགོས་པ་ལས། དེ་ནི་ཡང་ནས་ཡང་དུ་རྙེད་པ་མ་ཡིན་ཏེ། སྡོང་པོ་བཀོད་པ་ལས། མི་ཁོམ་བརྒྱད་ལས་ལོག་པའང་རྙེད་པར་དཀའ། མིར་གྱུར་པའང་རྙེད་པར་དཀའ།
དལ་བ་ཕུན་སུམ་ཚོགས་པའང་རྙེད་པར་དཀའ། སངས་རྒྱས་འབྱུང་བའང་རྙེད་པར་དཀའ་ཞེས་དང༌། སྤྱོད་འཇུག་ལས་ཀྱང༌། དལ་འབྱོར་འདི་ནི་རྙེད་པར་ཤིན་ཏུ་དཀའ། ། སྐྱེས་བུས་དོན་གྲུབ་ཐོབ་པར་གྱུར་པ་ལ། ། གལ་ཏེ་འདི་ལ་ཕན་པ་མ་བསྒྲུབས་ན། ། ཕྱིས་འདི་ཡང་དག་འབྱོར་པ་ག་ལ་འགྱུར། ། ཞེས་དང༌། ཡང་དེ་ཉིད་ལས། དེ་ཉིད་ཕྱིར་ན་བཅོམ་ལྡན་གྱིས། །
རྒྱ་མཚོ་ཆེར་གཡེང་གཉའ་ཤིང་གི ། བུ་གར་རུས་སྦལ་མགྲིན་ཆུད་ལྟར། ། མི་ཉིད་ཤིན་ཏུ་ཐོབ་དཀའ་གསུངས། ། ཞེས་པ་སྟེ། དེའང་གང་དུ་གསུངས་ན། དགའ་བོ་རབ་ཏུ་བྱུང་བའི་མདོ་ལས། དགེ་སློང་དག་འཇིག་རྟེན་གྱི་ཁམས་འདི་རྒྱ་མཚོ་ཆེན་པོ་ཞིག་ཏུ་གྱུར་པའི་ནང་ན་རུས་སྦལ་ལོང་བ་ཚེ་ཡུན་རིང་པོར་འཚོ་བ་ཞིག་གནས་ཏེ། དེ་ལོ་བརྒྱ་འདས་པ་ན་ལན་ཅིག་གྱེན་དུ་འབྱུང་ལ། རྒྱ་མཚོ་དེ་ན་གཉའ་ཤིང་བུ་ག་གཅིག་པ་ཞིག་ཡོད་དེ། དེ་ཤར་གྱི་རླུང་གིས་བདས་ན་ནི་ནུབ་ཀྱི་ཕྱོགས་སུ་འགྲོ།
ནུབ་ཀྱི་རླུང་གིས་བདས་ན་ནི་ཤར་གྱི་ཕྱོགས་སུ་འགྲོ་ཞེས་སོགས་རྒྱ་ཆེར་བཀའ་སྩལ་ནས། དགེ་སློང་དག་རུས་སྦལ་ལོང་བ་དེ་གྱེན་དུ་འབྱུང་བའི་མགྲིན་པ་གཉའ་ཤིང་གི་བུ་གར་ཆུད་པར་འགྱུར་བའི་དུས་དེ་ནི་ཡོད་ཀྱི། དགེ་སློང་དག་མིར་སྐྱེ་བ་ཐོབ་པ་ནི། དེ་བས་ཀྱང་ཆེས་དཀའ་བར་ང་སྨྲའོ། ། ཞེས་གསུངས་ཏེ། དེའི་དོན་ནི་རྒྱ་མཚོ་ཁ་ཞེང་ཆེ་བ་ལྟར་འགྲོ་བ་གཞན་གྱི་སྐྱེ་གནས་རྒྱ་ཆེ་ཞིང་གྲངས་མང༌། གཉའ་ཤིང་བུ་ག་གཅིག་ལས་མེད་པ་ལྟར་མིའི་སྐྱེ་གནས་རྒྱ་ཆུང་ཞིང་གྲངས་ཉུང༌། རུས་སྦལ་ལོ་བརྒྱ་ན་སྟེང་དུ་ལན་རེ་ལས་མི་འབྱུང་བ་ལྟར་མིར་སྐྱེ་འགྱུར་གྱི་ལས་གསོག་པ་དཀོན། རུས་སྦལ་མིག་ལོང་བ་ལྟར་བསགས་པའི་ལས་དེ་ཡང་མཐུ་ཆུང༌། གཉའ་ཤིང་ཕྱོགས་ཀུན་དུ་རླུང་གིས་བསྐྱོད་པ་ལྟར་སྐྱེ་བའི་རྟེན་འབྲེལ་འགྲིག་པ་ལ་འགལ་བའི་རྐྱེན་མང་བའོ། །
གལ་ཏེ་དལ་འབྱོར་ཐོབ་པ་དེ་ཙམ་དུ་ཅི་དཀའ་མི་མང་པོ་འདུག་གོ་སྙམ་ན། དེ་ནི་རྟོག་དཔྱོད་ཞིབ་མོས་ལེགས་པར་མ་བརྟགས་པ་ཡིན་ཏེ། སྤྱིར་སེམས་ཅན་གྱི་ཁམས་ན་ལུས་ཐོབ་པ་ལས་ཀྱང་མ་ཐོབ་པའི་བར་དོའི་སེམས་ཅན་ཆེས་མང་བ་ཞིག་ཡོད་པར་སྣང་བའི་ཕྱིར་རོ། ། དེའི་རྒྱུ་མཚན་ཡང་སོས་ཀའི་དུས་ལྟ་བུ་ཞིག་ལ་མཚོན་ན་སེམས་ཅན་ཤི་བའི་རོ་གཅིག་ཞག་ཁ་ཡར་བཞག་ན། དེའི་ནང་ཐམས་ཅད་འབུས་ཁེངས་པར་མཐོང་ཞིང༌། དེ་བཞིན་དུ་ཤི་བའི་རོ་གཉིས་དང་གསུམ་ལ་སོགས་པ་ནས། ཇི་སྙེད་ཅིག་བཞག་ཀྱང་དེ་སྙེད་ཀྱི་འབུ་འབྱུང་བར་མཐོང་བའི་ཕྱིར་རོ། ། དེས་ན་འབུ་གཅིག་པུར་སྐྱེ་འགྱུར་གྱི་བར་དོ་ལའང་ཐུག་པ་མེད་ན། སེམས་ཅན་གཞན་གྱི་སྐྱེ་གནས་མང་བ་ལྟ་ཅི་སྨོས། དྲི་མ་མེད་པའི་མདོ་སྡེ་རྣམས་ལས།
བར་དོར་ཡུན་རིང་པོར་གནས་པར་གསུངས་པའང་ཤིན་ཏུ་འཐད་པར་མངོན་ཏེ། ལུས་ལངས་པའི་རྟེན་འབྲེལ་མ་འགྲིག་གི་བར་ལ་ལུས་མི་ལོན་པའི་ཕྱིར་དང༌། ལུས་ཐོབ་པ་ལའང་ངན་སོང་གི་ལུས་མང་གི་མཐོ་རིས་ཀྱི་ལུས་དཀོན་ཏེ་འདུལ་བ་ལུང་ལས། མཐོ་རིས་ནས་ངན་སོང་དུ་འགྲོ་བ་ནི་ས་ཆེན་པོའི་རྡུལ་ཙམ་མོ། ། ངན་སོང་ནས་མཐོ་རིས་སུ་འགྲོ་བ་ནི་སེན་མོའི་སྟེང་གི་རྡུལ་ཙམ་མོ། ། མཐོ་རིས་ནས་མཐོ་རིས་སུ་འགྲོ་བ་ནི་སེན་མོའི་སྟེང་གི་རྡུལ་ཙམ་མོ། ། མཐོ་རིས་ནས་ངན་སོང་དུ་འགྲོ་བ་ནི་ས་ཆེན་པོའི་རྡུལ་ཙམ་མོ། ། ཞེས་གསུངས་ཤིང༌། དེ་བཞིན་དུ་དམྱལ་བ་ནི་ས་ཆེན་པོའི་རྡུལ་ཙམ་མོ། ། ཡི་དྭགས་ནི་ཁ་བ་བུ་ཡུག་འཚུབ་པ་ཙམ་མོ། །
དུད་འགྲོ་ནི་ཆང་དར་མའི་སྦང་མ་ཙམ་མོ། ། ཞེས་གསུངས་ལ། དེའང་རྙེད་དཀའ་བ་ཙམ་དུ་མ་ཟད་ཕན་ཡོན་ཆེན་པོ་དང་ལྡན་པ་ཡིན་ཏེ། རང་གིས་བྱུང་ན་ཡིད་བཞིན་གྱི་ནོར་བུ་རིན་པོ་ཆེ་རྙེད་པ་ལས་ཀྱང་ཕན་ཡོན་ཆེ་སྟེ། ཡིད་བཞིན་གྱི་ནོར་བུ་ཞིག་ལ་གསོལ་བ་བཏབ་ན་ཚེ་འདིའི་ཕུན་སུམ་ཚོགས་པ་ཙམ་འབྱུང་བར་ཟད་ལ། དལ་འབྱོར་གྱི་ལུས་ལ་བརྟེན་ནས་དམ་པའི་ཆོས་བསྒྲུབས་ན་ཚེ་འདིའི་ཕུན་སུམ་ཚོགས་པ་ཙམ་སྨོས་ཅི་དགོས། ཚེ་ཕྱི་མའི་མཐོ་རིས་དང༌། ཐེག་པ་འོག་མའི་མྱང་འདས་དང༌། བླ་ན་མེད་པའི་བྱང་ཆུབ་ཀྱང་བསྒྲུབ་པར་ནུས་པའི་ཕྱིར་ཏེ། སློབ་སྤྲིང་ལས།
གང་ཞིག་ཐོབ་ན་སྐྱེ་བའི་རྒྱ་མཚོ་མཐར་འབྱིན་ཅིང༌། ། བྱང་ཆུབ་མཆོག་གི་ས་བོན་དགེ་བའང་འདེབས་བྱེད་ལ། ། ཡིད་བཞིན་ནོར་བུ་ལས་ཀྱང་ཡོན་ཏན་ཆེས་ལྷག་པའི། ། མི་ཉིད་ཐོབ་ནས་སུ་ཞིག་འབྲས་བུ་མེད་པར་བྱེད། ། བདེ་གཤེགས་ལམ་བསྟེན་འགྲོ་བ་འདྲེན་པར་ཆས་གྱུར་པའི། ། སེམས་ཀྱི་སྟོབས་ཆེན་མི་ཡིས་རྙེད་པ་གང་ཡིན་པའི། ། ལམ་དེ་ལྷ་དང་ཀླུ་ཡིས་མི་རྙེད་གནོད་སྦྱིན་དང༌། ། མཁའ་ལྡིང་རིག་འཛིན་མིའམ་ཅི་དང་ལྟོ་འཕྱེས་མིན། ། ཞེས་གསུངས་པའི་ཕན་ཡོན་ཅན་གྱི་ལུས་དེ་ལ་བརྟེན་ནས་ད་ལྟ་ནས་དམ་པའི་ཆོས་མ་བསྒྲུབས་ན་ཡུན་རིང་དུ་གནས་པའི་ངེས་པ་མེད་དེ། སྤྱིར་འཇིག་རྟེན་ན་སྐྱེས་ནས་མ་ཤི་བར་དུས་རྟག་ཏུ་རང་དབང་དུ་བསྡད་པས་ཆོག་པ་འདི་ལྟ་བུ་ཞིག་གོ་ཞེས།
སུ་ཞིག་གིས་མཐོང་བའམ། ཡིད་ཆེས་པའི་གཏམ་ཐོས་པའམ། འདི་ལྟ་བུ་མི་འཆི་བ་སྲིད་དམ་སྙམ་པའི་ཐེ་ཚོམ་ཟ་བའི་གཞི་ཙམ་ཡང་མེད་དེ། སེམས་ཅན་སྐྱེས་པ་ཀུན་གྱི་མདུན་ན་ཡོད་ངེས་ཤེས་པ་འཆི་བ་ཉིད་ཡིན་པའི་ཕྱིར་འཆི་བ་ཁོ་འོང་ངེས་པའི་ཕྱིར་རོ། ། དེས་ན་སྐྱེས་ནས་མི་འཆི་བར་བསྡད་པས་ཆོག་པའི་ས་ཕྱོགས་སམ། འཆི་བདག་གིས་མི་སླེབ་པའི་གནས་ས་འོག་ས་སྟེང་ས་བླ་ལ་སོགས་པ་གང་ནའང་མེད་དེ། མྱ་ངན་བསལ་བ་ལས། འདི་ལྟར་སྐྱེས་པ་ཐམས་ཅད་ཀྱི། ། མདུན་ན་འདུག་པ་འཆི་བ་སྟེ། ། སའམ་འོན་ཏེ་མཐོ་རིས་ན། །
སྐྱེས་ནས་ལ་ལ་མ་ཤི་བ། ། འགའ་ཞིག་ཁྱོད་ཀྱིས་མཐོང་བའམ། ། ཐོས་སམ་འོན་ཏེ་ཐེ་ཚོམ་ཟ། ། ཞེས་དང༌། སྐྱེས་རབས་ལས་ཀྱང༌། གང་དུ་གནས་ཀྱང་འཆི་བས་མི་ཚུགས་པའི། ། ས་ཕྱོགས་དེ་ནི་གང་ནའང་ཡོད་མ་ཡིན། ། ནམ་མཁའ་ན་མེད་རྒྱ་མཚོའི་གཏིང་ན་མེད། ། རི་བོ་ཀུན་གྱི་ཕྲག་ནའང་ཡོད་མ་ཡིན། ། ཞེས་སོ། །
དེའང་འགའ་ཞིག་གི་རྟོག་པ་ལ། ནམ་ཕུགས་ལོས་ཀྱང་འཆི་མོད། རེ་ཞིག་མི་འཆིའམ་ཚེ་སྟོད་ལ་ཚེ་འདིའི་མདུན་མ་བྱས་ནས་ཚེ་མཇུག་ལ་ཆོས་བྱའོ་སྙམ་པ་དང༌། ད་ལོ་ཆོས་བརྒྱགས་བསྒྲུབས་ནས་ད་གཟོད་ཆོས་བྱའོ་སྙམ་པ་སྲིད་མོད། དེ་ཉིད་ཐོག་ཏུ་འབབ་པའི་ངེས་པ་མེད་དེ། ཚེ་མཇུག་དང་ཚེ་ཕྱི་མ་སུ་སྔ་མི་ཤེས། དེ་བཞིན་དུ་ལོ་ཕྱི་མ་དང་ཚེ་ཕྱི་མ། ཟླ་བ་ཕྱི་མ་དང་ཚེ་ཕྱི་མ། ཞག་ཕྱི་མ་དང་ཚེ་ཕྱི་མ་སུ་སྔ་མི་ཤེས་པས་སོ། ། དེ་སྐད་དུའང་ཚོམས་ལས།
སང་དང་འཇིག་རྟེན་ཕྱི་མ་གཉིས། ། སྔོན་ལ་གང་འོང་ཏོལ་མེད་པས། ། སང་གི་ཚིས་ལ་མི་འབད་པར། ། ཕྱི་མའི་དོན་ལ་འབད་པར་རིགས། ། ཞེས་སོ། ། གལ་ཏེ་ཚེའི་ལྷག་མ་ཅུང་ཟད་ཡོད་སྲིད་ཀྱང་དེ་ཉིད་མ་རྫོགས་ཀྱི་བར་ལ་འདུག་ཏུ་འོང་བའི་ངེས་པ་མེད་དེ། དེའི་རྒྱུ་མཚན་ཡང་ཚེ་གནས་པ་ལ་འགལ་རྐྱེན་བར་ཆད་མང་ཞིང་ལུས་སྲོག་ཀྱང་ཤིན་ཏུ་འབྲལ་སླ་བའི་ཕྱིར། དཔེར་ན་རླུང་དམར་གྱི་ནང་གི་མར་མེ་དང་འདྲ་སྟེ། མར་མེ་དེ་ལ་མར་དང་སྡོང་བུ་ལ་སོགས་མ་ཟད་པར་ཡོད་ཀྱང༌། རླུང་གི་རྐྱེན་གྱིས་ཅུང་ཟད་ཀྱང་གནས་པའི་སྐབས་མེད་པར་གློ་བུར་དུ་འཆི་བ་བཞིན་ནོ། །
དེ་སྐད་དུའང་སློབ་སྤྲིང་ལས། མར་མེ་མེ་ལྕེ་ཤུགས་དྲག་རླུང་གིས་བསྐྱོད་པ་ལྟའི། ། ཚེ་འདི་སྐད་ཅིག་གནས་པའི་གདེང་ཡང་ཡོད་མ་ཡིན། ། ཞེས་དང༌། བཤེས་སྤྲིང་ལས་ཀྱང༌། ཚེ་འདི་གནོད་མང་རླུང་ནང་མར་མེ་བཞིན། ། ཆུ་ཡི་ཆུ་བུར་བས་ཀྱང་མི་རྟག་ན། ། དབུགས་འབྱུང་དབུགས་རྔུབ་གཉིད་ཀྱིས་ལོག་པ་ལས། ། སད་ཁོམ་གང་ལགས་དེ་ནི་ངོ་མཚར་ཆེ། ། ཞེས་སོ། །
དེས་ན་ཐོབ་དཀའ་ལ་ཕན་འདོགས་ཆེ་ཡང་ཡུན་རིང་དུ་མི་གནས་པའི་མི་ལུས་ལན་ཅིག་ཐོབ་པའི་སྐབས་འདིར། རིན་ཆེན་ཕྲེང་བ་ལས། འདོད་ཆགས་ཞེ་སྡང་གཏི་མུག་གསུམ། ། དེས་བསྐྱེད་ལས་ནི་མི་དགེ་བ། ། ཞེས་པ་སྟེ། རང་ཕྱོགས་ལ་ཆགས་པ་དང༌། གཞན་ཕྱོགས་ལ་སྡང་བ་དང༌། ལས་འབྲས་ལ་རྨོངས་པའི་མ་རིག་པ་སྟེ། དེ་གསུམ་གྱིས་ཀུན་ནས་བསླངས་པའི་སྒོ་གསུམ་གྱི་ལས་རྣམས་ནི། རྩ་བ་དུག་ལས་བྱུང་བའི་ལོ་མ་དང་མེ་ཏོག་དང་འབྲས་བུ་ཐམས་ཅད་དུག་ཡིན་པ་ལྟར།
ལས་དེ་ཐམས་ཅད་ལའང་མི་དགེ་བ་ཞེས་བྱའོ། ། དེ་ཉིད་སྲོག་གི་ཕྱིར་ཡང་མི་བྱེད་པར་བསྡམ་དགོས་ཏེ། ཅིའི་ཕྱིར་ན། དེ་ཉིད་ལས། མི་དགེ་བ་ལས་སྡུག་བསྔལ་དང༌། ། དེ་བཞིན་ངན་འགྲོ་ཐམས་ཅད་དོ། ། ཞེས་གསུངས་པ་ལྟར་སྡུག་བསྔལ་མཐའ་དག་གི་འབྱུང་གནས་ཡིན་པའི་ཕྱིར་རོ། ། དེ་ལས་ལྡོག་པའི་ལས་ཐམས་ཅད་ལ་དགེ་བ་ཞེས་བྱ་སྟེ། མ་ཆགས་ཞེ་སྡང་གཏི་མུག་མེད། ། དེས་བསྐྱེད་ལས་ནི་དགེ་བའོ། །
ཞེས་པ་སྟེ། རང་ཕྱོགས་ལ་མ་ཆགས་པ་དང༌། གཞན་ཕྱོགས་ལ་ཞེ་སྡང་མེད་པ་དང༌། ལས་འབྲས་ལ་རྨོངས་པ་མེད་པའི་ཤེས་རབ་སྟེ། དེ་གསུམ་གྱིས་ཀུན་ནས་བསླངས་པའི་ལས་རྣམས་ནི་རྩ་བ་སྨན་ལས་བྱུང་བའི་ལོ་མ་དང་མེ་ཏོག་དང་འབྲས་བུ་ཐམས་ཅད་སྨན་ཡིན་པ་ལྟར། ལས་དེ་ཐམས་ཅད་ལའང་དགེ་བ་ཞེས་བྱའོ། ། དེ་ཉིད་ཅི་ནུས་ཀྱི་སྒོ་ནས་བསྒྲུབ་དགོས་ཏེ། ཅིའི་ཕྱིར་ན། དགེ་ལས་བདེ་འགྲོ་ཐམས་ཅད་དང༌། ། སྐྱེ་བ་ཀུན་དུ་བདེ་བ་དག །
ཅེས་གསུངས་པ་ལྟར། བདེ་ལེགས་ཐམས་ཅད་ཀྱི་འབྱུང་གནས་ཡིན་པའི་ཕྱིར་རོ། ། གཞན་ཡང་ལུང་མ་བསྟན་ཞེས་བྱ་བ་དགེ་བ་ཡང་མ་ཡིན། སྡིག་པ་ཡང་མ་ཡིན་པའི་འགྲོ་འཆག་ཉལ་འདུག་ལ་སོགས་པ་འཕྲལ་གྱི་སྤྱོད་ལམ་བཏང་སྙོམས་པ་རྣམས་ཏེ། ཆོས་རྗེ་ས་སྐྱ་པཎྜི་ཏས། བཏང་སྙོམས་གཉིས་ཀ་མ་ཡིན་པས། ། རྣམ་པར་སྨིན་པའང་གཉིས་ཀ་མིན། ། ཞེས་སོ། ། ལས་དེ་དག་གིས་སྡུག་བསྔལ་མི་བསྐྱེད་པའི་ཆ་ནས་བཟང་མོད། བདེ་བ་མི་བསྐྱེད་པའི་ཆ་ནས་བྱས་པ་དོན་མེད་ཡིན་པས་ཐབས་ལ་མཁས་པའི་ཁྱད་པར་གྱིས་དགེ་བར་བསྒྱུར་བ་ལ་སོགས་པའི་སྒོ་ནས་དགེ་སྡིག་གི་བླང་དོར་ཚུལ་བཞིན་དུ་བྱ་དགོས་ཏེ།
གང་གི་ཕྱིར་སྙམ་ན། ནམ་ཞིག་འཆི་བའི་དུས་ལ་བབ་པའི་ཚེ། ། འཇིག་རྟེན་འདིའི་ལོངས་སྤྱོད་དང་མཛའ་བཤེས་ལ་སོགས་པ་གང་ཡང་རྗེས་སུ་མི་འབྲང་བར། ལས་དགེ་སྡིག་ཏུ་བྱས་པ་རྣམས་ནི་བྱ་ནམ་མཁའ་ལ་འཕུར་ཡང་གྲིབ་མ་རྗེས་སུ་འབྲང་བ་ལྟར། བྱེད་པ་པོ་རང་གི་རྗེས་སུ་འབྲང་བ་ལས། བསྐལ་པའམ་བསྐལ་པ་ལས་ལྷག་པའི་བར་དུ་ཡང་ཆུད་ཟ་བར་མི་འགྱུར་ཏེ། རྒྱལ་པོ་ལ་གདམས་པ་ལས། དུས་ཀྱིས་ཉེན་ཏེ་རྒྱལ་པོ་འཆི་བའི་ཚེ། ། ལོངས་སྤྱོད་མཛའ་དང་གཉེན་བཤེས་རྗེས་མི་འབྲང༌། ། སྐྱེས་བུ་དེ་ནི་གང་དང་གང་འགྲོ་ཡང༌། །
ལས་ནི་གྲིབ་མ་བཞིན་དུ་རྗེས་སུ་འབྲང༌། ། ཞེས་གསུངས་སོ། ། དེ་ལྟ་བུའི་ལས་འབྲས་ལ་ཡིད་ཆེས་པའི་སྡིག་སྤོང་དགེ་བ་སྒྲུབ་པའི་ཉམས་ལེན་ལ་བརྩོན་པའི་སྒོ་ནས་དལ་འབྱོར་ལ་སྙིང་པོ་བླང་དགོས་པ་ལགས། དེ་ཡང་རང་ཉིད་གཅིག་པུའི་དོན་དུ་མ་ཡིན་ཏེ། ནམ་མཁའ་ལ་མཐའ་མེད་པ་བཞིན་དུ་སེམས་ཅན་ལ་མཐའ་མེད། མཐའ་མེད་པའི་སེམས་ཅན་རེ་རེ་ནས་ཀྱང་བདག་གིས་ཕ་མར་བྱས་ཤིང༌། བྱས་རེས་ཀྱི་གནོད་པ་མཐའ་དག་ལས་བསྐྱབས་ཤིང༌། ཕན་ཚད་མེད་པ་བཏགས་པའི་དྲིན་ཆེན་ཤ་སྟག་ཡིན་པས། འདི་རྣམས་འདོད་ནི་བདེ་བ་འདོད་ཀྱང་བདེ་བ་ཐོབ་པའི་ཐབས་ལ་མི་མཁས་པའི་དབང་གིས། ལ་ལ་ནི་སྡུག་བསྔལ་དངོས་ལ་ལོངས་སྤྱོད།
ལ་ལ་ནི་སྡུག་བསྔལ་གྱི་རྒྱུ་མི་དགེ་བ་རྔམ་པོ་ཆེ་ལ་ལོངས་སྤྱོད། མ་རིག་པའི་ལིང་ཐོག་གིས་ནི་ལྡོང༌། ཐར་པའི་རྟེན་གྱི་འཁར་བ་དང་ནི་བྲལ། དགེ་བའི་བཤེས་གཉེན་གྱི་དམིགས་བུ་བས་ནི་མ་ཟིན། མཐོ་རིས་དང་ཐར་པའི་ལམ་ནས་རྡེག་འཆོས་ཤིང༌། ངན་སོང་གསུམ་གྱི་གཡང་སར་འགྲིམས་པ་འདི་རྣམས་སྙིང་རེ་རྗེ་སྙམ་པའི་སྙིང་རྗེ་ཆེན་པོ་བསྐྱེད་དགོས། དེའང་སྙིང་རྗེའོ་བྱས་ནས་བཞག་པས་མི་ཕན། འདི་རྣམས་སྡུག་བསྔལ་ལས་བསྒྲལ་ནས་བདེ་བ་ལ་འགོད་དགོས། དེའི་ནུས་པ་ད་ལྟ་རང་རེ་རྣམས་ལ་མེད། རང་རེ་ལས་ལྷག་པའི་ཚངས་པ་དང་བརྒྱ་བྱིན་དང་ཉན་ཐོས་རང་སངས་རྒྱས་ལ་སོགས་པ་ལའང་མེད།
སུ་ལ་ཡོད་ན་རྣམ་པ་ཐམས་ཅད་མཁྱེན་པའི་སངས་རྒྱས་ཁོ་ན་ལ་ཡོད་དེ། དེའི་རྒྱུ་མཚན་ཡང༌། སངས་རྒྱས་དེ་སྐྱོན་གྱི་ཉེས་པ་ཐམས་ཅད་དང་བྲལ། ཡོན་ཏན་གྱི་ཆོས་ཕུན་སུམ་ཚོགས་པ་ཐམས་ཅད་དང་ལྡན། བདེ་བ་དམ་པའི་གོ་འཕང་ལ་དབང་འབྱོར། འགྲོ་བ་མ་ལུས་པ་སྲིད་ཞིའི་རྒུད་པ་ལས་སྐྱོབ་པའི་ཐུགས་རྗེ་དང་ཕྲིན་ལས་མངའ། གསོལ་བ་བཏབ་ན་གནས་སྐབས་དང་མཐར་ཐུག་གི་དོན་ཐམས་ཅད་བདེ་བླག་ཏུ་སྩོལ་ནུས་པ་ཡིན་ཏེ། སངས་རྒྱས་དེའི་སྐུ་ལས་འོད་ཟེར་རེ་རེ་བཀྱེ་བས་ཀྱང་སེམས་ཅན་དཔག་ཏུ་མེད་པ་མྱ་ངན་ལས་འདས་པའི་གོ་འཕང་ལ་བཞག་ནུས། ཆོས་ཐུན་རེ་གསུངས་པས་ཀྱང་སེམས་ཅན་དཔག་ཏུ་མེད་པ་མྱ་ངན་ལས་འདས་པའི་གོ་འཕང་ལ་བཞག་ནུས། མདོར་ན་མཐོང་ཐོས་དྲན་རེག་ཐམས་ཅད་དངོས་དང་བརྒྱུད་པའི་སྒོ་ནས་སེམས་ཅན་དཔག་ཏུ་མེད་པའི་དོན་བདེ་བླག་ཏུ་བསྒྲུབ་ནུས་པའི་བདག་ཉིད་ཅན།
དེ་ལྟ་བུའི་དོན་གཉིས་མཐར་ཕྱིན་པའི་སངས་རྒྱས་ཀྱི་གོ་འཕང་དེ་ཐོབ་པར་བྱ་དགོས། དེའང་རྒྱུ་མེད་རྐྱེན་མེད་ལས་མི་འབྱུང་བས། རྒྱུ་རྐྱེན་གྱི་གཙོ་བོ་རྡོ་རྗེ་ཐེག་པའི་ལམ་གྱི་རྩ་བ་དབང་བསྐུར་བ་ལེགས་པར་བླངས་ཏེ། དེའི་ཡེ་ཤེས་སྐྱེ་བའི་སྣ་འདྲེན་པར་བྱེད་པ་རྗེས་སུ་གནང་བ་དང་བཅས་པ་ཞུས་ལ་དམ་ཚིག་དང་སྡོམ་པ་ལ་བསྲུང་བསྡམ་ཚུལ་བཞིན་དུ་བྱ་བ་ལས་འབྱུང་བ་ཡིན་པས། དེ་ལྟར་བགྱིའོ་སྙམ་པའི་འདུན་པ་དུང་པ་ཞིག་བསྐྱེད་འཚལ། བསམ་པ་དེ་ལྟ་བུ་དེས་ཀུན་ནས་བསླངས་པའི་སྒོ་གསུམ་གྱི་དགེ་བ་ཅི་བྱས་ཐམས་ཅད་སངས་རྒྱས་ཀྱི་རྒྱུར་འགྱུར་ཞིང༌། མཐར་ཐུག་གི་འབྲས་བུ་མྱུར་དུ་འགྲུབ་པ་དང༌། གནས་སྐབས་ཀྱི་འབྲས་བུ་ཚེ་འདིར་ཚེ་རིང་བ་དང་སྐྱེ་བ་ཕྱི་མར་ལྷ་དང་མིའི་གོ་འཕང་འཐོབ་པ་ལ་སོགས་པ་ཞར་ལས་འབྱུང་བ་ཡིན་པས་འདི་ཤིན་ཏུ་གལ་ཆེ་བ་ལགས། དེ་ལྟ་བུའི་བློ་ཅན་རྣམས་ལ། སྤྱིར་ཡང་དག་པར་རྫོགས་པའི་སངས་རྒྱས་ཚད་མེད་པའི་ཐུགས་རྗེ་དང་ཡོན་ཏན་མངའ་བ་བཅོམ་ལྡན་འདས་ཐུབ་པའི་དབང་པོས།
དང་པོར་བྱང་ཆུབ་ཀྱི་མཆོག་ཏུ་ཐུགས་བསྐྱེད། བར་དུ་བསྐལ་པ་གྲངས་མེད་གསུམ་དུ་ཚོགས་བསགས། མཐར་བསྐལ་པ་དཔག་ཏུ་མེད་པའི་སྔོན་རོལ་ནས་མངོན་པར་རྫོགས་པར་སངས་རྒྱས་སུ་ཟིན་ཡང༌། འཛམ་བུའི་གླིང་འདིར་གདུལ་བྱ་རྣམས་འདུལ་བའི་ཕྱིར་དུ། རྒྱུད་བླ་མ་ལས། སྐྱེ་བ་མངོན་པར་སྐྱེ་བ་དང༌། ། དགའ་ལྡན་གནས་ནས་འཕོ་བ་དང༌། ། ལྷུམས་སུ་འཇུག་དང་བལྟམས་པ་དང༌། ། བཟོ་ཡི་གནས་ལ་མཁས་པ་དང༌། ། བཙུན་མོའི་འཁོར་དགྱེས་རོལ་པ་དང༌། །
ངེས་འབྱུང་དཀའ་བ་སྤྱད་པ་དང༌། ། བྱང་ཆུབ་སྙིང་པོར་གཤེགས་པ་དང༌། ། བདུད་སྡེ་འཇོམས་དང་རྫོགས་པར་ནི། ། བྱང་ཆུབ་ཆོས་ཀྱི་འཁོར་ལོ་བསྐོར། ། མྱ་ངན་འདས་པར་གཤེགས་མཛད་རྣམས། ། ཡོངས་སུ་མ་དག་ཞིང་རྣམས་སུ། ། སྲིད་པ་ཇི་སྲིད་གནས་པར་སྟོན། ། ཞེས་གསུངས་པ་ལྟར་མཛད་པ་བཅུ་གཉིས་ལ་སོགས་པའི་སྒོ་ནས་སེམས་ཅན་དཔག་ཏུ་མེད་པའི་དོན་མཛད་ཅིང༌། མཛད་པ་དེ་རྣམས་ཀྱི་ནང་ནས་གཙོ་བོར་གྱུར་པ་ནི། གདུལ་བྱ་རྣམས་ཀྱི་ཁམས་དང་བསམ་པ་དང་བག་ལ་ཉལ་དང་རྗེས་སུ་མཐུན་པར་དམ་པའི་ཆོས་ཀྱི་བདུད་རྩི་བསམ་གྱིས་མི་ཁྱབ་པར་གསུངས་པ་སྟེ།
དེ་དག་ཕྱོགས་རིགས་སུ་བསྡུ་ན། མཛོད་ལས། སྤྱོད་པ་རྣམས་ཀྱི་གཉེན་པོར་ནི། ། ཆོས་ཀྱི་ཕུང་པོ་མཐུན་པར་གསུངས། ། ཞེས་གསུངས་ཏེ། དེའང་གདུལ་བྱ་འདོད་ཆགས་ལ་སྤྱོད་པའི་གཉེན་པོར་ཚུལ་ཁྲིམས་ཀྱི་བསླབ་པ་གཙོ་བོར་སྟོན་པ་འདུལ་བའི་སྡེ་སྣོད་ཉི་ཁྲི་ཆིག་སྟོང་གསུངས། ཞེ་སྡང་ལ་སྤྱོད་པའི་གཉེན་པོར་ཏིང་ངེ་འཛིན་གྱི་བསླབ་པ་གཙོ་བོར་སྟོན་པ་མདོ་སྡེའི་སྡེ་སྣོད་ཉི་ཁྲི་ཆིག་སྟོང་གསུངས། གཏི་མུག་ལ་སྤྱོད་པའི་གཉེན་པོར་ཤེས་རབ་ཀྱི་བསླབ་པ་གཙོ་བོར་སྟོན་པ་མངོན་པའི་སྡེ་སྣོད་ཉི་ཁྲི་ཆིག་སྟོང་རྣམས་གསུངས་སོ། ། འོ་ན་སྔགས་ཀྱི་ཐེག་པ་འདི་སྡེ་སྣོད་གསུམ་པོ་གང་དུ་འདུ་ཞེ་ན། སློབ་དཔོན་ཨ་བྷ་ཡ་ནི་བསླབ་པ་གསུམ་ག་སྟོན་པས་སྡེ་སྣོད་གསུམ་གའོ་ཞེས་བཤད་པ་དང༌།
ཤཱནྟི་པ་ནི་ཟབ་མོའི་དོན་བསྡུས་ཏེ་སྟོན་པས་མདོ་སྡེའི་སྡེ་སྣོད་དོ་ཞེས་བཞེད་ལ། སློབ་དཔོན་ཨཱརྻ་དེ་ཝ་ནི་རིག་པ་འཛིན་པའི་སྡེ་སྣོད་དོ་ཞེས་སྡེ་སྣོད་བཞི་པར་བཞེད་དོ། ། ཡང་ན་གདུལ་བྱ་བློ་དམན་པ་ལམ་རྒྱ་ཆུང་ངུར་མོས་པ་ལ་ཉན་ཐོས་ཀྱི་སྡེ་སྣོད་དང༌། རྒྱ་ཆེན་པོར་མོས་པ་ལ་ཐེག་པ་ཆེན་པོའི་སྡེ་སྣོད་གསུངས་ཏེ། དེའི་ཡང་ཕྱི་མ་ཁྱད་པར་དུ་འཕགས་པའི་ཚུལ་ནི། མདོ་སྡེ་ལ་སོགས་པའི་ཆོས་རྒྱ་ཆེན་པོ་ལ་དམིགས་པས་དམིགས་པ་ཆེ་བ་དང༌། རང་དང་གཞན་གྱི་དོན་སྒྲུབ་པས་སྒྲུབ་པ་ཆེན་པོ་དང༌། རྟོགས་པའི་དུས་ན་བདག་མེད་གཉིས་རྟོགས་པས་རྟོགས་པ་ཆེ་བ་དང༌། གྲངས་མེད་གསུམ་དུ་གུས་པར་བྱས་ཏེ་སྦྱོར་བའི་བརྩོན་འགྲུས་རྩོམ་པས་བརྩོན་འགྲུས་ཆེ་བ་དང༌། འཁོར་བ་མི་གཏོང་ཞིང་ཀུན་ནས་ཉོན་མོངས་པས་མི་གོས་པས་ཐབས་རྒྱ་ཆེ་བ་སྟེ་རྒྱུའི་ཁྱད་པར་ལྔ་དང༌།
སངས་རྒྱས་ཀྱི་ཆོས་མ་འདྲེས་པ་ལ་སོགས་པའི་འབྲས་བུ་འགྲུབ་པས་ཡང་དག་གྲུབ་པ་ཆེན་པོ་དང༌། ཡང་དང་ཡང་དུ་བྱང་ཆུབ་པ་དང་མྱ་ངན་ལས་འདས་པ་ཆེན་པོ་སྟོན་པས་སངས་རྒྱས་ཀྱི་ཕྲིན་ལས་ཆེན་པོ་སྟེ། འབྲས་བུའི་ཁྱད་པར་གཉིས་དང་བཅས་པའི་སྒོ་ནས་ཐེག་པ་ཆེན་པོ་ཁྱད་དུ་འཕགས་པ་ཡིན་ཏེ། མདོ་སྡེ་རྒྱན་ལས། དམིགས་པ་ཆེ་བ་ཉིད་དང་ནི། ། དེ་བཞིན་སྒྲུབ་པ་གཉིས་དག་དང༌། ། ཡེ་ཤེས་བརྩོན་འགྲུས་རྩོམ་པ་དང༌། ། ཐབས་ལ་མཁས་པར་གྱུར་པ་དང༌། ། ཡང་དག་གྲུབ་པ་ཆེན་པོ་དང༌། ། སངས་རྒྱས་ཕྲིན་ལས་ཆེན་པོ་སྐྱེ། །
ཆེན་པོ་འདི་དག་དང་ལྡན་པས། ། ཐེག་ཆེན་ཞེས་ནི་ངེས་པར་བརྗོད། ། ཅེས་སོ། ། དེ་ལྟ་བུའི་ཐེག་པ་ཆེན་པོ་དེ་ལའང་དབྱེ་ན། རྒྱུ་ཕ་རོལ་ཏུ་ཕྱིན་པའི་ཐེག་པ་དང༌། འབྲས་བུ་སྔགས་ཀྱི་ཐེག་པ་གཉིས་སུ་འགྱུར་ཏེ། ཇི་སྐད་དུ། རྒྱུ་ལ་མོས་པ་རྒྱུ་ཆོས་ཀྱི། ། འཁོར་ལོ་རབ་ཏུ་བསྐོར་བྱས་ནས། ། རྡོ་རྗེ་ཐེག་པའི་ཉེ་ལམ་ཞིག །
མ་འོངས་དུས་ན་འབྱུང་བར་འགྱུར། ། ཞེས་གསུངས་ལ། དེའི་ནང་ནས་ཀྱང་སྔགས་ཀྱི་ཐེག་པ་ཁྱད་པར་དུ་འཕགས་པའི་ཚུལ་ནི། ཀ་མ་ལ་ཤཱི་ལས། ཚུལ་གསུམ་གྱི་སྒྲོན་མེ་ལས། དོན་གཅིག་ན་ཡང་མ་རྨོངས་དང༌། ། ཐབས་མང་དཀའ་བ་མེད་པ་དང༌། ། དབང་པོ་རྣོན་པོའི་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་གསུངས་པ་ལྟར།
མདོ་སྔགས་གཉིས་རྟོགས་བྱའི་ལྟ་བ། ཐོབ་བྱའི་འབྲས་བུ། ཀུན་སློང་བྱང་ཆུབ་ཀྱི་སེམས་རྣམས་མཚན་ཉིད་གཅིག་ཀྱང༌། རྟོགས་པའི་ལྟ་བ་ལ་མ་རྨོངས་པ་དང༌། རྟོགས་བྱེད་ཀྱི་ཐབས་མང་བ་དང༌། དཀའ་བ་མེད་པས་བྱང་ཆུབ་འགྲུབ་པ་དང༌། དབང་པོ་རྣོན་པོའི་དབང་དུ་བྱས་པ་སྟེ་བཞིའི་སྒོ་ནས་ཁྱད་པར་དུ་འཕགས་པ་སྔགས་ཀྱི་ཐེག་པ་ཡིན་ཏེ། དེ་སྐད་དུའང༌། ཆོས་རྗེ་ས་སྐྱ་པཎྜི་ཏས། སྟོང་ཉིད་སྙིང་རྗེ་སོགས་བསྒོམ་པ། །
ཕ་རོལ་ཕྱིན་པའི་གཞུང་ལུགས་ཡིན། ། དེ་ཡིས་ཇི་ལྟར་མྱུར་ན་ཡང༌། ། གྲངས་མེད་གསུམ་གྱི་ཚོགས་བསགས་དགོས། ། ཞེས་དང༌། རྡོ་རྗེ་ཐེག་པའི་གནད་ཤེས་ན། ། ཚེ་འདི་ཉིད་ལ་སངས་རྒྱས་འགྲུབ། ། ཅེས་གསུངས་པ་ལྟར་ཁྱད་པར་དུ་འཕགས་པའི་རྒྱུད་སྡེ་རིན་པོ་ཆེ་དེ་ལའང་གྲུབ་པའི་སློབ་དཔོན་ཆེན་པོ་རྣམས་ཀྱིས་རྒྱུད་སྡེ་སོ་སོའི་རྗེས་སུ་འབྲང་བའི་འགྲེལ་ཚུལ་མི་འདྲ་བའི་དབང་གིས། རྒྱུད་སྡེ་རིན་པོ་ཆེ་གཉིས་དང་གསུམ་དུ་བསྡུ་བ་དང༌། བཞིར་བཞག་པ་དང༌། ལྔ་དང་དྲུག་ཏུ་དབྱེ་བ་ལ་སོགས་པ་རྣམས་སུ་འདོད་པ་ལས།
འདིར་རྒྱུད་སྡེ་བཞིར་བཞེད་པའི་ཕྱོགས་ནི་རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་བླ་མེད་དེ་ལྟག་ལ། ། ཞེས་སོ། ། དེ་ལའང་གང་ཟག་དམན་པ་ཕྱི་ལུས་ངག་གི་བྱ་བ་ཁྲུས་དང་གཙང་སྦྲར་དགའ་བ་རྣམས་ལ་བྱ་བའི་རྒྱུད་གསུངས། གང་ཟག་འབྲིང་ཕྱི་ལུས་ངག་གི་བྱ་བ་དང༌། ནང་ཏིང་ངེ་འཛིན་ཆ་མཉམ་དུ་སྤྱོད་པ་རྣམས་ལ་སྤྱོད་པའི་རྒྱུད་གསུངས། གང་ཟག་མཆོག་ཏིང་ངེ་འཛིན་ཁོ་ནར་གཙོ་བོར་སྤྱོད་པ་རྣམས་ལ་རྣལ་འབྱོར་གྱི་རྒྱུད་གསུངས།
གང་ཟག་ཆེས་མཆོག་ཏུ་གྱུར་པ་ཏིང་ངེ་འཛིན་གྱི་ཁྱད་པར་གོང་ན་མེད་པར་གཙོ་བོར་སྤྱོད་པ་རྣམས་ལ་རྣལ་འབྱོར་ཆེན་པོ་བླ་ན་མེད་པའི་རྒྱུད་རྣམས་གསུངས་པ་ ་་་་་རྒྱུད་ཐ་དད་ཀྱི་ངོས་འཛིན་གསལ་བ་ཡོད་ཚེ་འདི་ནས་སྦྲེལ་མེད་ན། ཡིན་ནོ། ། དེ་ལྟ་བུའི་རྒྱུད་སྡེ་རིན་པོ་ཆེ་དེ་དག་ནས་ཡི་དམ་གྱི་ལྷའི་རྣལ་འབྱོར་བསམ་གྱིས་མི་ཁྱབ་པ་ཞིག་གསུངས་སོགས་སྦྲེལ་ལོ། ། གཞན་ཡང་སྐབས་སུ་བབ་པའི་བཤད་པ་གཙོ་བོར་འདོན་དགོས་པ་རྣམས་རང་རང་གི་གཞུང་བཤད་ཀྱི་སྐབས་ལ་སོགས་པ་ནས་འབྱུང་བ་ལྟར་རྒྱུད་སྡེ་གོང་འོག་གི་ཁྱད་པར་ལ་སོགས་པ་མ་འཁྲུལ་བར་ཅི་ནུས་སུ་བཤད་པ་ལ་མཁས་པར་བྱའོ། ། སྨྲས་པ། ལུང་རྟོགས་བསྟན་པའི་སྤྲིན་གྱི་ཁོང་རུམ་ནས། ། ལེགས་པར་འཕོས་པའི་ཆོས་གཏམ་དབྱར་གྱི་རྔ། ། དལ་བུས་དགོད་པ་དེ་ལ་མང་ཐོས་ཀྱི། ། མདོངས་མཐའ་དགའ་བའི་གར་སྟབས་ཅི་ཡང་བསྒྱུར། ། རང་དགར་མ་ཡིན་དམ་པའི་གསུང་ལྟར་ཡིན། །
སྤྲོས་པ་མ་ཡིན་བླང་དོར་གོ་ཕྱིར་ཡིན། ། གྲགས་ཕྱིར་མ་ཡིན་འགའ་ལ་ཕན་ཕྱིར་ཡིན། ། དེ་ཕྱིར་འདི་ལ་བློ་གསལ་དགའ་བར་བྱོས། ། ཚུལ་འདིར་འབད་པའི་རྣམ་དཀར་དགེ་བ་ཡིས། ། རྣམ་འདྲེན་བཞི་པ་རྒྱལ་ཚབ་བཅས་པའི་བསྟན། ། འཛམ་བུ་ལྗོན་པས་མཚན་པའི་གླིང་འདི་ན། ། རིང་དུ་གནས་པའི་བྱ་བ་བྱེད་གྱུར་ཅིག ། ཅེས་པ་དབང་དང་རྗེས་གནང་ལ་སོགས་པའི་གོང་དུ་སྤྲོ་བར་འོས་པའི་ཆོས་གཏམ་དབྱར་གྱི་རྔ་གསང་ཞེས་བྱ་བ་འདི་ནི། རྩོད་པའི་དུས་ཀྱི་རྒྱལ་བ་གཉིས་པ་རྗེ་བཙུན་ཨེ་ཝཾ་པ་ཆེན་པོ་བརྒྱུད་པར་བཅས་པའི་ལུགས་བཟང་དྲི་མ་མེད་པའི་རྗེས་སུ་སློབ་པའི་འདུན་པ་མ་བོར་ཙམ་གྱི་ཆོས་ཚུལ་སྨྲ་བའི་གཟུགས་བརྙན་པ་བནྡེ་ཚུལ་ཁྲིམས་རིན་ཆེན་དུ་བོད་པས། བོད་ཆེན་ལྗོངས་ཀྱི་ནོར་འཛིན་མའི་ལྟེ་བ་དཔལ་སྡེ་དགེ་ལྷུན་གྲུབ་སྟེང་གི་ཆོས་གྲྭ་ཆེན་པོར་བྲིས་པ།
ཕྱོགས་དུས་ཐམས་ཅད་དུ་བཀྲ་ཤིས་འཕེལ་བར་གྱུར་ཅིག ཀུན་ཚང་རྒྱས་པ་རྟགས་ཅན་གྱི། ། བཤད་པ་རིང་པོ་དོར་བ་འབྲིང༌། ། དེ་ལ་ལུང་བཞག་བསྡུས་པའོ། ། ཡང་ན་ཉན་པར་བསྐུལ་ནས་ནི། ། སྟོན་པས་གསུངས་པའི་ཚུལ་ལ་འཇུག ། ཡང་ན་དེ་ལྟའི་བློ་ཅན་ཡན། ། རྒྱས་པར་བརྗོད་ནས་སངས་རྒྱས་ཀྱིས། ། གསུངས་ཚུལ་ཤིན་ཏུ་བསྡུས་པ་ཡིས། ། མཚམས་སྦྱར་ནས་ནི་དཀྱུས་ལ་འཇུག །
གཞན་ཡང་འབྲིང་དང་བསྡུས་པ་ཡི། ། རྣམ་གཞག་མང་པོ་འདི་ལས་འབྱུང༌། ། འདི་ཡང་འདི་ལ་མཁོ་ཕྱིར་བྲིས། ། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
