གསུང་འབུམ། ཚུལ་ཁྲིམས་རིན་ཆེན།
པོད ༡༨༧
ཀལྤསྱཙིརཱམྦུཔེཡམརྷཥྱཱཤྭཱསཱགཏཡཱབཏཿཀཐཱརྵེཿཀཱཔྱཔཏིབྷཱནཤཱསནེམཾཀཱརྻཾཀྲྀནྣརཔཏྱནེནསཾཛྙཿ།
༼ཤྲཱི༽ ༄༅། །ཀལྤསྱཙིརཱམྦུཔེཡམརྷཥྱཱཤྭཱསཱགཏཡཱབཏཿཀཐཱརྵེཿཀཱཔྱཔཏིབྷཱནཤཱསནེམཾཀཱརྻཾཀྲྀནྣརཔཏྱནེནསཾཛྙཿ། ༄༅། ། མཆོག་གི་ངེས་པར་བསྟན་པ།་་་་་ བསྐལ་པའི་སྲིད་དུ་བཏུང་བར་འོས་པའི་ཆབ། ། ཇི་སྙེད་རྀ་ཥིའི་ཧུབ་ཏུ་སོང་བའི་གཏམ། ། བསྟན་པ་འདི་ལ་སུས་ཀྱང་མ་སྤོབས་པའི། ། བྱ་བ་མི་བདག་འདི་ཡིས་སྒྲུབ་པ་སྟོན། ། བྱ་བའི་རང་བཞིན་བརྗོད་པ།་་་་་ ཀུན་དུ་དགའ་བའི་དཔལ་སྟེར་དཀོན་མཆོག་གསུམ། ། སྐྱབས་ཀྱི་དམ་པར་བརྙེས་པའི་བརྟུལ་ཞུགས་ཀྱི། །
མཆོག་གསུམ་དགྱེས་པའི་ཕྲིཾན་ལཾས་རྒྱཾ་མཚཾོ་ཡི། ། སྐ་རགས་ལྡན་པ་མཛེས་བྱེད་སྡེ་བཞིའི་བདག ། དེས་ནི་སེམས་ཅན་བྱང་ཆུབ་གནས་འདོང་བའི། ། ཐེག་པ་མི་བསླུ་ངེས་པ་དམ་པའི་ཆོས། ། མཆོག་ཏུ་ལེགས་པར་རྟོགས་པའི་བློ་གྲོས་ཀྱིས། ། ལེགས་བྱས་འདི་ཡི་སྒོ་འཕར་འབྱེད་ལ་ཞུགས། ། ངག་དོན་གྱི་དཔེ།་་་་་ ཟླ་གཞོན་ཟེར་གྱིས་ཆུ་ཡི་གཏེར་བཞིན་དང༌། ། མི་སྦྱིན་སྐྱེས་ཀྱིས་པདྨའི་ཚལ་ལ་བཞིན། ། གཏོང་བ་འདི་ཡི་ཕན་ཡོན་བསམ་ཡས་ཀྱིས། །
མི་བདག་དེ་ཡི་བློ་གྲོས་མཛེས་པར་བྱས། ། ཐུབ་ ་་་་་ཡན་ལག་གཅིག་པའི་གཟུགས་ཅན། པའི་བསྟན་པ་ཇི་སྲིད་གནས་བར་ལ། ། ཆོས་ཀྱི་སྦྱིན་པ་མི་ཟད་འབྱུང་བའི་མ། ། གང་ལ་པར་ཞེས་བྱ་བ་ཐ་སྙད་དུ། ། འཕྲིན་ཡིག་གསལ་བ་ཕྱོགས་ཀྱི་མཁས་པས་བྲིས། ། བཞི་གའི་ཐོག་མར་ཡོད་པ་ཆོད་པའི་ཟུང་ལྡན།་་་་་ མི་མཆོག་ཆོས་ཀྱི་མཆོད་སྡོང་བླ་ན་མེད། ། མི་དགེའི་མཚན་རིས་དབེན་པའི་ཡུལ་དུས་སུ། ། མི་མཁས་བྲལ་བའི་གྲོགས་དང་གཏོང་པ་ཡིས། །
མི་མཐུན་ཕྱོགས་ལས་རྒྱལ་བ་ཉིད་དུ་བསྒྲུབས། ། ཡ་ ་་་་་རྣམ་པར་རྨོངས་པའི་དཔེ། མཚན་གཏམ་དུ་གླེང་ལ་དབྱངས་ཅན་མ། ། འདི་ན་མཆིས་ཞེས་བྱིས་པའི་བློ་འཁྲུལ་ཏེ། ། རྒྱུད་མང་སྒྲ་དང་བསྲེས་པའི་ཆོས་འཆད་པ། ། བལྟ་འདོད་འདི་ན་ཡང་དང་ཡང་རྒྱུའོ། ། སྤྱི་དོན་དྲུག་པ་བསྐུལ་བ་མི་ལྡོག་ཆེད་དུ་ཇི་ལྟར་པར་དུ་བསྒྲུབ་པ་ལ། གང་དུ་བསྒྲུབ་པའི་ཡུལ་གྱི་ཁྱད་པར། ནམ་ཞིག་བསྒྲུབ་པའི་དུས་ཀྱི་ཁྱད་པར། ཇི་ལྟར་བསྒྲུབ་པའི་ལས་ཀྱི་འཁོར་ལོ་དང་གསུམ་ལས།
དང་པོ་ནི་སྤྱིར་འཕགས་མཆོག་འཇིག་རྟེན་དབང་ཕྱུག་གི་གདུལ་ཞིང༌། བསིལ་ལྡན་སྟོན་དུས་ཟླ་བ་ཞུན་མའི་ཚོན་གྱིས་ལན་བརྒྱར་བྱུགས་པ་ལ་ཅོ་འདྲིར་བྱེད་པའི་ཁ་བའི་རྡུལ་དཀར་གྱི་ཕྲེང་བ་བརྩེགས་པའི་ས་འཛིན་གྱི་རྭ་བས་ཡོངས་སུ་བསྐོར་བའི་བོད་ཁ་བ་ཅན་གྱི་རྒྱལ་ཁམས་ཏེ། དེའང་མདོ་སྡེ་པདྨ་དཀར་པོ་ལས། སྟོན་པ་འོད་མའི་ཚལ་ན་བཞུགས་པའི་དུས་ན། སྨིན་མཚམས་ཀྱི་མཛོད་སྤུ་ལས་འོད་ཟེར་ཁ་དོག་ལྔ་འཕྲོས་ཏེ། བྱང་ཕྱོགས་ཁ་བ་ཅན་གྱི་རྒྱལ་ཁམས་ལ་སོང༌། དེར་གཟིགས་ཏེ་ཞལ་འཛུམ་མཛད་པས་བྱང་ཆུབ་སེམས་དཔའ་སྒྲིབ་པ་རྣམ་པར་སེལ་བས་དེའི་རྒྱུ་རྐྱེན་བཤད་དུ་གསོལ་ཞེས་ཞུས་པ་དང༌། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དུས་གསུམ་གྱི་སངས་རྒྱས་གང་གིས་ཀྱང་གདུལ་བྱར་མ་གྱུར་པའི་གནས། འདྲེ་སྲིན་དུ་མས་གང་བའི་མཐའ་འཁོབ་ཁ་བ་ཅན་གྱི་རྒྱལ་ཁམས་དེར།
མ་འོངས་པའི་དུས་སུ་དམ་པའི་ཆོས་ཉི་མ་ཤར་བ་ལྟ་བུ་ཞིག་དར་ཞིང་རྒྱས་པར་འདུག་སྟེ། སེམས་ཅན་དེ་རྣམས་ཀྱང་ཐར་པ་བྱང་ཆུབ་ཀྱི་ལམ་ལ་འགོད་པར་འགྱུར་རོ། ། མཐའ་འཁོབ་དེ་འདུལ་བའི་གཉེན་པོ་ནི་འཕགས་པ་སྤྱན་རས་གཟིགས་ཡིན་ནོ། ། དེ་གང་ཞེ་ན། འཕགས་པ་སྤྱན་རས་གཟིགས་དབང་ཕྱུག་དེས། སྔོན་བྱང་ཆུབ་སེམས་དཔའི་སྤྱད་པ་སྤྱོད་པའི་ཚེ། སངས་རྒྱས་སྟོང་གི་སྤྱན་སྔར་སྨོན་ལམ་བཏབ་སྟེ། བདག་གིས་དུས་གསུམ་སངས་རྒྱས་གང་གིས་ཀྱང་ཞབས་ཀྱིས་མ་བཅགས་པའི་གནས། མཐའ་འཁོབ་ཁ་བ་ཅན་གྱི་རྒྱལ་ཁམས་ལ་ཡོད་པའི་སེམས་ཅན་གདུལ་དཀའ་བ་དེ་རྣམས་ཐར་པ་བྱང་ཆུབ་ཀྱི་ལམ་ལ་འགོད་པར་གྱུར་ཅིག མཐའ་འཁོབ་དེ་ཡང་བདག་གིས་འདུལ་བའི་ཞིང་དུ་གྱུར་ཅིག
བདག་འདྲེ་སྲིན་ལ་སོགས་པའི་སེམས་ཅན་དེ་དག་གི་ཕ་མ་ལྟ་བུར་གྱུར་ཅིག འགྲོ་བ་སྒྲོལ་བའི་དེད་དཔོན་ལྟ་བུར་གྱུར་ཅིག མུན་པ་སེལ་བའི་སྒྲོན་མེ་ལྟ་བུར་གྱུར་ཅིག དུས་གསུམ་སངས་རྒྱས་ལ་སོགས་པ་དེ་བཞིན་གཤེགས་པ་ཐམས་ཅད་ཀྱིས་གསུངས་པའི་ཆོས་ཐམས་ཅད་མཐའ་འཁོབ་ཀྱི་ཡུལ་དེར་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག སེམས་ཅན་དེ་རྣམས་ཀྱིས་དཀོན་མཆོག་གསུམ་གྱི་མཚན་ཐོས་ཏེ་སྐྱབས་སུ་སོང་ནས། བདེ་འགྲོ་མཐོ་རིས་ཀྱི་ལུས་ཐོབ་སྟེ། དམ་པའི་ཆོས་ལ་ལོངས་སྤྱོད་པར་གྱུར་ཅིག་ཅེས་སྨོན་ལམ་བཏབ་པར་བཤད་པ་དང༌། ཟ་མ་ཏོག་བཀོད་པའི་མདོའི་འཁོར་ལོ་ཐ་མ་ལས། སྟོན་པ་མྱ་ངན་ལས་འདའ་བར་ཉེ་བའི་ཚེ། བྱང་ཕྱོགས་ཁ་བ་ཅན་གྱི་རྒྱལ་ཁམས་ཞབས་ཀྱིས་མ་བཅགས།
གསུང་གིས་མ་བསྐྱངས་པ་འདི་རྣམས་ཀྱི་དོན་དུ་བཞུགས་པར་ཞུ་ཞེས་གསོལ་བས། བཅོམ་ལྡན་འདས་ཀྱི་ཞལ་ནས། ངའི་གདུལ་བྱ་ནི་རྫོགས་པ་ཡིན། ད་གདུལ་བྱར་གྱུར་པ་མེད་པས་ལེ་ལོ་ཅན་རྣམས་ཆོས་ལ་བསྐུལ་བ་དང༌། རྟག་པར་སུན་འདོན་པའི་ཕྱིར་མྱ་ངན་ལས་འདའ་བའི་ཚུལ་སྟོན་ནོ། ། བྱང་ཕྱོགས་ཁ་བ་ཅན་གྱི་རྒྱལ་ཁམས་ཀྱི་སེམས་ཅན་ནི་ད་ལྟ་དུད་འགྲོར་སོང་བས་སེམས་ཅན་མིའི་མིང་མེད་དོ། ། མུན་པ་མུན་ནག་ཏུ་གྱུར་པ། ཤི་བ་ཐམས་ཅད་ཀྱང་མི་ལྡོག་པ། མཚོ་ལ་ཁ་བ་བབས་པ་བཞིན་དུ་ངན་འགྲོའི་འཇིག་རྟེན་དུ་འགྲོ་བ་ཡིན་པས། མ་འོངས་པའི་དུས་ན་ངའི་བསྟན་པ་མར་འགྲིབ་ཀྱི་དུས་སུ།
བྱང་ཆུབ་སེམས་དཔའ་ཁྱོད་ཉིད་ཀྱི་གདུལ་བྱར་འགྱུར་གྱིས། ཐོག་མར་བྱང་ཆུབ་སེམས་དཔའི་སྤྲུལ་པས་མིའི་འགྲོ་བ་བསྐྱེད། དེ་ནས་ཟང་ཟིང་གིས་བསྡུས། དེ་ནས་ཆོས་ཀྱིས་བསྡུས། འགྲོ་བའི་དོན་དུ་འགྱུར་རོ་ཞེས་དང༌། ཇོ་བོ་རྗེ་ལྷ་གཅིག་རྡོ་རྗེ་གདན་གྱི་ནུབ་ཕྱོགས་ན་འོད་དཔག་མེད་པའི་ལྷ་ཁང་ཞིག་ཡོད་པའི་ནང་དུ་བྱམས་སྙིང་རྗེ་བྱང་ཆུབ་ཀྱི་སེམས་བསྒོམ་ཞིང་བཞུགས་པ་ན། འཕགས་པ་སྤྱན་རས་གཟིགས་ཀྱིས་ཞལ་མངོན་སུམ་དུ་བསྟན་ནས། སྐྱེས་བུ་དམ་པ་ལེགས་སོ་ལེགས་སོ། ། དུས་གསུམ་གྱི་སངས་རྒྱས་ཐམས་ཅད་ཀྱི་གསང་བའི་མཛོད་གང་ཡིན་པ་དེ་ཁྱོད་ཀྱིས་ཤེས་སམ། འདི་ནས་བྱང་ཕྱོགས་ན་ངའི་ཞིང་ཁམས་ཡོད།
ཁྱོད་ཀྱི་ཡི་དམ་སྒྲོལ་མ་ཡང་དེ་ན་སེམས་ཅན་གྱི་དོན་མཛད་ཅིང་བཞུགས། གདུལ་བྱ་མང་པོ་ཡང་དེ་ན་ཡོད་པས་བྱང་ཕྱོགས་སུ་སོང་ཤིག་ཅེས་བྱ་བ་ལ་སོགས་པའི་བོད་ཀྱི་ཡུལ་འདིར་འཕགས་པ་སྤྱན་རས་གཟིགས་ཀྱི་འདུལ་ཞིང་ཡིན་པར་ལུང་གིས་བསྟན་ཅིང་དངོས་སུ་གྲུབ་པ་འདི་ནི། བདེ་མཆོག་ཉུང་ངུ་ལེའུ་ལྔ་བཅུ་རྩ་གཅིག་པ་ལས། བོད་ཀྱི་ཡུལ་དང་དེ་བཞིན་དུ། ། མ་ལ་ཝ་དང་པུལླི་སོགས། ། ཉི་ཤུ་རྩ་བཞིའི་ཡུལ་ཡིན་ནོ། ། ཞེས་པ་ཉི་ཤུ་རྩ་བཞིའི་ཡུལ་གྱི་གསུང་གི་འཁོར་ལོའི་ནང་ཚན་དུ་བཤད་པ་དང༌། ཀྱེ་རྡོ་རྗེ་ལས་གནས་དང་ས་སྦྱར་བའི་བཅུ་གཉིས་པར་བཤད་ཅིང༌། རྡོ་རྗེ་མཁའ་འགྲོའི་རྒྱུད་ལས། བོད་ཡུལ་དུ་ནི་ལྷན་སྐྱེས་ཏེ། །
ཞི་ཞིང་གསལ་བའི་གཟུགས་ཅན་མ། ། ཆུ་སྲིན་རྒྱལ་མཚན་ལག་ན་ཐོགས། ། བྲག་གི་ཁྱིམ་ལ་བརྟེན་ཏེ་གནས། ། རང་བྱུང་གི་ནི་སྐྱེ་གནས་ཅན། ། ཞེས་དང༌། ལྷ་མོ་དྲི་མ་མེད་པས་ཞུས་པའི་མདོ་ལས། ང་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ན་གདོང་དམར་ཅན་གྱི་ཡུལ་དུ་དམ་པའི་ཆོས་དར་བར་འགྱུར་རོ་ཞེས་དང༌། ཤེར་རབ་ཀྱི་ཕ་རོལ་ཏུ་ཕྱིན་པ་བརྒྱད་སྟོང་པའི་མདོའི་ཡུལ་ཡོངས་སུ་སྦྱོང་བར། ཡུལ་དབུས་ནས་ལྷོ་ཕྱོགས་སུ་དར་བར་འགྱུར་རོ། ། ལྷོ་ཕྱོགས་ནས་བྱང་ཕྱོགས་སུ་དར་བར་འགྱུར་རོ། །
བྱང་ཕྱོགས་ནས་བྱང་ཕྱོགས་སུ་དར་བར་འགྱུར་རོ་ཞེས་དམ་པའི་ཆོས་ཡོངས་སུ་དར་བར་ལུང་གི་ཕྲེང་བ་མང་པོས་མངོན་པར་བསྔགས་པའི་ལྗོངས་འདི་ཉིད་ཇི་ལྟར་ཆགས་པའི་ཚུལ་ནི། ཐོག་མར་དག་བྱེད་ཀྱི་ཕུང་པོས་ཡོངས་སུ་གཏམས་ཤིང་བཻ་ཌཱུརྻ་སྔོན་པོའི་མཎྜལ་ཕྱིས་པ་ལྟ་བུ་མཚོར་གྱུར་པ་དེ་རིམ་གྱིས་བྲི་ནས། ཤུག་པ་ལ་སོགས་པའི་རྩི་ཤིང་ནགས་ཚལ་སྟུག་པོས་ཁྱབ་པས། སཱ་ལའི་ལྗོངས་ཞེས་གྲགས་པའི་ཡུལ་དུ་གྱུར་པ་སྟེ། དེའང་འཇམ་དཔལ་རྩ་བའི་རྒྱུད་ལས། ང་ཡི་དུས་ནས་ལོ་བརྒྱ་ན། ། ཁ་བ་ཅན་དུ་མཚོ་བྲི་ནས། ། སཱ་ལའི་ནགས་ནི་འབྱུང་བར་འགྱུར། ། ཞེས་སོ། ། དེར་ཁྱད་པར་བོད་ཀྱི་འགྲོ་བ་ཆགས་པའི་ཚུལ་ནི།
ལྷ་ལས་ཕུལ་བྱུང་གི་བསྟོད་པར། ཁྱབ་འཇུག་གིས་ནི་འཐབ་དཀའ་བསད། ། ཅེས་པའི་འགྲེལ་པར། འདི་ལྟར་ཁྱབ་འཇུག་གིས་འཐབ་དཀའ་ལ་དྲིས་པ། དཔུང་གི་ཚོགས་བཅོ་བརྒྱད་ཁྱེར་རམ། འོན་ཏེ་ནོར་ལྷ་གཅིག་པུ་ཁྱེར་ཞེས་དྲིས་པས། དེས་དཔུང་གི་ཚོགས་རྣམས་ཁྱེར་རོ་ཞེས་སྨྲས་པ་དང༌། དེས་ཞེ་འགྲས་པར་གྱུར་ནས། ཁྱབ་འཇུག་གིས་སྐྱ་བསེང་གི་ཕྱོགས་བྱས་ཏེ་གཡུལ་ངོར་ཆས་པ་ན། སྲིད་སྒྲུབ་ཀྱིས་ཀུན་དུ་བལྟས་ཏེ་སྨྲས་པ།
ཁོ་བོས་ནི་ཉེ་དུའི་ཚོགས་གསོད་པར་མི་ནུས་ཏེ། གང་གི་དོན་དུ་རྒྱལ་སྲིད་ཐོབ་པར་འདོད་པའི་ཉེ་དུའི་ཚོགས་དེ་ཇི་ལྟར་གསད་པར་བྱ་ཞེས་སྨྲ་སྟེ། སྲིད་སྒྲུབ་འཐབ་པ་ལས་ལྡོག་པར་གྱུར་པ་དང༌། ཁྱབ་འཇུག་གིས་སྨྲས་པ། ཁྱེད་ནི་བླུན་པ་ཡིན་ཏེ། གང་གིས་མི་ནི་གསད་པ་དང༌། ། གང་ཞིག་གསོད་པར་བྱེད་པ་དག ། དེ་དག་གཉིས་ཀ་མི་དམིགས་ཏེ། ། བསད་དང་གསོད་པ་པོ་ཡོད་མིན། ། རིགས་དང་འདུལ་བ་ཕུན་སུམ་ཚོགས། །
བྲམ་ཟེ་བ་ལང་གླང་པོ་དང༌། ། ཁྱི་དང་སྨེ་ཤ་ཅན་དག་དང༌། ། མཁས་པ་རྣམས་ནི་མཉམ་པར་བལྟ། ། ཞེས་བྱ་བ་ལ་སོགས་པ་མེད་པར་ལྟ་བའི་ཚིགས་སུ་བཅད་པ་མང་པོ་བསྟན་ཅིང༌། སྣ་ཚོགས་པའི་གཟུགས་བསྟན་པས་བསླུས་ནས། སྲིད་སྒྲུབ་ཀྱི་ཁ་ལོ་པ་རང་ཉིད་ཀྱིས་བྱས་ཏེ་གཡུལ་བགྱེ་བས་འཐབ་དཀའི་རིགས་དཔུང་གི་ཚོགས་བཅོ་བརྒྱད་དང་བཅས་པ་བརླག་པར་གྱུར་ཏོ། ། རཱུ་པ་ཏི་ཞེས་བྱ་བའི་རྒྱལ་པོ་དཔུང་གི་ཚོགས་གཅིག་དང་བཅས་པ་གཡུལ་འགྱེད་པའི་ཚེ། བུད་མེད་ཀྱི་ཆ་ལུགས་སུ་བྱས་ཏེ་བྲོས་ནས་རི་ཁ་བ་ཅན་གྱི་ཁྲོད་དུ་ཞུགས་ཏེ། གནས་པའི་རིགས་ལས་དེང་སང་ན་ཡང་བོད་ཅེས་བྱ་བར་གྲགས་པ་ཡིན་ནོ་ཞེས་འབྱུང་བ་དང༌། བོད་ཀྱི་གཏམ་རྒྱུད་ལྟར་ན་སྤྱན་རས་གཟིགས་དབང་ཕྱུག་ལ་བཅོམ་ལྡན་འདས་སྣང་བ་མཐའ་ཡས་ཀྱིས་བྱང་ཆུབ་སེམས་དཔའ་ཐུགས་རྗེ་དང་ལྡན་པ་ཁྱོད་ཁ་བ་ཅན་གྱི་རྒྱལ་ཁམས་བྱ་བ་ཡོད་པས།
བཅོམ་ལྡན་འདས་ཤཱཀྱ་ཐུབ་པའི་གདུལ་བྱར་མ་གྱུར་པས་སྐུའི་ཞབས་ཀྱིས་མ་བཅགས། གསུང་གི་འོད་ཟེར་གྱིས་མ་ཁྱབ། ཐུགས་ཀྱི་བྱིན་གྱིས་མ་བརླབས་པས། ཁྱོད་ཀྱིས་ཁ་བ་ཅན་གྱི་སེམས་ཅན་རྣམས་དང་པོར་ཟང་ཟིང་གིས་བསྡུས། དེ་ནས་ཆོས་ཀྱི་སྦྱིན་པས་ཐུལ་ལ་དེ་རྣམས་ཀྱི་རྒྱུད་སྨིན་པར་མཛོད་ཅིག་ཅེས་བྱ་བ་འབྱུང་ངོ༌། ། དེ་ནས་བྱང་ཆུབ་སེམས་དཔའ་འཕགས་པ་སྤྱན་རས་གཟིགས་དབང་ཕྱུག་གིས་ཕོ་བྲང་རིའུ་ཏཱ་ལའི་རྩེ་མོ་རིན་པོ་ཆེ་སྣ་ཚོགས་པའི་ཁང་བཟངས་ནས་ཁ་བ་ཅན་དུ་གདུལ་བྱའི་སེམས་ཅན་ལ་གཟིགས་པས། སངས་རྒྱས་ཀྱི་བསྟན་པ་མེད་པར་མཚན་མོ་མུན་པ་མུན་རུམ་དང་འདྲ་བར་མུན་ནག་འཐིབས་པོར་འདུག་པ་གཟིགས་ནས། དེར་སྐྱེས་པའི་སེམས་ཅན་རྣམས་མཚོ་ལ་ཁ་བ་བབ་པ་ལྟར་ཡར་འཐོན་པ་མེད་པར་མར་ངན་སོང་དུ་འགྲོ་བར་འདུག དེ་ནས་ཐར་པ་མེད་པར་ལྕགས་ཀྱི་ཟ་མ་ཏོག་ཁ་བཅད་པ་འདྲ་བར་གཟིགས་ནས་དེར་འགྲོ་བའི་དོན་བྱེད་པ་ལ་ནི། དུས་དེ་ཙམ་ན་བོད་ཁམས་གླིང་དགུ་ཞེས་པ།
རིན་པོ་ཆེ་འོད་ཀྱི་གླིང་ནི་སྟོད་ཁམས་གསུམ་སྟེ། གཡའ་རི་དང༌། གངས་རིའི་བར་ན་གླང་པོ་ཆེ་དང་རི་དྭགས་རྣམས་ཀྱིས་དབང་བྱས་པ། རུ་བཞི་སོགས་པའི་གླིང་ནི་བར་ཁམས་གསུམ་སྟེ། བྲག་རི་དང་སྤང་རིའི་ཤོད་ན་བྲག་སྲིན་དང་སྤྲེའུ་རྣམས་ཀྱིས་དབང་བྱས་པ། རྨ་བྱ་འོག་གླིང་ནི་སྨད་ཁམས་གསུམ་སྟེ། ནགས་ཚལ་དང་ལྗོངས་ཀྱི་དབུས་ན་བྱ་དང་སྲིན་པོ་རྣམས་ཀྱིས་དབང་བྱས་པས་སེམས་ཅན་མི་ཞེས་བྱ་བའི་མིང་ཡང་མ་བྱུང་བ་དང༌། དུད་འགྲོ་ནི་ཧ་ཅང་གླེན་ཞིང་གཏི་མུག་པས་བླང་དོར་ཚུལ་བཞིན་དུ་སྟོན་པའི་ཡུལ་དུ་མ་བཏུབ་བོ། ། དེས་ན་ཐོག་མར་མིའི་འགྲོ་བ་བསྐྱེད་པར་དགོངས་ཏེ། འཕགས་པ་གྲུ་འཛིན་གྱི་མགོན་པོའི་ཕྱག་གཡོན་པའི་འོད་ཟེར་ལས་བྱང་ཆུབ་སེམས་དཔའ་སྤྲེའུའི་རྒྱལ་པོ་ཧ་ལུ་མཉྫུ་ཞེས་བྱ་བ་ཞིག་སྤྲུལ་ཏེ།
དེ་ལ་གཏན་ཁྲིམས་ལྔའི་སྡོམ་པ་ཕོག་སྟེ། ཟབ་པ་དང་རྒྱ་ཆེ་བའི་ཆོས་ཀྱི་བདུད་རྩི་ཡང་མང་དུ་སྩལ་ཏེ། བྱང་ཕྱོགས་ཁ་བ་ཅན་ཞེས་བྱ་བའི་རྒྱལ་ཁམས་སུ་སོང་ལ་བྲག་དུམ་བུ་གཅིག་པ་ལ་སྒོམས་ཤིག་ཅེས་སྒོམ་བྱེད་དུ་བཏང་ངོ༌། ། དེས་ཀྱང་རྫུ་འཕྲུལ་གྱིས་བགྲོད་པས་སྐད་ཅིག་གཅིག་གི་ཡུན་ལ་ཁ་བ་ཅན་དུ་ཕྱིན་ཏེ། སེམས་རྩེ་གཅིག་པའི་ཏིང་ངེ་འཛིན་ལ་མཉམ་པར་བཞག་གོ ། ཇི་ཙམ་ན། རྗེ་བཙུན་སྒྲོལ་མའི་སྒྱུ་འཕྲུལ་གྱི་ཟློས་གར་ཡིན་པའི་བྲག་སྲིན་མོ་ཞིག་རྩེ་དགའི་བདེ་བ་རྗེས་སུ་དྲན་པའི་ཚུལ་གྱིས་རང་གི་རིགས་དང་མཐུན་པར་སྤྲེའུ་མོའི་ཆ་བྱད་དུ་བཟུང་སྟེ་མདུན་དུ་འོངས་སོ། ། འོངས་ནས་ཀྱང་བསམ་གཏན་པ་དེ་དང་དགའ་མགུར་སྤྱོད་པའི་བརྡ་ཐབས་ཀྱི་རྣམ་པ་ཅི་ཡང་བསྟན་པས་ཞག་བདུན་གྱི་བར་དུ་དུས་འདའ་བར་བྱས་ཀྱང་དེའི་སེམས་ནི་ཅུང་ཟད་ཀྱང་གཡོ་བར་མ་ནུས་སོ། ། སྤྲེའུ་མོས་བསམས་པ། ཁ་དོག་དང་བྱད་བཞིན་མི་སྡུག་པས་ལན་ནོ་སྙམ་སྟེ།
ཉིན་གཅིག་བུད་མེད་བཟང་མོ་མཛེས་ཤིང་ལྟ་ན་སྡུག་པ་ལང་ཚོ་གཞོན་ནུར་གྱུར་པ་རྒྱན་ཐམས་ཅད་ཀྱིས་བརྒྱན་པ་ཅིག་ཏུ་སྤྲུལ་ནས། སླར་ཡང་འདོད་པའི་རྩེ་དགའ་ལ་སྤྱོད་པའི་བརྡ་བསྟན་པ་དང༌། སྤྲེའུ་དེའི་སེམས་ཅུང་ཟད་གཡོས་པ་བཞིན་དུ་དེའི་གདོང་ལ་མིག་ཟུར་གཏད་དེ་ཅུང་ཟད་གནས་པར་གྱུར་ཏོ། ། ཇི་ཙམ་ན་དེས་ཀྱང་གླགས་རྙེད་པར་ཤེས་ནས། ངོ་ཚས་སྤངས་པ་བཞིན་དུ་དེའི་གམ་དུ་ལྷགས་ཏེ། བདག་ཅག་གཉིས་ནི་མཐུན་པའི་ཁྱིམ་ཐབས་བྱའོ་ཞེས་ལན་གཅིག་མ་ཡིན་པར་སྨྲ་བར་བྱས་སོ། ། སྤྲེའུས་སྨྲས་པ། ང་ནི་འཕགས་པ་སྤྱན་རས་གཟིགས་ལས་དགེ་བསྙེན་དུ་བསླབས་ནས་དེའི་བསླབ་བྱ་ལ་སློབ་པ་ཞིག་ཡིན་པས་སྲོག་གི་དབང་པོ་འགགས་པ་ནི་བླའི། བསླབ་བྱ་འདོར་བ་ལ་ནི་དེ་ལྟ་མ་ཡིན་ནོ་ཞེས་སོ། ། དེར་བྲག་སྲིན་མོས་སྨྲས་པ།
ཀྱེ་མ་སྤྲེའུའི་རྒྱལ་པོ་བདག་ལ་དགོངས་ཤིང་གསོན། ། བདག་ནི་ལས་ཀྱི་དབང་གིས་སྲིན་མོའི་རིགས་སུ་སྐྱེས། ། འདོད་ཆགས་དབང་གིས་ཁྱོད་ལ་ཞེན་ཅིང་ཆགས། ། ཆགས་པའི་དབང་གིས་ཁྱོད་ལ་བསྐོར་ཞིང་གསོལ། ། བདག་ནི་ཁྱེད་དང་ཁྱིམ་ཐབས་མི་བྱེད་ན། ། ཐ་མར་སྲིན་པོ་དག་དང་འགྲོགས་ནས་ནི། ། ཉི་མ་རེ་ལ་སྲོག་ཆགས་ཉི་ཁྲི་གསོད། ། ནང་མ་རེ་ལ་སྲོག་ཆགས་སྟོང་སྟོང་ཟ། ། སྲིན་མོའི་ཕྲུ་གུ་མང་པོ་སྐྱེས་གྱུར་ནས། ། ཁ་བ་ཅན་གྱི་ཡུལ་ཕྱོགས་འདི་ཉིད་ནི། །
སྲིན་པོའི་རྒྱལ་ཁམས་དག་ཏུ་གྱུར་ནས་ཀྱང༌། ། ཛམྦུའི་གླིང་ཀུན་སྲིན་པོས་ཟ་བར་འགྱུར། ། དེས་ན་བདག་ནི་འདི་རུ་འཆི་བར་བགྱི། ། ཤི་ནས་བདག་ཅག་ལས་ཀྱི་དབང་གིས་ཀྱང༌། ། བདག་ནི་མི་བཟད་དམྱལ་བའི་གནས་སུ་ལྟུང༌། ། སྡོམ་པ་བསྲུངས་པས་མི་ཕན་ཁྱོད་ལ་སྡིག་པ་འོང༌། ། ཁྱོད་ཀྱི་བྱང་སེམས་སྡོམ་པའང་ཉམས་ནས་འགྲོ། ། དེ་བས་བདག་ལ་དགོངས་ལ་ཐུགས་རྗེས་གཟིགས། ། ཞེས་གདུང་བའི་སྨྲེ་སྔགས་འདོན་པ་དང༌། མཆི་མའི་རྒྱུན་ནི་ཁྲག་གི་ཆུ་གཏེར་བཞིན་དུ་དབབ་པར་བརྩམས་སོ། །
བྱང་ཆུབ་སེམས་དཔས་བསམ་པ་མ་ལ་འདིའི་བསམ་པ་བཞིན་བྱས་ན་ནི་བསླབ་པ་དང་འགལ་བར་འགྱུར་ལ། ཅིག་ཤོས་དེ་ལས་བཟློག་སྟེ་བསླབ་པ་ལ་གནས་པར་བྱས་ན་ནི་སྲིན་མོ་ཤི་བར་འགྱུར་གྱི། ད་ནི་འཕགས་པ་ཉིད་ལ་གསོལ་ཏེ། དེས་ཇི་ལྟར་བཀའ་སྩལ་པ་དེ་ལྟར་བགྱིའོ་སྙམ་དུ་རྫུ་འཕྲུལ་གྱིས་རི་པོ་ཏ་ལའི་གཞལ་མེད་ཁང་ན་འཕགས་པས་ཆོས་ཀྱི་འཁོར་ལོ་བསྐོར་བའི་དྲུང་དུ་མངོན་པར་དོང་སྟེ་ཕྱིན་ནས་གསོལ་པ། ཀྱེ་མ་འགྲོ་བའི་མགོན་པོ་ཐུགས་རྗེ་ཅན། ། བདག་གི་དགེ་བསྙེན་སྡོམ་པ་སྲོག་བཞིན་བསྲུངས་ལགས་ཀྱང༌། ། བདུད་ཀྱི་རིགས་ཀྱི་སྲིན་མོ་འདོད་སེམས་ཅན། ། བདག་ལ་ཐོ་འཚམ་ལགས་སམ་སྡོམ་པ་དབྲོག་ཏུ་བྱུང༌། ། དེ་ལ་ཇི་ལྟར་བགྱིས་ལ་བདག་གིས་སྡོམ་པ་བསྲུང༌། ། བྱམས་མགོན་ཁྱེད་ཀྱིས་བདག་ལ་གནང་བར་ཞུ། །
ཞེས་གསོལ་པ་ལ། འཕགས་པས་བཀའ་སྩལ་པ། རིགས་ཀྱི་བུ་ཁྱོད་ཀྱིས་བྲག་སྲིན་མོ་དང་བཟའ་ཚོ་གྱིས་ཤིག བར་ཆད་དུ་མི་འགྲོ་ཞིང་ཕན་པ་རྒྱ་ཆེན་པོ་འབྱུང་བའི་གྲོགས་སུ་འགྲོ་སྟེ། མ་འོངས་པ་ན་ཁ་བ་ཅན་གྱི་རྒྱལ་ཁམས་སུ་ཁྱོད་ཀྱི་བུ་ཚ་རིགས་རྒྱུད་འཕེལ་ཞིང་མིའི་འགྲོ་བར་གྱུར་ཏོ། ། དེ་དག་གིས་དམ་པའི་ཆོས་འཛིན་པར་འགྱུར་བས་ན་མཆོག་ཏུ་འགྱུར་རོ་ཞེས་དང༌། རྗེ་བཙུན་མ་སྒྲོལ་མས་ཀྱང༌། དེ་ནི་ལེགས་ཀྱི་དེས་ནི་མིའི་འགྲོ་བ་འཕེལ་ནས་དམ་པའི་ཆོས་འཛིན་པའི་རྟེན་དུ་འགྱུར་རོ་ཞེས་གསུངས་སོ། ། དེ་སྐད་ཐོས་ནས་སླར་ཡང་ཁ་བ་ཅན་དུ་ལོག་སྟེ་བྲག་སྲིན་མོ་དང་བཟའ་ཚོ་བྱས་ཏེ། དགའ་བ་དང་རྩེ་བ་དང་དགའ་མགུར་སྤྱོད་པ་ལས།
ཟླ་བ་དགུ་དང་ངོ་བཅུ་ནས་འགྲོ་བ་རིགས་དྲུག་ནས་ཚེ་འཕོས་པའི་ཕྲུ་གུ་གཤིས་མི་འདྲ་བ་དྲུག་བྱུང་སྟེ། ལུས་ཐམས་ཅད་སྤུས་ཁེངས་པ་དང༌། མ་སྲིན་མོ་ཡིན་པས་མཇུག་མ་མེད་ཅིང་གདོང་དམར་བ། དེའང་ལྷ་ལས་འཕོས་པ་ནི། དལ་བ་དང༌། ཡིད་གཞུངས་པ་དང༌། རྒྱུད་འཇམ་པ། ལྷ་མ་ཡིན་ལས་འཕོས་པ་ནི་ཞེ་སྡང་ཆེ་བ་དང་འཐབ་པ་ལ་དགའ་བ། མི་ལས་འཕོས་པ་ནི་འདོད་པའི་ལོངས་སྤྱོད་ལ་སྲེད་པ་ཆེ་བ། དུད་འགྲོ་ལས་འཕོས་པ་ནི་གོ་བ་ཞན་པ་དང་ཤེས་རབ་ཆུང་བ།
ཡི་དྭགས་ལས་འཕོས་པ་ནི་ལྟོ་ལ་ཞེན་པ་དང་སེར་སྣ་ཆེ་བ། དམྱལ་བ་ལས་འཕོས་པ་ནི་ཁྲོ་གཏུམ་ཆེ་བ་དང་སྡུག་བསྔལ་ལ་བཟོད་སྲན་ཆེ་བ་རྣམས་བྱུང་སྟེ། དེ་ཐམས་ཅད་ཀྱང་ཕ་ལ་ལྟོས་ནས་ལུས་ལ་སྤུས་གང་བ་དང༌། མ་ལ་ལྟོས་ནས་མཇུག་མ་མེད་པ་དང༌། ཤ་ཁྲག་ལ་དགའ་བ་དང༌། མགོ་ལ་སྐྲ་ཡོད་པ་དང༌། སྨྲ་ཤེས་པ་རྣམས་སུ་གྱུར་ཏོ། ། ཇི་ཙམ་ན་ཕ་སྤྲེའུ་བྱང་ཆུབ་སེམས་དཔའ་དེས་ལྷོ་ཕྱོགས་ཀྱི་ནགས་ཚལ་རྨ་བྱ་ཅན་ཞེས་བྱ་བ་ན་སྤྲེའུ་མང་དུ་ཡོད་པའི་ཟླར་བསྐྱལ་ཏེ་བཞག་གོ ། རིང་ཞིག་ལོན་པ་ན་དེ་ཐམས་ཅད་སྤྲེའུ་ཡང་མ་ཡིན་ལ། མི་ཡང་མ་ཡིན་པ་ཁོ་ན་ལྔ་བརྒྱ་ཙམ་འཕེལ་ནས།
རང་རང་གི་ཕ་མ་དང་མེས་པོ་དག་མཐོང་བ་ན། ཁ་དུ་མ་ནས་ལག་པ་གདེངས་པ་རོང་རོང་བྱེད་ཅིང་ང་ལ་ཟས་བྱིན་ཞེས་སློང་བར་བྱེད་དོ། ། དེ་དག་སྤྲེའུ་བྱང་ཆུབ་སེམས་དཔའ་དེས་མཐོང་ནས་ཤིང་ཐོག་ལ་སོགས་པ་བཏུས་ནས་བྱིན་པས་ཚིམ་པར་ཡང་མ་ནུས་ཤིང་ལུས་སེམས་ཤིན་ཏུ་གདུང་བར་གྱུར་པས་ཡིད་ལ་འདི་ལྟར་བྱེད་དེ། ང་ལ་ལུས་སེམས་གདུང་བ་འདི་ལྟ་བུ་འབྱུང་བ་ནི་འཕགས་པའི་བཀའ་བཞིན་དུ་བསྒྲུབས་པ་ལས་བྱུང་གི་ཁོང་ལ་ནི་འཁྲུལ་པ་ཅི་ཞིག་སྲིད། དེས་ན་ད་ནི་ཇི་ལྟར་བགྱི་ཞེས་འཕགས་པ་ཉིད་ལ་ཞུ་བར་རིགས་སོ་སྙམ་ནས་རི་བོ་གྲུ་འཛིན་གྱི་གཞལ་མེད་ཁང་དུ་ཕྱིན་ཏེ་འཕགས་པ་ལ་གསོལ་པ། ཀྱེ་མ་ཁྱིམ་ཐབས་བདུད་ཀྱི་བཙོན་རར་མ་ཤེས་ཤིང༌། ། བུད་མེད་བདུད་ཀྱི་འཆིང་བར་མ་ཤེས་ལ། ། བུ་ཚ་འཁོར་བའི་བདུད་དུ་མ་ཤེས་པས། ། འདོད་པ་དུག་གི་ལོ་མར་མ་རྟོགས་ཏེ། ། སྙིང་རྗེས་ཆགས་པར་གྱུར་ནས་བདག་བསླུས་ན། །
འདོད་པའི་འདམ་བྱིང་སྡུག་བསྔལ་རི་ཡིས་མནན། ། ཉོན་མོངས་དུག་འཐུང་ལས་ངན་རིམས་ཀྱིས་བཏབ། ། སྡུག་བསྔལ་ནད་ཀྱིས་བདག་ཉིད་མནར་གྱུར་ན། ། འཁོར་བའི་གནས་སུ་བདག་ཉིད་རང་གིས་བཅིངས། ། མ་རིག་མུན་འཐིབས་རྟོག་པའི་དྲྭ་བར་ཆུད། ། ད་ནི་ཇི་ལྟར་བྱས་ལ་བུ་ཚ་བསྐྱོང་བར་བགྱི། ། འཕགས་པས་བཀའ་ཡིས་གནང་ནས་བདག་ལ་འདི་ལྟར་བྱུང༌། ། ཕྱི་མ་དམྱལ་བར་ལྟུང་བར་ཐེ་ཚོམ་མེད། ། དེ་ཕྱིར་བདག་ལ་ཐུགས་རྗེས་བསྐྱབ་ཏུ་གསོལ། ། ཞེས་ཞུས་པས།
འཕགས་པ་སྤྱན་རས་གཟིགས་དབང་ཕྱུག་གི་ཞལ་ནས། བོད་ཁ་བ་ཅན་གྱི་ཡུལ་ནི་མུན་པའི་སྨག་རུམ་དང་འདྲ། མི་མ་ཡིན་གྱི་སེམས་ཅན་གྱི་དབང་བྱས་ནས་ངའི་གདུལ་བྱའི་རྟེན་དུ་མ་གྱུར། འདི་རྣམས་འགྲོ་བ་མིར་སྤེལ་ལ། མཐོ་རིས་དང་ཐར་པ་ཐོབ་པའི་ཆེད་དུ་ཁྱོད་བཏང་བ་ཡིན། ཁྱོད་ང་ལ་ཐེ་ཚོམ་དང་ཡིད་གཉིས་མ་བྱེད་ཅིག ཁྱོད་ཀྱང་སྡུག་བསྔལ་བར་མ་བྱེད་ཅིག ཁྱོད་ཀྱི་བུ་ཚ་བོ་འདི་རྣམས་མཐར་མིར་འགྱུར་གྱིས་དེ་དུས་ནམ་ཞིག་ན་ངའི་གདུལ་བྱར་འགྱུར་བ་ཡིན་པས། ཁྱོད་ལ་ཉེས་པ་མེད་ཀྱིས་ཐར་པའི་ཆ་དང་མཐུན་ནོ། ། ཤིན་ཏུ་ལེགས་སོ། །
སྡུག་བསྔལ་བར་མ་སེམས་ཤིག ཁྱོད་ཀྱི་རིགས་བརྒྱུད་དེ་རྣམས་ཀྱི་ཟས་སྐལ་འདི་ཡིན་ནོ་གསུངས་ནས། ནས་དང༌། གྲོ་དང༌། སྲན་མ་ལ་སོགས་པའི་འབྲུ་སྣ་བདུན་གནང་ནས་འདི་ཁ་བ་ཅན་གྱི་ཡུལ་དབུས་སུ་ཐོབ་ཅིག་དང་འབྲུའི་ཚོགས་དཔག་ཏུ་མེད་པ་འཕེལ་བར་འགྱུར་རོ་ཞེས་གསུང་ཞིང་གསེར་དང༌། དངུལ་དང༌། ཟངས་དང༌། ལྕགས་ལ་སོགས་པ་རིན་པོ་ཆེའི་ཕྱེ་མ་སྙིམ་པ་གང་ཁ་བ་ཅན་གྱི་ཕྱོགས་སུ་གཏོར་ནས་ས་གཞི་རིན་པོ་ཆེའི་འབྱུང་གནས་སུ་བྱིན་གྱིས་བརླབས་ཏེ། ཁྱོད་ཀྱི་རིགས་རྒྱུད་འདི་དག་མིར་གྱུར་པའི་ཚེ་གསེར་དངུལ་ལ་སོགས་པས་ཀྱང་འཚོ་ཞིང༌། རིན་པོ་ཆེའི་འབྱུང་ཁུངས་རྣམས་ཀྱང་དུས་དུས་སུ་ཁ་བྱེ་བར་འགྱུར་རོ་ཞེས་དང༌།
ལྗགས་ཀྱི་མཆིལ་མ་ཞིག་ཀྱང་ཁ་བ་ཅན་གྱི་ཕྱོགས་སུ་འཕངས་ཏེ། མ་འོངས་པ་ན་བྱང་ཆུབ་སེམས་དཔའི་སྤྲུལ་པ་ཆོས་སྐྱོང་བ་ཐོད་བརྒལ་བ་རེ་འབྱུང་བར་འགྱུར་རོ་ཞེས་དབུགས་ཕྱུང་ནས་བཏང་ངོ༌། ། སྤྲེའུ་བྱང་ཆུབ་སེམས་དཔས་ཀྱང་ཁ་བ་ཅན་གྱི་ཡུལ་དུ་འོངས་ཏེ་ཡུལ་དབུས་སུ་འབྲུ་དེ་དག་བཏབ་བོ། ། དེ་ལེགས་པར་སྨིན་པ་དང་སྤྲེལ་ཕྲུག་རྣམས་ལ་བསྟན་ཏེ། འདི་དག་འཕགས་པས་ཁྱེད་རྣམས་ཀྱི་ཟས་སྐལ་དུ་གནང་བ་ཡིན་པས་འདི་ཟོ་དང་ཞེས་སྨྲས་པས། ཡུལ་དེ་ལ་ཟོ་དང་དུ་གྲགས་སོ། ། དེ་ནས་སླར་ཡང་ཐུགས་རྗེ་ཆེན་པོའི་ཕྱག་མཐིལ་གྱི་འོད་ཟེར་ལས་ཁྱེའུ་ཆུང་མཚན་དང་དཔེ་བྱད་དུ་ལྡན་པ་ཅིག་སྤྲུལ་ཏེ། སྔར་གྱི་མི་ཡང་མིན་ལ་སྤྲེའུ་ཡང་མིན་པ་དེ་རྣམས་ཀྱི་ཁྲོད་ཏུ་བཏང་བ་ན། དེ་རྣམས་ཀྱིས་སྨྲས་པ། ཁྱོད་ཀྱི་ལུས་བྱད་མཛེས་ཤིང་ལྟ་ན་སྡུག་པ་འདི་ཅི་ལས་བྱུང༌།
ཁྱེའུ་ཆུང་གིས་སྨྲས་པ། ངས་མི་དགེ་བ་བཅུ་སྤོང་བ་དང༌། དགེ་བ་བཅུ་སྤྱད་པ་ལས་བྱུང་ངོ༌། ། འོ་ན་བདག་ཅག་རྣམས་ལ་ཡང་སློབས་ཤིག་དང་དེ་ལྟར་དུ་སྤྱད་པར་བགྱིའོ་ཞེས་གསོལ་ལོ། ། དེ་ནས་སྤྲུལ་པའི་ཁྱེའུ་དེས་སྤྲེལ་ཕྲུག་རྣམས་ལ་མི་དགེ་བ་བཅུ་སྤོང་བ་དང༌། དགེ་བ་བཅུ་དང་ཕ་རོལ་ཏུ་ཕྱིན་པ་དྲུག་ལ་སྤྱད་པའི་ཚུལ་རྣམས་ལེགས་པར་བཤད་དོ། ། དེ་དག་གིས་ཀྱང་བླང་དོར་ཚུལ་བཞིན་དུ་བྱེད་པའི་སྒོ་ནས་བསྒྲུབས་པས། གཟུགས་བྱད་ཇེ་བཟང་དུ་སོང་སྟེ་མཐར་ཐམས་ཅད་ཀྱང་མིར་གྱུར་ཏོ། ། རེ་ཞིག་ན་དེ་དག་གཅིག་ལ་གཅིག་འཇིགས་པའི་སྣང་བ་དང་བཅས་མཆིས་པ་ལ། མེས་པོས་ཆེ་བཞི་བྱས་ཏེ་ཞིང་རྣམས་ཁག་བཞིར་བགོས་ནས་གཏད་པ་ལྟར་སོ་སོར་གྱེས་པས།
སེ་དང༌། རྨུ་དང༌། ལྡོང་དང༌། སྟོང་སྟེ་ནང་གི་མིའུ་རིགས་བཞིའམ་གདུང་དྲུག་ཏུ་གྲགས་སོ། ། དེ་ལྟར་ཇི་སྐད་བཤད་པ་ལྟ་བུའི་འཕགས་པ་སྤྱན་རས་གཟིགས་དབང་ཕྱུག་གི་གདུལ་ཞིང་དུ་གྱུར་པའི་ཡུལ་དེའི་གནས་ཚུལ་དང་ངོ་མཚར་གྱི་ཁྱད་པར་ཇི་ལྟ་བུ་ཞེ་ན། པུ་རྒྱལ་བོད་ཀྱི་ཡུལ་ལ་བསྔགས་པ་མཁའ་འགྲོ་མ་རྣམས་ཀྱིས་རྡོ་རྗེའི་མགུར་དུ་བླངས་པ་ལས། ཤར་རྡོ་རྗེ་གདན་གྱི་བྱང་ཕྱོགས་ན། ། གནས་པུ་རྒྱལ་བོད་ཅེས་བྱ་བ་ཡོད། ། རི་མཐོན་པོ་གནམ་གྱི་ཀ་བ་ཡོད། ། མཚོ་དམའ་མོ་གཡུ་མི་མཎྜལ་ཡོད། །
གངས་དཀར་པོ་ཤེལ་གྱི་མཆོད་རྟེན་ཡོད། ། སྤང་སེར་པོ་གསེར་གྱི་ལྷུན་པོ་ཡོད། ། དྲི་ཞིམ་པོ་སྨན་གྱི་བདུག་སྤོས་ཡོད། ། ཚོན་བཀྲ་བ་གསེར་གྱི་མེ་ཏོག་ཡོད། ། དབྱར་བཀྲ་བ་གཡུ་ཡི་མེ་ཏོག་ཡོད། ། ཀྱེ་གངས་རིའི་མགོན་པོ་སྤྱན་རས་གཟིགས། ། གནས་དེ་ན་ཁྱོད་ཀྱི་ཞིང་ཁམས་ཡོད། ། ཞིང་དེ་ན་ཁྱོད་ཀྱི་གདུལ་བྱ་ཡོད། ། ཀྱེ་གངས་རིའི་མགོན་པོ་སྤྱན་རས་གཟིགས། ། རི་པདྨ་སྟོང་ལྡན་དབྱིབས་ལེགས་པ། །
དུས་དགུན་གསུམ་དཀར་པོ་ཤེལ་གྱི་མདོག ། དུས་དབྱར་གསུམ་སྔོན་པོ་གཡུ་ཡི་མདོག ། དུས་སྟོན་གསུམ་སེར་པོ་གསེར་གྱི་མདོག ། དུས་དཔྱིད་གསུམ་ཁྲ་བོ་གཟི་ཡི་མདོག ། མདོག་ཕུན་སུམ་ཚོགས་པའི་རི་བོ་ལ། ། ལྟས་ཁྱད་པར་འཕགས་པའི་མཚན་མ་ཡོད། ། དུང་དཀར་པོ་གཡས་སུ་འཁྱིལ་པ་ལ། ། དར་དམར་པོ་རཱ་གའི་ཅོད་པཎ་ཡོད། ། མི་ཁྱོད་ཀྱི་སྙན་པ་ཕྱོགས་བཅུར་འཕེལ། ། དཔལ་བེའུས་རི་སྐོར་བརྒྱན་པ་ལ། །
ནགས་བཀྲ་ཤིས་ཡལ་འདབ་རྒྱས་པ་ཡོད། ། མི་ཁྱོད་ཀྱི་བུ་སློབ་ཕྱོགས་བཅུར་འཕེལ། ། རི་བོགས་ཆད་གཡུ་ཡི་བུམ་པ་ལ། ། ཆུ་ཡན་ལག་བརྒྱད་ལྡན་ཆུ་མིག་འབབ། ། མི་ཁྱོད་ཀྱི་ཐུགས་རྗེས་བསིལ་བར་བྱེད། ། གནམ་སྔོན་པོ་གཡུ་བྱའི་གདུགས་སུ་ཕུབ། ། ལས་ཉོན་མོངས་ཚད་པ་ཞི་བར་བྱེད། ། མི་ཁྱོད་ཀྱི་དགེ་བཤེས་འཕེལ་བའི་རྟགས། ། རི་ཟུར་གསུམ་བྲ་གཞུང་གནམ་དུ་མཐོ། ། དེང་མཁའ་འགྲོའི་རྒྱལ་མཚན་བསྒྲེང་བ་འདྲ། །
མི་ཁྱོད་ཀྱི་གནས་དེར་བསྟན་པ་སྤེལ། ། ས་རྩེ་བརྒྱད་ལུང་པ་ཕྱོགས་སུ་གྱེས། ། ཀྱེ་འཁོར་ལོ་རྩིབས་བརྒྱད་ཕབ་པ་འདྲ། ། མི་ཁྱོད་ཀྱི་མི་མཐུན་གཅོད་པའི་རྟགས། ། ཐང་ཆེན་པོའི་གསེབ་ན་རི་ཆུང་ཉལ། ། མཚོ་ཆེན་པོའི་ནང་གི་ཉ་མོ་འདྲ། ། མི་ཁྱོད་ཀྱི་སྤྱན་ལྔ་འཕེལ་བའི་རྟགས། ། ཀྱེ་གངས་རིའི་མགོན་པོ་སྤྱན་རས་གཟིགས། ། མི་ཁྱོད་ཀྱི་ཞིང་ཁམས་དེ་ན་ཡོད། ། ཞིང་དེ་ན་ཁྱོད་ཀྱི་གདུལ་བྱ་ཡོད། །
འབྲུ་སྣ་ཚོགས་སྨིན་པའི་ཞིང་ས་ཅན། ། འབྲུ་བང་མཛོད་རྒྱས་པའི་རྟགས་སུ་བཟང༌། ། ཤིང་སྣ་ཚོགས་སྐྱེས་པ་ནགས་ཀྱི་ཁྲོད། ། གནས་ཁང་བཟངས་འཕེལ་བའི་རྟགས་སུ་བཟང༌། ། ཆུ་མི་ཆེ་རྒྱ་མཚོ་ཆེན་པོ་མེད། ། ཆུ་མི་ཆུང་ཆུ་བོ་དཔག་མེད་འབབ། ། ཆུ་སྙོམས་པས་ཡུལ་མི་རྟག་ཏུ་བདེ། ། ཀྱེ་གངས་རིའི་མགོན་པོ་སྤྱན་རས་གཟིགས། ། གནས་དེ་ནི་ཁྱོད་ཀྱི་ཞིང་ཁམས་ཡིན། ། ཞིང་དེ་ན་ཁྱོད་ཀྱི་གདུལ་བྱ་ཡོད། །
ཤར་ལྷུན་པོའི་རྩེ་ནས་ཉི་མ་འཆར། ། ཕྱོགས་གཞན་གསུམ་མི་ནོར་ཤུགས་ལ་ཤེས། ། འཆར་མི་སྔ་སྔ་དུས་བསམ་གཏན་འཕེལ། ། འཆར་མི་འཕྱི་ཉི་འོད་སྨིན་པ་ལ། ། ལུས་བག་ཕེབ་བདེ་བར་སྤྱོད་པར་བྱེད། ། རྒས་མི་སྔ་ཕོ་རབ་མདུན་སྟངས་འཕེལ། ། རྒས་མི་འཕྱི་མཛངས་མའི་ལས་རྣམས་འགྲུབ། ། ཀྱེ་གངས་རིའི་མགོན་པོ་སྤྱན་རས་གཟིགས། ། ཡུལ་བཀྲ་ཤིས་འབྱུང་དེ་ཁྱོད་ཀྱི་ཞིང༌། ། ཞིང་དེ་ན་ཁྱོད་ཀྱི་གདུལ་བྱ་ཡོད། །
ཅེས་གསུངས་པ་དང༌། འབྲོམ་སྟོན་པ་རྒྱལ་བའི་འབྱུང་གནས་ཀྱིས་སྟོད་མངའ་རིས་ནས་བོད་སྟོན་རྣམས་ཇོ་བོ་རྗེ་ལྷ་གཅིག་སྤྱན་འདྲེན་པའི་གྲོགས་སུ་སྦྲེན་པའི་ཕྲིན་ཤོག་ལས། ཤིང་རྟའི་དབྱིབས་འདྲ་འཛམ་གླིང་གི ། བྱེ་བྲག་བརྗིད་ལྡན་གངས་རིའི་བྱང༌། ། ལོ་ཧི་ཏ་འགྲམ་རིན་ཆེན་ཁུངས། ། ཁ་བ་ཅན་ཞེས་མང་གྲགས་ན། ། བླ་ཆེན་སྟོབས་ལྡན་མི་བསྲུན་པ། ། བོད་ཅེས་བྱ་བར་གནས་པའི་ཕྱིར། ། ཞེས་དང༌། ནཻ་པ་ལའི་རྒྱལ་པོ་དེ་ཝ་ལྷས་རང་གི་སྲས་མོ་ལྷ་གཅིག་ཁྲི་བཙུན་ལ་གསུངས་པ།
ང་ཡི་སྙིང་དང་འདྲ་བའི་བུ་མོ་ཁྱོད། ། བོད་ཅེས་བྱ་བ་ཁྱད་པར་འཕགས་པའི་ཡུལ། ། རི་མཐོ་ས་གཙང་གངས་རི་གཉན་གྱི་མགུལ། ། བསིལ་ལ་མཛེས་པ་ལྷ་གནས་གཞལ་མེད་ཁང༌། ། ངོ་མཚར་རྨད་བྱུང་ཕན་བདེ་འབྱུང་བའི་གཞི། ། ཆུ་བོ་བཞི་འབབ་རྩི་ཤིང་ནགས་ཀྱིས་མཛེས། ། འབྲུ་སྣ་ལྔ་འཁྲུངས་རིན་ཆེན་སྣ་ཚོགས་འབྱུང༌། ། ཞེས་དང༌། རྒྱ་ནག་ཏོང་འཁུན་རྒྱལ་པོས་ལྷ་གཅིག་ཀོང་ཇོ་ལ་བསླབ་བྱར་གདམས་པ་ལས། བོད་ཅེས་བྱ་བ་ཁ་བ་ཅན་གྱི་ཡུལ། །
ཡུལ་ལ་ཁྱད་པར་འཕགས་པ་དེ་ཡིན་ཏེ། ། གངས་རི་རང་བྱུང་མཆོད་རྟེན་ཡ་མཚན་ཅན། ། ལྷུན་གྱིས་གྲུབ་པའི་གནས་མཆོག་དམ་པ་ནི། ། མཚོ་བཞི་གཡུ་ཡི་མཎྜལ་བཀྲམ་པ་འདྲ། ། ཐང་བཞི་ཡིད་འོང་མཆོད་པ་བཤམས་པ་འདྲ། ། ཆུ་བོ་བཞི་ཡི་འགྲོས་བཞིའི་རང་བཞིན་ཅན། ། རི་མཐོ་ས་གཙང་གངས་རི་གཉན་གྱི་ལྗོངས། ། བཀྲ་ཤིས་ཉམས་དགའ་གཡུང་དྲུང་བྲིས་པ་འདྲ། ། ཞེས་དང༌། འཕྲུལ་གྱི་བློན་པོ་མགར་གྱིས་ལྷ་གཅིག་ཀོང་ཇོ་ལ་འདི་ལྟར།
ཨེ་མ་ངོ་མཚར་ཆེ། ། ལྷ་གཅིག་ཀོང་ཇོ་ཁྱེད། ། བདག་གི་ཚིག་ལ་གསོན། ། བཀྲ་ཤིས་ཉམས་སུ་དགའ། ། བོད་ཀྱི་རྒྱལ་ཁམས་ན། ། རིན་ཆེན་ལྔ་ལས་གྲུབ། ། རྒྱལ་པོའི་ཕོ་བྲང་ན། ། མི་རྗེ་ལྷ་ཡིས་མཛད། ། སྲོང་བཙན་སྒམ་པོ་དེ། ། རིགས་གཟུགས་དཔལ་གྱིས་བརྗིད། །
མཐོང་ན་སེམས་ཡིད་འཕྲོག ། ཐུགས་རྗེ་ཆེན་པོ་ལགས། ། རྒྱལ་སྲིད་ཆོས་བཞིན་བསྐྱངས། ། འབངས་རྣམས་བཀའ་ལ་ཉན། ། རྒྱལ་བློན་འཁོར་འབངས་རྣམས། ། དགའ་སྐྱིད་གླུ་རུ་ལེན། ། ཆོས་ཀྱི་ཉི་མ་ཤར། ། དཔལ་གྱི་སྒྲོན་མེ་བཏེག ། རི་ལ་ཤིང་སྣ་ཚང༌། ། ས་གཞི་ཡངས་པ་ལ། །
འབྲུ་སྣ་ལྔ་ཡི་ཚོགས། ། གོ་མཚམས་མེད་པར་སྐྱེས། ། གསེར་དངུལ་ཟངས་ལྕགས་སོགས། ། རིན་ཆེན་དུ་མ་ཡོད། ། གནག་རྟ་ལུག་གསུམ་རྒྱས། ། དགའ་སྐྱེད་དེ་ལྟར་ཡོད། ། ཅེས་དང༌། ཁྲོ་ཕུ་ལོ་ཙཱ་བ་བྱམས་པའི་དཔལ་གྱིས་བཻ་ཌཱུརྻའི་ཚོང་དུས་ནས་པཎ་ཆེན་ཤཱཀྱ་ཤྲཱི་སྤྱན་འདྲེན་པོའི་ཕོ་ཉ་པཎ་ཆུང་ཛ་ཡ་ཤྲཱི་དང༌། ཝཱ་རཱ་ཎ་སཱི་བ་སོགས་མངགས་པའི་དུས་ཀྱི་ཞུ་ཡིག་ཏུ། མ་ག་དྷཱ་སོགས་རིག་འབྱུང་གནས་ན་སྡིག་ཏོ་ཡི། །
དམག་ཚོགས་ཀྱིས་བཅོམ་ཨཽ་རྒྱན་ཁ་ཆེ་བལ་ཡུལ་ཡང༌། ། ལོག་སྤྱོད་ཀྱིས་ཁེངས་དེང་སང་བསྟན་སྲོག་ལེགས་གནས་ནི། ། བོད་ཡུལ་འདིར་ཟད་སྐྱེས་ཆེན་བྱང་ཕྱོགས་ཞབས་བསྐྱོད་ཞུ། ། ཞེས་གསུངས་པ་ལྟར་ཁ་བ་ཅན་གྱི་རྒྱལ་ཁམས་ནི་ས་གཞི་མཐོ་ཞིང་གཙང་བ། འཆི་བ་མེད་པའི་གཞལ་མེད་ཁང་དུ་སོན་པ་ལྟར་ཧ་ཅང་གྲང་བ་ཡང་མིན་པའི་རེག་པ་བསིལ་པོ་འཇོ་བས་སྙིང་ལ་དགའ་བ་སྟེར་བ། ཤེལ་དཀར་པོ་དང་བསིལ་ཟེར་བྱེད་པའི་དཀྱིལ་འཁོར་བཏགས་པའི་ཕྱེ་མ་དག་ལེགས་པར་སྤུངས་པ་དང་འདྲ་བའི་གངས་རིའི་ཕྲེང་བ་མཚར་དུ་དངར་བས་བསྐོར་བའི་ལྗོངས། རྩྭ་དང༌། ཤིང་ལྗོན་པ་དང༌། གེལ་པ་དང༌། ལོ་མ་དང༌།
མེ་ཏོག་དང༌། འབྲས་བུ་དང༌། འབྲུ་དང༌། སྨན་གྱི་རྣམ་པ་མང་པོ་རྩི་བཅུད་ཆེ་ཞིང་དྲི་ཞིམ་པོའི་ཚོགས་ཀྱིས་ཀུན་ནས་གཏམས་པ། རིན་པོ་ཆེའི་རིགས་སུ་གཏོགས་པ། གསེར་དང༌། དངུལ་དང༌། ཟངས་དང༌། ལྕགས་ལ་སོགས་པ་ས་གཞི་ལས་རང་འབྱུང་བ། ཕྱོགས་ཀྱི་དཀྱིལ་འཁོར་ཐམས་ཅད་དུ་བཀྲ་ཤིས་པའི་རྟགས་ཀྱིས་ཉམས་དགའ་བར་བྱས་པ།
འཕགས་པ་རིགས་གསུམ་མགོན་གྱིས་རྣམ་པར་འཕྲུལ་པའི་ལྷ་བཙན་པོ་རིམ་པར་བྱོན་པ་རྣམས་ཀྱི་དགེ་བ་བཅུའི་ཁྲིམས་ཀྱིས་ལེགས་པར་བསྐྱངས་པ། མི་དཔའ་ཞིང་རྟ་མགྱོགས་པ་ལ་སོགས་པ་རྟེན་དང་བརྟེན་པའི་ཡོན་ཏན་འབའ་ཞིག་གིས་རྣམ་པར་བཀླུབས་པ། དེའི་ཤར་དུ་རྒྱ་ནག་དང་ཁྲི་བརྟན། ལྷོར་རྒྱ་གར་དང་ཁ་ཆེ། ནུབ་ཏུ་སྟག་སྡེ་གཟིག་ཕན། བྱང་དུ་ཁྲོམ་དང་གེ་སར་ཏེ་བརྒྱད་ཀྱིས་ཀུན་ནས་བསྟེན་པའི་ཡུལ་ལྗོངས་གང་ལ་སྤྱིའི་མིང་དུ་བོད་ཡུལ་ཞེས་གྲགས་སོ། ། གཉིས་པ་བྱེ་བྲག་ཏུ་ཆོས་ཀྱི་སྦྱིན་པའི་མ་མོ་འདི་གང་དུ་བསྒྲུབ་པའི་གནས་ནི། སྤྱིར་སྐོར་གསུམ་དང༌། རུ་བཞི་དང༌། ཁམས་གསུམ་མམ།
སྒང་དྲུག་ཏུ་དབྱེ་བའི་རྣམ་བཞག་བྱུང་བ་ལྟར་ན། སྤུ་རངས་དང༌། མང་ཡུལ་དང༌། ཟངས་དཀར་གསུམ་སྐོར་གཅིག་གོ ། ལི་དང༌། བྲུ་ཤ་དང༌། སྦལ་ཏེ་གསུམ་སྐོར་གཅིག་གོ ། ཞང་ཞུང་དང༌། ཁྲི་ཏེ་དང༌། སྟོད་སྨད་གསུམ་སྐོར་གཅིག་སྟེ་སྟོད་ཀྱི་མངའ་རིས་སྐོར་གསུམ་མོ། །
དབུས་ན་དབུ་རུ་དང་གཡོ་རུ་གཉིས། གཙང་ན་གཡས་རུ་དང་རུ་ལག་གཉིས་ཏེ་བར་གྱི་དབུས་གཙང་རུ་བཞིའོ། ། མདོ་ཁམས་ལ་སྨད་ཁམས་བཏགས་པ་ཁམས་གཅིག་དང༌། མདོ་སྨད་ལ་དབྱར་མོ་ཐང་བཏགས་པ་ཁམས་གཅིག་དང༌། གཙོང་ཁ་ལ་གྱི་ཐང་བཏགས་པ་ཁམས་གཅིག་སྟེ་སྨད་ཁམས་གསུམ་དུ་བཏགས་པའི་དབང་དུ་བྱས་ན་མདོ་སྨད་ཀྱི་ཁམས་དང༌། ཡང་ན་རྔུལ་རྫ་ཟལ་མོ་སྒང་དང༌། ཚ་བ་སྒང་དང༌། སྨར་ཁམས་སྒང་དང༌། སྤོ་འབོར་སྒང་དང༌། དམར་རྫ་སྒང་དང༌།
མི་ཉག་རྭ་བ་སྒང་སྟེ་སྨད་ཀྱི་མདོ་ཁམས་སྒང་དྲུག་ནི་བོད་ཆེན་པོའི་རྒྱལ་ཁམས་སུ་གྲགས་པ་ལས། ཟལ་མོ་སྒང་དང༌། ཡང་ཚེ་རིང་གནམ་གྱི་མཐོངས་ནས་བསྐོས་པའི་སྟོབས་ཀྱི་འཁོར་ལོས་སྒྱུར་བ་ཇིང་གིར་གན་གྱིས། ཆོས་ཀྱི་རྒྱལ་པོ་དཔལ་ས་སྐྱ་པ་འཕགས་པ་བློ་གྲོས་རྒྱལ་མཚན་དཔལ་བཟང་པོ་པ་ལ་དབང་ཡོན་རིམ་པ་གསུམ་ཕུལ་བའི་དང་པོ་ལ་ཁྲི་སྐོར་བཅུ་གསུམ་ཕུལ་བ་དང༌། བར་པ་ལ་ཆོས་དུང་དཀར་པོ་རྒྱང་གྲགས་ཀྱིས་གཙོས་པའི་བོད་ཆོལ་ཁ་གསུམ་ཕུལ་བ་དང༌། རྗེས་མ་ལ་བླ་མའི་བཀའ་བཞིན་དུ་རྒྱའི་མི་ཡུར་ཆེན་པོ་ཕུལ་བ་ལས། བར་པ་ཆོལ་ཁ་གསུམ་ཞེས་བྱ་བའི་ཐ་སྙད་གདགས་གཞི་ཡང༌། མངའ་རིས་གུང་ཐང་ནས་སོག་ལ་སྐྱ་བོའི་བར་ལ་དབུས་གཙང་དམ་པ་ཆོས་ཀྱི་ཆོལ་ཁ་དང༌། སོག་ལ་སྐྱ་བོ་ནས་རྨ་ཆུ་ཁུག་པའི་བར་ལ་མདོ་སྟོད་མགོ་ནག་མིའི་ཆོལ་ཁ་དང༌། རྨ་ཆུ་ཁུག་པ་ནས་རྒྱ་མཆོད་རྟེན་དཀར་པོའི་བར་ལ་མདོ་སྨད་གེར་ལིང་རྟའི་ཆོལ་ཁ་སྟེ་གསུམ་པོ་འདི་ལ་ཞིང་གཅིག་ཏུ་བརྩིས་པ་ཡིན་ཏེ།
དེའང་ཧོར་སེ་ཆེན་རྒྱལ་པོའི་མངའ་འོག་ཏུ་ཞིང་བཅུ་གཅིག་ཡོད་པ་ལས། འདིར་ཆོལ་ཁ་གསུམ་དུ་ཞིང་གཅིག་ཅུང་ཟད་མ་ལང་ནའང༌། བླ་མ་བཞུགས་པའི་གནས་ཡིན་པ་དང་བསྟན་པ་དར་བའི་གནས་ཡིན་པས་གཞན་ལས་ཁྱད་པར་འཕགས་པར་དགོངས་ནས་ཞིང་གཅིག་ཏུ་བརྩིས་ནས་ཕུལ་བར་གྲགས་སོ། ། དེ་ལྟར་ཇི་སྐད་བཤད་པའི་ཆོལ་ཁ་གསུམ་ལས་ཆོལ་ཁ་ཕྱི་མ་བོད་དང་བོད་ཆེན་པོ་གཉིས་ལས། བོད་ཆེན་པོར་གྲགས་པའི་སའི་ཐིག་ལེ་གང་ཡིན་པ་སྟེ། དེའང་འདི་ལྟར་གང་དག་འདས་པ་དང༌། མ་བྱོན་པ་དང༌། ད་ལྟར་བྱོན་པའི་སངས་རྒྱས་བཅོམ་ལྡན་འདས་གང་ཇི་སྙེད་ཅིག་བྱོན་པ་དང༌། འབྱོན་པར་འགྱུར་བ་ཐམས་ཅད་ཀྱང་ཡིད་ཀྱི་སྲུབ་ཤིང་དཔུང་དང་བཅས་པའི་གཡུལ་ལས་རྣམ་པར་རྒྱལ་བའི་གོ་འཕང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་སྙིང་པོ་མངོན་དུ་བགྱིད་པ་དང་བགྱི་བར་འགྱུར་བ། དུས་དང་གནས་སྐབས་ཐམས་ཅད་དུ་ཡང་མི་ཤིགས་རྡོ་རྗེ་ཆེན་པོའི་ཁམས་སུ་བྱིན་གྱིས་བརླབས་པའི་གནས།
གླིང་རྣམས་ཀྱི་ནང་ནས་ཆེས་ཁྱད་པར་དུ་འཕགས་པ། ཛམྦུ་རྐང་འཐུང་གི་རྒྱལ་མཚན་གྱིས་ཉེ་བར་སྤུད་ཅིང༌། ཤིང་དེའི་འབྲས་བུ་ལེགས་པར་སྨིན་པ་ཆུར་ལྷུང་བའི་སྒྲ་ལས་ཉེ་བར་དྲངས་ཏེ། ཛམྦུ་གླིང་ཞེས་བྱ་བའི་ཡུལ་དབུས་གྱུར་འཆང་གི་ལྟེ་བ་འཕགས་ཡུལ་རྡོ་རྗེའི་གདན་ནོ། ། དེ་ནས་གནོད་སྦྱིན་གྱི་རྒྱལ་པོའི་ཕྱོགས་སུ་དཔག་ཚད་བརྒྱ་ཕྲག་གཅིག་གཞལ་བའི་ནོར་འཛིན་དགའ་མའི་བཞིན་གྱི་དཀྱིལ་འཁོར་རྣམ་པར་ཡངས་པ་ག་ལ་བར། ངེས་པའི་དོན་དུ་བསྐལ་པ་དཔག་ཏུ་མེད་པ་ནས་སྟོབས་དང་མི་འཇིགས་པ་ལ་སོགས་པ་ཐུན་མོང་མ་ཡིན་པའི་ཡོན་ཏན་གྱི་རྩལ་མ་ལུས་པ་རྫོགས་པར་གྱུར་ཀྱང༌། དུས་འདིར་འགྲོ་བ་ཐུན་མོང་བ་དག་གི་སྣང་ངོ་རུ། དཔེར་ན་ནམ་མཁའ་དྭངས་པའི་དུས་ཀྱི་ཟླ་བའི་དཀྱིལ་འཁོར་གཅིག་ཉིད་མ་གཡོས་བཞིན་དུ། ཆུའི་སྣོད་ཆེ་ཆུང་ཇི་སྙེད་པ་དེ་སྙེད་ཀྱི་གྲངས་དང་མཉམ་པའི་གཟུགས་བརྙན་འགོག་པ་མེད་པར་སྟོན་པ་དེ་བཞིན་དུ་འཕགས་པ་རིགས་གསུམ་མགོན་པོའི་རྣམ་པར་འཕྲུལ་པའི་སྒྱུ་འཕྲུལ་གྱི་རོལ་རྩེད། འོད་གསལ་ལྷའི་རིགས་ཀྱི་ཤིང་སཱ་ལ་ཆེན་པོའི་པང་པར་རྒྱུན་མི་ཆད་པ་ཉིད་དུ་སྐྱེ་བ་ལེན་ཅིང༌།
སངས་རྒྱས་བཅོམ་ལྡན་འདས་ཀྱི་ལུགས་མཆོག་དྲི་མ་དང་བྲལ་བ་གང་དག་བཞུགས་པ་མ་ལུས་པ་ལེགས་པར་བཟུང་ནས། མཁས་པའི་ཕྲིན་ལས་རྣམ་པ་གསུམ་གྱི་སྒོ་ནས། ཕྱོགས་ཀྱི་དཀྱིལ་འཁོར་མ་ལུས་པ་ཡང་དག་པའི་འབྱོར་པ་བླ་ན་མེད་པས་སྣང་བར་བྱེད་དོ། ། རབ་ཏུ་སྣང་བར་བྱེད་དོ། ། ཀུན་དུ་རབ་ཏུ་སྣང་བར་བྱེད་ཅིང་བྱིན་གྱིས་བརླབས་པའི་གདན་ས་ཆེན་པོ་དཔལ་ས་སྐྱའི་དགོན་པ་ཞེས་ཡོངས་སུ་གྲགས་པ། མཁས་ཤིང་གྲུབ་པའི་ས་ལ་གནས་པ་གྲངས་མེད་པའི་བསྟི་གནས་སུ་གྱུར་པའི་བོད་ཡུལ་དབུས་ཀྱི་རྡོ་རྗེའི་གདན་ཆེན་པོ། འཕགས་ཡུལ་གྱི་གྲུབ་པའི་དབང་ཕྱུག་ཐམས་ཅད་ཀྱི་འཁོར་ལོས་སྒྱུར་བ་འཇིགས་བྲལ་དཔལ་ལྡན་ཆོས་སྐྱོང་ཆེན་པོའི་ཞབས་ཀྱིས། སེམས་ཅན་རྒྱ་མཚོའི་ཁམས་སུ་ཉིན་ལན་གསུམ་དང་མཚན་ལན་གསུམ་དུ་གཟིགས་ནས་བདག་གི་སྐལ་བ་དང་ལྡན་པའི་གདུལ་བྱ་སུ་ཞིག་ནི་ཡོངས་སུ་སྨིན་པར་བགྱི། སུ་ཞིག་ནི་རྣམ་པར་གྲོལ་བའི་ལམ་དུ་བཀྲི་བར་བགྱི། སུ་ཞིག་ནི་བྱང་ཆུབ་ཀྱི་སྙིང་པོ་ལ་དགོད་པར་བགྱི།
སུ་ཞིག་ནི་སེམས་ཅན་གྱི་དོན་དུ་བསྐུལ་བར་བགྱི་སྙམ་པ་རྩེ་གཅིག་ཏུ་དགོངས་ཏེ། སྐུ་དངོས་སུ་བྱོན་ནས་གདན་ས་ཆེན་པོ་དེ་ཉིད་དུ་ཕེབས་པ་ན། དེར་ལེགས་པའི་རྟེན་འབྲེལ་ཕུན་སུམ་ཚོགས་པ་འཛོམ་པར་བརྟེན། ས་འདི་ཐམས་ཅད་ང་ལ་དབང་བ་ཡིན་ནོ་ཞེས་གསུངས་ཤིང་བདག་གིར་མཛད་ཅིང་བྱིན་གྱིས་བརླབས་པའི་གནས་དེ་ཉིད། ལྷ་དང་བཅས་པའི་སྐྱེ་དགུ་མ་ལུས་པའི་མཆོད་སྡོང་ཕུལ་དུ་བྱུང་བའི་རང་བཞིན་དུ་བཞུགས་སོ། ། སླར་ཡང་གདན་ས་ཆེན་པོ་དེ་ཉིད་ནས་ཀྱང༌། མེ་ལྷའི་མཚམས་སུ་ཞག་གི་ཕུང་པོ་གསུམ་ཙམ་ཞིག་བསྐལ་བ་ན། འཆི་བ་མེད་པའི་ཡུལ་གྱི་དུམ་བུ་མིའི་ཡུལ་ན་འཕོས་པ་ལྟ་བུའི་ངོ་མཚར་དང་ལྡན་པའི་ནོར་འཛིན་མའི་ཆ་གླིང་ཞེས་བྱ་བ་གང་ཡིན་པ་དེ་ཉིད་ཡོད་དོ། ། དེ་ཡང་ཆུ་བོ་ཆེན་པོ་བཞི་ལས་འབྲི་ཞེས་བྱ་བའི་ཆུ་ཀླུང་གསེར་དང་ལྡན་པའི་རྒྱུན་ཆེན་པོ་དང༌། ཤར་ཟླའི་ཆུ་ཀླུང་ཆེན་པོ་གཉིས་ནོར་རྒྱས་ཀྱི་བུ་སའི་སྟེང་ན་གྱ་གྱུར་འཕྱན་ཞིང་དལ་གྱིས་འོངས་པ་ན།
སླར་ཡང་རྒྱ་མཚོ་ཆེན་པོའི་རང་གནས་རྗེས་སུ་དྲན་ཏེ་དེ་ཉིད་དུ་འཇུག་པ་བཞིན་དུ་དལ་གྱིས་འབབ་པའི་བར་ན་ཆུད་ཅིང༌། ཡུལ་གྱི་དགེ་བཅུ་དང་བཀྲ་ཤིས་པའི་ལྟས་བཟང་ཐམས་ཅད་མ་ཚང་བ་མེད་པ་ཞིག་སྟེ། ཇི་སྐད་དུ། ཞིང་ས་ཁང་ས་ས་ཡི་དགེ ། ཁང་རྡོ་འཐག་རྡོ་རྡོ་ཡི་དགེ ། འཐུང་ཆུ་ཡུར་ཆུ་ཆུ་ཡི་དགེ ། ཁང་ཤིང་བུད་ཤིང་ཤིང་གི་དགེ ། གམ་འབྲོག་རྐྱང་འབྲོག་རྩྭ་ཡི་དགེ ། ཞེས་བཤད་པ་ལྟ་བུའི་ཡུལ་གྱི་དགེ་བཅུ་དང༌། ཁྱད་པར་ས་ཕྱོགས་འདིར་མཁས་པ་དང་བཙུན་པ་དང་གྲུབ་པའི་དབང་ཕྱུག་གི་ས་ལ་གནས་པའི་བསྟན་འཛིན་གྱི་སྐྱེས་བུ་ཉི་ཟླ་ལྟར་ཡོངས་སུ་གྲགས་པ་མང་པོའི་ཞབས་ཀྱི་འཁོར་ལོས་བཅགས་ཤིང་བྱིན་གྱིས་བརླབས་པ་དང༌།
ས་སྐྱོང་ཆེན་པོ་ཡབ་མེས་སྲས་དང་བཅས་པ་རྣམས་ཀྱིས་སྔོན་གྱི་བསྐལ་པར་ལེགས་བྱས་རྒྱ་མཚོ་ལྟ་བུ་བསགས་པའི་མཐུ་དང༌། དགེ་བ་བཅུ་དང་མཐུན་པའི་བཀའ་ཁྲིམས་ཀྱིས་ཆབ་འབངས་ཐམས་ཅད་ཆོས་བཞིན་དུ་བསྐྱངས་པ་དང༌། འགྲོ་བ་རྒྱ་མཚོའི་ཚོགས་རྣམས་ཀྱང་མི་དགེ་བའི་ལས་རྔམ་ཆེན་བསགས་པ་ཉུང་ཞིང༌། སྤྱི་མཐུན་དུ་དགེ་བའི་རྩ་བ་བསགས་པའི་སྟོབས་བདོ་བར་གྱུར་པའི་བདག་པོའི་འབྲས་བུ་ལེགས་པར་སྨིན་པའི་ས་ཕྱོགས་ཕུན་སུམ་ཚོགས་པ་ཞིག་ཏུ་གདོན་མི་ཟ་སྟེ། གཞན་དུ་ན་མི་དགེ་བ་སྤྱད་པའི་བདག་པོའི་འབྲས་བུར། རིན་ཆེན་ཕྲེང་བར། ས་གཞི་གཟི་ཆུང་ས་ཆར་མང༌། ། རྡུལ་འཁྲིགས་དྲི་ང་མཐོ་དམའ་ཅན། ། ཚ་སྒོ་ཅན་དང་དུས་ལོག་དང༌། ། འབྲས་བུ་ཕྲ་ཁ་ཆུང་ངུའང་མེད། །
ཅེས་གསུངས་ཤིང་དགེ་བ་སྤྱད་པའི་འབྲས་བུ་ནི་དེ་ལས་ལྡོག་སྟེ་འབྱུང་བར་གསུངས་པ་བཞིན་དུ། ལྗོངས་འདིའི་འཛིན་མའི་དཀྱིལ་འཁོར་གྱི་ཐ་གྲུ་རྣམ་པར་ཡངས་པ་དང༌། གཟི་ཆེ་ཞིང་སྣུམ་བག་དང་ལྡན་པ། དམ་པའི་ཆོས་དང་སྲིད་ཀྱི་གཙུག་ལག་རབ་འབྱམས་ཀྱི་ལོངས་སྤྱོད་དང་དགེ་ལེགས་ཐམས་ཅད་ལྷུན་གྱིས་གྲུབ་པའི་ཚུལ་དུ་འབྱུང་བའི་སྒོ་ཆེན་པོ་ཅིག་ཏུ་ངེས་པའི་ཕྱིར་རོ། ། ཁྱད་པར་ཡུལ་ཕྱོགས་འདི་ན་དགེ་ཞིང་བཀྲ་ཤིས་པའི་རྟགས་དང་དབྱིབས་ལེགས་ཤིང་ལྟ་ན་སྡུག་པ་དགེ་ལེགས་ཀྱི་ལྟས་བཟང་ཐམས་ཅད་རང་བྱུང་དུ་གྲུབ་པ་ཡོད་དོ། ། དེའང་འདི་ལྟར་སྔོན་གྱི་བསྐལ་པར་བྱུང་བའི་འཁོར་ལོས་སྒྱུར་བའི་རྒྱལ་པོ་རྣམས་ཀྱི་ལེགས་བྱས་ཀྱི་བགོ་སྐལ་དུ་ཐོབ་པའི་རྒྱལ་སྲིད་རིན་པོ་ཆེ་རྣམ་པ་བདུན་དང༌། བསོད་ནམས་བརྒྱ་པའི་གཟུགས་སྐུ་མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་བརྒྱན་པ་ལ་ཡོངས་སུ་ཚང་བའི་བཀྲ་ཤིས་ཀྱི་རྟགས་རྣམ་པ་བརྒྱད་དེ། དེ་དག་གི་གཟུགས་བརྙན་ཅི་རིགས་པ་རྣམས་ཀྱང༌། ལྗོངས་འདིའི་ཕྱོགས་ཀྱི་འཁོར་ལོ་ཀུན་ཏུ་ལྷུན་གྱིས་གྲུབ་པའི་ཚུལ་གྱིས་ཚང་སྟེ། དེ་ཡང་ཇི་ལྟར་ཞེ་ན་ཆོས་དང་སྲིད་པའི་དགེ་ལེགས་དང་དཔལ་འབྱོར་གྱིས་བསྡུས་པའི་སྡེ་བཞིའི་འབྲས་བུ་ཕུན་སུམ་ཚོགས་པ་དག་གི་འབྱོར་པ་མ་ཚང་བ་མེད་པས་མངོན་པར་གཏམས་པའི་ངོ་མཚར་འཛད་པ་མེད་པའི་ཕུང་པོ་མ་ལུས་པ་ཡོངས་སུ་ཆུད་པར་དཀའ་བའི་དོགས་པ་མང་པོས་ཡིད་ཀྱི་དབང་པོ་ཀུན་ནས་བསླངས་ཏེ།
གསེར་ལྡན་དགའ་མ་རང་གི་ལུས་འདི་པདྨ་འདབ་མ་བརྒྱད་པ་ཤིན་ཏུ་རྒྱས་ཤིང་རྣམ་པར་ཡངས་པའི་དཀྱིལ་འཁོར་ཆེན་པོ་ཉིད་དུ་སྤྲུལ་པ་སྙམ་བྱེད་པའི་ས་གཞིའི་ཁྱོན་ཐམས་ཅད་ཐ་གྲུ་རྣམ་པར་ཡངས་ཤིང༌། ཕྱོགས་ཐམས་ཅད་ནས་ཁོད་མི་སྙོམས་པ་མེད་པ། སེམས་ཅན་ཀུན་གྱི་ཉེར་འཚོའི་གཞིར་གྱུར་པ་ནི། འདི་ལྟ་སྟེ། ས་གཞི་གང་ལས་རིན་པོ་ཆེ་གསེར་དང༌། དངུལ་དང༌། བཻ་ཌཱུརྻ་དང༌། དུང་དང༌། མན་ཤེལ་ལ་སོགས་པའི་རིན་པོ་ཆེ་དུ་མའི་འབྱུང་གནས་སུ་གྱུར་པ། འབྲུའི་རིགས་སུ་གྱུར་པ་སོ་བ་དང༌།
ནས་དང༌། གྲོ་དང༌། སྲན་མ་དང༌། ཏིལ་དང༌། ཡུངས་ཀར་ལ་སོགས་པ་ཆེད་དུ་བཏབ་པ་དང༌། ཆེད་དུ་བཏབ་པ་མ་ཡིན་པར་འཁྲུངས་པའི་ལོ་ཐོག་དང་སྙེ་མ་དང༌། འབྲས་བུ་ལ་སོགས་པ་བཟའ་བ་དང་བཅའ་བའི་རིགས་རྣམ་པ་སྣ་ཚོགས་པ་དག་སྐྱེ་ཞིང༌། སྐྱེས་པ་དེ་རྣམས་ཀྱང་རང་རང་གི་དྲི་དང་རོ་དང་ནུས་པ་དང༌། བཅུད་ཕུན་སུམ་ཚོགས་པ་དང་ལྡན་པ་མང་པོ་རང་དབང་དུ་འབྱུང་བའི་ས་གཞི་རིན་པོ་ཆེ་དགོས་འདོད་ཐམས་ཅད་ཡིད་བཞིན་དུ་འབྱུང་བ་དེ་ལྟ་བུ་དག་ཡོད་དོ། ། ཇི་སྐད་བཤད་པའི་ས་གཞི་རིན་པོ་ཆེ་གང་ལ་བརྟེན་ནས་ཕྱོགས་དང་ཕྱོགས་བྲལ་གྱི་ཁོ་ར་ཁོར་ཡུག་རྣམས་སུ་རི་བོའི་ཕྲེང་བ་མཛེས་ཤིང་ལྟ་ན་སྡུག་པ།
དབྱིབས་ལེགས་པ་མཚར་དུ་དངར་བ་དག་ཡོད་དེ། དེའང་འདི་ལྟར་ལྷའི་ནོར་བུ་རིན་པོ་ཆེ་རྒྱུ་བཻ་ཌཱུརྻའི་རང་བཞིན་ལས་གྲུབ་པ། དཔག་ཚད་གཅིག་གི་ཁོར་ཡུག་ཏུ་སྣང་བའི་འོད་ཟེར་གྱི་དྲྭ་བ་དཀྲིགས་པ། རྣམ་པ་ཟུར་བརྒྱད་དང་ལྡན་པ་གང་ལས་ཇི་ལྟར་འདོད་པའི་དགོས་འདོད་ཐམས་ཅད་འབད་པ་མེད་པར་འབྱུང་བ་དེ་གཅིག་པུའི་རྣམ་པའམ། དེ་ལྟ་བུ་མང་དུ་བརྩེགས་ཤིང་ཕྱུར་བུར་སྤུངས་པ་དང་འདྲ་བའི་སྤང་རི་དང༌། ནགས་རི་དང༌། བྲག་རི་བརྩེགས་མར་ཡོད་པ་རྣམས་ནི། རིན་པོ་ཆེ་མར་ཀ་ཏི་དང༌། ཨནྡ་རྙིལ་དང༌། མཐོན་ཀ་དང༌།
མཐོན་ཀ་ཆེན་པོའི་ཁ་དོག་གི་དཔལ་ལ་ཅུང་ཟད་སྡང་བ་སྙམ་བྱེད་པའི་རྩྭ་སྔོན་པོ་གསར་པར་སྐྱེས་པ་དང༌། ལྡུམ་བུ་དང༌། ལོ་འདབ་དང༌། མྱུ་གུ་གཞོན་ནུའི་ཚོགས་སྟུག་པོར་སྐྱེས་པ། དེ་དག་གི་རོ་དང་ནུས་པས་རྟ་དང་ཕྱུགས་ཀྱི་རིགས་དང༌། རི་དྭགས་ཀྱི་རིགས་རྣམ་པ་སྣ་ཚོགས་པ་དག་གིས་སྲོག་གི་དབང་པོ་ཡོངས་སུ་བསྲུང་བ་དང༌། ཡིད་ལ་རེ་བའི་ཤིང་རྟ་ཐམས་ཅད་འགེངས་པར་བྱེད་པའི་ཡོན་ཏན་དང་ལྡན་པའོ། ། གཞན་ཁ་ཅིག་ན་ནི་བུད་མེད་རིན་པོ་ཆེ་མཛེས་ཤིང་ལྟ་ན་སྡུག་པ། དེའི་ལུས་ལ་ལྷའི་གོས་དང༌། ལྷའི་ནོར་བུ་རིན་པོ་ཆེ་བཻ་ཌཱུརྻ་དང༌།
ཨིནྡྲ་ནཱི་ལ་དང༌། མུ་ཏིག་དང༌། དུང་དང༌། མན་ཤེལ་དང༌། བྱི་རུ་ལ་སོགས་པའི་རིན་པོ་ཆེ་སྣ་ཚོགས་པའི་རྒྱན་གྱིས་བརྒྱན་པ་ལས་སིལ་ཁྲོལ་གྱི་སྒྲ་སྙན་པར་འབྱིན་ཅིང༌། སྔོ་བསངས་སྒྲའི་ལན་བུ་མཛེས་པ་གཡོ་བ་དང་འདྲ་བའི་སྐྱེད་མོས་ཚལ་དང༌། སྨན་ལྗོངས་དང༌། ནགས་ཚལ་སྟུག་པོ་རྣམས་ཏེ། དེ་དག་ནི་སྤང་ལྗང་མརྒད་ཀྱི་ཁ་དོག་འཛིན་པའི་རྩི་ཤིང་དང༌། ལོ་འདབ་དང༌།
ལྡུམ་བུའི་ཚོགས་མང་པོ་སྐྱེས་པ། ཨུཏྤལ་ལ་སོགས་པའི་མེ་ཏོག་རྣམ་པ་སྣ་ཚོགས་པ་བཀྲ་བས་མཛེས་པར་བྱས་པ། རྩི་སྨན་གྱི་བྱེ་བྲག་མང་པོ་རོ་དང་བཅུད་དང་དྲི་ཞིམ་པོ་མཆོག་ཏུ་རྒྱས་པའི་ཚོགས་ཀྱིས་ཡོངས་སུ་ཁེབས་པར་སྐྱེས་པ་དག་ལ་སེར་བུ་བསིལ་ཞིང་ཡིད་དུ་འོང་བ་ལངས་པ་དག་གིས་བསྣུན་པ་ན་རྔ་ཡབ་ལྟར་གཡོབ་ཅིང༌། དེ་དག་གི་དྲི་ཞིམ་པོ་རྣམས་རིང་དུ་ཁྱེར་བ། དེའི་ཡོན་ཏན་དང་རོ་བཅུད་བཟང་པོ་དག་རྗེས་སུ་དྲན་པའི་བུང་པ་མང་པོ་དག་ཉེ་བར་ལྷགས་ནས་མགྲིན་པའི་གླིང་བུ་རབ་ཏུ་སྙན་པའི་གླུར་བསྒྱུར་བ། གོས་བཟང་ལྟར་འཇམ་པའི་ལོ་མ་དང་ཀུ་སུ་མ་དང་འབྲས་བུ་གཡུར་དུ་ཟ་བས་དུད་པར་གྱུར་པའི་ལྗོན་ཤིང་གི་ནགས་ཚལ་རབ་ཏུ་འཁྲིགས་པ་རྣམས་ཀྱི་ཁྲོད་ན། སྤྲེའུ་རྣམས་ཀྱི་གར་བསྒྱུར་བ་དང༌། འདབ་ཆགས་ཀོ་ཀི་ལ་ལ་སོགས་པ་སྐད་སྙན་པ་རྣམས་ཀྱི་རོལ་མོ་འཁྲོལ་བ་སྙམ་བྱེད་པ། ས་ཕྱོགས་ལ་ལར་ནི་དཔའ་ཞིང་མཛངས་པའི་བློན་པོ་རིན་པོ་ཆེ་ཡན་ལག་མཆོག་གི་གཟུགས་དང་ལྡན་པ་ལ་དར་ལྗང་གུའི་སྨད་གཡོགས་དང༌། ཀཱ་ཤི་ཀའི་རས་ཀྱིས་སྟོད་གཡོགས་བྱས་པ།
དངུལ་དར་དཀར་པོ་དྲི་མ་མེད་པའི་ལ་ཐོད་བཅིངས་པས་མཛེས་པར་བྱས་པ་དང་འདྲ་བའི་ཀེ་ལ་ཤའི་རི་བོའི་ཕྲེང་བ་རྣམས་ནི། བགྲོད་པས་དུབ་པའི་འགྲོན་པ་རྣམས་ཀྱི་ཚ་བའི་གདུང་བ་འཇིལ་བར་བྱེད་པའི་རླུང་གི་བསིལ་ཡབ་ཡིད་དུ་འོང་བ་དག་གཡོབ་པ་དང༌། དངུལ་ཆུའི་རེག་པ་ལྟར་བསིལ་བའི་ཆུ་གཙང་མའི་རྒྱུན་འབེབས་པ་ལ་བརྩོན་པ། རེས་འགའ་ནི་ན་བུན་གསར་པ་ཡིད་དུ་འོང་བ་ལང་ལིང་འཁྲིགས་པའི་སྟོད་གཡོགས་ཀྱིས་བསྒྲིབ་པའི་ཐབས་ལ་བརྩོན་པར་བྱེད་དོ། ། ཁ་ཅིག་ནི་སྐྱེ་བ་ལྔ་པའི་ཆོས་དུང་ཁ་དོག་དཀར་ཞིང་གཡས་སུ་འཁྱིལ་བ་ལ་སྟོང་འཁུན་གྱི་གན་མཛོད་ནས་འཕོས་པའི་དར་ལྗང་སེར་གྱི་ཤམ་བུར་འཕྱང་བའི་བརྟུལ་ཞུགས་ལ་གནས་པ་ནི། གངས་ལྡན་གྱི་རི་བོ་རྣམས་རང་གི་ལང་ཚོ་དང་ཁ་དོག་རྒྱས་པས་ནོར་བུ་ཆུ་ཤེལ་དང༌། ཟླ་བ་དག་པ་དང༌། སྟོན་ཀའི་སྤྲིན་དཀར་བརྩེགས་པ་རྣམས་ཀྱི་མཛེས་སྡུག་དང་ངོ་མཚར་དག་ལ་ཅོ་འདྲིར་རྩོམ་པར་བྱེད་དོ། ། སྐབས་ཁ་ཅིག་ཏུ་ནི་རིན་པོ་ཆེའི་གདུགས་མཆོག་དྲི་མ་མེད་པ་དབྱིབས་ལེགས་པ་ལྟ་ན་སྡུག་པ། རིན་པོ་ཆེའི་ཏོག་གི་འོད་ཟེར་འཕྲོ་བ།
ཁོར་ཡུག་ཀུན་དུ་རིན་པོ་ཆེའི་རྒྱན་གྱི་དྲྭ་བ་དང་དྲྭ་བ་ཕྱེད་པ་རྣམ་པར་དཔྱངས་པ་གང་ཞིག གསེར་ལྡན་དགའ་མ་རང་གི་ལུས་ལ་དྲོད་ཀྱི་གདུང་བ་རྒྱས་པ་གང་དག་འཕྲོག་པར་བྱེད་པའི་ཆེད་དུ། བླ་མ་ཉིད་ན་ལེགས་པར་ཕུབ་པ་ལྟ་བུའི་རིན་པོ་ཆེའི་ལྷུན་པོ། མེ་ཏོག་གི་རིགས་རྣམ་པ་མང་པོ་གཅལ་དུ་བཀྲམ་པ་ལྟར་སྐྱེས་པ་ལྷུན་ཆགས་ཤིང་ཀུན་ནས་ཟླུམ་པོར་གྱུར་པ་ཤིན་ཏུ་མཐོ་བས། ཕྲག་པ་ན་ནོར་བུ་ཆུ་ཤེལ་གྱི་དབང་པོ་འཆར་ཞིང༌། ནོར་བུ་ཆུ་ཤེལ་གྱི་འོད་ཟེར་རིང་པོའི་ལམ་དུ་སྣང་བས། ཚ་བའི་གདུང་བ་མཐའ་དག་བསིལ་བར་བྱེད་པ་དག་ཡོད་དོ། ། དེ་ལས་གཞན་པའི་ཕྱོགས་འགའ་ཞིག་ན་ནི། དཔེར་ན་གཉིས་འཐུང་གི་དབང་པོ་འདུལ་མཁན་མཁས་པའི་ཐབས་ཀྱིས་དུལ་བར་བྱས་པ། གསེར་གྱི་དྲྭ་བ་དང༌།
གསེར་གྱི་པདྨ་དང༌། ནོར་བུ་དང༌། མུ་ཏིག་གི་ཚོམ་བུ་ཅན་གྱི་ཆུན་འཕྱང་གིས་མཛེས་པར་བྱས་པ་ལ་འདོད་པའི་ཡོན་ཏན་མི་དམན་པའི་ཁུར་དང་ལྡན་པ་གང་དག བདག་པོ་ལ་འདུད་ཅིང་བག་ཕེབས་པར་གནས་པའི་རྣམ་པ་དང་རྗེས་སུ་མཐུན་པའི་རི་བོ་འགའ་ཞིག་བརྗིད་ཅིང་ལྷུན་ཆགས་པ། རྒྱབ་དང་སྤྱི་བོ་མཐོ་ཞིང་སྣ་ལག་ལེགས་པར་བརྐྱངས་པ་ལ་སོགས་པའི་རྣམ་པ་དང་ལྡན་པ། དེའི་ངོས་ལོགས་ཀྱི་སྐབས་རྣམས་སུ། གྲོང་དང༌། གྲོང་ཁྱེར་དང༌། སྤྱིལ་བུ་དང༌། བྱ་སྐྱིབས་དང༌།
ནགས་ཚང་ཚིང་དང༌། མེ་ཏོག་རྣམ་པ་སྣ་ཚོགས་པས་ཀུན་ནས་བཀྲ་བར་གྱུར་པའི་སྐྱེད་ཚལ་ཡི་གར་འོང་བ་ཅན་དང་ལྡན་པ་མང་པོ་ཁོར་ཡུག་ཏུ་འཁོད་པ། ལོགས་འགའ་ཞིག་ན་ནི་དཔའ་ཞིང་རྟུལ་ཕོད་པའི་དམག་མི་རིན་པོ་ཆེ་སྟོབས་དང་ཁོ་ལག་ཡོངས་སུ་རྫོགས་པ་ཡ་ལད་བགོས་ནས་རལ་གྲི་དང༌། ཤག་ཏི་དང༌། རུ་མཚོན་རྣོན་པོ་ལ་སོགས་པ་ལག་ཆར་བསྲེལ་ཞིང༌། མཐུན་པའི་ཕྱོགས་དང་ལེགས་པའི་ཕྱོགས་རྣམས་ལ་རྟག་ཏུ་ཐོ་བཙམ་ཞིང་བསྡོ་བའི་དགྲ་བོ་རྣམས་ནི་སྐད་ཅིག་ཙམ་གྱི་ཡུན་དུ་གསོན་པར་གནས་སུ་ཅི་ཞིག་རུང་ཞེས་འཇིགས་པའི་ང་རོ་དང་བཅས་ཏེ། ཁོང་ནས་འཁྲུགས་པའི་བ་སྤུ་རྣམ་པར་གཟིངས་པ་དང་འདྲ་བའི་བྲག་རི་རྡོ་རྗེའི་རང་བཞིན་དུ་བརྩེགས་པ། འཇིགས་ཤིང་སྐྱི་གཡའ་བ། འབྱུང་པོའི་འདབ་ཆགས་མང་པོས་མི་སྙན་པའི་གདངས་ཀྱི་ང་རོ་མཐོན་པོར་སྒྲོགས་པ་ལ་སོགས་པ་མི་སྡུག་པའི་ཉམས་ཀྱི་ཁྱད་པར་ཅི་ཡང་སྟོན་པའི་རྭ་བས་བསྐོར་བ། དེ་དག་ཏུ་སྐྱེས་པའི་ཚེར་མ་ཅན་གྱི་ལྗོན་པའི་ནགས་རུམ་སྟུག་པོ་རྣམས་ནི།
ཡལ་གའི་ལག་པ་འཁྱོག་པོ་དག་བརྐྱངས་ནས་གཡུལ་གྱི་དགའ་སྟོན་ལ་ཆགས་པ་ལྟར་འཁོད་པ། དེ་དག་དང་ངང་ཚུལ་མཐུན་པའི་སྟག་དང༌། གཟིག་དང༌། དོམ་དང༌། དྲེད་དང༌། གསའ་དང༌། ཛམྦུ་ཀ་ལ་སོགས་པའི་སྲོག་ཆགས་མཆེ་བའི་མཚོན་ཆ་དང་ལྡན་པ་མང་པོས་རྒྱུ་འགྲུལ་བྱེད་པ། ངང་ཚུལ་དེ་ལས་ལྡོག་པའི་བྲག་རི་འགའ་ཞིག་དག་ནི། དཔེར་ན་རིན་པོ་ཆེའི་རྒྱལ་མཚན་མཐོ་ཞིང་ལྟ་ན་སྡུག་པ། ཀཽ་ཤམྦཱིའི་རས་སམ།
ཝཱ་རཱ་ཎ་སཱིའི་རས་ཕུན་སུམ་ཚོགས་པ། ཁ་དོག་མི་འདྲ་བ་མང་པོ་བརྩེགས་པའི་ལྷབ་ལྷུབ་ཁོར་ཡུག་ཏུ་དཔྱངས་པ། དེ་ལ་ཡིད་བཞིན་གྱི་ནོར་བུ་རིན་པོ་ཆེ་འོད་ཟེར་སྟོང་གི་དྲྭ་བ་དཀྲིགས་པའི་དཔལ་དང་ལྡན་པ་གང་ཞིག མཐུན་པ་མ་ཡིན་པའི་ཕྱོགས་ལས་རྣམ་པར་རྒྱལ་བའི་དགའ་སྟོན་གྱི་རྒྱན་དུ་བསླངས་པ་ཇི་ལྟ་བ་དེ་ལྟར་གནས་པའི་བྲག་རི་དང༌། ནགས་རི་དང༌། སྤང་རི་དང༌། ཀཻ་ལ་ཤའི་རི་རྣམས་གད་པ་བང་རིམ་གྱི་རྣམ་པར་བརྩེགས་པ་དེ་ཉིད་ཀྱིས་ནམ་མཁའ་འབིགས་བྱེད་ཀྱི་རི་བོའི་ཁེངས་པ་ཡང་ཐུང་ངུར་བྱེད་པའི་རང་བཞིན་ཅན་ཏེ། དེའི་ཕྲག་ན་ནི་ཉིན་མོར་བྱེད་པའི་དཀྱིལ་འཁོར་ཡང་ངལ་བསོར་སྤྱོད་པས་ཕྱོགས་ཀྱི་མཚན་མ་དག་ཀྱང་མ་འཁྲུལ་བར་སྟོན་པར་བྱེད་དོ། ། ཕྱོགས་མཚམས་ཐ་དད་པ་མང་པོ་ན་ནི། རྟ་མཆོག་རིན་པོ་ཆེའི་ཁ་དོག་རྨ་བྱའི་མགྲིན་པ་ལྟར་རབ་ཏུ་སྔོ་བ།
གང་དག་མུཀྟི་ཀའི་སྒ་སྲབ་དང་རྒྱན་གྱི་རྣམ་པ་མང་པོས་སྤྲས་པའི་དྲིལ་ཆུང་གི་ཕྲེང་བ་རྣམས་ནི་ཕན་ཚུན་འཐབ་པའི་ཁ་ནས་སྒྲ་སྙན་པར་འཁྲོལ་བ་དང་ཆབ་ཅིག་ཏུ་དྲི་གཞོན་གྱི་འཚུབས་མའམ། གློག་གི་གྱ་གྱུ་ལའང་སྨ་འབེབས་སྟེར་བའི་གོམ་སྟབས་སྟོང་དུ་བསྒྱུར་བ་ལ་མི་མཁས་པ་མེད་པ་དེ་བཞིན་དུ། ཆུ་ཀླུང་དང༌། ཆུ་ཕྲན་དང༌། འབབ་ཆུ་དང༌། གཙང་ཆབ་བསིལ་མའི་རྒྱུན་གཙང་མ་དྭངས་ཤིང་དྲི་མ་མེད་པ་མང་པོ་རྟག་པར་གཞོལ་ཞིང་འབབ། ཁ་ཅིག་ནི་དུས་སུ་བབ་སྟེ། དེ་དག་ལས་མང་པོ་ཞིག་ནི་སྐྱེས་བུ་ཆེན་པོ་མཚན་གྱིས་ཀུན་ནས་བརྒྱན་པའི་ཐུགས་ཀ་ན་དཔལ་གྱི་བེའུ་འོད་འབར་བའི་རྣམ་པར་སྣང་བ་དེ་ལྟ་བུའི་རི་མོ་དག་ལ་ལེགས་པར་འདྲི་བའི་ཚུལ་གྱིས་འབབ། ཁ་ཅིག་ནི་དགའ་བ་འཁྱིལ་བའམ་གཡུང་དྲུང་རིས་ཀྱི་རི་མོ་འདྲི་བའི་ཚུལ་གྱིས་འབབ་སྟེ། ཐམས་ཅད་ཀྱང་ལྦུ་བ་དཀར་པོ་པུཎྜ་རཱི་ཀའི་ཕྲེང་བ་འགྲེམས་པ་བཞིན་དུ།
ཡིད་འོང་ལྷུང་ལྷུང་སྙན་པའི་ཆབ་སྒྲ་རྟག་ཏུ་སྒྲོག་པས། དྲང་སྲོང་བསམ་གཏན་ལ་གནས་པའམ། ཆགས་བྲལ་དཀའ་ཐུབ་བརྟན་པ་རྣམས་ཀྱི་སྙིང་ལ་ཡང་རབ་ཏུ་སིམ་པའི་བདེ་བ་སྟེར་ནུས་པ་མང་པོ་ཞིག་སྟེ། དེ་དག་ཀྱང་དབྱར་སྐྱེས་སྨན་གྱི་ནགས་ཚལ་སྟུག་པོས་ཡོངས་སུ་ཁེབས་པའི་རི་ཀླུང་དང༌། རི་སུལ་དང༌། རི་ཤོད་ཡངས་པ་རྣམས་ན་ཅི་བདེར་རྒྱུ་བ་དག་ཡོད་དོ། ། ཁ་ཅིག་དག་ན་སྐྱེས་བུ་ཆེན་པོའི་སྤྱན་དང་མཚུངས་པའི་ཉའི་རྒྱལ་པོ་ལུས་ཐམས་ཅད་གསེར་གྱི་ཁ་དོག་ཅན་ལ། མིག་དག་ཀྱང་གསེར་གྱི་མདོག་ཏུ་སྣང་བ། ལུས་ལ་མཛེས་པའི་རི་མོ་མང་པོས་ཁྱབ་པ་དེ་ནི་འཕགས་པ་རྫུ་འཕྲུལ་རྣམ་པ་གསུམ་གྱི་བདག་ཉིད་ཅན་བཞིན་དུ། རེས་འགའ་ནི་ཆུའི་ཁ་རུ་ཅི་བདེར་འཕྱོ་ཞིང༌།
རེས་འགའ་ནི་ཆུའི་གཏིང་དུ་འགྲོ་བ་ལ་ཆགས་ཐོགས་མེད་པས་རྒྱ་མཚོར་བྱིངས་པའི་སེམས་ཅན་མང་པོ་འཛིན་པར་བྱེད་པ་དང༌། ཕ་རོལ་ཏུ་སྒྲོལ་བར་བྱེད་པའི་མཉེས་གཤིན་པ་སྟེ། དེའི་དཔལ་དང་རྗེས་སུ་མཐུན་པར་ཐང་མཉམ་པ་གཡུའི་རྒྱ་མཚོ་འཁྱིལ་པ་ལྟ་བུར་ཡོད་པའི་དཀྱིལ་ནས། ཧ་ཅང་ཡང་མཐོ་བ་མ་ཡིན་པའི་སྤང་རི་གསེར་གྱི་ཉ་མོ་ཉལ་བ་ལྟར་ཡོད་པ་ལ་དྲི་ཞིམ་པོའི་སྨན་དང་ལྡུམ་བུའི་རིགས་མང་དུ་སྐྱེས་པ། མེ་ཏོག་ཁ་ཡོངས་སུ་བྱེ་བ་འདབ་མ་དང་གེ་སར་ཐམས་ཅད་གསེར་གྱི་ཁ་དོག་འཛིན་པ་སྟུག་པོས་ཁྱབ་པས་མཛེས་པར་བྱས་པ་སྟེ། དེར་བཤུལ་རིང་གི་ལམ་གྱིས་དུབ་པའི་འགྲོན་པ་གང་དག་ངལ་བསོར་སྤྱོད་ཅིང་དགའ་བའི་རོ་ལ་སྤྱོད་པའི་ཡུལ་དུ་གྱུར་པས་སམ། ཡང་ན་འབབ་ཆུའི་རྒྱུན་ཆེན་པོ་དལ་གྱིས་འབབ་ན། སྐབས་ལ་ལར་རྒྱུན་སྲོལ་གྱི་དབར་ལས་ཁ་གཉིས་སུ་གྱེས་ནས་འབབ་པ་སྟེ། དེའི་བར་དུ་ཆུད་པར་གྱུར་པའི་བཟའ་ཤིང་གི་རྭ་བ་དང༌། སྐྱེད་མོས་ཚལ་ཡིད་དུ་འོང་བ།
རྩྭ་དང་ཤིང་ལྗོན་པ་མང་དུ་སྐྱེས་པ་དག་སྟེ། གང་གིས་ཆུར་ལྷུང་བ་རྣམས་ནི་འཛིན་པར་བྱེད་ལ། ཕ་རོལ་དང་ཚུ་རོལ་ནས་ལྷགས་པ་རྣམས་ལ་བདེ་བའི་ངལ་བསོ་སྟེར་བར་བགྱིད་པས། དེར་ཡང་ལེགས་པའི་ལྟས་དང་བཅས་པའི་ས་ཕྱོགས་སུ་བརྟག་པར་བྱར་མི་བཏུབ་པའི་སྐྱོན་འགའ་ཡང་ཡོད་པ་མ་ཡིན་ནོ། ། ཁ་ཅིག་ཏུ་ནི་ལྷའི་འཁོར་ལོ་རིན་པོ་ཆེ་རྩིབས་དང་མྱུ་ཁྱུད་དང་བཅས་པ། ལྷ་དང་ལག་འགྲོའི་ཡུལ་ནས་འོངས་པའི་རིན་པོ་ཆེ་དཀར་པོ་དང༌། སྔོན་པོ་དང༌། སེར་པོ་དང༌། ལྗང་གུ་ལ་སོགས་པ་ཁ་དོག་སྣ་ཚོགས་པའི་ཕྲས་ཀུན་ནས་སྤྲས་པ། སྐྱེ་བོ་མ་ལུས་པའི་ཡིད་རང་དབང་དུ་སྡུད་པར་བྱེད་པ་ལ་དབང་བ་གང་ཡིན་པ་དེ་ནི་ནོར་འཛིན་གྱི་བུ་མོའི་ལག་པ་ན་ཐོགས་པ་དང་འདྲ་བའི་ས་གཞི་ལག་མཐིལ་ལྟར་ཁོད་མི་སྙོམས་པ་མེད་པ་སྣུམ་ཞིང་གཟི་མདངས་ཆེ་བ།
ཕལ་ཆེར་ན་ནི་དབྱར་སྐྱེས་མྱུ་གུའི་ཚོགས་ཀྱིས་ཁྱབ་པས་མནན་ན་ནེམ་པ་བཏེག་ན་ཕར་བའི་རེག་བྱ་ཕུན་སུམ་ཚོགས་པ་དང་ལྡན་པ། ཁོར་ཡུག་ནས་བསྐོར་བའི་རི་བོའི་ཚོགས་ཕྲེང་དུ་བསྟར་བ་རྣམས་ཀྱི་མཐའ་བསྣོལ་བའི་མཚམས་ནས། ལུང་པ་པདྨའི་འདབ་མ་ལྟར་ཡངས་པ། ཕྱོགས་ཕྱོགས་སུ་སོང་བ། དེ་དག་གི་བར་སྐབས་རྣམས་སུ་ཡང་ཡུལ་དང༌། ཡུལ་གྲུ་དང༌། ལྗོངས་དང༌། གྲོང་དང༌། གྲོང་ཁྱེར་དང༌། ཚོང་འདུས་དང༌།
རྒྱལ་པོའི་ཕོ་བྲང་དང༌། གཙུག་ལག་ཁང་དང༌། མཆོད་རྟེན་དང༌། ཀུན་དགའ་རྭ་བ་རྣམས་ཀྱི་གང་བ་སྟེ། དཔེར་ན་གཡུའི་མཎྜལ་ངོས་མཉམ་པ་ཡིད་དུ་འོང་བ་ཞིག་ལ་སྐྱེས་བུ་མཁས་པས་མེ་ཏོག་གི་ཚོམ་བུ་བཀྲམ་པ་ལྟ་བུ་དག་ཡོད་དོ། ། དེ་དག་ཐམས་ཅད་ཀྱང་བདེ་བ་དང་འབྱོར་པ་ལོ་ལེགས་པ། སྐྱེ་བོ་མང་པོ་དང་མིས་ཀུན་དུ་གང་བ། དེ་དག་གི་ཉེན་སྐོར་རྣམས་སུ་ཀུན་གྱི་ཉེར་འཚོའི་གཞིར་གྱུར་པའི་ཞིང་ས་ཤིན་ཏུ་གཤིན་པ་མང་པོ་སྟེ། དེ་དག་ལས་དུས་དུས་སུ་མྱུ་གུ་དང༌། སྡོང་བུ་དང༌།
ལོ་མ་དང༌། འབྲས་བུ་ཕུན་སུམ་ཚོགས་པ་དང་ལྡན་པའི་འབྲུའི་རིགས་རྣམ་པ་སྣ་ཚོགས་པ་དང་ལྡན་པ་དག་འབྱུང་སྟེ། དེ་དག་གི་རོ་དང་བཅུད་དང་ནུས་པ་ཕུན་སུམ་ཚོགས་པ་དག་གིས་སྐྱེ་བོའི་ཚོགས་ཆེན་པོ་དེ་དག་སྡུད་པར་བྱེད། དགའ་བར་བྱེད། མགུ་བར་བྱེད། འཚོ་བར་བྱེད། སྲུང་བར་བྱེད་དོ། ། འབྲུའི་བང་མཛོད་རྣམས་ཀྱང་དངོས་པོ་དེ་དང་དེ་དག་གིས་རབ་ཏུ་རྒྱས་པར་བྱེད་དོ། ། རྒྱུ་དེ་དག་གིས་ནི་སེམས་ཅན་དཔག་ཏུ་མེད་པ་བཀྲེས་པའི་སྡུག་བསྔལ་གྱི་འཇིགས་པ་དང༌། ཕོངས་པའི་སྡུག་བསྔལ་གྱི་འཇིགས་པ་དང༌།
རྒུད་པའི་སྡུག་བསྔལ་གྱི་འཇིགས་པ་དང༌། མུ་གེའི་སྡུག་བསྔལ་གྱི་འཇིགས་པ་སྟེ། འཇིགས་པ་དེ་དག་གི་རྒྱུན་ཡང་གཅོད་པར་བྱེད་པ་དག་ཡོད་དོ། ། དེས་ན་ས་ཕྱོགས་དགེ་བའི་མཚན་མར་རྫོགས་པ་གང་གིས་མཐུན་པའི་ཕྱོགས་ཐམས་ཅད་རང་དབང་དུ་སྡུད་པར་བྱེད་ཅིང༌། ཅིག་ཤོས་མཐུན་པ་མ་ཡིན་པའི་ཕྱོགས་ཐམས་ཅད་གཅོད་པར་བྱེད་པའི་ཕྱིར་འཁོར་ལོ་རིན་པོ་ཆེ་ཉིད་དང་ཆོས་མཚུངས་པ་ཡིན་ནོ། ། གཞན་ཡང་རིན་པོ་ཆེའི་གཏེར་གྱི་བུམ་པ་བཟང་པོ་ཞེས་པ་ནང་བཅུད་དུ་རིན་པོ་ཆེའི་གཏེར་མང་པོས་ཡོངས་སུ་ཁེངས་པ། གང་ཞིག་ཐོབ་པར་གྱུར་ན་ནི་སྐྱེས་བུ་དེའི་ཡིད་ལ་ཇི་ལྟར་རེ་བའི་ཤིང་རྟ་མ་ལུས་པ་མངོན་པར་འདོད་པའི་འབྲས་བུ་དེ་དང་དེ་དག་གིས་བདེ་བར་འགེངས་པ་ལ་རྩོལ་བ་དང་ཚེགས་ཆེ་བ་ལ་མ་ལྟོས་པར་འབད་མེད་ལྷུན་གྱིས་གྲུབ་པའི་ཚུལ་གྱིས་འབྱུང་བའི་ཡོན་ཏན་དང་ལྡན་པ་ཞིག་སྟེ། དེ་དང་རྗེས་སུ་མཐུན་པར་སྡོམ་བརྩོན་ས་གཞི་སྐྱོང་བའི་ཚུལ་བཟུང་བའི་བླ་མ་ཆེན་པོ་འདི་ཉིད་སྐུ་མཆེད་ཡབ་མེས་དང་བཅས་པས་ཡོངས་སུ་བསྲུངས་པའི་རྒྱལ་སྲིད་རྣམ་པར་ཡངས་པའི་དཀྱིལ་འཁོར་ཆེན་པོ་སྟེ། དེར་འཁོད་པའི་ཡུལ་དང་ཡུལ་གྲུ་ཆེན་པོ་རྣམས་ཀྱི་རྒྱལ་ཕྲན་དང༌། མདུན་ན་འདོན་དང༌།
སྡེ་དཔོན་དང༌། ཁྱིམ་བདག་དང༌། གྲོང་ཁྱེར་གྱི་སྐྱེ་བོ་ལ་སོགས་པ་རྣམས་ཀྱིས་བདག་གིར་བྱས་པའི་ཕོ་བྲང་དང༌། དཀོར་ཁང་དང༌། མཛོད་དང༌། འབྲུའི་བང་བ་དང༌། ཕྱུགས་ཀྱི་རྭ་བ་རྣམས་ན། རང་རང་གི་ཡུལ་ནས་བྱུང་བ་དང༌། ཡུལ་ཁམས་གཞན་ནས་བྱུང་བའི་རིན་པོ་ཆེའི་རིགས་དང༌། འབྲུའི་རིགས་དང༌།
བཟའ་བ་དང་བཅའ་བའི་རིགས་དང༌། བགོ་བ་དང་རྒྱན་གྱི་རིགས་དང༌། བཞོན་པ་དང་བཀོལ་སྤྱད་བྱ་བའི་རིགས་རྣམ་པ་སྣ་ཚོགས་པ་སྟེ། མདོར་ན་ནོར་དང་འདོད་པའི་འབྲས་བུས་བསྡུས་པའི་དཔལ་དང་འབྱོར་པ་དང་ལོངས་སྤྱོད་དང༌། དབང་ཕྱུག་ཕུན་སུམ་ཚོགས་པས་མངོན་པར་གཏམས་ཤིང༌། འདོད་དགུ་ཕུན་སུམ་ཚོགས་པ་ཐམས་ཅད་ཀྱི་འབྱུང་གནས་སུ་གྱུར་པའོ། ། དེ་ལ་བརྟེན་ནས་སྐྱེ་འགྲོ་ཐམས་ཅད་ཀྱི་བསམ་པ་ཐམས་ཅད་ཡོངས་སུ་རྫོགས་པར་བྱེད་པའི་རྒྱུར་འགྱུར་བས། རིན་པོ་ཆེའི་གཏེར་གྱི་བུམ་པ་དང་མཚུངས་པའི་བྱ་བ་མ་ལུས་པ་བྱེད་པའི་ཕྱིར་རོ། ། ཁྱད་པར་མཆོག་གི་སྤྲུལ་པའི་སྐུ་པདྨ་ཀ་རའི་ལུང་བསྟན་གྱི་རྔ་བོ་ཆེས་ལན་དུ་མར་བསྔགས་པའི་རྩོད་བྲལ་གྲུབ་པའི་འཁོར་ལོས་སྒྱུར་བ་ཆེན་པོ་ལྕགས་ཟམ་པའམ། ཐང་སྟོང་རྒྱལ་པོའམ།
བརྩོན་འགྲུས་བཟང་པོ་ཞེས་མཚན་གྱི་རྣམ་གྲངས་གསུམ་དང་ལྡན་པ། ལུང་དང་རྟོགས་པའི་ཡོན་ཏན་མི་ཟད་པའི་མཛོད་དུ་གྱུར་པས་འབྱུང་བ་བཞིའི་ཡུལ་ལ་ཐོགས་རྡུགས་མེད་པར་འགྲོ་ཞིང༌། རྫུ་འཕྲུལ་གྱི་ཆོ་འཕྲུལ་མང་པོ་བསྟན་པས་འགྲོ་བ་རྒྱ་མཚོ་དད་པའི་ཞིང་ས་གཤིན་པར་བྱས་ནས། དེར་དགེ་བའི་ས་བོན་རྨ་མེད་པ་འདེབས་པའི་སྒོ་ནས་སེམས་ཅན་གྱི་དོན་ལ་ཞུགས་པ་ན། དུས་གསུམ་རྣམ་པར་སྣང་བའི་ཏིང་ངེ་འཛིན་ལ་སྙོམས་པར་ཞུགས་ནས། འཇིག་རྟེན་གྱི་ཁམས་སུ་བལྟས་པས། ཕན་པ་དང་བདེ་བའི་བདུད་རྩི་ཟད་མི་ཤེས་པའི་འབྱུང་ཁུངས་སུ་གྱུར་པ། དམ་པའི་ཆོས་ཀྱི་ཟླ་བ་འདི་ནི་གང་དུ་འགྲིབ་པར་འགྱུར། གང་དུ་འཕེལ་བར་འགྱུར། གང་དུ་གནས་པར་འགྱུར།
གང་དུ་ཡང་དག་པར་བརྟན་པར་འགྱུར་སྙམ་དུ་དགོངས་པ་ན། ལྗོངས་འདིར་དགེ་ལེགས་ཀྱི་མཚན་མ་ཕུན་སུམ་ཚོགས་པ་ཐམས་ཅད་ངོམ་པ་བཞིན་དུ་མཆིས་པ་དེ་ལེགས་པར་གཟིགས་སོ། ། གཟིགས་ནས་ཀྱང་ཇི་སྐད་དུ། རྒྱ་མཚོ་ཆུ་སྲིན་རྣམས་ཀྱི་གནས། ། དུས་རླབས་ཡོལ་བར་འགྱུར་ཡང་སྲིད། ། གདུལ་བར་བྱ་བའི་སྲས་རྣམས་ལ། ། སངས་རྒྱས་དུས་ལས་ཡོལ་བ་མེད། ། ཅེས་འབྱུང་བ་ལྟར་སེམས་ཅན་ལ་སྙིང་བརྩེ་བའི་གྲོགས་ཀྱིས་ལེགས་པར་བསྐུལ་ནས་ལྗོངས་འདིར་སྐུ་དངོས་སུ་བྱོན་ནས་ཞབས་ཀྱི་འཁོར་ལོས་བཅགས། གཙུག་ལག་ཁང་དང་དགོན་པ་འདེབས་པ་ལ་སོགས་པས་སངས་རྒྱས་ཀྱི་བསྟན་པའི་རྒྱལ་མཚན་དམ་པ་བཙུགས་སོ། ། དེ་ནས་བརྩམས་ཏེ་གོང་དུ་སྨོས་པའི་བསྟན་འཛིན་གྱི་སྐྱེས་བུ་དམ་པ་རིམ་པར་བྱོན་པ་རྣམས་ཀྱིས་ཞབས་ཀྱིས་བཅགས་ཤིང་ཕྲིན་ལས་ཀྱི་རྒྱུན་མི་ནུབ་པ་སྐལ་ལྡན་ཤིང་རྟའི་རྒྱུན་ཆེན་པོ་བཞིན་དུ་གནས་པར་མཛད་པའི་གདན་ས་ཆེན་པོ་དཔལ་ལྷུན་གྲུབ་སྟེང་གི་ཆོས་གྲྭ་ཆེན་པོ་ཞེས་གྲགས་སྙན་སྤྲིན་གྱི་རྔ་གསང་ལྷང་ངེར་ལྡིར་བ་གང་ལ།
དཀར་པོའི་ཕྱོགས་སུ་མངོན་པར་འདུན་པའི་ལྷ་དང་མིར་བཅས་པའི་མདོངས་མཐའ་རྣམས་ནི་ཀུན་ནས་དགའ་བའི་སྒྲོ་གཤོག་ཟླུམ་པོར་ཕུབ་པའི་གར་སྟབས་སྟོང་དུ་བསྒྱུར་བས་བྲེལ་བར་བགྱིད་པ་དེ་ཉིད་ཡོད་དོ། ། དེ་ལྟ་བུའི་གནས་དེ་ན་ཡོད་པའི་གཙུག་ལག་ཁང་བསམ་གྲུབ་མཐོང་གྲོལ་ཞེས་བྱ་བ་གང་ཞིག་ལེགས་པར་བལྟས་ན་འཕགས་ཡུལ་རྡོ་རྗེའི་གདན་གྱི་དྲིའི་གཙང་ཁང་ཆེན་པོ་ཡང་འདི་ལས་ལྷག་པ་ཅི་ཞིག་སྙམ་པ་དེ་ཉིད་ཡོད་དེ། དེའང་རྣམ་པ་ནི་ཇི་ལྟ་བུ་ཞེ་ན། ལྷའི་བཟོ་བོ་ལས་སྣ་ཚོགས་པའི་ལག་པའི་ཟློས་གར་གྱིས་རིན་པོ་ཆེ་པདྨ་རཱ་གའི་ཕ་གུ་བརྩེགས་པ་ལས་བྱས་པ་ལྟ་བུའི་སྟེགས་བུ་དང༌། བ་གམ་དང༌། མདའ་ཡབ་དང༌། ལན་ཀན་དང༌། སྒོ་དང༌། སྒོ་ཁང་དང༌། རྟ་བབས་རྣམས་ཀྱིས་མཛེས་པར་བྱས་པ།
བཻ་ཌཱུརྻ་མཐིང་གའི་ཆུ་གཏེར་ཆེན་པོ་བསྐྱིལ་པ་ལྟ་བུའི་ཁྱམས་ཀྱི་དཀྱིལ་འཁོར་སྔོ་ཞིང་དྭངས་པ་ལ་བརྟན་པའི་ཀ་བ་བརྒྱ་ཕྲག་གཅིག་གིས་བཏེག་པའི་གདུང་དང༌། གདུང་ཕྲན་དང་སྤང་ལེབ་རྣམས་ལེགས་པར་བཀོད་པ། ལོགས་ཐམས་ཅད་ནས་མི་མཉམ་པ་མེད་པར་ཤིན་ཏུ་མཐོ་ཞིང་ཟུར་བཞི་དང་ལྡན་པ། བཙོ་མ་གསེར་གྱི་རང་བཞིན་ལས་གྲུབ་པའི་རྒྱ་ཕུབ་དང་ཏོག་དང༌། རྒྱལ་མཚན་དང་ནམ་མཁའ་ལྡིང་དང་མེ་ལོང་དང་ཡིད་བཞིན་གྱི་ནོར་བུ་རྣམས་ལས་ཤིན་ཏུ་འབར་བའི་འོད་ཟེར་གྱི་དྲྭ་བ་རིང་དུ་འཕྲོ་བ། ཆུ་སྲིན་ཀུམྦྷི་རའི་མཆེ་བའི་ཕྲག་ནས་ཉེ་བར་འཐོན་པའི་རིན་པོ་ཆེའི་དཔྱངས་ཐག་ལ་འཁྱུད་ནས་ཤིན་ཏུ་སྙན་པའི་སྒྲ་འབྱིན་པར་བྱེད་པའི་གཡེར་ཀའི་ཕྲེང་བ་དང་དྲིལ་བུ་དང་ཟླ་བ་རླུང་གིས་བསྐྱོད་པ་རྣམས་ཀྱིས་ཕྱོགས་ཐམས་ཅད་ནས་མཛེས་པར་དཔྱངས་པ། ཕྱི་རོལ་དུ་ནཱི་ལོཏྤལ་དང་པུཎྜ་རཱི་ཀ་དང་བནྡྷུ་ཛཱི་བ་ཀ་ཡི་ཁ་དོག་ཅན་གྱི་ཁང་པ་དང༌། ཁང་ཕྲན་དང༌། དྲིའི་གཙང་ཁང་དང༌། རིག་སྔགས་འཆང་བ་རྣམས་ཀྱི་སྒྲུབ་ཁང་དམ་པ་དག་གིས་ཀུན་ནས་བསྐོར་བའི་དབུས་སུ་དཔེར་ན་རིན་པོ་ཆེ་པདྨ་རཱ་གའི་མཆོད་སྡོང་དང༌།
ཐུན་མཚམས་ཀྱི་སྤྲིན་དང༌། པདྨ་དམར་པོའི་ནགས་ཚལ་དང༌། བྱི་རུའི་ལྷུན་པོ་རྣམས་ལ་སླར་ཡང་ཉི་མ་འཆར་ཀའི་འོད་ཟེར་གྱི་ཕུང་པོས་ལན་སྟོང་དུ་དཀྲིས་པ་བཞིན་དུ་ལྷམ་མེར་འབར་བ། ནང་ན་དེ་བཞིན་གཤེགས་པ་སྲས་དང་བཅས་པའི་སྐུ་བརྙན་ལུགས་སུ་བླུགས་པ་དང༌། འབུར་དུ་བཞེངས་པ་དང༌། རི་མོར་བྲིས་པ་དང༌། གླེགས་བམ་གྱི་ཚོགས་གྲངས་མེད་པ་རྣམས་མཆོད་པའི་ཡོ་བྱད་བསམ་གྱིས་མི་ཁྱབ་པའི་བཀུར་སྟི་དང་བཅས་ཏེ་བཞུགས་པ། དེའི་ཕྱི་དང་ནང་གི་ཁྱམས་གཙང་མ་དང༌། ཁོ་ར་ཁོར་ཡུག་ཀུན་དུ་སྒོ་གསུམ་བག་དང་བཅས་ཤིང་སྤོས་མཆོག་ཧ་རི་ཙནྡན་གྱི་དྲི་བསུང་མངར་པོ་རིང་དུ་འཐུལ་བའི་དགེ་སློང་གི་དགེ་འདུན་གྱི་ཚོགས་མང་པོས་སྡེ་སྣོད་གསུམ་དང་རྒྱུད་སྡེ་བཞིའི་གཞུང་ལུགས་ཀྱི་ཚིག་དང་དོན་གྱི་ཆ་རྣམ་པར་བཀྲོལ་ཞིང་བགྲོ་བར་བྱེད། མཉན་པར་བྱེད།
ཀློག་པར་བྱེད། འཛིན་པར་བྱེད། འཆད་ཅིང་སྟོན་པར་བྱེད། ཁ་ཏོན་དུ་བྱེད། ཚུལ་བཞིན་དུ་ཉམས་སུ་ལེན་པར་བྱེད་པའི་སྒོ་ནས་ལུང་གི་ཆོས་ཀྱི་ཚུལ་མང་པོ་ནི་ཡུན་དུ་གནས་པར་བྱེད་དོ། ། རྟོགས་པའི་ཆོས་ཀྱི་ཚུལ་མང་པོ་ནི་རྒྱུད་ལ་མངོན་དུ་བྱེད་དོ། ། དེ་ལྟ་བུའི་ཚུལ་གྱིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་ལུགས་བཟང་དྲི་མ་མེད་པ་ཉིད་ཕྱོགས་དུ་མ་ནས་དར་ཞིང་རྒྱས་པར་བྱེད་པ་དག་ཡོད་དོ། ། དེ་དང་ཟུང་དུ་འབྲེལ་བའི་རྒྱལ་ཁབ་དམ་པ་མི་མཐུན་པའི་ཕྱོགས་ལས་རྣམ་པར་རྒྱལ་བ་ཞེས་བྱ་བ་ཤིན་ཏུ་བརླིང་ཞིང་མཐོ་བ་ཟུར་བཞི་དང་ལྡན་པ་ལ་སྟེགས་བུ་དང་བ་གམ་དང་སྒོ་དང་རྟ་བབས་རྣམས་ཀྱིས་མཛེས་པར་བྱས་པ་ལ་ནོར་བུ་ཆུ་ཤེལ་དང༌། ཨིནྡྲ་ནཱི་ལ་དང༌། པདྨ་རཱ་ག་རྣམས་སོ་སོར་བཞུ་བའི་ཁ་དོག་ཅན་གྱི་ཚོན་རིས་རིམ་པར་བྱུགས་པས་དབང་པོའི་གཞུའི་མཛེས་པ་ལ་ཅོ་འདྲིར་བྱེད་པ།
ངོས་རྣམས་ན་མུན་པ་སེལ་བར་བྱེད་པའི་སྐར་ཁུང་དམ་པ་རིན་པོ་ཆེའི་སྒྲོན་མ་བཏེག་པ་ལྟ་བུ་མང་པོ་ལ་ཁ་དོག་སྣ་ཚོགས་པའི་ཚོན་གྱིས་མཛེས་པ། ནང་གི་ཁྱམས་ཐམས་ཅད་དུ་འཕྲུལ་གྱི་བྱེད་པོས་མངོན་པར་བསྐྲུན་པ་དང་འདྲ་བའི་ཀ་བ་མང་པོས་བཏེག་པའི་གདུང་དང༌། གདུང་ཕྲན་རྣམས་ཀྱིས་ལེགས་པར་བྲེས་པ་ལ་བརྟེན་པའི་སྟེང་ཐོག་རིམ་པར་ཕུབ་པ་ལ་མཐོན་ཀ་ཆེན་པོའི་མདའ་ཡབ་དང་པུ་ཤུས་བརྒྱན་པ། ཉི་མ་འཆར་ཀའི་འོད་མདངས་ཕུན་སུམ་ཚོགས་པ་ལ་འགྲན་ཟླར་བྱེད་པའི་གསེར་བཙོ་མའི་རང་བཞིན་ཅན་གྱི་འགན་ཇི་ར་ཆེན་པོ་དང་རྒྱལ་མཚན་དང་མེ་ལོང་དང་དྲིལ་བུ་གཡེར་ཁའི་ཕྲེང་བ་རྣམས་ཀྱིས་སྤྲས་པ་དག་ཡོད་དོ། ། ཕྱི་རོལ་ན་མེ་ཏོག་གི་ལྡུམ་ར་དང༌། བཟའ་ཤིང་གི་རྭ་བ་དང༌། སྐྱེད་མོས་ཚལ་དང༌། ཤིང་ལྗོན་པའི་གྲིབ་བསིལ་སྣུམ་པོ་འབབ་པའི་སྤང་ལྗོང་རྩྭ་སྔོན་དང༌། ལྡུམ་བུ་དང༌། མེ་ཏོག་དང༌།
སྨན་གྱི་ལོ་འདབ་སྟུག་པོས་ཁེབས་པའི་སྐབས་འགའ་ཞིག་ནས། རེག་པ་ཤིན་ཏུ་བསིལ་བའི་ཆུ་རྒྱུན་གཙང་མ་ཡིད་འོང་སྙན་པའི་ཆབ་སྒྲ་འབྱིན་བཞིན་པ་འབབ་པ་དང་བཅས་པའི་སྐྱེད་ཚལ་གྱི་ཕྲེང་བས་ཀུན་ནས་བསྐོར་བ་ཡོད་དོ། ། ཕོ་བྲང་གི་ནང་དང་ཁོར་ཡུག་གི་རིམ་པ་རྣམས་སུ་དགེ་སློང་གི་དགེ་འདུན་མང་པོ་འདུ་བའི་གཙུག་ལག་ཁང་དང་ལྷ་ཁང་དང་མགོན་ཁང་མང་པོ་རྣམས་སུ། དཀོན་མཆོག་གསུམ་གྱི་རྟེན་གསུམ་ངོ་མཚར་དང་བྱིན་རླབས་ཀྱི་གཟི་འོད་རབ་ཏུ་འབར་བ་བགྲང་གིས་མི་ལང་བ་རྣམས་ཀྱི་མདུན་ན་མཆོད་པར་ཕུལ་བའི་ཡོ་བྱད་ཀྱི་རྣམ་པ་ནི། མེ་ཏོག་དང༌། བདུག་པ་དང༌། མར་མེ་དང༌། དྲི་མཆོག་དང༌། ཞལ་ཟས་དང༌། རོལ་མོའི་བྱེ་བྲག་མང་པོ་དང༌།
གཞན་ཡང་སྟོང་འཁུན་གྱི་རྒྱལ་པོའི་གན་མཛོད་ལས་ཐོན་པའི་བཟང་གོས་དང༌། དར་གྱི་བྱེ་བྲག་ཤིན་ཏུ་རྙེད་དཀའ་ཞིང་རིན་ཐང་ཆེ་བ་གྱ་ནོམ་པ་དག་ལས་གྲུབ་པའི་བླ་རེ་དང༌། རྒྱལ་མཚན་དང༌། འཕུར་མ་དང༌། འཕན་དང༌། སྙན་ཤལ་ལ་སོགས་པ་མཆོད་པའི་ཡོ་བྱད་བསམ་གྱིས་མི་ཁྱབ་པའི་བཀུར་སྟི་དང་བཅས་པ་སྟེ་བཞུགས་པའི་གཞལ་མེད་ཁང་མང་པོ་དང༌། མིའི་བདག་པོ་དང༌། མདུན་ན་འདོན་དང༌། མི་དཔོན་དང༌། ལས་གཉེར་བ་རྣམས་ཀྱི་བསྟི་གནས་དང༌།
མདུན་གྲོས་ཀྱི་གནས་དང༌། རྒྱལ་པོའི་དཀོར་ཁང་དང༌། གན་མཛོད་དང༌། མཛོད་ཕལ་པ་དང༌། འབྲུའི་བང་བ་རྣམས་ཀྱི་ཁང་བཟང་དང༌། ཁང་པ་བརྩེགས་པ་དང༌། ཁང་ལྕོག་རྣམས་ཀྱིས་ཀུན་ནས་མཛེས་པར་བྱས་པ་དག་ཡོད་དོ། ། དེ་དག་ཀྱང་འབྱོར་ཞིང་རྒྱས་པ་སྡེ་བཞིའི་འབྲས་བུ་ཕུན་སུམ་ཚོགས་པའི་འབྱུང་གནས་ཆེན་པོ་ཉིད་དུ་ངེས་པ་ནི། འདི་ལྟར་ནོར་དང་འདོད་པའི་སྡེ་རྣམ་པ་གཉིས་ཀྱིས་བསྡུས་པའི་འབྱོར་པ་ལ་དབང་ཐོབ་ཅིང༌། ཟང་ཟིང་གི་སྦྱིན་པ་རྒྱུན་མི་ཆད་པར་འབྱུང་བའི་སྒོ་ཆེན་པོ་བརྒྱ་ཕྲག་སྟོང་དུ་མ་དུས་ཅིག་ཅར་དུ་ཡོངས་སུ་བྱེ་བ་ལྟ་བུ་ཡོད་དེ།
ཇི་ལྟར་ཞེ་ན། རྒྱལ་ཁབ་ཆེན་པོ་འདི་ཉིད་ཀྱིས་མཚོན་པའི་མངའ་འོག་ཏུ་གཏོགས་པའི་གྲོང་དང་གྲོང་ཁྱེར་དང་གྲོང་རྡལ་དང་ཚོང་འདུས་རྣམས་ནས་འབྱུང་བ་དང༌། དེ་དག་ལས་གཞན་པའི་ཕྱོགས་དང་ཕྱོགས་བྲལ་གྱི་ཚོང་འདུས་ཆེན་པོ་རྣམས་ནས་འབྱུང་བ་དང་བཅས་པའི་འདོད་པ་དགུའི་ལོངས་སྤྱོད་དང་དཔལ་འབྱོར་ཕུན་སུམ་ཚོགས་པ་དག་འབྱུང་བ་ནི་འདི་ལྟ་སྟེ། ནོར་བུ་རིན་པོ་ཆེ་བཻ་ཌཱུརྻ་དང༌། ཏོག་གི་བློ་གྲོས་དང༌། ཨིནྡ་ནཱི་ལ་དང༌། མུ་ཏིག་དང༌། པདྨ་རཱ་ག་དང༌། ཀེ་ཏ་ཀ་དང༌། སྤུག་དང༌།
ཀརྟེ་ཀ་དང༌། ཤེལ་དང༌། ཉ་ཕྱིས་དང༌། དུང་དང༌། མེ་ཤེལ་དང༌། ཆུ་ཤེལ་དང༌། རྒྱལ་པོ་འཁྱིལ་བ་དང༌། པེ་རོ་ཙ་དང༌། བྱི་རུ་དང༌། མཆོང་ལ་སོགས་པ་རིན་པོ་ཆེའི་རིགས་སུ་གཏོགས་པ་རྣམས་སོ། །
གཞན་ཡང་རྔ་དང༌། རྫ་རྔ་དང༌། རྔ་ཟླུམ་དང༌། ཅང་ཏེའུ་དང༌། རོལ་མོ་དང༌། དུང་དང༌། སིལ་སྙན་དང༌། གླིང་བུ་དང༌། པི་ཝང་དང༌། སྒྲ་བརྙན་ལ་སོགས་པ་རོལ་མོའི་རིགས་སུ་གཏོགས་པ་དང༌།
འབྲས་དང་སོ་བ་དང༌། ནས་དང་གྲོ་དང༌། སྲན་མ་དང་ཏིལ་དང༌། ཁྲེ་དང་ཡུངས་ཀར་ལ་སོགས་པ་འབྲུའི་རིགས་སུ་གཏོགས་པ་དང༌། དཀར་གསུམ་དང་མངར་གསུམ་དང༌། ཤིང་ཐོག་དང༌། འབྲུའི་རིགས་ལ་སོགས་པ་བཟའ་བ་དང་བཅའ་བའི་རིགས་སུ་གཏོགས་པ་རྣམས་དང༌། ཁ་དོག་སྣ་ཚོགས་པའི་གོས་བཟང་པོ་དང༌། དར་དང་རས་ཟུང་དང༌། རས་ཡབ་དང༌།
ཐེར་ཕྲུགས་ལ་སོགས་པ་བགོ་བ་དང་རྒྱན་གྱི་རིགས་སུ་གཏོགས་པ་ཉེ་བར་སྤྱད་པའི་ཡོ་བྱད་ཀྱི་རྣམ་པ་མང་པོ་དང༌། ཨརྡྷོ་ཀའི་ཕུར་མ་དང༌། རྟ་དང༌། དྲེའུ་དང༌། གནག་ཕྱུགས་ལ་སོགས་པ་ཉེ་བར་མཁོ་བའི་རིགས་སུ་གཏོགས་པ་མ་ཚང་བ་མེད་པ་དག་ཡོད་དོ། ། མདོར་ན་ཆེན་པོ་དང་བར་མ་དང་དམན་པའི་སྐྱེ་འགྲོ་ཐམས་ཅད་རང་རང་གི་མངོན་པར་འདོད་པ་བཞིན་དུ་བཅང་བར་རུང་བའི་ཟང་ཟིང་གི་ལོངས་སྤྱོད་ཟད་མི་ཤེས་པ་ལ་དབང་འབྱོར་པའི་ཚུལ་ནི། སྔོན་གྱི་སྦྱིན་པ་དཔག་ཏུ་མེད་པའི་དཔལ་ལས་ལེགས་པར་འཁྲུངས་པའི་རྒྱལ་པོ་ཆེན་པོ་རྣམ་མང་ཐོས་ཀྱི་བུའི་འབྱོར་པ་དང་མངའ་ཐང་ལ་འགྲན་པར་བཟོད་པའི་ངོ་མཚར་གྱི་ཕུང་པོ་ཅི་རིགས་པ་ཡོངས་སུ་རྫོགས་པ་ཡོད་དོ། ། དེ་ལྟ་བུའི་འབྱོར་བའི་ཚོགས་ཆེན་པོ་དེ་དག་ཀྱང་སྐྱེ་བོ་ཕལ་གྱི་ཆོས་ལུགས་བཞིན་དུ་མཆོག་གི་གོ་འཕང་དུ་འཛེགས་པར་བྱེད་པའི་ལམ་ཡང་དག་པ་བཞིན་དུ། རྟག་ཏུ་གཅེས་པར་བསྲུང་བར་མི་བྱེད་པར་ཡོངས་སུ་བཏང་བ་ལ་མཁས་པའི་སྒོ་ནས། བསོད་ནམས་ཀྱི་ཞིང་བླ་ན་མེད་པར་གྱུར་པ་རྣམས་ལ་མཆོད་པའི་ཆེད་དུ་བཏང་བ་དང༌།
རྒྱལ་བ་སྲས་དང་བཅས་པ་རྣམས་ཀྱི་སྐུ་དང་གསུང་དང་ཐུགས་ཀྱི་རྟེན་ཕན་བདེ་ཀུན་གྱི་རྩ་ལག་ཏུ་གྱུར་པ་མང་པོ་བཞེངས་པའི་རྒྱུར་བཏང་བ་དང༌། དགེ་འདུན་གྱི་གཙུག་ལག་ཁང་བརྩིགས་པའི་རྒྱུར་བཏང་བ་དང༌། ལས་བྱེད་རྣམས་ཀྱི་དྲིན་གཟོའི་ཡོན་འབུལ་དུ་སྟོབ་པ་དང༌། མཆོད་པའི་ཡོ་བྱད་བསྒྲུབས་པའི་ཟོང་དུ་བཏང་བ་ལ་སོགས་པ་དགེ་བའི་རྩ་བ་ཁོ་ནའི་ཆེད་དུ་གཏོང་བ་ལ་སྙིང་སྟོབས་ཀྱི་རྒྱ་མཚོ་ནམ་ཡང་བྲི་བ་མེད་པར་སྦྱིན་པའི་སྒོ་ཆེན་པོ་འབྱེད་པར་བྱེད་དོ། ། དེའང་འདི་ལྟར། བཟའ་བ་འདོད་པ་རྣམས་ལ་ནི་བཟའ་བ་དང༌། བགོ་བ་འདོད་པ་རྣམས་ལ་ནི་བགོ་བ་དང༌། རྒྱན་གྱི་བྱེ་བྲག་འདོད་པ་རྣམས་ལ་ནི་རྒྱན་གྱི་བྱེ་བྲག་དང༌། མཁོ་བའི་ཡོ་བྱད་འདོད་པ་རྣམས་ལ་ནི་མཁོ་བའི་ཡོ་བྱད་དང༌། ཇ་དང་གསེར་དང་དངུལ་འདོད་པ་རྣམས་ལ་ནི་ཇ་དང་གསེར་དང་དངུལ།
བཞོན་པ་དང་གནག་ཕྱུགས་འདོད་པ་རྣམས་ལ་ནི་དེ་དང་དེས་ཚིམ་པར་བྱེད་པ་སྟེ། མདོར་ན་སེམས་ཅན་རང་རང་གི་ཡིད་ལ་ཅི་དང་ཅི་འདོད་པའི་རེ་བ་ཐམས་ཅད་ཡོངས་སུ་རྫོགས་པར་བྱེད་པའི་ལོངས་སྤྱོད་ཟད་མི་ཤེས་པའི་འབྱུང་གནས་སུ་གྱུར་པའི་ཕྱིར་རོ། ། དེར་མ་ཟད་འཇིག་རྟེན་གྱི་འབྱོར་པ་མ་ལུས་པ་གཅིག་ཏུ་སྤུངས་ཀྱང༌། གང་གི་སྣང་བའི་ཟེགས་མ་ཕྲ་མོ་རེ་རེས་ཀྱང་ཟིལ་གྱིས་གནོན་ཅིང་མོག་མོག་པོར་བྱེད་པ་ནི་དམ་པའི་ཆོས་ཀྱི་འབྱོར་པ་བླ་ན་མེད་པ་སྟེ། དེ་ཡང་ཆོས་དང་ཐར་པའི་སྡེ་རྣམ་པ་གཉིས་ཀྱིས་བསྡུས་པའི་འབྱོར་པ་ལ་དབང་ཞིང་ཆོས་ཀྱི་སྦྱིན་པ་རྒྱུན་མི་ཆད་པར་འབྱུང་བའི་སྒོ་ཆེན་པོ་བྱེ་བ་ཕྲག་བརྒྱ་དུས་ཅིག་ཅར་དུ་དབྱེ་བ་ལྟ་བུར་ཡོད་དེ། དེའང་ཇི་ལྟར་ཞེ་ན། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་ལེགས་པར་གསུངས་པའི་ལུང་གི་ཆོས་སྡེ་སྣོད་གསུམ་དང་རྒྱུད་སྡེ་བཞིའི་བདག་ཉིད་ཅན་དེའི་དགོངས་དོན་རྣམ་པར་འགྲེལ་བའི་བསྟན་བཅོས་དང་བཅས་པ་གངས་ཅན་གྱི་སྐད་དུ་འགྱུར་རོ་འཚལ་གྱིས་མཚོན་པའི་ཆོས་ཀྱི་སྦྱིན་པའི་མ་མོ་རྒྱ་ཆེན་པོ་འདི་དག་བསྒྲུབས་སོ། ། ཇི་ལྟར་བསྒྲུབ་པ་དེ་དག་ཐམས་ཅད་ཀྱང་གེགས་མེད་པ་ཉིད་དུ་མཐར་ཕྱིན་ནས། ཕྱོགས་བཅུར་དམ་པའི་ཆོས་ཀྱི་སྣང་བ་ཆེན་པོ་བཀྱེ་བའི་སྒོ་ནས་འགྲོ་བ་རྒྱ་མཚོའི་རྒྱུད་ལ་དགེ་བའི་རྩ་བ་བླ་ན་མེད་པའི་འབྱོར་པ་དམ་པ་དེང་ནས་བརྩམས་ཏེ་རྫོགས་པའི་བྱང་ཆུབ་ཀྱི་བར་དུ་ཟད་མི་ཤེས་པའི་རང་བཞིན་ཅན་ལ་སྦྱོར་བ་འདི་དག་ལགས་སོ། ། དེའང་གླེགས་བམ་ཙམ་དུ་མ་ཟད་བཤད་སྒྲུབ་ཀྱི་རྒྱུན་ཆེན་པོའང་ཡོད་དེ།
ཇི་སྐད་སྨོས་པ་རྣམས་ཀྱིས་མཚོན་པའི་བསྟན་འཛིན་གྱི་སྐྱེས་བུ་ཤེས་བྱའི་གནས་ཀྱི་གཙུག་ལག་ཐམས་ཅད་ལ་མི་འཇིགས་པའི་མཁྱེན་རབ་དང༌། སྤོབས་པ་དང༌། གཟུངས་དང༌། ཏིང་ངེ་འཛིན་གྱི་སྒོ་མང་པོ་ལ་དབང་འབྱོར་བ། དམ་པའི་ཆོས་ཐམས་ཅད་ཀྱི་འབྱུང་གནས་སུ་གྱུར་པའི་མང་དུ་ཐོས་པ་རྣམས་ཀྱིས་རྣམ་པར་དཀར་བའི་ཕྲིན་ལས་རྣམ་པ་གསུམ་གྱི་སྒོ་ནས་ཆོས་ཀྱི་སྣང་བ་ཆེན་པོ་ཕྱོགས་ཐམས་ཅད་དུ་བཀྱེ་སྟེ།

སྐྱེ་དགུ་ཐམས་ཅད་ཀྱི་རེ་བའི་ཡོལ་གོ་མ་ལུས་པ་ཐོས་པ་མཆོག་གི་འབྱོར་པ་བླ་ན་མེད་པས་ཕྱུར་བུར་འགེངས་པར་བྱེད་དོ། ། དེ་ལ་བརྟེན་ནས་རང་གིས་ནུས་ན་ཐར་པ་དང་ཐམས་ཅད་མཁྱེན་པའི་འབྲས་བུ་ཡང་རིང་པོར་མ་ཡིན་པར་ལག་རྩེར་གནས་པ་ལྟ་བུར་གྱུར་པ་ཡོད་དོ། ། དེས་ན་ཆོས་དང་སྲིད་པའི་དཔལ་འབྱོར་མ་ལུས་པའི་འབྱུང་ཁུངས་སུ་གྱུར་པས་ན་འབྱོར་པ་རྒྱས་པ་དང༌། ཕྱི་ནང་ཀུན་དུ་མཆོག་དང་ཕལ་པའི་མི་དང་སྐྱེ་བོའི་ཚོགས་ཀྱིས་ཡོངས་སུ་གང་བ་སྟེ། དེ་ལས་བླའི་མཆོད་གནས་སུ་གྱུར་པ་ནི་ཕྱི་དང་ནང་གི་ཡོན་ཏན་གྱི་ནོར་བུས་ཕྱུག་པའི་བླ་མ་དང༌། སློབ་དཔོན་དང་དགེ་སློང་གི་དགེ་འདུན་ཞི་ཞིང་དུལ་བའི་ཡོན་ཏན་གྱི་ཚོགས་བཟུང་བ་མང་པོ་དག་ཡོད་དེ། དེ་དག་འགའ་ཞིག་ནི་ཀློག་པ་ཐོས་བསམ་གྱི་འཁོར་ལོ་ལ་གནས། འགའ་ཞིག་ནི་སྤོང་བ་བསམ་གཏན་གྱི་འཁོར་ལོ་ལ་གནས་པའི་ཚོགས་དང༌། རྒྱལ་པོའི་འཁོར་དུ་བསྙེན་པར་འོས་པ་ནི་དཔའ་ཞིང་མཛངས་ལ་རྟུལ་ཕོད་པ། ཆོས་དང་སྲིད་པའི་གཙུག་ལག་གི་གཞུང་རབ་འབྱམས་ལ་རྣམ་པར་དཔྱོད་པའི་བློ་གྲོས་ཀྱི་རྩལ་རབ་ཏུ་རྫོགས་ནས། མགྲིན་པ་ལོངས་སྤྱོད་ཀྱི་འཁོར་ལོའི་རྩ་འཁོར་རྣམ་པར་གྲོལ་བའི་ལམ་ནས་ལེགས་བཤད་གཏམ་གྱི་ངོ་མཚར་དང་མཚར་སྡུག་ཟད་མི་ཤེས་པར་འཇོ་བས།
སྐྱེ་བོ་མང་པོ་ཡིད་ཀྱི་བརྟན་པ་རང་དབང་དུ་འཕྲོག་པར་བཟོད་པའི་མདུན་ན་འདོན་དང༌། མི་དཔོན་དང༌། ལས་བྱེད་དང༌། གཙོ་བོ་དང༌། ཚོང་དཔོན་དང༌། བྱ་མ་རྟ་དང༌། ཁྱིམ་བདག་དང༌། ལྗོངས་ཀྱི་སྐྱེ་བོ་དང༌། གཞན་ཡང་མཆོག་དང་ཕལ་པའི་བཟོའི་གནས་དང༌། རིག་པའི་གནས་ཀྱི་གཙུག་ལག་རབ་འབྱམས་རྣམས་ལ་གཞན་དྲིང་མི་འཇོག་པའི་བློ་གྲོས་དང་ལྡན་པའི་ཚོགས་མང་པོས་ཡོངས་སུ་གང་བའོ། །
གཞན་ཡང་དགའ་སྟོན་དང་ངོ་མཚར་བའི་ལྟད་མོའི་གནས་སུ་གྱུར་པའི་གཏམ་བརྗོད་པ་དང༌། བཞད་གད་བྱེད་པ་དང༌། གླུ་ལེན་པ་དང༌། ཟློས་གར་བསྒྱུར་བ་དང༌། མིག་འཕྲུལ་སྟོན་པ་དང༌། པི་ཝང་བརྡུང་བ་དང༌། གླིང་བུ་བསྒྱུར་བ་དང༌། ཁར་རྔ་དང་སིལ་ཁྲོལ་འཁྲོལ་བ་ལ་མཁས་པ་དང༌། བུས་པ་སྲང་བར་ན་རྩེ་བའི་བར་རྣམས་ཏེ། དེ་དག་ཐམས་ཅད་ཀྱང་སྲང་དང༌།
སྲང་བར་དང༌། བཞི་མདོ་དང༌། སུམ་མདོ་རྣམས་སུ་རང་རང་གི་བྱ་བ་དེ་དག་གིས་འཚོ་བར་བྱེད་པ་དག་ཀྱང་ཡོད་དོ། ། དེ་ལྟར་སྡེ་བཞི་རྣམ་པར་རྒྱས་པའི་དགེ་མཚན་གྱི་ཕུང་པོས་གོང་ནས་གོང་དུ་མངོན་པར་མཐོ་བར་གྱུར་པའི་གདན་ས་དཔལ་ལྷུན་གྲུབ་སྟེང་གི་ཆོས་གྲྭ་ཆེན་པོ་ཞེས་བྱ་བ། སྔོན་གྱི་སྐྱེས་བུ་མཁས་པ་སྐྱེ་བ་ནས་སྐྱེ་བའི་ཕྲེང་བར་ཤེས་པར་བགྱི་བ་རིག་པའི་གནས་ཀྱི་གཞུང་ལུགས་མཐའ་དག་ལ་སྦྱངས་པ་རྒྱ་མཚོའི་ཕ་རོལ་དུ་སོན་པ་གཙུག་ལག་རབ་འབྱམས་ཀྱི་ཡུལ་ལ་བལྟ་བར་བྱེད་པའི་རྣམ་པར་འབྱེད་པའི་མིག་དབང་ཤིན་ཏུ་དག་པར་གྱུར་པ། ཆོས་ཀྱི་ཚུལ་ཐམས་ཅད་མགྲིན་པ་རྣམ་པར་ཡངས་པའི་འཁོར་ལོའི་སྦུབས་ནས་འདྲེན་པ་ལ་བསྙེངས་པ་དང་བག་ཚ་བ་མི་མངའ་བའི་ངག་གི་དབང་ཕྱུག་གྲུབ་པ་མང་པོས་སྡེབ་ལེགས་ཚིག་གི་མེ་ཏོག་མ་ལུས་པ་གཅིག་ཏུ་སྤུངས་ནས་མངོན་པར་བསྔགས་པའི་མེ་ཏོག་གི་སིལ་མ་མང་པོས་ཡང་དག་པར་འཐོར་བར་བྱེད་པའི་གདན་ས། བསྐལ་པ་བགྲང་དུ་མེད་པའི་རིང་ནས་སེམས་ཅན་ཐམས་ཅད་ལ་ཕན་པར་སྒྲུབ་པའི་དམ་བཅའ་དབྲོག་ཏུ་མེད་པའི་ཁུར་ཆེན་པོ་ཁྱེར་བའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་བསམས་བཞིན་དུ་སྐྱེ་བ་ཉེ་བར་ལེན་པའི་ཞིང་དམ་པ། དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ཕྲིན་ལས་ལས་རྣམ་པར་འཕྲུལ་པའི་སྨྲ་བའི་ཁྱུ་མཆོག་ཆེན་པོ་རྣམས་ཀྱིས་མི་ནུབ་ཆོས་ཀྱི་རྒྱལ་མཚན་དམ་པ་བརྟན་པར་འཛུགས་པའི་ཁང་བཟངས་ཆེན་པོ། སྲིད་པའི་སྡུག་བསྔལ་ཆུ་སྲིན་མ་ཀ་རའི་མཆེ་བ་ལྟར་གཟིངས་པ་ལས་རིང་དུ་བརྒལ་བའི་ངུར་སྨྲིག་འཆང་བ་རྣམས་ཀྱིས་ངལ་འཚོར་སྤྱོད་པའི་དགའ་ཚལ། ལྷ་དང༌།
མི་དང༌། ལྷ་མ་ཡིན་དང༌། དྲི་ཟ་དང༌། ལྟོ་འཕྱེ་དང༌། སྲུལ་པོ་དང༌། ལུས་སྲུལ་པོ་ལ་སོགས་པའི་འཇིག་རྟེན་པ་ཐམས་ཅད་ཀྱིས་གཙུག་གི་ནོར་བུས་གུས་པར་བསྟེན་ཅིང་མཆོད་པའི་ཡུལ་དུ་གྱུར་པའི་གཙུག་ལག་ཁང་ཆེན་པོ་བསམ་འགྲུབ་མཐོང་གྲོལ་ཞེས་བྱ་བ་དང༌། དེ་དང་ཟུང་འབྲེལ་དུ་ཡོད་པའི་ལྷའི་ཕོ་བྲང་དམ་པ། སྔོན་གྱི་བསོད་ནམས་དཔག་ཏུ་མེད་པས་ཉེ་བར་བསྐྱེད་པའི་མིའི་ལྷ། ཆེ་ཞིང་མཐོ་བ་ཤིང་སཱ་ལ་ཆེན་པོ་ལྟ་བུའི་རིགས་མཆོག་མ་ཉམས་པ་རྣམས་ཀྱིས་སྲིད་པ་ཉེ་བར་ལེན་པའི་གནས། གཞལ་དུ་མེད་པའི་སྟོབས་དང་ཐུགས་བརྩེ་ཆེན་པོ་ལྷན་ཅིག་ཏུ་འགྲོགས་པའི་ཕྲིན་ལས་ཀྱི་ཟླ་འོད་དཀར་པོ་གང་གིས་ཆབ་འོག་ཏུ་འཁོད་པའི་འགྲོ་བ་དང༌།
བྱང་ཕྱོགས་ཀྱི་འཛིན་མའི་དུམ་བུ་རྣམ་པར་ཡངས་པའི་ཁྱོན་ཐམས་ཅད་དུ་འཁོད་པའི་སྐྱེ་འགྲོ་མ་ལུས་པ་དང་བཅས་པ་རྣམས་ལ། སྔ་ན་མེད་པའི་བདེ་སྐྱིད་ཀྱི་ཀུནྡའི་དགའ་ཚལ་ཤིན་ཏུ་རྒྱས་པར་བྱེད་པའི་མི་བདག་ཆེན་པོ་རྣམས་འཚོ་གཞེས་སུ་བཞུགས་པའི་རྒྱལ་པོའི་ཁབ་དམ་པ་མི་མཐུན་པའི་ཕྱོགས་ལས་རྣམ་པར་རྒྱལ་བ་ཞེས། གང་གི་ཡི་གེ་དམ་པ་ཕྱོགས་བཅུའི་འགྲོ་བ་ཡོངས་ཀྱི་ཐོས་པ་འཛིན་པའི་བཅུད་ལེན་དུ་རྟག་པར་རྒྱུ་བའི་འབྱུང་གནས་སུ་གྱུར་པའི་བསྟི་གནས་ཆེན་པོ་གང་ཡིན་པ་དེ་ནི། སྔ་ན་མེད་པའི་ལེགས་བྱས་ཀྱི་མཆོད་སྡོང་ཆེན་པོ་འདི་ཉིད་གང་དུ་སྒྲུབ་པའི་གནས་སོ། ། གཉིས་པ་ནམ་བསྒྲུབ་པའི་དུས་བཤད་པ་ལ། སྟོན་པའི་བསྟན་པ་གནས་པའི་ཚད་བཤད་པ། དེ་ལས་ཆོས་སྦྱིན་འདིའི་ཕྱི་མོ་བསྒྲུབ་པའི་དུས་བཀར་བའོ། ། དང་པོ་ལའང་བཤད་པའི་ཚུལ་སོ་སོར་འགོད་པ་དང༌། སྒྲ་ཇི་བཞིན་པའི་ལུང་ངོས་བཟུང་བའོ། ། དང་པོ་ལ་སྤྱིར་བདག་ཅག་གི་སྟོན་པ་བཅོམ་ལྡན་འདས་ཤཱཀྱའི་གཙོ་བོའི་ལུང་དང་རྟོགས་པའི་བསྟན་པ་རིན་པོ་ཆེ་ནི།
ངེས་པའི་དོན་དུ་གསང་སྔགས་རྡོ་རྗེ་ཐེག་པའི་དཔའ་བོ་དང་རྣལ་འབྱོར་མ་བསམ་གྱིས་མི་ཁྱབ་པ་རྣམས་ཀྱིས་རྟག་ཏུ་སྲུང་བར་བྱེད་པས་རྒྱུན་ཆད་མེད་པར་འབྱུང་བར་གསུངས་པ་ལ་སོགས་པས་ནམ་ཡང་ནུབ་པ་མེད་པའི་རང་བཞིན་དུ་བཞུགས་པ་དེ་ལྟ་ནའང༌། གདུལ་བྱ་ཐུན་མོང་བ་རྣམས་ཀྱི་སྣང་ངོ་རུ་བསྟན་པ་རིན་པོ་ཆེ་ཇི་ཙམ་གནས་པའི་ཚད་ལ་རིང་ཐུང་སྣ་ཚོགས་སུ་གསུངས་པ་ལས། བསྟན་པ་ལོ་སྟོང་ཕྲག་གཅིག་ཏུ་གནས་པར་བཤད་པ་ནི། འདུལ་བ་ལུང་ཕྲ་མོ་ལས། ཀུན་དགའ་བོ་བུད་མེད་རྣམས་ལེགས་པར་གསུངས་པའི་ཆོས་འདུལ་བ་ལ་རབ་ཏུ་མ་བྱུང་ན་ནི་ད་དུང་ངའི་བསྟན་པ་ལོ་སྟོང་ཚང་བར་ཉེས་པ་མེད་ཅིང་ཅང་ཉམས་པ་མེད་པར་གནས་པར་འགྱུར་རོ་ཞེས་དང༌། ཇི་ལྟར་ཁྱོད་ཀྱིས་སངས་རྒྱས་ཀྱི་ཞིང་ཕུན་སུམ་ཚོགས་པ་ལ་སེར་བ་བབ་པས་ལོ་སྟོང་ཚང་བར་གནས་པའི་ཡུན་ཐུང་ངུར་ལྷག་མ་ཙམ་དུ་བྱས་སོ་ཞེས་དང༌། ཡང་བཅོམ་ལྡན་འདས་ཀྱི་བསྟན་པ་ཡུན་ཇི་སྲིད་ཅིག་གནས་པར་འགྱུར། གནས་བརྟན་གྱིས་སྨྲས་པ། ལོ་སྟོང་ངོ་ཞེས་པའི་འགྲེལ་པ་སློབ་དཔོན་ཚུལ་ཁྲིམས་བསྐྱངས་ཀྱིས་མཛད་པ་ལས་ལོ་སྟོང་ཞེས་བྱ་བ་ནི་གནས་བརྟན་གྱི་ལོ་སྟོང་གི་བར་དུ་བསྟན་པ་ཉམས་པ་མེད་ཅིང་རལ་བ་མེད་པར་གནས་པར་འགྱུར་རོ་ཞེས་དང༌། སློབ་དཔོན་དབྱིག་གཉེན་གྱིས་མངོན་པ་མཛོད་ཀྱི་རང་འགྲེལ་ལས།
ལུང་འཛིན་པར་བྱེད་པ་ནི་སྨྲ་བར་བྱེད་པའོ། ། རྟོགས་པ་འཛིན་པར་བྱེད་པ་ནི་སྒྲུབ་པར་བྱེད་པ་ཡིན་ཏེ། དེའི་ཕྱིར་དེ་གཉིས་ཇི་སྲིད་དུ་གནས་པ་དེ་སྲིད་དུ་དམ་པའི་ཆོས་གནས་པར་རིག་པར་བྱའོ། ། དེ་དག་ཀྱང་ལོ་སྟོང་དུ་གནས་སོ་ཞེས་བཤད་དོ། ། གཞན་དག་ན་རེ། རྟོགས་པ་ནི་དེ་ལྟ་བུ་ཡིན་གྱི། ལུང་ནི་ཡུན་རིང་དུ་གནས་སོ་ཞེས་ཟེར་རོ་ཞེས་རང་ཉིད་ཀྱི་བཞེད་པ་ལ་ལོ་སྟོང་དུ་གནས་པར་བཤད་པ་དང༌། ཆོས་མངོན་པ་མཛོད་ཀྱིས་མདོའི་འགྲེལ་པ་བལ་པོ་ཞི་གནས་ལྷས་མཛད་པར་གསེར་ཕྲེང་ཅན་གྱི་རྟོགས་བརྗོད་དུ་དྲངས་པ་ལས་ཀྱང༌། བཙུན་པ་མདང་བདག་མཚན་མོའི་རྨི་ལམ་ན་རྨི་ལམ་ཐུན་བཅུ་མཐོང་སྟེ། བཙུན་པ་གླང་པོ་ཆེ་ཆེན་པོ་སྐར་ཁུང་ནས་བྱུང་བ་ལ་མཇུག་མ་ཐོགས་པ་དང༌།
སྐོམ་པ་མ་ཡིན་པ་རྣམས་ཀྱི་ཕྱི་བཞིན་དུ་ཁྲོན་པ་གདའ་བ་དང༌། ཕྱེ་བྲེ་གང་དང་མུ་ཏིག་བྲེ་གང་བརྗེ་བ་དང༌། ཙནྡན་ཤིང་ཐ་མལ་བ་ལ་འཚོང་བ་དང༌། ཀུན་དགའ་རྭ་བ་མེ་ཏོག་དང་འབྲས་བུ་ཕུན་སུམ་ཚོགས་ལ། མེ་ཏོག་དང་འབྲས་བུ་ཕུན་སུམ་ཚོགས་པ་དེ་ནི་ཐམས་ཅད་མ་བྱིན་པར་ལེན་པས་ཕྲོགས་པ་དང༌། གླང་པོ་ཆེ་ཆུང་ངུས་སྤོས་ཀྱིས་གླང་པོ་ཆེ་བསྡིགས་པ་དང༌། སྤྲེའུ་མི་གཙང་བས་འབགས་པས་གཞན་ལ་སྐུད་པ་དང༌། སྤྲེའུ་རྒྱལ་པོར་དབང་བསྐུར་བ་དང༌། སྣམ་བུ་གཅིག་མི་བཅོ་བརྒྱད་ཀྱིས་བགོས་པ་ལ་སྣམ་བུ་ཡང་དེ་བཞིན་དུ་གནས་པ་དང༌། སྐྱེ་བོ་ཕལ་པོ་ཆེའི་ཚོགས་འདུས་ཏེ་ཚིག་ངན་བརྗོད་ཅིང་ཆད་པ་དང་གནོད་པ་བྱེད་པ་བདག་གིས་མཐོང་ངོ༌། །
མཐོང་ནས་བདག་རྒྱལ་སྲིད་ལས་ཉམས་པའམ། སྲོག་གི་བར་ཆད་དུ་འགྱུར་དུ་འོང་ཞེས་བདག་རེངས་ཤིང་འཇིགས་པ་དང་སྐྲག་པར་གྱུར་ཏོ། ། དེ་ནས་ཡང་དག་པར་རྫོགས་པའི་སངས་རྒྱས་འོད་སྲུངས་ཀྱིས་འདི་སྐད་ཅེས་བཀའ་སྩལ་ཏོ། ། རྒྱལ་པོ་ཆེན་པོ་མ་འཇིགས་ཤིག རྒྱུ་འདི་ལས་ཁྱོད་རྒྱལ་སྲིད་ལས་ཉམས་པ་དང༌། སྲོག་གི་བར་ཆད་དུ་མི་འགྱུར་གྱི་མ་འཇིགས་ཤིག དེ་ཅིའི་ཕྱིར་ན། རྒྱལ་པོ་ཆེན་པོ་གང་ཁྱོད་ཀྱིས་གླང་པོ་ཆེ་སྐར་ཁུང་ནས་བྱུང་བ་ལ་མཇུག་མ་ཐོགས་པ་མཐོང་བ་དེ་ཅིའི་སྔ་ལྟས་ཤེ་ན། མ་འོངས་པ་ན་སྐྱེ་དགུའི་ཚེ་ལོ་བརྒྱ་ཐུབ་པའི་དུས་ན། ཤཱཀྱ་ཐུབ་པ་ཞེས་བྱ་བའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འབྱུང་བར་འགྱུར་ཏེ།
དེའི་ཉན་ཐོས་དག་རང་གི་སྐྱེ་བོ་གཉེན་བཤེས་རྒྱ་ཆེན་པོ་སྤངས་ནས་རབ་ཏུ་བྱུང་སྟེ། དེ་ལྟར་རབ་ཏུ་བྱུང་ནས་གཙུག་ལག་ཁང་ལ་ཁྱིམ་གྱི་འདུ་ཤེས་སྐྱེ་བར་འགྱུར་ཞིང༌། དེ་ནས་སེར་སྣ་ཀུན་དུ་བརྟེན་ཅིང་ལན་མང་དུ་བྱས་པས་ལུས་ཞིག་སྟེ་ཤི་བའི་འོག་ཏུ་ངན་སོང་ངན་འགྲོ་རྣམས་སུ་ལྟུང་ཞིང་སྐྱེ་བར་འགྱུར་བ་དེའི་སྔ་ལྟས་ཡིན་ནོ། ། རྒྱལ་པོ་ཆེན་པོ་ཁྱོད་ཀྱིས་སྐོམ་པ་མ་ཡིན་པ་རྣམས་ཀྱི་ཕྱི་བཞིན་དུ་ཁྲོན་པ་གདའ་བ་རྨི་ལམ་དུ་མཐོང་བ་དེ་ཅིའི་སྔ་ལྟས་ཤེ་ན། དེའི་ཉན་ཐོས་དག་བྲམ་ཟེ་དང་ཁྱིམ་བདག་རྣམས་ལ་ཆོས་སྟོན་པ་དེ་དག་ཉན་པར་མི་འདོད་ཅིང་གནས་པར་འགྱུར་བ་དེའི་སྔ་ལྟས་སོ། ། རྒྱལ་པོ་ཆེན་པོ་ཁྱོད་ཀྱིས་ཕྱེ་བྲེ་གང་དང་མུ་ཏིག་བྲེ་གང་བརྗེ་བ་རྨི་ལམ་དུ་མཐོང་བ་དེ་ཅིའི་སྔ་ལྟས་ཤེ་ན། དེའི་ཉན་ཐོས་ཕྱེ་ཚོལ་བའི་ཕྱིར་དབང་པོ་དང་སྟོབས་དང་བྱང་ཆུབ་ཀྱི་ཡན་ལག་ལ་སོགས་པའི་རིན་པོ་ཆེ་ཡང་དག་པར་གསལ་བར་བྱེད་དེ། དེའི་སྔ་ལྟས་སོ། ། རྒྱལ་པོ་ཆེན་པོ་ཁྱོད་ཀྱིས་ཙནྡན་ཤིང་ཐ་མལ་པར་འཚོང་བ་རྨི་ལམ་དུ་མཐོང་བ་དེ་ཅིའི་སྔ་ལྟས་ཤེ་ན། དེའི་ཉན་ཐོས་དག་ལུས་མ་བསྒོམས་པ་འབྱུང་བར་འགྱུར་ཞིང༌།
ཚུལ་ཁྲིམས་མ་བསྒོམས་པ་དང༌། སེམས་མ་བསྒོམས་པ་དང༌། ཤེས་རབ་མ་བསྒོམས་པ་དག་འབྱུང་བར་འགྱུར་ལ། ལུས་མ་བསྒོམས་པ་དང༌། ཚུལ་ཁྲིམས་མ་བསྒོམས་པ་དང༌། སེམས་མ་བསྒོམས་པ་དང༌། ཤེས་རབ་མ་བསྒོམས་པས་མུ་སྟེགས་ཀྱི་བསྟན་པ་འཛིན་ཅིང་སངས་རྒྱས་ཀྱི་གསུང་རབ་དང་མཉམ་པར་བྱེད་པར་འགྱུར་ཏེ། དེའི་སྔ་ལྟས་སོ། ། རྒྱལ་པོ་ཆེན་པོ་ཁྱོད་ཀྱིས་ཀུན་དགའ་རྭ་བ་མེ་ཏོག་དང་འབྲས་བུ་ཕུན་སུམ་ཚོགས་པ་དག་མ་བྱིན་པར་ལེན་པས་ཕྲོགས་པ་རྨི་ལམ་དུ་མཐོང་བ་དེ་ཅིའི་སྔ་ལྟས་ཤེ་ན། དེའི་ཉན་ཐོས་ཁྱིམ་ལ་བརྟེན་ཏེ་དགེ་འདུན་གྱི་མེ་ཏོག་དང་འབྲས་བུ་བཙོངས་ཤིང་བཙོངས་ཏེ་བཟུང་ནས་འཚོ་བའི་ཕྱིར་སེམས་པ་དག་འབྱུང་བར་འགྱུར་ཏེ།
དེ་ནི་དེའི་སྔ་ལྟས་སོ། ། རྒྱལ་པོ་ཆེན་པོ་གང་ཁྱོད་ཀྱིས་གླང་པོ་ཆུང་ངུས་སྤོས་ཀྱི་གླང་པོ་ཆེན་པོ་སྐྲག་པར་བྱེད་པ་རྨི་ལམ་དུ་མཐོང་བ་དེ་ཅིའི་སྔ་ལྟས་ཤེ་ན། དེའི་ཉན་ཐོས་ཚུལ་ཁྲིམས་འཆལ་བ་སྡིག་པའི་ཆོས་ཅན་དག་འབྱུང་བར་འགྱུར་ཏེ། དེས་གང་དག་དགེ་སློང་ཚུལ་ཁྲིམས་དང་ལྡན་པ་ཡོན་ཏན་དང་ལྡན་པ། དེས་ཤིང་དགེ་བ་དེ་དག་བསྐྲད་ནས་གནས་གཞན་ན་གནས་པར་འགྱུར་ཏེ། དེ་ནི་དེའི་སྔ་ལྟས་སོ། ། རྒྱལ་པོ་ཆེན་པོ་ཁྱོད་ཀྱིས་སྤྲེའུ་མི་གཙང་བས་འབགས་པ་གཞན་ལ་སྐུད་པ་རྨིས་པ་དེ་ཅིའི་སྔ་ལྟས་ཤེ་ན། དེའི་ཉན་ཐོས་སྡིག་པའི་ཆོས་ཅན་ཚུལ་ཁྲིམས་འཆལ་པ་དེ་དག་གིས་དགེ་སློང་ཚུལ་ཁྲིམས་དང་ལྡན་པ་ཡོན་ཏན་དང་ལྡན་པ་དེས་ཤིང་དགེ་བའི་ཆོས་ཅན་དག་ལ་མི་བདེན་པའི་སྐྱོན་འགེལ་བར་འགྱུར་ཏེ། དེའི་སྔ་ལྟས་སོ། ། རྒྱལ་པོ་ཆེན་པོ་ཁྱོད་ཀྱིས་སྤྲེའུ་རྒྱལ་པོར་དབང་བསྐུར་བ་རྨིས་པ་དེ་ཅིའི་སྔ་ལྟས་ཤེ་ན།
དེའི་དུས་ན་མ་ནིང་ཡང་རྒྱལ་པོ་བྱེད་པར་འགྱུར་ཏེ། དེའི་སྔ་ལྟས་སོ། ། རྒྱལ་པོ་ཆེན་པོ་ཁྱོད་ཀྱིས་སྣམ་བུ་གཅིག་མི་བཅོ་བརྒྱད་ཀྱིས་བགོས་ལ་སྣམ་བུ་ཡང་དེ་བཞིན་དུ་གནས་པ་རྨི་ལམ་དུ་མཐོང་བ་དེ་ཅིའི་སྔ་ལྟས་ཤེ་ན། དེའི་བསྟན་པ་ཁ་བཅོ་བརྒྱད་དུ་གྱེས་པར་གྱུར་ལ་རྣམ་པར་གྲོལ་བའི་སྣམ་བུ་ནི་རལ་བར་མི་འགྱུར་ཏེ། དེའི་སྔ་ལྟས་སོ། ། རྒྱལ་པོ་ཆེན་པོ་ཁྱོད་ཀྱིས་གང་སྐྱེ་བོ་ཕལ་པོ་ཆེའི་ཚོགས་འདུས་ཤིང་ཚིག་ངན་བརྗོད་དེ། ཆད་པ་དང་གནོད་པ་བྱེད་པ་རྨི་ལམ་དུ་མཐོང་བ་དེ་ཅིའི་སྔ་ལྟས་ཤེ་ན། དེའི་བསྟན་པ་ལོ་སྟོང་དུ་གནས་ཤིང་ངན་པར་སྨྲ་བ་དང་ཆད་པ་བྱེད་པས་ནུབ་པར་འགྱུར་ཏེ་ཞེས་དང༌། དེ་བཞིན་དུ་མདོ་སྡེ་བསྐལ་པ་བཟང་པོ་ལས་ཀྱང༌། མཆོག་ཏུ་དགའ་བའི་རྒྱལ་པོ་ང་སྐྱེས་པའི་ཡུལ་ནི་གྲོང་ཁྱེར་སེར་སྐྱ་ཞེས་བྱའོ། །
རིགས་ནི་རྒྱལ་རིགས་སོ། ། གདུང་ནི་གཽ་ཏ་མའོ། ། འོད་ནི་འདོམ་གང་ངོ༌། ། ཡབ་ནི་ཟས་གཙང་ཞེས་བྱའོ། ། ཡུམ་ནི་སྒྱུ་འཕྲུལ་མ་ཞེས་བྱའོ། ། སྲས་ནི་སྒྲ་གཅན་འཛིན་ཞེས་བྱའོ། ། རིམ་གྲོ་པ་ནི་ཀུན་དགའ་བོའོ། ། ཤེས་རབ་ཅན་གྱི་མཆོག་ནི་ཉེ་རྒྱལ་ཞེས་བྱའོ། ། རྫུ་འཕྲུལ་ཅན་གྱི་མཆོག་ནི་པང་ན་སྐྱེས་ཞེས་བྱའོ། ། འདུས་པ་དང་པོ་ལ་ནི་དགེ་སློང་སྟོང་ཉིས་བརྒྱ་ལྔ་བཅུའོ། །
སྐུ་ཚེའི་ཚད་ནི་ལོ་བརྒྱའོ། ། དམ་པའི་ཆོས་ནི་ལོ་ལྔ་བརྒྱའི་བར་དུ་གནས་སོ། ། ལོ་ལྔ་བརྒྱའི་བར་དུ་ནི་དམ་པའི་ཆོས་ལྟར་སྣང་ངོ༌། ། སྐུ་གདུང་ནི་རྒྱས་པར་འགྱུར་རོ་ཞེས་པས་དམ་པའི་ཆོས་ལོ་ལྔ་བརྒྱ་དང་དམ་པའི་ཆོས་ཀྱི་གཟུགས་བརྙན་ལོ་ལྔ་བརྒྱ་སྟེ་སྟོང་ཕྲག་གཅིག་ཏུ་གནས་པར་གསུངས་པ་དང༌། གཞན་ཡང་མདོ་སྡེ་ལས་བརྒྱ་པར། བཅོམ་ལྡན་འདས་ཀྱིས་ལྷའི་དབང་པོ་བརྒྱ་བྱིན་དང༌། རྒྱལ་པོ་ཆེན་པོ་བཞི་ལ་བཀའ་སྩལ་པ། དབང་པོ་དག་དེ་བཞིན་གཤེགས་པ་ནི་རིང་པོར་མི་ཐོགས་པར་ཕུང་པོའི་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་མྱ་ངན་ལས་འདའ་བར་འགྱུར་གྱི། ང་ཡོངས་སུ་མྱ་ངན་ལས་འདས་པའི་འོག་ཏུ་ཁྱེད་ཀྱིས་བསྟན་པ་སྲུང་བར་གྱིས་ཤིག དབང་པོ་དག་ལོ་སྟོང་འདས་པའི་འོག་ཏུ་བསྟན་པ་ནུབ་ཏུ་ཆ་བའི་ཚེ།
འཇིག་རྟེན་ཆོས་མ་ཡིན་པ་ཤས་ཆེ་ཞིང་དགེ་བ་བཅུའི་ལས་ཀྱི་ལམ་ཡོངས་སུ་ཉམས་པར་འགྱུར་རོ་ཞེས་དང༌། བློ་གྲོས་མི་ཟད་པས་བསྟན་པའི་མདོའི་འགྲེལ་པ་དབྱིག་གཉེན་གྱིས་མཛད་པ་ལས་ཀྱང༌། སླད་མའི་དུས་ལྔ་བརྒྱ་ཐ་མ་ལ་ཞེས་བྱ་བ་ནི་དེ་བཞིན་གཤེགས་པའི་ཆོས་འཕེལ་བ་དང་འགྲིབ་པའི་ཚུལ་བསྟན་པའི་ཕྱིར་གྱི་ཁྱད་པར་བརྗོད་པའོ། ། དེ་ཡང་དཔེར་ན་མིའི་ཚེ་ལོ་བརྒྱ་ཐུབ་པ་ལ་ལོ་ལྔ་བཅུའི་བར་དུ་ནི་འཕེལ་བའི་དུས་ཏེ། ལུས་དང༌། ཤེས་རབ་དང༌། རྩལ་ལ་སོགས་པ་འཕེལ་ཞིང་སྐྱེ་བའོ། ། དེ་ལྟར་ལོ་ལྔ་བཅུ་འདས་ནས་དེའི་ཕྱི་མའི་ལྔ་བཅུ་ནི་འགྲིབ་པའི་དུས་ཏེ། ལུས་དང༌། ཤེས་རབ་དང༌།
རྩལ་ལ་སོགས་པ་ཤིན་ཏུ་ཉམས་ཤིང་བྲི་ནས་ཐ་མར་རྒ་ཤི་ལ་ཐུག་སྟེ་ཟད་པར་འགྱུར་རོ། ། དེ་བཞིན་དུ་སངས་རྒྱས་ཤཱཀྱ་ཐུབ་པའི་བསྟན་པ་ལ་འབྲས་བུ་ཐོབ་པ་དང༌། ཤིན་ཏུ་རྒྱས་པའི་དུས་ནི་ལོ་སྟོང་ཞིག་ཛམྦུའི་གླིང་ན་གནས་སོ། ། དེའི་ཕྱེད་དུ་བགོས་ཏེ་ལྔ་བརྒྱ་སྔ་མ་ནི་འཕེལ་བའི་དུས་སུ་བཞག་ལ། ལྔ་བརྒྱ་ཕྱི་མ་ནི་འགྲིབ་པའི་དུས་སུ་བཞག་གོ ། འཕེལ་བ་ནི་ལོ་བརྒྱད་ཅུའི་བར་དུ་ཤཱཀྱ་ཐུབ་པ་མྱ་ངན་ལས་མ་འདས་ཏོ། ། དེའི་དུས་སུ་བྱང་ཆུབ་སེམས་དཔའ་དང་ཉན་ཐོས་ལ་སོགས་པ་འཕགས་པ་ཕྱོགས་བཅུ་ནས་དགེ་བའི་རྩ་བ་སྨིན་ཏེ་ལྷག་མ་རྣམས་ཀྱང་ཤིན་ཏུ་ལྷག་པར་རྣམ་པར་གྲོལ། གཞན་ལྷ་དང་མི་ལ་སོགས་པ་ཡང་དེ་བཞིན་གཤེགས་པ་ཉིད་ཀྱིས་བཀས་བསྟན་ཅིང་མངོན་སུམ་དུ་ཡོངས་སུ་སྨིན་ཏེ། ཡོངས་སུ་བཀྲོལ་བས་ལྷག་པར་འབྲས་བུ་འཐོབ་བོ། ། དེ་ནས་སངས་རྒྱས་མྱ་ངན་ལས་འདས་ནས་ཀྱང་ལོ་ལྔ་བརྒྱ་སྔ་མ་འདས་ཀྱི་བར་དུ་ནི་བྱང་ཆུབ་སེམས་དཔའ་དང༌།
ཉན་ཐོས་ཆེན་པོ་དག་སངས་རྒྱས་ཀྱི་བསྟན་པ་རྣམས་ཤིན་ཏུ་འཛིན་ཅིང་ཛམྦུའི་གླིང་ན་ཁྱབ་པར་གྲངས་མང་དུ་གནས་ཏེ། དེ་དག་གིས་ཀྱང་ལྷ་དང་མི་ལ་སོགས་པ་ཤིན་ཏུ་ཚད་མེད་པ་ཡོངས་སུ་སྨིན་པ་དང༌། ཡོངས་སུ་གྲོལ་བར་བྱས་ཏེ་འབྲས་བུ་ཐོབ་པར་གྱུར་ཏོ་ཞེས་དང༌། དེ་བས་ན་ལྔ་བརྒྱ་སྔ་མ་ནི་དུས་བཟང་པོ་སྟེ། དུས་དེ་ལ་ལྟོས་ནས་ཁྱད་པར་སྨྲས་པ་ནི་ལྔ་བརྒྱ་ཕྱི་མ་ཞེས་བྱའོ། ། དེ་ལྟ་མོད་ཀྱི་ལྔ་བརྒྱ་ཕྱི་མའི་དུས་དེ་ན་ཡང་ལོ་ལྔ་བརྒྱའི་བར་དུ་ནི་བྱང་ཆུབ་སེམས་དཔའ་དང༌། ཉན་ཐོས་ལ་སོགས་པ་འཕགས་པ་གྲངས་མང་དུ་ཛམྦུའི་གླིང་ན་གནས་ཏེ། དེ་དག་གིས་ཀྱང་ལྷ་དང་མི་ལ་སོགས་པ་ཤིན་ཏུ་ཚད་མེད་པ་ཡོངས་སུ་སྨིན་པ་དང༌། ཡོངས་སུ་བཀྲོལ་ཏེ་འབྲས་བུ་ཐོབ་པར་བྱས་སོ། ། དེ་ལྟར་འབྲས་བུ་ཐོབ་པ་ལ་སོགས་པར་གྱུར་ཀྱང༌།
ལྔ་བརྒྱ་སྔ་མ་དང་སྦྱར་ན་དེའི་དུས་ངན་པའི་ཕྱིར་ལྔ་བརྒྱ་ཕྱི་མ་ཞེས་སྨོས་ཏེ། ལྔ་བརྒྱ་ཕྱི་མའི་འགོ་ནས་སངས་རྒྱས་ཀྱི་ཆོས་ནམ་ཛམྦུའི་གླིང་ན་མེད་པར་མ་གྱུར་གྱི་བར་དུ་ལྔ་བརྒྱ་ཕྱི་མ་ཞེས་བྱ་བའི་དུས་སུ་བསྡུའོ། ། ལྔ་བརྒྱ་ཕྱི་མའི་དང་པོ་ཚུན་ཆད་དུས་ངན་པར་བཞག་མོད་ཀྱི། འོན་ཀྱང་ལོ་ལྔ་བརྒྱའི་བར་དུ་ནི་དུས་ངན་པའི་ནང་ནས་ཀྱང་འབྲས་བུ་ཐོབ་པ་ནི་ཤིན་ཏུ་མི་དཀའ་བའི་ཕྱིར། དུས་ངན་པའི་ཡང་ངན་པ་ཁྱད་པར་དུ་སྨོས་པའོ། ། ལྔ་བརྒྱ་ཕྱི་མའི་ལོ་འདས་ཕྱིན་ཆད་ནས་ཆོས་མེད་ཀྱི་བར་དུ་དུས་ངན་པའི་ཡང་ངན་པར་བཞག་མོད་ཀྱི། དེའི་ཚེ་ན་ཡང་བརྩོན་འགྲུས་དང་ནན་ཏན་བྱས་ནས་འབྲས་བུ་མི་ཐོབ་པ་ཡང་མ་ཡིན། བྱང་ཆུབ་སེམས་དཔའ་དང༌། ཉན་ཐོས་འགའ་ཙམ་ཞིག་འཇིག་རྟེན་དུ་མི་འབྱུང་བ་ཡང་མ་ཡིན་ནོ་ཞེས་པ་སྟེ་དེ་ལྟར་བཤད་པ་དེ་རྣམས་ཀྱིས་ནི་བདག་ཅག་གི་སྟོན་པའི་བསྟན་པ་རིན་པོ་ཆེ་འདི་ཉིད་ལོ་སྟོང་ཕྲག་གཅིག་ཏུ་གནས་པར་བསྟན་པ་ཡིན་ནོ། ། ཡང་བསྟན་པ་ལོ་ཆིག་སྟོང་དང་ཆིག་བརྒྱར་གནས་པར་བཤད་པ་ནི།
མདོ་མྱ་ངན་ལས་འདས་པ་ལོ་ཆེན་གྱི་འགྱུར་ལས། ཀུན་དགའ་བོ་ང་ཡོངས་སུ་མྱ་ངན་ལས་འདས་ནས་ལོ་བརྒྱ་ཕྲག་དང་པོ་ལ་ནི་བསྟན་པ་ལ་ཆོས་བླ་མར་བྱེད་པར་འགྱུར་རོ། ། ངའི་ཉན་ཐོས་རྣམས་ཀྱང་ཆོས་ཀྱི་ཀུན་དགའ་རྭ་བ་ལ་དགའ་བ་དང་ལྡན་པར་གནས་པར་འགྱུར་ཞིང་ཤེས་པ་ལ་མཁས་པ་དང༌། ཤེས་རབ་དམ་པ་དང་ལྡན་པའི་རང་བཞིན་དུ་འགྱུར་རོ་ཞེས་བྱ་བ་ལ་སོགས་པ་ནས། ཀུན་དགའ་བོ་ང་ཡོངས་སུ་མྱ་ངན་ལས་འདས་ནས་ལོ་སྟོང་ཆིག་བརྒྱ་ན། དགེ་སློང་ཚུལ་ཁྲིམས་འཆལ་བ་རྣམས་འབྱུང་བར་འགྱུར་བ་ནི་འཁོར་དང་གཡོག་མང་བར་འགྱུར་རོ། ། ཚུལ་ཁྲིམས་དང་ལྡན་པ་རྣམས་ནི་འཁོར་ཉུང་ཞིག་གཡོག་ཉུང་བར་འགྱུར་རོ་ཞེས་པའི་བར་གྱི་རྒྱ་ཆེར་བསྟན་པས། བསྟན་པ་ནམ་ཞིག་ནུབ་པའི་མཐའ་གསལ་བར་མ་བསྟན་ན་ཡང༌། གནས་པའི་ཡུན་ནི་ལོ་སྟོང་ཕྲག་གཅིག་དང་ཆིག་བརྒྱར་གསལ་བར་བསྟན་ནོ། ། ཡང་བསྟན་པ་ལོ་གྲངས་སྟོང་ཕྲག་གཅིག་དང་སུམ་བརྒྱར་གནས་པར་བཤད་པ་ནི།
ཏིང་ངེ་འཛིན་མཆོག་དམ་པའི་མདོ་ལས། ལོ་སྟོང་ཕན་ཆད་སུམ་བརྒྱ་ཚུན་ཆད་ནི་ཆེ་ཐང་དུ་འཁྲུགས་ཏེ་ངའི་ཉེ་གནས་རྣམས་ལུས་ལ་ཆོས་གོས་གྱོན་ཀྱང་ཤིང་ཁ་ལ་འཕན་རྙིང་བཏགས་པ་དང་འདྲ་སྟེ་གཟི་བྱིན་མེད་ཅེས་སོགས་ཀྱིས་ནི་བསྟན་པ་ལོ་སྟོང་དང་སུམ་བརྒྱར་གནས་པའི་ཚད་དུ་བསྟན་པ་ཤུགས་ལས་འབྱུང་ངོ༌། ། དེ་བཞིན་དུ་བསྟན་པ་ལོ་གྲངས་ཆིག་སྟོང་དང་ལྔ་བརྒྱར་གནས་པར་བཤད་པའང་ཡོད་དེ། སྙིང་རྗེ་པདྨ་དཀར་པོའི་བམ་པོ་བཅུ་པ་བྲམ་ཟེ་རྒྱ་མཚོའི་རྡུལ་གྱིས་སྨོན་ལམ་ཆེན་པོ་ལྔ་བརྒྱ་ལས། བདག་ཡོངས་སུ་མྱ་ངན་ལས་འདས་པའི་དུས་ཀྱི་ཚེ། རང་གི་སྐུ་གདུང་བདག་ཉིད་ཀྱིས་ཡུངས་འབྲུའི་ཚད་ཙམ་དུ་གཅོག་པར་འགྱུར་ཞིང༌། སེམས་ཅན་རྣམས་ལ་སྙིང་བརྩེ་བའི་སླད་དུ་བདག་ནི་སླད་ཀྱིས་ཡོངས་སུ་མྱ་ངན་ལས་འདའ་བར་གྱུར་ཅིག བདག་ཡོངས་སུ་མྱ་ངན་ལས་འདས་ནས་ཀྱང་ལོ་སྟོང་དུ་དམ་པའི་ཆོས་གནས་པར་གྱུར་ཅིག ཡང་ལོ་ལྔ་བརྒྱར་ནི་དམ་པའི་ཆོས་ཀྱི་གཟུགས་བརྙན་གནས་པར་གྱུར་ཅིག་ཅེས་དང༌། མདོ་དེའི་བམ་པོ་བཅུ་གཅིག་པ་ལས།
སྙིང་རྗེ་ཆེན་པོ་དང་ལྡན་པ་ཁྱོད་བསྐལ་པ་ཆེན་པོ་བཟང་པོ་ལ་འཇིག་རྟེན་གྱི་ཁམས་མི་མཇེད་དེར། སྐྱེ་དགུ་ཚེ་ལོ་བརྒྱ་ཉི་ཤུ་ཐུབ་པ་ན། དེ་བཞིན་གཤེགས་པ་ཤཱཀྱ་ཐུབ་པ་ཞེས་བྱ་བར་འགྱུར་ཏེ། ལོ་བཞི་བཅུ་རྩ་ལྔས་སངས་རྒྱས་ཀྱི་མཛད་པ་དེ་ལྟ་བུ་མང་པོ་མཐའ་དག་བྱེད་པར་འགྱུར་རོ། ། སྐྱེས་བུ་དམ་པ་ཁྱོད་བླ་ན་མེད་པའི་ཡོངས་སུ་མྱ་ངན་ལས་འདས་ནས་ཀྱང་དམ་པའི་ཆོས་ལོ་སྟོང་ལྷག་པར་གནས་པར་འགྱུར་རོ་ཞེས་པས་བསྟན་པ་དམ་པའི་ཆོས་དང་དམ་པའི་ཆོས་ཀྱི་གཟུགས་བརྙན་དང་བཅས་པར་ལོ་ཕྱེད་ཉིས་སྟོང་གི་ཡུན་དུ་གནས་པར་གསུངས་པའི་ཕྱིར་རོ། ། གཞན་ཡང་ལོ་ཉིས་སྟོང་དུ་གནས་པར་བཤད་པ་ནི། ཟླ་བའི་སྙིང་པོས་ཞུས་པའི་མདོ་ལས། ང་མྱ་ངན་ལས་འདས་ནས་དམ་པའི་ཆོས་ཀྱི་གཟུགས་བརྙན་ལ་ཉིས་སྟོང་དུ་གནས་པར་འགྱུར་རོ་ཞེས་དང༌། ང་མྱ་ངན་ལས་འདས་པའི་འོག་ཏུ་ལོ་ལྔ་བརྒྱའི་བར་དུ་ངའི་བསྟན་པར་སྤྱོད་པའི་སེམས་ཅན་རྣམ་པར་གྲོལ་བ་མང་དུ་འགྱུར། དེ་ནས་ལོ་ལྔ་བརྒྱའི་བར་དུ་ཏིང་ངེ་འཛིན་སྤྱོད་པ་མང་དུ་འགྱུར།
རྒྱལ་པོ་དང་སེམས་ཅན་ཕལ་པ་དམ་པའི་ཆོས་ལ་དད་ཅིང༌། སྤྱོད་པ་ཡང་ཕྱིར་ཞིང་ཉུང་བར་འགྱུར་རོ། ། དེ་ནས་ལོ་ལྔ་བརྒྱའི་བར་དུ་དམ་པའི་ཆོས་སྟོན་ཅིང་སེམས་ཅན་འདྲེན་པ་དང་ཐར་བར་བྱེད་པའི་སློབ་དཔོན་མང་དུ་འབྱུང༌། ཉན་ཐོས་ཀྱི་དགྲ་བཅོམ་པ་ནི་ཉུང་བར་འགྱུར་རོ། ། རྒྱལ་པོ་དང་སེམས་ཅན་ཕལ་གྱིས་ཉན་པ་ཙམ་དུ་ཟད་ཀྱིས་ཉམས་སུ་ལེན་ཅིང་མི་སྤྱོད་པའོ། ། བརྩོན་འགྲུས་ནི་མི་བྱེད། འབྲི་བར་འགྱུར་རོ། ། དེ་ནས་ལོ་ལྔ་བརྒྱའི་སུམ་བརྒྱ་ནི་དམ་པའི་ཆོས་སྤྱོད་པའི་ལྷ་ཀླུ་ལ་སོགས་པ་སེམས་ཅན་སྲུང་མ་རྣམས་མི་གནས་ཤིང༌། སེམས་ཅན་ཆོས་ལ་མ་དད་པར་འགྱུར། སེམས་ཅན་ཆོས་སྤྱོད་པ་རྣམས་ཀྱང་ཆོས་ཀྱི་གཞུང་བཞིན་མི་སྤྱོད།
བརྩོན་འགྲུས་ཆུང་བས་གྲུབ་པ་ཡང་ཉུང་བར་འགྱུར། ཁ་དོག་བཞི་དང་བཞི་ལས་གྱུར་པ་ཡང་དྲི་དང་རོ་ལ་སོགས་པ་ཆུང་བར་འགྱུར། མི་ནད་ཕྱུགས་ནད་དང་མུ་གེ་ཡང་འབྱུང་བར་འགྱུར་རོ། ། ལོ་ཉིས་བརྒྱ་ལ་དགེ་སློང་ཡང་ཆོས་བཞིན་མི་སྤྱོད། འཇིག་རྟེན་གྱི་ཁེ་དང་གྲགས་པ་ཚོལ་ཞེས་བྱ་བས་ནི་བསྟན་པ་ལོ་ཉིས་སྟོང་དུ་གནས་པར་བཤད་པ་ཡིན་ནོ། ། དེ་ལས་གཞན་དག་ཏུ་ནི་ལོ་ཕྱེད་དང་སུམ་སྟོང་དུ་གནས་པའང་སློབ་དཔོན་ཀ་མ་ལ་ཤཱི་ལས་མཛད་པའི་འཕགས་པ་རྡོ་རྗེ་གཅོད་པ་དབུ་མའི་ཚུལ་དུ་རྒྱ་ཆེར་འགྲེལ་པ་ལས། ལྔ་བརྒྱ་ཐ་མ་ཞེས་བྱ་བ་ལ། ། བརྒྱ་ཕྲག་ལྔའི་ཚོགས་ནི་ལྔ་བརྒྱ་སྟེ། ། བཅོམ་ལྡན་འདས་ཀྱི་བསྟན་པ་ལྔ་བརྒྱ་ཕྲག་ལྔའི་བར་དུ་གནས་ཞེས་གྲགས་པས་དེའི་ཕྱིར་ཐ་མ་ཞེས་བྱེ་བྲག་ཏུ་མཛད་དེ། དེའི་ཚེ་སྙིགས་མ་ལྔ་པོ་དག་ཤེས་ཆེ་བའི་ཕྱིར་རོ། །
དམ་པའི་ཆོས་རབ་ཏུ་རྣམ་པར་འཇིག་པ་ནི་མོས་པ་དང༌། ཀློག་པ་དང༌། ཁ་ཏོན་བྱེད་པ་དང༌། ལུང་ནོད་པ་དང༌། འཆད་པ་དང༌། ཉན་པ་དང༌། སེམས་པ་ལ་སོགས་པ་ཉམས་པའོ་ཞེས་དང༌། སློབ་དཔོན་འཇིགས་མེད་འབྱུང་གནས་སྦས་པས་ཐུབ་པ་དགོངས་པའི་རྒྱན་ལས། བཅོམ་ལྡན་འདས་ཤཱཀྱ་ཐུབ་པའི་དམ་པའི་ཆོས་ཡུན་ཇི་སྲིད་དུ་གནས་པར་འགྱུར་ཞེ་ན། ལྔ་བརྒྱ་པ་ཐ་མ་ཇི་སྲིད་བར་རོ། །
བརྒྱ་ཕྲག་ལྔ་རྣམས་འདུས་པ་ནི་ལྔ་བརྒྱ་པའོ། ། ཐ་མ་ནི་ལྔ་བརྒྱ་པ་ལྔ་པ་སྟེ། ལྔ་བརྒྱ་པ་ལྔར་དམ་པའི་ཆོས་གནས་པར་འགྱུར་རོ་ཞེས་པའི་གསུང་ལས་ཏེ། དམ་པའི་ཆོས་ནུབ་པ་ནི་སྒྲུབ་པ་ཡོངས་སུ་ཉམས་པའོ་ཞེས་ཁ་ཅིག་གོ ། གཞན་རྣམས་ནི་དེ་བཞིན་གཤེགས་པའི་དམ་པའི་ཆོས་གནས་པའི་དུས་ནི་ལོ་སྟོང་ཕྲག་ལྔ་རྣམས་ཏེ། དེ་རྣམས་བརྒྱ་ཕྲག་ལྔ་ལྔ་རྣམས་ཀྱིས་ཕྱེ་བར་བྱས་པ་ནི་ལྔ་བརྒྱ་པ་བཅུ་རྣམས་སུ་འགྱུར་རོ། ། དུས་བཅུ་རྣམས་ཏེ། སྔོན་ལ་རེ་ཞིག་རྟོགས་པའི་དུས་དང་སྒྲུབ་པའི་དུས་དང་ལུང་གི་དུས་ཞེས་པ་གསུམ་མོ། ། སླར་ཡང་སོ་སོར་རྣམ་པ་གསུམ་སྟེ་དགྲ་བཅོམ་པ་དང༌། ཕྱིར་མི་འོང་བ་དང༌།
རྒྱུན་དུ་ཞུགས་པ་དང༌། ལྷག་མཐོང་དང༌། ཏིང་ངེ་འཛིན་དང༌། ཚུལ་ཁྲིམས་དང༌། ཆོས་མངོན་པ་དང༌། མདོ་སྡེ་དང༌། འདུལ་བའི་སྡེ་སྣོད་ཀྱི་དུས་ཏེ་དགུ་པོ་རྣམས་གྲངས་ཇི་ལྟ་བར་ལྔ་བརྒྱ་པ་དགུ་རྣམས་ལའོ། ། བཅུ་པའི་དུས་ནི་རྟགས་ཙམ་སྟེ་འདི་ཉིད་ལྔ་བརྒྱ་པ་ཐ་མའོ་ཞེས་སྨྲའོ་ཞེས་གསུངས་པས་བསྟན་པ་ལོ་ཕྱེད་དང་སུམ་སྟོང་དུ་གནས་པ་དང་ལྔ་སྟོང་དུ་གནས་པ་གཉིས་ཀ་སྨོས་སོ། ། འབུམ་ཊཱིཀ་དང༌། ཡུམ་གསུམ་གནོད་འཇོམས་དང༌།
འཕགས་པ་ཏིང་ངེ་འཛིན་གྱི་རྒྱལ་པོའི་མདོའི་འགྲེལ་པ་རྣམས་ལས་བསྟན་པ་ལོ་ལྔ་སྟོང་དུ་གནས་པར་བཤད་དེ། དེ་དག་གི་ལུང་ནི་འོག་ཏུ་འཆད་པར་འགྱུར་རོ། ། འཕགས་པ་དགའ་བའི་བཤེས་གཉེན་གྱི་རྟོགས་བརྗོད་ལས། གནས་བརྟན་ཡུན་ཇི་སྲིད་ཅིག་གི་བར་དུ་བཅོམ་ལྡན་འདས་ཤཱཀྱ་ཐུབ་པའི་དམ་པའི་ཆོས་གནས་པར་འགྱུར། དེས་སྨྲས་པ། བཞིན་བཟངས་དག་དོགས་པ་མེད་ཀྱིས་མྱ་ངན་དང་སྨྲེ་སྔགས་མ་འདོན་ཅིག དེ་ཅིའི་ཕྱིར་ཞེ་ན། བཅོམ་ལྡན་འདས་ཡོངས་སུ་མྱ་ངན་ལས་འདས་པའི་དུས་ཀྱི་ཚེ་གནས་བརྟན་ཆེན་པོ་བཅུ་དྲུག་གི་ལག་ཏུ་དམ་པའི་ཆོས་གཏད་པར་འགྱུར་ཏེ། སྦྱིན་བདག་དང་སྦྱིན་པ་པོའི་སྦྱིན་པ་ཡོངས་སུ་དག་པར་བྱ་བའི་ཕྱིར་རོ་ཞེས་དང༌། མ་འོངས་པ་ན་མཚོན་གྱི་བསྐལ་པ་བྱུང་བ་འདས་ནས་མི་རྣམས་དགེ་བ་བཅུ་དང་ལྡན་པས་ཚེ་སླར་འཕེལ་ཏེ།
ལོ་བརྒྱད་ཅུ་ཐུབ་པ་ན་སྟོན་པའི་ཉན་ཐོས་དེ་དག་ཡང་ཕྱིར་ལ་ཛམྦུའི་གླིང་དུ་བྱོན་ནས་དམ་པའི་ཆོས་ཡང་དག་པར་སྟོན་པར་བྱེད་ཅིང་རབ་ཏུ་འབྱིན་པར་བྱེད་དོ། ། ཇི་སྲིད་སྐྱེ་དགུ་རྣམས་ཀྱི་ཚེ་ལོ་དྲུག་བརྒྱ་པར་གྱུར་པ་དེ་སྲིད་དུ་བཅོམ་ལྡན་འདས་ཤཱཀྱ་ཐུབ་པའི་བསྟན་པ་དམ་པའི་ཆོས་གནས་པར་འགྱུར་ཏེ། མི་རྣམས་ཀྱི་ཚེ་ལོ་བདུན་བརྒྱ་པར་གྱུར་པ་ན་ཉན་ཐོས་དེ་དག་གིས་གང་སའི་སྟེང་འདི་ན་བཅོམ་ལྡན་འདས་ཤཱཀྱ་ཐུབ་པའི་བསྟན་པའི་ཚོགས་ཇི་སྙེད་པ་དེ་དག་གཅིག་ཏུ་བསྡུས་ནས་རིན་པོ་ཆེ་སྣ་བདུན་གྱི་མཆོད་རྟེན་གཅིག་བྱས་ཏེ་ཀུན་ནས་བསྐོར་ནས་སྐྱིལ་མོ་ཀྲུང་བཅས་ཏེ་འདུག་ནས་འདི་སྐད་ཅེས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་དེ་ལ་འདུད་པས་ཕྱག་འཚལ་ལོ་ཞེས་བརྗོད་དེ། ཕྱག་བྱས་ནས་ཕུང་པོ་ལྷག་མ་མེད་པའི་ཡོངས་སུ་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདའ་བར་འགྱུར་རོ། ། རིན་པོ་ཆེ་སྣ་བདུན་གྱི་མཆོད་རྟེན་དེ་ཡང་ནུབ་ནས་འོག་གི་གསེར་གྱི་ས་གཞི་གང་ཡིན་པ་དེ་ལ་གནས་སོ། ། དེ་ནས་བཅོམ་ལྡན་འདས་ཤཱཀྱ་ཐུབ་པའི་བསྟན་པ་དམ་པའི་ཆོས་ནུབ་པར་གྱུར་ཏོ། ། དེ་ནས་དེའི་རྗེས་ལ་རང་སངས་རྒྱས་བྱེ་བ་ཕྲག་བདུན་འཇིག་རྟེན་དུ་འབྱུང་ངོ༌། ། དེ་ནས་མི་རྣམས་ཚེ་ལོ་བརྒྱད་ཁྲི་པར་གྱུར་པ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བྱམས་པ་འཇིག་རྟེན་དུ་འབྱུང་ངོ་ཞེས་བྱ་བས་ནི་ཡར་འཕེལ་གྱི་ཚེ་ལོ་བདུན་བརྒྱ་པར་གྱུར་པ་དེ་སྲིད་དུ་སྟོན་པའི་བསྟན་པ་འདི་ཉིད་གནས་པར་བཤད་དོ། ། གཉིས་པ་དེ་ལྟར་བཤད་པའི་ཚུལ་དེ་དག་ལས་བསྟན་པ་དམ་པའི་ཆོས་ལོ་སྟོང་དུ་གནས་པ་དང༌། སྟོང་དང་ཆིག་བརྒྱར་གནས་པ་དང༌།
སྟོང་དང་སུམ་བརྒྱར་གནས་པ་དང༌། སྟོང་དང་ལྔ་བརྒྱར་གནས་པ་དང༌། ཉིས་སྟོང་དུ་གནས་པ་དང༌། ཉིས་སྟོང་ལྔ་བརྒྱའི་བར་དུ་གནས་པ་སྟེ་དེ་ལས་རིང་དུ་མི་གནས་པར་གསུངས་པ་རྣམས་ནི་དྲང་དོན་དགོངས་པ་ཅན་དུ་གསལ་ཏེ། དགོངས་གཞི་ནི་འབྲས་བུའི་དུས་ཀྱི་བསྟན་པ་དང་སྒྲུབ་པའི་དུས་ཀྱི་བསྟན་པ་ཙམ་ལ་དགོངས་སོ། ། ཚེ་ལོ་བདུན་བརྒྱ་པའི་བར་དུ་གནས་པར་གསུངས་པ་ནི། དེ་བཞིན་གཤེགས་པའི་སྐུ་གདུང་དང་གླེགས་བམ་ལ་སོགས་པ་ནི་རིང་དུ་གནས་པ་ཙམ་ལ་དགོངས་སོ། ། དགོས་པ་ནི་ཉིས་སྟོང་ལྔ་བརྒྱའི་བར་ཙམ་ལས་མི་གནས་པར་བཤད་པ་ནི། གདུལ་བྱ་རྣམས་སྐྱོ་བ་བསྐྱེད་དེ་ཆོས་ལ་བསྐུལ་བའི་ཕྱིར་རོ། ། ཧ་ཅང་རིང་བར་གནས་པར་བཤད་པ་ཡང༌།
ཞུམ་པ་གཟེངས་སྟོད་དེ་བཤད་པ་དང༌། སྒྲུབ་པ་ལ་སོགས་པ་ལ་རྩོམ་པ་ཆེན་པོས་འཇུག་པའི་ཕྱིར་ཏེ། དངོས་ལ་གནོད་བྱེད་ནི། ལྷ་མོ་དྲི་མ་མེད་པའི་འོད་ལུང་བསྟན་པའི་མདོ་ལས། ང་ཡོངས་སུ་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ན་གདོང་དམར་ཅན་གྱི་ཡུལ་དུ་དམ་པའི་ཆོས་དར་བར་འགྱུར་རོ་ཞེས་སྟོན་པ་མྱ་ངན་ལས་འདས་ནས་ལོ་ཕྱེད་དང་སུམ་སྟོང་ནས་གདོང་དམར་ཅན་གྱི་ཡུལ་དུ་དམ་པའི་ཆོས་དར་བར་ལུང་བསྟན་པ་ལ་སོགས་པ་དང་འགལ་བའི་ཕྱིར་རོ། ། དེ་བས་ན་བསྟན་པ་དམ་པའི་ཆོས་ལོ་ལྔ་སྟོང་དུ་གནས་པ་གསུངས་པ་ནི་ངེས་པའི་དོན་གྱི་ཚིག་ཡིན་ནོ། ། དེ་ཡང་ཇི་ལྟར་ཞེ་ན། འདི་ལྟར་སློབ་དཔོན་དཾཥྚྲ་སེ་ནཱས་མཛད་པའི་འབུམ་ཊཱིཀ་ལེའུ་ལས། དེ་ལ་ཕྱི་མའི་དུས་ལྔ་བརྒྱ་ཐ་མ་ཞེས་བྱ་བ་ནི། དེ་བཞིན་གཤེགས་པ་མྱ་ངན་ལས་འདས་པའི་འོག་ཏུ་ལོ་ལྔ་སྟོང་གི་བར་དུ་དམ་པའི་ཆོས་གནས་པར་འགྱུར་ཏེ།
ལོ་ལྔ་སྟོང་ལ་ལོ་ལྔ་བརྒྱ་ཕྲག་བཅུ་ཡོད་དེ། དེ་ལ་ལྔ་བརྒྱ་དང་པོ་ལ་དམ་པའི་ཆོས་སྤྱོད་པ་རྣམས་ཕལ་ཆེར་དགྲ་བཅོམ་པའི་འབྲས་བུ་ཐོབ་པར་འགྱུར། ལྔ་བརྒྱ་གཉིས་པ་ལ་ཕལ་ཆེར་ཕྱིར་མི་འོང་བའི་འབྲས་བུ་ཐོབ་པར་འགྱུར། ལྔ་བརྒྱ་གསུམ་པ་ལ་ལན་ཅིག་ཕྱིར་འོང་བ་དང༌། རྒྱུན་དུ་ཞུགས་པའི་འབྲས་བུ་ཐོབ་པར་འགྱུར་བ་མང་སྟེ། ལྔ་བརྒྱ་ཕྲག་གསུམ་པོ་དེ་དག་གི་ཚེ་ནི་ཆོས་རྟོགས་ཤིང་འབྲས་བུ་ཐོབ་པ་མང་བའི་ཚིགས་ཞེས་བྱའོ། ། ལྔ་བརྒྱ་བཞི་པ་ལ་ནི་ལྷག་མཐོང་གི་ཤས་ཆེ་ཞིང་ཤེས་རབ་རྣོ་བ་མང་ངོ༌། ། ལྔ་བརྒྱ་ལྔ་པ་ལ་ཞི་གནས་ཀྱི་ཤས་ཆེ་སྟེ། ཏིང་ངེ་འཛིན་བསྒོམ་པ་མང་ངོ༌། ། ལྔ་བརྒྱ་དྲུག་པ་ལ་ནི་ཚུལ་ཁྲིམས་དང་ལྡན་པ་མང་སྟེ།
ལྔ་བརྒྱ་ཕྲག་གསུམ་པོ་དེ་དག་གི་ཚེ་ནི་ཞི་གནས་དང་ལྷག་མཐོང་བསྒོམ་ཞིང་ཚུལ་ཁྲིམས་དང་ལྡན་པ་མང་བས་སྒྲུབ་པ་དང་ལྡན་པའི་ཚིགས་ཞེས་བྱའོ། ། ལྔ་བརྒྱ་བདུན་པ་ལ་ཆོས་མངོན་པ་དར་བར་འགྱུར། ལྔ་བརྒྱ་བརྒྱད་པ་ལ་མདོ་སྡེ་དར་བར་འགྱུར། ལྔ་བརྒྱ་དགུ་པ་ལ་འདུལ་བ་དར་བར་འགྱུར་ཏེ། ལྔ་བརྒྱ་ཕྲག་གསུམ་པོ་དེ་དག་ལ་བཅོམ་ལྡན་འདས་ཀྱི་ཞལ་ནས་གསུངས་པའི་སྡེ་སྣོད་གསུམ་ལ་བརྟེན་ཅིང་ལུང་ལ་སྤྱོད་པ་མང་བས་ལུང་གི་ཚིགས་ཞེས་བྱའོ། ། ལྔ་བརྒྱ་བཅུ་པ་ལ་སྡེ་སྣོད་གསུམ་ཡང་བཙན་པར་མི་བྱེད། ཆོས་སྤྱོད་པ་རྣམས་ཀྱང་གཞུང་ལས་འབྱུང་བ་བཞིན་དུ་ལེགས་པར་ཉམས་འོག་ཏུ་མི་ཆུད་དེ། མཚན་མ་ཙམ་ཞིག་སྤྱོད་པ་མང་བས་མཚན་མ་ཙམ་གྱི་ཚིགས་ཞེས་བྱ་སྟེ། དེ་ལ་ལྔ་བརྒྱ་ཕྲག་བཅུའི་ཐ་མ་འདི་ལ་ཕྱི་མའི་དུས་ལྔ་བརྒྱ་ཐ་མ་ཞེས་བྱའོ་ཞེས་ཏེ། དེ་ལའང་འབྲས་བུ་ཐོབ་པ་མང་བའི་ཚིགས་གསུམ་དང༌།
སྒྲུབ་པ་དང་ལྡན་པའི་ཚིགས་གསུམ་དང༌། ལུང་གི་ཚིགས་གསུམ་དང༌། མཚན་མ་ཙམ་གྱི་ཚིགས་ཞེས་ཐ་སྙད་དུ་མཛད་པས་ལོ་ལྔ་སྟོང་དུ་གནས་པར་གསུངས་པ་དང༌། སློབ་དཔོན་འཇམ་དཔལ་གྲགས་པས་མཛད་པའི་ཏིང་ངེ་འཛིན་རྒྱལ་པོའི་མདོའི་འགྲེལ་པ་གྲགས་པའི་ཕྲེང་བ་ལས་ཀྱང༌། བརྒྱ་ཕྲག་ལྔ་བསྡུས་པ་ནི་ལྔ་བརྒྱ་སྟེ། དེ་བཞིན་གཤེགས་པའི་དམ་པའི་ཆོས་གནས་པའི་དུས་ལོ་ལྔ་སྟོང་གནས་སོ་ཞེས་ཟེར་རོ། ། ལོ་ལྔ་སྟོང་ལ་ལྔ་བརྒྱ་ལྔ་བརྒྱ་ཐ་དད་དུ་བྱས་པའི་དབང་དུ་བྱས་ནས་ལྔ་བརྒྱ་ཕྲག་བཅུར་འགྱུར་བས་དུས་བཅུར་འགྱུར་ཏེ། རེ་ཞིག་དང་པོར་ནི་མངོན་པར་རྟོགས་པའི་དུས་ཡིན་ནོ། ། དེ་ནས་བསྒྲུབ་པའི་དུས་སོ། ། དེ་ནས་ལུང་གི་དུས་ཞེས་བྱ་བས་དུས་གསུམ་མོ། །
དེ་ལ་མངོན་པར་རྟོགས་པའི་དུས་ཀྱང་གསུམ་དུ་འགྱུར་ཏེ། དགྲ་བཅོམ་པའི་དུས་དང༌། ཕྱིར་མི་འོང་བའི་དུས་དང༌། རྒྱུན་དུ་ཞུགས་པའི་དུས་སོ། ། བསྒྲུབ་པའི་དུས་ཀྱང་རྣམ་པ་གསུམ་དུ་འགྱུར་ཏེ། ལྷག་མཐོང་གི་དུས་དང༌། ཏིང་ངེ་འཛིན་གྱི་དུས་དང༌། ཚུལ་ཁྲིམས་ཀྱི་དུས་སོ། ། ལུང་གི་དུས་ཀྱང་གསུམ་དུ་འགྱུར་ཏེ། ཆོས་མངོན་པའི་སྡེ་སྣོད་ཀྱི་དུས་དང༌།
མདོ་སྡེའི་སྡེ་སྣོད་ཀྱི་དུས་དང༌། འདུལ་བའི་སྡེ་སྣོད་ཀྱི་དུས་སོ། ། དེ་ལྟར་དུས་དགུ་དང༌། རྟགས་ཙམ་འཛིན་པའི་དུས་དང་བཅུར་འགྱུར་རོ། ། དེ་ལ་དུས་རེ་རེ་ལ་ཡང་ལོ་ལྔ་བརྒྱ་ལྔ་བརྒྱར་འགྱུར་ཏེ། དེ་ལྟར་དུས་བཅུ་ལ་ལྔ་བརྒྱ་ཕྲག་བཅུ་ཡིན་པས་ལོ་ལྔ་སྟོང་དུ་འགྱུར་རོ། ། དེ་ལ་ལྔ་བརྒྱ་ཕྲག་དང་པོ་ལ་ནི་དགྲ་བཅོམ་པའོ། ། གཉིས་པ་ལ་ནི་ཕྱིར་མི་འོང་བའོ། ། གསུམ་པ་ལ་ནི་རྒྱུན་དུ་ཞུགས་པའོ། ། བཞི་པ་ལ་ནི་ལྷག་མཐོང་ངོ༌། །
ལྔ་པ་ལ་ནི་ཏིང་ངེ་འཛིན་ནོ། ། དྲུག་པ་ལ་ནི་ཚུལ་ཁྲིམས་སོ། ། བདུན་པ་ལ་ནི་ཆོས་མངོན་པའོ། ། བརྒྱད་པ་ལ་ནི་མདོ་སྡེའོ། ། དགུ་པ་ལ་ནི་འདུལ་བའོ། ། ལྔ་བརྒྱ་ཕྲག་བཅུ་པ་ལ་ནི་རྟགས་ཙམ་མོ། ། དེ་ལྟ་བུ་ལ་ལྔ་བརྒྱ་ཐ་མ་ཞེས་བྱའོ། ། ལྔ་བརྒྱ་ཞེས་བྱ་བ་ཁ་ཅིག་གཞན་དུ་འདོན་ཏེ། ལྔ་བརྒྱ་ཞེས་བྱ་བ་ནི་རིང་པོ་བོར་བའོ་ཞེས་ཟེར་རོ། ། གཞན་དག་ནི་འདི་སྐད་སྨྲ་སྟེ།
མི་རྣམས་ནི་ཚེ་ཚད་ལོ་བརྒྱ་ཡིན་ནོ། ། དེ་ལ་དང་པོའི་ལོ་ལྔ་བཅུ་ལ་ནི་ཁ་དོག་དང༌། གཟུགས་དང༌། སྟོབས་དང༌། ཤེས་རབ་ལ་སོགས་པ་འཕེལ་བར་འགྱུར་བ་ཡིན་ནོ། ། ཕྱེད་ཕྱི་མའི་ལྔ་བཅུ་ལ་ནི་དེ་དག་རིམ་གྱིས་འགྲིབ་པར་འགྱུར་བ་ཡིན་ནོ། ། དེ་བཞིན་དུ་འཇིག་རྟེན་ཐམས་ཅད་ཀྱི་དུས་ཀྱི་ཐ་མ་ལ་བབ་པའི་ཚེ་ཕྱེད་ཕྱི་མའི་ལྔ་བཅུའི་ཐ་མ་ལ་བབ་པ་འདྲ་བར་ཐ་མར་གྱུར་པ་དམ་པའི་ཆོས་ནུབ་པར་འགྱུར་བའི་དུས་ཀྱི་ཚེ་མངོན་པར་རྟོགས་པ་ནུབ་པར་འགྱུར་བའི་དུས་ན་མངོན་པར་རྟོགས་པ་ཡོད་པར་མི་འགྱུར་རོ། ། ལུང་གི་ཆོས་ཀྱང་འདྲི་བ་དང༌། འདྲིར་འཇུག་པ་དང༌། ཀློག་པ་དང༌།
འདོན་པ་ལ་སོགས་པ་ལ་ཉོན་མོངས་པ་དང༌། གྲོགས་ངན་པ་ལ་སོགས་པས་ཀུན་ནས་དཀྲུགས་པས་འཇིག་རྟེན་རྣམས་འཇུག་པར་མི་འགྱུར་རོ། ། དེ་ལྟ་བུར་གྱུར་པ་ནི་ནུབ་པའོ་ཞེས་མངོན་པར་རྟོགས་པའི་དུས་གསུམ་དང༌། སྒྲུབ་པའི་དུས་གསུམ་དང༌། ལུང་གི་དུས་གསུམ་དང༌། རྟགས་ཙམ་འཛིན་པའི་དུས་ཞེས་ལྔ་བརྒྱ་ཕྲག་བཅུར་གསུངས་པ་དང༌། ཡུམ་གསུམ་གྱི་རྒྱ་ཆེར་བཤད་པ་ལས་ཀྱང་དེ་དང་མཐུན་པར་བཤད་དོ། ། དེས་ན་དེ་བཞིན་གཤེགས་པའི་བསྟན་པ་ལོ་ལྔ་སྟོང་དུ་གནས་པ་ལས་ལོ་སྟོང་ཕྲག་རེ་ལ་ལྔ་བརྒྱ་ལྔ་བརྒྱའི་དབང་དུ་བྱས་ན་ལྔ་བརྒྱ་ཕྲག་བཅུར་འགྱུར་རོ། ། དེ་ལ་ལྔ་བརྒྱ་དང་པོ་དང་གཉིས་པ་དང་གསུམ་པ་རྣམས་ལ་རིམ་པ་ལྟར་དགྲ་བཅོམ་པ་དང༌། ཕྱིར་མི་འོང་བ་དང༌།
རྒྱུན་དུ་ཞུགས་པ་མང་དུ་འབྱུང་བས། དུས་དེ་དག་ལ་དགྲ་བཅོམ་པའི་དུས་དང༌། ཕྱིར་མི་འོང་བའི་དུས་དང༌། རྒྱུན་དུ་ཞུགས་པའི་དུས་ཞེས་བྱ་སྟེ་ཁོང་དུ་ཆུད་པའི་དུས་གསུམ་མོ། ། དེ་ནས་ལྔ་བརྒྱ་བཞི་པ་དང༌། ལྔ་པ་དང་དྲུག་པ་རྣམས་ལའང་རིམ་པ་བཞིན་དུ་ལྷག་མཐོང་དང༌། ཏིང་ངེ་འཛིན་དང༌། ཚུལ་ཁྲིམས་དང་ལྡན་པ་མང་དུ་འབྱུང་བས། ལྷག་མཐོང་གི་དུས་དང༌། ཏིང་ངེ་འཛིན་གྱི་དུས་དང༌།
ཚུལ་ཁྲིམས་ཀྱི་དུས་ཞེས་བྱ་སྟེ་སྒྲུབ་པའི་དུས་གསུམ་མོ། ། དེ་ནས་ལྔ་བརྒྱ་བདུན་པ་དང་བརྒྱད་པ་དང་དགུ་པ་རྣམས་ལའང་རིམ་པ་བཞིན་དུ་ཆོས་མངོན་པ་དང༌། མདོ་སྡེ་དང་འདུལ་བ་སྟོན་པ་མང་དུ་འབྱུང་བས། མངོན་པའི་དུས་དང༌། མདོ་སྡེའི་དུས་དང༌། འདུལ་བའི་དུས་ཞེས་བྱ་སྟེ་ལུང་གི་དུས་གསུམ་མོ། ། དེ་ནས་ལྔ་བརྒྱ་བཅུ་པ་ལ་ནི་རབ་ཏུ་བྱུང་བའི་རྟགས་ཙམ་ལས་ལྟ་སྤྱོད་རྣལ་མ་དང་མི་ལྡན་པ་མང་དུ་འབྱུང་བས། རྟགས་ཙམ་འཛིན་པའི་དུས་ཏེ་འདི་ལ་ལྔ་བརྒྱ་པ་ཞེས་འདོད་དེ། དེ་ལྟར་ན་བསྐལ་པ་བཟང་པོའི་རྣམ་པར་འདྲེན་པ་བཞི་པ་འདིའི་བསྟན་པ་ལོ་ལྔ་སྟོང་དུ་གནས་པ་སྒྲ་ཇི་བཞིན་པའི་དོན་དུ་གནས་པ་ནི་མཁས་པ་ཕལ་ཆེར་མི་བཞེད་པ་མེད་པའི་ཕྱིར་རོ།། །། གཉིས་པ་དེ་ལས་ཆོས་སྦྱིན་འདིའི་ཕྱི་མོ་བསྒྲུབ་པའི་དུས་བཀར་བ་ལ།
མཁས་པ་གཞན་གྱི་བཞེད་པ་ལྟར་བཀར་བ་དང༌། རང་ཉིད་འདོད་པའི་རྗེས་སུ་འབྲངས་ནས་བཀར་ཏེ་བཤད་པའོ། ། དང་པོ་ནི། དེ་ལྟར་བསྟན་པའི་གནས་ཚད་ལོ་ལྔ་སྟོང་དུ་བཤད་པ་དེ་ལས་སྔོན་དུ་ཇི་ཙམ་ཞིག་འདས་པར་གྱུར་པའི་དུས་ན། དེང་གི་བསྟན་བཅོས་འགྱུར་རོ་འཚལ་གྱི་ཆོས་སྦྱིན་གྱི་མ་མོ་འདི་བསྒྲུབས་པ་ཡིན་ཞེ་ན། བཤད་པར་བྱ་སྟེ། དེ་ལ་ཐོག་མར་གྲངས་སུ་རྩི་བར་བྱེད་པས་ལོར་འཇོག་པའི་རྒྱུ་མཚན་ཅུང་ཟད་བཤད་ན་འདི་ལྟ་སྟེ། དམ་པའི་ཆོས་འདུལ་བའི་ལུགས་ལྟར་ན། མངོན་པ་མཛོད་ལས། སྐད་ཅིག་མ་བརྒྱ་ཉི་ཤུ་ལ། །
དེ་ཡི་སྐད་ཅིག་དེ་དག་ཀྱང༌། ། དྲུག་ཅུ་ལ་ནི་ཐང་གཅིག་གོ ། ཡུད་ཙམ་ཉིན་ཞག་ཟླ་གསུམ་ནི། ། གོང་ནས་གོང་དུ་སུམ་ཅུར་འགྱུར། ། ཞག་གི་ཐུབ་དང་བཅས་པ་ཡི། ། ཟླ་བ་བཅུ་གཉིས་ལ་ལོ་གཅིག ། ཅེས་དང༌། འཇིག་རྟེན་གཞག་པ་ལས། འདི་ལྟ་སྟེ་བུད་མེད་བལ་འཁལ་པ་འབྲིང་གིས་ཧ་ཅང་ཡང་མི་རིང་ཧ་ཅང་ཡང་མི་ཐུང་བར་སྙོད་པ་དེ་ཙམ་གྱི་ཡུན་ནི་སྐད་ཅིག་གི་ཚད་ཡིན་ནོ། ། དེ་ལྟ་བུའི་སྐད་ཅིག་བརྒྱ་ཉི་ཤུ་ལ་དེའི་སྐད་ཅིག་གོ །
དེའི་སྐད་ཅིག་དེ་ལྟ་བུ་དྲུག་ཅུ་ལ་ཐང་གཅིག་གོ ། ཐང་གཅིག་དེ་ལྟ་བུ་སུམ་ཅུ་ལ་ཡུད་ཙམ་གཅིག་གོ ། ཡུད་ཙམ་དེ་ལྟ་བུ་སུམ་ཅུ་ལ་ཉིན་ཞག་གཅིག་གོ ། དེ་སུམ་ཅུ་ལ་ཟླ་བ་གཅིག་གོ ། ཟླ་བ་སུམ་ཅུ་ལ་ལོ་གཅིག་གོ་ཞེས་དང༌། གསོ་བ་རིག་པའི་རྒྱུད་བཞི་ལས། སྐད་ཅིག་ལ་སོགས་ཐང་གཅིག་ཡུད་ཙམ་ལ། ། ཉིན་ཞག་ཟླ་བ་དུས་དང་ལོར་འགྱུར་ཏེ། ། ཞེས་དང༌། ཟླ་ཟེར་ལས།
པུས་མོ་གཡས་པའི་ལྷ་ང་ནི། ། ལག་རྩེའི་བསྐོར་བའི་བར་དང་ནི། ། མིག་འབྱེད་འཛུམ་དང་མཉམ་པ་ཡི། ། ཡུན་ནི་གྲངས་ཀྱི་ཚད་དུ་བཤད། ། ཅེས་པ་ལྟར་སྐྱེས་བུ་དར་ལ་བབ་པ་ཞིག་གིས་སེ་གོལ་གཏོགས་པའི་ཡུན་ལ་བཞེད་པ་དང༌། དོན་ལ་སེམས་ཀྱི་རྣམ་པར་རྟོག་པ་སྐད་ཅིག་མ་གཅིག་ཡིན་ལ། དེ་བརྒྱ་ཉི་ཤུ་ལ་དེའི་སྐད་ཅིག་མ་དང༌། དེའི་སྐད་ཅིག་མ་སུམ་ཅུ་ལ་ཐང་གཅིག་གོ ། དེ་སུམ་ཅུ་ལ་ཡུད་ཙམ་མོ། ། དེ་སུམ་ཅུ་ལ་ཉིན་ཞག་གཅིག་གོ །
དེ་སུམ་ཅུ་ལ་ཟླ་བ་གཅིག་གོ ། དེ་གཉིས་ལ་དུས་གཅིག་གོ ། དུས་དྲུག་ལ་ལོར་བརྩི་བ་དང༌། ཡང་དེ་དབུགས་ཀྱི་སྒོ་ནས་བརྩི་བ་ནི། ཤིག་ལ་སོགས་པ་ཕྲ་མོ་དང༌། མི་དང༌། ཡི་དྭགས་ཆེན་པོ་དང༌། ལྷ་དང༌། ལྷ་མ་ཡིན་དང༌། ནུས་པའི་མིང་ཅན་འོག་མིན་པ་དང༌།
གཙོ་བོའི་མིང་ཅན་སྲིད་རྩེ་བ་རྣམས་ཏེ། འགྲོ་བ་བདུན་གྱི་དབུགས་སུམ་བརྒྱ་དྲུག་ཅུར་ཆུ་ཚོད་གཅིག་གོ ། དབུགས་ཉི་ཁྲི་ཆིག་སྟོང་དྲུག་བརྒྱ་ལ་ཞག་གཅིག་གོ ། དེ་སུམ་བརྒྱ་དྲུག་ཅུ་ནི་རང་རང་གི་ལོ་ཡིན་པས་མིའི་ཆུ་ཚོད་གཅིག་ལ་སྲོག་ཆགས་ཕྲ་མོའི་ལོ་གཅིག་སྟེ། ཉིན་ཞག་གཅིག་ལ་ལོ་དྲུག་ཅུར་ཕྱིན་པར་འགྱུར་བ་དང༌། ཡི་དྭགས་ཆེན་པོ་ནི། འཇིག་རྟེན་གདགས་པ་ལས། མི་རྣམས་ཀྱི་ཉིན་ཞག་གསུམ་ཅུ་གང་ཡིན་པ་དེ་ནི་ཡི་དྭགས་རྣམས་ཀྱི་ཉིན་ཞག་གཅིག་སྟེ་ཞེས་དང༌། མངོན་པ་མཛོད་ལས། མཆོག་རིང་བསྐལ་པའོ་ཡི་དྭགས་རྣམས། །
ཟླ་བ་ཉིན་ཞག་གི་ལྔ་བརྒྱ། ། ཞེས་དང༌། བཤེས་པའི་སྤྲིང་ཡིག་ལས། ལྔ་སྟོང་དག་དང་ཁྲིར་ཡང་འཆི་མི་འགྱུར། ། ཞེས་ཡི་དྭགས་ཆེན་པོ་རྣམས་ཀྱི་ཞག་གཅིག་ལ་ཉིན་ཞག་སུམ་ཅུར་འགྱུར་བ་ལ་སོགས་པས་འགྲོ་བ་བདུན་པོ་རང་རང་གི་ལོ་གྲངས་བགྲང་ལུགས་མི་འདྲ་བར་འགྱུར་ཞིང༌། དེ་དག་གི་ལོས་གཞལ་ན། མི་ལོ་གཅིག་ལ་ཕྲ་མོའི་ལོ་ཉིས་ཁྲི་ཆིག་སྟོང་དྲུག་བརྒྱའོ། ། ཡི་དྭགས་ཆེན་པོའི་ཞག་བཅུ་གཉིས་སོ། ། ལྷའི་ཉིན་ཞག་གཅིག་གོ ། ལྷ་མ་ཡིན་གྱི་ཆུ་ཚོད་གཅིག་གོ །
ནུས་པའི་མིང་ཅན་ནམ། འོག་མིན་པའི་དབུགས་གཅིག་གོ ། གཙོ་བོའི་མིང་ཅན་ནམ་སྲིད་པའི་རྩེ་མོ་བའི་དབུགས་ཉིས་ཁྲི་ཆིག་སྟོང་དྲུག་བརྒྱའི་ཆ་གཅིག་རྣམས་དང༌། གཟའ་བརྒྱད་པོ་རང་རང་གི་རྒྱུ་སྐར་གྱི་འཁོར་ལོ་འཁོར་བའི་ཡུན་ཚད་རང་རང་གི་ཞག་ཏུ་བྱས་པའི་ཞག་ཕྱེད་གཉིས་ལ་མི་ལོ་བརྒྱ་འབྱུང་ངོ༌། ། དེ་ཡན་མི་ལོ་ས་ཡ་གཉིས་དང་བཞི་འབུམ་ལ་སོགས་པ་གཙོ་བོའི་འཕོ་ཆེན་གཅིག་གི་ཡུན་དུ་གསུངས་པ་སོགས་མང་དུ་སྣང་བ་ལས། འདིར་མདོར་བསྡུས་སྙིང་པོ་ནི། དུས་ཀྱི་འཁོར་ལོ་ལས། རྒྱལ་པོ་ལོ་ནི་མཐའ་དག་རྗེས་སུ་ཉིན་ཞག་དུས་སྦྱོར་ཆུ་ཚོད་དག་དང་ཆུ་ཡི་སྲང་རྣམས་ཏེ། ། ཞེས་དང༌། ཕྱག་རྒྱ་ཆེན་པོ་ཐིག་ལེ་ལས།
ཐོག་མར་འབྱུང་དང་རྔུབས་པའི་གྲངས། ། ཉིས་ཁྲི་དང་ནི་ཆིག་སྟོང་དང༌། ། དེ་བཞིན་གྲངས་ནི་བརྒྱ་ཕྲག་དྲུག ། ཉིན་དང་མཚན་མོར་ངེས་པར་རྒྱུ། ། ཞེས་དང༌། རྗེ་ངོར་ཆེན་ཐམས་ཅད་མཁྱེན་པས། དེ་ལྟར་སྣ་སྒོ་གཉིས་ནས་འབྱུང་བའི་རླུང༌། ། ལྡང་འཇུག་གནས་གསུམ་བསྡོམས་པ་ཞག་རེ་ལ། ། ཉིས་ཁྲི་ཆིག་སྟོང་དྲུག་བརྒྱ་རྟག་པར་རྒྱུ། ། དེ་ལྟར་འོང་བའང་སྔ་མའི་བག་ཆགས་ནི། །
སེམས་ལ་གནས་པ་ལུས་ལ་སྨིན་པ་སྟེ། ། དེ་ཡི་དབང་གིས་ཕྱི་རོལ་དུས་སོགས་སྣང༌། ། ཞེས་སྐྱེས་བུ་ནད་མེད་ཅིག་གི་དབང་དུ་བྱས་ནས། ཉིན་ཞག་ཕྲུགས་གཅིག་ལ་སྣ་སྒོ་གཉིས་ནས་རླུང་ལྡང་འཇུག་གནས་གསུམ་བསྡོམས་པ་ཉིས་ཁྲི་ཆིག་སྟོང་དྲུག་བརྒྱ་རྒྱུ་སྟེ། དེ་ལྟར་འོང་བའི་འཐད་པའང་ཚེ་རབས་སྔ་མའི་ཕྱི་རོལ་གྱི་བག་ཆགས་སེམས་ལ་གནས་པ་ནང་དུ་ལུས་ལ་སྨིན་ཅིང༌། དེའི་དབང་གིས་ཕྱི་རོལ་གྱི་ཡུལ་རྣམས་སྣང་བར་གསུངས་སོ། ། དེས་ན་ནང་རླུང་གི་དབང་ལས་ཕྱི་རོལ་གྱི་ཆུ་སྲང་དང་ཆུ་ཚོད་ལ་སོགས་པའི་དུས་རྣམས་འབྱུང་བ་ཡིན་ཞིང༌། དེ་དག་རྟོགས་བྱེད་དུས་ཀྱི་འཁོར་ལོ་པའི་རི་མོ་བ་རྣམས་ཀྱང་རགས་པར་མི་ནད་མེད་ཀྱི་དབུགས་འབྱུང་འཇུག་གནས་གསུམ་གཅིག་ཏུ་བྱས་པ་དྲུག་ལ་སྲང་དང༌། དེ་དྲུག་ཅུ་ལ་ཆུ་ཚོད་དང༌། དེ་དྲུག་ཅུ་ལ་ཉིན་ཞག་དང༌།
ཉིན་ཞག་བཅོ་ལྔ་ལ་ཕྱོགས་དང༌། ཕྱོགས་གཉིས་ལ་ཟླ་བ་དང༌། ཟླ་བ་གཉིས་ལ་དུས་དྲུག་གི་གཅིག་དང༌། ཟླ་བ་གསུམ་ལ་དུས་བཞིའི་དུས་གཅིག་དང༌། ཟླ་བ་བཞི་ལ་དུས་གསུམ་གྱི་དུས་གཅིག་དང༌། ཟླ་བ་དྲུག་ལ་བགྲོད་པར་འཇོག་ཅིང༌། བགྲོད་པ་གཉིས་ལ་ནི་ལོ་གཅིག་ཅེས་བཤད་དོ། ། དེ་ལྟ་བུའི་ལོའི་སྐད་དོད་ལ་ལེགས་པར་སྦྱར་བའི་སྐད་དུ་ཝརྵ་ཞེས་འབྱུང་ཞིང༌། དེ་ལའང་ཡང་བགྲང་དང༌། བགྲང་བྱ་དང༌།
བགྲང་གཞི་དང༌། རང་སྐྱོབ་དང༌། འདོར་བྱེད་ཅེས་བྱ་བ་རྣམས་ནི་མིང་གི་རྣམ་གྲངས་ཏེ། འཆི་བ་མེད་པའི་སེང་གེས། ཡང་བགྲང་བགྲང་གཞི་རང་སྐྱོབ་དང༌། ། འདོར་བྱེད་ཅེས་བྱ་ལོ་ཡི་མིང༌། ། ཞེས་སོ། ། དེ་ལྟ་བུ་འཇལ་བྱེད་ལོའི་གྲངས་ཀྱི་ངེས་པས་གཏན་ལ་དབབ་པ་ལ། འཕགས་པའི་ཡུལ་གྱི་མཁས་པ་ཆེན་པོ་དཔལ་ལྡན་ཨ་ཏི་ཤའི་བཞེད་པས། བདག་ཅག་གི་སྟོན་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་འདི་ཉིད་ཞིང་འདིའི་གདུལ་བྱར་གྱུར་པ་རྣམས་དམ་པའི་ཆོས་ཀྱིས་འདུལ་བ་དུས་ལ་བབ་པར་མཁྱེན་ནས་མཆོག་གི་སྤྲུལ་པའི་སྐུར་བྱོན་པ་ན།
ཤིང་མོ་གླང་གི་ལོ་ལ་སྐུ་བལྟམས་ནས། ས་མོ་ཕག་ལ་མངོན་པར་རྫོགས་པར་སངས་རྒྱས་པ་དང༌། ཤིང་ཕོ་སྤྲེའུའི་གནམ་ལོའི་སྟོན་ཟླ་ཐ་ཆུངས་ཀྱི་ཡར་ངོའི་ཚེས་བརྒྱད་ལ་མྱ་ངན་ལས་འདས་པར་འདོད་དེ། དེ་ལྟར་ན་སྟོན་པ་མྱ་ངན་ལས་འདས་ནས་དེང་གི་དུས་ཀྱི་ཆོས་ཀྱི་སྦྱིན་པའི་མ་མོ་འདིའི་དབུ་དང་པོར་ཚུགས་པའི་བར་ལ་ལོ་གྲངས་སུམ་སྟོང་དང་བརྒྱད་བརྒྱ་སྔོན་དུ་འདས་པར་གྲུབ་བོ། ། འདི་ལ་འགོས་ལོ་གཞོན་ནུ་དཔལ་གྱིས་ལུགས་འདི་ནི་སྟོད་ལུངས་པ་ཇོ་བོ་ཚུལ་ཁྲིམས་བྱ་བའི་འདོད་པ་ཡིན་གྱི། ཇོ་བོའི་བཞེད་པ་མ་ཡིན་ནོ་ཞེས་ཀྱང་གསུངས་སོ། ། ཀསྨི་རའི་མ་ཧཱ་པཎྜི་ཏ་ཤཱཀྱ་ཤྲཱིའི་ལུགས་ལ་ནི། སྟོན་པ་འདི་ཉིད་མེ་མོ་སྦྲུལ་གྱི་ལོ་ལ་སྐུ་བལྟམས་ཤིང༌། མེ་ཕོ་བྱི་བའི་ལོར་མྱ་ངན་ལས་འདས་པར་འདོད་པ་ཡིན་ཏེ། དེ་ལྟར་ན་སྟོན་པ་མྱ་ངན་ལས་འདས་ནས་འདིའི་བར་ལ་བགྲང་གཞི་ཉིས་སྟོང་དང་ཉིས་བརྒྱ་བདུན་ཅུ་རྩ་དགུ་སྔོན་དུ་བརྒལ་བར་ཤར་རོ། །
འདི་ལ་ཆོས་རྗེ་ས་སྐྱ་པའི་ཞལ་ནས། ལུགས་དེ་ནི་རྒྱ་གར་ན་ཉན་ཐོས་སེནྡྷ་བ་རྣམས་དུས་བརྗོད་པའི་ཚེ། སྟོན་པ་འདས་ནས་ལོ་འདི་སོང་ཞེས་ནུབ་རེ་ཞིང་བརྩི་བ་ཞིག་ཡོད་པ་ལ། དེའི་ལུགས་མ་ག་དྷཱའི་བྱང་ཆུབ་ཆེན་པོའི་སྐུ་གཟུགས་དེ། སློབ་དཔོན་མཐོ་བཙུན་གྲུབ་རྗེ་དང་བདེ་བྱེད་བདག་པོས་མཛད་པར་བཞེད་ནས། ཙནྡན་གྱི་ལྡེ་གུ་སྤུངས་པ་ན་རང་བྱུང་དུ་འཁྲུངས་པའི་དུས་དེ་ནས་བཟུང་བའི་དུས་ཚིགས་འཁྲུལ་ཏེ། སྟོན་པ་འདས་ནས་ལོ་འདི་སོང་ཞེས་བརྩིས་པ་དེའི་རྗེས་སུ་འབྲངས་ནས། རྒྱ་བལ་ཁ་ཆེའི་པཎྜི་ཏ་ཕལ་ཆེར་བཞེད་ཀྱང་ཡིད་བརྟན་པར་མི་བྱའོ་ཞེས་བྱ་བ་ལ་སོགས་པ་གསུངས་སོ། ། དེང་སང་ཡོངས་སུ་གྲགས་ཆེ་བ་པདྨ་དཀར་པོའི་ཞལ་ལུང་གི་རྗེས་སུ་འབྲངས་ནས་ལེགས་པར་བཤད་པའི་བསྟན་བཅོས་ཆེན་པོ་བཻ་ཌཱུརྻ་དཀར་པོ་སྟེ། དེ་ལས་བྱུང་བའི་ལུགས་ལྟར་ན་ས་མོ་ལུག་གི་ལོའི་ཆུ་སྟོད་ཟླ་བའི་ཚེས་བཅོ་ལྔ་ལ་བདག་ཅག་གི་སྟོན་པ་འདི་ཉིད་ཡུམ་གྱི་ལྷུམས་སུ་ཞུགས་པ་ནས་དེང་གི་ཆོས་ཀྱི་སྦྱིན་པ་འདི་བརྩམས་པའི་བར་ལ་ལོ་ཉིས་སྟོང་དང་དྲུག་བརྒྱ་དགུ་བཅུ་རྩ་བརྒྱད་འདས་ཤིང༌།
དྲག་པོ་ལྕགས་སྤྲེལ་གྱི་གནམ་ལོའི་ས་ག་ཟླ་བའི་བཟང་པོ་གཉིས་པའི་ཚེས་ལ་ཟླ་སྐར་རྒྱལ་ལ་བབ་པའི་དུས་སུ་སྐུ་བལྟམས་ནས་ཟླ་བའི་ཕུང་པོ་ཉིས་སྟོང་དྲུག་བརྒྱ་དང་དགུ་བཅུ་རྩ་བདུན་སྔོན་དུ་བརྒལ་བ་དང༌། ཤིང་རྟ་ས་ག་ཟླ་བའི་ཚེས་བཅོ་ལྔ་ལ་མངོན་པར་རྫོགས་པར་སངས་རྒྱས་ནས། ལོ་དེའི་ཆུ་སྟོད་ཟླ་བའི་ཚེས་བཞི་ལ་ལྔ་སྡེར་བདེན་པ་བཞིའི་ཆོས་ཀྱི་འཁོར་ལོ་བསྐོར་ནས་ལོ་ཉིས་སྟོང་དང་དྲུག་བརྒྱ་དྲུག་ཅུ་རྩ་གསུམ་འདས་པ་དང༌། དཔའ་བོ་ལྕགས་འབྲུག་གི་ནག་པ་ཟླ་བའི་ཚེས་བཅོ་ལྔ་ལ་ལྷོ་ཕྱོགས་ཤྲཱི་དྷ་ནྱ་ཀ་ཊ་ཀར། སངས་རྒྱས་ཀུན་གྱི་གསུང་གི་གསང་བ་འཛིན་པ་པོ་ལག་ན་རྡོ་རྗེ་ཉིད་མིའི་དབང་པོའི་ཚུལ་བཟུང་བའི་ཆོས་རྒྱལ་ཟླ་བ་བཟང་པོ་ལ་སོགས་པའི་སྐལ་བར་ལྡན་པའི་གདུལ་བྱ་རྣམས་ལ། བདེན་དོན་ཡན་ལག་བཅུ་གཉིས་པ་དམ་པ་དང་པོའི་སངས་རྒྱས་ཞེས་བྱ་བའི་རྒྱུད་ཀྱི་རྒྱལ་པོ་གསུངས་ནས། ལོ་དེ་ཉིད་ཀྱི་ས་ག་ཟླ་བའི་ཚེས་བཅོ་ལྔ་ལ་མྱ་ངན་ལས་འདའ་བའི་ཚུལ་བསྟན་ནས་བགྲང་བྱ་ཉིས་སྟོང་དྲུག་བརྒྱ་དང་བཅུ་བདུན་འདས་པ་དང༌། ཤིང་སྤྲེལ་གྱི་ལོ་ལ་སངས་རྒྱས་སྣང་བ་མཐའ་ཡས་ཀྱི་གསང་བ་གསུམ་པོ་གཅིག་ཏུ་བསྡུས་པའི་རང་གཟུགས། སྙིགས་མའི་དུས་འདིར་གསང་སྔགས་རྡོ་རྗེ་ཐེག་པའི་ཉེ་ལམ་ལས། གསང་སྔགས་རྙིང་མའི་ཐེག་པ་ཟབ་མོས་འདུལ་བར་གྱུར་པའི་སྐལ་ལྡན་གྱི་གདུལ་བྱ་རྣམས་ཡང་དག་པའི་ལམ་ལ་འཁྲིད་པར་མཛད་པའི་སློབ་དཔོན་ཆེན་པོ་མཚོ་ལས་སྐྱེས་པའི་རྡོ་རྗེ་དེ་ཉིད་དྷ་ན་ཀོ་ཤའི་རྒྱ་མཚོའི་གླིང་ག་ལ་བ་ན་ངོ་མཚར་པདྨའི་གཞལ་མེད་ཁང་དམ་པའི་ནང་ན་བརྫུས་ཏེ་འཁྲུངས་ནས་ལོ་གྲངས་སྟོང་ཕྲག་གཉིས་དང་དྲུག་བརྒྱ་བཅུ་གསུམ་མོ། །
ཤིང་བྱི་ལ་མ་ཧཱ་ཙི་ནའི་ཡུལ་གྱི་སྐྱེ་འགྲོ་ཐམས་ཅད་གཙུག་ལག་རྩིས་ཀྱི་བདེན་པས་འདུལ་བར་འགྱུར་བའི་དགོངས་པ་ཉེ་བར་བཞག་སྟེ། རྒྱལ་བ་ཐམས་ཅད་སྐྱེད་པའི་ཡབ་གཅིག་ལྷག་པའི་ལྷ་མཆོག་འཇམ་དཔལ་གཞོན་ནུར་གྱུར་པ་ཉིད་གནས་རི་བོ་རྩེ་ལྔར་ཏྲྀཀྵའི་ཤིང་གི་ལྦ་བ་ལས་མཚན་དང་དཔེ་བྱད་ཀྱི་འོད་ཕུང་སྟོང་གིས་དཀྲིགས་པའི་བུས་པ་མཚར་སྡུག་གི་ཚུལ་དུ་བརྫུས་ཏེ་སྐྱེ་བའི་ཆོ་འཕྲུལ་བསྟན་ནས་ལོ་ཉིས་སྟོང་དང་ལྔ་བརྒྱ་བདུན་ཅུ་རྩ་གསུམ་སྔོན་དུ་འདས་པར་གྲུབ་བོ། ། གཞན་ཡང་དུས་ཀྱི་འཁོར་ལོའི་རྒྱུད་འགྲེལ་ལས་འབྱུང་བའི་རྩིས་ཀྱི་ལོ་དག་དང་བསྟུན་པའི་སངས་རྒྱས་བསྟན་པའི་རྩིས་ས་སྐྱ་ལོ་ཙཱ་བ་ལ་སོགས་པའི་མཁས་པ་ཆེན་པོ་རྣམས་ཀྱིས་མཛད་པ་ལས་ནི། ཐུབ་པའི་དབང་པོ་དོན་ཐམས་ཅད་གྲུབ་པ་འདི་ཉིད་ཤིང་ཕོ་བྱི་བའི་ལོ་ལ་སྐུ་བལྟམས་ནས་ཉི་ཤུ་རྩ་དགུར་ཁབ་ཏུ་བཞུགས་པ་དང༌། དཀའ་བ་སྤྱད་པ་ལ་ལོ་དྲུག་དང༌། སུམ་ཅུ་རྩ་དྲུག་པ་ས་མོ་ཕག་ལ་རྡོ་རྗེའི་གདན་དུ་མངོན་པར་བྱང་ཆུབ་པ་དང༌། བརྒྱད་ཅུ་བཞེས་པ་ཆུ་མོ་ལུག་གི་ནག་པ་ཟླ་བའི་ཉ་ལ་དཔལ་ལྡན་འབྲས་སྤུངས་ཀྱི་མཆོད་རྟེན་ཆེན་པོར་གཉིས་སུ་མེད་པའི་རྒྱུད་ཀྱི་རྒྱལ་པོ་དང་པོའི་སངས་རྒྱས་ཞེས་བྱ་བའི་རྩ་བའི་རྒྱུད་ཀྱི་བདུད་རྩི་ལེགས་པར་སྩལ་ནས། ལོ་དེའི་ས་ག་ཟླ་བའི་ཚེས་བཅོ་ལྔ་ལ་མྱ་ངན་ལས་འདས་པར་བཞེད་དེ། དེ་ལྟར་ན་སྟོན་པས་མཛད་པའི་ཐ་མ་བསྟན་ནས་འདིའི་བར་ལ་ལོ་ཉིས་སྟོང་དང་དྲུག་བརྒྱ་བཅུ་གསུམ་སྔོན་དུ་འདས་པར་གྲུབ་བོ། ། གཉིས་པ་ནི།
དཔལ་ལྡན་འཇམ་པའི་དབྱངས་ཀྱིས་རྗེས་སུ་བཟུང་ཞིང་བྱིན་གྱིས་བརླབས་པས་ཕྱི་དང་ནང་གི་ཤེས་བྱའི་གནས་ཐམས་ཅད་ལ་མི་འཇིགས་པའི་བློ་གྲོས་བརྙེས་ནས་སྨྲ་བའི་རྒྱལ་པོར་གྱུར་པ་ཆོས་ཀྱི་རྗེ་དཔལ་ལྡན་ས་སྐྱ་པས། དྲི་མ་མེད་པའི་མདོ་སྡེ་ལ་སོགས་པའི་ལུང་དོན་དང་ལེགས་པར་སྦྱར་ཏེ་ཡང་དག་པར་བཤད་པའི་ལུགས་ལ། སྟོན་པ་ཡང་དག་པར་རྫོགས་པའི་སངས་རྒྱས་ཤཱཀྱའི་རྒྱལ་པོ་འདི་ཉིད་རབ་བྱུང་མེ་ཡོས་ཀྱི་ལོ་ལ། དགའ་ལྡན་འཆི་བ་མེད་པའི་གཞལ་མེད་ཁང་ཆེན་པོ་ནས། ཛམྦུ་རྐང་འཐུང་གི་རྒྱལ་མཚན་དམ་པས་ཉེ་བར་མཚན་པའི་ཞིང་འདིའི་གདུལ་བར་བྱ་བ་རྒྱ་མཚོ་ཆེན་པོའི་རྡུལ་གྱི་གྲངས་སྙེད་རྣམས་ནི་བླ་ན་མེད་པའི་བྱང་ཆུབ་ཀྱི་ལམ་དམ་པས་འདུལ་བའི་དུས་ལ་བབ་པར་མཁྱེན་པ་ན། གཟིགས་པ་རྣམ་པ་ལྔས་གཟིགས་ཏེ། དཔལ་འབྱོར་ཕུན་སུམ་ཚོགས་པས་མངོན་པར་གཏམས་པའི་གྲོང་ཁྱེར་ཆེན་པོ་སེར་སྐྱ་ཞེས་བྱ་བར་ཤེས་རབ་ཀྱི་ཕ་རོལ་ཏུ་ཕྱིན་མའི་ངོ་བོ་སྒྱུ་འཕྲུལ་ལྷ་མོའི་ཁོངས་སུ་ལྷ་རྣམས་ཀྱིས་མངོན་པར་སྤྲུལ་པའི་གཞལ་མེད་ཁང་དམ་པ་ག་ལ་བ་དེ་ན། གླང་པོ་ཆེའི་མཆོག་ཐལ་ཀར་མཆེ་བ་དྲུག་དང་ལྡན་པའི་རྣམ་པ་ཅན་གྱི་ལྷུམས་སུ་ཞུགས་ནས། ཟླ་བ་བཅུ་རྫོགས་པ་སྟོད་འགྲེལ་གྱི་སྐད་དུ་རྣམ་བྱུང་སྟེ་དབང་ཐང་དང་བསྟུན་པའི་མིང་ས་འབྲུག་ཅེས་བྱ་བའི་ལོ་ལ་འཇིག་རྟེན་གྱི་ཁམས་ཐམས་ཅད་བཀྲ་ཤིས་པའི་ལྟས་ཀྱིས་ཡོངས་སུ་དཀྲིགས་པ་དང་བཅས་ཏེ། ལུམྦིའི་ཚལ་དུ་ཡུམ་གྱི་དཀུ་གཡོན་པ་ནས་སྒྱུ་མའི་ཚུལ་གྱིས་བལྟམས་ནས།
དེང་གི་དུས་ཀྱི་ལེགས་བྱས་པར་གྱི་སྒོ་ཆེན་རྣམ་པར་འབྱེད་པའི་འགོ་དང་པོར་ཚུགས་པའི་བར་ལ་ལོ་གྲངས་སུམ་སྟོང་དང་དགུ་བརྒྱ་བཞི་བཅུ་རྩ་དགུ་ཡོངས་སུ་འདས་པ་དང༌། དགུང་ལོ་སུམ་ཅུ་རྩ་ལྔར་སོན་པ་ཆུ་སྟག་གི་ལོའི་ས་ག་ཟླ་བའི་ཉ་གང་བ་ལ། སངས་རྒྱས་སྟོང་གིས་བྱང་ཆུབ་ཀྱི་སྙིང་པོ་མངོན་དུ་མཛད་པའི་གནས་མ་ག་དྷཱར་བྱང་ཆུབ་ལྗོན་པའི་དྲུང་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་གོ་འཕང་མངོན་དུ་མཛད་པའི་ཚུལ་བསྟན་ཏོ། ། དེ་ནས་ཀྱང་ཞག་བདུན་ཕྲག་བདུན་བརྒལ་བའི་ཆུ་སྟོད་ཟླ་བའི་ཚེས་བཞི་ལ་གཟུགས་ཁམས་ཀྱི་ཚངས་པ་ཆེན་པོ་དང༌། ལྷ་རྣམས་ཀྱི་དབང་པོ་བརྒྱ་བྱིན་གྱིས་འོངས་ཏེ་ཆོས་ཀྱི་འཁོར་ལོ་བསྐོར་བར་གསོལ་བ་བཏབ་ནས། ཝཱ་རཱ་ཎ་སཱིར་ལྔ་སྡེ་ལ་བདེན་པ་རྣམ་པ་བཞིའི་ཆོས་ཀྱི་འཁོར་ལོ་བསྐོར་བ་ནས་བརྩམས་ཏེ། འཇིག་རྟེན་གྱི་ཁམས་ན་སྔ་ན་མེད་པའི་ཆོས་ཀྱི་སྣང་བ་མཚུངས་པ་མེད་པར་བཀྱེ་བ་ལ་སོགས་པ་བགྲང་གཞི་བརྒྱད་ཅུར་སོན་པ་མེ་མོ་ཕག་གི་བར་དུ་བཞུགས་ཏེ། ལོ་དེ་ལ་གྲོང་ཁྱེར་རྩྭ་ཅན་དུ་མཛད་པའི་ཐ་མ་མྱ་ངན་ལས་འདའ་བའི་ཚུལ་བསྟན་ནས་ལོ་སུམ་སྟོང་དང་བརྒྱད་བརྒྱ་བདུན་ཅུ་ཐམ་པ་སྔོན་དུ་བརྒལ་ཏོ། ། གཞན་ཡང་འཇམ་དཔལ་རྩ་བའི་རྒྱུད་ལས། ལོ་ནི་དྲུག་བརྒྱ་དག་ཏུ་འཚོ། །
ཞེས་ལུང་བསྟན་པ་ལྟར། ས་འབྲུག་ལ་རབ་ཏུ་དགའ་བའི་ས་ལ་གནས་པའི་ཡོན་ཏན་རྒྱུད་ལ་འཁྲུངས་ནས་བཀའ་དོན་མཐའ་དག་རང་དབང་དུ་འགྲེལ་བའི་ཤིང་རྟའི་སྲོལ་འབྱེད་ཆེན་པོ་སློབ་དཔོན་འཕགས་པ་ཀླུ་སྒྲུབ་བལྟམས་ནས་བགྲང་གཞི་སྟོང་ཕྲག་གསུམ་དང་བཞི་བརྒྱ་བདུན་ཅུ་འདས་ཤིང༌། དེ་བཞིན་དུ་སྟོན་པ་མྱ་ངན་ལས་འདས་ནས་ལོ་དགུ་བརྒྱ་ལོན་པ་ན་ཐོགས་མེད་བྱོན་པར་རྒྱའི་མཁན་པོ་ཝན་བརྩེགས་ཀྱིས་མདོ་སྡེ་དགོངས་པ་ངེས་པར་འགྲེལ་བའི་འགྲེལ་པར་བསྟན་པ་བཞིན་དུ། ས་ཕོ་བྱི་བའི་ལོ་ལ་སྟོན་པའི་བསྟན་པ་གསལ་བར་བྱེད་པའི་སློབ་དཔོན་ཆེན་པོ་ཐོགས་མེད་ཞབས་འཁྲུངས་ནས་བགྲང་བྱ་སྟོང་ཕྲག་གཉིས་དང་དགུ་བརྒྱ་བདུན་བཅུའོ། ། དམར་སེར་ཞེས་པ་མེ་མོ་སྦྲུལ་གྱི་ལོ་ལ་འཕགས་པའི་ཡུལ་གྱི་མཁས་པ་དང་གྲུབ་པའི་དབང་ཕྱུག་ཆེན་པོ་མཐའ་དག་གི་གཙུག་གི་ནོར་བུ་ལྟ་བུར་གྱུར་པའི་ཤིང་རྟ་ཆེན་པོ་དཔལ་མཐུ་སྟོབས་ཀྱི་མགོན་པོ་བི་རཱུ་པ་དེ་ཉིད་སོ་མ་པཱུ་རིར་སྐུ་འཁྲུངས་ཡན་ཟླ་བའི་ཕུང་པོ་ཉིས་སྟོང་དང་བརྒྱད་བརྒྱ་རེ་གཅིག་གོ ། མདོ་ལས་དེ་བཞིན་གཤེགས་པ་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ན་བོད་ཀྱི་ཡུལ་དུ་དམ་པའི་ཆོས་དར་བར་ཐམས་ཅད་མཁྱེན་པའི་ཞལ་གྱི་པདྨ་ཁ་ཡོངས་སུ་བྱེ་བ་ལས་ལུང་བསྟན་རྐང་པ་དྲུག་པའི་གླུར་བླངས་པ་ལྟར་མེ་མོ་ཡོས་ཀྱི་ལོ་ལ་བསིལ་ལྡན་ཁ་བ་ཅན་གྱི་ཡུལ་འདིར་ལྷ་ཐོ་ཐོ་རི་གཉན་བཙན་གྱི་སྐུའི་བསོད་ནམས་གཞལ་དུ་མེད་པའི་དཔྱངས་ཐག་ལ་བརྟེན་ནས། ཕོ་བྲང་ཡུམ་བུ་གླ་སྒང་དུ་དཔང་སྐོང་ཕྱག་བརྒྱ་པ་དང་ཚིནྡྷ་མ་ཎིའི་བསྐོལ་ཕོར་ལ་སོགས་པ་བབ་སྟེ། སངས་རྒྱས་བཅོམ་ལྡན་འདས་ཀྱི་བསྟན་པ་དམ་པའི་ཆོས་ཀྱི་དབུ་བརྙེས་ནས་བགྲང་བར་བྱ་བ་ཆིག་སྟོང་དང་སུམ་བརྒྱ་བདུན་ཅུའོ། ། ལྕགས་མོ་གླང་ལ་འཇིག་རྟེན་གསུམ་གྱི་མཆོད་སྡོང་བླ་ན་མ་མཆིས་པ་འཕྲུལ་སྣང་གི་གནྡྷོ་ལ་ཆེན་པོའི་ཇོ་བོ་ཤཱཀྱ་མུ་ནི་བོད་དུ་ཕེབས་ནས་ལོ་ཆིག་སྟོང་དང་ཆིག་བརྒྱ་ལྔ་བཅུ་རྩ་དྲུག་གོ ། ས་གླང་ལ་སྙིགས་མའི་དུས་ཀྱི་སེམས་ཅན་རྣམས་ལ་རྒྱལ་བ་གཉིས་པ་ལྟ་བུའི་ཐུགས་རྗེ་རྨད་དུ་བྱུང་བ་སློབ་དཔོན་ཆེན་པོ་པདྨཱ་ཀ་ར་ཉིད།
ཁ་བ་ཅན་གྱི་ལྗོངས་འདིར་སྔ་ན་མེད་པའི་ལེགས་བྱས་ཀྱི་མཛའ་བོ་འགུགས་པ་ལ་རྣམ་པར་སྡང་བའི་ལྷ་འདྲེ་གདུག་པ་ཅན་རྣམས་ཀྱི་གཉེན་པོར་སྤྱན་དྲངས་ནས་བགྲང་བའི་གཞི་བརྒྱ་ཕྲག་དགུ་དང་བརྒྱད་ཅུ་རྩ་བརྒྱད་དོ། ། ལྕགས་སྟག་གི་ལོ་ལ་རྟེན་དང་བརྟེན་པའི་ངོ་མཚར་གཞལ་དུ་མེད་པའི་སྣང་ཞེན་བཅོམ་པའི་ལེགས་བྱས་ཀྱི་ཞིང་བླ་ན་མེད་པ། ཟན་གཡང་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་ཆེན་པོ་བཏབ་ནས་དགུ་བརྒྱ་དང་བརྒྱད་ཅུ་རྩ་བདུན་ནོ། ། ཆུ་རྟ་ལ་བདེ་ལྡན་ཞིང་གི་མགོན་པོ་སངས་རྒྱས་བཅོམ་ལྡན་འདས་འོད་མཐའ་ཡས་པའི་གསང་བ་གསུམ་གྱི་རྣམ་པར་འཕྲུལ་པའི་ཟློས་གར་ཆེན་པོས་བྱང་ཆུབ་ལམ་གྱི་རིམ་པ་མཐའ་དག་གསལ་བར་བྱེད་པའི་འཕགས་པའི་ཡུལ་གྱི་པཎྜི་ཏ་ཆེན་པོ་དཔལ་ལྡན་མར་མེ་མཛད་བཟང་པོ་ཟ་ཧོར་རྒྱལ་པོའི་སྲས་སུ་འཁྲུངས་ནས་ལོ་བདུན་བརྒྱ་དང་ལྔ་བཅུ་རྩ་ལྔ་སྔོན་དུ་འདས་སོ། ། ཆུ་མོ་གླང་ལ་ཟབ་ཡངས་དམ་པའི་ཆོས་ཀྱི་སྒྲ་དབྱངས་སྙན་དགུ་རྫོགས་པའི་གདངས་སུ་རྟག་པར་རྒྱུན་མི་ཆད་པར་འབྱུང་བའི་གནས་སུ་གྱུར་པ་འོག་མིན་སྟུག་པོ་བཀོད་པའི་ཞིང་ཁམས་གཉིས་པ་དཔལ་ལྡན་ས་སྐྱ་ཞེས་ཡོངས་སུ་གྲགས་པའི་དྲི་བསུང་རིང་དུ་འཐུལ་བའི་དགོན་པ་ཆེན་པོ་གང་དེ་བསིལ་ལྡན་ལྗོངས་ཀྱི་བསོད་ནམས་ཀྱི་ཞིང་དུ་བཏབ་ནས་བགྲང་བྱ་དྲུག་བརྒྱ་དང་དྲུག་ཅུ་རྩ་བཞི་འདས་སོ། ། ཆུ་ཕོ་སྤྲེའུའི་ལོ་ལ་དབང་པོའི་ཕྱོགས་ཀྱི་གྲུ་འཛིན་ཞིང་གི་མགོན་པོ་པུཎྜ་རཱི་ཀ་འཆང་བ་ཆེན་པོ། དང་པོར་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་ན། རང་གི་སྨོན་ལམ་གྱི་ས་བོན་ལེགས་པར་བཏབ་པ་རྗེས་སུ་དགོངས་བཞིན་དུ་སྲིད་པར་སྐྱེ་བའི་ཕྲེང་བ་བཟུང་ནས། སེམས་ཅན་གྱི་དོན་ལ་རྩེ་གཅིག་ཏུ་གཞོལ་བས་འགྲོ་བ་རྒྱ་མཚོ་བཅུ་གསུམ་རྡོ་རྗེ་འཛིན་པའི་གྲོང་དུ་འཁྲིད་པར་བྱེད་པ། རྣལ་འབྱོར་གྱི་དབང་ཕྱུག་རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོ་ཞེས་སྙན་པའི་བ་དན་སྲིད་པ་གསུམ་ན་གསལ་བ་དེ་ཉིད་ཀྱི་གཙང་ལ་སྟོད་གྲོམ་པ་ཁའུ་ཞེས་བྱ་བར་འཁྲུངས་ནས་ལོ་དྲུག་བརྒྱ་དང་བཞི་བཅུ་རྩ་བརྒྱད་བརྒལ་བའི་དུས་སོ། །
ཤིང་བྱར་བསྐལ་པ་བཟང་པོ་འདི་ལ་འབྱོན་འགྱུར་གྱི་རྒྱལ་བ་བདུན་པ་རབ་གསལ་ཉིད་ཤཱཀྱ་སེང་གེའི་ལུང་དང་རྟོགས་པའི་བསྟན་པ་རིན་པོ་ཆེའི་དཔལ་དུ་འབྱོན་པའི་པཎྜི་ཏ་ཆེན་པོ་ཤཱཀྱ་ཤྲཱི་བོད་དུ་ཕེབས་པའི་དུས་དང༌། རིག་པ་སྔགས་ཀྱི་མཐུ་གྲུབ་པའི་ངོ་མཚར་དཔག་ཏུ་མེད་པས་འགྲོ་བ་རྒྱ་མཚོ་དད་པའི་གནས་ལ་བཀོད་ནས་ཉེར་གྱི་རྒྱལ་ཁམས་སུ་ཡང་གྲགས་པའི་ཟླ་འོད་རྣམ་པར་གསལ་བ་ཀརྨ་པཀྴི་འཁྲུངས་པ། གཉིས་ཀ་ནས་ལོ་ལྔ་བརྒྱ་དང་སོ་གསུམ་འདས་སོ། ། ཆུ་སྟག་ལ་མི་ནས་མིའི་སྐྱེ་བ་ཉི་ཤུ་རྩ་ལྔ་ལ་བར་མ་ཆད་དུ་འཇམ་པའི་དབྱངས་ཀྱིས་རྗེས་སུ་བཟུང་ནས། ཕྱི་དང་ནང་གི་རིག་པའི་གཞུང་ལུགས་རྒྱ་མཚོའི་ཕ་རོལ་དུ་སོན་ཅིང༌། ཡང་དག་པར་སྨྲ་བའི་དབང་ཕྱུག་ཆེན་པོ་ཆོས་ཀྱི་རྗེ་ས་སྐྱ་པཎྜི་ཏ་ཆེན་པོ་དེ་ཉིད་འཛམ་གླིང་དམ་པའི་ཆོས་ཀྱི་སྣང་བྱེད་དུ་འཁྲུངས་ནས་དགུང་ལོ་ལྔ་བཅུ་རྩ་གཅིག་ལོན་པ་ན། འཕགས་ཡུལ་རྡོ་རྗེ་གདན་ནས་དཔག་ཚད་བཅུ་དྲུག་བགྲོད་པ་མང་ཡུལ་སྐྱིད་གྲོང་གི་འཕགས་པ་ཝ་ཏིའི་གཙུག་ལག་ཁང་དང་འདབ་འབྱོར་བའི་གནས་སུ། རྒྱ་གར་ལྷོ་ཕྱོགས་ཀྱི་ཆ་ནས་འོངས་པ་དབང་ཕྱུག་ཚངས་པའི་རྗེས་སུ་འབྲང་བའི་མུ་སྟེགས་ཀྱི་སྟོན་པ་འཕྲོག་བྱེད་དགའ་བ་ལ་སོགས་པ་རིག་པའི་གཙུག་ལག་མང་པོའི་མཐར་སོན་ནས། སངས་རྒྱས་བཅོམ་ལྡན་འདས་ཀྱི་གྲུབ་པའི་མཐའ་ཐམས་ཅད་ལ་རྣམ་པར་སྡང་ཡང༌། མཁས་པ་གཞན་གྱིས་ཕམ་པར་བྱ་བར་མ་ནུས་པའི་རྒོལ་བ་ངན་པ་དྲུག་ཡང་དག་པའི་ལུང་དང་རིགས་པས་སུན་ཕྱུང་སྟེ་རང་གི་བསྟན་པ་ལ་བཅུག་ནས།
བཅོམ་ལྡན་འདས་ཀྱི་བསྟན་པ་ལ་ངན་སྨྲས་ཀྱི་རྨ་མེད་པར་མཛད་ནས་བགྲང་བྱ་ལྔ་བརྒྱ་དང་ལྔ་སྔོན་དུ་འདས་སོ། ། ཤིང་མོ་ལུག་གི་ལོ་ལ་འཕགས་པ་མཆོག་གི་ཡོན་ཏན་གྱི་རྩལ་ཡོངས་སུ་རྫོགས་ཤིང་ཁམས་གསུམ་འགྲོ་བའི་མགོན་པོར་གྱུར་པ་བློ་གྲོས་རྒྱལ་མཚན་དཔལ་བཟང་པོ་ཞེས་པ་གང་གི་ཐུགས་རྗེ་རྣམ་པར་ཡངས་པའི་ཕྲིན་ལས་ཀྱི་གདུགས་དཀར་པོ་ཐུར་མ་བརྒྱ་པ་གཅིག་གིས་ཤར་ཕྱོགས་ཀྱི་རྒྱ་མཚོའི་མཐར་ཐུག་པ་ཡོངས་སུ་ཁྱབ་པའི་བདག་ཉིད་ཆེན་པོ་དེ། སྟག་སྡེ་རླུང་ཁུང་དུ་འཁྲུངས་ནས་དགུང་ལོ་བཅུ་དགུ་པ་ཆུ་མོ་གླང་གི་ལོ་ལ་སྟོབས་ཀྱི་འཁོར་ལོས་སྒྱུར་བ་ཤར་ཕྱོགས་གོང་མ་ཆེན་པོའི་རིགས་ཀྱི་ཅོད་པཎ་གཅིག་པུར་མངའ་གསོལ་ཏེ་གསང་ཆེན་རྡོ་རྗེ་ཐེག་པའི་ལམ་གྱི་རྩ་བ་དབང་བསྐུར་བ་ལེགས་པར་མནོས་ཤིང༌། དབང་ཡོན་དུ་བོད་ཀྱི་ཆོལ་ཁ་གསུམ་ལ་སོགས་པ་ཕུལ་ནས་བོད་ཁམས་ཡོངས་ཀྱི་བདག་པོ་དཔལ་ས་སྐྱ་པར་གྱུར་ནས་བགྲང་བྱ་བཞི་བརྒྱ་དང་གྱ་བཞི་བརྒལ་ལོ། ། ཆུ་ཕོ་སྟག་གི་ལོ་ལ་གསུང་རབ་ཀུན་གྱི་བཞེད་དོན་འདབ་མ་བརྒྱ་པའི་དགའ་ཚལ་མ་ལུས་པའི་ཁ་རྣམ་པར་འབྱེད་པའི་ལེགས་བཤད་ཉིན་མོར་བྱེད་པའི་སྣང་བ་ཆེན་པོ་འདེགས་པ་ལ་འཇིགས་མེད་སྨྲ་བའི་དབང་ཕྱུག་གྲུབ་པའི་མཁས་པ་ཆེན་པོ་བུ་སྟོན་རིན་ཆེན་གྲུབ་བལྟམས་ནས་ལོ་བཞི་བརྒྱ་དང་བཞི་བཅུ་རྩ་བདུན་སྔོན་དུ་འདས་སོ། ། མེ་མོ་བྱ་ལོར་ཟབ་མོ་སྟོང་པ་ཉིད་ཀྱི་ལྟ་བ་གཏན་ལ་འབེབས་པ་དང་ལེགས་པར་གསུངས་པ་དམ་པའི་ཆོས་འདུལ་བའི་བསྟན་པ་རིན་པོ་ཆེ་འཕེལ་བའི་ཕྱིར། རྗེ་བཙུན་འཇམ་དཔལ་གཞོན་ནུར་གྱུར་པ་ངུར་སྨྲིག་འཆང་བ་ཆེན་པོའི་གར་གྱིས་མངོན་པར་རྩེན་པ་རྗེ་བཙུན་བློ་བཟང་གྲགས་པ་དེ་ཉིད་མདོ་སྨད་བཙོང་ཁའི་ཡུལ་དུ་སྐུ་བལྟམས་ནས་ལོ་སུམ་བརྒྱ་དང་བརྒྱད་ཅུའོ། ། ཤིང་མོ་གླང་ལོར་ཛམྦུའི་གླིང་གི་ཡུལ་དང༌། ཡུལ་གྲུ་དང༌། ལྗོངས་དང༌།
གྲོང་ཁྱེར་ལ་སོགས་པ་འཛིན་མའི་དཀྱིལ་འཁོར་ཕལ་མོ་ཆེ་དག་རྫུ་འཕྲུལ་མཆོག་གི་རྐང་པའི་བགྲོད་པས་རྣམ་པར་བཅགས་ཤིང་བྱིན་གྱིས་རློབ་པ་དང༌། ཁྱད་པར་ཡུལ་ལྗོངས་འདི་ན་སངས་རྒྱས་བཅོམ་ལྡན་འདས་ཀྱི་བསྟན་པ་དམ་པའི་ཆོས་བཤད་པ་དང་སྒྲུབ་པའི་ཕྲིན་ལས་ཀྱི་རྒྱུན་བཟང་པོ་རྟག་པར་གནས་པའི་ཆོས་ཀྱི་གྲྭ་ཆེན་པོ་ལྷུན་གྲུབ་སྟེང་འདི་དང་པོར་འདེབས་པའི་ཐུགས་རྗེ་མཚུངས་པ་མེད་པ་གྲུབ་པའི་དབང་ཕྱུག་ཆེན་པོ་ཐང་སྟོང་རྒྱལ་པོ་འཁྲུངས་ནས་བགྲང་བའི་གཞི་སུམ་བརྒྱ་དང་ལྔ་བཅུ་རྩ་དགུ་སྔོན་དུ་བརྒལ་ལོ། ། ས་གླང་ལོར་རྗེ་བཙུན་བློ་བཟང་གྲགས་པས་སྟོབས་བཅུ་མངའ་བའི་བསྟན་པ་དར་བ་དང༌། འགྲོ་བའི་ལེགས་བྱས་ཀྱི་ཕུང་པོ་སྤེལ་བའི་ཆེད་དུ་སྟོན་པས་ཆོ་འཕྲུལ་བསྟན་པའི་དུས་ཆེན་ལ་ལྷ་སར་སྨོན་ལམ་གྱི་འདུ་བ་ཆེན་པོ་ཚུགས་པ་དང༌། ཆོས་འདུལ་བསླབ་པའི་གཞི་རྙོག་པ་མེད་པ་ལ་འབད་པ་ལྷུར་བྱེད་པ་འཕགས་པའི་དགེ་འདུན་གྱིས་བསྟེན་པའི་གནས་མཆོག་ཆོས་གྲྭ་ཆེན་པོ་རི་བོ་དགའ་ལྡན་གྱི་དགོན་པ་བཏབ་ནས་ལོ་སུམ་བརྒྱ་དང་ཉེར་བརྒྱད་འདས་སོ། ། རྔ་ཆེན་ཆུ་ཁྱིའི་ལོ་ལ་ཀུན་མཁྱེན་ཆོས་ཀྱི་རྒྱལ་པོ་ཀུན་དུ་དགྱེས་པར་སྐྱེད་པའི་འཆད་རྩོད་རྩོམ་པའི་ཕྲིན་ལས་རྣམ་པར་དག་པས། སྙིགས་མའི་དུས་འདིར་སངས་རྒྱས་བཅོམ་ལྡན་འདས་ཀྱི་ལུང་དང་རྟོགས་པའི་བསྟན་པ་རིན་པོ་ཆེ་ལ་རྒྱལ་བ་གཉིས་པའི་བྱ་བ་ཡང་དག་པར་བྱས་པའི་རྒྱལ་ཚབ་ཀྱི་སྐྱེས་བུ་ས་གསུམ་གྱི་ཁོངས་ན་མཚུངས་པ་མེད་པ་རྡོ་རྗེ་འཆང་ཀུན་དགའ་བཟང་པོ་ཞེས་ཡོངས་སུ་གྲགས་པ་དེ་ཉིད་དཔལ་ལྡན་ས་སྐྱར་ངོ་མཚར་བྱེ་བའི་ལྟས་ཀྱི་ཕུང་པོ་དང་ཆབ་ཅིག་ཏུ་བལྟམས་ནས། སྐུ་ལས་སྐྱེས་པའི་འོད་དང་འོད་ཟེར་གྱི་ཕྲེང་བ་མང་པོས་མུར་ཐུག་པ་མེད་པའི་འཇིག་རྟེན་གྱི་ཁམས་རྒྱས་པར་དཀྲིགས་ཏེ། འཕྲོ་འདུ་འོད་ཟེར་གྱི་ཕོ་ཉ་མང་པོས་གཞན་དོན་དང་པོར་མཛད་པ་ནས་བརྩམས་ཏེ་ལོ་གྲངས་སུམ་བརྒྱ་དང་ལྔ་བཅུ་རྩ་བཞི་ཡོངས་སུ་བརྒལ་བའི་དུས་སོ། ། ས་མོ་བྱ་ལོར་སྐྱེ་དགུ་རྒྱ་མཚོའི་ལས་ཉོན་གྱི་སྒྲིབ་པ་མ་ལུས་པ་སྦྱོང་བའི་གཉེན་པོར་གྱུར་པ།
སྡེ་སྣོད་རིན་པོ་ཆེ་རྣམ་པ་གསུམ་གྱི་བཤད་པ་དང་སྒྲུབ་པའི་བྱ་བ་གངྒཱའི་ལྷ་མོའི་རྒྱུན་དང་འདྲ་བའི་འབྱུང་གནས་སུ་གྱུར་པ། བོད་ཡུལ་དབུས་ཀྱི་རྡོ་རྗེའི་གདན་དམ་པ་ཤྲཱི་ཨེ་ཝཾ་ཆོས་ལྡན་གྱི་གནྡྷོ་ལ་ཆེན་པོ་ཁང་ཚན་གྱི་གཙུག་ལག་ཁང་དང་བཅས་པ་ལེགས་པར་བཏབ་ནས་བགྲང་བྱ་བརྒྱ་ཕྲག་གསུམ་དང་ཉག་མ་བརྒྱད་འདས་སོ། ། མེ་མོ་སྦྲུལ་གྱི་ལོར་མཁྱེན་རབ་རྫོགས་པའི་སངས་རྒྱས་ཉིད་དང་དབྱེར་མི་ཕྱེད་ཅིང༌། དེའི་བཀའ་དོན་རབ་འབྱམས་ཀྱི་བརྗོད་པར་བྱ་བ་མ་ལུས་པ་སྡེབ་ལེགས་ཚིག་གི་རྒྱུད་མངས་སྙན་དགུ་རྫོགས་པར་སྒྱུར་བའི་ལམ་ནས་འདྲེན་པ་ལ་འཇིགས་པ་མེད་པར་སྨྲ་བའི་རྒྱལ་པོ་འཇམ་པའི་དབྱངས་དཀོན་མཆོག་ལྷུན་གྲུབ་པ་དཔལ་ལྡན་ས་སྐྱར་འཁྲུངས་ནས་ལོ་ཉིས་བརྒྱ་དང་བཞི་བཅུ་སྔོན་དུ་བརྒལ་ལོ། ། ཆུ་ཁྱིར་སྙན་བརྒྱུད་བསྟན་པའི་བདུད་རྩིའི་ཆུ་ཀླུང་མཐའ་དག་མཁྱེན་རབ་རྣམ་པར་ཡངས་པའི་གསུས་བར་བཟུང་ནས། ལེགས་པར་གདམས་པའི་ཆུ་ཀླུང་གི་རྒྱུན་ཆེན་པོ་བྱེ་བ་བརྒྱ་སྟོང་འབེབས་ཤིང་གསང་ཆེན་བསྟན་པའི་སྲོག་ཟུང་འཚོ་བར་བྱེད་པ་ཚར་ཆེན་རྡོ་རྗེ་འཆང་བློ་གསལ་རྒྱ་མཚོ་འཁྲུངས་ནས་ལོ་ཉིས་བརྒྱ་དང་སུམ་ཅུ་རྩ་ལྔའོ། ། མེ་འབྲུག་གི་ལོ་ལ་ཡོངས་སུ་གྲགས་པའི་བསྟན་འཛིན་གྱི་སྐྱེས་བུ་ཆེན་པོ་རིམ་པར་བྱོན་པ་རྣམས་ཀྱིས་ཆོས་ཀྱི་འཁོར་ལོ་བསྐོར་ཞིང༌། སུམ་ལྡན་རྡོ་རྗེ་འཛིན་པའི་དགེ་སློང་གི་དགེ་འདུན་རྒྱ་མཚོའི་རྡུལ་དང་མཉམ་པས་བསྟན་པའི་བྱ་བ་དྲི་མ་མེད་པས། མི་ནུབ་ཆོས་ཀྱི་རྒྱལ་མཚན་དམ་པ་མགོན་པོ་བྱམས་པའི་བསྟན་པ་མ་ཤར་གྱི་བར་དུ་བརྟན་པར་འཛུགས་པའི་ཆོས་གྲྭ་ཆེན་པོ་སྡེ་དགེ་ལྷུན་གྲུབ་སྟེང་གི་གནྡྷོ་ལ་བསམ་འགྲུབ་མཐོང་གྲོལ་ཆེན་པོ་བཞེངས་ནས་བགྲང་བྱ་བརྒྱ་ཕྲག་གཅིག་དང་ཉེར་གཅིག་གོ ། ས་ཁྱིའི་ལོ་ལ་འཁོར་འདས་ཐམས་ཅད་གཉིས་སུ་མེད་པའི་ཡེ་ཤེས་འོད་གསལ་བདེ་བ་ཆེན་པོའི་རང་བཞིན་དུ་ཤར་བ་སྡེ་དགེ་གྲུབ་ཐོབ་ཀུན་དགའ་རྒྱ་མཚོ་དགེ་བའི་ཞིང་དུ་གཤེགས་ནས་བདུན་ཅུ་རྩ་དགུ།
མེ་མོ་ལུག་ལ་བསོད་ནམས་ཀྱི་གོམ་རླབས་ཆེན་པོས་འཛིན་མའི་དཀྱིལ་འཁོར་ཡངས་པ་ལ་མངའ་མཛད་པ་ས་སྐྱོང་བྱམས་པ་ཕུན་ཚོགས་བདེ་བར་གཤེགས་ནས་ལོ་བདུན་བཅུ་ཐམ་པ་འདས་སོ། ། ཤིང་ཡོས་ཀྱི་གནམ་ལོ་ཚེས་བར་ཕྱི་ནང་རིག་པའི་གཙུག་ལག་རྒྱ་མཚོ་འཛིན་ཅིང༌། མཚུངས་པ་མེད་པའི་སྟོབས་ཀྱི་འཁོར་ལོས་སྒྱུར་བ་ཁྲི་ཆེན་སངས་རྒྱས་བསྟན་པས་སྡེ་དགེའི་གདན་སའི་ཁྲི་བསྐྱངས་ནས་ཟླ་བའི་ཕུང་པོ་དྲུག་ཅུ་རྩ་གཉིས་སོ། ། ས་ཡོས་ཀྱི་ལོ་ལ་དེ་ཉིད་སྐུ་མཆེད་རྣམས་ཀྱི་ཐུགས་བསྐྱེད་རྨད་དུ་བྱུང་བའི་ཤིང་རྟས། ཨེ་ཝཾ་ཆོས་ལྡན་གྱི་དགོན་པ་ནས། ཕྱི་ཐ་སྙད་རིག་པའི་གཞུང་ལུགས་ཐམས་ཅད་དང་ནང་མདོ་སྔགས་བསྟན་པའི་བདག་པོ་ཆེན་པོ་འཇམ་པའི་དབྱངས་སངས་རྒྱས་ཕུན་ཚོགས་པ་བོད་ཆེན་པོའི་ཡུལ་ལྗོངས་འདིར་སྤྱན་དྲངས་ཏེ་བསྟན་པ་དམ་པའི་སྒྲོན་མ་མངོན་པར་བཏེག་ནས་ལོ་སུམ་ཅུ་རྩ་བརྒྱད་བརྒལ་ལོ། ། རྣམ་རྒྱལ་ཞེས་པ་ཆུ་མོ་སྦྲུལ་གྱི་ལོ་ལ་བསྐལ་པ་དཔག་ཏུ་མེད་པའི་ལེགས་བྱས་ཀྱི་འབྲས་བུ་མཐའ་དག་སྨིན་པས། སྟོབས་བཅུ་མངའ་བའི་བསྟན་པ་རིན་པོ་ཆེ་ལ་སྨན་པའི་བྱ་བ་ལྷག་པར་བྱས་པའི་སྡེ་དགེ་རྒྱལ་པོ་བསྟན་པ་ཚེ་རིང་དེ་ཉིད་སྡེ་བཞིས་མངོན་པར་མཐོ་བའི་གདན་སའི་ཁྲི་ལ་ཕེབས་ནས་སའི་སྟེང་ཐམས་ཅད་ཆོས་དང་མཐུན་པའི་ཕྲིན་ལས་ཀྱིས་བསྐྱངས་པའི་ཐོག་མ་ནས་ལོ་ཉི་ཤུ་རྩ་ལྔའོ། ། ས་སྐྱོང་བསོད་ནམས་ལྡན་པ་དེའི་བླའི་མཆོད་གནས་སུ་རྗེ་བཙུན་ཨེ་ཝཾ་པ་ཆེན་པོའི་བསྟན་པའི་རྒྱལ་སྲིད་མཐོན་པོ་ལ་མཁས་པའི་ཕྲིན་ལས་ཀྱི་འཁོར་ལོས་སྒྱུར་བའི་གདན་རབས་སུམ་ཅུ་པ་རྡོ་རྗེ་འཆང་བཀྲ་ཤིས་ལྷུན་གྲུབ་གྲགས་པའི་རྒྱལ་མཚན་དཔལ་བཟང་པོ་པ་མདོ་སྨད་ཀྱི་ཕྱོགས་འདིར་ས་ཕོ་སྤྲེའུའི་ལོ་ལ་སྤྱན་དྲངས་ནས་ཟླ་བའི་ཕུང་པོ་དགུ་སྔོན་དུ་སོང་ངོ༌། ། ས་མོ་བྱ་ལོར་དཔལ་ལྡན་འཇམ་པའི་རྡོ་རྗེ་གང་དེ་འོད་གསལ་འཆི་བ་མེད་པའི་རིགས་ཀྱི་སྐྱེ་བར་བཟུང་ནས་ལུས་མེད་ཐུལ་བ་མཆོག་གི་ལུང་རྟོགས་པདྨའི་དགའ་ཚལ་མཐའ་དག་ཅིག་ཅར་དུ་བཞད་པ་མིའི་ཉི་མ་ཆེན་པོ་དཔལ་ས་སྐྱ་པ་ངག་དབང་ཀུན་དགའ་བློ་གྲོས་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་ཞེས་སའི་སྟེང་ན་གྲགས་པའི་ཟླ་རིས་རྣམ་པར་གསལ་བ་འདི་ཉིད།
དེང་གི་ལྷ་དང་བཅས་པའི་སྐྱེ་དགུ་མ་ལུས་པའི་མགོན་དུ་རྒྱལ་བུ་དོན་ཐམས་ཅད་གྲུབ་པ་བཞིན་དུ་དགེ་ལེགས་ཀྱི་མཚན་མ་འབུམ་གྱི་ཚོགས་དང་ལྷན་ཅིག་ཏུ་བལྟམས་ནས་བགྲང་གཞི་བཀྲ་ཤིས་པའི་གྲངས་དང་མཉམ་པ་བརྒལ་ལོ། ། ཆུ་གླང་གི་ལོ་ལ་མི་བདག་ཆེན་པོ་ཡབ་སྲས་རྣམས་ཀྱི་ཐུགས་བསྐྱེད་ཕུལ་དུ་བྱུང་བས། བཅོམ་ལྡན་འདས་ཐུབ་པའི་དབང་པོའི་བཀའ་གངས་ཅན་གྱི་བརྡས་དྲངས་པ་མཐའ་དག་གི་ངོ་མཚར་བར་གྱི་ལེགས་བྱས་རྒྱ་ཆེན་པོ་གང་དེ་རྒྱལ་ཁབ་འདི་ཉིད་དུ་མངོན་པར་བསྒྲུབས་ནས། འཇིག་རྟེན་གྱི་ཁམས་སུ་ཆོས་ཀྱི་གཏོང་བ་མི་ཟད་པའི་སྒོ་ཐོག་མར་ཕྱེ་བ་ནས་བགྲང་གཞི་ཆུ་བོའི་གྲངས་ཀྱིས་སྔོན་དུ་འདས་སོ། ། ཤིང་སྟག་ལ་དུས་གསུམ་གཤེགས་པའི་རྒྱལ་བ་རབ་འབྱམས་ཀྱི་གསང་བ་རྣམས་གསུམ་གཅིག་ཏུ་བསྡུས་པའི་སྒྱུ་འཕྲུལ་གྱི་རྣམ་པར་རོལ་པ་ཆེན་པོས་སེམས་ཅན་གྱི་ཁམས་སུ་བླ་ན་མེད་པའི་བྱང་ཆུབ་ཀྱི་ས་བོན་རྨ་མེད་པར་འཇོག་པ་ལ་འགྲན་ཟླས་དབེན་པའི་མཁྱེན་རབ་དང་ཐུགས་རྗེ་ཆེན་པོ་དང་ནུས་པ་བསམ་གྱིས་མི་ཁྱབ་པའི་བདག་ཉིད་མཁན་ཆེན་ཐམས་ཅད་མཁྱེན་པ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་འདི་ཉིད། རྒྱལ་བ་ཀུན་དགའ་བཟང་པོའི་ཞབས་སྟེགས་མི་འཇིགས་བཞི་ལྡན་གྱི་རྟགས་སུ་སེང་གེའི་ཁྲི་མཐོ་བ་གང་ལ་ཕེབས་ནས་ཟླ་བའི་ཕུང་པོ་རྩེ་མོའི་གྲངས་དང་མཉམ་པ་སྔོན་དུ་བརྒལ་ཞིང༌། མེ་མོ་སྦྲུལ་ལོར་བོད་ཆེན་པོར་གྲགས་པའི་སའི་སྟེང་གི་དཀྱིལ་འཁོར་ཕལ་ཆེ་བ་དག དམ་པའི་ཆོས་ཚུལ་དགེ་བ་བཅུ་དང་མཐུན་པའི་ཕྲིན་ལས་དང༌། སྟོབས་ཀྱི་འཁོར་ལོས་མངའ་བསྒྱུར་བ་ལ་མི་འཇིགས་ཤིང༌། ཁྱད་པར་ཤར་ཕྱོགས་གོང་མ་ཆེན་པོའི་ལས་ལུང་གི་བཀོད་པ་བཙན་པོས་བོད་ཆེན་ལྗོངས་ཀྱི་སྐྱེ་འགྲོ་སྤྱིའི་རྗེ་བོར་མངའ་གསོལ་བའི་སྡེ་དགེ་ས་སྐྱོང་ཆེན་པོ་བསྟན་པ་ཚེ་རིང་ཞེས་གྲགས་པའི་རྔ་ཆེན་ཕྱོགས་བརྒྱར་ལྡིར་བ་དེ་ཉིད་ཀྱིས།
ཡ་རབས་ཀྱི་ངང་ཚུལ་བཟང་པོ་ནམ་ཡང་མི་གཏོང་ཞིང་བྱེ་བྲག་ཏུ་གསང་ཆེན་རྡོ་རྗེ་ཐེག་པའི་དབང་བསྐུར་གྱི་དམ་ཚིག་རྡོ་རྗེའི་རྭ་བ་གཉེན་པོ་ལས་མི་འདའ་བ་རྣམས་ཀྱི་ནང་ནས་ཆེས་མཆོག་ཏུ་གྱུར་པ་ནི། བླ་མའི་བཀའ་ལུང་གུས་པས་མཉན་པ་དང༌། མཉེན་པའི་དོན་ཚུལ་བཞིན་དུ་བསྒྲུབས་པའི་དམ་བཅའ་ལས་མི་འདའ་བ་ནི་བསྔགས་འོས་ཐམས་ཅད་ཀྱི་ནང་ནས་ཀྱང་ཆེས་མཆོག་ཏུ་གྱུར་པ་ཉིད་དུ་ལུང་དང་རིགས་པ་དང་མན་ངག་གི་གཏན་ཚིགས་མང་པོ་ཐུགས་ལ་སིམ་པར་བརྟེན། སྐབས་དེར་མཁན་ཆེན་རྡོ་རྗེ་འཆང་ཆེན་པོ་བཀྲ་ཤིས་ལྷུན་གྲུབ་གྲགས་པའི་རྒྱལ་མཚན་དཔལ་བཟང་པོ་པའི་བཀའ་ལུང་གིས་ཇི་ལྟར་བསྐུལ་བ་ཞལ་གྱིས་འཆེས་ཏེ། ཀུན་མཁྱེན་ཉི་མའི་གཉེན་གྱི་བཀའ་ལུང་སྤྱི་དང་བྱེ་བྲག་གི་ཚིག་དོན་རྣམ་པར་འགྲེལ་བའི་བསྟན་བཅོས་འགྱུར་རོ་འཚལ་གྱི་ཆོས་སྦྱིན་ཆེན་པོ་འདི་ཉིད་པར་དུ་བསྒྲུབས་པའི་འགོ་ཚུགས་ཙམ་ཞིག་མཛད་དོ། ། དེ་ནས་བརྩམས་ཏེ་ཀུན་མཁྱེན་ཆོས་ཀྱི་རྒྱལ་པོས་ལེགས་པར་གསུངས་པའི་ཆོས་ཀྱི་ཚུལ་མཐའ་དག་འཇིག་རྟེན་གྱི་ཁམས་སུ་རིང་པོར་བརྟན་པར་བྱེད་པའི་བཀའ་ཁྲིམས་དང་ཕྲིན་ལས་ཀྱི་འཁོར་ལོ་ནོར་འཛིན་མའི་དཀྱིལ་འཁོར་ཡངས་པར་འགྲོ་བ་ལ་བརྫི་བ་མེད་པའི་སྡོམ་བརྩོན་རྒྱལ་པོའི་ཚུལ་བཟུང་བའི་སྡེ་དགེ་བླ་མ་ཀུན་དགའ་ཕྲིན་ལས་རྒྱ་མཚོའི་སྡེ་ཞེས་ཡོངས་སུ་གྲགས་པ་འདི་ཉིད། དུས་དེར་གདན་སའི་ཁྲི་ལ་དངོས་སུ་ཕེབས་ཟིན་པ་མེད་ནའང་སྡོམ་བརྩོན་བླ་མ་རང་གི་བླ་ན་མེད་པའི་བྱང་ཆུབ་ཀྱི་སྤྱོད་པ་མཐར་ཕྱིན་པར་བགྱི་བ་དང༌། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་ཡང་དག་པར་རྫོགས་པའི་སངས་རྒྱས་ཐུབ་པའི་དབང་པོའི་བསྟན་པ་ཡོངས་སུ་རྫོགས་པ། ཕྱོགས་དང་ཕྱོགས་བྲལ་གྱི་ཁོ་ར་ཁོར་ཡུག་ཏུ་མ་ཁྱབ་པ་མེད་པར་བརྡལ་བར་བགྱིའོ་སྙམ་པ་རྩེ་གཅིག་པའི་སྙིང་སྟོབས་ཀྱི་རྒྱ་མཚོ་ཆེན་པོ་རྣམ་པར་རྒྱས་ཤིང༌། སྤྲོ་བ་མཆོག་གི་དབའ་རླབས་སྲིད་པའི་རྩེ་མོའི་བར་དུ་ལུད་པ་སྙམ་བགྱིད་པས་འཇིག་རྟེན་གསུམ་གྱི་མཆོད་སྡོང་བླ་ན་མེད་པར་གྱུར་པའི་རྟེན་བཞེངས་འདིའི་ཐོག་མཐའ་བར་གསུམ་དུ་འགྲུབ་པར་བྱེད་པའི་བདག་པོའི་རྐྱེན་སྦྱར་བ་འདིས་མཚོན་ཏེ།
དཔལ་སའི་དབང་ཕྱུག་སྡེ་དགེ་ས་སྐྱོང་ཞེས་མཚན་གྱི་རོལ་མོ་ཕྱོགས་མཐའ་ནས་ཕྱོགས་མཐར་ཁྱབ་ཅིང༌། རྣམ་འདྲེན་བཞི་པའི་བསྟན་པ་བླ་མ་ནས་བླ་མར་འདེགས་པའི་བྱ་བ་ཡང་དག་པར་བྱས་པའི་ཡབ་མེས་གོང་མ་རྣམས་ཀྱི་བསྟན་ཇུས་ཆེན་པོ་གང་ཞིག་དགུང་དུ་བཏེག་པ་ན། ཡངས་པའི་རྒྱལ་ཁམས་ཐམས་ཅད་དུ་ཕན་བདེའི་གྲིབ་མ་ཙནྡ་ནའི་རེག་པ་ལྟར་བསིལ་བར་འབབ་པ་འདི་ཉིད་ཀྱི་བྱ་བའི་ཁུར་ཆེན་པོ་བཞེས་པའི་ཐོག་མར་གྱུར་པའི་གསར་ཚེས་ཀྱི་གནམ་ལོ། སྟོན་པ་ཡང་དག་པར་རྫོགས་པའི་སངས་རྒྱས་ཐུབ་པའི་དབང་པོའི་ཞལ་གྱི་ལུང་དང་མངོན་པར་རྟོགས་པས་བསྡུས་པའི་བསྟན་པ་ཡིད་བཞིན་གྱི་ནོར་བུ་རིན་པོ་ཆེ། འཇིག་རྟེན་གསུམ་གྱི་ཕན་པ་དང་བདེ་ལེགས་མ་ལུས་པ་འབྱུང་བའི་སྒོ་གཅིག་པུར་གྱུར་པ་གང་ཞིག འཛམ་བུའི་གླིང་འདིར་ལོ་ལྔ་སྟོང་དུ་གནས་པར་མཁས་པ་རྣམས་ལ་རབ་ཏུ་གྲགས་ཤིང་ལུང་དོན་རྣམ་པར་དག་པས་གསུངས་པ་དེ་ལས། སྟོན་པ་ཐུབ་པའི་དབང་པོ་མེ་ཕག་གི་ལོ་ལ་མྱ་ངན་ལས་འདས་པའི་ལུགས་ཀྱི་དུས་དེ་ནས་བརྩམས།

དེང་མི་བདག་ཆེན་པོ་འདིས་ཐུགས་བསྐྱེད་དང་སྙིང་སྟོབས་རྨད་དུ་བྱུང་བའི་མཐུ་ཆེན་པོས་མངོན་པར་བསྒྲུབས་པའི་ལེགས་བྱས་ཀྱི་ཕུང་པོ། རྟག་ཏུ་ཆོས་ཀྱི་སྦྱིན་པ་རྒྱུན་མི་ཆད་པར་བྱེད་པའི་འཕྲུལ་གྱི་མ་མོ་འདིའི་འགོ་བརྩམས་པ་ཡན་ཆད་དུ་འབྲས་བུའི་དུས་གསུམ་དང༌། སྒྲུབ་པའི་དུས་གསུམ་སྟེ་སུམ་སྟོང་དང༌། ལུང་གི་དུས་གསུམ་ལས་མངོན་པའི་དུས་ཀྱི་ལྔ་བརྒྱ་ཕྲག་གཅིག་འདས་ནས། མདོ་སྡེའི་དུས་ཀྱི་ལྔ་བརྒྱ་ཕྲག་གཅིག་ལས་ཀྱང་སུམ་བརྒྱ་བདུན་བཅུ་ཐམ་པ་སྟེ། ཐམས་ཅད་བསྡོམས་པ་ལ་ནི་སུམ་སྟོང་དང་བརྒྱད་བརྒྱ་བདུན་ཅུ་ཐམ་པ་སྔོན་དུ་འདས་སོ། ། དེའི་ལྷག་མར་གྱུར་པ་ནི་བརྒྱ་ཕྲག་གཅིག་དང་སུམ་ཅུ་ཐམ་པ་དང༌། འདུལ་བའི་དུས་ཀྱི་ལྔ་བརྒྱ་ཕྲག་གཅིག་དང༌། རྟགས་ཙམ་འཛིན་པའི་དུས་ཀྱི་ལྔ་བརྒྱ་ཕྲག་གཅིག་སྟེ། མ་འོངས་པ་ན་བསྟན་པ་རྣལ་མའི་ལྷག་མ་དྲུག་བརྒྱ་དང་སུམ་ཅུ་ཡོད་པ་དང༌། རྟགས་ཙམ་འཛིན་པ་ལྔ་བརྒྱ་ཕྲག་གཅིག་དང་བཅས་ན་སྟོང་ཕྲག་གཅིག་དང་ཆིག་བརྒྱ་སུམ་ཅུ་ཐམ་པ་མཆིས་སོ། །
དེ་ལྟར་སྔོན་དུ་འདས་པའི་ཕྱི་མ་གསར་ཚེས་ཀྱི་གནམ་ལོ་དེ་ལ། དུས་འཁོར་བའི་རབ་བྱུང་བཅུ་གཉིས་པའི་ནང་གསེས་ཀྱི་འབོད་ཕྱོགས། འཕགས་པའི་ཡུལ་གྱི་སྐད་རིགས་རྣམ་པ་བཞི་ལས་སཾ་སྐྲྀ་ཏའི་སྐད་དུ་སིངྒ་ལ་སྟེ། སྟོད་འགྲེལ་ལས་འབྱུང་བའི་བོད་སྐད་དུ་བསྒྱུར་བ་དམར་སེར་ཅན་དུ་གྲགས་པ། གཙུག་ལག་སྤོར་ཐང་གི་ལུགས་དང་མཐུན་པར་ཤར་ཕྱོགས་མ་ཧཱ་ཙི་ནའི་ཡུལ་དུ་ཏིང་ཟིར་འབོད་པ་གང་ཡིན་པ་སྟེ། དེའི་སྲོག་ནི་འོད་ཀྱི་ནོར་ཅན་རབ་ཏུ་འབར་བའི་དྲོད་ཀྱིས་འཚོ་བར་བྱེད་ཅིང༌། ལུས་ཀྱི་ཁམས་ནི་འོད་སྲུངས་བྱིན་གྱི་རང་བཞིན་དུ་བརྟན་པར་བྱས་པ། དབང་ཐང་ནི་པདྨ་རཱ་གའི་ཚོན་གྱིས་བཙོས་པའི་བགོ་བ་སྟུག་པོས་ལེགས་པར་བཀླུབས་པ། ཀླུང་ནི་ཨིནྡྲ་ནཱི་ལའི་ཁ་དགོ་ཅན་གྱི་ཆུ་དར་དྲི་མ་མེད་པའི་སྐ་རགས་ཀྱིས་མཛེས་པར་བྱས་པ། ཕོ་བྲང་གླིང་དགུ་པའི་དབུས་སུ་ཀླུང་གི་ཁ་དོག་དང་མཐུན་པའི་མེ་ལོང་གནས་པས་འབྱུང་བ་ཆེན་པོ་སུམ་ལྡན་དུ་གྱུར་པ།
སྲོག་དང་དབང་ཐང་ཐ་དད་པར་མ་གྱུར་པའི་ཁ་ཡན་གྱི་ལོ་དང༌། ལྷའི་བླ་མའི་ཀླུང་དང་ལྡན་པ་སྟེ། གང་ལ་དབང་ཐང་དང་བསྟུན་པའི་མིང་གི་བྱེ་བྲག་ལ་ནི་མེ་མོ་སྦྲུལ་ཞེས་འབོད་པའི་གནམ་ལོ་གང་ཡིན་པ་དེ་ཉིད་དོ། ། དེ་ལའང་ཉིན་མོར་བྱེད་པ་ལྷོ་དང་བྱང་དུ་བགྲོད་པ་གཉིས་ལས་ནི་གནོད་སྦྱིན་གྱི་བདག་པོས་ལེགས་པར་བསྲུངས་པའི་ཕྱོགས་ག་ལ་བ་དེ་ན་མངོན་པར་རྒྱུ་བས་དཀར་པོའི་ཕྱོགས་ཀྱི་བྱ་བ་ཐམས་ཅད་ལ་དགེ་བར་སྟེར་བ། ཞག་གི་ཕུང་པོ་བཅུ་གཉིས་ལས་ནི་ཛྱེ་ཏྭཱ་སྟེ་སྣྲོན་གྱིས་ཡོངས་སུ་ཉ་བའི་ཟླ་བའོ། ། དུས་བཞི་ལས་ནི་གཉིས་སུ་མེད་པའི་དུས་ཀྱི་འཁོར་ལོའི་ལུགས་ལ་དབྱར་འབྲིང་པོ་ཉིན་མོར་བྱེད་པ་རགས་པར་ཡར་ངོ་སྔོན་དུ་འགྲོ་བ་འཁྲིག་པའི་ཁྱིམ། ཞིབ་པར་ཁྱུ་མཆོག་གི་ཁྱིམ་དུ་སྤྱོད་པའི་དུས་སོ། ། གསོ་བ་རིག་པ་དང་ཧོར་ལུགས་རྗེས་སུ་མཐུན་པའི་ཞག་གི་ཕུང་པོ་ལྔ་པར་འདོད་ཅིང༌། གཙུག་ལག་སྤོར་ཐང་གི་ལུགས་ཀྱི་སྟོན་རྭ་བ། ཕུག་ཁྱུང་མཁས་པ་དེའི་རྗེས་སུ་འབྲང་བ་དང་བཅས་པའི་ནག་རྩིས་རྣམ་པར་དག་པའི་ལུགས་ལ་ཤིང་སྤྲེལ་ཆེ་བ།
ཧོར་ལུགས་ལ་སོགས་པའི་ནག་རྩིས་པ་ཕལ་ཆེ་བས་ཆུ་རྟར་བཞེད་པའི་ཟླ་བ་སྟེ། དེ་ལ་ཡང་ཕྱོགས་ནི་རྣམ་པ་གཉིས་སུ་མཆིས་པ་ལས་དཀར་པོའི་ཕྱོགས་ཀྱི་རྫོགས་པ་གསུམ་པ་ལ་བབ་པ། དུས་འཁོར་བའི་ལུགས་ཀྱི་ཚེས་ལ་འཆར་བའི་དབྱངས་ཀྱི་ཡི་གེ་ནི་ལའོ། ། གསལ་བྱེད་ཀྱི་ཡི་གེ་རགས་པ་ནི་ཊ་ལའོ། ། འབྱུང་བ་ནི་སའི་ཁམས་སོ། ། འདོད་པའི་ཡོན་ཏན་ནི་དྲི་ཉིད་དོ། ། བཅོམ་ལྡན་འདས་ཐལ་བའི་དབང་པོའི་ལུགས་ཀྱི་དབྱངས་ཀྱི་ཡི་གེ་ནི་ཨོའོ། ། གསལ་བྱེད་ཀྱི་ཡི་གེ་ནི་ཧའོ། ། འབྱུང་བ་ནི་ཀུན་ལ་ཁྱབ་པ་ནམ་མཁའི་རང་བཞིན་ནོ། ། འདོད་པའི་ཡོན་ཏན་གྱི་ཡུལ་ནི་སྒྲ་ཉིད་དོ། །
གཉིས་ཀ་མཐུན་པའི་དར་གུད་ནི་སྨིན་པའོ། ། ཉི་མ་ནི་ཤིང་གི་ཁམས་དང་ལྡན་པའི་སྒྲ་བརྒྱ་པ་ཉིད་དོ། ། སྤར་ཁ་དང་སྨེ་བ་དག་ནི་དྭ་དང་ཡབ་ལྷ་གདལ་དྲུག་གོ ། རེས་གཟའ་ནི་མཛའ་ལྷའི་གྲོགས་པོ་སྟེ། དེའང་རགས་པར་གུད་པ་དང་ཞིབ་པར་སྤྱི་ལུགས་ཀྱི་གྱོད་པ་སྟེ། དེ་ཉིད་རྣམ་པར་དག་པ་གྲུབ་པའི་རྩིས་ཀྱི་ལུགས་ལ་རྒྱུ་སྐར་གྱི་ལྷ་མོ་ཨ་ནུ་རཱ་དྷའི་དགའ་སྟོན་ལ་བསུ་ཞིང༌། ཆུ་ཚོད་ཕྱོགས་ཀྱི་གྲངས་དང་མཉམ་པའི་ཡུན་ལ་འཆི་བ་མེད་པར་འགྲུབ་པའི་སྦྱོར་བས་རྣམ་པར་རྩེ་བའོ། ། དགེ་ལེགས་སྒྲུབ་པ་ལ་དགེ་བ་ཤས་ཆེ་བ་འཕེལ་བའི་ཉི་མ་ཡོད་པ། གཟའ་དང་སྐར་མའི་སྦྱོར་འཕྲོད་ཉི་ཤུ་རྩ་བརྒྱད་མཆིས་པ་ལས་གཞོན་གྱི་འཕྲོད་དང༌། ཁམས་ཀྱི་སྦྱོར་བ་རྣམ་པ་བཅུ་ལས་ལང་ཚོའི་སྦྱོར་བ་དང་ལྡན་པའོ། །
ཟླ་སྐར་གྱི་ལོངས་སྤྱོད་དེ་ལས་ཡོངས་སུ་བརྒལ་བ་ན། བསྡུས་པའི་རྒྱུད་ཀྱི་རྗེས་སུ་འབྲང་བ་བྱེད་རྩིས་དང་གཉིས་ཀ་མཐུན་པར་སྣྲོན་གྱི་དགའ་མ་དང་རེས་གཟའ་ལྷག་པ་ལྷན་ཅིག་ཏུ་ཚོགས་ནས་བཀྲ་ཤིས་ཉི་མའི་དགའ་སྟོན་བཟང་པོ་ལ་ཅི་དགར་ལོངས་སུ་སྤྱོད་པའོ། ། རྣམ་པ་གཅིག་ཏུ་ན་བྱ་རོག་གི་འཕྲོད་དང་ཁམས་ཀྱི་སྦྱོར་བ་ནི་ལང་ཚོ་དང༌། བྱེད་པ་བཅུ་གཅིག་ལས་ནི་སྔ་ཆར་བིཥྚི་དང༌། ཕྱི་ཆར་ས་བོན་གདབ་པའོ། ། རྟེན་ཅིང་འབྲེལ་བར་འབྱུང་བ་རྣམ་པ་བཅུ་གཉིས་ལས་ནི་སྐྱེ་མཆེད་ཉིད་དོ། ། གཞན་ཡང་དུས་ཚོད་སའི་ཁམས་ལས་གྲུབ་པའི་འབྲུག་གིས་རྣམ་པར་རྩེ་བ་ལ་སོགས་པ་དགེ་ལེགས་འཛོམ་པའི་དུས་ཕུན་སུམ་ཚོགས་པ་སྟེ། འདི་དག་ནི་ཀུན་མཁྱེན་ཉི་མའི་གཉེན་གྱི་བཀའ་ལུང་རྣམ་པར་འགྲེལ་བའི་བསྟན་བཅོས་ཇི་སྙེད་པ་རྣམས་ཆོས་ཀྱི་སྦྱིན་པར་སྤེལ་བའི་མ་མོ་འདི་དག་ནམ་ཞིག་འགོ་བརྩམ་པའི་དུས་ཕུན་སུམ་ཚོགས་པ་ཉིད་དོ། ། གསུམ་པ་པར་དུ་ཇི་ལྟར་སྒྲུབ་པའི་ཚུལ་ལ། འགོ་འཛིན་བཀོད་པའི་ཉེར་བསྡོགས་དང༌།
བྱ་བ་ལས་ཀྱི་འཁོར་ལོ་གཉིས་ལས། དང་པོ་ནི། བྱང་ཆུབ་སེམས་དཔའི་སྤྱོད་པར་འཇུག་པ་ལས། གཞན་ལ་གཞན་བསྐུལ་འདེབས་མཁས་ཤིང༌། ། མ་བཅོལ་ཕན་པར་བྱེད་པའི་ངག ། གུས་པས་སྤྱི་བོར་བླང་བགྱིས་ཏེ། ། རྟག་ཏུ་ཀུན་གྱི་སྒྲོན་མེར་གྱུར། ། ཞེས་པ་ལྟར་བརྩམ་པར་བྱ་བ་གང་ཡིན་པ་དེ་ལས་ཉོག་ཏུ་མི་འགྲོ་བ་དང༌། བྱས་པའི་རྗེས་སུ་སྒྲོས་གཙང་བ་ལ་སོགས་པ་འགོ་འཛིན་གྱི་བཀོད་པའི་ཉེར་བསྡོགས་ཁོ་ན་ལ་རག་ལས་པས། དེའང་གཟའ་སྐར་དང་དུས་ཚེས་ཕུན་སུམ་ཚོགས་པའི་ཉིན་དེ་ལ།
དཔལ་མིའི་དབང་ཕྱུག་ཆོས་རྒྱལ་ཆེན་པོ་ཡབ་སྲས་རྣམས་གདན་འཛོམ་པར་བཞུགས་པའི་དགོངས་པ་གཅིག་པས། བཀའ་ལུང་གི་བཀོད་པ་གཉེན་པོ་ཛམྦུ་ཆུ་བོའི་གསེར་གྱི་ཅོད་པཎ་དང་འདྲ་བར་རབ་ཏུ་ལྕི་ཞིང་གཟི་བརྗིད་ཆེ་བ་དག་གི་བཀོད་པ་འདི་ལྟར་སྩལ་ཏེ། དེ་ཡང་སྤྱིར་ཚུལ་འདི་དག་སྒྲུབ་པ་ལ་གཏོང་བ་མི་ཟད་ནམ་མཁའ་མཛོད་ཀྱི་སྒོ་མང་པོ་འབྱེད་པ་དང་བསྡམས་པ་གཉིས་ཀ་ལ་གཞན་དྲིང་མི་འཇོག་ཅིང༌། བླང་དོར་གྱི་གནས་རྣམས་ཡང་དག་པར་འདོམས་པ་ལ་རྣམ་གསལ་རིག་པའི་འཕྲུལ་སྒོ་ཅི་ཡང་འབྱེད་པར་ནུས་པའི་བཀའ་ལུང་གི་འཁོར་ལོས་སྒྱུར་བའི་འཕྲུལ་བློན་ཆེན་པོ་ལྷ་བུ་ཚེ་རིང་ཉིད་གཙོ་བོར་བཞུགས་སུ་གསོལ་ནས། བྱེ་བྲག་ཏུ་དངོས་རྫས་ཀྱི་གཏོང་སྒོ་དང་ཚག་བསྡུ་ཐམས་ཅད་ཀྱི་ལས་འགན་རི་བོའི་ལྗིད་ཆེན་པོ་སྙིང་སྟོབས་ཀྱི་ཕྲག་པར་འདེགས་པ་དང༌། ལས་བྱེད་པ་རྣམས་ཀྱི་བགྱི་བ་དང་བགྱི་བ་མ་ཡིན་པའི་ལེགས་ཉེས་ཚུལ་བཞིན་དུ་སྟོན་པའི་འགོ་གཉེར་གྱི་གཙོ་བོར་གྱུར་པའི་སྐུ་ཚབ་པ་ནི་སྐུ་དོན་གཞན་དུ་བགྲོད་དགོས་པ་དང་སྙུན་གྱིས་ཟིན་པ་ལ་སོགས་པས་ཐོག་མཐའ་བར་གསུམ་དུ་བསྐོས་ཏེ། དེའང་འདི་ལྟ་སྟེ། ཐོག་མར་ཆོས་དང་སྲིད་པའི་གཙུག་ལག་གི་ཤེས་བྱ་མང་པོའི་གོ་འབྱེད་པའི་མཁྱེན་དཔྱོད་ནམ་མཁའི་ངོས་ལྟར་ཡངས་ཤིང་དད་དང་གཏོང་བའི་ནོར་དང་ལྡན་པའི་འཕྲུལ་གྱི་བློན་ཆེན་ཕྱག་མཛོད་གུ་རུ་བཀྲ་ཤིས་སོ། ། བར་དུ་ཡི་གེ་འདྲི་ཀློག་དང་ཚེའི་རིག་བྱེད་དང་རྩིས་ཀྱི་རིག་པ་ལ་སྦྱངས་པ་མི་དམན་ཞིང༌། ཕྱི་ཐག་རིང་དུ་ལྟ་བའི་བློ་གྲོས་ཀྱི་མིག་དཀྱུས་ཐུང་ངུར་མ་གྱུར་པའི་གཉེར་པ་ཨ་ཟློས་སོ། །
དེའི་རྗེས་སུ་སྡོམ་པ་གསུམ་གྱི་བསླབ་པའི་གནས་ལ་རྟུན་པ་ལྷུར་བྱེད་ཅིང༌། བྱ་བ་ཐམས་ཅད་དཀོན་མཆོག་རིན་པོ་ཆེ་བདེན་དཔང་དུ་བཞུགས་པའི་དྲན་ཤེས་དང་མ་བྲལ་བའི་སྤྱོད་པས་དོན་ཐམས་ཅད་མི་འགྲུབ་པ་མེད་ལ། གཅིག་ཏུ་ཡིག་རྩིས་ཀྱི་རིག་པ་ལ་མཁས་པ་དགེ་སློང་ཚུལ་ཁྲིམས་རབ་བརྟན་ཏེ་དེ་རྣམས་རིམ་པ་ལྟར་བསྐོ་བར་མཛད་དོ། ། ཇི་ལྟར་བསྐོས་པ་དེ་དག་གཙོ་བོར་བཞུགས་པའི་ཕྱི་དང་ནང་གི་བྱ་བ་ཆེ་ཕྲ་ཐམས་ཅད་ཀྱི་ཁུར་ལེན་བྱེད་པའི་གྲོགས་ལྡན་པ་ནི། བགྱི་བ་གང་དང་གང་ཡིན་པ་ཐམས་ཅད་ལས་འབྲས་སྟོན་པའི་མདོ་སྡེའི་རྗེས་སུ་སྒྲུབ་ཅིང༌། ངོ་ཚ་ཤེས་པ་ལ་སོགས་པ་ཡ་རབས་ཀྱི་ངང་ཚུལ་ལ་གནས་པའི་པར་དཔོན་དགེ་སློང་རིན་ཆེན་བཀྲ་ཤིས་དང༌། བློ་གྲོས་བརྟན་པ་དང༌། དཔལ་ལྡན་རྒྱལ་མཚན་དང༌། ངག་དབང་རིན་ཆེན་ཏེ་ཆོས་གྲོགས་བཞི་དང༌། པར་གྱི་བཀྲམ་བསྡུ་དང་བརྐོས་པ་མཁས་དམན་གྱི་ཁྱད་པར་དཔྱོད་པ་ལ་བློ་གྲོས་རྣམ་པར་གསལ་བ་གཟུངས་སྐྱབས་རྣམས་སོ། །
ཞུས་དག་གི་དཔང་པོ་དང་ཡི་གེ་མཁན་ལ་སོགས་པའི་ལས་བྱེད་རྣམས་ཀྱི་ཁ་ཏ་བ་ནི། སྙོམ་ལས་དང་རྨོངས་པ་ཆེན་པོའི་མཐར་ཐུག་པའི་རྣམ་པར་ཐར་པ་འདི་ནི་ཀུན་གྱིས་མངོན་དུ་གྱུར་ཀྱང༌། རིག་པའི་གནས་ལ་སྦྱངས་པའི་བག་ཆགས་ཅུང་ཟད་བཞག་པ་རྒྱུ་མཚན་དུ་བྱས་ནས། ལྡན་ཕྲུག་བདག་ལ་དགོས་ཚུལ་གྱི་བཀའ་ལུང་རབ་ཏུ་ལྕི་བ་སྤྱི་བོའི་རྒྱན་དུ་བཅིང་བའི་སྒོ་ནས་ལས་བྱེད་རྣམས་ཀྱི་བཀོད་པ་ལེགས་པར་སྩལ་ཏོ། ། ཇི་ལྟར་སྩལ་བའི་བཀའ་དོན་ཐམས་ཅད་ཚུལ་བཞིན་བསྒྲུབས་པའི་ནུས་པ་རང་རང་ལ་བྱུང་ན་བྱང་ཆུབ་ཀྱི་སྤྱོད་པ་ལ་ཞུགས་པའི་མིའི་བདག་པོའི་བཞེད་པ་བསྒྲུབས་པའི་ལས་བྱས་པ་ཞེས་བྱ་བའི་གྲངས་སུ་འགྲོ་བ་དང༌། མིའི་བདག་པོས་སངས་རྒྱས་བཅོམ་ལྡན་འདས་ཀྱི་བསྟན་པ་ཡུན་དུ་གནས་པའི་བྱ་བ་བྱེད་པ་ལ་རང་ཡང་ལས་བཟང་གི་འབྲེལ་པ་བཞག་པའི་སྐལ་བ་ཅན་དུ་འགྱུར་བ་དང༌། མིའི་བདག་པོས་དགེ་བ་རྒྱ་མཚོ་ལྟ་བུ་བསགས་པའི་ནང་དུ་རང་གི་ལས་བཟང་ཆུའི་ཐིགས་པ་ཙམ་གྱི་རྒྱུན་ཡང་གནས་པར་འགྱུར་བ་དང༌། དེང་སངས་རྒྱས་བཅོམ་ལྡན་འདས་ཀྱི་བསྟན་པ་དམ་པའི་ཆོས་དང་མཇལ་ནས་དེ་ལ་ཕན་པའི་བྱ་བ་བྱས་པ་དམ་པ་དམ་པ་ཞེས་བྱ་བའི་གྲངས་སུ་འགྲོ་བ་ལ་སོགས་པས་ཚུལ་འདི་ལ་ཟླ་བ་མཐོང་བའི་ཆུ་གཏེར་བཞིན་དུ་སྤྲོ་བ་མཆོག་གིས་འཇུག་པར་མི་བྱེད་པ་ནི་སེམས་དང་ལྡན་པ་སུ་ཞིག དེ་ལྟ་ནའང་ཁོ་བོ་ཅག་གི་ཡིད་ལ་འདི་ལྟར་རྟོག་པ་ལ་ཞུགས་ཏེ། མ་ལ་ཕ་རོལ་གཟིགས་པ་ཆེན་པོ་རྣམས་ཀྱི་གསུང་རབ་ཟབ་ཅིང་བརླིང་བ་དག་གི་ཚིག་དང་དོན་གྱི་ཆ་ལ་ཁོ་བོ་ཅག་ལྟ་བུ་ཤེས་རྒྱུད་ཀྱི་སྒྲིབ་པ་སྟུག་པོའི་ཆ་བྲི་བ་ཙམ་ཡང་མ་གྱུར་པ་ཞིག་གིས།
དག་པ་དང་མ་དག་པར་དཔྱོད་པའི་སྤོབས་པ་ནི་ནམ་མཁའི་མེ་ཏོག་གམ་དབང་པོའི་གཞུའི་སྙིང་པོ་ལྟ་བུའོ། ། གལ་ཏེ་གོ་རྟོགས་རང་དགའ་མའི་ཉག་ཕྲན་འཁྱལ་པ་རེ་འཕངས་ཀྱང་གསུང་རབ་ཟབ་མོའི་གནད་ལ་འབིགས་པའི་ཉེན་པ་འབྱུང་སྲིད་དམ་སྙམ་པ་ལ་སོགས་པ་དོགས་པ་ཆེ་བ་དང༌། དེར་མ་ཟད་བཀའ་ལུང་གི་བཀོད་པ་ཇི་ལྟ་བ་བཞིན་དུ་བྱ་བའི་ཁུར་ཆེན་པོ་འདི་དག་ཡང་དག་པར་འགྲུབ་བམ་འོན་ཏེ་མི་འགྲུབ་སྙམ་པའི་ཐེ་ཚོམ་གྱི་ཁྱོག་ལ་རིང་ཞིག་མཆོང་བར་གྱུར་ཏོ། ། དེ་ལྟ་ནའང་མཁན་ཆེན་བསྟན་པའི་བདག་པོ་དེ་ཉིད་དང༌། ས་སྐྱོང་བསྟན་པའི་སྦྱིན་བདག་སྟེ་མཆོད་ཡོན་ཆེན་པོ་ཉི་ཟླ་ཟུང་དུ་འབྲེལ་པ་ལྟ་བུའི་བཀའ་ནན་བཟླས་ཏེ་ཕེབས་སོ། ། ཇི་ལྟར་ཕེབས་པའི་བཀའི་རྭ་བ་དེ་ཉིད་ལས་རྣམ་པར་བརྒལ་བའི་རིག་པ་ཡང་དག་པ་ཞིག་ཀྱང་མ་རྙེད་པར་དེ་ལྟར་བགྱིད་པར་ཁས་འཆེས་ནས་བསྡད་པ་དེ་ལྟར་ལགས་སོ། ། དེ་ལྟར་བྱ་བ་ལས་ཀྱི་འཁོར་ལོའི་ཉེར་བསྡོགས་ཀྱི་བཀོད་པ་ཇི་ལྟར་ཕེབས་པའི་ཉི་མ་དེ་ཉིད་ནས་འདྲི་འདོན་གྱི་འགོ་བརྩམས་ཏེ། དེའང་དགོངས་འགྲེལ་རིན་པོ་ཆེ་འདི་དག་གི་བཞུགས་ཚུལ་ལ་ལྟོས་ནས་མཆོག་དམན་གྱི་རིམ་པས་བཞུགས་པས། ཐོག་མར་རྒྱུད་ཀྱི་འགྲེས་པ་ནས་འདྲི་བར་འོས་ནའང༌། དེ་ཉིད་ཤིན་ཏུ་བཀའ་གཉེན་ཅིང་མཁའ་འགྲོའི་འཁུ་ལྡོག་ཆེ་བར་སེམས་ཤིང༌།
སྔོན་དུ་བར་ཆད་ཆུང་བའི་ཐབས་སུ་མཚན་ཉིད་ཐེག་པའི་དབུ་ནས་འདྲི་འདོན་གྱི་འགོ་ཉེ་བར་བརྩམས་སོ། ། དེའང་ཇི་ལྟར་བརྩམ་པར་བྱ་བ་རྣམ་པར་དཀར་བའི་བགྱི་བ་གང་ཡིན་པ་ཐམས་ཅད་གེགས་མེད་ཉིད་དུ་མཐར་ཕྱིན་པར་བྱེད་པ་ལ་ནི། བར་དུ་གཅོད་པ་སྲུང་བའི་ཐབས་ལ་ཤིན་ཏུ་འབད་པར་བྱ་དགོས་པའང༌། མདོ་སྡུད་པ་ལས། རིན་ཆེན་ཆོས་ཀྱང་དཀོན་ལ་རྟག་ཏུ་འཚེ་བ་མང༌། ། ཞེས་དང༌། ས་སྐྱ་པཎྜི་ཏས། རིན་ཆེན་ཆོས་ཀྱང་དཀོན་ལ་ནི། རྟག་ཏུ་འཚེ་བ་མང་ཞེས་གསུངས། ། ཞེས་གསུངས་པ་ལྟར་སྙིགས་མ་ལྔའི་མྱོས་བྱེད་ཀྱི་བཏུང་བས་ཀུན་ནས་མྱོས་པའི་སྐྱེ་བོ་མི་སྲུན་པའི་ཁྲོད་ན་ནོར་བུ་རིན་པོ་ཆེ་ལྟ་བུའི་དམ་པའི་ཆོས་དང་དེ་ཚུལ་བཞིན་དུ་སྒྲུབ་པའི་གང་ཟག་གཉིས་ཀ་དཀོན་པ་དང༌།
འགའ་ཞིག་འབྱུང་བ་རྣམས་ལ་ཡང༌། སྐབས་དེར་བདུད་རིགས་རྣམས་ཀྱི་སྟོབས་ཤིན་ཏུ་ཆེ་བར་གྱུར་པས། ཆོས་ལ་བར་དུ་གཅོད་པའི་རྣམ་པ་མང་དུ་འབྱུང་བར་འགྱུར་བ་དང༌། ཁྱད་པར་དེང་གི་དུས་ན་བསྟན་པ་ལ་ལྷག་པར་སྨན་པའི་ཐུགས་བསྐྱེད་དང༌། དེའི་བྱ་བ་ནི་འདི་ལས་རྒྱ་ཆེ་བའམ་མཆོག་ཏུ་སྟོབས་ཆེ་བ་འགའ་ཡང་བསྒྲུབ་ཏུ་མེད་པ་ལྟར་མཆིས་ན། དེའི་ཚེ་གཞན་འཕྲུལ་དབང་བྱེད་ཀྱི་བདག་པོ་དེ་ཡང་རང་གི་སྟན་ལ་མི་དགའ་བར་འགྱུར་བ་དང༌། སེམས་ཁོང་དུ་ཆུད་པར་འགྱུར་བ་དང༌། རྟག་ཏུ་སྤྱད་པར་བྱ་བ་འདོད་པའི་ཡོན་ཏན་རྣམས་ལ་ཡིད་སྤྲོ་བ་མེད་པར་འགྱུར་བ་དང༌། དེའི་གནས་སུ་ཡིད་དུ་འོང་བ་མ་ཡིན་པའི་སྒྲ་ཆེན་པོ་འབྱུང་བར་གྱུར་ཏེ། ཀྱེ་མ་བདག་ལ་སླད་མའི་དུས་འདིར་ཡིད་ལ་མི་བཟད་པའི་ཟུག་རྔུ་རྩུབ་མོ་འདི་དང་ཡུལ་གྱི་མི་འདོད་པ་འདི་ལྟ་བུ་དག་འབྱིན་པའི་མཐུ་དང་ལྡན་པའི་འགྲེ་བ་ནི་འགའ་ཡང་ཡོད་པ་མ་ཤེས་ན།
དེང་བདག་ལ་འཁོན་པའི་རྒྱུ་མེད་པར་སྡང་ཞིང༌། ནམ་ཞིག་ན་བདུད་ཀྱི་གནས་ཀྱང་སྟོངས་པར་བགྱིད་པ་ལ་ཡང་སྤྲོ་བ་དམ་པའི་ཤིང་རྟ་ལ་ཞོན་པའི་དགེ་བ་ཅན་སུ་ཞིག་སའི་སྟེང་ན་མཆིས་པར་མ་གྱུར་ཏམ་སྙམ་དུ་རྟོག་ཅིང་བརྟགས་པ་ལ་ཞུགས་སོ། ། ཇི་ཙམ་ན་མིའི་བདག་པོའི་ལྷག་པའི་བསམ་པ་རྣམ་པར་དག་པའི་མཐུ་ལས་བྱུང་བར་ཤེས་ནས། དེ་ལ་བར་དུ་གཅོད་པར་རྩོམ་པ་ལ་མི་སྤྲོ་བ་མེད་པར་འགྱུར་ནའང༌། སྡོམ་བརྩོན་མིའི་བདག་པོ་གང་གི་བསྐལ་པ་ནས་བསྐལ་པར་བསགས་པའི་བསོད་ནམས་ཀྱི་སྟོབས་ནི་དབྲོག་ཏུ་ནུས་པ་སུ་ཞིག འོན་ཏེ་ད་ནི་བདག་གིས་དེའི་དགེ་བའི་སེམས་ཀྱི་རྒྱུན་ལམ་དེ་གང་དུ་གནས་པ་དེ་ལེགས་པར་བརྟགས་ནས། དེར་བསླུ་བྱེད་ཀྱི་མདའ་རྣོན་པོ་མེ་ཏོག་གི་མདེའུ་དང་ལྡན་པ། རྣམ་པ་ནི་ཤིན་ཏུ་རྩུབ་མོ་མ་ཡིན་ན་ཡང་ནུས་པ་མཆོག་དང་ལྡན་པ་དེ་འཕངས་ལ། ཇི་ཙམ་ཞིག་གི་དུས་ན་དེའི་སེམས་དགེ་བའི་རྗེས་སུ་ཞུགས་པ་དེ་འཕྱང་མོ་ཉུག་གི་ལྕུག་ཕྲན་ལ་ཞོན་པ་ཞིག་གམ། ཡང་ན་དགེ་བའི་ལས་དེ་ལས་ཐབས་ཀྱིས་འབྱོལ་ཞིང་རིམ་གྱིས་སྤྲོ་བ་མེད་པ་ཞིག་ཏུ་འགྱུར་བའི་ཐབས་དེ་ལྟ་བུ་ཞིག་བརྩམ་པར་བྱའོ་སྙམ་དུ་ཡིད་ལ་མི་བྱེད་པ་ནི་མི་སྲིད་པ་ཉིད་དོ། །
དེ་ལྟ་ནའང་དེ་ཉིད་ལས་སྲུང་བར་བྱེད་པའི་ཐབས་ཀྱི་རྣམ་པ་གང་དག་ལ་ཞུགས་པ་རྣམས་ནི་དེ་དང་དེའི་རིགས་ཅན་མང་པོ་གླགས་བལྟ་བར་བརྩམས་ཀྱང་གླགས་རྙེད་པར་འགྱུར་བ་མ་ཡིན་ཞིང༌། ཁྱད་པར་གསང་བའི་སྔགས་དང་རིག་པའི་སྔགས་ཀྱི་རྣལ་འབྱོར་སྒྲུབ་པ་རྣམས་ལ་ནི་རྒྱལ་བས་རྒྱུད་སྡེ་རིན་པོ་ཆེ་རྣམས་ལས་ཉེ་བར་བསྟན་པའི་ཆོས་སྐྱོང་བའི་སྲུང་མ་མཐུ་ཆེ་ཞིང་རྫུ་འཕྲུལ་ཆེ་བ། གཉིས་སུ་མེད་པའི་ཡེ་ཤེས་ཀྱི་རྡོ་རྗེ་གཉེན་པོ་རབ་ཏུ་གདེངས་པ་རྣམས་ནི་རྟག་ཏུ་ལུས་དང་གྲིབ་མ་འགྲོགས་པ་བཞིན་དུ་འགོ་ཞིང་བཅོལ་བ་མེད་པར་བདུད་དང་བདུད་ཀྱི་རིགས་ཅན་རྣམས་ཀྱི་གཤེད་མ་ཉིད་དུ་མངོན་པར་རྒྱུག་པ་ལ་རབ་ཏུ་དགའ་ན། ཆེད་དུ་གཉེར་གཏད་ཅིང་ལས་སུ་བསྐོས་ན། བར་དུ་གཅོད་པའི་རི་རབ་ཀྱི་རྣམ་པ་ཉིད་ཀྱང་སྐད་ཅིག་དང་པོ་ནས་གཉིས་པའི་བར་དུ་གནས་པའི་གོ་སྐབས་མི་སྟེར་བ་ནི་འབྲས་བུ་གསང་བ་སྔགས་ཀྱི་ཐེག་པ་ཟབ་ཅིང་མྱུར་བའི་ཁྱད་པར་གྱི་ཆོས་ཉིད་དོ། ། དོན་དེ་དག་རྗེས་སུ་དྲན་ཅིང་ཐབས་ཀྱི་ཁྱད་པར་གང་དག་བརྩམ་པ་ལ་སྤྲོ་བས་ཞུགས་པའི་མི་བདག་ཆེན་པོ་ཆོས་ལ་སྤྱོད་ཅིང་ཆོས་ལ་བསྐུལ་བ་དེ་ཉིད་ཡབ་སྲས་ནས། ལས་འདི་གེགས་དང་བྲལ་བ་ཉིད་དུ་མཐར་ཕྱིན་པར་བྱེད་པའི་རྩ་ལག་ཏུ་ཆོས་སྐྱོང་བའི་སྲུང་མ་རྣམས་ལ་གཉེར་དུ་གཏད་ཅིང་བཀའ་བསྒོ་བ་གསོལ་བའི་ཕྱིར་ཟླ་བ་དེའི་དམར་ཕྱོགས་ཀྱི་རྒྱལ་བ་གཉིས་པ་སྟེ་མཁའ་འགྲོ་འདུ་བའི་དུས་ཚེས་ཁྱད་པར་ཅན་ལ་རྡོ་རྗེ་འཛིན་པ་ཀུན་གྱི་རྒྱལ་པོ་ཐམས་ཅད་མཁྱེན་པ་ཆེན་པོ་བཀྲ་ཤིས་ལྷུན་གྲུབ་གྲགས་པའི་རྒྱལ་མཚན་དཔལ་བཟང་པོ་དེ་ཉིད་མགོན་ཁང་ཆེན་པོར་སྤྱན་དྲངས་ཏེ་ཇི་ལྟར་འདོད་པ་དེ་ལྟར་དུ་གསོལ་བ་བཏབ་བོ། ། དེ་ཉིད་ནས་ཀྱང་ཇི་ལྟར་གསོལ་བ་བཞིན་དུ་བདག་ཉིད་ཆེན་པོ་དེ་གཙོ་བོར་བཞུགས་པའི་རྡོ་རྗེ་འཛིན་པའི་དགེ་སློང་ཉི་ཤུ་རྩ་ལྔས་ཉིན་གཅིག་གི་བར་དུ་བཞུགས་ཏེ། སྲུང་མའི་དབང་པོ་ཐམས་ཅད་སྔགས་དང་ཕྱག་རྒྱ་དང་ཏིང་ངེ་འཛིན་གྱི་ནུས་པའི་ལྕགས་ཀྱུས་མངོན་སུམ་བཞིན་དུ་བཀུག་སྟེ་མདུན་དུ་བཀའ་ལུང་མཉན་གྱིན་འཁོར་དུ་གཞུག་གོ ། དེ་ལྟར་འཁོད་པ་དེ་དག་ལ།
ཀྱེ་རྡོ་རྗེ་ལས། སེམས་ཅན་རྣམས་ཀྱི་སྲོག་བསྲུང་ཕྱིར། ། རྡོ་རྗེ་སེམས་དཔས་གཏོར་མ་བསྟན། ། ཞེས་གསུངས་པ་ལྟར་དངོས་སུ་བཤམས་པ་གྱ་ནོམ་པ་དང༌། ཡིད་ཀྱིས་མངོན་པར་སྤྲུལ་པའི་མཆོད་པ་དང་གཏོར་མ་རྒྱ་ཆེན་པོས་མཉེས་པར་བྱས་ཏེ། བསྟན་པའི་སྦྱིན་བདག་པ་ཆེན་པོས་ཇི་ལྟར་བསྒྲུབ་པའི་བྱ་བ་རྒྱ་ཆེན་པོ། ཀུན་མཁྱེན་ཆོས་ཀྱི་རྒྱལ་པོའི་བསྟན་པའི་རྒྱལ་མཚན་དམ་པ་འཇིག་རྟེན་གྱི་ཁམས་སུ་མི་ནུབ་ཅིང་ཡུན་དུ་བརྟན་པར་བྱ་བ་དང༌། དེའི་རྒྱུད་ལ་དགེ་བའི་ཚོགས་རྣམ་པར་འཕེལ་བར་འགྱུར་བའི་ལས་འདི་ལ་བར་དུ་གཅོད་པ་མི་འབྱུང་བ་དང་ལས་མཐར་ཕྱིན་ཅིང་ཕན་བདེ་རྒྱ་ཆེན་པོ་འབྱུང་བའི་ཕྲིན་ལས་དང་སྟོང་གྲོགས་སུ་བསྒོ་བའི་འདོད་པའི་དོན་གསོལ་བ་མཁན་པོ་ཆེན་པོ་ཉིད་ནས་བསྡེབས་ལེགས་ཚིག་གི་ཕྲེང་བ་གསར་དུ་སྤེལ་བར་མཛད་པ་དང༌། དམ་ཚིག་གི་རྡོ་རྗེ་གཉེན་པོའི་རི་མོ་རྟག་ཏུ་མི་བརྗེད་པར་སྙིང་ལ་གསལ་བར་བྲིས་སོ། ། གསུམ་པ་བྱ་བ་ལས་ཀྱི་འཁོར་ལོ་ལ།
ཞུས་དག་གི་རིམ་པས་ཡིད་རྟོན་པར་བསྒྲུབས་པ་དང༌། དེ་ཉིད་པར་དུ་བསྒྲུབ་པར་རྩོམ་པ་དང༌། བརྩམས་པའི་ལས་མཐར་ཕྱིན་པའི་ཚུལ་ལོ། ། དང་པོ་ལའང་ཕྱི་མོ་གང་ལ་གཏུགས་པ་དང༌། ཞུས་དག་ཇི་ལྟར་བྱས་པའི་ཚུལ་ལོ། ། དང་པོ་ཕྱི་མོ་གང་ལ་གཏུགས་པ་ལ། སྤྱིར་ས་ཆེན་པོ་ལ་གནས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་སྙིང་རྗེའི་བདག་ཉིད་ཅན་རྣམས་ནི་རྟག་པར་སེམས་ཅན་ཐམས་ཅད་ལ་བུ་གཅིག་པ་ལྟར་བརྩེ་བའི་སྤྱན་རས་ཀྱིས་ཉིན་ལན་གསུམ་དང་མཚན་ལན་གསུམ་སྟེ་དུས་དྲུག་ཏུ་གཟིགས་པ་ལས་ནི་ནམ་ཡང་ཡོལ་བ་མི་མངའ་ཞིང༌། གཟིགས་པ་གང་གི་རྭ་བ་ན་འཇིག་རྟེན་གྱི་འགྲོ་བ་སུ་ཞིག་ནི་འཕེལ་བར་གྱུར། སུ་ཞིག་ནི་འགྲིབ་པར་གྱུར། སུ་ཞིག་ནི་དབུལ་བའི་དགོན་པར་འཁྱམས།
སུ་ཞིག་ནི་གནོད་པ་དང་ལྷན་ཅིག་པར་གྱུར། སུ་ཞིག་ནི་ཉམ་ང་བའི་གཡང་དུ་རྒྱུ། སུ་ཞིག་ནི་སྡུག་བསྔལ་གྱིས་སྡུག་བསྔལ་བའི་ཁུར་གྱིས་ནོན། སུ་ཞིག་ནི་སྡུག་བསྔལ་ལ་མངོན་པར་རྒྱུག སུ་ཞིག་ནི་ངན་སོང་གི་ཐང་དུ་གཞོལ་ཞིང་འབབ། སུ་ཞིག་སྲིད་པའི་ཆུ་གཏེར་དུ་བྱིངས་པ་དེང་ངས་སྙིང་རྗེའི་ལག་པས་གདོན། སུ་ཞིག་སྡུག་བསྔལ་གྱི་སྲིན་པོས་གཙེས་པ་ལས་དེང་ངས་འཇིག་པ་མ་མཆིས་པའི་གནས་སུ་བསྐྱལ། སུ་ཞིག་འདོད་ཆགས་ཀྱི་མེས་གདུངས་པ་དེང་ངས་ཆགས་བྲལ་དམ་པའི་ཆོས་ཀྱི་ཆུས་དབང་བསྐུར་བར་བྱ། སུ་ཞིག་སྡང་སེམས་གདུག་པའི་སྦྲུལ་གྱིས་ཟིན་པ་དེང་ངས་ཞི་བྱེད་གཉེན་པོའི་སྔགས་ཀྱིས་གསོ་བར་བྱ། སུ་ཞིག་རྣམ་པར་གཡེང་བའི་རླུང་གིས་བདས་པ་དེང་ངས་རྩེ་གཅིག་སེམས་ཀྱི་སྟེགས་ལ་ངལ་བསོར་སྤྱོད་དུ་གཞུག
སུ་ཞིག་མ་རིག་པའི་སྨག་རུམ་དུ་ལྷུང་བ་དེང་ངས་ཡེ་ཤེས་ཀྱི་སྣང་བ་ཆེན་པོའི་སྒྲོན་མ་སྦྱིན་པར་བྱ། སུ་ཞིག་ལྟར་སྣང་བདེ་བའི་འཆིང་ཐག་གིས་བཅིངས་པ་དེང་ངས་ཡིད་འབྱུང་གཏམ་གྱི་སོར་མོས་བཀྲོལ་ལ་གཏན་གྱི་བདེ་བའི་གྲོང་ཁྱེར་དུ་བཀྲི་བར་བྱ་སྙམ་དུ་རྩེ་གཅིག་པས་རྟོག་པར་ཞུགས་པ་ན། གངས་ལྡན་གྱི་རི་བོའི་ཕྲེང་བས་བསྐོར་བའི་ནོར་འཛིན་ཡངས་པའི་གཞི་ལ་བརྟེན་པའི་སྲོག་ཆགས་ཀྱི་ཚོགས་ཚད་མེད་ཅིང་གྲངས་མེད་པ་རྣམས། དམ་པའི་ཆོས་ཀྱི་སྣང་བས་མ་ཁྱབ་པ། བླང་དོར་ལོག་པར་ཞུགས་པ། དུག་གསུམ་གྱི་སྡོང་པོ་རྒྱས་པ། མི་འདོད་ནའང་སྡུག་བསྔལ་ལ་མངོན་པར་རྒྱུག་པ། བདེ་བ་སྒྲུབ་པའི་ཐབས་ལ་མི་མཁས་ཤིང་མཐའ་འཁོབ་ཀྱི་མུན་པ་སྟུག་པོའི་ཁྲོད་དུ་འཕྱན་པ་རྣམས་རྣམ་པར་གཟིགས་སོ། ། གཟིགས་ནས་ཀྱང་པདྨའི་མཚོ་ལ་ངང་པ་འཇུག་པ་བཞིན་དུ་གདུལ་དཀའི་མི་སྲུན་ཚོགས་ཀྱིས་ཡོངས་སུ་ཁྱབ་པའི་གདུལ་ཞིང་དེ་ན་བསམ་བཞིན་པར་སྲིད་པའི་དཔག་བསམ་དམ་པའི་སྐྱེ་བར་ཡོངས་སུ་བཟུང་བའི་སྔོན་གྱི་སྤྲུལ་པའི་རྒྱལ་བློན་རྣམས་དང༌། དེ་དག་གིས་སྤྱན་དྲངས་པ་དང༌།
སྔོན་གྱི་སྨོན་ལམ་བཟང་པོའི་ཕོ་ཉས་ཡོངས་སུ་བསྐུལ་ཏེ་བྱོན་པའི་འཕགས་ཡུལ་གྱི་པཎྜི་ཏ་ཆེན་པོ་ཤེས་བྱ་རིག་པའི་གཞུང་ལུགས་རབ་འབྱམས་ཀྱི་ཡུལ་ལ་རྣམ་པར་བལྟ་བའི་མཁྱེན་རབ་ཀྱི་མིག་དཀྱུས་ཐུང་ངུར་མ་གྱུར་པ་རྣམས་དང༌། སྐད་གཉིས་སྨྲ་བའི་ལོ་ཙཱ་བ་འཇིག་རྟེན་ཐམས་ཅད་ཆོས་ཀྱིས་སྣང་བར་བྱེད་ཅིང༌། འཇིག་རྟེན་ཀུན་གྱི་མིག་ཏུ་གྱུར་པ་རྣམས་ཀྱིས། ཐུགས་བསྐྱེད་དང་རྟུན་པ་བརྒྱ་ཕྲག་དུ་མ་བརྩེགས་པའི་བཀའ་དྲིན་གྱི་ཤིང་རྟས། རྒྱ་གར་དང༌། ཁ་ཆེ་དང༌། ཟ་ཧོར་དང༌། བལ་པོ་དང༌། ལི་ཡུལ་དང༌། ཤམྦྷ་ལ་དང༌།
ཨོ་ཌྱཱན་དང༌། རྒྱ་ནག་ལ་སོགས་པ་རྣམས་ནས་བདེ་བར་གཤེགས་པའི་བཀའ་དང༌། བསྟན་བཅོས་ཀྱི་རིགས་དཔག་ཏུ་མེད་པ་སྤྱན་དྲངས་ཏེ། གངས་ཅན་པའི་སྐད་དང་རྗེས་སུ་མཐུན་པའི་བརྡའི་ལམ་དུ་བསྒྱུར་བ་དང༌། བཤད་པ་དང༌། དཔྱད་པ་གསུམ་གྱི་སྒོ་ནས་ལེགས་པར་གཏན་ལ་ཕབ་སྟེ། གངས་རིའི་ཁྲོད་འདིར་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱའི་རྒྱལ་པོ། ཤཱཀྱ་སེང་གེ ཤཱཀྱའི་གཙོ་བོ། ཤཱཀྱའི་སྐྱེས་མཆོག་ཆེན་པོ་དེའི་བསྟན་པ་དྲི་མ་མེད་པ་ཤིན་ཏུ་དར་ཤིང་རྒྱས་པར་མཛད་དོ། །
དེ་དང་མཉམ་དུ་སྤྲུལ་པའི་རྒྱལ་བློན་ཆེན་པོ་རྣམས་ཀྱིས་བདེ་བར་གཤེགས་པའི་བཀའ་ལུང་དགོངས་འགྲེལ་དྲི་མ་མེད་པ་དང་བཅས་པའི་གླེགས་བམ་གྱི་ཚོགས་བགྲང་གིས་མི་ལང་བ་མང་པོ་ཐུགས་དམ་གྱི་རྟེན་དུ་བཞེངས་ཏེ་མཆོད་ཅིང་རྗེད་པ་དང༌། ཉན་པ་དང་བཤད་པ་ལ་སོགས་པའི་སྲོལ་བཟང་པོ་ནམ་ཡང་བསུབ་ཏུ་མེད་པར་བཙུགས་སོ། ། ཆོས་ལྡན་གྱི་རྒྱལ་པོ་སད་ན་ལེགས་མཇིང་ཡོན་གྱི་སྐུ་རིང་ལ། སྐད་གཉིས་སྨྲ་བའི་དབང་པོ་བནྡེ་དཔལ་བརྩེགས་རཀྵི་ཏ་དང༌། དེ་ཝེནྡྲ་དང༌། དཔལ་གྱི་ལྷུན་པོ་ལ་སོགས་པས་འཕང་ཐང་ཀ་མེད་ཀྱི་གཙུག་ལག་ཁང་ན་བཞུགས་པའི་གསུང་རབ་རྣམས་ལ། ཚེག་བར་བརྒྱད་ལ་རྐང་པ་གཅིག་ཏུ་བརྩིས་པའི་རྐང་པ་བཞི་ཚོགས་པ་ལ་ཤླཽ་ཀ་དང༌། དེ་སུམ་བརྒྱ་ལ་སོགས་པ་ལ་བམ་པོའི་ཚད་དུ་བྱས་ཏེ། གཞུང་ཚད་དེ་ཉིད་ཀྱིས་ལེགས་པར་གཞལ་བའི་ཐེམ་བྱང་མ་འཁྲུལ་བར་ཆོས་ཚན་འདི་དང་འདི་ལ་རྣམ་གྲངས་འདི་དང་འདི་བཀོད་པ་དཀར་ཆག་འཕང་ཐང་མར་གྲགས་པ་སྟེ། བོད་ལ་དམ་པའི་ཆོས་འགྱུར་རོ་ཅོག་ཕྱོགས་གཅིག་ཏུ་བསྒྲིགས་པའི་ཐོག་མར་འདི་ཡིན་པར་གྲགས་ཤིང༌།
དེའི་རྗེས་སུ་སྒྲ་བསྒྱུར་གྱི་བནྡེ་དཔལ་བརྩེགས་དང༌། འཁོན་ཀླུའི་དབང་པོའི་བསྲུངས་པ་ལ་སོགས་པས་སྟོང་ཐང་ལྡན་དཀར་གྱི་ཕོ་བྲང་ཆེན་པོ་ན་བཞུགས་པའི་གསུང་རབ་དང་བསྟན་བཅོས་བོད་ཀྱི་རྒྱལ་ཁམས་སུ་འགྱུར་རོ་འཚལ་བམ་པོ་དང་ཤླཽ་ཀའི་གྲངས་སུ་འདི་དང་འདི་མཆིས་ཞེས་ངེས་པར་གཏན་ལ་ཕབ་ཟིན་པ་རྣམས་ཀྱི་མཚན་བྱང་དཀར་ཆག་ཏུ་བཏབ་པ་ལ་དཀར་ཆག་ལྡན་དཀར་མར་གྲགས་པ་བྱུང༌། དེའི་རྗེས་སུ་བཙད་པོ་ཁྲི་ལྡེ་སྲོང་བཙན་ཕོ་བྲང་འོན་ཅང་གི་རྡོར་བཞུགས་པ་ན། ཉི་འོག་གི་མཁན་པོ་ཨཱ་ཙཱརྻ་ཛི་ན་མི་ཏྲ་དང༌། སུ་རེནྡྲ་བོ་དྷི་དང༌། ཤཱི་ལེནྡྲ་བོ་དྷི་དང༌། དཱ་ན་ཤཱི་ལ་དང༌། བོ་དྷི་མི་ཏྲ་དང༌། བོད་ཀྱི་མཁན་པོ་རཏྣ་རཀྵི་ཏ་དང༌། དྷརྨ་ཏ་ཤཱི་ལ་དང༌།
ལོ་ཙཱ་བ་མཁས་པར་ཆུད་པ་ཛྙཱ་ན་སེ་ནཱ་དང༌། ཛཱ་ཡ་རཀྵི་ཏ་དང༌། མཉྫུ་ཤྲཱི་ཝརྨྨ་དང༌། རནྟེནྟྲ་ཤཱི་ལ་སོགས་པ་རྣམས་ཀྱིས་ཐེག་པ་ཆེ་ཆུང་ལས་འབྱུང་བའི་རྒྱ་གར་གྱི་སྐད་ལས་བོད་ཀྱི་སྐད་དུ་བསྒྱུར་ཞིང་མིང་དུ་བཏགས་པ་རྣམས་དཀར་ཆག་ཏུ་བྲིས་ཏེ། ནམ་དུ་ཡང་གཞུང་ལུགས་དེ་ལས་མི་བསྒྱུར་ཞིང་ཀུན་གྱིས་བསླབ་ཏུ་རུང་བར་གྱིས་ཤིག་ཅེས་བཀའ་སྩལ་བར་བརྟེན། དེ་རྣམས་ཀྱིས་ཀྱང་རྒྱལ་བའི་གསུང་རབ་དང་བསྟན་བཅོས་ཀྱི་རིགས་སྔར་བསྒྱུར་བ་རྣམས་སྐད་གསར་བཅད་ཀྱིས་གཏན་ལ་ཕབ། གསར་དུ་ཡང་མང་པོ་བསྒྱུར་ཞིང་ཞུས་ཏེ་གཏན་ལ་ཕབ་བོ། ། སླན་ཆད་ཀྱང་དེ་ལས་མི་བསྒྱུར་བར་བཀས་བཅད་པ་སྒྲ་སྦྱོར་བམ་པོ་གཉིས་པ་མཛད། བསྟན་པ་ཕྱི་དར་གྱི་དུས་སུ་ཆོས་རྒྱལ་ཆེན་པོ་རྣམས་ཀྱི་ཐུགས་བསྐྱེད་དང༌། ས་སྟེང་ན་ཉི་ཟླ་ལྟར་ཡོངས་སུ་གྲགས་ཤིང་གྲུབ་པའི་པཎྜི་ཏ་ཇི་སྙེད་བྱོན་པ་རྣམས་ཀྱི་སྐུ་དྲིན་དང༌།
སྐད་གཉིས་སྨྲ་བའི་དབང་པོ་སྤྲུལ་པའི་ལོ་ཙཱ་བ་ཆེན་པོ་རྣམས་ཀྱིས་གསུང་རབ་སྔར་བསྒྱུར་བ་རྣམས་ཀྱང་ཞུ་ནན་གྱི་སྒོ་ནས་བསྟན་པ་རིན་པོ་ཆེ་སྒྲོ་སྐུར་གྱི་དྲི་མ་དང་བྲལ་བར་མཛད། སྔོན་ཆད་བོད་དུ་མ་བསྒྱུར་བའི་བཀའ་དང་བསྟན་བཅོས་ཀྱི་རིགས་དཔག་ཏུ་མེད་པ་ཡང་གསར་དུ་བསྒྱུར་ཅིང་ཞུ་བ་དང༌། བཤད་པ་ལ་སོགས་པས་ལེགས་པར་གཏན་ལ་ཕབ་ནས་གངས་རིའི་ཁྲོད་འདིར་དམ་པའི་ཆོས་ཀྱི་འབྱོར་པ་རྒྱ་ཆེ་ཞིང་ཟབ་པའི་ཚོགས་ཀྱིས་སྔོན་དུས་འཕགས་པའི་ཡུལ་དུ་ཇི་ལྟར་བྱུང་བའི་ངོ་མཚར་གྱི་ཕུང་པོ་ལ་འགྲན་པར་བཟོད་པའི་རང་བཞིན་དུ་གྱུར་ཏོ། ། དུས་ཕྱིས་འཛམ་གླིང་བསྟན་པའི་སྒྲོན་མེ་དཔལ་ལྡན་ས་སྐྱའི་གདུང་བརྒྱུད་དྲི་མ་མེད་པ་རྣམས་ཀྱི་སྐུའི་ཞང་པོར་གྱུར་པ། སྟོབས་ཀྱི་འཁོར་ལོས་སྒྱུར་བའི་རྒྱལ་པོ་ཆེན་པོ་སེ་ཆེན་གན་གྱི་བརྒྱུད་པ་དང་བཅས་པས་ལེགས་པར་བསྐྱངས་ཤིང་ཆེན་པོའི་གོ་སར་དབང་བསྐུར་བ། སྐུ་ཞང་ཆེན་པོ་གྲགས་པ་རྒྱལ་མཚན་གྱི་སྲས་ཀྱི་ཐུ་བོ་གཙུག་ལག་ཟུང་གི་མཁྱེན་རབ་རྣམ་པར་ཡངས་པའི་དཔོན་ཆེན་པོ་ཀུན་དགའ་དོན་གྲུབ་ཀྱི་བསོད་ནམས་གསོག་པའི་རྟེན་དུ། བསྟན་བཅོས་འགྱུར་རོ་འཚལ་བཞེངས་པའི་དུས་སུ། ཆོས་གྲྭ་ཆེན་པོ་སྣར་ཐང་ན་བཞུགས་པའི་བསྟན་བཅོས་འགྱུར་རོ་འཚལ་ལ་མ་ཕྱིར་བཟུང་སྟེ། དེ་ཉིད་དུ་མ་བཞུགས་པའི་ཆོས་ཚན་རྣམས་དང༌། གསར་དུ་བསྒྱུར་བའི་བསྟན་བཅོས་ཀྱི་རིགས་རྣམས་དབུས་གཙང་གི་ཆོས་གྲྭ་ཆེ་ཆུང་རྣམས་ནས་འབད་པ་ཆེན་པོས་བཙལ་ཏེ།
ཆོས་ཀྱི་རྣམ་གྲངས་སྟོང་ཕྲག་ཙམ་རྙེད་པ་བསྣན་པ་དང་བཅས་པའི་བསྟན་བཅོས་རིན་པོ་ཆེ་སྟོང་ཕྲག་གསུམ་དང་སུམ་བརྒྱ་དྲུག་ཅུ་རྩ་གཉིས་བཞུགས་པའི་གླེགས་བམ་གྱི་ཚོགས་བཞེངས་ཏེ་ལེགས་བྱས་ཀྱི་རྒྱ་མཚོ་ཆེན་པོ་བསྐྱིལ་བར་མཛད་དོ། ། དུས་དེར་གངས་ཅན་ཁྲོད་ན་ཡོངས་སུ་གྲགས་པའི་མཁས་པ་ཆེན་པོ་བུ་སྟོན་རིན་ཆེན་གྲུབ་ཅེས་པ། ཀུན་མཁྱེན་ཆོས་ཀྱི་རྒྱལ་པོའི་བསྟན་པ་ལ་རྒྱལ་ཚབ་ཆེན་པོའི་བགྱི་བ་བླ་ན་མེད་པ་བགྱིས་པའི་བསྟན་སྐྱོང་དགེ་བའི་བཤེས་གཉེན་ཆེན་པོ་དེས། ཆོས་ཀྱི་རྣམ་གྲངས་མཐའ་དག་གི་མཚན་བྱང་དང༌། མཛད་འགྱུར་མཐའ་དཔྱད་དང་བཅས་པའི་སྒོ་ནས་གཏན་ལ་ཕབ་པའི་བསྟན་བཅོས་འགྱུར་རོ་འཚལ་གྱི་དཀར་ཆག་ནོར་བུ་རིན་པོ་ཆེ་དབང་གི་རྒྱལ་པོའི་ཕྲེང་བ་ཞེས་པ་བརྩམས་སོ། ། དེའི་རྗེས་སུ་བསོད་ནམས་དུ་མས་བསྐྱེད་པའི་སྟོབས་ཀྱིས་མངོན་པར་འཕགས་ཤིང་ཁྲིམས་གཉིས་ཀྱི་འཁོར་ལོས་སྒྱུར་བ་ཆེན་པོ་ཏའི་སི་ཏུ་ཆེན་པོ་བྱང་ཆུབ་རྒྱལ་མཚན་གྱིས་ཡུལ་དབུས་འགྱུར་འཆང་གིས་མཚོན་པའི་ས་ཕྱོགས་ཐམས་ཅད་དུ་བསྟན་པ་རྒྱས་པའི་ཕྱིར་དང༌། མི་བདག་ཆེན་པོ་རང་གི་རིགས་ཀྱི་ཅོད་པཎ་དམ་པ། དུས་གསུམ་སངས་རྒྱས་ཀུན་གྱི་ངོ་བོ་མཚུངས་མེད་ཆོས་ཀྱི་རྗེ་བསོད་ནམས་རྒྱལ་མཚན་དཔལ་བཟང་པོའི་ཞལ་སྔ་ནས་གཙོ་བོར་སྨོས་པའི་བསྟན་འཛིན་གྱི་སྐྱེས་བུ་དམ་པ་རྣམས་ཀྱི་སྐུ་ཁམས་བཟང་ཞིང་ཕྲིན་ལས་རྒྱས་པར་བྱ་བའི་ཕྱིར་དང༌། བདག་གཞན་ཐམས་ཅད་ཀྱི་རྒྱུད་ལ་ཚོགས་གཉིས་ཀྱི་དཔལ་འབྱོར་རྒྱ་ཆེན་པོ་བསྐྱེད་པའི་ཕྱིར་དང༌། སྔོན་གྱི་རྒྱལ་བློན་བཟང་པོ་རྣམས་ཀྱི་རྣམ་པར་ཐར་པ་བསྐྱང་བར་བྱ་བའི་ཕྱིར།
དཔལ་ཞྭ་ལུ་གསེར་ཁང་གི་གཙུག་ལག་ཁང་ན་བཞུགས་པའི་བསྟན་བཅོས་འགྱུར་རོ་འཚལ་ཕྱི་མོར་བཟུང་སྟེ། དེར་མ་ཚུད་པའི་དཔེ་དཀོན་པ་ཕྱིས་སུ་རྙེད་པ་དང༌། གསར་དུ་འགྱུར་བ་སུམ་ཅུ་རྩ་བརྒྱད་ཙམ་བསྣན་པ་དང་བཅས་པ་རྣམས་ལ་སྒྲོ་སྐུར་གྱི་མཐའ་སྤང་བའི་ཕྱིར། ལུང་རིགས་སྨྲ་བའི་དབང་པོ་ཤཱཀྱ་འོད་དང༌། བྱང་ཆུབ་རྒྱལ་མཚན་པ་རྣམས་ཀྱིས་ཞལ་ཏ་ལེགས་པར་མཛད་དེ། ཆོས་ཀྱི་རྣམ་གྲངས་སྟོང་ཕྲག་གསུམ་དང་བཞི་བརྒྱ་ཉི་ཤུ་རྩ་དགུ་བཞུགས་པའི་གླེགས་བམ་གྱི་ཚོགས་རྣམས་བཞེངས་ཏེ། ཀུན་མཁྱེན་བུ་སྟོན་ཆེན་པོས་སླར་བསྣན་པ་རྣམས་དང་བཅས་པ་དཀར་ཆག་ཏུ་བཏབ་སྟེ། དེའི་དཀར་ཆག་ཡིད་བཞིན་གྱི་ནོར་བུ་རིན་པོ་ཆེའི་ཟ་མ་ཏོག་ཅེས་བྱ་བ་བརྩམས་སོ། ། ཡང་བླ་ན་མེད་པའི་སྟོབས་དང་འབྱོར་པ་རྒྱ་མཚོའི་མཆེད་ཟླར་གྱུར་པ་ལ་དབང་འབྱོར་ཞིང༌། བཅོམ་ལྡན་འདས་ཤཱཀྱའི་རྒྱལ་པོའི་བསྟན་པ་གོང་མ་ནས་གོང་མར་འདེགས་པའི་སྙིང་སྟོབས་བསྒྲུན་དུ་མེད་པའི་བདག་ཉིད་ཅན་གྱི་རྒྱལ་པོ་ཆེན་པོ་ཨ་མགོན་བཟང་པོ་དང༌།
སྙིགས་མའི་དུས་ཀྱི་ཐམས་ཅད་མཁྱེན་པ་ཆེན་པོ་རྡོ་རྗེ་འཆང་ཀུན་དགའ་བཟང་པོ་ཉིད་གློ་བོར་སྤྱན་འདྲེན་པར་མཛད་དེ། བཀའ་དང་དགོངས་འགྲེལ་གྱི་བསྟན་བཅོས་འགྱུར་རོ་འཚལ་རྣམས་བཞེངས་པ་ན། དེའི་སྒྲིག་རིམ་དང་གཞུང་དོན་འགའ་ཞིག་ཐེ་ཚོམ་ཅན་ཡིན་མིན་གྱི་མཐའ་དཔྱད་དང་བཅས་པ་ལེགས་པར་མཛད་དེ། མཚན་ཉིད་ཐེག་པའི་བསྟན་བཅོས་འགྱུར་རོ་འཚལ་དང༌། རྡོ་རྗེ་ཐེག་པའི་བསྟན་བཅོས་འགྱུར་རོ་འཚལ་གྱི་དཀར་ཆག་གཉིས་མཛད་དོ། ། གཞན་ཡང་ལྷ་སྲས་མུ་ནེ་བཙན་པོའི་སྐུའི་ཡང་སྲིད་དུ་ལུང་གིས་ཟིན་པ་སྡེ་སྲིད་མིའི་དབང་པོ་སངས་རྒྱས་རྒྱ་མཚོ་ཞེས། དོན་དུ་དཔལ་ལྡན་འཇམ་པའི་དབྱངས་ཀྱིས་རྗེས་སུ་བཟུང་བའི་པཎྜི་ཏ་ཆེན་པོ། ཤེས་བྱ་རིག་པའི་གཞུང་ལུགས་མཐའ་དག་གང་གི་མཁྱེན་རབ་ཀྱི་མེ་ལོང་གཅིག་ཏུ་རྣམ་པར་བཀྲ་ཞིང༌། ཇི་ལྟར་བཀྲ་བའི་རྣམ་པ་གང་དག་ཚུལ་བཞིན་དུ་འདོམས་པ་ལ་ཐོགས་པ་མི་མངའ་བའི་མཁྱེན་རབ་དང་ངག་གི་དབང་ཕྱུག་བརྙེས་པ་ཆེན་པོ་དེས། རང་གི་རིགས་ཀྱི་ཅོད་པཎ་ཆེན་པོ།
ཚངས་སྲས་བཞད་པའི་རྡོ་རྗེ་ངག་དབང་བློ་བཟང་རྒྱ་མཚོ་འཇིགས་མེད་གོ་ཆ་ཐུབ་བསྟན་ལང་ཚོའི་སྡེ་ཞེས་པ། སྙིགས་མའི་དུས་ཀྱི་ཐམས་ཅད་མཁྱེན་པ་ཆེན་པོར་གྱུར་པ། གངས་ཅན་ཁྲོད་ཀྱི་གྲུབ་པའི་མཐའ་གསར་རྙིང་རིས་མེད་ཀྱི་བསྟན་པ་མ་ལུས་པའི་གཙུག་རྒྱན་ཆེན་པོ་དེ་ཉིད་ཞབས་ཀྱི་པདྨ་མི་འགྱུར་རྡོ་རྗེའི་ཁྲི་ལ་བརྟན་པར་བཞུགས་པའི་རིམ་གྲོར་དམིགས་ནས། འཕྱོང་རྒྱས་འཕྱིང་བར་སྟག་རྩེའི་ཕོ་བྲང་དུ། ཞྭ་ལུ་གསེར་ཁང་གི་གཙུག་ལག་ཁང་གི་བསྟན་བཅོས་འགྱུར་རོ་འཚལ་ལ་ཕྱི་མོར་བགྱིས་ནས་ཡར་ལུང་པས་བཞེངས་པའི་བསྟན་བཅོས་འགྱུར་རོ་འཚལ་ཉིད་ལས་རིམ་པར་བརྒྱུད་དེ་མཆེད་པའི་བུ་དཔེ་ཆོས་སྡེ་ཆེན་པོ་དཔལ་ལྡན་འབྲས་སྤུངས་དང༌། སེ་ར་ཐེག་ཆེན་གླིང་དང༌། ར་ས་འཕྲུལ་སྣང་གི་གཙུག་ལག་ཁང་དང༌། འཕྱོང་རྒྱས་ལ་སོགས་པར་བཞུགས་པའི་ཕྱི་མོ་རྣམས་དང༌། དེར་མ་བཞུགས་པ་བུ་སྟོན་རིན་པོ་ཆེ་ནས་དེང་སང་གི་བར་གྱི་གསར་འགྱུར་དང༌། མདོ་དང་སྔགས་དང༌།
རིག་གནས་ཀྱི་དཔེ་རྙིང་ཁུངས་བཙུན་པ་སྔར་མ་ཆུད་པ་རྣམས་དང་བཅས་པའི་ཁྱོན་བདུན་བརྒྱ་དང་བརྒྱད་ཅུ་ཙམ་བསྣན་པས། ཁྱོན་བསྡོམས་པར་ཆོས་ཀྱི་རྣམ་གྲངས་སྟོང་ཕྲག་བཞི་དང་ཉིས་བརྒྱ་དགུ་ཙམ་བསགས་པ་ལ། མ་ཕྱིར་སྡེབ་ཀྱི་ཞུ་ཆེན་པ་རྣམ་གླིང་པཎ་ཆེན་དཀོན་མཆོག་ཆོས་གྲགས་ཀྱིས་གཙོས་པའི་བརྡ་དག་དང་རིག་པའི་གནས་ལ་བྱང་ཆུབ་པ་རྣམས་ཀྱིས་བགྱིས་ཏེ་བཞེངས་ནས། དེའི་དཀར་ཆག་འཇིག་རྟེན་གསུམ་གྱི་བདེ་སྐྱིད་པད་ཚལ་བཞད་པའི་ཉིན་བྱེད་ཅེས་བྱ་བ། རྒྱལ་བའི་དབང་པོ་ཐམས་ཅད་མཁྱེན་པ་ལྔ་པ་ཆེན་པོས་བརྩམས་སོ། ། དེ་ལ་སོགས་པ་སྔོན་གྱི་མཁས་པ་ཆེན་པོ་ཐུབ་དབང་བསྟན་པའི་རྩ་ལག་དམ་པར་གྱུར་པ་རྣམས་ཀྱིས། ལན་གྲངས་དུ་མའི་བར་དུ་བརྡ་དང་དོན་གྱི་ཞུས་ཆེན་ལན་གྲངས་མང་པོས་ལེགས་པར་གཏན་ལ་ཕབ་སྟེ། དེ་དག་ལས་མཆེད་པའི་དཔེ་རྒྱུན་མང་པོ་རྣམས་ནི་ཡུལ་དབུས་གཙང་གི་ཕྱོགས་ཀྱི་གདན་ས་ཆེན་པོ་རྣམས་སུ་དར་རྒྱས་ཤིན་ཏུ་ཆེ་བར་བཞུགས་ནའང༌། མདོ་སྨད་ཀྱི་ལྗོངས་འདིར་སྔོན་དུས་དགོངས་འགྲེལ་འགྱུར་རོ་འཚལ་གྱི་གླེགས་བམ་ཡོངས་སུ་ཚང་བའི་འདྲི་སྲོལ་ཆེ་བ་ཞིག་མ་བྱུང་བ་ལྟ་བུས། ཕྱི་མོར་བཏུབ་པའི་དཔེ་རྒྱུན་ནི་ཤིན་ཏུ་དཀོན་པ་ཙམ་སྣང་བ་ལས།
རྒ་སྟོད་ཀྱི་ཕྱོགས་ན་རྒ་ཨ་གཉན་དམ་པ་ཞེས་པ། ཁམས་གསུམ་ཆོས་ཀྱི་རྒྱལ་པོ་ཆེན་པོ་དཔལ་ས་སྐྱ་པ་འཕགས་པ་བློ་གྲོས་རྒྱལ་མཚན་དཔལ་བཟང་པོ་པའི་གསུང་ལས་སྐྱེས་པའི་སློབ་མའི་ཐུ་བོར་གྱུར་པ། དཔལ་ལྡན་རྡོ་རྗེ་འཆང་གི་གསང་བའི་སྔགས་ཀྱི་རྣལ་འབྱོར་ལེགས་པར་གྲུབ་པའི་རྟགས་སུ། གང་གི་སྐུ་དང་གསུང་དང་ཐུགས་ཀྱི་གསང་བ། མི་ཕྱེད་རྡོ་རྗེ་གསུམ་གྱི་ཁམས་སུ་བརྟས་པའི་བྱིན་རླབས་མེ་དཔུང་གི་ཚ་ཚ་རེས་ཀྱང༌། ཆུ་སྲིན་རྒྱལ་མཚན་ཅན་སྡེ་དང་བཅས་པ་བསྐལ་པ་བརྒྱ་ཕྲག་མང་པོའི་ཕ་རོལ་དུ་ཡང་གནས་པའི་གོ་ས་འཕྲོག་པ་ལ། ཅུང་ཟད་ཀྱང་བསྙེལ་པ་མི་མངའ་བའི་དཔའ་བོ་ཆེན་པོར་གྱུར་ཏེ། དེའི་གྲགས་པ་ཆེན་པོ་ཧོར་གྱི་རྒྱལ་ཁམས་སུ་ཡང་ཨ་གཉན་པཀྵི་ཞེས་ཀུན་དུ་ཡོངས་སུ་གྲགས་པའི་སྐྱེས་བུ་ཆེན་པོ་ཞིག་བྱུང་ངོ༌། ། དེ་ཉིད་གང་ལས་བྱོན་པའི་རིགས་ཀྱི་དབོན་དུ་གྱུར་པ་ཞིག་གིས་རྒྱུ་རྐྱེན་ཕུན་སུམ་ཚོགས་པར་སྦྱར་ཏེ། ཞྭ་ལུ་གསེར་ཁང་གི་གཙུག་ལག་ཁང་ན་བཞུགས་པའི་བསྟན་བཅོས་འགྱུར་རོ་འཚལ་ཕྱི་མོར་བཟུང་ཞིང་ཡི་གེའི་རིག་བྱེད་པ་རྣམས་བསགས་ནས་བཞེངས་པའི་བསྟན་བཅོས་འགྱུར་རོ་འཚལ་གྱི་གླེགས་བམ་རྣམས་དང༌།
ཞྭ་དམར་ཅོད་པཎ་འཆང་བ་རིམ་པར་བྱོན་ལས་བཞི་པར་གྱུར་པ་ཤཱཀྱའི་སྲས་ཀྱི་བསྟན་པ་སྣང་བར་བྱེད་པའི་ཉི་མ་ཆེན་པོ། དཔལ་ལྡན་ཆོས་ཀྱི་གྲགས་པའི་བདག་རྐྱེན་ལ་བརྟེན་ནས། འཕྱིང་བར་སྟག་རྩེའི་ཕོ་བྲང་དུ་མངོན་པར་བསྒྲུབས་པའི་བསྟན་བཅོས་འགྱུར་རོ་འཚལ་ལས་དཔེ་བྱས་ནས། ཀརྨ་སི་ཏུ་རིན་པོ་ཆེ་ཆོས་ཀྱི་འབྱུང་གནས་ཞེས་པ། ཐམས་ཅད་མཁྱེན་པའི་ཡོན་ཏན་རྒྱ་མཚོའི་འཇུག་ངོགས་སུ་གྱུར་པའི་རིག་པའི་གནས་ལྔ་ཡན་ལག་དང་བཅས་པ་ཚུལ་བཞིན་དུ་མཁྱེན་ཅིང༌། མཁྱེན་པ་ཐམས་ཅད་ཀྱང་རྗོད་བྱེད་དྲི་མ་མེད་པའི་ལམ་ནས་འདོམས་པ་ལ་མི་འཇིགས་པའི་མཁས་པ་ཆེན་པོ་དེ་ཉིད་ཀྱིས་བདག་པོའི་རྐྱེན་སྦྱར་ཏེ་བཞེངས་པའི་བསྟན་བཅོས་འགྱུར་རོ་འཚལ་དང༌། དུས་གསུམ་མཉམ་པར་གཟིགས་པའི་ཡེ་ཤེས་ཀྱི་འདྲེན་བྱེད་དཀྱུས་སུ་རིང་བར་གྱུར་པའི་རྒྱལ་དབང་ཀརྨ་པ་མཐོན་ཀ་ཆེན་པོའི་ཅོད་པཎ་གྱིས་གཙུག་ཏོར་མཛེས་པར་སྤྲས་པའི་སྐྱེས་བུ་དམ་པ་རིམ་པར་བྱོན་པ་ནས། ཀརྨ་པ་ཡེ་ཤེས་རྡོ་རྗེའི་བར་ལ་ཐུགས་དམ་རྟེན་དུ་བཞུགས་པ་ལ། དུས་ཕྱིས་འགྲན་ཟླ་མེད་པའི་སྟོབས་ཀྱི་འཁོར་ལོས་སྒྱུར་བའི་མི་བདག་སའི་ཚངས་པ་སྡེ་དགེ་བསྟན་པ་ཚེ་རིང་ལ་བསོད་ནམས་གསོག་པའི་རྟེན་དུ་ལེགས་པར་སྩལ་བའི་བསྟན་བཅོས་འགྱུར་རོ་འཚལ་དང༌། ས་བདག་ཆེན་པོ་རང་གི་ཕྱག་མཆོད་ཀྱི་ཞིང་དུ།
མཐིང་ཤོག་ལེགས་པར་བསྟར་བའི་གཞི་མ་ལ་རིན་པོ་ཆེ་དངུལ་དཀར་ཟླ་བའི་གྲོགས་པོ་འདུལ་སྦྱངས་ལེགས་པར་བགྱིས་པའི་ཁུ་བས་ཤིན་ཏུ་གཟབས་པར་དྲིས་པའི་བསྟན་བཅོས་འགྱུར་རོ་འཚལ་དང༌། གཞན་ཡང་བྱམས་ཆོས་ལྔ་ལ་སོགས་པ་པར་མ་ཐོར་བུ་བ་རྣམས་གང་འབྱོར་བྱས་ཏེ། ཞུ་དག་གི་མ་ཕྱིའི་ཆེད་དུ་མངོན་པར་འདུ་བགྱིས་སོ། ། གཉིས་པ་ཞུ་དག་ཇི་ལྟར་བྱས་པ་ནི། དེ་ལྟར་མངོན་པར་འདུ་བགྱིས་པའི་ཕྱི་མོ་དེ་རྣམས་ཀྱི་ནང་ནས་རྒ་ཨ་གཉེན་པ་ནས་བྱུང་བའི་བསྟན་བཅོས་ཀྱི་དཔེ་ནི་མདོ་ཕྱོགས་ཀྱི་སྐོར་རྣམས་དང༌། རྒྱུད་འགྲེལ་ཉུང་ཤས་ཤིག་ཤིན་ཏུ་དག་ཅིང་ཡིད་བརྟན་རུང་བ་ཁོ་ན་མཆིས་ཀྱང༌། དེ་ལས་གཞན་པའི་རྒྱུད་འགྲེལ་རྣམས་དང༌། བརྡ་སྤྲོད་རིག་པའི་སྐོར་དང༌། ཚད་མ་རིག་པའི་སྐོར་ནས་ཕལ་ཆེར་ཕྱིས་སུ་འཐོར་གོད་དུ་སོང་བས་མ་ཚང་བ་མང་ཞིང༌། ཁ་འཐོར་ལུས་པ་རྣམས་ཀྱང་རྗེས་མ་ཞིག་གིས་ཁ་སྐོང་ཐོན་ལོ་ཙམ་བྱས་པའི་གྲས་སུ་སོང་བས།
ཡི་གེ་མཁན་མཁས་པོ་མ་བྱུང་བ་དང་ཆད་ལྷག་མང་པོ་ཡོད་པའི་སྐྱོན་གྱིས་ཡིད་རྟོན་འཆར་བཏུབ་པ་མང་པོ་མ་བྱུང་བས་ཅུང་ཟད་ཙམ་ལས་ཕན་སྐྱེད་ཆེན་པོ་ཐུབ་པ་མ་བྱུང་ངོ༌། ། དེ་བཞིན་དུ་ཀརྨ་པས་སྩལ་བའི་གླེགས་བམ་གྱི་ཚོགས་རྣམས་བཟོ་བཀོད་ཀྱི་རྣམ་པ་ནི་མིག་གི་དགའ་སྟོན་ཆེན་པོ་ཁོ་ནར་བཞུགས་ཀྱང༌། ཡི་གེ་པས་བྲིས་ཟིན་ནས་ཞུས་དག་སོང་བའི་རྗེས་ཅི་ཡང་མེད་པས་ཆད་ལྷག་ཤིན་ཏུ་མང་བ་དང༌། རིག་པའི་གནས་ཀྱི་བསྟན་བཅོས་སྐོར་ནི་ཉུང་ཟད་ཅིག་ལས་གཞན་ལྟར་རྒྱས་པར་མ་བཞུགས་པ་དང༌། སྐབས་འགར་ཡིག་མཁན་མཁས་པོ་མ་བྱུང་བའི་ལག་རྗེས་སུ་སོང་བས་ཀློག་པ་ལ་ཡང་བཀའ་ཚེགས་མ་ཆུང་ཙམ་འབྱུང་བ་ཁོ་ནར་བཞུགས་པས་ཡིད་རྟོན་བཏུབ་པ་ཞིག་མ་བྱུང༌། འོན་ཀྱང་སྔ་དུས་ཞིག་ནས་གྱེས་པའི་དཔེ་རྒྱུན་གཞན་ཞིག་ལས་བྲིས་པ་ཡིན་ནམ་སྙམ་པ་གོ་རིམ་འཁྲུགས་པའི་མཚམས་དང༌། སྐབས་འགའ་ཞིག་ནས་ཅུང་ཟད་རེ་ཕན་པ་བྱུང་ངོ༌། ། སྡེ་དགེ་ཉིད་ཀྱིས་བཞེངས་པའི་དངུལ་བྲིས་ཅན་ནི་དཔེ་མ་བུར་སོང་བས་བུམ་ཆུ་ཡར་འབྱོ་མར་འབྱོར་ཙམ་ལས་ཕན་སྐྱེད་ནུས་པ་ཅི་ཡང་མ་བྱུང་ངོ༌། ། དེ་རྣམས་ཀྱི་ནང་ནས་སི་ཏུ་རིན་པོ་ཆེའི་བསྟན་བཅོས་འགྱུར་རོ་འཚལ་འདི་ཚང་ཞིང་རྒྱས་པ་དང༌། མཚན་ཉིད་ཐེག་པའི་སྐོར་དང་སྔགས་ཀྱི་ཐེག་པའི་སྐོར་གྱི་སྐབས་འགར་འདི་ཉིད་གྲགས་པ་བྱུང་བས་གཙོ་བོར་བཟུང་བ་ཡིན་ནོ། །
འོན་ཀྱང་འདིའི་ནང་ནའང་ཚད་མའི་སྐོར་ལ་སོགས་པ་འགའ་ཞིག་ཏུ་ཡི་གེ་བས་བསླད་སྐྱོན་ཆེ་བས་ཆད་ལྷག་དང་བྲི་ནོར་བྱུང་བ་ཤིན་ཏུ་བརྟག་དཀའ་བ་མང་དུ་མཆིས་ཀྱང༌། མ་ཕྱི་གཞན་ལའང་དེ་མཚུངས་ཁོ་ན་ལས་མེད་པས་ཅུང་ཟད་རེ་ལས་ཕན་སྐྱེད་ཆེན་པོ་མ་བྱུང་ཞིང༌། དེ་ལས་གཞན་པའི་མ་ཕྱི་ཡིད་ཆེས་པ་གཞན་དང་བསྟུན་པའི་ཡ་བ་ཡང་ཁམས་ཕྱོགས་འདི་ནས་ཤིན་ཏུ་རྙེད་དཀའ་བར་བཅས། དོགས་གནས་ཆེ་ཙམ་མཆིས་ཀྱང་སོར་བཞག་གོ ། ཇི་སྐད་སྨོས་པའི་ཕྱི་མོ་དེ་རྣམས་ཀྱང་འགའ་ཞིག་ནི་དཔེ་རྒྱུན་གཅིག་པར་སོང་བ་དང༌། ཁ་ཅིག་ནི་རང་བློ་དབང་དུ་མ་གྱུར་པ་ཐམས་ཅད་ཀྱི་ཆོས་ཉིད་ཡིན་པ་ལྟར། ཡི་གེ་པ་དང༌། དག་བྱེད་པའི་བློ་བྱིང་བ་དང༌། རྨུགས་པ་དང༌། ཧ་ཅང་འཕྲོ་རྒོད་དུ་གྱུར་པའི་དབང་གིས་ཆད་ལྷག་ཏུ་སོང་བའི་རྒྱུན་འབྱམས་ཏེ།
ཆད་པ་ལ་ཆད་མཉམ་དང༌། ལྷག་པ་ལ་ལྷག་མཉམ་བྱུང་བ་དང༌། སྐབས་འགའ་ཞིག་ཏུ་ནི་ཚིག་དང་དོན་གྱི་ཆ་ལ་སྐྱོན་དུ་ཞུགས་པ་དངོས་སུ་མཐོང་བར་བྱུང་བ་རྣམས་དང༌། ཕྱིས་ཀྱི་ཞུ་དག་མཁན་གང་ཟག་རང་སྟོབས་ཀྱིས་དཔྱོད་ཚུལ་མི་འདྲ་བའི་དབང་དུ་བཏང་བས་བཅོས་ནོར་སོང་བ་རྣམས་ལ་བརྟག་དཔྱད་བྱེད་པའི་ཚུལ་གྱིས་འབྱིན་འཇུག་འོས་པ་རྣམས་གང་ཤེས་བྱས་སོ། ། སྐབས་ཁ་ཅིག་ཏུ་ནི་གོང་འོག་གི་གོ་རིམ་རྣམ་པར་འཁྲུགས་པ་དང༌། དོན་མི་སྟོན་པར་རྫོབ་པོར་སོང་བ་དང༌། ཚིག་དང་དོན་གྱི་བབ་ལ་ཐེ་ཚོམ་ཟ་བའི་རིགས་ཅན་རྣམས་ལ་ནི། བཀྲལ་བར་བྱ་བའི་བཀའ་དང་བསྟན་བཅོས་གང་ཡིན་པ་དེ་དང་དེ་ལ་གཏུགས་ནས་བཅོས་སོ། ། ལ་ལ་ནི་མཛད་པ་པོ་ཐ་དད་པའི་གཞུང་འགྲེལ་གཞན་ལས་འབྱུང་བ་རྣམས་དང་ཡང་བསྟུན་ནས་གང་ལ་ངེས་པར་ཤར་བ་དེ་དང་དེའི་ཐད་ནས་བཅོས་ཤིང༌། དེ་དག་གིས་ཀྱང་ངེས་པ་མ་བྱུང་བ་རྣམས་ནི་རེ་ཞིག་དཔྱད་པར་བྱ་བའི་གནས་སུ་བཞག་གོ །
ཁྱད་པར་སྔགས་ཀྱི་ཚིག་འབྲུ་རྣམས་ནི་སྤྱིར་བསྟན་བཅོས་འདི་དག་གི་ནང་ནས་ཀུན་ལ་རྒྱུག་ཆེ་བའི་དཔེ་ཚན་འགའ་རེ་མིན་པ། སྔོན་ཆད་པར་དུ་བརྐོ་བའམ་ཚིག་གི་བྱི་དོར་བྱེད་པ་ཉུང་བ་ལྟར་གྱུར་པ་དང༌། གླེགས་བམ་དུ་བྲིས་པའི་རྒྱུན་རྣམས་ཀྱང་ཕལ་ཆེ་བ་དག་ནི་ཡི་གེ་གཤར་དུ་བྲིས་པ་ལ་དཔེ་བྱས་པ་ཤས་ཆེ་བར་བྱུང་བའི་རྟགས་སུ། དཔེར་ན་ཡིག་འབྲུ་ཏ་ར་དང༌། པ་ས་དང༌། དྷ་ཧ་དང༌། ཊ་སྡེ་དང་ཏ་སྡེ་ལྟ་བུ་ཕན་ཚུན་འབྲུ་ནོར་བྱུང་བ་དང༌། བརྩེགས་པ་གྲལ་རིམ་དུ་ཤོར་བ་ལ་སོགས་པའི་འབྲུ་ནོར་ཅུང་ཟད་རེས་རྐྱེན་བྱས་ཏེ། མེ་སྟག་ཆུང་ངུ་ལས་མཆེད་པས། ནགས་ཚལ་ཆེན་པོ་མེར་སྦར་བ་བཞིན་དུ་རིམ་གྱིས་རྒྱ་མིན་བོད་མིན་དུ་གྱུར་པའང་མང་དུ་མཆིས།
དེ་དག་ལས་འདྲི་མཁན་དང་ཀློག་མཁན་གཉིས་ཀས་ཀྱང་དག་སྣང་སྦྱོང་བ་ཙམ་མ་གཏོགས། རྟོག་དཔྱོད་རིག་པའི་སྲང་མདས་གཞལ་འདེགས་མ་གྲུབ་པར་བཏང་སྙོམས་སུ་ལུས། དེ་ལས་རྒྱུན་འབྱམས་སུ་སོང་བ་ཤིན་ཏུ་དཔྱོད་དཀའ་བར་མཆིས་སོ། ། འོན་ཀྱང་སཾ་ཀྲྀ་ཏའི་སྐད་ཀྱིས་ཡིན་པའི་སྔགས་ལས་ནི་ཕལ་ཆེར་རྒྱུད་གཞུང་དང་བརྡ་སྤྲོད་པའི་ལུགས་གཉིས་ཀ་དང་བསྟུན་ནས་རང་བློར་གང་ངེས་པ་རྣམས་ནི་ཅི་ནུས་ཀྱིས་བཅོས། སྔགས་བཏུ་ལས་འབྱུང་བ་རྣམས་ནི་དེ་ཉིད་ཀྱིས་ངེས་པར་བྱས། ཅིས་ཀྱང་ཐེ་ཚོམ་དང་བྲལ་བར་མ་ནུས་པ་རྣམས་ནི་སླར་ཡང་བརྟག་པར་བྱ་བའི་ཡུལ་དུ་བཞག པི་ཤ་ཙི་དང༌། ཨ་ཝ་བྷྲཾ་ཤ་དང༌། པྲ་ཀྲྀ་ཏའི་སྐད་ཀྱིས་ཡིན་པ་རྣམས་དང༌། ཤིན་ཏུ་གསང་བ་བརྡའི་སྐད་ཀྱིས་ཡིན་པ་སྔགས་ཀྱི་ཚིག་ལེགས་པར་སྦྱར་བའི་སྐད་དང་མཐུན་པར་བཅོས་སུ་མི་བཏུབ་པ་རྣམས་ནི་ཕྱི་མོ་མཐུན་པ་ཤས་ཆེ་བ་རྒྱུ་མཚན་དུ་བྱས་ནས་སོར་བཞག་པ་དང་བཅས་ཏེ་ཞུས་སོ། །
གངས་ཅན་སྐད་ཀྱི་བརྡ་རྣམས་ཀྱང༌། ། དཔལ་ཁང་པ་ཆོས་མཛད་ལོ་ཙཱ་བས། ། སོ་སོ་རིག་བཞི་ས་དགུ་པ། ། མ་ཐོབ་དེ་སྲིད་ཆོས་ཀུན་གྱི། ། ངེས་ཚིག་ཤེས་མིན་དེ་ཡི་ཕྱིར། ། མཐའ་དག་སྡེབ་སྦྱོར་སུ་ཡིས་ཤེས། ། ཞེས་གསུངས་པ་ལྟ་བུའི་ཡོན་ཏན་རྫོགས་པར་མ་གྱུར་པ་དེ་སྲིད་དུ་རྟོགས་པར་དཀའ་ནའང་སྔོན་གྱི་མཁས་པ་རྣམས་ཀྱིས་བཞེད་པའི་གཞུང་གི་རྗེས་སུ་བགྱིད་པའི་སྒོ་ནས་ཏེ། དེའང་རྗེ་བཙུན་འཇམ་པའི་དབྱངས་ཀྱི་རྣམ་པར་འཕྲུལ་པའི་སློབ་དཔོན་ཐོན་མི་སཾ་བྷོ་ཊས། འཕགས་པའི་ཡུལ་གྱི་བརྡ་སྤྲོད་པའི་གཞུང་ཆེན་པོ་བརྒྱད་དང་གྲངས་མཚུངས་སུ་སྦྱར་བའི་བོད་སྐད་ལ་ཉེ་བར་མཁོ་བའི་བརྡ་སྤྲོད་ཀྱི་གཞུང་རྣམ་པ་བརྒྱད་མཛད་པར་གྲགས་ཀྱང༌། བསྟན་པ་འཕེལ་འགྲིབ་ཀྱི་དབང་གིས་དེང་སང་ནི་སུམ་ཅུ་པ་དང་རྟགས་གཉིས་ཀྱི་འཇུག་པ་གཉིས་ལས་མི་བཞུགས་པར་གྲགས་ཤིང༌།
གཞུང་དེ་གཉིས་དང༌། གཞན་ཡང་བཀས་བཅད་བྱེ་བྲག་ཏུ་རྟོགས་བྱེད་ཆེན་པོ་དང༌། སྒྲ་སྦྱོར་བམ་པོ་གཉིས་པ་དང༌། སྨྲ་བའི་སྒོ་མཚོན་ཆ་ལྟ་བུ་རྩ་འགྲེལ་དང༌། གཞན་ཡང་མཁས་པ་ཕྱི་མ་རྣམས་ཀྱིས་ཀྱང་གཞུང་དེ་དག་གི་དགོངས་པ་དང༌། བརྡ་རྙིང་གི་གསུང་རབ་ཐམས་ཅད་དང་སྒོ་བསྟུན་ནས་གསར་རྙིང་གི་བརྡ་ཚིག་དག་པར་བྱེད་པའི་བསྟན་བཅོས་ཀྱི་ཚོགས་ནི་མིག་འབྱེད་ཀྱི་ཐུར་མ་འདྲ་བ་མང་དུ་བརྩམས་སོ། ། ཇི་ལྟར་བརྩམས་པ་དེ་དག་གི་བརྗོད་པར་བྱ་བ་ཡང༌། འཇམ་དབྱངས་ཐོན་མིའི་གཞུང་ལས། ཡི་གེ་ཨཱ་ལི་ཀཱ་ལི་གཉིས། ། ཨཱ་ལི་གསལ་བྱེད་ཨི་སོགས་བཞི། །
ཀཱ་ལི་སུམ་ཅུ་ཐམ་པའོ། ། ཞེས་སློབ་དཔོན་འདིས་ཨ་ཡིག་གསལ་བྱེད་ཀྱི་གྲངས་སུ་འདྲེན་པའི་དབང་གིས་དབྱངས་ཡིག་བཞི་དང༌། གསལ་བྱེད་སུམ་ཅུ་ཐམ་པའི་གྲངས་ངེས་མཛད་ལ། མཁས་པའི་ཁ་རྒྱན་ལས། བོད་ཀྱི་དབང་དུ་མཛད་དེ་དབྱངས་ནི་ལྔའོ། ། གསལ་བྱེད་ནི་ཉི་ཤུ་རྩ་དགུའོ་ཞེས་ཨ་ཡིག་དབྱངས་ཀྱི་ཁོངས་སུ་དྲངས་པ་ལ་མི་འགལ་བའི་དབང་གིས་དེ་ལྟར་དུ་མཛད་དོ། ། གང་ལྟར་ཡང་དེ་དག་གི་དབྱེ་བ་ལའང་སྔོན་འཇུག་གི་ཡི་གེ་དང༌། རྗེས་འཇུག་གི་ཡི་གེ་དང༌། མི་འཇུག་པའི་ཡི་གེ་དང༌། ཡི་གེ་སོ་སོའི་རྟགས་དང་བཅས་པའི་རྣམ་པར་དབྱེ་བ་མང་དུ་འབྱུང་བ་རྣམས་དང༌།
ཡི་གེ་གཉིས་སམ་མང་པོ་འདུས་ནས་བརྗོད་པར་བྱ་བ་དོན་གྱི་ངོ་བོ་སྟོན་པར་བྱེད་པ་གང་ཡིན་པ་དེ་ནི་མིང་སྟེ། དེ་ཡང་འདོགས་པའི་དགོས་པ་དང་རྒྱུ་མཚན་ལ་མ་ལྟོས་པར་དོན་དེ་དང་དེ་ལ་རྒན་པོ་རྣམས་ཀྱིས་བརྡ་སྦྱར་བའི་མིང་གང་ཡིན་པ་དེ་ནི་འདོད་རྒྱལ་དང༌། འདྲ་བའམ་འབྲེལ་བ་རྒྱུ་མཚན་དུ་བྱས་ནས་རྗེས་སུ་བཏགས་པའི་མིང་གང་ཡིན་པ་དེ་ནི་རྗེས་སུ་སྒྲུབ་པ་སྟེ། དེ་དག་གི་ནང་གསེས་ཀྱི་རྣམ་པར་དབྱེ་བ་ཐ་དད་པར་འབྱུང་བ་རྣམས་སོ། ། དངོས་བཏགས་ཀྱི་མིང་གང་ཡང་རུང་བ་གཉིས་སམ་མང་པོ་འདུས་ནས་བརྗོད་པར་བྱ་བ་དོན་གྱི་ཁྱད་པར་སྟོན་པར་བྱེད་པ་གང་ཡིན་པ་དེ་ནི་དམ་པའི་ཆོས་མངོན་པར་གསུངས་པའི་ཚིག་དང༌། རང་བཞིན་མིང་ལ་རྣམ་པར་དབྱེ་བ་བརྒྱད་དབྱེ་བ་དང་བཅས་པ་དང༌། རང་བཞིན་བྱིངས་ལ་ཏི་སོགས་ཀྱི་རྐྱེན་སྦྱར་བས་རང་རང་གི་དོན་གྱི་ངོ་བོ་དང་ཁྱད་པར་ཅི་རིགས་པ་སྟོན་པ་ནི་བརྡ་སྤྲོད་པའི་ལུགས་ཀྱི་ཚིག་སྟེ། དེ་དག་དང་རྗེས་སུ་མཐུན་པར་བོད་ཀྱི་བརྡ་སྤྲོད་པའི་གཞུང་གི་དབང་དུ་བྱས་ན་མིང་དང་ཚིག་གི་འཇུག་པ་ལ་དངོས་པོ་དང༌། ལས་དང༌། བྱེད་པ་དང༌།
དགོས་ཆེད་དང༌། འབྱུང་ཁུངས་དང༌། འབྲེལ་པ་དང༌། གནས་གཞི་དང༌། བོད་པ་དང༌། གཞན་ཡང་ངེས་པར་དགར་པ་དང༌། བསྣན་པ་དང༌། འབྱེད་པ་དང༌། སྡུད་པ་དང༌། རྒྱུ་མཚན་ལ་འཇུག་པ་དང༌།
ལྷག་བཅས་ཀྱི་སྒྲ་དང༌། འདས་པ་དང༌། རྣམ་གྲངས་གཞན་བརྗོད་པ་དང༌། སྤྱི་དང་བྱེ་བྲག་གི་སྒྲ་དང༌། བདག་པོའི་སྒྲ་དང༌། དགག་པའི་སྒྲ་དང༌། དགྲོལ་བ་ལ་སོགས་པ་རྣམས་སོ། ། གཞན་ཡང་རྟགས་ཀྱི་ངེས་པ་དང་ལྡན་པའི་ཡི་གེ་རྣམས་ནི། གང་ལ་འཇུག་པ་དང༌། གང་གིས་འཇུག་པ་དང༌།
ཇི་ལྟར་འཇུག་པ་དང༌། ཅིའི་ཕྱིར་འཇུག་པ་དང༌། དེ་དག་ཀྱང་དུས་རྣམ་པ་གསུམ་དང་རྗེས་སུ་འབྲེལ་བའི་དབང་གིས་འཇུག་པ་དང༌། བསྐུལ་བའི་ཚིག་དང་རྗེས་སུ་འབྲེལ་བའི་དབང་གིས་འཇུག་པ་ཐ་དད་པ་མང་དུ་འབྱུང་སྟེ། ཇི་ལྟར་འབྱུང་བ་སྟོན་པར་བྱེད་པའི་བསྟན་བཅོས་ཀྱི་ཚུལ་འགའ་ཞིག་ལ། ཐོས་པ་དང་བསམ་པའི་སྦྱངས་སྟོབས་དམན་པ་མིན་པས་བློའི་དྲི་མ་རགས་པ་སྦྱངས་ཤིང༌། ཤེས་པར་བགྱི་བ་རིག་པའི་གཙུག་ལག་གི་གནས་གཞན་མང་པོ་ལའང་རྣམ་པར་འབྱེད་པའི་བློ་གྲོས་ཀྱི་ལང་ཚོ་དར་ལ་བབ་པའི་ཞུས་དག་པའི་གྲོགས་ལྡན་པ་རྣམས་ནི། སྔོན་གྱི་བརྡ་སྤྲོད་མཁས་པ་ཐོན་མི་སམྦྷོ་ཊ་ཉིད་སླར་ཡང་ས་སྐྱོང་སྡོམ་བརྩོན་ཆེན་པོའི་བསོད་ནམས་ཀྱི་རིམ་པ་རབ་ཏུ་བརྩེགས་པའི་ཐེམ་སྐས་ལ་བརྟེན་ནས་བདེ་བར་བབ་པ་སྙམ་བྱེད་པ་རྣམས་ནི་འདི་ལྟ་སྟེ། མ་ཕྱི་འདོན་པའི་ཞུ་ཆེན་བར་རྨུགས་སངས་ཀྱི་བླ་མ་སྦྱིན་པ་རྒྱ་མཚོ་དང༌། སྤོ་ལུ་བླ་བྲང་གི་དྲུང་ཡིག་བློ་གྲོས་རྒྱལ་མཚན།
ལྕགས་རའི་དྲུང་ཡིག་བསྟན་འཛིན་ལྷུན་གྲུབ། འཛོམ་ཐོག་གི་དགེ་སློང་བསོད་ནམས་བློ་གྲོས་རྣམས་དང༌། བུ་ཡིག་གི་རྗེས་འདེད་པར་རྨུགས་སངས་ཀྱི་དགེ་སློང་ཨོ་རྒྱན་རབ་དགའ་དང༌། ཤེས་རབ་བསྟན་འཛིན་དང༌། འཛོམ་ཐོག་གི་དགེ་སློང་དཔལ་བཟང་རྣམས་དང༌། པར་ཡིག་གི་ཡང་འདོན་པར་སྐུ་ཚེའི་པདྨ་ལ་སོགས་པའི་བློ་གསལ་རྣམས་ཀྱིས་ཁོ་བོའི་ངག་བཀོད་དང་ལེན་གྱི་སྒོ་ནས་གོང་དུ་སྨོས་པའི་མ་དཔེ་དག་དང་ལེགས་པར་གཏུགས་ནས་སྙོམ་ལས་མེད་པར་འདོན་པའི་ཞུ་དག་གི་འགན་འདེགས་བགྱིས་ནས། ཚིག་དོན་གྱི་ཆ་ལ་ཆད་པ་དང་ལྷག་པའི་སྐྱོན་གྱི་རྣམ་པ་གང་དག་མཆིས་པ་རྣམས་བརྟགས་དཔྱད་རིག་པའི་འཕྲུལ་གྱི་སོར་མོས་འབྱིན་འཇུག་གི་བྱ་བ་གང་འོས་བགྱིས་ཏེ། ཡིད་རྟོན་པའི་གནས་སུ་རུང་བའི་ཞུས་དག་ཡང་དག་པར་བྱས་སོ། ། བློ་གྲོས་གསལ་ལྡན་དེ་དག་གི་དཔྱད་པས་ངེས་པར་མ་གྱུར་པ་དང༌། ཐེ་ཚོམ་དུ་གྱུར་པ་དང༌།
རྟོགས་པར་དཀའ་བའི་དོགས་གནས་གང་དག་བྱུང་བ་རྣམས་ནི་ཁོ་བོའི་མིག་སྔར་བསྟན་དུ་བྱུང་བ་དང་རང་གིས་བལྟས་པ་རྣམས་ལ་བརྟག་དཔྱད་གང་ཤེས་བྱས་ཤིང༌། གང་དག་ཡིད་ལ་ངེས་པར་གྱུར་པའི་གནས་རྣམས་སུ་དབྲི་བསྣན་དང་སོར་བཞག་གང་འོས་ཀྱི་བཀོད་པ་བྱེད་པའི་ཁུལ་བགྱིས་སོ། ། གཉིས་པ་དེ་ཉིད་པར་དུ་སྒྲུབ་པར་རྩོམ་པ་ནི། དེ་ལྟར་ཞུས་དག་གི་རིམ་པས་གཏན་ལ་ཕབ་པའི་ཕྱི་མོ་དེ་དག་ལས། པར་ཡིག་འདྲི་བའི་ཡི་གེ་པ་མཁས་པ་རྣམས་ཀྱིས་གོང་དུ་སྨོས་པའི་དུས་ཚེས་ནས་བརྩམས་ཏེ་ཡི་གེར་འདྲི་བའི་གྲྭ་ལེགས་པར་བཙུགས་ཏེ། དེ་ལའང་སྔོན་གྱི་དུས་ན་འདིར་ཕྱོགས་སུ་ཡི་གེ་རྫབ་མ་འདྲི་པ་པོ་མ་ཐོགས་ཙམ་ལས། མཁས་མཐོང་ཆེ་བའི་སྙུག་འཛིན་པ་མང་པོ་མ་བྱུང་བར་གྲགས་ཀྱང༌། ཕྱིས་སུ་བསོད་ནམས་ཀྱི་སྐལ་བར་ལྡན་པའི་སྡོམ་བརྩོན་ཆེན་པོ་སྐུ་མཆེད་ཡབ་མེས་དང་བཅས་པའི་སྐུ་རིང་ནས། དེ་བཞིན་གཤེགས་པའི་སྐུ་དང་གསུང་དང་ཐུགས་ཀྱི་རྟེན་མང་པོ་རིས་སུ་འདྲི་བ་དང༌། འབུར་དུ་བཞེང་པ་དང༌།
ལུགས་སུ་བླུགས་པ་དང༌། ཟབས་སུ་བརྐོ་བ་ལ་སོགས་པ་དར་སྲོལ་ཤིན་ཏུ་ཆེ་བ་བྱུང་སྟེ། དེ་ལས་བྱུང་བའི་ལེགས་བྱས་ཀྱི་གྲགས་པ་དམ་པ་དཔྱིད་ཀྱི་རྒྱལ་མོའི་རྒྱངས་གླུ་ལྟ་བུ་གང་དག་ཕྱོགས་བཅུའི་འགྲོ་བ་ཀུན་གྱི་རྣ་བའི་བཅུད་དུ་ལེགས་པར་སིམ་ཞིང༌། དེ་ལ་བརྟེན་ནས། ཇི་སྐད་དུ། ས་སྐྱ་པཎྜི་ཏས། པདྨའི་མཚོ་ལ་ངང་པ་འདུ། ། དྲི་ལྡན་མེ་ཏོག་བུང་བ་སྡུད། ། ཤ་ཡི་དྲི་ལ་ཤ་སྦྲང་འདུ། ། འབྲོག་བཟང་དུ་ནི་རི་དྭགས་འདུ། །
བཟའ་བཏུང་མང་སར་སྐྱེ་བོ་འཚོགས། ། གལ་ཏེ་དེ་དག་མི་ལྡན་ན། ། བསྡུས་ཀྱང་སྐྱེ་བོ་ཕལ་ཆེར་འབྲོས། ། དྲོ་ཞིང་བརླན་སར་ནགས་ཚལ་སྐྱེ། ། དེ་སོགས་ཕྱི་ཡི་རྟེན་འབྲེལ་ཡིན། ། མཆོད་ལ་བརྩོན་ན་མཆོད་པར་འགྱུར། ། བྱམས་པ་བྱས་ན་གླགས་ཀྱིས་བྱམས། ། བདག་གི་བླ་མ་མཆོད་བྱས་ན། ། སེམས་ཅན་ཀུན་གྱིས་བདག་མཆོད་འགྱུར། ། དམ་པའི་ཆོས་ལ་གུས་བྱས་ན། །
སངས་རྒྱས་ཀུན་གྱི་ཆོས་མཛོད་འཛིན། ། དགེ་འདུན་རྣམས་ནི་མཉེས་བྱས་ན། ། དགེ་འདུན་དམ་པ་རྣམས་ནི་སྡུད། ། འཁོར་རྣམས་བསམ་པ་དག་པ་ཡིས། ། འཁོར་གྱི་དཀྱིལ་འཁོར་འདུ་བར་འགྱུར། ། མདོར་ན་བསམ་པ་དག་པ་ཡིས། ། གང་དང་གང་ལ་འདོད་སེམས་ཡོད། ། ཤེས་ན་དེ་དང་དེ་དག་འདུ། ། ཞེས་གསུངས་པ་ལྟར་ཡུལ་ཕྱོགས་གཞན་གྱི་བཟོ་གནས་རིག་པ་ལ་མཁས་པའི་བློ་ལྡན་གྱི་སྐྱེ་བོ་རྣམས་ཀྱང༌། བཤུལ་ཐག་རིང་པོའི་ལམ་གྱི་བགྲོད་པས་ངལ་བ་དང་ཚེགས་ཆེ་བ་ལ་མ་ལྟོས་པར་གྲགས་པའི་ཡི་གེ་རྣམ་པར་གསལ་བ་གང་དག་རྣ་བའི་གསོས་སུ་ལེན་ཀྱིན།
ཆེད་དུ་བོས་པ་བཞིན་དུ་རང་ལྷག་པ་མང་པོ་བྱུང་བ་དང༌། རྒྱལ་ཁབ་ཆེན་པོ་འདིའི་མངའ་ཞབས་ནས་ཀྱང་མི་བདག་རྣམས་ཀྱི་བསོད་ནམས་ཀྱི་མཐུ་ལས་གཙོ་བོ་དང་ཕལ་གྱི་བཟོ་གནས་རིག་པ་འཆང་བའི་བློ་ལྡན་གྱི་སྐྱེ་བོ་སྤྲུལ་པའི་བཟོ་བོ་དང་འདྲ་བ་མང་དུ་བྱུང་ངོ༌། ། ཁྱད་པར་འཇིག་རྟེན་གསུམ་གྱི་མཆོད་སྡོང་བླ་ན་མེད་པར་གྱུར་པའི་དགོངས་འགྲེལ་གྱི་རྟེན་བཞེངས་ཆེན་པོ་འདིའི་འགོ་བརྩམས་པ་ནས། གཏོང་ཕོད་མི་དམན་པའི་སྒོ་མོ་བརྒྱ་སྟོང་ཕྲག་དུ་མ་ཅིག་ཅར་དུ་བྱེ་བར་བརྟེན། མངའ་འོག་གི་མིའི་འགྲོ་བ་མང་ཤས་ཤིག་ནི། ལེགས་བྱས་ཆོས་ཀྱི་སྦྱིན་པ་རྒྱ་ཆེན་པོ་འདི་དག་མྱུར་དུ་འགྲུབ་པར་བྱེད་པའི་ལས་བྱེད་པར་གྱུར་ཏོ། ། དེའང་ལ་ལ་ནི་གསར་རྙིང་བརྡའི་ཚིག་དང་དོན་གྱི་འཁྲུལ་པ་སེལ་བར་བྱེད་པའི་དག་སྡེབ་པར་གྱུར། ལ་ལ་ནི་སྣག་ཚ་དང་སྨྱུག་བུ་ལག་ཆར་ཐོགས་ནས་ཡིག་རིགས་མང་པོ་སོར་མོའི་འཕྲུལ་གྱིས་བསྐྲུན་པ་ལ་དཀའ་བ་མེད་པའི་ཡི་གེའི་འདུ་བྱེད་པར་གྱུར། ཕལ་ཆེར་ཡི་གེའི་གཟུགས་བརྙན་གྱི་ཚད་དང་མཚན་ཉིད་ཉམས་པ་མེད་པའི་ཡིག་འབྲུ་བརྐོ་བའི་རྐོས་བྱེད་པར་གྱུར་ཏོ། ། གཞན་ཡང་དཀར་ཞིང་འཇམ་པའི་ངོས་གཞི་རབ་ཏུ་གཙང་བའི་ཤོག་བུའི་འདུ་བྱེད་པ་དང༌།
ཤིང་གཞོག་པ་དང༌། ཐ་ན་ཤིང་དང་ཤོག་གུའི་ཞོ་ཤས་འཚོ་བ་པ་ཡན་ཆད་ཀྱང་མི་བདག་ཆེན་པོའི་དགེ་ཚོགས་སྒྲུབ་པའི་གྲོགས་སུ་གྱུར་པ་ནི། དཔེར་ན་རིའི་རྒྱལ་པོ་ལྷུན་པོའི་ངོས་ལ་བརྟེན་པའི་འདབ་ཆགས་ཀྱི་རིགས་ཁ་དོག་ཐ་དད་པར་ཡོད་པ་རྣམས་ཀྱང༌། རིན་པོ་ཆེ་ཀཉྩ་ནའི་ཁ་དོག་འབའ་ཞིག་ཏུ་སྣང་བ་ལྟར། མི་བདག་སྐྱེ་དགུའི་ས་འཛིན་ཆེན་པོ་དགེ་བའི་ལམ་དུ་སྙིང་སྟོབས་རྨད་དུ་བྱུང་བ་ཞུགས་པ་ན། དེའི་རྗེས་སུ་ཆབ་འབངས་ཀྱི་སྐྱེ་བོ་ཐམས་ཅད་ཀྱང་དགེ་བའི་ལས་ཀྱི་བྱ་བ་བྱེད་པ་དང་ལག་ཏུ་ལེན་པ་པོར་གྱུར་ཏེ། ཐམས་ཅད་ཀྱང་རང་རང་གི་ལས་སྐལ་གང་དང་གང་བསྐོས་པ་དེ་དང་དེ་ལ་མ་རྨོངས་པའི་བཟོའི་གནས་ཀྱི་རིག་པ་འཆང་བ་ཁོ་ནར་གྱུར་ཏོ། ། ཁྱད་པར་ཡི་གེ་འདྲི་བ་ལ་ཉེ་བར་མཁོ་བའི་མཚན་ཉིད་གདོན་པ་བཅུ་དང་གཅེས་སོ་བརྒྱད་དེ་བཅོ་བརྒྱད་དང༌། མགོ་དང༌། དཔུང་བ་དང༌།
ཟགས་མཆུ་དང༌། ཡར་འཐེན་དང༌། མར་འཐེན་དང༌། མིག་སྤུ་སྟེ། དེ་རེ་རེ་ལའང་རབ་དང་འབྲིང་དང་ཐ་མ་སྟེ་གསུམ་གསུམ་དུ་ཕྱེ་བའི་མ་ཆོས་ཉི་ཤུ་རྩ་གཅིག་དང༌། རྣ་རུའི་ཆོས་གསུམ་དང༌། འགྲེང་བུའི་ཆོས་གཉིས་དང༌། གི་གུའི་ཆོས་གསུམ་དང༌། ཞབས་ཀྱུའི་ཆོས་གསུམ་དང༌། ར་བཏགས་ཀྱི་ཆོས་གཉིས་དང༌།
ཡ་བཏགས་ཀྱི་ཆོས་གསུམ་སྟེ་བུ་ཆོས་བཅུ་དྲུག་དང༌། སྤྱིའི་ཆོས་གསུམ་སྦོ་དང་བཅས་པ་སྟེ་རགས་པར་ཆོས་བཞི་བཅུའི་མཚན་ཉིད་དང༌། ཞིབ་པར་སོ་སོའི་ཐིག་གིས་ཆ་དབྱེ་བ་དང་བཅས་པ་སྟེ། དེ་དག་གི་སྲོལ་འབྱེད་ཆེན་པོ་འཇམ་པའི་དབྱངས་ཐོན་མི་སམྦྷོ་ཊའི་ཡི་གེའི་རྒྱུན་འཛིན་པ་རྣམས་ཀྱི་མཆོག་ཏུ་གྱུར་པ་ཁྱུང་པོ་གཡུ་ཁྲིས་ཐིག་རིས་སུ་བཏབ་པ་ལ། མཁས་པ་རོང་པོས་ལྷན་ཐབས་ཀྱི་སྟོང་ཐུན་མཛད་པ་དང༌། ཕྱིས་བྱུང་གི་མཁས་པ་རྣམས་ཀྱིས་བརྩམས་པའི་ལེགས་པར་བཤད་པ་དྲི་མ་མེད་པ་རྣམས་དཔང་པོར་བཟུང་སྟེ། དེ་དག་གི་ཚུལ་ལ་ལེགས་པར་བསླབས་ནས་སྦྱངས་པའི་མཐར་སོན་པར་གྱུར་པའི་ཡི་གེའི་དབུ་པ། དགེ་ཚུལ་གྱི་བསླབ་པ་ལ་གནས་ཤིང་གཞན་ལ་ཕན་པ་ལྷུར་བྱེད་པ་བསྟན་པ་རྒྱལ་མཚན་ལ་སོགས་པ་འདིར་ཡོད་པ་དང༌། དགའ་སྟོད་ཀྱི་འཛིན་མའི་ཆ་ནས་དབུ་པ་འཇམ་དབྱངས་ལ་སོགས་པ་མང་པོའི་དཀྱིལ་ནས་བཀྲབས་པ་དང་ཉུང་ཤས་རྣམས་ཀྱིས་དང་པོར་དབུ་ཚུགས་པའི་དབྱར་ཟླ་འབྲིང་པོར་ཡི་གེ་པ་མཁས་བཏུས་བཅོ་ལྔས་བྲིས། དེའི་ཕྱི་ལོ་ནས་བཟུང་སྟེ་སྔར་ཡོད་པ་རྣམས་ཞིབ་འཚོགས་དང༌།
གསར་དུ་སྦྱོང་རྩོལ་བྱེད་པའང་མང་དུ་བྱུང་བ་དང་བཅས་ཏེ་ཐམས་ཅད་བསྡོམས་པར་སྨྱུག་འཛིན་པ་བརྒྱད་ཅུ་ཁ་ཡར་གྱིས་ལྕགས་སྤྲེལ་གྱི་ལོའི་ཧོར་ཟླ་བདུན་པའི་བར་གྱི་དབྱར་ངོ་ཕྱེད་གསུམ་སྟེ། དང་པོར་དབུ་ཚུགས་པའི་དབྱར་སྨད་བཅས་པའི་དབྱར་ངོ་གསུམ་གྱི་དོད་ཙམ་ལ། མཚན་ཉིད་ཐེག་པའི་སྐོར་དང་རིག་པའི་གནས་ཀྱི་བསྟན་བཅོས་བཅས་བསྡོམས་པ་གླེགས་བམ་བརྒྱ་དང་ཉི་ཤུ་རྩ་བརྒྱད་པོ་ཐམས་ཅད་མཐར་ཕྱིན་པར་བྲིས་ཟིན་ཏོ། ། དེ་ནས་ཧོར་ཟླ་བདུན་པ་དེ་ཉིད་ནས་བརྩམས་ཏེ་རྒྱུད་ཀྱི་འགྲེལ་པ་རྣམས་བྲི་བའི་དབུ་བཙུགས་ཏེ། དེ་ལ་ཐོག་མར་མཁའ་འགྲོ་ཆོས་སྐྱོང་གི་ཚོགས་ལ་གནང་བ་ནོད་པ་དང་བར་ཆད་མི་འབྱུང་བའི་ཕྲིན་ལས་གཞོལ་བའི་ཕྱིར། མགོན་ཁང་ནུབ་ཏུ་སུམ་ལྡན་རྡོ་རྗེ་འཛིན་པའི་དགེ་སློང་གི་དགེ་འདུན་ཞིབ་འཚོགས་སུ་བགྱིས་པའི་ངོར་ལུགས་ཀྱི་བསྐང་གསོ་དང༌། མགོན་ཁང་ཤར་དུ་དམ་པའི་བསྐང་གསོ་ཆོས་ཉིད་མ་འདོན་པ་རྣམས་ཚོགས་ནས་བསྐང་གསོ་དང་ཕྲིན་ལས་བཅོལ་བ་ཡང་དག་པར་མཛད་དོ། ། དུས་དེ་ཉིད་དུ་མགོན་པོའི་སྐུ་བརྙན་རྣམས་སུ་སྙན་ཤལ་ཕུལ་བ་རྣམས་ལའང་གནང་བ་ཞུ་བ་དང་འདོད་པའི་དོན་གསོལ་བ་ཁོ་བོས་སུག་བྲིས་བྱས་པ་ནི་འདི་ལྟ་སྟེ།། །། སྭསྟི་བི་ཛ་ཡནྟུ། རྒྱལ་བ་ཀུན་གྱི་མཐུ་དང་རྫུ་འཕྲུལ་གྱི། །
ཆོ་འཕྲུལ་རྣམ་པར་འཕྲུལ་པས་ཟློས་པའི་གར། ། གང་ཞིག་དྲན་པས་བདུད་ལས་རྒྱལ་བ་ཡི། ། གོ་འཕང་སྦྱིན་པ་སྲུང་མའི་དབང་པོར་འདུད། ། གང་གི་འཇིགས་རུང་ཉམས་ཀྱི་འགྱུར་བ་རེས། ། ཆུ་སྲིན་རྒྱལ་མཚན་སྡེ་དང་བཅས་པ་ཡི། ། དོན་སྙིང་ཁ་རུ་འབྱིན་ཡང་བསྟན་སྐྱོང་གི ། དབུ་འཕང་བསྟོད་པའི་གུར་མགོན་ལྕམ་དྲལ་དང༌། ། ཞི་བ་རྒྱས་པ་དབང་དང་མངོན་སྤྱོད་ཀྱི། ། ལས་ཀྱི་དངོས་གྲུབ་ཆར་དུ་བསྙིལ་བ་ལ། ། ཡིད་བཞིན་ནོར་བུ་ལྟ་བུའི་སྲུང་མ་ཆེ། །
ཞིང་སྐྱོང་གདོང་བཞི་ལྡན་པ་སྲིང་དང་བཅས། ། བསྟན་དང་བསྟན་འཛིན་སྐྱོང་བའི་ཁས་བླངས་དང༌། ། དམ་ཚིག་རྡོ་རྗེའི་རྭ་བར་གནས་བཅས་པའི། ། ལས་ཀྱི་མགོན་པོ་གནོད་སྦྱིན་ཡབ་ཡུམ་དང༌། ། པུ་ཏྲ་མིང་སྲིང་སྤྲུལ་པ་ཡང་སྤྲུལ་བཅས། ། མཐུ་དང་དཔུང་གིས་ཁེངས་པ་མ་བཏང་ཡང༌། ། རྣམ་འདྲེན་བསྟན་ལ་དགའ་བའི་རུ་མཚོན་དག ། འཕྱར་ལ་མི་གུས་མེད་པ་སྲུང་མའི་ཚོགས། ། འདོད་པའི་ཕྲིན་ལས་བཅོལ་ལ་གཅིག་ཏུ་དགོངས། ། འཇིག་རྟེན་ཁམས་སུ་རྒྱལ་བསྟན་རིན་པོ་ཆེ། །
ཡུན་དུ་གནས་ཕྱིར་རྒྱུད་ཀྱི་དགོངས་འགྲེལ་རྣམས། ། ཕྱི་མོ་གཅིག་ལས་དུ་མ་འབྱུང་བའི་འཕྲུལ། ། ཆོས་སྦྱིན་མི་ཟད་པར་གྱི་སྒོ་བརྒྱ་དབྱེ། ། དེ་ཡི་བདག་རྐྱེན་ས་སྤྱོད་ཀུན་གྱི་རྩེ། ། བླ་མ་ཀུན་དགའ་ཕྲིན་ལས་རྒྱ་མཚོའི་སྡེ། ། སྐུ་འཁོར་བཅས་དང་བཀའ་བཞིན་སྒྲུབ་པ་ཡི། ། ལས་བྱེད་ཀུན་ལ་གེགས་མེད་གནང་བ་སྩོལ། ། མངོན་པར་བསྒྲུབ་བྱ་མཐའ་རུ་མ་སོན་བར། ། གཟུགས་ཅན་གཟུགས་མེད་གཏོགས་པའི་དགྲ་དང་བགེགས། ། ནད་དང་རིམས་ཡམས་གདོན་གྱི་གནོད་པ་སོགས། །
འགལ་རྐྱེན་བར་དུ་གཅོད་དགུ་ཞི་བར་མཛོད། ། འཆི་བ་མེད་པའི་ཚེ་དང་བསོད་ནམས་དང༌། ། ཆོས་དང་སྲིད་པའི་དཔལ་འབྱོར་བློ་གྲོས་སོགས། ། མཐུན་པའི་རྐྱེན་རྣམས་ཕན་ཚུན་གཅིག་ལ་གཅིག ། འགྲན་ལྟར་རྣམ་པར་རྒྱས་པའི་ཕྲིན་ལས་མཛོད། ། རིགས་སྟོབས་འབྱོར་པས་དྲེགས་པའི་ཆེ་དགུ་དང༌། ། མི་དང་མི་མ་ཡིན་པའི་སྐྱེ་འགྲོ་རྣམས། ། རིག་བྱེད་དགའ་མའི་ཨུཏྤལ་མདའ་གཞུ་ཡིས། ། རེག་པ་ཇི་བཞིན་འདི་ན་རང་དབང་ཁུགས། ། བཀའ་ཡི་དགོངས་འགྲེལ་ཆེན་པོའི་འཕྲུལ་གྱི་སྒོ། །
རྣམ་པར་དབྱེ་ལ་ནག་པོའི་ཕྱོགས་ཀྱི་རིགས། ། ཕྲག་དོག་སེམས་ལྡན་རྣམས་ཀྱིས་སྤྲོས་པའི་བགེགས། ། ཞི་བའི་བདུད་རྩི་འཐུང་བར་མ་འདོད་ན། ། སྔོན་གྱི་དམ་ཚིག་ལ་དགོངས་མཐུ་སྟོབས་དང༌། ། མི་བཟད་དཔུང་གི་དཀྱིལ་འཁོར་བསྐྱེད་ནས་ནི། ། འཐོར་བྱེད་རླུང་དང་འཕྲད་པའི་ཐལ་བ་བཞིན། ། དགྲ་བགེགས་དབྱིངས་སུ་སྦྱར་དང་བསྒྲལ་བར་མཛོད། ། བླ་མེད་དཀོན་མཆོག་གསུམ་གྱི་བདེན་པ་དང༌། ལྷ་སྲུང་རྟག་ཏུ་བསྟན་ལས་བྱུང་བའི་མཐུ། ། གྲག་སྟོང་ངག་གིས་གསོལ་བཏབ་རྟེན་འབྲེལ་གྱིས། །
བསམ་པའི་འབྲས་བུ་འཕྲལ་ལ་སྨིན་པར་ཤོག ། ཅེས་པ་ཕྲིན་ལས་ཞུ་བའི་ཆེད་དུ་བྲིས་ཤིང་ལས་བྱེད་པ་རྣམས་ལ་གསང་བ་སྔགས་ཀྱི་རྒྱུད་འགྲེལ་ཟབ་མོ་འདྲི་འདོན་བྱེད་དུ་འཇུག་པའི་ཉེས་པ་རང་གཞན་ལ་མི་འབྱུང་བ་དང་རྐྱེན་སེལ་གྱི་ཆེད་དུའང་དམིགས་ནས། བཅོམ་ལྡན་འདས་གསང་བའི་བདག་པོའི་རྗེས་སུ་གནང་བ་ཞིག་གྱིས་ཞེས་སྐུ་ཚབ་པའི་གསུང་གིས་བསྐུལ་བ་ལྟར་དེ་བཞིན་ཡང་བྱས་སོ། ། སྐབས་ལ་ལར་རང་གཞན་ལ་མཁའ་འགྲོའི་སུན་ལྟས་སམ་ལྷ་འདྲེའི་བྱད་ལྟས་ལྟ་བུའི་མཚན་མ་འགའ་ཞིག་བྱུང་འདུག་པར། དེ་ལ་ཕན་པར་བསམས་ནས་ནང་ནུབ་ཏུ་སེང་གདོང་མའི་བསྒོམ་བཟླས་མང་ཙམ་དང༌། དེ་ལ་བསྟོད་ཅིང་འདོད་དོན་གསོལ་བའི་ཚིགས་སུ་བཅད་པ་ཁོ་བོའི་སུག་བྲིས་སུ་བགྱིས་པའང་འདི་ལྟ་སྟེ། དཔལ་ཡེ་ཤེས་ཀྱི་མཁའ་འགྲོ་སེང་གེའི་གདོང་པ་ཅན་མ་ལ་བསྟོད་པ་མི་མཐུན་ཕྱོགས་ལས་རྒྱལ་བའི་རྔ་སྒྲ་ཞེས་བྱ་བ། གང་ལ་བསྟོད་ཅིང་གསོལ་བ་བཏབ་ཙམ་གྱིས། ། བདུད་ལས་རྣམ་པར་རྒྱལ་བྱེད་བླ་མ་དང༌། ། གཉིས་སུ་མེད་པའི་གནས་གསུམ་མཁའ་འགྲོའི་གཙོ། །
སེང་གེའི་གདོང་པ་ཅན་ལ་བསྟོད་པར་བགྱི། ། ཡེ་ཤེས་མེ་འོད་འབུམ་གྱིས་དཀྲིགས་པའི་དབུས། ། བདུད་སྡེའི་དཔུང་གིས་མི་ཕྱེད་རྡོ་རྗེ་ཡི། ། ས་གཞི་རྭ་བ་གུར་ཁྱིམ་རབ་ཡངས་པས། ། མི་མཐུན་ཕྱོགས་ལས་རྣམ་པར་རྒྱལ་ལ་འདུད། ། རབ་འཇིགས་དུར་ཁྲོད་བརྒྱད་ཀྱིས་ཡོངས་བསྐོར་བའི། ། ཆོས་འབྱུང་དབང་སྔོན་མདོག་ཏུ་འབར་བའི་ནང༌། ། ཁྲག་ཞག་བསྐྱིལ་བའི་དབའ་རླབས་ཕན་ཚུན་དུ། ། འཐབ་པའི་ལྦུ་ཕྲེང་ཚར་དུ་དངར་ལ་འདུད། ། དེ་ན་སྣ་ཚོགས་པདྨ་རྒྱས་པའི་ཁ། །
ཟུམས་ཀྱིས་དོགས་ནས་ནམ་མཁའི་ནོར་བུ་ཡང༌། ། གདན་དུ་འོངས་ལ་བདུད་རྣམས་མ་བཟོད་ནས། ། རོ་ཡི་རྣམ་པས་ཉལ་ཏེ་བསྒྲིབས་པ་བཞིན། ། དེ་སྟེང་རྒྱལ་བ་སྐྱེད་དང་རོལ་བའི་ཡུམ། ། མཁའ་འགྲོ་བྱེ་བ་འབུམ་གྱི་མངའ་བདག་མོ། ། བདུད་དཔུང་རི་དྭགས་མཐར་མཛད་སེང་གེའི་གདོང༌། ། སྐུ་ནི་གར་གྱི་ཉམས་དགུ་རྫོགས་ལ་འདུད། ། ཞེ་སྡང་རྣམ་དག་རྣམ་ཤེས་གནས་གྱུར་ཡང༌། ། ཆོས་དབྱིངས་ཡེ་ཤེས་རང་བཞིན་བཅོམ་ལྡན་མ། ། ཐུགས་ཀྱི་རིགས་མཆོག་མཐིང་ནག་ཁྲོ་མོའི་སྐུ། །
སེང་གེའི་གདོང་ཅན་མ་ལ་ཕྱག་འཚལ་ལོ། ། གཏི་མུག་རྣམ་དག་གཟུགས་ཕུང་གནས་གྱུར་པ། ། མེ་ལོང་ཡེ་ཤེས་རང་བཞིན་བཅོམ་ལྡན་མ། ། སྐུ་ཡི་རིགས་མཆོག་རབ་དཀར་ཁྲོ་མོའི་སྐུ། ། སེང་གེའི་གདོང་པ་ཅན་ལ་ཕྱག་འཚལ་ལོ། ། སེར་སྣའི་རང་བཞིན་ཚོར་ཕུང་གནས་གྱུར་པ། ། མཉམ་ཉིད་ཡེ་ཤེས་རང་བཞིན་བཅོམ་ལྡན་མ། ། ཡོན་ཏན་རིགས་མཆོག་གསེར་འདྲ་ཁྲོ་མོའི་སྐུ། ། སེང་གེའི་གདོང་ཅན་མ་ལ་ཕྱག་འཚལ་ལོ། ། འདོད་ཆགས་རྣམ་དག་འདུ་ཤེས་གནས་གྱུར་པ། །
སོར་རྟོག་ཡེ་ཤེས་རང་བཞིན་བཅོམ་ལྡན་མ། ། གསུང་གི་རིགས་མཆོག་རབ་དམར་ཁྲོ་མོའི་སྐུ། ། སེང་གེའི་གདོང་པ་ཅན་ལ་ཕྱག་འཚལ་ལོ། ། ཕྲག་དོག་རྣམ་དག་འདུ་བྱེད་གནས་གྱུར་པ། ། བྱ་གྲུབ་ཡེ་ཤེས་རང་བཞིན་བཅོམ་ལྡན་མ། ། ཕྲིན་ལས་རིགས་མཆོག་ལྗང་སྔོན་ཁྲོ་མོའི་སྐུ། ། སེང་གེའི་གདོང་པ་ཅན་ལ་ཕྱག་འཚལ་ལོ། ། ཉམས་པའི་ཤ་རུས་བལྡད་པའི་ཞལ་སྒོ་ནས། ། དགྲ་བགེགས་བྱད་མའི་ཚོགས་ནི་སྐད་ཅིག་ཙམ། ། འཚོ་བར་རུང་ངམ་ཞེས་པའི་ང་རོ་ཡིས། །
ས་གཞི་རྣམ་པ་དྲུག་ཏུ་གཡོ་ལ་འདུད། ། དྲི་གཞོན་གྱིས་བསྐྱོད་འོ་མའི་རྒྱ་མཚོ་བཞིན། ། ཁྱོད་གདོང་ཁྲོ་བའི་གཉེར་མ་རབ་ཏུ་སྤུངས། ། རྣོ་དཀར་མཆེ་བ་གཟེངས་པའི་ཕྲག་པ་ནས། ། ལྗགས་འགྱུ་གློག་གི་སྟང་སྟབས་བསྒྱུར་ལ་འདུད། ། བདེ་འབྱུང་མིག་གིས་མདའ་ལྔའི་བདག་པོའི་ལུས། ། བསྲེགས་པའི་ངོ་མཚར་ཡི་གེ་འགོག་བྱེད་པའི། ། དམར་ལ་ཟླུམ་པའི་སྤྱན་གསུམ་གཙུབས་པ་ལས། ། མེ་ཡི་ཚ་ཚས་གདོན་བགེགས་སྲེག་ལ་འདུད། ། སྨ་ར་སྨིན་མ་འཁྱུག་ཅིང་འཁྱོག་པ་ཡིས། །
གློག་འགྱུ་སྟོང་གི་མཛེས་པ་དམའ་ཡང་འབེབས། ། རལ་པ་ཁམ་སེར་མཁའ་ལ་གཟིངས་པའི་ཁྲོད། ། རང་རྟགས་རིགས་ཀྱི་ཅོད་པཎ་འཛིན་ལ་འདུད། ། རྒྱ་ཆེན་ཐབས་དང་ཐུགས་རྗེ་ཆེན་པོ་ཡིས། ། ཡངས་པར་བརྡལ་བ་བྲང་གི་ངོས་དག་ལས། ། དངོས་གྲུབ་བཅུད་ཀྱི་བཏུང་བ་རྟག་འཇོ་བའི། ། ནུ་མ་འབུར་བའི་ཁུར་གྱིས་མཛེས་ལ་འདུད། ། ཕ་རོལ་བྱས་པའི་རྫས་སྔགས་ཏིང་འཛིན་གྱི། ། ནུས་པ་རྩད་ནས་གཅོད་པའི་གྲི་གུག་གཡས། ། བྱད་མའི་སྙིང་ཁྲག་ལང་ལིང་ཁོལ་བའི་སྣོད། །
ལྕང་ལོར་བཅས་པས་ལག་གཡོན་བྲེལ་ལ་འདུད། ། ཞབས་གཡས་བསྐུམ་པའི་སོར་མོ་རྣམས་ཀྱི་རྩེ། ། ཆུ་ཤིང་ལྟར་མཁྲང་གཡོན་པའི་བརླ་ལ་གཏད། ། གར་སྟབས་སྟོང་གིས་རོ་ཡི་སྙིང་ག་ན། ། ཁ་ཊྭཱཾ་ག་དང་ཆབ་ཅིག་རོལ་ལ་འདུད། ། དབང་པོའི་གྲངས་ལྡན་ཐོད་པ་སྐམ་པོ་ལ། ། སྲོག་ལྔའི་པ་ཏྲས་འཁྱུད་པ་འོད་དུ་འབར། ། རོ་སྐྲའི་དཔྱང་ཐག་ལ་བརྟེན་མགོ་བོ་ནི། ། བརྒྱ་ཕྱེད་རློན་པའི་དོ་ཤལ་འཕྱང་ལ་འདུད། ། དུང་ཆེན་རྒྱན་གྱི་ཕྲེང་བ་རྣམ་ལྔ་དང༌། །
ཁྲག་གིས་སྦགས་པའི་སྟག་ལྤགས་ཤམ་ཐབས་སོགས། ། དཔའ་མོ་འཇིགས་པའི་ཆ་ལུགས་རྫོགས་པའི་སླད། ། ཡེ་ཤེས་མེ་ཡི་དཀྱིལ་ན་བཞུགས་ལ་འདུད། ། མི་སྡུག་སྐུ་ཡི་ཆ་ཤས་རེ་རེ་ནས། ། སྤྲུལ་པ་ཡང་སྤྲུལ་རྡོ་རྗེའི་ཆར་རླུང་གིས། ། ཕ་རོལ་བརྩམས་པའི་བྱད་གཏད་འཁྲུལ་འཁོར་སོགས། ། ནུས་པའི་བྲག་རི་ཐལ་བར་རློག་ལ་འདུད། ། སྒོ་གསུམ་གུས་པས་མཆོད་ཅིང་བསྟོད་པ་དང༌། ། གསང་གསུམ་རྣལ་འབྱོར་བསྒོམ་དང་བཟླས་པ་ཡིས། ། སྒོ་གསུམ་རྡོ་རྗེའི་སྲུང་བ་མཐར་ཕྱིན་ནས། །
ཁམས་གསུམ་འགྲོ་བའི་དོན་ཆེན་བྱེད་པར་ཤོག ། དེང་གི་རྣལ་འབྱོར་སྦྱིན་བདག་འཁོར་དང་བཅས། ། བྱང་ཆུབ་སྒྲུབ་དང་སྒོ་གསུམ་དགེ་བ་ཡི། ། བདུད་རྩི་འཐུང་བའི་དཔལ་འཕྲོག་ནད་དང་གདོན། ། བགེགས་རིགས་འཁྲུགས་པའི་བར་ཆད་ཞི་བར་མཛོད། ། ཚེ་སྲོག་ཉམས་ཟད་བདུད་དང་གཤིན་རྗེ་ཡིས། ། བརྐུས་དང་ཕྲོགས་པ་ཐམས་ཅད་སྣོད་བཅུད་ཀྱི། ། ཚེ་དང་བསོད་ནམས་གསར་པའི་སྐྱེས་དང་བཅས། ། འདི་ན་ཚུར་བསྡུས་ཚེ་ཡི་ཀ་རིང་ཚུགས། ། ལོ་དང་ཟླ་བ་ཞག་དང་དུས་ཚོད་དང༌། །
ཕྱི་ནང་འབྱུང་བ་དགྲ་གཤེད་འཐབས་པ་ཡི། ། ཆག་ཆེ་ཉམ་ང་ཀེག་དང་སྲིར་ལྡང་བའི། ། དུས་མིན་འཆི་བ་ཐམས་ཅད་བཟློག་ཏུ་གསོལ། ། ཕྲག་དོག་ཆང་མྱོས་མི་དང་མི་མིན་གྱི། ། བསམ་ངན་སྦྱོར་བ་རྩུབ་མོའི་ཁ་ཡི་རླངས། ། བྱད་ཁ་སྦོད་གཏོང་གཏད་ཁྲོམ་བཅུག་པ་སོགས། ། གནོད་པ་ཐམས་ཅད་བཟློག་ཅིང་བསྒྱུར་དུ་གསོལ། ། ཅིར་ཡང་ཐོགས་པ་མེད་པའི་མཐུ་དང་དཔུང༌། ། བསྐལ་པའི་འཐོར་རླུང་ལྟ་བུར་བསྐྱེད་ནས་ནི། ། བསམ་སྦྱོར་ངན་པར་གོམས་པའི་དགྲ་བགེགས་དག །
སྐད་ཅིག་གཉིས་པར་གསོན་དུ་མ་སྟེར་ཅིག ། མདོར་ན་དེང་ནས་བྱང་ཆུབ་སྙིང་པོའི་བར། ། ས་འོག་ས་སྟེང་ས་བླར་རྒྱུ་བ་ཡི། ། གདོན་དང་དགྲ་བགེགས་འབྱུང་པོའི་གནོད་པ་ལས། ། བདག་ཅག་འཁོར་བཅས་བསྲུང་ཞིང་བསྐྱབ་པར་མཛོད། ། རྩ་བརྒྱུད་བླ་མ་རྣམས་ཀྱི་བྱིན་རླབས་དང༌། ། མཁའ་འགྲོ་བྱེ་བ་འབུམ་གྱི་མཐུ་རྩལ་དང༌། ། མཐུ་ཆེན་གསང་སྔགས་ཟབ་མོའི་བདེན་པ་ཡིས། ། ཇི་ལྟར་གསོལ་བའི་འབྲས་བུ་འགྲུབ་གྱུར་ཅིག ། དེ་ལྟར་ཡེ་ཤེས་ཀྱི་མཁའ་འགྲོ་སེང་གེའི་གདོང་ཅན་མ་ལ་བསྟོད་པ་མི་མཐུན་ཕྱོགས་ལས་རྒྱལ་བའི་རྔ་སྒྲ་ཞེས་བྱ་བ་འདི་ནི་རང་གིས་མངོན་པར་འདོད་པའི་དངོས་གྲུབ་ཞུ་བའི་ཆེད་དུ་བནྡེ་ཚུལ་ཁྲིམས་རིན་ཆེན་ཞེས་བགྱི་བས་ལྷུན་གྲུབ་སྟེང་གི་ཆོས་གྲྭར་བྲིས་པ་འདིས་ཀྱང་སེམས་ཅན་ཐམས་ཅད་བདུད་དང་བར་དུ་གཅོད་པ་ཀུན་ལས་རྣམ་པར་རྒྱལ་བར་གྱུར་ཅིག་ཅེས་བྱ་བའང་བྲིས་ཤིང༌།
གཞན་ཡང་ལས་ཚན་ནམ་ཞིག་གྱེས་པའི་བར་དེ་སྲིད་དུ། མགོན་ཁང་གཉིས་སུ་དགེ་སློང་གསུམ་རེ་གསར་འཕར་དུ་བཞུགས་པའི་བསྐང་གསོ་རྟག་འདོན་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་རྟག་འདོན་དང༌། ཟླ་བ་བྱུང་ངོ་ཅོག་གི་ཉ་དང་སྟོང་ལ་བླ་མ་དཔོན་གཡོག་བརྒྱད་རེས་རྡོ་རྗེ་རྣམ་པར་འཇོམས་པའི་སྒོ་ནས་ཕྱོགས་བཞིའི་གཏོར་ཆེན་བརྫོང་བ་དང༌། བར་སྐབས་རྣམས་སུ་ཡང་དགེ་སློང་མང་འཚོགས་ཀྱིས་བསྐང་གསོ་འདོན་པ་དང་བཅས་ཏེ་བྱ་བ་ལས་ཀྱི་འཁོར་ལོ་མངོན་པར་བརྩམ་མོ། ། ཁྱད་པར་དེའི་ཕྱི་ལོར་མཁན་ཆེན་ཐམས་ཅད་མཁྱེན་པ་ཆེན་པོ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པའི་ཞལ་སྔ་ནས་ཀྱི་ཡེ་ཤེས་ཀྱི་མེ་ལོང་གཙང་མའི་ངོས་སུ་ལྐོག་གྱུར་ཤེས་པར་བགྱི་བའི་དངོས་པོ་མཐའ་དག་མི་འཆར་བ་མེད་པ་ནི་དུས་གསུམ་གཟིགས་པ་ཀུན་གྱི་ཆོས་ཉིད་དོ། ། འདིར་ཡང་མིའི་བདག་པོའི་ཕྲིན་ལས་ཐམས་ཅད་ཀྱི་གཙོ་བོར་གྱུར་པའི་ལས་འདི་དང༌། བསྟན་དང་འགྲོ་བའི་དགེ་ལེགས་སྒྲུབ་པ་ལ་བར་དུ་གཅོད་པ་ཡོད་མེད་རྣམས་ཀྱང་གོང་དུ་ཇི་ལྟར་ཤར་བའི་ལུང་དུ་བསྟན་པར། འདི་ལྟར་དེང་གི་སྐྱེ་དགུ་མ་ལུས་པའི་བསོད་ནམས་དང་དབང་ཐང་གི་བུམ་པ་བརྒྱ་ལས་སྐྱེས་པའི་ཟོང་གི་དངོས་པོ་གྱ་ནོམ་པས་ལེགས་པར་བསྒྲུབས་པའི་སྡོམ་བརྩོན་མིའི་དབང་ཕྱུག་རིན་པོ་ཆེ་སྐུ་མཆེད་དང་བཅས་པ་ཆབ་སྲིད་རྣམ་པར་རྒྱས་པའི་རྒྱན་དུ་བརྟན་པ་དང༌། གཙུག་ལག་ལུགས་བརྒྱའི་མདུན་ས་ཆེན་པོ་འདིས་མཚོན་པའི་ཡངས་པའི་འཇིག་རྟེན་ཐམས་ཅད་དུ་བདེ་ལེགས་འབྱུང་བ་ཡང་ཆོས་ལྡན་གྱི་རྒྱལ་པོ་ཉིད་ལ་རགས་པས་ན་དེ་དག་གི་ཆེད་དང༌།
མཚུངས་པ་མེད་པའི་སྟོབས་དང་དབང་ཕྱུག་དང་གྲགས་པ་དང་མངའ་ཐང་རྣམ་པར་རྒྱས་པ་ནི། སྔོན་ཡང་བསོད་ནམས་ཀྱི་ཕུང་པོ་ཚད་མེད་པའི་མཐུས་བསྐྲུན་པ་ཡིན་གྱི། དེང་ཡང་འཇིག་རྟེན་གསུམ་ན་སྐྱབས་གནས་བསླུ་བ་མེད་པའི་ཐུགས་རྗེའི་བདག་ཉིད་ཅན་ནི་དཀོན་མཆོག་རིན་པོ་ཆེ་རྣམ་པ་གསུམ་སྟེ། དེ་དག་ལ་ཅི་ནུས་ཀྱིས་མཆོད་ཅིང་གསོལ་བ་འདེབས་པ་དང༌། ཡོན་གནས་དམ་པར་བཞུགས་པ་འཕགས་པའི་དགེ་འདུན་གྱི་སྡེ་ལ་བསྙེན་བཀུར་སྟོབ་པ་དག་ནི། ཇི་ལྟར་བསམ་པ་ཐམས་ཅད་འགྲུབ་པ་དང༌། རིང་འཚོར་བགྱིད་པའི་ཆོ་ག་ཐམས་ཅད་ཀྱི་ནང་ནས་འདི་ལས་མཆོག་ཏུ་གྱུར་པ་འགའ་ཡང་མེད་ན། རྣམ་པ་ཐམས་ཅད་དུ་ཐབས་ཀྱི་བྱེ་བྲག་དེ་ལས་གཡེལ་བ་ནི་ཅི་ཞིག་བགྱིར་རུང༌། ཁྱད་པར་དེང་གི་བསྟན་པའི་བྱ་བ་ཆེན་པོ་འདི་དག་བསྒྲུབ་པ་ལ་བར་ཆད་མེད་ཅིང་མཐར་ཕྱིན་པར་གྱུར་ན། ཉིད་ཀྱིས་ཚེ་རབས་མང་པོ་ནས་སྨོན་ལམ་བཟང་པོས་ལེགས་པར་སྦྲེལ་བའི་འབྲས་བུ་མངོན་དུ་འགྱུར་བ་དང༌།
ཉིད་ཆོས་ལྡན་གྱི་རྒྱལ་པོའི་སྐུའི་སྐྱེ་བ་བཞེས་པའི་དགོས་པ་དང༌། ཕྲིན་ལས་ཀྱི་གཞི་ཐམས་ཅད་ཀྱི་སྙིང་པོ་ནི་འདི་ལས་ལྷག་པའི་བགྱི་བ་བགྱིར་མེད་པ་ཞིག་ན། དེང་དེ་དག་ལ་དམིགས་པའི་སྐུ་རིམ་སྒྲུབ་པ་ལ་མི་གཡེལ་བའི་བཀའ་དྲིན་ཅི་གནང༌། ཇི་ལྟར་གསོལ་བ་ལེགས་པར་གྲུབ་ན། ཕན་བདེའི་རྩ་ལག་དམ་པ་རྣམས་ཀྱི་སྐུ་ཚེ་མི་ཤིགས་རྡོ་རྗེ་ཆེན་པོའི་ཁམས་སུ་འགྲུབ་པ་དང༌། ཐ་གྲུ་ཡངས་པའི་རྒྱལ་སྲིད་ཀྱི་བྱ་བ་ཡང་ཆོས་དང་མཐུན་པར་བྱེད་ལ། དེང་གི་བཞེད་པའི་གཙོ་བོ་ཉིད་ཀྱང་གེགས་མེད་དུ་མཐར་ཕྱིན་པར་འགྱུར་ཞིང༌། དེ་དག་ལ་བརྟེན་ནས་འཇིག་རྟེན་དང་འཇིག་རྟེན་ལས་འདས་པའི་དགེ་ལེགས་ཐམས་ཅད་ཀྱང་རང་གི་ངང་གིས་འཕེལ་བ་དང་བསོད་ནམས་ཀྱི་སྟོབས་རབ་ཏུ་རྫོགས་པའི་མཐུ་ཉིད་ཀྱིས་སོ་ཞེས་པའི་བཀའ་སྩལ་ཚངས་པའི་བུ་མོའི་རྒྱུད་མངས་ཀྱི་གླུ་དང་འདྲ་བར་སྩལ་བར་བརྟེན། ལོ་དེར་མངའ་འོག་ཏུ་གཏོགས་པས་མཚོན་པའི་དགོན་སྡེ་རིས་སུ་མེད་པ་མཐའ་དག་ལ་སྐུ་རིམ་གྱི་རྟེན་རྒྱ་ཆེ་བ་ལན་གཉིས་སུ་དགྲམ་པ་དང༌། ཁྱད་པར་ལྷུན་གྲུབ་སྟེང་གི་ཆོས་གྲྭ་འདི་ཉིད་དུ་ཟླ་བ་བྱུང་ངོ་ཅོག་ཕལ་ཆེ་བ་ལ་གཏོར་བཟློག་གི་རིགས་གང་ཡང་རུང་བ་རེ་འཛུགས་པར་མཛད་དོ། །
དེ་བཞིན་དུ་རྟེན་བཞེངས་འདིའི་གེགས་སེལ་གྱི་རིམ་གྲོ་ཡང་ཕལ་ཆེར་སྔ་མ་ལྟར་དང༌། ལྷག་ཏུ་སེང་གདོང་མའི་སྙིང་པོ་སྔགས་དུང་ཕྱུར་གཅིག་འདོན་པ་དང༌། སྦྱིན་སྲེག་གི་རིགས་ཅི་མང་བླུགས་པ་དང༌། ཆོས་སྐྱོང་བའི་སྲུང་མ་རྣམས་ཀྱི་གཏོར་བསྔོ་བརྒྱ་རྩ་མང་དུ་བྱས་ན་ལེགས་པའི་བཀས་གནང་ཇི་ལྟར་ཕེབས་པ་ལྟར་ཐམས་ཅད་ཚང་བར་མཛད་སོང་ཞིང༌། ཁྱད་པར་མཁན་ཆེན་ཐམས་ཅད་མཁྱེན་པ་ཉིད་ནས། ཞག་བདུན་ཕྲག་གཉིས་ཀྱི་བར་སྐུ་མཚམས་དམ་པར་བཅད་ནས། སྲུང་མའི་དབང་པོ་རབ་འབྱམས་ཀྱི་ཚོགས་ལ་མཆོད་གཏོར་བརྒྱ་རྩ་རེས་མཉེས་པར་མཛད་དེ། སྡོམ་བརྩོན་བསྟན་པའི་སྦྱིན་བདག་ཆེན་པོ་འཁོར་དང་བཅས་པ་རྣམས་ཀྱི་སྐུ་ལ་བར་ཆད་མི་འབྱུང་བ་དང༌། ཇི་ལྟར་བསྒྲུབ་པར་བྱ་བའི་ཆོས་ཀྱི་སྦྱིན་པ་འདི་དག་གེགས་མེད་དུ་མཐར་ཕྱིན་པ་དང༌། བསྟན་དང་འགྲོ་བའི་དགེ་ལེགས་ཀྱི་ཚོགས་གོང་ནས་གོང་དུ་འཕེལ་བའི་ཕྲིན་ལས་དང་སྟོང་གྲོགས་སུ་རྟག་པར་འགོ་བའི་བཀའ་བསྒོ་བ་དང༌།
གཏོར་མ་གཏད་བཟུང་བའི་མན་ངག་ཟབ་མོ་དང་བཅས་པས་གཉེར་གཏད་ཡང་དག་པར་མཛད་དོ། ། སྐུ་མཚམས་དེ་ལས་གྲོལ་བ་ན་དགེ་འདུན་གྱི་གཙུག་ལག་ཁང་བསམ་འགྲུབ་མཐོང་གྲོལ་ཉིད་དུ་ཕེབས་ནས་ལས་བྱེད་པ་རྣམས་ལའང་སྒྲོལ་མ་ཡིད་བཞིན་འཁོར་ལོའི་རྗེས་སུ་གནང་བ་མཐའ་རྟེན་བཀྲུ་བྱབ་བསྲུང་གསུམ་དང་བཅས་པའི་བཀའ་དྲིན་གྱིས་བསྐྱང་ངོ༌། །

དེ་ལྟ་བུའི་རྐྱེན་སེལ་གྱི་རིམ་པ་མང་པོ་དང་བཅས་པའི་འབད་རྩོལ་ཆེན་པོས་པར་དུ་བསྒྲུབས་པས། ཆུ་ཕོ་ཁྱི་ལོའི་སྟོན་ཟླ་ཐ་ཆུངས་ཀྱི་བར་དུ་བྲིས་པས་ལྷག་ལུས་ཅུང་ཟད་ཙམ་མ་གཏོགས་པའི་གཏོས་ཆེ་བ་རྣམས་བྲིས་ཟིན་པ་བྱུང་ངོ༌། ། དེའི་རྗེས་སུའང་དབྱར་དཔྱིད་གཉིས་ཙམ་ལ་སྨྱུག་འཛིན་པ་ཉི་ཤུ་རྩ་ལྔས་སྔར་གྱི་འཕྲོ་ལུས་པ་རྣམས་རྫོགས་པར་འདྲི་བ་དང༌། གསར་དུ་ཡང་གྲུབ་མཐའ་རིས་སུ་མེད་པ་ལ་ཉེ་བར་མཁོ་བའི་རིགས་ཀྱི་བསྟན་བཅོས་གོང་དུ་སྨོས་པ་ལྟ་བུའི་མང་རབ་ཅིག་པར་དུ་བསྒྲུབ་པ་དང་བཅས་ཏེ། དེ་དག་ལའང་པར་བརྐོས་ནི་མང་པོའི་ཁྲོད་ནས་མཁས་བཏུས་བྱས་པ་བརྒྱ་ཕྲག་ལྔ་ཙམ་ལ་བཀྲམ་ནས་པར་དུ་བརྐོར་བཅུག་པ་ཡིན་ནོ། ། གཞན་ཡང་གླེགས་བམ་རྣམས་ཀྱི་དབུ་ཁང་གཡས་གཡོན་དུ་བཞུགས་པའི་སྐུ་བརྙན་ལ། ཐོག་མར་བསྟོད་པའི་ཚོགས་ཀྱི་དབུར་བསྟན་པའི་བདག་པོ་སངས་རྒྱས་བཅོམ་ལྡན་འདས་དང༌། དེའི་བསྟན་པ་ལ་བྱ་བ་ལྷག་པར་བྱས་པ་ས་སྐྱ་པཎྜི་ཏ་གཉིས་སོ། ། དེ་ནས་རིམ་པར་རྒྱུད་སྡེ་གོང་འོག་གི་འགྲེལ་པ་རྣམས་ལ་རྒྱུད་སྡེ་རང་རང་ནས་འབྱུང་བའི་ཡི་དམ་གྱི་ལྷའི་གཙོ་བོ་དང༌། དེའི་འགྲེལ་བྱེད་ཀྱི་སློབ་དཔོན་དང༌། སོ་སོའི་དབང་བཤད་ཀྱི་བརྒྱུད་པ་ནས་འབྱུང་བ་འགའ་ཞིག་དང༌།
ལྷ་དང་སློབ་དཔོན་མཛད་པ་པོ་རྣམས་སྟོད་སྨད་ནས་ཟློས་ཏེ་བྱུང་བ་རྣམས་ལ་ནི་འདོད་པའི་ལྷ་གཞན་དང༌། འཕགས་པའི་ཡུལ་གྱི་པཎྜི་ཏ་དང་གྲུབ་ཐོབ་འགའ་རེ་དང༌། མཐར་རྒྱུད་སྡེ་ནས་བཤད་པའི་ཆོས་སྐྱོང་བ་རྣམས་དང་ནོར་ལྷ་འགའ་ཞིག་བྲིས་སོ། ། མཚན་ཉིད་ཐེག་པའི་སྐོར་ལ། ཤེས་རབ་ཀྱི་ཕ་རོལ་ཏུ་ཕྱིན་པའི་འགྲེལ་པ་མངོན་པར་རྟོགས་པ་རྒྱན་གྱི་དབུར་སྟོན་པ་རྫོགས་པའི་སངས་རྒྱས་དང༌། བསྟན་བཅོས་གསུང་བ་པོ་མགོན་པོ་བྱམས་པ་དང༌། དེ་ནས་རིམ་པར་བྱང་ཆུབ་ལྟུང་བ་བཤགས་པའི་མདོ་ལས་འབྱུང་བའི་སངས་རྒྱས་སུམ་ཅུ་རྩ་ལྔ་དང༌། དཔང་སྐོང་ཕྱག་བརྒྱ་པ་ནས་འབྱུང་བའི་ཕྱོགས་བཅུའི་སངས་རྒྱས་དང༌། ཕྱོགས་བཅུའི་མུན་པ་རྣམ་པར་སེལ་བ་ནས་འབྱུང་བའི་ཕྱོགས་བཅུའི་སངས་རྒྱས་རེ་དང༌། གཡོན་དུ་དཔང་སྐོང་ནས་འབྱུང་བའི་བྱང་ཆུབ་སེམས་དཔའ་བཅུའོ། །
དེ་ལས་གཞན་ཕལ་ཆེ་བ་ནི་མེ་ཏོག་བཀོད་པའི་མདོ་ལས་འབྱུང་བའི་སངས་རྒྱས་བརྒྱ་དང་ཉི་ཤུ་རྩ་གསུམ་ལས་གང་དག་ཆུད་པ་དང༌། མངོན་པའི་འགྲེལ་པ་གླེགས་བམ་བཞི་པ་ཕྱིན་གྱི་བརྒྱད་པོ་ལ་གཡོན་དུ་འཇམ་དཔལ་ལ་སོགས་པའི་བྱང་ཆུབ་སེམས་དཔའ་བརྒྱད་དང༌། དེ་ནས་འདུལ་བའི་འགྲེལ་པ་ལ་ཐུབ་པ་གནས་བརྟན་བཅུ་དྲུག་དང༌། ཉན་ཐོས་ཆེན་པོ་མཆོག་བརྒྱད་དང་བཅས་པས་ཁྱབ་པར་བཀོད་དོ། ། དེ་ནས་རིག་གནས་ཀྱི་སྐོར་ལ། སྔར་གྱི་སངས་རྒྱས་རྣམས་ལས་མ་རྫོགས་པར་ཡོད་པ་རྣམས་ཚང་བར་བཀོད་པ་དང༌། བསྟན་བཅོས་རང་རང་གི་མཛད་པོ་དང༌། བོད་ལ་བཀའ་དྲིན་ཆེ་བའི་སློབ་དཔོན་དང་རྒྱལ་བློན་འགའ་རེ། སྡེ་དགེ་མཆོད་ཡོན་རྣམས་དང༌། ཆོས་སྤྱིའི་སྲུང་མ་རྒྱལ་པོ་ཆེན་པོ་བཞིའི་སྐུ་བརྙན་དང་བཅས་པ་རྣམས་བྲིས་སོ། །
དེ་དག་གི་རི་མོའི་འདུ་བྱེད་པ་ནི་སྨན་མཁྱེན་གཉིས་པ་བཞིན་དུ་སྣང་སྲིད་ཀྱི་དངོས་པོ་འདུས་བྱས་པ་ཐམས་ཅད་རི་མོའི་ལམ་དུ་འདྲེན་པ་ལ་ཤིན་ཏུ་མཁས་པའི་གཟུགས་རིས་པ་གཡུང་དྲུང་བོན་གྱི་ཐེག་པ་འཆང་བ་ཨ་འཕེལ་གྱིས་བྲིས་ཤིང༌། དེའི་བརྐོས་ཀྱི་འདུ་བྱེད་པ་ནི། མིག་འཕྲུལ་མཁས་པའི་ངོ་མཚར་བརྒྱ་ཕྲག་སྟོང་ཡང་ཉུང་ངུར་བྱེད་ཅིང་ཕྲ་ཞིབ་རི་མོའི་འགྲོས་ལ་མཚུངས་པ་མེད་པའི་བློ་ལྡན་བུ་ནག་ཅན་ལ་སོགས་པ་གསུམ་དང༌། གཞན་ཡང་ལཉྩ་དང་ཝརྟུ་ལའི་ཡི་གེ་དགོས་པ་རྣམས་ཀྱི་འབྲུ་བརྐོས་པ་གཉིས་དང་བཅས་པས་བརྐོས་སོ། ། དེ་དག་གི་རྗེས་སུ་ཡང་པར་གྱི་ངོས་ལ་ཞུ་དག་ལན་རེ་དང་བཅས་ཏེ། མདོར་ན་སྔ་ཕྱིར་ཞུས་དག་ལན་བཞི་ཙམ་གྱིས་ཡིད་རྟོན་དུ་བཏུབ་པར་བགྱིས་སོ། ། དེས་ན་སླན་ཆད་ཀྱང་ཕྱི་མོ་འདི་དག་གི་རྒྱུན་ལ་བརྟེན་ནས་ཡི་གེར་འདྲི་བ་དང༌། ལུང་ནོད་པ་དང༌། འཛིན་པ་དང༌། འཆང་བ་དང༌།
ཀློག་པ་དང༌། ཀུན་ཆུབ་པར་བྱེད་པ་དང༌། གཞན་དག་ལ་རྒྱ་ཆེར་ཡང་དག་པར་རབ་ཏུ་སྟོན་པ་དང༌། གླེགས་བམ་དུ་བྱས་ཏེ། ཁོར་ཡུག་ཀུན་དུ་མེ་ཏོག་གི་ཕྲེང་བ་དང༌། བདུག་པའི་སྤྲིན་དང༌། མར་མེའི་ཕྲེང་བ་དང༌། དྲི་ཞིམ་པོའི་ཆུའི་བྱུག་པ་དང༌། ལྷའི་ཞལ་ཟས་རོ་བརྒྱ་དང་ལྡན་པ་དང༌། དབྱངས་སྙན་རོལ་མོའི་ཚོགས་ཀྱིས་མངོན་པར་མཆོད་ཅིང༌།
གཞན་ཡང་ལྷ་དང་མིའི་ཡུལ་ན་ཁྱད་པར་དུ་འཕགས་པའི་འཕན་དང༌། གདུགས་དང༌། རྒྱལ་མཚན་དང༌། བ་དན་དང༌། དྲིལ་བུ་སིལ་སིལ་གྱི་དྲྭ་བ་དང༌། མེ་ཏོག་གི་ཕྲེང་བ་རྣམ་པ་སྣ་ཚོགས་པས་ཀུན་ནས་ཡོངས་སུ་བསྐོར་ཏེ་བཀུར་སྟིར་བགྱི་བ་དང༌། བླ་མར་བགྱི་བ་དང༌། མཆོད་པར་བགྱི་བ་དང༌། རྗེད་པར་བགྱི་བ་དང༌། རི་མོར་བགྱི་བ་དང༌།
ཁྱད་པར་ཆོས་ཀྱི་ཚུལ་འདི་དག་གི་དགོས་པའི་གཙོ་བོར་གྱུར་པ་ཐོས་པ་དང༌། བསམ་པ་དང༌། བསྒོམ་པ་རྣམས་ལ་རབ་ཏུ་གུས་པ་དང་ཤིན་ཏུ་བརྩོན་པར་བགྱིས་ན། དེའི་ཕན་ཡོན་བཅོམ་ལྡན་འདས་ཀྱིས་ཞལ་གྱི་ལུང་བཟང་དྲི་མ་མེད་པས་མདོ་སྡེ་དང་རྒྱུད་སྡེ་རྣམས་ནས་ཇི་ལྟར་བསྔགས་པ་རྣམས་རིང་པོར་མི་ཐོགས་པར་འཐོབ་པ་ནི་ངེས་པའོ། ། གསུམ་པ་བརྩམས་པའི་ལས་མཐར་ཕྱིན་པའི་ཚུལ་ལ། ནམ་ཞིག་མཐར་ཕྱིན་པ་དང༌། མཐར་ཕྱིན་པའི་བྱ་བ་གཉིས་ལས། དང་པོ་ནམ་ཞིག་ལས་མཐར་ཕྱིན་པ་དེའང༌། རྡོ་རྗེ་སྙིང་པོའི་གཟུངས་ཀྱི་མདོ་ལས། བཅོམ་ལྡན་འདས་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་གཟུངས་འདི་འཛིན་པ་དང༌།
འཆང་བ་དང༌། ཀློག་པ་དང༌། ཀུན་ཆུབ་བར་བགྱིད་པ་དང༌། ཡི་གེར་འདྲི་བ་དང༌། གཞན་དག་ལ་ཡང་རྒྱ་ཆེར་སྟོན་པ་དེ་ལ་ཚེ་འདི་ལ་ཡོན་ཏན་ཇི་སྙེད་ཅིག་མཆིས་པར་འཚལ་བར་བགྱི། བཅོམ་ལྡན་འདས་ཀྱིས་བཀའ་སྩལ་པ། དེ་ལ་ལྷ་དང༌། ཀླུ་དང༌། གནོད་སྦྱིན་དང༌། དྲི་ཟ་རྣམས་སྲུང་བར་ཤེས་པར་བྱའོ། །
དེ་ཆོས་ཐམས་ཅད་ལ་ཐེ་ཚོམ་མེད་པར་ཤེས་པར་བྱའོ། ། དེ་ཆོས་རབ་ཏུ་དབྱེ་བའི་ཤེས་པ་དང་ལྡན་པར་ཤེས་པར་བྱའོ་ཞེས་དང༌། དཀོན་མཆོག་ཏ་ལ་ལར། ཀུན་དགའ་བོ་གང་ལ་ལ་ཞིག་ཆོས་ཀྱི་རྣམ་གྲངས་འདི་ཡི་གེར་འདྲི་བ་དེ་ནི་མིག་ན་བར་མི་འགྱུར། ལྕེ་ན་བར་མི་འགྱུར། སྣ་ན་བར་མི་འགྱུར། སོ་ན་བར་མི་འགྱུར། ལག་པ་དང་རྐང་པ་ན་བར་མི་འགྱུར། ཀླད་པ་ན་བར་མི་འགྱུར། རྣ་བ་ན་བར་མི་འགྱུར།
ལུས་དམན་པར་མི་འགྱུར། ལུས་དྲི་མི་ཞིམ་པར་མི་འགྱུར། ཕ་རོལ་གྱི་གནོད་པས་འཆི་བའི་དུས་བྱེད་པར་མི་འགྱུར་རོ། ། དེ་ལ་མི་དང་མི་མ་ཡིན་པ་ཐམས་ཅད་བསྲུང་བར་འགྱུར་རོ། ། འདི་ནས་ཤི་འཕོས་ནས་ཀྱང་དེ་སྤྲོས་པ་ཐམས་ཅད་ཡོངས་སུ་སྤངས་ནས་བདེ་འགྲོ་མཐོ་རིས་ཀྱི་འཇིག་རྟེན་དུ་ལྷ་རྣམས་ཀྱི་ནང་དུ་སྐྱེ་བར་འགྱུར་རོ་ཞེས་གསུངས་པ་ལྟར། སྡོམ་བརྩོན་མི་བདག་ཆེན་པོའི་ལྷག་པའི་སེམས་ཀྱི་རྒྱ་མཚོ་རབ་ཏུ་རྒྱས་པ་ལ། སླར་ཡང་དགེ་ཚོགས་རིན་པོ་ཆེའི་ལྷུན་པོ་འདི་ཉིད་བསྐྲུན་པ་ལ་སྤྲོ་བ་དམ་པའི་དབའ་རླབས་ཀྱི་ཕྲེང་བས་ནམ་མཁའི་ངོས་ལ་འགོད་པ་སྙམ་བགྱིད་པ་འདི་དག་ལ། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱང་དབྱིངས་ནས་དགྱེས་པའི་ཡེ་ཤེས་ཀྱི་སྤྱན་རས་ཤིན་ཏུ་གྲུངས་པར་གྱུར་པ་དག་གིས་ཡང་དག་པར་གཟིགས་སོ། ། གཟིགས་ནས་ཀྱང་ཚད་མེད་པའི་བྱིན་གྱིས་བརླབས་པ་དང༌། ཐུགས་རྗེ་ཆེན་པོའི་ཕྱག་རིང་ལེགས་པར་བརྐྱང་བའི་རྭ་བ་ཡངས་པའི་ཁོངས་ལས་ནམ་ཡང་མི་འདའ་བར་ཡོངས་སུ་བསྲུངས་པ་དང༌།
ཡོངས་སུ་བསྐྱབས་པ་དང༌། ཞི་བ་དང་བདེ་ལེགས་སུ་མཛད་པ་དང༌། རྟག་ཏུ་བརྟེན་ཅིང་བསྒྲུབས་པའི་ལྷ་སྲུང་གཉེན་པོའི་ཚོགས་ཐམས་ཅད་ཀྱང་རྣམ་པ་ཐམས་ཅད་ནས་ཐམས་ཅད་དུ་ལུས་དང་གྲིབ་མ་ལྟར་འགྲོགས་ནས། དེང་གི་དགེ་བའི་རྩ་བ་འདི་ཉིད་སྒྲུབ་པའི་ཉེན་ཀོར་དང༌། ཁོ་ར་ཁོར་ཡུག་གི་འཛིན་མའི་དཀྱིལ་འཁོར་ཡངས་པའི་ཁྱོན་ཐམས་ཅད་དུ་བར་དུ་གཅོད་པ་རྩོམ་པ་ལ་མི་སྤྲོ་བ་མེད་པའི་བདུད་དང༌། བདུད་ཀྱི་རིགས་ཅན་རྣམས་དང༌། གཞན་ཡང་ལོག་པར་འདྲེན་པ་གདུག་པ་ཅན་དང༌། གནོད་སྦྱིན་དང༌། སྲིན་པོ་དང༌། འབྱུང་པོ་དང༌།
རོ་ལངས་དང༌། ཡི་དྭགས་དང༌། ཤ་ཟ་དང༌། སྨྱོ་བྱེད་དང༌། བརྗེད་བྱེད་དང༌། མ་མོ་དང༌། སྲུལ་པོ་དང༌། ལུས་སྲུལ་པོ་དང༌། ལྷ་མ་ཡིན་ལ་སོགས་པ་ལེགས་པའི་ཕྱོགས་ལ་སྡང་བའི་སེམས་དང་ལྡན་པ། གདུག་པའི་སེམས་དང་ལྡན་པ།
དྲག་ཤུལ་གྱི་སེམས་དང་ལྡན་པ་རྣམས་ཀྱིས་རྣམ་པ་ཐམས་ཅད་དུ་ཕྲག་དོག་དང་བསླུ་བྲིད་ཀྱི་གོམ་པ་འདོར་ཞིང་བགྲོད་པའི་རྒྱུན་ཡོངས་སུ་བཅད་པ་དང༌། དེ་དག་གི་བསམ་སྦྱོར་ངན་པའི་ཁ་རླངས་ཀྱི་འཚུབས་མར་གྱུར་པའི་ནད་ཐམས་ཅད་དང༌། གདོན་ཐམས་ཅད་དང༌། ཉེ་བར་འཚེ་བ་ཐམས་ཅད་དང༌། དུས་མ་ཡིན་པར་འཆི་བའི་འཇིགས་པ་ཐམས་ཅད་དང༌། འཐབ་མོ་དང་རྩོད་པ་འགྱེད་པ་ཐམས་ཅད་ཀྱི་གནོད་པ་དང་བར་དུ་གཅོད་པ་ཐམས་ཅད་མི་གནས་པ་དང༌། ཡང་འབྱུང་བ་མེད་པ་ཉིད་དུ། དེ་དག་གི་མཐུ་ཆེན་པོ་དང༌། རྫུ་འཕྲུལ་ཆེན་པོ་དང༌། གཟི་བརྗིད་ཆེན་པོའི་སྲུང་བ་དག་གིས་ཡོངས་སུ་བསྲུངས་པ་དང༌།
ཡོངས་སུ་བསྐྱབས་པ་དང༌། ཡོངས་སུ་སྦ་བ་བགྱིས་ཏེ། མདོར་ན་ཕྲིན་ལས་སུ་འོས་པ་གང་དང་གང་བསྒོས་པ་ཐམས་ཅད་ཐོགས་པ་མེད་པ་ཉིད་དུ་ལེགས་པར་བསྒྲུབས་སོ། ། གཞན་ཡང་རྣམ་པར་དཀར་བའི་ལེགས་བྱས་ཀྱི་ཕུང་པོ་འདི་དག་མངོན་པར་འདུ་བགྱིད་པ་ན། དེའི་ཚེ་རྒྱལ་བའི་བསྟན་པ་སྐྱོང་བ་ལ་གུས་པ་དང་མངོན་པར་དཔའ་ཞིང་རྩེ་གཅིག་ཏུ་འདུན་པའི་ཕྱོགས་བཅུའི་སྲུང་མ་ལ་སོགས་པ་འཇིག་རྟེན་སྐྱོང་བའི་ལྷ་མཐུ་བོ་ཆེ་རྣམས་ཀྱང་དགའ་བའི་རུ་མཚོན་སྲིད་པའི་རྩེ་མོའི་བར་དུ་སྙེགས་པར་བསྒྲེངས་ཤིང༌། རང་རང་གི་མཐུ་དང་རྫུ་འཕྲུལ་གྱིས་མངོན་པར་འདུ་བགྱིས་པའི་འཁོར་དང་ཡང་འཁོར་དང༌། བྲན་དང་ཡང་བྲན་ལ་སོགས་པའི་སྡེ་དང་དཔུང་དུ་བཅས་པ་རྣམས་ཀྱང༌། དཔེར་ན་ཁ་དོག་བཟང་པོ་དང་དྲི་བཟང་པོ་དང༌། རོ་བྲོ་བ་བཟང་པོ་དང་ལྡན་པའི་པདྨའི་སྐྱེད་ཚལ་ཆེན་པོ་རབ་ཏུ་རྒྱས་པ་ནི་གང་དུ་མཆིས་པ་དེར། སྦྲང་རྩིས་འཚོ་བའི་རྐང་པ་དྲུག་པ་རྣམས་ངང་གིས་འདུ་བ་དེ་བཞིན་དུ་ཡང་དང་ཡང་དུ་ལྷགས་ཤིང༌།
ལྷགས་ནས་ཀྱང་རྒྱལ་བའི་བསྟན་པ་དང་བསྟན་པའི་རྩ་ལག་ཏུ་གྱུར་པ་འཁོར་དང་སྡེ་དང་གཡོག་ཏུ་བཅས་པ་ཐམས་ཅད་ཀྱང་ཡོངས་སུ་བསྲུངས་པ་དང༌། ཡོངས་སུ་བསྐྱབས་པ་དང༌། ཞི་བ་དང་བདེ་ལེགས་སུ་འགྱུར་བའི་སྟོང་གྲོགས་དང་དཔུང་གཉེན་དམ་པ་ནི་ཅི་ཡང་བྱས་སོ། ། དེས་ན་ཐུགས་རྗེ་ཆེན་པོ་དང་ལྡན་པ་དང་མཐུ་སྟོབས་ཆེན་པོ་དང་ལྡན་པ་དེ་དག་གིས་ལེགས་པར་བསྲུངས་ཤིང་དགེ་ལེགས་སུ་བསྒྲུབས་པའི་རྭ་བ་ན་ལེགས་པར་གནས་བཞིན་པས། ས་བཅུའི་དབང་ཕྱུག་མགོན་པོ་མ་ཕམ་པ་དང་ལག་ན་རྡོ་རྗེ་ལ་སོགས་པ་བྱང་ཆུབ་སེམས་དཔའ་དང༌། དགྲ་བཅོམ་པ་དང༌། པཎྜི་ཏ་དང༌། གྲུབ་པའི་སློབ་དཔོན་ཆེན་པོ་རྣམས་ཀྱིས་ལེགས་པར་གསུངས་པའི་བསྟན་བཅོས་རིན་པོ་ཆེ། གངས་ཅན་གྱི་ལྗོངས་སུ་ཇི་སྙེད་བཞུགས་པའི་གླེགས་བམ་བརྒྱ་ཕྲག་གཉིས་ལ་མཛེས་པར་བྱེད་པའི་རྒྱན་བཀྲ་ཤིས་པའི་གྲངས་ཀྱིས་བརྒྱན་པའི་ཆོས་ཀྱི་གཏོང་བ་ནམ་ཞིག་ཐུབ་པའི་དབང་པོའི་བསྟན་པ་ཇི་སྲིད་གནས་པར་གྱུར་པ་དེ་སྲིད་དུ་གླེགས་བམ་གྱི་ཕྲེང་བར་རྒྱུན་མི་ཆད་པར་འབྱུང་བའི་ངོ་མཚར་སྒྱུ་མའི་རྒྱལ་པོ་དང་འདྲ་བའི་ཕྱི་མོ་འདི་དག་རྟག་སྦྱོར་དང་གུས་སྦྱོར་གྱི་བརྩོན་འགྲུས་མེ་འབར་བ་ལྟ་བུས་བསྒྲུབས་པའི་ལས་ཀྱི་རྗེས་མར་གྱུར་པ་པར་གྱི་ངོའི་ཞུས་དག་དང་བཅས་པ་མ་ཚང་བ་མེད་པ་ཡོངས་སུ་རྫོགས་པར་གྲུབ་པའི་དུས་ནི། རབ་བྱུང་བཅུ་གཉིས་པའི་ནང་གསེས་ཀྱི་གནམ་ལོའི་མིང་ནི་འཕགས་པའི་ཡུལ་གྱི་བརྡ་སྤྲོད་པའི་གཞུང་གི་ཆོ་གས་མངོན་པར་བསྒྲུབས་པ་སཾ་སྐྲྀ་ཏའི་སྐད་དུ་རཀྟཱ་ཀྵི་ཞེས་པ།
མངོན་བརྗོད་འབུམ་ཕྲག་གསུམ་པར་མིག་དམར་ཞེས་འབྱུང་བ། ཤར་ཕྱོགས་སྟོང་ཀུན་གྱི་མི་བདག་ཆེན་པོས་ཡོངས་སུ་བསྲུངས་པའི་ཡུལ་ན་གྱ་ཙི་ཞེས་དང༌། ལྗོངས་འདིར་དབང་ཐང་དང་བསྟུན་ནས་རྗེས་སུ་བསྒྲུབ་པར་ཤིང་ཕོ་བྱི་བར་གྲགས་པ། ཕོ་བྲང་གླིང་དགུ་པའི་དབུས་སུ་ཀླུའི་མེ་ལོང་གིས་གནས་པ། འབྱུང་བ་སུམ་ལྡན་སེ་ཞིག་གི་ལོ་བཀྲ་ཤིས་ཀྱི་ཀླུང་དང་ལྡན་པའོ། ། དེ་ལའང་བཅུ་གཉིས་ཁྱིམ་གྱི་བདག་པོ་གནོད་སྦྱིན་གྱི་ཕྱོགས་སུ་བགྲོད་པའི་དུས་དང༌། མདོ་སྡེ་གསེར་འོད་དམ་པ་དང༌། དུས་ཀྱི་འཁོར་ལོ་བའི་ལུགས་ཀྱིས་སྟོན་པས་དུས་འཁོར་རྩ་རྒྱུད་གསུངས་པའི་དུས་ཆེན་ཡིན་པ་ལ་སོགས་པའི་རྒྱུ་མཚན་མང་པོས་ལོ་འགོར་འགོད་པ། ནག་པས་ཉ་བའི་དྲི་ཞིམ་ལྡན་གྱི་ཟླ་བ། ཧོར་ལུགས་ཀྱི་ཞག་གི་ཕུང་པོ་གསུམ་པའི་དཀར་ཕྱོགས་ཀྱི་རྫོགས་པ་གསུམ་པ་སྟེ།
གཉིས་སུ་མེད་པའི་རྒྱུད་ཆེན་དུས་ཀྱི་འཁོར་ལོ་གསུངས་པའི་དུས་བཟང་པོ། དུས་འཁོར་བའི་ལུགས་ཀྱི་དབྱངས་ནི་ལའོ། ། གསལ་བྱེད་ནི་ཙ་ལའོ། ། འབྱུང་བ་ནི་སའི་ཁམས་སོ། ། འདོད་པའི་ཡོན་ཏན་ནི་དྲི་ཉིད་དོ། ། གཙུག་ན་ཟླ་བའི་ལུགས་ཀྱི་དབྱངས་དང་གསལ་བྱེད་ནི་ཨོ་དང་ཧའོ། ། འབྱུང་བ་ནི་ནམ་མཁའི་ཁམས་སོ། ། འདོད་པའི་ཡོན་ཏན་ནི་སྒྲ་ཉིད་དོ། ། གཉིས་ཀ་མཐུན་པའི་དར་གུད་ནི་སྨིན་པའོ། ། ཉི་མ་ནི་ཤིང་འབྲུག་གོ །
སྤར་ཁ་དང་སྨེ་བ་ནི་ཟིན་དང་དགུ་དམར་དག་གོ ། རེས་གཟའ་ཉི་མ་སྟེ་རགས་པར་ཞུད་པ་ཞིབ་པར་གུད་པ་སྟེ། དེ་ཉིད་རྒྱུ་སྐར་གྱི་ལྷ་མོ་ནག་པ་དང་ལྷན་ཅིག་ཏུ་རྩེ་བའི་འཕྲོད་ནི་འདོད་པ་དང༌། སྦྱོར་ནི་སྟོབས་དང་ལྡན་པ་ལ་སོགས་པ་དུས་ཚེས་ཕུན་སུམ་ཚོགས་པ་འཛོམ་པའི་ཉིན་མོར་མ་ཚང་བ་མེད་པ་མཐར་ཕྱིན་པར་ཡོངས་སུ་གྲུབ་བོ། ། གཉིས་པ་ལས་མཐར་ཕྱིན་པའི་བྱ་བ་ལ། གང་དུ་བཞུགས་པའི་རྟེན་གཙུག་ལག་ཁང་འདུ་བྱས་པ་དང༌། ལས་བྱེད་པ་ཡོན་གྱིས་མཉེས་པར་བྱས་པ་དང༌། བཀྲ་ཤིས་པའི་ངོ་མཚར་ཇི་ལྟར་བྱུང་བ་དང༌། རབ་ཏུ་གནས་པ་བྱས་པ་གླེང་བའོ། ། དང་པོ་ལའང་སྔོན་དུ་ས་ཆོག་ཇི་ལྟར་བྱས་པ་དང༌།
དངོས་ཇི་ལྟར་འདུ་བྱས་པའོ། ། དང་པོ་ལའང་ས་ཆོག་གི་དགོས་པ་དང༌། ཆོ་ག་དངོས་དང༌། དེ་ལས་ཇི་ལྟར་བཀར་བ་གླེང་བའོ། ། དང་པོ་ས་ཆོག་གི་དགོས་པ་ནི། ས་ཕྱོགས་གང་དུ་གཙུག་ལག་ཁང་དང༌། ཁང་པ་བརྩེགས་པ་དང༌། མཆོད་རྟེན་དང༌། དཀྱིལ་འཁོར་བཞེང་པ་ལ་སོགས་པ་དོན་དུ་གཉེར་བ་དག་གིས་སྔོན་དུ་སའི་ཆོ་ག་ཚུལ་བཞིན་དུ་བགྱིས་པས་སྐྱོན་དང་བྲལ་བའི་ས་གཞི་རང་དབང་དུ་འགྱུར་བ་དང༌། འཕྲལ་དང་ཡུན་དུ་དགེ་ཞིང་སྡེ་བཞིའི་དཔལ་ཐམས་ཅད་རབ་ཏུ་འཕེལ་བར་འགྱུར་བ་ལ་སོགས་པའོ། །
གཉིས་པ་ཆོ་ག་དངོས་ལ། སྤྱིར་ཕྱི་དང་ནང་གི་རིག་པའི་རྒྱུད་གཞུང་རྣམས་ནས་ས་ཆོག་གི་རྣམ་གཞག་མང་དུ་འབྱུང་བ་ལས། འདིར་སྐབས་སུ་བབ་པ་ནི་དཔལ་ཀྱེ་རྡོ་རྗེའི་རྩ་བའི་རྒྱུད་དང༌། བཤད་པའི་རྒྱུད་རྣམས་ཀྱི་དགོངས་པ་རྒྱ་བོད་ཀྱི་མཁས་པ་ཆེན་པོ་རྣམས་ཀྱིས་གསལ་བར་ཕྱེ་བའི་བཀའ་སྲོལ། ལྷག་པའི་ལྷ་དེའི་རྣལ་འབྱོར་གྱི་སྒོ་ནས་སའི་ཆོ་ག་ཡང་དག་པར་བྱས་པ་སྟེ། ཆོ་ག་དེ་ཡང་དོན་རྣམ་པ་ལྔས་བསྡུས་པའི་བདག་ཉིད་ཅན་ནོ། ། དེའང་ཇི་ལྟར་ཞེ་ན། ས་གཞི་བརྟག་པ་དང༌། བསླང་བ་དང༌། སྦྱང་བ་དང༌།
གཟུང་བ་དང༌། སྲུང་བའོ། ། དང་པོ་ནི། གསང་བ་སྤྱི་རྒྱུད་ལས། དང་པོ་པུས་ནུབ་ཙམ་བརྐོས་ལ། ། ས་དེ་ཉིད་ཀྱིས་དགང་བར་བྱ། ། གལ་ཏེ་ལྷག་པར་གྱུར་ན་ནི། ། དངོས་གྲུབ་དག་ནི་ཡོད་པར་འགྱུར། ། ཞེས་བྱ་བས་ས་ཉིད་ཀྱིས་བརྟག་པ་དང༌། ཁྲུ་ཕྱེད་བརྐོས་ནས་ཆུ་ཡིས་བཀང༌། །
གོམ་པ་བརྒྱ་རུ་འགྲོ་བར་བྱ། ། མྱུར་དུ་འོངས་ནས་བལྟ་བྱ་སྟེ། ། དེ་བཞིན་འདུག་ན་ལྷག་པར་བསྔགས། ། ཞེས་བྱ་བས་མཚན་མས་བརྟག་པ་དང༌། མཐོ་དམའ་ཅན་དང་ཚེར་མ་ཅན། ། གྱོ་མོ་དུམ་བུ་ཅན་དག་དང༌། ། དབྱིབས་ཀྱི་དུས་པ་སྡོང་དུམ་ཁུང༌། ། གྲོག་མཁར་ཐལ་བ་ཚ་སྒོ་ཅན། ། གསེག་མ་རྡུལ་དང་རྡོ་དང་སྐྲ། ། སྲིན་བུ་གྲོག་སྦུར་ལ་སོགས་མང༌། །
དེ་ལྟ་བུ་ཡི་ས་གཞི་ནི། ། མཁས་པས་ལས་རྣམས་ཀུན་ལ་སྤང༌། ། ཞེས་ཟུག་རྔུ་ཡོད་མེད་ཀྱི་ས་བརྟག་པ་ལ་སོགས་པ་སྟེ། དེ་དག་ནི་དཀྱིལ་འཁོར་གྱི་ས་གཞི་དང་ཐུན་མོང་དུ་བརྟག་པའོ། ། བྱེ་བྲག་ཏུ་གཙུག་ལག་ཁང་ལ་སོགས་པ་ལ་ཡུལ་གྱི་དགེ་བ་བཅུས་བརྟག་པ་དང༌། དབྱིབས་ཀྱི་གནས་ཚུལ་གྱིས་བརྟག་པ་དང༌། ཕྱི་དང་ནང་གི་རྟེན་འབྲེལ་གྱིས་བརྟག་པ་དང༌། ཁ་དོག་གིས་བརྟག་པ་ལ་སོགས་པ་མང་ཏུ་འབྱུང་བ་སྟེ་དེ་དག་གིས་བརྟག་པའོ། ། གཉིས་པ་ལ་གཉིས་ཀྱི། མངོན་པ་ལས་བསླང་བ་ནི།
ལེགས་པར་བརྟགས་པའི་ས་གཞི་དེ་ཡུལ་གྱི་རྒྱལ་པོ་དང་བློན་པོ་ལ་སོགས་པས་བདག་གིར་བྱས་པ་ན། དེ་ལས་ཚིག་གམ་རིན་གྱིས་བསླུ་བ་སྟེ། སྤྱི་རྒྱུད་ལས། བདེན་པའི་ཚིག་གིས་བསླུ་བའམ། ། ཡང་ན་རི་བའི་རིན་གྱིས་བླུ། ། ཞེས་སོ། ། མི་མངོན་པ་ལས་བསླང་བ་ནི། ལྷའི་རྣལ་འབྱོར་དང་ལྡན་པའི་གང་ཟག་གིས་ས་གཞི་དེར་མཆོད་གཏོར་ཚུལ་བཞིན་དུ་བཤམས་ནས། སའི་ལྷ་མོ་དང༌། ཕྱོགས་སྐྱོང་བ་རྣམས་ལ་མཆོད་གཏོར་བྱིན་ནས་བསླང་བ་སྟེ།
ཡང་དག་པར་སྦྱོར་བ་ལས། སའི་ལྷ་མོ་ཁ་དོག་གསེར་གྱི་མདོག་ཅན་བུམ་པ་ལག་ན་ཐོགས་པ་བཀུག་ཅིང་བཅུག་སྟེ་བཅིངས་ནས། དྲི་ཞིམ་པོ་ལ་སོགས་པའི་མཆོད་པ་ལྔ་པོ་རྣམས་ཀྱིས་མཆོད་ཅིང་ལྷག་པར་ཉེ་བར་གནས་པར་བྱའོ་ཞེས་དང༌། རྩ་བའི་རྒྱུད་ལས། གོང་གི་ཨ་སོགས་སྔགས་ཀྱིས་ནི། ། དེ་ལ་གཏོར་མ་རྣམ་པར་སྦྱིན། ། ཞེས་དང༌། མ་མ་རིན་ཆེན་སྣ་ཚོགས་འཛིན། ། ཞེས་བྱ་བ་ལ་སོགས་པས་བསྟན་ཏོ། ། གཞན་ཡང་བགེགས་རིགས་ཕྲ་མོ་རྣམས་ཀྱང་ཐོག་མར་གཏོར་མས་ཚིམ་པར་བྱ་བའང༌།
བདུད་རྩི་ལས་རྒྱ་མཚོའི་རྒྱུད་ལས། གེགས་སུ་འགྱུར་བའི་བགེགས་རིགས་ལ། ། མཉམ་པའི་དོན་གྱིས་སུན་མི་དབྱུང༌། ། དམིགས་ཀྱི་ཁ་ཟས་སྣ་ཚོགས་ཀྱིས། ། བགེགས་རྣམས་མགུ་ནས་ལན་ཆགས་འཁོར། ། ཞེས་སོ། ། གསུམ་པ་ལའང་གཉིས་ཀྱི། ལས་དང་བྱ་བས་སྐྱོན་སྦྱང་བ་ནི། ས་བདག་ལྟོ་འཕྱེ་རྒྱུ་བའི་ཚུལ་ལ་ལེགས་པར་བརྟགས་ནས། དེའི་ལུས་ཀྱི་ཆ་དགུ་ལས་འདས་པའི་ལྟོ་བའི་ཕྱོགས་ནས་དངོས་གྲུབ་ཀྱིས་བླངས་པས་སྦྱང་བ་སྟེ།
བཟང་པོ་ཡོངས་བཟུང་ལས། དགུན་ཟླ་ར་བ་ལ་སོགས་ནས། ། བརྩམས་ཏེ་ཟླ་བ་གསུམ་གསུམ་དུ། ། ལྟོ་འཕྱེ་ལྷོ་དང་ནུབ་དང་བྱང༌། ། ཤར་དུ་དེ་ཡི་མགོ་བོ་སྟེ། ། གཡོན་པའི་ཟུར་གྱིས་ཉལ་བ་ཡིན། ། ཕྱི་ཡི་ལྟོ་བ་ཤེས་ནས་བརྐོ། ། མགོ་དང་རྒྱབ་སོགས་ནས་བརྐོས་པའི། ། སྐྱོན་ནི་རྒྱས་པ་ལས་ཤེས་བྱ། ། ཞེས་དང༌།
དེ་ཉིད་རྣམ་པར་བརྟག་པའི་ཚུལ་ཡང་ལེགས་པར་གྲུབ་པའི་རྒྱུད་ཆེན་པོའི་ལུང༌། རཏྣ་རཀྵི་ཏ་དང༌། ཞང་གྲུབ་པ་དཔལ་གྱི་འགྱུར་ལས། ས་གཞི་གང་ཡིན་དེ་ནི་གྲུ་བཞིར་བྱ། ། ཟླ་བ་གསུམ་གྱི་ཉིན་མོའི་གྲངས་ཀྱིས་འདིར། ། ཕྱོགས་ནི་སོ་སོར་ས་དེ་རྣམ་པར་དབྱེ། ། དབང་ལྡན་ནས་ནི་མེ་ཡི་མཚམས་ཀྱི་བར། ། ཤར་གྱི་ས་དེ་དགུ་བཅུར་རྣམ་པར་དབྱེ། ། མེ་ནས་བདེན་བྲལ་མཚམས་ཀྱི་བར་དང་ནི། ། བདེན་བྲལ་ནས་ནི་རླུང་གི་མཚམས་བར་དང༌། །
རླུང་ནས་འབྱུང་པོའི་བདག་པོའི་མཚམས་ཀྱི་བར། ། དེ་བཞིན་ཁོ་ནར་དགུ་བཅུར་རྣམ་དབྱེ་བྱ། ། སྟོན་ཟླ་རྭ་བ་འབྲིང་དང་ཐ་མའི་བར། ། དབང་ལྡན་མཚམས་ལ་སོགས་པར་མགོ་བོར་གནས། ། བདེན་བྲལ་མཚམས་སོགས་མཇུག་མའི་ཆ་རུ་གནས། ། གསང་བའི་གནས་ནི་ས་ཡི་དབུས་སུ་གཞག ། ལྟེ་བ་མན་ཆད་ལྟོ་འཕྱེའི་ལུས་སུ་གནས། ། སྟོད་ནི་གདེངས་ཀ་དང་ལྡན་མི་ཡི་ལུས། ། ལྷོར་བལྟས་ལག་པ་གཡོན་པ་རྣ་བར་བཞག ། གཡས་པ་རིན་ཆེན་དང་བཅས་དཀུ་རུ་བཞག །
ས་ཡི་ཆ་དགུར་ཁྱབ་པར་ཉལ་ནས་གནས། ། ཀླུ་རྒྱལ་དེ་ཡི་ལུས་ཚད་མཐོ་བཅུའོ། ། ཤར་དང་ནུབ་ལ་སོགས་པར་གནས་པ་ཡང༌། ། ས་ཡི་དུམ་བུ་དེ་ནི་གཞལ་བ་ལྟར། ། ཉི་མའི་བགྲོད་པ་ཚེས་གཅིག་ལ་སོགས་པར། ། ཉིན་ཞག་རེ་རེ་ཞིང་ནི་ཆ་རེ་རེར། ། ཇི་ལྟར་རིགས་པར་ཤར་གྱི་ཆ་རུ་རྒྱུ། ། ལྷོ་དང་ནུབ་དང་བྱང་དུའང་དེ་བཞིན་ནོ། ། ཞེས་དང༌། དེ་ཡི་ལུས་ལ་ཀླུ་ཡི་བདག་པོ་བརྒྱད། །
འོ་མ་ལ་སོགས་ཉེར་སྤྱད་རྣམས་ཀྱིས་མཆོད། ། ཞེས་པ་སྟེ། དེའང་མཇུག་རྩེ་དང༌། གསང་བ་དང༌། ལྟེ་བ་དང༌། དཔུང་པ་དང༌། སྙིང་ག་དང༌། མགྲིན་པ་དང༌། རྣ་བ་དང༌། སྤྱི་བོ་རྣམས་སུ་རིམ་པ་ལྟར་རིགས་ལྡན་སྔོན་པོ་དང༌།
སྟོབས་ཀྱི་རྒྱུ་དུ་བའི་མདོག་དང༌། དུང་སྐྱོང་དཀར་པོ་དང༌། པདྨ་ཆེན་པོ་སེར་པོ་དང༌། ནོར་རྒྱས་ལྗང་གུ་དང༌། འཇོག་པོ་དམར་པོ་དང༌། པདྨ་དཀར་པོ་དང༌། མཐའ་ཡས་སྔོན་པོ་རྣམས་སོ། ། ཇི་ལྟར་བརྐོ་བའང༌། དེ་སྤྱོད་མི་ནི་བགེགས་མཐར་བྱེད་དུ་བསྒོམ། ། དཔའ་བོས་ལག་པ་ཏོག་རྩེ་རྡོ་རྗེས་མཚན། །
ལག་པ་གཡོན་པ་འོག་ཏུ་བྱས་ལ་གཟུང༌། ། དེ་ཡིས་བདུད་ཀྱི་ཚོགས་རྣམས་སྐྲག་ཅིང་བཟློག ། ཤར་དང་བྱང་གི་ཕྱོགས་སུ་ཁ་བལྟས་པས། ། ཏོག་རྩེ་ཁམ་བཞི་བརྒྱབ་ནས་བླངས་པ་ཡིས། ། ཞི་བའི་སེམས་ཀྱིས་གཏོར་མའི་ནང་ཉིད་དུ། ། བཞག་པའམ་ཕྱི་རོལ་མེ་ཡི་མཚམས་སོགས་དོར། ། འབད་པར་དེ་ཡིས་ཁམ་ལྔ་བླངས་པའི་ས། ། ས་ཡི་དབུས་སུ་ལེགས་པར་ཡིད་ཀྱིས་དགྲམ། ། ཁམ་ལྔ་འདས་ནས་དེ་ལ་དུ་མ་ཡིས། ། ཕྱོགས་དང་མཚམས་རྣམས་ཀུན་ནས་བརྐོ་བར་བྱ། །
ཞེས་དང༌། གང་དུ་བརྐོ་བའི་ས་དམིགས་ཀྱང༌། སྐར་མ་ཁྲུམས་ཀྱིས་ཉ་བ་དང་ཉི་མ་བུ་མོའི་ཁྱིམ་དུ་སྤྱོད་པ་ལ་སྟོན་ཟླ་རྭ་བར་བརྩིས་པའི་སྟོན་འབྲིང་པོ་ལ་མགོ་བོ་ཤར་དང༌། མཇུག་མ་ནུབ་དྲང་པོར་འོང་བ་ལ་དཔེར་མཚོན་ནས། དེ་ཉིད་ལས། ཤར་ནས་ཆ་ནི་ཉི་ཤུ་རྩ་བདུན་དོར། ། བྱང་ནས་ཕྱེད་དང་བཅུ་བཞིའི་ཆ་དོར་བར། ། ཤར་ནུབ་ཆ་དགུ་ལྷོ་བྱང་ཕྱེད་དང་ལྔ། ། འདི་ནི་མཆན་གྱི་མདུན་དུ་ཐོག་མར་བརྐོ། ། དེ་ཡིས་ཆོས་ནོར་འདོད་དོན་འཕེལ་ཞིང་འགྲུབ། །
ཅེས་པའི་ཚུལ་གྱིས་བརྐོ་བ་སྟེ། དེ་ལྟར་ལེགས་པར་བརྐོས་ནས་རུས་པ་དང༌། གྱོ་མོ་དང༌། རྡོ་བ་ལ་སོགས་པའི་ཟུང་རྔུ་རྣམས་ཕྱུང་ལ། གཏེར་གཞུག་པ་དང༌། ས་དེ་ཉིད་ས་གཉེན་བཟང་པོ་གཞན་དང་བསྲེས་ནས་དྲི་ཞིམ་པོའི་ཆུས་སྦྲུས་པས་དཀྱིལ་འཁོར་ལ་སོགས་པར་སྟེགས་བུ་བྱ་བ་དང༌། གཙུག་ལག་ཁང་ལ་སོགས་པར་ས་དེ་དང་གཟུངས་སྔགས་བཟླས་པའི་ཆུ་དག་གིས་ས་གཞི་ཀུན་དུ་ཁྱབ་པར་དགེ་འདུན་བཞི་སྡེ་དག་གིས་གཏོར་ཞིང་བཅག་པ་དང༌། གལ་ཏེ་ཟུག་རྔུ་དེ་དག་བསལ་གྱིས་མ་ལྡང་བ་དང༌། སྔོན་ཆད་དཀྱིལ་འཁོར་གྱི་ཁང་པ་ལ་སོགས་པ་བྱས་པ་ཡིན་ན་ས་ཕྱོགས་ནམ་མཁའི་རང་བཞིན་དུ་སྦྱོང་བར་བྱེད་པའི་སྔགས་དང་ཕྱག་རྒྱ་དང་ཏིང་ངེ་འཛིན་རྣམས་ཁོ་ནས་སྦྱང་བ་ཉིད་དོ། ། གཞན་ཡང་ཏིང་ངེ་འཛིན་གྱིས་བགེགས་སྦྱང་བ་ནི།
ས་ཕྱོགས་དེར་སྲུང་བའི་འཁོར་ལོ་བསྒོམ་པས་བགེགས་སྦྱང་བ་སྟེ། ཀྱེ་རྡོ་རྗེ་ལས། དང་པོར་ལྷ་ཡི་བདག་ཉིད་ཀྱིས། ། རྣལ་འབྱོར་པས་ནི་ནོར་འཛིན་སྦྱང༌། ། ཞེས་སོ། ། བཞི་པ་ལའང་གཉིས་ལས། བློས་བཟུང་བ་ནི། ལེགས་པར་སྦྱངས་པའི་ས་དེར་དེང་བདག་གིས་འདོད་པའི་སྙིང་པོ་གང་ཡིན་པ་དེ་མངོན་དུ་བགྱིའོ་སྙམ་པ་དམ་ཚིག་ཏུ་བྱ་བ་ཙམ་མོ། ། སྟང་སྟབས་ཀྱི་བཀོད་པས་བཟུང་བ་ནི། ས་དེར་སློབ་དཔོན་འཁོར་དང་བཅས་པས་རྩ་བའི་རྐང་སྟབས་བརྒྱད་དང༌།
གོམ་སྟབས་བཞི་དང༌། ཚུལ་བཅུ་དྲུག་དང༌། བདེན་གཉིས་དང༌། མཆོད་པ་བཅུ་གཉིས་དང༌། འདུག་སྟངས་བཅུ་དང༌། གར་གྱི་ཉམས་དགུ་དང༌། གླུའི་བཀོད་པ་རྣམས་ཏེ། སྟང་སྟབས་དེ་དག་ཐམས་ཅད་རྫོགས་པར་བྱ་བའམ། དེ་ལྟར་མ་གྲུབ་ན་རྩ་བའི་རྐང་སྟབས་ཙམ་བྱེད་པ་སྟེ། རྡོ་རྗེ་གུར་ལས།
ས་གཞི་ཡོངས་གཟུང་དུས་སུ་ནི། ། དམ་ཚིག་འདི་ནི་རབ་བསྐུལ་བས། ། ཡེ་ཤེས་རྡོ་རྗེ་ཅན་གྱིས་བྱ། ། འདི་ནི་དམ་ཚིག་རིམ་པའི་མཆོག ། ཅེས་སོ། ། ལྔ་པ་ནི། དེ་ལྟར་བཟུང་བའི་ས་ཕྱོགས་སུ་སླར་ཡང་བགེགས་ཀྱི་རིགས་ཀྱིས་འཇུག་པའི་སྐབས་མེད་པར་སྲུང་བའི་འཁོར་ལོ་བསྒོམས་པས་སྲུང་བ་སྟེ། ཇི་སྐད་དུ། ཇི་ལྟར་བསམ་གཏན་དེ་བཞིན་འདིར། ། སྲུང་བ་ཇི་ལྟར་གསུངས་པ་ཉིད། །
ཅེས་སོ། ། གསུམ་པ་དེ་ལས་ཇི་ལྟར་བཀར་བ་གླེང་བ་ནི། དེ་ལྟར་ཇི་སྐད་བཤད་པའི་ཆོ་ག་དེ་དག་ཐམས་ཅད་འདིར་ཡང་ཚང་བར་བྱ་དགོས་སོ་སྙམ་ན། མ་ཡིན་ཏེ་དེ་དག་ནི་སྔོན་ཆད་སའི་ཆོ་ག་མ་བྱས་པའི་ཕྱོགས་སུ་ནི་ངེས་པར་དགོས་ཀྱི། གཙུག་ལག་ཁང་དང་དགོན་སྡེ་ཡིན་པ་ལ་སོགས་པ་སྔོན་ཆད་སའི་ཆོ་ག་གྲུབ་པ་ལ་ནི་ཐམས་ཅད་ཚང་བར་མི་དགོས་ཏེ། དེ་ལྟར་དུའང་གསང་བ་སྤྱིའི་རྒྱུད་ལས། དྲང་སྲོང་གནས་དང་བ་ལང་ལྷས། ། ཕུག་དང་རི་ཡི་རྩེ་མོ་དང༌། ། ས་གཞི་གང་ན་འཐས་པ་དང༌། ། ཁང་ཐོག་དང་ནི་རྡོ་ལེབ་དང༌། །
མཆོད་རྟེན་དྲུང་དང་འབབ་ཆུའི་གླིང༌། ། མཚོ་རྣམས་ཀྱི་ནི་འགྲམ་དག་ཏུ། ། ས་གཞི་སྦྱང་དང་བརྟག་པ་དང༌། ། ནན་ཏན་དུ་ནི་བྱ་མི་དགོས། ། དེར་ནི་ཟུང་རྔུ་དབྱུང་མི་དགོས། ། འཐས་པར་བཅག་ཀྱང་དེར་མི་དགོས། ། མཐོ་དམའ་ལ་སོགས་སྐྱོན་རྣམས་ནི། ། དེར་ནི་དོགས་པ་བསྐྱེད་མི་དགོས། ། ཞེས་དང༌། ལེགས་བཤད་བཻ་ཌཱུར་དཀར་པོའི་ས་དཔྱད་ཀྱི་སྔོན་བྱུང་ལ་བརྟེན་ནས་བརྟག་པའི་སྐབས་སུའང༌།
དང་པོ་ཐུན་མོང་སངས་རྒྱས་ཀྱིས། ། མཛད་པ་བཅུ་གཉིས་བསྟན་པའི་གནས། ། ཤེར་ཕྱིན་གནས་བཤད་ས་ཕྱོགས་ལྷའི། ། རྟེན་ཡུལ་མཆོད་གནས་གྱུར་པ་དང༌། ། གང་ཟག་ཁྱད་ཅན་བྱིན་རླབས་གནས། ། ཆོས་ལྡན་བྱ་བ་ཁྱད་པར་ཅན། ། འབྱུང་བཞིན་པའམ་སྔོན་བྱུང་ནས། ། རེ་ཞིག་ཟམ་ཆད་པ་ཡང་རུང༌། ། བྱ་བ་མི་ཤིས་བར་མ་ཆོད། ། བཀྲ་ཤིས་གནས་སུ་གྲགས་ཤིང་གྲུབ། །
ཐུན་མོང་མ་ཡིན་རྡོ་རྗེའི་ཐེག ། བསྒྲུབ་པའི་གནས་སུ་བྱེད་པ་ན། ། འཛམ་གླིང་གནས་མཆོག་ཉི་ཤུ་བཞིའི། ། ཡུལ་ནི་སོ་གཉིས་ནང་དུ་གཏོགས། ། ཡིད་ཆེས་ལོ་རྒྱུས་ཚད་མ་རུ། ། བཟུང་ལ་ལེགས་པར་གཏན་འབེབས་པའི། ། གནས་རྙེད་ཕྱི་ཡི་ས་དཔྱད་སོགས། ། མི་ཤེས་པའམ་མ་གྲུབ་ཀྱང༌། ། དགེ་ལེགས་རང་བཞིན་འབྱུང་བར་བཤད། ། ཅེས་གསུངས་པའང་ཤིན་ཏུ་ཡིད་ཆེས་པའི་ལེགས་པར་བཤད་པ་རྨད་དུ་བྱུང་བར་སྣང་ངོ༌། །
དེས་ན་ཆོས་གྲྭ་ཆེན་པོ་འདིར་ནི་གོང་དུ་ཇི་སྐད་བཤད་པའི་སྐྱེས་བུ་དམ་པ་མཁས་ཤིང་གྲུབ་པ་དེ་དག་གིས་ས་གཞི་ལེགས་པར་བརྟགས་ཤིང་སྦྱངས་ནས་བྱིན་གྱིས་བརླབས་པ་དང༌། དེ་ནས་བརྩམས་ཏེ་སྲིད་པ་དང་ཞི་བའི་དཔལ་འབྱོར་གྱིས་ཕྱོགས་ཐམས་ཅད་ནས་ཤིན་ཏུ་བཀྲ་ཤིས་པའི་གནས་སུ་གྱུར་ཅིང༌། ལྷ་དང་བཅས་པའི་འཇིག་རྟེན་གྱི་མཆོད་རྟེན་ཆེན་པོ་ཉིད་དུ་གྱུར་པའི་ཕྱིར་སའི་ཆོ་ག་ལ་ནན་ཏན་དུ་མ་བྱས་ཀྱང་མི་བཏུབ་པ་མེད་པའི་ཕྱིར། བྱེ་བྲག་ཏུ་ས་གཞི་བརྟག་པའི་ཆོ་ག་རྣམས་དང༌། མངོན་པ་ལས་བསླང་བ་དང༌། ལས་དང་བྱ་བས་སྐྱོན་སྦྱང་བ་རྣམས་ནི་ལྷག་པར་དགོས་པ་མ་མཆིས་སོ། ། དེ་ལས་གཞན་པའི་ཆོ་ག་རྣམས་ནི་སླར་ཡང་བགྱིས་ན་ཤིན་ཏུ་ཕུན་སུམ་ཚོགས་པའི་རྒྱུ་ཉིད་དུ་ཆེས་ཆེར་བསྔགས་ཤིང༌། མཁས་པ་ཀུན་གྱི་ལག་ལེན་ལའང་མཛད་པ་དང༌། བྱེ་བྲག་ཏུ་དཔེར་ན་གཟུགས་དང་སྟོབས་དང་ཁོ་ལག་ཀུན་ནས་རྫོགས་པའི་གླང་པོའི་མཆོག་གངས་རིའི་དུམ་བུ་འགྲོ་ཤེས་པ་དང་འདྲ་བ་རྣམས་ཀྱང་འདུལ་མཁན་མཁས་པའི་ལྕགས་ཀྱུ་ཆུང་ངུས་བཏབ་པས་དེའི་དབང་དུ་མི་འགྱུར་བ་མེད་པ་དེ་བཞིན་དུ། ལྷ་དང་བཅས་པའི་འཇིག་རྟེན་གྱི་ཁམས་སུ་མཐུ་ཆེ་བ་དང༌།
རྫུ་འཕྲུལ་ཆེ་བ་དང༌། དཔུང་ཆེ་བ་དང༌། དབང་ཆེ་བར་རློམ་པ་རྣམས་ཀྱང་གསང་སྔགས་དང་རིག་སྔགས་གྲུབ་པ་རྣམས་ཀྱི་བཀའ་ལུང་གི་འཕྲིན་ཡིག་གཉེན་པོ་ཐོས་པ་འཛིན་པའི་བཅུད་དུ་སིམ་པ་ཙམ་གྱིས་དེའི་དོན་ཚུལ་བཞིན་དུ་བསྒྲུབ་པ་ལ་གུས་པར་མི་འགྱུར་བ་སུ་ཞིག དེས་ན་དེ་ལྟ་བུའི་བདག་ཉིད་ཆེན་པོ་རྣམས་ཀྱིས་ས་གཞི་བྱིན་གྱིས་རློབ་པའི་ཆོ་ག་ཚུལ་བཞིན་དུ་བགྱིས་པ་ནི་ཆེས་མཆོག་ཏུ་ཡང་བདེ་ལེགས་ཕུན་སུམ་ཚོགས་པའི་གཞིར་གྱུར་པ་སྟེ། དེང་འདིར་སྐྱེ་བ་ནས་སྐྱེ་བར་དཀར་བ་མིན་པའི་ངག་གི་ལས་རྣམ་པར་སྤངས་པ། མཆོག་ཏུ་དེ་བཞིན་གཤེགས་པ་ཀུན་གྱི་གསང་བའི་སྙིང་པོ་ཟབ་མོ་སྔགས་ཀྱི་དངོས་གྲུབ་ཀྱིས་ཤིན་ཏུ་བརླིང་བར་བྱས་པ། ངེས་པར་དཔལ་ལྡན་རྡོ་རྗེ་འཆང་དབང་ཉིད་ལས་ནམ་ཡང་དམིགས་སུ་མེད་པའི་བདག་ཉིད་ཆེན་པོ་དཔལ་ལྡན་ཆོས་སྐྱོང་ཉིད་ཀྱི་བཀའི་ས་གཞི་བྱིན་གྱིས་རློབ་པར་གཡར་འདྲེན་དུ་བགྱི་བ་ནི་ཆེས་མཆོག་ཏུ་གྱུར་པའི་བློ་གྲོས་སོ་སྙམ་དུ་སྡོམ་བརྩོན་སྐྱེ་དགུའི་བདག་པོ་ཉིད་ནས་མཁན་པོ་རིན་པོ་ཆེར་དེ་སྐད་དུ་གསོལ་བ་དང༌། དེ་ཉིད་ནས་ཀྱང་དེ་ལྟར་དུ་བགྱིར་བཏུབ་པ་བཀས་གནང་ནས་སྤྱན་དྲངས་སོ། ། གཞན་ཡང་མཁས་པ་དང་བཙུན་པ་དང་གྲུབ་པའི་ཡོན་ཏན་མི་ཟད་པའི་མཛོད་དུ་གྱུར་པ་རྗེ་བཙུན་ནམ་མཁའ་དཔལ་བཟང་པས་མཚོན་ཏེ། རྡོ་རྗེ་སློབ་དཔོན་གྱི་ལས་རབ་འབྱམས་ལ་དབང་བའི་གསང་སྔགས་འཛིན་པ་བཅུ་གསུམ་དག་དང་ལྷན་ཅིག་ཏུ།
ས་གཞི་མི་མངོན་པ་ལས་བསླང་བ་ལ་སོགས་པའི་ཆོ་ག་རྣམས་ཡང་དག་པར་མཛད་པ་དང༌། གཞན་ཡང་གཏེར་བུམ་གྱི་རིགས་མང་དུ་འཇོག་པ་ལ་སོགས་པས་ས་ཕྱོགས་ཞི་ཞིང་དུལ་བ་མཚོ་ལས་སྐྱེས་པ་གཞོན་ནུའི་འདབ་མ་ལྟ་བུ་ལ། སླར་ཡང་འདོད་དགུའི་དཔལ་འབྱོར་ཟད་མི་ཤེས་པའི་གནས་སུ་བྱིན་གྱིས་བརླབས་སོ། ། གཉིས་པ་དངོས་ཇི་ལྟར་འདུ་བྱས་པ་ནི། དེ་ལྟར་བྱིན་གྱིས་བརླབས་པའི་ས་གཞི་དེར་ཧོར་ལུགས་ཀྱི་ཟླ་བ་གཉིས་པའི་དམར་བའི་ཕྱོགས་ཀྱི་རྒྱལ་བ་གསུམ་པའི་ཚེས་དང་གཟའ་སྐར་དགེ་བར་འཛོམ་པ་ལ་གཙུག་ལག་ཁང་ཆེན་པོ་ཆོས་འབྱུང་བཀྲ་ཤིས་སྒོ་མང་ཞེས་བྱ་བ་འདི་ཉིད་ཀྱི་རྨང་འདིང་བར་བརྩམ་སྟེ། དེའི་ཐོག་མར་ཡང་ཇི་སྐད་དུ། གཙུག་ལག་ཕོ་བྲང་མཁར་ཁང་སོགས། ། འདེབས་པར་བྱ་བའི་ལས་བརྩམ་དུས། ། ཀེག་དང་དགུ་དུར་རྩུབ་རིགས་བཅོས། ། གནམ་སའི་སྒོ་བསྡམ་ཆོ་ག་བྱ། །
འཁྲུག་གཏོ་ཉེས་པ་ཀུན་སེལ་དང༌། ། གཡོ་འཁྲུག་དོང་རྩེ་འཁོན་བསྡུམ་སོགས། ། གང་འགྲུབ་སྣ་སེལ་ཆོ་ག་བཏང༌། ། ཆུ་གཏོར་ཀླུ་བརྒྱད་ཀླུ་གསུམ་དང༌། ། ཀླུ་གཏོར་བརྒྱགས་བརྔན་བཏང་བྱ་ཞིང༌། ། སྣང་བརྒྱད་སྡོང་རྒྱན་མདོ་ཐིག་དང༌། ། བཀྲ་ཤིས་བརྩེགས་པ་གཟུངས་བསྡུས་སྒྲོགས། ། གནམ་གཏོ་གནམ་ཁྱི་བཅོས་པ་དང༌། ། བར་གཏོ་འབྲུག་ལྷ་བཅོས་པ་དང༌། ། ས་གཏོ་དུར་ཕག་བཅོས་རྣམས་བྱ། །
ཞེས་འབྱུང་བའི་བཅོས་ཐབས་རྣམས་ཀྱང༌། སྐར་ནག་རྩིས་ཀྱི་གཞུང་ལུགས་དུ་མ་ལ་བློ་གྲོས་ཀྱི་སྤྱན་དཀྱུས་རྣམ་པར་ཡངས་པའི་བླ་མཁྱེན་བསོད་ནམས་རྒྱལ་དཔོན་གཡོག་རྣམས་ཀྱིས་སྔོན་དུ་གྲུབ་པར་བྱས་ནས། དེའི་ཉིན་མོར་ལས་ཀྱི་འགོ་བརྩམས་སོ། ། དེ་ལའང་གཙུག་ལག་ཁང་འདིའི་ཚད་དང་བཟོའི་བཀོད་པ་ཕལ་ཆེ་བ་དག་ནི་གཙུག་ལག་ལུགས་བརྒྱའི་ཚུལ་ལ་རྣམ་པར་དཔྱོད་པའི་མཁྱེན་རབ་པདྨའི་གཉེན་གྱི་དཀྱིལ་འཁོར་ལྟར་རབ་ཏུ་གསལ་བའི་སྡོམ་བརྩོན་སྟོབས་ཀྱི་འཁོར་ལོས་སྒྱུར་བ་ཉིད་ནས་བཀའི་བཀོད་པས་ཡང་དག་པར་ཁྱབ་པར་མཛད་པ་ལ། ཐོག་མར་ཚད་ཀྱི་ཐིག་འདེབས་པ་ནི་མངོན་པར་འདོད་པའི་འབྲས་བུ་ཅི་ཡང་ཡིད་ལ་བྱས་པ་ཙམ་གྱིས་མི་འགྲུབ་པ་འགའ་ཡང་མེད་པ་དེ་ལྟ་བུའི་བསོད་ནམས་ཀྱི་མཐུ་ཆེ་ཞིང་རྣམ་པ་གཅིག་ཏུ་འབྱོར་པ་ཕུན་སུམ་ཚོགས་པ་དར་ནས་རྒུད་པའི་མཐའ་རུ་མ་ལྷུང་བའི་དགེ་སློང་ཚུལ་ཁྲིམས་རབ་བརྟན་ནམ་དོན་གྲུབ་ཅན་དང༌། ཨོ་རྒྱན་ཚེ་རིང་དང༌། ལྷུན་གྲུབ་རྒྱལ་མཚན་ཏེ་གསུམ་གྱིས་བྱས་ཤིང༌། མཚམས་དང་ཕྱོགས་ཀྱི་རྩིག་རྨང་འདིང་བ་པོ་ནི། བློ་སྣ་བདེན་པའི་ཕྱོགས་སུ་གཏོད་པས་བྱ་བ་ཐམས་ཅད་བརླིང་ཞིང་ཀུན་གྱིས་ཡིད་རྟོན་པའི་གནས་སུ་བྱས་པ། མཆོག་ཏུ་ཡི་དམ་གྱི་ལྷ་མང་པོའི་བསྙེན་པ་མཐར་ཕྱིན་པའི་དགེ་སློང་ནམ་མཁའ་རྡོ་རྗེ་དང༌།
ཏིང་འཛིན་རྡོ་རྗེ་དང༌། ཀུན་དགའ་རྡོ་རྗེ་སྟེ་གསུམ་གྱིས་བགྱིས་ནས་རྩིག་འགྲམ་ལེགས་པར་བཏིང་ངོ༌། ། དེ་ནས་བཟུང་སྟེ། ཤིང་གཞོག་པ་དང༌། ཤིང་བརྐོས་པ་དང༌། གྱེང་བཟོ་བ་ལ་སོགས་པའི་ལས་བྱེད་པ་མི་གྲངས་བཞི་བརྒྱ་ཙམ་བསགས་ཏེ་མཐར་ཕྱིན་པ་ཉིད་དུ་ལེགས་པར་བསླངས་སོ། ། དེའི་རྗེས་སུའང་ལྷ་རིས་པ་ལ་སོགས་པའི་བཟོ་རིག་པ་མཁན་རྣམས་བསགས་ཏེ་རྩི་ཚོན་དགྱེ་བ་དང༌། ལྡེབ་རིས་འདྲི་བ་དང༌། ནང་གི་ཁོར་ཡུག་ཀུན་དུ་བྲེ་བའི་འཕེན་དང༌། བླ་རེ་དང༌།
རྒྱལ་མཚན་དང༌། ཆོས་ཀྱི་བཞུགས་ཁྲི་དང༌། སྟེང་གི་ཁང་བཟངས་ཀྱི་རྩེ་མོ་ན་གསེར་ཟངས་ལས་གྲུབ་པའི་གན་འཇི་ར་དང༌། རྒྱལ་མཚན་ལ་སོགས་པ་ངོ་མཚར་ཆེ་བའི་རྒྱན་གྱི་བཀོད་པ་ཡིད་དུ་འོང་བ་དག་གིས་ཀུན་ནས་རབ་ཏུ་མཛེས་པར་བྱས་སོ། ། དེ་ལྟ་བུའི་ཚུལ་གྱིས་ལེགས་པར་གྲུབ་པའི་རྟེན་གཞལ་དུ་མེད་པའི་ཁང་བཟངས་ཆོས་འབྱུང་བཀྲ་ཤིས་སྒོ་མང་ཞེས་བྱ་བ་གང་གི་ནང་ལོགས་ཐམས་ཅད་དུ་དེ་བཞིན་གཤེགས་པ་སྲས་དང་བཅས་པའི་སྣང་བརྙན་མཐོང་ན་མི་མཐུན་པ་མེད་པ་ཅི་ཡང་བཀྲ་བའི་ཁྱད་པར་ལ་བསམས་ན། ཕྱོགས་བཅུའི་སངས་རྒྱས་ཀྱི་ཞིང་ཁམས་བགྲང་དུ་མེད་པའི་ཡོན་ཏན་གྱི་བཀོད་པ་ཡང་ཉེ་བར་མཚོན་པར་ནུས་སོ། ། བློ་དང་ལྡན་པའི་གང་ཟག་རྣམས་ཀྱིས་ཡིད་ལ་ཇི་ལྟར་དམིགས་པའི་ལེགས་པར་བཤད་པའི་ཚོགས་ཀྱི་གཏོང་བ་ཅི་ཡང་འཇོ་བའི་གནས་སུ་གྱུར་པའི་ཁྱད་པར་ལ་བསམས་ན། ཐེག་པ་གསུམ་གྱི་བསྟན་པ་རིན་པོ་ཆེའི་འབྱུང་གནས་སུ་གྱུར་པ་འཕགས་ཡུལ་རྡོ་རྗེ་གདན་གྱི་དྷརྨ་གྷཉྫ་གང་ཡིན་པའམ། གསང་སྔགས་བསྟན་པའི་འབྱུང་གནས་སུ་གྱུར་པ་ལྕང་ལོ་ཅན་ནམ། ཨོ་རྒྱན་རྡོ་རྗེ་ཆེན་པོ་རྣམས་ཀྱི་དྷརྨ་གྷཉྫ་གང་ཡིན་པའི་དཔལ་ལ་ཅོ་འདྲི་བར་འོས་པ།
ཕྱི་རོལ་གྱི་རྣམ་པ་ལ་བསམས་ན་འཆི་བ་མེད་པའི་ཡུལ་གྱི་འཕྲུལ་བཟོ་བི་ཤྭ་ཀརྨའི་ལག་རྩེ་ལས་འཁྲུངས་པ་ལྟ་བུའི་འགྲམ་ལོགས་དང༌། ཀ་བ་དང༌། གདུང་དང༌། ཐོག་ཕུབས་རིམ་པ་དང༌། མདའ་ཡབ་དང༌། པུ་ཤུ་དང༌། ལན་ཀན་དང༌། སྒོ་དང༌། རྟ་བབས་ལ་སོགས་པ་མཚན་ཉིད་ཐམས་ཅད་ཡོངས་སུ་རྫོགས་པ། རྩེ་མོར་ཉི་མ་འཆར་ཀའི་གཟི་བརྗིད་ཀྱི་ཕུང་པོ་ལས་འཕོས་པ་ལྟ་བུའི་རིན་པོ་ཆེ་གསེར་ཟངས་ལས་གྲུབ་པའི་ཏོག་དང༌།
རྒྱལ་མཚན་དང༌། མེ་ལོང་དང་དྲིལ་བུ་སིལ་སིལ་རྣམས་ཀྱིས་ཀུན་ནས་མཛེས་པར་བྱས་པ། ནང་གི་བླ་ཁབ་ལས་རྣམ་པར་དཔྱངས་པའི་བླ་རེ་དང༌། གདུགས་དང༌། རྒྱལ་མཚན་དང༌། འཕན་ཚར་ལ་སོགས་པས་ཡིད་དུ་འོང་བར་བྱས་པའི་གཞལ་མེད་ཁང་རྒྱན་དང་བཅས་པ་གསར་དུ་བསྐྲུན་པའང་ལེགས་པར་མཐར་ཕྱིན་ཏོ། ། དེར་ཇི་ལྟར་བཤམས་པའི་ཆོས་ཀྱི་ཁྲི་ཤིང་གི་དྲྭ་བ་མིག་མངས་རིས་སུ་བྲེས་པ་ག་ལ་བར་འཇིག་རྟེན་གསུམ་ན་མཆོད་འོས་བླ་ན་མེད་པའི་དགོངས་འགྲེལ་གྱི་ཕྱི་མོ་གང་དག་བཞུགས་པ་རྣམས་མཆོད་པའི་ཡོ་བྱད་ཀྱི་རྣམ་གྲངས་མང་པོས་བཀུར་སྟི་དང་བཅས་ཏེ་མངའ་གསོལ་བར་བགྱིས་སོ། ། མདོར་ན་དེ་ལྟ་བུའི་རྟེན་དང་བརྟེན་པར་བཅས་པ་ཐམས་ཅད་ལེགས་པར་མཐར་སོན་པ་ཉིད་དུ་ཡོངས་སུ་གྲུབ་བོ། ། གཉིས་པ་ལས་བྱེད་པ་ཡོན་གྱིས་མཉེས་པར་བྱས་པ་ལ། སྤྱིར་ལས་བྱེད་པའི་བཟོ་བོ་རྣམས་མཉེས་དགོས་པའང༌།
རབ་ཏུ་གནས་པའི་རྒྱུད་ལས། རྒྱན་རྣམས་མ་ལུས་པ་ཡིས་ནི། ། ཕྱི་ནས་བཟོ་བོ་རྣམས་ལ་མཆོད། ། གང་དག་དེ་ལ་གྲོགས་བྱེད་པ། ། གཞན་དག་ཀྱང་ནི་མཆོད་པར་བྱ། ། ཞེས་དང༌། སྨན་ལྷ་དོན་གྲུབ་པའི་ཆ་ཚད་ཀྱི་རབ་ཏུ་བྱེད་པ་ཡིད་བཞིན་ནོར་བུ་ལས། ཀུན་ནས་ལྷག་བསམ་རབ་དཀར་ལུས། ། ཁྲེལ་ཡོད་ངོ་ཚའི་གོས་རྒྱན་ལྡན། ། དད་དང་གཏོང་ཕོད་མཆོད་ཚོགས་ཀྱིས། །
ལྷ་དང་བཟོ་བོ་དབྱེར་མེད་མཆོད། ། ཅེས་པ་ལྟར་བཟོ་གནས་རིག་པ་མཁན་ནི་འགྲོ་བ་ཀུན་གྱིས་བཀུར་ཞིང་མདུན་འཇོག་གྱ་ནོམ་པ་དག་གིས་མཉེས་པར་བྱ་བའི་ཡུལ་དུ་གསུངས་པ་ལྟར་འདིར་ཡང་ལས་འདི་སྒྲུབ་པའི་རིང་ལ། བཟོ་གནས་རིག་པ་འཆང་བ་རྣམས་ལ་དུས་རྒྱུན་པར་བཟའ་བ་དང་བཏུང་བར་སྦྱར་བ་དང༌། བར་སྐབས་རྣམས་སུའང་སྟོན་མོ་དང་སྟོན་ཚབ་གང་རུང་རེ་སྟོབ་པ་དང༌། མཐར་ལས་བྱས་པ་དྲིན་དུ་གཟོ་བའི་ཕྱིར་ཡོན་གྱིས་མགུ་བར་བྱས་པའི་རྣམ་གྲངས་ཞིབ་ཏུ་བརྗོད་ན་འབྲི་བར་བྱ་བ་མང་དུ་ཡོད་ནའང་དགོས་པ་ཆུང་བས་རྒྱས་པར་མི་འདྲིའོ། ། འོན་ཏེ་དེང་འདིར་མདོར་བསྡུས་ཤིག་མ་བརྗོད་ན། སྤྱིར་རྒྱལ་པོ་དང་མི་དཔོན་རྣམས་ཀྱི་བྱ་བ་ཕལ་ཆེ་བ་ནི་གཞན་ལ་ཁྲལ་བཞིག་པ་དང་འུ་ལག་བསྐུལ་ནས་སྒྲུབ་པའི་སྲོལ་ཞིག་མཆིས་པ་ལྟར། འདིར་ཡང་དེ་ལྟར་དུ་བྱས་པ་ཡིན་ནམ་སྙམ་དུ་གོ་བར་འགྱུར་བའི་ཕྱིར་རོ། ། དེས་ན་དོགས་པ་དེ་བསལ་བའི་ཕྱིར་རགས་བསྡུས་ཙམ་ཞིག་བསྙད་པ་ལ། འདི་ལྟར་དགོངས་འགྲེལ་ཡོངས་སུ་རྫོགས་པར་བསྡོམས་པའི་གླེགས་བམ་རིན་པོ་ཆེ་བརྒྱ་ཕྲག་གཉིས་ལ་མཛེས་པར་བྱེད་པ་བཀྲ་ཤིས་པའི་རྒྱན་དང་བཅས་པ་བཞུགས་པ།
ཡི་གེའི་ལྡེབ་གྲངས་ཀྱིས་རྣམ་པར་དབྱེ་ན། ཡིག་ལྡེབ་དྲུག་ཁྲི་ཉིས་སྟོང་དང་ཉིས་བརྒྱ་ལྔ་བཅུ་རྩ་བདུན་མཆིས་པ་པར་དུ་བསྒྲུབས་པ་ལ། སྡོམ་བརྩོན་སྐྱེ་དགུའི་བདག་པོ་འདིའི་གཏོང་ཕོད་ཆེན་པོའི་ཕྱག་རིང་ལེགས་པར་བརྐྱངས་ནས། རྒྱལ་པོ་ཆེན་པོ་རྣམ་མང་ཐོས་ཀྱི་བུའི་གཏེར་མཛོད་ཁ་ཡོངས་སུ་བྱེ་བ་ལྟ་བུའི་འདོད་དགུ་མ་ཚང་བ་མེད་པའི་དཀོར་མཛོད་དང༌། འབྲུའི་བང་བ་དང༌། ཕྱུགས་ཀྱི་རྭ་བ་རྣམས་སེར་སྣའི་རྒྱས་བཅིངས་པ་མེད་པར་ལྷུག་པར་ཕྱེ་སྟེ། དེའི་མོད་ལ་རིན་པོ་ཆེ་གསེར་དང༌། དངུལ་དང༌། བྱི་རུ་དང༌། མུ་ཏིག་དང༌།
དུང་དང༌། གཡུ་དང༌། གོས་བཟང་པོ་དང༌། དར་གྱི་བྲེ་བྲག་མང་པོ་དང༌། རས་ཟུང་དང༌། རས་ཡབ་དང༌། སྣམ་ཕྲུག་གི་རིགས་སུ་གཏོགས་པ་མང་པོ་དང༌། བགོ་བ་དང་རྒྱན་གྱི་བྱེ་བྲག་རྣམ་པ་སྣ་ཚོགས་པ་དང༌། ཉེ་བར་མཁོ་བའི་ཡོ་བྱད་རྣམ་པ་དུ་མ་དང༌། ཨརྡྷོ་ཀའི་ཕུར་མ་ཁག་ཏུ་བྱས་པ་མང་པོ་དང༌།
ཐ་མི་ཀ་དང༌། རྟ་དང༌། གནག་ཕྱུགས་ཀྱི་རིགས་ལ་སོགས་པ་མདོར་ན་རང་རང་གི་མོས་པར་ཅི་དང་ཅི་འཚམ་པའི་དབྱིག་གི་རྣམ་པ་གྱ་ནོམ་པ་དག་སྩལ་ཏོ། ། དེ་དག་ཀྱང་འདི་ལྟ་སྟེ། ཇི་ལྟར་བྱིན་པ་ཐམས་ཅད་འདིར་འབྲུའི་རིན་ཐང་གི་ཚད་ཀྱིས་བཅལ་ཏེ་བརྗོད་ན། ཐོག་མར་ཞུས་དག་པ་རྣམས་ཀྱི་ཞུས་དཔོན་མི་རེ་ལ་ཉིན་རེར་བྲིས་པ་རབ་ཅིག་གི་ཡོན་དུ་བརྩིས་པ་ནས་འདོང་ཉི་ཤུ་རྩ་གཉིས། དེ་འོག་ལ་ནས་འདོང་བཅུ་བཞི། ཞུས་དག་པ་གཞན་རྣམས་ལ་ཉིན་རེར་ནས་འདོང་བཅུ་གསུམ་རེ་སྟེ་བསྡོམས་པས་ནས་ཁལ་དྲུག་སྟོང་དགུ་བརྒྱ་དང་དྲུག་ཅུ། ལྷ་རིས་པ་དབུ་ལྷ་གཉིས་རེའི་བྲི་ཡོན་ལ་ནས་འདོང་ཉི་ཤུ་རྩ་ལྔ་རེ་བརྩིས་པ་བསྡོམས་པ་ནས་ཁལ་བརྒྱ་དང་སོ་ལྔ། ལྷ་བརྐོས་པ་སྐུ་བརྙན་གཉིས་རེའི་ཡོན་དུ་ནས་ཁལ་གསུམ་རེ་བསྡོམས་པས་ནས་ཁལ་དྲུག་བརྒྱ་བཞི་བཅུ།
ཡི་གེ་པ་ཡང་རབ་དང༌། རབ་དང༌། འབྲིང་གསུམ་ལས་བར་མའི་དབང་དུ་བཏང་བའི་གྲངས་ཀྱིས་བརྩི་ན། ཡིག་ལྡེབ་རེ་ལ་ནས་འདོང་ཉི་ཤུ་རྩ་གཉིས་རེ་བརྩིས་པ་བསྡོམས་པས་ནས་ཁལ་སུམ་ཁྲི་བཞི་སྟོང་དང་ཉིས་བརྒྱ་ཞེ་གཅིག པར་བརྐོས་པ་རབ་དང་འབྲིང་སྟོད་དང་འབྲིང་གསུམ་ལས་བར་མ་ཞིག་གི་དབང་ཏུ་བཏང་བའི་གྲངས་ཀྱིས་བརྩི་ན། པར་ལྡེབ་རེ་ལ་ནས་ཁལ་གསུམ་དང་ཞོ་རེ་བྱིན་པ་བསྡོམས་པས་ནས་ཁལ་འབུམ་ཕྲག་གཉིས་དང་ཉིས་སྟོང་སུམ་བརྒྱ་སོ་ལྔ། པར་ཞུས་པ་མི་རེ་ལ་ཉིན་རེར་ནས་འདོང་བཅུ་གསུམ་རེ་བརྩིས་པ་བསྡོམས་པས་ནས་ཁལ་ཉིས་སྟོང་དྲུག་བརྒྱ། ཐིག་འདེབས་པ་ཉིན་རེར་ནས་འདོང་བཅུ་རེ་བསྡོམས་པས་ནས་ཁལ་ལྔ་བརྒྱ། ཤོག་བུའི་འདུ་བྱེད་པ་མི་རེ་ལ་ཉིན་རེར་ནས་འདོང་བཅུ་རེ་བརྩིས་པ་བསྡོམས་པས་ནས་ཁལ་ཉིས་སྟོང་བདུན་བརྒྱ་ཉི་ཤུ། ཤིང་གཞོག་པ་ཤིང་ལྡེབ་བརྒྱ་དང་བཞི་བཅུ་ལ་ནས་ཁལ་ལྔ་རེ་བརྩིས་པ་ནས་ཁལ་ཉིས་སྟོང་ཉིས་བརྒྱ་ཉེར་གསུམ།
ཤོག་བུ་ཁ་བཞི་བཅུའི་རིན་ལ་ཇ་བར་ཁག་བྱིན་པ་འབྲུར་བསྡོམས་པས་ནས་ཁལ་སུམ་སྟོང་དང་བརྒྱ་ཉེར་གསུམ། ཤིང་ལྡེབ་བཅུ་དྲུག་རེའི་རིན་ལ་ཇ་བར་ཁག་བྱིན་པ་འབྲུར་བསྡོམས་པས་ནས་ཁལ་ཁྲི་ཕྲག་གཅིག་དང་དགུ་སྟོང་བཞི་བརྒྱ་ང་ལྔ་སོང་ངོ༌། ། བཟའ་བཏུང་སྦྱར་བ་རགས་བསྡུས་སུ་བསྡོམས་ན་ནས་ཁལ་འབུམ་ཕྲག་གཅིག་དང་དྲུག་ཁྲི་བརྒྱད་སྟོང་བཞི་བརྒྱའོ། ། མདོར་ན་རྟེན་བཞེང་གི་རིམ་གྲོར་སོང་བ་དང་བཟའ་བཏུང་སྦྱར་བ་ལ་སོང་བ་རྣམས་མི་འགྲང་བར་ལས་བྱེད་པ་རྣམས་ཀྱི་ཡོན་འབུལ་དང༌། ཤིང་དང་ཤོག་བུའི་རིན་དུ་སོང་བ་ཁོ་ན་བསྡོམས་པས་ནས་ཁལ་འབུམ་ཕྲག་གཉིས་དང་བདུན་ཁྲི་བཞི་སྟོང་དགུ་བརྒྱ་དང་སོ་གཉིས་སོང་ཞིང༌། དེ་དག་ཇའི་ཚད་ཀྱིས་གྲངས་སུ་བཅལ་ན་ཇ་འཁོར་དྲུག་ཅན་ཁྲི་ཕྲག་གཅིག་དང་སུམ་སྟོང་བདུན་བརྒྱ་ཞེ་དྲུག་ལ། བར་ཁག་གཉིས་དང་སྡུམ་གཅིག་གི་ལྷག་མ་བཅས་སོང་ངོ༌། ། གཞན་ཡང་པར་ཁང་ཆེན་མོ་འདི་ཉིད་གསར་དུ་བསྐྲུན་པ་ལྡེབ་རིས་དང་བཅས་པ་ལའང་ཉེར་སྤྱད་དང་བཟོ་ཡོན་ལ་སོགས་པར་གཏོང་བའི་དངོས་པོ་རགས་རྩིས་ཀྱིས་ཇ་འཁོར་དྲུག་ཅན་སུམ་སྟོང་དྲུག་བརྒྱ་ཙམ་སོང་བ་སོགས། མདོར་ན་རྟེན་བཞེངས་འདིའི་ཆ་རྐྱེན་དུ་སུམ་རྩེན་པའི་མཛོད་སྒོ་ཆེན་པོ་ཡོངས་སུ་ཕྱེ་བ་ལྟ་བུས་སྟོབས་བཅུ་མངའ་བའི་བསྟན་པ་རིན་པོ་ཆེ་འདི་ཉིད་ཡུན་དུ་གནས་པ་དང༌། སེམས་ཅན་གྱི་ཁམས་སུ་བདེ་ལེགས་ཀྱི་མཛའ་ན་མོ་གསར་དུ་འགུགས་པའི་ལྷག་བསམ་དང་མཛད་པ་རྨད་དུ་བྱུང་བ་ལ་ནི་སྡོམ་བརྩོན་ས་བདག་དམ་པ་འདི་དང་མཚུངས་པ་འགའ་ཡང་མ་བྱུང་བར་སེམས་སོ། །
གསུམ་པ་བཀྲ་ཤིས་པའི་ངོ་མཚར་ཇི་ལྟར་བྱུང་བ་ལ། དེ་ལྟར་བསྒྲུབས་པ་ལ་ངོ་མཚར་གྱི་རྣམ་པ་ཇི་ལྟར་བྱུང་བའི་གླེང་བ་མང་དུ་ཡོད་ནའང༌། འདིར་མངས་ཀྱིས་དོགས་པས་རྫོགས་པར་མི་འདྲི་ཞིང་རགས་པ་ཙམ་ཞིག་བརྗོད་ན། སྤྱིར་མི་བདག་ཆེན་པོ་འདིའི་མཛད་པ་ཐམས་ཅད་ནི་ནམ་ཕུགས་སུ་བསྟན་པ་རྒྱས་པའི་གྲོགས་སུ་འགྲོ་བ་ཁོ་ན་ལྷུར་བྱེད་ཅིང༌། བྱེ་བྲག་ཏུ་སྡོམ་པ་གསུམ་གྱི་བཀའ་དྲིན་དཔག་ཏུ་མེད་པས་བསྐྱངས་པའི་མཁན་པོ་རིན་པོ་ཆེ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པ་འདི་ཉིད། ཡོངས་རྫོགས་ཆོས་ཀྱི་རྒྱལ་སྲིད་ཆེན་པོའི་མངའ་བདག་ཏུ་ཞབས་ཀྱི་པདྨ་མི་འགྱུར་རྡོ་རྗེ་བརྩེགས་པའི་ཁྲི་འཕང་མཐོན་པོ་བརྟན་པའི་བགྱི་བ་ཉིད་གཙོ་བོར་ལྷུར་མཛད་པ་བཞིན། དེང་གི་རྟེན་བཞེངས་ཆེན་པོ་འདི་ཡང་འདྲེན་མཆོག་དམ་པ་དེ་ཉིད་ཀྱི་ཞབས་བརྟེན་དུ་གཙོ་ཆེར་དམིགས་པ་ཡིན་ཏེ། དེའང་ཇི་ལྟར་དམིགས་པ་ཉིད་ཀྱང༌། མདོ་ལས། བསོད་ནམས་རྣམ་སྨིན་བདེ་སྟེར་ཞི་བ་སྡུག་བསྔལ་ཐམས་ཅད་སེལ། །
བསོད་ནམས་ལྡན་པའི་མི་ཡིས་བསམ་པ་རྣམས་ཀྱང་འགྲུབ། ། བདུད་བཅོམ་ནས་ནི་བྱང་ཆུབ་མྱུར་དུ་རེག་པར་འགྱུར། ། མྱ་ངན་ལས་འདས་ཞི་བ་བསིལ་བའི་དངོས་པོ་ཐོབ། ། ཅེས་དང༌། དོན་ཀུན་གྲུབ་པའི་རྟོགས་བརྗོད་ལས། རང་དོན་ལ་འཇུག་དམིགས་པ་དང་བྲལ་ཞིང༌། ། གཞན་ལ་ཕན་པ་རྟག་ཏུ་བརྩོན་རྣམས་ཀྱིས། ། གྲུབ་པ་ཉོན་མོངས་རྣམས་ལ་མི་འཇིགས་ཤིང༌། ། གདུང་དང་གྲེགས་བྲལ་གཟིར་བྱེད་མིན་པར་གྱུར། ། ཞེས་གསུངས་པ་ལྟར་ལྷག་པའི་བསམ་པ་སྟོབས་དང་ལྡན་པ་དང་བསོད་ནམས་ཀྱི་མཐུ་ཆེ་བ་རྣམས་ཀྱིས་བསྒྲུབ་པར་བྱ་བའི་བྱ་བ་གང་དང་གང་ཡིན་པ་དེ་དམིགས་པ་ཙམ་གྱིས་མི་འགྲུབ་པ་མེད་པ་ནི་རང་དོན་བྲལ་བའི་སྐྱེས་བུ་དམ་པ་རྣམས་ཀྱི་ཁྱད་པར་གྱི་ཆོས་ཏེ།
དེའང་ཇི་ལྟར་ན། དེང་ཁམས་གསུམ་ཆོས་ཀྱི་རྒྱལ་པོ་མཁན་པོ་རིན་པོ་ཆེ་བསྟན་པའི་སྒྲོན་མེ་ཉིད་ནི་སྐུ་གསུང་ཐུགས་རྡོ་རྗེ་གསུམ་གྱི་བཅུད་ལེན་དམ་པ་བཞེས་ནས་འཚོ་གཞེས་སུ་བཞུགས་པ་དང༌། དེའི་བྱ་བ་སེམས་ཅན་ཐམས་ཅད་ལ་ཕན་པའི་ཕྲིན་ལས་ཀྱིས་ནམ་མཁའི་ཁམས་ཀྱི་མཐས་གཏུགས་པར་འགྲོ་བར་གྱུར་པ་འདི་ལྟར་དང༌། སྡོམ་བརྩོན་བླ་མ་བསྟན་པའི་རྩ་ལག་ཆེན་པོ་སྐུ་མཆེད་དུ་བཅས་པ་རྣམས་ཀྱང༌། སྡེ་བཞིའི་འབྲས་བུ་ཕུན་སུམ་ཚོགས་ཤིང་དགེ་བའི་ཕྲིན་ལས་དཀར་པོ་རྒྱ་མཚོའི་མཐར་ཐུག་ཏུ་ཁྱབ་པར་རྒྱུ་བའི་རྒྱལ་སྲིད་ཆེན་པོའི་མཛེས་པར་བྱེད་པའི་རྒྱན་དུ། ལྷ་དང་མིའི་ཡུལ་གྱི་རིན་ཐང་ཆེ་བའི་ནོར་བུ་རིན་པོ་ཆེ་རབ་ཏུ་བརྩེགས་པའི་ཁྲི་འཕང་མཐོན་པོ་ལ་སྐུ་ཚེ་མི་ཤིགས་རྡོ་རྗེ་རིན་པོ་ཆེའི་ཁམས་སུ་བརྟས་ཤིང་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་ནས། དེའི་ཕྲིན་ལས་ཀྱི་འཁོར་ལོ་རིན་པོ་ཆེ་གཙུག་ལག་ལུགས་བརྒྱའི་རྩིབས་དང་ལྡན་པས། འཛམ་གླིང་བྱང་ཕྱོགས་ཀྱི་འཛིན་མའི་དཀྱིལ་འཁོར་ཡངས་པར་རྒྱུ་བ་ལ་ཐོགས་པ་མེད་པའི་རབ་འབྱམས་དབང་གི་ཕྲིན་ལས་གྲུབ་པ་རྣམས་ལྷན་ཅིག་ཏུ་བྱུང་ཞིང༌། ཤར་ཕྱོགས་གོང་མའི་ལུང་གིས་ཟླ་ཆུའི་རྒྱུད་ཀྱི་མི་སྡེ་ཉིས་སྟོང་ཙམ་ལ་སོགས་པའང་གསར་དུ་ལེགས་པར་སྩལ་ཏོ། ། མཁྱེན་པའི་སྤྱན་དང་ལྡན་པའི་ཕྱི་དང་ནང་གི་འཕྲུལ་བློན་ཆེན་པོ་ཐམས་ཅད་ཀྱང༌།
སྐུ་ཚེ་དང་བསོད་ནམས་དབྱར་གྱི་རྒྱ་མཚོའི་རྗེས་སུ་སོང་བ་ལ་ལོངས་སུ་སྤྱོད་ཅིང༌། མི་བདག་ཆེན་པོའི་བསྟན་སྲིད་ཀྱི་གདུགས་དཀར་པོ་ཐུར་མ་བརྒྱ་པ་སྐྱེ་དགུ་རྒྱ་མཚོའི་བླ་མ་ནས་བླ་མར་འདེགས་པ་ལ་ཞུམ་པ་མེད་པའི་སྙིང་སྟོབས་ཀྱི་ལང་ཚོ་དར་བར་གྱུར་པའི་ངོ་མཚར་རྨད་དུ་བྱུང་བ་འདི་དག་གོ ། གཞན་ཡང་སྐྱེ་དགུའི་བདག་པོའི་ཐུགས་རྗེའི་དཔག་བསམ་ཆེན་པོ་ཀུན་གྱི་མཉེས་གཤིན་དམ་པར་གྱུར་པའི་བདེ་སྐྱིད་ཀྱི་འབྲས་བུའི་འཚོ་བའི་བཟོ་དང་རིག་པའི་གནས་ཀྱི་ལས་བྱེད་པ་རྣམས་ཏེ། དེ་དག་གི་འགོ་འཛིན་དུ་མིའི་དབང་པོའི་བཀའ་ལུང་གིས་བསྐོས་ཤིང་ལས་དེའི་མི་མཐུན་པའི་ཕྱོགས་སེལ་བ་དང༌། མཐུན་པའི་ཕྱོགས་བསྒྲུབ་པ་ལ་གཞན་དྲིང་མི་འཇོག་པའི་བློ་ལྡན་རྣམས་ཀྱིས་མཚོན་ཏེ། བཟོའི་ལས་བྱེད་དམན་པ་ཡན་ཆད་ཀྱི་ཁྲོད་ནས་དུས་ཀྱིས་ཉེན་ཏེ་སྔ་པའི་ལམ་དུ་སོང་བ་དང༌། བྱ་བས་ཉེས་ཏེ་ཆད་ཀྱི་ལས་ཀྱིས་ཕོག་པའི་མིའི་འགྲོ་བ་གཅིག་ཀྱང་མ་བྱུང་བ་འདི་དག་ཀྱང༌། ཐུགས་རྗེར་ལྡན་པ་རྣམས་ཀྱིས་ལེགས་པར་བསྲུངས་ཤིང་ཡེ་ཤེས་གཟིགས་པའི་འབབ་སྟེགས་སུ་མཛད་པ་དང༌། མི་བདག་ཆེན་པོའི་བསོད་ནམས་ཀྱི་ཤུགས་ལས་བྱུང་བ་གདོན་མི་ཟ་བའི་ངོ་མཚར་ཤིན་ཏུ་ཆེ་བ་ཉིད་དོ། ། གཞན་ཡང་གནས་སྐབས་དེ་དང་དེ་དག་ཏུ་སྡོམ་བརྩོན་ཆེན་པོའི་སྟོབས་ཀྱི་འཁོར་ལོས་ལེགས་པར་བསྲུངས་པའི་མངའ་འོག་ཏུ་གཏོགས་པ་ལྗོངས་དང༌།
ཡུལ་འཁོར་དང༌། གྲོང་དང་གྲོང་རྡལ་ལ་སོགས་པ་རྣམས་སུ་ཡང་ནད་ཀྱི་འཇིགས་པ་དང༌། མུ་གེའི་འཇིགས་པ་དང༌། ཕན་ཚུན་འཐབ་པ་དང་རྩོད་པ་དང༌། གཡུལ་འགྱེད་པ་ལ་སོགས་པ་སྙིགས་མའི་དུས་ཀྱི་བརླང་སྤྱོད་ཐམས་ཅད་ཀྱང་མིང་གི་ལྷག་མ་ཙམ་དུ་གྱུར་ཏོ། ། དེའི་དབང་གིས་འགྲོ་བ་རྣམས་ཀྱང་གནས་སྐབས་སུ་འཇིགས་པ་མ་མཆིས་པ་དང༌། ཉམ་ང་བ་མ་མཆིས་པ་དང༌། བག་ཚ་བ་མ་མཆིས་པར་གྱུར་ཏེ། ལྟར་སྣང་གི་བདེ་བ་ཁ་ཟས་བཟང་པོའི་རོ་ལྟ་བུ་ལ་ཅི་བདེ་བར་ལོངས་སྤྱོད་པར་བྱེད། མྱོང་བར་བྱེད།
དགའ་བར་བྱེད། རྩེ་བར་བྱེད་དོ། ། ཡང་དེའི་ཚེ་དེའི་དུས་ན་དཀར་པོའི་ཕྱོགས་སུ་མངོན་པར་འདུན་པའི་ལྷ་རྣམས་ཀྱང་ཀུན་ནས་རངས་པར་གྱུར་པའི་སྐྱེས་ཀྱི་ཕྲེང་བ་གྱ་ནོམ་པ་བསྟར་བ་ནི་འདི་ལྟ་སྟེ། ནམ་མཁའི་དཀྱིལ་འཁོར་ཀུན་དུ་དུས་དུས་སུ་སྔོ་བསངས་སྤྲིན་གྱི་ཕྲེང་བ་ལང་ལིང་དུ་འཁྲིགས་པ་དག་ཀྱང་འགྲོ་བ་དང་འོང་བ་དང་ཕན་ཚུན་འཐབ་པའི་ཡ་མཚན་ཆེ་བ་ཅི་ཡང་སྟོན་པར་བྱེད་དེ། དཔེར་ན་སྒྱུ་མ་མཁན་མཁས་པས་རྫས་དང་སྔགས་ཀྱི་ནུས་པའི་འཕྲུལ་ལས། རྟ་མཆོག་གི་རྣམ་པ་དང༌། ཤིང་རྟའི་རྣམ་པ་དང༌། གླང་པོ་ཆེའི་རྣམ་པ་དང༌། ནམ་མཁའ་ལྡིང་གི་རྣམ་པ་དང༌། གཞན་ཡང་ཡུལ་གླིང་དང༌།
གྲོང་དང་གྲོང་ཁྱེར་དང༌། གྲོང་རྡལ་དང་སྐྱེད་མོས་ཚལ་གྱི་རྣམ་པ་ལ་སོགས་པ་དུ་མ་མངོན་པར་སྤྲུལ་ཏེ། སྤྲུལ་པ་དེ་དག་ཀྱང་ཕ་རོལ་དང་ཚུ་རོལ་དུ་འགྲོ་བ་དང༌། དགའ་བ་དང༌། རྩེ་བ་དང༌། དགའ་མགུར་སྤྱོད་པའི་རྣམ་པ་ཅན་ཅི་ཡང་སྤྲུལ་ཏེ་སྐྱེ་བོ་ཕལ་གྱི་མིག་ལ་ཚིམ་པ་མེད་པའི་ལྟད་མོ་ཅི་ཡང་འབྱུང་བར་བྱེད་པ་དེ་བཞིན་དུ་ཆར་ལྡན་དུས་ཀྱི་དགའ་སྟོན་ཚར་དུ་དངར་བ་མང་པོ་དག་ཀྱང་འགྲོ་བ་ཀུན་གྱི་མིག་གི་དཔྱིད་དུ་ངོམ་པར་བྱེད་དོ། ། ཇི་ཙམ་ན་དེ་དག་ལས་ཀྱང་ལྷའི་མེ་ཏོག་ནཱི་ལོཏྤ་ལའི་འདབ་མ་གཞོན་ནུ་ལྟ་བུའི་སྦྲང་ཆར་ཟིམ་བུ་དག་ཀྱང་དུས་དང་དུས་སུ་ནི་འབེབས་པར་བྱེད་ཅིང༌། དུས་མིན་དུ་ནི་དེངས་པར་ཡང་བྱེད་དེ། དེས་ནི་འདོད་ལྡན་སྐྱེ་བོ་རྣམས་ཀྱི་ཡིད་ལ་གཅགས་པའི་རེ་བ་ཅི་བདེ་བས་འགེངས་པར་བྱེད། ཚིམ་པར་བྱེད་དོ། །
དེའི་དུས་ན་ས་གཞིའི་ཁྱོན་ཐམས་ཅད་ཀྱང་མི་སྲུན་པའི་སྐལ་བ་ངན་པ་ཐམས་ཅད་མེད་པར་བྱས་ཏེ་སྣུམ་ཞིང་མཉེན་པའི་རེག་བྱ་ཕུན་སུམ་ཚོགས་པའི་བདེ་བ་སྙིང་ལ་སིམ་པ་དག་ཅི་ཡང་སྟེར་བའི་མཐུ་དང་ལྡན་པར་བྱེད་དོ། ། རེས་འགའ་ནི་སྤྲིན་རུམ་སྟུག་པོ་འགའ་ཞིག་གི་ཁྲོད་ནས་རྣམ་གསལ་གློག་གི་འགྱུ་བ་སྐད་ཅིག་མ་ཡུན་དུ་གཡོ་བ་སྟོན་ཅིང༌། གང་གི་ཚེ་བྱིས་པ་རྣམས་ནི་ཡ་མཚན་མིག་གི་སྨན་དུ་ཡང་བྱེད་ལ། མི་རྟག་པ་སྒོམ་པའི་དམ་པ་རྣམས་ལ་ནི་མངོན་པར་འདུས་བྱས་པའི་ཆོས་ཐམས་ཅད་དེའི་རང་བཞིན་ཅན་དུ་རྗེས་སུ་དྲན་པ་གསལ་འདེབས་པའི་དགེ་བའི་བཤེས་སུ་བགྱིད་པ་དག་ཀྱང་བྱུང་ངོ༌། ། རེས་འགའ་ནི་ཧ་ཅང་རྩུབ་མོའི་གདངས་ཀྱང་མིན་ལ་ཤིན་ཏུ་དམན་པ་ཡང་མ་ཡིན་པའི་འབྲུག་སྒྲ་ལྷང་ལྷང་བ་དལ་བུ་དལ་བུས་ལྡིར་བས་སྟོན་གྱི་འབྲས་བུ་འདོད་པ་རྣམས་ཀྱི་སྙིང་གི་རྨ་བྱ་གཞོན་ནུ་དག་ནི་དགའ་བ་རྒྱ་ཕྲག་མང་པོས་མྱོས་པར་གྱུར་པའི་གར་སྟབས་སྟོང་གིས་ལན་ཅིག་མ་ཡིན་པར་བྲེལ་བའི་ངོ་མཚར་གྱི་ཕྲེང་བ་དག་ནི་ཅི་ཡང་སྟོན་པར་བྱེད་དོ། ། སྐབས་འགའ་ཞིག་ཏུ་ནི་ལྷའི་བུ་ཉི་མས་ཀྱང་རང་གི་འོད་ཟེར་དྲོད་ཀྱི་རང་བཞིན་ཅན་རྣམ་པར་སྤྲོས་ཏེ། ས་བོན་ཕུན་སུམ་ཚོགས་པ་དང༌། རླན་གཤེར་ཕུན་སུམ་ཚོགས་པ་དང་ལྡན་པའི་འཛིན་མའི་ཁྱོན་ཐམས་ཅད་ཁྱབ་པར་བསྲོ་ཞིང༌། དེའི་རུམ་ནས་འཐོན་པའི་སྔོ་ལྗང་དབྱར་སྐྱེས་ཀྱི་ཕྲེང་བ་ཚང་ཚིང་དུ་འཁྲིགས་པའི་ནགས་ཚལ་དང༌། མྱུ་གུ་དང༌།
སྡོང་བུ་དང༌། ཡལ་ག་དང༌། ལོ་འདབ་ཀྱི་རྣམ་པ་མང་པོའང་དུས་དང་དུས་སུ་ཁ་འབུས་པ་དང༌། དུས་དང་དུས་སུ་འབྲས་བུ་སྨིན་པའི་རྐྱེན་ཡིད་དུ་འོང་བ་དག་ཅི་ཡང་སྩོལ་བར་བྱེད་དོ། ། གཞན་ཡང་དཔལ་གྱི་འབྱུང་གནས་སའི་ལྷ་མོ་བརྟན་ལྡན་མས་ནི་རང་གི་ལུས་ཐམས་ཅད་བདེ་བའི་ཐང་དང༌། རི་ཀླུང་ཡངས་པ་དང༌། སྐྱེད་མོས་ཚལ་དང༌། ཞིང་ས་གཤིན་པ་ལ་སོགས་པ་སྣོད་ཀྱི་དགེ་མཚན་མཐའ་དག་རྫོགས་པར་བྱས་པ་གང་དག་གི་རུམ་ནས་ཁ་དོག་དང༌། དྲི་དང༌། རོ་བཅུད་དང༌།
ནུས་པ་དཔག་ཏུ་མེད་པ་ཡོན་ཏན་དུ་འཛིན་པའི་རྩི་ཐོག་དང་ལོ་ཐོག་དང་རྩ་བ་དང་སྡོང་པོ་དང་ལོ་མ་དང་མེ་ཏོག་དང་འབྲས་བུ་ཕུན་སུམ་ཚོགས་པའི་དགའ་སྟོན་ཟད་པ་མེད་པ་ཉིད་དུ་བཀྱེའོ། ། དེ་དག་གི་ཁ་དོག་དང་དྲི་དང་རོ་བཅུད་དང་ནུས་པ་དཔག་ཏུ་མེད་པའི་ཡོན་ཏན་གྱི་ཚོགས་མང་པོས་འགྲོ་བ་ཀུན་གྱི་སྲོག་གི་དབང་པོ་དང་ལུས་ཀྱི་ཟུངས་རྣམ་པར་བསྐྱེད་ཅིང་རིང་པོར་འཚོ་བའི་བཅུད་ལེན་དུ་བྱེད་དོ། ། ཇི་ལྟར་ཡིད་ལ་རེ་བའི་སྣོད་ཀྱི་བྲེ་བྲག་གང་དང་གང་ཡིན་པ་ཐམས་ཅད་ཀྱང་དངོས་པོ་དེ་དང་དེ་དག་གིས་བདེ་བར་འགེངས་ནུས་པ་ཁོ་ན་བྱུང་ངོ༌། ། རྒྱུ་དེ་དང་དེ་དག་གིས་ཡུལ་ཕྱོགས་ཐམས་ཅད་ཀྱང་བདེ་བ་དང༌། ནད་མེད་པ་དང༌། བཀྲེས་ངབ་མེད་པ་དང༌། འབྱོར་པ་དང༌། རང་བཞིན་གྱིས་དགེ་བའི་ལས་ལ་ཞུགས་པ་ལ་སོགས་པ་བསྐལ་པ་རྫོགས་ལྡན་དུས་ཀྱི་དཔལ་ལ་འགྲན་པ་སྙམ་བྱེད་པ་ཁོ་ནར་གྱུར་ཏོ། ། མདོར་ན་སྣོད་ཀྱི་འཇིག་རྟེན་དང་བཅུད་ཀྱི་སེམས་ཅན་ཐམས་ཅད་ནས་བཀྲ་ཤིས་པ་དང་དགེ་ལེགས་ཀྱི་དཔལ་ཐམས་ཅད་རབ་ཏུ་འཕེལ་བར་གྱུར་ཏེ། དེ་རྣམས་ཀྱིས་ནི་དགེ་ཞིང་ངོ་མཚར་བྱུང་བའི་གཏམ་ཅུང་ཟད་ཙམ་གླེང་ཟིན་ཏོ། །
བཞི་པ་རབ་ཏུ་གནས་པ་ཇི་ལྟར་བྱས་པ་ལ། རྣམ་གཞག་སྤྱིར་བསྟན་པ་དང༌། དབྱེ་བ་སོ་སོར་བཤད་པ་དང༌། སྐབས་སུ་བབ་པའི་རབ་གནས་ངོས་བཟུང་བའོ། ། དང་པོ་རྣམ་གཞག་སྤྱིར་བསྟན་པ་ལའང༌། མཚན་ཉིད་དང༌། སྒྲ་དོན་དང༌། དགོས་པ་སྟེ་རྣམ་པ་གསུམ་ལས། དང་པོ་ནི་དེ་བཞིན་གཤེགས་པའི་སྐུ་གསུང་ཐུགས་ཀྱི་རྟེན་དམ་ཚིག་པ་ལ། སངས་རྒྱས་ཀྱི་ཆེ་བའི་བྱིན་རླབས་ཐམས་ཅད་ཡེ་ཤེས་སེམས་དཔའི་རྣམ་པར་བཅུག་ནས།
སེམས་ཅན་གྱི་དོན་དུ་ཇི་སྲིད་འཁོར་བ་གནས་ཀྱི་བར་དུ་བཞུགས་སུ་གསོལ་བས་དགེ་ཞིང་བཀྲ་ཤིས་པ་ཐམས་ཅད་འབྱུང་བའི་གཞིར་སྒྲུབ་པར་བྱེད་པ་གང་ཡིན་པའོ། ། གཉིས་པ་ནི་ལེགས་པར་སྦྱར་བའི་སྐད་དུ་རབ་ཏུ་གནས་པ་ལ་པྲ་ཏིཥྛ་བི་དྷིཿཞེས་འབྱུང་སྟེ། དེའང་པྲ་ནི་ཉེ་བར་སྒྱུར་བའི་ཚིག་ལས་བྱུང་བ་རབ་ཅེས་པ་དང༌། ཏིཥྛ་ནི་བྱིངས་ཀྱི་ལུས་འགྱུར་ལས་བྱུང་བ་སྟེ། ཡུན་དུ་གནས་པའམ་བརྟན་པའི་དོན་ཏོ། ། བི་དྷིཿནི་ཆོ་ག་སྟེ། དེ་ཉིད་ཇི་ལྟར་སྒྲུབ་པའི་ཐབས་སུ་གྱུར་པ་གང་ཡིན་པའོ། ། ཡང་ན་སུ་པྲ་ཏིཥྛ་སྟེ། ལེགས་པར་རབ་ཏུ་གནས་པའམ། ཉེ་བར་སྒྱུར་བའི་པྲ་ཏིའི་སྒྲ་ལས་དྲངས་ན།
ལེགས་པར་སོ་སོར་གནས་པ་ཞེས་ཀྱང་བསྒྱུར་དུ་རུང་སྟེ། མདོར་ན་རྟེན་གང་དང་དེ་ལ་བསྟིམ་པའི་ཡེ་ཤེས་སེམས་དཔའ་གཉིས་དབྱེར་མེད་དུ་ལེགས་པར་རབ་ཏུ་གནས་པའམ། རྟེན་དང་བརྟེན་པའི་ཚུལ་གྱིས་སོ་སོར་ཏིལ་གྱི་གང་བུ་ཏིལ་གྱིས་གང་བ་ལྟར་གནས་པའམ། སེམས་ཅན་ཀུན་གྱི་ཉེར་འཚོའི་གཞིར་ཡུན་རིང་དུ་གནས་པར་བྱེད་པའི་ཐབས་སུ་གྱུར་པའོ། ། གསུམ་པ་ནི་དོན་དམ་པར་སངས་རྒྱས་བཅོམ་ལྡན་འདས་རྣམས་ནི་རྟག་ཏུ་ནམ་མཁའ་ལྟར་རབ་ཏུ་བཞུགས་པ་ལས་ནམ་ཡང་མི་གཡོ་བས་ན་རབ་ཏུ་གནས་པར་བགྱིར་མེད་ནའང༌། ཀུན་རྫོབ་ཐ་སྙད་ཙམ་དུ་སྐྱེ་བོ་དད་པ་ཅན་རྣམས་ཀྱིས་མཆོད་པའི་འོས་སུ་འགྱུར་བ་དང༌། དེ་ལ་བརྟེན་ནས་སེམས་ཅན་གྱི་ཁམས་སུ་དགེ་ལེགས་རྒྱ་ཆེན་པོ་འབྱུང་བའི་ཕྱིར་རབ་ཏུ་གནས་པར་བགྱིར་ཡོད་པར་བསྟན་ཏེ། རབ་ཏུ་གནས་པའི་གཞུང་རྣམས་ལས། སྐྱེ་བོ་རབ་ཏུ་དད་པ་ཡིས། ། བྱེད་པ་དགེ་བ་སྤེལ་བའི་ཕྱིར། །
རབ་གནས་བསྟན་བཅོས་ལས་གསུངས་པ། ། ཐ་སྙད་ཙམ་དུ་བྱས་པ་ཡིན། ། ཞེས་དང༌། རབ་ཏུ་གནས་པའི་རྒྱུད་མདོར་བསྡུས་པ་ཁ་ཆེའི་པཎྜི་ཏ་ཛྙཱ་ན་བཛྲ་དང་འབྲོ་ཤེས་རབ་གྲགས་ཀྱི་འགྱུར་ལས། སངས་རྒྱས་ཀུན་ནི་རབ་ཏུ་བཞུགས། ། རབ་ཏུ་གནས་པ་གང་ནའང་མེད། ། ཀུན་ཏུ་མཁའ་ལྟར་གནས་པ་ལ། ། ཅིག་ཤོས་ཀྱིས་ནི་རབ་ཏུ་བརྟག ། འཇིག་རྟེན་ཀུན་རྫོབ་ལ་བརྟེན་ནས། ། རབ་ཏུ་གནས་པ་རབ་ཏུ་བརྟགས། །
ཞེས་དང༌། འཇམ་དབྱངས་ས་སྐྱ་པཎྜི་ཏས། དེ་ཕྱིར་དམ་པའི་དོན་དུ་ནི། ། ཆོས་རྣམས་ཐམས་ཅད་སྤྲོས་བྲལ་ཡིན། ། དེ་ལ་ཆོ་ག་གང་ཡང་མེད། ། སངས་རྒྱས་ཉིད་ཀྱང་ཡོད་མིན་ནོ། ། ཆོ་ག་གཞན་ལྟ་སྨོས་ཅི་དགོས། ། རྒྱུ་དང་ལམ་དང་འབྲས་བུ་ཡི། ། དབྱེ་བ་ཐམས་ཅད་ཀུན་རྫོབ་ཡིན། ། སོ་སོར་ཐར་དང་བྱང་ཆུབ་སེམས། །
དབང་བསྐུར་ལ་སོགས་ཆོ་ག་དང༌། ། བསྒོམ་པའི་རིམ་པ་ཇི་སྙེད་དང༌། ། རྟེན་འབྲེལ་ཟབ་མོ་ཐམས་ཅད་དང༌། ། ས་དང་ལམ་གྱི་དབྱེ་བ་དང༌། ། རྫོགས་པའི་སངས་རྒྱས་ཐོབ་པ་ཡང༌། ། ཀུན་རྫོབ་ཡིན་གྱི་དོན་དམ་མིན། ། ཞེས་དང༌། དེ་འདྲའི་དབྱེ་བ་ཤེས་ནས་ནི། ། ཆོ་ག་བྱེད་ན་ཐམས་ཅད་ཀྱིས། ། མིན་ན་ཐམས་ཅད་དོར་བར་བྱོས། །
ཆོ་ག་ལ་ལ་དགོས་བཞིན་དུ། ། ལ་ལའི་ཆོ་ག་མི་དགོས་ཞེས། ། སྨྲ་བས་མཁས་པའི་བཞད་གད་གནས། ། ཞེས་གསུངས་པའི་དོན་ལ་ལེགས་པར་བརྟགས་པས་དགོས་པ་ཡང་དག་གྲུབ་བོ། ། ཁྱད་པར་རྟེན་ལ་རབ་ཏུ་གནས་པར་མ་བྱས་པར་ཡུན་རིང་དུ་གནས་ན་འཇིག་རྟེན་དུ་བཀྲ་མི་ཤིས་པར་འབྱུང་བ་དང༌། མཆོད་པའི་འོས་སུ་མི་འགྱུར་བ་སྟེ། དཔེར་ན་སྐྱེས་བུ་བླུན་པོ་ནི་ཇི་ལྟར་གཟུགས་མཛེས་ཀྱང་འཇིག་རྟེན་ཀུན་གྱིས་མཆོད་པའི་གནས་མིན་པའམ། དམ་ཚིག་དང་མི་ལྡན་པའི་སྔགས་པ་དམན་པས་སྲེག་བླུགས་ཀྱི་ཐལ་བ་བཞིན་དུ་ཕན་གནོད་གང་ཡང་མེད་པར་གསུངས་ཏེ། རབ་ཏུ་གནས་པའི་རྒྱུད་ལས། གང་དུ་སྐུ་གཟུགས་རྫོགས་པ་ལ། །
བྱིན་མ་བརླབས་པར་རིང་གནས་ན། ། དེ་ལ་བཀྲ་མི་ཤིས་འབྱུང་ཞིང༌། ། ཇི་སྲིད་མཆོད་པ་དེར་མི་འོས། ། དཔེར་ན་སྐྱེས་བུ་ལ་ལ་ཞིག ། རིག་པའི་མཚན་ཉིད་སྤངས་པ་ན། ། འཇིག་རྟེན་ཀུན་གྱིས་མཆོད་མི་བྱེད། ། དེ་དེ་བཞིན་དུ་གཟུགས་བརྙན་དེ། ། རབ་གནས་མ་བྱས་གཟུགས་བརྙན་ལ། ། གང་གིས་མཆོད་ཅིང་ཕྱག་བྱེད་པ། ། དམ་ཚིག་བྲལ་ཞིང་སྔགས་དམན་པས། །
སྦྱིན་སྲེག་ཐལ་བ་འབྲས་མེད་མཚུངས། ། ཞེས་སོ། ། དེས་ན་རབ་ཏུ་གནས་པའི་ཆོ་ག་ཡང་དག་པར་རྩོམ་པ་ལ་དགོས་པ་ཤིན་ཏུ་ཆེ་སྟེ། ཡང་དེ་ཉིད་ལས། ཆོ་ག་དག་ཉིད་ནུས་པ་ཡིས། ། བརྟག་པ་ལས་གསུངས་ཚུལ་ལེགས་པ། ། དེས་བྱས་བསོད་ནམས་ཆེ་བ་ཡིན། ། ཞེས་སོགས་མང་དུ་འབྱུང་ངོ༌། ། གཉིས་པ་དབྱེ་བ་སོ་སོར་བསྟན་པ་ལ། སྤྱིར་མདོ་ལས་རབ་ཏུ་གནས་པའི་ཆོ་ག་མཚན་ཉིད་པ་བསྟན་པ་མེད་ལ།
འགའ་ཞིག་འདུལ་བ་ལས། གཎྜིའི་རབ་གནས་བཤད་པ་དང༌། ། དེ་ཡི་རབ་གནས་བྱ་བ་ནི། ། ཤིན་ཏུ་བརྟན་པའི་ཆོས་ཀྱི་སྐུ། ། བསྐྱེད་པ་མ་ཡིན་འཇིགས་བྱེད་མིན། ། གདོད་ནས་མ་སྐྱེས་པ་དགེ་བ། ། དེ་ལྟར་རབ་གནས་བྱས་ནས་ནི། ། དེ་ཡིས་སྤྱན་དབྱེར་འགྱུར་བ་ཡིན། ། ཞེས་པ་ཙམ་ལ་བརྟེན་ནས་སྐུ་གཟུགས་ལ་སོགས་པའི་རྟེན་བཞེངས་གྲུབ་ནས་དུས་སྟོན་བྱ་བ་ལ་སོགས་པའི་ཚེ་རྟེན་གང་ཡིན་པ་དེ་ཉིད་མཆོད་པ་མང་པོའི་བཀུར་སྟི་དང་བཅས་ཏེ་ཁྲི་ལ་བཞུགས་སུ་གསོལ་ནས། མཆོད་པ་འབུལ་བ་དང་གསོ་སྦྱོང་བླངས་ཏེ་སོ་སོར་ཐར་པའི་མདོ་བཀླག་པ་དང༌།
འདུལ་བ་ལུང་གི་བཀྲ་ཤིས་ཀྱི་ཚིག་བརྗོད་པ་དང་བཅས་ཏེ་མེ་ཏོག་འཐོར་བ་ལ་རབ་ཏུ་གནས་པའི་ཐ་སྙད་ཙམ་གདགས་སུ་རུང་བ་སྟེ། ས་སྐྱ་པཎྜི་ཏས། མདོ་ལས་རབ་གནས་བཤད་པ་མེད། ། འོན་ཀྱང་མཆོད་བསྟོད་བཀྲ་ཤིས་སོགས། ། རྒྱལ་པོའི་མངའ་དབུལ་ལྟ་བུ་ལ། ། རབ་གནས་ཡིན་ཞེས་སྨྲ་ན་སྨྲོས། ། ཞེས་སོ། ། གསང་སྔགས་རྡོ་རྗེ་ཐེག་པའི་ལུགས་ལ་འཕགས་པའི་ཡུལ་དུ་མཁས་ཤིང་གྲུབ་པའི་སློབ་དཔོན་ཆེན་པོ་རྣམས་ཀྱིས་རྒྱུད་སྡེ་སོ་སོའི་རྗེས་སུ་འབྲངས་ནས་བཀྲལ་བའི་རབ་ཏུ་གནས་པའི་ཆོ་ག་བསམ་གྱིས་མི་ཁྱབ་པ་ཅིག་བཞུགས་པ་ལས། གངས་ཅན་གྱི་ལྗོངས་འདིར་འགྱུར་བ་ལ། བྱ་བའི་རྒྱུད་དང་མཐུན་པར་བཀྲལ་བའི་རབ་ཏུ་གནས་པའི་ཆོ་ག་ལ།
པཎྜི་ཏ་སུ་མ་ཏི་ཀཱིརྟི་དང༌། སློབ་དཔོན་ངག་གི་དབང་ཕྱུག་གྲགས་པ་དང༌། དཔལ་ལྡན་མར་མེ་མཛད་བཟང་པོ་རྣམས་ཀྱིས་མཛད་པའི་རབ་གནས་ཀྱི་གཞུང་རྣམས་བཞུགས་སོ། ། རྣལ་འབྱོར་གྱི་རྒྱུད་དང་མཐུན་པར་བསྡེབས་པའི་རབ་ཏུ་གནས་པའི་ཆོ་ག་ལ། རྒྱུད་དེ་ཉིད་ཀྱི་ནང་གསེས་སུ་གྱུར་པ་རབ་ཏུ་གནས་པའི་རྒྱུད་ཀྱི་རྗེས་སུ་འབྲང་བ་ནི། རབ་འབྱོར་བསྐྱངས་དང༌། ཀུན་དགའ་སྙིང་པོ་དང༌། པྲཛྙཱ་པཱ་ལི་ཏ་དང༌། ཞི་བའི་སྙིང་པོ་དང༌། སློབ་དཔོན་དད་པའི་འབྱུང་གནས་གོ་ཆ་བཟང་པོ་རྣམས་ཀྱིས་མཛད་པའི་གཞུང་རྣམས་བཞུགས་སོ། །
རྣལ་འབྱོར་བླ་ན་མེད་པའི་རྒྱུད་དང་མཐུན་པར་བཀྲལ་བའི་རབ་ཏུ་གནས་པའི་ཆོ་ག་ལ། གྲུབ་པའི་དབང་ཕྱུག་ནག་པོ་དམ་ཚིག་རྡོ་རྗེ་དང༌། སློབ་དཔོན་སྦྱང་དཀའ་ཟླ་བ་དང༌། སློབ་དཔོན་ཟླ་བའི་འོད་དང༌། སྣང་བྱེད་ཟླ་བ་དང༌། མི་འཇིགས་ཕྱག་དང༌། མཻ་ཏྲི་པ་དང༌། དཔལ་འཛིན་བཟང་པོ་དང༌། པཎྜི་ཏ་སཱ་དྷུ་པུ་ཏྲ་དང༌། སློབ་དཔོན་འཇིགས་པ་མེད་པའི་འབྱུང་གནས་དང༌།
དཱརྤན་ཨཱ་ཙཱརྻ་ལ་སོགས་པ་རྣམས་ཀྱིས་ཀྱེ་རྡོ་རྗེ་དང༌། གསང་བ་འདུས་པ་དང༌། གཤིན་རྗེའི་གཤེད་དང༌། དུས་ཀྱི་འཁོར་ལོའི་རྒྱུད་རྣམས་ལ་བརྟེན་ནས་མཛད་པའི་རབ་ཏུ་གནས་པའི་ཆོ་ག་ཇི་སྙེད་ཅིག་བཞུགས་པ་རྣམས་ད་ལྟའི་དགོངས་འགྲེལ་ཆེན་པོ་འདི་ཉིད་དུ་བཞུགས་ཤིང༌། དེ་དག་ལ་བརྟེན་པའི་ཆོ་གའི་ཕྱག་ལེན་གྱི་སྲོལ་ཡང་བསྟན་པ་སྔ་དར་གྱི་དུས་སུ་འཇམ་པའི་དབྱངས་ཁྲི་སྲོང་ལྡེ་བཙན་གྱིས། བྱང་ཆུབ་སེམས་དཔའ་ཞི་བ་འཚོ་བོད་ཀྱི་ཡུལ་དུ་བསྟན་པའི་སྒྲོན་མེ་སྦོར་བའི་ཆེད་དུ་སྤྱན་དྲངས་ནས། དབུས་ཀྱི་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་ཆེན་པོ་བཞེངས་པ་ལ་རབ་ཏུ་གནས་པར་གསོལ་བ་བཏབ་བོ། ། དེ་ཉིད་ནས་ཀྱང་ཇི་ལྟར་གསོལ་བ་བཏབ་པ་བཞིན་དུ་རབ་ཏུ་གནས་པ་ལེགས་པར་མཛད་པས། དེ་ནས་བརྩམས་ཏེ་བསྟན་པ་དང་སེམས་ཅན་གྱི་དགེ་ལེགས་བྱེ་བའི་ཉི་མ་དང་པོར་ཤར་བ་འབྱུང་ངོ༌། ། བསྟན་པ་ཕྱི་དར་གྱི་དུས་སུ་མ་ཧཱ་པཎྜི་ཏ་དད་པའི་འབྱུང་གནས་གོ་ཆ་དང༌།
སྤྲུལ་པའི་ལོ་ཙཱ་བ་ཆེན་པོ་རིན་ཆེན་བཟང་པོ་དཔོན་སློབ་རྣམས་ཀྱིས་མངའ་རིས་སུ་ཐོ་ལིང་གསེར་གྱི་གཙུག་ལག་ཁང་ཆེན་པོ་ལ། རྣལ་འབྱོར་རྒྱུད་ཀྱི་གཞུང་རྣམས་ལ་བརྟེན་ནས་རབ་ཏུ་གནས་པའི་ཆོ་ག་རྣམ་པར་དག་པར་མཛད་དོ། ། གཞུང་དེ་དག་གི་གོ་རིམ་དང་ལག་ལེན་རྣམས་ངེས་པར་བྱེད་པའི་སྡོམ་ཚིག་ལོ་ཙཱ་བ་ཆེན་པོ་དེ་ཉིད་ཀྱིས་མཛད་དོ། ། དེ་ནས་སློབ་དཔོན་རིན་པོ་ཆེ་བསོད་ནམས་རྩེ་མོས་མི་ཐུབ་ཟླ་བའི་རབ་གནས་བཟང་པོ་དྲུག་གི་རྣམ་པར་བཤད་པ་མཛད་པ་དང༌། རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་སྔར་སྨོས་པའི་གཞུང་དེ་རྣམས་དང༌། ལོ་ཆེན་གྱི་སྡོམ་ཚིག་རྣམས་ལ་བརྟེན་ནས་རབ་ཏུ་གནས་པའི་ཆོ་ག་དོན་གསལ་འདི་ཉིད་མཛད་དོ། ། དེའི་རྗེས་སུ་འཕགས་པ་རིན་པོ་ཆེས་ཆེན་པོ་ཧོར་གྱི་རྒྱལ་ཁབ་ཏུ། ཡུ་གུར་གྱི་བནྡེ་སཾ་གྷ་མི་ཏྲའི་ངོར་རབ་གནས་སཾ་གྷ་མི་ཏྲ་ཞེས་གྲགས་པ་ཡང་མཛད་དོ། ། ཀུན་མཁྱེན་བུ་སྟོན་རིན་པོ་ཆེས་ཡོ་ག་ལ་བརྟེན་པའི་རབ་གནས་བཀྲ་ཤིས་རབ་རྒྱས་དང༌། དུས་ཀྱི་འཁོར་ལོ་ལ་བརྟེན་པའི་རབ་གནས་བཀྲ་ཤིས་དཔལ་འབར་གཉིས་མཛད་དོ། །
རྗེ་ངོར་ཆེན་རྡོ་རྗེ་འཆང་ཀུན་དགའ་བཟང་པོ་ཡབ་སྲས་རྣམས་ཀྱིས་བཀྲ་ཤིས་རྒྱ་མཚོ་དང༌། དགེ་ལེགས་རྒྱ་མཚོ་ལ་སོགས་པ་མཛད་ཅིང༌། རབ་ཏུ་གནས་པའི་སྲོལ་ཆེན་པོ་མི་ཉམས་ཤིང་དར་རྒྱས་ཤིན་ཏུ་ཆེ་བ་བྱུང་ངོ༌། ། གསུམ་པ་སྐབས་སུ་བབ་པའི་རབ་གནས་ངོས་བཟུང་བ་ནི། དེང་འདིར་བསྒྲུབ་པར་བྱ་བའི་ཆོ་ག་ནི་དཔལ་ཀྱེ་རྡོ་རྗེ་ལྷ་དགུའི་དཀྱིལ་འཁོར་ལ་བརྟེན་ནས་རབ་ཏུ་གནས་པའི་ཆོ་ག་དོན་གསལ་དང༌། བཀྲ་ཤིས་རྒྱ་མཚོ་དང༌། དགེ་ལེགས་རྒྱ་མཚོ་དང༌། དཔལ་འབྱོར་རྒྱ་མཚོ་རྣམས་ཀྱི་ཆོ་གའི་གཞུང་གི་དགོངས་པ་མ་ནོར་བ་ལྷུར་ལེན་པ་ལ་ཆོ་ག་ཡོངས་སུ་རྫོགས་པ་ནི་བཟང་པོ་དྲུག་གིས་བསྡུས་ཏེ། དེའང་ངོར་ཆེན་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས། རབ་གནས་རྟེན་དང་སློབ་དཔོན་དུས་དང་གནས། །
ཡོ་བྱད་ཆོ་ག་བཟང་པོ་རྣམ་དྲུག་ལས། ། ཞེས་གསུངས་པ་ལྟར་ལས། དང་པོ་གང་ཞིག་རབ་ཏུ་གནས་པར་བྱ་བའི་རྟེན་ནི། དེ་བཞིན་གཤེགས་པའི་སྐུ་དང་གསུང་དང་ཐུགས་ཀྱི་རྟེན་ཚད་དང་མཚན་ཉིད་ཐམས་ཅད་རྫོགས་པ་སྟེ། རབ་ཏུ་གནས་པའི་རྒྱུད་མདོར་བསྡུས་པ་ལས། སྐུ་གཟུགས་མཚན་ཉིད་ལྡན་པ་སྟེ། ། ཞི་བ་ལ་སོགས་རོ་ཡི་ལྡན། ། ཚད་ཀྱིས་ཚད་ལ་ཕབ་ཅིང་བཟང༌། ། དེ་འདྲ་རབ་ཏུ་གནས་པར་འགྱུར། ། ཞེས་པས་སྐུ་གཟུགས་དངོས་སུ་བསྟན་ནས།
དེའི་ཤུགས་ལས་གསུང་གི་རྟེན་དང་ཐུགས་ཀྱི་རྟེན་ཏུ་གཏོགས་པ་ཐམས་ཅད་ཀྱང་ཤེས་དགོས་ཏེ། ཇི་སྐད་དུ། སྐུ་གཟུགས་དང་ནི་གླེགས་བམ་དག ། ཡོད་ན་ཁྱོད་ཀྱིས་རབ་གནས་གྱིས། ། ཞེས་སོགས་རྒྱ་ཆེར་འབྱུང་བ་ལྟར་ལས། འདིར་རབ་ཏུ་གནས་པར་བྱ་བའི་རྟེན་གྱི་གཙོ་བོ་ནི་ཐམས་ཅད་མཁྱེན་པ་ཆེན་པོ་ཉི་མའི་གཉེན་གྱི་བཀའ་ལུང་སྤྱི་དང་བྱེ་བྲག་གི་དགོངས་དོན་རྣམ་པར་འགྲེལ་བའི་བསྟན་བཅོས་གངས་ཅན་པའི་སྐད་དུ་འགྱུར་རོ་འཚལ་གྱི་ཆོས་སྦྱིན་རྒྱུན་མི་ཆད་པའི་ངོ་མཚར་འཕྲུལ་གྱི་ཕྱི་མོ་རྫོགས་ལྡན་བསྐལ་པའི་བསོད་ནམས་ཀྱི་སྤྲིན་ཕུང་རྒྱས་པར་དཀྲིགས་པ་ཞེས་བྱ་བ་བཟོའི་བྱ་བ་མ་ལུས་པ་མཐར་ཕྱིན་པ་འདི་ཉིད་དོ། ། གཉིས་པ་གང་གིས་རབ་ཏུ་གནས་པར་བྱེད་པའི་སློབ་དཔོན་ནི། སྤྱིའི་མཚན་ཉིད་དུ་རྡོ་རྗེ་སློབ་དཔོན་དུ་དབང་ཐོབ་ཅིང་སྔགས་ཀྱི་གཞུང་ལུགས་མང་པོ་སྦྱངས་པའི་ཕ་རོལ་ཏུ་སོན་པ་སྟེ། ཀྱེ་རྡོ་རྗེ་ལས། རབ་མཐོང་སྔགས་ཀྱི་ཕ་རོལ་སོན། །
ཞེས་དང༌། བྱེ་བྲག་ཏུ་རྡོ་རྗེ་གུར་ལས། དལ་ཞིང་ཟབ་མོའི་ཆོས་དང་ལྡན། ། རིག་པ་ཐམས་ཅད་མཁས་པར་བཅས། ། སྦྱིན་སྲེག་དཀྱིལ་འཁོར་སྔགས་ཤེས་ཤིང༌། ། རབ་གནས་གཏོར་མའི་ཕ་རོལ་སོན། ། དེ་ཉིད་བཅུ་ནི་རྣམ་པར་རིག ། ཉན་ཐོས་སྤྱོད་པ་སྲུང་བ་པོ། ། སྔགས་སྤྱོད་རིམ་པར་གུས་པ་དང༌། ། གཟུགས་ལྡན་མཐོང་ན་དགའ་བ་དང༌། །
དཀྱིལ་འཁོར་བྲི་ཞིང་བཟླས་པར་ལྡན། ། རྩ་བའི་ལྟུང་བ་འཇོམས་པ་པོ། ། སྔགས་དང་ལུས་སྐྱོབ་སྦྱོར་བ་ཡི། ། འཇིག་རྟེན་རྣམས་ནི་བདེ་བར་བྱེད། ། ཅེས་དང༌། རབ་ཏུ་གནས་པའི་རྒྱུད་ལས། སློབ་དཔོན་དེ་ཉིད་བཅུ་ཤེས་ཤིང༌། ། མཚན་ཉིད་ཀུན་དང་ཡང་དག་ལྡན། ། ཕྱག་རྒྱ་སྔགས་དང་ཆོ་ག་ཤེས། ། ལས་རྣམས་ཀུན་ལ་མཁས་པས་སོ། །
ཞེས་དང༌། ཀྲྀ་ཡ་ས་མུཙྪ་ལས། རབ་ཏུ་དྭང་བའི་མཚན་གྱིས་ཕྱུག ། དེ་ཉིད་བཅུ་ལ་རྣམ་པར་མཁས། ། བཟོ་ཡི་ཆ་ནི་ཐམས་ཅད་དང༌། ། སྔགས་ཀྱི་བསྟན་བཅོས་རབ་འབྱམས་ཤེས། ། གཟའ་དང་སྐར་མ་དུས་སྦྱོར་ཤེས། ། འཇིག་རྟེན་སྨོད་ལས་གཞན་དུ་གྱུར། ། རབ་ཏུ་གནས་པར་རབ་ཏུ་མཛད། ། གྲོང་ཁྱིམ་གང་དེར་ངེས་པར་ནི། །
འདི་ཡིས་སངས་རྒྱས་བཞུགས་གསོལ་བས། ། གང་དུ་ཞི་དང་བཟླས་འཕེལ་ཞིང༌། ། ནད་མེད་ཆོས་ཀྱང་འཕེལ་བར་འགྱུར། ། ནོར་དང་ཚེ་དང་བདེ་བ་སྟེར། ། ཞེས་གསུངས་པའི་མཚན་ཉིད་གཞན་ནི་རྟོགས་པར་སླ་ཤིང༌། དེ་ཁོ་ན་ཉིད་བཅུ་རིག་པ་ནི། དཀྱིལ་འཁོར་དང༌། ཏིང་ངེ་འཛིན་དང༌། ཕྱག་རྒྱ་དང༌། བྱེད་པ་དང༌།
གདན་དང༌། བཟླས་པ་དང༌། སྦྱིན་སྲེག་དང༌། གཏོར་མ་དང༌། མཆོད་པའི་ལས་སྤྲོ་ཞིང་བསྡུ་བ་རྣམས་ལ་མཁས་པ་སྟེ། སློབ་དཔོན་ཟླ་བའི་འོད་ཀྱིས། དཀྱིལ་འཁོར་ཏིང་འཛིན་ཕྱག་རྒྱ་དང༌། ། སྟང་སྟབས་འདུག་སྟངས་སྦྱིན་སྲེག་དང༌། ། སྔགས་དང་བཟླས་བརྗོད་མཆོད་པའི་ལས། ། སྤྲོ་བ་དང་ནི་བསྡུ་བ་སྟེ། །
དེ་ཉིད་བཅུ་པོ་ཤེས་པ་ཡིན། ། ཞེས་རྒྱུད་སྡེ་འོག་མ་རྣམས་དང་ཐུན་མོང་བ་ཕྱིའི་དེ་ཉིད་བཅུའམ། རྡོ་རྗེ་སློབ་དཔོན་ལ་ཉེ་བར་མཁོ་བའི་དེ་ཉིད་བཅུ་དང༌། རྡོ་རྗེ་སྙིང་པོ་རྒྱན་གྱི་རྒྱུད་ལས། ཕྱིར་བཟློག་གཉིས་ཀྱི་ཆོ་ག་དང༌། ། གསང་དང་ཤེས་རབ་ཡེ་ཤེས་དང༌། ། ཁ་སྦྱོར་འབྱེད་པའི་ཆོ་ག་དང༌། ། གཏོར་མ་རྡོ་རྗེའི་བཟླས་པ་དང༌། ། དྲག་ཤུལ་སྒྲུབ་པའི་ཆོ་ག་དང༌། ། རབ་ཏུ་གནས་དང་དཀྱིལ་འཁོར་སྒྲུབ། །
གསང་བའི་དེ་ཉིད་བཅུ་ཡིན་ནོ། ། ཞེས་བྱེ་བྲག་བླ་མེད་ཀྱི་དགོངས་པ་ནང་ངམ། གསང་བའི་དེ་ཉིད་བཅུ་དང༌། གུར་གྱི་དགོངས་པ་སློབ་དཔོན་ཌོམྦི་བས། བསྲུང་བ་དབང་བསྐུར་གཏོར་མ་བཟླས་དགར་དང༌། ། ཕྱིར་བཟློག་གཉིས་དང་དཀྱིལ་འཁོར་སྒྲུབ་པ་དང༌། ། སྡིག་སྦྱོང་བ་དང་གཤེགས་སུ་གསོལ་བ་སྟེ། ། དེ་ཉིད་བཅུ་ཞེས་རྒྱལ་བ་རྣམས་ཀྱིས་གསུངས། ། ཞེས་ཀྱེ་རྡོ་རྗེའི་རྣལ་འབྱོར་པ་ལ་དགོས་པ་ཆོ་གའི་དེ་ཉིད་བཅུ་དང༌། འབུམ་ལྔའི་དགོངས་པ་རིན་ཆེན་འབར་བ་ལས་འབྱུང་བ།
རྡོ་རྗེ་དྲིལ་བུ་ཡེ་ཤེས་དང༌། ། ལྷ་དང་དཀྱིལ་འཁོར་སྦྱིན་སྲེག་དང༌། ། སྔགས་དང་རྡུལ་ཚོན་གཏོར་མ་དང༌། ། དབང་བསྐུར་དེ་ཉིད་བཅུ་རིག་པས། ། ཞེས་ཐམས་ཅད་ལ་དགོས་པ་དེ་ཁོ་ན་ཉིད་ཀྱི་དེ་ཉིད་བཅུ་སྟེ། དེ་རྣམས་ཅི་རིགས་པར་ཤེས་པ་དགོས་ཤིང༌། ཉན་ཐོས་སྤྱོད་པ་སྲུང་བ་པོ་ནི་དུས་འཁོར་རྩ་རྒྱུད་ལས། དེ་ཉིད་བཅུ་ནི་ཡོངས་ཤེས་པ། ། གསུམ་ལས་དགེ་སློང་མཆོག་ཡིན་ཏེ། ། འབྲིང་ནི་དགེ་ཚུལ་ཉིད་དུ་བརྗོད། །
ཁྱིམ་ན་གནས་པ་ཐ་མ་ཡིན། ། ཞེས་གསུངས་ཤིང༌། ས་ཐོབ་མ་གཏོགས་ཁྱིམ་པ་ནི། ། རྒྱལ་པོའི་བླ་མར་མི་བྱ་སྟེ། ། དེ་ལས་ཐོས་པ་ཡོངས་ཤེས་པ། ། གང་ཞིག་རྟགས་ཅན་བྱ་བ་ཉིད། ། ས་ཐོབ་མ་གཏོགས་སློབ་དཔོན་ནི། ། ཁྱིམ་གནས་གང་ཚེ་མཆོད་བྱེད་པ། ། དེ་ཚེ་སངས་རྒྱས་ཆོས་དང་ནི། ། དགེ་འདུན་རྣམས་ལ་གུས་མེད་འགྱུར། །
ལྷ་ཁང་སོགས་ཀྱི་རབ་གནས་ཀྱང༌། ། རྟགས་ཅན་གྱིས་ནི་རྟག་ཏུ་བྱ། ། གནས་གཅིག་ན་ནི་གསུམ་ཡོད་ན། ། ཁྱིམ་པ་གོས་དཀར་ཅན་གྱིས་མིན། ། ཞེས་གསུངས་པས་སོ་སོ་སྐྱེ་བོའི་རྡོ་རྗེ་སློབ་དཔོན་ལ་རབ་ཏུ་བྱུང་བ་དང༌། བྱེ་བྲག་ཏུ་དགེ་སློང་རྡོ་རྗེ་འཛིན་པ་ཉིད་མཆོག་ཏུ་བསྔགས་པ་ལྟར། འདིར་རབ་ཏུ་གནས་པར་བྱེད་པའི་རྡོ་རྗེ་སློབ་དཔོན་ནི་སྤྱི་དང་བྱེ་བྲག་གི་མཚན་ཉིད་མ་ལུས་པ་ཡོངས་སུ་ཚང་བ། ཕྱི་ཀུན་སྤྱོད་ཐམས་ཅད་སྟོན་པའི་འཁོར་གྱི་དགྲ་བཅོམ་པ་ཆེན་པོ་ལྟ་བུ་ལ་ནང་དུ་སྟོང་པ་ཉིད་དང་སྙིང་རྗེ་གཉིས་སུ་མེད་པའི་རང་གདངས་གདན་གསུམ་ལྷའི་དཀྱིལ་འཁོར་གྱི་འཁོར་ལོ་ཡོངས་སུ་རྫོགས་པའི་རང་བཞིན་དུ་བཞུགས་ནས། སྐལ་བར་ལྡན་པའི་གདུལ་བྱ་རྒྱ་མཚོའི་རྒྱུད་ལ་སྐུ་བཞིའི་ས་བོན་ཡང་དག་པར་འཇོག་པ་ལ་མཁས་ཤིང༌། གསང་བར་སྲིད་པ་གསུམ་པོ་རོ་གཅིག་ཏུ་གྱུར་པ།
མི་ཕྱེད་རྡོ་རྗེ་ཆེན་པོའི་གོ་འཕང་ལས་ནམ་ཡང་མི་གཡོ་བའི་ཐམས་ཅད་མཁྱེན་པ་ཆེན་པོ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་ཉིད་གཙོ་བོར་བཞུགས་པ་དང༌། རྡོ་རྗེ་སློབ་དཔོན་ཆེན་པོ་གཞན་རྣམས་ཀྱང་བྱང་ཆུབ་ཀྱི་སེམས་རིན་པོ་ཆེ་དང་ལྡན་པ། བྱེ་བྲག་ཏུ་གཞིའི་བསྙེན་པ་ལ་སོགས་པས་དག་པར་བྱས་པ། རབ་ཏུ་གནས་པའི་ཆོ་ག་ལ་མཁས་པ་ལྔ་བཅུ་རྩ་ལྔ་ཙམ་གྱིས་ཐོག་མར་རབ་ཏུ་གནས་པའི་ཆོ་ག་རྩོམ་པ་པོར་བཞུགས་པ་རྣམས་དང༌། གཞན་ཡང་ལོ་རེ་བཞིན་དུ་རབ་ཏུ་གནས་པ་བརྒྱ་ཕྲག་མང་པོ་བསྐྱར་བ་ན་དེ་དག་གི་སྐབས་སུ་རྡོ་རྗེ་སློབ་དཔོན་དུ་འོས་པ་གང་དག་བཞུགས་པ་རྣམས་སོ། ། གསུམ་པ་ནམ་ཞིག་རབ་ཏུ་གནས་པར་བྱ་བའི་དུས་ནི། བཀྲ་ཤིས་པར་བྱེད་པའི་ཚེས་དང་གཟའ་དང་སྐར་མ་དང་བྱེད་པ་དང་སྦྱོར་བ་ལ་སོགས་པ་དུས་བཟང་པོ་ཕུན་སུམ་ཚོགས་པ་འཛོམ་པ་ངེས་པར་དགོས་ཏེ། རབ་ཏུ་གནས་པའི་རྒྱུད་ལས། དབྱར་ཟླ་རྭ་འམ་དཔྱིད་ཟླ་འབྲིང༌། ། དགུན་ཟླ་དཔྱིད་ཀྱི་ཐ་ཆུངས་སམ། །
དབྱར་རྭ་དེ་བཞིན་དབྱར་འབྲིང་པོ། ། ཉི་མ་བྱང་དུ་བལྟས་པ་ཡི། ། དཀར་པོའི་ཕྱོགས་ནི་ཤིས་པའོ། ། ཞེས་དང༌། ཀྲྀ་ཡ་ས་མུཙྪ་ལས། མཆུ་དང་དབོ་ཡི་ཟླ་བ་དེ་བཞིན་ངེས་པར་ས་ག་སྣྲོན་དང་ཆུ་སྟོད་ཟླ་བ་དང༌། ། མགོ་སྟེ་དེ་སྲིད་འདི་རྣམས་དགེ་བ་གཅིག་པུས་འབྲས་བུ་སྟེར་བའི་ཟླ་བ་དྲུག་ཏུ་གསུངས། ། ཞེས་དང༌། དཀྱིལ་འཁོར་གྱི་ཆོ་ག་བཟང་པོ་ཡོངས་སུ་བཟུང་བ་ལས། ཟླ་བ་དྲུག་དང་གཟའ་བཞི་དང་ཞེས་གསུངས་པའི་ཟླ་བ་དྲུག་ལས།
དཔྱིད་ཟླ་འབྲིང་པོ་ནི་སངས་རྒྱས་དབང་བསྐུར་བའི་དུས་དང༌། དགུན་ཟླ་འབྲིང་པོ་ནི་འཁོར་ལོས་སྒྱུར་རྒྱལ་གྱི་དུས་ཏེ་དེ་གཉིས་ནི་གཞན་ལས་ཁྱད་པར་དུ་འཕགས་པར་བཤད་པ་ལས། འདིར་ཆེས་མཆོག་ཏུ་གྱུར་པའི་དུས་ནི་སྔ་མ་དེ་ཉིད་ཀྱི་དུས་སུའོ། ། དེའང་བགྲོད་པ་རྣམ་པ་གཉིས་སུ་ཡོད་པ་ལས། ཉི་མ་ལྷོ་བགྲོད་ཀྱི་དུས་ལ་ནི། ཚེ་དང་བསོད་ནམས་ལ་སོགས་པ་རྒྱས་པར་བྱེད་པའི་ལས་བརྩམ་པ་ལ་ཤིས་པར་མི་འགྱུར་བར་གསུངས་ཏེ། དེའང་ལྷོའི་ཕྱོགས་ན་གཤིན་རྗེ་མི་བཟད་པ་རྣམས་ཀྱིས་ཡོངས་སུ་བསྲུངས་པའི་ཕྱོགས་ཡིན་པའི་ཕྱིར་རོ། ། ཉི་མ་བྱང་བགྲོད་ཀྱི་དུས་ལ་ནི། རྒྱས་པར་བྱེད་པའི་ལས་ལ་མཆོག་ཏུ་ཤིས་པར་གསུངས་ཏེ། དེའང་བྱང་གི་ཕྱོགས་ན་གནོད་སྦྱིན་གྱི་བདག་པོ་རྣམ་མང་ཐོས་ཀྱི་བུ་ལ་སོགས་པ་གནོད་སྦྱིན་ནོར་བདག་ཆེན་པོ་རྣམས་ཀྱིས་ཡོངས་སུ་བསྲུངས་པའི་ཕྱོགས་ཡིན་པའི་ཕྱིར་རོ། །
དེས་ན་འདིར་ཡང་ཉིན་མོར་བྱེད་པ་བྱང་བགྲོད་ཀྱི་དུས་ལ་བབ་པའི་ཚེ་བརྩམས་པ་ཡིན་ནོ། ། ཟླ་བ་ལའང་འཕེལ་བ་དང་འགྲིབ་པའི་ཕྱོགས་གཉིས་ལས། ཡར་གྱི་ངོ་ལ་འཛོམ་ན་རབ་ཏུ་གྱུར་པ་དང༌། གལ་ཏེ་གཟའ་དང་སྐར་མའི་སྦྱོར་འཕྲོད་ལེགས་པར་འཛོམ་ན་མར་གྱི་ངོ་ལའང་དབང་བསྐུར་བ་དང་རབ་ཏུ་གནས་པའི་ལས་བརྩམ་པར་བཤད་པ་ལས། འདིར་ཡར་གྱི་ངོ་ལ་བབ་པ་ནའོ། ། དུས་དེ་ཉིད་དུ་ཤར་བའི་གཟའ་དང་སྐར་མ་དགེ་བ་ནི། རབ་ཏུ་གནས་པའི་རྒྱུད་ལས། ཕུར་བུ་ལྷག་པ་པ་ཝ་སངས། ། ཟླ་བའི་གཟའ་སོགས་ཤེས་བྱ་སྟེ། ། གཟའ་སྐར་འདི་རྣམས་ལས་བྱས་ན། །
རབ་ཏུ་གནས་པ་མཆོག་ཏུ་དགེ ། ཞེས་དང༌། ཐམས་ཅད་དུ་ནི་ཆུ་སྨད་དང༌། ། སྣར་མ་གྲོ་བཞིན་དེ་བཞིན་ཏེ། ། ལག་པ་སྣུབས་དང་སྣྲོན་དང་ནི། ། རྒྱལ་དང་ཆུ་སྨད་དེ་བཞིན་ནོ། ། ཁྲུམས་སྨད་ཀྱང་ནི་དེ་བཞིན་ཏེ། ། རྒྱུ་སྐར་འདི་རྣམས་ཐམས་ཅད་དུ། ། སྐྱེ་དགུ་འཕེལ་ཞིང་དེ་ཡིས་ནི། ། རབ་ཏུ་གནས་པའི་མཆོག་ཏུ་བྱེད། །
ཅེས་གསུངས་པ་ལྟར་ལས་འདིར་མཆོག་ཏུ་གྱུར་པའི་གཟའ་ནི་ཕུར་བུ་དང༌། རྒྱུ་སྐར་གྱི་ལྷ་མོ་སྣར་མ་ལྷན་ཅིག་ཏུ་འཛོམ་པའི་སྦྱོར་འཕྲོད་བཟང་པོ་དང་ལྡན་པའི་གྲལ་ཚེས་ཤིན་ཏུ་དགེ་བའི་ཉིན་མོ་ལའོ། ། དུས་ཚོད་ཀྱང་སྔ་དྲོའི་དུས་སུ་ཤིས་པ་ནི།

རྒྱུད་ལས། སྔ་བར་སྐུ་གཟུགས་སྦྱང་བ་དང༌། ། ཞེས་སོགས་རྒྱུད་དང་བསྟན་བཅོས་མང་པོ་ནས་སྔ་དྲོའི་དུས་སུ་བྱ་བར་ངེས་པར་བཤད་པ་ལྟར། འདིར་ཡང་ཛམྦུའི་གླིང་དུ་ཉི་མ་ཤར་དྲོས་ཀྱིས་དུས་ཕུན་སུམ་ཚོགས་པ་དེ་ཉིད་དུ་སྤྱན་དབྱེ་བའི་བྱ་བ་ཡང་དག་པར་གྲུབ་པར་བགྱིས་པ་ཡིན་ནོ། ། བཞི་པ་གང་དུ་རབ་ཏུ་གནས་པར་བགྱི་བའི་གནས་ནི། སྤྱིའི་མཚན་ཉིད་དུ་ཆོས་ལྡན་གྱི་རྒྱལ་པོས་བསྐྱངས་པས་ཉེ་བར་འཚེ་བ་མེད་པ་ཞིག་ཏུ་སྟེ། དབང་མདོར་བསྟན་ལས། གང་ན་ས་ཕྱོགས་ཆོས་ལྡན་ཞིང༌། ། གང་ཞིག་ཁོ་ནར་སྐྱེ་དགུ་རྣམས། ། བདེར་གནས་ས་འཛིན་རྩོད་མེད་པའི། ། གནས་དེར་རྣལ་འབྱོར་བརྩམ་པར་བྱ། །
ཞེས་དང༌། བྱེ་བྲག་ཏུ་རབ་ཏུ་གནས་པར་བྱ་བའི་གནས་ནི་བཀྲ་ཤིས་ཤིང་ཉམས་དགའ་བ་དང༌། གཙུག་ལག་ཁང་ལ་སོགས་པ་བླ་ཁབ་ཅན་དུ་ངེས་པར་དགོས་པའང༌། རིན་ཆེན་འབར་བ་ལས། གནས་ནི་ཡིད་འོང་འདུ་འཛི་སོགས། ། སྐྱོན་མེད་རྣམ་མཛེས་བླ་ཁབ་ཅན། ། ཞེས་དང༌། རབ་ཏུ་གནས་པའི་རྒྱུད་ལས་ཀྱང༌། ཡང་ཐོག་མཆོད་རྟེན་སོགས་གནས་དང༌། ། ཁྱིམ་དང་ལྷ་ཡི་གནས་རྣམས་སུ། །
ཞེས་གསུངས་པ་ལས། འདིར་ཆོས་དང་ལྡན་པའི་རྒྱལ་པོའི་སྟོབས་ཀྱིས་ལེགས་པར་བསྐྱངས་ཤིང༌། བྱེ་བྲག་ཏུ་ཁོ་ར་ཁོར་ཡུག་ཀུན་དུ་མཛེས་ཤིང་བཀྲ་ཤིས་པའི་ཕྲེང་བས་མངོན་པར་བརྒྱན་པའི་གཙུག་ལག་ཁང་ཆེན་པོ་དམ་པའི་ཆོས་ཀྱི་འབྱུང་ཁུངས་སུ་གྱུར་པ་ཆོས་འབྱུང་བཀྲ་ཤིས་སྒོ་མང་ཞེས་བྱ་བ་གང་ཡིན་པ་དེ་ཉིད་དུའོ། ། ལྔ་པ་རབ་ཏུ་གནས་པ་ལ་ཉེ་བར་མཁོ་བའི་ཡོ་བྱད་ནི། དཀྱིལ་འཁོར་དང་འབྲེལ་བའི་ཡོ་བྱད་དང༌། སྦྱིན་སྲེག་དང་འབྲེལ་བའི་ཡོ་བྱད་དང༌། རབ་ཏུ་གནས་པ་ལ་ཉེ་བར་མཁོ་བའི་ཡོ་བྱད་དུ་ཁྲུས་ཀྱི་ཡོ་བྱད་དང༌། འཐོར་ནས་དང༌། མངའ་དབུལ་དང༌། དགའ་སྟོན་ལ་སོགས་པའི་ཡོ་བྱད་དང༌།
དབང་བསྐུར་བ་དང་འབྲེལ་ན་སློབ་མ་ལ་ཉེ་བར་མཁོ་བའི་ཡོ་བྱད་དང་བཅས་པ་སྟེ། དེ་དག་ཏུ་དགོས་པའི་ཡོ་བྱད་ཀྱི་དངོས་པོ་བཟང་ཞིང་གྱ་ནོམ་པའི་འབྱོར་པ་མ་ཚང་བ་མེད་པ་ཉེར་བསྡོམས་སུ་བཤམས་པ་རྣམས་སོ། ། དྲུག་པ་ཇི་ལྟར་རབ་ཏུ་གནས་པར་བྱེད་པའི་ཆོ་ག་ནི། སྦྱོར་བ་དང༌། དངོས་གཞི་དང༌། རྗེས་ཏེ་རྣམ་པ་གསུམ་གྱི་ཆོ་ག་སྟེ། དེའང་ལག་ལེན་ཕྲ་མོ་ཚུན་ཆད་ལ་མ་ནོར་བ་དང་དག་པ་ཉིད་ཀྱིས་དེ་བཞིན་གཤེགས་པའི་བྱིན་གྱི་རླབས་པ་འཇུག་པར་གསུངས་ཀྱི། མ་དག་པས་ནི་དེ་ལྟ་མ་ཡིན་ཏེ། རབ་ཏུ་གནས་པའི་རྒྱུད་མདོར་བསྡུས་པ་ལས། ཆོ་ག་དག་དང་ལྡན་བྱས་ལ། །
ཆོ་ག་དམན་པས་མི་བྱ་སྟེ། ། རབ་གནས་རྟག་པར་བཀྲ་མི་ཤིས། ། འཇིག་རྟེན་འདིར་ཡང་སྡུག་བསྔལ་ལ། ། འཇིག་རྟེན་ཕ་རོལ་འཇིགས་པ་ཆེ། ། དེ་བས་འབད་པ་ཐམས་ཅད་ཀྱིས། ། དངོས་གྲུབ་འདོད་པས་ནན་ཏན་བྱ། ། ཞེས་གསུངས་པ་ལྟར་ཆོ་ག་རྣམ་པར་དག་པ་འཕགས་པའི་ཡུལ་དང་བོད་ཡུལ་གྱི་མཁས་པ་དང་གྲུབ་པའི་དབང་ཕྱུག་ཆེན་པོ་རྣམས་ཀྱི་རྒྱུད་སྡེ་སོ་སོའི་རྗེས་སུ་འབྲངས་ནས་བཀྲལ་བའི་ཆོ་ག་མང་དུ་མཆིས་པ་ལས། འདིར་མཁྱེན་རབ་ཀྱི་དབང་ཕྱུག་ཆེན་པོ་དཔལ་ས་སྐྱ་པའི་རྗེ་བཙུན་གོང་མར་གྱུར་པ་རྣམས་དང༌། མཁྱེན་རབ་ཀྱི་དབང་ཕྱུག་ངོར་ཆེན་རྡོ་རྗེ་འཆང་ཡབ་སྲས་རྣམས་ཀྱི་གསུང་རབ་རྣམ་པར་དག་པ་ལ་བརྟེན་པའི་ཆོ་ག་ལ། སྦྱོར་བ་དང༌།
དངོས་གཞི་དང༌། རྗེས་ཀྱི་བྱ་བ་གསུམ་སྟེ། དེ་དག་ཞིབ་ཏུ་ནི་གོང་མ་རྣམས་ཀྱི་ཆོ་གའི་སྟེང་དུ་རྟོགས་པར་བྱའོ། ། འདིར་མདོར་བསྡུས་སྡོམས་སུ་སྨོས་ན། དཀྱིལ་འཁོར་དང་འབྲེལ་བའི་རྒྱས་པར་བྱེད་པ་ན། བསྙེན་པ་དང༌། ས་ཆོག་དང༌། སྟ་གོན་གྱི་ཆོ་ག་དང༌། དཀྱིལ་འཁོར་ཆེན་པོ་བྲི་བའམ་རས་བྲིས་བཀོད་པ་དང༌། རྒྱན་དགྲམ་པ་དང༌།
སྒྲུབ་ཅིང་མཆོད་པ་དང༌། འཇུག་ཅིང་དབང་བླང་བ་རྣམས་སྔོན་དུ་སོང་ནས་རབ་ཏུ་གནས་པའི་སྟ་གོན་ལ་འཇུག་གོ ། གཞན་དུ་ན། ལེགས་བཤམས་བདག་བསྐྱེད་བུམ་པ་བཟླས། ། རྟེན་སྦྱོང་བཀྲུ་ཞིང་ཕྱི་བ་དང༌། ། རྟེན་བསྐྱེད་ཡེ་ཤེས་སྤྱན་དྲངས་ལ། ། བགེགས་བསྐྲད་མཆོད་དེ་དགུག་གཞུག་བྱ། ། རྒྱས་བཏབ་མཆོད་བསྟོད་གཏོར་མ་བཏང༌། ། སྙན་གསན་དབབ་ཅིང་མཆོད་བསྟོད་བྱ། ། བཟོད་པར་གསོལ་ཞིང་གཤེགས་སུ་གསོལ། །
རྟེན་དགབ་བདག་སྲུང་སྟ་གོན་ནོ། ། ཞེས་པ་ལྟར་དོན་ཚན་བཅུ་གསུམ་དང༌། དངོས་གཞི་ལ། ཐོ་རངས་བདག་བསྐྱེད་མདུན་བསྐྱེད་མཆོད། ། རྟེན་སྦྱོང་བཀྲུ་ཞིང་ཕྱི་བ་དང༌། ། རིང་བསྲེལ་གཞུག་ཅིང་གསོལ་བ་གདབ། ། རྟེན་བསྐྱེད་སྤྱན་དྲངས་དགུག་རྒྱས་གདབ། ། དབང་བསྐུར་མཆོད་བསྟོད་སྤྱན་དབྱེ་བྱ། ། གསོལ་གདབ་མངའ་དབུལ་རྒྱས་པར་བྱ། ། དེ་ཡང་མཆོད་བསྟོད་བྱེ་བྲག་དང༌། །
སྦྱིན་སྲེག་སྔགས་ཏེ་དངོས་གཞིའོ། ། ཞེས་པ་ལྟར་དོན་ཚན་བཅུ་གསུམ་དང༌། མཇུག་གི་བྱ་བ་ལ། གཏོར་མ་སྦྱིན་དང་ཆོས་སྐྱོང་བསྒོ། ། དཀྱིལ་འཁོར་མཆོད་དེ་དངོས་གྲུབ་བླང༌། ། བཟོད་པར་གསོལ་ཞིང་གཤེགས་སུ་གསོལ། ། ཡོན་བདག་བསྒོ་ཞིང་ཤིས་པ་བརྗོད། ། རྟེན་མཆོད་བསོད་ནམས་ཡོངས་སུ་བསྔོ། ། སློབ་དཔོན་མཆོད་དེ་དགའ་སྟོན་བྱ། ། སླར་ཡང་ཤིས་པ་རྒྱས་པར་བརྗོད། །
རྗེས་བསྡུ་སྦྱིན་སྲེག་མཇུག་དོན་ནོ། ། ཞེས་པ་ལྟར་བཅུ་གསུམ་སྟེ་དོན་ཚན་སུམ་ཅུ་རྩ་གསུམ་གྱི་བདག་ཉིད་ཅན་གྱི་ཆོ་ག་རྣམ་པར་དག་པའི་སྒོ་ནས་རབ་ཏུ་གནས་པར་བགྱིས་པ་ཡིན་ནོ། ། དེ་ལྟ་བུའི་ཆོ་ག་ལ་བརྟེན་ནས་རབ་ཏུ་གནས་པ་ལེགས་པར་བགྱིས་པའི་རྟེན་གྱི་ཕྱི་མོ་འདི་དང༌། འདི་ལས་རྣམ་པར་འཕྲོས་པར་གྱུར་པའི་དཔེ་རྒྱུན་རྣམས་ནི་གང་དང་གང་དུ་བཞུགས་པའི་ས་ཕྱོགས་དང་ཡུལ་ཁམས་དེ་དང་དེར། རྟག་ཏུ་དེ་བཞིན་གཤེགས་པ་སྲས་དང་སློབ་མར་བཅས་པའི་ཚོགས་ཀྱི་བྱིན་གྱི་རླབས་ཀྱི་སྲུང་བས་ཡོངས་སུ་བསྲུངས་པས། བྱུར་དང་སྐལ་བ་ངན་པ་དང་བཀྲ་ཤིས་པ་མ་ཡིན་པའི་ཕྱོགས་ཐམས་ཅད་ཉེ་བར་ཞི་བ་དང༌། འཇིག་རྟེན་དང་འཇིག་རྟེན་ལས་འདས་པའི་བདེ་ལེགས་དང་བཀྲ་ཤིས་ཀྱི་དཔལ་ཐམས་ཅད་ཡིད་བཞིན་དུ་འབྱུང་བ་དང༌། ཆོས་མ་ཡིན་པར་སྨྲ་བ་དང༌། ཕྱིར་རྒོལ་བ་ངན་པ་ཐམས་ཅད་ཀྱིས་མི་ཚུགས་པའི་མཆོག་ཏུ་འགྱུར་བ་དང༌། ས་ཕྱོགས་དེ་ཡང་ཡུལ་མཐའ་འཁོབ་ཏུ་མི་འགྱུར་བ་ལ་སོགས་པ་དམ་པའི་ཆོས་ཀྱི་བདེན་པའི་བྱིན་གྱི་རླབས་པ་དཔག་ཏུ་མེད་པ་དང་ལྡན་པ་དང༌།
ཕན་ཡོན་བསམ་གྱིས་མི་ཁྱབ་པའི་དཔལ་རབ་ཏུ་འབར་བར་གསུངས་ཀྱང་རྒྱས་པར་འདྲི་བ་ལ་ནི་ཡི་གེས་ཚོགས་ཆེ་བར་འགྱུར་བས་མ་སྤྲོས་ལ། འདིར་མདོ་སྡེ་རེ་རེའི་བྱིན་གྱི་རླབས་དང༌། ཕན་ཡོན་ལ་དཔེར་མཚོན་པ་ཙམ་བརྗོད་ན། བདུད་རྩི་བརྗོད་པ་ཞེས་བྱ་བ་ཐེག་པ་ཆེན་པོའི་མདོ་ལས། བཅོམ་ལྡན་འདས་ཀྱིས་ཡུལ་གང་ན་མདོ་སྡེ་འདི་ལྟ་བུ་འཛིན་པ་དང༌། ཆོས་སྨྲ་བ་གནས་པའམ། ཆོས་ཀྱི་རྣམ་གྲངས་འདི་གླེགས་བམ་དུ་བྲིས་ཏེ་ཡོད་པའི་ཡུལ་དེར་ཡམས་ཀྱི་ནད་དང༌། གནོད་པ་དང༌། འགོ་བའི་ནད་དང༌། འཁྲུག་པ་ཐམས་ཅད་རབ་ཏུ་ཞི་བར་འགྱུར་རོ་ཞེས་གསུངས་པ་དང༌།
བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་འདི་ལྟར་དམ་བཅས་ཏེ། བཅོམ་ལྡན་འདས་སླད་མའི་ཚེ་སླད་མའི་དུས་ལྔ་བརྒྱ་པ་ཐ་མ་ལ་དམ་པའི་ཆོས་འཇིག་པའི་དུས་ལ་བབ་ཅིང༌། སངས་རྒྱས་ཀྱི་བྱང་ཆུབ་འཇིག་པར་འགྱུར་བ་འཇིགས་པ་ཆེན་པོས་འཇིག་པའི་དུས་ལ་བབ་པ་ན་བདག་གིས་ཆོས་ཀྱི་རྣམ་གྲངས་འདི་སྐྱེས་བུ་དམ་པ་དེ་དག་ལ་རབ་ཏུ་བསྟན་པར་བགྱིའོ། ། དེ་དག་ལ་གཟི་བྱིན་སྩལ་བར་བགྱིའོ། ། ཡུལ་གང་ན་མདོ་སྡེ་འདི་འཛིན་པ་དེ་ལྟ་བུ་དག་གནས་པའི་ཡུལ་དེར་བདག་གིས་དུས་མ་ལགས་པའི་བསེར་མ་དང༌། དགུང་ཆར་དང༌། མུ་གེ་དང༌། བྲོ་ནད་ཡ་ང་བ་དང༌། མི་ངས་དང༌། ཡམས་ཀྱི་ནད་དང༌།
འགོ་བའི་ནད་དང༌། གནོད་པ་དང༌། འཁྲུག་པ་ཐམས་ཅད་རབ་ཏུ་ཞི་བར་བགྱིའོ། ། ཡུལ་གང་ན་ཆོས་ཀྱི་རྣམ་གྲངས་འདི་འཆང་བ་དང༌། གླེགས་བམ་དུ་བགྱིས་པའམ། རྒྱལ་མཚན་གྱི་རྩེ་མོར་བཏགས་པ་ལ་མཆོད་པ་བགྱིད་པའི་ཡུལ་དེར་བདག་གི་བྱིན་གྱི་རླབས་ཀྱིས་ཕ་རོལ་གྱི་དམག་ཚོགས་ཐམས་ཅད་དང༌། ཆོམ་རྐུན་དང༌། སྲིན་པོ་དང༌། མཁའ་འགྲོ་མའི་ཡ་ང་བ་ཐམས་ཅད་རབ་ཏུ་ཞི་བར་འགྱུར་རོ། ། གང་དག་ན་ཆོས་སྨྲ་བ་འདི་ལྟ་བུ་དག་དང༌།
མདོ་སྡེ་འདི་འཆང་བའི་ཡུལ་དེར་བདག་གིས་ལོ་ཏོག་དང༌། ནོར་དང༌། འབྲུ་དང༌། མེ་ཏོག་དང༌། ལོ་མ་དང༌། འབྲས་བུ་ཐམས་ཅད་ཕུན་སུམ་ཚོགས་པ་དང༌། བདེ་བ་ཐམས་ཅད་འབྱུང་བར་བྱིན་གྱིས་བརླབ་པར་བགྱིའོ་ཞེས་དང༌། གསེར་འོད་དམ་པ་མདོ་སྡེའི་དབང་པོའི་རྒྱལ་པོ་ལས། བཙུན་པ་བཅོམ་ལྡན་འདས་ནམ་མིའི་རྒྱལ་པོས་གསེར་འོད་དམ་པ་མདོ་སྡེའི་དབང་པོའི་རྒྱལ་པོ་འདི་མཉན་ཏེ་ཐོས་ནས། མདོ་སྡེའི་དབང་པོ་འདི་འཛིན་པའི་དགེ་སློང་དེ་དག་ཕྱིར་རྒོལ་བ་ཐམས་ཅད་ལས་ཀུན་དུ་བསྲུང་བར་བགྱིད།
ཡོངས་སུ་བསྐྱབ་པ་དང༌། ཡོངས་སུ་འཛིན་པ་དང༌། ཡོངས་སུ་སྐྱོང་བར་བགྱིད་ན། བཙུན་པ་བཅོམ་ལྡན་འདས་བདག་ཅག་རྒྱལ་པོ་ཆེན་པོ་བཞིས། མིའི་རྒྱལ་པོ་དེའི་ཡུལ་ཐམས་ཅད་ན་གནས་པའི་སེམས་ཅན་རྣམས་ཀུན་དུ་བསྲུང་བར་བགྱི། ཡོངས་སུ་བསྐྱབ་པ་དང༌། ཡོངས་སུ་གཟུང་བ་དང༌། ཡོངས་སུ་བསྐྱོང་བ་དང༌། ཞི་བ་དང་བདེ་ལེགས་སུ་འགྱུར་བར་བགྱིའོ་ཞེས་སོ། ། ཁྱད་པར་རབ་ཏུ་གནས་པའི་ཐབས་ཀྱི་ཁྱད་པར་ལ་བརྟེན་ནས།
ཕྱོགས་བཅུའི་སངས་རྒྱས་ཀྱི་ཞིང་ཁམས་འབྱམས་ཀླས་སུ་བཞུགས་པ་རྣམས་ནས། གདན་གསུམ་ལྷའི་དཀྱིལ་འཁོར་གྱི་འཁོར་ལོའི་ཡེ་ཤེས་པ་འཇིག་རྟེན་གྱི་ཁམས་རྒྱ་མཚོའི་རྡུལ་ཕྲ་བ་སྙེད་ཀྱི་གྲངས་དང་མཉམ་པ་སྤྱན་དྲངས་ཏེ་དེ་དག་གི་རང་བཞིན་དུ་བྱིན་གྱིས་བརླབས་པའི་རྟེན་འདི་དག་ལ་དད་པའི་སྐྱེ་བོ་གང་ལ་ལས་མཆོད་པའི་བྱེ་བྲག་བསམ་གྱིས་མི་ཁྱབ་པའི་བཀུར་སྟི་ལ་སོགས་པ་བགྱིས་པས་དེ་བཞིན་གཤེགས་པ་ཐམས་ཅད་ལ་མཆོད་པ་ཕུལ་བར་འགྱུར་བ་གདོན་མི་ཟ་བ་ནི། དེ་བཞིན་གཤེགས་པ་ཉིད་ཀྱིས་གསུངས་པའི་ཆོ་ག་ཟབ་མོའི་མཐུ་ཉིད་ཀྱིས་སོ། ། དེ་དང་མཐུན་པར་ཕན་ཡོན་གཞན་ཡང་རྫོགས་པའི་སངས་རྒྱས་རྣམས་འཇིག་རྟེན་ན་མངོན་དུ་བཞུགས་པའི་གནས་སྐབས་སུ་མཆོད་པ་ཕུལ་བ་དང༌། སངས་རྒྱས་དེ་དག་མྱ་ངན་ལས་འདས་ནས་ཀྱང་དེའི་རྟེན་རབ་ཏུ་གནས་པ་ལེགས་པར་བགྱིས་པ་ལ་མཆོད་པ་ཕུལ་བ་དང་བྱི་དོར་བྱས་པ་ལ་སོགས་པ་བསོད་ནམས་མཉམ་པར་འཐོབ་པར་འགྱུར་ཏེ། མེ་ཏོག་བརྩེགས་པའི་གཟུངས་ལས། གང་གིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ལོ་གཅིག་གམ་ལོ་བརྒྱའམ་ལོ་སྟོང་ཡང་རུང་སྟེ། བདེ་བའི་ཡོ་བྱད་ཐམས་ཅད་ཀྱིས་བསྙེན་བཀུར་བྱས་པ་དང༌། དེ་བཞིན་གཤེགས་པ་ཡོངས་སུ་མྱ་ངན་ལས་འདས་ནས་རྟེན་རྣམས་ལ་མེ་ཏོག་འགའ་འབུལ་ལམ། ཆུ་སྙིམ་པ་གང་འཐོར་རམ།
བྱུག་པའི་ཐིག་ལེ་འདྲིའམ། མེ་ཏོག་གི་ཉལ་ཉིལ་འཕྱག་གམ། བྱུག་པ་འབུལ་ལམ། སྤོས་འབུལ་ལམ། བདུག་སྤོས་འབུལ་ལམ། མར་མེ་འབུལ་ལམ་ཕུལ་ནས་དགའ་བའི་སེམས་ཀྱིས་གོམ་པའི་སྟབས་འགའ་བོར་ཏེ། སངས་རྒྱས་བཅོམ་ལྡན་འདས་ལ་ཕྱག་འཚལ་ལོ་ཞེས་སྨྲ་བ་དེ་དག་ནི། སེང་གེ་རྣམ་པར་རྩེ་བ་བསྐལ་པའམ་བསྐལ་པ་བརྒྱའམ། བསྐལ་པ་སྟོང་དུའམ། བསྐལ་པ་བརྒྱ་ཕྲག་སྟོང་དུ་ཡང་ངན་འགྲོ་ལོག་པར་ལྟུང་བའི་གནས་སུ་འགྲོ་བར་འགྱུར་བ་དེ་ནི་གནས་མེད་དོ་ཞེས་དང༌།
མྱ་ངན་ལས་འདས་པའི་མདོ་ལས། དགའ་བོས་གསོལ་བ། བཅོམ་ལྡན་འདས་སངས་རྒྱས་བཞུགས་པ་ན་གལ་ཏེ་སྐྱེས་བུ་ཞིག་གིས་གསེར་དང༌། དངུལ་དང༌། རིན་པོ་ཆེ་སྣ་བདུན་དང༌། གཞལ་མེད་ཁང་དང༌། བུ་དང༌། ཆུང་མ་དང༌། བྲན་ཁོལ་དང༌། གོས་དང༌།
ཟས་དང་བདེ་བའི་ཡོ་བྱད་ཐམས་ཅད་ཕུལ་ནས་བསྟི་སྟངས་དང་བཅས་པས་ཕྱག་བྱས་ཏེ་མཆོད་པ་བྱས་པ་དང༌། དེ་བཞིན་གཤེགས་པ་མྱ་ངན་ལས་འདས་ནས་གལ་ཏེ་སྐྱེས་བུ་ཞིག་གིས་གསེར་དང༌། དངུལ་དང༌། རིན་པོ་ཆེ་སྣ་བདུན་དང༌། གཞལ་མེད་ཁང་དང༌། བུ་དང༌། ཆུང་བ་དང༌། བྲན་ཁོལ་དང༌། གོས་དང༌། ཟས་དང་བདེ་བའི་ཡོ་བྱད་ཐམས་ཅད་ཀྱིས་དེ་བཞིན་གཤེགས་པའི་སྐུ་གཟུགས་ལ་ཕུལ་ཏེ།
དད་པའི་སེམས་ཀྱིས་བསྟི་སྟངས་དང་བཅས་པས་ཕྱག་འཚལ་ཏེ་མཆོད་པ་བྱས་ན། བཅོམ་ལྡན་འདས་སྐྱེས་བུ་དེ་གཉིས་ཀྱིས་དད་པའི་སེམས་ཀྱིས་མཆོད་པ་བགྱིས་ན། བསོད་ནམས་གང་གིས་མང་དུ་ཐོབ། བཅོམ་ལྡན་འདས་ཀྱིས་བཀའ་སྩལ་པ། སྐྱེས་བུ་དེ་གཉིས་ཀྱིས་དེ་ལྟར་དད་པའི་སེམས་ཀྱིས་མཆོད་ན་བསོད་ནམས་ཐོབ་པའི་ཁྱད་པར་མེད་དོ། ། དེ་ཅིའི་ཕྱིར་ཞེ་ན། སངས་རྒྱས་མྱ་ངན་ལས་འདས་ཀྱང་ཆོས་ཀྱི་སྐུ་ནི་རྟག་པ་ཡིན་པས་དད་པའི་སེམས་ཀྱིས་མཆོད་པ་བསོད་ནམས་འདྲ་སྟེ་ཁྱད་པར་མེད་དོ་ཞེས་བྱ་བ་ནས། དེ་བཞིན་གཤེགས་པ་མངོན་དུ་བཞུགས་པ་ལ་དད་པའི་སེམས་ཀྱིས་བསྟི་སྟངས་དང་བཅས་པའི་ཕྱག་འཚལ་བ་ལ་སོགས་པ་དང༌། སངས་རྒྱས་ཀྱི་སྐུ་གདུང་རིལ་པོ་དང༌། སྐུ་གདུང་ཕྱེད་ནས་བརྩམས་ཏེ།
སྐུ་གདུང་ཡུངས་འབྲུ་ཙམ་གྱི་བར་ལའང་སྤྲོས་ཏེ་རྒྱ་ཆེར་གསུངས་སོ། ། བྱེ་བྲག་ཏུ་གསུང་གི་རྟེན་གླེགས་བམ་ནི་དེ་བཞིན་གཤེགས་པའི་ཆོས་ཀྱི་སྐུ་ལ་འཇུག་པར་བྱེད་པའི་ཐབས་སམ། དེའི་ཕན་ཡོན་སྟོན་པའམ་དེ་ཉིད་རྗོད་པར་བྱེད་པའི་དབང་དུ་བྱས་པ་ཡིན་པས། དེ་ལ་མཆོད་ཅིང་བསྟི་སྟང་དུ་བྱས་པས་ནི་དེ་བཞིན་གཤེགས་པ་ཐམས་ཅད་ལ་མཆོད་པ་བྱས་པར་འགྱུར་ཏེ། སློབ་དཔོན་སེང་གེ་བཟང་པོའི་ཡུམ་གྱི་འགྲེལ་པ་ལས། གཙོ་བོར་ཆོས་ཀྱི་སྐུའི་དེ་བཞིན་གཤེགས་པ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་ཡིན་ནོ། ། དེ་བས་ན་དེ་སྟོན་པར་བྱེད་པའི་རྒྱལ་བའི་ཡུམ་ལ་མཆོད་ན་ཐམས་ཅད་མཁྱེན་པའི་ཡེ་ཤེས་ཀྱི་ཆོས་ཀྱི་སྐུ་ལ་མཆོད་པའི་ཕྱིར་བསོད་ནམས་མང་དུ་སྐྱེ་བ་ཡིན་ནོ་ཞེས་བྱ་བ་ལ་སོགས་པ་དྲི་མ་མེད་པའི་གསུང་རབ་རྣམས་ལས་རྒྱ་ཆེར་འབྱུང་བའི་དོན་ལ་ཡིད་རྟོན་པར་བྱས་ཏེ། ཚུལ་འདི་དག་ལ་ཤིན་ཏུ་གུས་པའི་སེམས་ཀྱིས་ཕྱག་འཚལ་བ་དང༌། བཀུར་བསྟི་རྒྱ་ཆེན་པོ་བགྱིད་པས་བསོད་ནམས་རྫོགས་པའི་ཐབས་ལ་ཤིན་ཏུ་འབད་པར་བྱ་བའི་རིགས་སོ། ། འདིར་སྨྲས་པ།
ཉམས་ལྡན་ལས་རྨད་དུ་བྱུང་བའི་ཉམས་ལྡན།་་་་་ ཡིད་འོང་ལོ་འདབ་སྟུག་པོར་སྐྱེས་པ་ལྷབ་ལྷུབ་གོས་གྱུར་མེ་ཏོག་གྲོལ་བ་མུ་ཏིག་གི ། དྲྭ་བ་དྲྭ་བ་ཕྱེད་པས་མཛེས་བྱས་སྙེ་མ་དུད་རྣམས་སྤེལ་ལེགས་ནོར་བུའི་དོ་ཤལ་གྱུར། ། ཉི་མ་ཟླ་བ་ཉིན་མཚན་རེ་མོས་རྩེ་མོ་ལ་ཤར་ཡིད་བཞིན་ནོར་བུའི་ཏོག་གིས་མཛེས། ། ཛམྦུ་ཤིང་གི་དབང་པོ་གང་ཡིན་རང་བྱུང་རྒྱལ་མཚན་ངོ་མཚར་ལྡན་པ་གླིང་གི་མཆོག ༡ ། ཡོན་ཏན་གྱི་རང་བཞིན་བརྗོད་པ།་་་་་ གླིང་བཞིའི་རྒྱལ་པོ་དེ་ཡི་དབུས་གྱུར་འཆང༌། ། མི་མཆོག་དཔའ་བོས་མངོན་པར་བྱང་ཆུབ་པའི། ། གནས་སུ་བྱིན་གྱིས་བརླབས་པས་དངོས་ཀུན་གྱིས། །
མི་ཕྱེད་རྡོཾ་རྗེཾའི་རང་བཞིན་གྲུབ་པའི་གདཾན། ༢ ། དངོས་པོའི་དཔེ།་་་་་ དེ་ལས་གནོད་སྦྱིན་བདག་པོའི་ཕྱོགས་ཆ་རུ། ། བགྲོད་པར་ཁ་བའི་རྡུལ་བརྩེགས་རི་བོ་ཡི། ། དོ་ཤལ་ལྡན་པའི་དཔལ་ནི་འོད་གསལ་ལྷ། ། གཟུགས་མཆོག་ཕན་ཚུན་ངོམ་ལ་འཁོད་པ་བཞིན། ༣ ། སླར་ ་་་་་རབ་ཏུ་སྤེལ་བ། ཡང་ཐུབ་པ་དགྱེས་པའི་འཛུམ་གྱི་རླབས། །
ཟླ་བའི་སྤུན་དང་འགྲོགས་པའི་དབྱངས་ཉིད་ལས། ། ང་ཡི་བསྟན་པ་དྲི་མེད་རྒྱས་འགྱུར་ཞེས། ། ལུང་དུ་བསྟན་པས་ཆེས་དཀར་བྱས་པ་བཞིན། ༤ ། ཏིང་ངེ་འཛིན་གྱི་ཡོན་ཏན།་་་་་ དེ་ནང་སཱ་ལའི་ཚང་ཚིང་རབ་འཁྲིགས་པའི། ། སྨན་ལྗོངས་ཡིད་ཀྱི་ཆོམ་རྐུན་བྱེད་པ་ལ། ། ཉེར་བརྟེན་འགྲོ་བ་བྱང་ཆུབ་སྙེ་མ་ཅན། ། བསྒྲུབ་པའི་དམ་བཅས་སྙིང་ནས་བསྐུལ་བ་དང༌། ༥ །
བྱ་བའི་རང་བཞིན་བརྗོད་པ།་་་་་ གཅིག་ཏུ་རྣམ་པ་ཐམས་ཅད་མཁྱེན་པའི་བཀས། ། ལུང་བསྟན་འཁྱོག་པོ་མིན་པའི་དུས་ཀྱི་སྟེང༌། ། སོན་པར་རྒྱལ་དང་རྒྱལ་བའི་གདུང་འཚོབ་རྣམས། ། གཞན་སྣང་སྐྱེ་བར་ཟློས་པའི་གར་གྱིས་རྩེན། ༦ ། མ་བསྡུས་པའི་གཟུགས་ཅན།་་་་་ གང་ཚེ་ཆོས་ཀྱི་ཉི་མ་བཀྲག་པོ་ཆེས། ། མཐའ་འཁོབ་ཡུལ་གྱི་སྔོ་བསངས་མེ་ལ་ཚེ་མ། ། མཐར་བྱས་བོད་དང་བོད་ཡུལ་ཆེན་པོ་ཞེས། །
ཡི་གེ་ཕྱོགས་ཀྱི་རྩིག་ལོགས་གསལ་བར་བྱས། ༧ ། བོད་ ་་་་་བསྡུས་ཤིང་མ་བསྡུས་པའི་གཟུགས་ཅན། ཡུལ་ཆེན་པོའི་ནོར་འཛིན་པདྨ་དཀར། ། སྒང་གི་འདབ་མ་དྲུག་ལྡན་དཀྱིལ་འཁོར་ལས། ། ཟལ་མོ་སྒང་གི་འདབ་ཡངས་ལ་ཆགས་པ། ། གླིང་ཞེས་བོད་པ་ས་ཡི་ཐིག་ལེ་ཡོད། ༨ ། ཐེ་ཚོམ་ཅན་གྱི་རབ་རྟོག་་་་་ དེ་ན་སྟོབས་བཅུ་མངའ་བའི་སྡེ་སྣོད་འཆང༌། ། གྲངས་མཐས་དབེན་པ་འབྱོན་པའི་སྟ་གོན་དུ། །
སྲིད་པ་འདི་ཡི་ཐོག་མའི་བྱེད་པ་པོས། ། དགེ་མཚན་མང་པོ་ཆེད་དུ་བཤམ་པའམ། ༩ ། ཡང་ན་ནོར་ལྡན་མ་འདིས་རང་གི་ལུས། ། མི་དབང་རིན་ཆེན་བདུན་དང་ཤིས་པའི་རྟགས། ། རྣམ་བརྒྱད་ལྡན་པའི་དཀྱིལ་འཁོར་སྤྲུལ་པའི་ནང༌། ། འདོད་དགུའི་ས་བོན་བཏབ་སྙམ་འཕྱང་མོ་ཉུག ༡༠ ། བྱ་བ་བརྗོད་པ་ཐོག་མའི་གསལ་བྱེད།་་་་་ མགྲོན་དུ་བོས་སོ་སེམས་ཅན་གྲངས་དང་མཐའ། །
གཞལ་དུ་མེད་པ་མི་ཡི་འཇིག་རྟེན་འདིར། ། ཡ་མཚན་ཡུལ་གྱི་ཡོན་ཏན་དགེ་བ་བཅུ། ། མ་ཚང་མེད་པའི་ཡུལ་གྲུ་འདི་ནའོ། ༡༡ ། མཚུངས་པ་གསལ་བྱེད་ཀྱི་སྒྲས་ཟིན་པའི་དཔེ།་་་་་ ཐམས་ཅད་བདེ་དང་འབྱོར་ལྡན་གཞན་དག་གིས། ། རྣམ་འཚེས་དོགས་པ་མེད་པའི་སྐྱིད་ཉམས་ལ། ། ལོངས་སུ་སྤྱོད་པའི་ཆབ་འབངས་འདི་དག་གིས། ། མང་པོས་བཀུར་བའི་འབངས་ལ་ཅོ་འདྲིར་བྱེད། ༡༢ །
འབྱོར་པ་རྒྱ་ཆེ་བ།་་་་་ སྣོད་དང་བཅུད་ཀྱི་འཇིག་རྟེན་རྒྱས་པ་དེར། ། ཆོས་ཀྱི་བཀྲ་ཤིས་ཕྱུག་པའི་ཆོ་ག་མཁན། ། གཙུག་ལག་ཁང་དང་ཁང་ཕྲན་མཆོད་རྟེན་གནས། ། གྲངས་མེད་ཚོམ་བུར་བཀོད་པས་ཀུན་ནས་མཛེས། ༡༣ ། མཐའ་དག་གཟུགས་ཅན།་་་་་ ལྟོ་བར་ཆོས་དང་སྲིད་པའི་རྒྱལ་སྲིད་ཟུང་གི་དབུ་འཕང་མཐོན་པོར་འཁྲུངས་པའི་དཔག་བསམ་ཤིང༌། ། སྡེ་བཞིའི་དཔཾལ་གྱི་འབྲས་བུ་ཡིད་འོང་མ་ཚང་མེད་པ་དགེ་བའི་ཕྱོགས་སུ་སྨིན་པ་ལས། ། ཕན་དང་བདེ་བའི་འདོད་དགུའི་གཏོང་བ་ལྷུཾན་གྱིས་གྲུབ་པའི་འབྱུང་གནས་མཚུངས་པ་མེད་པ་འདི། །
ས་སྟེངསཾ་འདི་རུ་སྐྱེ་དགུ་ཀུན་གྱི་བསོད་ནམས་རྣམ་པར་ཡངས་པའི་མགྲོན་དུ་ཡང་དག་འཁྲུངས། ༡༤ ། ཡན་ལག་གཅིག་པའི་གཟུགས་ཅན།་་་་་ དེ་ན་ལྔ་རིག་མཁས་དང་གྲུབ་པ་ཡི། ། ཡོངས་རྩེར་སོན་པའི་དུས་གསུམ་འདྲེན་པ་རྣམས། ། མཁས་པ་ལ་འོས་བགྱི་བ་རྣམཾ་གསུམ་གྱིས། ། ཆོས་ཀྱི་རྒྱལ་མཚན་བརྟན་པའི་ཆོ་གས་བྲེལ། ༡༥ ། བསམ་པ་རྒྱ་ཆེ་བ།་་་་་ གསང་གསུམ་ཡོན་ཏན་མི་ཟད་རྒྱན་གྱི་མཛོད། །
ཡོངས་འཛིན་ཆོས་ཀྱི་རྒྱལ་པོ་མངོན་གྱུར་ཀྱང༌། ། སྔོན་ཆད་ཐུབ་པས་བཞག་པ་མ་ནོར་ལམ། ། བཀྲལ་ཕྱིར་མཁས་པའི་ཚུལ་བཟུང་སཾ་སྐྱ་པཾ། ༡༦ ། ལྡན་པའི་གཟུགས་ཅན།་་་་་ གང་དེའི་ཡོངས་རྫོགས་བསྟན་པའི་རྒྱལ་སྲིད་ལ། ། མངའ་མཛད་སྨྲ་བའི་རྒྱལ་པོ་ཨེཾ་ཝཾཾ་པཾའི། ། ལུགས་མཆོག་རྒྱལ་བས་བསྔགས་པ་བསྐལ་པ་བརྒྱར། ། བརྟན་བྱེད་ཕྲིན་ལས་ཡོངས་སུ་དར་བའི་གཞི། ༡༧ །
སེམས་མེད་རབ་རྟོག་་་་་ བསྟན་པའི་དཔལ་གྱུར་ངུར་སྨྲིག་འཆང་གི་སྡེ། ། འདུས་པ་སིནྡྷཱུ་ཝཱ་རའི་ཚོན་གྱི་མདངས། ། རིང་དུ་འཕོས་པ་ཐུན་མཚམས་སྤྲིན་གོས་སུ། ། འཁྲུལ་ཏེ་མཁའ་འདིས་ལན་མང་གྱོན་པ་བཞིན། ༡༨ ། ཡུལ་ལ་སྟོན་པ།་་་་་ ཀུན་ཀྱང་རྣམ་གསུམ་སྡོམ་པའི་བསླབ་པ་ལ། ། ལེགས་པར་ཞུགས་པའི་ཚུལ་འདི་ལྷ་དང་མིའི། ། ཕྱག་གི་འོས་སུ་གྲགས་མདོ་རྣམ་པ་བརྒྱས། ། གཙེས་པ་ལན་བླན་མ་ནུས་པ་རུ་གོ
༡༩ ། དངོས་པོའི་དཔེ།་་་་་ འདུས་པ་དེ་དག་ཕྱི་ནང་གསང་བའི་ཐེག ། སྤྲིན་གྱི་རྔ་གསང་ལྟར་སྒྲོག་འཁོར་བ་དང༌། ། ངན་པར་སོང་བའི་སྡུག་བསྔལ་གཞོམ་ལ་མངོན། ། ཕྱོགས་པས་མཐུན་པར་འདུ་བའི་གནྡྷོ་ལ། ༢༠ ། མཚུངས་པ་དང་དབྱེ་བའི་དཔེ།་་་་་ གང་གི་རྟེན་དང་བརྟེན་པའི་བསམ་ཡས་འཕྲུལ། ། བཀོད་པ་ལས་གྲུཾབ་ངོ་མཚར་མཐོང་བ་ན། །
རྣམ་པར་གྲོལཾ་བའི་ཡེ་ཤེས་སྣང་བ་རང༌། ། བྱུང་བའི་གཞལ་མེད་ཁང་དུ་འཁྲུལ་པ་འཇུག ༢༡ ། སྐབས་གསུམ་འདོད་པའི་ཟུང་ལྡན།་་་་་ དེ་དང་ཟུང་འབྲེལ་དཔལ་ལྡན་རྒྱལ་པོའི་ཁབ། ། ཕྱོགཾས་ལཾས་རྣམཾ་པརཾ་རྒྱལ་བྱེད་ཤིས་པའི་གླུར། ། ལྷང་ལྷང་མགྲིན་པ་བསྒྲིགས་ལ་རྒྱལ་བ་སྲས། ། མི་དགྱེས་མེད་པའི་ལེགས་བྱས་གཞི་ཆེན་པོ། ༢༢ ། འབྱོར་པ་རྒྱ་ཆེ་བ།་་་་་
སྡེ་བཞིའི་དཔལ་གྱིས་བརླིང་བའི་རྒྱལ་སྲིད་ལ། ། དགེཾ་བའི་བཀའ་ཁྲིམས་འཁོར་ལོས་སྒྱུར་བའི་རྒྱཾལ། ། བར་ཆད་མི་མངའ་བྱོན་དང་འབྱོན་འགྱུར་རྣམས། ། གཙུག་ལག་ལུགས་བརྒྱ་བགྲོ་བའི་འདུན་ས་ཆེ། ༢༣ ། སེམས་ལྡན་གྱི་རབ་རྟོག་་་་་ གང་གི་དཔལ་ལ་འདོད་པ་ཁམས་ཀྱི་ལྷ། ། རང་གནས་ལྟ་ན་སྡུག་པའི་གྲོང་ཁྱེར་དུ། ། ལན་གཅིག་མ་ཡིན་རྨོངས་པས་མཁར་འཁྱམས་པ། ། ལེགས་སོའི་བསོདཾ་སྒྲ་སྒྲོགས་པའི་ཟོལ་གྱིས་བསྒྲིབས། ༢༤ །
ཡོངས་སུ་བརྗེས་པ།་་་་་ རེ་བའི་དམ་བཅའ་མེད་པར་སྦྱིན་པ་བཞིའི། ། གཏོང་བ་འགྲོ་བ་རིས་སུ་མེད་བྱིན་ནས། ། དེ་དག་ལས་བྱུང་གྲགས་པ་བསྐལ་པའི་བར། ། བརྟན་ལྡན་བདག་གིར་བྱེད་པའི་གནས་སུའོ། ༢༥ ། རིགས་པའི་གཟུགས་ཅན།་་་་་ བགྲང་གཞི་སྦྲུལ་གྱི་རྒྱལ་མོ་ལང་ཚོ་ཡི། ། ནད་བུ་མེ་ཡི་རང་བཞིན་འབར་ལས་སྐྱེས། ། ལྔ་ཚིགས་ཟླ་བའི་བུ་ཆུང་བསྲིངས་བའི་སྐྱེད། །
འཕུར་འགྲོ་སྣོན་གྱིས་ན་ཚོད་དར་བར་བྱས། ༢༦ ། ཏིང་ངེ་འཛིན་གྱི་ཡོན་ཏན།་་་་་ མཁའ་ཡི་གླང་པོ་རང་གི་གནས་ཀུན་ཏུ། ། བགྲོད་པས་དུབ་པའི་འཁུན་སྒྲ་སྟོང་དུ་འབྱིན། ། རྔུལ་ཆུ་གཙང་མའི་རྒྱུན་བབས་འཐུངས་པའི་ས། ། སྔོ་བསངས་ལང་ཚོའི་བཅུད་ལེན་གྲུབ་པའི་དུས། ༢༧ ། མཐའ་དག་གི་གཟུགས་ཅན་མའི་གཟུགས་ཀྱིས་ཅུང་ཟད་སྤང༌།་་་་་ འགྲོ་སེམས་རང་བཞིན་མཁའ་ཡི་བུ་མོ་དེ། །
གདོད་ནས་སྤྲོས་བཅས་བག་མ་གསར་པ་ཡི། ། བརྟུལ་ཞུགས་སྤངས་པ་གང་ལ་ཕན་གནོད་ཀྱི། ། བདག་པོས་རེག་པར་མི་འགྱུར་དོན་དམ་གཤིས། ༢༨ ། ཡོངས་སུ་བརྗེས་པ།་་་་་ འོན་ཏེ་ཀུན་རྫོབ་རྟེན་འབྲེལ་སྣང་བ་ལ། ། དགེ་དང་དགེ་མིན་བྱེད་པོ་ཐ་དད་དུ། ། བརྟགས་པའི་ལད་མོར་བདེ་དང་སྡུག་བསྔལ་གྱིས། ། འབྲས་བུ་གཞན་དབང་གྱུར་ཚེ་རྩིས་ལ་རག ༢༩ །
ཡན་ལག་གཉིས་པའི་གཟུགས་ཅན།་་་་་ ལེགས་བྱས་རྒྱ་ཆེན་རྩོམ་པའི་ཐོག་མ་རུ། ། དགེ་བ་གཟའ་དང་རྒྱུ་སྐར་དུས་ཚོད་སོགས། ། བདག་པོ་ཕན་ཚུན་མཛའ་གཅུགས་འདུས་པའི་གྲོས། ། ཤིས་པའི་ཁ་ལོ་སྒྱུར་ལ་འཆམ་པའི་ཉིན། ༣༠ ། ཆ་ཤས་ཀྱི་གཟུགས་ཅན།་་་་་ སྟོབས་ཀྱི་འཁོར་ལོས་སྒྱུར་མཆོག་མི་བདག་གི ། བསོད་ནམས་དགའ་མའི་རྐང་རྩེས་བསྣུན་པའི་ཚེ། ། བློ་གྲོས་མེ་ཏོག་འདབ་མ་སྟོང་གྲོལ་བའི། །
ཆོས་བློན་མྱ་ངན་མེད་པའི་ནགས་ཁྲོད་ནས། ༣༡ ། ཡན་ལག་གཅིག་པའི་གཟུགས་ཅན།་་་་་ བཞེད་པ་རྒྱ་ཆེན་འགྲུབ་པའི་རྩ་ལག་ཏུ། ། བཀའ་ལུང་གསེར་གྱི་ཡི་གེ་འོད་ཀྱི་གཏེར། ། གཙུག་ཏུ་ལེགས་པར་ཕབ་པས་བགྱི་བ་དང༌། ། བགྱི་མིན་རྣམ་པར་འབྱེད་པའི་ཁུར་ལེན་པ། ༣༢ ། རིག་བྱེད་གཏམ་གྱི་ལོ་རྒྱུས་ལས་དྲངས་པ་སྔོན་མེད་ཀྱི་གཟུགས་ཅན།་་་་་ སུམ་རྩེན་གནས་སུ་སྐྱེ་བ་མ་བླངས་ཤིང༌། །
དྲང་སྲོང་ཁྲོས་པའི་དམོད་པས་མ་བཏབ་པར། ། ཕྱི་ནང་གཙུག་ལག་མཁྱེན་པའི་འདྲེན་བྱེད་སྟོང༌། ། རྣམ་གསལ་ཆོས་བློན་དབང་པོ་ཆུ་གཏེར་གྲངས། ༣༣ ། དེ་ དོན་གཞན་བཀོད་པའི་འགོག་པ།་་་་་ དེས་ལེགས་པར་བརྟགས་པའི་ལས་བྱེད་ཚོགས། ། བསྐོས་པའི་ལས་ལ་གཞན་དྲིང་མི་འཇོག་མཚར། ། འོན་ཏེ་གང་ལ་སྦྱངས་པ་དེ་ཉིད་ལ། ། མཁས་པ་རྒྱུ་འབྲས་བསླུ་བ་མིན་པའི་མཐུ། ༣༤ །
བཟློག་པའི་དཔེ།་་་་་ མི་བདག་བསོད་ནམས་རྒྱས་པའི་དཔལ་འཐུངས་པ། ། ཐམས་ཅད་སྦྱངས་པའི་བློ་ལྡན་འགྱུར་བ་བཞིན། ། རིན་ཆེན་རི་བོའི་ཕང་པར་འཛེགས་པའི་བྱ། ། སྤུ་སྡུག་གསེར་དུ་མཐོང་དེ་ཡ་མཚན་བྱེད། ༣༥ ། གཏན་ཚིགས་ཀྱི་ལྡོག་པ་ཅན།་་་་་ གཞན་གྱིས་བསྒྲུབ་དཀའ་ཚེགས་མེད་ཕ་རོལ་དུ། ། ཕྱིན་པ་སྒྱུ་མའི་རྣམ་འཕྲུལ་མཚུངས་ན་ཡང༌། ། འབད་པ་ཐང་རེ་ཡིས་ཀྱང་སྒྲིབ་པའི་ཚོགས། །
ཟ་ཕྱིར་འདི་ལས་མིག་འཕྲུལ་ཤིན་ཏུ་དམན། ༣༦ ། ཕན་ཚུན་མེད་པའི་བྱེད་རྒྱུ།་་་་་ རྒྱ་ཆེན་རྩོམ་པ་ཚེ་འདིའི་སོ་ནམ་མིན། ། མཁོ་དགུའི་གཏོང་བ་ཁྱིམ་གྱི་བདེ་ཕྱིར་མིན། ། ཕན་པའི་བསམ་སྦྱོར་བདག་དོན་ཞེན་པས་མིན། ། དེ་ཕྱིར་འདི་ལ་རངས་པར་མི་འགྱུར་སུ། ༣༧ ། བསྡུས་པའི་གཟུགས་ཅན།་་་་་ བདེ་གཤེགས་རྟེན་གསུམ་ཡིད་བཞིན་ནོར་བུ་ལས། །
ཕན་བདེ་བྱིན་རླབས་འདོད་པ་འཇོ་བ་ལ། ། རབ་གནས་བྱི་དོར་རིམ་པར་མཁས་པ་ལས། ། འབྱུང་བ་ཕན་མཛད་དམ་པའི་བཀའ་ཡིན་ནོ། ༣༨ ། ལྡན་པའི་གཟུགས་ཅན།་་་་་ དེ་སླད་དཔཾལ་ལྡཾན་རྡོ་རྗེ་འཆང་དབང་གི ། ལུང་དང་རྟོགས་པའི་ཆོཾས་ཀྱི་རྒྱལ་སྲིད་ཆེ། ། མཁས་པའི་ཕྲིན་ལས་འཁོར་ལོས་མངའ་མཛད་ཅིང༌། ། ཡུན་དུ་སྐྱོང་བ་ཆོས་ཀྱི་རྒྱལ་པོས་མཚོན། ༣༩ །
ཡོན་ཏན་གྱི་རང་བཞིན་བརྗོད་པ།་་་་་ མཆོག་གི་སློབ་དཔོན་མཚན་ཉིད་རྒྱལ་བའི་བཀས། ། བསྔགས་པའི་ཡོན་ཏན་གྱིས་མཛེས་རྡོ་རྗེ་འཛིན། ། འདུས་པའི་ཆོ་ག་རྣམ་དག་དབྱངས་གཅིག་ཏུ། ། དུས་གསུམ་སངས་རྒྱས་འདུས་པའི་རང་བཞིན་བསྒྲུབས། ༤༠ ། གཟུགས་བརྙན་གྱི་དག་དཔེ།་་་་་ གྲོགས་དག་ཕྱོགས་བཅུའི་རྒྱལ་བ་སྲས་དང་བཅས། ། མཆོད་པའི་ལེགས་བྱས་མངོན་པར་འདུ་བྱེད་པ། ། དེ་ཀུན་འདུས་པ་ཡི་གེའི་རྣམ་པ་རུ། །
སྣང་བའི་གླེགས་བམ་ཚོགས་འདིས་དགའ་བ་འཕེལ། ༤༡ ། དཔའ་བའི་ཉམས་བསྟན་པ།་་་་་ ཞིང་མང་བགྲོད་པའི་རྫུ་འཕྲུལ་འདུས་མ་བྱས། ། ཚོགས་ཀྱི་ལམ་མཐར་ཕྱིན་པ་ཡང་མིན་པར། ། ཕྱོགས་བཅུའི་འདྲེན་པ་འདུས་པའི་གླེགས་བམ་ཞིང༌། ། མཆོད་བྱའི་ཡུལ་དུ་ཐོབ་འདི་སྐལ་བ་བཟང༌། ༤༢ ། ཡོན་ཏན་བརྗོད་པ་ཐ་མའི་གསལ་བྱེད།་་་་་ སྐྱེ་ནས་སྐྱེ་བར་ཇེ་མཐོའི་རིགས་སུ་སྐྱེ། །
ཚུལ་བཟང་ཁ་དོག་གསལ་བ་དེ་ཡི་ཞབས། ། ལྷ་མི་ཀུན་གྱི་སྤྱི་བོས་བཏུད་པ་དེ། ། བདེ་གཤེགས་རྟེན་ལ་ཕྱག་བྱས་འབྲས་བུ་ཡིན། ༤༣ ། སྦྱར་བའི་དཔེ་རྒྱན།་་་་་ དྲི་ཞིམ་རོ་མཆོག་ཡི་གར་འབབ་པ་ཡི། ། བཏུང་བ་དམ་པས་རྟག་ཏུ་དགའ་འགྱུར་ཞིང༌། ། ན་རྒ་མེད་པའི་བདེ་བ་ལྷ་ལུས་ལྟར། ། ཐོབ་པ་དེ་ནི་བཏུང་མཆོག་ཕུལ་ལས་བྱུང༌། ༤༤ །
ཡན་ལག་གཅིག་པས་གཟུགས་ཅན།་་་་་ མཛེས་པའི་གཟུགས་ལྡན་དམ་པའི་བརྟུལ་ཞུགས་དགའ། ། ཡོན་ཏན་མང་པོའི་རྒྱན་གྱིས་མཛེས་གྱུར་པས། ། འཇིག་རྟེན་འཇིག་རྟེན་འདས་པའི་བྱམས་པ་དེ། ། མེ་ཏོག་ཕྲེང་བའི་རྒྱན་གྱིས་མཆོད་པའི་མཐུ། ༤༥ ། མཚུངས་པ་གསལ་བྱེད་ཀྱི་སྦས་ཟིན་པའི་དཔེ།་་་་་ ཞི་ཞིང་དུལ་བ་ཚུལ་ཁྲིམས་གཙང་ལྡན་ལུས། ། གང་ལས་མངར་བའི་དྲི་རབ་འཐུལ་བ་ཡིས། ། སྤོས་བཟང་བརྒྱ་ཡི་གྲགས་པ་དང་འཐབ་པ། །
བྱུག་པ་སྤོས་ཀྱི་དམ་པས་མངད་པའི་མཐུ། ༤༦ ། ཡན་ལག་གཅིག་པའི་གཟུགས་ཅན།་་་་་ རབ་རིབ་ཡོགས་པ་དག་དང་འགྲོགས་མིན་པའི། ། ལྷ་མིག་དངོས་པོ་ཀུན་ལ་ནམ་དུ་ལངས། ། ཤེས་རབ་སྒྲོན་མེ་ཡང་ནི་རབ་གསལ་བ། ། དེ་ནི་སྣང་གསལ་བྱིན་པའི་བསོད་ནམས་སོ། ༤༧ ། སྦད་པའི་དཔེ།་་་་་ ཡན་ལག་མ་ཉམས་བལྟ་ན་སྡུག་པའི་དཔལ། །
ཆུ་སྐྱེས་གཞོན་ནུ་ཉིད་དང་མཚུངས་ན་ཡང༌། ། རིང་དུ་འཚོ་དང་སྟོབས་ཀྱིས་འཕགས་གྱུར་པའི། ། ལུས་བཟང་དེ་ནི་ལྷ་བཤོས་ཕུལ་བས་ཐོབ། ༤༨ ། ངག་དོན་གྱི་དཔེ་ལས་བཞིན་སྒྲ་དུ་མ་ཅན།་་་་་ ཚངས་པའི་སྲས་མོའི་དབྱངས་བཞིན་དེ་ཡི་གསུང༌། ། རྒྱུད་མང་བརྡུངས་པའི་སྒྲ་བཞིན་དེའི་གྲགས་པ། ། ཐུགས་རྗེས་བཞིན་དུ་དེ་མཐུས་འཇིག་རྟེན་ཁམས། ། འགེང་བའི་རྒྱུ་ནི་དབྱངས་སྙན་རོལ་མོས་སོ། ༤༩ །
ཡོན་ཏན་བརྗོད་པ་ཐ་མའི་གསལ་བྱེད།་་་་་ གླིང་བཞི་ས་འཛིན་རྒྱལ་པོའི་རྩེ་མོའི་བར། ། རང་དབང་བགྱིད་ལ་བསྔོ་བའི་དགྲས་དབེན་པ། ། འགྲོ་བ་ཡོངས་ཀྱི་བླ་མར་འགྱུར་བ་ཡང༌། ། གདུགས་དང་བླ་བྲེ་བྱིན་པའི་འབྲས་བུའོ། ༥༠ ། ཡན་ལག་གཅིག་པའི་གཟུགས་ཅན།་་་་་ སྐྱེ་བོ་ཀུན་གྱིས་མདུན་ནས་བདར་བ་དང༌། ། སློང་བ་རྣམས་ཀྱི་དཔག་བསམ་འགྱུར་ལ་སོགས། ། ཡིད་དུ་འོང་བའི་དཔལ་བརྙེས་ཐམས་ཅད་ནི། །
རྒྱལ་མཚན་ལ་སོགས་ཕུལ་བའི་བསོད་ནམས་ཡིན། ༥༡ ། རབ་སྤེལ་གྱི་རྒྱན།་་་་་ མི་མཆོག་ཆེན་པོའི་གོ་སར་གཤེགས་ནས་ནི། ། སེམས་ཅན་མོས་པ་བསམ་ཡས་རྗེས་མཐུན་དུ། ། ལྷུན་གྲུབ་ཆུ་ཟླ་ལྟ་བུས་དོན་བྱེད་པའི། ། ཡོན་ཏན་ཐམས་ཅད་བསོད་ནམས་ལག་པས་བྱས། ༥༢ ། ལྡན་པའི་གཟུགས་ཅན།་་་་་ དེས་ན་སྲས་བཅས་རྒྱལ་བའི་ཐུགས་ཀྱི་བཅུད། །
གླེགས་བམ་ཟ་མ་ཏོག་ཏུ་འཁྱིལ་བ་ལ། ། གྱ་ནོམ་མཆོད་པས་མདུན་དུ་བདར་བ་ནས། ། རྒྱ་ཆེར་སྟོན་པའི་བར་ལ་གུས་པ་བྱོས། ༥༣ ། ཐོབ་ འབད་པས་འགོག་པ།་་་་་ དཀའི་ལུས་དང་ལོངས་སྤྱོད་གཅེས་བྱ་ཡི། ། གདམས་པ་མང་པོའི་ཡིད་འབབ་འདོམས་སེམས་ཀྱང༌། ། ཕན་ཡོན་རྗེས་སུ་དྲན་པས་ཕྱག་མཆོད་སོགས། ། བསྐུལ་བ་དེ་སྐད་ཐོན་ལ་ཅི་བྱར་ཡོད། ༥༤ །
དགའ་བའི་འགྱུར་བསྒེག་པའི་ཉམས་དང་ལྡན་པ།་་་་་ ཨེ་མ་དཔལ་ལྡན་མི་ཡི་བདག་པོའི་སྨོན་ལམ་ཡངས་པའི་མཐུ་ཉིད་ལས། ། བདེ་བར་འཁྲུངས་པའི་དགེ་ཚོགས་གང་ལས་བརྩམས་པའི་གཏམ་དགུ་གླེང་བ་ལ། ། སྨྲ་མཁས་དགེ་བའི་དབང་པོ་ཡིན་ཡང་ངལ་བ་མི་འགྱུར་མེད་སྙམ་ཅན། ། རེ་བ་མེད་པའི་མགྲིན་ནས་གློ་བུར་ཡང་དག་བྱུང་འདི་ཅི་ཞིག་ཡིན། ༥༥ ། ཐམས་ཅད་མཁྱེན་པ་ཆེན་པོ་ཉི་མའི་གཉེན་གྱི་བཀའ་ལུང་སྤྱི་དང་བྱེ་བྲག་གི་དགོངས་དོན་རྣམ་པར་འགྲེལ་བའི་བསྟན་བཅོས་གངས་ཅན་པའི་སྐད་དུ་འགྱུར་རོ་འཚལ་གྱི་ཆོས་སྦྱིན་རྒྱུན་མི་ཆད་པའི་ངོ་མཚར་འཕྲུལ་གྱི་ཕྱི་མོ་རྫོགས་ལྡན་བསྐལ་པའི་བསོད་ནམས་ཀྱི་སྤྲིན་ཕུང་རྒྱས་པར་དཀྲིས་པའི་ཚུལ་ལས་བརྩམས་པའི་གཏམ་ངོ་མཚར་ཆུ་གཏེར་འཕེལ་བའི་ཟླ་བ་གསར་པ་ལས། བསྐུལ་བ་མི་ལྡོག་ཆེད་དུ་ཇི་ལྟར་པར་དུ་བསྒྲུབ་པའི་སརྒ་སྟེ་དྲུག་པའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
