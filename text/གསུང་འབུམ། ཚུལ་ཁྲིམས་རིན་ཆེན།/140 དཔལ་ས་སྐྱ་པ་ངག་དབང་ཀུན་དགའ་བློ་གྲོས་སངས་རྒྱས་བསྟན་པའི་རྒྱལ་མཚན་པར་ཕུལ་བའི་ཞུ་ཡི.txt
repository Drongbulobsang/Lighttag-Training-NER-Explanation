གསུང་འབུམ། ཚུལ་ཁྲིམས་རིན་ཆེན།
པོད ༡༤༠
དཔལ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་པར་ཕུལ་བའི་ཞུ་ཡིག་གནྡྷརྦའི་གླུ་མ།
༼ཉ༽ ༄༅། །དཔལ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་པར་ཕུལ་བའི་ཞུ་ཡིག་གནྡྷརྦའི་གླུ་མ་ཞེས་བྱ་བ་བཞུགས་སོ།། ཀུན་མཁྱེན་རྡོ་རྗེ་འཆང་གི་གོ་སར་སྐྱེ་བ་འདིར། ། གནོན་པའི་མཐུ་ཆེན་ཐོབ་ཀྱང་བསྟན་ལ་རྗེས་ཆགས་སྐུ། ། ངག་གི་དབང་ཕྱུག་གྲུབ་པའི་གར་གྱིས་དཔྱོད་ལྡན་སྐུ། ། དགའ་རབ་བསྐྱེད་པའི་བློ་གྲོས་རྨད་བྱུང་རྒྱལ་གྱུར་ཅིག ། ཐེག་གསུམ་བསྟན་པའི་བརྗོད་བྱ་མཐའ་དག་རྒྱན་གསུམ་ལམ། ། སོང་བའི་ལེགས་བཤད་སར་པའི་ངོ་མཚར་བལྟ་བའི་ཆེད། ། དབྱངས་ཀྱི་རྒྱལ་མོའི་རིན་ཆེན་རྒྱུད་མངས་བརྡུང་བ་ཡི། ། ཟོལ་གྱིས་བསྒྲིབས་ཏེ་ལོངས་སྤྱོད་འཁོར་ལོར་ལྷགས་སོ་སྙམ། །
མ་བྲིས་ཆོས་ཀུན་རྣམ་གསལ་མཁྱེན་ཀློང་ཡངས་པར་བཀྲ། ། བོས་མིན་འཁོར་བར་དབང་མེད་འཕྱན་པའི་ལུས་ཅན་དོན། ། གཞན་གྱིས་མ་བསྐུལ་བརྩེ་དང་བྱང་ཆུབ་སེམས་མཆོག་གི ། གཞར་ཡང་མི་གཏོང་རྒྱལ་བའི་གདུང་འཚོབ་སྤྱོད་པ་བརླིང༌། ། བསམ་ཀུན་རྫོགས་བྱེད་གྲགས་པའི་རྐང་པས་འཐུང་མཆོག་གིས། ། འགྲོ་ཁམས་མཁྱེན་དང་བརྩེ་བས་མི་གཏོང་སྡུག་བསྔལ་དང༌། ། ཀུན་འབྱུང་འཇིགས་ལས་སྐྱོབ་པའི་ནུས་པ་རྫོགས་གྱུར་ན། ། སྐྱབས་མཆོག་འགྲོ་བའི་རེ་སྐོང་ཁྱོད་ཀྱི་མཚུངས་དཔེར་བསྔགས། ། མུ་མེད་ཕྱོགས་ཀྱི་སྣང་ན་འཐིབ་བུ་འཕྲོག་པ་འདི། ། མཁས་ཚུལ་གསུམ་གྱི་ལེགས་མཛད་ཞིག་གམ་ཉིན་མོའི་དཔལ། །
ལུས་ཅན་ལས་དང་ཉོན་མོངས་སྒྲིབ་པ་བསལ་བའི་ཕྱིར། ། བསྟན་པའི་སྣང་བྱེད་ཁྱོད་ཀྱི་ཕྲིན་ལས་ངེས་པར་ཁུམས། ། ཞབས་སེན་དམར་བའི་འོད་རྡུལ་སུ་ཞིག་གཙུག་ལྷུང་བ། ། དོན་ཆེན་བྱེད་འདི་གྱི་ནར་འཇོག་ཏུ་མི་རུང་ཞེས། ། གདོང་ལྔའི་དབང་པོ་ཆུ་བདག་གྲངས་ཀྱིས་རིངས་པར་ལྷགས། ། བསྐལ་པར་འདེགས་པའི་གཡར་དམ་བཅས་པའི་ཆོས་ཀྱི་ཁྲིར། ། དད་སྒྲོལ་མཆོག་གི་ཐུགས་རྗེ་བྱིན་རླབས་འཁྲིགས་པའི་སྤྲིན། ། ལེགས་གསུངས་དབྱར་གྱི་རྔ་གསང་དལ་བུར་ལྡིར་བའི་ཕྱོགས། ། མངོན་དགའི་སྤུ་སྡུག་རྣམ་བཀྲའི་སེམས་ཀྱི་མ་ཡཱུ་རཱི། ། ཚོགས་པ་གསུམ་ལྡན་མགྲིན་པ་བཏེག་ནས་འདི་སྐད་གསོལ། །
ཁ་བ་རི་པའི་ལུས་ཅན་བསོད་ནམས་སྐྱ་རེངས་མས། ། ཡོན་ཏན་འོད་སྣང་མི་ཟད་སྐྱབས་ཀྱི་མི་སྦྱིན་སྐྱེས། ། ཀུན་མཁྱེན་བསྟན་པའི་ལེགས་བྲིས་ལམ་དུ་བརླིང་བྱས་ཚེ། ། སྲིད་ཞིའི་དགེ་ལེགས་འདབ་བརྒྱའི་ཚལ་རས་ཅིས་མི་བཞད། ། ཚེར་རྣོན་གཟིངས་པའི་གཡང་ཁར་འཁྱོག་པོར་སྐྱེས་པ་ཡི། ། ཤིང་རྩེར་ཆགས་པའི་འབྲས་བུར་རེ་བ་ཆེར་བྱེད་ན། ། ཅི་འདོད་རྟག་པར་འཇོ་བའི་དཔག་བསམ་ཡོངས་འདུའི་ཕྱོགས། ། བསམ་དོན་ལག་པའི་ཡལ་ག་སུ་ཞིག་རྐྱོང་མི་བྱེད། ། མངོན་འདོད་གསོལ་བཏབ་སྙིང་པོའི་གཟུགས་དང་གཟུགས་བརྙན་དག ། དུས་གསུམ་མཁྱེན་པའི་ཧ་ནུ་མནྠས་དཔྱད་པའི་འཕྲལ། །
བླང་དོར་འདོམས་པའི་བཀའ་ལུང་དགའ་བྱེད་ཉག་ཕྲན་གྱིས། ། འགལ་རྐྱེན་བར་ཆད་འབོད་གྲོགས་མགོ་བོ་བྲེག་པ་དང༌། ། ལྷན་ཅིག་སྒོ་གསུམ་སྲུང་བར་བྱིན་བརླབས་སྔགས་མདུད་དང༌། ། སྔགས་བཏབ་གུ་གུལ་དམ་ཚིག་རྫས་མཆོག་སྐུ་བརྙན་ལྔ། ། རྒྱུ་བཟང་ཡོལ་ག་དབུས་ཕྲུག་ཐེར་སྣམ་བུབས་རེ་དང༌། ། བཀྲ་ཤིས་ལྷ་དར་དཀར་པོའི་སྐྱེས་བཅས་སྤྱི་བོར་ཕེབས། ། གང་ཚེ་རབ་དག་འཁོང་ནས་རྒྱས་པའི་ངོ་མཚར་གྱི། ། དཔེར་འོས་ལམ་གསུམ་ཁོངས་སུ་རིག་པའི་ཕོ་ཉ་འདིས། ། བཙལ་ཡང་མ་རྙེད་གང་ཕྱིར་བསོད་ནམས་བརྒྱ་པ་ཡི། ། སྐུ་ཉིད་བསྐལ་པར་བརྟན་པའི་དགའ་བ་མཚུངས་དཔེར་བརྗོད། །
སླད་དུའང་དཔྱད་གསུམ་རྣམ་དག་བསྟན་དང་འགྲོ་ཕན་གཞི། ། བསླུ་མེད་སྐྱབས་མཆོག་རིགས་སྲས་ཟུང་བཅས་གསང་བ་གསུམ། ། ངེས་པ་ལྔ་ལྡན་མགོན་པོ་ཇི་བཞིན་བརྟན་བཞུགས་ཀྱི། ། བསྲུང་བཟློག་ལས་ཀྱི་མཐར་ཐུག་མི་བསྐྱུང་བརྟུན་པར་འཚལ། ། འདིར་འཁོད་དགེ་སློང་བརྟུལ་ཞུགས་གཙོར་འཛིན་གྱི་ན་པ། ། བྱིན་རླབས་བཅུད་ལེན་ཐོབ་པའི་བདེ་དགར་སྤྱོད་པའི་སྐབས། ། འོན་ཏེ་ད་དུང་དལ་རྟེན་རིང་འཚོའི་བསླབ་བྱ་དག ། བཀའ་ལུང་མི་འགྱུར་ཕྲེང་བ་རིམ་སྩོལ་གསོལ་བ་འདེབས། ། དེ་སྐད་སྙན་དངགས་གནྡྷརྦ་ཡི་གླུ་ལེན་མས། ། སྟོང་འཁུན་དར་དཀར་གོས་བཟང་གིས་བཀླུབས་ལྕགས་མཆོག་སྲང༌། །
མདོག་བཟང་འདེགས་ཞོ་བཅུ་ཕྲག་རིན་ཆེན་རྒྱན་གྱིས་སྤྲས། ། སྤྱན་ལམ་འཆི་མེད་དགའ་འཚལ་ཟློས་པའི་གར་གྱིས་རྩེན། ། གང་འདི་ལན་གཅིག་མིན་པར་ཐུགས་རྗེའི་གདུགས་དཀར་གྱི། ། གྲིབ་བསིལ་ཡངས་པར་བདེ་དགའི་ཟིལ་དངར་དགའ་སྟོན་ལ། ། དགྱེས་དགུར་སྤྱོད་ཐོབ་དམ་པའི་ཆོས་སྒོར་ཞུགས་པའི་མིང༌། ། ཚུལ་ཁྲིམས་རིན་ཆེན་ཞེས་བྱར་ཐོགས་པའི་གུས་ལྡན་པས། ། མདོ་སྨད་ནོར་འཛིན་ལུས་ཕྲ་སྡེ་བཞིའི་དཔལ་གྱིས་འབྱོར། ། དགེ་བཅུའི་ཁྲིམས་ཀྱིས་ཆབ་འབངས་སྐྱོང་བའི་ས་ཕྱོགས་ཀྱི། ། རྒྱལ་ཁབ་དབང་པོའི་ཕྱོགས་ཀྱི་བསྟི་གནས་ལ་བྲིས་བགྲང་བའི་གཞི། ། ཐམས་ཅད་འདུལ་གྱི་ཟླ་ཚེས་དགེ་བར་བཏེག་སྟེ་ཐལ། །
ཅེས་དཔལ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་པར་ཕུལ་བའི་ཞུ་ཡིག་གནྡྷརྦའི་གླུ་མ་ཞེས་བྱ་བ་འདིའང༌། བནྡེ་ཚུལ་ཁྲིམས་རིན་ཆེན་རང་གིས་སུག་བྲིས་སུ་བགྱིས་པ་སརྦ་མངྒ་ལཾ་བྷ་ཝ་ཏུ།། ༈ །།ཕྱོགས་བཅུའི་རྣམ་འདྲེན་ཀུན་གྱི་ཡེ་ཤེས་ཆུ་གཏེར་ཆེ། ། ཐུགས་བསྐྱེད་མི་དམན་ལེགས་བྲིས་རྩལ་གྱིས་བསྲུབས་ལས་སྐྱེས། ། ངག་གི་དབང་ཕྱུག་སྐལ་མཉམ་ཀུན་དགའི་ཉིན་མོར་བྱེད། ། བློ་གྲོས་སྣང་ཆེན་ལུང་རྟོགས་འདབ་སྟོང་བཞད་པ་རྒྱལ། ། རིགས་དང་དཀྱིལ་འཁོར་བྱེ་བའི་ཁྱབ་བདག་སྐྱབས་མཆོག་གི ། སྐྱེ་བ་དམ་པས་འཇིག་རྟེན་ཁམས་ཡངས་བརྒྱན་ཙམ་གྱིས། ། བསྟན་དང་སྐྱེ་དགུའི་བདེ་ལེགས་ཅི་འདོད་རྟག་འཇོ་བའི། ། བསིལ་ལྡན་ལྗོངས་འདིར་སྔོན་མེད་བཀྲ་ཤིས་འབྱུང་གཞིར་བྱས། །
གཅིག་ཏུ་རྒྱལ་བ་དེ་སྲས་བཅས་པའི་བཀའ་ལུང་གི ། སྙན་དངགས་དམ་པས་ལན་བརྒྱར་བསྔགས་པ་སྙིང་པོ་ཅན། ། བརྩེ་ཆེན་སྙིང་པོ་སྲས་སློབ་ཅེས་པའི་ཁྱད་པར་ཆོས། ། ཀུན་ནས་དར་བབ་གྱུར་འདི་ཁྱོད་མིན་སུ་ཞིག་དྲིན། ། སྙིགས་མའི་དུས་འདིར་རྒྱལ་སྲས་སྤྱོད་པ་རྨད་བྱུང་གིས། ། སངས་རྒྱས་ཞིང་སྦྱོང་སེམས་ཅན་སྨིན་པའི་ལེགས་མཛད་ཀྱིས། ། ས་གསུམ་དོག་པོར་བྱས་འདིས་ཡིད་སྲུབས་སྡེར་བཅས་ཀྱི། ། བསྟི་གནས་ཕྲོགས་ཞེས་སྟོང་པའི་བརྫུར་ཞུགས་བཤུང་བ་སྙམ། ། དཔག་ཡས་མཁྱེན་བརྩེ་ནུས་པ་འཛད་མེད་ཕུང་པོའི་ཁུར། ། གཟུགས་ཅན་ཞིག་ན་ནམ་ཞིག་ཐེག་དཀའི་དོགས་པ་ཡིས། །
ས་འདི་རྣམ་དྲུག་གཡོས་ཁྲོད་བརྟན་མའི་ལུས་ཕྱེད་ཙམ། ། གྱེན་དུ་ཕྱུར་ནས་དགའ་བའི་འཛུམ་བཅས་བལྟ་མིན་ནམ། ། མདོག་བཟང་པ་ཏྲའི་སྒེག་མོའི་འགྱུར་ཁུག་ལག་པ་ཡིས། ། ལྷ་མི་ལྟོས་འཕྱེའི་ཡུལ་གྱི་ནོར་བུ་འོད་འབར་རིགས། ། དམ་དུ་འཁྱུད་པའི་བ་གམ་རིམ་བརྩེགས་ཆོས་ཀྱི་ཁྲི། ། སྐྱེ་དགུའི་ཐོར་ཚུགས་རྒྱན་གྱིས་བཏུད་པར་ག་ལ་བར། ། ཚངས་པའི་བུ་རིགས་མཆེད་པའི་སྐྱེ་བ་བླངས་པ་མེད། ། རིལ་བ་དབྱིག་གུ་ཐོགས་པའི་བརྟུལ་ཞུགས་མ་བཟུང་བར། ། སྐྱབས་གསུམ་འདུས་སྐུའི་བསིལ་སྦྱིན་དཀྱིལ་འཁོར་ཆ་རྫོགས་ཉིད། ། དྲན་པས་སྙིམ་པའི་ཨུཏྤལ་དགོད་དེས་འདི་སྐད་གསོལ། །
ཁ་བའི་སྨན་ལྗོངས་བསྟན་འཛིན་གྲགས་པ་མང་བྱོན་ཡང༌། ། མཁས་ཚུལ་གསུམ་གྱིས་བསྟན་པའི་སྣང་བྱེད་ཁྱེད་འདྲ་སུ། ། དབྱར་སྐྱེས་རྐང་འཐུང་ལོ་འདབ་དུད་པ་གྲངས་མེད་ཁྲོད། ། འདོད་དགུ་རྟག་འབྱུང་དཔག་བསམ་གཉིས་པ་གང་དུ་སྲིད། ། སྙན་འཇེབས་གདངས་ལས་རིག་བྱེད་རྟག་འཇོ་གསེར་མངལ་གསུང༌། ། ཐོས་པས་སྡུག་བསྔལ་ཀུན་འབྱུང་ལས་བསྒྲལ་ལུས་ཅན་རྣམས། ། གཏན་བདེ་རྣམ་མཁྱེན་ཐོབ་པའི་ཐབས་ཀུན་རྫོགས་གྱུར་ན། ། ཁྱོད་གསུང་ཟབ་རྒྱས་ཐོས་པའི་ནུས་པར་རྐང་པ་འཇོག ། ཕྱི་ནང་ཤེས་བྱའི་གཞུང་ལུགས་མ་ལུས་མཁྱེན་དབྱངས་སུ། ། བཀྲག་ཆེ་སྣང་བའི་ངོ་མཚར་ཆེད་དུ་མི་བསྔགས་ཏེ། །
མང་ཐོས་མཁས་དབང་ཀུན་གྱི་རྣམ་དཔྱོད་མ་བྱིན་པར། ། འཇབ་བུས་ཕྲོགས་པའི་དཀར་མིན་ལས་སུ་འཁྲུལ་གྱིས་དོགས། ། ཐ་དད་ཕྱོགས་ནས་སེམས་ཅན་མོས་པ་སྣ་ཚོགས་ཀྱིས། ། ལྷགས་པར་སྦྱིན་པ་རྣམ་བཞིས་སྐད་ཅིག་རེར་འགེངས་འདི། ། ཚུལ་མཐོང་བློ་ཡི་ཡུལ་དུ་སྲིད་མིན་ཡང་ན་ནི། ། སངས་རྒྱས་ཡོན་ཏན་ལྷུན་གྲུབ་མངོན་དུ་གྱུར་པ་ངེས། ། དངོས་དང་བརྒྱུད་པའི་ཕྲིན་ལས་སྣང་བ་དཀར་པོ་འདིས། ། ཕྱོགས་ཀྱི་བཞིན་རས་རྫོགས་པར་ཉུལ་འདིས་ཆུ་སྲིན་གྱི། ། རྒྱལ་མཚན་བསྟི་གནས་མ་རྙེད་མཐའ་འཁོབ་ཡུལ་འཕྱན་ཞེས། ། བཤད་སྒྲུབ་ཆོས་ཀྱི་བྱ་བས་གད་རྒྱང་འབྱིན་པ་བཞིན། །
ཨེ་མ་ཆེ་མཆོག་རྟོགས་བརྗོད་བྱིས་བློའི་ཡུལ་མིན་ཡང༌། ། ཕྱོགས་རེ་དྲན་པ་དཎྜིའི་གཞུང་ལས་དྲངས་པའི་གླུར། ། བླངས་འདིར་ལས་ཀྱི་བྱེད་པོས་བྱིན་པའི་དལ་འབྱོར་རྟེན། ། བླ་ན་མེད་པའི་སྙིང་པོ་ཅན་དུ་བསྐྲུན་པའི་ཕྱིར། ། ཡེ་ཤེས་གཟིགས་པའི་ལམ་དུ་འདེགས་ཕྱིར་བཀྲ་ཤིས་དར། ། མདོག་བཟང་འདེགས་ཞོ་ལྕགས་མཆོག་སྲང་བདུན་དང༌། ། ཨེ་དྷོ་ད་ཀའི་ཕོན་པོ་འཁོར་དྲུག་གིས་མཚོན་པའི། ། སྒོ་གསུམ་དགེ་ཚོགས་བཅས་པའི་མཎྜལ་བཀོད་པ་འདི། ། བསླབ་སྦྱངས་འདབ་གཤོག་ཕྲ་མོས་ཤེས་བྱའི་ནམ་འཕང་འཐོར། ། འཕུར་ལྡིང་བསྒྱུར་བའི་སྟོབས་ནི་རྫོགས་པར་མ་གྱུར་ཀྱང༌། །
ལྷ་སས་བཀའ་ལུང་སྤྱི་བོར་ལྷུང་བའི་དྲུཾང་ཡིགཾ་མཁན། ། ཤེཾས་རཾབ་ཆོཾས་དབཾང་ཅན་གྱིས་རྩེ་གཅིག་དད་པས་ཕུལ། ། བསྟན་པའི་ཚུལ་ཞུགས་དད་གུས་སྡོང་བུའི་རྩེར། ། ཤེསཾ་རབཾ་འདབ་བརྒྱ་རྣམ་གྲོལ་ཆོསཾ་ཀུན་ལ། ། དབངཾ་འབྱོར་དོན་གཉིས་སྦྲང་རྩིའི་དགའ་སྟོན་མཁན། ། མཁྱེན་བརྩེ་ནུས་པས་བདག་རྒྱུད་བྱིན་གྱིས་རློབས། ། ཞེས་དཔལ་ས་སྐྱ་པའི་རྗེ་བཙུན་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་པའི་ཞབས་སྟེགས་སུ་འབུལ་རྒྱུའི་ཞུ་ཡིག་སྙན་དངགས་འདབ་བརྒྱ་བཞེད་པ་ཞེས་བྱ་བ་འདི་ནི། དྲུང་ཡིག་ཤེས་རབ་ཆོས་དབང་གི་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེ་ལེགས་འཕེལ་བར་གྱུར་ཅིག། ༈ །།གང་དག་མཚན་གྱི་འཕྲིན་ཡིག་དད་གསུམ་གྱི། །
མགྲིན་ལས་འཇོ་བའི་སྐྱབས་སུ་བསྟེན་ཙམ་གྱིས། ། སྲིད་ཞིའི་འཇིགས་ལས་སྐྱོབ་པའི་དཀོན་མཆོག་གསུམ། ། ཀུན་འདུས་དཔལ་ལྡན་བླ་མས་དགེ་ལེགས་སྩོལ། ། ཚོགས་ཟུང་རྣམ་པར་སྨིན་པའི་གཟུགས་ཀྱི་གཞིར། ། བསོད་ནམས་བརྒྱ་ཕྲག་དུ་མའི་པིར་རྩེ་ཡིས། ། གདན་གསུམ་ལྷ་ཡི་གྲོང་ཁྱེར་བཀྲག་པོ་ཆེར། ། ལེགས་བྲིས་དཀྱིལ་འཁོར་བྱེ་བའི་འཁོར་ལོའི་མགོན། ། རྒྱལ་བ་རྒྱལ་སྲས་ཁྲོ་ཚོགས་དགའ་མ་རྣམས། ། ལྷན་ཅིག་མངའ་གསོལ་གླུ་དང་ཤིས་པར་བརྗོད། ། མཆོད་པའི་སྤྲིན་གཏིབས་བགེགས་མཐར་བྱེད་པར་བཅས། །
ཁམས་གསུམ་ཆོས་ཀྱི་རྒྱལ་པོར་མངོན་བགྱིས་ལྟར། ། གང་གསུང་སྙན་འགྱུར་ཡན་ལག་རྫོགས་པ་དང༌། ། ལྷན་ཅིག་ཟབ་རྒྱས་ཆོས་ཀྱི་སྒྲ་དབྱངས་ལྡིར། ། སྣ་ཚོགས་གདུལ་བྱའི་བསམ་ཀུན་རྫོགས་པ་དང༌། ། མཉམ་དུ་ཐར་པའི་ས་བོན་རྨ་མེད་བཏབ། ། ཤེས་བྱའི་གནས་ཀུན་དོག་བྲལ་ཁོང་ཆུད་པའི། ། ངོ་མཚར་གླེང་བ་མ་སྤོབས་ཀརྟི་ཀས། ། བཞིན་སྣོད་རབ་དངས་ལན་གསུམ་མཁར་འཕྱར་ཏེ། ། ཚུར་མཐོང་ལྟ་བྱེད་ཡུལ་དུ་བཞག་སྟེ་སོང༌། ། ཀུན་གཟིགས་ཡོངས་ཀྱི་གསང་གསུམ་ཡོན་ཏན་ཚོགས། །
ཁྱོད་གཅིག་སྐུ་ལ་རྫོགས་ཚུལ་མི་བསྔགས་ཏེ། ། འགྲོ་འདས་དཔལ་སྟུག་ཡོན་ཏན་སྲིད་དོ་ཅོག ། འཇབ་བུས་ཕྲོགས་ནས་བདག་གིར་བྱས་སྙམ་དོགས། ། སྣ་ཚོགས་འགྲོ་བའི་མོས་པ་ཐ་དད་དག ། དེ་དེས་འགེངས་ལ་ཡིད་བཞིན་ནོར་བུ་ཁྱོད། ། ང་རྒྱལ་རྩེ་མོར་མ་འཛེགས་རྒྱལ་ཀུན་གྱི། ། ལྷུན་གྲུབ་ཕྲིན་ལས་ལ་ཡང་དེ་ཡོད་ཕྱིར། ། གཅིག་ཏུ་འབད་མེད་རྒྱུན་ཆགས་མཛད་པའི་མཐས། ། ཕྱོགས་བྲལ་རྣམ་པར་སྤྲོས་པའི་དྲེགས་ལྡན་འདིས། ། ད་ནི་ཡིད་སྲུབས་གནས་ཀྱང་ཕྲོགས་སོ་ཞེས། །
རང་ལུས་སྟོང་པའི་བརྫུར་ཞུགས་བཤུང་བ་བཞིན། ། ལྷ་མི་ལྟོ་འཕྱེའི་ཡུལ་གྱི་ནོར་བུའི་མཆོག ། འདི་དག་གྱི་ནར་འཕྱན་ན་མི་རུང་ཞེས། ། བུམ་པ་བརྒྱ་སྐྱེས་པ་ཏྲའི་སྒེག་མོ་རྣམས། ། ལུས་འགྱུ་སྟོང་གི་ལག་པས་འཁྱུད་པའི་ཁྲི། ། བཀོད་ལེགས་བང་རིམ་ཚར་དུ་དངར་བ་ཅན། ། བསྐལ་པར་འདེགས་ལ་བསྙེངས་བྲལ་རྩལ་གསུམ་དེ། ། ངེད་ཅག་ལ་ནི་མ་རྫོགས་མེད་དོ་ཞེས། ། གདོང་ལྔ་བཀྲ་ཤིས་གྲངས་བཏེག་ག་ལ་བར། ། སྐྱབས་མཆོག་ཐུགས་རྗེའི་ཆུ་འཛིན་གཡོ་བའི་མངལ། །
ལེགས་གསུངས་དབྱར་རྔ་དལ་གྱིས་དགོད་པ་ལ། ། དད་པའི་མིག་གཏོད་ཀུན་དགའི་གཙུག་ཕུད་ཅན། ། སྐལ་བཟང་དྲན་པའི་མགྲིན་སྙན་ཅུང་ཟད་བསྒྱུར། ། ལེགས་བྲིས་ལམ་དུ་རྒྱུ་སྐར་མང་བཀྲ་ཡང༌། ། ཀུན་ཕན་དཀྱིལ་འཁོར་ཅོ་འདྲིར་བཟོད་པ་མེད། ། བསིལ་ལྡན་བསྟན་པའི་སྣང་བྱེད་མང་བྱོན་ཡང༌། ། རྒྱལ་བའི་ལུང་ཟིན་ཀུན་བཟང་གཉིས་པ་སུ། ། དེ་བསྟན་མདོ་སྔགས་ཆོས་སྨྲའི་ལོངས་སྤྱོད་ཀྱི། ། འཁོར་ལོ་རྣམ་གྲོལ་གྱིས་བསྟི་རིན་ཆེན་ཁྲིར། ། མི་མཐུན་ལས་རྒྱལ་བཀྲ་ཤིས་དབྱངས་བྱེ་བས། །
རྒྱལ་ཚབ་མཆོག་ཏུ་མི་འགྱུར་ཞབས་ཟུང་བཀོད། ། ཐེག་གསུམ་ཆོས་ཀྱི་བདུད་རྩིའི་སྒོ་འཕར་འབུམ། ། འགྲོ་ཁམས་འཚམ་པར་ལེགས་ཕྱེ་ཕྲིན་ལས་ཀྱི། ། སྣང་བ་དཀར་པོས་དབང་ཕྱོགས་ས་འཛིན་རྩེར། ། མི་སྦྱིན་སྐྱེས་ཀྱིས་ལན་བརྒྱར་འཁྱུད་བཞིན་བྱས། ། སླར་ཡང་མི་བདག་ལྷས་བསྐོས་སུ་ཝརྞའི། ། ཤིང་རྟས་བོད་ཆེན་ལྗོངས་འཁོད་སྐྱེ་འགྲོའི་བླར། ། ཐོབ་པའི་དགའ་བ་འདི་ཁྱོད་བསྐལ་པ་བརྒྱར། ། འཚོ་གཞེས་བཞུགས་ལས་གཞན་གྱིས་གཞར་ཡང་མིན། ། བྱེ་བྲག་སྟོབས་འབྱོར་ཆུང་ཡང་ཞུ་ཧམ་ཆེ། །
མདུན་འཇོག་ཕྲ་ཡང་དད་མོས་རྩ་བ་སྦོམ། ། གང་ཕྱིར་མཐོང་ན་མངོན་དགའི་གཙུག་ལག་ཁང༌། ། སྤྱན་དྲངས་ཆོས་ཀྱི་ཁྲི་འཕང་ཞབས་ཟུང་བཀོད། ། སྡོམ་པ་སུམ་ལྡན་རྡོ་རྗེའི་སློབ་དཔོན་དང༌། ། དགེ་འདུན་འདུས་པའི་ཚོགས་དབུར་བཞུགས་དང་མཉམ། ། ངན་འགྲོ་སྦྱོང་བའི་སྒྲུབ་མཆོད་འཇུག་པ་དབང༌། ། བླངས་པས་རིགས་དྲུག་འགྲོ་བའི་སྡུག་བསྔལ་བསལ། ། འདིས་མཚོན་འཁོར་འདས་དགེ་བའི་ཏི་ལ་ཀཿ ། འཁོར་གསུམ་དམིགས་པས་དབེན་པའི་ལུས་ཕྲའི་མངལ། ། གཞན་དོན་བྱང་ཆུབ་ཆེན་པོའི་ལུས་རྫོགས་པར། །
དེ་སྲིད་ཆུད་མི་འཛའ་བའི་བསྐྱེད་བསྲིངས་སྩལ། ། སྐུ་དྲིན་ཐོབ་པའི་ཕ་རོལ་རིང་པོའི་ལམ། ། སོང་བར་ཀུན་གསལ་རང་ལུས་ཅེས་ཡངས་པར། ། སྤྲུལ་པའི་འདོམ་པས་གཞལ་དུ་མ་ལྡང་བར། ། དངོས་པོ་ཀུན་གྱི་རྗེས་སོང་འཚོལ་བ་འདྲ། ། འོན་ཏེ་སྔོན་རབས་ལས་ཀྱི་བྱེད་པོ་ཡིས། ། དཔལ་འབྱོར་ཉུང་ངུའི་རྫིང་བུར་བསྐྱིལ་བའི་ནང༌། ། ལྷག་བསམ་ལས་སྐྱེས་མཆོད་པའི་ཆུ་སྐྱེས་ཕྲེང༌། ། དྭང་པའི་སྙིམ་པས་བླངས་པ་འདི་དག་ལགས། ། བཀྲ་ཤིས་ལྷ་དར་དཀར་པོ་སོགས་བཅས་པའི་ཚན་གྲངས་འདི་དག་བཀའི་སློབ་མའི་ཐ་ཤོས་དྲུང་ཡིག་ཤེས་རབ་ཆོས་དབང་ཅན་གྱིས་ཕུལ་བ་ལགས་སོ། །
ཞེས་པ་ལྷུན་གྲུབ་སྟེང་གི་གཙུག་ལག་ཁང་དུ་འདུས་ཚོགས་ཀྱི་དབུར་མཁན་ཆེན་རིན་ཆེན་མི་འགྱུར་རྒྱལ་མཚན་དཔལ་བཟང་པོ་སྤྱན་འདྲེན་ཞུས་པའི་འབུལ་བའི་གོང་བརྗོད་ཆུ་སྐྱེས་འཕྱང་འཕྲུལ་ཞེས་བྱ་བ་དེ་ཉིད་ཀྱི་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་བྲིས་པ་དགེ་ལེགས་འཕེལ་བར་གྱུར་ཅིག། ༈ །།རབ་འབྱམས་ཞིང་གི་སྟོབས་བཅུ་པ། ། ཀུན་གྱི་ཡོན་ཏན་སྒྱུ་འཕྲུལ་གར། ། སྲིད་པའི་དོ་རར་ལེགས་བསྒྱུར་བའི། ། འགྲོ་འདུལ་ཆོས་ཀྱི་རྒྱལ་པོར་འདུད། ། ཚོགས་ཟུང་ཀུན་གསལ་དགའ་མ་ཡི། ། མཁུར་ཚོས་ལས་འོངས་གཟུགས་སྐུའི་ཉི། ། བསྟན་འགྲོར་ཕན་བདེའི་འདབ་སྟོང་ཚལ། ། བཞད་པའི་ཕྲིན་ལས་འོད་སྟོང་གསལ། །
རྒྱལ་ཀུན་འདུས་ཞལ་མཆོག་གི་སྐུ། ། བསྐལ་པར་འདེགས་པའི་སྙིང་སྟོབས་རྩལ། ། ང་ལ་རྫོགས་སྙམ་གདོང་ལྔ་པ། ། ཁེངས་པས་བསྒྱིངས་པའི་ཞབས་སྟེགས་དྲུང༌། ། ཆེ་བའི་ཡོན་ཏན་རྗེས་དྲན་སྟོབས། ། མ་བཟོད་ལུས་ཀྱི་ཡན་ལག་ལྔ། ། དུབ་པས་ས་གཞིར་ལན་གཅིག་མིན། ། ངལ་གསོར་སྤྱོད་སྙམ་དེས་འདི་གསོལ། ། ལྷར་བཅས་སྐྱེ་དགུའི་སྐྱབས་གྱུར་གང༌། ། བདག་གཅིག་དོན་དུ་གཞོལ་དྲིན་ཆེ། །
སྙིང་རྗེའི་དབང་གྱུར་རྒྱལ་སྲས་རྣམས། ། གཞན་དོན་སྤྱོད་པས་ཚིམ་སྲིད་དམ། ། གཅིག་ཏུ་བདག་སོགས་ལུས་ཅན་གྱི། ། ངན་འགྲོ་དེ་རྒྱུར་བཅས་པ་ལས། ། བསྐྱབས་ཏེ་ཐམས་ཅད་རིག་པའི་སར། ། འགོད་བྱེད་ཆོ་གའི་སྐུ་དྲིན་བསྐྱངས། ། ཐུགས་རྗེའི་ཕ་རོལ་འཆི་མེད་ལམ། ། མཉམ་པར་རིང་བ་གཞལ་འདོད་ཀྱི། ། བློ་ནི་ལན་བརྒྱར་དུབ་པའི་དབུགས། ། ཤུགས་རིང་འབྱིན་དང་ལྷན་ཅིག་ངལ། །
འབྱོར་པས་དབུལ་ཡང་དད་པས་ཕྱུག ། ནུས་པ་ཕྲ་ཡང་སྤྱི་བརྟོལ་སྦོམ། ། མདུན་འཇོག་ཆུང་ཡང་སྒོ་གསུམ་དང༌། ། དགེ་ཚོགས་སྤྲུལ་པའི་མཆོད་སྤྲིན་སྤྲོ། ། སྟོང་འཁུན་དར་དཀར་རྡོ་རྗེ་དྲིལ། ། རས་ཡུག་གོས་ཤར་ཀ་ཊོ་ར། ། ཝ་སྐྱེས་སྤྲེ་དང་གཟིག་ལྤགས་དང༌། ། སྦུ་ཧར་ཀོ་བ་ནས་རྐྱལ་གང༌། ། ཨེ་དྷོ་ད་ཀའི་ཕོན་འཁོར་དྲུག ། མཛོ་གསར་གཡག་བཅས་མེ་ཟླའི་གྲངས། །
བཀའ་ཡི་སློབ་འབངས་ཐ་ཆུང་མིང༌། ། ཀུན་དགའ་བསོད་ནམས་ཅན་གྱིས་སོ། ། བདག་དང་དལ་རྟེན་བསྐྱེད་དྲིན་ཅན། ། ཕ་མ་ལྟོས་བཅས་ཐོག་དྲངས་པའི། ། འགྲོ་རྣམས་བྱང་ཆུབ་བར་གྱི་སྐྱེར། ། བླ་མ་ལྷ་ཡིས་རྗེས་འཛིན་ཤོག ། ཞེས་པ་འདིའང་དོན་གཉེར་གྱི་ངོར། ། བནྡེ་ཚུལ་ཁྲིམས་རིན་ཆེན་གྱིས་སོ།། ༈ །།སྟོབས་བཅུའི་དབང་ཕྱུག་སངས་རྒྱས་སེམས་དཔའ་དང༌། ། བགེགས་དགྲ་དེ་དག་དགའ་མར་བཅས་པའི་ལྷ། །
ཀུན་འདུས་གར་གྱིས་སྐལ་བཟང་ལེགས་པའི་ལམ། ། སྨིན་མཛད་རྡོ་རྗེའི་སློབ་དཔོན་ཆེན་པོ་རྒྱལ། ། ཀུན་མཁྱེན་བསྟན་པའི་སྙིང་པོ་སྡོམ་གསུམ་གྱི། ། རིས་སུ་གཏོགས་པའི་བསླབ་གཞི་ལེགས་འདོམས་པས། ། སྐྱེ་འགྲོའི་སྒོ་གསུམ་ཉེས་ཚོགས་སྦྱོང་བ་འདིས། ། སྐལ་ལྡན་ཤིང་རྟའི་ནུས་པ་གྱི་ནར་བྱས། ། སྐྱེས་སྦྱངས་སྟོབས་ཀྱི་བྱེད་པོས་ལེགས་སྦྱངས་པའི། ། མཁྱེན་དཔྱོད་མེ་ལོང་དྭངས་པར་ལུང་རྟོགས་ཀྱི། ། ཤེས་བྱའི་གཟུགས་བརྒྱ་བཀོད་པའི་ལྟད་མོ་ལ། ། དཔྱོད་པའི་ལྟ་བྱེད་ལྡན་པ་ཀུན་དགའི་དཔྱིད། །
ཅི་འདོད་འཇོ་བའི་ཡོན་ཏན་མི་ཟད་ཆར། ། གཞར་ཡང་སྒྲུན་པར་མ་བཟོད་ཡིད་བཞིན་ནོར། ། རང་ཉིད་འདོད་འབྱུང་གྲགས་པ་ཉམས་པའི་མཚང༌། ། ལྟོས་འཕྱེའི་གཙུག་རྒྱན་ཟོལ་གྱིས་སྒྲིབ་བམ་སྙམ། ། འགྲོ་བའི་བློར་འཚམ་ཕྲིན་ལས་དཀྱིལ་འཁོར་ཆ། ། གང་ཙམ་ཀུན་ཕན་རྗེས་སུ་བསྔགས་མིན་ཡང༌། ། ཕྱོགས་བྲལ་འགྲོ་བའི་ཡིད་ཀྱི་འཐིབ་བུ་དག ། གཞིལ་བའི་བསིལ་ཟེར་རིང་སྤྲོས་འདིས་ཀྱང་ངོ༌། ། མཚན་ཉིད་ཀུན་རྫོགས་འཁོར་ལོའི་མགོན་པོ་ལ། ། རྒྱལ་བའི་བཀའ་ལུང་ཚད་མས་བསྔགས་པ་གང༌། །
གསང་གསུམ་མི་ཤིགས་ཞོ་འཐུང་རུས་པའི་མཚོན། ། ཇི་བཞིན་གཞོམ་བྲལ་བརླིང་བའི་ཆོས་ཀྱི་ཁྲིར། ། ལེགས་གསུངས་འདབ་བརྒྱའི་གེ་སར་རྒྱས་པའི་བཅུད། ། ཐར་པའི་གསོས་སུ་ལེན་པའི་དགེ་སྦྱོང་གི ། བརྟུལ་ཞུགས་བཟུང་བའི་བནྡེའི་སྦྲང་རྩིའི་མགྲིན། ། གུས་པའི་འཕུར་ལྡིང་བསྒྱུར་བཅས་འདི་སྐད་གསོལ། ། ཁམས་གསུམ་ཆོས་ཀྱི་རྒྱལ་པོ་ས་སྐྱ་པའི། ། བཀའ་ལུང་ཕྲིན་ལས་འཁོར་ལོ་སྔོན་འགྲོ་བས། ། ཐེག་གསུམ་བསྟན་པའི་དགའ་སྟོན་གྱ་ནོམ་ལ། ། རིས་བྲལ་འགྲོ་བ་མགྲོན་དུ་གཉེར་བ་གང༌། །
དེང་དུས་སྐྱབས་གཅིག་ཐུགས་རྗེའི་དཔྱིད་ཀྱི་དཔལ། ། རྗེས་ཆགས་ཆོས་སྨྲ་དམ་པའི་གཞན་གསོས་བུ། ། རེ་ཞིག་ཚོགས་བསགས་འདབ་མཉེན་བསྒྱུར་ནས་ནི། ། ཙི་ནའི་ཡུལ་གྲུར་བཏགས་པའི་དར་དཀར་དང༌། ། འཆི་མེད་མགོན་པོའི་གསེར་སྐུ་ཏིང་ཤག་དང༌། ། ཐེག་ཆེན་རྡོ་རྗེ་དྲིལ་བུ་ལ་ད་སེར། ། བཟང་གོས་རྒྱན་བཞི་ཡུག་དང་མདོག་བཟང་ཞོ། ། དངུལ་སྲང་བཅུ་ཕྲག་ཆུང་ཇུ་གཞུང་ཇ་དག ། འཁོར་དྲུག་རེ་དང་མཛོ་དྲེལ་རས་དཀར་ཡུག ། བཅུ་གསུམ་ཚན་འདི་བརྡ་དག་སྨྲ་བའི་མིང༌། །
ཚུལ་ཁྲིམས་རིན་ཆེན་ཞེས་བྱར་བོད་དེས་ཕུལ། ། དགེ་བས་སྐྱེ་ནས་སྐྱེ་བར་དཀོན་མཆོག་གསུམ། ། ཀུན་འདུས་བླ་མ་ལྷ་དང་མི་འབྲལ་བར། ། གཞུང་ལུགས་ཐོས་བསམ་བསྒོམ་པའི་ཡོན་ཏན་གྱིས། ། བསྟན་ལ་མཁས་པའི་བྱ་བ་བྱེད་པར་ཤོག ། ཅེས་ཕུར་པ་བླ་མ་སངས་རྒྱས་བཟང་པོ་པ་གཙང་ས་སྐྱར་བཏེག་པའི་སྐྱེས་འབུལ་གྱི་ཡི་གེ་སྦྲང་རྩིའི་མགྲིན་སྙན་ཞེས་བྱ་བ་འདིའང༌། བནྡེ་ཚུལ་ཁྲིམས་རིན་ཆེན་ཞེས་བོད་པས་ལྷུན་གྲུབ་སྟེང་གི་རྒྱལ་ཁབ་ཀྱི་བསྟི་གནས་སུ་བྲིས་པ་དགེའོ།། ༈ །།རྣམ་འདྲེན་བཞི་པའི་བསྟན་ལ་མཁས་ཚུལ་གསུམ། ། ཡང་དག་བགྱིས་པའི་བློ་བཟང་གྲགས་འབར་གྱིས། ། བྱང་ཆེན་སྤྱོད་པའི་སྨོན་ལམ་ཆུ་གཏེར་སྐྱེས། །
དགེ་བའི་བཤེས་མཆོག་བསིལ་ཟེར་ལྡན་པ་རྒྱལ། ། ཁམས་གསུམ་འཁོར་བའི་ཚེར་མའི་མལ་སྟན་ལ། ། སྡུག་བསྔལ་ཀུན་འབྱུང་ཟུག་རྔུ་བཟོད་དཀའི་ཡུལ། ། ལྟར་སྣང་བདེ་བའི་ཚོར་བར་མ་ཆགས་པར། ། ཐར་པའི་དགའ་ཚལ་ཕྱིན་ཁྱོད་མཁས་པའི་མཆོག ། ལེགས་གསུངས་ཆོས་འདུལ་བསླབ་བྱ་ཕྲ་རགས་གནས། ། སློབ་མའི་དཀའ་ཐུབ་དཔྱོད་ལྡན་མི་དགྱེས་མེད། ། གང་ཕྱིར་སྐྱོན་བྲལ་སྡོམ་བརྩོན་ཚུལ་ཁྲིམས་ཅན། ། ལྷར་བཅས་སྐྱེ་དགུའི་མཆོད་ཡུལ་ཅིས་མི་བསྔགས། ། རང་ཉིད་ཞི་བདེ་དམན་པའི་མཚུན་ཟས་ལ། །
མ་ཞེན་གཞན་ཕན་ཡིད་མཁས་ཡངས་པའི་དབྱིངས། ། བསྐྱེད་བྱེད་སྨོན་འཇུག་ཐུགས་བསྐྱེད་གཤོག་རྩལ་གྱིས། ། སྟོང་ཉིད་སྙིང་རྗེའི་མཁའ་ལྡིང་རྒྱལ་སྲས་ཉིད། ། མྱུར་ལམ་རྡོ་རྗེའི་ཐེག་པར་ཞུགས་པ་ཁྱོད། ། སྐྱེ་འཆི་བར་དོའི་ཐ་མལ་སྣང་བའི་ལྕགས། ། བསྐྱེད་རྫོགས་ཟུང་འཇུག་རྣལ་འབྱོར་འགྱུར་བྱེད་ཀྱིས། ། སྐུ་བཞིའི་རིན་ཆེན་བསྐྲུན་ཁྱོད་དམ་པར་ཁུམས། ། སྔོན་བསགས་ལེགས་བྱས་ས་བོན་མ་རྨས་པས། ། བསྐྱེད་པའི་དལ་འབྱོར་སྐུ་ཡི་རྐང་འཐུང་དབང༌། ། གཞུང་ལུགས་བྱེ་བའི་ལོ་འདབ་སྙེ་མ་ཡི། །
ཁུར་ལྡན་བསྟན་པའི་ཚལ་མཛེས་དེ་དྲུང་དུ། ། ཕྱི་ནང་རིག་གཞུང་ཐོས་པའི་མཚོར་ཞུགས་ཀྱང༌། ། བསམ་བསྒོམ་བརྩོན་པའི་རླུང་འགྲོས་ཆེས་བུལ་བས། ། ལུང་རྟོགས་ཡོན་ཏན་ནོར་མང་མ་ཐོབ་མོད། ། སྨོན་ལམ་བ་དན་བསྐྱོད་དེས་འདི་སྐད་གསོལ། ། གཞུང་ལུགས་རབ་འབྱམས་མགྲིན་ལས་འཇོ་བ་འདི། ། འཛམ་གླིང་མཛེས་པའི་རྒྱན་ཞིག་འདིར་ལྷགས་སམ། ། མཁས་ཁྱོད་ཤེས་བྱའི་གནས་ལ་དཔྱད་གསུམ་ཞུགས། ། གང་ཡིན་བློ་འདི་འཕྱར་མོ་ཉག་ལ་བརྟེན། ། ཐོས་བསམ་སྟུན་པར་བསྐྱེད་པའི་མཉྫ་རིའི། །
རོ་བདའ་རྣམ་མཁྱེན་སྒྲུབ་པའི་སྲོག་འཚོའི་བཅུད། ། བླང་ཕྱིར་ཡང་དག་ལྟ་སྒོམ་སྤྱོད་པ་དག ། ལེགས་པར་སྤྱད་པའི་གཡར་དམ་བརྟན་པ་ནས། ། མཁྱེན་དཔྱོད་དབྱར་སྐྱེས་རྒྱས་པའི་ནགས་ཀླུང་ནས། ། འཕོས་པའི་ལེགས་བཤད་ཡིད་འཕྲོག་དྲི་ཁྱེར་གྱིས། ། བདག་ཡིད་དོན་མཐུན་སྙིང་ལ་བདེ་སྟེར་མཁན། ། དངུལ་དཀར་རྟེན་བཅས་འབྱོར་པས་སྤྲོ་དགའ་བརྟས། ། འདིར་འཁོད་བགྲང་གཞི་མང་པོའི་ཁུར་བུ་ལྕི། ། བྲོ་འཚལ་གསར་པས་མ་བསླད་བདེ་བར་འཚོ། ། གནས་སྐབས་གཞན་དབང་བྲེལ་བ་མ་བསྐྱུད་ཀྱང༌། །
བྱང་ཆུབ་འདོད་པའི་དགེ་སྦྱོར་དམ་བཅར་མཆིས། ། སླད་ཆར་མཁས་བཙུན་བཟང་པོའི་ངོ་མཚར་གྱིས། ། སྒེག་མཛེས་ཁྱོད་འདྲ་བསྟན་པའི་རྒྱན་འགྱུར་ཕྱིར། ། ངུར་སྨྲིག་འཆང་སྐུ་རིང་འཚོའི་བཅུད་ལེན་ལ། ། མི་ལྷོད་ཙམ་ལ་ཞུ་འོས་ཁྱེད་ལ་ཅི། ། དབྱར་རྔ་དལ་གྱིས་དགོད་པའི་ཆུ་འཛིན་ཕྱོགས། ། སྤུ་སྡུག་མདོངས་མཐའ་དགའ་བའི་གར་རྩེན་བཞིན། ། སྨྲ་མཁས་ལེགས་སྤྱོད་ཕྱོགས་སུ་རབ་དགའི་གདངས། ། ཚོགས་གསུམ་ལམ་དུ་སོང་བའི་འཕྲིན་སྙན་འདི། ། སྟོང་འཁུན་ཡུལ་གྲུར་བཏགས་པའི་དར་དཀར་དང༌། །
ས་ངོར་ལས་བྱུང་བཟའ་བའི་དམ་ཚིག་རྫས། ། རིལ་བུ་ཕོན་ཟུང་ཚོན་ལྔ་གོས་ཁ་བཅས། ། བརྡ་སྤྲོད་སྨྲ་བའི་ཞུ་དག་བླ་མས་ཕུལ། ། ཞེས་པ་འདིའང་ཚུལ་རིན་རང་གི་སུག་བྲིས་སུ་བྱས་པའོ།། ༈ །།རྒྱལ་བ་ཀུན་གྱི་ཕྲིན་ལས་མཚར་སྡུག་གར། ། གང་དག་ཡིད་ཀྱི་རྩིག་ལོགས་བྲིས་པའི་མོད། ། ཅི་འདོད་སྟེར་བ་ཡིད་བཞིན་འཁོར་ལོ་མས། ། ས་སྐྱོང་བསོད་ནམས་དབང་ཐང་སྤེལ་ཕྱིར་སྤྱོན། ། སྔོན་བསགས་ལེགས་བྱས་དབྱར་སྐྱེས་འཁྲིགས་པའི་ཁྲོད། ། གནམ་བསྐོས་མི་བདག་སྐུ་ཡི་དཔག་བསམ་དབང༌། །
ལས་དབང་སྟོབས་ཀྱི་ཡལ་འདབ་རྫོགས་པའི་ཁྲོད། ། རིགས་མཆོག་སྙེ་མ་སྟོང་གིས་དུད་པར་མཛོད། ། གང་ཚེ་མི་དམན་ལས་བཟང་འཁོར་ལོ་ཆེ། ། ཕྲིན་ལས་རྩིབས་མ་སྟོང་དང་ལྡན་པ་གང༌། ། འོད་སྲུངས་བྱིན་གྱི་ཐ་གྲུ་ཡངས་པའི་ཁྱོན། ། ཁྱབ་པར་བགྲོད་ལ་གེགས་བྱེད་བྲལ་གྱུར་ཅིག ། འཆི་མེད་རིང་པོར་འཚོ་བའི་སྐུ་ཚེ་ནི། ། སྐལ་ལྡན་ཤིང་རྟའི་རྒྱུན་བཞིན་མི་འཆད་པར། ། ཆོས་སྲིད་དཔལ་འབྱོར་མི་ཉམས་རིན་ཆེན་གྱི། ། བྱེ་མ་འཛད་མེད་འཇོ་བའི་སྐལ་བཟང་མཛོད། །
གཅིག་ཏུ་སྟོབས་བཅུ་མངའ་བའི་བསྟན་པ་མཆོག ། བླ་ནས་བླ་མར་འདེགས་པའི་སྙིང་སྟོབས་ཀྱིས། ། ཁྱབ་མཇུག་ཁབ་སྤུ་ལྡན་པས་གསེར་ལྡན་མ། ། ཕྲག་པས་བཏེག་པའི་གྲགས་པ་ཕྲ་མོར་བྱོན། ། ཕྱོགས་ཀྱི་རྒྱལ་ཕྲན་བྱེ་བའི་ཐོར་ཚུགས་ཀྱིས། ། ལན་བརྒྱར་བཏུད་ཅིང་བསྔགས་བརྗོད་མནྡཱ་རས། ། མངོན་པར་འཐོར་བའི་ནོར་བུའི་བ་གམ་ཅན། ། ཞབས་ཟུང་བསྐལ་པར་བརླིང་བྱེད་ག་ལ་བར། ། དེ་སྐད་ཤིས་བརྗོད་ཏམྦུ་ར་ཡི་དབྱངས། ། ལྷ་སྲས་གར་ལམ་སྙན་འཇེབས་སྦྲེང་བའི་རྟེན། །
སྟོང་འཁུན་ཡུལ་གྲུར་བཏགས་པའི་དར་རས་ཡུག ། ཝ་སྐྱེས་སྦྲེ་དང་གཟིག་གི་པགས་པ་བཅས། ། ས་བདག་དཔལ་འབྱོར་སྦྲང་རྩིའི་རྒྱལ་མཚན་ཚལ། ། རྣམ་རྒྱས་འཚོ་བ་དམ་པའི་བཅུད་ལེན་པ། ། ཐུ་མའི་ལུགས་སྲོལ་འཛིན་པའི་བྷྲ་མ་རས། ། ཚོགས་པ་གསུམ་པའི་འཕུར་ལྡིང་བསྒྱུར་གྱིན་ཕུལ། ། ཞེས་པའི་ཤིས་བརྗོད་ཏམྦུ་རའི་དབྱངས་སྙན་ཞེས་བྱ་བ་འདིའང༌། ལྷ་སྲས་ས་སྐྱོང་ཆེན་པོ་ཆོས་སྐྱོང་མགོན་གཉེན་འདོང་རི་རྩེར་བྱོན་སྐབས་དབུལ་བྱར་བནྡེ་ཚུལ་རིན་གྱིས་བྲིས་པའོ།། ༈ །།ཕྲིན་ལས་རྩིབ་མ་སྟོང་གིས་མངོན་སྒེག་པའི། ། སྐྱབས་མཆོག་འཁོར་ལོའི་མགོན་གྱི་གདུང་སྐྱོབ་དཀར། །
ས་གསུམ་བླ་མར་འཁོར་བའི་གྲིབ་བསིལ་གྱིས། ། མི་བདག་དྲལ་ལྕམ་རྟག་ཏུ་ཤིས་པར་སྐྱོངས། ། ཅི་འདོད་གཏེར་གྱི་བུམ་པས་འཆི་མེད་སྲོག ། བསྐལ་པར་བརླིང་བར་བཟོད་ན་བདེ་ལྡན་མགོན། ། ཕྱག་གི་བུམ་བཟང་རྗེས་འགྲོའི་ཟིལ་དངར་དེས། ། ཁྱེད་ཅག་རིང་པོར་འཚོ་བའི་དངོས་གྲུབ་སྩོལ། ། སྔོན་བསགས་བསོད་ནམས་བརྒྱ་ཕྲག་ལྷ་གོས་ཀྱིས། ། མངོན་པར་བགོས་ལ་དགེ་ལེགས་ནོར་བུའི་ཏོག ། གཟི་བརྒྱ་འབར་བའི་གཟུགས་སྐུའི་རྒྱལ་མཚན་དང༌། ། སྐྱེ་དགུའི་བསོད་ནམས་ཁར་རྩེར་བརྟན་གྱུར་ཅིག །
དཔག་ཡས་བསོད་ནམས་མདོག་བཟང་ཕུང་པོ་ལས། ། བསྐྲུན་པའི་ལས་དབང་རྩིབས་སྟོང་ཙཀྲ་ཡིས། ། ཆབ་འབངས་ཀྱིས་མཚོན་གླིང་བཞིའི་ཁོར་ཡུག་ཡོངས། ། ཁྱབ་པར་བགྲོད་ལ་གེགས་བྱེད་བྲལ་གྱུར་ཅིག ། ཆོས་སྲིད་འབྱོར་པའི་ཉལ་འགྲོ་ཡོངས་འདུ་བའི། ། ལྷས་བསྐོས་རླབས་ཕྲེང་འབུམ་ཕྲག་གཡོ་བའི་རྫིང༌། ། བཀྲ་ཤིས་སྦྲང་རྩིའི་རྒྱལ་མཚན་བཞད་པ་ལ། ། རྒྱལ་ཕྲན་བུང་བ་གྲངས་མེད་བསྟེན་པར་ཤོག ། གཅིག་ཏུ་ཉེ་ཞོ་དབེན་པའི་བདེ་དགའ་ཡི། ། ཆུ་གཏེར་ཆེ་ལ་རིང་འཚོའི་གསེར་མིག་ཉ། །
དཔེ་སྤྱོད་ཛམྦུ་ལྗོན་པའི་སྙེ་མ་ལ། ། དགྱེས་དགུ་རྩེ་འཇོར་སྤྱོད་པས་བྲེལ་གྱུར་ཅིག ། ས་བདག་རིགས་བཟང་མི་འཆད་ལུ་གུ་རྒྱུད། ། བསྐལ་པའི་སྲིད་དུ་རྒྱུན་ཆགས་འབྱུང་བ་ཡི། ། བཀྲ་ཤིས་དཔལ་གྱི་བེའུ་འཁྱིལ་ལྟ་བུའི་དབྱངས། ། རྟག་པར་འབྲེལ་པས་རྒྱལ་སྲིད་མཛེས་པར་ཤོག ། ཤིས་པར་བརྗོད་པའི་སྙན་དངགས་སྐྱེ་ལྔའི་དུང༌། ། དགེ་མཚན་གཡས་སུ་འཁྱིལ་པའི་སྦུབས་ཀྱི་སྒྲ། ། སྨོན་ལམ་སྙིང་པོ་ལྡན་པར་དུས་གསུམ་གྱི། ། སྲས་བཅས་རྒྱལ་བས་མཐུན་འགྱུར་སྒྲོགས་ཤིག་ཀྱེ། །
ཕུན་ཚོགས་སྡེ་བཞིའི་འབྲས་བུ་གཡུར་ཟ་བའི། ། དགེ་བཅུའི་ཡལ་འདབ་རྒྱས་པར་ངལ་གསོ་མཁན། ། དགེ་སྦྱོང་བརྟུལ་ཞུགས་འཆང་བདག་དལ་འབྱོར་རྟེན། ། རིང་འཚོའི་གསོས་སུ་དགའ་སྟོན་གྱ་ནོམ་འབྱོར། ། རྟག་ཏུ་བྱམས་བརྩེའི་གཟིགས་པས་མ་བོར་བའི། ། བྱས་གཟོའི་སྐུ་དྲིན་གསོབ་མཚོན་ལེགས་སྨོན་གྱི། ། ཁུད་པ་བཀྲ་ཤིས་རྟགས་ཀྱིས་སྒེག་པ་འདི། ། དཔལ་ལྡན་དཎྜིའི་གཞུང་ལུགས་སྨྲ་བ་དེས། ། རབ་བྱུང་འདོད་པའི་གྲངས་ལྡན་ནང་གསེལ་གྱི། ། ཀུན་འཛིན་བགྲང་གཞི་ཤར་བའི་དུས་སྟོན་དུ། །
སྐྱེས་བཟང་བཀའ་མཆིད་ལྷན་ཅིག་ཕབས་པའི་འཕྲལ། ། ལྷ་དར་དང་བཅས་ཚུལ་རིན་ཞེས་བྱས་ཕུལ།། ༈ །།སྭསྟི་བི་ཛ་ཡནྟུ། སྐྱབས་མཆོག་བཀྲ་ཤིས་གདུགས་དཀར་ཕུབས་ཙམ་གྱིས། ། མི་མཐུན་རྒུད་པའི་གདུང་བ་རིང་བཅིལ་ནས། ། བདེ་ལེགས་གསར་པའི་གྲིབ་བསིལ་རྟག་འཇོ་བ། ། དཀོན་མཆོག་གསུམ་གྱིས་ས་སྐྱོང་ལྕམ་དྲལ་སྲུངས། ། མཚར་སྡུག་བཞིན་གྱི་ཀུན་ཕན་གཞོན་ནུའི་འཛུམ། ། བློ་ཡི་མེ་ལོང་ལ་བཀོད་མི་འགྱུར་ཕྲེང༌། ། བཅུ་ཕྲག་ཚིག་ཏུ་བཟླས་དགུས་ཆོས་ལྡན་ལྷ། །
བསྐལ་པར་འཚོ་བ་ཚེ་ཡི་དངོས་གྲུབ་སྩོལ། ། ཆོས་སྲིད་ཉི་ཟླའི་སྣང་བ་ཆེས་གསལ་བའི། ། བསོད་ནམས་གནམ་བསྐོས་མི་རྗེའི་ལྷུན་པོ་ནི། ། ཆབ་འབངས་གླིང་བཞིའི་ལྟོ་བར་བརླིང་བྱེད་པའི། ། རིན་ཆེན་བརྩེགས་པའི་ཞབས་སྟེགས་ག་ལ་བར། ། རབ་བྱུང་མེ་ཟླའི་བགྲང་གཞི་འོད་སྲུང་བྱིན། ། ནོར་བདག་བྱི་བའི་ཡིད་གཅུགས་མཛའ་ན་བོ། ། སྐྱེ་འགྲོའི་བསོད་ནམས་དགའ་མའི་ཁབ་ཉིད་དུ། ། བདེ་བར་སོན་པའི་བཀྲ་ཤིས་དགའ་སྟོན་དུ། ། བརྒྱ་ལམ་བསྐལ་པར་རྙེད་དཀའི་དལ་འབྱོར་རྟེན། །
རིང་འཚོར་ཤིས་བརྗོད་དར་གྱི་གཡབ་མོ་དང༌། ། འབྱུང་ཚོགས་ཆ་སྙོམས་བྱེད་པའི་ཟིལ་དངར་བཅུད། ། བཞེས་གྲོ་དཀར་གསུམ་མངར་གསུམ་ཤིང་ཐོག་རིགས། ། གསོལ་ཉེར་ལ་སོགས་མི་ཟད་རྟགས་རྒྱ་བཅས། ། ཕུལ་འདི་བསྟན་སྲིད་ཟུང་གི་རྒྱལ་མཚན་ཆེ། ། སྲིད་རྩེའི་བར་དུ་བསྒྲེང་བའི་སྲོག་ཤིང་དག ། ལོ་བརྒྱར་ཞབས་ཟུང་བརྟན་པའི་གསོས་གྱུར་ཅིག ། ཕུན་ཚོགས་སྡེ་བཞི་དགེ་བཅུའི་དཔལ་འབྱོར་ཚོགས། ། ཀུན་ནས་གཅིག་ཏུ་འཛོམས་པའི་ནོར་འཛིན་ཐོག ། ས་སྐྱོང་སཱ་ལའི་ཕྲེང་མཛེས་རྒྱལ་ཁབ་ནས། །
བཀྲ་ཤིས་དབང་མོས་ཕུལ་བ་དགེ་ལེགས་འཕེལ། ། ཞེས་ཀུན་འཛིན་གནམ་ལོ་གསར་ཚེས་ཀྱི་བཞིན་རས་མཐོང་བའི་དགའ་སྟོན་གྱི་ཤིང་ཐོག་དང་ཟས་སྣ། མདུན་རིན་པོ་ཆེར་འབུལ་བའི་ཤིས་བརྗོད་བུང་བའི་དབྱངས་ཆུང་ཞེས་བྱ་བ་འདི་ནི་ལྷ་ལྕམ་མའི་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། ༈ །།རྒྱལ་བ་གང་མཚན་ཡིད་ལ་དྲན་པའི་མོད། ། ཉི་བུའི་དཔུང་ལས་རྣམ་རྒྱལ་བསྐལ་པའི་ཡུན། ། རིང་འཚོར་བྱེད་པ་ཚེ་དཔག་མེད་མགོན་གྱིས། ། ཆོས་ལྡན་ས་སྐྱོང་འཆི་མེད་དངོས་གྲུབ་སྩོལ། ། ཡིད་བཞིན་འཁོར་ལོའི་ཐུགས་རྗེའི་ཟུར་མིག་གིས། ། འཁོར་འདས་ཚེ་བཅུད་བསོད་ནམས་དར་བབ་གྲོགས། །
རང་དབང་ཁབ་ཏུ་ཁུགས་པའི་བདེ་ལེགས་ཀྱི། ། དགའ་སྟོན་དགྱེས་དགུར་རྩེན་པའི་ཆོ་ག་སྒྲུབས། ། བསྟན་ཇུས་བདེ་དགའ་རྒྱས་ལ་ཕྲག་དོག་གི ། སེམས་ལྡན་གང་དག་སྐད་ཅིག་འཚེ་སྲིད་ན། ། རྟག་ཏུ་བསྙེན་པའི་བསྟན་སྲུང་དྲག་རྩལ་ཅན། ། གྲགས་པའི་འཕྲིན་ཡིག་དེ་ཡིས་ཅི་བྱར་ཡོད། ། ལུགས་བརྒྱ་དཔྱོད་པའི་མི་བདག་བློ་གྲོས་ཅན། ། ཆབ་སྲིད་རྒྱ་མཚོའི་གོས་ཡངས་རྒྱན་ཐོབ་པའི། ། དགའ་བ་འདི་ཁྱོད་བསྐལ་པའི་ཕ་རོལ་ཉིད། ། མ་མཐོང་དེ་སྲིད་བརྟན་མས་གཞན་གྱིས་མིན། །
བསྟན་པའི་སྦྱིན་བདག་ཆེན་པོའི་ཞབས་ཟུང་དག ། འགྱུར་མེད་བརླིང་མ་གྱུར་ན་མི་རུང་ཞེས། ། སྲིད་གསུམ་ནོར་བུ་རིན་ཐང་གཞལ་དཀའ་རྣམས། ། རྐང་སྟེགས་ཟོལ་དུ་ལྷགས་སྙམ་ག་ལ་བར། ། རིགས་སྟོབས་དམན་ཡང་ཤཱཀྱའི་སྲས་སུ་སྐྱེས། ། འབྱོར་པས་དབུལ་ཡང་ལྷག་བསམ་དགེ་བས་ཕྱུག ། ན་ཚོད་ཡོལ་ཡང་བློ་གྲོས་དར་ལ་བབ། ། ཞོམ་རིང་པ་དེས་དེང་སྐབས་འདི་སྐད་གསོལ། ། དཔག་ཡས་ལེགས་བྱས་ཀཉྩ་ནའི་སྒོང༌། ། སྨོན་ལམ་དུས་སུ་བབ་ལས་བརྟོལ་བའི་བཅུད། །
ཕུན་ཚོགས་སྡེ་བཞིའི་རིག་བྱེད་འབྱིན་པའི་གདོང༌། ། དགེ་བཅུའི་བཀའ་ཁྲིམས་བྱེད་པོ་འཇིག་རྟེན་མེས། ། དཀར་མིན་ལས་ཀྱི་གཡུལ་ངོར་བཤམས་པ་མེད། ། སྡིག་སྤྱོད་མཐུ་དང་འཇམ་བུས་མ་འཕྲོག་པར། ། བྱམས་བརྩེས་སྐྱོང་བའི་མཛའ་བཤེས་ལྷ་གཅིག་འདི། ། མ་ནོངས་ཐོབ་པའི་འགྲོ་འདི་སྐལ་བ་བཟང༌། ། ཀུན་དགའི་གར་འདི་འབྲུག་སྒྲ་ཐོས་པའི་བྱ། ། མདོངས་མཐའི་རྩལ་ལམ་འགྲོ་བ་སྐྱིད་པའི་གར། ། དེང་དུས་མི་རྗེ་འཆི་བདག་ཆད་པ་ལས། ། རྣམ་གྲོལ་དགའ་བའི་ཉམས་འགྱུར་ངེས་པར་ཁུམས། །
དཔྱིད་དུས་ལང་ཚོ་རྒྱས་པའི་ཀོ་ཀི་ལས། ། འགྱུར་ཁུག་གླུ་ལེན་ཇི་བཞིན་གྱི་ན་པས། ། མཚོ་ལྡན་དགྱེས་པའི་དབྱངས་དང་ལྷན་ཅིག་ཉིད། ། གེགས་སེལ་ལེགས་གསོལ་ཁུད་པ་འབུལ་བ་ནི། ། སྟོང་འཁུན་རྒྱལ་པོའི་བསོད་ནམས་ཕོ་ཉ་ཡིས། ། ཉེར་བརྟེན་བཟོ་རིག་ལག་པའི་ཟློས་གར་གྱིས། ། བསྐྲུན་པའི་བཀྲ་ཤིས་རེ་ཁཱས་སྦ་བའི་དར། ། དབང་གཞུའི་ཁ་དོག་ཅོ་འདྲའི་སྨན་ཙེ་དང༌། ། ལ་ད་རས་སྔོན་བཟང་གོས་བྱི་རུའི་མདངས། ། སྤྲིན་གྱི་རི་མོ་བཀྲ་རྣམས་ཡུག་རེ་དང༌། །
ཝ་སྤྱང་གུང་སྲམ་གཟིག་གི་པགས་པ་རེ། ། དྲེལ་དང་སླད་ཆར་མཛོ་རྟར་བཅས་པ་ཡི། ། བཅུ་གསུམ་ཚན་འདི་ཆོས་ལྡན་སའི་བརྒྱ་བྱིན། ། བཀའ་དྲིན་གྱིས་འཚོ་ཞུ་དག་བླ་མ་པས། ། ཁྱུ་མཆོག་བགྲང་གཞི་ཤར་བའི་ཞག་གི་མཛོད། ། ཆུ་སྟོད་དགའ་མས་རྩེན་པའི་ཚེས་ལ་ཕུལ། ། ཞེས་པ་འདིའང་ས་སྐྱོང་བློ་གྲོས་རྒྱ་མཚོ་པར་བསྙུང་སེལ་འབུལ་བའི་ཚེ་བྲིས་པའོ།། ༈ །།ཤྲཱི་ཡཱཾ་བི་ཛ་ཡནྟུ། དཔལ་ལྡན་བླ་མ་རྒྱལ་བ་སྲས་དང་བཅས། ། སྐྱབས་ཡུལ་གདུགས་དཀར་མཁའ་ཁྱབ་གཡོ་བའི་འོག །
བྱིན་རླབས་གྲིབ་བསིལ་འཐུང་བ་ས་ཡི་བདག ། རྟག་པར་བདེ་ལེགས་ཤིས་པའི་དབྱངས་སྙན་སྒྲོགས། ། བདེ་ལྡན་ཞིང་གི་མགོན་པོ་བཅོམ་ལྡན་འདས། ། ཐུགས་རྗེའི་ཕྱག་རིང་རྐྱོང་བའི་ཀ་ལ་ཤས། ། འཆི་མེད་ཚེ་ཡི་བདུད་རྩིའི་བཅུད་ལེན་གྱིས། ། ས་སྐྱོང་བསྐལ་པར་འཚོ་བའི་དངོས་གྲུབ་སྩོལ། ། བསོད་ནམས་རིན་ཆེན་བརྩེགས་པའི་གང་བཟང་རྩེར། ། བཞེད་དགུ་ལྷུན་གྲུབ་ལྷབ་ལྷུབ་རྒྱལ་མཚན་གྱིས། ། རྒྱལ་བསྟན་ནོར་བུ་བླ་མར་འདེགས་པ་ལ། ། བར་ཆད་བདུད་ལས་རྣམ་པར་རྒྱལ་གྱུར་ཅིག །
རྒྱལ་སྲིད་པདྨའི་འདབ་མ་ཕྱོགས་བྲལ་དུ། ། ཡངས་པར་བརྡལ་བའི་དབུས་སུ་ཆེ་བཙན་གྱི། ། གེ་སར་གྲངས་མེད་གུས་པས་ཉེར་བཏུད་པའི། ། ཕུལ་བྱུང་སྟོབ་ཀྱི་ལྟེ་བ་མངོན་མཐོའི་བདག ། གཙུག་ལག་ལུགས་བརྒྱའི་མིག་མང་རིས་ཀྱི་འགྲོས། ། དགྱེ་དགུ་སྟེང་འོག་སོང་བ་དཀའ་བའི་གནད། ། རྣམ་པར་དཔྱོད་པའི་ཐུགས་ཀྱི་དཔཾལ་བེའུ། ། དལ་འབྱོར་རྟེན་དང་འབྲལ་མེད་འགྲོགས་པར་ཤོག ། ཕུན་ཚོགས་སྡེ་བཞིའི་རིན་ཆེན་འབྱུང་གནས་ལས། ། དགེ་བཅུའི་འདོད་པའི་དངོས་པོ་ལེན་བཟོད་པ། །
དབང་གི་ལས་མཐུ་ཁྱབ་འཇུག་གནམ་འཕྱོའི་ཉ། ། ཁྱོད་ལས་གཞན་ན་བཙལ་དུ་མེད་སྙམ་བྱེད། ། རིགས་རུས་མངོན་པར་མཐོ་བ་སྐྱེ་ལྔའི་དུང༌། ། དགེ་སྡིག་བླང་དོར་མ་ནོར་གཡས་སུ་འཁྱིལ། ། ཆོས་ལྡན་གྲགས་པའི་སྒྲ་དབྱངས་སྲིད་པའི་ཁོངས། ། ལྷང་ལྷང་ལྡིར་ཁྱོད་བསྐལ་པའི་ཡུན་འཚོར་ཤོག ། ཆོས་མཐུན་བཀའ་ཁྲིམས་འཁོར་ལོ་རིང་སོང་བའི། ། ཁོངས་སུ་རྒོལ་བའི་མི་སྲུན་ཡོངས་བཅིལ་ནས། ། དགེ་ལ་སྦྱོར་ཁྱོད་རྫོགས་ལྡན་ས་ལ་སྤྱོད། ། འདི་ན་ལྷགས་སྙམ་འཕྱང་མོ་ཉུག་གྱུར་ཅིག །
ཡིད་སྲུབས་ཐུལ་བ་མཆོག་གི་སྐུར་རྫོགས་པའི། ། ཤིས་པའི་མཚན་རིས་ལས་བརྩམས་ས་གཞི་སྐྱོང༌། ། ལེགས་དགུར་རྟག་ཏུ་རྩེན་པ་སྨོན་པའི་ལམ། ། སྨྲས་དོན་སྨིན་པ་རྒྱུ་འབྲས་བདེན་པས་སྲུངས། ། རྣམ་འདྲེན་བསྟན་པའི་ལྷ་གནས་དགུང་འདེགས་པའི། ། ལྷག་བསམ་རི་བོའི་ཕྲག་པ་ཆེས་བརླིང་བར། ། རྒྱས་སྲས་ས་འཛིན་དབང་པོས་བརྟུལ་ཞུགས་འཆང༌། ། གཡར་ལམ་འཆི་མེད་འདུན་ས་ག་ལ་བར། ། ཉི་མའི་རྒྱུད་ལས་འཁྲུངས་པ་ལྷ་ཡི་ལྷ། ། གང་གི་ལགས་པར་གསུངས་པའི་ཟིལ་དངར་གྱིས། །
འཚོ་བ་ཤཱཀྱའི་སྲས་གྱུར་དགེ་སྦྱོང་པས། ། རྟེན་འབྲེལ་དགེ་བའི་འཕྲིན་སྙན་འབུལ་བ་ནི། ། མ་ཧཱ་བྷོ་ཊའི་ལྗོངས་ཀྱི་དཀྱིལ་འཁོར་འདིར། ། བསོད་ནམས་སྟོབས་ཀྱིས་མངའ་དབང་བསྒྱུར་བའི་ལྷ། ། འདོད་འབྱུང་དཔག་བསམ་ཕྲེང་བ་བསྐལ་པའི་བར། ། རྒྱུན་ཆགས་བསྐྱེད་དུ་བསྲིང་པའི་ཆོ་ག་བཟང༌། ། འཇིག་རྟེན་མེས་པོས་སྲིད་པ་རིལ་པོ་ཉིད། ། ངེས་པར་སྤྲུལ་སྙམ་འགའ་ཞིག་བསྔགས་བརྗོད་ན། ། ཆོས་སྲིད་ཟུང་འཇུག་དཔལ་འབྱོར་མཉམ་རྒྱས་པའི། ། སྤྱོད་ཚུལ་འདི་ལ་ལེགས་གསོལ་ཅིས་མི་སྟོབ། །
དེའང་བྱམས་ལྡན་རྒྱལ་བའི་མྱུ་གུ་ཆེན་པོ་འགྲོ་འདུལ་ཐབས་ལ་མཁས་པའི་སྒྱུ་འཕྲུལ་ས་དབང་གི་ཚུལ་བསྟན་པ་ཉིད་ནས། སྐྱེ་འགྲོ་ཕལ་མོ་ཆེ་སྡིག་སྤྱོད་ལས་ལྡོག་སྟེ་དགེ་བའི་ལམ་དུ་འཆོས་པ་དང༌། བསྟན་པའི་བཤད་སྒྲུབ་བསྟན་འཛིན་དགེ་འདུན་རྒྱས་པའི་བསྙེན་བཀུར་དང་བཅས་པའི་རྒྱུན་ཆེན་པོ་ཡུན་དུ་བརྟན་བརླིང་ཉིད་དུ་བསྒྲུབ་པའི་དགོངས་པས། སྲིད་པའི་ཕུན་ཚོགས་རྒྱས་པའི་རྟེན་འབྲེལ་གྱི་ཕྱྭ་གཡང་ཀུན་ནས་སྡུད་པའི་སྤྱོད་པར་འཇུག་པ་ལ། སྭསྟིའི་དབྱངས་སྙན་དང་ཆབས་ཅིག་ལེགས་འབུལ་མཚོན་བྱེད་དུ་བཀྲ་ཤིས་པའི་ལྷ་དར་དཀར་པོ་བཅས། ཚན་གྲངས་འདི་དག་ཤར་ཆེན་ཆོས་ཀྱི་རྒྱལ་པོའི་རིགས་ལས་སྐྱེས་པའི་དགེ་སྦྱོང་ཆོས་སྨྲ་བ་གང་ཡིན་པ་དེས་གུས་པའི་སྒོ་ནས་ཕུལ་བ་སརྦ་མངྒ་ལཾ་བྷ་ཝ་ཏུ། ཞེས་ལེགས་སྨོན་བཀྲ་ཤིས་དབྱངས་སྙན་ཞེས་བྱ་བ་འདི་ནི། ས་སྐྱོང་བློ་གྲོས་རྒྱ་མཚོ་པ་དང་གཞུང་ས་ཆེན་པོ་ཇུས་ཉེ་བསྒྲིགས་པའི་ལེགས་གསོལ་སྟོབ་པའི་སྐབས། མཁན་ཆེན་སྒ་སྟོད་ཕྱོགས་སུ་བཏེག་ཚེ་འཕེན་གླིང་གཉེར་བའི་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།།
༈ །།དཔག་ཡས་མཁྱེན་བརྩེའི་མཚར་སྡུག་རྐང་རྩེ་ཡིས། ། བསྣུན་པ་ཙམ་གྱི་དགེ་ལེགས་བ་ཀུ་ལའི། ། འདབ་སྟོང་རྣམ་པར་འགྲོལ་བ་དཀོན་མཆོག་གསུམ། ། ས་སྐྱོང་རྟག་ཏུ་ཤིས་པའི་མེ་ཏོག་སྩོལ། ། ཆུ་སྐྱེས་དམར་པོའི་ཚལ་གྱི་མཛེས་པའི་ཆ། ། བྱེད་པོས་གཅིག་ཏུ་སྤུངས་ལྟའི་དམར་མདངས་ཀྱི། ། མཚན་དཔེའི་གཟི་འབར་ཚེ་མཐའ་ཡས་པ་ཡིས། ། མི་བདག་རྒ་ཤི་མེད་པའི་བཅུད་ལེན་སྩོལ། ། ཆབས་འབངས་བསོད་ནམས་ཡངས་པའི་རིན་ཆེན་ཁྲི། ། ཕྱོགས་བྲལ་རྒྱལ་ཕྲན་བཏུད་པ་ག་ལ་བར། །
ཆོས་སྲིད་མཁྱེན་པ་ས་ཡི་ཚངས་པ་ཆེ། ། མི་མཐུན་ཕྱོགས་ལས་རྣམ་པར་རྒྱལ་གྱུར་ཅིག ། སྔོན་རབས་བསགས་པའི་ལྷས་བསྐོས་བུམ་བརྒྱ་སྐྱེས། ། སྨོན་ལམ་བི་ཤྭ་ཀརྨའི་འཕྲུལ་བསྐྲུན་པའི། ། ཕྲིན་ལས་རྩིབས་སྟོང་འཁོར་ལོས་རྒྱ་མཚོའི་གོས། ། ཡོངས་སུ་བགྲོད་དེ་རང་དབང་བྱེད་གྱུར་ཅིག ། དཀོན་མཆོག་ཐུགས་རྗེའི་བརྒྱ་བྱིན་སྙིམ་པ་ལས། ། འཕོས་པའི་མངའ་ཐང་རིན་ཆེན་དབང་གི་རྒྱལ། ། བསྡུ་དངོས་སྤྱོད་པའི་ཅི་འདོད་ཆར་ཆེ་བས། ། འགྲོ་བའི་རེ་བ་སྐོང་བའི་མཆོག་གྱུར་ཅིག །
ཡིད་འཕྲོག་སྒྱུ་རྩལ་སྒྲིན་མའི་འཆིང་ཞགས་ཀྱིས། ། བརྟན་ལྡན་ཡིད་ཀྱི་རི་དྭགས་དམ་བཅིངས་ནས། ། རིགས་བཟང་བརྒྱ་ཕྲག་བསྐྱེད་པའི་ཟླ་བཞིན་མ། ། མཉམ་འགྲོགས་རྩེ་དགའི་དཔལ་དུ་ཁུགས་གྱུར་ཅིག ། རྒྱལ་གསུང་མཐུན་པར་དགེ་སྡིག་བླང་དོར་ཚུལ། ། ལེགས་པར་འདོམས་ཤིང་དགེ་བཅུའི་ཁྲིམས་འཆའ་བའི། ། བློ་གྲོས་གཟུང་གནས་ཆོས་བློན་སྟོང་ཕྲག་གིས། ། བསྟན་སྲིད་ཕྲིན་ལས་རྒྱས་པའི་ལས་བྱེད་ཤོག ། གངས་རིའི་དུམ་བུ་ས་ལ་འཕྱེ་བའམ། ། གཉིས་འཐུང་དབང་པོ་རྒྱུ་སྙམ་རྣམ་འཁྲུལ་བ། །
མཆེ་རྣོན་ཟུང་གི་མཚང་བརྟོལ་ས་སྲུངས་ཉིད། ། ངེས་པ་ཐེག་པའི་མཆོག་ཏུ་ལྷགས་པར་ཤོག ། འདོད་པའི་གནས་སུ་ཀུན་རྟོག་ཕོ་ཉ་དང༌། ། ལྷན་ཅིག་རྩེ་བའི་གོམ་སྟབས་མཁས་པའི་རྟ། ། སྤུ་སྡུག་རྔ་རྔོག་མཛེས་པ་མིག་གི་དཔྱིད། ། གྲངས་མེད་འདོད་པའི་རྭ་བར་ཁུགས་གྱུར་ཅིག ། འཇུག་པ་བཅུ་པའི་འཕྲུལ་ཡང་ཕྲ་མོ་ཙམ། ། བྱེད་པ་སྐྱེས་བུའི་རྩལ་རབ་རྫོགས་པའི་ལུས། ། གོ་མཚོན་རྣམ་པར་བགོས་པའི་དཔའ་བོའི་ཚོགས། ། གཞན་སྡེ་གནོན་པའི་བྲན་དུ་འཁོལ་གྱུར་ཅིག །
སྡེ་བཞིའི་དཔལ་དང་ལོངས་སྤྱོད་དགེ་བ་བཅུ། ། རང་རང་ལང་ཚོའི་རྒྱགས་པ་གཅིག་ལ་གཅིག ། འགྲན་ཟླར་ཆས་སྙམ་ལྗོངས་ཀྱི་ཐིག་ལེ་འདིར། ། རྒྱན་དུ་བསྐལ་པར་དགྱེས་དགུར་རྩེན་གྱུར་ཅིག ། བོད་ཡུལ་ཆེན་པོའི་ལྗོངས་འདིར་རྒྱལ་བསྟན་དང༌། ། སྲིད་པའི་དཔལ་འབྱོར་ལོངས་སྤྱོད་དབང་ཐང་དག ། རབ་རྒྱས་ཤིས་པའི་སྒོ་འཕར་འབུམ་ཕྱེ་བའི། ། མངོན་འདོད་མི་བདག་བཞེད་པ་འགྲུབ་གྱུར་ཅིག ། སྐྱབས་གསུམ་ཐུགས་རྗེ་བསྐུལ་བའི་རིག་བྱེད་མས། ། ཤིས་བརྗོད་དབང་གི་ལྕགས་ཀྱུ་འཁོར་འདས་ཀྱི། །
བདེ་འབྱོར་གསར་པའི་ཡིད་འཕྲོག་མཛའ་ན་བོར། ། རང་དབང་འགུགས་པའི་ཆོ་ག་སྔོན་འགྲོ་བས། ། ས་གཞི་སྐྱོང་བ་མཆོག་གི་བགྲོད་བྱེད་དག ། རིན་ཆེན་གདུབ་སིལ་འཁྲོལ་བ་ངལ་གསོའི་གནས། ། པ་ཏྲའི་སྒེག་མོ་འགྱུར་ཁུག་ལག་པའི་སྦུབས། ། སྣ་ཚོགས་ནོར་བུ་བཀོད་ལེགས་གང་ཡིན་དེར། ། མཆིད་དུ་གསོལ་ལོ་ཞབས་འབྲིང་གྱི་ན་པར། ། སྐུ་དྲིན་ཐུགས་རྗེས་བསྐྱོངས་བ་རྗེས་དྲན་པས། ། བསྟན་ཇུས་བསྐལ་པར་བརླིང་བའི་ལེགས་མཛད་མ། ། ཀུན་དགའི་ལང་ཚོ་ཁོང་ནས་རྒྱས་པ་དེས། །
དཔལ་ལྡན་ས་གཞི་སྐྱོང་བ་མི་ཡི་ལྷའི། ། ལུགས་བརྒྱ་དཔྱོད་པའི་བློཾ་གྲོཾས་གཡབ་མོ་ཡིས། ། བདེ་འབྱོར་རྒྱཾ་མཚོཾ་རྒྱས་པའི་ཕྱྭ་གཡང་གྲོགས། ། རང་དབང་འགུགས་བྱེད་ཆོ་གའི་གྱེར་སྒོམ་ལ། ། བསྟན་སྲུང་རྣམས་ཀྱི་ཡེ་ཤེས་གཟིགས་པའི་ལམ། ། བར་ཆད་བགེགས་དགྲའི་ཚེར་མ་གཟིང་གྱུར་ན། ། མཐུ་སྟོབས་འབར་བའི་མེ་ལྕེས་སྐད་ཅིག་ཉིད། ། ཐལ་པར་བསྲེག་པའི་ཕྲིན་ལས་བསྐུལ་ལོ་གྱི། ། དགོངས་དོན་སྙིང་པོ་ཆོས་དང་སྲིད་པའི་དཔལ། ། གང་དག་བསམ་པ་གེགས་མེད་འགྲུབ་འགྱུར་གྱི། །
འབྲས་བུ་ཡིད་འོང་ཤིས་པར་བརྗོད་པའི་ལམ། ། སོང་བ་ཐུ་མིའི་སྲོལ་འཛིན་དེ་ཡིས་སོ། ། བདུད་རྩིའི་ཆར་གྱི་དབྱར་སྐྱེས་ལོ་ལེགས་འགུགས། ། པདྨའི་བསུང་གི་བུང་བ་རིང་ནས་སྡུད། ། འཁོར་འདས་དགེ་ལེགས་སྙེ་མ་སྨོན་ལམ་གྱིས། ། བསུ་བ་སྙིང་པོས་ལྕི་བ་རྟེན་འབྲེལ་ཆོས། ། དེར་དཔལ་ལྡན་སའི་དབང་ཕྱུག་ཉིད་ནས་ལྗོངས་ཀྱི་ཐིག་ལེ་འདིར་སྲིད་ཞིའི་དགེ་ལེགས་ཤིས་པའི་སྒོ་མང་དབྱེ་བའི་དགོངས་པས། བསྟན་ཇུས་བསྐལ་པའི་བར་དུ་བརྟན་བྱེད་ཀྱི་རྟེན་འབྲེལ་གཞུང་ས་ཆེན་པོ་དང་ཇུས་གཉེན་གསར་བསྒྲིགས་གནང་བའི་ལེགས་གསོལ་མཚོན་བྱེད་དུ་ལྷ་དར་དཀར་པོ་བཅས་བཅུ་གསུམ་ཚན་འདི་ཞུས་དག་བླ་མས་བཀྲ་ཤིས་རྟགས་ཀྱི་ར་ཁཱས་མཚན་པའི་ལྷ་དར་དཀར་པོ་དང་ལྷན་ཅིག་ཕུལ་བ་དགེ་ལེགས་འཕེལ་བའི་རྒྱུར་གྱུར་ཅིག ། ཅེས་གཞུང་ས་ཆེན་པོ་དང་སྡེ་དགེ་བློ་གྲོས་རྒྱ་མཚོ་བ་ཇུས་གཉེན་བསྒྲིགས་དུས་ཀྱི་ལེགས་གསོལ་མི་བདག་རིན་ཆེན་བདུན་ལས་བརྩམས་པའི་ཤིས་བརྗོད་དྲི་ཟའི་དབྱངས་སྙན་ཞེས་བྱ་བ་འདི་ནི། བནྡེ་ཚུལ་རིན་རང་གིས་བྲིས་པའོ།། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
