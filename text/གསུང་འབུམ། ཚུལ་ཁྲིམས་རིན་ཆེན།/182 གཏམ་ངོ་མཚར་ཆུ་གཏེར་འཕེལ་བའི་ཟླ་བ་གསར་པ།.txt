གསུང་འབུམ། ཚུལ་ཁྲིམས་རིན་ཆེན།
པོད ༡༨༢
གཏམ་ངོ་མཚར་ཆུ་གཏེར་འཕེལ་བའི་ཟླ་བ་གསར་པ།
༼ཤྲཱི༽ ༄༅། །ཨཱཤྩརྻོདདྷཝདྷནེནྡུནེབོནཱམསརྦཛྙཱརྐབནྡོརཱཛྙཱགམཱནཱམབྷིཔྲཱཡརྠོབིབརཎསྱཤཱསྟཱཧིམབཱནིཀཥྱརུཏཾསཀལབརྟྟིཏཱནཱཾདྷརྨྨདཔྲབྲྀཏྟེརཱཧོམཱཡཱཡཱཿཔྲིཏཱམཧཱིཀྲྀཏཡུགཀལྤསྱཔུཎྱམེགྷབྷཱུཧཾབིཔུལཾཔཱུརིཏནཡཱདརམྦྷསྱཀཐཱབིཛཧཱརཾ།།
༄༅། །ཀུན་མཁྱེན་ཉི་མའི་གཉེན་གྱི་བཀའ་ལུང་གི་དགོངས་དོན་རྣམ་པར་འགྲེལ་པའི་བསྟན་བཅོས་གངས་ཅན་པའི་སྐད་དུ་འགྱུར་རོ་འཚལ་གྱི་ཆོས་སྦྱིན་རྒྱུན་མི་ཆད་པའི་ངོ་མཚར་འཕྲུལ་གྱི་ཕྱི་མོ་རྫོགས་ལྡན་བསྐལ་པའི་བསོད་ནམས་ཀྱི་སྤྲིན་ཕུང་རྒྱས་པར་དཀྲིགས་པའི་ཚུལ་ལས་བརྩམས་པའི་གཏམ་ངོ་མཚར་ཆུ་གཏེར་འཕེལ་བའི་ཟླ་བ་གསར་པ་ཞེས་བྱ་བ་བཞུགས་སོ།། ༄༅། །གུཎཛལནིདྷཡོམུནིཿསརྦཨཱཏྨཻཝམཱཔྲཱཔྟསམྭོདྷནཱསྟྱུཏྟརསྟཏྲལཀྵྨྱཱཀར། ༄༅། །དཔལ་ ་་་་་ཤིས་པ་བརྗོད་པའི་སྒོ་དང་པོ་རྒྱ་ཆེ་བའི་རྒྱན་ལས་བསམ་པ་རྒྱ་ཆེ་བ། གྱི་འབྱུང་གནས་ཐུབ་པ་ཡོན་ཏན་རྒྱ་མཚོ་ཐམས་ཅད་བདག་ཉིད་ཀྱིས་བརྙེས་བྱང་ཆུབ་བླ་ན་མེད་པ་དེར། ། ༄༅། །སྶཀལགཏིནིམནྟྲཎཱམཱཙརཱཤེཥཏུབྷྱཱམྤྲསཾཔཱུརིཏཱཁྱོཏྟརཻལླཻཁནཻཿསྭཱགཏཾ། ༄༅། །འགྲོ་བ་མཐའ་དག་མགྲོན་དུ་འགུགས་པའི་ཆོ་ག་མ་ལུས་ཁྱོད་ལ་རྫོགས་ཞེས་འཕྲིན་ཡིག་དམ་པས་ལེགས་ཕྱིན་པ། ། ༄༅། །སམཡམིཧཛིནཱརཏེཿཀཱརྻཙཱཀཱཤཀོཊིཿསམཻརྣིརྒཏཱཔྱབྷིམནོ྅ནིམིཏྟཱདྷརཾ། ༄༅། །དུས་འདིར་རྒྱལ་བ་དགྱེས་པའི་ཕྲིན་ལས་ཀུན་གསལ་མུ་དང་མཉམ་པར་སོང་ཡང་ཁེངས་པའི་མཚན་མ་འཛིན་མིན་པར། །
༄༅། །པྲབཙནསཀལཱསྟྲིདྷཱསམྦརཾཀཱཡསཾཀྵིཔྱསཽདེཤིཀཿཨུཏྟམེབྷིཿཔྲཡཙྪནྟུཧཱི།། ༄༅། །གསུང་རབ་ཐམས་ཅད་རྣམ་གསུམ་སྡོམ་པའི་རིས་སུ་བསྡུས་ནས་ལེགས་ ་་་་་སྡོམ་པ་གསུམ་གྱི་བཀའ་དྲིན་ཆེ་བའི། པར་འདོམས་པ་བླ་མ་རྣམས་ཀྱིས་དགེ་ལེགས་སྩོལ། ༡ ། བྱང་ ཤིས་པ་བརྗོད་པའི་སྒོ་གཉིས་པ་གཟུགས་ཅན་ལས་མཐའ་དག་གི་གཟུགས་ཅན།་་་་་ ཆུབ་མཆོག་ཏུ་ཐུགས་བསྐྱེད་རྩ་བརྟན་གཏོང་བ་ཆེ་སོགས་ཚོགས་གཉིས་དག་པའི་ཆབ་ཀྱི་རྒྱུན། ། སྤྲོ་བ་མཆོག་གིས་ཡང་ཡང་བཏུངས་པས་མི་ཟད་ཡོན་ཏན་ལོ་འདབ་རབ་རྫོགས་སྐུ་གསུམ་སྙེ་མ་གཡུར་དུ་ཟ། ། འབད་རྩོལ་མཚན་མའི་ཀུན་རྟོག་དང་བྲལ་འགྲོ་ཁམས་མཐའ་ཡས་མོས་པའི་ཤིང་རྟ་སྐད་ཅིག་རེར་ཡང་ཕྱུར་བུར་འགེངས། ། འཇིག་རྟེན་གསུམ་ན་ཆེ་བའི་ཆེ་བ་ཐུབ་དབང་ཆོས་ཀྱི་དཔག་བསམ་ཆེན་པོས་དགེ་ལེགས་གྲིབ་མའི་འབབ་སྟེགས་མཛོད། ༢ །
གང་ཞིག་ ་་་་་ཤིས་པ་བརྗོད་པའི་སྒོ་གསུམ་པ་རང་བཞིན་བརྗོད་པ་ལས་ཡོན་ཏན་གྱི་རང་བཞིན་བརྗོད་པ། སྐྱེ་དང་གནས་དང་འཇིག་ལས་རྣམ་པར་གྲོལ་བ་མཁའ་ཁྱབ་སྐུ་ནི་རྣམ་རྟོག་སྤྲོས་པའི་མཚན་མ་ཞི། ། གཞན་རྐྱེན་དག་གིས་རྟོག་པའི་ཡུལ་ལས་རིང་དུ་སོང་དེ་སོ་སོ་ཡང་དག་རིག་པའི་རྩལ་གྱིས་རང་བྱུང་དུ། ། མཁྱེན་པའི་ཡེ་ཤེས་ཕུན་སུམ་ཚོགས་བརྙེས་གཞན་དག་ཀྱང་ནི་དེ་ལ་འགོད་ཕྱིར་ལམ་མཆོག་འདོམས་པའི་ཐུགས་བརྩེར་ལྡན། ། སྡུག་བསྔལ་སྐྱེ་བ་རྒྱུར་བཅས་འཇོམས་པའི་ནུས་པ་རྨད་བྱུང་རྫོགས་སངས་རྒྱས་རྣམས་བྱང་ཆུབ་བར་གྱི་སྐྱབས་སུ་སྤྱོན། ༣ ། རྗོད་བྱེད་མིང་ ་་་་་ཤིས་པ་བརྗོད་པའི་སྒོ་བཞི་པ་བྱ་བའི་རང་བཞིན་བརྗོད་པ། ཚིག་ཡི་གེའི་ཕྲེང་བ་ཚར་དུ་དངར་བའི་གདངས་སུ་འཕོས་པའི་བརྗོད་བྱ་དོན་གྱིས་ལྕི་བའི་ལུང༌། ། གང་ལ་དམིགས་པས་ལམ་གསུམ་གནས་པའི་ལུས་ཅན་རྣམས་ཀྱི་སྲིད་པའི་ཟུག་རྔུ་མི་བཟད་ཚོར་བའི་རྒྱུན་ཆེན་གཅོད། ། དེ་བཞིན་ཞི་བསིལ་ཐར་པ་ཉིད་དང་ཐམས་ཅད་མཁྱེན་པའི་གནས་ལ་སྡང་བྱེད་སྒྲིབ་པ་བག་ཆགས་བཅས་མཐར་མཛད། །
གང་ཞིག་ཆགས་བྲལ་འགོག་པ་ཉིད་དང་གང་གིས་ཆགས་བྲལ་མངོན་དུ་བྱེད་པ་ལམ་བདེན་དམ་པའི་ཆོས་ཀྱིས་སྲུངས། ༤ ། དམ་པའི་ཞལ་ལུང་ ་་་་་ཤིས་པ་བརྗོད་པའི་སྒོ་ལྔ་པ་ཡོན་ཏན་གྱི་རང་བཞིན་བརྗོད་པ། དགེ་བ་སུམ་ལྡན་ཐོས་བསམ་སྒོམ་པའི་སྤྲོ་བ་མཆོག་གིས་བྱང་ཆུབ་གསོས་སུ་ཉེར་བསྟེན་པས། ། ཇི་ལྟ་བ་དང་ཇི་སྙེད་ཡུལ་ལ་ཆགས་དང་ཐོགས་པའི་སྒྲིབ་པ་ལས་གྲོལ་མཁྱེན་རབ་དར་ལ་བབ་པའི་དཔྱིད། ། གཅིག་ཏུ་ཀུན་འབྱུང་འབྲས་བུར་བཅས་པའི་ཉེན་ལྡན་འགྲོ་བ་སྲིད་ལས་གདོན་པའི་གཡར་དམ་མི་ཤིགས་རྭ་བ་ན། ། ལེགས་གནས་རྒྱལ་བའི་གདུང་འཛིན་ཀུན་དང་རང་རྒྱལ་ཉན་ཐོས་ཞུགས་འབྲས་བཅས་པའི་འཕགས་པའི་དགེ་འདུན་སྤྱི་བོས་མཆོད། ༥ ། ཕྱོགས་བཅུ་ ་་་་་ཤིས་པ་བརྗོད་པའི་སྒོ་དྲུག་པ་བསམ་པ་རྒྱ་ཆེ་བ། མུ་མེད་ཞིང་ཁམས་དག་ན་བྱོན་དང་འབྱོན་གྱུར་ད་ལྟར་གཞེས་པའི་རྒྱལ་བ་ཀུན་གྱི་ཡེ་ཤེས་དངོས། །
སེམས་ཅན་ཁམས་སུ་རང་གི་རིགས་མཆོག་རྨ་མེད་ཡོད་པ་གནས་སྐབས་དྲི་མས་བསྒོས་པ་སྦྱོང་ཕྱིར་སྤྲུལ་པའི་བུ། ། དེ་མཚན་ཐིགས་པ་རྣ་བའི་བཅུད་དུ་ལན་རེ་སིམ་པས་དུས་གསུམ་པ་ཡི་སངས་རྒྱས་མཚན་དུ་དག་ལྡན་ལྗགས། ། འགྱུར་དགུ་མཉན་པའི་བསོད་ནམས་མཆོག་གི་འབབ་སྟེགས་བྱེད་པ་འཇམ་པའི་དབྱངས་ཁྱོད་སྐྱེ་བར་དགེ་བའི་བཤེས་སུ་མཛོད། ༦ ། མང་མང་ ཤིས་པ་བརྗོད་པའི་སྒོ་བདུན་པ་བར་མཆོད་པའི་ཟུང་ལྡན་ལས་རྐང་པ་དང་པོ་དང་གསུམ་པར་ཡོད་པ།་་་་་ ཞིང་གི་སྨྲ་བའི་རྒྱལ་པོ་གངྒཱའི་རྡུལ་གྱི་གྲངས་སྙེད་གསུང་གི་གསང་བ་མཐའ་དག་བསྡུས་པའི་གཟུགས། ། འཇོ་སྒེག་ཟླ་བ་གསར་པའི་ལང་ཚོས་ཡིད་ཀྱི་སྲུབ་ཤིང་བྱེ་བའི་དཔལ་འཕྲོག་ཐུགས་རྗེའི་ག་པུར་འཐུལ་བའི་དཔྱིད། ། ལྷང་ལྷང་ཏམྦུ་ར་ཡི་རྒྱུད་ལས་སྲིད་ཞིའི་ཆོས་རྣམས་ཉམས་དང་འགྱུར་བ་སྟོང་གི་ལམ་དུ་འགྲོ་བའི་གླུར། ། དལ་བུར་ལེན་པས་སྐལ་བཟང་རིག་པའི་སྒོ་བརྒྱ་འབྱེད་པ་དབྱངས་ཀྱི་རྒྱལ་མོ་རྟག་ཏུ་སྙིང་གི་པདྨར་རོལ། ༧ །
འཇུག་ ་་་་་ཕྱག་བྱ་བའི་སྒོ་དང་པོ་རྒྱུ་མེད་པ་ལ་འབྲས་བུ་རང་གི་ངོ་བོ་ཉིད་སྟོན་པའི་སྲིད་པ་ཅན། པ་བཅུ་པའི་སྤྲུལ་པས་མ་བཏེག་སྲིད་པའི་བླ་ནས་བླ་མར་འཕགས་པ་དགའ་ལྡན་གཞལ་མེད་ཁང་པ་ནས། ། བསྐུལ་བ་མེད་པར་ལུས་ཅན་ཀུན་གྱི་སྡུག་བསྔལ་ཚོར་བ་དཔྱིས་འབྱིན་བྱེད་པའི་ཐབས་ཚུལ་སྒྲུབ་ལ་ཤིན་ཏུ་དགེས། ། ཇི་བཞིན་མིན་པའི་གཏམ་གྱིས་མ་བསྔགས་དམན་པའི་ལམ་ལས་ཆེན་པོ་བདུན་གྱིས་ངེས་པར་མངོན་འཕགས་ཐེག་ཆེན་གྱི། ། ལམ་མཆོག་ཀུན་དུ་སྣང་བའི་དཔལ་སྟེར་མི་ཕམ་མགོན་ཁྱོད་ཞབས་རྡུལ་དམར་འོད་སྙིང་ལ་སིམ་ཕྱིར་གཙུག་གིས་བསྟེན། ༨ ། ཕྱག་བྱ་བའི་སྒོ་གཉིས་པ་ལས་ཀྱི་རྒྱུ་ལས་རྣམ་འགྱུར་གྱི་རྒྱུ།་་་་་ སྟོན་པ་བླ་ན་མེད་པའི་ཡེ་ཤེས་དྲི་མེད་རང་གཟུགས་ཐུན་མོང་གདུལ་བྱའི་སྣང་ངོ་རུ། ། ཆོས་དང་དོན་སོགས་ཐ་དད་ཡང་དག་རིག་པའི་འཕྲུལ་གྱིས་རབ་འབྱམས་ལུང་གི་རི་མོ་དག ། འདོད་ལྷའི་དཔུང་གིས་བསུབ་ཏུ་མེད་པར་མཁྱེན་རབ་ཡངས་པར་སྐད་ཅིག་རེར་ཡང་འགོད་པའི་མཚར། །
ལྷར་བཅས་འཇིག་རྟེན་ཡོངས་ཀྱི་བསྔགས་འོས་བསྟན་པ་སྡུད་མཛད་འཕགས་པའི་ཚོགས་ལ་གུས་པས་འདུད། ༩ ། ཕྱག་བྱ་བའི་སྒོ་གསུམ་པ་འགོག་རྒྱན་ལས་བྱུང་བ་འགོག་པ།་་་་་ སྙིགས་མའི་དུས་སུ་སྟོན་པ་རང་ཉིད་རྒྱུད་དང་བསྟན་བཅོས་མཛད་དང་འཛིན་པའི་ཚུལ་འབྱུང་བར། ། ལུང་བསྟན་ཕལ་ཆེར་དགོངས་པ་ཙམ་མམ་འོན་ཏེ་ངེས་པའི་དོན་དུ་མིན་ན་ཛམྦུའི་གླིང༌། ། མཛེས་པར་བྱེད་པའི་རྒྱན་དྲུག་དག་དང་རྨད་བྱུང་གཉིས་སོགས་བཀའ་ལུང་ཐམས་ཅད་རང་དབང་དུ། ། རྣམ་པར་འགྲེལ་ལ་བསྙེངས་པ་མེད་པའི་བློ་གྲོས་འདི་འདྲ་འགའ་ལ་སྲིད་པ་མིན་པས་སོ། ༡༠ ། ཕྱག་བྱ་བའི་སྒོ་བཞི་པ་དཔེ་རྒྱན་ལས་སྨད་པའི་དཔེ།་་་་་ སཱ་ལའི་རྐང་འཐུང་འཁྲིགས་པའི་ནགས་ཚལ་བསྐྱོད་ཅིང་འཕོས་པའི་དྲི་ཡི་བཞོན་པ་ཡིད་འོང་མས། །
ལམ་རིང་དུབ་པའི་དོན་མཐུན་མང་པོ་དབུགས་འབྱིན་མཁན་དེས་བརྒྱ་ཡི་ཆར་ཡང་མི་ཕོད་པའི། ། ངེས་པར་འབྱུང་བའི་ཚུལ་ཁྲིམས་བསླབ་པ་གང་ལ་གནས་ན་སྲིད་པའི་གདུང་བ་འཇིལ་བའི་སྨན། ། དམ་པའི་ཆོས་འདུལ་སྣང་བ་མཆོག་གིས་ཡིད་ཀྱི་སྲུབ་ཤིང་བགྲོད་པ་འགོག་བྱེད་ཀུན་ཀྱང་དད། ༡༡ ། གཞན་ལ་ ་་་་་ཕྱག་བྱ་བའི་སྒོ་ལྔ་པ་བྱ་བའི་རང་བཞིན་བརྗོད་པ། ཕན་འདོགས་དམ་བཅའི་ཡི་གེ་སྙིང་ལ་བྲིས་ནས་རིས་སུ་མ་ཆད་སེམས་ཅན་ལ། ། ཡིད་གཅུགས་བྱམས་དང་བརྩེ་བའི་འཛུམ་གྱིས་མདུན་ནས་བསུ་བ་ཐམས་ཅད་མཁྱེན་ཀུན་བགྲོད་གཅིག་ལམ། ། རྒྱལ་བའི་མྱུ་གུ་བགྲང་དུ་མེད་པས་སྲིད་པ་གསུམ་ནི་སྙིང་པོར་ལྡན་པར་བྱེད་པའི་ཆོས། ། སྟོང་ཉིད་སྙིང་རྗེ་དབྱེར་མེད་བདག་ཉིད་བྱང་ཆུབ་སེམས་མཆོག་ལེགས་པར་འདོམས་དེ་ཐུབ་པའི་སྲས། ༡༢ །
ཕྱག་བྱ་བའི་སྒོ་དྲུག་པ་རིགས་པའི་རྒྱུ་ལ་ཆོས་དཔེས་བགྲང་བྱ།་་་་་ གང་ལ་སྦྱངས་པའི་རྣམ་པར་འབྱེད་པས་གཏི་མུག་འཐིབས་པོ་སྐད་ཅིག་གཉིས་པར་མི་གནས་བྱེད། ། ཟག་བཅས་ཟག་པ་མེད་པས་བསྡུས་པའི་ཤེས་བྱ་མཐའ་དག་རང་སྤྱི་ངེས་པའི་མཚན་ཉིད་ཀྱིས། ། སྨྲ་བའི་འབབ་སྟེགས་ཐུང་ངུར་མི་འགྱུར་ཐམས་ཅད་མཁྱེན་ལམ་ཆོས་མངོན་བསྟན་པ་སྒྲོན་མེ་ལྟར། ། ཀུན་དུ་སྣང་བྱེད་ཤེས་བྱ་ཀུན་གྱི་རྒྱལ་པོ་དེ་དག་གུས་པའི་སེམས་ཀྱིས་རི་མོར་བྱ། ༡༣ ། བགྲང་ ་་་་་ཕྱག་བྱ་བའི་སྒོ་བདུན་པ་ལྡན་པའི་གཟུགས་ཅན། ལས་འདས་པའི་བསྐལ་པའི་ཕྲེང་བར་དགང་བར་དཀའ་བའི་ཚོགས་གཉིས་ཆུ་ཡི་ཕུང་པོ་ཡང༌། ། བློ་ལྡན་གང་གིས་སྐད་ཅིག་རེར་ཡང་ཐབས་ཤེས་ནོར་བུའི་འབྱོར་པ་ལྡན་པར་བསྐྱིལ་བའི་ནང༌། ། རྟུན་པ་ཡང་རབ་དྲི་ཡི་བཞོན་པས་བསྲུབས་པའི་སྙིང་པོ་སྐུ་བཞི་ཟུང་འཇུག་ལྷུན་པོ་ཅན། །
ཚེ་གཅིག་འགྲུབ་པ་རྒྱུད་སྡེ་ཟབ་མོ་མཐའ་དྲུག་ཚུལ་བཞིའི་ལམ་ནས་སྨྲ་དེ་སྨྲ་བའི་མཆོག ༡༤ ། ཕྱག་བྱ་བའི་སྒོ་བརྒྱད་པ་ཆ་ཤས་གཟུགས་ཅན།་་་་་ དུག་གསུམ་ཟས་ལ་མངོན་པར་ཞེན་པས་བློ་གྲོས་རང་བཞིན་གསལ་བའི་འོད། ། ཡོངས་སུ་ཉམས་བྱས་མཐའ་འཁོབ་མུན་པར་དགེ་སྡིག་ལས་ཀྱི་འཇུག་ལྡོག་གི ། གོམ་པ་ཉམ་ངའི་གཡང་དུ་འདེགས་འཇོག་ཀྱེ་མ་སྣང་བྱེད་སུ་ཞིག་ཅེས། ། ཟློས་པའི་ཚེ་ན་བདེན་གཉིས་ཆོས་ཀྱི་ཉི་ཟླའི་སྒྲོན་འདེགས་ཞི་བ་འཚོ། ༡༥ ། ཀ་ ཕྱག་བྱ་བའི་སྒོ་དགུ་པ་སྟོབས་མཚུངས་པའི་རབ་སྤེལ།་་་་་ དག་ཆོས་དབྱིངས་ཆུ་གཏེར་ཆེན་པོར་སྐྱོན་བྲལ་པདྨའི་ཁང་བཟང་དབུས། །
སྨོན་ལམ་འགག་པ་མེད་པའི་རྩལ་འཁྲུངས་མཚོ་སྐྱེས་རྡོ་རྗེ་སྤྲུལ་པའི་སྐུ། ། སྙིགས་མའི་འགྲོ་ལ་ཕན་པའི་ཐུགས་རྗེ་གལ་ཏེ་གཟུགས་སུ་གནས་གྱུར་ན། ། ཐེག་པར་དཀའ་བའི་དོགས་པས་སྐྲག་ནས་ནོར་འཛིན་བུ་མོ་རིང་ཞིག་འདར། ༡༦ ། ལུང་ ་་་་་ཕྱག་བྱ་བའི་སྒོ་བཅུ་པ་མཉམ་འཇོག་གཟུགས་ཅན། དང་རིགས་པའི་ལམ་ཆེན་ལས་འོངས་སྒྲུབ་དང་སུན་འབྱིན་ཉི་མ་ཡིས། ། ལྟ་ངན་འཆལ་གཏམ་དབྱངས་སུ་ལེན་རྣམས་མྱ་ངན་མུན་པར་བཅིང་རིགས་སམ། ། སྟོང་ལྟ་ཧད་པོས་སེམས་ཅན་བསླུར་བརྩམས་ཧ་ཤང་ཁྱོད་ཉིད་རང་གི་སྐྱོན། ། པདྨའི་ངང་ཚུལ་ཆེན་པོ་ཁྱོད་འདྲ་བསྟན་ལ་རི་མོར་བགྱིས་པ་སུ། ༡༧ །
ཕྱག་བྱ་བའི་སྒོ་བཅུ་གཅིག་པ་ལྡན་པའི་གཟུགས་ཅན།་་་་་ དུས་གསུམ་ཤེས་པར་བྱ་བའི་དངོས་པོ་མ་ཚང་མེད་པ་ཀུན་མཁྱེན་གྱི། ། གཉིས་སུ་མེད་པའི་ཡེ་ཤེས་མེ་ལོང་དག་པ་ལ་ཤར་འཕྲིན་ཡིག་གིས། ། སཱ་ལའི་རྐང་འཐུང་འཁྲིགས་པའི་ནགས་སུ་དམ་ཆོས་དགེ་བའི་སྙིང་པོ་ཅན། ། མངོན་པར་བསྔགས་པའི་དུས་སྟེང་ལེགས་སོན་ཆོས་རྒྱལ་དང་པོ་ཐོ་ཐོ་རི། ༡༨ ། པུཎྜ་རཱི་ཀས་རང་གི་ ཕྱག་བྱ་བའི་སྒོ་བཅུ་གཉིས་པ་བསམ་པ་རྒྱ་ཆེ་ལ་གཟུགས་ཅན་གྱིས་བརླིང་བ།་་་་་ ལག་མཚན་སྙིང་རྗེའི་གཏེར་གྱིས་རིང་མོ་ནས། ། བྱང་ཆུབ་སྤྱོད་པའི་གཡར་དམ་སྨོན་ལམ་གཅད་དུ་མེད་པས་ལུ་གུ་རྒྱུད། ། ལེགས་པར་སྦྲེལ་བའི་ཡུལ་ནི་རྗེས་དྲན་ས་གཞི་སྐྱོང་བའི་ཟློས་གར་གྱིས། །
བོད་འབངས་སེམས་ཅན་རྫོགས་ལྡན་བསྐལ་པའི་བདེ་བ་ལ་སྦྱོར་སྲོང་བཙན་རྗེ། ༡༩ ། མདའ་ ་་་་་ཕྱག་བྱ་བའི་སྒོ་བཅུ་གསུམ་པ་སེམས་ལྡན་རབ་རྟོག ལྔའི་ནུས་པ་སྙིང་ལ་བཀང་བའི་མི་སྲུན་ཚིག་གི་བསླུ་བྲིད་མཚོན། ། བྱེ་བ་ཕྲག་མང་དུས་གཅིག་ཕབ་ཀྱང་འཇམ་དཔལ་གཞོན་ནུས་སྤྲུལ་པའི་སྐུ། ། གཞོན་ནུར་གྱུར་ཀྱང་ཆོས་ལ་གནས་པའི་དཀའ་ཐུབ་མ་རྨས་ཁྱད་པར་གྱིས། ། མགྲིན་སྔོན་སྐྱེངས་ཏེ་གངས་རིའི་ཕག་ཏུ་ཡིབས་པ་མིན་ནམ་ཁྲི་སྲོང་རྗེ། ༢༠ ། རྣམ་དག་ ་་་་་ཕྱག་བྱ་བའི་སྒོ་བཅུ་བཞི་པ་མ་བསྡུས་པའི་གཟུགས་ཅན། བཤད་སྒྲུབ་ཕན་པའི་རིག་སྔགས་མང་པོས་བཏབ་པས་ལུང་རྟོགས་ཀྱི། །
བསྟན་པ་དམ་པའི་ལུས་སྲོག་ཤིན་ཏུ་བརླིང་བར་བྱེད་པའི་བཀའ་ཁྲིམས་བཙན། ། སེམས་ཅན་ཁམས་སུ་ནད་དང་འཐབ་རྩོད་རྒུད་པས་རབ་དབེན་སྐྱིད་པའི་མགྲོན། ། གསར་དུ་འགུགས་པའི་ཆོ་ག་ཀུན་ཤེས་མངའ་བདག་ཆེན་པོ་ཁྲི་རལ་པ། ༢༡ ། འཕགས་ཡུལ་ ་་་་་ཕྱག་བྱ་བའི་སྒོ་བཅོ་ལྔ་པ་བསམ་པ་རྒྱ་ཆེ། ལྔ་རིག་སྨྲ་བའི་དབང་པོ་གྲངས་མེད་དབུས་སུ་མགྲིན་པ་ནས། ། ལེགས་བཤད་སྙན་དགུ་འཇོ་བའི་རྒྱལ་པོའི་གོ་ས་བླ་ན་མེད་འགྱིང་ཡང༌། ། འགྲོར་གནས་བདེ་བར་གཤེགས་པའི་སྙིང་པོ་སྒྲིབ་པས་གོས་པ་བསལ་ཕྱིར་དུ། ། གངས་ཅན་འཛིན་མར་ཞབས་ཀྱིས་བཅགས་པའི་པཎ་ཆེན་ཐམས་ཅད་གཙུག་ཏུ་མཆོད། ༢༢ །
ཕྱག་བྱ་བའི་སྒོ་བཅུ་དྲུག་པ་ཆ་ཤས་ཀྱི་གཟུགས་ཅན།་་་་་ རྡོ་རྗེ་རྣོན་པོའི་གསང་གསུམ་བྱིན་རླབས་མཚར་སྡུག་སྒེག་མོའི་ཁ་ཡི་ཆང༌། ། བྲན་པའི་མོད་ལ་བློ་གྲོས་བ་ཀུ་ལ་ཡི་མཆུ་འདབ་ཡིད་འོང་བརྒྱ། ། ཕྱེ་བ་ལས་ནི་གངས་ཅན་སྐད་དང་རྗེས་སུ་མཐུན་པའི་བརྡ་ཡིག་གི ། ལི་ཤིའི་དྲི་བསུང་གསར་པའི་འབྱུང་གནས་སམྦྷོ་ཊ་ལ་གུས་པས་འདུད། ༢༣ ། དཀའ་བ་བརྒྱ་ཕྲག་བརྩེགས་ ་་་་་ཕྱག་བྱ་བའི་སྒོ་བཅུ་བདུན་པ་ཡན་ལག་གསུམ་པའི་གཟུགས་ཅན། པའི་གདུང་བ་དབུགས་འབྱིན་གྲོགས་སུ་བྱང་ཆུབ་སེམས། ། ཡིད་འོང་བསིལ་ཡབ་དག་ཏུ་བསྟེན་ཅིང་དམ་ཆོས་རིན་ཐང་ཆེ་བའི་ཁུར། ། འདྲེན་པའི་ཆོ་ག་བརྡ་སྤྲོད་རིག་པའི་གོམ་སྟབས་སྟོང་དུ་བསྒྱུར་ལ་མཁས། །
སད་མི་བདུན་དང་ཀ་ཅོག་ལ་སོགས་སྐད་གཉིས་སྨྲ་བའི་ཚོགས་ལ་འདུད། ༢༤ ། དཔལ་ལྡན་གྲུ་འཛིན་ ་་་་་ཕྱག་བྱ་བའི་སྒོ་བཅོ་བརྒྱད་བསྒྲུབ་བྱེད་ཀྱི་རྒྱུ་ལས་སྐྱེད་བྱེད་བསྐུལ་བའི་རྒྱུ། རི་བོའི་མགོན་པོ་སྲིད་པ་འགྲུབ་བྱེད་རྒྱུ་ཡི་ཚུལ། ། འོད་གསལ་འཆི་བ་མེད་པའི་གདུང་གི་སྐྱེ་བ་མངོན་པར་བཟུང་བ་གང༌། ། འཛམ་གླིང་ཐུབ་པའི་རྒྱལ་སྲིད་སྐྱོང་ལ་བསྙེངས་པ་བྲལ་བའི་བློ་གྲོས་ཀྱིས། ། དྲན་དབང་ཀུནཾ་དུ་དགཾའ་སྟེར་སྙིངཾ་པོཾ་ས་སྐྱ་པ་ཡིས་བདག་བྱིན་རློབས། ༢༥ ། དཔག་མེད་ ཕྱག་བྱ་བའི་སྒོ་བཅུ་དགུ་པ་ཡོན་ཏན་གྱི་རང་བཞིན་བརྗོད་པ།་་་་་ བསྐལ་པའི་ཕྲེང་བར་རབ་བསགས་སྦྱིན་པ་ལ་སོགས་བསོཾད་ནཾམས་ཚོགས། །
བྱང་ཆུབ་མཆོག་གི་རྩེཾ་མོཾར་ལུད་པས་མི་མཐུན་མེད་པར་བསྐྲུན་པའི་སྐུ། ། སྟོང་པའི་མཁའ་ལ་རྫུ་འཕྲུལ་རྐང་པའི་འདེགས་འཇོག་རེ་མོས་བསྒྱུར་བ་ཡིས། ། པོ་ཏ་ལ་སོགས་གདུགས་ཕྱེད་ལ་འཁོར་མཁའ་འགྲོའི་དབང་པོ་དེ་ལ་འདུད། ༢༦ ། མུ་མེད་ཕྱོགས་བཅུའི་ ་་་་་ཕྱག་བྱ་བའི་སྒོ་ཉི་ཤུ་པ་བསམ་པ་རྒྱ་ཆེ་བ་ཡན་ལག་ཅན་གྱི་གཟུགས་ཀྱིས་བརླིང་བ། འཇིག་རྟེན་དག་ན་དུས་གསུམ་གཤེགས་པའི་སངས་རྒྱས་ཀྱི། ། གསུང་གི་གསང་བ་བསམ་མི་ཁྱབ་པར་དབང་འབྱོར་དཔལ་ལྡན་རྡོ་རྗེ་འཛིན། ། དུས་འདིར་དམ་ཆོས་རྙོག་པ་བགྲུང་ཕྱིར་གངས་ཅན་ནོར་གྱི་བློ་གྲོས་མར། ། སྐྱེ་བ་དམ་པའི་ཟློས་གར་བསྒྱུར་བ་དགེ་ལེགས་གྲགཾས་པཾའི་རྒྱལཾ་མཚཾན་འཛིན། ༢༧ །
ལེགས་ ་་་་་ཕྱག་བྱ་བའི་སྒོ་ཉེར་གཅིག་པ་རིག་བྱེད་ཀྱི་གཏམ་སྦྱར་བའི་མཐའ་དག་གི་གཟུགས་ཅན། བཤད་ཉི་མའི་འོད་ལ་སྡང་ཞིང་མཐའ་བྲལ་མཁའ་ཡང་འབིགས་སེམས་ཅན། ། སྨྲ་ངན་རྡུལ་བརྩེགས་རི་བོའི་ཁེངས་པ་ཡོངས་སུ་སྙོལ་ལ་མི་འཇིགས་པར། ། ལུང་དང་རིགས་པའི་ཁོ་ལག་རབ་རྫོགས་བརྡ་སྤྲོད་ཚད་མའི་རྣོ་མཚོན་ཅན། ། ཀུནཾ་དགཾའི་དཔལ་སྟེར་ཆོས་ཀྱི་རྒྱལཾ་མཚཾན་ཕྱོགས་བཅུར་བཙུགས་པའི་ལྷ་ཡི་དབང༌། ༢༨ ། སྲིད་པ་ ་་་་་ཕྱག་བྱ་བའི་སྒོ་ཉེར་གཉིས་པ་གཞི་གཅིག་གིས་ཆོས་དུ་མ་འགལ་བ། གསུམ་ལས་རིང་དུ་མངོཾན་འཕཾགས་མཆོག་གི་གོ་འཕང་བརྙེས་གྱུར་ཀྱང༌། ། དེ་ཡི་བློཾ་གྲོསཾ་ཁམས་གསུམ་འགྲོ་ལ་ཕན་པའི་རྒྱུ་ཕྱིར་ཡང་དག་འབབ། ། གཅིག་ཏུ་མཁས་པའི་སྤྱོད་ཚུལ་གསུམ་གྱིས་ཆོས་ཀྱི་རྒྱལཾ་མཚཾན་བརྟེན་བྱེད་ཀྱང༌། །
ཆོས་མིན་ཐམས་ཅད་ཡོངས་སུ་ཉམས་མཛད་ཆོས་ཀྱི་རྒྱལ་པོ་གཙུག་གིས་བསྟེན། ༢༩ ། ཕྱག་བྱ་བའི་སྒོ་ཉེར་གསུམ་པ་ཉམས་ལྡན་གྱི་རྒྱན་ལས་དཔའ་བའི་ཉམས།་་་་་ ནོར་རྒྱས་ངལ་བའི་སྡིག་པ་མ་བྱས་ས་འཛིན་ཡང་ནི་བསྒྲིལ་བ་མེད། ། ཚིགས་བཟང་རྒན་པོ་གྲོགས་སུ་མ་བཀུག་ཆུ་ཡི་གཏེར་ཡང་མ་བསྲུབས་པར། ། བདུད་རྩིའི་གཏམ་སྙན་ཀུན་གྱི་འབྱུང་གནས་རིགས་གསུམ་རྣམ་འཕྲུལ་སཾ་སྐྱཾ་པཾའི། ། གདུངཾ་རབཾས་མཚར་དུ་དངར་བ་བྱོན་དང་འབྱོན་འགྱུར་སྙན་དངགས་དབྱངས་ཀྱིས་མཆོད། ༣༠ ། བསྐལ་པ་ ་་་་་ཕྱག་བྱ་བའི་སྒོ་ཉེར་བཞི་པ་ཡན་ལག་གཉིས་པའི་གཟུགས་ཅན། སྙིགས་མ་ལྔ་བདོའི་དུས་ན་ང་ཡི་ལུང་དང་རྟོགས་པའི་བསྟན། །
བཤད་སྒྲུབ་ཟུང་གིས་འཛིན་སྤེལ་བྱེད་པོ་མཚུངས་མེད་དེ་ནི་འདིའོ་ཞེས། ། ངེས་པར་ལུང་དུ་བསྟན་པའི་ཕྲིན་ཡིག་བསུབ་ཏུ་མེད་པ་སྟོབས་བཅུ་པའི། ། ཡེ་ཤེས་དག་པའི་སྨྱུག་གུས་བྲིས་པ་རྡོ་རྗེ་འཆང་དབང་ཀུན་དགའ་བཟང༌། ༣༡ ། ཆོས་ཅན་འགོག་པ།་་་་་ དེ་ཡི་ཡོན་ཏན་བསྐལ་པར་བརྗོད་ཀྱང་མཐས་གཏུགས་དབེན་པའི་ཕྱོགས་རེའི་གཏམ། ། ཐོས་པའི་བློ་ལྡན་ལན་གཅིག་མིན་པར་ཐལ་སྦྱར་བྲེལ་ལ་ངོ་མཚར་བསྐྱུངས། ། འདི་མཚན་ཐོས་པ་འཛིན་པའི་ལམ་དུ་ལན་རེ་ལྷུང་བའི་ལེགས་བྱས་ཀྱང༌། ། ངན་འགྲོ་དམན་པའི་སྐྱེ་གནས་འགོག་པའི་མཆོག་ཏུ་ཐམས་ཅད་མཁྱེན་པས་བསྔགས། ༣༢ །
མང་དུ་ཐོས་ ་་་་་ཕྱག་བྱ་བའི་སྒོ་ཉེར་ལྔ་པ་བསྡུས་པའི་དཔེ། བློ་ཙམ་གྱིས་འཇཾམ་པཾའི་དབྱཾངས། ། མཚུངས་པར་བསྔགས་པ་མིན་ཡང་ཚུཾལ་ཁྲིཾམས་དང༌། ། ཏིང་ངེ་འཛིན་དང་ཤེས་རབ་བསླབ་པའི་གཞུང༌། ། སྨྲ་མཁས་ལྷུནཾ་གྱིས་གྲུབཾ་པ་འདིས་ཀྱང་ངོ༌། ༣༣ ། ཕྱག་བྱ་བའི་སྒོ་ཉེར་དྲུག་པ་གསལ་བྱེད་ལས་རིགས་བརྗོད་པ་ཐ་མའི་གསལ་བྱེད།་་་་་ ཨེ་ཝཾ་པ་ཡི་ལུགས་བཟང་ལམ་གསུམ་ཁོངས། ། མཛེས་བྱེད་རྒྱན་གྱི་དམ་པ་བསྐལ་པ་བརྒྱར། ། བརྟན་པའི་ཆོ་ག་རབ་རྫོགས་རྒྱཾལ་ཚཾབ་ཏུ། །
རིཾམ་པཾར་བྱོཾན་རྣམཾས་སྐྱེ་བ་གཏན་གྱི་སྐྱབས། ༣༤ ། འཇལ་ ་་་་་ཕྱག་བྱ་བའི་སྒོ་ཉེར་བདུན་པ་དཔེ་རྒྱན་ལས་ཆོས་དཔེ། བྱེད་དཔྱད་པ་གསུམ་དང་མན་ངག་གིས། ། གཞལ་བྱ་དམ་པའི་ཆོས་དང་ཆོས་མིན་དག ། རྣམ་པར་འབྱེད་པའི་རྒྱལ་པོ་ཉི་ཟླ་ལྟར། ། ཡོངས་གྲགས་བོཾད་ཀྱིཾ་མཁཾས་པཾ་ཀུན་ལ་དད། ༣༥ ། གཟུངས་ ་་་་་ཕྱག་བྱ་བའི་སྒོ་ཉེར་བརྒྱད་པ་བསྡུས་པའི་གཟུགས་ཅན། དང་སྤོབས་པ་ཤེས་རབ་རྫས་སྦྱོར་གྱིས། །
དགོངས་འགྲེལ་འགྱུར་དགུའི་དཀའ་གནས་རིནཾ་ཆེནཾ་མིག ། དྲང་པོར་འབིགས་ལ་འཇིགས་མེད་གྲུབཾ་པའི་རྟགས། ། བསྒྲིགས་ལེགས་ཕྲེང་དུ་བསྟར་བ་འདྲེན་བྱེད་དཔྱིད། ༣༦ ། འཆད་ ་་་་་ཕྱག་བྱ་བའི་སྒོ་ཉེར་དགུ་པ་མཚུངས་པ་གསལ་བྱེད་ལས་གཞུང་གིས་དངོས་སུ་ཟིན་པའི་འགོག་པ་དང་དགོད་སྒྲ་ཅན། རྩོད་རྩོམ་ལ་མི་འཇིགས་ངགཾ་གི་དབཾང༌། ། གྲུབ་མཐུས་བློཾ་གསལ་བྱེ་བའི་སྙེམས་པ་འགོག ། གསར་རྙིང་གྲུབ་པའི་སྲོལ་བཟཾང་རིས་མེད་པས། ། རྒྱཾ་མཚོཾའི་གོས་ཅན་ཉེ་འཁོན་མེད་ལ་དགོད། ༣༧ །
བཅུ་ཕྲག་གྲངས་ ་་་་་ཕྱག་བྱ་བའི་སྒོ་གསུམ་ཅུ་པ་སྐྱེད་བྱེད་ཀྱི་རྒྱུ། སུ་རྫོགས་པ་རིག་པའི་སྲོག ། འཆིཾ་མེདཾ་རྟག་པར་སྒྲུབ་པའི་ཕྲིན་ལས་ནི། ། ཕྱོགས་ཀྱི་དཀྱིལ་འཁོར་ཀུན་དུ་བཀོད་པ་ཡིས། ། ཐུཾབ་བསྟཾན་རཾབ་ཏུ་གསཾལ་བྱེད་ཁྱོད་རྨད་བྱུང༌། ༣༨ ། ཁྱད་པར་ ལྡན་པའི་གཟུགས་ཅན།་་་་་ བདག་བློ་རབ་རྨོངས་རྡོ་བའི་ཁམས། ། རང་བཞིན་མཉེན་པར་བཅོས་སུ་མེད་ན་ཡང༌། ། རིག་གནས་རྒྱ་མཚོའི་ནང་དུ་དྲངས་པའི་དྲིན། །
བསམ་ཀྱིན་དད་པའི་བ་སྤུ་གཅིག་ཏུ་ཕྱོགས། ༣༩ ། ཕྱག་བྱ་བའི་སྒོ་སོ་གཅིག་པ་ཡན་ལག་གཉིས་པའི་གཟུགས་ཅན།་་་་་ གཞན་ཡང་གསར་རྙིང་བཀའ་དང་ཟབ་གཏེར་གྱི། ། སྲོལ་ཆེན་འབྱེད་པའི་ཐུགས་རྗེའི་དར་བབ་མས། ། བསྟན་འགྲོའི་དགེ་ལེགས་ཡིད་གཅུགས་མཛའ་ན་བོ། ། འགུགས་བྱེད་ཕྱག་བགྱིར་འོས་པ་ཀུན་ལ་དད། ༤༠ ། མི་འགྱུར་ ་་་་་འདི་ནས་བརྩམས་ཏེ་ལྗོངས་འདིར་ཐུགས་རྗེ་ལྷག་པར་ཆེ་བའི་སྐྱེས་བུ་དམ་པ་རྣམས་ལ་བསྔགས་པ་རབ་སྤེལ། བདེ་བའི་ཐཾང་ཆེན་སྟོཾང་པ་ཉིད། །
ཡང་དག་རྟོགས་པའི་རྒྱཾལ་པོཾ་མངོན་གྱུར་ཀྱང༌། ། ངོ་མཚར་མཛད་པས་མ་ཧཱ་བྷོ་ཊའི་ལྗོངས། ། ཕན་པ་སྒྲུབ་པའི་བརྩོཾན་འགྲུཾས་བྲན་ལྟར་བཟཾང༌། ༤༡ ། མཐའ་དག་གཟུགས་ཅན།་་་་་ བྱམཾས་པཾའི་རྩ་བརྟན་སྙིང་རྗེའི་ཡལ་ག་རྒྱས། ། ཀུནཾ་དགཾའ་སྟེར་བའི་ཡོན་ཏན་མེ་ཏོག་བཀྲ། ། སྐུ་གསུམ་འབྲས་བུ་སྨིན་པའི་དཔག་བསམ་ཤིང༌། ། བཀྲཾ་ཤིཾས་གྲིབ་མ་སྣུམ་ལྡན་ཀུན་ལ་འབེབས། ༤༢ །
སེ་ན་ཤུ་ ལྡན་པའི་གཟུགས་ཅན།་་་་་ བྷར་གྲགས་པའི་རྒྱལ་པོའི་ཁབ། ། རྒྱལ་བ་གཉིས་པའི་ལུགས་བཟང་ནོར་བུའི་ཏོག ། དཔཾལ་དང་མཆོཾག་གི་འབྱུང་གནས་དམ་པ་དེས། ། བཤད་སྒྲུབ་རྒྱལཾ་མཚཾན་རྩེ་ན་བརྟན་པར་བྱས། ༤༣ ། རང་ སྦྱར་བའི་དཔེ།་་་་་ གཞན་གྲུབ་པའི་གཞུང་ལུགས་རབ་འབྱམས་ཀྱི། ། ཕ་མཐའ་ལ་སོན་འབྲས་བུ་ཕྱོགས་ཀུན་ལས། ། རྣམ་པར་རྒྱལ་བའི་མཚན་གྱི་བཀྲཾ་ཤིཾས་དབྱངས། །
དཔཾལ་ལྡནཾ་ཆོས་ཀྱི་གྲགས་པ་བས་ཀྱང་སྙན། ༤༤ ། ཤིན་ཏུ་དར་བྱས་ ་་་་་བྱ་བ་བརྗོད་པ་ཐོག་མའི་གསལ་བྱེད། ཁོ་ར་ཁོར་ཡུག་ཏུ། ། རྫོགས་སངཾས་རྒྱསཾ་ཀྱི་ཞལ་ལུང་དྲི་མ་མེད། ། ལུང་རྟོགས་ཡོན་ཏན་ཕུནཾ་སུམ་ཚོགཾས་འཛིན་ལས། ། བྱུང་བའི་འཆད་རྩོད་རྩོམ་པའི་ཕྲིན་ལས་རྒྱུན། ༤༥ ། སྲིད་ ་་་་་རབ་སྤེལ། ཞིའི་མཐའ་ཆེན་འགོངས་པའི་མྱ་ངན་ལས། །
འདས་པར་ཀུན་དུ་བཟཾང་བཞིན་དབང་གྱུར་ཀྱང༌། ། རིས་བྲལ་འགྲོ་བ་མང་པོཾའི་བྲན་ཉིད་དུ། ། དམ་བཅས་འབྲས་བུ་ངུར་སྨྲིག་རྒྱལཾ་མཚཾན་བཟུང༌། ༤༦ ། ཟབ་རྒྱས་ ་་་་་མཚུངས་པ་གསལ་བྱེད་ལས་མཚན་ཉིད་མཐུན་སྒྲ་ཅན། གདམས་པས་རྒྱགས་པའི་མགྲིན་པ་ལས། ། རྟག་པར་བཀྲཾ་ཤིཾས་བྱེད་པའི་ཆོས་ཀྱི་གླུ། ། རྩོལ་མེད་ལྷུཾན་གྱིས་གྲུཾབ་པར་འཇོ་བ་ལ། ། དབྱངས་མཆོག་རྡོ་རྗེ་ཆོས་དང་མཚན་ཉིད་མཐུན། ༤༧ །
དཔཾལ་ ལས་ཀྱི་རྒྱུ་ལས་རྣམ་འགྱུར་གྱི་རྒྱུ།་་་་་ ལྡན་རྡོ་རྗེ་འཆང་གི་གསང་བ་གསུམ། ། བློ་དམན་མོས་པར་འཚམ་པའི་སྒྱུ་འཕྲུལ་གཟུགས། ། ཀུན་མཁྱེན་ཆོཾས་ཀྱི་རྒྱལ་སྲིད་སྐྱོཾང་བ་ལ། ། སྡེ་སྣོད་སྨྲ་བ་ཡོངས་ཀྱི་གཙུག་ན་མཐོ། ༤༨ ། ལྷ་མཆོག་ མཛེས་པའི་ཡོན་ཏན་གཏམ་ལ་སྦྱར་བ།་་་་་ ངཾག་གི་དབཾང་ཕྱུག་དཔལ་གྱི་མགུར། ། རྗེས་སུ་ཆགས་པས་བློ་ལྡན་ཀུནཾ་དགཾའ་བརྒྱ། ། སྐྱེད་བྱེད་ལེགཾས་པའིཾ་ལམ་སྟོན་ཐུན་མོང་མཆོག །
ཟུང་གི་དངོས་གྲུབ་འབྱུངཾ་གནཾས་རྨད་དུ་བྱུང༌། ༤༩ ། རབ་སྤེལ།་་་་་ ལུང་རྟོགས་ཆོཾས་ཀྱིཾ་ཚུལ་ལ་སྦྱངས་པའི་ཐུགས། ། མཁའ་ལྟར་ཡངས་པའི་རྣམ་འགྱུར་ཅི་འདོད་ཀྱི། ། ལེགས་བཤད་འཛད་དུ་མེད་པ་འབྱུངཾ་བའི་གནཾས། ། ལྔ་རིག་བསྟན་པའི་སྣང་བྱེད་བླ་ན་མེད། ༥༠ ། བྱང་ཆུབ་མཆོག་ ་་་་་ཡན་ལག་གཅིག་པའི་གཟུགས་ཅན། ཏུ་མངོན་པར་སངཾས་རྒྱསཾ་པའི། །
ཡེཾ་ཤེསཾ་རྒྱ་མཚོའི་རྣམ་པར་འཕྲུལ་པའི་སྲས། ། ལྔ་རིག་གཞུང་གི་བརྗོད་བྱ་མ་ལུས་པ། ། སྙན་དངགས་དམ་པའི་གླུ་རུ་ལེན་ལ་དཔའ། ༥༡ ། རིག་བྱེད་གཏམ་དང་སྦྱར་བའི་བསྡུས་དང་མ་བསྡུས་འགྲེས་པའི་གཟུགས་ཅན།་་་་་ བརྩེ་ཆེན་ཀུནཾ་དགཾའ་སྙིང་པོའི་ལུང་རྟོགས་ཀྱི། ། ཆོཾས་ཚུལ་ལམ་གསུམ་སྒྲིབ་པ་སྦྱོང་བའི་རྒྱུན། ། མང་ཐོས་སྐལ་ལྡན་ཤིང་རྟའི་དཀའ་སྤྱད་ཀྱིས། ། མི་ནུབ་རྟག་ཏུ་འཕཾེལ་བའི་ཆོ་ག་བསྒྲུབས། ༥༢ །
ཆོས་ཀྱི་བཀྲཾ་ཤིཾས་ ་་་་་སྐྱོད་བྱེད་འགྲུབ་པའི་རྒྱུ། དམ་པ་འཇིག་རྟེན་འདིའི། ། རྒྱན་དུ་བརྟན་པའི་ཆོ་ག་རིག་པའི་གཞུང༌། ། རབ་འབྱམས་ལེགས་པར་སྨྲ་བའི་ངོ་མཚར་གྱིས། ། ངག་གི་དབཾང་ཕྱུག་དགྱེས་པའི་འཛུམ་མང་སྟོན། ༥༣ ། སངཾས་ ་་་་་དངོས་པོའི་དཔེ། རྒྱཾས་གངྒཱ་ཀླུང་གི་བྱེ་སྙེད་ཀྱི། ། བྱིན་རླབས་ནུས་པ་རྒྱཾ་མཚོཾ་ཆེན་པོའི་རྗེས། ། སོང་བ་སྔགས་ཀྱི་སྤྱོད་པས་རང་དབང་དུ། །
གྲུབ་པའི་ཡོན་ཏན་ཕུང་པོ་བསམ་ལས་འདས། ༥༤ ། འདི་ནས་བརྩམས་ཏེ་སྡེ་དགེའི་གདུང་རབས་བསྟན་པ་ལ་སྐུ་དྲིན་ཆེ་བ་རྣམས་ལ་བསྔགས་པའི་ཐོག་མར་དངོས་པོའི་དཔེས་བརླིང་བའི་མཆོག་གི་ངེས་བསྟན།་་་་་ འཁྲུལ་སྣང་རང་སར་དག་པའི་རང་རིག་པར། ། དུས་གསུམ་དངོས་པོ་སྒྲིབ་མེད་བཀྲ་བ་ཡི། ། མཚོན་ཕྱིར་གྲུབ་པའི་མཚན་མ་ཀུནཾ་དགཾའི་དཔྱིད། ། ཅི་ཡང་ངོམ་པ་ཡོན་ཏན་རྒྱཾ་མཚོཾ་བཞིན། ༥༥ ། རིས་བྲལ་བྱམཾས་ ་་་་་མཐའ་དག་གི་གཟུགས་ཅན། པཾའི་བཏུང་བ་ངོམས་མེད་དུ། །
བསྟེན་པས་སྟོབས་ཀྱི་ཤུགས་འཆང་ས་སྲུང་དབང༌། ། སྡེ་བཞི་ཕུཾན་སུམ་ཚོཾགས་པའི་སྐྱེད་མོས་ཚལ། ། དགེཾ་བའི་གོམ་སྟབས་ལྷོད་པོ་ཅིར་ཡང་བསྒྱུར། ༥༦ ། གང་གིས་ ་་་་་དགག་པའི་དཔེ། བསྒྲུན་མིན་དཔུང་པས་ས་ཡི་སྟེང༌། ། རང་དབང་བྱེད་པར་མཚུངས་ཀྱང་པད་དཀར་མིག ། འཚེ་བ་ཆོས་སུ་འདོམས་ཕྱིར་སངཾས་རྒྱཾས་ཀྱི། ། བསྟནཾ་པཾའི་དཔལ་གྱུར་ཁྱོད་ལས་ཤིན་ཏུ་དམན། ༥༧ །
ཁྱད་པར་ལ་གནས་པའི་དོན་གཞན་བཀོད་པ།་་་་་ བསོཾད་ནཾམས་ཕུནཾ་སུམ་ཚོཾགས་འདོད་ས་བདག་གི ། ལས་ནི་སེམས་ཅན་ཐམས་ཅད་བདེ་བའི་རྒྱུ། ། བདག་དོན་བོར་བ་རྒྱལ་བའི་མྱུ་གུ་རྣམས། ། གཞན་ཕན་མིན་པའི་བསྒྲུབ་བྱ་ཅང་སྲིད་དམ། ༥༨ ། རྣམ་འགྱུར་གྱི་རྒྱུ།་་་་་ གཞན་ཡང་སྙིང་སྟོབས་རབ་བརླིང་སྤྱོད་པ་ཡིས། ། རྒྱལ་བསྟན་བླ་ནས་བླ་མར་འདེགས་པའི་ཆེད། ། བློ་ལྡན་བྱང་ཆུབ་སེམས་དཔའ་ས་སྐྱོང་དུ། །
བརྫུས་པའི་བསྔགས་འོས་ཀུན་ལ་གུས་བཏུད་ནས། ༥༩ ། གང་ ་་་་་འདི་ནས་བརྩམས་ཏེ་དངོས་པོ་ངེས་པར་བསྟན་པའི་དང་པོ་རིགས་པ་རང་བཞིན་བརྗོད་པ། ཞིག་ཐོས་ན་ཡོན་ཏན་ཀུན་གྱི་མ། ། དཀོན་མཆོག་དམ་པའི་ཆོས་ལ་དད་གསུམ་གྱི། ། རྩ་བ་བརྟན་པའི་རང་བཞིན་བདུད་ལས་བཞིས། ། གཞོམ་དུ་མེད་པ་ཐོག་མར་དགེ་བའི་ཆོས། ༦༠ ། ལེགས་ མ་བསྡུས་པའི་གཟུགས་ཅན།་་་་་ པར་ཐོས་པའི་མ་མས་བསྐྱེད་བསྲིངས་པའི། །
རྣམ་པར་འབྱེད་པའི་བུ་མོ་མིག་ཡངས་མས། ། དཔྱད་ན་མི་བསླུ་ངེས་པས་དགའ་བའི་གྲོགས། ། གསར་དུ་ཐོབ་པ་བར་དུ་དགེ་བའི་ཆོས། ༦༡ ། ཡན་ལག་གཉིས་པའི་གཟུགས་ཅན།་་་་་ བསམས་བྱུང་མཐུ་ཡི་སོར་མོས་ཡིད་གཉིས་མདུད། ། ཡོངས་སུ་བཀྲོལ་ཏེ་རྩེ་གཅིག་མཉམ་བཞག་པས། ། བརྗོད་བྱའི་སྙིང་པོ་ཇི་བཞིན་རྟོགས་པའི་བློ། ། རྣམ་པར་རྒྱས་དེ་ཐ་མར་དགེ་བའི་ཆོས། ༦༢ །
རིགས་མཐུན་ལྡོག་པ་ཅན་ལ་རབ་རྟོག་གིས་བརླིང་བ།་་་་་ གང་དེས་དབེན་པའི་སྔོ་བསངས་མུན་པ་ཆེ། ། ཉིན་མཚན་མགོན་པོ་ཟུང་གིས་མ་ཕྲོགས་ཤིང༌། ། གཡོ་ཐབས་སྟོང་གིས་བསླུ་བར་མ་ནུས་པར། ། བརྩེ་མེད་སྙིང་ནས་བཟུང་སྙམ་བགྱིད་པ་དེ། ༦༣ ། ཡོན་ཏན་གྱི་རང་བཞིན་བརྗོད་པ།་་་་་ སྣང་བ་དམ་པས་ཡོངས་སུ་བསལ་སླད་དུ། ། བྱང་ཆུབ་མཆོག་ཏུ་ཐུགས་བསྐྱེད་སྨོན་པའི་སྟོབས། ། གཞན་ལ་ཁྱད་པར་གྱུར་པའི་འཕྲིན་དང་པོ། །
མུ་མེད་རྒྱལ་བས་བསྒྲགས་པ་ཤཱཀྱའི་སྲས། ༦༤ ། དགའ་ བསམ་པ་རྒྱ་ཆེ་བ།་་་་་ བར་ལྡན་པའི་ཡིད་བཟང་གྲངས་མེད་དབུས། ། ཐེག་ཆེན་ཆོས་ཀྱི་གཏོང་ཕོད་མི་དམན་ཡང༌། ། སྨོན་བྱའི་སྙིང་པོ་རྗེས་སུ་དྲན་པའི་གར། ། འཛམ་གླིང་འཛིན་མའི་དོ་ར་ཡངས་པར་བསྒྱུར། ༦༥ ། བསྡུས་ཤིང་མ་བསྡུས་པའི་གཟུགས་ཅན་རིག་བྱེད་ཀྱི་གཏམ་ལ་སྦྱར་བ།་་་་་ དེ་ན་ངོ་མཚར་སྔོན་མེད་རླབས་ཀྱི་ལྕེ། །
སྲིད་པ་གསུམ་ལས་འདས་པར་གླལ་བ་ཡི། ། བསམ་ཡས་ལེགས་པར་སྤྱད་པའི་ཆུ་གཏེར་ལས། ། བྱང་ཆུབ་བདུད་རྩི་བརྙེས་པའི་ཚུལ་ཆེན་བསྟན། ༦༦ ། རབ་སྤེལ།་་་་་ ཁྱད་པར་བསོད་ནམས་བརྒྱ་ཡི་བྱེད་པོ་དེས། ། ཡང་ཡང་ལེགས་པར་བཀྲུས་པ་ཟླ་བའི་བཞིན། ། མཐོང་ན་མི་མཐུན་བྲལ་བའི་ཡ་མཚན་དེ། ། འཇིག་རྟེན་ཀུན་དུ་ལྷམ་མེར་ངོམ་པ་བཞིན། ༦༧ །
བནྡྷུ་ ་་་་་རབ་སྤེལ། ཛཱི་བ་ཀཱ་ཡི་མཆུ་སྒྲོས་དང༌། ། མུ་ཏིག་ཕྲེང་བ་དངར་བའི་ཚེམས་བར་ནས། ། གློག་འགྱུ་སྟོང་གི་མཉེན་ལྕུག་སྨ་འབེབས་སུ། ། བྱེད་པ་འཕྲུལ་གྱི་རོ་འཛིན་ཅིར་ཡང་བསྒྱུར། ༦༨ ། དེ་ཚེ་ ་་་་་རིགས་བརྗོད་པ་ཐ་མའི་གསལ་བྱེད། ཀུན་གྱི་རྣ་ལུང་འབབ་པའི་གདངས། ། སྙན་དགུ་མ་ཚང་མེད་པའི་རྒྱུད་གཅིག་ལས། ། ཐ་དད་རང་རང་སྐད་དུ་འཕོས་པའམ། །
བྱིན་གྱིས་རླབས་སམ་རྗེས་སུ་གནང་བའི་བཀའ། ༦༩ ། སྲིད་པ་ ཡོན་ཏན་མ་ཚང་བའི་ཁྱད་པར་བརྗོད་པ།་་་་་ གསུམ་གྱི་ཀུན་རྟོག་སྔོ་བསངས་མའི། ། དཔུང་པ་བག་ཆགས་བཅས་ལས་འདས་གྱུར་ཀྱང༌། ། སེམས་ཅན་སྣ་ཚོགས་མོས་པའི་རྒྱུན་ཕྱོགས་སུ། ། གཞོལ་ཞིང་བབས་པའི་རྣམ་གྲངས་བསམ་མི་ཁྱབ། ༧༠ ། ཚིག་དོན་ ་་་་་རབ་སྤེལ། ལང་ཚོ་དར་བབ་བཀའ་གང་དག །
ཇི་སྙེད་འཛིན་དང་སྡུད་བྱེད་གཟུངས་ཀྱི་སྒོ། ། དབང་ཐོབ་མང་པོས་སླད་འབྱིན་བསྡུས་པ་དང༌། ། ཡི་གེར་བྲིས་པའི་གླེགས་བམ་བགྲང་དུ་མེད། ༧༡ ། བཀའ་ལུང་དྲི་མེད་ ་་་་་རིག་བྱེད་ཀྱི་གཏམ་ལ་སྦྱར་བའི་ལྡན་པའི་གཟུགས་ཅན། ཤེལ་གྱི་ཁང་པའི་ངོས། ། དྲང་དང་ངེས་པའི་གཟུགས་དང་གཟུགས་བརྙན་གྱི། ། ལྟད་མོ་མཚར་དུ་དངར་བའི་ཁྱད་པར་དག ། ཚུལ་བཞིན་དཔྱོད་པའི་རྒྱལ་པོ་རྣམ་མང་གིས། ༧༢ །
མང་བའི་དཔེ།་་་་་ རྒྱ་ཆེན་སྡུད་དང་ཟབ་མོ་རྣམ་པར་འབྱེད། ། དཀྲུགས་པ་སྡེབས་ཕྱིར་བྱས་པའི་བསྟན་བཅོས་གྲངས། ། བསྐལ་པའི་ཆར་དང་དབྱིག་འཛིན་མ་ཡི་རྡུལ། ། ཆུ་གཏེར་ཐིགས་པའི་རྗེས་སུ་རྐང་པ་འཇོག ༧༣ ། འོན་ ་་་་་སེམས་མེད་རབ་རྟོག ཏེ་བཀའ་དོན་ལེགས་པར་བཤད་ང་ནི། ། རང་དགའི་ཚིག་དོན་འདྲེ་ན་མི་རུང་ཞེས། ། འཕགས་ཡུལ་གདོད་ནས་གྲུབ་པའི་སྐད་རིགས་ཀྱི། །
ལྐོག་ན་སྦས་པའི་བརྟུལ་ཞུགས་བཟུང་ངམ་སྙམ། ༧༤ ། རབ་རྟོག་་་་་ དེ་ཚེ་མཁས་པའི་ཚོགས་དང་ལོ་ཙཱ་བ། ། རྒྱལ་ཆེན་རྣམས་ཀྱི་རྩོམ་པ་རྨད་བྱུང་དང༌། ། ཐུབ་པའི་ལུང་བསྟན་རྩེ་དགའ་དྲན་ཆེ་བས། ། གངས་ཅན་བརྡ་ཡི་ལམ་དུ་བརྒྱུད་ཅིང་བྱོན། ༧༥ ། གང་ ་་་་་རྒྱུའི་རྒྱན་ལས་རིག་པའི་རྒྱུ། ཚེ་ལེགས་པར་གསུངས་དང་དགོངས་འགྲེལ་ཞེས། ། མཚན་གྱི་གླིང་བུ་གང་དུ་སྙན་པ་དེར། །
མཐའ་འཁོབ་མིང་གི་དུད་མོ་བསྐལ་པ་ཡི། ། ཕ་རོལ་ལ་ཡང་གནས་པའི་གོ་ས་ཕྲོགས། ༧༦ ། གཞི་ ་་་་་ཡན་ལག་ཅན་གྱི་གཟུགས་ཅན། ལམ་འབྲས་བུའི་ལྟད་མོ་བཀྲག་པོ་ཆེ། ། འགོག་བྱེད་སྒྲིབ་གསུམ་གཉེན་པོ་བླ་ན་མེད། ། སྣང་བ་མི་ཟད་མཛོད་ཀྱི་ཉི་མ་འདི། ། ཐོབ་པའི་འཇིག་རྟེན་སྐལ་བ་མི་དམན་གྲང༌། ༧༧ ། མཐོང་ཆོས་ ་་་་་སྦྱར་བའི་འགོག་པ།
སླད་མའི་གནས་སྐབས་མཐར་ཐུག་གི ། འཐོབ་བྱ་ཡིད་འོང་ངེས་པར་འབྱིན་པའི་དཔྱིད། ། དམ་ཆོས་ཡོངས་འདུའི་དབང་པོ་འདི་ཡོད་བཞིན། ། དཔག་བསམ་རྐང་འཐུང་ཕལ་ལ་རེ་བ་ལྷོད། ༧༨ ། གང་ ་་་་་རྨད་བྱུང་གི་དཔེ། ཞིག་ཐོབ་ན་གནས་སྐབས་འདོད་པ་དགུ། ། རྟོག་མེད་ཆར་དུ་བསྙིལ་བ་ཡིད་བཞིན་ནོར། ། བྱང་ཆུབ་གསུམ་གྱི་འབྲས་བུ་འབྱིན་ནུས་ན། ། འཆོས་སྐྱོབ་ཡོན་ཏན་ལྡན་པའི་རྗེས་སུ་སྙེགས།
༧༩ ། གང་ ་་་་་ཆོས་དཔེ་ལ་གཟུགས་ཅན་གྱིས་སྦ་བ། འདི་ཡི་གེའི་རིས་སུ་འདྲི་བ་དང༌། ། ཀློག་པ་ལ་སོགས་ལེགས་བྱས་རེ་རེའི་མཐའ། ། མཁའ་བཞིན་གཞལ་དུ་མེད་པའི་ལུང་གི་རྔ། ། བདེན་དཔང་ཚད་མ་དེ་བཞིན་གཤེགས་པས་བསྐུལ། ༨༠ ། དམ་ ་་་་་བསྡུས་ཤིང་མ་བསྡུས་པའི་གཟུགས་ཅན། པའི་ཞལ་ལུང་བདུད་རྩི་འཇིག་རྟེན་ན། ། ཡུན་དུ་གནས་པའི་རྩེ་དགས་བྱང་ཆུབ་ཀྱི། །
ལང་ཚོ་མཆོག་ཏུ་བདོ་བར་འདོད་པའི་ལས། ། ཀློག་སྤོང་ལས་ཀྱི་འཁོར་ལོ་རྣམ་པ་གསུམ། ༨༡ ། དེ་ རིགས་བརྗོད་པ་ཐ་མའི་གསལ་བྱེད།་་་་་ ནི་བརྗོད་བྱ་བདེན་པ་ཟུང་གི་གནས། ། མ་ནོར་ལེགས་པར་འདོམས་པའི་ཚོགས་པ་གསུམ། ། འདུས་པའི་རང་བཞིན་ཚད་མར་གྱུར་པའི་ལུང༌། ། གླེགས་བམ་ཕྲེང་དུ་དངར་བ་འདི་ལ་རག ༨༢ ། ཚུལ་ཆེན་ ་་་་་བཞི་གའི་ཐོག་མར་ཡོད་པ་ཆོད་པའི་ཟུང་ལྡན།
འདི་དག་དོན་དང་མ་འབྲེལ་བའི། ། ཚུལ་ལུགས་སྨྲ་བའི་མགྲིན་པ་དཔང་མཐོ་ཡང༌། ། ཚུལ་མིན་མུན་པ་འདོམ་གྱིས་འཇལ་བ་བཞིན། ། ཚུལ་བཞིན་རིག་པའི་མདུན་སར་ཁྲེལ་བའི་རྒྱུ། ༨༣ ། སྨད་པའི་དཔེ།་་་་་ དེ་སོགས་བསམ་གྱིས་མི་ཁྱབ་དགོས་པ་དང༌། ། ཕན་འདོགས་ཡོན་ཏན་ཆེ་བའི་རིགས་པ་ལུང༌། ། མི་ཟད་ཚངས་པའི་བུ་མོའི་རྒྱུད་མང་གི ། དཔལ་ཡང་ཉུང་ངུར་བྱེད་པའི་གླུ་དག་གིས།
༨༤ ། འབྱུང་མིན་གྱི་དཔེ།་་་་་ རིངས་པར་བསུ་བས་སྔོན་མེད་འཛུམ་གྱི་རླབས། ། ཉ་རྒྱས་ཟླ་བ་འབུམ་ཕྲག་བཞུ་བའི་ཚོན། ། བཞིན་ལ་བྱུགས་པ་བཞིན་དུ་ས་ལ་སྤྱོད། ། སྲས་བཅས་སྤྲོ་བ་མཆོག་གི་རྩེ་མོར་ཕྱིན། ༨༥ ། ཤླཽ་ཀ་གཉིས་ལྡན་པའི་གཟུགས་ཅན།་་་་་ གྲངས་མེད་སྐྱེ་བར་བསགས་པའི་ལེགས་བྱས་ཀྱིས། ། མངོན་མཐོ་མི་བདག་ཆེན་པོའི་ཞབས་ཟུང་གི །
འཁོར་ལོའི་ཡན་ལག་ལྡན་པ་ཁྱོ་ཤུག་དག ། གདུབ་སིལ་མགྲིན་པའི་རྫ་རྔ་འཁྲོལ་བ་ཅན། ༨༦ ། ཁེངས་ལྡན་ཕྱོགས་ཀྱི་ས་འཛིན་བྱེ་བ་ཡི། ། ཐོར་ཚུགས་དབང་སྔོན་ཞུན་མ་འཁྱིལ་བའི་རྫིང༌། ། རྒྱན་ཕྲེང་པདྨ་ཀུན་ནས་དགོད་པ་དེར། ། ངལ་བསོར་སྤྱོད་པའི་དབང་ཕྱུག་མི་ཡི་ལྷ། ༨༧ ། ཀུན་མཁྱེན་ ་་་་་རིགས་བརྗོད་པ་བར་གྱི་གསལ་བྱེད། ཆོས་ཀྱི་རྒྱལ་པོའི་བསྟན་པ་ལ། །
ཕན་པ་བགྱིས་པ་ཟླ་མེད་མི་ཡི་ལྷ། ། ལུས་ཅན་ཚེ་རིང་སྒྲུབ་པའི་རིག་བྱེད་སོགས། ། གཙུག་ལག་ལུགས་བརྒྱ་མཁྱེན་པའི་དབང་ཕྱུག་དང༌། ༨༨ ། སྐྱེ་དགུ་ ལྡན་པའི་གཟུགས་ཅན་ལ་རབ་རྟོག་གིས་སྦ་བ།་་་་་ ཡོངས་ཀྱི་བསོད་ནམས་ཁང་པ་རུ། ། སྔ་ན་མེད་པའི་བདེ་སྐྱིད་སྙིང་གི་མཛའ། ། འགུགས་ཕྱིར་ལྷ་བརྒྱའི་མགོན་པོ་མིག་སྟོང་ཅན། ། དབང་གི་ལས་གྲུབ་མི་བདག་རྫུ་འཕྲུལ་ཞུགས། ༨༩ །
གཙུག་ ་་་་་སྒྲས་ཟིན་མཚུངས་པའི་ལྡོག་པ་ཅན་ལས་གཅིག་གི་ལྡོག་པ་ཅན། ལག་ཀུན་ལ་བློ་གྲོས་རྣམ་གསལ་ཞིང༌། ། གྲགས་སྙན་རྒྱ་མཚོའི་སྐ་རགས་ཅན་མཛེས་པའི། ། སྨྲ་མཁས་དེ་ནི་དགེ་དབང་དང་མཚུངས་མོད། ། འབྱེད་བྱེད་ཚངས་པར་སྤྱོད་པའི་བརྟུལ་ཞུགས་ཡོད། ༩༠ ། ཡན་ལག་གཅིག་པའི་གཟུགས་ཅན།་་་་་ འཇིག་རྟེན་སྟོབས་ཀྱིས་དྲེགས་པ་བྱེ་བ་བརྒྱའི། ། གཙུག་རྒྱན་ནོར་བུའི་ཁྲི་འཕང་ག་ལ་བར། ། ཤིན་ཏུ་བརླིང་བར་ངལ་བསོར་སྤྱོད་པའི་དབང༌། །
ལས་ཤུགས་བཙན་པོས་བསྐུར་བའི་བླ་མ་ཆེ། ༩༡ ། ཀུན་དུ་ རབ་སྤེལ་གྱི་རྒྱན།་་་་་ དགའ་བསྐྱེད་ཡིད་གཅུགས་རྒྱལ་བའི་སྲས། ། རྣམ་འདྲེན་བསྟན་པ་སྐྱོང་ལ་སྤྲོ་བའི་རླབས། ། སྲིད་པའི་རྩེ་མོར་ལུང་སྙམ་ཆོས་སྲིད་ཀྱི། ། ཕྲིཾན་ལཾས་རྒྱཾ་མཚོཾའི་གོས་ཅན་ཁྱབ་པའི་སྡེཾ། ༩༢ ། སྐྱེད་བྱེད་འགྲུབ་པའི་རྒྱུ།་་་་་ གང་དག་སྔོན་གྱི་ཐུགས་བསྐྱེད་རྒྱ་ཆེན་མས། །
བྱང་ཆུབ་སྤྱོད་པར་སྤྱད་པའི་སྨོན་ལམ་དབྱངས། ། བརྗོད་བྱ་བཟང་པོའི་རོ་ལྡན་བླངས་པ་ཡི། ། འབྲས་བུ་ཚེ་འདིའི་གྲོགས་སུ་ཉེ་བར་ལྷགས། ༩༣ ། སྙིང་སྟོབས་ ་་་་་ཤེས་བྱེད་ཀྱི་སྒྱུ་ལས་ནང་ཤེས་བྱེད། ཆེ་དགུ་ཀུན་གྱིས་མ་སྤོབས་ཤིང༌། ། སྟོབས་འབྱོར་མང་པོའི་འཛུམ་གྱིས་མ་ཁུགས་པའི། ། བགྱི་བ་འདི་ལ་མེ་ཏོག་གཞུ་ཅན་ཡང༌། ། བསླུ་བར་མ་བཟོད་ཕམ་པའི་གྲགས་པ་བྱུང༌། ༩༤ །
རྒྱལ་ ་་་་་རྐང་པས་བསྐོར་བའི་རྗེས་ཁྲིད། སྲས་སྙིང་སྟོབས་ལྡན་པས་བསྒྲུབས་ན་སྔོན། ། བརྒྱ་ཕྲག་བཅུ་རྫོགས་མིག་གིས་མ་མཐོང་ཞིང༌། ། བརྒྱད་ལྡན་རྣ་བ་བས་ཀྱང་མ་ཐོས་པའི། ། རྒྱ་ཆེན་རྩོམ་པ་ཀུན་ལ་དཀའ་བ་ཅི། ༩༥ ། རིགས་རང་བཞིན་བརྗོད་པ།་་་་་ ཐམས་ཅད་མཁྱེན་པ་ཉི་མའི་གཉེན་དཔལ་གྱི། ། བཀཾའ་ལུཾང་སྤྱིཾ་དངཾ་བྱེཾ་བྲཾག་དགོཾངས་པའི་དོཾན། ། རྣམཾ་པཾར་འགྲེཾལ་བཾའི་བསྟཾན་བཅོཾས་གཾངས་ཅཾན་པའིཾ། །
སྐཾད་ཀྱིཾ་ལཾམ་དུ་ལེགས་པར་འགྱུཾར་རོཾ་འཚཾལ། ༩༦ ། ཀུན་གྱིཾ་ ་་་་་ཡན་ལག་ཅན་གྱི་གཟུགས་ཅན། ཆོས་སྦྱིན་ཇི་སྲིད་བསྐལ་པའི་བར། ། རྒྱུན་མི་ཆད་པའི་འབྱུང་གནས་པར་ཞེས་པ། ། ངོཾ་མཚཾར་འཕྲུཾལ་གྱིཾ་ཕྱིཾ་མོཾ་རྫོཾགས་ལྡཾན་གྱི། ། བསྐཾལ་པཾའི་བསོཾད་ནཾམས་སྤྲིཾན་ཕུཾང་རྒྱཾས་པཾར་དཀྲིཾགས། ༩༧ ། རྒྱལ་ ་་་་་རྐང་པ་དང་པོ་དང་ཐ་མར་ཡོད་པ་ཆོད་པའི་ཟུང་ལྡན། དང་དེ་ཡི་སྲས་རྣམས་འཇིག་རྟེན་ན། །
འབྱོན་དང་བཞུགས་དང་མཛད་པ་མང་སྟོན་ཡང༌། ། སྒྲིབ་པ་བག་ཆགས་བཅས་པ་དཔྱིས་འབྱིན་ལ། ། རྒྱལ་གསུང་དམ་པའི་ཆོས་ལས་གཞན་ཡོད་མིན། ༩༨ ། ཟང་ དེ་ཉིད་བརྗོད་པའི་དཔེ།་་་་་ ཟིང་སྲིད་པའི་རྩེར་མཉམ་གཏོགས་པ་དེ། ། སྦྱིན་ཆེན་མ་ཡིན་ཆོས་སྦྱིན་འདི་ཁོ་ན། ། གནས་སྐབས་དབུལ་བ་བཅོམ་དེ་ཕན་ཆེན་ཉིད། ། མ་ཡིན་གཏན་དུ་ཕན་འདོགས་བསྒྲུབས་འདིའོ། ༩༩ །
གཞན་ ་་་་་ཆ་ཤས་གཟུགས་ཅན། ལ་སྨན་བྱེད་བྱང་ཆུབ་སེམས་མཆོག་གི ། བཅུད་ཀྱིས་ལེན་པས་སྙིང་སྟོབས་ཕྲག་པ་དག ། ཤིན་ཏུ་བརླིང་བྱས་བསྟན་པའི་ཁུར་གྱི་དབྱིག ། འདེགས་པར་ལས་ཀྱི་གནམ་བསྐོས་བླ་མ་ཆེ། ༡༠༠ ། ཁྱད་འཕགས་ཕུལ་བྱུང༌།་་་་་ གང་དྲིན་གལ་ཏེ་གསོབ་འདོད་སྟོང་གསུམ་གྱི། ། སྣོད་འདི་བུམ་པ་བརྒྱ་སྐྱེས་དངོས་པོ་ཡིས། ། ཡོངས་སུ་ལུད་པ་ཉིད་དུ་གཏམས་བཟོད་ཀྱང༌། །
སྟོང་གི་ཆར་ཡང་འཚོབ་པར་མི་འགྱུར་སྙམ། ༡༠༡ ། ལེགས་བྱས་རྒྱ་ཆེན་ ་་་་་བསྡུས་པའི་གཟུགས་ཅན། གང་ལས་བརྩམས་པའི་གཏམ། ། ཅུང་ཟད་མཉན་པར་འདུན་པའི་བློ་ཅན་དག ། ངོ་མཚར་ཆུ་གཏེར་ཡོངས་སུ་འཕེལ་བགྱིད་པའི། ། ལེགས་བཤད་ཟླ་བ་གསར་པ་འདི་ན་ངོམ། ༡༠༢ ། ཀུན་ ་་་་་ཆ་ཤས་ཅན་གྱི་གཟུགས་ཅན། མཁྱེན་ཉི་མའི་རྩ་ལག་སྲས་བཅས་ཀྱི། །
རྗེས་སུ་སློབ་པར་འདུན་རྣམས་བརྩེ་བ་ཡིས། ། ལེགས་པར་གདམས་པའི་ཚུལ་ཆེན་སྦྱིན་པའི་རྔ། ། རྒྱ་ཆེན་བརྡུངས་པའི་ཚུལ་འདིར་དགའ་བས་ཉོན། ༡༠༣ ། ཞེས་པ་སྟེ། དེའང་འཕགས་པའི་ཡུལ་གྱི་སྨྲ་བའི་དབང་ཕྱུག་ཆེན་པོ་དཔལ་ལྡན་དཎྜཱིས། ཤིས་བརྗོད་ཕྱག་བྱ་དངོས་པོ་ནི། ། ངེས་པར་བསྟན་པའང་དེ་ཡི་སྒོ། ། ཞེས་དང༌། ས་སྐྱ་པཎྜི་ཏ་ཆེན་པོས།
བསྟན་བཅོས་རྩོམ་པའི་དམ་པ་ཡི། ། སྟོན་པ་ལ་ནི་མཆོད་བརྗོད་བྱ། ། བསྟན་པ་སྤེལ་ཕྱིར་དག་པའི་ཚིག ། འདི་ལ་འཐད་པ་བཟང་པོ་སྣང༌། ། ཞེས་གསུངས་པ་ལྟར། སྔོན་བྱོན་མཁས་པ་རྣམས་ཀྱི་རྣམ་པར་ཐར་པའི་རྗེས་སུ་སློབ་པར་འདོད་པའི་འདུན་པས། དབྱངས་ཀྱི་རྒྱལ་མོའི་ཏམྦུ་རའི་རྒྱུད་ལས་འཕོས་པའི་འགྱུར་ཁུགས་སྙན་པའི་དཔལ་ལས་ཡང་དག་པར་དྲངས་པའི་ཚིག་རྒྱན་གྱི་ཕྲེང་བ་དག་གིས་མཆོད་པར་བརྗོད་པར་བྱ་བ་ཡང༌། འཕགས་པ་བསྐལ་པ་བཟང་པོ་ལས། དེ་བཞིན་གཤེགས་པ་དུས་མཁྱེན་རྒྱལ་པོ་ནི། ། སྙན་དངགས་མཁན་ཚེ་བདེ་གཤེགས་རྩ་མཆོག་ལ། །
ཚིགས་སུ་བཅད་པའི་དབྱངས་ཀྱིས་བསྟོད་ནས་ཀྱང༌། ། དང་པོར་བྱང་ཆུབ་མཆོག་ཏུ་སེམས་བསྐྱེད་དོ། ། ཞེས་འབྱུང་བ་ལྟར། འདིར་ཡུལ་མཆོག་ཏུ་གྱུར་པ་རྣམས་ཀྱི་སྐུ་གསུང་ཐུགས་ཀྱི་གསང་བ་མི་ཟད་རྒྱན་གྱི་འཁོར་ལོའི་ཡོན་ཏན་གྱི་ཆ་ཤས་ལས་ཉེ་བར་དྲངས་པའི་མཆོད་པར་བརྗོད་པ་དང༌། དངོས་པོ་ངེས་པར་བསྟན་པའི་ཚིགས་སུ་བཅད་པ་བཅུ་ཕྲག་བཅུ་ལ་གསུམ་གྱིས་ཉེ་བར་ལྷགས་པ་སྔོན་དུ་འགྲོ་བས་ལམ་ཡངས་པོར་བྱས་ནས། སྐབས་སུ་བབ་པའི་གླེང་བར་བྱ་བ་ཉིད་ནི་འདི་ལྟར་སློབ་དཔོན་དབྱིག་གཉེན་གྱིས། མདོ་དོན་ཆེ་བ་ཉིད་ཐོས་ནས། ། ཉན་པ་དང་ནི་འཛིན་པ་ལ། ། ཉན་པ་པོ་ནི་གུས་བྱེད་པས། ། ཐོག་མར་དགོས་པ་བརྗོད་པར་བྱ། །
ཞེས་གསུངས་པ་ལྟར། སྒྲོན་མའི་བསྐལ་པའི་བསྐལ་པ་བཟང་པོའི་འཆི་བ་མེད་པའི་ལམ་དུ། གང་དག་བྱོན་པ་དང་འབྱོན་པར་འགྱུར་བའི་རྣམ་པ་ཐམས་ཅད་མཁྱེན་པའི་ཆོས་ཀྱི་སྣང་བྱེད་ཆེན་པོ་སྟོང་ཕྲག་གཅིག་གམ་སྟོང་དང་ལྔ་འབྱུང་བར་ལུང་བསྟན་པ་ལས། བྱང་ཆུབ་ཀྱི་མཆོག་ཏུ་ཐུགས་བསྐྱེད་ཅིང༌། ཞིང་བཟུང་བའི་ཚེ་ན་གང་དག་སྐར་མ་སྐྱོང་ལ་སོགས་པའི་བྲམ་ཟེའི་རིག་བྱེད་སློབ་པ་སྟོང་རྩ་བཞི་པོ་དག་ཀྱང་དེ་བཞིན་གཤེགས་པ་རིན་ཆེན་སྙིང་པོའི་སྤྱན་སྔར་སེམས་བསྐྱེད་ཅིང་ཞིང་བཟུང་ཡང༌། དེ་དག་གིས་སྤངས་པར་གྱུར་པའི་རྩོད་དུས་ཀྱི་སེམས་ཅན་རྣམས་ཚེ་ལོ་བརྒྱ་ཉི་ཤུ་པའི་བར་དུ་གྱུར་པ་ན། བདེ་བ་དང༌། དབང་ཕྱུག་དང༌། རིགས་དང༌། གཟུགས་ཀྱི་དྲེགས་པས་མྱོས་ཤིང་སེར་སྣ་ཅན་དུ་གྱུར་ཏེ།
ཚེ་དང༌། ལས་དང༌། སེམས་ཅན་དང༌། ལྟ་བ་དང༌། ཉོན་མོངས་པ་སྟེ་སྙིགས་མ་ལྔའི་མུན་པར་གྱུར་པའི་སེམས་ཅན་འདོད་ཆགས་བདོ་བ། ཞེ་སྡང་བདོ་བ། གཏི་མུག་བདོ་བ། ང་རྒྱལ་བདོ་བ། སྡིག་པ་དང་ཕྲག་དོག་དང་སེར་སྣ་བདོ་བ། ཆོས་མ་ལགས་པར་འདོད་ཆགས་ཀྱིས་ཆགས་པ།
ཆོས་མ་ལགས་པའི་ལོངས་སྤྱོད་ཚོལ་བ། ལོག་པར་ལྟ་བ། ཕྱིན་ཅི་ལོག་ཏུ་མཐོང་བ། འཕགས་པའི་ནོར་བདུན་དང་བྲལ་བ། ཕར་མི་འཛིན་པ། མར་མི་འཛིན་པ། དགེ་སྦྱོང་དུ་མི་འཛིན་པ། བྲམ་ཟེར་མི་འཛིན་པ། བགྱི་བ་མ་ལགས་པ་བགྱི་བ། བསོད་ནམས་མ་ལགས་པ་བསགས་པ།
འཇིག་རྟེན་ཕ་རོལ་ལ་འཇིགས་པར་མི་ལྟ་བ། བསོད་ནམས་བགྱི་བའི་དངོས་པོ་གསུམ་པོ་དག་ལ་མི་བརྩོན་པ་ལ་སོགས་པ་ཞིང་མ་དག་པ་མི་མཇེད་ཞིང་གི་སེམས་ཅན་ཤིན་ཏུ་གདུལ་དཀའ་བ་རྣམས་ལ་ཐུགས་བརྩེས་ལྷག་པར་གཟིགས་སོ། ། གཟིགས་ནས་ཀྱང་སྨོན་ལམ་གྱི་ཆུ་གཏེར་ཆེན་པོ་ཤིན་ཏུ་ཟབ་ཅིང་གཏིང་དཔོག་པར་དཀའ་བ་ལྔ་བརྒྱ་བཏབ་སྟེ་བདེན་པའི་སྟོབས་བརྗོད་པས། དེ་བཞིན་གཤེགས་པ་རིན་ཆེན་སྙིང་པོས་ལེགས་སོ་བཟླས་པས་བྱིན་གྱིས་བརླབས་པ་སྔོན་དུ་འགྲོ་བས། བྱང་ཆུབ་སེམས་དཔའ་རྣམས་ཀྱི་བརྩོན་འགྲུས་རྩོམ་པའི་དངོས་པོ་ཕུལ་དུ་བྱུང་བ་རྣམ་པ་བཞི་དང་ལྡན་ཞིང༌། ལེ་ལོའི་དངོས་པོ་བཞི་ཡོངས་སུ་བོར་བའི་བྱང་ཆུབ་སེམས་དཔའ་སེམས་དཔའ་ཆེན་པོ་པདྨ་དཀར་པོ་ལྟ་བུའོ་ཞེས་རྒྱ་ཆེར་བསྔགས་ཤིང་བསྐལ་པ་བཟང་པོའི་དེ་བཞིན་གཤེགས་པ་བཞི་པ་ཉིད་དུ་ལུང་བསྟན་ཏོ། ། གཞན་ཡང་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱང་མེ་ཏོག་ཟླ་བ་མདོག་མཛེས་དྲི་མ་མེད་པ་དག་སྐྱེས་སུ་སྩལ་བ་དང༌། ལྷ་དང་མིའི་སྐྱེ་དགུ་མང་པོས་མངོན་པར་མཆོད་པ་ལ་སོགས་པའི་ངོ་མཚར་གཏམ་གྱི་ཕུང་པོ་གང་དེ་ལྷ་དང་མིའི་འཇིག་རྟེན་གྱི་ཁམས་ན་སྙན་དངགས་སྨྲ་བའི་དབང་པོ་ཇི་སྙེད་པ་དེ་སྙེད་ཀྱིས་རྗོད་པར་བྱེད་པའི་གླིང་བུ་དམ་པ་བྱེ་བ་ཕྲག་བརྒྱས་བསྐལ་པ་ནས་བསྐལ་པའི་ཕྲེང་བར་བསྔགས་ཀྱང་མུར་ཐུག་པ་མེད་པའི་བདག་ཉིད་ཅན་གཅིག་པུ། བདག་ཅག་གི་སྟོན་པ་བླ་ན་མེད་པ་ཡང་དག་པར་རྫོགས་པའི་སངས་རྒྱས་དོན་ཐམས་ཅད་གྲུབ་པའི་ཉིན་མོར་བྱེད་པ་ཆེན་པོ། རིས་སུ་མ་ཆད་པའི་སེམས་ཅན་ཐམས་ཅད་ལ་སྨན་པའི་ཐུགས་རྗེ་ཆེན་པོའི་བཞིན་གྱི་དཀྱིལ་འཁོར་ཕྱོགས་ཐམས་ཅད་ནས་ཡོངས་སུ་རྫོགས་པའི་བདག་ཉིད་ཅན་ཏེ།
འདི་ལྟར་མི་མཇེད་ཀྱི་བདག་པོ་ཚངས་པ་དང༌། དྲག་པོ་དང༌། སྲེད་མེད་ཀྱི་བུ་དང༌། མིག་སྟོང་ལྡན་པ་དང༌། ནམ་མཁའ་ལྡིང་དང༌། མིའམ་ཅིའི་རྒྱལ་པོ་དང༌། གདེངས་ཅན་དབང་པོ་དང༌། ལྷ་མ་ཡིན་གྱི་རྒྱལ་པོ་ལ་སོགས་པ་འཇིག་རྟེན་པའི་གོ་སར་ཆེ་ཞིང་ཆེ་བར་རློམ་པ་ཐམས་ཅད་ཀྱང་ཡིད་བཞིན་གྱི་ནོར་བུ་རིན་པོ་ཆེ་འོད་ཟེར་སྟོང་གི་དྲྭ་བས་མངོན་པར་དཀྲིགས་པ། ལྷ་དང་མི་ལས་ཁྱད་པར་འཕགས་པའི་རྒྱན་གྱི་རྣམ་པ་མང་པོས་ཉེ་བར་སྤུད་པའི་རལ་པའི་དོ་ཀེར་གྱི་རྩེ་མོ་དག་གིས་ལན་ཅིག་མིན་པར་ཡང་ནས་ཡང་དུ་བཏུད་པར་བྱས་པ། གང་གི་ཞབས་སེན་རིན་པོ་ཆེའི་པདྨ་རཱ་གའི་ཁ་དོག་གི་དཔལ་ལ་ལན་བརྒྱར་འཁུ་བའི་ལམ་ནས་ཉེ་བར་འཕོས་པའི་རྡུལ་གྱི་ཟེགས་མ་རེ་རེ་ཡང༌།
ཇི་སྲིད་ལེགས་བྱས་རྒྱ་མཚོའི་ཕ་རོལ་ཏུ་སོན་པར་མ་གྱུར་པ་དེ་སྲིད་དུ་ཐོབ་པར་དཀའ་བ་དེ་ཉིད་ཀྱིས། སྙིགས་མའི་དུས་ཀྱི་སེམས་ཅན་ལས་དང་ཉོན་མོངས་པའི་ཀུན་འབྱུང་གི་དབའ་རླབས་ཀྱི་ཤུགས་དྲག་པོ་རྒྱུན་མི་ཆད་པར་གཡོ་བས་རང་དབང་མེད་པར་བསྐྱོད་ཅིང༌། བརྣག་པར་དཀའ་བའི་སྡུག་བསྔལ་གྱི་ཟུག་རྔུ་རྣམ་པ་གསུམ་མམ་བརྒྱད་ཀྱི་གདུང་བ་ཤིན་ཏུ་བཟོད་བརླག་མེད་པའི་ཆུ་སྲིན་ཆེན་པོས་ཡོངས་སུ་གང་བའི་སྲིད་པའི་རྒྱ་མཚོ་ཆེན་པོ་མཐའ་མེད་པ་རྣམས་སུ་བྱིང་བ་དག་ལ་ཉེ་བར་གཟིགས་སོ། ། གཟིགས་ནས་ཀྱང་དེ་ལས་ཐར་བར་བྱ་བའི་ཐབས་ཀྱི་སྒོ་མང་པོ་ཕྱོགས་དུ་མ་ནས་དབྱེ་བའི་ཕྱིར། དཔལ་གྱི་མགུར། དུང་གི་ཚེམས་བར་ནས་འཕྲུལ་གྱི་ལྗགས་བརྐྱངས་ཏེ། ཚངས་པའི་དབྱངས་ཡན་ལག་དྲུག་ཅུའི་གདངས་སུ་བསྒྱུར་ནས་ཆོས་ཀྱི་འཁོར་ལོ་མ་ལུས་པ་བསྐོར་ཏེ་དམ་པའི་ཆོས་ཀྱི་སྣང་བ་ཆེན་པོས་འཇིག་རྟེན་གྱི་ཁམས་ཀུན་དུ་སྣང་བར་བཀྱེ་བས། ཆུ་སྲིན་རྒྱལ་མཚན་ཐོགས་པ་སྡེ་དང་བཅས་པའི་སྟོབས་དང་འབྱོར་པ་མ་ལུས་པ་སྟོངས་པར་བྱས། སེམས་ཅན་ཐམས་ཅད་ཀྱི་མ་རིག་པའི་ལིང་ཏོག་ནི་བསལ། མ་རྟོགས་པ་དང་ལོག་པར་རྟོགས་པ་དང་ཐེ་ཚོམ་གྱི་དྲྭ་བ་ནི་དྲལ།
བདག་ཏུ་ལྟ་བའི་འཆིང་བ་དམ་པོ་ནི་བཀྲོལ། ལས་དང་ཉོན་མོངས་པའི་ཀུན་འབྱུང་གི་འབབ་ཆུ་དྲག་པོའི་རྒྱུན་ནི་བཟློག ང་རྒྱལ་གྱི་བྲག་རི་མཐོན་པོ་ནི་བསྙིལ། འདོད་ཆགས་ཀྱི་མེ་དཔུང་རབ་ཏུ་འབར་བ་ནི་བཅིལ། ཞེ་སྡང་གི་མཚོན་རྣོན་པོ་ནི་བརྟུལ། སྡུག་བསྔལ་རྣམ་པ་གསུམ་གྱི་དབའ་རླབས་ཀྱི་ལྕེ་ཞགས་དྲག་པོ་གནམ་དུ་འཕྱོ་བ་སྲིད་པའི་རྒྱ་མཚོ་ནི་ཟད་པའི་མཐའ་ཅན་དུ་བྱས། མཐའ་ཡས་པའི་གདུལ་བྱ་རྣམ་པ་སྣ་ཚོགས་པ་དག་རང་རང་གི་མོས་པ་དང་བག་ལ་ཉལ་དང་རྗེས་སུ་མཐུན་པར་ལེགས་པར་གསུངས་པའི་ཆོས་ཀྱི་ཕུང་པོའི་བགོ་སྐལ་ཟད་མི་ཤེས་པར་སྩལ་བའི་སྒོ་ནས། འཇིག་རྟེན་གསུམ་པོ་མཐའ་དག་བླ་ན་མེད་པའི་འབྱོར་པ་ཕུན་སུམ་ཚོགས་པའི་ཁུར་གྱིས་ཡོངས་སུ་ལྕི་བར་མཛད་དོ། ། གཞན་ཡང་སྟོན་པ་ཉིད་ཀྱི་གཉིས་སུ་མེད་པའི་ཡེ་ཤེས་ཀྱི་རྣམ་པར་འཕྲུལ་པའི་རྒྱལ་བའི་མྱུ་གུ་གྲངས་མེད་པ་དག་ཀྱང་བྱོན་ནས་ཁ་ཅིག་གིས་ནི་བཀའ་ལུང་འཐོར་བ་སྡུད་པ་དང་སླད་འབྱིན་པ་ལ་སོགས་པའི་སྒོ་ནས་ཡང་དག་པ་ཉིད་དུ་བསྡུས་སོ། ། ལ་ལས་ནི་དགོངས་དོན་ཕྱིན་ཅི་མ་ལོག་པ་ཉིད་དུ་བཀྲལ་ལོ། །
ལ་ལས་ནི་གཞན་ལ་རྒྱ་ཆེར་ཡང་དག་པ་ཉིད་དུ་བཤད་དོ། ། ལ་ལས་ནི་ཚུལ་བཞིན་དུ་བསྒྲུབས་པ་ལ་སོགས་པའི་ཚུལ་གྱིས་ཆོས་ཤིན་ཏུ་དར་ཞིང་རྒྱས་པར་མཛད་པའི་རྣམ་པར་ཐར་པའི་འཕྲིན་ཡིག་དམ་པའི་ཟེགས་མ་ཕྲ་མོ་རེ་ཡང་མིག་གི་དབང་པོའི་ལོངས་སུ་སྤྱད་པར་བྱ་བའི་བགོ་སྐལ་དུ་ཐོབ་པའམ། ཐོས་པ་འཛིན་པའི་སྣོད་ཀྱི་བུ་ག་དག་ཏུ་ལྷུང་བར་གྱུར་པའམ། ཡིད་ཀྱི་རྩིག་ངོས་སྐྱོན་མེད་པ་གང་དུ་རྗེས་སུ་སེམས་པའི་པིར་གྱི་རྩེ་མོས་འདྲི་བར་བྱེད་པ་གང་དག་གི་རྒྱུད་ལ་དད་པ་གསུམ་གྱི་ཆུ་གཏེར་རབ་ཏུ་འཕེལ་བར་འགྱུར་བའི་ཡོན་ཏན་དང་ཐུགས་རྗེར་ལྡན་པའི་མི་མཆོག་དམ་པ་དེ་དག་གི་བཀའ་དྲིན་རྗེས་སུ་དྲན་ཅིང་བྱས་པ་དྲིན་དུ་གཟོ་བའི་ཕྱིར་དང༌། བློ་དང་ལྡན་པའི་སྐྱེ་བོ་གཞན་དག་ལའང་འདྲི་བ་དང༌། འཛིན་པ་དང༌། འཆང་བ་དང༌། ཀློག་པ་དང༌། ལུང་ལེན་པ་དང༌། ཁ་ཏོན་དུ་བྱེད་པ་དང༌།
ཚུལ་བཞིན་དུ་ཡིད་ལ་བྱེད་པ་དང༌། གཞན་དག་ལའང་རྒྱ་ཆེར་སྤེལ་བ་ལ་སོགས་པའི་སྒོ་ནས། རྟག་ཏུ་འབད་པར་བགྱི་བའི་སྙིང་པོ་ལས་ཀྱང་ཆོས་སྙིང་པོར་གྱུར་པ་ནི་དམ་པའི་ཆོས་ཚུལ་རྣམ་པར་དག་པ་འདི་དག་གོ་ཞེས་རྗེས་སུ་གདམས་ཤིང་ངེས་པར་བྱ་བའི་ཆེད་དུ་ཐམས་ཅད་མཁྱེན་པ་ཆེན་པོ་ཉི་མའི་གཉེན་གྱི་བཀའ་ལུང་སྤྱི་དང་བྱེ་བྲག་གི་དགོངས་དོན་རྣམ་པར་འགྲེལ་པའི་བསྟན་བཅོས་གངས་ཅན་པའི་སྐད་དུ་འགྱུར་རོ་འཚལ་གྱི་ཆོས་སྦྱིན་རྒྱུན་མི་ཆད་པའི་ངོ་མཚར་འཕྲུལ་གྱི་ཕྱི་མོ་རྫོགས་ལྡན་བསྐལ་པའི་བསོད་ནམས་ཀྱི་སྤྲིན་ཕུང་རྒྱས་པར་དཀྲིགས་པའི་ཚུལ་ལས་བརྩམས་པའི་གཏམ་ངོ་མཚར་ཆུ་གཏེར་འཕེལ་བའི་ཟླ་བ་གསར་པ་ཞེས་བྱ་བ་འདི་འཆད་པ་ལ། བཀྲ་ཤིས་པའི་གྲངས་ཀྱིས་རྣམ་པར་ངེས་པར་བྱ་བ་སྟེ། དེའང་ཡིད་ཆེས་བསྐྱེད་པའི་ཆེད་དུ་བསྟན་པ་གང་ལས་བྱུང་བ། སྤྲོ་བ་བསྐྱེད་པའི་ཆེད་དུ་བསྟན་སྐྱོང་རྣམས་ཀྱིས་བྱ་བ་བྱས་པ། བཀྲལ་བྱ་ངེས་པའི་ཆེད་དུ་དམ་པའི་ཆོས་ཀྱི་རྣམ་པར་གཞག་པ། འགྲེལ་ཚུལ་ངེས་པའི་ཆེད་དུ་བསྟན་བཅོས་ཀུན་གྱི་རྣམ་པར་གཞག་པ། བསྟན་པ་གནས་པའི་ཆེད་དུ་དགོངས་འགྲེལ་པར་དུ་སྒྲུབ་པར་བསྐུལ་བ། བསྐུལ་བ་མི་ལྡོག་ཆེད་དུ་ཇི་ལྟར་པར་དུ་སྒྲུབ་པ།
དགོས་དོན་རྟོགས་པར་སླ་ཕྱིར་ཆོས་ཀྱི་བཞུགས་བྱང་སྨོས་པ། བརྩམས་པ་དོན་ཡོད་ཆེད་དུ་དགེ་བ་བྱང་ཆུབ་ཏུ་བསྔོ་བའོ། ། དང་པོ་ཡིད་ཆེས་བསྐྱེད་པའི་ཆེད་དུ་བསྟན་པ་གང་ལས་བྱུང་བ་བརྗོད་པ་ལ་གཉིས་ཏེ། སྟོན་པ་སངས་རྒྱས་ཇི་ལྟར་བྱོན་པ་དང༌། ཆོས་ཀྱི་འཁོར་ལོ་ཇི་ལྟར་བསྐོར་བའོ། ། དང་པོ་ལ་སྟོན་པ་གང་དུ་བྱོན་པའི་ཞིང་དང༌། དེར་ཇི་ལྟར་བྱོན་པ་དངོས་སོ། ། དང་པོ་ལ་ཞིང་སྤྱིར་བཤད་པ་དང༌། བྱེ་བྲག་ཏུ་མི་མཇེད་ཀྱི་ཞིང་ངོས་བཟུང་བའོ། ། དང་པོ་ལའང་ལོངས་སྤྱོད་རྫོགས་པའི་སྐུའི་ཞིང་དང༌།
སྤྲུལ་པའི་སྐུའི་ཞིང་གཉིས་ལས། དང་པོ་ལོངས་སྤྱོད་རྫོགས་པའི་སྐུའི་ཞིང་ནི་ངེས་པ་བཞིའམ་ཕུན་སུམ་ཚོགས་པ་བཞི་དང་ལྡན་པ་གང་དུ་ཡོད་པའི་གནས་ཕུན་སུམ་ཚོགས་པ་ཞིག་སྟེ། བཞི་ནི་སྟོན་པ་དང༌། འཁོར་དང༌། དུས་དང༌། ཆོས་ཕུན་སུམ་ཚོགས་པའོ། ། དེ་ལ་སྟོན་པ་ནི་ཡང་དག་པར་རྫོགས་པའི་སངས་རྒྱས་ལོངས་སྤྱོད་རྫོགས་པའི་སྐུ་མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུས་སྤྲས་པའི་བདག་ཉིད་ཅན་དུ་གྱུར་པའོ། ། འཁོར་ནི་བྱང་ཆུབ་སེམས་དཔའ་ས་བཅུ་པ་ཐོབ་པ་ཡན་ཆད་ཀྱི་ཡུལ་དུ་གྱུར་པ་སྟེ། ས་དང་པོ་ཐོབ་པ་ཡན་ཆད་ཀྱི་ཡུལ་དུ་གྱུར་པ་ལ་འདོད་པ་ནི་སྤྲུལ་པའི་སྐུ་ཁྱད་པར་ཅན་ལ་ལོངས་སྤྱོད་རྫོགས་པའི་སྐུར་བཏགས་པར་དབུ་མ་པ་ཆོས་ཀྱི་བཤེས་གཉེན་གྱིས་བཤད་པ་ལྟར་ཤེས་པར་བྱའོ། །
དུས་ནི་རྒྱུན་མི་ཆད་པར་གནས་པ་སྟེ། རྟག་པ་བརྟན་པ་མཆོག་ཏུ་ཡང་ཞེས་གསུངས་པ་ལྟ་བུའོ། ། ཆོས་ནི་ཐེག་པ་ཆེན་པོའི་ཆོས་ཟབ་པ་དང་རྒྱ་ཆེ་བའི་ལོངས་སྤྱོད་རྒྱུན་མི་ཆད་པར་འབྱུང་བ་སྟེ། དེ་ལ་སངས་རྒྱས་ཀྱི་ཆོས་མི་འགྱུར་བའི་འཁོར་ལོ་ཞེས་བྱའོ། ། དེ་དག་ཞིབ་ཏུ་བཤད་པ་ནི་འདིར་སངས་རྒྱས་ཀྱི་ཞིང་གཙོ་བོར་འཆད་པའི་སྐབས་ཡིན་པས་རྒྱས་པར་མ་སྤྲོས་སོ། ། དེ་ལྟ་བུའི་ངེས་པ་བཞིའམ་ཕུན་སུམ་ཚོགས་པ་བཞི་གང་ལ་ཡོད་པའི་གནས་དེ་ལ་སྟུག་པོ་བཀོད་པའམ་འོག་མིན་ཞེས་བྱ་ཞིང༌། དེ་ནི་ལོངས་སྤྱོད་རྫོགས་པའི་སངས་རྒྱས་ཀྱི་ཞིང་ཉིད་དོ། ། སངས་རྒྱས་ཀྱི་ཞིང་དེ་ན་བདག་ཅག་གི་སྟོན་པ་འདི་ཉིད་བསྐལ་པ་དཔག་ཏུ་མེད་པའི་དུས་ནས་མངོན་པར་རྫོགས་པར་སངས་རྒྱས་ཏེ་ལོངས་སྤྱོད་རྫོགས་པའི་སྐུར་བཞེངས་པའི་གནས་ཡིན་ནོ། ། དེ་ལྟར་ཡང་སློབ་དཔོན་ངག་གི་དབང་ཕྱུག་གྲགས་པས་འཆི་བདག་བསླུ་བའི་རྟོག་པ་ལས། དཔལ་ལྡན་སྟུག་པོ་བཀོད་པ་ཉིད་དུ་དོན་དམ་ཐུགས་ཆུད་ཅིང༌།
དགའ་ལྡན་སྐྱེ་བོའི་དོན་མཛད་ཕྱིར་ན་དམ་པ་ཏོག་དཀར་གྱུར། ། དེ་ནས་འདིར་ནི་འགྲོ་བའི་དོན་དུ་ཤཱཀྱའི་ཏོག་གྱུར་གང༌། ། འཆི་བདག་ལས་རྒྱལ་སྒྱུ་མ་ཀུན་སྟོན་དེ་ནི་རྒྱལ་གྱུར་ཅིག ། ཅེས་དང༌། ལངྐར་གཤེགས་པ་ལས། གཙང་མའི་རིགས་དག་སྤངས་པ་ཡི། ། འོག་མིན་ཞེས་བྱ་ཉམས་དགའ་བར། ། ཡང་དག་སངས་རྒྱས་དེར་སངས་རྒྱས། ། སྤྲུལ་པ་རྣམས་ནི་འདིར་འཚང་རྒྱ། ། ཞེས་སོ། །
དེ་ལ་འོག་མིན་ཞེས་བྱ་བའི་དོན་ནི། དེ་ཉིད་འདུས་པའི་གླེང་གཞིར་བཅོམ་ལྡན་འདས་འོག་མིན་གྱི་ལྷའི་རྒྱལ་པོའི་གནས་ན་བཞུགས་ཏེ་ཞེས་བྱ་བའི་འགྲེལ་པར། འོག་མིན་གྱི་ལྷ་ཞེས་བྱ་བ་ནི་ཐོག་མའི་ལྷ་སྟེ། བཅོམ་ལྡན་འདས་རྣམ་པར་སྣང་མཛད་ཀྱི་སྲས་ཀྱི་ཐུ་བོ་སྟེ་ས་བཅུའི་བྱང་ཆུབ་སེམས་དཔའོ། ། དེའི་གནས་ནི་ཐོག་མར་སངས་རྒྱས་པའི་གནས་སོ་ཞེས་སློབ་དཔོན་ཀུན་དགའ་སྙིང་པོས་བཤད་དོ། ། དེ་ལྟར་བཤད་པའི་འོག་མིན་དེ་ལ་ངོས་འཛིན་ཚུལ་མི་འདྲ་བ་འགའ་རེ་འབྱུང་སྟེ། བཀས་བཅད་བར་པར། འོག་མིན་ནི་གཙང་མའི་གནས་ཀྱི་ལོགས་ཤིག་ན་ཡོད་པར་བཤད་དེ། དེ་བཞིན་དུ་ཁ་ཅིག་གནས་གཙང་མའི་སྟེང་མ་ནི་འོག་མིན་ཞེས་བྱ་བ་ཡིན་ལ། དེ་དག་སྤངས་པའི་སྟེང་ན་དབང་ཕྱུག་ཆེན་པོའི་གནས་གཞན་འོག་མིན་ཞེས་བྱ་བ་ཡོད་དོ་ཞེས་འོག་མིན་ཕལ་པའི་སྟེང་ན་ཡོད་པར་འདོད་དོ། །
སློབ་དཔོན་བསོད་ནམས་རྩེ་མོ་ལ་སོགས་པ་མཁས་པ་ཕལ་ཆེ་བ་དག་ནི། དེ་ལྟར་བཞེད་པ་དེ་ནི་འཇིག་རྟེན་གྱི་ཁམས་ཆུང་ངུ་ཡང་ཡིན་ཞིང་ལོངས་སྤྱོད་རྫོགས་པའི་སངས་རྒྱས་ཀྱི་ཞིང་མ་ཡིན་ཏེ། འཇིག་རྟེན་གྱི་ཁམས་དེ་དག་ནི་མི་རྟག་པ་ཡིན་པའི་ཕྱིར་རོ། ། སྟུག་པོ་བཀོད་པ་ནི་མི་འཇིག་པ་ཡིན་ཏེ། རྡོ་རྗེ་རྩེ་མོ་ལས། འོག་མིན་སྟུག་པོ་ཉམས་དགའ་འདི། ། སྟུག་པོའི་ཞིང་ཁམས་འཇིག་མེད་པ། ། དེ་ན་སངས་རྒྱས་རྣམས་ཀྱི་ཆོས། ། རྫོགས་པར་ལོངས་སྤྱོད་ཚུལ་འདི་འབྱུང༌། ། ཞེས་ཇི་སྐད་བསྟན་པ་ལྟར་ཡིན་ནོ། །
དེ་ལའང་སྟུག་པོའི་ཞིང་ཁམས་དེའི་ཁྱད་པར་ཅི་ལྟ་བུ་ཞིག་གོ་སྙམ་ན། སློབ་དཔོན་རྩེ་མོས། སངས་རྒྱས་ཕལ་པོ་ཆེའི་མདོ་དང༌། དེ་ཉིད་འདུས་པ་དང༌། དབང་བསྐུར་བའི་རྒྱུད་ལ་སོགས་པའི་རྗེས་སུ་འབྲངས་ནས་ཐེག་པ་ཆེན་པོ་ཐུན་མོང་དང་ཐུན་མོང་མ་ཡིན་པ་སྒོ་བསྟུན་ནས་བཤད་པ་ནི། འདི་ལྟར་འཇིག་རྟེན་གྱི་ཁམས་མི་མཇེད་ལ་སོགས་པ་བསམ་གྱིས་མི་ཁྱབ་པ་ནང་དུ་ཆུད་པ་ནི་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པ་ཞེས་བྱ་བ་ཡིན་ནོ། ། དེ་ལྟ་བུ་བསམ་གྱིས་མི་ཁྱབ་པ་ནང་དུ་ཆུད་པ་ནི་འཇིག་རྟེན་གྱི་ཁམས་རྒྱ་མཚོ་ཞེས་བྱ་བ་ཡིན་ནོ། ། འཇིག་རྟེན་གྱི་ཁམས་རྒྱ་མཚོ་དེ་ནི་དེ་བཞིན་གཤེགས་པ་རྣམ་པར་སྣང་མཛད་ཡེ་ཤེས་གང་ཆེན་མཚོའི་ཕྱག་གི་མཐིལ་གྱི་སྙིང་པོ་ལ་གནས་སོ། ། བཅོམ་ལྡན་འདས་དེ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་འཁོར་དང་བཅས་པ་གང་ན་བཞུགས་པའི་གནས་དེ་ནི་སྟུག་པོ་བཀོད་པའི་ཞིང་ཁམས་ཞེས་བྱ་བ་ཡང་དག་པར་རྫོགས་པའི་སངས་རྒྱས་ལོངས་སྤྱོད་རྫོགས་པའི་སྐུའི་གནས་ཡིན་ནོ་ཞེས་བཞེད་པ་ལྟར་རོ། ། དེའང་བསམ་གྱིས་མི་ཁྱབ་པ་ཞེས་འབྱུང་བའི་དོན་དེ་ཉིད་འཇིག་རྟེན་གྱི་ཁམས་བགྲང་བའི་གྲངས་ཀྱིས་ངེས་པར་བྱ་བའི་ཕྱིར་ཅུང་ཟད་བཤད་ན།
མངོན་པ་མཛོད་ལས། གླིང་བཞི་པ་དང་ཉི་ཟླ་དང༌། ། རི་རབ་དང་ནི་འདོད་ལྷ་དང༌། ། ཚངས་པའི་འཇིག་རྟེན་སྟོང་ལ་ནི། ། སྟོང་ནི་སྤྱི་ཕུད་ཡིན་པར་འདོད། ། དེ་སྟོང་ལ་ནི་སྟོང་གཉིས་པ། ། བར་མའི་འཇིག་རྟེན་ཁམས་ཡིན་ནོ། ། དེ་སྟོང་ལ་ནི་སྟོང་གསུམ་མོ། ། མཉམ་དུ་འཇིག་ཅིང་འབྱུང་བ་ཡིན། ། ཞེས་པ་ལྟར་རླུང་གི་དཀྱིལ་འཁོར་ནས་ཚངས་པའི་འཇིག་རྟེན་གྱི་བསམ་གཏན་དང་པོའི་བར་དང༌།
ཕྱི་རོལ་ཁོར་ཡུག་གི་ལྕགས་རིའི་མུ་ཁྱུད་ཀྱིས་ཡོངས་སུ་བསྐོར་བ་དང་བཅས་པ་ལ་ནི་གླིང་བཞི་པའི་འཇིག་རྟེན་གྱི་ཁམས་ཞེས་བྱའོ། ། དེ་ཉིད་གཅིག་ནས་བགྲངས་པའི་སྟོང་དུ་ལངས་པ་གང་ཡིན་པ་དེ་ལ་ནི་སྟོང་ཆུང་ངུའི་འཇིག་རྟེན་གྱི་ཁམས་ཞེས་བྱ་སྟེ་མུ་ཁྱུད་གཅིག་གིས་ཡོངས་སུ་བསྐོར་བའོ། ། སྟོང་ཆུང་ངུའི་འཇིག་རྟེན་གྱི་ཁམས་གཅིག་ནས་བགྲངས་པའི་སྟོང་དུ་ལངས་པ་གང་ཡིན་པ་དེ་ལ་ནི་སྟོང་གཉིས་པ་བར་མའི་འཇིག་རྟེན་གྱི་ཁམས་ཞེས་བྱ་སྟེ། མུ་ཁྱུད་གཅིག་གིས་ཡོངས་སུ་བསྐོར་བའོ། ། དེ་ཡང་གཅིག་ནས་བགྲངས་པའི་སྟོང་དུ་ལངས་པ་གང་ཡིན་པ་དེ་ལ་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཞེས་བྱ་སྟེ་མུ་ཁྱུད་གཅིག་གིས་ཡོངས་སུ་བསྐོར་བའོ། ། དེ་ལྟ་བུའི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་བྱེ་བ་ཕྲག་བརྒྱ་ལ་ནི་རབ་འབྱམས་ཀྱི་མཚམས་སྦྱོར་བ་གཅིག་གོ ། དེ་བྱེ་བ་ཕྲག་བརྒྱ་ལ་ནི་རབ་འབྱམས་ཀྱི་རྒྱུད་གཅིག་གོ ། དེ་བྱེ་བ་ཕྲག་བརྒྱ་ལ་ནི་རབ་འབྱམས་ཀྱི་རྒྱུད་བར་མ་གཅིག་གོ ། དེ་བྱེ་བ་ཕྲག་བརྒྱ་ལ་ནི་མེ་ཏོག་གི་གཞིའི་སྙིང་པོའི་རྒྱན་བཀོད་པ་གཅིག་གོ ། འདི་ནི་བཅོམ་ལྡན་འདས་རྣམ་པར་སྣང་མཛད་དེའི་རྣམ་པར་སྨིན་པའི་སངས་རྒྱས་ཀྱི་ཞིང་ངོ༌། །
དེའང་སངས་རྒྱས་བཅོམ་ལྡན་འདས་རྣམ་པར་སྣང་མཛད་གང་ཆེན་མཚོའི་ཕྱག་གི་རྡུལ་ཕྲ་རབ་གཅིག་ལ་གནས་ཤིང༌། དེ་ལྟ་བུའི་རྣམ་པར་སྣང་མཛད་དེ་ནི་ལོངས་སྤྱོད་རྫོགས་པའི་སྐུའི་བདག་ཉིད་ཅན་ནོ། ། ཚུལ་འདི་དག་ནི་དབུ་མ་པ་ཆོས་ཀྱི་བཤེས་གཉེན་ལ་སོགས་པ་ཡོངས་སུ་གྲགས་པའི་མཁས་པ་རྣམས་ཀྱི་བཞེད་པ་མཐུན་པར་འབྱུང་ངོ༌། ། དེ་ལྟ་བུའི་སངས་རྒྱས་ཀྱི་ཞིང་དེ་ནི་བཅོམ་ལྡན་འདས་རྣམ་པར་སྣང་མཛད་ཀྱིས་སྔོན་གྱི་དུས་སུ་བྱང་ཆུབ་སེམས་དཔའི་སྤྱད་པ་སྤྱོད་པའི་ཚེ། བསྐལ་པ་བསམ་གྱིས་མི་ཁྱབ་ཅིང་བརྗོད་དུ་མེད་པ་རྣམས་སུ། འཇིག་རྟེན་གྱི་ཁམས་བསམ་གྱིས་མི་ཁྱབ་ཅིང་བརྗོད་དུ་མེད་པ་ཡོངས་སུ་དག་པར་བྱས་ཏེ། བསྐལ་པ་རེ་རེ་ལའང་དེ་བཞིན་གཤེགས་པ་བསམ་གྱིས་མི་ཁྱབ་ཅིང་བརྗོད་དུ་མེད་པའི་དྲུང་དུ། བྱང་ཆུབ་ཀྱི་སྤྱོད་པ་སྤྱད་པའི་སྨོན་ལམ་བསམ་གྱིས་མི་ཁྱབ་པ་ཡོངས་སུ་སྦྱངས་པའི་སྟོབས་ལས་བྱུང་བ་སྟེ། སངས་རྒྱས་ཕལ་པོ་ཆེར་བྱང་ཆུབ་སེམས་དཔའ་ཀུན་དུ་བཟང་པོས། གཞི་རྒྱན་མེ་ཏོག་འཇིག་རྟེན་ཁམས་ཀྱི་རྒྱ་མཚོ་དེ། །
རིན་ཆེན་ཀུན་གྱི་སྙིང་པོ་ཁ་དོག་སྣ་ཚོགས་ཏེ། ། རྡུལ་རྣམས་ཀུན་དང་མཉམ་པའི་སྔན་ཅད་སངས་རྒྱས་ཀྱི། ། དྲུང་དུ་སྔོན་ཚེ་རྒྱ་མཚོར་སྦྱངས་པ་དྲི་མེད་པས། ། རྒྱ་ཆེན་སྙིང་རྗེའི་སྤྲིན་གྱིས་ཁམས་རྣམས་ཀུན་བཀང་ཞིང༌། ། ཞིང་གི་རྡུལ་དང་མཉམ་པའི་ལུས་ཀྱང་ཀུན་བཏང་ནས། ། སྔོན་གྱི་བསྐལ་པ་རྒྱ་མཚོར་སྤྱོད་པ་སྤྱད་པས་ན། ། འཇིག་རྟེན་རྒྱ་མཚོའི་ཁམས་དེ་ཡངས་ཤིང་རྣམ་པར་དག ། སངས་རྒྱས་རྣམ་པར་སྣང་བས་སྨོན་ལམ་ཆེ་མཛད་དེ། ། འོད་སྣང་བཏང་བ་ནམ་མཁའི་དཀྱིལ་ན་གནས་པ་ནི། ། རླུང་གི་ཕུང་པོས་བཏབ་ཀྱང་མི་བསྐྱོད་མི་གཡོ་སྟེ། །
ནོར་བུ་ཀུན་རྒྱན་སངས་རྒྱས་གཟུགས་བརྙན་སྙིང་པོའོ། ། ཞེས་བྱ་བ་ལ་སོགས་པ་མང་དུ་འབྱུང་ངོ༌། ། དེ་ལྟ་བུའི་རྣམ་པར་སྣང་མཛད་གང་ཆེན་མཚོ་འཁོར་གྱི་བྱང་ཆུབ་སེམས་དཔའི་ཚོགས་དང་བཅས་པ་བཞུགས་པའི་ཞིང་ཁམས་ཀྱི་ཡོན་ཏན་དང་ཚད་གཟུང་དུ་མེད་པ་ནི་འཕགས་པ་ཁོ་ནའི་ཡུལ་ལས་གཞན་དུ་མ་གྱུར་པ་སྟེ། ནམ་མཁའི་ཁམས་ཐམས་ཅད་ཆོས་ཀྱི་སྐུའི་ཞིང་ཡིན་ཞིང༌། དེ་ཐམས་ཅད་ཀྱང་སངས་རྒྱས་ཀྱི་ཞིང་རྒྱ་མཚོ་དང་སངས་རྒྱས་ཀྱི་གཟུགས་ཀྱི་སྐུ་རྒྱ་མཚོས་རྒྱས་པར་གཏམས་པའི་ཕྱིར་རོ། ། གཉིས་པ་སྤྲུལ་པའི་སྐུའི་ཞིང་ནི་དེ་ལྟ་བུའི་དེ་བཞིན་གཤེགས་པ་རྣམ་པར་སྣང་མཛད་དེའི་ཞིང་ཁམས་ཀྱི་ནང་གི་དུམ་བུ་ཐམས་ཅད་དང༌། དེ་བཞིན་གཤེགས་པ་དེའི་སྐུའི་བ་སྤུའི་ཁུང་བུ་རེ་རེ་ནའང་སྤྲུལ་པའི་སྐུའི་སངས་རྒྱས་ཀྱི་ཞིང་བྱེ་བ་ཕྲག་མང་པོ་ཡོད་ཅིང༌། དེ་དག་ཀྱང་གནས་པ་ཐ་དད་པ་ནི་འཇིག་རྟེན་གྱི་ཁམས་རྒྱ་མཚོ་འབྱམས་སུ་ཀླས་པ། ལ་ལ་ནི་ནམ་མཁའི་དབྱིངས་ཀྱི་གནས་ལ་གནས་པ་དང༌། ལ་ལ་ནི་རིན་པོ་ཆེའི་འོད་ཀྱི་རྒྱ་མཚོ་ལ་གནས་པ་དང༌།
ལ་ལ་ནི་སངས་རྒྱས་ཐམས་ཅད་ཀྱི་འོད་ཀྱི་དཀྱིལ་འཁོར་རྒྱ་མཚོ་ལ་གནས་པ་ལ་སོགས་པ་གནས་པ་རྣམ་པ་སྣ་ཚོགས་པ་དག་ཡོད་དེ། སངས་རྒྱས་ཕལ་པོ་ཆེར་བྱང་ཆུབ་སེམས་དཔའ་ཀུན་དུ་བཟང་པོས། ཞིང་རྣམས་རྒྱ་མཚོ་ལ་ལ་དྲི་མེད་འོད་ཅན་ནམ་མཁའི་དབྱིངས་ལ་གནས། ། སྣང་བའི་སྙིང་པོ་འོད་ཅན་ནོར་བུའི་རྒྱ་མཚོ་དག་ལ་ལེགས་པར་གནས། ། ཞེས་བྱ་བ་ལ་སོགས་པས་བསྟན་ཏོ། ། དེ་བཞིན་དུ་དབྱིབས་ཀྱི་རྣམ་པའང་སྣ་ཚོགས་པ་དག་ཏུ་ཡོད་དེ། ཇི་སྐད་དུ། དབྱིབས་ཀྱིས་རྣམ་པར་ཕྱེ་བ་སྣ་ཚོགས་ཏེ། ། ཕྱོགས་རྣམས་ཀུན་ནས་ཞིང་རྣམས་རྒྱ་མཚོ་སྣང༌། ། ལ་ལ་ཟླུམ་པོ་ལ་ལ་ཟུར་གསུམ་སྟེ། །
དེ་དག་ལ་ལ་ཕྱོགས་ནང་གྲུ་བཞིར་གནས། ། ཞེས་བྱ་བ་ལ་སོགས་པས་བསྟན་ཏོ། ། དེ་བཞིན་དུ་འཇིག་རྟེན་གྱི་ཁམས་ཀྱི་ལྷུན་དག་ཀྱང་གཞན་དང་གཞན་དུ་ཡོད་དེ། ཇི་སྐད་དུ། ཞིང་གི་རྒྱ་མཚོ་རྣམས་ལ་ནི། ། རིན་ཆེན་རང་བཞིན་ཀུན་ནས་གནས། ། རྡོ་རྗེ་བཞིན་དུ་མི་ཤིགས་སྲ། ། རིན་ཆེན་པདྨོ་རྣམས་ལ་གནས། ། ལ་ལ་འོད་ཟེར་རང་བཞིན་ཏེ། ། དག་ཅིང་གཟུང་མེད་འོད་ཟེར་འབྱུང༌། །
ཞེས་བྱ་བ་ལ་སོགས་པས་བསྟན་པ་དང༌། གཞན་ཡང་བྱང་ཆུབ་སེམས་དཔའ་རྣམས་ཀྱི་མོས་པ་དང༌། ལས་དང༌། སྨོན་ལམ་རྣམ་པ་སྣ་ཚོགས་པའི་སྟོབས་ཀྱིས་རྒྱན་ཡང་དེ་བཞིན་དུ་ཤེས་པར་བྱ་སྟེ། ཇི་སྐད་དུ། ཞིང་རྣམས་རྒྱ་མཚོ་རྒྱ་ཆེ་མཐའ་ཡས་ཏེ། ། རྣམ་དག་ལས་ཀྱིས་རྣམ་པ་སྣ་ཚོགས་གནས། ། ཕྱོགས་བཞི་ཞིང་རྣམས་རྒྱ་མཚོ་རྣམས་ཀུན་ཀྱང༌། ། སྣ་ཚོགས་རྒྱན་ཅན་ཡངས་པར་ཀུན་ནས་གནས། ། ཁ་དོག་སྣ་ཚོགས་ཡངས་པའི་ཞིང་གི་རྣམས། །
རྒྱ་མཚོ་རྟག་པར་ཕྱོགས་རྣམས་ཀུན་དུ་འབྱུང༌། ། རྒྱན་དང་རིན་ཆེན་འོད་འཕྲོ་སྣ་ཚོགས་སྤྲིན། ། སྒྲ་འབྱིན་ཞིང་གི་དབྱིངས་རྣམས་ཁེབས་པར་བྱེད། ། ཅེས་བྱ་བ་ལ་སོགས་པས་བསྟན་ཏོ། ། འཇིག་རྟེན་གྱི་ཁམས་རྒྱ་མཚོ་འབྱམས་སུ་ཀླས་པ་དེ་དག་ཏུ་སངས་རྒྱས་འབྱུང་བའི་ཚུལ་ཡང་སེམས་ཅན་གྱི་མོས་པའི་བྱེ་བྲག་ལྟར་རམ་བསམ་གྱིས་མི་ཁྱབ་པ་ཉིད་དེ། ལ་ལ་ནི་ཆོས་ཀྱི་དབྱིངས་ཐམས་ཅད་གཟུགས་ཀྱི་སྐུས་གང་བར་སྟོན་པ་དང༌། ལ་ལ་ནི་སྐུ་ཚེ་རིང་པོར་སྟོན་པ་དང༌། ལ་ལ་ནི་ཐུང་ངུར་སྟོན་པ་དང༌། ལ་ལས་ནི་ཞིང་མང་པོ་སྦྱངས་པ་དང༌། ལ་ལས་ནི་ཞིང་ཉུང་ངུ་སྦྱངས་པ་དང༌།
ལ་ལས་ནི་ཐེག་པ་ཡང་མང་པོར་སྟོན་པ་དང༌། ལ་ལས་ནི་ཐེག་པ་གཅིག་ཏུ་སྟོན་པ་དང༌། ལ་ལས་ནི་སེམས་ཅན་ཧ་ཅང་མི་མང་བ་འདུལ་བ་དང༌། ལ་ལས་ནི་སྐད་ཅིག་གཅིག་ལའང་མཐའ་ཡས་པ་འདུལ་བར་སྟོན་པ་ལ་སོགས་པ་འཇིག་རྟེན་གྱི་ཁམས་རྒྱ་མཚོའི་རྡུལ་ཕྲ་བ་སྙེད་དུ་ཤེས་པར་བྱ་དགོས་ཀྱི་བྱིས་པ་སོ་སོ་སྐྱེ་བོའི་བློ་ལས་རིང་དུ་འདས་པའི་ཕྱིར་མཐའ་གཅིག་ཏུ་ཞེན་པར་བགྱིར་མི་བཏུབ་པ་ཉིད་དེ། ཇི་སྐད་དུ། སངས་རྒྱས་ཆོས་སྐུ་བསམ་གྱིས་མི་ཁྱབ་སྟེ། ། མིག་ཡོར་མ་ཡིན་མཚན་ཉིད་མེད་པའི་གཟུགས། ། གཟུགས་ཀྱི་ཁྱད་པར་འགྲོ་བ་འདི་དག་ཏུ། ། སེམས་ཅན་བསམ་པའི་ཕྱོགས་བཞིན་སྟོན་ལ་ལྟོས། ། སྐུ་ཚེ་ཐུང་བར་ལ་ལ་རྣམ་པར་སྟོན། །
ལ་ལས་བསྐལ་པ་བསམ་ཡས་བྱིན་གྱིས་རློབ། ། ཆོས་ཀྱི་སྐུ་ནི་ཕྱོགས་རྣམས་ཀུན་གྱི་སྒོ། ། རབ་ཏུ་མཛེས་པར་འགྲོ་བ་འདི་ན་བཞུགས། ། ལ་ལས་ཞིང་རྣམས་རྒྱ་མཚོ་བསམ་ཡས་དག ། སྦྱངས་ཤིང་འབྱམས་ཀླས་ཕྱོགས་བཅུ་ཀུན་ན་ཡང༌། ། ལ་ལས་ཞིང་གཅིག་རྣམ་པར་སྦྱང་བར་མཛད། ། སྨོན་ལམ་མ་ལུས་ཀུན་ཀྱང་ཚུལ་གཅིག་གོ ། ཞེས་བྱ་བ་ལ་སོགས་པ་རྒྱ་ཆེར་འབྱུང་ངོ༌། ། དོན་དེ་དག་ལ་དགོངས་ནས་སློབ་དཔོན་ཆེན་པོ་བསོད་ནམས་རྩེ་མོས། བློ་གྲོས་ཀྱི་རིམ་པས་ཁ་ཅིག་ལ་ནི་ཛམྦུ་གླིང་དུ་སངས་རྒྱས་པར་སྣང་ངོ༌། །
ཁ་ཅིག་ལ་ནི་གནས་གཙང་མའི་འོག་ཏུ་སངས་རྒྱས་ནས་མཛད་པ་དག་མཛད་དོ། ། བཅོམ་ལྡན་འདས་དེ་བྱང་ཆུབ་སེམས་དཔའ་ཁ་ཅིག་ལ་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གླིང་བཞི་བྱེ་བ་ཕྲག་བརྒྱར་སངས་རྒྱས་པར་མངོན་ནོ། ། ཁ་ཅིག་ལ་ནི་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པའི་འཇིག་རྟེན་གྱི་ཁམས་མཐའ་དག་པ་ཡང་སངས་རྒྱས་ཀྱི་ཞིང་གཅིག་ཏུ་སྟོན་པར་མཛད་ཅེས་གསུངས་སོ། ། དེ་དག་ཀྱང་དོན་དམ་པར་ན་འཕགས་པ་རྣམས་ཀྱི་ཡུལ་དུ་སངས་རྒྱས་རྣམས་ནི་གཅིག་ཀྱང་མ་ཡིན་ལ་མང་པོ་ཡང་མ་ཡིན་པ་དང༌། གཅིག་དང་ཐ་དད་པ་གང་དུ་ཡང་མ་གྲུབ་པ་ཉིད་དེ། རྒྱན་ལས། ཟག་མེད་དབྱིངས་ན་སངས་རྒྱས་རྣམས། ། མཁའ་ལྟར་ལུས་ནི་མེད་ཕྱིར་དང༌། ། སྔོན་གྱི་ལུས་རྗེས་འབྲངས་པའི་ཕྱིར། ། གཅིག་མིན་མང་པོ་ཉིད་མ་ཡིན། །
ཞེས་དང༌། ཐ་དད་རིགས་དོན་མེད་ཕྱིར་དང༌། ། རྫོགས་དང་ཐ་མ་མེད་པའི་ཕྱིར། ། སངས་རྒྱས་གཅིག་མིན་དྲི་མེད་གནས། ། ཐ་དད་མིན་ཕྱིར་མང་པོའང་མིན། ། ཞེས་སོ། ། གཉིས་པ་བྱེ་བྲག་ཏུ་མི་མཇེད་ཀྱི་ཞིང་ངོས་བཟུང་བ་ལ། དངོས་དང༌། ཛམྦུའི་གླིང་བཀར་ཏེ་བཤད་པའོ། ། དང་པོ་ལ་མི་མཇེད་ཀྱི་ཞིང་འདི་གང་དུ་གནས་པ་ངོས་བཟུང་བ་ནི།
ཇི་སྐད་བཤད་པའི་རྣམ་པར་སྣང་མཛད་གང་ཆེན་མཚོའི་ཕྱག་གི་མཐིལ་གྱི་རྡུལ་ཕྲ་རབ་ལ་གནས་པའི་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པའི་ཞིང་དེའི་ཁོར་ཡུག་ཆེན་པོའི་ནང་ན་སྤོས་ཆུའི་རྒྱ་མཚོ་སངས་རྒྱས་ཀྱི་ཞིང་བརྗོད་དུ་མེད་པ་རྒྱ་མཚོའི་རྡུལ་སྙེད་ཀྱི་དབུས་སུ། སྤོས་ཆུའི་རྒྱ་མཚོ་དབུས་མའི་ཟེ་བ་ཡིད་དུ་འོང་ཞིང་འོད་མཐའ་ཡས་པ་གནས་པའི་ནོར་བུའི་རྒྱལ་པོ་པདྨོ་ཆེན་པོ་བཞིའི་གཞི་ལ་བརྟེན་པའི་འཇིག་རྟེན་གྱི་ཁམས་ཀྱི་རྒྱུད་ཉི་ཤུ་བརྩེགས་མ་ཉིད་དུ་ཡོད་དོ། ། དེ་དག་ཀྱང་ཕྲེང་བ་བསྡུས་པ་ལྟ་བུར་གཅིག་ནས་གཅིག་ཏུ་བརྒྱུད་མར་མ་ཡིན་པར་བར་སྐབས་རྣམས་སུའང་འཇིག་རྟེན་གྱི་ཁམས་བགྲང་བ་ལས་འདས་པ་དག་གིས་བར་ཆོད་པར་བྱས་པ་དང་བཅས་ཏེ་གནས་སོ། ། དེ་དག་ལས་ཐམས་ཅད་ཀྱི་འོག་མ་ནི། དཔལ་འབྱུང་བའི་འོད་ཟེར་རྣམ་པར་སྣང་བ་ཞེས་བྱ་བ་ན། དེ་བཞིན་གཤེགས་པ་ཚུལ་རྣམ་པར་དག་ཅིང་དྲི་མ་མེད་པའི་མར་མེ་ཞེས་བྱ་བ་བཞུགས་སོ། ། དེའི་སྟེང་འཇིག་རྟེན་གྱི་ཁམས་སྤོས་སྣ་ཚོགས་ཀྱི་པདྨོ་དཔལ་གྱི་རྒྱན་ཞེས་བྱ་བ་ན་དེ་བཞིན་གཤེགས་པ་སེང་གེའི་འོད་ཟེར་མཆོག་གི་འོད་ཅེས་བྱ་བ་བཞུགས་སོ། ། དེའི་སྟེང་འཇིག་རྟེན་གྱི་ཁམས་རིན་པོ་ཆེ་ཐམས་ཅད་ཀྱི་རྒྱན་ཀུན་ཏུ་སྣང་བ་ཞེས་བྱ་བ་ན་དེ་བཞིན་གཤེགས་པ་འོད་དྲི་མ་མེད་པའི་ཡེ་ཤེས་ཀྱི་དཔལ་ཞེས་བྱ་བ་བཞུགས་སོ། ། དེའི་སྟེང་འཇིག་རྟེན་གྱི་ཁམས་འོད་ཟེར་སྣ་ཚོགས་ཡིད་དུ་འོང་བ་ཞེས་བྱ་བ་ན་དེ་བཞིན་གཤེགས་པ་རྡོ་རྗེའི་འོད་ཟེར་སྟོབས་དང་བརྩོན་འགྲུས་མཐའ་ཡས་པ་ཡང་དག་པར་འབྱུང་བ་ཞེས་བྱ་བ་བཞུགས་སོ། ། དེའི་སྟེང་འཇིག་རྟེན་གྱི་ཁམས་འོད་ཤིན་ཏུ་བཀྱེ་བའི་མེ་ཏོག་སིལ་མའི་འཁོར་ལོ་ཞེས་བྱ་བ་ན་དེ་བཞིན་གཤེགས་པ་སྤོས་ཀྱི་འོད་ཟེར་དགའ་བའི་སྟོབས་རྒྱ་མཚོ་ཞེས་བྱ་བ་བཞུགས་སོ། །
དེའི་སྟེང་འཇིག་རྟེན་གྱི་ཁམས་དགེ་བ་སྣ་ཚོགས་ཀྱི་རྣམ་པ་ཞེས་བྱ་བ་ན་དེ་བཞིན་གཤེགས་པ་ཀུན་དུ་སྣང་བའི་འོད་ཀྱི་དབང་པོའི་དཔལ་ཞེས་བྱ་བ་བཞུགས་སོ། ། དེའི་སྟེང་འཇིག་རྟེན་གྱི་ཁམས་རྒྱན་གྱི་འོད་ཟེར་མེ་ཏོག་ཤིན་ཏུ་རྒྱས་པའི་དཀྱིལ་འཁོར་ཞེས་བྱ་བ་ན་དེ་བཞིན་གཤེགས་པ་དགའ་བ་རྒྱ་མཚོའི་ཤུགས་དང༌། ཡོན་ཏན་གྲགས་པའི་དབང་ཕྱུག་འོད་ཟེར་ཞེས་བྱ་བ་བཞུགས་སོ། ། དེའི་སྟེང་འཇིག་རྟེན་གྱི་ཁམས་ཡང་དག་པར་འབྱུང་བའི་གཟི་བརྗིད་ཅེས་བྱ་བ་ན་དེ་བཞིན་གཤེགས་པ་གྲགས་པ་ཆེན་པོའི་ཡེ་ཤེས་རྒྱ་མཚོའི་རྒྱལ་མཚན་ཞེས་བྱ་བ་བཞུགས་སོ། ། དེའི་སྟེང་འཇིག་རྟེན་གྱི་ཁམས་སྒྲ་དབྱངས་རབ་ཏུ་སྒྲོག་པ་ཞེས་བྱ་བ་ན་དེ་བཞིན་གཤེགས་པ་མཚན་གྱི་གཟི་བརྗིད་ཐུབ་པ་མེད་པའི་ཟླ་བ་ཞེས་བྱ་བ་བཞུགས་སོ། ། དེའི་སྟེང་འཇིག་རྟེན་གྱི་ཁམས་རྡོ་རྗེའི་རྒྱལ་མཚན་ཞེས་བྱ་བ་ན་དེ་བཞིན་གཤེགས་པ་ཆོས་རྒྱ་མཚོ་ཐམས་ཅད་ཀྱིས་ཤིན་ཏུ་འཕགས་པའི་རྒྱལ་པོ་ཞེས་བྱ་བ་བཞུགས་སོ། ། དེའི་སྟེང་འཇིག་རྟེན་གྱི་ཁམས་མདོག་རྣམ་པར་སྣང་བ་ཞེས་བྱ་བ་ན་དེ་བཞིན་གཤེགས་པ་རྒྱལ་བའི་ཡོན་ཏན་ཆོས་ཉིད་ཚད་མེད་པ་ཞེས་བྱ་བ་བཞུགས་སོ། ། དེའི་སྟེང་འཇིག་རྟེན་གྱི་ཁམས་སྣང་བའི་མདོག་ཅེས་བྱ་བ་ན་དེ་བཞིན་གཤེགས་པ་ཚངས་པའི་དབང་པོའི་དཔལ་ཞེས་བྱ་བ་བཞུགས་སོ། ། དེའི་སྟེང་འཇིག་རྟེན་གྱི་ཁམས་མི་མཇེད་ཅེས་བྱ་བ་ན་བཅོམ་ལྡན་འདས་དེ་བཞིན་གཤེགས་པ་རྣམ་པར་སྣང་མཛད་ཅེས་བྱ་བ་འདི་བཞུགས་སོ། ། སངས་རྒྱས་ཀྱི་ཞིང་འདིའི་སྟེང་འཇིག་རྟེན་གྱི་ཁམས་མཉམ་ལ་རྡུལ་མེད་པའི་འོད་ཅེས་བྱ་བ་ན་དེ་བཞིན་གཤེགས་པ་ཆོས་ཀྱི་དབྱིངས་ཤིན་ཏུ་འཕགས་པའི་དཔལ་ཞེས་བྱ་བ་བཞུགས་སོ། །
དེའི་སྟེང་འཇིག་རྟེན་གྱི་ཁམས་འོད་སྣ་ཚོགས་ཡིད་དུ་འོང་བའི་མར་མེ་ཞེས་བྱ་བ་ན་དེ་བཞིན་གཤེགས་པ་སྟོབས་ལ་ཐུབ་པ་མེད་པས་ཀུན་དུ་སྣང་བའི་དཔལ་ཞེས་བྱ་བ་བཞུགས་སོ། ། དེའི་སྟེང་འཇིག་རྟེན་གྱི་ཁམས་འོད་འཕྲོ་སྣང་བ་དྲི་མ་མེད་པ་ཞེས་བྱ་བ་ན་དེ་བཞིན་གཤེགས་པ་ཡོན་ཏན་གྱི་ཉི་མ་དྲི་མ་མེད་པའི་སྤྱན་ཞེས་བྱ་བ་བཞུགས་སོ། ། དེའི་སྟེང་འཇིག་རྟེན་གྱི་ཁམས་རིན་པོ་ཆེའི་འབྱུང་གནས་ཀྱིས་རབ་ཏུ་བརྒྱན་པའི་སྙིང་པོ་ཞེས་བྱ་བ་ན་དེ་བཞིན་གཤེགས་པ་ཆགས་པ་མེད་པའི་ཡེ་ཤེས་ཕྱོགས་ཀུན་ཏུ་རྣམ་པར་སྣང་བའི་འོད་ཅེས་བྱ་བ་བཞུགས་སོ། ། དེའི་སྟེང་འཇིག་རྟེན་གྱི་ཁམས་རྡུལ་དང་བྲལ་བ་ཞེས་བྱ་བ་ན་དེ་བཞིན་གཤེགས་པ་དཔལ་ཚད་མེད་པའི་ཚུལ་དཔལ་གྱི་རྒྱལ་མཚན་ཞེས་བྱ་བ་བཞུགས་སོ། ། དེའི་སྟེང་འཇིག་རྟེན་གྱི་ཁམས་ཕྱོགས་ཡོངས་སུ་དག་ཅིང་སྣང་བ་ཞེས་བྱ་བ་ན་དེ་བཞིན་གཤེགས་པ་ཆོས་ཀྱི་དབྱིངས་དང་ནམ་མཁའ་ཀུན་དུ་སྣང་བའི་འོད་ཅེས་བྱ་བ་བཞུགས་སོ། ། དེའི་སྟེང་འཇིག་རྟེན་གྱི་ཁམས་རིན་པོ་ཆེའི་འོད་འཕྲོ་འཁྱིལ་པའི་དཔལ་ཡང་དག་པར་འབྱུང་བ་ཞེས་བྱ་བ་ན་དེ་བཞིན་གཤེགས་པ་མཚན་བསོད་ནམས་ཀྱི་སྤྲིན་གྱིས་ཤིན་ཏུ་འཕགས་པའི་གཟི་བརྗིད་ཅེས་བྱ་བ་བཞུགས་ཏེ་ཆོས་སྟོན་པའི་ཞིང་དུ་བསྟན་པའི་བར་གྱིས་རྒྱས་པར་བསྟན་ཏོ། ། དེ་ལས་བཅུ་གསུམ་པ་མི་མཇེད་ཅེས་བྱ་བ་ནི་སྟོང་གསུམ་གྱི་འཇིག་རྟེན་གྱི་ཁམས་འདི་ཉིད་ཡིན་ཏེ། འདི་ནི་སངས་རྒྱས་ཀྱི་ཞིང་བཅུ་གསུམ་གྱི་རྡུལ་ཤིན་ཏུ་ཕྲ་བ་སྙེད་ཀྱིས་བསྐོར་བ། རྡོ་རྗེའི་གཞིའི་ས་མཚམས་དང་ལྡན་པ། རླུང་གི་དཀྱིལ་འཁོར་ཁ་དོག་སྣ་ཚོགས་པ་ཅན་གྱིས་བཟུང་བ།
པདྨོའི་དྲྭ་བ་ལ་རབ་ཏུ་གནས་སོ། ། མི་མཇེད་ཀྱི་ཞིང་དེ་ནའང་སྟོན་པ་བཅོམ་ལྡན་འདས་རྣམ་པར་སྣང་མཛད་འདི་བཞུགས་སོ་ཞེས་མདོ་ལས་འབྱུང་སྟེ། དེའང་སློབ་དཔོན་བསོད་ནམས་རྩེ་མོས། དེས་ན་བློ་རྒྱ་ཆེ་ཆུང་གི་དབྱེ་བས་སྣ་ཚོགས་སུ་སྣང་བ་ནི་སྤྲུལ་པའི་སངས་རྒྱས་ཀྱི་གནས་སོ་ཞེས་གསུངས་པ་བཞིན་དུ་རྣམ་པར་སྣང་མཛད་འདི་ཡང་སྤྲུལ་པའི་སྐུའི་སངས་རྒྱས་ཡིན་པར་གསལ་ལོ། ། དེ་ལྟ་བུའི་ཞིང་དེ་ལ་མི་མཇེད་ཅེས་བྱ་བར་གྲགས་སོ། ། ཅིའི་ཕྱིར་དེ་སྐད་དུ་གྲགས་ཤེ་ན། མི་མཇེད་ཅེས་བྱ་བ་ནི་བཟོད་པའམ་སྲན་ཐུབ་པའི་མིང་ཡིན་ཏེ། ཞིང་དེའི་སེམས་ཅན་རྣམས་ནི་ཉོན་མོངས་པ་དུག་གསུམ་ལ་མི་མཇེད་པའི་ཕྱིར། མི་མཇེད་ཅེས་བྱ་བའི་དོན་དུ་སྙིང་རྗེ་ཆེན་པོ་པདྨ་དཀར་པོའི་མདོ་ལས་བཤད་དོ། ། ཡང་ན་ཞིང་དེ་ན་ཡོད་པའི་བྱང་ཆུབ་སེམས་དཔའ་བཟོད་པ་བརྟན་པོ་ལ་རབ་ཏུ་གནས་པ་རྣམས་ཀྱི་ཡོན་ཏན་གྱི་ཁྱད་པར་ལས་ཏེ།
ཞིང་དེ་དག་གི་སེམས་ཅན་མི་སྲུན་པ་རྣམས་ཀྱིས་བྱང་ཆུབ་སེམས་དཔའ་དེ་དག་ལ་ཀུན་ནས་སྤྱོས་པ་དང་བསྡིགས་པའི་ལས་ཀྱིས་རྣམ་པར་གཙེ་བར་བྱས་ཀྱང་ཇི་མི་སྙམ་པར་མི་མཇེད་པའི་ཕྱིར་དེ་སྐད་ཅེས་བྱ་བའི་དོན་དུ་ཡང་བཤད་དེ། འཇམ་དཔལ་གྱི་སངས་རྒྱས་ཀྱི་ཞིང་གི་ཡོན་ཏན་བཀོད་པ་ལས། རིགས་ཀྱི་བུ་སངས་རྒྱས་ཀྱི་ཞིང་དེ་ན་རིགས་ཀྱི་བུ་དང༌། རིགས་ཀྱི་བུ་མོ་བྱང་ཆུབ་སེམས་དཔའི་ཐེག་པ་པ། སྔོན་གྱི་རྒྱལ་བ་ལ་ལྷག་པར་བྱ་བ་བྱས་པ། དགེ་བའི་རྩ་བ་རྣམས་བསྐྱེད་པ། སངས་རྒྱས་བརྒྱ་སྟོང་མང་པོ་ལ་བསྙེན་བཀུར་བྱས་པ། བཟོད་པ་དང༌། དུལ་བ་དང༌། དེས་པ་དང་ལྡན་པ་དག་ཡོད་དེ།
དེ་དག་ནི་སེམས་ཅན་ཐམས་ཅད་ཀྱིས་སྤྱོས། བསྡིགས། མཚོན་གྱིས་བཏབ་ཀྱང་ཇི་སྙམ་མི་མཇེད་དེ། འདོད་ཆགས་དང༌། ཞེ་སྡང་དང༌། གཏི་མུག་རྣམས་ཀྱིས་མི་འཕྲོགས་སོ། ། རིགས་ཀྱི་བུ་སྐྱེས་བུ་དམ་པ་དེ་དག་གི་མིང་གིས་འཇིག་རྟེན་གྱི་ཁམས་མི་མཇེད་ཅེས་བརྗོད་དོ་ཞེས་བསྟན་ཏོ། ། དེ་ལྟ་བུའི་འཇིག་རྟེན་གྱི་ཁམས་མི་མཇེད་དེ་བསྐལ་པ་བཟང་པོ་ཞེས་བྱ་བར་ཡང་གྲགས་ཏེ། དེ་ཅིའི་ཕྱིར་ཞེ་ན། བསྐལ་པ་འདི་དང་པོ་ཆགས་པའི་དུས་སུ་རྒྱ་མཚོའི་ནང་ནས་གསེར་གྱི་པདྨ་སྟོང་ཕྲག་གཅིག་ཤར་བ།
གནས་གཙང་མའི་ལྷ་རྣམས་ཀྱིས་བརྟགས་པས་བསྐལ་པ་འདི་ལ་འདྲེན་པ་སྟོང་འབྱོན་པའི་ལྟས་སུ་ཤེས་ནས། ཨེ་མ་བསྐལ་པ་འདི་ནི་བསྐལ་པ་བཟང་པོའོ་ཞེས་ཆེད་དུ་བརྗོད་པས་དེ་སྐད་དུ་གྲགས་པའི་དོན་ཡང་སྙིང་རྗེ་ཆེན་པོ་པདྨ་དཀར་པོ་ལས་བཤད་དོ། ། དེ་ལྟ་བུའི་འཇིག་རྟེན་གྱི་ཁམས་དེ་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་བགྲང་བའི་ཚུལ་སྔ་མ་ལྟར་ཤེས་པར་བྱ་ཞིང༌། དེ་ལ་གླིང་བཞི་པའི་འཇིག་རྟེན་གྱི་ཁམས་འདི་ཇི་ལྟར་གནས་པའི་ཚུལ་རྣམས་ཐེག་པ་ཐུན་མོང་བའི་ལུགས་སུ་གྲགས་པའི་གཏམ་ལས་བརྩམས་ཏེ་མདོ་ཙམ་བརྗོད་པར་བྱའོ། ། དེའང་སྣོད་དང་བཅུད་ཀྱི་འཇིག་རྟེན་མངོན་པར་འགྲུབ་པའི་རྐྱེན་ནི། དེར་སྐྱེ་བར་འགྱུར་བའི་སེམས་ཅན་རྣམས་ཀྱི་ལས་མཐུན་པར་བསགས་པའི་མཐུ་ཉིད་ཀྱིས་སོ། །

མངོན་པར་འགྲུབ་པའི་ཚུལ་དང་ཚད་ཀྱི་ངེས་པ་རྣམས་ནི་གཞན་དུ་ཤེས་པར་བྱ་བ་ལས་འདིར་མ་སྤྲོས་སོ། ། ཅིའི་ཕྱིར་མ་སྤྲོས་ཤེ་ན། གོང་དུ་ཇི་སྐད་བཤད་པ་རྣམས་དང༌། འོག་ཏུ་འཆད་པར་འགྱུར་བ་ཐམས་ཅད་དང་འགྲོས་མཚུངས་སུ་བཏང་བ་ལས། འདིར་ཧ་ཅང་བཤད་པ་ལྷག་པ་གློ་བུར་བ་ཉིད་དུ་མི་འགྱུར་བར་བྱ་བའི་ཕྱིར་རོ། ། ཇི་ལྟར་གནས་པའི་ཚུལ་ནི་འཇིག་རྟེན་གྱི་ཁམས་འདི་འདེགས་པར་བྱེད་པའི་འོག་གཞི་ནི་འཇམ་པ་ཞེས་བྱ་བའི་རླུང་གི་དཀྱིལ་འཁོར་ཁ་དོག་སྔོ་སྐྱར་ཡོད་པ། ཚན་པོ་ཆེའི་རྡོ་རྗེས་ཀྱང་གཞིག་པར་མི་ནུས་པ་ཤིན་ཏུ་འཐས་པ་ཉིད་དུ་གནས་ཏེ། འདི་ནི་འཇིག་རྟེན་གྱི་ཁམས་མི་མཇེད་ལྟ་བུ་ཞིག་རྟོན་པར་བྱེད་པའི་གཞི་ཡིན་ནོ། ། དེའི་སྟེང་དུ་འོག་གི་རྒྱ་མཚོ་ཞེས་བྱ་བ་ཆུའི་ཕུང་པོ་ཆེན་པོར་གྱུར་པ་རླུང་གི་དཀྱིལ་འཁོར་དེ་ལ་བརྟེན་ཏེ་གནས་སོ། ། དེའང་སློབ་དཔོན་དབྱིག་གཉེན་གྱིས། ཇི་ལྟར་ན་ཆུ་དེ་དག་ཐད་ཀར་མི་འབོ་བ་ནི་ཁ་ཅིག་ན་རེ་སེམས་ཅན་རྣམས་ཀྱི་ལས་ཀྱི་དབང་གིས་ཏེ།
དཔེར་ན་བཟའ་བ་དང་བཏུང་བ་ཟོས་པ་དང་འཐུང་བ་མ་ཞུ་བ་ལོང་ཀར་མི་ལྟུང་བ་བཞིན་ནོ་ཞེས་ཟེར་རོ། ། སྡེ་པ་གཞན་དག་ན་རེ་སྦྱང་གི་ཚུལ་དུ་རླུང་གིས་འཛིན་ཏོ་ཞེས་ཟེར་རོ་ཞེས་གསུངས་སོ། ། ཆུའི་དཀྱིལ་འཁོར་གྱི་སྟེང་དུ་ཡང་གསེར་གྱི་ས་གཞི་ཞེས་བྱ་བ་ཤིན་ཏུ་མི་ཤིགས་པ་གསེར་གྱི་རང་བཞིན་ཅན་དུ་ཡོད་པའོ། ། ས་གཞི་དེ་ལ་ནི་ཁོར་ཡུག་རི་བོའི་བར་གྱི་རི་དང་གླིང་དང་རྒྱ་མཚོར་བཅས་པ་རྣམས་བརྟེན་ནས་གནས་ཏེ། དེའང་ཐམས་ཅད་ཀྱི་དབུས་ན་ནི་རིའི་རྒྱལ་པོ་རི་རབ་ཅེས་བྱ་བ་ཡོད་དེ། དེ་ནི་གྲུ་བཞི་པའི་རྣམ་པ་ལ་བང་རིམ་བཞིས་མཛེས་པར་བྱས་པ། རིན་པོ་ཆེའི་རང་བཞིན་ཅན་ཏེ། དེ་ནི་ཤེལ་དང༌། བཻ་ཌཱུརྻ་དང༌། པདྨ་རཱ་ག་དང༌།
གསེར་རྣམས་ཀྱི་རྒྱུ་ལས་ངོས་བཞི་དག་ཏུ་རིམ་པ་བཞིན་དུ་གྲུབ་པ་ཡིན་ནོ། ། དེ་དག་གི་རྐྱེན་གྱིས་བསྒྱུར་བས་ནམ་མཁའ་ལའང་ཁ་དོག་ཐ་དད་པ་ཉིད་དུ་སྣང་བ་སྟེ། ཛམྦུའི་གླིང་འདི་ཡོད་པའི་ལོགས་ཀྱི་ངོས་ནི་བཻ་ཌཱུརྻའི་རང་བཞིན་ཅན་ཡིན་པའི་ཕྱིར། དེའི་འོད་ཀྱིས་ནམ་མཁའ་ཡང་བཻ་ཌཱུརྻའི་ཁ་དོག་ཏུ་ཤར་བ་བཞིན་ནོ། ། དེ་ལྟ་བུའི་རི་རབ་དེའི་ཆུ་མཚམས་ནས་འོག་ཏུ་རྣམ་པར་བཅལ་བའི་རི་བོའི་ཁོང་སེང་རྣམས་སུ་ལྷ་མ་ཡིན་གྱི་ཚོགས་རྟེན་དང་བརྟེན་པར་བཅས་པ་རྣམས་ཡོད་དོ། ། དེའང་འདི་ལྟ་སྟེ་ལྷ་མ་ཡིན་གྱི་དབང་པོ་སྒྲ་གཅན་འཛིན་ཞེས་བྱ་བ་དང༌། དེ་བཞིན་དུ་མགུལ་ཕྲེང་ཅན་དང༌། རབ་གནོན་དང༌། ཐག་བཟངས་རིས་རྣམས་རང་རང་གི་འཁོར་དང་བཅས་ཏེ་འོག་ནས་འོག་ཏུ་རིམ་པ་དེ་ཇི་ལྟ་བ་བཞིན་དུ་གནས་སོ། ། རི་རབ་ཀྱི་བང་རིམ་བཞི་ལས་བང་རིམ་དང་པོ་ནི་ལག་ན་གཞོང་ཐོགས་པ་རྣམས་ཀྱི་གནས་སོ། །
བང་རིམ་གཉིས་པ་ནི་ལག་ན་ཕྲེང་ཐོགས་པ་རྣམས་ཀྱི་གནས་སོ། ། བང་རིམ་གསུམ་པ་ནི་རྟག་མྱོས་པའི་ལྷ་རྣམས་ཀྱི་གནས་སོ། ། བང་རིམ་བཞི་པ་ནི་རྒྱལ་ཆེན་རིས་བཞིར་གཏོགས་པའི་ལྷའི་རིགས་མང་པོ་སྟེ་དེ་དག་རྟེན་དང་བརྟེན་པར་བཅས་པ་རྣམས་གནས་སོ། ། རི་རབ་ཀྱི་སྟེང་གི་མཚམས་བཞིའི་ལྕོག་ཆེན་པོ་བཞི་ལ་ནི་གནོད་སྦྱིན་གསང་བ་པ་རྣམས་གྲོང་དང་གྲོང་རྡལ་དུ་བཅས་པ་གནས་སོ། ། དེའི་དབུས་སུ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་གྲོང་ཁྱེར་ལྟ་ན་སྡུག་ཅེས་བྱ་བ་ཡོད་ཅིང༌། གྲོང་ཁྱེར་དེའི་དབུས་སུ་ལྷ་རྣམས་ཀྱི་དབང་པོ་བརྒྱ་བྱིན་གྱི་ཕོ་བྲང་རྣམ་པར་རྒྱལ་བའི་ཁང་བཟང་ཞེས་བྱ་བ་བསོད་ནམས་ཀྱི་མཐུ་ལས་གྲུབ་པ། ཕྱི་ནང་ཀུན་དུ་ངོ་མཚར་གྱི་བཀོད་པ་དཔག་ཏུ་མེད་པས་ཤིན་ཏུ་མཛེས་པར་བྱས་པ་དག་ཡོད་དོ། ། དེ་ལའང་སུམ་ཅུ་རྩ་གསུམ་པ་ཞེས་པའི་ཐ་ཚིག་ཀྱང་ནོར་ལྷ་བརྒྱད་དང༌། དྲག་པོ་བཅུ་གཅིག་དང༌། ཐ་སྐར་གྱི་བུ་གཉིས་དང༌།
ཉི་མ་བཅུ་གཉིས་ཏེ་ཉེ་དབང་སུམ་ཅུ་རྩ་གཉིས་དང༌། དེ་དག་གི་དབང་པོ་མཆོད་སྦྱིན་བརྒྱ་པ་དང་བཅས་པའི་ལྷའི་གཙོ་བོ་སུམ་ཅུ་རྩ་གསུམ་ཡོད་པས་དེ་སྐད་དུ་གྲགས་སོ། ། གྲོང་ཁྱེར་ལྟ་ན་སྡུག་གི་ཕྱོགས་བཞི་ན་བཞོན་པ་གནས་པའི་ཤིང་རྟ་སྣ་ཚོགས་ཞེས་བྱ་བའི་སྐྱེད་མོས་ཚལ་དང༌། གཡུལ་དུ་ཆས་པའི་གནས་རྩུབ་འགྱུར་ཞེས་བྱ་བའི་ཚལ་དང༌། སྤྱོད་ལམ་རྣམ་པ་སྣ་ཚོགས་ལ་འཇུག་པའི་གནས་འདྲེས་མ་ཞེས་བྱ་བའི་ཚལ་དང༌། རྩེ་ཞིང་རོལ་པའི་གནས་དགའ་བའི་ཚལ་ཞེས་བྱ་བ་རྣམས་ཡོད་དོ། ། ཚལ་དེ་དག་གི་ཕྱི་རོལ་དུ་ལྷ་རྣམས་ཀྱིས་མངོན་པར་རྩེ་བར་བྱེད་པའི་གནས་ས་གཞི་བཟང་པོ་ཡིད་དུ་འོང་བ་རྣམ་པ་བཞི་ཡང་ཡོད་ཅིང༌། ལྟ་ན་སྡུག་གི་གྲོང་ཁྱེར་གྱི་བྱང་ཤར་མཚམས་སུ་ལྷ་རྣམས་ཀྱི་འདོད་དགུ་ཕུན་སུམ་ཚོགས་པ་འབྱུང་བའི་གནས་སུ་གྱུར་པའི་ཤིང་ཡོངས་འདུ་ས་བརྟོལ་དང༌། དར་དཀར་པོ་ལ་བ་ལྟ་བུའི་རྡོ་ཨ་མོ་ལིག་ཅེས་བྱ་བ་ལ་སོགས་པ་དག་ཡོད་དོ། ། ལྷོ་ནུབ་ཀྱི་མཚམས་སུ་ལྷ་རྣམས་ཀྱིས་བགྱི་བར་རུང་བ་དང་བགྱི་བར་རུང་བ་མ་ཡིན་པ་རྣམས་གཏམ་དུ་བགྲོ་བའི་ལྷའི་མདུན་ས་ཆོས་བཟང་ཞེས་བྱ་བ་བཀོད་པ་ཕུན་ཚོགས་མཛེས་ཤིང་ཡིད་དུ་འོང་བར་བྱས་པ་ཡོད་དོ། །
གཞན་ཡང་ལྷའི་རྔ་བོ་ཆེ་ཞེས་བྱ་བ་ལྷ་རྣམས་ཀྱིས་འདོད་པའི་ཡོན་ཏན་ལ་བག་མེད་པར་སྤྱོད་པ་ན་མི་རྟག་པའི་སྒྲ་འབྱུང་བས་སྐུལ་བར་བྱེད་པ་དང༌། མི་མཐུན་པའི་ཕྱོགས་ལས་རྣམ་པར་རྒྱལ་བའི་ཤིས་པར་བརྗོད་པ་ལ་སོགས་པའི་སྒྲ་རང་འབྱུང་བར་བྱེད་པ་དེ་དང༌། གཡུལ་ངོར་སྤྱོད་པའི་གླང་པོ་ཆེ་རབ་བརྟན་དང༌། སྐྱེད་མོས་ཚལ་དུ་སྤྱོད་པའི་གླང་པོ་ཆེ་ས་སྲུང་གི་བུ་དང༌། རྟའི་རྒྱལ་པོ་སྤྲིན་གྱི་ཤུགས་ཅན་ཏེ་དེ་དག་རང་རང་གི་འཁོར་དང་བཅས་པ་ལ་སོགས་པ་ཡོད་པའི་གནས་རྣམས་སོ། ། ལྷུན་པོའི་ཕྱི་རོལ་གྱི་ཁོར་ཡུག་ཀུན་དུ་གསེར་གྱི་རི་བདུན་ཞེས་བྱ་བ་རིན་པོ་ཆེ་གསེར་གྱི་རྡུལ་འབའ་ཞིག་བརྩེགས་པའི་རང་བཞིན་ཅན་གྱིས་རི་རབ་ལ་རིམ་པ་བདུན་དུ་གྲུ་བཞི་པའི་དབྱིབས་སུ་བསྐོར་བ་ཐམས་ཅད་ཀྱང་གསེར་གྱི་ས་གཞི་ལ་བརྟེན་ཏེ་གནས་སོ། ། དེའི་དང་པོ་ནི་གཉའ་ཤིང་འཛིན་གྱི་རི་སྟེ། དེའི་བྱང་ཕྱོགས་ཀྱི་ལོགས་ཀྱི་སྟེང་ན་ལྕང་ལོ་ཅན་ཞེས་བྱ་བའི་ཕོ་བྲང་ཡོད་དེ། དེ་ན་རྒྱལ་པོ་ཆེན་པོ་རྣམ་ཐོས་ཀྱི་བུ་གནོད་སྦྱིན་གྱི་འཁོར་གྱིས་བསྐོར་བ་དང༌། ཤར་ཕྱོགས་སུ་ཡུལ་འཁོར་སྲུང་ཞེས་བྱ་བ་ན་རྒྱལ་པོ་ཆེན་པོ་ཡུལ་འཁོར་སྲུང་དྲི་ཟའི་འཁོར་གྱིས་བསྐོར་བ་དང༌།
ནུབ་ཕྱོགས་སུ་སྣ་ཚོགས་གཟུགས་ཞེས་བྱ་བ་ན་རྒྱལ་པོ་ཆེན་པོ་མིག་མི་བཟང་ཀླུའི་འཁོར་གྱིས་བསྐོར་བ་དང༌། ལྷོ་ཕྱོགས་སུ་འཕགས་སྐྱེས་པོ་ཞེས་བྱ་བ་ན་རྒྱལ་པོ་ཆེན་པོ་འཕགས་སྐྱེས་པོ་གྲུལ་བུམ་གྱི་འཁོར་གྱིས་བསྐོར་བ་དང་བཅས་པ་རྣམས་དང༌། དེ་དག་གི་གྲོང་དང་གྲོང་རྡལ་དང༌། ཚལ་གྱི་རྣམ་པ་དག་གིས་མཛེས་པར་བྱས་པ་དག་གནས་སོ། ། དེ་བཞིན་དུ་གསེར་གྱི་རི་གཉིས་པ་ནི་གཤོལ་མདའ་འཛིན་ནོ། ། གསུམ་པ་ནི་སེང་ལྡེང་ཅན་ནོ། ། བཞི་པ་ནི་ལྟ་ན་སྡུག་གོ ། ལྔ་པ་ནི་རྟ་རྣ་ཅན་ནོ། ། དྲུག་པ་ནི་རྣམ་པར་འདུད་དོ། ། བདུན་པ་ནི་མུ་ཁྱུད་འཛིན་ཞེས་བྱ་བ་རྣམས་ཏེ།
ཐམས་ཅད་ཀྱང་ཆུའི་སྟེང་དུ་འཕགས་པའི་དཔངས་ལ་ནི་མཐོ་དམན་གྱི་ཁྱད་པར་ཞུགས་པ་སྟེ། རི་རབ་ནས་བརྩམས་ཏེ་མུ་ཁྱུད་འཛིན་གྱི་བར་ལ་སྔ་མ་སྔ་མའི་ཕྱེད་ཕྱེད་ཀྱིས་ཕྱི་མ་ཕྱི་མ་དམན་པར་གནས་སོ། ། གསེར་གྱི་རི་དེ་དག་གི་ཐད་ཀྱི་སྟེང་གི་ནམ་མཁའ་ལ་འཕུལ་བར་བྱེད་པའི་རླུང་གི་དཀྱིལ་འཁོར་དྭངས་ཤིང་སྒྲིབ་པ་མེད་པ་འཁོར་ལོ་བཞིན་དུ་གཡས་སུ་འཁོར་བ་ལ་བརྟེན་པའི་ཉི་མ་དང༌། ཟླ་བ་དང༌། རྒྱུ་སྐར་གྱི་གཞལ་མེད་ཁང་རྣམས་དང༌། ཁོར་ཡུག་ལྕགས་ཀྱི་རི་བོ་དང༌། ཛམྦུའི་གླིང་གི་རི་བོ་དང༌། ལྗོན་ཤིང་ལ་སོགས་པ་རྣམས་སུའང་རྒྱལ་ཆེན་རིས་བཞི་པའི་སྡེར་གཏོགས་པའི་ལྷ་རྣམས་ཅི་རིགས་པར་གནས་སོ། ། དེ་དག་ལས་ཉི་མ་དང་ཟླ་བའི་གཞལ་མེད་ཁང་གི་འོག་གི་ཕྱི་རོལ་ནི་མེ་ཤེལ་དང་ཆུ་ཤེལ་གྱི་དཀྱིལ་འཁོར་ལས་ཚ་བར་བྱེད་པ་དང༌། བསིལ་བར་བྱེད་པ་དང༌།
སྣང་བར་བྱེད་པའི་འོད་ཀྱི་ཕྲེང་བ་དག་སྤྲོས་ཏེ་འགྲོ་བ་རྣམས་རང་རང་གི་ལས་དང་རྗེས་སུ་འཚམ་པར། མིག་དང༌། ལུས་དང༌། ཡན་ལག་དང༌། མེ་ཏོག་དང༌། འབྲས་བུ་དང༌། ལོ་ཏོག་དང༌། སྨན་དང༌། ཆུ་ཀླུང་རྣམས་འགའ་ཞིག་ཏུ་ནི་ཕན་འདོགས་པར་བྱེད་པ་དང༌། འགའ་ཞིག་ཏུ་ནི་གནོད་པར་བྱེད་པ་དག་ཅི་ཡང་འབྱུང་ངོ༌། །
གཞན་ཡང་འཆར་ནུབ་ཀྱི་དུས་ཀྱང་མཛོད་ལས། ནམ་ཕྱེད་ཉི་མ་ནུབ་པ་དང༌། ། ཉི་མ་ཕྱེད་དང་འཆར་དུས་གཅིག ། ཅེས་གསུངས་པ་བཞིན་དུ། དཔེར་ན་སྒྲ་མི་སྙན་དུ་ནམ་ཕྱེད་པར་གྱུར་པ་དེའི་ཚེ་ལུས་འཕགས་སུ་ཉི་མ་ནུབ་བོ། ། ཛམྦུའི་གླིང་དུ་ཉི་མ་ཕྱེད་དོ། ། བ་ལང་སྤྱོད་དུ་ཉི་མ་འཆར་བ་རྣམས་དུས་ཅིག་ཅར་ཉིད་དུ་འབྱུང་བ་ཡིན་ནོ། ། རོལ་པའི་མཚོ་བདུན་ཞེས་བྱ་བ་ནི་རི་བརྒྱད་པོ་དེ་དག་གི་བར་དུ་གནས་པའི་ཆུའི་ཕུང་པོ་ཡན་ལག་བརྒྱད་དང་ལྡན་པ་གང་ཡིན་པས་མངོན་པར་གཏམས་པའི་རྒྱ་མཚོ་རིམ་པ་བདུན་དུ་ཡོད་དོ། ། དེའང་ཡན་ལག་བརྒྱད་ནི་བསིལ་བ་དང༌། ཞིམ་པ་དང༌།
ཡང་བ་དང༌། འཇམ་པ་དང༌། དྭངས་པ་དང༌། དྲི་ང་བ་མེད་པ་དང༌། འཐུང་ན་མགྲིན་པ་ལ་མི་གནོད་པ་དང༌། ལྟོ་བ་ལ་མི་གནོད་པ་རྣམས་སོ། ། མཚོ་དེ་དག་ཏུ་ཀླུའི་རྒྱལ་པོ་འཁོར་དང་བཅས་པ་རྣམས་ཀྱིས་མངོན་པར་རྩེ་ཞིང་རོལ་པའི་གནས་སུ་བྱེད་དོ། ། གསེར་གྱི་རི་བོ་ཕྱི་མ་ནས་བརྩམས་ཏེ་ཁོར་ཡུག་གི་རི་བོའི་བར་ལ་གླིང་དང་གླིང་ཕྲན་རྣམས་མ་གཏོགས་པ་ཕྱིའི་རྒྱ་མཚོའམ་བ་ཚ་ཅན་གྱི་རྒྱ་མཚོ་ཞེས་བྱ་བ་ཁོ་ར་ཁོར་ཡུག་ཀུན་དུ་དུམ་བུར་མ་ཆད་པ་ཡོད་ཀྱང་རི་རབ་ཀྱི་རིན་པོ་ཆེའི་མདངས་ཀྱིས་ཕོག་པས་རྒྱ་མཚོ་ཆེན་པོ་དེའི་ཁ་དོག་ཀྱང་ཐ་དད་པ་ཉིད་དུ་གྱུར་པས་རྒྱ་མཚོ་བཞིའི་གྲངས་སུ་མངོན་པར་བརྗོད་པ་ཡིན་ནོ། ། གླིང་རྣམས་ནི་ཕྱི་རོལ་གྱི་རྒྱ་མཚོ་ཆེན་པོ་ན་ཡོད་དེ། དེའང་རི་རབ་ཀྱི་ཤར་ཕྱོགས་ཀྱི་རྒྱ་མཚོ་ན་ལུས་འཕགས་པོའི་གླིང་ཞེས་བྱ་བ་ཟླ་བ་ཁམ་པའི་དབྱིབས་སུ་གནས་པ།
དེ་ལ་ལུས་དང་ལུས་འཕགས་ཞེས་བྱ་བའི་གླིང་གཡོག་གཉིས་དང་བཅས་པ་ཡོད་དོ། ། དེ་དག་ཏུ་སྐྱེས་པའི་མི་རྣམས་ནི་གཟུགས་ཆེ་ཞིང་ལྟ་ན་སྡུག་པ་ཡོད་པས་ལུས་འཕགས་ཞེས་བྱ་སྟེ། དེ་ལྟ་བུའི་མི་རྣམས་ཀྱི་གནས་པ་གྲོང་དང༌། གྲོང་རྡལ་དང༌། གྲོང་ཁྱེར་དང༌། ཡུལ་འཁོར་དང༌། ཕོ་བྲང་རྣམས་གནས་སོ། ། དེ་བཞིན་དུ་རི་རབ་ཀྱི་ལྷོ་ཕྱོགས་ཀྱི་རྒྱ་མཚོ་ན་ཛམྦུའི་གླིང་སྟེ་ཤིང་རྟ་ཆེན་པོའི་དབྱིབས་སུ་གནས་པ། འདི་ལའང་རྔ་ཡབ་དང་རྔ་ཡབ་གཞན་ཞེས་བྱ་བའི་གླིང་གཡོག་གཉིས་དང་བཅས་པ་ཡོད་དོ། ། འདི་དག་ཏུ་མི་རིགས་མི་འདྲ་བ་མང་པོ་རྣམས་དང༌།
དེ་དག་གིས་བསྟི་བའི་གྲོང་དང་གྲོང་རྡལ་ལ་སོགས་པ་དུ་མ་ཡོད་དོ། ། གླིང་འདིའི་འོག་རོལ་དཔག་ཚད་ཉི་ཁྲི་ན་དམྱལ་བ་ཆེན་པོའི་གནས་རྣམས་ཡོད་དེ། དེའང་འདི་ལྟ་སྟེ་ཚ་བའི་དམྱལ་བ་བརྒྱད་ལས་སྡུག་བསྔལ་ཀུན་གྱི་མཐར་ཐུག་པར་གྱུར་པ་ནི་མནར་མེད་པའི་དམྱལ་བ་ཞེས་བྱ་བ་སྟེ། དེ་ནི་ཐམས་ཅད་ཀྱི་འོག་ཏུ་གནས་ཤིང༌། དེའི་གོང་ནས་གོང་དུ་རབ་ཏུ་ཚ་བ་དང༌། ཚ་བ་དང༌། ངུ་འབོད་ཆེན་པོ་དང༌། ངུ་འབོད་དང༌། བསྡུས་འཇོམས་དང༌། ཐིག་ནག་དང༌།
ཡང་སོས་ཀྱི་དམྱལ་བ་པ་ལྕགས་བསྲེགས་ཀྱི་ས་གཞིའི་གནས་དང་བཅས་པ་རྣམས་རིམ་པར་གནས་སོ། ། དེ་བཞིན་དུ་བརྒྱད་པོ་དེ་དག་གི་ངོས་རེ་ལ་ཉེ་འཁོར་བ་ཞེས་བྱ་བ་མེ་མུར་དང༌། རོ་མྱགས་ཀྱི་འདམ་དང༌། མཚོན་ཆའི་སྐོར་གྱི་དམྱལ་བ་དང༌། ཆུ་བོ་རབ་མེད་དེ། དམྱལ་བ་ལྷག་པ་བཞི་བཞི་སྟེ་བཅུ་དྲུག་པོ་རྣམས་ཀྱང་གནས་སོ། ། ཚ་བའི་དམྱལ་བ་དེ་དག་གི་མཐའ་ལོགས་ཤིག་ཏུ་གྲང་བའི་དམྱལ་བ་ཞེས་བྱ་བ་བརྒྱད་ཡོད་པ་རྣམས་ནི་འདི་ལྟ་སྟེ། ཆུ་བུར་ཅན་དང༌། ཆུ་བུར་རྡོལ་བ་ཅན་དང༌། ཨ་ཆུ་འདོན་པ་དང༌།
ཀྱི་ཧུད་འདོན་པ་དང༌། སོ་ཐམས་ཐམས་པ་དང༌། ཨུཏྤལ་ལྟར་གས་པ་དང༌། པདྨ་ལྟར་གས་པ་དང༌། པདྨ་ཆེན་པོ་ལྟར་ལུས་ཐམས་ཅད་གས་པར་གྱུར་པའི་གྲང་བའི་དམྱལ་བ་པ་རྣམས་དང་དེ་དག་གི་གནས་གངས་རིའི་ཕྲེང་བ་ཆབ་རོམ་གྱི་ཐང་དང་བཅས་པ་རྣམས་ཡོད་དོ། ། གཞན་ཡང་ཉི་ཚེ་བའི་དམྱལ་བ་ཞེས་པ་ཀུན་འབྱུང་བ་ཐ་དད་པ་ལས་གྲུབ་པའི་སྡུག་བསྔལ་གྱི་བྱེ་བྲག་རྣམ་པ་མང་པོ་ཡོད་ཅིང་གནས་ནི་ངེས་པ་མེད་དེ། ཆུ་བོ་དང༌། རི་དང༌། མྱ་ངམ་གྱི་ཐང་དང༌། འོག་ཏུའང་ཡོད་པར་བཤད་དོ། །
ཡི་དྭགས་ཀྱི་འཇིག་རྟེན་ཞེས་བྱ་བ་ཡང་ཛམྦུའི་གླིང་འདིའི་རྒྱལ་པོའི་ཁབ་ཀྱི་འོག་རོལ་དཔག་ཚད་ལྔ་བརྒྱ་ན་ཡི་དྭགས་ཀྱི་གྲོང་ཁྱེར་སེར་སྐྱ་ཞེས་བྱ་བ་ཡོད་དེ། དེ་ན་ཡི་དྭགས་ཀྱི་བདག་པོ་ཆོས་ཀྱི་རྒྱལ་པོ་གཤིན་རྗེ་མཐུ་བོ་ཆེ་དཔུང་དང་བཅས་པ་གནས་ཤིང༌། དེའི་འཁོར་དུ་གཏོགས་པའི་ཡི་དྭགས་ཀྱི་རིགས་ནི་ཁ་ཁབ་མིག་ལྟར་ཕྲ་བ་ལ་སོགས་པ་སུམ་ཅུ་རྩ་དྲུག་ཏུ་གསུངས་པ་རྣམས་ཏེ་ཐམས་ཅད་རིས་སུ་བསྡུ་ན། ཕྱིའི་སྒྲིབ་པ་ཅན་དང༌། ནང་གི་སྒྲིབ་པ་ཅན། ཟས་སྐོམ་གྱི་སྒྲིབ་པ་ཅན་དུ་འདུ་བ་སྟེ། དེ་དག་གི་འདུག་པའི་གནས་དང་བཅས་པ་རྣམས་ཡོད་དོ། ། དུད་འགྲོ་ནི་ཐང་དང་ཆུ་དང་ནམ་མཁའི་སྤྱོད་ཡུལ་ཅན་ཡིན་པས་ཕལ་ཆེ་བ་དག་ཕྱིའི་རྒྱ་མཚོའི་ནང་དུ་ཆང་གི་སྦང་མ་ལྟར་བྱིངས་ན་གནས་པ་དང༌། ཁ་འཐོར་བ་ནི་མི་དང་ལྷ་དང་ལྷ་མ་ཡིན་གྱི་ཡུལ་དང་གླིང་བར་གྱི་མུན་པ་ཆེན་པོ་རྣམས་སུ་གནས་སོ། ། ཡང་རི་རབ་ཀྱི་ནུབ་ཕྱོགས་ཀྱི་ཕྱིའི་རྒྱ་མཚོ་ན་བ་ལང་སྤྱོད་ཀྱི་གླིང་ཞེས་བྱ་བ་ཀུན་ནས་ཟླུམ་པོར་གྱུར་པ་ཟླ་བ་ཉ་གང་བའི་དབྱིབས་སུ་གནས་པ།
དེ་ལ་གཡོ་ལྡན་དང་ལམ་མཆོག་འགྲོ་ཞེས་བྱ་བའི་གླིང་གཡོག་གཉིས་དང་བཅས་པ་ཡོད་དེ། དེ་དག་ཏུ་སྐྱེས་པའི་མི་རྣམས་ཀྱི་ལོངས་སྤྱོད་ནི་ཤས་ཆེར་བ་ལང་དང་རིན་པོ་ཆེ་ལས་བྱུང་བ་ལ་ཉེ་བར་སྤྱོད་པའི་ཕྱིར་མིང་ཡང་དེ་སྐད་ཅེས་བྱ་སྟེ། དེ་ལྟ་བུའི་ཡུལ་གླིང་མིའི་འགྲོ་བ་དང་བཅས་པ་རྣམས་ཡོད་དོ། ། རི་རབ་ཀྱི་བྱང་ཕྱོགས་ཀྱི་ཕྱིའི་རྒྱ་མཚོ་ན་སྒྲ་མི་སྙན་གྱི་གླིང་ཞེས་བྱ་བ་གྲུ་བཞི་པ་ཁྲིའུའི་དབྱིབས་སུ་གནས་པ། དེ་ལ་སྒྲ་མི་སྙན་དང་སྒྲ་མི་སྙན་གྱི་ཟླ་ཞེས་བྱ་བའི་གླིང་གཡོག་གཉིས་དང་བཅས་པ་ཡོད་དེ། དེ་དག་ཏུ་སྐྱེས་པའི་མི་རྣམས་ཀྱི་ལོངས་སྤྱོད་ནི་མ་རྨོས་པ་དང་མ་བཏབ་པར་འཁྲུངས་པའི་འབྲས་སཱ་ལུའི་ཟས་དང༌། དཔག་བསམ་གྱི་ཤིང་ལས་བྱུང་བ་ལ་ཅི་བདེར་སྤྱོད་པ་ལ་སོགས་པ་མཐོ་རིས་ཀྱི་ལྷའི་འཇིག་རྟེན་ལྟ་བུ་ཡོད་དེ། དྲན་པ་ཉེར་གཞག་ལས། མཐོ་རིས་ལས་གཞན་པའི་མཐོ་རིས་ཀྱི་འཇིག་རྟེན་གཉིས་པ་ལྟ་བུ་ཞེས་གསུངས་པས། གླིང་འདིའི་བདེ་བ་དང་འབྱོར་པ་ལ་མིའི་གནས་གཞན་གསུམ་གྱིས་འགྲན་པར་མི་ནུས་པ་ཞིག་གོ །
ཡུལ་དེར་པི་ཤཱ་ཙི་ཀ་ཞེས་པ་ཤ་ཟའམ་འདྲེའི་སྐད་ཀྱིས་སྨྲ་བའི་ཕྱིར་སྒྲ་མི་སྙན་ནམ། དཔག་བསམ་གྱི་ཤིང་ལས་འཆི་འཕོ་བར་སྒྲོན་པའི་སྒྲ་མི་སྙན་པར་འབྱུང་བས་སམ། ཡང་ན་ཀླུ་རྣམས་ཀྱིས་གཙེས་པའི་སྐྱོན་གྱི་ཉི་མ་སྤྲིན་གྱིས་གཡོགས་པ་ན། དེས་རྫ་རྔ་དང་པི་ཝང་ལ་སོགས་པའི་རོལ་མོ་རྣམས་ལས་སྐད་མི་སྙན་པར་འབྱིན་པ་ལས་དེ་སྐད་དུ་གདགས་པར་གྲག་གོ ། དེ་ལྟ་བུའི་ཡུལ་གླིང་མིའི་འགྲོ་བ་དང་བཅས་པ་རྣམས་ཡོད་དེ། དེ་དག་གི་ཕྱི་རོལ་གྱི་རྒྱ་མཚོ་ཆེན་པོའི་མཐའ་སྐོར་ཀུན་དུ་ལྕགས་རི་ཆེན་པོ་ཞིག་གིས་བསྐོར་བ་ལ་ཁོར་ཡུག་གི་ལྕགས་རི་ཞེས་བྱ་བ་ཡིན་ནོ། ། རི་རབ་ཀྱི་རྩེ་མོ་སུམ་ཅུ་རྩ་གསུམ་པའི་གནས་ནས། སྟེང་གི་ནམ་མཁའ་ལ་རླུང་གི་དཀྱིལ་འཁོར་ལ་བརྟེན་ཏེ་སྤྲིན་གྱི་ཕུང་པོ་བཞིན་དུ་མངོན་པར་འཕགས་པའི་རིན་པོ་ཆེའི་གཞི་ལ། གཟུགས་ཀྱི་ཁམས་ཀྱི་ལྷ་དང༌། འདོད་པའི་ཁམས་ཀྱི་ལྷ་རྣམས་ཀྱི་གཞལ་མེད་ཁང་དམ་པ་ལྷ་རྫས་ཀྱི་འབྱོར་པ་ཕུན་སུམ་ཚོགས་པ་ལས་ལེགས་པར་གྲུབ་པ་རྣམས་ནི།
དཔེར་ན་བླ་ཁབ་མང་པོ་སྟེང་ནས་སྟེང་དུ་ཕུབ་པའམ། མཆོད་རྟེན་ཁ་སྦུབས་པའི་བང་རིམ་གྱི་རྣམ་པ་བཞིན་དུ་འོག་མ་འོག་མ་ལས་གོང་མ་གོང་མ་ཇེ་ཆེར་གནས་ཏེ། དེའང་འདོད་པའི་ཁམས་ཀྱི་ལྷའི་གནས་བཞི་ནི་ཉིས་འགྱུར་དང༌། གཟུགས་ཀྱི་ཁམས་ཀྱི་ལྷའི་གནས་ནི་སྟོང་འགྱུར་གྱིས་རྒྱ་ཆེ་བ་ཉིད་དུ་གནས་ཏེ། ཇི་སྐད་དུ། གནས་ནས་གནས་འོག་ཇི་སྲིད་པ། ། དེ་ནས་དེ་ཡི་གོང་དེ་སྲིད། ། ཅེས་སོ། ། གནས་དེ་དག་ཏུ་བརྟེན་པའི་ལྷ་རྣམས་ནི་འདི་ལྟ་སྟེ། འཐབ་བྲལ་དང༌།
དགའ་ལྡན་དང༌། འཕྲུལ་དགའ་དང༌། གཞན་འཕྲུལ་དབང་བྱེད་པ་སྟེ་འདོད་པའི་ཁམས་ཀྱི་ལྷ་རྣམས་སོ། ། དེ་ལྟར་ན་མནར་མེད་པ་ནས་བརྩམས་ཏེ་འདིའི་བར་ལ་འདོད་པའི་ཁམས་ཞེས་བྱ་ཞིང༌། བྱེ་བྲག་ཏུ་ལག་ན་གཞོང་ཐོགས་ཀྱི་ལྷ་ཡན་ཆད་ནི་འདོད་པ་ན་སྤྱོད་པའི་ལྷ་དྲུག་ཡིན་ཏེ། དེ་དག་འདོད་པའི་ཡོན་ཏན་འཁྲིག་པ་དང་ཁམས་ཀྱི་ཟས་ལ་འདོད་ཆགས་དང་བཅས་པའི་ཕྱིར་འདོད་པའི་ཁམས་ཀྱི་ལྷ་ཞེས་གདགས་སོ། ། གཟུགས་ཀྱི་ཁམས་ཀྱི་ལྷ་རྣམས་ནི་བསམ་གཏན་བཞིས་བསྡུས་ཏེ། དེ་དག་ཀྱང་འདི་ལྟ་སྟེ། ཚངས་རིས་དང༌། ཚངས་པ་མདུན་ན་འདོན་དང༌།
ཚངས་ཆེན་ཏེ་བསམ་གཏན་དང་པོར་གཏོགས་པའི་ལྷ་རྣམས་སོ། ། འོད་ཆུང་དང༌། ཚད་མེད་འོད་དང༌། འོད་གསལ་བ་སྟེ་བསམ་གཏན་གཉིས་པར་གཏོགས་པའི་ལྷ་རྣམས་སོ། ། དགེ་ཆུང་དང༌། ཚད་མེད་དགེ་དང༌། དགེ་རྒྱས་ཏེ་བསམ་གཏན་གསུམ་པར་གཏོགས་པའི་ལྷ་རྣམས་སོ། ། སྤྲིན་མེད་དང༌། བསོད་ནམས་སྐྱེས་དང༌། འབྲས་བུ་ཆེ་བ་དང༌།
མི་ཆེ་བ་དང༌། མི་གདུང་བ་དང༌། གྱ་ནོམ་སྣང་བ་དང༌། ཤིན་ཏུ་མཐོང་བ་དང༌། འོག་མིན་ཏེ་བསམ་གཏན་བཞི་པར་གཏོགས་པའི་ལྷ་རྣམས་ཏེ་གཟུགས་ཀྱི་ཁམས་ཀྱི་ལྷ་རྣམས་སོ། ། དེ་དག་ལ་ལ་ནི་གཟུགས་ན་སྤྱོད་པའི་ལྷ་རིས་བཅུ་བདུན་ཞེས་བྱ་སྟེ། འདོད་པའི་ཡོན་ཏན་འདོད་ཆགས་དང་བྲལ་ལ། གཟུགས་ལ་འདོད་ཆགས་དང་བཅས་པའི་ཕྱིར་གཟུགས་ཀྱི་ཁམས་ཀྱི་ལྷ་ཞེས་གདགས་སོ། ། གཟུགས་མེད་པའི་ཁམས་ཀྱི་ལྷ་རྣམས་ནི་འདི་ལྟ་སྟེ། ནམ་མཁའ་མཐའ་ཡས་སྐྱེ་མཆེད་དང༌།
རྣམ་ཤེས་མཐའ་ཡས་སྐྱེ་མཆེད་དང༌། ཅི་ཡང་མེད་པའི་སྐྱེ་མཆེད་དང༌། འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་དེ་གཟུགས་མེད་པའི་ཁམས་ཀྱི་ལྷ་རྣམས་སོ། ། བཞི་པོ་འདི་དག་ནི་ལུས་ཅན་མ་ཡིན་པའི་ཕྱིར་གནས་ལོགས་པ་མེད་ཀྱང་སེམས་ཀྱི་ཏིང་ངེ་འཛིན་གྱི་བྱེ་བྲག་གི་རྣམ་པ་བཞིར་འབྱེད་པའི་སྒོ་ནས་གཟུགས་མེད་པའི་ཁམས་ཀྱི་ལྷ་ཞེས་བྱ་སྟེ། གཟུགས་ལ་འདོད་ཆགས་དང་བྲལ་བར་གྱུར་ལ། གཟུགས་མེད་པ་ལ་འདོད་ཆགས་དང་བཅས་པའི་ཕྱིར་དེ་སྐད་ཅེས་གདགས་སོ། ། མངོན་པ་བ་ཁ་ཅིག་ནི་གཟུགས་མེད་པའི་ཁམས་ནི་འོག་མིན་གྱི་སྟེང་ནས་སྟེང་དུ་བརྩེགས་མར་ཡོད་པ་དང་གཟུགས་ཀྱང་ཡོད་ལ། གཟུགས་མེད་པ་ཞེས་བརྗོད་པ་ནི་དམན་པ་ལ་དགག་སྒྲ་སྦྱར་བ་ཡིན་ཞེས་སྨྲ་བ་ཡང་ཡོད་དོ། ། དེ་དག་གི་སྐྱེ་བའི་གནས་ཀྱི་ཁྱད་པར་ཡང༌། ལྷ་དང༌།
དམྱལ་བ་དང༌། སྲིད་པ་བར་མ་རྣམས་ནི་བརྫུས་ཏེ་སྐྱེས་པ་ཡིན་ལ། མི་དང་དུད་འགྲོ་བ་རྣམས་ནི་སྒོ་ང་ལས་སྐྱེས་པ་དང༌། མངལ་ལས་སྐྱེས་པ་དང༌། བརྫུས་ཏེ་སྐྱེས་པ་དང༌། དྲོད་གཤེར་ལས་སྐྱེས་པ་སྟེ་བཞི་ག་ཚང་བ་དང༌། ཡི་དྭགས་ལ་མངལ་ལས་སྐྱེས་པ་དང་བརྫུས་ཏེ་སྐྱེས་པ་གཉིས་ཀ་ཡོད་པར་བཤད་དོ། ། དེ་ལྟར་ཇི་སྐད་བསྟན་པའི་གླིང་བཞི་དང༌། རིའི་རྒྱལ་པོ་དང༌། གསེར་གྱི་རི་བདུན་དང༌།
ཁོར་ཡུག་དང༌། འདོད་པའི་ལྷ་དྲུག་དང༌། ཚངས་པའི་འཇིག་རྟེན་གྱི་བར་ལ་གླིང་བཞི་པའི་འཇིག་རྟེན་གྱི་ཁམས་ཞེས་བྱའོ། ། དེ་བྱེ་བ་ཕྲག་བརྒྱ་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སུ་ཇི་ལྟར་བགྲང་བའི་ཚུལ་ནི་སྔོན་དུ་སྨྲས་ཟིན་པ་ལྟར་རོ། ། གཉིས་པ་ཛམྦུའི་གླིང་བཀར་ཏེ་བཤད་པ་ནི། དེ་ལ་ཇི་སྐད་སྨོས་པའི་གླིང་གཞན་གསུམ་ནི། ལོངས་སྤྱོད་ཀྱི་ས་དང༌། ཛམྦུའི་གླིང་ནི་ལས་ཀྱི་ས་སྟེ་དེ་ཡང་དུས་ཀྱི་འཁོར་ལོའི་རྒྱུད་འགྲེལ་རྣམས་ནས། རི་རབ་ཀྱི་རྭའི་འོག་གི་གླིང་དྲུག་ནི་ལོངས་སྤྱོད་ཀྱི་ས་པ་དང༌། བསིལ་རིའི་ཕྱི་མཚམས་ནས་ལན་ཚྭའི་རྒྱ་མཚོའི་མཐར་ཐུག་པའི་བདུན་པ་ཛམྦུའི་གླིང་ནི་ལས་ཀྱི་ས་པ་སྟེ།
དེ་ལ་དུམ་བུ་བཅུ་གཉིས་སུ་གནས་པའི་ལྷོ་གླིང་དབུས་མ་ཛམྦུའི་གླིང་ཆུང་ངུར་བཞེད་པ་ཡིན་ནོ། ། དེ་ལ་ཅིའི་ཕྱིར་ཛམྦུའི་གླིང་ཞེས་བྱ་ཞེ་ན། གླིང་གང་གི་ཡུལ་དབུས་སུ་གྱུར་པ་ནི་འཕགས་པའི་ཡུལ་གྱི་མ་ག་དྷཱ་སྟེ། དེའི་བྱང་ནས་བྱང་དུ་རི་ནག་པོ་རྒྱུད་དགུ་འདས་པའི་ཕ་རོལ་ན་རིའི་རྒྱལ་པོ་གངས་ཅན་ཞེས་བྱ་བ་གངས་རི་དཔལ་དང་ལྡན་པ་ཡོད་དོ། ། དེའི་ཕ་རོལ་དུ་རིའི་རྒྱལ་པོ་སྤོས་ཀྱི་ངད་ལྡང་ཞེས་བྱ་བ་ཡོད་དེ། དེ་དག་གི་ཚུ་རོལ་ན་ཀླུའི་རྒྱལ་པོ་མ་དྲོས་པས་བདག་གིར་བྱས་པའི་མཚོ་མ་དྲོས་པ་ཞེས་བྱ་བ་ཆུ་བསིལ་ཞིང་སྦྲང་རྩི་ལྟ་བུས་གང་བ་ལ། མེ་ཏོག་ཨུཏྤལ་དང་པདྨ་དང་ཀུ་མུ་དཱ་དང་པུཎྜ་རཱི་ཀ་རྣམས་ཀྱིས་ཁེབས་པ་དབྱིབས་ལེགས་ཤིང་ལྟ་ན་སྡུག་པ་གནས་སོ། ། དེའི་ཤར་དང་ལྷོ་དང་ནུབ་དང་བྱང་གི་ཕྱོགས་བཞི་ནས་ཆུ་བོ་ཆེན་པོ་བཞི་འབབ་པ་ནི་འདི་ལྟ་སྟེ། ཆུ་བོ་གངྒཱ་དང༌། སིནྡྷུ་དང༌།
པཀྵུ་དང༌། སི་ཏཱ་རྣམས་རིམ་པ་དེ་ཉིད་ཀྱིས་སོ། ། ཆུ་བོ་དེ་དག་རེ་རེས་ཀྱང་མ་དྲོས་པའི་མཚོ་ལ་གཡས་སུ་ལན་གྲངས་བདུན་བདུན་དུ་བསྐོར་ནས་ཆུ་བྲན་ལྔ་བརྒྱ་ལྔ་བརྒྱ་དང་ལྷན་ཅིག་ཏུ་རང་རང་གི་ཕྱོགས་ཀྱི་རྒྱ་མཚོ་ག་ལ་བར་འགྲོ་བར་བྱེད་དོ། ། མཚོ་མ་དྲོས་པའི་འགྲམ་ངོགས་སུ་ཤིང་ཛམྦུ་ཏྲི་ཤ་ཞེས་བྱ་བ་འབྲས་བུ་རོ་མཆོག་མངར་པོ་དང་ལྡན་པར་སྐྱེས་པ། ཤིང་དེའི་འབྲས་བུ་ཤིན་ཏུ་སྨིན་པར་གྱུར་པ་ཆུའི་ནང་དུ་ལྷུང་བ་ལས་ཛམྦུ་ཞེས་བྱ་བའི་སྒྲ་ཡང་འབྱུང་ངོ༌། ། དེར་ལྡང་བའི་འབྲས་བུ་དེ་ལས་ཀླུའི་རྒྱལ་པོ་རྣམས་ཉར་སྤྲུལ་ནས་ཟ་བར་བྱེད་ཅིང༌། མ་ཟོས་པ་རྣམས་ནི་ཆུ་དང་ཕྲད་པའི་སྟོབས་ཀྱིས་ཛམྦུ་ཆུ་བོའི་གསེར་དུ་འགྱུར་བ་ཞིག་ཡོད་དོ། ། དེས་ན་ཤིང་དེས་ཉེ་བར་མཚོན་པའི་གླིང་ཡིན་པས་ཛམྦུའི་གླིང་ཞེས་ཐ་སྙད་དུ་བྱས་སོ། ། གཞན་ཡང་རིའི་རྒྱལ་པོ་སྤོས་ཀྱི་ངད་ལྡང་དེའི་བྱང་ཕྱོགས་ན་བྲག་གསེར་གྱི་བྱ་སྐྱིབས་ལྷ་མ་ཡིན་གྱི་ངོས་ཞེས་བྱ་བ་དབྱིབས་ལེགས་པ་ནང་གི་ས་གཞི་ཡང་གསེར་གྱི་བྱེ་མ་བརྡལ་ཞིང་ཙནྡན་གྱི་ཆུས་ཆག་ཆག་བཏབ་པ་སྟེ། དེར་ཡིད་དུ་མི་འོང་བའི་ཤིང་ངམ།
གསེག་མ་གང་ཅི་ཡང་རུང་བ་ལྷུང་བ་མི་མ་ཡིན་རྣམས་ཀྱིས་ཕྱིར་འདོར་བར་བྱེད་པ། དེའི་ཁོར་ཡུག་ཏུའང་བྲག་གསེར་གྱི་བྱ་སྐྱིབས་བརྒྱད་སྟོང་དང་བཅས་པ་ཡོད་དོ། ། བྲག་དེའི་བྱང་ཕྱོགས་སུ་ཤིང་སཱ་ལའི་རྒྱལ་པོ་རབ་ཏུ་བརྟན་པ་ཞེས་བྱ་བ་འདོམ་བཞི་བཅུ་ཐུར་དུ་ཟུག་ཅིང་བརྒྱད་ཅུ་གྱེན་དུ་འཕགས་པ་སཱ་ལའི་ཕྲེང་བ་རིམ་པ་བདུན་གྱིས་བསྐོར་བ་དང༌། ཤིང་དེའི་ཤར་ཕྱོགས་སུ་རྫིང་བུ་དལ་གྱིས་འབབ་པ་ཞེས་བྱ་བ་དབྱིབས་ཟླུམ་པོ། རྫིང་གཡོག་བརྒྱད་སྟོང་དང་བཅས་པ། ཐམས་ཅད་ཀྱང་ཡན་ལག་བརྒྱད་དང་ལྡན་པའི་ཆུས་གང་བའི་ནང་ན་མེ་ཏོག་ཨུཏྤལ་དང་པདྨ་དང་ཀུ་མུ་དཱ་དང་པདྨ་དཀར་པོ་ཆེ་ཞིང་མཆོག་ཏུ་ཆེ་བ་དག་གིས་ཁེབས་པ་ཡོད་དོ། ། བརྒྱ་བྱིན་གྱི་གཡུལ་ངོར་སྤྱོད་པའི་གླང་པོ་ཆེ་རབ་བརྟན་ཞེས་བྱ་བ་གླང་པོ་ཆེ་བརྒྱད་སྟོང་གི་འཁོར་དང་བཅས་ཏེ། དགུན་དང༌། དཔྱིད་དང༌། སྟོན་གསུམ་དུ་ཟླ་བ་བཞི་བཞིར་བྲག་གསེར་གྱི་བྱ་སྐྱིབས་དང༌།
ཤིང་སཱ་ལའི་རྒྱལ་པོ་དང༌། རྫིང་བུ་དལ་གྱིས་འབབ་པ་དག་ཏུ་རེ་མོས་སུ་འཇུག་ཅིང་འཁོད་པ་དེ་ལྟ་བུའི་ངོ་མཚར་གྱི་ཕྲེང་བ་མང་པོ་དག་ཡོད་དོ། ། དེ་དག་ཏུ་མ་ཟད་གླིང་འདི་ནི་གླིང་གཞན་ལས་མངོན་པར་འཕགས་པའི་ཁྱད་པར་གྱི་ཆོས་ཤིན་ཏུ་མང་ཏེ། མདོ་དྲན་པ་ཉེར་གཞག་ལས། གླིང་གསུམ་གྱི་ནང་ནས་འདི་ནི་ལས་ཀྱི་ས་ཡིན། འདིར་ནི་དགེ་བ་བཅུའི་ལས་ཀྱི་ལམ་དག་སེམས་པ་ཡིན། འདིར་ནི་སངས་རྒྱས་འབྱུང་བ་ཡིན། འདི་ནི་མིའི་གནས་བཞི་དག་གི་རག་ལས་པ་ཡིན། འདིར་ནི་དགེ་བ་བཅུའི་ལས་ཀྱི་ལམ་དག་ངེས་པར་སེམས་ཤིང་རྣམ་པར་དཔྱོད་པ་ཡིན། འདིར་ནི་ཚངས་པར་སྤྱོད་པའི་གནས་ཡིན།
འདིར་ནི་འཆི་བ་དང་སྐྱེ་བའི་སེམས་པ་ཡིན། འདིར་རྡོ་རྗེ་ལས་བྱས་པའི་གདན་ཡོད་ཅེས་གསུངས་པ་ལྟར་གླིང་འདིར་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་ཞིང་སྦྱོང་བའི་སྨོན་ལམ་གྱི་ཁྱད་པར་མང་པོས་མཛའ་བར་བཅིངས་པ་དང༌། གདུལ་བར་བགྱི་བའི་འགྲོ་བ་མཐའ་དག་གིས་ཀུན་ནས་བསྟེན་པའི་གནས་ཡིན་པའི་ཕྱིར་ཁྱད་པར་དུ་འཕགས་པ་སྟེ། དེ་ཡང་སྔོན་བདག་ཅག་གི་སྟོན་པ་འདིས་བྱང་ཆུབ་ཀྱི་སྤྱད་པ་སྤྱོད་པ་ན། ཝཱ་རཱ་ཎ་སཱི་ཁོ་ན་ལ་ཡང་འདས་པའི་དུས་ཀྱི་སངས་རྒྱས་མང་པོ་བྱོན་པ་ལ་མཆོད་པ་དང༌། དེ་དག་གི་རྗེས་སུ་བསྟན་པ་ཐོས་པའང་དཔག་ཏུ་མ་མཆིས་པ་བྱུང་བར་ངེས་ཏེ། རྒྱ་ཆེར་རོལ་པའི་མདོ་ལས། དེར་ནི་ང་ཡིས་མཆོད་སྦྱིན་སྟོང་ཕྲག་བྱེ་བ་ཁྲག་ཁྲིག་དྲུག་ཅུ་བྱས། ། དེར་ནི་སངས་རྒྱས་སྟོང་ཕྲག་བྱེ་བ་ཁྲག་ཁྲིག་དྲུག་ཅུ་དེ་དག་མཆོད། ། ཝཱ་རཱ་ཎ་སཱི་དམ་པ་དེ་ནི་སྔོན་གྱི་དྲང་སྲོང་རྣམས་ཀྱི་གནས། །
ས་དེ་ལྷ་དང་ཀླུ་ཡིས་མངོན་བསྟོད་རྟག་ཏུ་ཆོས་ནི་མངོན་པར་གཞོལ། ། ངས་ནི་སྔོན་ཆད་སངས་རྒྱས་བྱེ་བ་སྟོང་ཕྲག་དགུ་བཅུ་རྩ་གཅིག་དྲན། ། དེ་དག་དྲང་སྲོང་ཞེས་བྱ་ནགས་མཆོག་དེར་ནི་འཁོར་ལོ་དམ་པ་བསྐོར། ། ཞི་ཞིང་ཉེར་ཞི་བསམ་གཏན་མངོན་གྱུར་རྟག་ཏུ་རི་དྭགས་རྣམས་ཀྱིས་བསྟེན། ། དེ་ཕྱིར་དྲང་སྲོང་ཞེས་བྱ་ནགས་མཆོག་དེར་ནི་འཁོར་ལོ་དམ་པ་བསྐོར། ། ཞེས་གསུངས་པ་དང༌། གནས་བྱ་རྒོད་ཕུང་པོ་ཉིད་དུ་བཞུགས་པའི་སངས་རྒྱས་ལ་བཀུར་སྟིར་མཛད་པ་ཡང་ཆེས་ཤིན་ཏུ་མང་སྟེ། ཏིང་ངེ་འཛིན་རྒྱལ་པོའི་མདོ་ལས། སངས་རྒྱས་དག་ནི་བྱེ་བ་ཕྲག་སྟོང་དང༌། ། དེ་བས་ལྷག་པ་གངྒཱའི་བྱེ་མ་སྙེད། །
ཀུན་ཀྱང་བྱ་རྒོད་ཕུང་པོ་འདིར་བཞུགས་ཏེ། ། མི་དབང་དེ་ཀུན་ང་ཡིས་བཀུར་སྟིར་བྱས། ། ཞེས་གསུངས་པའི་ཕྱིར་རོ། ། དེ་བཞིན་དུ་མ་འོངས་པར་ཡང་སྒྲོན་མེའི་བསྐལ་པ་འདི་ལ་འབྱོན་པར་འགྱུར་བའི་སངས་རྒྱས་བཅོམ་ལྡན་འདས་སྟོང་ཕྲག་གཅིག་ལ་བཞིས་དམན་པའམ་གཅིག་གིས་དམན་པ་རྣམས་ཀྱང་བྱང་ཆུབ་ཀྱི་སྙིང་པོ་མངོན་དུ་མཛད་ཅིང་ཆོས་ཀྱི་འཁོར་ལོ་བསྐོར་བའི་གནས་སུ་འགྱུར་བའི་ཕྱིར་དང༌། བྱེ་བྲག་ཏུ་བདག་ཅག་གི་སྟོན་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ་ཐུབ་པའི་དབང་པོ་ཉིད་ཀྱིས་བྱང་ཆུབ་ཀྱི་ཤིང་ལྗོན་པའི་དྲུང་ག་ལ་བར་སྐྱིལ་མོ་ཀྲུང་གཅིག་ལ་ཡིད་ཀྱི་སྲུབ་ཤིང་སྡེ་དང་བཅས་པ་ལས་རྣམ་པར་རྒྱལ་བའི་གོ་འཕང་དམ་པ་མངོན་དུ་མཛད་པའི་ཚུལ་བསྟན་པ་དང༌།
འཇིག་རྟེན་གྱི་ཁམས་ཐམས་ཅད་དུ་སྣང་བར་བྱེད་པའི་ཆོས་ཀྱི་འཁོར་ལོ་བསྐོར་བའི་བྱིན་གྱིས་རློབ་པས་བྱིན་གྱིས་བརླབས་ཏེ། སླར་ཡང་མི་ཤིགས་རྡོ་རྗེ་རིན་པོ་ཆེའི་ཁམས་སུ་བརླིང་བར་བྱས་པའི་གནས་སུ་གྱུར་པའི་གླིང་ཐམས་ཅད་ཀྱི་གཙུག་གི་ནོར་བུ་གཅིག་པུར་གྱུར་པ་ནི་ཛམྦུའི་གླིང་འདི་ཉིད་དོ། ། གཞན་ཡང་གླིང་འདིའི་ནུབ་ཕྱོགས་སུ་གསང་ཆེན་རྡོ་རྗེ་ཐེག་པའི་ཉེ་ལམ་གྱི་བདུད་རྩི་བསམ་གྱིས་མི་ཁྱབ་པའི་འབྱུང་གནས་སུ་གྱུར་པའི་ཆོས་མཛོད་ཆེན་པོ། རིག་པ་འཛིན་པ་རྣམས་ཀྱི་དགའ་བའི་ཚལ་ལྟ་བུའི་གནས་མཆོག་ཁྱད་པར་ཅན་ཨཽ་ཌྱན་རྡོ་རྗེ་ཆེན་པོའི་ཕོ་བྲང་ཞེས་བྱ་བ་ཡོད་དོ། ། ཤར་ཕྱོགས་སུ་རྒྱལ་བ་མ་ལུས་བསྐྱེད་པའི་ཡབ་གཅིག་བྱང་ཆུབ་སེམས་དཔའ་སེམས་དཔའ་ཆེན་པོ་འཇམ་དཔལ་བརྟན་པའི་འཁོར་ལོ་བུས་པ་ཆུང་ངུའི་གཟུགས་སུ་བཟུང་ནས། ཡིད་ཅན་རྒྱ་མཚོ་ཆེན་པོའི་རྡུལ་གྱི་གྲངས་དང་མཉམ་པ་རྣམ་པ་ཐམས་ཅད་མཁྱེན་པའི་གྲོང་ཁྱེར་དུ་འཁྲིད་པའི་ཆོས་ཀྱི་ཚུལ་ལེགས་པར་འདོམས་པའི་གནས་རྒྱའི་རི་བོ་རྩེ་ལྔ་ཞེས་བྱ་བ་ཡོད་དོ། ། ལྷོ་ཕྱོགས་སུ་སྙིང་རྗེ་ཆེན་པོའི་གཏེར་ཆེན་འཕགས་པ་སྤྱན་རས་གཟིགས་དབང་ཕྱུག་དང་ཐུགས་རྗེ་ཤིན་ཏུ་མྱུར་བའི་དཔའ་མོ་རྗེ་བཙུན་སྒྲོལ་མ་སྟེ་དེ་གཉིས་ཀྱིས་སེམས་ཅན་གྱི་ཁམས་སུ་ཉིན་མཚན་གྱི་དུས་རྣམ་པ་དྲུག་ཏུ་དགོངས་ཤིང་དངོས་དང་རྣམ་པར་འཕྲུལ་བའི་སྒྱུ་འཕྲུལ་གྱི་དྲྭ་བས་བྱང་ཆུབ་ཀྱི་སྤྱོད་པ་སྐྱོང་ཞིང་བཞུགས་པའི་གཞལ་མེད་ཁང་དག་གིས་མངོན་པར་བརྒྱན་པའི་རི་བོ་གྲུ་འཛིན་ཞེས་བྱ་བ་དང༌། སྟོན་པ་ཤཱཀྱའི་རྒྱལ་པོས་ཟུང་འཇུག་གི་སྐུར་བཞེངས་ནས་སྐལ་བ་དང་ལྡན་པའི་གདུལ་བྱ་མཆོག་གི་འཁོར་རྣམས་ལ་དཔལ་དུས་ཀྱི་འཁོར་ལོའི་རྩ་བའི་རྒྱུད་ཀྱི་བདུད་རྩིའི་དགའ་སྟོན་སྩལ་བའི་གནས་སུ་བྱིན་གྱིས་བརླབས་པ་དཔལ་ལྡན་འབྲས་སྤུངས་ཀྱི་མཆོད་རྟེན་ཆེན་པོ་ཞེས་བྱ་བ་བཞུགས་སོ། ། བྱང་ཕྱོགས་སུ་རྒྱལ་བའི་སྲས་ཀྱི་རང་གཟུགས་ཆོས་བཞིན་མཛད་པའི་ཆོས་རྒྱལ་བདུན་དང་རིགས་ལྡན་ཉི་ཤུ་རྩ་ལྔས་ལེགས་པར་བསྲུངས་པ། ཀ་ལཱ་པ་ཞེས་བྱ་བས་མཚོན་པའི་གྲོང་ཁྱེར་བྱེ་བ་ཕྲག་དགུ་བཅུ་རྩ་དྲུག་དང་ལྡན་པའི་འཛིན་མའི་དཀྱིལ་འཁོར་དམ་པ་ཤམྦྷ་ལ་ཞེས་བྱ་བ་དང༌།
ས་ཆེན་པོ་ལ་གནས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་རྣམ་པར་འཕྲུལ་པའི་རོལ་རྩེད་བགྲང་དུ་མེད་པ་དག་གིས། བཅོམ་ལྡན་འདས་བུ་རམ་ཤིང་པའི་ལུང་དང་རྟོགས་པའི་བསྟན་པ་ཡིད་བཞིན་གྱི་ནོར་བུ་རིན་པོ་ཆེ་མཁས་པའི་ཕྲིན་ལས་གསུམ་གྱི་རྒྱལ་མཚན་དམ་པའི་རྩེ་མོ་ལ་མངའ་གསོལ་ཏེ། ཇི་སྲིད་མ་ཕམ་རྒྱལ་བའི་དབང་པོའི་བསྟན་པ་ཤར་བར་མ་གྱུར་པ་དེ་སྲིད་དུ་བརྟན་པར་བགྱིད་པའི་གནས་དམ་པ་བོད་ཡུལ་ཁ་བའི་ལྗོངས་ཞེས་བྱ་བ་རྣམས་ཡོད་དོ། ། གཞན་ཡང་འཇིག་རྟེན་ལས་འདས་པ་ཆེན་པོ་དཔལ་ཧེ་རུ་ཀའི་ཡེ་ཤེས་སྐྱེ་བ་མེད་པའི་ཀློང་ནས་སྐྱེ་བའི་ཆོ་འཕྲུལ་གྱི་རྣམ་པར་རོལ་པའི་དཔའ་བོ་དང་རྣལ་འབྱོར་མ་ས་ཆེན་པོའི་རྡུལ་ཕྲ་བ་སྙེད་ཀྱིས་རྣམ་པར་རྩེ་བའི་གནས་ཆེན་པོ་ཡུལ་སུམ་ཅུ་རྩ་གཉིས། གནས་ཉི་ཤུ་རྩ་བཞི། དུར་ཁྲོད་ཆེན་པོ་བརྒྱད་རྣམས་དང༌། གཞན་ཡང་ཡུལ་འཁོར་ལྔ་བརྒྱ་དང༌། ལྗོངས་ཆེན་པོ་བཅུ་དྲུག་དང༌། ཡུལ་ཕྲན་སྟོང་ཕྲག་གཅིག་སྟེ། དེ་དག་ཏུ་བསྟེན་པའི་མིའི་རིགས་མི་འདྲ་བ་སུམ་བརྒྱ་དྲུག་ཅུ་དང༌།
སྐད་ཀྱི་རིགས་མི་འདྲ་བ་བདུན་བརྒྱ་ཉི་ཤུ་འབྱིན་པ་ཡོད་པར་བཤད་པ་རྣམས་ཀྱང་གླིང་འདི་ཉིད་དུ་ཡོད་པས་སོ། ། མདོར་ན་བསྐལ་པ་བཟང་པོའི་བྱང་ཆུབ་སེམས་དཔའ་སྟོང་དང་བཞི་ལས་ཐུགས་བསྐྱེད་ཀྱི་སྟོབས་རྨད་དུ་བྱུང་བར་བཤད་པ་ནི་སྟོན་པ་འདི་ཉིད་དེ། གང་དེས་མཛད་པའི་ཕྲེང་བ་རྨད་དུ་བྱུང་བ་དང་བཅས་ཏེ་སེམས་ཅན་གྱི་དོན་ལ་བྱོན་པའི་གནས་ནི་ཛམྦུའི་གླིང་ཞེས་བྱ་བ་འདི་ཉིད་དོ། ། གཉིས་པ་དེར་ཇི་ལྟར་བྱོན་པ་དངོས་ནི། སློབ་དཔོན་ཆེན་པོ་ཀླུ་སྒྲུབ་ཀྱིས། དང་པོར་བྱང་ཆུབ་མཆོག་ཏུ་ཐུགས་བསྐྱེད་དེ། ། བསྐལ་པ་གྲངས་མེད་གསུམ་དུ་ཚོགས་བསགས་ཤིང༌། ། བར་དུ་གཅོད་པའི་བདུད་རྣམས་འཇོམས་མཛད་པ། ། བཅོམ་ལྡན་སེང་གེ་དེ་ལ་ཕྱག་འཚལ་ལོ། ། ཞེས་གསུངས་པ་ལྟ་བུའི་གོ་རིམ་དང་རྗེས་སུ་མཐུན་པར་བརྗོད་པར་བྱའོ། །
དེ་ལ་དང་པོ་བྱང་ཆུབ་ཏུ་ཐུགས་བསྐྱེད་པ་དང༌། བར་དུ་ཚོགས་གཉིས་བསགས་པ་དང༌། མཐར་སངས་རྒྱས་པ་དངོས་སོ། ། དང་པོ་ཐུགས་བསྐྱེད་པ་ལའང་ཐེག་པ་དམན་པ་ལ་གྲགས་པ་དང༌། ཐེག་པ་ཆེན་པོ་ལ་གྲགས་པ་གཉིས་སོ། ། དང་པོ་ཐེག་པ་དམན་པ་ལྟར་ན། འདུལ་བ་ལུང་ལས། སངས་རྒྱས་འདོད་ཆགས་བྲལ་ཐོས་ཤིང༌། ། གླང་པོ་དྲེགས་པའི་ཤས་ཆེན་དང༌། ། འཇིག་རྟེན་སྡུག་བསྔལ་གྱུར་མཐོང་ནས། །
ངས་ནི་བྱང་ཆུབ་སེམས་བསྐྱེད་དོ། ། ཞེས་འབྱུང་བའི་དོན་བསྡུས་ཏེ་བརྗོད་ན་འདི་ལྟར་སྔོན་བྱུང་བ་འདས་པའི་དུས་ཀྱི་བསྐལ་པ་ལ་ཁོ་བོ་ཅག་གི་སྟོན་པ་འདི་ནི་རྒྱུད་རང་བཞིན་གྱིས་མཉེན་ཞིང་ཆོས་ལ་གུས་པ་ལྷུར་བགྱིད་པ། འོད་ལྡན་ཞེས་བྱ་བའི་གྲོང་ཁྱེར་གྱི་རྒྱལ་པོ་རབ་གསལ་ལམ་འོད་ལྡན་ཞེས་བྱ་བ་སྟོབས་དང་འབྱོར་པ་ནི་ལྷ་རྣམས་ཀྱི་དབང་པོའི་ཕུན་སུམ་ཚོགས་པ་ལྟ་བུ་ལ་སྤྱོད་པ་ཞིག་ཏུ་གྱུར་ཏོ། ། དེ་ལ་དུས་གཞན་ཞིག་ན། གླང་པོ་ཆེ་མེ་ཏོག་ཀུ་མུ་དའི་མདོག་བཞིན་དུ་ཐལ་ཀར་ཡོད་པ། གཟུགས་བཟང་ཞིང་ཡན་ལག་བདུན་ལེགས་པར་རྫོགས་པ་ཞིག་ཡོད་དེ། དེ་འདུལ་བའི་ཆེད་དུ་ཀུན་དུ་བགྲོད་ཅེས་བྱ་བའི་གླང་པོ་འདུལ་མཁན་ཞིག་ཡོད་པ་དེ་བཀུག་སྟེ་འདུལ་དུ་འཇུག་གོ ། དེས་ཀྱང་དེ་ལྟར་མཉན་ཏེ་དུལ་བར་བྱས་ནས་སླར་རྒྱལ་པོ་ལ་ཕུལ་ལོ། ། དེ་ནས་ཉམས་སད་པའི་ཕྱིར་རྒྱལ་པོ་དང་འདུལ་མཁན་གཉི་གས་གླང་པོ་ཆེའི་རྒྱབ་ཏུ་ཞོན་ཏེ་རི་དྭགས་བཤོར་དུ་སོང་ངོ༌། ། ཇི་ཙམ་ན་གླང་པོ་ཆེ་དེས་ནགས་ཀྱི་བན་གླང་མོའི་དྲི་ཚོར་བའི་རྐྱེན་བྱས་པས་རྩེ་དགའི་བདེ་བ་རྗེས་སུ་དྲན་ཏེ་དེའི་རྗེས་སུ་རླུང་དང་འདྲ་བར་མགྱོགས་པའི་ཤུགས་ཀྱིས་རྒྱུག་པ་ན།
རྒྱལ་པོ་སྐྲག་སྟེ་འདུལ་མཁན་ལ་སྨྲས་པ། ཀྱེ་གླང་པོ་འདུལ་བ་གླང་པོའི་དབང་པོ་གདུལ་བ་ལ་འབད་པར་གྱིས་ཤིག དེས་སྨྲས་པ། ལྷ་འདི་ནི་འཁྲུལ་གྱིས། ཤིང་གི་ཡལ་ག་ལ་འཇུས་ཤིག དེ་ནས་གཉིས་ཀས་ཤིང་གི་ཡལ་ག་ལ་འཇུས་ཏེ་གླང་པོ་ཆེ་ཅི་དགར་བཏང་ནས་བདེ་བར་བབ་བོ། ། དེར་རྒྱལ་པོས་འདུལ་མཁན་ལ་སྨྲས་པ། ཁྱོད་ཀྱིས་གླང་པོ་མ་ཐུལ་བ་ང་ལ་བྱིན་ནོ། ། དེས་སྨྲས་པ། ལྷ་ཁོ་བོ་ཅག་གིས་འདིའི་ལུས་ནི་ཤིན་ཏུ་དུལ་བར་བྱས་པ་ཡིན་ནོ། །
འོན་ཀྱང་སེམས་ནི་དེ་ལྟར་མ་ལགས་པས། དེང་བན་གླང་མོའི་དྲི་ཚོར་ཏེ་ཉན་དུ་མ་བཏུབ་བོ། ། དེ་ལྟ་ནའང་དཔྱད་རྗེས་སུ་དྲན་ནས་རིང་པོར་མི་ཐོགས་པར་འོང་བར་འགྱུར་རོ། ། དེས་ཇི་སྐད་སྨྲས་པ་བཞིན་དུ་ཞག་བདུན་ནས་ཁྱིམ་དུ་བྱུང་ངོ༌། ། དེ་མཐོང་ནས་འདུལ་མཁན་གྱིས་རྒྱལ་པོ་ལ་སྦྲོན་ནོ། ། དེ་ནས་རྒྱལ་པོའི་མདུན་དུ་ཡིད་ཆེས་པར་བྱ་བའི་ཕྱིར་ཀུན་དུ་བགྲོད་ཀྱིས་ལྕགས་ཀྱི་ཐོ་ལུམ་སོལ་མལ་དུ་བསྲེགས་པ་རབ་ཏུ་འབར་བ་ཞིག་ཐོགས་ཏེ་ཁ་ཁ་ཞེས་བརྗོད་དོ། ། དེ་ལ་གླང་པོས་ཀྱང་བག་ཚ་བ་མེད་པར་ལེན་དུ་བརྩམས་པ་ན། འདུལ་མཁན་གྱིས་སྨྲས་པ། ལྷ་འདི་ལེན་དུ་ནི་བཏུབ་ན་འོན་ཀྱང་འགུམ་པར་འགྱུར་རོ། ། དེ་དག་གིས་རྒྱལ་པོ་ཡིད་ཆེས་པར་གྱུར་ཏེ་ཡང་སྨྲས་པ།
དེ་ལྟར་དུལ་བར་བགྱིས་པ་ལ་བདག་ཅག་ཟུང་ནི་དེ་ལྟ་བུའི་གཡེང་བར་བྱེད་པའི་རྒྱུ་ཅི་ཞིག་ཅེས་དྲིས་པ་ལ། ལྷ་ཁོ་བོ་ཅག་གིས་ལུས་ནི་ཐུལ་གྱིས་སེམས་ནི་མ་ལགས་སོ་ཞེས་བྱ་བ་སྔར་ཡང་མ་གསོལ་ལམ། དེར་རྒྱལ་པོས་སྨྲས་པ། སེམས་འདུལ་བ་གང་དག་ཡོད་པ་ཁྱོད་ཀྱིས་མཐོང་བ་དང་ཐོས་པ་བྱུང་ངམ་ཞེས་དྲིས་སོ། ། དེ་ཡང་ལྷས་བསྐུལ་ནས། ལྷ་གཅིག་ལུས་དང་སེམས་འདུལ་བ་པོ་ནི་སངས་རྒྱས་བཅོམ་ལྡན་འདས་རྣམས་སོ་ཞེས་བྱ་བ་ལ་སོགས་པ་གཏམ་གྱི་ཞར་ལས་སངས་རྒྱས་ཀྱི་མཚན་ཐོས་པའི་མོད་ལ་རྒྱལ་པོ་སངས་རྒྱས་བཅོམ་ལྡན་འདས་ལ་ཤིན་ཏུ་དད་པར་གྱུར་ཏེ་སྦྱིན་པ་ནི་བྱིན། བསོད་ནམས་ནི་ཅི་ཡང་བསགས་ཏེ་བླ་ན་མེད་པའི་བྱང་ཆུབ་ལ་མོས་པས། སྦྱིན་པ་རྒྱ་ཆེན་གྱུར་པ་འདི་ཡིས་སུ། ། འགྲོ་བ་རང་བྱུང་སངས་རྒྱས་གྱུར་ནས་ནི། ། སྔོན་གྱི་རྒྱལ་བ་རྣམས་ཀྱིས་མ་བསྒྲལ་བའི། །
སྐྱེ་བོའི་ཚོགས་རྣམས་བདག་གིས་བསྒྲལ་བར་བྱ། ། ཞེས་པ་སྨོན་ལམ་དུ་བཏབ་པས་སྨོན་ལམ་གྱི་ཐོག་མ་བསྐྲུན་པར་བཤད་དོ། ། གཉིས་པ་ཐེག་པ་ཆེན་པོ་ལས་འབྱུང་བ་ལ། སེམས་བསྐྱེད་ཀྱི་ངོ་བོ་དང༌། ཇི་ལྟར་སེམས་བསྐྱེད་པ་དངོས་སོ། ། དང་པོ་སེམས་བསྐྱེད་ཀྱི་ངོ་བོ་ནི། གཞན་གྱི་དོན་བསྒྲུབ་པའི་ཕྱིར་ཡང་དག་པར་རྫོགས་པའི་བྱང་ཆུབ་ལ་དམིགས་པའི་མཚན་ཉིད་ཅན་གང་ཡིན་པ་སྟེ། དེ་སྐད་དུའང༌། མངོན་པར་རྟོགས་པའི་རྒྱན་ལས། སེམས་བསྐྱེད་པ་ནི་གཞན་དོན་ཕྱིར། །
ཡང་དག་རྫོགས་པའི་བྱང་ཆུབ་འདོད། ། ཅེས་སོ། ། དེ་ལའང་ནང་གསེས་ཀྱི་སྒོ་ནས་དབྱེ་ན། བྱང་ཆུབ་ཏུ་སྨོན་པའི་སེམས་བསྐྱེད་པ་ཞེས་བྱ་བ་དང༌། དེ་བསྒྲུབ་པར་རྩོམ་པ་འཇུག་པའི་སེམས་བསྐྱེད་པ་ཞེས་བྱ་བ་གཉིས་སུ་འགྱུར་ཏེ། ཞི་བའི་ལྷས། འགྲོ་བར་འདོད་དང་འགྲོ་བ་ཡིས། ། དེ་བཞིན་མཁས་པས་འདི་གཉིས་ཀྱི། ། བྱེ་བྲག་རིམ་བཞིན་ཤེས་པར་བྱ། ། ཞེས་སོ། །
དེ་ལའང་ཡུལ་གྱི་སྒོ་ནས་དབྱེ་ན། ཀུན་རྫོབ་བྱང་ཆུབ་ཀྱི་སེམས་ཞེས་བྱ་བ་དང༌། དོན་དམ་བྱང་ཆུབ་ཀྱི་སེམས་ཞེས་བྱ་བ་གཉིས་སུ་འགྱུར་ཏེ། དང་པོ་ཐོབ་པར་བྱེད་པའི་རྒྱུ་ནི། རྒྱན་ལས། གྲོགས་སྟོབས་རྒྱུ་སྟོབས་རྩ་བའི་སྟོབས། ། ཐོས་སྟོབས་དགེ་བ་གོམས་པ་ལས། ། མི་བརྟན་པ་དང་བརྟན་འབྱུང་བ། ། གཞན་གྱིས་བསྟན་པའི་སེམས་བསྐྱེད་འདོད། ། ཅེས་འབྱུང་བ་ལྟ་བུའོ། །
ཕྱི་མ་ཐོབ་པར་བྱེད་པའི་རྒྱུ་ནི། ཇི་སྐད་དུ། རྫོགས་པའི་སངས་རྒྱས་རབ་བསྙེན་བྱས། ། བསོད་ནམས་ཡེ་ཤེས་ཚོགས་རབ་བསགས། ། ཆོས་ལ་མི་རྟོག་ཡེ་ཤེས་ནི། ། བསྐྱེད་ཕྱིར་དེ་ནི་དམ་པར་འདོད། ། ཅེས་འབྱུང་བ་ལྟ་བུའོ། ། དེ་བཞིན་དུ་ས་མཚམས་ཀྱི་སྒོ་ནས་དབྱེ་ན། མོས་པ་དང༌། ལྷག་པའི་བསམ་པ་རྣམ་པར་དག་པ་དང༌།
རྣམ་པར་སྨིན་པ་དང༌། སྒྲིབ་པ་སྤོང་བ་སྟེ་བཞིའོ། ། དེ་སྐད་དུའང༌། སེམས་བསྐྱེད་དེ་ནི་ས་རྣམས་ལ། ། མོས་དང་ལྷག་བསམ་དག་པ་དང༌། ། རྣམ་པར་སྨིན་པ་གཞན་དུ་འདོད། ། དེ་བཞིན་སྒྲིབ་པ་སྤོང་བའོ། ། ཞེས་སོ། ། གྲོགས་དང་དཔེའི་སྒོ་ནས་ནི། འདུན་པ་དང་ལྡན་པས་ལྟ་བུ་ནས།
ཆོས་ཀྱི་སྐུ་སྤྲིན་ལྟ་བུའི་བར་གྱི་ཉི་ཤུ་རྩ་གཉིས་སུ་རྒྱན་ལས་ཇི་སྐད་བཤད་པ་ལྟར་ཤེས་པར་བྱའོ། ། གཉིས་པ་ཇི་ལྟར་སེམས་བསྐྱེད་པ་དངོས་ནི། དྲིན་ལན་བསབས་པའི་མདོ་ལས་འབྱུང་བའི་སྙིང་པོ་དྲིལ་ན་འདི་ལྟར། བཅོམ་ལྡན་འདས་འདི་སྔོན་གྱི་བསྐལ་པ་དཔག་ཏུ་མེད་པའི་གོང་རོལ་དུ་སོ་སོ་སྐྱེ་བོ་འཆིང་བ་ཐམས་ཅད་དང་ལྡན་པའི་དུས་སུ། ལས་ཀྱི་དབང་གིས་མིའི་ཤིང་རྟ་ཞེས་བྱ་བའི་དམྱལ་བར་ལྷུངས་ཏེ། གྲོགས་གཞན་ཞིག་དང་ལྷན་ཅིག་ཏུ་དམྱལ་བའི་སྲུང་མ་ཨ་བང་སྡོད་པའི་ཤིང་རྟ་འདྲེན་པའི་གྱད་དུ་གྱུར་ཏོ། ། སྲུང་མ་དེ་ནི་ལུས་བོང་ཤིན་ཏུ་ཆེ་ཞིང་ཁ་དང་མིག་དང་རྣ་བ་དང་སྣ་རྣམས་ནས་མེ་འབུད་ཅིང་དུ་བ་གཏུལ་བ། རྒྱུད་གཏུམ་པོ་མི་བཟད་པ་དང་ལྡན་པ་ཡིན་པས་ཤིང་རྟ་ལ་སྐྱིལ་མོ་ཀྲུང་བཅས་ཏེ་གནས་བཞིན་དུ་ལག་པ་ན་ལྕགས་ཀྱི་དབྱུག་པ་ཐོགས་ནས་ཤིང་རྟ་འདྲེན་པ་གཉིས་ལ་བརྡེག་གོ ། དེས་ཤིན་ཏུ་ན་བའི་སྡུག་བསྔལ་ལ་མ་བཟོད་ནས་ཇི་ལྟར་ནུས་པའི་སྟོབས་ཀྱིས་དྲངས་པས། ཅིག་ཤོས་ནི་ཉམ་ཆུང་བར་གྱུར་པས་དེ་ལྟར་དུ་འདྲེན་པར་མ་ནུས་པ་ལ།
དམྱལ་བའི་སྲུང་མས་ལྕགས་ཀྱི་མདུང་རྩེ་གསུམ་པ་བྲང་ལ་བཙུགས་ནས་ལྕགས་ཀྱི་དབྱུག་པས་བསྣུན་པས་ཁྲག་ཆལ་བར་ཕབ་བོ། ། དེའི་ཚེ་གྱད་དེ་ནི་ཐེག་པ་ཆེན་པོའི་རིགས་དང་ལྡན་པར་གྱུར་པ་ཡིན་པས་གྲོགས་ཀྱི་སྡུག་བསྔལ་མཐོང་བས་སྙིང་རྗེ་རབ་ཏུ་རྒྱས་པའི་སེམས་སྐྱེས་ཏེ། སྲུང་མ་ཨ་བང་ལ། འདི་ལ་སྙིང་རྗེ་ཅུང་ཟད་སྐྱེད་ཅིག་ཅེས་སྨྲས་སོ། ། དེས་དེ་ལ་ཁྲོས་ནས་ལྕགས་ཀྱི་མདུང་ཐུང་འབར་བ་རྩེ་གསུམ་པ་གྱད་ཀྱི་གཉའ་བར་བཙུགས་པས་དེ་ཉིད་དུ་དུས་བྱས་སོ། ། དེར་སྙིང་རྗེའི་སེམས་ཀྱི་མཐུ་ཆེན་པོས་བསྐལ་པ་བརྒྱ་སྙེད་ཀྱི་སྡིག་པ་ཡང་ཆུས་བཀྲུས་པའི་དྲི་མ་བཞིན་དུ་བྱང་ནས་དམྱལ་བའི་གནས་དེ་ལས་ཐར་བར་གྱུར་ཏོ། ། དེ་ནས་རིང་ཞིག་ལོན་པ་ན་ཛམྦུའི་གླིང་གི་ལྷོ་ཕྱོགས་ཀྱི་རྒྱུད་དུ་རྫ་མཁན་གྱི་ཁྱེའུ་སྣང་བྱེད་ཅེས་བྱ་བ་ཞིག་ཏུ་གྱུར་ཏོ། ། དེ་ལྟ་བུའི་རིགས་ལ་གནས་པའི་གང་ཟག་དེ་ལ་ཡང༌། ཇི་སྐད་དུ། རིགས་དང་དགེ་བཤེས་སྙིང་རྗེ་དང༌། །
སྡུག་བསྔལ་རྣམས་ཀྱིས་མི་ལྡོག་པ། ། རྒྱུ་བཞི་རྐྱེན་ནི་འདི་དག་གིས། ། བྱང་ཆུབ་སེམས་ནི་རབ་ཏུ་འཇུག ། ཅེས་པ་ལྟར་བྱང་ཆུབ་ཀྱི་སེམས་འཕེལ་བར་བྱེད་པའང་བདག་རྐྱེན་དགེ་བའི་བཤེས་ལ་རག་ལས་པ་ཡིན་པའི་ཕྱིར། ཇི་ལྟར་ན་ཁྱེའུ་སྣང་བྱེད་སངས་རྒྱས་ཤཱཀྱ་ཐུབ་པ་ཆེན་པོ་ལ་ཤིན་ཏུ་དད་པར་གྱུར་ཏེ། ཐུག་འཇམ་ཡོལ་གོ་གང་ཞིག་ཕུལ་ཏེ། མེ་ཏོག་ཏུ་འགྲོན་བུ་ལྔས་ཀྱང་མངོན་པར་གཏོར་ནས། བདེ་བར་གཤེགས་པ་ཁྱེད་སྐུ་ཅི་འདྲ་དང༌། ། སྐུ་ཚེའི་ཚད་ཀྱང་ཁྱེད་དང་ཅི་འདྲ་བ། ། མཚན་མཆོག་བཟང་པོ་ཁྱེད་དང་ཅི་འདྲ་བ། །
དེ་བཞིན་བདག་ཀྱང་དེ་དང་འདྲ་བར་ཤོག ། ཅེས་སྨོན་ལམ་བཏབ་ཅིང་བླ་ན་མེད་པའི་བྱང་ཆུབ་ཏུ་སེམས་བསྐྱེད་དོ། ། དེ་ལྟར་ཡང༌། འཕགས་པ་བསྐལ་པ་བཟང་པོ་ལས། ང་ནི་སྔོན་ཚེ་དམན་པར་གྱུར་པའི་ཚེ། ། དེ་བཞིན་གཤེགས་པ་ཤཱཀྱ་ཐུབ་དེ་ལ། ། འཇམ་གང་ཞིག་ནི་དབུལ་བར་བྱས་ནས་ཀྱང༌། ། དང་པོར་བྱང་ཆུབ་ཏུ་ནི་སེམས་བསྐྱེད་དོ། ། ཞེས་འབྱུང་ངོ༌། ། གཉིས་པ་བར་དུ་ཚོགས་གཉིས་བསགས་པ་ལ།
ཐེག་པ་ཆུང་ངུར་གྲགས་པ་དང༌། ཐེག་པ་ཆེན་པོར་གྲགས་པ་གཉིས་སོ། ། དང་པོ་ཐེག་པ་ཆུང་ངུར་གྲགས་པ་ལྟར་ན། མཛོད་ལས། དེ་གྲངས་མེད་གསུམ་ལ་འཚང་རྒྱ། ཞེས་གསུངས་པ་ལྟར། གྲངས་མེད་གསུམ་གྱིས་ཚར་ཕྱིན་པར་འདོད་དེ། དེ་ཡང་བྱང་ཆུབ་ཀྱི་ཕྱོགས་ཀྱི་ཆོས་རྣམས་གཞན་དོན་དུ་བྱང་ཆུབ་ཐོབ་པའི་སེམས་ཀྱིས་སངས་རྒྱས་རྣམས་མཆོད་པས་མཉེས་པར་བྱེད་པ་དང༌། གཞན་དོན་དུ་ཕ་རོལ་ཏུ་ཕྱིན་པ་དྲུག་གི་སྤྱོད་པ་རྣམས་བསྐལ་པ་ཆེན་པོ་གྲངས་མེད་པ་གསུམ་དུ་སྤྱད་པས་བྱང་ཆུབ་ཏུ་སངས་རྒྱས་པར་འདོད་པའི་དབང་དུ་བྱས་པ་ནི། འདི་ལྟར་བསྐལ་པ་གྲངས་མེད་པ་དང་པོ་ལ་བདག་ཅག་གི་སྟོན་པ་འདི་ནི་སྔོན་དུ་རྫ་མཁན་གྱི་ཁྱེའུར་གྱུར་པའི་ཚེ།
ཐོག་མར་དེ་བཞིན་གཤེགས་པ་ཤཱཀྱ་ཐུབ་པ་ཆེན་པོ་འཇིག་རྟེན་དུ་བྱོན་པ་ལ་མར་དང་ཏིལ་མར་གྱིས་བསྙེན་བཀུར་བ་ནས་བཟུང་སྟེ། རྒྱལ་པོར་གྱུར་པའི་ཚེ་ཡན་ལག་བཞི་པའི་དཔུང་གི་ཚོགས་ཡོངས་སུ་སྤངས་ནས། བྱང་ཆུབ་མངོན་པར་འདོད་པའི་སེམས་ཀྱིས། དེ་བཞིན་གཤེགས་པ་ཡུལ་འཁོར་སྐྱོང་གི་ཞམ་རིང་བྱས་པའི་བར་ལ། དེ་བཞིན་གཤེགས་པ་བདུན་ཁྲི་ལྔ་སྟོང་ལ་བསྙེན་བཀུར་བས་མཉེས་པར་བྱས་པ་ཡིན་ནོ། ། དེ་ལྟར་ཡང་འདུལ་བ་ལུང་ལས། སངས་རྒྱས་ཤཱཀྱ་ཐུབ་པ་ནས། ། འདྲེན་པ་ཡུལ་འཁོར་སྐྱོང་གི་བར། ། བདུན་ཁྲི་དང་ནི་ལྔ་སྟོང་གི ། སངས་རྒྱས་རྣམས་ནི་ང་ཡིས་མཆོད། །
ཅེས་སོ། ། བསྐལ་པ་གྲངས་མེད་པ་གཉིས་པ་ལ་བྲམ་ཟེའི་ཁྱེའུར་གྱུར་པའི་ཚེ། དེ་བཞིན་གཤེགས་པ་མར་མེ་མཛད་ལ་ཨུཏྤལ་སྔོན་པོ་བདུན་གྱིས་མངོན་པར་གཏོར་བ་ནས་བཟུང་སྟེ། བྲམ་ཟེར་གྱུར་པའི་ཚེ་དེ་བཞིན་གཤེགས་པ་དབང་པོའི་རྒྱལ་མཚན་མཐོང་བ་ལ་ཡིད་རབ་ཏུ་དགའ་བས་ཐལ་མོ་སྦྱར་ཏེ་བསྟོད་པ་ཕུལ་བའི་བར་ལ། དེ་བཞིན་གཤེགས་པ་བདུན་ཁྲི་དྲུག་སྟོང་ལ་བསྙེན་བཀུར་བས་མཉེས་པར་བྱས་པ་ཡིན་ཏེ། ཇི་སྐད་དུ། སངས་རྒྱས་མར་མེ་མཛད་པ་ནས། ། ཐུབ་པ་དབང་པོའི་རྒྱལ་མཚན་བར། ། བདུན་ཁྲི་དང་ནི་དྲུག་སྟོང་གི ། སངས་རྒྱས་རྣམས་ནི་ང་ཡིས་མཆོད། །
ཅེས་སོ། ། བསྐལ་པ་གྲངས་མེད་པ་གསུམ་པ་ལ། རྒྱལ་པོར་གྱུར་པའི་ཚེ། དེ་བཞིན་གཤེགས་པ་བདེ་མཛད་དམ་པ་ལ་མཆོད་པ་ཕུལ་བ་དང༌། སངས་རྒྱས་དེ་མྱ་ངན་ལས་འདས་པ་ནའང་སྐུ་གདུང་གི་མཆོད་རྟེན་བརྩིགས་པ་ནས་བཟུང་སྟེ། བྲམ་ཟེའི་ཁྱེའུ་བླ་མ་ཞེས་བྱ་བར་གྱུར་པའི་ཚེ། དགའ་སྐྱོང་གི་ཚིག་ཐོས་ནས། དེ་བཞིན་གཤེགས་པ་འོད་སྲུངས་ལས་རབ་ཏུ་འབྱུང་བའི་ཐུགས་བསྐྱེད་པའི་བར་ལ། དེ་བཞིན་གཤེགས་པ་བདུན་ཁྲི་བདུན་སྟོང་ལ་བསྙེན་བཀུར་བས་མཉེས་པར་བྱས་པ་ཡིན་ཏེ། ཇི་སྐད་དུ།
གང་ཡང་སངས་རྒྱས་བདེ་མཛད་ནས། ། སངས་རྒྱས་འོད་སྲུངས་བར་དུ་ནི། ། ངས་ནི་བདུན་ཁྲི་བདུན་སྟོང་གི ། རྒྱལ་བ་རྣམས་ནི་མཆོད་པ་བྱས། ། ཞེས་འབྱུང་ངོ༌། ། དེ་ལའང་མངོན་པ་མཛོད་ལས་ནི། ཤཱཀྱ་ཐུབ་པ་ནས་རིན་ཆེན་གཙུག་ཏོར་ཅན་ཐ་མར་གྱུར་པའི་བར་ནི་གྲངས་མེད་པ་དང་པོའོ། ། དེ་ནས་མར་མེ་མཛད་ཐ་མར་གྱུར་པའི་བར་ནི་གྲངས་མེད་པ་གཉིས་པའོ། ། དེ་ནས་རྣམ་པར་གཟིགས་ཐ་མར་གྱུར་པའི་བར་ནི་གྲངས་མེད་པ་གསུམ་པ་སྟེ། དེ་ལྟར་ཡང༌།
དེ་ཉིད་ལས། རྣམ་གཟིགས་མར་མེ་རིན་ཆེན་གཙུག ། གྲངས་མེད་གསུམ་གྱི་ཐ་མར་བྱུང༌། ། དང་པོ་ཤཱཀྱ་ཐུབ་པ་ཡིན། ། ཞེས་འབྱུང་བ་ལྟར་རོ། ། དེ་ནས་མཚན་བཟང་གི་རྒྱུ་བསྒྲུབ་པ་ལ་བསྐལ་པ་བརྒྱར་ཐོགས་པ་ལ། བྲམ་ཟེའི་ཁྱེའུར་གྱུར་པ་ན་སངས་རྒྱས་སྐར་རྒྱལ་མེའི་ཁམས་ལ་སྙོམས་པར་ཞུགས་པ་ལ་རྐང་གཅིག་གིས་འགྲེང་སྟེ་ཞག་བདུན་གྱི་བར་དུ་བསྐོར་བ་བར་མ་ཆད་པར་བྱས་ཏེ་བསྟོད་པ། སྐྱེས་བུ་ཁྱུ་མཆོག་ཁྱོད་འདྲའི་དགེ་སྦྱོང་ཆེན་པོ་གཞན་དག་ལྷ་ཡུལ་ས་ལ་མེད། ། འཇིག་རྟེན་འདི་ནའང་ཡོད་པ་མ་ཡིན་རྣམ་ཐོས་བུ་ཡི་གནས་ནའང་མེད། ། ལྷ་ཡི་ཕོ་བྲང་གནས་མཆོག་དག་ནའང་ཡོད་མིན་ཕྱོགས་དང་ཕྱོགས་མཚམས་དག་ནའང་མེད། །
རི་དང་ནགས་སུ་བཅས་པའི་ས་སྟེངས་རྒྱས་པ་ཀུན་ཏུ་བསྐོར་ཀྱང་ཡུལ་གཅིག་ག་ལ་ཡོད། ། ཅེས་པའི་ཚིགས་སུ་བཅད་པའི་དབྱངས་ཀྱིས་བསྟོད་པ་བྱས་པ་དང༌། བསྐལ་པ་ཆེན་པོ་དགུའི་ཚོགས་བཟླུམས་ཏེ། དེ་ནས་བསྐལ་པ་ཆེན་པོ་དགུ་བཅུ་རྩ་གཅིག་འདས་པ་ན་གྲོང་ཁྱེར་ཉེར་ལྡན་དུ་སངས་རྒྱས་འོད་སྲུངས་བྱོན་པའི་ཚེ། བྲམ་ཟེའི་ཁྱེའུ་བླ་མར་གྱུར་པ་ཡན་ཆད་ཀྱིས་མཚན་བཟང་གི་རྒྱུ་གྲུབ་པ་ནི་བྱང་ཆུབ་སེམས་དཔའ་ངེས་པ་ལ་གནས་པ་ཞེས་བྱ་བ་ཡིན་ནོ། ། དེའང་མཚན་བཟང་གྲུབ་པའི་རྒྱུ་ནི། འཇིག་རྟེན་གྱི་ཁམས་ཐམས་ཅད་ཀྱི་བསོད་ནམས་དང༌། ཉན་ཐོས་དང་རང་སངས་རྒྱས་ཐམས་ཅད་འགྲུབ་པའི་བསོད་ནམས་ཀྱི་ཕུང་པོ་ཇི་སྙེད་པ་དེ་སྙེད་བཅུར་བསྒྱུར་བས་ནི་སངས་རྒྱས་ཀྱི་བ་སྤུའི་ཁུང་བུ་གཅིག་གོ ། བ་སྤུ་ཇི་སྙེད་སྐྱེད་པར་བྱེད་པའི་བསོད་ནམས་དེ་སྙེད་བརྒྱར་བསྒྱུར་བས་ནི་དཔེ་བྱད་བཟང་པོ་གཅིག་གོ ། དཔེ་བྱད་བརྒྱད་ཅུ་པོ་ཚང་བར་འགྲུབ་པར་བྱེད་པའི་བསོད་ནམས་དེ་སྙེད་བརྒྱར་བསྒྱུར་བས་ནི་མཚན་བཟང་པོ་གཅིག་གོ །
མཚན་བཟང་པོ་སུམ་ཅུ་རྩ་གཉིས་པོ་ཚང་བར་འགྲུབ་པར་བྱེད་པའི་བསོད་ནམས་སྟོང་དུ་བསྒྱུར་བས་ནི་ཟླ་བ་ཉ་གང་བ་ལྟ་བུའི་མཛོད་སྤུ་འགྲུབ་བོ། ། མཛོད་སྤུ་འགྲུབ་པར་བྱེད་པའི་བསོད་ནམས་ཀྱི་ཕུང་པོ་དེ་འབུམ་དུ་བསྒྱུར་བས་ནི་གཙུག་ཏོར་བལྟར་མི་སྣང་བ་འགྲུབ་པར་འགྱུར་ཏེ། དེ་ལྟར་ཡང་རིན་ཆེན་ཕྲེང་བ་ལས། རང་སངས་རྒྱས་ཀུན་ལས་བྱུང་དང༌། ། སློབ་དང་མི་སློབ་ལས་བྱུང་དང༌། ། འཇིག་རྟེན་མ་ལུས་ཀུན་བསོད་ནམས། ། འཇིག་རྟེན་བཞིན་དུ་དཔག་མེད་གང༌། ། དེ་ཙམ་བཅུར་ནི་བསྒྲེས་པ་ཡིས། ། བ་སྤུའི་བུ་ག་གཅིག་འགྲུབ་སྟེ། ། སངས་རྒྱས་བ་སྤུའི་བུ་ག་ནི། །
ཐམས་ཅད་དེ་དང་འདྲ་བར་འགྱུར། ། བ་སྤུའི་བུ་ག་ཐམས་ཅད་ནི། ། སྐྱེད་པར་བྱེད་པའི་བསོད་ནམས་གང༌། ། དེ་དག་བརྒྱར་ནི་བསྒྱུར་བ་ཡིས། ། དཔེ་བྱད་བཟང་པོ་གཅིག་ཏུ་བཞེད། ། བསོད་ནམས་དེ་དག་དེ་སྙེད་ཀྱིས། ། རྒྱལ་པོ་དཔེ་བྱད་བཟང་པོ་ནི། ། གཅིག་མཐར་ཕྱིན་ཏེ་དེ་ལྟ་བུར། ། བརྒྱད་ཅུའི་བར་དུ་འབྱུང་བར་འགྱུར། ། དཔེ་བྱད་བཟང་པོ་བརྒྱད་ཅུ་དག །
འགྲུབ་པའི་བསོད་ནམས་ཚོགས་གང་ཡིན། ། དེ་དག་བརྒྱར་ནི་བསྒྱུར་བ་ཡིས། ། སྐྱེས་བུ་ཆེན་པོའི་མཚན་གཅིག་གོ ། མཚན་ནི་སུམ་ཅུ་འགྲུབ་པའི་རྒྱུ། ། བསོད་ནམས་རྒྱ་ཆེ་གང་ཡིན་པ། ། དེ་དག་སྟོང་དུ་བསྒྱུར་བ་ཡིས། ། ཟླ་བ་ཉ་འདྲའི་མཛོད་སྤུའོ། ། མཛོད་སྤུ་ཡི་ནི་བསོད་ནམས་དག ། སྟོང་ཕྲག་བརྒྱ་ནི་བསྡོམས་པ་ཡིས། ། སྤྱི་གཙུག་བལྟར་ནི་མི་སྣང་བ། །
སྐྱོབ་པའི་གཙུག་ཏོར་སྐྱེད་པར་བྱེད། ། ཅེས་སོ། ། དེ་ལྟར་མཚན་བཟང་འགྲུབ་པའི་རྒྱུ་མཐར་ཕྱིན་ནས། དགའ་ལྡན་གྱི་གནས་སུ་དམ་པ་ཏོག་དཀར་དུ་འཁྲུངས་པ་ནི་སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ་ཞེས་བྱའོ། ། དེ་ཉིད་ནས་ཛམྦུའི་གླིང་དུ་བྱུང་སྟེ་དོན་ཐམས་ཅད་གྲུབ་པ་ཞེས་བྱ་བར་གྱུར་པ་ནི་སྲིད་པ་ཐ་མ་པའི་བྱང་ཆུབ་སེམས་དཔའ་ཞེས་བྱ་བ་ཡིན་ནོ། ། དུས་དེ་དང་དེ་དག་ཏུ་ཕ་རོལ་ཏུ་ཕྱིན་པ་དྲུག་ཀྱང་རྒྱལ་བུ་ཐམས་ཅད་སྒྲོལ་དུ་གྱུར་པའི་ཚེ། སྙིང་རྗེ་ཆེན་པོས་འགྲོ་བ་ཐམས་ཅད་ལ་བདོག་པ་མ་ལུས་པ་བཏང་བས་སྦྱིན་པའི་ཕ་རོལ་ཏུ་ཕྱིན་པ་རྫོགས་ཤིང༌། དྲང་སྲོང་བཟོད་པར་སྨྲ་བར་གྱུར་པའི་ཚེ་ཆགས་པ་དང་བཅས་བཞིན་དུ་ཡན་ལག་དང་ཉིང་ལག་རྣམས་བཅད་ཀྱང་འཁྲུགས་པ་མི་མངའ་བས་བཟོད་པའི་ཕ་རོལ་ཏུ་ཕྱིན་པ་དང་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་རྫོགས་པ་ཡིན་ལ། བྲམ་ཟེའི་ཁྱེའུར་གྱུར་པའི་ཚེ་སངས་རྒྱས་སྐར་རྒྱལ་ལ་མངོན་པར་བསྟོད་པས་བརྩོན་འགྲུས་ཀྱི་ཕ་རོལ་ཏུ་ཕྱིན་པ་རྫོགས་པ་ཡིན་ནོ། ། རྒྱལ་བུ་དོན་གྲུབ་ཏུ་གྱུར་པའི་ཚེ་རྡོ་རྗེའི་གདན་ལ་སྲོད་ཀྱི་དུས་སུ་བདུད་བཏུལ་ནས་ཐོ་རངས་རྡོ་རྗེ་ལྟ་བུའི་ཏིང་ངེ་འཛིན་རྒྱུད་ལ་བསྐྱེད་པས་བསམ་གཏན་གྱི་ཕ་རོལ་ཏུ་ཕྱིན་པ་དང་ཤེས་རབ་ཀྱི་ཕ་རོལ་ཏུ་ཕྱིན་པ་རྫོགས་པར་འདོད་པ་ཡིན་ནོ། །
མཛད་པ་བཅུ་གཉིས་ཇི་ལྟར་བསྟན་པ་ནི་མངོན་པར་འབྱུང་བའི་མདོ་ལ་སོགས་པ་ནས་འབྱུང་བ་ལྟར་ཤེས་པར་བྱ་བ་ཉིད་དོ། ། གཉིས་པ་ཐེག་པ་ཆེན་པོའི་ལུགས་ལ། ཇི་སྲིད་བསགས་པ་ཚོགས་ཀྱི་ཡུན་ཚད་དང༌། བསགས་པར་བྱ་བ་ཚོགས་ཀྱི་ངོ་བོ་དང༌། ཇི་ལྟར་བསགས་པའི་ཚུལ་ཏེ་རྣམ་པ་གསུམ་ལས། དང་པོ་ཇི་སྲིད་དུ་བསགས་པའི་ཡུན་གྱི་ཚད་ནི། བསྐལ་པ་ཆེན་པོ་གྲངས་མེད་པ་གསུམ་དུ་བཤད་པ་ནི་བཀའ་དང་དགོངས་འགྲེལ་གྱི་བསྟན་བཅོས་ཕལ་ཆེ་བ་ལས་འབྱུང་སྟེ། མདོ་སྡེ་རྒྱན་ལས། ས་ནི་དང་པོ་ཡིན་པར་འདོད། ། འདི་སྟེ་བསྐལ་པ་དཔག་མེད་ཀྱི། །
ཞེས་དང༌། གྲངས་མེད་གཉིས་ནི་རྫོགས་པ་ཡིས། ། སྒོམ་པའི་ལམ་ནི་ཚར་ཕྱིན་ཏོ། ། ཞེས་གྲངས་མེད་དང་པོས་ནི་མོས་པས་སྤྱོད་པའི་ས་དང་པོ་དང༌། གྲངས་མེད་གཉིས་པས་ནི་ས་གཉིས་པ་ནས་བདུན་པ་མན་ཆད་དང༌། གྲངས་མེད་གསུམ་པས་ནི་ས་བཅུ་པ་མན་ཆད་ཐོབ་པར་བཞེད་དོ། ། བརྒྱད་སྟོང་པའི་འགྲེལ་ཆེན་ལས་ནི་བསྐལ་པ་གྲངས་མེད་པ་སུམ་ཅུ་རྩ་གསུམ་དུ་བཤད་དེ། དེའང་ཚོགས་ལམ་དང་སྦྱོར་ལམ་ལ་གྲངས་མེད་གསུམ་དང༌། ས་བཅུ་པོ་རེ་རེ་ལ་གསུམ་གསུམ་གྱིས་བྱང་ཆུབ་སེམས་དཔའི་ས་རྫོགས་པར་བཤད་པ་ནི་ངེས་པའི་དོན་དང༌། གྲངས་མེད་གསུམ་དུ་བཤད་པ་ནི་དྲང་དོན་དགོངས་པ་ཅན་ཡིན་ཏེ།
གྲངས་མེད་སུམ་ཚན་བཅུ་གཅིག་ཏུ་རིགས་གཅིག་པའི་ཕྱིར་རྗེས་སུ་འཇུག་པ་རྣམས་ཧ་ཅང་རྒྱུན་རིང་བ་ལ་ཞུམ་པ་སྤང་བའི་ཕྱིར་ཡིན་པར་བཞེད་དོ། ། དེ་ལྟ་བུའི་གྲངས་མེད་བརྩམ་པའི་ཐོག་མ་ཉིད་ཀྱང་བྱང་ཆུབ་ཀྱི་ཆེད་དུ་དགེ་བའི་རྩ་བ་གང་དག་བསགས་པ་རྣམས་མཐུན་པ་མ་ཡིན་པའི་ཕྱོགས་གང་གིས་ཀྱང་ཟིལ་གྱིས་མི་གནོན་པར་འགྱུར་བའི་བཟང་པོ་དང༌། ཚེ་རབས་ཐམས་ཅད་དུ་བྱང་ཆུབ་ཀྱི་སེམས་སྟོན་པའི་དགེ་བའི་བཤེས་གཉེན་དང་ཕྲད་པའི་སྨོན་ལམ་སྟོབས་དང་ལྡན་པ་དང༌། མི་དགེ་བའི་གྲོགས་ཀྱིས་མོས་པ་བཟློག་ཀྱང་དེའི་དབང་དུ་འགྲོ་བར་མི་འགྱུར་བར་བྱང་ཆུབ་ཀྱི་སེམས་མི་གཏོང་བའི་སེམས་བརྟན་པ་དང༌། ཡོན་ཏན་ལ་ཆོག་པར་མི་འཛིན་ཞིང་མཐོང་བའི་ཆོས་དང་ཚེ་རབས་ཕྱི་མར་བཅས་པ་ལ་དགེ་བའི་ཆོས་མི་ཉམས་ཤིང་འཕེལ་བར་བྱེད་པ་སྟེ། ཆོས་འདི་རྣམས་དང་ལྡན་པ་ནི་ཁྱད་པར་དུ་འགྲོ་བ་སྟེ། དེ་ལྟ་བུའི་ཆོས་བཞི་པོ་འདི་དག་ཚོགས་ཀྱི་ལམ་དུ་ནམ་ཐོབ་ན། དེ་ནས་བཟུང་སྟེ་བསྐལ་པ་གྲངས་མེད་ཀྱི་འགོ་བརྩམ་པར་འདོད་དེ། ཐེག་པ་བསྡུས་པ་ལས། བཟང་དང་སྨོན་པའི་སྟོབས་ཅན་དང༌། །
སེམས་བརྟན་ཁྱད་པར་འགྲོ་བ་ཡིས། ། བྱང་ཆུབ་སེམས་དཔའ་གྲངས་མེད་གསུམ། ། ཀུན་ཏུ་བརྩམ་པར་མཛད་པ་ཡིན། ། ཞེས་གསུངས་ཤིང༌། རྗེ་བཙུན་བསོད་ནམས་རྩེ་མོས་ནི་རང་གི་སྟོབས་ཀྱིས་དེ་བཞིན་གཤེགས་པ་མཐོང་བ་ནས་གྲངས་མེད་དང་པོ་འགོ་བརྩམ་པར་གསུངས་སོ། ། གཉིས་པ་བསགས་པར་བྱ་བ་ཚོགས་ཀྱི་ངོ་བོ་ནི། སྟོང་ཉིད་སྙིང་རྗེའི་སྙིང་པོ་ཅན་དང༌། འཁོར་གསུམ་དུ་རྣམ་པར་མི་རྟོག་པའི་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་སྟེ། བསོད་ནམས་དང་ཡེ་ཤེས་ཀྱི་ཚོགས་རྣམ་པ་གཉིས་ཀྱིས་བསྡུས་པའི་ལམ་གང་ཡིན་པ་སྟེ། མདོ་སྡེ་རྒྱན་ལས།
བསོད་ནམས་ཡེ་ཤེས་མཚུངས་པ་མེད། ། གཅིག་གིས་འཁོར་བར་མངོན་མཐོ་བྱེད། ། གཞན་གྱིས་ཉོན་མོངས་མེད་པར་འཁོར། ། ཞེས་དང༌། སྦྱིན་དང་ཚུལ་ཁྲིམས་བསོད་ནམས་ཀྱི། ། ཚོགས་ཡིན་ཤེས་རབ་ཡེ་ཤེས་ཀྱི། ། གསུམ་ནི་གཉིས་ཆར་ལ་ཡང་གཏོགས། ། ལྔ་ཆར་ཡང་ནི་ཡེ་ཤེས་ཚོགས། ། ཞེས་དང༌། གཏམ་དུ་བྱ་བ་རིན་པོ་ཆེའི་ཕྲེང་བ་ལས།
སངས་རྒྱས་རྣམས་ཀྱི་གཟུགས་སྐུ་འདིར། ། བསོད་ནམས་ཚོགས་ལས་བྱུང་བ་སྟེ། ། ཆོས་ཀྱི་སྐུ་ནི་མདོར་བསྡུས་ན། ། རྒྱལ་པོ་ཡེ་ཤེས་ཚོགས་ལས་བྱུང༌། ། དེ་ལྟ་བས་ན་ཚོགས་འདི་གཉིས། ། སངས་རྒྱས་ཉིད་ནི་འཐོབ་པའི་རྒྱུ། ། ཞེས་གསུངས་པ་ལྟ་བུའོ། ། གསུམ་པ་ཇི་ལྟར་ཚོགས་བསགས་པའི་ཚུལ་ནི། བསྐལ་པ་ཆེན་པོ་གྲངས་མེད་དང་པོ་ལ་འཇུག་པའི་དུས་སུ་རྒྱལ་པོའི་ཕོ་བྲང་རྣམ་པར་རྒྱལ་བའི་རྒྱལ་མཚན་དུ་སྟོན་པ་འདི་ཉིད་རྒྱལ་པོ་རྣམ་པར་རྒྱལ་བའི་སྲས་གཞོན་ནུ་བརྩོན་འགྲུས་སྤྱོད་ཅེས་བྱ་བར་གྱུར་ཏོ། ། དེའི་ཚེ་དེ་བཞིན་གཤེགས་པ་འོད་འཕྲོའི་ཕུང་པོ་ཆེན་པོ་ལས་བྱང་ཆུབ་སེམས་དཔའི་སྡེ་སྣོད་ཀྱི་ཆོས་རྗེས་སུ་བསྟན་པ་མནོས་ཤིང༌།
དེ་བཞིན་གཤེགས་པ་འཁོར་དང་བཅས་པ་ལོ་བྱེ་བ་ཕྲག་དྲུག་ཅུ་རྩ་དྲུག་ཏུ་བསྙེན་བཀུར་བགྱིས་པ་ནས་བརྩམས་ཏེ། བསྐལ་པ་གྲངས་མེད་པ་གཅིག་ཏུ་ཚོགས་བསགས་པས་ས་དང་པོ་མངོན་དུ་མཛད་པ་ཡིན་ནོ། ། གྲངས་མེད་གཉིས་པ་ལ་འཇུག་པའི་དུས་སུ་གྲོང་ཁྱེར་ཛམྦུ་ཆུ་བོའི་གསེར་དུ་རྒྱལ་པོ་མཛེས་པར་སྣང་བ་ཞེས་བྱ་བ་ཞིག་ཡོད་དེ། དེའི་ཚེ་སྟོན་པ་འདི་ཉིད་དེའི་གནང་ཆེན་ཚོང་དཔོན་ཤེས་རབ་བཟང་པོ་ཞེས་བྱ་བར་གྱུར་པའི་ཚེ། དེ་བཞིན་གཤེགས་པ་དཀོན་མཆོག་ཡན་ལག་ལས་རྗེས་སུ་བསྟན་པ་མནོས་ཤིང༌། དེ་བཞིན་གཤེགས་པ་འཁོར་དང་བཅས་པ་ལོ་སྟོང་དུ་བསྙེན་བཀུར་བ་ནས་བརྩམས་ཏེ། བསྐལ་པ་གྲངས་མེད་པ་གཅིག་ཏུ་ཚོགས་བསགས་པས་ས་བདུན་པ་མངོན་དུ་མཛད་པ་ཡིན་ནོ། ། གྲངས་མེད་པ་གསུམ་པ་ལ་འཇུག་པའི་དུས་སུ་རྒྱལ་པོ་དགྲ་ཐུལ་གྱི་ཕོ་བྲང་པདྨོ་ཅན་དང་ཉེ་བ་ཞིག་ཏུ་བྲམ་ཟེའི་སློབ་མ་གཞོན་ནུ་སྤྲིན་ཞེས་བྱ་བར་གྱུར་པའི་ཚེ། དེ་བཞིན་གཤེགས་པ་མར་མེ་མཛད་ལ་ཨུཏྤ་ལ་ལྔས་མངོན་པར་གཏོར་ཏེ། རལ་པ་གསེར་གྱི་མདོག་ཅན་སྟན་དུ་བཏིང་ནས།
འདི་ལ་དེ་བཞིན་གཤེགས་པ་མར་མེ་མཛད་ཀྱི་ཞབས་འཇོག་པ་དང་བདག་ལུང་སྟོན་པར་མི་མཛད་ན་འདི་ཉིད་དུ་ལུས་བསྐམ་པར་བྱའོ་ཞེས་ཡི་དམ་བརྟན་པར་བཅས་ཏེ་ལོགས་ཤིག་ཏུ་འཁོད་པ་ན། དེ་བཞིན་གཤེགས་པས་མཁྱེན་ཏེ་རལ་པ་ལ་ཞབས་བཞག་ནས། མ་འོངས་པའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བར་འགྱུར་རོ་ཞེས་ལུང་བསྟན་ཏོ། ། དེའི་མོད་ལ་ཤིན་ཏུ་དགའ་ཞིང་མགུ་ལ་རངས་པར་གྱུར་ཏེ། སྟེང་གི་བར་སྣང་ལ་ཤིང་ཏཱ་ལ་བདུན་སྲིད་ཀྱི་ཚད་དུ་མངོན་པར་འཕགས་ཏེ། ཏིང་ངེ་འཛིན་བྱེ་བ་ཁྲག་ཁྲིག་མང་པོ་མངོན་དུ་བྱས་ཏེ་ས་བརྒྱད་པ་མངོན་དུ་མཛད་པ་ཡིན་ནོ། ། དེ་ལྟར་ཡང༌། སངས་རྒྱས་མར་མེ་མཛད་ལ་ཨུཏྤལ་ལྔས། ། གཏོར་ཏེ་རལ་པ་སྟན་དུ་བཏིང་བྱས་པས། ། མི་སྐྱེའི་ཆོས་ལ་བཟོད་པ་ཐོབ་གྱུར་ནས། །
ཤཱཀྱའི་རྒྱལ་པོར་འགྱུར་ཞེས་ང་ལུང་བསྟན། ། ཞེས་དང༌། ལུང་ལས་ཀྱང༌། གང་ཚེ་མར་མེ་མཛད་ཀྱིས་ང༌། ། ལུང་བསྟན་གྱུར་པ་དེ་ཡི་ཚེ། ། ས་བརྒྱད་པ་ནི་ཐོབ་གྱུར་ཏེ། ། དབང་བཅུ་དག་ཀྱང་ཐོབ་པར་འགྱུར། ། ཞེས་སོ། ། དེ་ནས་བརྩམས་ཏེ་བརྒྱ་བྱིན་མིག་བཟང་པོ་ལ་སོགས་པའི་སྐྱེ་བ་མང་དུ་བཞེས་ནས་སེམས་ཅན་གྱི་དོན་མཛད་པའི་མཐར། བསྐལ་པ་འདིའི་ཚེ་ལོ་ཉི་ཁྲི་པའི་དུས་སུ་གྲོང་ཁྱེར་ཉེར་ལྡན་དུ་སངས་རྒྱས་འོད་སྲུང་བྱོན་པའི་ཚེ།
བྲམ་ཟེའི་ཁྱེའུ་བླ་མར་གྱུར་པའི་བར་ལ་བསྐལ་པ་གྲངས་མེད་གཅིག་ཏུ་སངས་རྒྱས་མང་པོ་ལ་བསྙེན་བཀུར་ཞིང་ཚོགས་བསགས་པས་ས་བཅུ་པ་མངོན་དུ་བྱས་པར་འདོད་དེ། ཏིང་ངེ་འཛིན་རྒྱལ་པོ་ལས། སངས་རྒྱས་དག་ནི་བྱེ་བ་ཁྲག་ཁྲིག་དང༌། ། དེ་ལས་ལྷག་པ་གངྒཱའི་བྱེ་མ་སྙེད། ། ཀུན་ཀྱང་བྱ་རྒོད་ཕུང་པོ་འདིར་བཞུགས་ཏེ། ། མི་དབང་དེ་ཀུན་ང་ཡིས་བསྙེན་བཀུར་བྱས། ། ཞེས་བྱ་བ་ལ་སོགས་པ་གསུངས་སོ། ། གསུམ་པ་མཐར་མངོན་པར་རྫོགས་པར་སངས་རྒྱས་པའི་ཚུལ་ལ། ཐེག་པ་དམན་པ་ལས་འབྱུང་བ་དང༌། ཐེག་པ་ཆེན་པོ་ལས་འབྱུང་བའོ། །
དང་པོ་ཐེག་པ་དམན་པའི་ལུགས་སུ་འདུལ་བ་ལུང་དང་མཛོད་ལས་འབྱུང་བ་ལྟར། བསྐལ་པ་ཆེན་པོ་གྲངས་མེད་པ་གསུམ་དུ་ཚོགས་བསགས་ཤིང་སངས་རྒྱས་རྣམས་བསྙེན་བཀུར་ཏེ་ཕ་རོལ་ཏུ་ཕྱིན་པ་དྲུག་རྫོགས་ཀྱང་སོ་སོ་སྐྱེ་བོ་རང་རྒྱུད་པ་ཡིན་ལ། བྱང་ཆུབ་སེམས་དཔའ་སོ་སོ་སྐྱེ་བོ་སྲིད་པ་ཐ་མ་པའི་སྐྱེ་བ་ལ། རྡོ་རྗེའི་གདན་དུ་སྟན་གཅིག་གི་སྟེང་དུ་བསམ་གཏན་བཞི་པའི་རབ་མཐའ་ལ་བརྟེན་ནས། སྦྱོར་ལམ་དྲོད་ནས་བརྩམས་ཏེ་ཟད་པ་དང་མི་སྐྱེ་ཤེས་པ་འཁོར་དང་བཅས་པའི་བྱང་ཆུབ་གདན་ཐོག་གཅིག་ལ་མངོན་དུ་བྱས་ཏེ། གསར་དུ་མངོན་པར་རྫོགས་པར་སངས་རྒྱས་པར་བཞེད་དོ། ། དེ་ལྟར་ཡང་མཛོད་ལས། སྟོན་དང་བསེ་རུ་བྱང་ཆུབ་བར། ། བསམ་གཏན་མཐའ་རྟེན་གཅིག་ལ་ཀུན། ། དེ་ཡི་སྔོན་དུ་ཐར་ཆ་མཐུན། །
ཞེས་སོ། ། དེ་ལྟར་རྣམ་པར་གྲོལ་བའི་ཆོས་ཀྱི་སྐུ་མྱ་ངན་ལས་འདས་པའི་དབྱིངས་སུ་ཞི་ནས་འཁོར་བར་སྐྱེ་བའི་རྒྱུ་འབྲས་མ་ལུས་པ་དང་བྲལ་བ་དང༌། རྣམ་པར་སྨིན་པའི་གཟུགས་ཀྱི་སྐུ་མཚན་དང་དཔེ་བྱད་ཀྱིས་བརྒྱན་ཞིང༌། ཡོན་ཏན་དང་ཕྲིན་ལས་ཀྱིས་རྣམ་པར་ཕྱེ་བ་གཉིས་ཀྱི་བདག་ཉིད་དུ་སངས་རྒྱས་ནས། ཀུན་ཤེས་ནས་བཟུང་སྟེ་རབ་བཟང་གི་བར་ལ་ཆོས་ཀྱི་འཁོར་ལོ་བསྐོར་ནས་ལྷག་མ་མེད་པའི་དབྱིངས་སུ་མྱ་ངན་ལས་འདས་པར་བཞེད་དོ། ། གཉིས་པ་ཐེག་པ་ཆེན་པོ་ལས་འབྱུང་བ་ལ། ཇི་ལྟར་སངས་རྒྱས་པ་དང༌། དེའི་རང་བཞིན་ངོས་བཟུང་བ་དང༌། ཐུབ་པའི་མཛད་པ་བྱེ་བྲག་ཏུ་བཤད་པ་སྟེ་གསུམ་ལས། དང་པོ་ཇི་ལྟར་སངས་རྒྱས་པ་ནི།
ས་བཅུ་རྒྱུན་གྱི་མཐའ་མར་རྡོ་རྗེ་ལྟ་བུའི་ཏིང་ངེ་འཛིན་གྱིས་སྒྲིབ་པ་བག་ཆགས་དང་བཅས་པ་མ་ལུས་པ་ཕྱིར་མི་ལྡོག་པའི་ཚུལ་གྱིས་ཡོངས་སུ་སྤངས་པ་མཐར་ཕྱིན་པ་དང༌། ཤེས་བྱ་ཇི་ལྟ་བ་དང་ཇི་སྙེད་པའི་དོན་མ་ལུས་པ་མངོན་སུམ་དུ་མཁྱེན་པའི་ཡེ་ཤེས་བརྙེས་པའི་རྟོགས་པ་མཐར་ཕྱིན་པའི་བྱང་ཆུབ་ཆེན་པོ་ཐོབ་པ་ནི། དཔེར་ན་རིན་པོ་ཆེ་སྣོད་དུ་བཅུག་པ་སྒྲིབ་བྱེད་ཀྱི་སྣོད་ལེགས་པར་བསལ་བ་ན་མངོན་སུམ་དུ་གྱུར་པ་ལྟ་བུ་སྟེ། རྒྱན་ལས། སྒྲིབ་པ་ཀུན་གྱི་དྲི་མེད་པ། ། རྣམ་པ་ཐམས་ཅད་མཁྱེན་ཉིད་ཐོབ། ། རིན་ཆེན་སྣོད་ནི་ཕྱེ་བ་ལྟར། ། སངས་རྒྱས་ཉིད་ནི་ཡང་དག་བསྟན། ། ཞེས་སོ། ། གཉིས་པ་དེའི་རང་བཞིན་ངོས་བཟུང་བ་ནི།
དང་པོ་རང་དོན་ཕུན་སུམ་ཚོགས་པ་ལོངས་སྤྱོད་རྫོགས་པའི་སྐུ་དང༌། གཞན་དོན་ཕུན་སུམ་ཚོགས་པ་སྤྲུལ་པའི་སྐུ་སྟེ། དེ་གཉིས་ཀའི་རྟེན་ཆོས་ཀྱི་སྐུ་དང༌། སྐུ་གསུམ་གྱིས་བསྡུས་པའི་རང་བཞིན་ཅན་དུ་སངས་རྒྱས་པ་སྟེ། རྒྱན་ལས། སྐུ་གསུམ་དག་གིས་སངས་རྒྱས་ཀྱི། ། སྐུ་བསྡུས་པར་ནི་ཤེས་བྱ་སྟེ། ། སྐུ་གསུམ་དག་གིས་རང་བཞིན་གྱི། ། དོན་འདི་རྟེན་དང་བརྟེན་པར་བསྟན། ། ཞེས་པ་སྟེ།
དེའང་དབྱིངས་རང་བཞིན་གྱིས་རྣམ་པར་དག་པ་དང༌། སྤང་བྱ་གློ་བུར་གྱི་དྲི་མས་དག་པའི་རང་བཞིན་གང་ལ་རྣམ་པར་རྟོག་པ་མི་མངའ་ཡང༌། ལྷུན་གྱིས་གྲུབ་ཅིང་ཆགས་ཐོགས་མི་མངའ་བའི་མཁྱེན་བརྩེ་ནུས་པའི་སྒོ་ནས་སེམས་ཅན་གྱི་དོན་འབད་པ་མེད་པ་ཉིད་དུ་འབྱུང་བའི་ཡེ་ཤེས་ཀྱི་སྐུ་སྟེ། སྐུ་གསུམ་གྲུབ་པ་ལས། དྲི་མེད་དེ་བཞིན་ཉིད་དང་ནི། ། མི་རྟོག་ཡེ་ཤེས་མ་གཏོགས་པ། ། སངས་རྒྱས་རྣམས་ཀྱི་ཆོས་གཞན་ནི། ། འགའ་ཡང་ཡོད་པ་མ་ཡིན་ནོ། ། ཞེས་གསུངས་སོ། ། དེ་ཉིད་ཟག་པ་མེད་པའི་ཡོན་ཏན་དང་དབྱེར་མི་ཕྱེད་པའི་ཆོས་ཀྱི་དབྱིངས་དག་པ་གཉིས་ལྡན་མངོན་དུ་གྱུར་པའི་ཆ་ནས་ངོ་བོ་ཉིད་ཀྱི་སྐུར་འཇོག་སྟེ།
མངོན་པར་རྟོགས་པའི་རྒྱན་ལས། ཐུབ་པའི་ངོ་བོ་ཉིད་སྐུ་ནི། ། ཟག་པ་མེད་པའི་ཆོས་གང་དག ། ཐོབ་གྱུར་རྣམ་ཀུན་རྣམ་དག་པ། ། དེ་དག་རང་བཞིན་མཚན་ཉིད་ཅན། ། ཞེས་སོ། ། དེ་ཉིད་འོག་མིན་ཆེན་པོར་རྒྱལ་སྲས་འཕགས་པ་རྣམས་ལ་མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་བརྒྱན་པའི་སྐུར་སྣང་བ་སྟེ། མཚན་ནི་སུམ་ཅུ་རྩ་གཉིས་དང༌། ། དཔེ་བྱད་བརྒྱད་ཅུའི་བདག་ཉིད་འདི། ། ཐེག་ཆེན་ཉེ་བར་ལོངས་སྤྱོད་ཕྱིར། །
ཐུབ་པའི་ལོངས་སྤྱོད་རྫོགས་སྐུར་བཞེད། ། ཅེས་སོ། ། དེ་ཉིད་གདུལ་བྱ་མཐའ་ཡས་པའི་བསམ་པ་དང་མཐུན་པར་རྣམ་པར་འཕྲུལ་པ་སྣ་ཚོགས་པས་སེམས་ཅན་གྱི་དོན་རྒྱུན་མི་ཆད་པར་མཛད་པ་ནི། གང་གིས་སྲིད་པ་ཇི་སྲིད་པར། ། འགྲོ་ལ་ཕན་པ་སྣ་ཚོགས་དག ། མཉམ་དུ་མཛད་པའི་སྐུ་དེ་ནི། ། ཐུབ་པའི་སྤྲུལ་སྐུ་རྒྱུན་མི་ཆད། ། ཅེས་གསུངས་སོ། ། དེས་ན་གོང་དུ་ཇི་སྐད་བཤད་པ་རྣམས་ཀྱང་གདུལ་བྱ་དྲང་བའི་དོན་དུ་འཇིག་རྟེན་དང་ཚུལ་མཐུན་པར་བསྟན་པ་ཡིན་གྱི། ངེས་པའི་དོན་གྱི་དབང་ལས་ནི་བསྐལ་པ་ཆེན་པོ་དཔག་ཏུ་མེད་པའི་གོང་རོལ་དུ་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་ཀྱི་ཞིང་གཅིག་ཏུ་གྱུར་པ་དེར།
དེ་བཞིན་གཤེགས་པ་དབང་པོའི་ཏོག་ཅེས་བྱ་བར་སངས་རྒྱས་ཤིང༌། ད་དུང་ཡང་འཚང་རྒྱ་བ་དང༌། བྱང་ཆུབ་སེམས་དཔའི་ཚུལ་གྱིས་གཞན་དོན་མཛད་པར་ཡབ་སྲས་མཇལ་བའི་མདོ་ལས་བཤད་དེ། ཇི་སྐད་དུ། སེམས་ཅན་རྣམས་ལ་ཐུགས་བརྩེ་ཞིང༌། ། སེམས་ཅན་ཡོངས་སུ་སྨིན་མཛད་ཕྱིར། ། དཔའ་བོ་ཆེན་པོ་རྣམ་པར་འཕྲུལ། ། བྱེ་བ་བརྒྱད་ཅུར་རྒྱལ་བ་ཉིད། ། སངས་རྒྱས་ཉིད་དུ་བསྟན་གྱུར་ཀྱང༌། ། ད་དུང་ཆོག་པའི་འདུ་ཤེས་བསལ། །
ཞེས་དང༌། ད་དུང་དང་པོ་ཐུགས་བསྐྱེད་པར། ། དེ་དང་དེར་ནི་ཡོངས་བསྟན་ཏེ། ། ད་དུང་དུ་ཡང་འདྲེན་པ་ཁྱོད། ། སངས་རྒྱས་མང་པོ་སྟོན་པར་མཛད། ། ཅེས་དང༌། དེ་ཉིད་བསྡུས་པའི་རྒྱུད་ལས། བཅོམ་ལྡན་འདས་བསྐལ་པ་བསམ་གྱིས་མི་ཁྱབ་པར་མངོན་པར་རྫོགས་པར་སངས་རྒྱས་ནས་ཤཱཀྱའི་རིགས་སུ་སྐྱེ་བར་སྟོན་པར་མཛད་དོ་ཞེས་བྱ་བ་ལ་སོགས་པ་མང་དུ་འབྱུང་བའི་ཕྱིར་རོ། ། གསུམ་པ་ཐུབ་པའི་མཛད་པ་བྱེ་བྲག་ཏུ་བཤད་པ་ནི། སྤྱིར་དེ་བཞིན་གཤེགས་པ་ཆོས་ཀྱི་སྒྲོན་མ་ཆེན་པོས་ལེགས་པར་བརྒྱན་པའི་བསྐལ་པ་འདི་ལ།
འཕགས་པ་བསྐལ་པ་བཟང་པོ་ལས་ནི་དེ་བཞིན་གཤེགས་པ་སྟོང་ཕྲག་གཅིག་འབྱོན་པར་བསྟན་ཏེ། གང་དག་བསྟན་པ་དེ་རྣམས་ཀྱང་སོ་སོའི་ཡུལ་དང༌། རིགས་དང༌། འོད་དང༌། ཡབ་དང༌། ཡུམ་དང༌། སྲས་དང༌། རིམ་གྲོ་པ་དང༌། ཤེས་རབ་ཅན་གྱི་མཆོག་དང༌། རྫུ་འཕྲུལ་ཅན་གྱི་མཆོག་དང༌།
འདུས་པའི་གྲངས་དང༌། སྐུ་ཚེའི་ཚད་དང༌། དམ་པའི་ཆོས་གནས་པའི་ཚད་དང༌། སྐུ་གདུང་སྟེ་རྣམ་པ་བཅུ་གསུམ་མམ་མཆོད་རྟེན་ཡོད་པ་འབྱུང་བ་ལྟར་ན་བཅུ་བཞི་རེའི་སྒོ་ནས་བསྟན་ཏོ། ། འཕགས་པ་དཀོན་མཆོག་བརྩེགས་པའི་མདོ་སྡེ་ལས་ཀྱང༌། བསྐལ་པ་འདི་ཉིད་དུ་སངས་རྒྱས་འཁོར་བ་འཇིག་དང༌། གསེར་ཐུབ་དང༌། འོད་སྲུངས་དང༌། ཤཱཀྱ་ཐུབ་པ་ནས་མོས་པ་ལ་ཐུག་པའི་བར་གྱི་དེ་བཞིན་གཤེགས་པ་སྟོང་འབྱུང་བ་སྔོན་གྱི་ལོ་རྒྱུས་དང་བཅས་པའི་ཚུལ་གྱིས་རྒྱས་པར་བསྟན་ཏོ། ། དེ་བཞིན་དུ་སྙིང་རྗེ་ཆེན་པོ་པདྨ་དཀར་པོ་ལས་ཀྱང་བསྐལ་པ་བཟང་པོ་འདི་ལ་ཐུབ་པའི་ཉི་མ་སྟོང་དང་ལྔ་འབྱུང་བ།
སྔོན་གྱི་དེ་བཞིན་གཤེགས་པ་རིན་ཆེན་སྙིང་པོས་ལུང་བསྟན་པའི་ལོ་རྒྱུས་དང་བཅས་པའི་ཚུལ་གྱིས་གསལ་བར་བསྟན་ཏོ། ། ཇི་ལྟར་བསྟན་པའི་རྣམ་པར་འདྲེན་པ་དེ་དག་ལས་བཞི་པར་གྱུར་པ་ཐུབ་པའི་དབང་པོ་འདི་ཉིད་ཀྱི་མཛད་པ་བསམ་གྱིས་མི་ཁྱབ་པ་བཅོམ་ལྡན་འདས་ཁོ་ན་ལས་གཞན་གྱིས་རྟོགས་པའི་ཡུལ་ལས་རིང་དུ་གྱུར་པ་ཉིད་དོ། ། དེ་ལྟ་ནའང་སྟོན་པ་འདི་ཉིད་ཀྱི་རྗེས་སུ་འཇུག་པའི་གདུལ་བྱ་གྲངས་ཀྱི་ངེས་པ་ལ་མངོན་པར་དགའ་བ་རྣམས་རྗེས་སུ་གཟུང་བའི་ཕྱིར། མཛད་པའི་གཙོ་བོ་རྣམས་ནི་སྡེ་ཚན་བཅུ་གཉིས་ཀྱི་གྲངས་སུ་དོན་གྱིས་འདུ་བར་མདོ་སྡེ་རྣམས་སུ་གསུངས་པ་དང༌། དེ་དག་དང་རྗེས་སུ་མཐུན་པར་མགོན་པོ་བྱམས་པས་ཐེག་པ་ཆེན་པོ་རྒྱུད་བླ་མ་ལས། སྐྱེ་བ་མངོན་པར་སྐྱེ་བ་དང༌། ། དགའ་ལྡན་གནས་ནས་འཕོ་བ་དང༌། ། ལྷུམས་སུ་འཇུག་དང་བལྟམས་པ་དང༌། ། བཟོ་ཡི་གནས་ལ་མཁས་པ་དང༌། ། བཙུན་མོའི་འཁོར་དགྱེས་རོལ་པ་དང༌། །
ངེས་འབྱུང་དཀའ་བ་སྤྱོད་པ་དང༌། ། བྱང་ཆུབ་སྙིང་པོར་གཤེགས་པ་དང༌། ། བདུད་སྡེ་འཇོམས་དང་རྫོགས་པར་ནི། ། བྱང་ཆུབ་ཆོས་ཀྱི་འཁོར་ལོ་དང༌། ། མྱ་ངན་འདས་པར་གཤེགས་མཛད་རྣམས། ། ཡོངས་སུ་མ་དག་ཞིང་རྣམས་སུ། ། སྲིད་པ་ཇི་སྲིད་གནས་པར་སྟོན། ། ཞེས་གསུངས་པའི་གོ་རིམ་དང་རྗེས་སུ་མཐུན་པར་མདོ་ཙམ་ཞིག་གླེང་བར་བྱའོ། ། དེ་ལས་དང་པོ་དགའ་ལྡན་གྱི་གནས་ན་གནས་པའི་མཛད་པ་ལ། སངས་རྒྱས་རྣམས་ཀྱིས་ཇི་ལྟར་བསྐུལ་བ་དང༌།
བསྐུལ་ནས་འཕོ་བར་བརྩམས་པའོ། ། དང་པོ་ནི། བདག་ཅག་གི་སྟོན་པ་ཐུགས་རྗེ་དཔག་ཏུ་མེད་པའི་བདག་ཉིད་ཅན་འདི་བྲམ་ཟེའི་ཁྱེའུ་བླ་མ་ཞེས་བྱ་བ་ཚེ་འཕོས་ཏེ་དགའ་ལྡན་གྱི་གནས་སུ་ལྷའི་བུ་དམ་པ་ཏོག་དཀར་པོའི་སྐྱེ་བ་བཞེས་ཏེ། དེར་སྐྱེ་བ་བླངས་ནས་དགའ་ལྡན་ཆོས་ཀྱིས་མཐོ་བ་ཞེས་བྱ་བའི་ཁང་བཟང་དུ་སེང་གེའི་ཁྲི་ལ་བཞུགས་ནས་ལྷའི་འཁོར་དཔག་ཏུ་མེད་པ་ལ་ཆོས་སྟོན་ཅིང་བཞུགས་པ་ལ། ལྷའི་བུ་བྱེ་བ་ཁྲག་ཁྲིག་དཔག་ཏུ་མེད་པས་མདུན་བདར་ཏེ། ཆོས་ཀྱི་སྒྲ་འབྱུང་བའི་སིལ་སྙན་དང་གླུ་དབྱངས་རྣམས་ཀྱི་མཆོད་པ་མང་པོས་མངོན་པར་མཆོད་པ་བྱེད་དོ། ། དུས་ཇི་ཙམ་ཞིག་ན། ཛམྦུའི་གླིང་པ་རྣམས་གདུལ་བའི་དུས་ལ་བབ་པ་དང༌། སྔོན་གྱི་སྨོན་ལམ་གྱི་མཐུ་དང༌། ཕྱོགས་བཅུའི་ཞིང་གི་སྟོབས་བཅུ་མངའ་བ་རྣམས་ཀྱི་བྱིན་གྱིས་རླབས་ཀྱིས།
རོལ་མོའི་སྒྲ་དེ་དག་ལས་བྱང་ཆུབ་སེམས་དཔའ་གཞན་དོན་དུ་བསྐུལ་བའི་ཚིགས་སུ་བཅད་པ་བྱུང་བ་ནི་འདི་ལྟ་སྟེ། བསོད་ནམས་རྒྱ་མཚོའི་ཚོགས་མངའ་དྲན་རྟོགས་དང༌། ། བློ་གྲོས་མཐའ་ཡས་ཤེས་རབ་འོད་མཛད་པ། ། མཚུངས་མེད་སྟོབས་མང་སྒྱུ་རྩལ་རྒྱ་ཆེ་བ། ། མར་མེ་མཛད་ཀྱིས་ལུང་བསྟན་དགོངས་པར་མཛོད། ། ཅེས་བྱ་བ་ལ་སོགས་པས་སྐུལ་བར་བྱེད་དོ། ། ཇི་ལྟར་བསྐུལ་བའི་ཚིག་གི་ཕྲེང་བ་དེ་དག་སྤྲུལ་པའི་བྱང་ཆུབ་སེམས་དཔའ་དེས་རྗེས་སུ་སེམས་ཤིང་རྗེས་སུ་དགོངས་པ་ན། ད་སྟེ་ཁོ་བོ་ཅག་གིས་ཛམྦུའི་གླིང་དུ་འགྲོ་བའི་དུས་ལ་ངེས་པར་བབ་བོ་ཞེས་རྩེ་གཅིག་ཏུ་དགོངས་ཤིང་རེ་ཞིག་ཅང་མི་སྨྲ་བར་གྱུར་ཏོ། ། གཉིས་པ་ནི། དེ་ནས་བྱང་ཆུབ་སེམས་དཔའ་དགའ་ལྡན་གྱི་གནས་རྒྱལ་མཚན་མཐོན་པོར་གཤེགས་ནས་སེང་གེའི་ཁྲི་ག་ལ་བ་དེར་བཞུགས་སོ། །
དེ་ན་དགའ་ལྡན་གྱི་ལྷའི་རིས་མཐའ་དག་བསྡུས་ནས་འཁོར་དེ་དག་ལ། གྲོགས་པོ་དག་བྱང་ཆུབ་སེམས་དཔའི་ལུས་བསོད་ནམས་བརྒྱའི་མཚན་གྱིས་ལེགས་པར་བརྒྱན་པ་ལྟོས་ཤིག་ཅེས་བསྐུལ་བ་དང༌། ཕྱོགས་བཅུ་ཀུན་དུ་བྱང་ཆུབ་སེམས་དཔའ་དགའ་ལྡན་གྱི་གནས་ན་བཞུགས་པ་ཐམས་ཅད་ཀྱང་སྲིད་པ་ཐ་མ་པ་ལ་མངོན་དུ་ཕྱོགས་པ། ལྷའི་འཁོར་གྱིས་བསྐོར་བ་འཆི་འཕོ་བའི་རྣམ་པས་ཆོས་སྣང་བའི་སྒོ་ཡང་དག་པར་སྟོན་པ་གྲངས་མེད་པ་བསྟན་ཏོ། ། དེ་ནས་བྱང་ཆུབ་སེམས་དཔས་ལྷའི་འཁོར་དེ་དག་ལ་ཆོས་སྣང་བའི་སྒོ་བརྒྱ་རྩ་བརྒྱད་བསྟན་པས། ལྷའི་བུ་བརྒྱད་ཁྲི་བཞི་སྟོང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་གྱུར་ཏོ། ། ལྷའི་བུ་སྔོན་ཡོངས་སུ་སྦྱངས་པ་བྱས་པ་སུམ་ཁྲི་ཉིས་སྟོང་ནི་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། ། ལྷའི་བུ་བྱེ་བ་སུམ་ཅུ་རྩ་དྲུག་ནི་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ ། དགའ་ལྡན་གྱི་གནས་ཐམས་ཅད་ཀྱང་ལྷའི་མེ་ཏོག་གིས་པུས་མོ་ནུབ་ཙམ་དུ་ཁྱབ་པར་གྱུར་ཏོ། ། དེ་ནས་ཛམྦུའི་གླིང་དུ་གཤེགས་པར་དགོངས་ནས་གཟིགས་པ་བཞིའམ་ལྔས་གཟིགས་ཏེ།
དེའང་འགྲོ་བ་གདུལ་སླ་བ་ཚེ་ལོ་བརྒྱ་པའི་དུས་དང༌། གླིང་ནི་ཛམྦུའི་གླིང་དང༌། ཡུལ་ནི་དབུས་འགྱུར་འཆང་དང༌། རིགས་ནི་རྒྱལ་རིགས་ཏེ་བཞིའམ། རིགས་དང༌། དུས་དང༌། ཡུལ་དང༌། རུས་དང༌། བུད་མེད་དེ་ལྔ་ལ་གཟིགས་སོ། ། དེ་ནས་བྱང་ཆུབ་སེམས་དཔས་འཁོར་རྣམས་ལ་ཁོ་བོ་ཛམྦུའི་གླིང་དུ་འཚང་རྒྱ་བའི་ཕྱིར་འགྲོའོ་ཞེས་གསུངས་པས།
དེ་ཐོས་པའི་མོད་ལ་ལྷ་རྣམས་ཤིན་ཏུ་ཡིད་མི་དགའ་བར་གྱུར་ཏེ་སྨྲས་པ། དགའ་ལྡན་གྱི་གནས་འདིར་ཁྱེད་ཀྱིས་བཞུགས་པར་མི་མཛད་ན་སླན་ཆད་སྟོན་པར་འོས་པ་སུ་ཞིག གཞན་ཡང་ཛམྦུའི་གླིང་ནི་འོད་སྲུངས་རྫོགས་བྱེད་ལ་སོགས་པའི་རྟོག་གེ་པ་དྲུག་དང༌། བྲམ་ཟེ་རྒྱུས་རྒལ་ལ་སོགས་པའི་རྗེས་སུ་སྒྲོགས་པ་དྲུག་དང༌། རེངས་བྱེད་ཀྱི་བུ་ལྷག་སྤྱོད་ལ་སོགས་པ་སྙོམས་པར་འཇུག་པ་དྲུག་སྟེ། མུ་སྟེགས་ཀྱི་སྟོན་པ་བཅོ་བརྒྱད་ཀྱིས་མ་རུངས་པར་བགྱིས་པས་འདི་ཉིད་དུ་བཞུགས་པར་རིགས་སོ་ཞེས་གསོལ་བ་དང༌། དེ་དག་ལ་བྱང་ཆུབ་སེམས་དཔས་དུང་གཅིག་གི་སྒྲས་རོལ་མོའི་ཆ་བྱད་ཐམས་ཅད་ཟིལ་གྱིས་གནོན་པའི་དཔེ་རྗེས་སུ་བསྟན་ནས། དེ་བཞིན་དུ་ངས་ཀྱང་ཛམྦུའི་གླིང་དུ་སོང་ལ་དེ་དག་ཐམས་ཅད་ཟིལ་གྱིས་མནན་ནས་བདུད་རྩིས་འགྲོ་བ་ཐམས་ཅད་ཚིམ་པར་བྱའོ། ། དེས་ན་ཁོ་བོ་ནི་མའི་མངལ་དུ་ཇི་ལྟ་བུའི་གཟུགས་ཀྱིས་འགྲོ་བར་བགྱི་ཞེས་གསུངས་པ་དང༌། ཚངས་རིས་ཀྱི་ལྷའི་བུ་གཟི་བརྗིད་དམ་པས་བྲམ་ཟེའི་རིག་བྱེད་ལས་འབྱུང་བ་ལྟར་གླང་པོ་ཆེ་དམ་པའི་གཟུགས་ཀྱིས་འཇུག་པར་རིགས་སོ་ཞེས་གསོལ་བ་ལྟར།
དེ་ལྟ་བུའི་གཟུགས་ཀྱིས་འཇུག་པར་དགོངས་སོ། ། དེ་ནས་བྱང་ཆུབ་སེམས་དཔའ་འཕོ་བའི་དུས་ལ་བབ་པ་ན། འདོད་པའི་ཁམས་ཀྱི་ལྷའི་གནས་ནས་འོག་མིན་གྱི་མཐར་ཐུག་པར་གནས་པའི་ལྷ་རྣམས་ཀྱིས་རྗེས་སུ་ཐོས་ནས་བྱང་ཆུབ་སེམས་དཔའ་ཛམྦུའི་གླིང་དུ་གཅིག་པུ་གཉིས་སུ་མེད་པར་གཤེགས་སུ་གསོལ་ན། བདག་ཅག་གི་བྱས་པ་མ་ཤེས་པར་འགྱུར་བར་བསམས་ནས། རྒྱལ་ཆེན་རིས་བཞི་པའི་ལྷ་འབུམ་ཕྲག་བརྒྱད་ཅུ་རྩ་བཞི་དང༌། སུམ་ཅུ་རྩ་གསུམ་གྱི་ལྷ་འབུམ་དང༌། འཐབ་བྲལ་གྱི་ལྷ་འབུམ་དང༌། དགའ་ལྡན་གྱི་ལྷ་འབུམ་དང༌། གཞན་འཕྲུལ་དབང་བྱེད་ཀྱི་ལྷ་འབུམ་དང༌། བདུད་ཀྱི་རིས་ཀྱི་ལྷ་དྲུག་ཁྲི་དང༌།
ཚངས་རིས་ཀྱི་ལྷ་དྲུག་ཁྲི་བརྒྱད་སྟོང་དང༌། འོག་མིན་གྱི་ལྷ་བརྒྱ་སྟོང་མང་པོ་ཡང་བྱང་ཆུབ་སེམས་དཔའ་ལྷུམས་སུ་འཇུག་པ་ནས། མྱ་ངན་ལས་འདས་པ་ཆེན་པོ་བསྟན་པའི་བར་དུ་ཕན་པའི་སེམས་དང་དགའ་བའི་སེམས་ཀྱིས་ཞམ་རིང་དུ་འབྲང་ཞིང་རྟག་ཏུ་བསྲུང་བའི་ཕྱིར་ཆས་ཏེ། བྱང་ཆུབ་སེམས་དཔའ་ག་ལ་བ་དེར་ལྷགས་སོ། ། དེ་བཞིན་དུ་ཕྱོགས་བཅུའི་ཕྱོགས་རེ་རེ་ནས་ཀྱང་བྱང་ཆུབ་སེམས་དཔའ་སྐྱེ་བ་གཅིག་གིས་ཐོགས་པ། དགའ་ལྡན་གྱི་གནས་དམ་པ་ན་གནས་པ་བརྒྱ་སྟོང་ཕྲག་མང་པོ་ཡང་མཆོད་པའི་ཕྱིར་ལྷགས་སོ། ། འདོད་པའི་ཁམས་ཀྱི་ལྷའི་བུ་མོ་འབུམ་ཕྲག་བརྒྱ་ཅུ་རྩ་བཞིས་སིལ་སྙན་དང་གླུ་དབྱངས་རྣམ་པ་སྣ་ཚོགས་པས་ཀྱང་མཆོད་པའི་ཕྱིར་བྱང་ཆུབ་སེམས་དཔའ་འཆི་འཕོ་བ་སྟོན་པའི་དྲུང་དུ་ཉེ་བར་ལྷགས་སོ། ། ཇི་ལྟར་འདུས་པའི་འཁོར་གྱི་ཚོགས་ཆེན་པོ་དེ་དག་གིས་ཀུན་ནས་བསྐོར་ཅིང་མདུན་གྱིས་བལྟས་ཏེ། རང་རང་གི་མཆོད་པའི་བྱེ་བྲག་དཔག་ཏུ་མེད་པས་ཕྱོགས་ཀྱི་དཀྱིལ་འཁོར་མ་ལུས་པ་ཡོངས་སུ་བཀང་སྟེ་མངོན་པར་མཆོད་བཞིན་པས་དུས་འདའ་བར་བགྱིས་སོ། ། གཉིས་པ་ལྷུམས་སུ་ཞུགས་པའི་མཛད་པ་ནི།
དེ་ནས་ས་ག་ཟླ་བའི་ཚེས་བཅོ་ལྔའི་རྒྱུ་སྐར་རྒྱལ་ལ་བབ་པ་ན། བྱང་ཆུབ་སེམས་དཔའི་ཚོགས་དེ་དག་དང༌། ལྷའི་ཚོགས་དེ་དག་གིས་ཀུན་ནས་ཡོངས་སུ་བསྐོར་ཞིང་མདུན་བདར་ནས། དགའ་ལྡན་གྱི་གནས་ནས་བསྐྱོད་པའི་ཚེ་འོད་ཟེར་གྱི་སྣང་བ་ཆེན་པོས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་དུ་ཁྱབ་པར་བྲན་ཏེ། ས་གཞི་རྣམ་པ་བཅོ་བརྒྱད་དུ་གཡོས་ཤིང༌། ལྷ་བྱེ་བ་ཁྲག་ཁྲིག་མང་པོ་དག་གིས་ལྷགས་པ་དང་སྤྱི་བོས་བྱང་ཆུབ་སེམས་དཔའ་བཞུགས་པའི་གཞལ་མེད་ཁང་འདེགས་པ་དང་བཅས་ཏེ། ནམ་གྱི་གུང་ལ་ཟས་གཙང་མའི་ཁྱིམ་དུ་ངོ་མཚར་བའི་སྔ་ལྟས་བརྒྱད་ཀྱིས་ཡོངས་སུ་དཀྲིགས་པའི་ཚུལ་གྱིས།

བྱང་ཆུབ་སེམས་དཔའ་ནི་གླང་པོའི་ཕྲུ་གུ་དམ་པ་ཁ་བ་དང་དངུལ་དང་ཀུ་མུ་དཱ་ལྟར་དཀར་བའི་རྣམ་པས་སྒྱུ་འཕྲུལ་དགའ་མའི་གློ་གཡས་པ་ནས་ཞུགས་སོ། ། ཞུགས་ནས་ཀྱང་གློ་གཡས་ལོགས་སུ་ལྷ་རྣམས་ཀྱིས་སྤྲུལ་པའི་ཙནྡན་སྦྲུལ་གྱི་སྙིང་པོ་ལས་བྱས་པའི་ཁང་བཟང་ཆུང་ངུ་རིན་པོ་ཆེའི་བཀོད་པ་མཛེས་ཤིང་ལྟ་ན་སྡུག་པ། གྲུ་བཞི་པ། ཀ་བ་བཞི་དང་ལྡན་པ་ཅིག་ཏུ་བྱང་ཆུབ་སེམས་དཔའ་སྔོན་ལེགས་པར་སྤྱད་པའི་མཐུ་ལས་བྱུང་བའི་འདོད་པའི་ཡོན་ཏན་གྱི་མཆོད་པའི་སྤྲིན་དཔག་ཏུ་མེད་པའི་བཀུར་སྟི་དང་བཅས་ཏེ་བཞུགས་སོ། ། དེའི་ཚེ་ལྷ་མོ་སྒྱུ་འཕྲུལ་མའི་རྨི་ལམ་དུ་ཡང་དེ་ལྟར་དུ་སྣང་བར་གྱུར་ཏེ། ཇི་སྐད་དུ། གླང་པོ་ཁ་བ་དངུལ་མདོག་ཆེ་བ་དྲུག ། རྐང་ལག་རབ་མཛེས་མགོ་བོ་དམར་སྡུག་པ། ། འགྲོས་བཟང་ལུས་ཚིགས་རྡོ་རྗེ་བཞིན་བརྟན་པ། ། གླང་པོ་མཆོག་གཅིག་ཁོང་དུ་སོང་སྙམ་བྱེད། ། དེས་ནི་དེ་འདྲའི་བདེ་བ་བརྒྱ་ལམ་ནའང༌། །
མ་མཐོང་མ་ཐོས་མྱོང་བར་མ་གྱུར་ཏེ། ། ལུས་ཀྱང་བདེ་ཞིང་སེམས་ཀྱང་བདེར་གྱུར་ནས། ། བསམ་གཏན་མཉམ་པར་བཞག་པ་བཞིན་དུ་གྱུར། ། ཞེས་པ་ལྟར་གྱི་རྣམ་པས་ལྷུམས་སུ་ཞུགས་སོ། ། གསུམ་པ་བལྟམས་པའི་མཛད་པ་ལ། ཇི་ལྟར་བལྟམས་པ་དང༌། བལྟམས་པའི་ལྟས་ཀྱི་ཁྱད་པར་རོ། ། དང་པོ་ནི། དེ་ལྟར་ཡུམ་གྱི་ལྷུམས་སུ་ཟླ་བ་བཅུ་རྫོགས་པར་གནས་ནས་ལྷ་མོ་སྒྱུ་འཕྲུལ་མས་བྱང་ཆུབ་སེམས་དཔའ་བཙའ་བའི་དུས་ལ་བབ་པར་ཤེས་ནས་རྒྱལ་པོ་ལ་གསོལ་པ་དང༌། རྒྱལ་པོས་འཁོར་རྣམས་ལ་ཇི་ལྟར་བསྒོ་བ་བཞིན་དུ་ལུམྦི་ནཱིའི་ཚལ་གྱི་ཁོ་ར་ཁོར་ཡུག་ཐམས་ཅད་ཡིད་དུ་འོང་བར་བརྒྱན་ཏེ།
རིན་པོ་ཆེའི་ཕྲེང་བ་དང་ལྷའི་གོས་དག་གིས་ཀུན་ནས་མཛེས་པར་བྱས་པའི་ཤིང་རྟ་མཆོག་གི་ནང་དུ་ལྷ་མོ་སྒྱུ་འཕྲུལ་མ་ཞུགས་པ་ལ། འཇིག་རྟེན་སྐྱོང་བ་བཞི་དང༌། ཚངས་པ་དང༌། དབང་པོ་ལ་སོགས་པས་མཆོད་ཅིང༌། ཤཱཀྱའི་བུ་མོ་སྟོང་ཕྲག་དྲུག་ཁྲིས་མདུན་དུ་བདར། ཤཱཀྱ་བཞི་ཁྲི་དང༌། དཔའ་ཞིང་རྟུལ་ཕོད་པའི་དཔུང་ཚོགས་གོ་ཆ་དང་མཚོན་ཆ་ཐོགས་པ་བརྒྱད་ཁྲི་བཞི་སྟོང་རྣམས་ཀྱིས་ཀུན་ནས་ཡོངས་སུ་བསྲུངས་ཤིང༌། ལྷ་དང༌། ཀླུ་དང༌། དྲི་ཟ་དང༌།
མིའམ་ཅི་དང༌། ལྷ་མ་ཡིན་གྱི་བུ་མོ་རྣམས་རེ་རེ་ལ་ཡང་བརྒྱད་ཁྲི་བཞི་སྟོང་དུ་ཚང་བ་རྒྱན་ཐམས་ཅད་ཀྱིས་བརྒྱན་པ། གླུ་དབྱངས་དང་རོལ་མོའི་ཚོགས་ཀྱིས་མཆོད་པ་རྣམས་རྗེས་སུ་འབྲངས་ཏེ་ལུམྦི་ནཱིའི་ཚལ་ག་ལ་བ་དེར་ཞུགས་སོ། ། ནགས་ཚལ་དམ་པ་དེ་ན་ཤིང་ལྗོན་པ་ཇི་སྙེད་ཡོད་པ་རྣམས་ཀྱང་དུས་ལ་མ་བབ་པར་ལོ་མ་དང༌། མེ་ཏོག་དང༌། འབྲས་བུའི་ཁུར་གྱིས་ཡོངས་སུ་དུད་པར་གྱུར་པ་ལ་ལྷ་རྣམས་ཀྱིས་རྒྱན་ཐམས་ཅད་ཀྱིས་ཀྱང་བརྒྱན་པར་བྱས་སོ། ། དེར་ཤིང་རྟ་ལས་བདེ་བར་བབ་ནས་ནགས་དང་ཤིང་དྲུང་རྣམས་སུ་འཆག་ཅིང་སོང་བ་ན། སྔོན་གྱི་རྒྱལ་བ་རྣམས་ཀྱི་ཡུམ་གྱིས་ཀྱང་བསྟེན་པའི་ཤིང་པླཀྵ་ཞེས་བྱ་བ་ལོ་མ་དང༌། མེ་ཏོག་དང༌། འབྲས་བུ་སྣ་ཚོགས་པས་བརྒྱན་པའི་ས་གཞི་ལག་མཐིལ་ལྟར་མཉམ་པ་རྩྭ་སྔོན་པོ་རྨ་བྱའི་མགྲིན་པ་ལྟ་བུ་སྟུག་པོར་སྐྱེས་པ་དེར་བྱོན་པ་ན་པླཀྵ་དེས་ཀྱང་མངོན་པར་བཏུད་དེ་ཕྱག་བྱས་སོ། །
དེ་ནས་ལྷ་མོ་སྒྱུ་འཕྲུལ་གྱིས་ཤིང་དེའི་ཡལ་ག་ལ་འཇུས་ཏེ་ཅུང་ཟད་བཞུགས་པའི་གློ་གཡས་པ་ནས་ཁྱེའུ་བྱང་ཆུབ་སེམས་དཔའ་དེ་ནི་འོད་དང་འོད་ཟེར་གྱི་ཕུང་པོ་རབ་ཏུ་དཀྲིགས་པའི་སྣང་བ་ཆེན་པོས་ཕྱོགས་བཅུའི་འཇིག་རྟེན་གྱི་ཁམས་མུར་ཐུག་པ་མེད་པ་ཐམས་ཅད་ཀྱང་རྒྱས་པར་འགེངས་པ་དང་བཅས་ཏེ། རྨི་ལམ་གྱི་ལྟད་མོའི་ཡ་མཚན་ཉམས་སུ་མྱོང་བ་བཞིན་དུ་གནོད་པ་མེད་པར་བལྟམས་སོ། ། ཇི་ལྟར་བལྟམས་པའི་མོད་དེ་ལ་ཚངས་པ་དང་བརྒྱ་བྱིན་གཉིས་ཀྱིས་ཀཱ་ཤི་ཀའི་རས་མཆོག་དྲི་མ་མེད་པའི་སླེབ་མོས་དྲན་ཤེས་བཞིན་དུ་བླངས་སོ། ། དེའི་ཚེ་བྱང་ཆུབ་སེམས་དཔས་ཉེ་བར་སྤྱད་པའི་ཁང་བཟང་ནི་ཚངས་རིས་ཀྱི་ལྷ་རྣམས་ཀྱིས་ཚངས་པའི་འཇིག་རྟེན་དུ་མཆོད་པའི་ཕྱིར་བཏེག་གོ ། དེ་ནས་ས་ལ་བབ་མ་ཐག་ཏུ་སའི་ལྷ་མོས་པདྨ་དཀར་པོ་ཤིན་ཏུ་རྒྱས་པ་གདན་དུ་ཕུལ་ལོ། ། ཀླུའི་རྒྱལ་པོ་དགའ་བོ་དང་ཉེ་དགའ་བོ་གཉིས་ཀྱིས་ནམ་མཁའི་མཐོངས་ནས་བསིལ་བ་དང་དྲོ་བའི་རྒྱུན་གྱིས་ཁྲུས་བྱེད་དོ། ། དེ་ནས་བྱང་ཆུབ་སེམས་དཔས་ཕྱོགས་དྲུག་ཏུ་གོམ་པ་བདུན་བདུན་བོར་ཏེ། འཇིག་རྟེན་གསུམ་ན་མཚུངས་པ་མེད་པར་བྱ་བར་དམ་བཅའ་བའི་ཚིག་རྣམས་སེང་གེའི་སྒྲ་ཉིད་དུ་བསྒྲགས་པས་གོམ་པ་གང་དང་གང་དུ་བོར་བ་དེ་དང་དེ་དག་ཏུ་པདྨ་རྣམས་བརྟོལ་ཏེ་ཕྱུང་ངོ༌། ། གཉིས་པ་ནི་འཇིག་རྟེན་གྱི་ཁམས་སུ་ས་གཡོ་བ་དང༌། ལྷ་དང་མིའི་སིལ་སྙན་དང་རོལ་མོའི་སྒྲ་འབྱུང་བ་དང༌།
ཕྱོགས་ཐམས་ཅད་འོད་ཀྱིས་གང་བ་དང༌། ཡུལ་ཆེན་པོ་བཞིའི་རྒྱལ་པོ་ཆེན་པོ་བཞི་ལ་སྲས་བཞི་ཡང་བཙས་པ་དང༌། ཡ་རབས་ཀྱི་རིགས་ལྔ་བརྒྱ་དང༌། གྲགས་འཛིན་མ་ལ་སོགས་པའི་བུ་མོ་བརྒྱད་བརྒྱ་དང༌། འདུན་པ་ལ་སོགས་པའི་བྲན་ལྔ་བརྒྱ་དང༌། བསྔགས་ལྡན་ལ་སོགས་པའི་རྟེའུ་ཉི་ཁྲི་དང༌། བ་ལང་གི་བེའུ་ཁྲི་རྣམས་ཀྱང་བཙས་སོ། ། གཞན་ཡང་གླིང་གི་དབུས་སུ་བྱང་ཆུབ་ཀྱི་ཤིང་སྐྱེས་པ་དང༌། གཏེར་ཁ་ལྔ་སྟོང་དང༌། སྐྱེས་མོས་ཚལ་ལྔ་བརྒྱ་ཡང་བྱུང་ངོ༌། །
མདོར་ན་སེམས་ཅན་ཐམས་ཅད་ཀྱི་འདོད་པའི་དོན་ཐམས་ཅད་ལྷུན་གྱིས་གྲུབ་པར་གྱུར་པས་རྒྱལ་བུའི་མཚན་ཡང་དོན་ཐམས་ཅད་གྲུབ་པ་ཞེས་བཏགས་སོ། ། རིགས་ཀྱི་ལྷ་མཆོད་པའི་སར་བྱོན་པས་ཤཱཀྱ་རྣམས་ཀྱི་ལྷ་གནོད་སྦྱིན་ཤཱཀྱ་འཕེལ་གྱིས་གཞོན་ནུའི་ཞབས་ལ་ཕྱག་བྱས་པས་ལྷའི་ལྷ་ཞེས་བཏགས་སོ། ། ཤཱཀྱ་མུར་ཅོར་སྨྲ་བ་རྣམས་ཀྱི་ནང་ན་ལུས་ངག་འདུ་འཛིས་དབེན་པ་ཐུབ་པ་བཞིན་དུ་བཞུགས་པས་ཤཱཀྱ་ཐུབ་པ་ཞེས་བཏགས་སོ། ། དེ་ནས་གཞོན་ནུ་སྐྱེ་དགུའི་བདག་མོ་ལ་གཏད་དེ། མ་མ་སུམ་ཅུ་རྩ་གཉིས་དང་བཅས་པས་རིམ་གྲོར་བྱེད་ཅིང་བསྐྱེད་བསྲིངས་སོ། ། གཞན་ཡང་བྱང་ཆུབ་སེམས་དཔའ་བལྟམས་པའི་དུས་ཀྱི་ལྟས་ངོ་མཚར་བ་དག་གིས་བསྐུལ་ཏེ། རིའི་རྒྱལ་པོ་གངས་རིའི་ངོས་ལ་དྲང་སྲོང་ནག་པོ་ཞེས་བྱ་བ་མངོན་པར་ཤེས་པ་ལྔ་དང་ལྡན་པ་སྣག་གི་ཚ་བོ་མེས་བྱིན་ཞེས་བྱ་བ་དང་མཉམ་དུ་འགྲོགས་ཏེ་བྱང་ཆུབ་སེམས་དཔའ་བལྟ་བའི་ཕྱིར་རྫུ་འཕྲུལ་གྱིས་ནམ་མཁའ་ལ་ལྡིང་ཞིང་བྱུང་ངོ༌། ། ཇི་ཙམ་ན་སེར་སྐྱའི་གྲོང་ཁྱེར་ཆེན་པོ་ག་ལ་བ་དེར་ཕྱིན་པ་དང་རྫུ་འཕྲུལ་བརྟུལ་ཏེ་རྐང་གིས་འོངས་ནས་རྒྱལ་པོ་ཟས་གཙང་གི་ཕོ་བྲང་དུ་ཕྱིན་ཏོ། ། དེར་རྒྱལ་པོ་ལ་སྨྲས་པ། རྒྱལ་པོ་ཆེན་པོ་ཁྱོད་ཀྱི་སྲས་ཤིག་བལྟམས་པར་གྱུར་པ་དེ་བལྟ་བར་འདོད་དོ། །
དེར་རྒྱལ་པོས་བསྟན་པ་ན། དེའི་ལུས་ལ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཡོད་པ་མཐོང་སྟེ། འདི་ནི་གཉིས་སུ་འགྱུར་གྱིས་གཞན་དུ་མི་འགྱུར་རོ། ། གལ་ཏེ་ཁྱིམ་ལ་གནས་ན་ནི་འཁོར་ལོས་སྒྱུར་བའི་རྒྱལ་པོ་དང༌། རབ་ཏུ་བྱུང་ན་རྫོགས་པའི་སངས་རྒྱས་སུ་འགྱུར་རོ་ཞེས་ལུང་བསྟན་ཏེ། རྒྱ་ཆེར་རོལ་པ་ལས། འདི་ཡི་སྐུ་ལ་མཚན་རབ་སུམ་ཅུ་རྩ་གཉིས་དྲི་མེད་མངའ་བ་ལས། ། རྣམ་པ་གཉིས་སུ་འགྱུར་ཏེ་གསུམ་དུ་མ་མཆིས་རྒྱལ་པོ་མཁྱེན་པར་མཛོད། ། འཁོར་ལོས་སྒྱུར་བའི་རྒྱལ་འགྱུར་ཡང་ན་སངས་རྒྱས་འཇིག་རྟེན་གཙོ་བོར་བྱོན། ། འདི་ནི་འདོད་པའི་ཡོན་ཏན་བཞེད་པར་མི་འགྱུར་ངེས་པར་སངས་རྒྱས་འགྱུར། །
ཞེས་སོ། ། གཞན་ཡང་ལྷའི་བུ་དབང་ཕྱུག་ཆེན་པོ་གཙང་མ་རིས་ཀྱི་ལྷའི་བུ་བརྒྱ་སྟོང་ཕྲག་བཅུ་གཉིས་ཀྱིས་མདུན་བདར་ཏེ་འོངས་ནས་བྱང་ཆུབ་སེམས་དཔའི་རྐང་པ་ལ་ཕྱག་འཚལ་ཏེ། རྒྱལ་པོ་ཆེན་པོ་བྱང་ཆུབ་སེམས་དཔའ་འདི་ནི་གདོན་མི་ཟ་བར་རྫོགས་པའི་བྱང་ཆུབ་ཏུ་འཚང་རྒྱ་བར་འགྱུར་རོ་ཞེས་ལུང་བསྟན་དུ་བསྒྲགས་ཏེ། ཇི་སྐད་དུ། འདི་འདྲའི་མཚན་དང་འདི་འདྲར་ལྟ་བ་དཔལ་ཅན་དང༌། ། འདི་འདྲའི་བསོད་ནམས་གཟི་བརྗིད་སྤྱི་གཙུག་མི་མཐོང་དང༌། ། མཛོད་སྤུ་ནས་ནི་རྒྱ་ཆེན་འོད་འབྱུང་འདི་འདྲ་ལས། ། བདུད་རྣམས་ཕམ་མཛད་བྱང་ཆུབ་བརྙེས་འགྱུར་གདོན་མི་འཚལ། ། ཞེས་འབྱུང་བ་ལྟར་རོ།། །། བཞི་པ་བཟོའི་གནས་ལ་མཁས་པར་སྦྱངས་པའི་མཛད་པ་ནི།
དེ་ནས་གཞོན་ནུ་དེ་ཅུང་ཟད་ཆེར་སོན་པ་ན། བསྐལ་པ་བྱེ་བ་མང་པོའི་གོང་ནས་བསྟན་བཅོས་ཐམས་ཅད་ལ་མ་བསླབས་པ་འགའ་ཡང་ཡོད་པ་མ་ཡིན་ནའང་འཇིག་རྟེན་དང་རྗེས་སུ་མཐུན་པར་བསྟན་པའི་ཕྱིར། ཁྱེའུ་སྟོང་ཕྲག་བཅས་ཡོངས་སུ་བསྐོར་ཅིང་ལྷ་དང་བཅས་པའི་སྐྱེ་དགུའི་ཚོགས་མང་པོས་འདུན་གྱིས་བལྟས་ཏེ་མཆོད་པའི་དབུས་སུ་བྱིས་པའི་སློབ་དཔོན་ཀུན་གྱི་བཤེས་གཉེན་ཞེས་བྱ་བ་ལས་ཡི་གེ་བསླབ་པའི་གྲར་ཞུགས་སོ། ། ཞུགས་ནས་ཀྱང་བྱང་ཆུབ་སེམས་དཔའི་ཕྱག་གིས་ཙནྡན་སྦྲུལ་གྱི་སྙིང་པོ་ལས་བྱས་པའི་གཎྜ་ལྷའི་ཚོན་གྱིས་བྱུགས་པ་གསེར་གྱི་ཡང་མིག་གིས་བཏགས་པ། མཐའ་མར་ནོར་བུ་རིན་པོ་ཆེས་ཀུན་ནས་སྤྲས་པ་ཐོགས་ཏེ། སློབ་དཔོན་ཀུན་གྱི་བཤེས་གཉེན་ལ། ཡི་གེ་དྲུག་ཅུ་རྩ་བཞིའི་མིང་ནས་སྨོས་ཏེ། ཀྱེ་མཁན་པོ་ཡི་གེ་འདི་རྣམས་ལས་བདག་ལ་གང་དག་བསླབ་པར་བགྱི་ཞེས་གསུངས་པས། སློབ་དཔོན་ཀུན་གྱི་བཤེས་གཉེན་ང་རྒྱལ་བ་ཡོངས་སུ་ཆག་སྟེ། ངོ་མཚར་དུ་གྱུར་ཅིང་འཛུམ་པའི་མདངས་ཕྱུང་སྟེ་སྨྲས་པ།
སེམས་ཅན་དག་པ་ངོ་མཚར་ཆེ། ། བསྟན་བཅོས་ཀུན་ལས་བསླབས་གྱུར་ཀྱང༌། ། འཇིག་རྟེན་འཇིག་རྟེན་རྗེས་བསྙག་ཕྱིར། ། ཡི་གེའི་གྲྭར་ནི་བྱོན་པར་གྱུར། ། ཡི་གེ་གང་གི་མིང་དག་ཀྱང༌། ། བདག་གིས་ཤེས་པར་མ་གྱུར་པ། ། དེ་ནི་འདི་ལ་བྱང་གྱུར་ཀྱང༌། ། ཡི་གེ་སློབ་པའི་གྲྭར་བྱོན་ཏོ། ། ཞེས་ཆེད་དུ་བརྗོད་དོ། ། དེའི་ཚེ་བྱིས་པ་སྟོང་ཕྲག་བཅུ་པོ་ལའང་བྱང་ཆུབ་སེམས་དཔའི་མཐུས་ཡི་གེའི་ཕྱི་མོ་གང་དག་བསླབས་པ་ལས་ཆོས་ཀྱི་སྒོ་མོ་བརྒྱ་སྟོང་གྲངས་མེད་པ་བྱུང་སྟེ་ཐམས་ཅད་ཀྱང་བླ་ན་མེད་པའི་བྱང་ཆུབ་ཏུ་སྨིན་པར་མཛད་དོ། །
དེ་བཞིན་དུ་རྩིས་དང༌། འཕང་དང༌། རྩལ་དང༌། ཆུའི་རྐྱལ་ལ་སོགས་པའི་སྒོ་ནས་རིགས་དང༌། སྟོབས་དང༌། རིག་པའི་གཙུག་ལག་གིས་ཀུན་ནས་ཁེངས་པའི་དྲེགས་པ་ཅན་ཐམས་ཅད་ཟིལ་གྱིས་མནན་ཏེ་འཇིག་རྟེན་ན་འགྲན་ཟླ་མེད་པ་ཉིད་དུ་མཛད་དོ། ། དེ་ལྟར་ཡང་མདོ་ལས། མི་ཡི་འཇིག་རྟེན་འདི་ན་བསྟན་བཅོས་གང་ཡོད་པ། ། གྲངས་དང་ཡི་གེ་རྩིས་དང་ཁམས་ཀྱི་རྒྱུད་དག་དང༌། ། འཇིག་རྟེན་བཟོ་ཡི་སྦྱོར་བ་ཚད་མེད་མང་པོ་དག །
བསྐལ་པ་བྱེ་མང་སྔོན་ཆད་འདིས་ནི་དེ་དག་བསླབས། ། འོན་ཀྱང་སྐྱེ་བོའི་རྗེས་སུ་མཐུན་པ་ཙམ་མཛད་དེ། ། བྱིས་པ་མང་པོ་ཐེག་པ་མཆོག་ལ་སྨིན་མཛད་དང༌། ། སེམས་ཅན་ཁྲག་ཁྲིག་གཞན་ཡང་འཆི་མེད་དགོད་པའི་ཕྱིར། ། ཤིན་ཏུ་ལོབས་པའང་བསླབ་ཕྱིར་ཡི་གེའི་གྲྭར་ཞུགས་སོ། ། ཞེས་འབྱུང་བ་ལྟར་རོ། ། དེ་ནས་གཞོན་ནུ་དེ་གཞོན་ནུའི་ཚོགས་མང་པོ་དང་ཐབས་ཅིག་ཏུ་ཞིང་པའི་གྲོང་དུ་ལྟ་ཞིང་དོང་སྟེ། རིམ་གྱིས་ཞིང་བླས་ཀྱི་མཐའི་སྐྱེད་མོས་ཚལ་དུ་ཕྱིན་ཏོ། ། དེ་ནས་བྱང་ཆུབ་སེམས་དཔའ་གཅིག་པུས་བྱོན་ཏེ་ཛམྦུའི་ཤིང་གི་གྲིབ་མ་ལ་སྐྱིལ་མོ་ཀྲུང་བཅས་ཏེ་བཞུགས་ནས་བསམ་གཏན་བཞིའི་ཏིང་ངེ་འཛིན་བསྒྲུབས་པས་བྱང་ཆུབ་སེམས་དཔའི་སྐུ་ནི་ཤིང་གི་གྲིབ་མས་མ་སྤངས་པར་བཞུགས་སོ། ། སྐབས་དེར་ཕྱི་རོལ་གྱི་དྲང་སྲོང་རྫུ་འཕྲུལ་ཐོབ་པ་ལྔས་ནམ་མཁའ་ནས་འོངས་པ་བྱང་ཆུབ་སེམས་དཔའི་ཐད་དུ་ཕྱིན་པ་ན་འགྲོ་བར་མ་ནུས་པར་ངོ་མཚར་སྐྱེས་ཏེ་ཚིགས་སུ་བཅད་པས་བསྟོད་ཅིང་ལན་གསུམ་དུ་བསྐོར་བ་བྱས་ཏེ་སོང་ངོ༌། །
དེའི་ཚེ་རྒྱལ་པོ་ཟས་གཙང་གིས། ། ཐུབ་པ་གང་ཚེ་བལྟམས་པ་དང༌། ། གང་ཚེ་འོད་ལྡན་བསམ་གཏན་མཛད། ། འདྲེན་པ་འདི་ལྟར་ལན་གཉིས་སུ། ། མགོན་པོ་ཁྱོད་ཞབས་ཕྱག་འཚལ་ལོ། ། ཞེས་པའི་བསྟོད་པ་ཕུལ་ལོ། ། ལྔ་པ་བཙུན་མོའི་འཁོར་དུ་དགྱེས་པར་རོལ་པའི་མཛད་པ་ནི། དེ་ནས་ཤཱཀྱ་རྒན་རབས་རྣམས་འདུས་ཏེ་རྒྱལ་པོ་ཟས་གཙང་ལ། གཞོན་ནུ་འཁོར་ལོས་སྒྱུར་བའི་རྒྱལ་པོའི་གདུང་མི་འཆད་པའི་ཕྱིར་ཁབ་མཛད་པར་གསོལ་བ་ན། རྒྱལ་པོ་ཟས་གཙང་གིས་སྨྲས་པ།
དེ་ལྟར་བགྱི་ན་འོན་ཀྱང་གཞོན་ནུ་ཉིད་ལ་དྲི་བར་བྱའོ། ། དེ་ནས་དེ་དག་འདུས་ཏེ་དོན་དེ་དག་གཞོན་ནུ་ལ་གསོལ་ལོ། ། དེའི་ཚེ་བྱང་ཆུབ་སེམས་དཔའ་འདོད་པའི་སྐྱོན་མཐའ་ཡས་པ་རིག་ནས་རེ་ཞིག་མ་གནང་ངོ༌། ། ཡང་དེས་རྣམ་པར་བརྟགས་ནས་ཐབས་ལ་མཁས་པ་མངོན་དུ་བྱ་བའི་ཕྱིར་དང༌། སེམས་ཅན་ཡོངས་སུ་སྨིན་པར་བྱ་བའི་ཕྱིར་དང༌། ཁ་ན་མ་ཐོ་བ་སྤང་བར་བསྟན་པའི་ཕྱིར་དང༌། སྔོན་གྱི་བྱང་ཆུབ་སེམས་དཔའ་མཁས་པ་གང་དག་བྱུང་བ་རྣམས་ཀྱི་རྗེས་སུ་བསླབ་པའི་ཕྱིར་སླར་གསུངས་པ། འདམ་དང་ལྗན་ལྗིན་ཁྲོད་ན་པདྨ་རྣམ་པར་འཕེལ། ། མི་རྣམས་གང་བའི་ནང་ན་རྒྱལ་པོ་མཆོད་པ་འཐོབ། ། གང་ཚེ་བྱང་ཆུབ་སེམས་དཔའ་འཁོར་མཆོག་ཐོབ་གྱུར་པ། །
དེ་ཚེ་སེམས་ཅན་བྱེ་བ་ཁྲག་ཁྲིག་འཆི་མེད་འདུལ། ། སྔོན་གྱི་བྱང་ཆུབ་སེམས་དཔའ་མཁས་པ་གང་བྱུང་བ། ། དེ་དག་ཀུན་གྱིས་བཙུན་མོ་སྲས་དང་སླས་ཀྱང་བསྟེན། ། འོན་ཀྱང་འདོད་པས་ཆགས་མེད་བསམ་གཏན་བདེ་མ་ཉམས། ། བདག་ཀྱང་དེ་དག་ཡོན་ཏན་རྗེས་སུ་བསླབ་པར་བྱ། ། ཞེས་དང༌། བུད་མེད་ཀྱི་ཡོན་ཏན་ཐམས་ཅད་ཚིགས་སུ་བཅད་པར་བྲིས་ནས་ཡབ་ལ་ཕུལ་ལོ། ། དེ་ནས་རྒྱལ་པོ་ཟས་གཙང་གིས་བྲམ་ཟེ་མདུན་ན་འདོན་ལ། ཚུལ་འདི་དང་མཐུན་པའི་བུད་མེད་གང་དུ་ཡོད་པ་རྟོག་ཅིག་ཅེས་བསྒོ་བ་ན་དེས་ཀྱང་སེར་སྐྱའི་གྲོང་ཁྱེར་ཐམས་ཅད་དུ་བལྟས་པའི་ཚེ་ཤཱཀྱ་ལག་ན་བེ་ཅོན་གྱི་བུ་མོ་ཞིག་ལ་ཡོན་ཏན་དེ་དག་ཡོངས་སུ་ཚང་བ་མཐོང་ནས་རྒྱལ་པོ་ལ་གསོལ་ལོ། ། རྒྱལ་པོས་ཤཱཀྱ་ལག་ན་བེ་ཅོན་ཅན་དུ་ཕོ་ཉ་བཏང་ནས་དགུག་པར་བརྩམས་སོ། །
དེའི་ཚེ་ལག་ན་བེ་ཅོན་གྱིས་སྨྲས་པ། འཕགས་པ་གཞོན་ནུ་དེ་ནི་ཕོ་བྲང་ན་སྐྱིད་ངེ་བར་འཁྲུངས་པ་ལགས་ལ། བདག་ཅག་གི་རིགས་ཀྱི་ཆོས་ནི་སྒྱུ་རྩལ་ཤེས་པ་སྟེ། སྒྱུ་རྩལ་མི་ཤེས་པ་ལ་མི་གཏོང་བ་ལགས་ན། གཞོན་ནུ་དེ་ལ་ཇི་ལྟར་གཏོང༌། དེ་ནས་རྒྱལ་པོ་ཟས་གཙང་གིས་བྱང་ཆུབ་སེམས་དཔའ་ལ་དངོས་པོ་དེ་དག་གསོལ་ལོ། ། བྱང་ཆུབ་སེམས་དཔའ་དེ་དག་གི་ང་རྒྱལ་གཞོམ་པའི་ཕྱིར་སྨྲས་པ། གྲོང་ཁྱེར་འདི་ན་བདག་དང་སྒྱུ་རྩལ་འགྲན་པ་མཆིས་ན། དེ་དག་གི་མདུན་དུ་བདག་གིས་སྒྱུ་རྩལ་བསྟན་པར་བགྱིའོ། ། དེ་ནས་རྒྱལ་པོ་ཟས་གཙང་མས་སེར་སྐྱའི་གྲོང་ཁྱེར་ཆེན་པོ་ཀུན་དུ་དྲིལ་བསྒྲགས་ཏེ་སྒྱུ་རྩལ་འགྲན་པར་དམ་བཅས་སོ། །
དེ་ནས་ཇི་ཙམ་ན་སྒྱུ་རྩལ་འགྲན་པ་ཐམས་ཅད་ཀྱི་ཐོག་མར་གཞོན་ནུ་ལྷས་བྱིན་གྲོང་ཁྱེར་ནས་བྱུང་སྟེ། བྱང་ཆུབ་སེམས་དཔའི་བཞོན་པ་གླང་པོ་ཆེའི་མཆོག་ཅིག་སྒོ་ན་ཡོད་པ་ཐལ་མོས་བསྣུན་ཏེ་བསད་དོ། ། དེའི་འོག་ཏུ་གཞོན་ནུ་མཛེས་དགའ་བོ་བྱུང་ནས་གླང་པོའི་རོ་དེའི་མཇུག་མ་ནས་བཟུང་སྟེ་གྲོང་ཁྱེར་གྱི་སྒོ་ནས་གུད་དུ་བོར་རོ། ། དེའི་འོག་ཏུ་བྱང་ཆུབ་སེམས་དཔའ་ཤིང་རྟ་ལ་ཞོན་ཏེ་བྱུང་ནས། རོ་དེ་ཤིང་རྟ་ལ་གནས་བཞིན་དུ་རྐང་པའི་མཐེ་བོས་བླངས་ཏེ་རྭ་བ་བདུན་རིམ་དང༌། འོབས་བདུན་རིམ་བརྒལ་བའི་ཕྱི་རོལ་རྒྱང་གྲགས་གཅིག་ཏུ་འཕངས་པས་ས་ཕྱོགས་དེ་ན་གཤོང་ཆེན་པོ་ཞིག་ཏུ་གྱུར་པ་ལ་གླང་པོའི་གཤོང་ཞེས་བྱ་བར་གྲགས་སོ། ། དེའི་ཚེ་ནམ་མཁའི་དཀྱིལ་དུ་འཁོད་པའི་ལྷ་རྣམས་འདི་སྐད་ཅེས་སྨྲའོ། ། གླང་པོའི་དབང་པོ་བདེ་བ་བཞིན་བཞུད་པ། ། ཞབས་ཀྱི་མཐེ་བོས་གླང་པོའི་དབང་པོ་བླངས། ། རྭ་བ་བདུན་དང་འོབས་བདུན་ཡོངས་འདས་ནས། །
གྲོང་ཁྱེར་འདི་ཡི་ཕྱི་རོལ་རྒྱང་རིང་འཕངས། ། མཁྱེན་པ་མཆོག་མངའ་འདིས་ནི་གདོན་མི་ཟར། ། ང་རྒྱལ་སྟོབས་ཀྱིས་མཐོ་བའི་ལུས་ཅན་རྣམས། ། འཁོར་བའི་གྲོང་ནས་ཕྱི་རོལ་རྒྱང་རིང་དུ། ། ཤེས་རབ་སྟོབས་ཀྱིས་འདིས་ནི་འཕེན་པར་འགྱུར། ། དེ་ནས་ཤཱཀྱ་གཞོན་ནུ་དག་གིས་སྒྱུ་རྩལ་སྟོན་པའི་ས་ཕྱོགས་དེར་དོང་སྟེ། ཐོག་མར་སློབ་དཔོན་ཀུན་གྱི་བཤེས་གཉེན་དཔང་དུ་བཞག་སྟེ་ཡི་གེ་དང༌། དེ་བཞིན་དུ་ཤཱཀྱ་སྲིད་སྒྲུབ་ཡོད་པར་རྩིས་དང༌། དེའི་འོག་ཏུ་མཆོངས་པ་དང༌། རྐྱལ་དང༌།
བང་ལ་སོགས་པ་དང༌། གཞན་ཡང་སྟོབས་འགྱེད་པ་དང༌། འཕོང་དང་རྐྱལ་ལ་སོགས་པའི་སྒྱུ་རྩལ་འགྲན་པ་ཐམས་ཅད་ལ་བྱང་ཆུབ་སེམས་དཔའ་ཉིད་ནི་འགྲན་ཟླ་མེད་པར་གྱུར་ཏེ་ལྷ་དང་མིར་བཅས་པའི་འགྲོ་བ་བརྒྱ་སྟོང་ཕྲག་མང་པོ་ཚིམ་ཞིང་མགུ་ལ་རངས་ཏེ། ཨེ་མ་ཨ་ལ་ལ་ཞེས་བྱ་བའི་ཅ་ཅོ་དང་ག་ཞ་མང་པོ་སྤྲིན་གྱི་སྒྲ་བཞིན་དུ་སྒྲོགས་པར་གྱུར་ཏེ། ཤཱཀྱ་ལག་ན་བེ་ཅོན་གྱིས་ཀྱང་རང་གི་བུ་མོ་བཙུན་མོའི་མཆོག་ཏུ་འཕུལ་ལོ། ། དེ་ནས་བྱང་ཆུབ་སེམས་དཔའ་འཇིག་རྟེན་དང་མཐུན་པའི་ཚུལ་བསྟན་པའི་ཕྱིར། ས་འཚོ་མ་དང་གྲགས་འཛིན་མ་དང༌། རི་དྭགས་སྐྱེས་མ་ལ་སོགས་པའི་བུད་མེད་བརྒྱད་ཁྲི་བཞི་སྟོང་གི་ཚོགས་ཀྱི་ནང་དུ་བཞུགས་ཏེ་དགའ་ཞིང་རྩེ་བའི་རྣམ་པས་སེམས་ཅན་གྱི་དོན་མཛད་དོ། ། དྲུག་པ་ངེས་པར་འབྱུང་བའི་མཛད་པ་ལ། མངོན་པར་འབྱུང་བའི་རྐྱེན་དང༌།
ཇི་ལྟར་མངོན་པར་འབྱུང་བའི་ཚུལ་ལོ། ། དང་པོ་ནི། དེ་ལྟར་བྱང་ཆུབ་སེམས་དཔའ་ཁབ་ཏུ་བཞུགས་ནས་བགྲང་བའི་གཞི་ཉི་ཤུ་རྩ་དགུར་སོན་པ་ན་ཕྱོགས་བཅུའི་འཇིག་རྟེན་གྱི་ཁམས་ན་བཞུགས་པའི་དེ་བཞིན་གཤེགས་པ་རྣམས་ཀྱི་བྱིན་གྱིས་རླབས་ཀྱིས་གླུ་དབྱངས་དང་སིལ་སྙན་གྱི་སྒྲ་ལས་བྱང་ཆུབ་སེམས་དཔའ་མངོན་པར་འབྱུང་བར་བསྐུལ་བའི་ཕྱིར་འདི་སྐད་དུ་འབྱིན་པར་བྱེད་དེ། སྡུག་བསྔལ་བརྒྱས་གང་སེམས་ཅན་མཐོང་ནས་ནི། ། འགྲོ་བའི་མགོན་དང་སྐྱབས་དང་གནས་འགྱུར་ཞིང༌། ། ཕན་བྱེད་མཆོག་དང་དཔུང་གཉེན་གྱུར་ཅིག་ཅེས། ། ཁྱོད་ཀྱིས་སྔོན་ནི་སྨོན་ལམ་དེ་སྐད་བཏབ། ། དགེ་བ་དཔའ་བོ་སྔོན་གྱི་སྤྱོད་པ་དང༌། ། འགྲོ་ཕན་བྱ་ཞེས་སྨོན་བཏབ་དྲན་པར་བྱོས། ། འདི་ནི་ཁྱོད་ཀྱི་དུས་དྲན་ཚོད་ཡིན་གྱིས། །
དྲང་སྲོང་མཆོག་རབ་མངོན་པར་འབྱུང་བར་བྱོས། ། ཞེས་བྱ་བ་ལ་སོགས་པ་བྱུང་བས་བསྐུལ་ཏེ་བྱང་ཆུབ་སེམས་དཔའ་མངོན་པར་འབྱུང་བ་ལ་རྩེ་གཅིག་ཏུ་ཕྱོགས་པར་གྱུར་ཏོ། ། དེ་ནས་གཞོན་ནུ་ཕྱི་རོལ་གྱི་སྐྱེད་མོས་ཚལ་གཟིགས་པའི་ཕྱིར་བྱོན་པས། གྲོང་ཁྱེར་གྱི་ཤར་ཕྱོགས་ཀྱི་སྒོ་ནས་འཐོན་པ་དང༌། ལམ་ཀ་ན་གནས་གཙང་མ་རིས་ཀྱི་ལྷས་སྤྲུལ་པའི་མི་ཞིག་རྒས་ཤིང་འཁོགས་པའི་སྡུག་བསྔལ་གྱིས་ཉེན་པ་དང༌། ལྷོ་ཕྱོགས་ཀྱི་སྒོ་ནས་བྱོན་པའི་ལམ་ཀ་ན་ན་བའི་སྡུག་བསྔལ་གྱིས་ཉེན་པ་དང༌། ནུབ་ཕྱོགས་ཀྱི་སྒོ་ནས་བྱོན་པའི་ལམ་ཀ་ན་མི་ཤི་བར་གྱུར་པ་ཁྱོགས་ལ་བཞག་སྟེ། ཉེ་དུའི་ཚོགས་ཀྱིས་མཐའ་བསྐོར་ནས་སྨྲེ་སྔགས་འདོན་པ་དང༌། བྱང་ཕྱོགས་ཀྱི་སྒོ་ནས་བྱོན་པའི་ལམ་ཀ་ན་དགེ་སློང་ཞི་བ་དང་དུལ་བ་ཡང་དག་པར་བསྡམས་པ་རྣམས་རིམ་པ་བཞིན་དུ་གཟིགས་པས་ཁྱིམ་གྱི་ཉེས་དམིགས་དང་ཐར་པའི་ཕན་ཡོན་རྗེས་སུ་དྲན་པའི་རྐྱེན་བྱས་ཏེ། ཤིང་རྟ་མཆོག་དེ་སླར་བསྒྱུར་ནས་གྲོང་ཁྱེར་དུ་ཞུགས་སོ། །
དེ་ལྟར་མངོན་པར་འབྱུང་བར་སྐུལ་བར་བྱེད་པའི་སྤྲུལ་པའི་གཟུགས་ཀྱི་རྣམ་པ་ཇི་ལྟར་གཟིགས་པ་དེ་དག་རྒྱལ་པོ་ཟས་གཙང་གིས་ཐོས་པས་བུད་མེད་རྣམས་ལ་གཞོན་ནུ་མངོན་པར་མི་འབྱུང་བའི་གླུ་དང་རོལ་མོ་རྒྱུན་མི་ཆད་པ་སྦྱོར་ཅིག མགུ་བར་འགྱུར་བའི་བུད་མེད་ཀྱི་སྒྱུ་ཡང་སྟོན་ཅིག་ཅེས་བསྒོའོ། ། དེ་ནས་བྱང་ཆུབ་སེམས་དཔས་ཕས་མ་གནང་བར་རབ་ཏུ་འབྱུང་བ་མི་རིགས་སོ་སྙམ་ནས། མཚན་མོ་མི་ཉལ་ཙམ་ན་ཡབ་ཀྱི་ཁང་པ་ན་བྱོན་ཏེ་གསུངས་པ། ལྷ་གཅིག་བདག་ནི་མངོན་པར་འབྱུང་བའི་དུས་བབ་རིགས། ། གེགས་ཀྱང་མ་མཛད་མི་དགྱེས་པ་ཡང་མ་མཛད་ཅིག ། རྒྱལ་པོ་གཉེན་བཅས་ཡུལ་འཁོར་བཅས་ཏེ་བཟོད་པར་གསོལ། ། དེའི་ཚེ་ཡབ་ཀྱིས་རྣམ་པ་དུ་མས་ལན་གསུམ་དུ་བཤོལ་ཡང་བཟློག་པར་མ་སྤོབས་ཏེ། མཐར་ཁྱོད་ཀྱི་བསམ་པ་ཡོངས་སུ་རྫོགས་པར་གྱུར་ཅིག་ཅེས་སྨྲས་སོ། ། གཉིས་པ་ནི།
དེ་ནས་བྱང་ཆུབ་སེམས་དཔའ་སླར་སོང་ངོ༌། ། ནམ་ནངས་པ་དང་ཟས་གཙང་གིས་དངོས་པོ་དེ་དག་ཤཱཀྱ་རྣམས་ལ་བསྙད་པས་ཐམས་ཅད་ཀྱིས་ཀྱང་བསྲུང་བར་བགྲོས་ཏེ། གྲོང་ཁྱེར་སེར་སྐྱའི་སྒོ་འབྱེད་པ་ན་རྒྱང་གྲགས་སུ་གྲག་པའི་སྒྲ་འབྱུང་བ་ཡང་གཏན་པ་དམ་པོར་བཅུག་སྟེ་གྲོང་ཁྱེར་གྱི་སྒོ་བཞི་དང༌། ལམ་གྱི་བཞི་མདོ་དང༌། སུམ་མདོ་ཐམས་ཅད་ནས་དམག་གིས་ཡོངས་སུ་བསྐོར་བར་བྱས་སོ། ། དེའི་ཚེ་བྱང་ཆུབ་སེམས་དཔའི་གྲོགས་སུ་ལྷགས་པའི་ལྷ་བྱེ་བ་བརྒྱ་སྟོང་ཕྲག་མང་པོ་ལ་ལ་ནི་བུད་མེད་ཀྱི་ཚོགས་དང་དམག་གི་ཚོགས་རྣམས་གཉིད་ཀྱིས་མྱོས་པར་བྱས་སོ། ། ལ་ལས་ནི་མཆོད་པའི་ལས་བྱེད་དོ། ། ལ་ལས་ནི་ཆབ་སྒོ་འབྱེད་པར་བྱེད་དོ། ། ལ་ལས་ནི་སྐྱེས་པ་དང་བུད་མེད་དང་རྟ་དང་གླང་པོ་ཆེ་ལ་སོགས་པའི་སྒྲ་མི་གྲག་པར་བྱེད་དོ། ། ལ་ལས་ནི་བཙུན་མོའི་འཁོར་མི་སྡུག་པར་སྒྱུར་བར་བྱེད་པ་དང༌།
དེའི་ཚེ་བྱང་ཆུབ་སེམས་དཔས་བཙུན་མོའི་འཁོར་ལ་དུར་ཁྲོད་ཀྱི་འདུ་ཤེས་སྒོམ་པར་བྱེད་དོ། ། སྔོན་གྱི་སྨོན་ལམ་གྱི་ཚིག་བཞི་ཡང་མངོན་དུ་བྱེད་དོ། ། དེ་ནས་ཁང་བཟང་གི་སྟེང་དུ་བྱོན་ནས་བྱང་ཆུབ་སེམས་དཔས་སངས་རྒྱས་ཐམས་ཅད་ལ་ཐལ་མོ་སྦྱར་བའི་ཕྱག་བྱས་ཏེ་བལྟས་པས། ལྷའི་དབང་པོ་དང༌། རྒྱལ་པོ་ཆེན་པོ་བཞི་དང༌། ལྷའི་བུ་ཉི་མ་དང་ཟླ་བ་ཡང་བྱང་ཆུབ་སེམས་དཔའ་ལ་ཕྱག་འཚལ་ཞིང་འདུག་པ་མཐོང་ངོ༌། ། དེའི་ཚེ་ནམ་མཁའ་ལ་སྐར་མ་རྒྱལ་ཤར་བ་ཡང་མཐོང་བར་གྱུར་ཏེ། འདུན་པ་ལ་སྨྲས་པ། ང་ཡི་བཀྲ་ཤིས་འདི་ནི་དོན་ཀུན་གྲུབ། ། དོ་མོད་གདོན་མི་ཟ་བར་དོན་གྲུབ་ཀྱིས། །
འདུན་པ་ཕྱི་ཤོལ་མ་བྱེད་ལ་གོར་དུ། ། རྟ་རྒྱལ་རྒྱན་གྱིས་བརྒྱན་པའང་ང་ལ་བྱིན། ། དེས་ཀྱང་བྱང་ཆུབ་སེམས་དཔའ་མངོན་པར་འབྱུང་བ་ཤེས་ནས་ལན་མང་དུ་བཟློག་ཀྱང་འདོད་པའི་ཉེས་དམིགས་རྗེས་སུ་བསྟན་ཏེ་བཟློག་པར་མ་ནུས་པར་རྟ་རྒྱལ་དམ་པ་བསྔགས་ལྡན་ཞེས་བྱ་བ་རྒྱན་གྱིས་བརྒྱན་པ་ཕུལ་ལོ། ། བྱང་ཆུབ་སེམས་དཔའ་དེ་ལ་བཅིབས་པའི་མོད་ལ་འཇིག་རྟེན་སྐྱོང་བ་ཆེན་པོ་བཞིས་ནམ་མཁའ་ལ་བཏེག་སྟེ་བྱོན་པ་ན། ཚངས་པ་དང་བརྒྱ་བྱིན་གྱིས་ལམ་བསྟན་པ་དང༌། ལྷ་བྱེ་བ་ཁྲག་ཁྲིག་གིས་མདུན་བདར་ཏེ་གཤེགས་སོ། ། དེ་ལྟར་མངོན་པར་བྱུང་ནས། མེ་ནེ་ཡའི་ཡུལ་གྱི་གྲོང་རྡལ་རྗེས་སུ་དཔག་པ་ཞེས་བྱ་བ་ནས། དཔག་ཚད་དྲུག་ཏུ་ཕྱིན་པ་ནམ་ནངས་པར་གྱུར་ཏོ། ། དེ་ནས་བྱང་ཆུབ་སེམས་དཔའ་རྟ་ལས་བབ་ནས་འདུན་པ་ཕྱིར་བཏང་ནས།
མཆོད་རྟེན་རྣམ་དག་གི་དྲུང་དུ་རལ་གྲི་ཨུཏྤ་ལ་མཐིང་ག་འདྲ་བས་བདག་གི་གཙུག་ཕུད་བཅད་དོ། ། དེའི་ཚེ་དབུ་སྐྲ་ནི་སུམ་ཅུ་རྩ་གསུམ་པའི་ལྷས་མཆོད་པའི་ཕྱིར་བཏེག་གོ ། དེར་རབ་ཏུ་བྱུང་བའི་ཚུལ་དང་མཐུན་པའི་གོས་ཡིད་ལ་བྱས་པ་ཙམ་ནས། ལྷའི་བུ་རྔོན་པའི་གཟུགས་སུ་སྤྲུལ་པས་ངུར་སྨྲིག་གི་གོས་ཕུལ་བ་བླངས་ཏེ། རང་གི་ན་བཟའ་རིན་ཐང་ཤིན་ཏུ་ཆེ་བའི་ཀཱ་ཤི་པ་དེ་ལ་བྱིན་ནོ། ། ངུར་སྨྲིག་གི་གོས་དེ་སྐུ་ལ་གསོལ་ནས་བདག་ཉིད་རང་བྱུང་གི་རབ་ཏུ་བྱུང་བ་དང་བསྙེན་པ་རྫོགས་པར་མཛད་དོ། ། དེ་ལྟར་ཡང༌། མཁའ་ལ་རྡུལ་གནག་དུ་བ་མཇུག་རིངས་དག ། མི་ཆགས་བཞིན་དུ་སྐྱེས་མཆོག་ཐུགས་མི་ཆགས། ། དྲི་མེད་ཡུལ་གྱི་བདེ་བས་མི་གོས་ཏེ། །
ཆུ་ལས་པདྨ་ཇི་ལྟར་འཕགས་པ་བཞིན། ། ཞེས་སོ། ། བདུན་པ་དཀའ་བ་སྤྱད་པའི་མཛད་པ་ནི། དེ་ནས་བྱང་ཆུབ་སེམས་དཔའི་སྤྱོད་པ་དྲི་མ་མེད་པའི་རྗེས་སུ་འཇུག་པའི་གདུལ་བྱ་རྣམས་ལ་བྱང་ཆུབ་དམ་པ་ནི་དཀའ་བ་སྤྱད་པ་དཔག་ཏུ་མེད་པས་སྒྲུབ་དགོས་སོ་ཞེས་བསྟན་པའི་ཕྱིར། དེ་ནས་རིམ་པར་ཡངས་པ་ཅན་དུ་སྒྱུ་རྩལ་ཤེས་ཀྱི་བུ་རིང་འཕུར་དང༌། རྒྱལ་པོའི་ཁབ་ཏུ་རེངས་བྱེད་ཀྱི་བུ་ལྷག་སྤྱོད་དག་གིས་ཅི་ཡང་མེད་པའི་སྐྱེ་མཆེད་དང་སྲིད་རྩེའི་སེམས་སྟོན་པ་རྣམས་སུ་བྱོན་ཏེ། དེ་དག་གི་ཚུལ་མྱུར་བར་ཁོང་དུ་ཆུད་པར་བྱས་ནས་ཆོས་དེ་དག་གིས་ངེས་པར་མི་འབྱུང་བར་དགོངས་ནས་སུན་ཕྱུང་ངོ༌། ། དེས་ན་དེ་བས་ལྷག་པ་ཞིག་བཙལ་ལོ་སྙམ་དུ་རྐང་གིས་ལྗོངས་རྒྱུ་ཞིང་སྡེ་དཔོན་གྱི་གྲོང་ལྟེང་རྒྱས་སུ་ཕྱིན་པའི་ཤར་ཕྱོགས་ན་ཆུ་ཀླུང་ནཻ་རཱཉྫ་ན་གྱ་གྱུར་འབབ་པའི་ངོགས། སའི་ཕྱོགས་ཁོད་མཉམ་ཞིང་ཉམས་དགའ་བ་མཐོང་ནས་དེ་ཉིད་དུ་བཞུགས་སོ། ། བཞུགས་ནས་ཀྱང་འདི་སྙམ་དུ་དགོངས་ཏེ།
ཀྱེ་མ་ཛམྦུའི་གླིང་འདིར་སྙིགས་མ་ལྔའི་དུས་ལ་བབ་པ། སེམས་ཅན་དམན་པ་ལ་མོས་པ། མུ་སྟེགས་ཅན་གྱི་སྡེས་གང་བ། ལྟ་བ་སྣ་ཚོགས་ལ་ཞུགས་པ། སྐྱབས་མ་ཡིན་པ་ལ་སྐྱབས་སུ་འདུ་ཤེས་པ། བཀྲ་ཤིས་པ་མ་ཡིན་པར་བཀྲ་ཤིས་སུ་འདུ་ཤེས་པ། དག་པ་མ་ཡིན་པ་ལ་དག་པར་འདུ་ཤེས་པ་ཁོ་ན་སྟེ་འདི་དག་རྣམས་ཡང་དག་པའི་ལམ་དུ་བསྲང་བའི་ཕྱིར་དང༌། སེམས་ཅན་ལས་དང་བྱ་བ་ཆུད་གསོན་པ་རྣམས་ཆུད་མི་འཛའ་བར་བསྟན་པའི་ཕྱིར་དང༌། བརྟུལ་ཞུགས་ངན་པ་དང་དཀའ་ཐུབ་ངན་པས་དག་པར་འཛིན་པ་རྣམས་སུན་དབྱུང་བའི་ཕྱིར་བརྟུལ་ཞུགས་དང་དཀའ་ཐུབ་ཀྱི་ཁྱད་པར་བརྩམ་པར་བྱའོ་ཞེས་དགོངས་ནས་ལོ་དྲུག་ཏུ་མཁའ་ཁྱབ་ཀྱི་ཏིང་ངེ་འཛིན་ལ་མཉམ་པར་བཞག་གོ ། དེ་ནས་དཀའ་ཐུབ་ཁོ་ནས་གྲོལ་བར་འཛིན་པ་ཡང་དགག་པའི་ཕྱིར་ཁ་ཟས་རགས་པ་ཟོས་ལ་ལུས་ཀྱི་མཐུ་བསྐྱེད་དེ།
དེ་ནས་བྱང་ཆུབ་ཀྱི་སྙིང་པོ་ལ་གཤེགས་པར་དགོངས་ཏེ། དེ་ལྟར་ཚིག་ཏུ་བརྗོད་པས། དེའི་ཚེ་ལྔ་སྡེ་བཟང་པོས་རིམ་གྲོ་བྱས་ཤིང༌། ཏིལ་འབྲུ་གཅིག་དང༌། འབྲས་འབྲུ་གཅིག་དང༌། རྒྱ་ཤུག་འབྲུ་གཅིག་རྣམས་ཕུལ་བ་ཡང་བཞེས་སོ། ། དེ་ནས་ཕྱག་དར་ཁྲོད་པའི་གོས་འགའ་ཞིག་རྙེད་ན་སྙམ་སྟེ་སེམས་བཏུད་པ་ན། གྲོང་པའི་བུ་མོ་ལེགས་སྐྱེས་མའི་བྲན་མོ་གྲུབ་མ་ཞེས་བྱ་བ་ཤི་བ་ཤ་ནའི་རས་ཀྱིས་དཀྲིས་ཏེ་དུར་ཁྲོད་དུ་བོར་བར་གྱུར་པ་དེ་བླངས་ཏེ་བརྒྱ་བྱིན་གྱིས་བྱིན་པའི་རྡོ་ལ་བཞག་སྟེ་ལག་པའི་རྫིང་དུ་བཀྲུས་པ་ལས་སྣམ་སྦྱར་དུ་དྲུབས་པ་ཞིག་དང༌། ལྷའི་བུ་དྲི་མ་མེད་པ་ཞེས་བྱ་བས་ལྷའི་གོས་ངུར་སྨྲིག་གི་ཚོན་དུ་བཙོས་པ་ཕུལ་བ་དག་གསོལ་ཏེ། སྔ་དྲོར་སྤྱོད་ཡུལ་གྱི་གྲོང་དུ་ཕྱོགས་པ་དང༌།
སྔོན་དུ་ལྷ་རྣམས་ཀྱིས་གྲོང་པའི་བུ་མོ་ལེགས་སྐྱེས་མ་ལ་ཇི་ལྟར་སྦྲན་པ་ལྟར། དེས་བ་ཉིས་སྟོང་གི་འོ་མ་ལན་བདུན་དུ་ཉིང་ཁུར་བྱས་པ་དང༌། འབྲས་གསར་པ་དང་ཕྲུ་བ་གསར་པ་བླུགས་ཏེ་བསྒྲུབས་པས་བསྙེན་བཀུར་བྱས་སོ། ། ཇི་ལྟར་སྟོབ་པ་ལེགས་པར་བཞེས་ནས་གསེར་གྱི་ཡོལ་གོ་ཆུ་བོ་ལ་བསྐྱུར་བ་ཀླུའི་རྒྱལ་པོ་རྒྱ་མཚོས་བླངས་སོ། ། དེ་ལས་ཀྱང་མིག་སྟོང་པས་ནམ་མཁའ་ལྡིང་གི་གཟུགས་སུ་སྤྲུལ་ཏེ་འཕྲོག་པར་བརྩམས་ཀྱང༌། ཡང་དབྲོག་པར་མ་ནུས་པར་རང་གི་གཟུགས་ཀྱིས་བསླངས་ནས་སུམ་ཅུ་རྩ་གསུམ་དུ་ཁྱེར་རོ། ། དེ་ལྟ་བུའི་རགས་པའི་ཟས་ཀྱི་མཐུས་སྐད་ཅིག་དེ་ཉིད་ལ་ལུས་སྔ་མའི་ཁ་དོག་བཟང་པོ་རྒྱས་པ་དང༌། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང༌། དཔེ་བྱད་བརྒྱད་ཅུ་དང༌། འོད་འདོམ་གང་བའི་དཔལ་རྣམས་ཤིན་ཏུ་གསལ་བ་བྱུང་ངོ༌། །
བརྒྱད་པ་བྱང་ཆུབ་ཀྱི་སྙིང་པོ་ལ་གཤེགས་པའི་མཛད་པ་ནི། དེ་ལྟ་བུའི་རགས་པའི་ཟས་ཀྱིས་བྱང་ཆུབ་སེམས་དཔའི་སྐུ་ལུས་སྟོབས་དང་ལྡན་པར་བསྐྱེད་དེ། ཤིང་གི་རྒྱལ་པོའི་དྲུང་དུ་སྐྱེས་བུ་ཆེན་པོའི་སྟབས་ཀྱིས་གཤེགས་སོ། ། དེར་བྱང་ཆུབ་ཀྱི་སྙིང་པོ་ཡོངས་སུ་སྐྱོང་བའི་ལྷའི་བུ་བཅུ་དྲུག་དང༌། གཞན་ཡང་ལྷའི་བུ་དང་རྒྱལ་བའི་མྱུ་གུ་མང་པོས་དེང་བྱང་ཆུབ་སེམས་དཔའ་འདིར་འདུག་སྟེ་མངོན་པར་རྫོགས་པར་འཚང་རྒྱ་བར་འགྱུར་རོ་སྙམ་སྟེ། བྱང་ཆུབ་ཀྱི་ཤིང་བརྒྱད་ཁྲི་བརྒྱན་པར་བྱས་ཏེ། དེའང་བྱང་ཆུབ་ཀྱི་ཤིང་ཁ་ཅིག་ནི་མེ་ཏོག་གི་རང་བཞིན་ཅན་དང༌། ཁ་ཅིག་ནི་སྤོས་ཀྱི་རང་བཞིན་ཅན་དང༌། ཁ་ཅིག་ནི་ཙནྡ་ནའི་རང་བཞིན་ཅན་དང༌། ཁ་ཅིག་ནི་རིན་པོ་ཆེ་ཐམས་ཅད་ཀྱི་རང་བཞིན་ཅན་དུ་ཡོད་པ་ལ།
ཤིང་རེ་རེའི་དྲུང་ནའང་སེང་གེའི་ཁྲི་དང་སྟན་སྣ་ཚོགས་པ་དག་བཤམས་སོ། ། དེ་ནས་བྱང་ཆུབ་སེམས་དཔས་རོལ་པ་བཀོད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་མ་ཐག་ཏུ་སྐད་ཅིག་ཉིད་ལ་བྱང་ཆུབ་ཀྱི་ཤིང་གི་ཁྲི་སྟན་དེ་དག་ཐམས་ཅད་ལ་བྱང་ཆུབ་སེམས་དཔའ་མཚན་དང་དཔེ་བྱད་ཀྱི་རྒྱན་གྱིས་བརྒྱན་པར་འདུག་པ། རྒྱལ་བའི་མྱུ་གུ་དང་ལྷའི་བུ་སོ་སོའི་ཡིད་ལའང་བདག་གི་ཁྲི་ལ་བཞུགས་ཀྱི་གཞན་ལ་ནི་མ་ཡིན་ནོ་སྙམ་པར་གྱུར་པ་དེ་ལྟ་བུ་དག་མཛད་དོ། ། གཞན་ཡང་རི་དང་ནགས་ཚལ་ལ་སོགས་པ་རྣམས་ཀྱང་བྱང་ཆུབ་ཀྱི་ཤིང་ལ་མགོ་ཕྱོགས་ཏེ་འཁོད་དོ། ། དེ་ནས་ལམ་གྱི་གཡས་ཕྱོགས་ནས་རྩྭ་འཚོང་བཀྲ་ཤིས་ཀྱིས་རྩྭ་བརྔ་བ་ལ། བཀྲ་ཤིས་རྩྭ་དག་ང་ལ་མྱུར་དུ་བྱིན། ། དེ་རིང་ང་ལ་རྩྭས་ནི་དོན་ཆེན་འགྱུར། ། དཔུང་དང་བཅས་པའི་བདུད་ནི་བཅོམ་ནས་སུ། ། བྱང་ཆུབ་དམ་པ་ཞི་བ་རེག་པར་འགྱུར། ། ཞེས་དང༌།
དེ་རིང་ང་ལ་རྩྭ་སྦྱིན་བྱས་ན་ནི། ། ཁྱོད་ལ་བསོད་ནམས་སྟོབས་ནི་མཐའ་ཡས་ཏེ། ། དེ་ནི་ཁྱོད་ཀྱི་ངན་པའི་རྒྱུར་མི་འགྱུར། ། ཁྱོད་ཀྱང་སྟོན་པ་བླ་ན་མེད་པར་འགྱུར། ། ཞེས་གསུངས་སོ། ། དེས་ཀྱང་རྩྭ་སྔོན་ཤིན་ཏུ་འཇམ་པ་ཕུལ་བ་ཁྱེར་ཏེ། བྱང་ཆུབ་ཀྱི་ཤིང་ལ་ལན་བདུན་དུ་བསྐོར་བ་བྱས་ནས། རྩྭའི་རྩེ་མོ་ནང་དུ་བསྟན་ཏེ་བཏིང་བའི་སྟན་ལ་སྐྱིལ་མོ་ཀྲུང་བཅས་ཏེ་ཞལ་ཤར་དུ་ཕྱོགས་པར་བཞུགས་ནས། སྐུ་དྲང་པོར་བསྲངས་ཤིང༌། དྲན་པ་མངོན་དུ་བཞག་སྟེ་ཡི་དམ་དུ་བཅས་པ།
སྟན་འདིར་བདག་གི་ལུས་ནི་སྐམས་ཀྱང་རུང༌། ། པགས་པ་རུས་པ་ཤ་རྣམས་ཞིག་ཀྱང་རུང༌། ། བསྐལ་མང་རྙེད་དཀའ་བྱང་ཆུབ་མ་ཐོབ་བར། ། སྟན་འདི་ལས་ནི་ལུས་བསྐྱོད་མི་བྱའོ། ། ཞེས་འབྱུང་བ་ལྟར་རོ། ། དེའི་ཚེ་འདོད་པ་ན་སྤྱོད་པའི་ལྷ་རྣམས་བྱང་ཆུབ་སེམས་དཔའ་བསྲུང་བའི་ཕྱིར་ཕྱོགས་ཀུན་དུ་འཁོད་དོ། ། བྱང་ཆུབ་སེམས་དཔས་བྱང་ཆུབ་ཀྱི་སྙིང་པོ་ལ་བཞུགས་པའི་ཚེ་སྨིན་མཚམས་ནས་བྱང་ཆུབ་སེམས་དཔའ་བསྐུལ་བ་ཞེས་བྱ་བའི་འོད་བྱུང་ནས་ཕྱོགས་བཅུ་ཀུན་དུ་ཆོས་ཀྱི་དབྱིངས་མཐའ་ཀླས་པར་བཞུགས་པའི་བྱང་ཆུབ་སེམས་དཔའ་བགྲང་བ་ལས་འདས་པ་བསྡུས་ཏེ་མཆོད་པའི་ཕྱིར་བྱང་ཆུབ་ཀྱི་སྙིང་པོ་ག་ལ་བར་འདུག་པ་དག་མངོན་པར་བསྟན་ཏོ། ། དགུ་པ་བདུད་སྡེ་འཇོམས་པའི་མཛད་པ་ལ། བདུད་ཀྱིས་ཐོ་བཙམས་པ་དང༌། དེ་ཇི་ལྟར་བཅོམ་པའོ། །
དང་པོ་ནི། བྱང་ཆུབ་སེམས་དཔས་འདོད་པ་ཁམས་ཀྱི་དབང་ཕྱུག་བདུད་སྡིག་ཅན་ལ་མ་སྦྲན་པར་བདུད་ལས་རྣམ་པར་རྒྱལ་བའི་གོ་འཕང་མངོན་དུ་མི་འགྱུར་བར་དགོངས་ནས། དེ་དག་བསྐུལ་བར་བྱ་བའི་ཕྱིར། བྱང་ཆུབ་སེམས་དཔའི་སྨིན་མཚམས་ནས་བདུད་ཀྱི་དཀྱིལ་འཁོར་ཐམས་ཅད་འཇོམས་པ་ཞེས་བྱ་བའི་འོད་ཟེར་ཕྱུང་སྟེ། བདུད་ཀྱི་གནས་ཐམས་ཅད་དུ་འོད་ཀྱིས་སྣང་བར་བྱས་ཏེ། དེ་དག་གི་མདངས་དང་གཟི་བརྗིད་ཐམས་ཅད་མོག་མོག་པོར་བྱས་སོ། ། འོད་ཀྱི་རྩེ་མོ་ལས་སྒྲ་འདི་ལྟ་བུ་ཡང་བྱུང་སྟེ། སེམས་ཅན་ཤིན་ཏུ་དག་པ་བསྐལ་མང་སྤྱོད་སྤྱད་པ། ། ཟས་གཙང་སྲས་པོ་རྒྱལ་སྲིད་དག་ནི་རབ་སྤངས་ཏེ། ། ཕན་བྱེད་དེ་ནི་བདུད་རྩི་མངོན་པར་འདོད་པས་བྱུང༌། །
བྱང་ཆུབ་ཤིང་དྲུང་འོངས་ཀྱིས་དེ་རིང་བསྒྲིམ་པར་གྱིས། ། ཞེས་དང༌། བདུད་ཀྱི་གཙོ་བོ་ལ་མི་དགེ་བའི་རྨི་ལམ་སུམ་ཅུ་རྩ་གཉིས་ཀྱང་བྱུང་བས་ཤིན་ཏུ་མ་རངས་པར་གྱུར་ཏེ་རང་གི་འཁོར་རྣམས་བསྡུས་ཏེ་བྱང་ཆུབ་སེམས་དཔའ་གཞོམ་པའི་ཕྱིར་འགྲོ་བར་བརྩམས་སོ། ། དེའི་ཚེ་བདུད་ཀྱི་བུ་དེད་དཔོན་ཞེས་བྱ་བས་དེ་ནི་ཐུབ་པར་མི་འགྱུར་བའི་ལྟས་སུ་ངེས་པས། དེར་མ་སོང་ན་དགེ་བར་འགྱུར་རོ་ཞེས་བྱ་བའི་ཚིག་གིས་བཟློག་ཀྱང་བཤོལ་དུ་མ་བཏུབ་བོ། ། གཉིས་པ་ནི། དེ་ནས་བདུད་ཀྱི་དམག་ཡན་ལག་བཞི་དང་ལྡན་པའི་དཔུང་ཆེན་པོ་འཐབ་མོ་ལ་ཤིན་ཏུ་དཔའ་བ་གནོད་སྦྱིན་དང༌། གྲུལ་བུམ་དང༌། ལྟོ་འཕྱེ་ཆེན་པོ་དང༌། སྲིན་པོ་དང༌།
ཡི་དྭགས་དང༌། ཤ་ཟ་དང༌། ཀེང་རུས་ཀྱི་གཟུགས་འཇིགས་སུ་རུང་བ་སྤུ་ཟིང་ཞེས་བྱེད་པ། མགོ་བོ་དང་ལག་པ་དང་རྐང་པ་རྣམས་གཅིག་པ་ནས་སྟོང་ཕྲག་པའི་བར་དུ་ཡོད་པ། མཚོན་ཆ་སྣ་ཚོགས་པས་ལག་པ་བྲེལ་བ། སྟག་དང༌། སྦྲུལ་དང༌། ཕག་པ་དང༌། གླང་པོ་དང༌། རྟ་དང༌།
བོང་བུ་དང༌། རྔ་མོ་དང༌། སྤྲེའུ་དང༌། སེང་གེ་དང༌། དྲེད་ཀྱི་ཁ་གདོང་དང་ལྡན་པ། རལ་པ་བརྫེས་ཤིང་ཁ་མིག་ནས་མེ་འབར་བའི་རྣམ་པ་ཅན་དག་སྤྲུལ་ཏེ་དཔག་ཚད་བརྒྱད་ཅུའི་ཁོ་ར་ཁོར་ཡུག་ཏུ་བཀང་ནས་འོངས་སོ། ། དེའང་བདུད་ཀྱི་བུ་དེད་དཔོན་ལ་སོགས་པ་བྱང་ཆུབ་སེམས་དཔའ་ལ་མངོན་པར་དད་པ་རྣམས་ནི་བདུད་སྡིག་ཅན་གྱི་གཡས་རོལ་དུ་འཁོད་ཅིང་ཕྱིར་ཟློག་པར་བྱེད་དོ། ། བདུད་ཀྱི་ཕྱོགས་ལ་དགའ་བ་རྣམས་ཀྱིས་ནི་གཡོན་རོལ་ནས་བསྐུལ་ཏེ་བྱང་ཆུབ་སེམས་དཔའ་ལ་མཚོན་ཆ་སྣ་ཚོགས་པས་ཆར་དུ་ཕབ་བོ། ། ཇི་སྙེད་ཕབ་པའི་མཚོན་ཆ་ཐམས་ཅད་ཀྱང་སྐད་ཅིག་གཅིག་གིས་མེ་ཏོག་གི་ཕྲེང་བ་དང༌། མེ་ཏོག་གི་བླ་རེ་དང༌།
བྱང་ཆུབ་ཀྱི་ཤིང་མཛེས་པར་བྱེད་པའི་རྒྱན་དུ་གྱུར་ཏོ། ། དེར་བདུད་ཀྱིས་སྨྲས་པ། ཁྱོད་ཀྱི་བསོད་ནམས་དེ་ཙམ་གྱིས་ཐར་པ་ག་ལ་ཐོབ། བྱང་ཆུབ་སེམས་དཔས་འཇམ་པའི་གསུང་གིས་སྨྲས་པ། སྡིག་ཅན་ཁྱོད་ཀྱིས་གཏན་པ་མེད་པའི་མཆོད་སྦྱིན་གཅིག་གིས་འདོད་པའི་དབང་ཕྱུག་ཐོབ་པར་ཟད་དོ། ། ངས་ནི་གཏན་པ་མེད་པའི་མཆོད་སྦྱིན་བྱེ་བ་ཁྲག་ཁྲིག་དུ་མ་བྱས་སོ། ། བདུད་ཀྱིས་སྨྲས་པ། ཁོ་བོས་མཆོད་སྦྱིན་གཏན་པ་མེད་པ་བགྱིས་པའི་དཔང་པོ་ནི་ཁྱོད་ཉིད་ཡོད་ན། ཁྱོད་ལ་ནི་དཔང་པོ་སུ་ཡང་མེད་དོ། ། བྱང་ཆུབ་སེམས་དཔས་ཕྱག་གཡས་པ་མཚན་གྱི་རི་མོས་བརྒྱན་པ་ས་ལ་བསྣུན་ཏེ་སྨྲས་པ།
ས་འདི་འགྲོ་བ་ཀུན་གྱི་གནས་ཡིན་ཏེ། ། རྒྱུ་དང་མི་རྒྱུ་སྙོམས་ཤིང་ཉེ་འཁོན་མེད། ། འདི་ནི་བདག་གི་དཔང་སྟེ་བདག་རྫུན་མེད། ། འདི་ལ་ཁྱོད་ནི་བདག་གི་དཔང་བྱོས་ཤིག ། ཅེས་གསུངས་མ་ཐག་ཏུ་ས་རྣམ་པ་དྲུག་ཏུ་གཡོས་པའི་རུམ་ནས་སའི་ལྷ་མོ་བརྟན་མས་ལུས་ཕྱེད་རྒྱན་གྱིས་སྤྲས་པ་མངོན་པར་ཕྱུང་སྟེ། སྐྱེས་བུ་ཆེན་པོ་དེ་དེ་བཞིན་ནོ། ། ཁྱོད་ཀྱིས་ཇི་སྐད་གསུངས་པ་བཞིན་ཏེ། འདི་ནི་བདག་ལ་མངོན་སུམ་མོ། ། འོན་ཀྱང་བཅོམ་ལྡན་འདས་ཉིད་ནི་ལྷ་དང་བཅས་པའི་འཇིག་རྟེན་ཀུན་གྱི་དཔང་དུ་གྱུར་པ་དང་ཚད་མར་གྱུར་པ་དམ་པའོ་ཞེས་སྒྲ་ཆེན་པོས་བརྗོད་དེ་མི་སྣང་བར་གྱུར་ཏོ། ། དེའི་ཚེ་གཡོན་ཅན་དཔུང་དང་བཅས་པ་ཡིད་མི་བདེ་བ་དང་སྐྱེངས་བཞིན་པར་སླར་ཡང་རྗེས་སུ་ཆགས་པས་བསླང་བར་ནུས་སམ་མི་ནུས་སད་པར་བྱའོ་སྙམ་ནས།
རང་གི་བུ་མོ་རྣམས་སད་པའི་ཕྱིར་བཏང་ངོ༌། ། དེ་དག་གིས་ཀྱང་ཇི་ལྟར་ནུས་པའི་གཡོ་སྒྱུ་སུམ་ཅུ་རྩ་གཉིས་ཀྱི་རྣམ་པས་བསླུས་ཀྱང་བ་སྤུའི་རྩེ་མོ་ཙམ་ཡང་གཡོ་བར་མ་ནུས་ཏེ་ཆེད་དུ་བརྗོད་པ། པདྨ་དྲི་མ་མེད་པའི་སྙིང་པོ་འདྲ་ཞིང་སྟོན་ཟླ་ལྟ་བུའི་ཞལ། ། མར་གྱིས་སྦྱིན་སྲེག་བགྱིས་པའི་འོད་འཕྲོ་ཅི་འདྲ་གསེར་གྱི་རི་འདྲ་བ། ། སྲིད་པ་བརྒྱ་ནས་སྤྱད་ཅིང་དགོངས་དང་སྨོན་ལམ་བཏབ་པ་གྲུབ་གྱུར་ཅིག ། བདག་ཉིད་བརྒལ་ནས་སྡུག་བསྔལ་དག་དང་ལྡན་པའི་འགྲོ་བ་བསྒྲལ་དུ་གསོལ། ། ཞེས་པས་བསྟོད་ཅིང་སོང་ངོ༌། ། དེའི་ཚེ་ཤིང་གི་ལྷ་མོ་བཅུ་དྲུག་གིས་ནི་བྱང་ཆུབ་སེམས་དཔའ་ལ་བསྟོད་པར་བྱེད་དོ། ། གནས་གཙང་མའི་ལྷ་རྣམས་ཀྱིས་ནི་བདུད་ཀྱི་སྡེ་རྣམ་པ་བཅུ་དྲུག་གིས་ཉམས་དམས་པར་བྱེད་དོ། ། ལྷ་མང་པོས་ནི་རྣམ་པ་བཅུ་དྲུག་གིས་བདུད་ཕྱིར་བཟློག་པར་བྱས་ཀྱང་མ་ལོག་སྟེ།
སླར་ཡང་མཚོན་ཆ་སྣ་ཚོགས་པ་འཕེན་པར་བྱེད་ཀྱང་སྔ་མ་བཞིན་དུ་གྱུར་ཏེ། མཐར་བདུད་ཀྱི་དཔུང་ཐམས་ཅད་མགོ་རྨོངས་པར་གྱུར་ཏེ། ལམ་ཡང་སྟོར་ནས་ཞག་བདུན་དུ་ཕྲད་པ་མེད་པར་འཐོར་བར་གྱུར་ཅིང༌། དེའི་ཚེ་བདུད་ཀྱི་རིས་མང་པོས་ཀྱང་བྱང་ཆུབ་ཏུ་སེམས་བསྐྱེད་དོ། ། དེ་ལྟར་ཡང༌། མི་མཁས་གང་ཞིག་ནམ་མཁའ་སྐྲག་པར་བྱེད་འདོད་པ། ། དེ་ནི་ཤིང་མཆོག་དྲུང་ནས་ང་འདྲ་སློང་བར་འདོད། ། གང་ཞིག་སྟོང་གསུམ་ཆེན་པོ་བཤིག་ནས་རྡུལ་འགྲང་དང༌། ། གང་ཞིག་བ་སྤུ་ཡིས་ནི་རྒྱ་མཚོའི་ཆུ་འབྱིན་དང༌། ། སྐད་ཅིག་གིས་ནི་རྡོ་རྗེའི་རང་བཞིན་རི་འཐོར་བ། །
དེས་ཀྱང་ཤིང་དྲུང་འདུག་པ་ང་ལ་འཚེ་མི་ནུས། ། ཞེས་གསུངས་པ་ལྟ་བུའོ། ། བཅུ་པ་མངོན་པར་བྱང་ཆུབ་པའི་མཛད་པ་ནི། དེ་ནས་བྱང་ཆུབ་སེམས་དཔས་ནམ་གྱི་ཆ་སྟོད་ལ་ནི་བསམ་གཏན་བཞི་མངོན་དུ་མཛད་དོ། ། གུང་ཐུན་ལ་ནི་རིག་པ་གསུམ་བསྐྱེད་དེ། ནམ་གྱི་ཆ་སྨད་སྐྱ་རེངས་འཆར་བ་རྔ་བརྡུང་བའི་ཚོད་ཙམ་ལ་ནི་རྟེན་ཅིང་འབྲེལ་བར་འབྱུང་བ་བཅུ་གཉིས་དང༌། བདེན་པ་བཞི་མངོན་དུ་བྱས་ནས་སྐད་ཅིག་གཅིག་དང་ལྡན་པའི་ཤེས་རབ་ཀྱིས་མངོན་པར་རྫོགས་པར་སངས་རྒྱས་པ་ཞེས་བྱ་བ་དེ་བཞིན་གཤེགས་པའི་ཆོས་ཀྱི་རྒྱལ་སྲིད་ཆེན་པོ་ལ་བཞུགས་སོ། ། དེ་ནས་ཤིང་ཏཱ་ལ་བདུན་སྲིད་ཀྱི་ནམ་མཁའ་ལ་མངོན་པར་འཕགས་ཏེ། ལམ་གྱི་རྒྱུད་ནི་ཆད་དོ་ཞེས་བྱ་བ་ལ་སོགས་པའི་ཆེད་དུ་རྗོད་པས་ཆེད་དུ་བརྗོད་དོ། ། དེའི་ཚེ་ལྷ་རྣམས་ཀྱིས་ལྷའི་མེ་ཏོག་པུས་མོ་ནུབ་པ་ཙམ་དུ་གཏོར་ནས་མཆོད་པ་བྱས་སོ། །
དེའི་སྐད་ཅིག་དེ་ལ་སེམས་ཅན་ཐམས་ཅད་ཀྱང་དེ་སྲིད་དུ་མཆོག་ཏུ་བདེ་བ་ལ་རེག་པ་དང༌། འོད་ཀྱི་སྣང་བ་ཆེན་པོས་འཇིག་རྟེན་གྱི་ཁམས་ཐམས་ཅད་སྣང་བར་བྱས་ཤིང་ས་རྣམ་པ་དྲུག་ཏུ་གཡོས་སོ། ། ཕྱོགས་བཅུའི་སངས་རྒྱས་ཐམས་ཅད་ཀྱང་ཕྱག་བརྐྱང་སྟེ་ཀ་ལ་པིངྐའི་དབྱངས་ཀྱིས། ཕྱིས་ཀྱི་སངས་རྒྱས་དེ་ལ་བདག་ཅག་རྣམས་ཇི་ལྟར་བྱང་ཆུབ་ཐོབ་པ་ལྟར་ཁྱོད་ཀྱིས་ཀྱང་བྱང་ཆུབ་མངོན་དུ་བྱས་པ་ལེགས་སོ་ཞེས་བྱ་བ་བྱིན་ཏེ་ཆོས་ཀྱི་དག་པ་བ་དག་ཀྱང་བསྐུར་རོ། ། གཞན་ཡང་འདོད་པ་ན་སྤྱོད་པའི་ལྷའི་བུ་མོ་རྣམས་དང༌། ལྷའི་བུ་དང༌། བདུད་དང་བཅས་པའི་འགྲོ་བ་མ་ལུས་པས་བསྟོད་པའི་ཚོགས་ཇི་སྙེད་པས་བསྟོད་ཅིང༌། མེ་ཏོག་གི་སིལ་མ་རྣམ་པ་སྣ་ཚོགས་པས་ཕྱོགས་ཀུན་ནས་འཐོར་བའི་མཆོད་པས་མཆོད་དོ། ། བཅུ་གཅིག་པ་ཆོས་ཀྱི་འཁོར་ལོ་བསྐོར་བའི་མཛད་པ་ལ། ཐོག་མར་བསྐུལ་དགོས་པར་བསྟན་པ་དང༌།
བསྐུལ་བར་ཞལ་གྱིས་བཞེས་པ་དང༌། ཆོས་ཀྱི་འཁོར་ལོ་བསྐོར་བ་དངོས་སོ། ། དང་པོ་ནི། དེ་ལྟར་མངོན་པར་རྫོགས་པར་སངས་རྒྱས་ནས་ཞག་བདུན་ཕྲག་བདུན་ལ་རིམ་པ་ལྟར་སྐྱིལ་མོ་ཀྲུང་མ་བཤིག་པར་ཤིང་གི་རྒྱལ་པོ་ལ་སྤྱན་མི་འཛུམ་པར་གཟིགས་ནས་དགའ་བའི་ཟས་བཀོད་པ་ཞེས་བྱ་བའི་ཏིང་ངེ་འཛིན་གྱི་བདེ་བ་མྱོང་བ་དང༌། སྟོང་གསུམ་གྱི་འཇིག་རྟེན་རྒྱང་རིང་དུ་འཆག་པ་དང༌། བྱང་ཆུབ་ཀྱི་ཤིང་ལ་སྤྱན་མི་འཛུམས་པར་གཟིགས་པ་དང༌། ཤར་གྱི་རྒྱ་མཚོ་ནས་ནུབ་ཀྱི་རྒྱ་མཚོའི་བར་མི་རིང་བར་འཆག་ཅིང༌། བདུད་སྡིག་ཅན་གྱིས་མྱ་ངན་འདའ་བར་གསོལ་བ་བཏབ་ཀྱང་ཞལ་གྱིས་མ་བཞེས་པ་ལ་བདུད་སེམས་ཁོང་དུ་ཆུད་པར་གྱུར་པས་བདུད་ཀྱི་བུ་མོ་གསུམ་བསླུ་བའི་སེམས་ཀྱིས་སྟོན་པའི་གན་དུ་འོངས་བ་རྒན་མོར་བྱིན་གྱིས་བརླབས་པ་དང༌། ཡུལ་ངན་གྱི་ཚེ་ཀླུ་བཏང་བཟུང་གི་གནས་སུ་བཞུགས་པ་དང༌། ཤིང་ནྱ་གྲོ་དྷར་སྐྱོང་དུ་བཞུད་པའི་ཚེ་ཀུན་དུ་རྒྱུ་ལ་སོགས་པས་དཔྱས་འདོགས་པ་ལ་ཆེད་དུ་བརྗོད་པ་གསུངས་པ་དང༌།
ཤིང་སྒྲོལ་རྒྱུའི་དྲུང་དུ་བཞུགས་ཏེ་ཚོང་པ་ག་གོན་དང་བཟང་པོ་གཉིས་ཀྱིས་སྦྲང་རྩི་དང༌། སྐྱོ་མ་དང་བུ་རམ་གྱི་ཤིང་བཤུས་པ་རྣམས་ཕུལ་བ་ལ་སྔོན་གྱི་རྒྱལ་བ་རྣམས་ཀྱིས་སྣོད་ཀྱི་རྣམ་པ་ཅི་འདྲ་བས་བཞེས་པར་དགོངས་པ་དེའི་ཚེ་སྐད་ཅིག་དེ་ཉིད་ལ་རྒྱལ་པོ་ཆེན་པོ་བཞིས་རྡོའི་ལྷུང་བཟེད་བཞི་མེ་ཏོག་གིས་བཀང་སྟེ་ཕུལ་བ་གཅིག་ཏུ་བྱིན་གྱིས་བརླབས་ནས་དེ་ཉིད་དུ་བཞེས་པར་མཛད་དོ། ། དེ་ནས་ཚོང་དཔོན་ག་གོན་དང་བཟང་པོ་གཉིས་ཀྱིས་བ་སྟོང་གི་འོ་མ་ཉིང་ཁུར་བྱས་པའི་སྤྲིས་མ་རིན་པོ་ཆེའི་གཞོང་པར་བླུགས་ཏེ་ཕུལ་བ་ཡང་བཞེས་ནས་ཡོལ་གོ་དེ་ཉིད་དུ་བོར་བ་ནི་ལྷའི་བུ་རབ་ཚངས་ཞེས་བྱ་བས་མཆོད་པའི་ཕྱིར་ཁྱེར་རོ། ། དེ་ནས་ཚོང་དཔོན་དེ་གཉིས་ལ་བཀྲ་ཤིས་ཀྱི་ཚིགས་སུ་བཅད་པ་རྣམས་གསུངས་ནས་སྦྲང་རྩི་འབྱུང་བ་ཞེས་བྱ་བའི་སངས་རྒྱས་སུ་ལུང་བསྟན་ནོ། ། དེ་ནས་སྟོན་པ་ཐུགས་ལས་ཆུང་ངུར་གནས་པར་དགོངས་ཏེ། ཟབ་ཞི་རྡུལ་བྲལ་འོད་གསལ་འདུས་མ་བྱས། ། བདུད་རྩིའི་ཆོས་ནི་བདག་གིས་ཐོབ་པར་གྱུར། ། བདག་གིས་བསྟན་ཀྱང་གཞན་གྱིས་མི་ཤེས་ཏེ། ། མི་སྨྲར་ནགས་འདབས་གནས་པར་བྱ་བ་སྙམ། ། ཞེས་གསུངས་སོ། །
གཉིས་པ་ནི། དེ་བཞིན་གཤེགས་པ་སེམས་ཅན་མ་རིག་པས་ལྡོངས་པ་རྣམས་ལ་རྗེས་སུ་བརྩེ་བ་མི་མངའ་བ་མ་ཡིན་ཡང༌། མ་བསྐུལ་བར་ཆོས་ཀྱི་འཁོར་ལོ་མི་བསྐོར་བར་བསྟན་པའི་ཕྱིར། སླར་གསུངས་པ། འཇིག་རྟེན་ཀུན་ལ་སྙིང་བརྩེ་མཐའ་ཡས་ང༌། ། གཞན་གྱིས་གསོལ་བ་བཏབ་ལ་ང་མི་སྡོད། ། སྐྱེ་བོ་འདི་དག་ཚངས་ལ་དད་པ་སྟེ། ། དེ་ཡིས་གསོལ་བ་བཏབ་ན་འཁོར་ལོ་བསྐོར། ། ཞེས་གསུངས་ནས་སྨིན་མཚམས་ནས་འཇིག་རྟེན་གྱི་ཁམས་འདི་སྣང་བའི་འོད་ཕྱུང་ངོ༌། ། དེ་སངས་རྒྱས་ཀྱི་བྱིན་གྱི་རླབས་ཀྱིས་ཚངས་པ་གཙུག་ཕུད་ཅན་གྱིས་རིག་ནས།
རང་གི་འཁོར་ཚངས་པ་འབུམ་ཕྲག་དྲུག་ཅུ་རྩ་བརྒྱད་དང་བཅས་པ་འོངས་ནས་དེ་བཞིན་གཤེགས་པའི་ཞབས་ལ་ཕྱག་འཚལ་ཏེ་ཐལ་མོ་སྦྱར་ནས་གསོལ་པ། འཕགས་པའི་ནོར་ལ་སེམས་ཅན་དག་ནི་མགྲོན་གཉེར་ཏེ། ། སྲོག་ཆགས་བྱེ་བ་མང་པོ་དབུགས་ཕྱུང་མཛད་ནས་ནི། ། གང་སླད་མི་གསུང་འགྲོ་ལ་བཏང་སྙོམས་མཛད་པ་འདི། ། འཇིག་རྟེན་རྩ་ལག་ཁྱོད་ལ་རིགས་པ་མ་ལགས་སོ། ། ཆོས་ཀྱི་དམ་པའི་རྔ་བོ་ཆེ་ནི་བརྡུང་དུ་གསོལ། ། དམ་པའི་ཆོས་ཀྱི་དྲུང་ནི་མྱུར་དུ་འབུད་དུ་གསོལ། ། ཆོས་ཀྱི་མཆོད་སྡོང་ཆེན་པོ་བསྒྲེང་བར་མཛད་དུ་གསོལ། ། ཆོས་ཀྱི་མར་མེ་ཆེན་པོ་སྦར་བར་མཛད་དུ་གསོལ། ། ཞེས་བྱ་བ་ལ་སོགས་པས་བསྐུལ་བ་ལ་ཅང་མི་གསུང་བས་གནང་བར་རིག་ནས་དགའ་བ་མཆོག་ཏུ་སྐྱེས་ནས་མི་སྣང་བར་གྱུར་ཏོ། །
སླར་ཡང་ཐུགས་ལས་ཆུང་ངུར་བཞུགས་པ་ཚངས་པས་རིག་ནས་བརྒྱ་བྱིན་དང་ལྷན་ཅིག་ཏུ་འོངས་ཏེ་བརྒྱ་བྱིན་གྱིས། ཟླ་བ་ཉ་བ་གཟའ་ལས་ཐར་བ་ལྟར། ། ཁྱོད་ཀྱི་ཐུགས་ནི་རྣམ་པར་གྲོལ་བ་ལགས། ། གཡུལ་ལས་རྣམ་པར་རྒྱལ་བ་བཞེངས་སུ་གསོལ། ། འཇིག་རྟེན་མུན་པར་ཤེས་རབ་འོད་དབྱུང་གསོལ། ། ཞེས་དང༌། ཚངས་པས་ཀྱང་སླར་ཡང་གསོལ་བ་བཏབ་བོ། ། དེ་དག་གི་ཚེ་ཡང་ཅང་མི་གསུང་བར་གྱུར་པ་རིག་ནས་དེ་དག་འཁོར་དང་བཅས་པ་ཡང་ཡིད་མི་དགའ་བཞིན་དུ་མི་སྣང་བར་གྱུར་ཏོ། ། སླར་ཡང་ཚངས་པ་གཙུག་ཕུད་ཅན་གྱིས་ཡུལ་མ་ག་དྷཱ་པའི་མི་རྣམས་ཀྱི་ལྟ་བར་གྱུར་པ་དང༌། དེ་བཞིན་གཤེགས་པའི་ཐུགས་ཀྱིས་ཇི་ལྟར་བཏུད་པ་དེ་ལྟ་བུ་ཡང་རིག་ནས།
སླར་ཡང་ལྗོན་པ་སྒྲོལ་རྒྱུའི་དྲུང་ཐམས་ཅད་དུ་ལྷའི་སྣང་བས་སྣང་བར་བྱས་ཏེ་འོངས་ནས་འདི་སྐད་ཅེས་གསོལ་ཏོ། ། མ་ག་དྷཱ་ཡི་ཡུལ་འདིར་སྔོན་ཆད་ཆོས། ། མ་དག་དྲི་མས་རྗེས་སུ་འབྲེལ་བ་བྱུང༌། ། བདུད་རྩིའི་སྒོ་མོ་དབྱེ་བར་མཛོད་ཅིག་ཆོས། ། རྡུལ་བྲལ་དྲི་མ་མེད་པ་བསྟན་དུ་གསོལ། ། ཞེས་བྱ་བ་ལ་སོགས་པས་བསྐུལ་ལོ། ། དེ་ལྟར་ཚངས་པ་གཙུག་ཕུད་ཅན་གྱིས་ལན་གསུམ་གྱི་བར་དུ་གསོལ་བ་བཏབ་པའི་མཐར། བཅོམ་ལྡན་འདས་ཀྱིས་འཇིག་རྟེན་ཐམས་ཅད་ལ་གཟིགས་ནས་མ་ངེས་པ་དང༌། ལེགས་པར་ངེས་པ་དང༌། ཡང་དག་པར་ངེས་པ་སྟེ་གསུམ་དུ་གནས་པ་ལས།
མ་ངེས་པ་ལ་གཟིགས་ཏེ་གསུངས་པ། ཚངས་པ་མ་ག་དྷཱ་ཡི་སེམས་ཅན་གང༌། ། སྐལ་བར་ལྡན་ཞིང་རིགས་དང་ལྡན་གྱུར་ལ། ། མི་འཚེ་འདུ་ཤེས་རྟག་ཏུ་ཆོས་ཉན་པ། ། དེ་དག་ལ་ནི་བདུད་རྩིའི་སྒོ་དབྱེའོ། ། ཞེས་གསུངས་ནས་ཆོས་ཀྱི་འཁོར་ལོ་བསྐོར་བར་ཞལ་གྱིས་འཆེས་པར་མཛད་དོ། ། གསུམ་པ་ནི། དེ་ནས་སྔོན་གྱི་དྲང་སྲོང་རྣམས་ཀྱིས་ཆོས་ཀྱི་འཁོར་ལོ་བསྐོར་བའི་གནས་ཝཱ་རཱ་ཎ་སཱི་ག་ལ་བ་དེར་ཆོས་གསུངས་པའི་དགོངས་པ་བཞག་སྟེ། དེའང་ཐོག་མར་གདུལ་བར་བྱ་བ་ནི་རྣམ་པ་བཟང་བ། གདུལ་སླ་བ།
སྦྱོང་སླ་བ། དུག་གསུམ་གྱི་སྟོབས་ཆུང་བ། རྣམ་པར་ཤེས་པ་ཀློག་ཏུ་མ་གྱུར་པ་སྟེ། གལ་ཏེ་ཆོས་ཐོས་པར་མ་གྱུར་ན་ཡོངས་སུ་ཉམས་པར་འགྱུར་བའི་རིགས་ཅན་ཞིག་ལ་བསྟན་པར་བྱའོ་དགོངས་པ་དང༌། ལྷག་སྤྱོད་དང་རིང་འཕུར་དག་ནི་འདས་པར་གྱུར་པ་གཟིགས་ནས། དེ་བས་ལྔ་སྡེ་བཟང་པོ་རྣམས་ལ་བསྟན་པར་བྱའོ་སྙམ་དུ་སངས་རྒྱས་ཀྱི་སྤྱན་གྱིས་གཟིགས་པས། དེ་དག་ཀྱང་ཝཱ་རཱ་ཎ་སཱིའི་དྲང་སྲོང་ལྷུང་བ་རི་དྭགས་ཀྱི་ནགས་ན་འཁོད་པ་གཟིགས་སོ། ། གཟིགས་ནས་ཀྱང་མཐར་གྱིས་ཡུལ་རྒྱུ་ཞིང་གྲོང་ཁྱེར་ཆེན་པོ་ཝཱ་རཱ་ཎ་སཱི་ག་ལ་བར་བྱོན་ནས། དེར་བསོད་སྙོམས་བཞེས་ཏེ་ཟས་ཀྱི་བྱ་བ་མཛད་དེ། དྲང་སྲོང་ལྷུང་བར་གཤེགས་སོ། །
ལྔ་སྡེས་སྟོན་པ་བྱོན་པ་མཐོང་སྟེ། དགེ་སྦྱོང་གཽ་ཏ་མ་ལྷོད་པ། མང་དུ་ཟ་བ། སྤོང་བ་ལས་ཉམས་པ་དེ་འོངས་ཀྱི་སུས་ཀྱང་བསུ་བར་མི་བྱའོ། ། ལྡང་བར་མི་བྱའོ། ། ཆོས་གོས་དང་ལྷུང་བཟེད་བླང་བར་མི་བྱའོ། ། སྟན་དང་ཡོངས་སུ་སྤྱད་པར་འོས་པའི་བཏུང་བ་དང་རྐང་པ་ཞག་པ་ཡང་སྦྱིན་པར་མི་བྱའོ། ། སྟན་ལྷག་མ་གཞན་ནི་མ་གཏོགས་ཏེ་འདོད་ན་འདུག་ཅིག་པར་བརྗོད་དོ་ཞེས་འོག་ཁྲིམས་བཅས་ཏེ། ཀུན་ཤེས་ཀྱིས་སེམས་ཀྱིས་ཁས་མ་བླངས་སོ། ། དེ་ནས་སྟོན་པ་བྱོན་པ་དང་ལྔ་སྡེས་མ་བཟོད་པར་ཁྲིམས་དྲལ་ཏེ་སྟན་ལས་ལངས་ནས།
ལ་ལས་བསུ། ལ་ལས་སྟན་བཏིང༌། ལ་ལས་ཞབས་བཀྲུ་བའི་ཆུ་བཤམས་ནས་ཁྱོད་ལེགས་པར་བྱོན་ཏམ། སྟན་འདི་ལ་བཞུགས་ཤིག་ཅེས་གསོལ་པ་དང༌། སྟོན་པས་གདན་ལ་བཞུགས་ནས་ལྔ་སྡེ་དག་མགུ་བར་བྱ་བའི་གཏམ་མང་པོ་མཛད་དོ། ། ལྔ་སྡེ་ཚེ་དང་ལྡན་པ་གཽ་ཏ་མའི་དབང་པོ་ནི་གསལ་ལོ། ། པགས་པ་ནི་ཡོངས་སུ་དག་ན་ཡེ་ཤེས་མཐོང་བའི་ཁྱད་པར་ཅུང་ཟད་མངོན་དུ་མཛད་དམ། བཀའ་སྩལ་པ། དགེ་སློང་དག་དེ་བཞིན་གཤེགས་པ་ལ་ཚེ་དང་ལྡན་པ་ཞེས་མ་བརྗོད་ཅིག ཁྱེད་ལ་ཡུན་རིང་པོར་གནོད་པ་དང་མི་ཕན་པ་དང་མི་བདེ་བར་གྱུར་ཏ་རེ།
དགེ་སློང་དག་ངས་ནི་བདུད་རྩི་ཐོབ་བོ། ། འཆི་བ་མེད་པར་འགྲོ་བའི་ལམ་མངོན་དུ་བྱས་སོ། ། ང་ནི་སངས་རྒྱས་སོ། ། ཐམས་ཅད་མཁྱེན་པའོ། ། ཐམས་ཅད་གཟིགས་པའོ། ། བསིལ་བར་གྱུར་པའོ། ། ཟག་པ་ཟད་པའོ། ། ཆོས་ཐམས་ཅད་ལ་དབང་བའོ། ། དགེ་སློང་དག་ངས་ཁྱེད་ལ་ཆོས་བཤད་ཀྱིས་ཚུར་ཤོག ཉོན་ཅིག
ནན་ཏན་གྱིས་ཤིག རྣ་བ་ལྷོགས་ཤིག་དང༌། ངས་གདམས་ཤིང་རྗེས་སུ་བསྟན་ནོ་ཞེས་སོགས་ནས། ཁྱོད་ཀྱིས་འོག་ཁྲིམས་འདི་ལྟར་མ་བཅས་སམ་ཞེས་བྱ་བ་ལ་སོགས་པ་བཀའ་སྩལ་པ་དང༌། དེ་དག་གིས་མུ་སྟེགས་ཀྱི་རྟགས་རྣམས་སྐད་ཅིག་དེ་ཉིད་ལ་མེད་པར་གྱུར་ཏེ་དགེ་སློང་བསྙེན་པར་རྫོགས་ནས་ལོ་བརྒྱ་ལོན་པ་ལྟ་བུར་གྱུར་ཏོ། ། དེ་དག་གིས་ཀྱང་ཉེས་པ་བཤགས་ཏེ་གུས་པ་ཡང་བསྐྱེད་དོ། ། དེ་ནས་སྟོན་པས་སྐུ་བསིལ་ནས་འདི་སྙམ་དུ་དགོངས་ཏེ། སྔོན་གྱི་རྫོགས་པའི་སངས་རྒྱས་རྣམས་གང་དུ་བཞུགས་ནས་ཆོས་ཀྱི་འཁོར་ལོ་བསྐོར་སྙམ་པ་དང༌། ས་ཕྱོགས་དེར་རིན་པོ་ཆེའི་ཁྲི་སྟོང་གློ་བུར་དུ་བྱུང་བའི་ཁྲི་སྔ་མ་གསུམ་ལ་བསྐོར་བ་མཛད་དེ། ཁྲི་བཞི་པ་ལ་སྐྱིལ་མོ་ཀྲུང་བཅས་ནས་སེང་གེ་ལྟར་བག་ཚ་བ་མེད་པར་བཞུགས་སོ། །
དེའི་ཚེ་བཅོམ་ལྡན་འདས་ཀྱི་སྐུ་ལས་འོད་བཀྱེ་བས་འཇིག་རྟེན་གྱི་ཁམས་ཐམས་ཅད་ཁྱབ་པར་བྱས་སོ། ། ལྟས་ཆེན་པོ་རྣམ་པ་བཅོ་བརྒྱད་བྱུང་ཞིང༌། འོད་དེ་ལས་ཚིགས་སུ་བཅད་པའི་སྒྲ་བྱུང་བ། འཇིག་རྟེན་ཐུགས་རྗེ་བསྐྱེད་ནས་སུ། ། ཐུབ་པ་ཡིས་ནི་སྣང་བ་མཛད། ། དེ་ནི་ཐུགས་དམ་བརྟན་པ་སྟེ། ། ཝཱ་རཱ་ཎ་སཱི་རི་དྭགས་ནགས། ། གཤེགས་ཏེ་འཁོར་ལོ་བླ་མེད་པ། ། ཤིན་ཏུ་རྨད་བྱུང་དཔལ་ལྡན་བསྐོར། ། རྒྱལ་བས་བསྐལ་པ་ཁྲག་ཁྲིག་བསྒྲུབས། །
ཆོས་དེ་ཉན་པར་གང་འདོད་པ། ། དེས་ནི་རིངས་པར་ལ་གོར་དུ། ། ཆོས་ཉན་པ་ཡི་ཕྱིར་ཤོག་ཅིག ། ཅེས་བྱ་བ་ལ་སོགས་པའི་སྒྲས་བསྐུལ་ཏེ་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ན་གང་དག་ཡོད་པའི་བྱང་ཆུབ་སེམས་དཔའ་དང༌། བརྒྱ་བྱིན་དང༌། ཚངས་པ་དང༌། འཇིག་རྟེན་སྐྱོང་བ་ལ་སོགས་པའི་ལྷའི་འཁོར་དཔག་ཏུ་མེད་པ་འདུས་ཏེ་ཐམས་ཅད་ཀྱང་ཆོས་ཀྱི་འཁོར་ལོ་བསྐོར་བར་མགྲིན་གཅིག་ཏུ་གསོལ་བ་འདེབས་སོ། ། ས་བླའི་ལྷ་རྣམས་ཀྱིས་ཆོས་ཀྱི་ཁྱམས་དཔག་ཚད་བདུན་བརྒྱ་ཡོད་པ་སྤྲུལ་ཏོ། ། ལྷ་རྣམས་ཀྱིས་གདུགས་དང་རྒྱལ་མཚན་དང༌། སེང་གེའི་ཁྲི་བརྒྱད་ཁྲི་བཞི་སྟོང་བཤམས་ནས་སྟོན་པ་ལ་ཕུལ་ཏེ་འཁོར་ལོ་དམ་པ་བསྐོར་བར་བསྐུལ་ལོ། །
སྔོན་གཞོན་ནུ་སྤྲིན་མར་མེ་མཛད་ཀྱིས་ལུང་བསྟན་པའི་ཚེ། ཆོས་ཀྱི་འཁོར་ལོ་བསྐོར་བར་བསྐུལ་བར་སྨོན་ལམ་བཏབ་པའི་བྱང་ཆུབ་སེམས་དཔའ་སེམས་བསྐྱེད་མ་ཐག་ཆོས་ཀྱི་འཁོར་ལོ་བསྐོར་བ་ཞེས་བྱ་བ་དེས། གསེར་གྱི་འཁོར་ལོ་རྩིབས་སྟོང་དང་ལྡན་པ་ཕུལ་ནས། ཕྱོགས་བཅུ་དག་ནས་སེམས་ཅན་དམ་པ་གང་དག་འདིར་ལྷགས་པ། ། དེ་དག་ཐམས་ཅད་འཇུག་པས་བགྲང་བར་ནུས་པ་མ་ལགས་ཏེ། ། བཏུད་ཅིང་ཐལ་མོ་སྦྱར་ནས་ཞབས་གཉིས་ལ་ནི་གཏུགས་ནས་སུ། ། ཆོས་ཀྱི་འཁོར་ལོ་བསྐོར་ཕྱིར་ཤཱཀྱའི་རིགས་ལ་དགྱེས་པར་བསྐུལ། ། ཞེས་བྱ་བ་ལ་སོགས་པས་གསོལ་བ་བཏབ་བོ། ། དེ་ནས་དེའི་ནུབ་མོ་ནམ་གྱི་ཆ་སྟོད་ལ་ཅང་མི་གསུང་བར་བཞུགས་སོ། ། གུང་ཐུན་ལ་ཡང་དག་པར་འཆག་པར་འགྱུར་བའི་གཏམ་རྣམས་གསུངས་སོ། །
ཆ་སྨད་ལ་ལྔ་སྡེ་ལ་བཀའ་སྩལ་པ། དགེ་སློང་དག་མཐའ་གཉིས་པོ་འདི་དག་ནི་རབ་ཏུ་བྱུང་བས་འཇུག་པར་བྱ་བ་མ་ཡིན་ཏེ། འདོད་པ་བསོད་སྙོམས་ཀྱི་མཐའ་དང༌། ངལ་ཞིང་དུབ་པའི་མཐའོ། ། དེ་བས་མཐའ་གཉིས་སྤངས་ནས་དབུ་མའི་ལམ་གྱི་དེ་བཞིན་གཤེགས་པ་ཆོས་སྟོན་ཏོ། ། དེ་ནི་འདི་ལྟ་སྟེ་འཕགས་པའི་ལམ་ཡན་ལག་བརྒྱད་དོ། ། དགེ་སློང་དག་བཞི་པོ་འདི་དག་ནི་འཕགས་པའི་བདེན་པ་སྟེ་གང་ཞེ་ན། སྡུག་བསྔལ་དང༌། ཀུན་འབྱུང་དང༌། འགོག་པ་དང༌།
ལམ་མོ་ཞེས་བྱ་བ་ལ་སོགས་པ་དང༌། ལན་དང་པོས་བདེན་པ་བཞིའི་ངོ་བོ་དང༌། ཡང་དགེ་སློང་དག་སྡུག་བསྔལ་ཡོངས་སུ་ཤེས་པར་བྱའོ། ། སྡུག་བསྔལ་ཀུན་འབྱུང་བ་སྤང་བར་བྱའོ། ། སྡུག་བསྔལ་འགོག་པ་མངོན་དུ་བྱའོ། ། སྡུག་བསྔལ་འགོག་པར་འགྱུར་བའི་ལམ་བསྟན་པར་བྱའོ་ཞེས་སོགས་ལན་གཉིས་པས་བདེན་པ་བཞིའི་བྱ་བ་དང༌། ཡང་དགེ་སློང་དག་སྡུག་བསྔལ་ཡོངས་སུ་ཤེས་སོ། ། སྡུག་བསྔལ་ཀུན་འབྱུང་བ་སྤངས་སོ། ། སྡུག་བསྔལ་འགོག་པ་མངོན་དུ་བྱས་སོ། ། སྡུག་བསྔལ་འགོག་པས་འགྲོ་བའི་ལམ་བསྟན་ནོ་ཞེས་ལན་གསུམ་པ་བདེན་པ་བཞི་ལ་མཐར་ཕྱིན་པར་བཟླས་པ་སྟེ།
དེ་ལྟར་རྣམ་པ་བཅུ་གཉིས་ཀྱི་འཁོར་ལོ་བསྐོར་བས་བཟླས་པ་དང་པོ་ལ་ཀཽཎྜི་ནྱ་དང་ལྷ་མང་པོ་ལ་མཐོང་ལམ་སྐྱེས། གཉིས་པ་ལ་ཀཽཎྜི་ནྱ་དགྲ་བཅོམ་པ་ཐོབ། གཞན་བཞི་ལ་མཐོང་ལམ་སྐྱེས། གསུམ་པ་ལ་བཞི་པོས་ཀྱང་དགྲ་བཅོམ་པ་ཐོབ་བོ། ། དེ་བཞིན་དུ་གདུལ་བྱ་སོ་སོའི་བསམ་པ་དང་མཐུན་པར། བར་པ་མཚན་ཉིད་མེད་པའི་ཆོས་ཀྱི་འཁོར་ལོ་དང༌། ཐ་མ་ལེགས་པར་རྣམ་པར་ཕྱེ་བའི་ཆོས་ཀྱི་འཁོར་ལོ་རྣམས་བསྐོར་བར་མཛད་དོ། ། དེ་དག་གི་བར་སྐབས་དང་གཞན་དུ་ཡང་རུང་སྟེ་ལྷ་དང་བཅས་པའི་འགྲོ་བ་དཔག་ཏུ་མེད་པའི་དོན་མཛད་པའི་ཚུལ་འདུལ་བའི་སྡེ་སྣོད་ལ་སོགས་པ་ནས་འབྱུང་བའི་དོན་ཅུང་ཟད་བརྗོད་ན། བཅོམ་ལྡན་འདས་འཁོར་ལྔ་སྡེ་དང་བཅས་པ་འབབ་ཆུ་གནོད་པ་ཅན་གྱི་འགྲམ་དུ་འཆག་ཀྱིན་བཞུགས་པ་ན། ཝཱ་རཱ་ཎ་སཱིའི་ཁྱིམ་བདག་རིགས་ཀྱི་གཙོ་བོའི་བུ་གྲགས་པ་ཞེས་བྱ་བ་བྲོས་ཏེ་འོངས་པ་དང༌།
དེ་བཙལ་བའི་ཕྱིར་རིགས་ཀྱི་གཙོ་བོ་ཉིད་བྱུང་བ་གཉིས་ཀ་ལ་ཆོས་བསྟན་པས་མཐོང་བའི་ལམ་རྟོགས་པར་མཛད་དོ། ། གཞན་ཡང་རིགས་ཀྱི་གཙོ་བོའི་བུ་གང་པོ་དང་དྲི་མེད་དང་བ་ལང་བདག་དང་ལག་བཟང་སྟེ་བཞི་པོ་དག་ཀྱང་རབ་ཏུ་བྱུང་ནས་དགྲ་བཅོམ་པའི་འབྲས་བུ་ལ་གནས་པར་མཛད་དོ། ། དེའི་འོག་ཏུ་ཝཱ་རཱ་ཎ་སཱིའི་གྲོང་མིའི་གཙོ་བོ་རྣམས་ཀྱི་ཁྱེའུ་ལྔ་བཅུས་རབ་ཏུ་བྱུང་བས་དགྲ་བཅོམ་པ་ཐོབ་པར་གྱུར་ཏེ། དུས་དེར་འཇིག་རྟེན་ན་དགྲ་བཅོམ་པ་དྲུག་ཅུར་ལངས་པ་བྱུང་ངོ༌། ། དེ་ནས་ལྟེང་རྒྱས་ཀྱི་གྲོང་ཁྱེར་སྡེ་ཅན་དུ་བྱོན་ནས་རྗེས་སུ་གདམས་པ་བསྟན་པས་བཟང་སྡེ་ཚོགས་དྲུག་ཅུ་དང༌། བྲམ་ཟེ་ལྷ་ཆུང་མ་དང་བཅས་པ་རྣམས་ཀྱང་བདེན་པ་མཐོང་བ་དང་རྒྱུན་དུ་ཞུགས་པའི་འབྲས་བུ་ལ་བཀོད་པ་དང༌། ལྟེང་རྒྱས་འོད་སྲུངས་རལ་པ་ཅན་ཞེས་པ་ལོ་བརྒྱ་དང་ཉི་ཤུ་ལོན་པ་འཁོར་ལྔ་བརྒྱ་དང་བཅས་པ་དད་པར་གྱུར་ཏེ་ཚུར་ཤོག་གིས་བསྙེན་པར་རྫོགས་སོ། ། དེའི་སྤུན་ཟླ་ཆུ་ཀླུང་འོད་སྲུངས་དང་ག་ཡ་འོད་སྲུངས་གཉིས་ཀྱང་རང་རང་གི་འཁོར་ཉིས་བརྒྱ་ལྔ་བཅུ་རེ་དང་བཅས་པའང་བསྙེན་པར་རྫོགས་པར་མཛད་དོ། ། དེ་ལྟར་དགེ་སློང་སྟོང་ཕྲག་གཅིག་དང་ཐབས་ཅིག་ཏུ་ག་ཡའི་མགོར་བྱོན་ཏེ། དགེ་སློང་དེ་དག་ལ་རྫུ་འཕྲུལ་གྱི་ཆོ་འཕྲུལ་དང༌།
ཀུན་བརྗོད་པའི་ཆོ་འཕྲུལ་དང༌། རྗེས་སུ་བསྟན་པའི་ཆོ་འཕྲུལ་ཏེ་ཆོ་འཕྲུལ་རྣམ་པ་གསུམ་གྱིས་རྗེས་སུ་གདམས་པས་ཐམས་ཅད་ཀྱང་དགྲ་བཅོམ་པ་ཐོབ་པར་གྱུར་ཏོ། ། དེ་ནས་མ་ག་དྷཱའི་རྒྱལ་པོ་གཟུགས་ཅན་སྙིང་པོས་དེ་བཞིན་གཤེགས་པ་སྤྱན་འདྲེན་པར་གསོལ་བ་ལྟར་དགྲ་བཅོམ་པ་སྟོང་ཕྲག་གཅིག་དང་བཅས་པ་ལྟང་བྲང་གི་ཚལ་མཆོད་རྟེན་ལེགས་པར་རབ་གནས་ཡོད་པ་ག་ལ་བ་དེར་བྱོན་ཏེ། དེར་ཆོས་གསུངས་པས་རྒྱལ་པོ་འཁོར་དང་བཅས་པ་དང་ལྷ་བརྒྱད་ཁྲི་ཙམ་གྱིས་ཀྱང་བདེན་པ་མཐོང་ངོ༌། ། རྒྱལ་པོའི་ཁབ་ཀྱི་འོང་མའི་ཚལ་ཞེས་པ་བྱ་ཀ་ལནྡ་ཀ་གནས་པ་དེ་ཉིད་བཞུགས་པའི་གནས་སུ་ཕུལ་ཏེ། ཇི་སྲིད་འཚོ་བའི་བར་ལ་བསྙེན་བཀུར་བ་བགྱིད་པར་གསོལ་ལོ། ། དེའི་ཚེ་མུ་སྟེགས་ཀྱི་སྟོན་པ་རྒྱལ་བ་ཅན་ཞེས་བྱ་བ་ཤི་ནས། དེའི་སློབ་མའི་གཙོ་བོར་གྱུར་པ་ཀུན་དུ་རྒྱུ་ཉེ་རྒྱལ་དང་པང་ན་སྐྱེས་གཉིས་ལ་རྟ་ཐུལ་གྱིས་ཆོས་བཤད་པས་བདེན་པ་མཐོང་ནས། སླར་ཡང་དེ་གཉིས་རང་རང་གི་འཁོར་བརྒྱ་ལྔ་བཅུ་རེ་དང་བཅས་ཏེ་བཅོམ་ལྡན་འདས་ཀྱི་དྲུང་དུ་སོང་བ་ན་རྫུ་འཕྲུལ་དང་ལྡན་པའི་མཆོག་དང༌། ཤེས་རབ་དང་ལྡན་པའི་མཆོག་ཟུང་དུ་འགྱུར་བར་ལུང་བསྟན་ཏེ་ཚུར་ཤོག་གིས་བསྙེན་པར་རྫོགས་ནས་དགྲ་བཅོམ་པ་ཐོབ་པར་གྱུར་ཏོ། །
དེ་ནས་ཁྱིམ་བདག་མགོན་མེད་ཟས་སྦྱིན་གྱིས་བསིལ་བའི་ཚལ་གྱི་དུར་ཁྲོད་དུ་སྟོན་པ་དང་མཇལ་ཏེ། དེ་ཉིད་དུ་རྗེས་སུ་བསྟན་པ་ཐོས་པས་བདེན་པ་མཐོང་ངོ༌། ། ཁྱིམ་བདག་དེས་ཀྱང་རྒྱལ་བྱེད་ཀྱི་ཚལ་དུ་བཅོམ་ལྡན་འདས་འཁོར་དང་བཅས་པ་ཇི་སྲིད་འཚོ་བའི་བར་དུ་བསྙེན་བཀུར་བགྱིད་པར་ཁས་བླངས་སོ། ། དེའི་ཚེ་རྒྱལ་བུ་རྒྱལ་བྱེད་དང༌། ཀོ་ས་ལའི་རྒྱལ་པོ་གསལ་རྒྱལ་ཞེས་བྱ་བ་ལ་སོགས་པ་སྲོག་ཆགས་མང་པོ་ཡང་དད་པ་ལ་རབ་ཏུ་བཀོད་དོ། ། དེ་སྐབས་ཤིག་ཏུ་རྒྱལ་པོ་ཟས་གཙང་གིས་སྟོན་པ་སྤྱན་འདྲེན་པའི་ཕྱིར་ཕོ་ཉ་རིམ་པར་བཏང་བ་རྣམས་ཀྱང་རབ་ཏུ་བྱུང་ནས་ཕྱིར་འོང་བར་མ་གྱུར་པ་དང༌། སླར་ཡང་འཆར་ཀས་ཟས་གཙང་གིས་བསྐུར་བའི་འཕྲིན་ཡིག་ཐོགས་ཏེ་དོང་པ་ཡང་ཤཱ་རིའི་བུ་ལ་གཏད་དེ་རབ་ཏུ་བྱུང་ངོ༌། ། དེ་ནས་དེ་ཉིད་ཕོ་ཉའི་ཚུལ་ཏུ་བཏང་བས། དེས་རྒྱལ་བྱེད་ཚལ་གྱི་བཀོད་པ་ཅི་འདྲ་བའི་གཟུགས་བརྙན་རྣམས་རི་མོར་བྲིས་ཏེ་བསྟན་པས་དེ་ཉིད་ལ་དཔེར་བྱས་ཏེ། རྒྱལ་པོས་ནྱ་གྲོ་དྷའི་ཀུན་དགའ་རྭ་བའི་གཙུག་ལག་ཁང་དམ་པ་བརྩིག་གོ །
དེར་བཅོམ་ལྡན་འདས་དགེ་སློང་གི་དགེ་འདུན་དང་བཅས་པ་རྫུ་འཕྲུལ་གྱིས་ནམ་མཁའ་ལ་འདབ་ཆགས་ཀྱི་རྒྱལ་པོ་བཞིན་དུ་ལྡིང་སྟེ་བྱོན་པས་རྒྱལ་པོ་ལ་སོགས་པའི་འགྲོ་བ་དཔག་ཏུ་མེད་པ་དད་པར་གྱུར་པ་དང༌། རྫུ་འཕྲུལ་བརྟུལ་ཏེ་ཆོས་ཀྱི་བདུད་རྩི་ལེགས་པར་བསྟན་པས་ཟས་གཙང་དང་ལྷས་བྱིན་གཉིས་མ་གཏོགས་པའི་ཤཱཀྱ་བདུན་ཁྲི་བདུན་སྟོང་དང༌། བྲེ་བོ་ཟས་བདུན་ཁྲི་དྲུག་སྟོང་དང༌། བདུད་རྩི་ཟས་ལ་སོགས་པ་བདུན་ཁྲི་ལྔ་སྟོང་རྣམས་རྒྱུན་དུ་ཞུགས་པའི་འབྲས་བུ་ལ་བཀོད་དེ། གཞན་མང་པོ་ཡང་དེ་བཞིན་གཤེགས་པའི་ཆོས་ལ་གཞོལ་བར་བྱས་སོ། ། ཡབ་ལ་ཕན་གདགས་པའི་ཕྱིར་མཽང་གལ་གྱི་བུ་ལ་རྫུ་འཕྲུལ་རྣམ་པ་མང་པོ་བསྟན་དུ་བཅུག་སྟེ། བཅོམ་ལྡན་འདས་ཉིད་ནི་ནྱ་གྲོ་དྷའི་ཀུན་དགའ་རྭ་བ་ན་ལྷ་རྣམས་ཀྱི་ཁང་བཟང་གི་བཀོད་པ་ཕུན་སུམ་ཚོགས་པ་མིའི་ལས་ཤིན་ཏུ་འདས་པ་བསྐྲུན་ཏེ་དེའི་ནང་དུ་ལྷའི་འཁོར་འབའ་ཞིག་ལ་ཆོས་སྟོན་ཅིང་བཞུགས་པའི་ཚེ། ཟས་གཙང་གིས་ནང་དུ་སོན་པར་མ་ནུས་པར་ཕྱི་རོལ་དུ་ལུས་པ་ལ། སྟོན་པས་ཁང་བཟང་དེ་ཉིད་རིན་པོ་ཆེ་ཤེལ་གྱི་རང་བཞིན་དུ་མངོན་པར་སྤྲུལ་ཏེ་དེའི་ནང་ན་སྐུ་མ་བསྒྲིབས་པར་བཞུགས་པ་སྣང་བར་བྱས་ནས་ཆོས་བསྟན་པས་རྒྱུན་དུ་ཞུགས་པའི་འབྲས་བུ་ཐོབ་པར་གྱུར་ཏོ། ། དེས་ན་ཤཱཀྱ་ཕལ་ཆེ་བ་དག་གིས་བདེན་པ་མཐོང་བས་ཤཱཀྱ་བཟང་ལྡན་རྒྱལ་སྲིད་ལ་བཞག་པར་བགྲོས་ཏེ།
ནྱ་གྲོ་དྷའི་ཀུན་དགའ་རྭ་བ་བཅོམ་ལྡན་འདས་ལ་ཕུལ་བས་དེའི་ཚེ་བཅོམ་ལྡན་འདས་ཀྱིས་ཡོན་ཡོངས་སུ་བསྔོ་བ་མཛད་དོ། ། ཟས་གཙང་གིས་སྟོན་པ་བཅོམ་ལྡན་འདས་འཁོར་གྱི་ཚོགས་མང་པོས་མཛེས་པར་བྱ་བའི་ཕྱིར་ཁྱིམ་རེ་རེ་ནས་ཀྱང་མི་རེ་རེ་རབ་ཏུ་འབྱུང་དགོས་པར་དྲིལ་གྱིས་བསྒྲགས་པས་དེ་བཞིན་དུ་བགྱི་བར་ཁས་བླངས་ཏེ། རྒྱལ་པོ་བཟང་ལྡན་ལ་སོགས་པ་ཤཱཀྱ་ལྔ་བརྒྱ་ཤིང་རྟ་ལ་ཞུགས་ཏེ་འབྱོར་པ་ཆེན་པོས་ཕྱིར་བྱུང་བ་ན། ཟས་གཙང་གིས་ཤཱཀྱ་རྣམས་ཀྱི་ཐ་མའི་འབྱོར་པ་ལ་ལྟ་ཞིང༌། མཚན་མཁན་གྱིས་དེ་དག་གི་མཚན་ལ་བརྟག་པ་ན། ཀོ་ཀ་ལི་ཀ་དང༌། ཁཎྜ་དྲ་བྱ་དང༌། ཀོ་ཊ་མོ་ར་ཏ་ཏིཥྱ་དང༌། རྒྱ་མཚོས་བྱིན་རྣམས་ཕྱིར་བྱུང་བ་ན་བོང་བུའི་སྐད་གྲག་པར་གྱུར་པ་དང༌། ལྷས་བྱིན་བྱུང་བ་ན་གཙུག་གི་ནོར་བུར་བྱ་ཁྲས་ཕྲོགས་པ་མཐོང་སྟེ།
དེ་དག་གིས་སྟོན་པ་དང་སྟོན་པའི་འཁོར་ལ་ཚིག་ངན་སྨྲས་པས་དམྱལ་བར་གཞོལ་བར་འགྱུར་བ་དང༌། གཞན་རྣམས་ཀྱིས་ནི་སྟོན་པ་མཉེས་པར་བྱེད་པར་འགྱུར་རོ་ཞེས་བྱ་བར་ལུང་བསྟན་ནོ། ། དེ་ནས་དེ་དག་གིས་བཅོམ་ལྡན་འདས་ཀྱི་དྲུང་དུ་ཕྱིན་ནས་རབ་ཏུ་བྱུང་བ་བླངས་པར་གྱུར་ཏོ། ། དེ་དག་གི་ཚེ་འདྲེག་མཁན་དུ་གྱུར་པའི་ཉེ་བ་འཁོར་ནི་ཚུར་ཤོག་གིས་བསྙེན་པར་རྫོགས་པར་མཛད་དོ། ། དེར་རྒན་རིམ་གྱིས་འདུད་པར་བྱེད་པ་ན། བཟང་ལྡན་གྱིས་ཉེ་བ་འཁོར་གྱི་རྐང་པ་ལ་བཏུད་པའི་ཚེ་དོགས་པ་སྐྱེས་ནས་ཅི་འདིའི་རྐང་པ་ལ་འདུད་པར་བྱེད་དམ་ཞུས་པས། བཅོམ་ལྡན་འདས་ཀྱིས་རབ་ཏུ་བྱུང་བ་ནི་ང་རྒྱལ་སྤང་བའི་ཕྱིར་ཡིན་པས་ཐུད་ཅིག་གསུངས་ནས་བཏུད་པས་དེའི་མོད་ལ་ས་འདི་རྣམ་པ་དྲུག་ཏུ་གཡོས་སོ། ། གཞན་ཡང་གྲགས་འཛིན་མ་ལ་སོགས་པའི་བཙུན་མོ་དྲུག་ཁྲི་རྒྱུན་དུ་ཞུགས་པའི་འབྲས་བུ་ལ་བཀོད་པ་དང༌། ཡངས་པ་ཅན་དུ་སྐྱེ་དགུའི་བདག་མོ་ལ་སོགས་པ་ཤཱཀྱ་མོ་ལྔ་བརྒྱ་རབ་ཏུ་བྱུང་བ་དང༌། ནྱ་གྲོ་དྷ་སྐྱེས་སྟོན་པར་ཁས་བླངས་ཀྱི་བསྙེན་པར་རྫོགས་པ་དང༌།
དྲང་སྲོང་མེས་བྱིན་ཀ་ཏྱའི་བུར་གྲགས་པ་འཁོར་ལྔ་བརྒྱ་དང་བཅས་དགྲ་བཅོམ་པ་ལ་བཀོད་པ་དང༌། སུམ་ཅུ་རྩ་གསུམ་དུ་དབྱར་གནས་མཛད་ཅིང་སླར་ཡང་བཻ་ཌཱུརྻའི་ཐེམ་སྐས་ལ་བརྟེན་ནས་ལྷ་ལས་བབ་པའི་མཛད་པ་བསྟན་པ་དང༌། མཉན་དུ་ཡོད་པར་ཆོ་འཕྲུལ་ཆེན་པོ་བསྟན་པ་ལ་སོགས་པ་མཐའ་ཡས་པ་མདོ་སྡེ་རྣམས་ལས་རྒྱ་ཆེར་འབྱུང་བ་ལས་ཤེས་པར་བྱའོ། ། མདོར་ན་བྱེ་བྲག་ཏུ་བཤད་པ་ལས། ཆོས་འཁོར་གནས་དང་ཡངས་པ་ཅན། ། ས་དཀར་ཅན་དང་ལྷ་ཡི་གནས། ། བྱིས་པ་གསོད་དང་ཀོ་ཤཱམྦཱིར། ། འབྲོག་དང་མཆོད་རྟེན་རི་དང་ནི། ། འོད་མའི་གྲོང་དང་སྒྲར་བཅས་དང༌། ། སེར་སྐྱའི་གནས་ཀྱི་གྲོང་ཁྱེར་ཏེ། །
འདི་རྣམས་སུ་ནི་ཐུབ་པ་ཡི། ། སྐྱེས་མཆོག་ལོ་རེ་ལོ་རེ་བཞུགས། ། ཉི་ཤུ་རྩ་གསུམ་མཉན་ཡོད་དུ། ། སྨན་གྱི་ནགས་སུ་ལོ་བཞི་སྟེ། ། འབར་བའི་ཕུག་གི་གནས་སུ་གཉིས། ། རྒྱལ་པོའི་ཁབ་ཀྱི་གྲོང་དུ་ལྔ། ། དཀའ་བ་སྤྱད་པ་ལོ་དྲུག་སྟེ། ། ཉི་ཤུ་རྩ་དགུ་ཁབ་གནས་སུ། ། རྒྱལ་བ་དེ་ལྟར་བརྒྱད་ཅུ་ལ། ། ཐུབ་མཆོག་དམ་པ་མྱ་ངན་འདས། །
ཞེས་འབྱུང་བ་ལྟར་རོ། ། བཅུ་གཉིས་པ་མྱ་ངན་ལས་འདས་པར་སྟོན་པའི་མཛད་པ་ལ། མྱ་ངན་ལས་འདའ་བའི་ལྟས་དང༌། ཇི་ལྟར་མྱ་ངན་ལས་འདས་པ་དང༌། སྐུ་གདུང་རྒྱས་པ་སྟེ་གསུམ་ལས། དང་པོ་མྱ་ངན་ལས་འདའ་བའི་ལྟས་ནི། གསེར་འོད་དམ་པ་ལས། སངས་རྒྱས་མྱ་ངན་ཡོངས་མི་འདའ། ། ཆོས་ཀྱང་ནུབ་པར་མི་འགྱུར་ཏེ། ། སེམས་ཅན་ཡོངས་སུ་སྨིན་མཛད་ཅིང༌། །
ཡོངས་སུ་མྱ་ངན་འདའ་བར་སྟོན། ། ཞེས་གསུངས་པ་ལྟར། སྤྱིར་བཅོམ་ལྡན་འདས་ནི་བསྐལ་པ་དཔག་ཏུ་མེད་པར་བདུད་བཞི་ལས་རྣམ་པར་རྒྱལ་བའི་གོ་འཕང་ལ་གནས་པས་མྱ་ངན་ལས་འདའ་བ་མེད་ཀྱང༌། གདུལ་བྱ་རྟག་འཛིན་ཅན་རྣམས་ཀྱི་རྟག་པར་འཛིན་པ་བཟློག་པའི་ཕྱིར་དང༌། སྐལ་བ་དམན་པའི་གདུལ་བྱ་འགའ་ཞིག་ལ་སངས་རྒྱས་ཉེ་བར་མི་སྣང་བ་ཙམ་ལ་མྱ་ངན་འདའ་བའི་ཐ་སྙད་དུ་གདགས་པའི་ཕྱིར། དེ་ལྟར་སྣང་བ་ཡིན་ཏེ། དེའང་འདི་ལྟར་འགྲོ་བ་རྒྱ་མཚོའི་དོན་མཛད་ཅིང་བཞུགས་པའི་སྐབས་ཤིག་ཏུ་སྟོན་པས་ཀུན་དགའ་བོ་ལ་བསྐུལ་མ་འདེབས་པ་དྲན་པའི་ཕྱིར་འདི་སྐད་གསུངས་ཏེ། གང་སུ་རྫུ་འཕྲུལ་གྱི་རྐང་པ་བཞི་ལ་བརྟེན་ནས་སྒོམ་མང་དུ་བྱས་པ་དེ་འདོད་ན་བསྐལ་པའམ་བསྐལ་པ་ལས་ལྷག་གི་བར་དུ་ཡང་འདུག་གོ་ཞེས་བྱ་བ་ལ་སོགས་པ་ལན་གཉིས་ལན་གསུམ་གྱི་བར་དུ་བཟླས་ཀྱང་བདུད་ཀྱི་སྟོབས་ཀྱིས་བསྒྲིབས་པར་བྱས་ཏེ་ཅང་གསོལ་བའི་དྲན་པ་མ་ཤར་རོ། ། དེའི་ཚེ་བདུད་སྡིག་ཅན་གྱིས་ལྷགས་ནས་དབེན་པ་ཞིག་ཏུ་མྱ་ངན་ལས་འདའ་བར་གསོལ་བ་བཏབ་པས་སྟོན་པས་ཀྱང་ཟླ་བ་གསུམ་ནས་དེས་ཇི་སྐད་གསོལ་བ་བཞིན་དུ་བགྱིད་པར་ཞལ་གྱིས་བཞེས་ནས་བཏང་ངོ༌། ། དེ་ནས་བཅོམ་ལྡན་འདས་ཀྱི་འཚོ་བའི་འདུ་བྱེད་ནི་བྱིན་གྱིས་བརླབས།
ཚེའི་འདུ་བྱེད་ནི་སྤངས་པའི་ཏིང་ངེ་འཛིན་ལ་སྙོམས་པར་ཞུགས་སོ། ། དུས་དེ་ཉིད་དུ་ས་འདི་རྣམ་པ་དྲུག་ཏུ་གཡོ་བ་ལ་སོགས་པའི་ལྟས་ཀྱི་རྣམ་པ་མང་པོ་བྱུང་སྟེ། གང་དག་བྱུང་བ་རྣམས་ཀྱང་ཀུན་དགའ་བོས་སྟོན་པ་ལ་ཞུས་པ་ན། དེ་བཞིན་གཤེགས་པ་སྐུ་ཚེའི་འདུ་བྱེད་སྤངས་པའི་ལྟས་སུ་བསྟན་ཏོ། ། དེའི་དུས་སུ་ཀུན་དགའ་བོ་ནི་སྟོན་པ་མྱ་ངན་ལས་མི་འདའ་བའི་གསོལ་བ་འདེབས་པ་ལ་ཞུགས་པར་གྱུར་ཀྱང་དེ་བཞིན་གཤེགས་པ་ནི་གཉིས་སུ་མི་གསུང་བ་ཡིན་པའི་ཕྱིར་གནང་བར་མ་གྱུར་ཏོ། ། དེ་ནས་ཙ་བ་ལིའི་དགེ་སློང་རྣམས་ལ་དུས་ཐ་མའི་གདམས་ངག་རྣམས་ཀྱང་ཅི་རིགས་པ་བསྟན་ནས་མཐར་གྱིས་ལྗོངས་རྒྱུ་ཞིང་ཡངས་པ་ཅན་དང༌། བྲྀ་ཛ་དང༌། ལོངས་སྤྱོད་ཀྱི་གྲོང་གི་བྱང་རོལ་ཤིང་ཤ་པའི་ཚལ་རྣམས་སུ་བྱོན་ཏེ་དེ་དག་གི་ལམ་དུ་ཡང་འགྲོ་བ་མང་པོའི་དོན་མཛད་པ་དང༌། ཁྱད་པར་དུ་ཀུན་དགའ་བོ་ལ། མདོ་སྡེ་ལ་འཇུག
འདུལ་བ་ལ་སྣང༌། ཆོས་ཉིད་དང་མི་འགལ་ན་ཆོས་སུ་གཟུང་ལ། དེ་ལྟ་མ་ཡིན་ན་མི་གཟུང་བར་གདམས་སོ། ། དེ་ནས་གྲོང་ཁྱེར་རྩྭ་ཅན་དུ་གཤེགས་པའི་ལམ་ནས་ཅུང་ཟད་བསྙུང་བའི་ཚུལ་བསྟན་ནས་ངལ་བསོ་བ་དང༌། ཀུན་དགའ་བོ་ལ་ཆུ་བོ་ཀ་ཀུ་སྟ་ལས་ཆུ་བྱིན་ཅིག་ཅེས་གསུངས་པ་ན་ཆུ་རྙོག་མ་ཅན་ལས་རྙེད་པར་མ་གྱུར་ཀྱང་ཆུ་དེས་ཞལ་བཀྲུས་སོ། ། དེ་ནས་ཀྱང་གྲོང་ཁྱེར་རྩྭ་ཅན་དུ་གྱད་ཀྱི་ཡུལ་དང་ཉེ་བ་ཤིང་སཱ་ལ་ཟུང་གི་ཚལ་དུ་བྱོན་ཏེ་དེར་མྱ་ངན་ལས་འདའ་བའི་དགོངས་པ་ཉེ་བར་ཞག་གོ ། གཉིས་པ་ནི། གནས་དེ་ཉིད་དུ་དུས་ཐ་མའི་གདན་ཁྲི་འཕང་བྱང་གི་ཕྱོགས་སུ་བསྟན་པར་བཅས་ཏེ། དེ་ལ་གློ་གཡས་པ་ཕབ་སྟེ་ཞབས་ཀྱི་སྟེང་དུ་ཞབས་བཞག་པའི་སྟབས་ཀྱིས་སྣང་བའི་འདུ་ཤེས་དང༌། དྲན་པ་དང་ཤེས་བཞིན་དང༌།
མྱ་ངན་ལས་འདས་པའི་འདུ་ཤེས་པར་མཛད་དེ་གཟིམས་སོ། ། དེའི་དུས་ན་རྩྭ་ཅན་གྱི་གྱད་རྣམས་འདུས་པ་ལ་ཆོས་བསྟན་ནས་ཀུན་དགའ་བོ་ལ་བསླབ་པའི་གཞི་འབོགས་སུ་བཅུག་གོ ། དེ་ལྟར་དུས་ཐ་མའི་ཁྲི་ལ་བཞུགས་བཞིན་དུ་སྐུ་དངོས་ཀྱིས་གདུལ་བར་བྱ་བའི་སྐྱེ་བོ་དྲི་ཟའི་རྒྱལ་པོ་རབ་དགའ་སྟེ། དེ་འདུལ་བའི་དོན་དུ་དྲི་ཟའི་ཆ་བྱད་དུ་སྤྲུལ་ཏེ་ལག་པ་ན་པི་ཝང་རྒྱུད་སྟོང་དང་ལྡན་པ་བསྣམས་ནས་རབ་དགའི་སྒོ་དྲུང་ན་ཕྱིན་ཏེ། དེ་དང་གླུ་དབྱངས་ལེན་པ་དང་པི་ཝང་འཁྲོལ་བའི་ཁྱད་པར་ལ་འགྲན་པའི་ཚེ་སྟོན་པས་རྒྱུད་སྟོང་ཕྲག་ཡོད་པ་ནས་གཅིག་གི་བར་ལ་རིམ་གྱིས་བཅད་ཀྱང་སྒྲ་གདངས་སྙན་པ་ལ་ཁྱད་པར་མ་བྱུང་བ་དང༌། མཐར་རྒྱུད་གཅིག་པུ་དེ་ཡང་བཅད་པས་ནམ་མཁའ་ལས་སྒྲ་གདངས་སྔ་མ་བཞིན་དུ་འབྱུང་བར་བྱིན་གྱིས་བརླབས་པས་དེ་ངོ་མཚར་དུ་སྐྱེས་ནས་ང་རྒྱལ་གྱི་རི་བོ་གཞིག་པར་མཛད་དོ། ། དེ་ནས་དད་པར་གྱུར་པ་གཟིགས་ནས་སྐུ་དངོས་སུ་སྣང་བས་ཆོས་གསུངས་ནས་བདེན་པ་རྟོགས་པར་མཛད་དོ། ། དེ་བཞིན་དུ་ཀུན་དུ་རྒྱུ་རབ་བཟང་ཞེས་པ་ལོ་བརྒྱ་དང་ཉི་ཤུ་ལོན་པ་དེས་ཨུ་དུམྦཱ་རའི་མེ་ཏོག་གི་ཚལ་རྙིངས་པར་གྱུར་པ་མཐོང་སྟེ། དེ་བཅོམ་ལྡན་འདས་མྱ་ངན་ལས་འདའ་བའི་ལྟས་སུ་ཤེས་ནས། བདག་གི་ཐེ་ཚོམ་འགའ་ཞིག་སེལ་བར་འགྱུར་གྲང་སྙམ་སྟེ་བྱུང་བ་ལ་དགའ་བའི་གཏམ་མང་པོ་མཛད་པའི་མཐར།
དེ་བཞིན་གཤེགས་པས་ཆོས་བསྟན་པས་བདེན་པ་མཐོང་བར་གྱུར་པ་དང༌། ཚུར་ཤོག་གིས་བསྙེན་པར་རྫོགས་ནས་དགྲ་བཅོམ་པ་ཐོབ་པར་མཛད་དོ། ། དེས་ཀྱང་སྟོན་པ་མྱ་ངན་ལས་འདའ་བ་མཐོང་བ་ལ་སྤྲོ་བར་མ་གྱུར་ཏེ་གནས་ལྔར་བྱིན་གྱིས་བརླབས་ནས་མྱ་ངན་ལས་འདས་སོ། ། དེ་ནས་སྟོན་པས་འཁོར་རྣམ་བཞི་ལ་མདོ་འདོན་པ་ལ་སོགས་པའི་བསླབ་གཞི་ཕྲན་ཚེགས་ཀྱི་རིགས་འགའ་ཞིག་གདམས་པ་དང༌། དཀོན་མཆོག་གསུམ་དང་བདེན་པ་བཞི་ལ་ཐེ་ཚོམ་མེད་པའི་ངེས་པ་མཛད་དོ། ། དེ་ནས་སྐུའི་སྟོད་གཡོགས་བསལ་ཏེ། དགེ་སློང་དག་དེ་བཞིན་གཤེགས་པའི་སྐུ་ལ་ལྟོས་ཤིག དེ་བཞིན་གཤེགས་པ་བལྟ་བ་ནི་རྙེད་པར་དཀའ་སྟེ་མེ་ཏོག་ཨུ་དུམ་ཝཱ་ར་བཞིན་ནོ། ། དགེ་སློང་དག་ཅང་མ་སྨྲ་ཞིག་དང༌། འདི་ལྟར་འདུས་བྱས་ཐམས་ཅད་ནི་འཇིག་པའི་ཆོས་ཅན་ནོ་ཞེས་པ་གསུང་གི་ཐ་མ་ཉིད་དུ་སྩལ་ཏོ། །
དེ་ནས་བསམ་གཏན་བཞི་དང་གཟུགས་མེད་བཞི་དང་འགོག་སྙོམས་ལུགས་འབྱུང་ལུགས་བཟློག་ལ་མཉམ་པར་ཞུགས་ནས། སླར་ཡང་བསམ་གཏན་བཞི་ལ་ཞུགས་ཏེ་རབ་མཐའ་ལ་མྱ་ངན་ལས་འདས་སོ། ། དེ་མ་ཐག་ཏུ་ས་གཡོ་བ་ལ་སོགས་པའི་ལྟས་ཀྱིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་དག་ནི་ཤིན་ཏུ་འཁྲུགས་པར་གྱུར་ཏོ། ། གསུམ་པ་ནི། དེ་ནས་ཀུན་དགའ་བོས་ཞག་བདུན་གྱི་བར་དུ་སྐུ་གདུང་ཞུགས་ལ་བཞེན་པའི་ཉེར་བསྡོགས་རྣམས་བཤམས་ཏེ། བདུན་པ་ལ་གྱད་ཀྱི་ཆུང་མ་དང་བུ་མོ་རྣམས་ཀྱིས་བླ་རེ་བྲེས་པ་དང༌། གྱད་གཞོན་ནུ་རྣམས་ཀྱིས་ནི་ཁྱོགས་བཏེག་པ་དང༌། ལྷ་བྱེ་བ་ཕྲག་ཁྲིག་དུ་མ་རྣམས་ཀྱིས་ནི་དྲི་དང༌། ཕྲེང་བ་དང༌། མེ་ཏོག་དང༌།
བདུག་པ་དང༌། སིལ་སྙན་རྣམ་པ་སྣ་ཚོགས་ཀྱིས་བཀུར་སྟི་དང་བཅས་ཏེ། རྩྭ་ཅན་གྱི་ནུབ་སྒོ་ནས་དབུས་སུ་ཞུགས་ཤིང་ཤར་སྒོ་ནས་འཐོན་ཏེ་ཆུ་བོ་དབྱིག་ལྡན་བརྒལ་བའི་ཕ་རོལ། གྱད་ཀྱི་དབུ་རྒྱན་བཏགས་པའི་མཆོད་རྟེན་གྱི་དྲུང་ག་ལ་བར་བཞུགས་སུ་གསོལ་ལོ། ། དེ་ནས་གྱད་གཞོན་ནུ་རྣམས་ཀྱིས་སྐུ་གདུང་ཤིང་བལ་གྱི་འདའ་བ་དང༌། རས་ཟུང་ལྔ་བརྒྱས་གཡོགས་ཏེ་ལྕགས་ཀྱི་སྒྲོམ་བུར་བཅུག་ནས་འབྲུ་མར་གྱིས་བཀང་བ་ཁ་བཀབ་སྟེ། དྲི་ཞིམ་པོའི་ཤིང་སྤུངས་པ་དང་ལྷན་ཅིག་ཏུ་ཞུགས་ལ་བཞེན་པར་བརྩམས་ཀྱང་མེ་འབར་བར་མ་གྱུར་ཏོ། ། ཇི་ཙམ་ཞིག་ཏུ་རྒྱལ་པོའི་ཁབ་ནས་གནས་བརྟན་འོད་སྲུངས་ཆེན་པོ་འཁོར་ལྔ་བརྒྱ་དང་བཅས་ཏེ་བྱོན་པས་ལྷགས་ནས་སྒྲོམ་གྱི་ཁ་ཕྱེ་ཞིང་ཤིང་དང་རས་བལ་རྣམས་ལེགས་པར་བསལ་ནས་སྐུ་མ་ཉམས་པ་ལ་ཕྱག་བྱས་ཏེ། དེ་ནས་ཞུགས་འབུལ་བར་བྱེད་པའི་ཉན་ཐོས་ཆེན་པོ་རྣམས་ནི་འདི་ལྟ་སྟེ། ཀུན་ཤེས་ཀཽཎྜི་ནྱ་དང༌།
སྐུལ་བྱེད་དང༌། སྟོབས་བཅུ་འོད་སྲུངས་དང༌། འོད་སྲུངས་ཆེན་པོ་སྟེ་བཞིས་ཤིང་བལ་གྱི་འདའ་བ་གཞན་ཡང་བསབས་ཏེ་གཡོགས་པ་ལ་སོགས་པ་སྔ་མ་ཇི་ལྟ་བ་བཞིན་དུ་བྱས་ནས་བཞག་པས་མེ་རང་འབར་དུ་བྱུང་སྟེ་ཚིག་པར་གྱུར་ཏོ། ། དེ་ནས་མེ་དེ་འོ་མའི་ཆབ་ཀྱིས་བསད་པ་ལས། མེ་ཏོག་གསེར་ཅན་དང༌། སེར་སྐྱ་དང༌། རྟ་དོན་དང༌། ཨུ་དུམྦཱ་ར་བཞི་སྐྱེས་སོ། ། དེ་ནས་སྒྲོམ་བུ་ཁ་ཕྱེ་ནས་བལྟས་པའི་ཚེ་གདུང་ཡུངས་འབྲུ་ལྟ་བུའི་རིང་བསྲེལ་གྱི་ཕུང་པོར་གྱུར་པ་དང༌། རས་ཟུང་ཐམས་ཅད་ཀྱིའང་ཕྱི་མ་ཤོས་དང་ནང་མ་ཤོས་གཉིས་པོ་མ་ཚིག་པར་གནས་པ་དང་བཅས་པ་གྱད་རྣམས་ཀྱིས་གྲོང་ཁྱེར་གྱི་དབུས་སུ་སྤྱན་དྲངས་ནས་བཞུགས་སུ་གསོལ་ལོ། །
དེའི་ཚེ་ཕྱོགས་ཀྱི་རྒྱལ་པོ་ལ་སོགས་པས་སོ་སོའི་གནས་སུ་སྐུ་གདུང་གི་མཆོད་རྟེན་བརྩིགས་པའི་ཕྱིར་དང་དུས་སྟོན་བྱ་བའི་ཕྱིར་རིང་བསྲེལ་གྱི་སྐལ་བ་ལེན་དུ་བྱུང་བ་རྣམས་ལ་ཆ་བརྒྱད་དུ་བགོས་ཏེ་སོ་སོར་བྱིན་ནོ། ། དེ་ལྟར་ཡང་ལུང་ལས། སྤྱན་ལྡན་སྐུ་གདུང་བྲེ་བོ་བརྒྱད་དག་ལས། ། བདུན་ནི་ཛམྦུའི་གླིང་པའི་མཆོད་པར་ཐོབ། ། སྐྱེས་བུ་མཆོག་དེའི་བྲེ་བོ་གང་ཞིག་ནི། ། གྲོང་ཁྱེར་སྒྲ་སྒྲོགས་ཀླུ་ཡི་རྒྱལ་པོས་མཆོད། ། སྐྱེས་མཆོག་དེ་ཡི་མཆེ་བ་བཞི་དག་ལས། ། མཆེ་བ་གཅིག་ནི་རྩ་གསུམ་འཇིག་རྟེན་མཆོད། ། གཉིས་པ་ཚིག་འཛིན་གྲོང་ཁྱེར་ཡིད་འོང་ན། ། གསུམ་པ་ཀ་ལིང་རྒྱལ་པོའི་ཡུལ་ན་སྟེ། །
སྐྱེས་མཆོག་དེ་ཡི་མཆེ་བ་བཞི་པ་ནི། ། གྲོང་ཁྱེར་སྒྲ་སྒྲོགས་ཀླུ་ཡི་རྒྱལ་པོས་མཆོད། ། མྱ་ངན་མེད་རྒྱལ་སྐྱ་སྣར་བུར་གནས་པས། ། མཆོད་རྟེན་བདུན་པོ་རྒྱ་ཆེར་སྤེལ་བྱས་ཏེ། ། དེ་ཡི་མཐུ་ཡིས་དབྱིག་འཛིན་འདིར་ཡང་ནི། ། སྨོན་ལམ་དངོས་པོས་མངོན་པར་བརྒྱན་གྱུར་ཏེ། ། འདི་ལྟར་སྤྱན་ལྡན་སྐུ་གདུང་དེ་ལ་ནི། ། ལྷ་དབང་ཀྲུ་དབང་མི་ཡི་དབང་པོ་དང༌། ། མི་དང་ཀླུ་དང་གནོད་སྦྱིན་བདག་པོ་ཡིས། ། རབ་ཏུ་བཀུར་ནས་བཀུར་སྟེ་མཆོད་པ་བྱས། །
ཞེས་སོ།། །། གཉིས་པ་ཆོས་ཀྱི་འཁོར་ལོ་ཇི་ལྟར་བསྐོར་བ་ལ། མཚན་ཉིད་ཐེག་པའི་ཆོས་ཀྱི་འཁོར་ལོ་ཇི་ལྟར་བསྐོར་བ་དང༌། རྡོ་རྗེ་ཐེག་པའི་ཆོས་ཀྱི་འཁོར་ལོ་ཇི་ལྟར་བསྐོར་བའོ། ། དང་པོ་ལ་རིམ་ཅན་དུ་འདོད་པ་བརྗོད་པ་དང༌། ཅིག་ཅར་དུ་འདོད་པ་བརྗོད་པའོ། ། དང་པོ་ནི་བཅོམ་ལྡན་འདས་ཀྱིས་ཆོས་ཀྱི་འཁོར་ལོ་རིམ་པ་ཅན་དུ་བསྐོར་བ་ཡིན་ཏེ། འདི་ལྟར་ཡུལ་ཝཱ་རཱ་ཎ་སཱིར་ལྔ་སྡེ་ལ་སོགས་པའི་གདུལ་བྱ་ཉན་ཐོས་ཀྱི་ཐེག་པ་ལ་ཞུགས་པ་རྣམས་དྲང་བའི་དོན་དུ་དང་པོ་བདེན་པ་རྣམ་པ་བཞིའི་ཆོས་ཀྱི་འཁོར་ལོ་ལན་གསུམ་དུ་བཟླས་པའི་ཚུལ་དུ་བསྐོར་རོ། ། དེའང་ཇི་ལྟར་ན་དགེ་སློང་དག་ཁུར་ཡང་ཡོད། ཁུར་ཁྱེར་བ་པོ་ཡང་ཡོད་ཅེས་གཟུང་བ་དང་འཛིན་པ་ཡོད་པར་གསུངས་ཏེ།
དེ་ལྟ་མ་ཡིན་ན་ནི་སྐྲག་པར་འགྱུར་བའི་ཕྱིར་དེ་ལྟར་དུ་བསྟན་ནོ། ། དེས་ནི་མེད་པར་འཛིན་པ་ལས་བཟློག་པར་བྱས་པས། ཡོད་པར་འཛིན་པ་ཤས་ཆེ་བར་གྱུར་ཏོ། ། དེ་ནས་གནས་བྱ་རྒོད་ཕུང་པོའི་རི་བོ་ལ་སོགས་པ་ན་གདུལ་བྱ་ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ཀྱི་དོན་དུ། བར་པ་མཚན་ཉིད་མེད་པའི་ཆོས་ཀྱི་འཁོར་ལོ་བསྐོར་རོ། ། དེའང་ཇི་ལྟར་ན་གཟུགས་ནས་བརྩམས་ཏེ་རྣམ་པ་ཐམས་ཅད་མཁྱེན་པའི་བར་གྱི་ཆོས་ཐམས་ཅད་ངོ་བོ་ཉིད་མེད་པའི་སྟོང་པ་ཉིད་དུ་སྟོན་པར་བྱེད་པ་ཤེས་རབ་ཀྱི་ཕ་རོལ་ཏུ་ཕྱིན་པ་རྣམས་བསྟན་ཏོ། ། དེས་ནི་ཡོད་པར་འཛིན་པ་ལས་བཟློག་པར་བྱས་པས་ཆོས་ཐམས་ཅད་མེད་པར་འཛིན་པ་ཤས་ཆེ་བར་གྱུར་ཏོ། ། དེ་ནས་ཡུལ་མཉན་དུ་ཡོད་པ་ལ་སོགས་པ་ན་གདུལ་བྱ་ཐེག་པ་ཐམས་ཅད་ལ་ཡང་དག་པར་ཞུགས་པ་རྣམས་ཀྱི་དོན་དུ། ཐ་མ་ལེགས་པར་རྣམ་པར་ཕྱེ་བའི་ཆོས་ཀྱི་འཁོར་ལོ་བསྐོར་རོ། ། དེ་ནི་ཇི་ལྟར་ཞེ་ན།
ཆོས་ཀྱི་འཁོར་ལོ་སྔ་མ་དེ་གཉིས་ནི་ཡོད་པར་འཛིན་པ་དང་མེད་པར་འཛིན་པ་ཤས་ཆེ་བས་དྲང་བའི་དོན་རྩོད་པ་ཅན་ཡིན་ལ། ཐ་མ་འདིས་ནི་ཀུན་བརྟག་མེད། གཞན་དབང་ཀུན་རྫོབ་ཏུ་ཡོད། ཡོངས་སུ་གྲུབ་པ་གཉིས་དོན་དམ་པ་ཉིད་དུ་ཡོད་པར་བསྟན་པས་མཐའ་གཉིས་སུ་འཛིན་པར་བཟློག་པ་དབུ་མའི་ལམ་ཡིན་པའི་ཕྱིར། ངེས་དོན་རྩོད་པ་དང་བྲལ་བ་ཡིན་ཏེ། དེ་ལྟར་ནི་རྣལ་འབྱོར་སྤྱོད་པ་དག་འདོད་ཅིང༌། དེའང་ཇི་སྐད་དུ་འཕགས་པ་དགོངས་པ་ངེས་པར་འགྲེལ་པ་ལས། དེ་ནས་བཅོམ་ལྡན་འདས་ལ་དོན་དམ་ཡང་དག་འཕགས་ཀྱིས་འདི་སྐད་ཅེས་གསོལ་ཏོ། ། བཅོམ་ལྡན་འདས་ཀྱིས་དང་པོ་ཡུལ་ཝཱ་རཱ་ཎ་སཱིར་དྲང་སྲོང་ལྷུང་བ་རི་དྭགས་ཀྱི་ནགས་སུ་ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་རྣམས་ལ་འཕགས་པའི་བདེན་པ་བཞི་རྣམ་པར་བསྟན་པས་ཆོས་ཀྱི་འཁོར་ལོ་ངོ་མཚར་རྨད་དུ་བྱུང་བ་སྔོན་ལྷར་གྱུར་པའམ།

མིར་གྱུར་པ་སུས་ཀྱང་ཆོས་དང་མཐུན་པར་འཇིག་རྟེན་དུ་མ་བསྐོར་བ་ཅིག་རབ་ཏུ་བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་དེ་ཡང་བླ་ན་མཆིས་པ། སྐབས་མཆིས་པ། དྲང་བའི་དོན། རྩོད་པའི་གཞིའི་གནས་སུ་གྱུར་པ་ལགས་ལ། བཅོམ་ལྡན་འདས་ཀྱིས་ཆོས་ཐམས་ཅད་ངོ་བོ་ཉིད་མ་མཆིས་པ་ཉིད་ལས་བརྩམས་ཏེ། སྐྱེ་བ་མ་མཆིས་པ་དང༌། འགག་པ་མ་མཆིས་པ་དང༌། གཟོད་མ་ནས་ཞི་བ་དང༌། རང་བཞིན་གྱིས་ཡོངས་སུ་མྱ་ངན་ལས་འདས་པ་ཉིད་ལས་བརྩམས་ནས་ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ལ་སྟོང་པ་ཉིད་སྨོས་པའི་རྣམ་པས་ཆེས་ངོ་མཚར་རྨད་དུ་བྱུང་བའི་ཆོས་ཀྱི་འཁོར་ལོ་གཉིས་པ་བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་དེ་ཡང་བླ་ན་མཆིས་པ།
སྐབས་མཆིས་པ་དྲང་བའི་དོན་རྩོད་པའི་གཞིའི་གནས་སུ་གྱུར་པ་ལགས་ལ། བཅོམ་ལྡན་འདས་ཀྱིས་ཆོས་རྣམས་ཀྱི་ངོ་བོ་ཉིད་མ་མཆིས་པ་ཉིད་ལས་བརྩམས་ཏེ། སྐྱེ་བ་མ་མཆིས་པ་དང༌། འགག་པ་མ་མཆིས་པ་དང༌། བཟོད་མ་ནས་ཞི་བ་དང༌། རང་བཞིན་གྱིས་ཡོངས་སུ་མྱ་ངན་ལས་འདས་པ་ཉིད་ལས་བརྩམས་ནས་ཐེག་པ་ཐམས་ཅད་ལ་ཡང་དག་པར་ཞུགས་པ་རྣམས་ལ་ལེགས་པར་རྣམ་པར་ཕྱེ་བ་དང་ལྡན་པ་ངོ་མཚར་རྨད་དུ་བྱུང་བའི་ཆོས་ཀྱི་འཁོར་ལོ་གསུམ་པ་བསྐོར་རོ། ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་འདི་ནི་བླ་ན་མ་མཆིས་པ། སྐབས་མ་མཆིས་པ། ངེས་པའི་དོན་ལགས་ཏེ། རྩོད་པའི་གཞིའི་གནས་སུ་གྱུར་པ་མ་ལགས་སོ་ཞེས་གསུངས་སོ། །
ངོ་བོ་ཉིད་མེད་པར་སྨྲ་བ་དག་ནི། དེ་ཉིད་ཚོལ་བས་ཐོག་མར་ནི། ། ཐམས་ཅད་ཡོད་ཅེས་བརྗོད་པར་བྱ། ། འདི་ཉིད་རིག་འདོད་དེ་ནས་ནི། ། ཕྱི་ནས་རྣམ་པར་དབེན་པ་ཉིད། ། ཅེས་པས་ཐ་མ་མཚན་ཉིད་མེད་པའི་ཆོས་ཀྱི་འཁོར་ལོ་ཡིན་པར་འདོད་དོ། ། གང་ལྟར་ཡང་གདུལ་བྱ་རིམ་གྱིས་དྲང་དགོས་པ་རྣམས་ཀྱི་ངོར་ཆོས་ཀྱི་འཁོར་ལོ་གསུམ་རིམ་པ་ཅན་དུ་བསྐོར་བའི་ལུགས་སོ། ། གཉིས་པ་ནི། བཅོམ་ལྡན་འདས་ཀྱི་གསུང་གཅིག་གིས་དུས་ཐ་དད་པ་མེད་པ་ཉིད་དུ་གསུངས་པ་ཡིན་ནའང་གདུལ་བར་བྱ་བའི་སེམས་ཅན་གྱི་མོས་པ་ཐ་དད་པ་དང་རྗེས་སུ་འཚམ་པར་ཆོས་མི་འདྲ་བ་གསུམ་དུ་གོ་བ་ནི་ཡང་དག་པ་ཉིད་དེ། དགོངས་པ་ལུང་སྟོན་པ་ལས།
རྟོག་པ་མེད་ཅིང་འཁྲུལ་མེད་པ། ། ཡིད་འོང་རྡོ་རྗེའི་ཚིག་གཅིག་པུ། ། གདུལ་བྱའི་བསམ་པའི་དབང་གིས་ནི། ། བྱེ་བྲག་མང་པོར་འགྱུར་བ་ཡིན། ། ཞེས་དང༌། མདོ་སྡེ་རྒྱན་ལས་ཀྱང༌། སྔར་ལུང་མ་བསྟན་ལྷན་ཅིག་བྱུང༌། ། ཞེས་གསུངས་སོ། ། དེ་ལྟར་དུ་བཤད་པའི་ཚུལ་འདིས་ནི་གོང་གི་དགོངས་པ་ངེས་པར་འགྲེལ་བའི་ལུང་དང་མི་མཐུན་པ་ཉིད་དུ་ཡང་མི་འགྱུར་ཏེ། དེ་ནས་ཀྱང་ཆོས་ནི་ཐ་དད་པར་གསུངས་པ་ཉིད་དུ་བསྟན་མོད་ཀྱི།
དུས་དང་གནས་དག་ནི་ཐ་དད་པ་ཅི་ཡང་བསྟན་པ་མེད་པའི་ཕྱིར་རོ། ། དེ་བས་ན་སྟོན་པའི་གསུང་གཅིག་ཉིད་ཀྱིས་དུས་གཅིག་ཏུ་ཆོས་ཐ་དད་པ་མང་པོ་གསུངས་པར་གོ་བ་ནི་གསུང་གི་བཀོད་པས་ཆོས་སྟོན་པ་ཞེས་བྱ་བ་ཡིན་ནོ། ། དེ་བཞིན་དུ་དུས་གཅིག་ལ་གནས་ཐ་དད་པ་དག་ན་སྐུ་ཐ་དད་པར་བཞུགས་པར་སྣང་བ་ནི་སྐུའི་བཀོད་པས་སེམས་ཅན་གྱི་དོན་མཛད་པ་ཞེས་བྱ་བ་ཡིན་ནོ། ། ངེས་པའི་དོན་དུ་ནི་དེ་བཞིན་གཤེགས་པས་ངག་ཀུན་ནས་སློང་བའི་བག་ཆགས་མ་ལུས་པ་ཡོངས་སུ་སྤངས་པའི་ཕྱིར་མངོན་པར་རྫོགས་པར་སངས་རྒྱས་པ་ནས་མཐར་མྱ་ངན་ལས་འདས་པའི་བར་ལ་ཚིག་གམ་ཡི་གེ་གཅིག་ཀྱང་མ་གསུངས་ཏེ། དཀོན་མཆོག་བརྩེགས་པའི་མདོ་ལས། ཕྱག་ན་རྡོ་རྗེས་ཞི་བའི་བློ་གྲོས་ལ་སྨྲས་པ། ཞི་བའི་བློ་གྲོས་དེ་བཞིན་གཤེགས་པས་ཡི་གེ་གཅིག་ཀྱང་མ་གསུངས་སོ། ། མ་བརྗོད་དོ་ཞེས་སྔར་ཁོ་བོས་མ་བཤད་དམ། དེ་ལྟ་མོད་ཀྱི་སྨོན་ལམ་གྱི་དབང་གིས་དེ་བཞིན་གཤེགས་པའི་གསུང་སེམས་ཅན་རྣམས་ཀྱིས་དམིགས་སོ། ། སྨྲས་པ།
གསུངས་ན་ཉེས་པ་ཅི་ཡོད། ངག་གི་ལས་ཀྱི་ཉེས་པར་འགྱུར་རོ། ། སྨྲས་པ། ངག་གི་ལས་ལས་ཉེས་པ་ཅི་ཞིག་འབྱུང༌། ཡི་གེ་ལ་སེམས་པས་བཀླགས་པའི་ཉེས་པར་འགྱུར་རོ། ། སྨྲས་པ། ཉེས་པ་མེད་པ་གང་ཡིན། གང་མི་སྨྲ་མི་བརྗོད་པ་དེ་ལ་རྣམ་པར་རིག་པ་གང་ཡང་མེད་དོ། ། རྣམ་པར་རིག་པ་མེད་པ་ཉིད་ནི་ཉེས་པ་མེད་པའོ། ། གང་བདག་ལ་རྣམ་པར་རིག་པར་མི་བྱེད་པ་དང༌།
གཞན་ལ་རྣམ་པར་རིག་པར་མི་བྱེད་པ་དེ་ནི་ཉེས་པ་མེད་པའོ་ཞེས་གསུངས་སོ། ། དེ་བས་ན་དེ་བཞིན་གཤེགས་པ་ངག་ཀུན་ནས་སློང་བའི་བག་ཆགས་མི་མངའ་བས། ནང་གི་ཤེས་པ་ཕྱི་རོལ་གྱི་སྒྲ་ཞེན་པ་ཡོངས་སུ་སྤངས་བཞིན་དུ་སྔོན་གྱི་སྨོན་ལམ་གྱི་མཐུ་དང་ཡེ་ཤེས་ཀྱི་སྟོབས་དང༌། གདུལ་བྱ་རྣམས་ཀྱི་མོས་པའི་དབང་ལས་དམ་པའི་ཆོས་ཀྱི་སྣང་བ་སྣ་ཚོགས་པ་དག་བྱུང་བ་ཡིན་ཏེ། དེ་ཉིད་ལས། ཇི་ལྟར་སིལ་སྙན་འཁྲུལ་འཁོར་བྱས། ། རླུང་གིས་བསྐྱོད་པའི་སྒྲ་འབྱུང་བ། ། སྒྲ་འབྱིན་བྱེད་པ་འགའ་ཡང་མེད། ། འོན་ཀྱང་སྒྲ་རྣམས་དེ་དག་འབྱུང༌། ། དེ་བཞིན་སྔོན་ཆད་རྣམ་དག་ཕྱིར། །
སེམས་ཅན་རྣམས་ཀྱི་བསམ་པས་བསྐྱོད། ། སངས་རྒྱས་ཀྱི་ནི་གསུང་འབྱུང་ཡང༌། ། འདི་ལ་དེ་ནི་རྟོག་མི་མངའ། ། ཇི་ལྟར་བྲག་ཆ་རྣམས་ཀྱི་སྒྲ། ། ནང་དང་ཕྱི་རོལ་མི་གནས་པ། ། དེ་ལྟར་མི་ཡི་དབང་པོའི་གསུང༌། ། ནང་དང་ཕྱི་རོལ་མི་གནས་སོ། ། ཇི་ལྟར་རིན་ཆེན་མི་རྟོག་པར། ། སྣང་བས་སེམས་ཅན་ཚིམ་བྱེད་པ། ། དེ་ལྟར་རྒྱལ་བ་མི་རྟོག་གསུང༌། །
སྒྲ་ཀུན་རབ་ཏུ་རྫོགས་པར་བྱེད། ། ཅེས་གསུངས་སོ། ། གཉིས་པ་ཐུན་མོང་མ་ཡིན་པ་རྡོ་རྗེ་ཐེག་པའི་ཆོས་ཀྱི་འཁོར་ལོ་ཇི་ལྟར་བསྐོར་བ་ནི། སྤྱིར་གསང་བ་སྔགས་ཀྱི་རྒྱུད་སྡེ་རིན་པོ་ཆེ་མཐའ་དག་ཀྱང་ཇི་ལྟར་བཤད་མ་ཐག་པའི་ཚུལ་དེ་ལྟ་བུས་བསྐལ་པ་བཟང་པོའི་འདྲེན་པ་བཞི་པ་ཤཱཀྱ་ཐུབ་པ་འདིའི་སྔ་རོལ་གྱི་དུས་ན་སྤྲུལ་པའི་སྐུ་མཆོག་གི་རྣམ་པས་ལེགས་པར་གསུངས་ཟིན་པ་ལ། སླར་ཡང་ཤཱཀྱ་ཐུབ་པ་ཉིད་ཀྱིས་བཟླས་ནས་གསུངས་པ་དག་ཀྱང་ཡོད་དེ། དཔེར་ན་ཕྱག་ན་རྡོ་རྗེ་དབང་བསྐུར་བའི་རྒྱུད་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པར་ཀུན་དུ་བཟང་པོ་དབང་བསྐུར་བའི་གླེང་གཞི་གསུངས་ནས། སླར་ཡང་མི་མཇེད་ཀྱི་ཞིང་དུ་ཕྱག་ན་རྡོ་རྗེ་དབང་བསྐུར་བ་གསུངས་པ་ལྟ་བུའོ། ། ཕྱི་ནས་བཟླས་ཏེ་གསུངས་པ་མ་ཡིན་པ་དག་ཀྱང་ཡོད་དེ། དཔེར་ན་བདེ་མཆོག་གི་རྒྱུད་ནི་བསྐལ་པ་འཇིག་པའི་དུས་སུའང་དཔའ་བོ་དང་དཔའ་མོ་རྣམས་ཀྱི་ཉམས་སུ་བླངས་ཏེ་མ་ནུབ་པ་ཉིད་དུ་ཡོད་པར་བཤད་པ་ལྟ་བུའོ། ། གཞན་པ་མང་པོ་ཞིག་ནི་ཤཱཀྱ་ཐུབ་པ་རང་ཉིད་དང་དེའི་རྣམ་པར་འཕྲུལ་པའམ་གཞན་དག་བྱིན་གྱིས་བརླབས་ནས་དེས་གསུངས་པ་དག་ཀྱང་ཡོད་དེ།
དཔེར་ན་འདུས་པའི་རྒྱུད་ཆེན་པོ་ལ་སོགས་པའི་རྒྱུད་སྡེ་ཕལ་ཆེ་བ་རྣམས་ལྟ་བུའོ། ། གལ་ཏེ་ཐུབ་པ་འདིའི་གོང་དུ་སྔགས་ཀྱི་ལམ་ཡོད་པར་གྱུར་ན་ནི་གསང་བ་འདུས་པ་ལས། བཅོམ་ལྡན་འདས་དེ་བཞིན་གཤེགས་པ་ཐམས་ཅད་སྔོན་བྱུང་བ་བརྗོད་ཀྱིས་མི་ལང་བའི་སངས་རྒྱས་ཀྱི་ཞིང་རྡུལ་ཕྲ་རབ་དང་མཉམ་པའི་བསྐལ་པ་ཡང་འདས། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མར་མེ་མཛད་འདས་པ་ནས་ཐུབ་པ་ཆེན་པོ་འོད་སྲུངས་སངས་རྒྱས་པའི་བར་གྱིས་ཀྱང་མ་གསུངས་པར་བཤད་པ་དང་ཅིའི་ཕྱིར་མི་འགལ་སྙམ་ན། དེ་ནི་དེའི་ཆེ་བ་བརྗོད་པའི་ཕྱིར་ཡིན་གྱི་གསང་བ་སྔགས་ཀྱི་ཐེག་པ་ནི་དུས་གསུམ་དུ་གཤེགས་པའི་རྒྱལ་བ་ཐམས་ཅད་ཀྱང་གསུངས་པ་དང་གསུང་བར་འགྱུར་བའི་ཆོས་ཡིན་ཏེ། དེ་ལྟར་ཡང་འཇམ་དཔལ་མཚན་བརྗོད་ལས། འདས་པའི་སངས་རྒྱས་རྣམས་ཀྱིས་གསུངས། ། མ་འོངས་རྣམས་ཀྱང་གསུང་འགྱུར་ལ། ། ད་ལྟར་བྱུང་བ་རྫོགས་སངས་རྒྱས། ། ཡང་དང་ཡང་དུ་གསུངས་པ་གང༌། །
ཞེས་འབྱུང་བ་ནི་ངེས་པའི་དོན་དུ་བཤད་པ་ཉིད་ཀྱིས་སོ། ། དེ་དག་གིས་ནི་བསྟན་པ་དང་པོ་ཇི་ལྟར་བྱུང་བ་བརྗོད་ཟིན་ཏོ། ། འདིར་སྨྲས་པ།
ཐོབ་བྱེད་ཀྱི་རྒྱུ།་་་་་ འཇིག་རྟེན་མགོན་པོ་གྲངས་མེད་མཉེས་བྱས་ཤིང༌། ། ཞིང་རབ་སྦྱངས་དང་སེམས་ཅན་ཡོངས་སྨིན་པའི། ། སྤྱོད་མཆོག་སྨོན་ལམ་ཡངས་པའི་ཚོགས་བདག་གིས། ། བསྐལ་པ་དཔག་ཏུ་མེད་པར་བསྒྲུབས་པའི་ཞིང༌། ། ཡོན་ཏན་ ་་་་་སེམས་ལྡན་རབ་རྟོག མི་ཟད་དཔལ་ཀུན་སྟུག་པོ་རུ། །
བཀོད་པའི་ཡ་མཚན་ཕ་རོལ་མ་མཐོང་བར། ། རྒྱལ་བའི་མྱུ་གུ་རྣམས་ནི་ཆོས་སྤྲིན་རྩེར། ། ལངས་ཏེ་ཡེ་ཤེས་མིག་གིས་བལྟ་བ་སྙམ། ། ཡོན་ཏན་གྱི་རང་བཞིན་བརྗོད་པ།་་་་་ ཞིང་གི་རྒྱལ་པོ་དེང་བདག་གསང་བ་གསུམ། ། མི་ཟད་རྒྱན་གྱི་འཁོར་ལོར་གྲུབ་པའི་སྐུ། ། ཐེག་གཞན་ཟིལ་གྱིས་གནོན་པའི་ཆོས་རྫོགས་པར། ། ལོངས་སུ་སྤྱོད་དང་འབྱིན་པར་ལྷུན་གྱིས་གྲུབ། ། འབྱོར་པ་རྒྱ་ཆེ་བ།་་་་་ མི་ཤིགས་སྐུ་ཡི་བ་སྤུའི་འཁྲི་ཤིང་གི །
སྐྱེ་བ་རེ་ཡང་སངས་རྒྱས་སྤྲུལ་པའི་སྐུས། ། རྩེན་པ་རབ་འབྱམས་ཞིང་གི་རྣམ་པ་ཉིད། ། སྣང་མཛད་སྒྱུ་མའི་རྒྱལ་པོ་བཅོམ་ལྡན་འདས། ། བསམ་པ་རྒྱ་ཆེ་བ།་་་་་ གང་དེ་འཁོར་བ་མྱ་ངན་ལས་འདས་པ། ། ཀུན་གྱི་ཁྱབ་བདག་བླ་ནས་བླ་མ་རུ། ། ཡོངས་སུ་ལུད་པའི་གོ་འཕང་རྟག་པ་དེ། ། གྲངས་མེད་བསྐལ་པ་ཉིད་ནས་མངོན་དུ་མཛད། ། འོན་ཏེ་ཡེ་ཤེས་དག་པའི་གཏེར་གྱི་རླབས། ། ཆོས་ཀྱི་དབྱིངས་མཐར་ཀླས་པའི་ཞིང་ཁམས་སུ། །
འགྲོ་བ་ཡོངས་སུ་སྨིན་ཕྱིར་སྤྲུལ་པའི་སྐུ། ། ལྷུན་གྲུབ་ཟློས་པའི་གར་ལ་ཆོག་ཤེས་མེད། ། ཡན་ལག་གཅིག་པའི་གཟུགས་ཅན།་་་་་ གང་ཕྱིར་ཐུབ་པའི་སྤྱན་སྔར་ཐོག་མའི་སེམས། ། བྱང་ཆུབ་མཆོག་ཏུ་འདུན་དང་འཇུག་པ་ཡི། ། གཡར་དམ་བརྟན་པའི་གོ་ཆ་ལུས་མེད་ཀྱི། ། ནུས་པ་ཡོངས་སུ་འགོངས་པ་ཉིད་དུ་བགོས། ། མ་བསྡུས་པའི་གཟུགས་ཅན།་་་་་ ཟབ་ཅིང་ཡངས་པའི་ཚོགས་ཀྱི་རྐང་པ་དག ། མི་ཟད་བརྒྱད་ཅུའི་ལམ་དུ་བཀོད་པ་ཡིས། །
བསྐལ་པ་གྲངས་མེད་གསུམ་གྱི་ཐང་མོ་ཆེ། ། སྙིང་སྟོབས་དོ་ཟླ་མེད་པའི་ཤུགས་ཀྱིས་བརྒལ། ། རིགས་བརྗོད་པ་བར་གྱི་གསལ་བྱེད།་་་་་ གོང་ནས་གོང་མའི་ཐེམ་པ་འགོངས་ཙམ་གྱིས། ། ཡོན་ཏན་བརྒྱ་སྟོང་ལ་སོགས་བསྒྱུར་བའི་ས། ། ཆོས་སྤྲིན་རྩེ་མོ་ལ་ཆགས་སྐྱེ་མཐའ་ཡི། ། རྒྱལ་སྲས་ཚུལ་གྱི་སྤྱོད་པས་གདུལ་བ་བཏུལ། ། ཡན་ལག་གཅིག་པའི་གཟུགས་ཅན།་་་་་ ལུས་མེད་ཐུལ་བ་མང་པོས་བྱང་ཆུབ་པའི། ། བྱིན་རླབས་སྔགས་ཀྱིས་ལེགས་བཏབ་རྡོ་རྗེའི་གདན། །
གང་དུ་དཔའ་བས་བགྲོད་བྱེད་རྡོ་རྗེ་ཡི། ། སྐྱིལ་ཀྲུང་མདུད་པ་བོར་བ་གཅིག་ཅིག་ཏུ། ། མི་ལྡན་པའི་གཟུགས་ཅན།་་་་་ བྱང་ཆུབ་སྙིང་པོ་ལེན་པ་དམ་བཅའི་མཁའ། ། བརྟན་པ་དེ་ལ་འགྲོ་འདོད་སོག་ལེའི་སོ། ། སྙིང་ལ་ཡོངས་སུ་རྫོགས་པའི་ཡིད་སྲུབ་དཔུང༌། ། བྱེ་བ་ཁྲག་ཁྲིག་ལྷགས་པའི་གཡུལ་གྱིས་གཙེས། ། རབ་སྤེལ་གྱི་རྒྱན།་་་་་ གང་ཚེ་བཟོད་དང་བྱམས་པ་ཆེན་པོ་ཡིས། ། བཞིན་གྱི་དཀྱིལ་འཁོར་བཀྲུས་པའི་འཛུམ་བསུ་བས། །
རྩུབ་མོའི་མཚོན་ཆ་རྣམས་ཀྱང་མེ་ཏོག་གི ། རྒྱན་དུ་ལེན་པ་ཙམ་གྱིས་ཕམ་པར་མཛད། ། འགལ་བའི་གསལ་བྱེད།་་་་་ རྒྱུ་དེས་ས་འདི་དགའ་བ་བརྒྱས་གཡོས་ཏེ། ། བདེན་དཔང་ཆེད་དུ་བརྗོད་པ་གླུར་ལེན་ཡང༌། ། འདོད་ལྷའི་སྙིང་ནི་མི་བཟད་མྱ་ངན་གྱིས། ། བཅིར་ལ་མ་བཟོད་དབུགས་ནི་ཤུགས་རིང་བརྩེགས། ། ཡན་ལག་གཅིག་པའི་གཟུགས་ཅན།་་་་་ དེ་མཐར་ཐུབ་པ་ཁོ་ནའི་ཁྱད་པར་ཆོས། ། མཐའ་དག་རྫོགས་པར་བྱེད་པ་འཕྲིན་གྱི་རྔ། །
འོག་མིན་བར་དུ་ལུད་པར་བརྡུངས་པ་ལས། ། རྒོལ་བ་མེད་པར་ཐམས་ཅད་མཁྱེན་པར་བསྟན། ། ཟླ་བོ་དངོས་པོའི་དཔེ།་་་་་ འཇིག་རྟེན་ཕན་བདེ་སྒྲུབ་པ་མང་ཡོད་ཀྱང༌། ། ཐུབ་པ་ཆོས་ཀྱི་འབྱུང་གནས་འདྲ་བ་མེད། ། མཁའ་དབྱིངས་འོད་ཟེར་འབྱིན་པ་གྲངས་མེད་དབུས། ། བདུད་རྩིའི་འོད་ཅན་གཉིས་པ་འདི་ན་སུ། ། མང་པོའི་དཔེ།་་་་་ རིན་ཆེན་འབྱུང་གནས་ཆུ་ནི་སྙིམ་པས་དང༌། ། ཀུན་གསལ་ཕ་རོལ་རྐང་དྲུག་འཕུར་ལྡིང་གིས། །
སེམས་ཅན་བསམ་པའི་བྱེ་བྲག་བྱིས་པས་བཞིན། ། ཐུབ་པའི་སྤྱོད་མཐའ་བརྗོད་པས་གཏུགས་པ་མེད། ། དངོས་པོའི་དཔེ།་་་་་ འོན་ཏེ་དྲི་མེད་ལུང་ལས་འབྱུང་བའི་དོན། ། ཅུང་ཟད་བྲིས་པ་འདིས་ཀྱང་མཛུབ་མོ་ཡིས། ། ནམ་མཁའ་བསྟན་པ་བཞིན་དུ་འཇིག་རྟེན་ན། ། ཐུགས་རྗེ་ཡངས་པ་དྲན་པའི་རྒྱུ་ཙམ་བྱེད། ། ཐམས་ཅད་མཁྱེན་པ་ཆེན་པོ་ཉི་མའི་གཉེན་གྱི་བཀའ་ལུང་སྤྱི་དང་བྱེ་བྲག་གི་དགོངས་དོན་རྣམ་པར་འགྲེལ་བའི་བསྟན་བཅོས་གངས་ཅན་པའི་སྐད་དུ་འགྱུར་རོ་འཚལ་གྱི་ཆོས་སྦྱིན་རྒྱུན་མི་ཆད་པའི་ངོ་མཚར་འཕྲུལ་གྱི་ཕྱི་མོ་རྫོགས་ལྡན་བསྐལ་པའི་བསོད་ནམས་ཀྱི་སྤྲིན་ཕུང་རྒྱས་པར་དཀྲིགས་པའི་ཚུལ་ལས་བརྩམས་པའི་གཏམ་ངོ་མཚར་ཆུ་གཏེར་འཕེལ་བའི་ཟླ་བ་གསར་པ་ལས། ཡིད་ཆེས་བསྐྱེད་པའི་ཆེད་དུ་བསྟན་པ་གང་ལས་བྱུང་བའི་སརྒ་སྟེ་དང་པོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
