གསུང་འབུམ། ཚུལ་ཁྲིམས་རིན་ཆེན།
པོད ༢༦
གསང་བ་འདུས་པ་སྤྱན་རས་གཟིགས་དབང་ཕྱུག་གི་དཀྱིལ་འཁོར་དུ་སློབ་མ་སྨིན་པར་བྱེད་པའི་ཆོ་ག་སྐལ་ལྡན་ཤིང་རྟ།
༼ང་༽ ༄༅། །བིདྷིབྷགཱིརཐནཱམཤྲཱིགུཧྱསམཱཛཱཝལོཀིཏེཤྭརཥྱམཎྜལཾཤིཀྵཱཾབྷིཥིཉྩཀརཥྱབིཛཧཱརམ།།
༄༅། །དཔལ་གསང་བ་འདུས་པ་སྤྱན་རས་གཟིགས་དབང་ཕྱུག་གི་དཀྱིལ་འཁོར་དུ་སློབ་མ་སྨིན་པར་བྱེད་པའི་ཆོ་ག་སྐལ་ལྡན་ཤིང་རྟ་ཞེས་བྱ་བ་བཞུགས་སོ།། ༄། །སྡེབ་སྦྱོར་མཉམ་པའི་བྲྀཏྟ་བཅུ་པ་ཕྲེང་ལྡན་མ་ལ་ཆིག་སྟོང་ཉེར་བཞི་མཆིས་པའི་ནང་གསེལ་ཨུདྡིཥྚ་བརྒྱ་སོ་བདུན་པ་ནས་རྙེད་པའི་པྲཱསྟཱ་རས་མཛེས་པར་བྱས་པའོ།། ༄༅། །ཤྲཱིལོཀེཤྭརཱནྱཱརྠཱནུརཱགམྲཀྟཱཾཤུརྣབཾམེརུཔྲཝཱལ། སྱཱསྨཱཿལཱསྱགརྦཱཧརྵིཏིཏྱརྞབྱསྟཱིརནིནྡོདྦེགཙེཏཱ།། ༄༅། །དཔལ་ལྡན་འཇིག་རྟེན་དབང་ཕྱུག་གཞན་དོན་ལ། ། རྗེས་ཆགས་དམར་འོད་གསར་པར་བྱི་རུའི་རི། ། ང་ཡི་འཇོ་སྒེག་སྙེམས་པ་ཕྲོགས་སོ་ཞེས། ། ཆུ་གཏེར་འགྲམ་དུ་སྐྱོ་བས་བཤུང་བ་སྙམ། །
མ་རྟོགས་ལོག་བརྟག་ལྷ་མིན་སྤུན་གྱི་འཕྲུལ། ། སྐྱེས་སྦྱངས་ཤེས་རབ་ཡངས་པའི་གསུས་པར་བཅིལ། ། རྒྱུད་དོན་ཆུ་ཀླུང་ཡོངས་བཏུང་ལེགས་བཤད་ཀྱི། ། བདུད་རྩི་འབུམ་སྐྱུགས་བླ་མ་ཨ་གསྟྱ། ། གང་དྲིན་ཆེ་བའི་ཆ་ཤས་གསོབ་ཕྱིར་དུ། ། འཕགས་པ་སྤྱན་རས་གཟིགས་དབང་ལྷག་པའི་ལྷ། ། བཅུ་དགུའི་ཐར་པའི་གྲོང་ཁྱེར་སྐལ་བ་ཅན། ། སྨིན་བྱེད་དབང་གི་ཆོ་ག་རྣམ་གསལ་བགྱི། ། དེ་ལ་འདིའི་དཀྱིལ་འཁོར་དུ་དབང་བསྐུར་བ་རྫོགས་པར་ཐོབ་ཅིང་བསྙེན་པ་སོགས་ཀྱིས་རྒྱུད་ལེགས་པར་སྦྱངས་པ། དེ་ཁོ་ན་ཉིད་བཅུ་དང་ལྡན་པའི་རྡོ་རྗེ་སློབ་དཔོན་གྱིས་རྡོ་རྗེ་སློབ་མ་དག་གིས་གསོལ་བ་འདེབས་པའི་ངོར།
སྨིན་པར་བྱེད་པའི་ཆོ་ག་བརྩམ་པ་ལ་གསུམ་སྟེ། སྟ་གོན་གྱི་ཆོ་ག་དང༌། དངོས་གཞིའི་ཆོ་ག་དང༌། མཇུག་གི་ཆོ་གའོ། ། དང་པོ་ལའང་སྦྱོར་བ་དང༌། བདག་གི་རྣལ་འབྱོར་དང༌། སྟ་གོན་དངོས་ཏེ་གསུམ་གྱི། དང་པོ་ནི། གང་དུ་དཀྱིལ་འཁོར་བཞེངས་པའི་གནས་སུ་རང་ངམ་བླ་མ་གོང་མས་སའི་ཆོ་ག་ལེགས་པར་བྱས་པའི་སར་རྡུལ་ཚོན་གྱི་ཕྱོགས་ཡིན་ན་སྐྱ་ཐིག་རྫོགས་པར་བཏབ་པའི་ལྷ་གནས་དང༌། རས་རིས་ལྟར་ན་མཎྜལ་དྲིས་བྱུགས་པར་ལྷའི་བཀོད་པ་དང་མཐུན་པའི་ལྷ་གྲངས་ཀྱི་ཚོམ་བུ་དང་ས་ལྷའི་ཚོམ་བུ་ཞིག་ཀྱང་བཀོད།
དེའི་མཐར། བྱང་ཤར་མཚམས་སུ་མཚམས་འཛིན་དང༌། ། ཤར་དུ་བསང་གཏོར་མཆོད་ཡོན་གཉིས། ། ཤར་ལྷོར་ཞབས་བསིལ་ལྷོར་མེ་ཏོག ། ལྷོ་ནུབ་བདུག་སྤོས་ནུབ་མར་མེ། ། ནུབ་བྱང་དྲི་མཆོག་བྱང་ཞལ་ཟས། ། སྒོས་མཆོད་དང་བཅས་ཟླུམ་པོ་དང༌། ། རས་བྲིས་ལ་ནི་གྲུ་བཞིར་བཤམ། ། དབང་ལྡན་ནས་ནི་མེ་མཚམས་བར། ། གཏོར་མ་གསུམ་མམ་གཉིས་བཤམ་མོ། །
བྱང་ཤར་དུ་ནི་ས་ལྷ་ཡི། ། གཏོར་མ་སྒོས་མཆོད་བདུག་སྤོས་དང༌། ། མར་མེ་ཞལ་ཟས་གསུམ་ཡང་བཤམ། ། ལོགས་སུ་སློབ་མའི་ཉེར་སྤྱོད་བཞི། ། སོ་ཤིང་ཁྱོར་ཆུ་དཔུང་སྐུད་དང༌། ། ཀུ་ཤ་ལ་སོགས་ཉེར་མཁོ་དང༌། ། གཞན་ཡང་རྡོར་དྲིལ་ནང་མཆོད་དང༌། ། བུམ་པ་གཉིས་དང་གཟུངས་རྡོར་དུང༌། ། གོས་ཟུང་སོགས་བཤམ་སྦྱོར་བའོ། ། དེ་ནས་གཏོར་མ་གཅིག་ནང་མཆོད་ཆུ་ཆང་གིས་སྦྱངས་ནས།
སྤྲོ་ན་མཆོད་གཡོག་པས་ཕྱག་གསུམ་བཙལ་ནས། དཀྱིལ་འཁོར་ཆེན་པོའི་སྔོན་དུ་འགྲོ་བའི་གཏོར་མ་བྱིན་གྱིས་བརླབས་ནས་འབུལ་བ་ཞུ། སློབ་དཔོན་གྱིས་རྡོ་རྗེའི་རྩེས་ནང་མཆོད་ནས་གཏོར་ཏེ། ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་གིས་བསང༌། ཨོཾ་ཤུ་ནྱཱ་ཏ་སོགས་ཀྱིས་སྦྱངས། ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས། ལྕགས་ཀྱུའི་ཕྱག་རྒྱ་དང༌། ཨོཾ་ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་ཨ་ཀརྵ་ཡ་ཛཿཞེས་པས་མགྲོན་རྣམས་སྤྱན་དྲངས། མཆོད་ཡོན་གྱི་ཕྱག་རྒྱ་དང༌། ཨོཾ་ཨཱཿཨོཾ་མ་ཎི་པདྨེ་ཧཱུྃ་ཧཱུྃ་ལན་གསུམ་གྱིས་ཆུ་གསུམ་དང༌།
སོ་སོའི་ཕྱག་རྒྱ་དང༌། ཨོཾ་བཛྲ་པུཥྤེ་ནས་ཤབྡ་ཨཱཿཧཱུྃ་གིས་ཉེར་སྤྱོད་དང༌། ཨོཾ་ཨཱཿརཱུ་པ་བཛྲཱི་ཧཱུྃ། དེ་བཞིན་དུ་ཤབྡ། གནྡྷེ། ར་ས། པརྵེ་བཛྲཱི་ཧཱུྃ་ཞེས་རྡོ་རྗེ་མ་ལྔས་མཆོད། རྡོ་རྗེ་ཐལ་མོ་ཁ་ཕྱེ་སྟེ། ཨོཾ་ཨཱཿསརྦ་ཏྲྱ་དྷྭ་ཛ་ཞེས་སོགས་གཏོར་སྔགས་གཏོར་ཆོག་ལྟར་ལན་གསུམ་གྱིས་གཏོར་མ་ཕུལ། ཨོཾ་ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་ཨོཾ་ཨཱཿཧཱུྃ་གིས་ནང་མཆོད་དབུལ།
རྡོ་རྗེ་སྙིང་གར་བཟུང༌། དྲིལ་བུ་སུམ་བརྡུང་དུ་དཀྲོལ་ཏེ། རྡོ་རྗེ་མི་འཆི་རྒྱལ་པོ་ཆེ་ཞེས་སོགས་དེ་ཉིད་ལྔ་པ་དང༌། དྲིལ་བུ་ཆིག་བརྡུང་དུ་དཀྲོལ་ཏེ། ཨོཾ་ཨཱཿཧཱུྃ། དུས་གསུམ་སྐྱེས་པ་ཀུན་དང་ཕྱོགས་བཅུ་ཡི། ། ཞེས་པ་ནས། ཞི་བ་དང་ནི་སྲུང་བར་མཛད་དུ་གསོལ། ། ཧཱུྃ་ཞེས་པའི་བར་དང༌། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང༌།
ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱ་བའི་ཕྱིར་དུ། འཇིག་རྟེན་དབང་ཕྱུག་གི་དཀྱིལ་འཁོར་ཆེན་པོ་བཞེངས་ཏེ་སྒྲུབ་ཅིང་མཆོད་པ་དང༌། བདག་ཉིད་འཇུག་ཅིང་དབང་བླང་བ་དང༌། སློབ་མ་གཞུག་ཅིང་དབང་བསྐུར་བར་འཚལ་ན། ཕྱོགས་སྐྱོང་བ་ཁྱེད་རྣམས་ཀྱིས་དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་བར་དུ་གཅོད་པ་ཐམས་ཅད་ལས་སྲུང་བ་དང༌། དེ་ནས་ཀྱང་བྱང་ཆུབ་མ་ཐོབ་ཀྱི་བར་གྱི་བར་དུ་གཅོད་པ་ཐམས་ཅད་ལས་བསྲུང་དུ་གསོལ། མུཿཞེས་ལག་པ་གཡས་ས་ལ་རེག་སྟེ། རང་གི་སྙིང་གའི་འོད་ཟེར་གྱིས་གསང་སྤྱོད་བལྟ་བར་མི་དབང་བའི་ཕྱི་འབྲང་གི་བགེགས་རྣམས་ལ། གང་དག་ནག་པོའི་ཕྱོགས་ལ་མངོན་པར་དགའ་བའི་འབྱུང་པོ་གདུག་པ་ཅན་གསང་སྤྱོད་བལྟ་བར་མི་དབང་བ་དེ་དག་སའི་ཕྱོགས་འདིར་མ་གནས་པར་གཞན་དུ་སོང་ཤིག ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་ཞེས་བརྗོད་ཅིང་རྡོ་རྗེ་གསོར་དྲིལ་བུ་དྲག་ཏུ་གསིལ།
རོལ་མོ་དང་བཅས་ཏེ་བགེགས་བསྐྲད་ལ་གཏོར་མ་གཙང་སར་དོར་རོ། ། གནས་ཁང་དང་མཆོད་པའི་ཡོ་བྱད་རྣམས་ལ་དམིགས་ཏེ། བསང་སྦྱངས། སྟོང་པའི་ངང་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ་གྲུ་བཞི་སྒོ་བཞི་རྟ་བབས་བཞིས་མཛེས་ཤིང་རྒྱན་སྣ་ཚོགས་ཀྱིས་བརྒྱན་པའི་ནང་དུ་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་བསང་གཏོར། མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི།
ཞལ་ཟས། རོལ་མོ་ལ་སོགས་པའི་མཆོད་རྫས་རྣམས་དྭངས་ཤིང་ཐོགས་པ་མེད་པ། ངོ་བོ་བཟང་ཞིང་རྒྱ་ཆེ་བ། ས་དང་ནམ་མཁའ་བར་སྣང་ཐམས་ཅད་ཁྱབ་པ། འཕགས་པ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་ཞིག བླ་མ་དང་དཔལ་འཇིག་རྟེན་དབང་ཕྱུག་གི་དཀྱིལ་འཁོར་གྱི་ལྷ་ཚོགས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག་ཅེས་དང༌། སོ་སོའི་ཕྱག་རྒྱ་དང༌། ཨོཾ་ཨཱཿཨོཾ་མ་ཎི་པདྨེ་ཧཱུྃ་ཧཱུྃ་ལན་གསུམ་གྱིས་ཆུ་གསུམ་དང༌། ཨོཾ་བཛྲ་པུཥྤེ་ནས་ཤབྡ་ཨཱཿཧཱུྃ་གིས་ཉེར་སྤྱོད་རྣམས་དང༌།
རྡོ་རྗེ་སྙིང་ག་དང༌། དྲིལ་བུ་རྒྱུན་ཆགས་སུ་དཀྲོལ་ཏེ། ཨོཾ་བཛྲ་གཎྜེ་ར་ཎི་སོགས་ལན་གསུམ་གྱིས་བྱིན་དབབ་བོ། ། སྤྲོ་ན་ཞུ་འབུལ་ཕྱག་བཅོ་བརྒྱད་རྣམས་སྤྱི་དང་མཐུན་པར་བྱའོ། ། གཉིས་པ་ནི། བདག་དང་འགྲོ་བ་སོགས་ནས་འཁོར་གྱི་ལྷ་རྣམས་གཙོ་བོ་ལ་ཐིམ་ཞེས་པའི་བར་གྱི་བདག་གི་རྣལ་འབྱོར་རྫོགས་པ་སྒྲུབ་ཐབས་ལྟར་ཉམས་སུ་བླང་ངོ༌། ། གཉིས་པ་སྟ་གོན་དངོས་ལ། སའི་ལྷ་མོ་དང༌། ལྷ་དང༌། བུམ་པ་དང༌།
སློབ་མ་སྟ་གོན་ཏེ་བཞི་ལས། དང་པོ་ས་ལྷ་སྟ་གོན་ནི། རང་གི་ལག་པ་གཡས་པར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ཡིག་འབར་བ་ཧཱུྃ་ཧཱུྃ་ཧཱུྃ། ལག་པ་གཡས་ས་ལ་བསྣུན་ཏེ། ས་འོག་ནས་སའི་ལྷ་མོ་དགའ་བ་དང་ལྡན་པའི་ཐུགས་ཅན་ཞལ་གཅིག་ཕྱག་གཉིས། གཡས་དམ་བཅའ་ཁས་ལེན་པའི་ཕྱག་རྒྱ་དང༌། གཡོན་བུམ་པ་འཛིན་པ། རྒྱན་ཐམས་ཅད་ཀྱིས་བརྒྱན་པ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། ཨོཾ་པྲྀ་ཐི་ཝཱི་དེ་ཝཱི་རེ་རེར་སྦྱར་བའི་ཨོཾ་བཛྲ་པུཥྤེ་ནས་ཤབྡ་ཨཱཿཧཱུྃ། གྷཎྜེ་ར་ཎི་སོགས་རོལ་ཆེན་དང༌།
གཏོར་མ་ཆུས་སྦྱངས་ལ། ཨོཾ་ཨཱཿཧཱུྃ་ལན་གསུམ་གྱིས་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། གཡས་མཆོག་སྦྱིན་གྱི་ཕྱག་རྒྱ་དང༌། མཚན་སྔགས་ལ་ཨ་ཀཱ་རོ་བཏགས་པ་ལན་གསུམ་གྱིས་གཏོར་མ་དབུལ། སྤོས་རྡོ་རྗེ་དྲིལ་བུ་འཛིན་པས། སྐྱབས་དང་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་གྱི་ཁྱད་པར་དང༌། ། ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་དུ་གྱུར། ། ཤཱཀྱ་སེང་གེ་སྐྱོབ་པ་ཡིས། །
ཇི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདག་གིས་བདུད་ཀྱི་སྡེ། ། ཕམ་པར་བྱས་ཏེ་དཀྱིལ་འཁོར་བྲི། ། ཞེས་ལན་གསུམ་བརྗོད་པའི་རྗེས་སུ། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང༌། ནམ་མཁའ་དང་ཞེས་པ་ནས་འཚལ་ན་ཞེས་པའི་བར་གོང་སྔོན་འགྲོ་གཏོར་མའི་སྐབས་ལྟར་བརྗོད་པའི་རྗེས་སུ། སའི་ཕྱོགས་འདི་བདག་ལ་གནང་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ་ཞེས་གསོལ་བ་བཏབ་པས། དེས་ཀྱང་རིག་པ་འཛིན་པ་ཁྱོད་དཀྱིལ་འཁོར་གྱི་ལས་ཅི་བདེ་བར་གྱིས་ཤིག་ཅེས་གནང་བ་བྱིན་པར་བསམས་ལ། ལག་པ་གཡས་ས་ལ་རེག་སྟེ། ཨོཾ་པྲྀ་ཐི་ཝཱི་དེ་ཝཱི་བཛྲ་མུཿཞེས་པས་སའི་ལྷ་མོ་ས་དེ་ཉིད་ལ་ཐིམ་པར་བསམ་ཞིང་བརྗོད།
དེའི་མཆོད་གཏོར་དམན་མ་རྣམས་བསྡུའོ། ། གཉིས་པ་ལྷ་སྟ་གོན་ནི། དཀྱིལ་འཁོར་གྱི་དབུས་སུ་ལྷའི་གནས་ཅི་ལྟ་བ་བཞིན་དུ་དྲིའི་ཐིག་ལེ་དང༌། མེ་ཏོག་གི་ཚོམ་བུ་བཀོད་པ་དང་མཉམ་དུ་བརྗོད་པའམ། བཀོད་ཟིན་ཀྱང་རུང་སྟེ། ཨོཾ་ཨཱཿཨོཾ་མ་ཎི་པདྨེ་ཧཱུྃ་ཧཱུྃ། ཨོཾ་ཨཱཿཛི་ན་ཛིཀ་ཧཱུྃ་སོགས་ནས་ཨོཾ་ཨཱཿབིགྷྣཱན་ཏ་ཀྲྀཏ་ཧཱུྃ་ཞེས་པའི་བར་ལྷ་སོ་སོའི་སྔགས་ལན་གསུམ་གསུམ་བཟླ་བར་བྱའོ། ། དེ་ནས་ས་མཆོག་མ་བྱས་ན་བསང་སྦྱངས། སྟོང་པའི་ངང་ལས་ཨཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་སོགས་ནས་ཉི་མའི་དཀྱིལ་འཁོར་བདུན་གྱི་གདན་ཞེས་པའི་བར་སྲུང་འཁོར་གཞལ་ཡས་ཁང་བཅས་སྒྲུབ་ཐབས་ལྟར་བསྐྱེད། དེར་ལྷ་རྣམས་སྐད་ཅིག་གིས་བསྐྱེད་པའམ་ཡན་ལག་བཞི་རྫོགས་སུ་བྱ་བ་གང་རུང་བྱ་བར་སྨན་ཞབས་ཀྱིས་བཤད་པ་ལྟར་བྱས་ལ།
དབུས་ཀྱི་གདན་གྱི་སྟེང་དུ་སྐད་ཅིག་གིས་བཅོམ་ལྡན་འདས་འཇིག་རྟེན་དབང་ཕྱུག་དམར་པོ་སོགས་ནས་བཞུགས་པ། ཤར་དུ་རྣམ་སྣང་དཀར་པོ་དཀར་སྔོ་དམར་བའི་སོགས་ནས་པདྨ་འཛིན་པ། ལྷོར་རིན་འབྱུང་སེར་པོ་ཞེས་སོགས་དེས་རིགས་འགྲོས་སྦྱར་ཏེ་བྱང་སྒོར་བགེགས་མཐར་བྱེད་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་གི་ཞེས་པ་ནས་ཨོཾ་ཨཱཿཡ་མཱནྟ་ཀྲྀཏ་ཛཿཞེས་པས་སྤྱན་དྲངས་པའི་བར་སྒྲུབ་ཐབས་བཞིན་བྱས་ལ། སྤོས་དང་རྡོར་དྲིལ་འཛིན་པས། མ་ལུས་འགྲོ་བའི་རང་བཞིན་མངོན་དུ་མཛད། ། མི་བཟད་བདུད་ཀྱི་དཔུང་གིས་ཕྱག་བྱས་པ། ། རང་བྱུང་མཐའ་ཡས་འགྲོ་བའི་རང་བཞིན་ཅན། ། སེམས་ཅན་སྙིང་པོ་གཅིག་གྱུར་འདིར་གཤེགས་ཤིག ། ཅེས་བརྗོད་པའི་མཐར། རང་གི་གཡོན་དུ་ཤཾ་ལས་བྱུང་བའི་དུང་ཕོར་ཞེས་པ་ནས་ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་ཞེས་པས་བསྟིམ་པའི་བར་དང༌།
གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ་མིག་གཉིས་ཀྱི་དབུས་སུ་ཀྵིཾ་ལས་འཁོར་ལོ་ཀྵིཾ་གིས་མཚན་པ་ཡོངས་སུ་གྱུར་པ་ལས་ས་སྙིང་དཀར་པོ་དཀར་ནག་དམར་བའི་ཞེས་པ་ནས། སྐུ་རྡོ་རྗེ་དཀར་པོ་དཀར་ནག་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་འཁོར་ལོ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ་ཞེས་པ་རྣམས་སྒྲུབ་ཐབས་ལྟར་རམ། ཡང་ན་མིང་ཙམ་བརྗོད་པས་བཏུབ། ཡེ་ཤེས་སེམས་དཔའི་ཐུགས་ཀའི་ས་བོན་ལས་འོད་ཟེར་འཕྲོས་པས་དབང་གི་ལྷ་དེ་བཞིན་གཤེགས་པ་རིགས་ལྔ། ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་དང་བཅས་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་པ་ལ་གཙོ་བོའི་སྔགས་ལན་གསུམ་གྱིས་ཆུ་གསུམ་དང་རྡོ་རྗེ་མ་ལྔས་སྔར་ལྟར་མཆོད།
དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ་ཞེས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱི་ཐུགས་ཀ་ནས་འོད་ཟེར་གྱི་རྩེ་མོ་ལ་གནས་པའི་རིག་མ་བུམ་པ་ཞེས་པ་ནས། དྲི་རྡོ་རྗེ་ལ་རིན་ཆེན་འབྱུང་ལྡན་གྱིས་དབུར་བརྒྱན་ཞེས་པའི་བར་སྒྲུབ་ཐབས་ཀྱི་དཀྱིལ་འཁོར་རྒྱལ་མཆོག་བཞིན་བརྗོད། སླར་ཡང་ཡེ་ཤེས་སེམས་དཔའི་ཐུགས་ཀའི་ས་བོན་ཧྲཱིཿལས་འོད་ཟེར་འཕྲོས་པས་དེ་བཞིན་གཤེགས་པ་རྣམས་བཀུག་སྟེ། ཞལ་དུ་ཞུགས། ཟླ་བ་ཞུ་བའི་གཟུགས་སུ་གྱུར་པ་རྡོ་རྗེ་ནོར་བུའི་ལམ་ནས་ལྷ་མོའི་པདྨར་ལྷུང་སྟེ་ཟླ་བའི་གདན་བཅུ་ལ་ཛཿཧཱུྃ་བཾ་ཧོཿཁྃ་རྃ་ལྃ་མཱྃ་པྃ་ཏཱྃ་རྣམས་སུ་གྱུར། དེ་ལས་འོད་ཟེར་འཕྲོས་ཚུར་འདུས་ཡོངས་སུ་གྱུར་པ་ལས་སྤྱན་མ་ལ་སོགས་པའི་ལྷ་མོ་བཅུར་གྱུར། ཨོཾ་བཛྲ་སྥ་ར་ཎ་ཁཾ་ཞེས་པས་དེ་རྣམས་རང་གི་བ་སྤུའི་བུ་ག་ནས་ཕྱིར་འཕྲོས། དཔག་ཏུ་མེད་པར་གྱུར་ནས་མདུན་བསྐྱེད་ཀྱི་མཐའ་སྐོར་དུ་འཁོད་དེ་དཀྱིལ་འཁོར་པ་རྣམས་ལ་མཆོད་པར་བསམ་མོ། ། དེ་ནས་སྤོས་མར་མེ་རྣམས་སྤར་ལ།
མཆོད་རྫས་རྣམས་བསང་སྦྱངས། སྟོང་པའི་ངང་ལས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་བསང་གཏོར། མཆོད་ཡོན་ཞེས་པ་ནས་རོལ་མོ་ལ་སོགས་པའི་མཆོད་རྫས་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར་པར་བསམས་ལ་སྔགས་དང་ཕྱག་རྒྱས་བྱིན་གྱིས་བརླབས་ནས། ཐལ་མོ་སྙིང་གར་སྦྱར་ཏེ། ལྷ་ཡི་བསང་གཏོར་དམ་པ་འདིས། ། དཀྱིལ་འཁོར་མཆོད་པ་བགྱིད་པར་འཚལ། ། ཐུགས་ནི་བརྩེ་བས་ཉེར་དགོངས་ཏེ། ། མགོན་པོས་མཆོད་པ་འདི་བཞེས་ཤིག ། ཨོཾ་ཧྲཱིཿལོ་ཀེ་ཤྭ་ར་ཨོཾ་ཨཱཿཨོཾ་མ་ཎི་པདྨེ་ཧཱུྃ་ཧཱུྃ་ཞེས་པས་གཙོ་བོ་ཡབ་ཡུམ་དང༌། ཨོཾ་ཧྲཱིཿཨཱ་རོ་ལིཀ་ཨོཾ་ཨཱཿཨོཾ་མ་ཎི་པདྨེ་ཧཱུྃ་ཧཱུྃ་ཞེས་པས་རིགས་བདག་དང༌།
དེ་བཞིན་དུ་ཨོཾ་བུྃ་ཛི་ན་ཛིཀ ཨོཾ་ཨཱྃ་རཏྣ་དྷྲྀཀ ཨོཾ་ཧཱུྃ་བཛྲ་དྷྲྀཀ ཨོཾ་ཁྃ་པྲཛྙཱ་དྷྲྀཀ ཨོཾ་ལྃ་མོ་ཧ་ར་ཏཱི། ཨོཾ་མྃ་དྭེ་ཥ་ར་ཏཱི། ཨོཾ་པྃ་རཱ་ག་ར་ཏཱི། ཨོཾ་ཏཱྃ་བཛྲ་ར་ཏཱི། ཨོཾ་ཛཿརཱུ་པ་བཛྲཱི། ཨོཾ་ཧཱུྃ་ཤབྡ་བཛྲཱི།
ཨོཾ་བྃ་གནྡྷེ་བཛྲཱི། ཨོཾ་ཧོཿར་ས་བཛྲཱི། ཨོཾ་ཁྃ་སྤརྵེ་བཛྲཱི། ཨོཾ་རྃ་དྷརྨ་དྷ་ཏུ་བཛྲཱི། ཨོཾ་ཧཱུྃ་ཡ་མཱནྟ་ཀྲྀཏ། ཨོཾ་ཧཱུྃ་པྲཛྙཱནྟ་ཀྲྀཏ། ཨོཾ་ཧཱུྃ་པདྨཱནྟ་ཀྲྀཏ། ཨོཾ་ཧཱུྃ་བིགྷྣཱནྟ་ཀྲྀཏ། ཨོཾ་ཨཱཿཨོཾ་མ་ཎི་པདྨེ་ཧཱུྃ་ཧཱུྃ་ཞེས་པ་རེ་རེ་བཞིན་སྦྱར་བས་འཁོར་གྱི་ལྷ་རྣམས་ལ་དབུལ་ལོ། ། དེ་བཞིན་དུ་མཆོད་ཡོན་དང༌།
ཞབས་བསིལ་གཉིས་ཀྱང་ཚིགས་བཅད་ཀྱི་འདོན་པ་བསྒྱུར་བ་མ་གཏོགས་སྔགས་རྣམས་འདྲའོ། ། ཆུ་སྐྱེས་དེ་བཞིན་ཐང་ལས་སྐྱེས། ། མེ་ཏོག་དམ་པ་འདི་དག་ནི། ། མཆོག་ཏུ་དད་པས་བདག་འབུལ་ན། ། ཅི་བདེ་བར་ནི་ཁྱེད་ཀྱིས་བཞེས། ། ཨོཾ་ཧྲཱིཿལོ་ཀེ་ཤྭ་ར་པུཥྤཾ་པྲ་ཏཱིཙྪ་སྭཱ་ཧཱ་ནས་ཨོཾ་ཧཱུྃ་བིགྷྣཱནྟ་ཀྲྀཏ་པུཥྤཾ་པྲ་ཏཱིཙྪ་སྭཱ་ཧཱ་ཞེས་པའི་བར་བརྗོད་དོ། ། འོག་མ་རྣམས་ལའང་ལྷ་སྔགས་དེ་བཞིན་བཏགས་པས། ལྷན་ཅིག་སྐྱེས་དང་སྦྱར་ལས་བྱུང༌། ། དེ་བཞིན་བདུག་སྤོས་མཆོག་འདི་དག ། མཆོག་ཏུ་དད་པས་བདག་འབུལ་ན། །
ཅི་བདེ་བར་ནི་ཁྱོད་ཀྱིས་བཞེས། ། དྷཱུ་པཾ་པྲ་ཏཱིཙྪས་བདུག་སྤོས་དང༌། ཞུན་མར་འབྲུ་མར་མར་མེ་འདི། ། ལྷ་རྫས་འབར་བས་མུན་པ་འཇོམས། ། མི་ཤེས་ཐམས་ཅད་ཞི་བྱའི་ཕྱིར། ། བདག་ཉིད་དད་པས་དབུལ་བར་བགྱི། ། དཱི་པཾ་པྲ་ཏཱིཙྪས་མར་མེ་དང༌། ལྷན་ཅིག་སྐྱེས་དང་སྦྱར་བ་ཡི། ། དྲི་མཆོག་དམ་པ་འདི་དག་ནི། ། མཆོག་ཏུ་དད་པས་བདག་འབུལ་ན། །
ཅི་བདེ་བར་ནི་ཁྱེད་ཀྱིས་བཞེས། ། གནྡྷཾ་པྲ་ཏཱིཙྪས་དྲི་མཆོག་དང༌། བཟའ་དང་བཅའ་བར་ཡང་དག་ལྡན། ། ཁ་དོག་དྲི་དང་རོ་ལྡན་ཞིང༌། ། ཐམས་ཅད་སྦྱར་བའི་ཞལ་ཟས་འདི། ། འབུལ་གྱིས་ཡང་དག་བཞེས་སུ་གསོལ། ། ནཻ་ཝི་ཏྱེས་ཞལ་ཟས་དང༌། སིལ་སྙན་ལ་སོགས་རོལ་མོའི་ཚོགས། ། དབྱངས་ཀྱི་ང་རོ་ལྡན་པ་འདི། ། མཆོག་ཏུ་དགའ་བས་བདག་འབུལ་གྱིས། །
ཅི་བདེ་བར་ནི་བཞེས་སུ་གསོལ། ། ཤཔྡ་པྲ་ཏཱིཙྪ་སྭཱ་ཧཱ་དང༌། བཛྲ་དྷརྨཱ་ར་ཎི་ཏ་སོགས་བརྗོད་པས་རོལ་མོ་ཅི་འབྱོར་པ་དབུལ་ལོ། ། དེ་ནས་གཟུགས་སོགས་ཐབས་ཀྱི་ངོ་བོར་བྱས་པའི་མཆོད་པ་རྒྱུད་ཀྱི་དངོས་བསྟན། གཟུགས་ལ་རྣམ་གསུམ་ཤེས་བྱས་ནས། ། མཆོད་པར་བྱེད་པས་མཆོད་པར་བྱ། ། དེ་ཉིད་བཅོམ་ལྡན་སྣ་ཚོགས་པ། ། སངས་རྒྱས་རྣམ་པར་སྣང་མཛད་གཞི། ། ཞེས་དང༌། ལག་པ་གཡོན་རྡོ་རྗེ་ཁུ་ཚུར་དུ་བྱས་པའི་མཛུབ་མོའི་ཚིགས་བར་པར།
གཡས་ཐལ་མོ་བརྐྱང་བའི་མཁྲིག་མ་གྱེན་དུ་བླངས་ཏེ་བཞག་པ་མེ་ལོང་གི་ཕྱག་རྒྱ་དང༌། ཨོཾ་སརྦ་ཏ་ཐཱ་ག་ཏ་རཱུ་པ་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྃ། སྒྲ་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་དབུལ་བར་བྱ། ། དེ་ཉིད་བཅོམ་ལྡན་སྣ་ཚོགས་པ། ། སངས་རྒྱས་རིན་ཆེན་འབྱུང་ལྡན་གཙོ། ། རོལ་མོ་དབུལ་ཞིང་གོང་འོག་གི་སྔགས་རྣམས་ཐམས་ཅད་ལ་སྦྱར་ལ། ཤབྡ་ཀཱ་མ་གུ་ཎ། དྲི་ལ་རྣམ་གསུམ་ཤེས་བྱས་ཏེ། ། སངས་རྒྱས་སོགས་ལ་དབུལ་བར་བྱ། །
དེ་ཉིད་བཅོམ་ལྡན་སྣ་ཚོགས་པ། ། འདོད་ཆགས་ཆོས་ཀྱི་འབྱུང་གནས་གཙོ། ། གཡོན་རྡོ་རྗེ་ཁུ་ཚུར་གྱིས་དུང་ཆོས་འཛིན་པའི་ཚུལ་དང༌། གཡས་མཐེབ་མཛུབ་སྦྱར་ནས། སོར་མོ་ལྷག་མ་གསུམ་བརྐྱངས་པའི་རྩེས་དྲི་ཆུ་བླངས་ཏེ་ལྷ་རྣམས་ལ་བྱུགས་པའི་ཚུལ་དུ་བྱས་ལ། གནྡྷེ་ཀཱ་མ་གུ་ཎ། རོ་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་དབུལ་བར་བྱ། ། དེ་ཉིད་བཅོམ་ལྡན་སྣ་ཚོགས་པ། ། སངས་རྒྱས་ཐོགས་མེད་རྡོ་རྗེ་འཛིན། །
རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱ་དང༌། ར་ས་ཀཱ་མ་གུ་ཎ། རེག་ལ་རྣམ་གསུམ་ཤེས་བྱས་ནས། ། བདག་གི་རིགས་ལ་དབུལ་བར་བྱ། ། དེ་ཉིད་བཅོམ་ལྡན་རྡོ་རྗེ་ཅན། ། མི་བསྐྱོད་པ་ཡི་ཚུལ་བརྙེས་པའོ། ། རྡོ་རྗེ་ཁུ་ཚུར་གཉིས་ཀྱིས་སྟོད་གཡོགས་སྨད་གཡོགས་འབུལ་བའི་ཚུལ་དང༌། སྤརྵེ་ཀཱ་མ་གུ་ཎ། དེ་ལྟར་གཟུགས་སོགས་ཡུལ་ལྔ་པོ་རྣམས་དེ་བཞིན་གཤེགས་པ་རིགས་ལྔར་བསྒོམས་ལ་དེས་དཀྱིལ་འཁོར་མཆོད་པར་བསམ་མོ། ། གཟུགས་སོགས་ཤེས་རབ་ཀྱི་ངོ་བོར་བྱས་པའི་མཆོད་པ་ནི།
བུད་མེད་མཚན་གྱིས་རབ་རྒྱས་སྣ་ཚོགས་རྒྱན་གྱིས་སྤྲས། ། འཇོ་སྒེག་སྒྱུ་འཕྲུལ་རོལ་པས་མཐའ་ཡས་ཞིང་བཀང་ནས། ། མ་ལུས་རྒྱལ་བ་དཔེ་མེད་གཟུགས་ཀྱི་སྤྲིན་གྱིས་མཆོད། ། ཀུན་འཛིན་རྣམ་སྦྱོང་མ་ཆགས་རབ་དགའི་སར་སྒྲུབ་ཤོག ། ཨོཾ་ཨཱཿརཱུ་པ་བཛྲཱི་ཧཱུྃ། བུད་མེད་མཚན་གྱིས་རབ་རྒྱས་སྣ་ཚོགས་རྒྱན་གྱིས་སྤྲས། ། ཡན་ལག་འཁྲིལ་ལྡན་དབྱངས་ཀྱིས་མཐའ་ཡས་ཞིང་བཀང་ནས། ། མ་ལུས་རྒྱལ་བ་དཔེ་མེད་དབྱངས་ཀྱི་སྤྲིན་གྱིས་མཆོད། ། འཆལ་ཚུལ་རྣམ་སྦྱོང་ཁྲིམས་དག་དྲི་མེད་སར་སྒྲུབ་ཤོག ། ཨོཾ་ཨཱཿཤབྡ་བཛྲཱི་ཧཱུྃ།
བུད་མེད་མཚན་གྱིས་རབ་རྒྱས་སྣ་ཚོགས་རྒྱན་གྱིས་སྤྲས། ། དྲི་ཞིམ་སྤོས་ངད་ལྡན་པས་མཐའ་ཡས་ཞིང་བཀང་ནས། ། མ་ལུས་རྒྱལ་བ་དཔེ་མེད་དྲི་མེད་སྤྲིན་གྱིས་མཆོད། ། ཁྲོ་བ་རྣམ་སྦྱོང་བཟོད་དག་འོད་བྱེད་སར་སྒྲུབ་ཤོག ། ཨོཾ་ཨཱཿགནྡྷེ་བཛྲཱི་ཧཱུྃ། བུད་མེད་མཚན་གྱིས་རབ་རྒྱས་སྣ་ཚོགས་རྒྱན་གྱིས་སྤྲས། ། རོ་མཆོག་བརྒྱ་ལྡན་མཐའ་ཡས་བཅུད་ཀྱིས་ཞིང་བཀང་ནས། ། མ་ལུས་རྒྱལ་བ་དཔེ་མེད་རོ་མཆོག་སྤྲིན་གྱིས་མཆོད། ། ལེ་ལོ་རྣམ་སྦྱོང་བརྩོན་དག་འོད་འཕྲོའི་སར་སྒྲུབ་ཤོག ། ཨོཾ་ཨཱཿར་ས་བཛྲཱི་ཧཱུྃ།
བུད་མེད་མཚན་གྱིས་རབ་རྒྱས་སྣ་ཚོགས་རྒྱན་གྱིས་སྤྲས། ། འཇམ་ཞིང་བདེ་བསྐྱེད་རེག་བྱས་མཐའ་ཡས་ཞིང་བཀང་ནས། ། མ་ལུས་རྒྱལ་བ་དཔེ་མེད་རེག་མཆོག་སྤྲིན་གྱིས་མཆོད། ། གཡེང་བ་རྣམ་སྦྱོང་རྩེ་གཅིག་སྦྱང་དཀའི་སར་སྒྲུབ་ཤོག ། ཨོཾ་ཨཱཿསྤརྵེ་བཛྲཱི་ཧཱུྃ། བུད་མེད་མཚན་གྱིས་རབ་རྒྱས་སྣ་ཚོགས་རྒྱན་གྱིས་སྤྲས། ། སྤྲོས་མེད་རྒྱ་ཆེན་ཆོས་ཀྱིས་མཐའ་ཡས་ཞིང་བཀང་ནས། ། མ་ལུས་རྒྱལ་བ་དཔེ་མེད་ཆོས་ཀྱི་སྤྲིན་གྱིས་མཆོད། ། མི་ཤེས་རྣམ་སྦྱོང་ཤེས་རབ་མངོན་གྱུར་སར་སྒྲུབ་ཤོག ། ཨོཾ་ཨཱཿདྷརྨ་དྷཱ་ཏུ་བཛྲཱི་ཧཱུྃ་ཞེས་པས་མཆོད།
དེ་ནས་རྒྱས་པར་སྤྲོ་ན་ཐུན་མོང་གི་མཆོད་པ་དང༌། ཁྱད་པར་གྱི་མཆོད་པ་དང༌། ལུས་ངག་ཡིད་གསུམ་གྱི་མཆོད་པ་རྣམས་ནི་མཆོད་སྤྲིན་རྒྱ་མཚོ་བཞིན་བྱའོ། ། ནང་གི་མཆོད་པ་ནི། མཐེབ་སྲིན་གྱིས་ནང་མཆོད་སྤྱི་བོ་ནས་གཏོར་ཏེ། ཨོཾ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོར་གྱུར་པ་མཁྱེན་པའི་ཡེ་ཤེས་བརྩེ་བའི་ཐུགས་རྗེ་མཛད་པའི་ཕྲིན་ལས་བསམ་གྱིས་མི་ཁྱབ་པ་མངའ་བ་དྲིན་ཅན་རྩ་བའི་བླ་མ་སྤྱན་རས་གཟིགས་དབང་བཀྲ་ཤིས་བཟང་པོ་པའི་ཞལ་དུ་ཨོཾ་ཨཱཿཧཱུྃ། དཔྲལ་བའི་ཐད་ནས་གཏོར་ཏེ། སངས་རྒྱས་རྡོ་རྗེ་འཆང༌། འཕགས་པ་སྤྱན་རས་གཟིགས། ཇོ་བོ་ཨ་ཏི་ཤ
ལྷ་བཙུན་བྱང་ཆུབ་འོད། འམ་པ་བྱང་ཆུབ་རྡོ་རྗེ། རྒྱ་ལྕགས་རི་གོང་པ། རྫིང་བུ་ཁ་པ་ཤཱཀྱ་གྲགས། སྤེན་ཕུག་དར་མ་གྲགས། ཞང་ཡེ་པ། གཟེ་པ་དོན་གྲུབ། ཁམས་པ་ཤཱཀྱ་རྡོ་རྗེ། སྲས་ཆོས་གྲགས། དར་མ་ཤཱཀྱ།
བསོད་ནམས་དབང་པོ། ལོ་ཙཱ་བ་མཆོག་ལྡན། བླ་མ་དཔལ་ལྡན་སེང་གེ བུ་སྟོན་རིན་པོ་ཆེ། མཁས་གྲུབ་གཞོན་ནུ་བསོད་ནམས། བླ་མ་བཀྲ་ཤིས་རིན་ཆེན། རྡོ་རྗེ་འཆང་ཀུན་དགའ་བཟང་པོ། རྒྱལ་ཚབ་དམ་པ་ཀུན་དགའ་དབང་ཕྱུག ཀུན་མཁྱེན་བསོད་ནམས་སེང་གེ རྗེ་བཙུན་སངས་རྒྱས་རིན་ཆེན།
འཇམ་དབྱངས་ཀུན་དགའ་བསོད་ནམས། གཉེན་ཆེན་གྲགས་པ་བློ་གྲོས། འཇམ་དབྱངས་སངས་རྒྱས་སེང་གེ བྲང་ཏི་ནམ་མཁའ་དཔལ་བཟང༌། དེ་དབོན་ནམ་མཁའ་རིན་ཆེན། ཧོར་ནམ་མཁའ་དཔལ་བཟང༌། མཁན་ཆེན་ཤེས་རབ་རྒྱ་མཚོ། མཁས་བཙུན་ཀུན་དགའ་ཆོས་འཕེལ། ཆོས་རྗེ་དཀོན་མཆོག་རྒྱལ་མཚན་ལ་སོགས་པ་བརྒྱུད་པའི་བླ་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་དབང་བསྐུར།
རྒྱུད་བཤད། མན་ངག་མནོས། ཆོས་ཀྱི་འབྲེལ་པ་ཐོབ་པའི་བླ་མ་རྣམས་ཀྱི་ཞལ་དུ༴ སྙིང་གའི་ཐད་དུ་གཏོར་ཏེ། ཨོཾ་ཨཱཿཨོཾ་མ་ཎི་པདྨེ་ཧཱུྃ་པཉྩ་ཨ་མྲྀ་ཏ་ཧཱུྃ། ཨོཾ་ཨཱཿཛི་ན་ཛིཀ་ཅེས་པ་ནས། ཨོཾ་ཨཱཿབིགྷྣཱནྟ་ཀྲྀཏ་པཉྩ་ཨ་མྲྀ་ཏ་ཧཱུྃ་ཞེས་དབུལ། གཞན་ཡང་བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་གྱི་རྒྱུད།
རྣལ་འབྱོར་ཆེན་པོ་བླ་ན་མེད་པའི་རྒྱུད་དེ། རྒྱུད་སྡེ་ཆེན་པོ་བཞི་དང་འབྲེལ་པའི་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ༴ སྲིན་ལག་གིས་བདུད་རྩི་བླངས་ནས་ལྕེ་རྩེ་སྨིན་མཚམས་སྤྱི་གཙུག་གསུམ་དུ་ཐིག་ལེ་བྱས་པས་ལུས་ཀྱི་ལྷ་རྣམས་ཚིམ་པར་བསམ་ཞིང་ཨོཾ་ཨཱཿཧཱུྃ་བརྗོད། སྐབས་འདིར་གཏོར་མ་ལ་བར་ཕུད་བྲན་ནོ། ། ལྟེ་བའི་ཐད་ནས་གཏོར་ཏེ། ཨོཾ་ཤྲཱི་མ་ཧཱ་ཀཱ་ལ་ཡ་ཨོཾ་ཨཱཿཧཱུྃ། ཨོཾ་ཤྲཱི་དྷརྨ་པཱ་ལ་ཙ་ཏུརྨུ་ཁ་ཨོཾ་ཨཱཿཧཱུྃ། གཞན་ཡང་ཆོས་འཁོར་བསྲུང་ཞིང་བསྟན་པ་སྐྱོང་བར་ཞལ་གྱིས་བཞེས་པའི་དཔལ་མགོན་དམ་ཚིག་ཅན་རྣམས་ཀྱི་ཞལ་དུ༴ ཕྱོགས་སྐྱོང་བ་བཅུ། ལྷ་ཆེན་པོ་བརྒྱད།
ཀླུ་ཆེན་པོ་བརྒྱད། འཇིག་བྱེད་ཆེན་པོ་དགུ། རྒྱལ་པོ་ཆེན་པོ་བཞི། གཟའ་དགུ། རྒྱུ་སྐར་ཉི་ཤུ་རྩ་བརྒྱད་ལ་སོགས་པ་འཇིག་རྟེན་སྐྱོང་བ་ཆེན་པོ་རྣམས་ཀྱི་ཞལ་དུ༴ གཞན་ཡང་གནོད་སྦྱིན། སྲིན་པོ། འབྱུང་པོ། ཡི་དྭགས། ཤ་ཟ།
སྨྱོ་བྱེད། བརྗེད་བྱེད། མ་མོ། ཞིང་སྐྱོང༌། ཕོ་ཉ། འཕྲོག་མ། གྲུབ་པ་རྣམས་ཀྱི༴ བོད་ཁམས་སྐྱོང་བར་བྱེད་པའི་བརྟན་མ་བཅུ་གཉིས་འཁོར་དང་བཅས་པ་དང༌། གནས་བདག གཞི་བདག
གྲོང་བདག ཡུལ་བདག གཉུག་མར་གནས་པ་རྣམས་ཀྱི་ཞལ༴ འགྲོ་བ་རིགས་དྲུག་ལམ་རྒྱུད་ལྔ། སྐྱེ་གནས་རྣམ་པ་བཞིས་བསྡུས་པའི་སེམས་ཅན་རྣམས་ཚིམ་ཞིང་ཟག་པ་མེད་པའི་བདེ་བས་རྒྱུད་གང་ནས་མྱུར་དུ་བླ་ན་མེད་པའི་གོ་འཕང་ཐོབ་པའི་སྐལ་བ་དང་ལྡན་པར་གྱུར་ཅིག ཨོཾ་ཨཱཿཧཱུྃ་ཞེས་པས་དབུལ་ལོ། ། རྒྱས་པར་སྤྲོ་ན་ནང་གི་མཆོད་པ་ལྔ་ཆར་ཡང་མཆོད་སྤྲིན་རྒྱ་མཚོ་བཞིན་བྱའོ། ། གསང་བའི་མཆོད་པ་ནི་རང་གི་སྙིང་ག་ནས་མཚན་ཉིད་དང་ལྡན་པའི་ཡེ་ཤེས་ཀྱི་ཕྱག་རྒྱ་དཔག་ཏུ་མེད་པ་སྤྲོས་ནས་མདུན་གྱི་དེ་བཞིན་གཤེགས་པ་རྣམས་ལ་ཕུལ་བས་རྒྱལ་བ་རྣམས་རིག་མའི་འདོད་ཡོན་ལྔ་ལ་ལོངས་སྤྱོད་ཅིང་མཆོག་ཏུ་དགའ་བའི་བདེ་བ་ཉམས་སུ་མྱོང་བར་བསམས་ལ། མཚུངས་མེད་སྒྱུ་འཕྲུལ་སྒེག་མ་ཐུགས་རྗེའི་སྤྱན། ། བརྟན་མཛད་དབྱིངས་ཀྱིས་འདྲེན་པ་རྒྱ་མཚོ་བསྐྲུན། །
ཞི་མཛད་ཐབས་མཁས་རིང་སོང་ས་སྒྲུབ་མ། ། འཇིག་རྟེན་དབང་ཕྱུག་ལྷ་ཚོགས་མཉེས་ཕྱིར་འབུལ། ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། མཚུངས་མེད་སྒྱུ་འཕྲུལ་སྒེག་མ་བྱམས་པའི་བདག ། རླན་མཛད་དབྱིངས་ཀྱིས་འདྲེན་པ་རྒྱ་མཚོ་བསྐྲུན། ། བསྲུང་མཛད་སྨོན་ལམ་མི་གཡོའི་ས་སྒྲུབ་མ། ། འཇིག་རྟེན་དབང་ཕྱུག་ལྷ་ཚོགས་མཉེས་ཕྱིར་འབུལ། ། མཚུངས་མེད་སྒྱུ་འཕྲུལ་སྒེག་མ་དགའ་དཀར་མོ། ། སྨིན་མཛད་དབྱིངས་ཀྱིས་འདྲེན་པ་རྒྱ་མཚོ་བསྐྲུན། ། རྒྱས་མཛད་མི་རྫི་ལེགས་པའི་ས་སྒྲུབ་མ། །
འཇིག་རྟེན་དབང་ཕྱུག་ལྷ་ཚོགས་མཉེས་ཕྱིར་འབུལ། ། མཚུངས་མེད་སྒྱུ་འཕྲུལ་སྒེག་མ་བཏང་སྙོམས་སྒོམ། ། གཡོན་མཛད་དབྱིངས་ཀྱིས་འདྲེན་པ་རྒྱ་མཚོ་བསྐྲུན། ། དབང་མཛད་ཡེ་ཤེས་ཆོས་སྤྲིན་ས་སྒྲུབ་མ། ། འཇིག་རྟེན་དབང་ཕྱུག་ལྷ་ཚོགས༴ མཚུངས་མེད་སྒྱུ་འཕྲུལ་སྒེག་མ་ཡེ་ཤེས་དབྱིངས། ། གོ་འབྱེད་དབྱིངས་ཀྱིས་འདྲེན་པ་རྒྱ་མཚོ་བསྐྲུན། ། མཆོག་མཛད་ཆོས་སྐུ་ཀུན་དུ་འོད་སྒྲུབ་མ། ། འཇིག་རྟེན་དབང་ཕྱུག་ལྷ་ཚོགས་མཉེས༴ ། རེ་རེའི་མཇུག་ཏུ་ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་བཛྲ་སྭ་བྷཱ་ཝ་ཨཱཏྨ་ཀོ྅ཧཾ་ཞེས་བརྗོད་པས་མཆོད་དོ། །
བཞི་པ་ཡིད་ལས་བྱུང་བའི་མཆོད་པ་ནི། དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅས་ལ། ཨོཾ་སརྦ་བིད། པཱུ་ར་པཱུ་ར། སུ་ར་སུ་ར། ཨ་ཝརྟ་ཡ་ཨ་ཝརྟ་ཡ་ཧོཿཞེས་བརྗོད་པས་མཆོད་པ་དཔག་ཏུ་མེད་པ་ཡིད་ཀྱིས་སྤྲུལ་ནས་མཆོད་པར་བསམས་ཏེ། གསེར་ལས་གྲུབ་ཅིང་རྩིབས་སྟོང་མུ་ཁྱུད་ལྡན། ། དགྲ་ལས་རྒྱལ་བྱེད་འཁོར་ལོ་རིན་ཆེན་གྱིས། ། ནམ་མཁའ་རབ་འབྱམས་ཁམས་ཀྱིས་མཐས་གཏུགས་པ། ། བཀང་སྟེ་བཅོམ་ལྡན་འཁོར་དང་བཅས་ལ་འབུལ། །
ཨོཾ་སརྦ་ཏ་ཐཱ་ག་ཏ་ལོ་ཀེ་ཤྭ་ར་མཎྜ་ལ་ས་པ་རི་ཝཱ་ར་ཙཀྲ་རཏྣ་པཱུ་ཛི་ཏེ་ཨཿཧཱུྃ། དེ་བཞིན་དུ་ཚིག་རྐང་པ་ཐ་མ་གཉིས་དང༌། སྔགས་ཀྱི་འགོ་ཐམས་ཅད་ལ་འདྲ་བར་སྦྱར་ལ། དཔག་ཚད་དུ་མར་སྣང་བའི་འོད་འགྱེད་ཅིང༌། ། འདོད་དགུའི་རེ་སྐོང་ནོར་བུ་རིན་ཆེན་གྱིས། ། མ་ཎི་རཏྣ༴ ཕྲག་དོག་སྐྱོན་བྲལ་བདེ་བའི་དཔལ་བསྐྱེད་ཅིང༌། ། གཟུགས་མཛེས་བལྟ་སྡུག་བུད་མེད་རིན་ཆེན་གྱིས། ། སྟྲཱི་རཏྣ༴ ཆོས་མིན་སྤངས་ཤིང་འགྲོ་ལ་ཕན་པ་སྒྲུབ། །
མཁས་གསལ་ཡིད་གཞུངས་སྐྱེས་བུ་རིན་ཆེན་གྱིས། ། ན་ར་རཏྣ༴ ཐལ་དཀར་གླང་ཆེན་སྟོབས་ཀྱི་ཤུགས་ཀྱིས་འགྲོ། ། ཡན་ལག་བདུན་ལྡན་གླང་པོ་རིན་ཆེན་གྱིས། ། ག་ཛ་རཏྣ༴ འདོད་པའི་གནས་སུ་སྐད་ཅིག་ཙམ་ལ་བགྲོད། ། ཅང་ཤེས་སྤྲིན་གྱི་ཤུགས་འཆང་རྟ་མཆོག་གིས། ། ཨ་ཤྭ་རཏྣ༴ གང་གིས་བཅངས་པས་བདུད་དང་མུ་སྟེགས་སོགས། ། ཕས་རྒོལ་ཚར་གཅོད་རལ་གྲི་རིན་ཆེན་གྱིས། །
ཁཌྒ་རཏྣ༴ ཞེས་རྒྱལ་སྲིད་སྣ་བདུན་དབུལ་ལོ། ། དེ་ནས་བསྟོད་པའི་མཆོད་པ་ནི། རྡོ་རྗེ་མི་འཆི་རྒྱལ་པོ་སོགས་དེ་ཉིད་ལྔ་པ་དང༌། སེམས་ཅན་ཀུན་དོན་བསྒྲུབ་པར་དམ་བཅས་སྨོན་ལམ་ཤིང་རྟར་བརྟེན། ། དམིགས་པ་མེད་པའི་སྙིང་རྗེའི་སྟོབས་ལས་རབ་སྐྱེས་སྒྱུ་འཕྲུལ་གཟུགས། ། པདྨ་རཱ་གའི་ལྷུན་པོར་འོད་སྟོང་གིས་འཁྱུད་འགྲན་མིན་པ། ། ཐུགས་རྗེའི་སྤྱན་རས་འགྲོ་ལ་གཟིགས་པའི་དབང་ཕྱུག་དེ་ལ་འདུད། ། གང་གི་དངོས་ཀུན་གདོད་ནས་གསལ་བས་མཁའ་བཞིན་ཞི་ཞིང་དག ། ཡང་དག་གསལ་བས་བསྲེས་པའི་འཁོར་ལོས་ཀུན་འདས་རབ་བཟློག་པའི། །
རྟག་སོགས་རྒྱལ་བ་བསྐྱེད་བྱེད་འགྲོ་ཀུན་དེ་ཉིད་གཅིག་པ་པོ། ། ཁྱབ་བདག་དཔལ་ལྡན་རྡོ་རྗེ་སེམས་དཔའ་དེ་ལ་ཕྱག་འཚལ་ལོ། ། དེ་ཡི་གཟུགས་ཚོར་འདུ་ཤེས་འདུ་བྱེད་རྣམ་པར་ཤེས་པ་རྣམས། ། འཁྲུལ་དང་བྲལ་བས་དྲི་མེད་ཕུང་པོ་དངོས་པོར་གྲུབ་པ་སྟེ། ། འདོད་ཆགས་ལ་སོགས་ཐབས་ཀྱིས་དེ་བསྐྱོད་མངོན་པར་བྱང་ཆུབ་ཕྱིར། ། སེམས་དོན་བདག་བཅས་རྣམ་རིག་ལས་སྐྱེས་རྟག་སོགས་དེ་ལ་འདུད། ། ས་ཆུ་མེ་རླུང་རང་བཞིན་གྱུར་ཅིང་ཚངས་སྤྱོད་བཞི་ལས་སྐྱེས། ། འཇོ་སྒེག་རོལ་གདུང་རབ་ཏུ་བྲོད་པའི་ཡིད་དགའ་གང་གི་སེམས། ། སྒྱུ་མའི་སྐུ་ཡིས་རང་འབྱོར་མཐའ་རུ་དེ་སྒྲོལ་རབ་མཁས་པ། ། རྡོ་རྗེ་ཐེག་པར་འགྲོ་བའི་ལམ་མཆོག་སྤྱན་མ་ལ་སོགས་དེ་ལ་འདུད། །
དེ་བཞིན་མིག་ལ་སོགས་པའི་གཏི་མུག་དམ་ཚིག་ལས་བྱུང་ཞིང༌། ། མ་ནིང་གནས་སུ་རྒྱས་བཏབ་དེ་ལས་ཐམས་ཅད་མཁྱེན་པ་སྐྱེ། ། རིག་པའི་རྒྱལ་པོ་ལྷ་ཡི་མིག་སོགས་གང་བར་གསོལ་མཛད་པ། ། ས་སྙིང་ལ་སོགས་སེམས་དཔའ་ཚོགས་ཆེན་དེ་ལ་རབ་ཏུ་འདུད། ། གཟུགས་ལ་སོགས་པའི་སྤྱོད་ཡུལ་འདུལ་བར་དཀའ་བ་ཉམས་བྱས་པ། ། བླ་ན་མེད་པའི་འདོད་པ་རྣམས་ཀྱིས་རྣལ་འབྱོར་གང་གི་སེམས། ། ཚིམ་པར་མཛད་པ་འདི་ལ་སྒྲུབ་བྱ་མཆོག་འབྱུང་གང་ཡིན་པའི། ། གཟུགས་ཀྱི་རྡོ་རྗེ་ལ་སོགས་ལྷ་མོའི་ཚོགས་ཆེན་དེ་ལ་འདུད། ། ཀུན་དུ་སྦྱོར་བའི་གདེང་གཡོས་རབ་བརྒྱན་དྲག་པོའི་ཆ་ལུགས་འཆང༌། ། འཇིགས་བྱེད་ཞལ་བཞད་ས་འཛིན་གཡོ་ཞིང་ཐུབ་སྐྲག་སྡིག་ལས་སོ། །
དད་པ་ལ་སོགས་སེམས་སུ་གཏོགས་དང་དེ་ཡི་རང་བཞིན་ཆོས། ། དམ་པར་གཟུགས་སོགས་རྣམ་དག་གཤིན་རྗེའི་གཤེད་སོགས་དེ་ལ་འདུད། ། ཞེས་ཤླཽ་ཀ་གཅིག་ཁོ་བོས་དང་ཕྱི་མ་དྲུག་ཙི་ལུ་པས་མཛད་པ་འདི་དག་གིས་ཀྱང་བསྟོད་པར་བྱའོ། ། གསུམ་པ་བུམ་པ་སྟ་གོན་ནི། མཚན་ཉིད་དང་ལྡན་པའི་བུམ་པ་གཉིས། ཁ་རྒྱན་མགུལ་ཆིངས་དང་བཅས་པའི་ནང་རྫས་སོ་ལྔ་བླུགས་ཏེ། དུང་ཆོས་དྲི་བཟང་གི་ཆུས་བཀང་བའི་སྟེང་རྡོ་རྗེ་ལ་གཟུངས་ཐག་བཏགས་པ་ལེགས་པར་བཤམས་ལ། བསང་སྦྱངས། སྟོང་པའི་ངང་ལས་པྃ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གཉིས་ཀྱི་སྟེང་དུ། བྷྲཱུྃ་བྷྲཱུྃ་ལས་རིན་པོ་ཆེའི་བུམ་པ་གཉིས་ཡངས་ཤིང་རྒྱ་ཆེ་བ།
ཞབས་ཞུམ་པ། ལྟོ་བ་ལྡིར་བ། མགྲིན་པ་ཕྲ་བ། ཁ་གཡེལ་བ། མཆུ་འཕྱང་བ། ལྷའི་གོས་ཀྱིས་མགུལ་པ་བཅིངས་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བའི་རྣམ་རྒྱལ་བུམ་པའི་ནང་དུ་ལྷ་བཅུ་དགུའི་གནས་སུ་རབ་ཏུ་རྒྱས་པའི་པདྨ་རྣམས་ཀྱི་སྟེང་དུ་ཟླ་བའི་དཀྱིལ་འཁོར་བཅུ་གཉིས་དང༌། ཉི་མའི་དཀྱིལ་འཁོར་བདུན་གྱི་གདན་དང༌། ལས་ཐམས་ཅད་པའི་བུམ་པར་པདྨ་དང་ཉི་མའི་གདན།
རྣམ་རྒྱལ་བུམ་པའི་དབུས་ཀྱི་གདན་གྱི་སྟེང་དུ་སྐད་ཅིག་གིས་བཅོམ་ལྡན་འདས་འཇིག་རྟེན་དབང་ཕྱུག་དམར་པོ་ཞལ་གསུམ་ཕྱག་དྲུག་པ། སྐུ་ཐམས་ཅད་དང་རྩ་ཞལ་དམར་བ། གཡས་ཞལ་སྔོ་བ། གཡོན་ཞལ་དཀར་བ། རྩ་ཕྱག་གཉིས་ཀྱིས་རང་དང་འདྲ་བའི་ཡུམ་འཇིག་རྟེན་དབང་ཕྱུག་མ་ལ་འཁྱུད་པ། གཡས་གཉིས་པས་པདྨ། གསུམ་པས་རལ་གྲི་སོགས་ནས་ཀྲུང་གིས་བཞུགས་པ། ཤར་དུ་རྣམ་སྣང་དཀར་པོ་དཀར་སྔོ་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་སོགས་ནས་ཀྱིས་བཞུགས་པའོ། ། མེར་སྤྱན་མ་དཀར་མོ་སོགས་ནས་ཤར་གྱི་བྱང་དུ་རེག་རྡོ་རྗེ་མ་སོགས་དང༌།
ཤར་གྱི་ལྷོར་ཆོས་དབྱིངས་རྡོ་རྗེ་མ་སོགས་ནས་བཞུགས་པའོ། ། ཤར་དུ་གཤིན་རྗེའི་གཤེད་སོགས་ནས་པདྨ་འཛིན་པ། ལས་ཐམས་ཅད་པའི་བུམ་པར་བདུད་རྩི་འཁྱིལ་པ་ནག་པོ་ནག་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་རྡོ་རྗེ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ཁྲོ་བོ་ལྔ་པོ་ཐམས་ཅད་ཀྱང་གཡོན་བརྐྱང་གིས་ཞེས་པ་ནས་བརྒྱད་ཀྱིས་བརྒྱན་པའོ། ། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་བཅོམ་ལྡན་འདས་འཇིག་རྟེན་དབང་ཕྱུག་ལྷ་བཅུ་དགུ་བདུད་རྩི་འཁྱིལ་པ་དང་བཅས་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་ཨཱཿཡ་མཱནྟ་ཀྲྀཏ་ཛཿསྤྲོ་ན། མ་ལུས་འགྲོ་བའི་རང་བཞིན་སོགས་ཀྱིས་སྤྱན་དྲངས་པ་ལ། ཆུ་གསུམ་རྡོ་རྗེ་མ་ལྔས་མཆོད། ཨོཾ་ཨཱཿཔྲཛྙཱནྟ་ཀྲྀཏ་སོགས་ནས།
དྲི་རྡོ་རྗེ་ལ་རིན་ཆེན་འབྱུང་ལྡན་དང་ཞེས་པའི་བར་ལྷ་སྟ་གོན་བཞིན་ལས་བདུད་རྩི་འཁྱིལ་པ་ལ་དོན་ཡོད་གྲུབ་པས་དབུར་བརྒྱན། དེ་ནས་ཨོཾ་སརྦ་ཏཱ་ཐཱ་ག་ཏ་ལོ་ཀེ་ཤྭ་ར་མཎྜ་ལ་ས་པ་རི་ཝཱ་ར་རེ་རེ་སྔོན་དུ་འགྲོ་བའི་གཙོ་བོའི་སྔགས་ལན་གསུམ་གྱིས་ཆུ་གསུམ་ཉེར་སྤྱོད་རོལ་མོ་དང༌། ཨོཾ་ཨཱཿརཱུ་པ་བཛྲཱི་སོགས་རྡོ་རྗེ་མ་ལྔས་མཆོད། ཨོཾ་ཨཱཿཧྲཱིཿབུྃ་ཨཱྃ་ཛྲཱི་ཁྃ། ལྃ་མཱྃ་པྃ་ཏཱྃ། ཛཿཧཱུྃ་བཾ་ཧོཿཁྃ་རྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་པཉྩ་ཨ་མྲྀ་ཏ་ཧཱུྃ་གིས་ནང་མཆོད་ཕུལ་ཏེ། དེ་ཉིད་ལྔ་པས་བསྟོད། པད་སྐོར་དང་བཅས་པས་གཟུངས་ཐག་ནས་བཟུང་སྟེ། རང་གི་སྙིང་ག་ནས་སྔགས་ཀྱི་ཕྲེང་བ་གཟུངས་ཐག་ལ་ཞོན་ཏེ་སོང་བས་ལྷ་རྣམས་ཀྱི་རྒྱུད་བསྐུལ། དེ་རྣམས་ཀྱི་བ་སྤུའི་བུ་ག་ནས་བདུད་རྩིའི་རྒྱུན་བྱུང་བས་བུམ་པ་གང་བར་གྱུར།
ཨོཾ་ཨཱཿཨོཾ་མ་ཎི་པདྨེ་སོགས་ནས་ལྷ་བཅུ་དགུའི་སྔགས་དང༌། ལས་བུམ་ལ་ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་ཞེས་བཟླས་སོ། ། སླར་ཡང་གོང་ལྟར་ཆུ་གསུམ་ཉེར་སྤྱོད་རོལ་མོ་རྡོ་རྗེ་མ་ལྔ་ནང་མཆོད། དེ་ཉིད་ལྔ་པས་བསྟོད། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་དངོས་གྲུབ་བླང༌། ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐང༌། མ་འབྱོར་པ་སོགས་ཀྱིས་བཟོད་པར་གསོལ། དུང་ཆོས་ཀྱི་ཆུ་བུམ་པ་གཉིས་སུ་ཨོཾ་ཨཱཿཧཱུྃ་ཞེས་ཕུལ་བས་ལྷ་རྣམས་འདོད་དུ་ཞུ་བ་ལས་བྱུང་བའི་བུམ་པའི་ཆུར་བསམས་ལ། སོ་སོའི་ཀུ་ཤས་གཏོར་ཏེ།
རྣམ་རྒྱལ་ལ་བདག་གི་སློབ་མ་ཐམས་ཅད་ལ་དབང་བསྐུར་བ་མཛོད་ཅིག་ཅེས་དང༌། ལས་བུམ་ལ་བདག་གི་སློབ་མ་ཐམས་ཅད་ཀྱི་བགེགས་བཟློག་ཏུ་གསོལ། ཞེས་སྙན་གསན་དབབ་བོ། ། སྤོས་རྡོར་དྲིལ་འཛིན་པས། བཅོམ་ལྡན་སྤྱན་རས་གཟིགས་དབང་ཕྱུག ། རིག་སྔགས་རྒྱལ་ལ་ཕྱག་འཚལ་ལོ། ། སློབ་མ་རྣམས་ལ་བརྩེ་བ་དང༌། ། ཁྱེད་རྣམས་ལ་ཡང་མཆོད་པའི་ཕྱིར། ། ཐུགས་རྗེའི་བདག་ཉིད་ཅན་རྣམས་ཀྱིས། ། དཀྱིལ་འཁོར་བདག་ཉིད་འདྲི་བར་འཚལ། །
བཅོམ་ལྡན་བདག་ནི་གུས་པ་ལ། ། དེ་ནི་གནང་བ་མཛད་པར་རིགས། ། སངས་རྒྱས་འགྲོ་འཁོར་བྱ་དོན་སྩོལ། ། བྱང་ཆུབ་སེམས་དཔའ་འབྲས་གནས་དང༌། ། གང་གཞན་གསང་སྔགས་ལྷ་རྣམས་དང༌། ། འཇིག་རྟེན་སྐྱོང་བའི་ལྷ་རྣམས་དང༌། ། གང་ཡང་འབྱུང་པོ་མཐུ་ཆེན་དང༌། ། གང་སུ་ལྷ་ཡི་སྤྱན་མངའ་བའི། ། སེམས་ཅན་བསྟན་ལ་དགའ་བ་རྣམས། ། བདག་ལ་དགོངས་པར་མཛད་དུ་གསོལ། །
བདག་མིང་འདི་ཞེས་བགྱི་བ་ཡིས། ། དཀྱིལ་འཁོར་སྤྱན་རས་གཟིགས་འབྱུང་བ། ། འགྲོ་བ་དག་པར་བྱ་བའི་ཕྱིར། ། ཡོ་བྱད་ཅི་འབྱོར་པས་འདྲི་ན། ། དེང་བདག་སློབ་མར་བཅས་པ་ལ། ། ཐུགས་ནི་བརྩེ་བས་དགོངས་ནས་སུ། ། ཚོགས་པ་ཐམས་ཅད་དཀྱིལ་འཁོར་དུ། ། བྱིན་གྱིས་བརླབ་པར་མཛད་དུ་གསོལ། ། ཞེས་ལན་གསུམ་དུ་གསོལ་བ་བཏབ་པའི་མཐར། རིག་པ་འཛིན་པ་ཁྱོད་གཞན་དོན་རྒྱ་ཆེ་བར་གྱིས་ཤིག་ཅེས་བརྗོད་དོ། །
གཏོར་མ་ནང་མཆོད་ཆུ་ཆང་གིས་བྲན་ནས། སྒྲུབ་ཐབས་ཀྱི་བདུད་རྩི་ལྟར་བྱིན་རླབས་དུས་གཅིག་ལ་བྱས་ལ། མདུན་བསྐྱེད་ཀྱི་ལྷ་རྣམས་ཀྱི་ལྗགས་ཧཱུྃ་ལས་བྱུང་བའི་རྡོ་རྗེ་རྩེ་ལྔ་པ། དེ་ལས་བྱུང་བའི་འོད་ཀྱི་སྦུ་གུས་གཏོར་མ་གསོལ་བར་གྱུར་ཞེས་བསམ་ཞིང་བརྗོད་ལ། པད་སྐོར་སྔོན་དུ་འགྲོ་བས་རྡོ་རྗེ་ཐལ་མོ་ཁ་ཕྱེ་སྟེ། ཨོཾ་ཨཱཿཧྲཱིཿབྷྲཱུྃ་ཨཱྃ་ཛྲཱིཾ་ཁྃ་ལྃ་མཱྃ་པྃ་ཏཱྃ་ཛཿཧཱུྃ་བཾ་ཧོཿཁྃ་རྃ་ཧཱུྃ་ཧཱུྃ་ཧཱུྃ་ཧཱུྃ་པཉྩ་ཨ་མྲྀ་ཏ་ཧཱུྃ་ཞེས་གསུམ་མམ་ལྔའམ་བདུན་གྱིས་ཕུལ། ཆུ་གསུམ་ལ་གཙོ་བོའི་སྔགས་དང་ཉེར་སྤྱོད་ཀྱིས་མཆོད་ལ། སྔར་གྱི་སྔགས་ཀྱིས་བདུད་རྩིར་གཏོར། དེ་ཉིད་ལྔ་པས་བསྟོད་ནས། རྡོ་རྗེ་གསུམ་དངོས་མི་ཕྱེད་སྐུ། །
ཡེ་ཤེས་ལྔ་ལྡན་བདེ་བ་ཆེ། ། འདུས་པའི་དཀྱིལ་འཁོར་ལྷ་ཚོགས་རྣམས། ། མཆོད་སྦྱིན་གཏོར་མ་འདི་བཞེས་ལ། ། ཞེས་པ་ནས་ཡིད་ལ་འདོད་པ་ཀུན་འགྲུབ་ཤོག་གི་བར་བརྗོད། དེ་ནས་ཆོས་སྐྱོང་གི་གཏོར་མ་རྣམས་རིམ་པ་བཞིན་དུ་བསྔོས་ནས་འཇིག་རྟེན་པའི་གཏོར་མགྲོན་སྤྱན་དྲངས་པ་ནི། རང་སྐད་ཅིག་གིས་འཇིག་རྟེན་དབང་ཕྱུག་གསལ་བའི་ཐུགས་ཀའི་ཏིང་ངེ་འཛིན་སེམས་དཔའི་འོད་ཟེར་གྱིས་འཇིག་རྟེན་སྐྱོང་བ་རྣམས་བཀུག་སྟེ། རང་རང་གི་གཟུགས་ཀྱིས་རང་རང་གི་ཕྱོགས་མཚམས་རྣམས་སུ་འཁོད་པར་བསམས་ལ། རང་གི་སྙིང་གའི་འོད་ཟེར་ལས་བྱུང་བའི་རྡོ་རྗེ་ཕུར་བུ་བཅུ་སྟོད་རང་རང་གི་ཕྱོགས་ཀྱི་སྲུང་འཁོར་གྱི་ཁྲོ་བོའི་དབྱིབས་སུ་གནས་པ། ལྟེ་བ་མན་ཆད་རྡོ་རྗེ་རྩེ་གཅིག་པ་ལྟ་བུས་ཤེས་རབ་མ་ལ་འཁྱུད་པ་སྤྲོས་ནས། རང་གི་ཐུགས་ཀ་ནས་རང་འདྲའི་ཁྲོ་བོ་སྤྲོས་ཏེ།
གཡོན་པས་ཕུར་བུའི་མགུལ་པ་ནས་བཟུང༌། གཡས་པས་རྡོ་རྗེ་ཐོ་བས་སྤྱི་བོ་ནས་བརྡུངས་པར་བསམ་ཞིང༌། ཨོཾ་ཨཱཿཡ་མཱནྟ་ཀྲྀཏ། ་་་་་ གཤིན་རྗེའི་གཤེད། སརྦ་དུཥྚ་ ་་་་་དབང་པོ་འཁོར་དང་བཅས་པའི་སྡང་བ་ཐམས་ཅད་ཕུར་བུས་ཐོབ་ཅིག ཨིནྡྲཱ་ན་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ། ཨོཾ་ཨཱཿཔྲཛྙཱནྟ་ཀྲྀཏ། ་་་་་ ཤེས་རབ་མཐར་བྱེད། སརྦ་དུཥྚ་ཡ་ ་་་་་དེ་བཞིན་དུ་གཤིན་རྗེ་འཁོར་དང་བཅས་པའི་སྡང་བ་ཐམས་ཅད། མཱན་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ།
ཨོཾ་ཨཱཿཔདྨཱནྟ་ཀྲྀཏ། ་་་་་ པདྨ་མཐར་བྱེད། སརྦ་དུཥྚ་ ་་་་་ཀླུ་འཁོར་དང་བཅས་པའི་སྡང་བ་ཐམས་ཅད། ནཱ་གཱ་ན་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ། ཨོཾ་ཨཱཿབིགྷྣཱནྟ་ཀྲྀཏ། ་་་་་ བགེགས་མཐར་བྱེད། སརྦ་དུཥྚ་ག་ ་་་་་ཚོགས་བདག་འཁོར་དང་བཅས་པའི་སྡང་བ་ཐམས་ཅད། ན་པ་ཏཱི་ན་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ། ཨོཾ་ཨཱཿ ་་་་་ འདོད་པའི་རྒྱལ་པོ།
ཊཀྐི་རཱ་ཛཿ སརྦ་དུཥྚ་ཨགྣཱི་ ་་་་་མེ་ལྷ་འཁོར་དང་བཅས་པའི་སྡང་བ་ཐམས་ཅད། ན་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ། ཨོཾ་ཨཱཿནཱི་ ་་་་་དབྱུག་སྔོན་ཅན། ལ་དཎྜ། སརྦ་དུཥྚ་ ་་་་་བདེན་བྲལ་འཁོར་དང་བཅས་པའི་སྡང་བ་ཐམས་ཅད། ནེ་རྀར་ཏྱཱན་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ། ཨོཾ་ཨཱཿམ་ ་་་་་སྟོབས་པོ་ཆེ། ཧཱ་བཱ་ལ། སརྦ་དུཥྚ་ཝཱ་ཡཱུན།
ས་པ་ ་་་་་རླུང་ལྷ་འཁོར་དང་བཅས་པའི་སྡང་བ་ཐམས་ཅད། རི་ཝཱ་ར་ཀཱི་ལ་ཡ་ཧཱུྃ་ཕཊ། ཨོཾ་ཨཱཿཨ་ཙ་ ་་་་་མི་གཡོ་བ། ལ། སརྦ་དུཥྚ་ཨཱི་ ་་་་་དབང་ལྡན་འཁོར་དང་བཅས་པའི་སྡང་བ་ཐམས་ཅད། ཤ་ནཱ་ན་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ། ཨོཾ་ཨཱཿཙཀྲ་ ་་་་་འཁོར་ལོས་སྒྱུར་བ། ཝརྟི། སརྦ་དུཥྚ་ཙནྡྲ་ ་་་་་ཟླ་བ་ཉི་མ་ཚངས་པ་འཁོར་དང་བཅས་པའི་སྡང་བ་ཐམས་ཅད། ཨརྐ་པི་ཏཱ་མ་ཧཱ་ན་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ།
ཨོཾ་ཨཱཿ ་་་་་ གནོད་མཛེས་རྒྱལ་པོ། སུམྦྷ་རཱ་ཛཱ། སརྦ་ ་་་་་ཐགས་བཟངས་རིས་དང་སའི་ལྷ་འཁོར་དང་བཅས་པའི་སྡང་བ་ཐམས་ཅད་ཕུར་བུས་ཐོབ་ཅིག དུཥྐ་བི་མ་ཙི་ཏྲ་པྲྀ་ཐི་ཝཱི་དེ་ཝཱན་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ། ཅེས་བརྗོད་ཅིང་རྐང་པའི་བར་མཐར་ཐུག་པའི་བར་དུ་ཕུར་བུས་བཏབ་པས་ཐམས་ཅད་ཀྱང་གསང་བ་འདུས་པའི་སྐུར་གྱུར་པ་ནི། ཤར་དུ་རྡོ་རྗེ་མཚོན་ཆ་སེར་པོ་མི་བསྐྱོད་པའི་ཅོད་པཎ་ཅན། སེར་ནག་དཀར་བའི་ཞལ་གསུམ་ཕྱག་དྲུག་གི་གཡས་གཉིས་ན་རྡོ་རྗེ་དང་རལ་གྲི། གཡོན་གཉིས་ན་རིན་པོ་ཆེ་དང་པདྨ་ཐོགས་པ། དེའི་གཡོན་ཕྱོགས་སུ་རྡོ་རྗེ་སྒྱུ་མ་སྔོན་པོ་མི་བསྐྱོད་པའི་ཅོད་པཎ་ཅན།
སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་གཉིས་ན་འཁོར་ལོ་དང་རལ་གྲི། གཡོན་གཉིས་ན་དུང་དང་པདྨ། ཤར་ལྷོར་རྡོ་རྗེ་མེ་དམར་པོ་མི་བསྐྱོད་པའི་ཅོད་པཎ་ཅན། དམར་སྔོ་དཀར་བའི་ཞལ་གསུམ་ཕྱག་དྲུག་གི་གཡས་གཉིས་ན་བགྲང་ཕྲེང་དང་མི་འཇིགས་པ་སྟེར་བ། གཡོན་གཉིས་ན་དབྱུག་པ་དང་གུནྡྷེ། ལྷོར་རྡོ་རྗེ་དུས་ནག་པོ་མི་བསྐྱོད་པའི་ཅོད་པཎ་ཅན། ནག་དཀར་དམར་བའི་ཞལ་གསུམ་ཕྱག་དྲུག་གི་གཡས་གཉིས་ན་དབྱུག་པ་དང་རལ་གྲི། གཡོན་གཉིས་ན་པདྨ་དང་རིན་པོ་ཆེ། ལྷོ་ནུབ་ཏུ་རྡོ་རྗེ་གཏུན་ཤིང་ནག་པོ་ཅོད་པཎ་འདྲ། གཡས་གཉིས་ན་གྲི་གུག་དང་རལ་གྲི།
གཡོན་གཉིས་ན་རིན་པོ་ཆེ་དང་ཁྲག་གིས་གང་བའི་ཐོད་པ། ནུབ་ཏུ་རྡོ་རྗེ་ཀླུ་དཀར་པོ་འོད་དཔག་མེད་ཀྱི་ཅོད་པཎ་ཅན། དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་གཉིས་ན་སྦྲུལ་ཞགས་དང་རལ་གྲི། གཡོན་གཉིས་ན་པདྨ་དང་རིན་པོ་ཆེ། ནུབ་བྱང་དུ་རྡོ་རྗེ་རླུང་ལྗང་གུ་དོན་གྲུབ་ཀྱིས་ཅོད་པཎ་ཅན། ལྗང་ནག་དཀར་བའི་ཞལ་གསུམ་ཕྱག་དྲུག་གི་གཡས་གཉིས་ན་གོས་དང་རལ་གྲི། གཡོན་གཉིས་ན་པདྨ་དང་རིན་པོ་ཆེ། དེའི་གཡོན་ཕྱོགས་ན་རྡོ་རྗེ་སྣ་རིངས་དཀར་པོ་མི་བསྐྱོད་པའི་ཅོད་པཎ་ཅན། དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་གཉིས་ན་དུང་དང་རལ་གྲི། གཡོན་གཉིས་ན་རིན་པོ་ཆེ་དང་ཆང་གིས་བཀང་བའི་ཁམ་ཕོར།
བྱང་དུ་རྡོ་རྗེ་འཇིགས་བྱེད་སེར་པོ་མི་བསྐྱོད་པའི་ཅོད་པཎ་ཅན། སེར་ནག་དཀར་བའི་ཞལ་གསུམ་ཕྱག་དྲུག་གི་གཡས་གཉིས་ན་བཱི་ཛ་པཱུ་ར་དང་རལ་གྲི། གཡོན་གཉིས་ན་པདྨ་དང་ནེའུ་ལེ་ཐོགས་པ། བྱང་ཤར་དུ་རྡོ་རྗེ་ཁྲོ་བོ་དཀར་པོ་འོད་དཔག་མེད་ཀྱི་ཅོད་པཎ་ཅན། དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་གཉིས་ན་རྩེ་གསུམ་དང་རལ་གྲི། གཡོན་གཉིས་ན་རིན་པོ་ཆེ་དང་པདྨ། སྟེང་གི་ཕྱོགས་ཀྱི་ཆ་ལ་རྡོ་རྗེ་འོད་དཀར་པོ་མི་བསྐྱོད་པའི་ཅོད་པཎ་ཅན། དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་གཉིས་ན་པདྨ་དཀར་པོ་དང་རལ་གྲི། གཡོན་གཉིས་ན་རིན་པོ་ཆེ་དང་འཁོར་ལོ། དེའི་གཡས་སུ་རྡོ་རྗེ་འཁྱིལ་པ་ནག་པོ་རིན་འབྱུང་གི་ཅོད་པཎ་ཅན།
སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་གཉིས་ན་པདྨ་དམར་པོ་དང་རལ་གྲི། གཡོན་གཉིས་སྔ་མ་དང་འདྲ། གཡོན་དུ་རྡོ་རྗེ་མི་སྨྲ་སེར་པོ་རྣམ་སྣང་གི་ཅོད་པཎ་ཅན། སེར་ནག་དཀར་བའི་ཞལ་གསུམ་ཕྱག་དྲུག་གི་གཡས་གཉིས་ན་པདྨ་སེར་པོ་དང་རལ་གྲི། གཡོན་གཉིས་སྔར་དང་འདྲ། འོག་ཏུ་ཐགས་བཟངས་རིས་སྔོན་པོ་མི་བསྐྱོད་པའི་ཅོད་པཎ་ཅན། སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་གཉིས་ན་རྡོ་རྗེ་དང་འཁོར་ལོ། གཡོན་གཉིས་ན་རིན་པོ་ཆེ་དང་པདྨ། དེའི་གཡོན་དུ་སའི་ལྷ་མོ་སེར་མོ་རྣམ་སྣང་གི་ཅོད་པཎ་ཅན། སེར་ནག་དཀར་བའི་ཞལ་གསུམ་ཕྱག་དྲུག་གི་གཡས་གཉིས་ན་པདྨ་སེར་པོ་དང་རལ་གྲི།
གཡོན་གཉིས་ན་རིན་པོ་ཆེ་དང་འཁོར་ལོ་ཐོགས་པ། ཐམས་ཅད་ཀྱང་སྣ་ཚོགས་པདྨའི་སྟེང་དུ་རྡོ་རྗེའི་སྐྱིལ་ཀྲུང་གིས་བཞུགས་པ། ཕྱག་དང་པོ་གཉིས་ཀྱིས་རང་སྣང་གི་ཤེས་རབ་མ་ལ་འཁྱུད་པ། རིན་པོ་ཆེའི་ཅོད་པཎ་ཅན་རྒྱན་ཐམས་ཅད་ཀྱིས་བརྒྱན་པ། ལྷའི་གོས་དང་ཕྲེང་བ་དང་བྱུག་པ་དང་ལྡན་པ་མཚན་དང་དཔེ་བྱད་ཉེ་བར་འབར་བ་གསལ་གདབ་བོ། ། བསྡུས་པར་འདོད་ན་རང་རང་གི་ཕྱོགས་སུ་རང་རང་གི་མིང་དང་ཁ་དོག་ཙམ་བརྗོད་ནས་འདི་དག་ཐམས་ཅད་ཀྱང་ཞལ་གསུམ་ཕྱག་དྲུག སྣ་ཚོགས་པདྨའི་སྟེང་ན་ཞེས་སོགས་ཀྱིས་གསལ་བས་ཡང་རུང་ངོ༌། ། དེ་ནས་རྡོ་རྗེ་མ་ལྔ་དང༌། ཉེར་སྤྱོད་ཀྱིས་མཆོད་ནས་རྡོ་རྗེ་ཐལ་མོ་ཁ་ཕྱེ་སྟེ། ཨོཾ་ཨཱཿསརྦ་ ་་་་་སྔགས་འདི་དག་གི་བོད་སྐད་ནི་འོག་གི
དུས་གསུམ་སྐྱེས་པ་ཀུན་དང་ཕྱོགས་བཅུ་ཡི། ། ཞེས་སོགས་ཀྱི་ཚིགས་བཅད་ལྟར་ཡིན་ནོ།། ཏྱ་དྷྭ་ཛཱ་ད་ཤ་དིཀ ལོ་ཀ་དྷཱ་ཏུ་ཨ་ནནྟ་ག་ག་ན། ས་མུ་དྲ་མ་ག་ཏ་བྱཱུ་ཧ་པྲ་ས་ར། པ་ར་མ་ནུ་ཛ་མཎྜ་ལ། པ་རམྤ་ར་ཨནྟརྒ་ཏ། ས་མཱ་པཏྟི་ཨ་བསྠི་ཏཱ། དྷརྨ་དྷཱ་ཏུ་སམ་བ་ས་རཱ་ཎཱ། ཨཱ་ཀཱ་ཤ་དྷཱ་ཏུ་པརྻ་བསྶཱ་ནཿ
སརྦ་ཏྲྱ་དྷྭ་ཛཱ་དཱ་ཤ་དིཀ ལོ་ཀ་དྷཱ་ཏུ་ཨ་ནནྟ་མེ་གྷ་བྱཱུ་ཧ། པྲ་ས་ར་ག་ག་ན་ས་མཱཿ སརྦ་ལོ་ཀ་པཱ་ལ་སརྦ་སཏྭཱ་ཤྩ། ཏདྱ་ཐཱ། བཛྲཱ་ཡུ་དྷ། མཱ་ཡཱ་བཛྲ། བཛྲཱ་ན་ལ། བཛྲ་ཀཱ་ལ། བཛྲ་མུ་ས་ལ།
ནཱ་ག་བཛྲ། བཛྲཱ་ནི་ལ། བཛྲ་ཤཽཎྜ། བཛྲ་བྷཻ་ར་ཝ། བཛྲ་ཀྲོ་དྷ། བཛྲ་ཀུཎྜ་ལི། བཛྲ་པྲ་བྷཱ། མུ་ན་བཛྲ། བི་མ་ཙི་ཏྲ། པྲྀ་ཐྭཱི་དེ་ཝ་ཏཱ་ས་པ་རི་ཝཱ་ར།
ཨི་མཾ་པུཥྤཾ། དྷཱུ་པཾ། དཱི་པཾ། གནྡྷཾ། ནཻ་ཝི་དྱཾ། ཨ་དི་སང་ཡུཀྟཾ། བ་ལིཾ་ཨུ་པ་ཧེ་རཾ་པྲ་ཏཱིཙྪ་ཨུ་པ་བྷུ་ཛྱ། མ་མ་སརྦ་སཏྭཱཙྪ་ཧི་ར་ཎྱ་སུ་ཝརྞ། དྷ་ན་དྷཱ་ནྱ་ཨཱ་ཡུར་ཡཽ་ཝ་ན། ཨ་རོ་གྱ་སཏྶུ་ཁཾ།
ཨ་བ་ཧ་ར་ཀཱན་སརྦ་བིགྷྣཱཾ་བི་ནཱ་ཡ་ཀཱ་ན། སརྦ་དུཥྚཱཾ་པྲ་དུཥྚཱཾ། མ་ནུ་ཥྱ་ཨ་མ་ནུ་ཥྱཱ་ན། ཛམྦྷ་ཡ། སྟམྦྷ་ཡ། བནྡྷ་ཡ། བིདྷྭནྶཱ་ཡ། མ་མ་ཧི་ར་ཎྱ་སུ་ཝརྞ་དྷ་ནདྷཱ་ནྱ་ཨཱ་ཡུར་ཡཽ་ཝ་ཎ། ཨ་རོ་གྱ་སཏྶུ་ཁ་ནཾ་མ་ཧཱ་སུ་ཁ་པྲ་བྲྀདྡྷ་ཡེ། ཡ་ཝཏ་ཨཱ་བོ་དྷི་མཎྜ་པརྻ་བསྶ་ཡནྟི།
ཌྷཽ་ཀ་ཡ་ཏི་སི་དཱ་ས་ཧ་ཡི་ཀ ཤཱིནྟཾ་རཀྵཉྩ་ཀུ་རུ་ཧཱུྃ། ཞེས་ལན་གསུམ་གྱིས་དབུལ། ཨོཾ་ད་ཤ་དིཀ་ལོ་ཀ་པཱ་ལ་ཨོཾ་ཨཱཿཧཱུྃ་ཞེས་པས་ནང་མཆོད་གཏོར་ནས་ཐམས་ཅད་ཀྱང་རིགས་ལྔའི་ངོ་བོར་མོས་པར་བྱ་སྟེ། རྡོ་རྗེ་དྲིལ་བུ་འཛིན་པས། རྡོ་རྗེ་མི་འཆི་རྒྱལ་པོ་ཆེ། ། ཞེས་སོགས་དེ་ཉིད་ལྔ་པ་དང༌། ཨོཾ་ཨཱཿདུས་གསུམ་སྐྱེས་པ་ཀུན་དང་ཕྱོགས་བཅུ་ཡི། ། འཇིག་རྟེན་ཁམས་རྣམས་ནམ་མཁའི་མཐའ་ཀླས་པ། ། རྒྱ་མཚོའི་སྤྲིན་གྱི་བཀོད་པ་རབ་འབྱམས་ཀྱི། །
ཤིན་ཏུ་ཕྲ་བའི་རྡུལ་སྐྱེས་དཀྱིལ་འཁོར་ནི། ། ཕན་ཚུན་གཅིག་གི་ནང་དུ་གཅིག་སོན་པ། ། སྙོམས་པར་འཇུག་ལ་ཀུན་དུ་གནས་པ་ཡི། ། ཆོས་ཀྱི་དབྱིངས་སུ་ཡང་དག་པར་འདུ་ཞིང༌། ། ནམ་མཁའི་ཁམས་ཀྱི་ཡོངས་སུ་མཐར་ཐུག་པའི། ། དུས་གསུམ་སྐྱེས་པ་ཀུན་དང་ཕྱོགས་བཅུ་ཡི། ། འཇིག་རྟེན་ཁམས་རྣམས་མཐའ་ཡས་སྤྲིན་བཀོད་པ། ། ནམ་མཁའ་རབ་འབྱམས་མཉམ་དང་འཇིག་རྟེན་སྐྱོང༌། ། ཀུན་དང་སེམས་ཅན་ཀུན་ཡང་འདི་ལྟ་སྟེ། ། རྡོ་རྗེ་མཚོན་ཆ་སྒྱུ་མ་རྡོ་རྗེ་དང༌། །
རྡོ་རྗེ་མེ་དང་རྡོ་རྗེ་དུས་དང་ནི། ། རྡོ་རྗེ་གཏུན་ཤིང་རྡོ་རྗེ་ཀླུ་དག་དང༌། ། རྡོ་རྗེ་རླུང་དང་རྡོ་རྗེ་སྣ་རིངས་དང༌། ། རྡོ་རྗེ་འཇིགས་བྱེད་རྡོ་རྗེ་ཁྲོ་བོ་དང༌། ། རྡོ་རྗེ་འཁྱིལ་པ་རྡོ་རྗེ་འོད་དང་ནི། ། མི་སྨྲ་རྡོ་རྗེ་དང་ནི་ཐགས་བཟངས་རིས། ། ས་ཡི་ལྷ་མོ་འཁོར་དང་བཅས་པ་ལ། ། མེ་ཏོག་དག་དང་བདུག་པ་མར་མེ་དང༌། ། དྲི་དང་ལྷ་བཤོས་ལ་སོགས་ཡང་དག་ལྡན། ། ཉེ་བར་སྤྱོད་པ་དང་ནི་གཏོར་མ་འདི། །
སོ་སོར་བཞེས་ཤིག་ཉེ་བར་ལོངས་སྤྱོད་ནས། ། བདག་གི་དབྱིག་གསེར་ནོར་འབྲུ་ལང་ཚོ་ཚེ། ། ནད་མེད་པ་དང་བདེ་བ་དམ་པ་རྣམས། ། འཕྲོག་པར་བྱེད་པའི་བགེགས་དང་ལོག་འདྲེན་ཀུན། ། སྡང་དང་རབ་ཏུ་སྡང་བ་ཐམས་ཅད་དང༌། ། མི་དང་མི་མ་ཡིན་རྣམས་རྨུགས་པར་མཛོད། ། རངས་དང་བཅིངས་དང་རྣམ་པར་འཇིག་པར་མཛོད། ། བདག་ལ་དབྱིག་གསེར་ནོར་འབྲུ་ལང་ཚོ་ཚེ། ། ནད་མེད་པ་དང་བདེ་བ་དམ་པ་དང༌། ། བདེ་བ་ཆེན་པོ་རབ་ཏུ་འཕེལ་བ་རྣམས། །
ཇི་སྲིད་བྱང་ཆུབ་སྙིང་པོའི་མཐར་ཐུག་པ། ། གནང་བར་མཛད་ཅིང་རྟག་ཏུ་སྟོང་གྲོགས་དང༌། ། ཞི་བ་དང་ནི་བསྲུང་བར་མཛད་དུ་གསོལ། ། ཧཱུྃ་ཞེས་པས་དངོས་གྲུབ་སྟེར་བ་ཉིད་དུ་གསོལ་བ་བཏབ་བོ། ། བཞི་པ་སློབ་མ་སྟ་གོན་ལ། མཚན་ཉིད་དང་ལྡན་པའི་སློབ་མ་ཉེར་ལྔ་ཚུན་ཁ་ཡར་བ་རྣམས་ཁྲུས་བྱས་གྲལ་ལ་འཁོད་པ་ལ་མེ་ཏོག་བཀྱེ་བསྡུ་གྲུབ་ནས། སློབ་དཔོན་གྱིས་ཆོས་གསན་པའི་ཀུན་ཏུ་སྤྱོད་པ་དང་སེམས་བསྐྱེད་གསལ་གདབ་པར་བསྐུལ་ཏེ། དེ་ལ་འདིར་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་གདུལ་བྱ་རྣམས་ཀྱི་ཁམས་དང་བསམ་པར་མཐུན་པར་ཆོས་ཀྱི་རྣམ་གྲངས་མཐའ་ཡས་པ་གསུངས་པ་དེ་དག་ཕྱོགས་རིས་སུ་བསྡུ་ན། ཕ་རོལ་ཏུ་ཕྱིན་པའི་ཐེག་པ་དང༌། སྔགས་ཀྱི་ཐེག་པ་གཉིས་ལས།
འདིར་སྔགས་ཀྱི་ཐེག་པ་ཡིན། དེ་ལའང་རྒྱུད་སྡེའི་དབྱེ་བསྡུ་མི་འདྲ་བ་མང་དུ་འབྱུང་བ་ལས། འདིར་ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ཀྱི་རྗེས་སུ་འབྲངས་ནས། མདོ་སྡེ་རྟོག་པའི་རྒྱུད་དང༌། བྱ་བའི་རྒྱུད་དང༌། སྤྱོད་པའི་རྒྱུད་དང༌། རྣལ་འབྱོར་གྱི་རྒྱུད་དང༌། རྣལ་འབྱོར་ཆེན་པོ་བླ་ན་མེད་པའི་རྒྱུད་དེ་ལྔར་འདོད་པ་ལས་འདིར་ཕྱི་མ་ཡིན། དེ་ལ་ཐབས་ཀྱི་རྒྱུད། ཤེས་རབ་ཀྱི་རྒྱུད།
གཉིས་སུ་མེད་པའི་རྒྱུད་གསུམ་ལས། འདིར་ཐབས་རྒྱུད་ཡིན། དེ་ལ་ཟླ་གསང་ཐིག་ལེའི་རྒྱུད་ལས། འདོད་ཆགས་ཞེ་སྡང་གཏི་མུག་གིས། ། རྒྱུད་ཀྱང་རྣམ་པ་གསུམ་དུ་འགྱུར། ། ཞེས་གསུངས་པའི་རྗེས་སུ་འབྲངས་ནས། གདུལ་བྱ་འདོད་ཆགས་ཅན་འདུལ་བའི་ཆེད་དུ་གཙོ་བོར་གསུངས་པ་དཔལ་གསང་བ་འདུས་པའི་སྐོར་དང༌། གདུལ་བྱ་ཞེ་སྡང་ཅན་འདུལ་བའི་ཆེད་དུ་གཙོ་བོར་གསུངས་པ་དཔལ་གཤིན་རྗེའི་གཤེད་ཀྱི་སྐོར་དང༌། གདུལ་བྱ་གཏི་མུག་ཅན་འདུལ་བའི་ཆེད་དུ་གཙོ་བོར་གསུངས་པ་རྣམ་སྣང་སྒྱུ་འཕྲུལ་དྲྭ་བའི་སྐོར་ཏེ་ཕ་རྒྱུད་སྡེ་གསུམ་ལས། འདིར་དཔལ་གསང་བ་འདུས་པ་སྟེ།
དེ་ལའང་ལུགས་སྲོལ་གསུམ་གྱི་ནང་ནས་འདིར་དཔལ་གསང་བ་འདུས་པའི་རྩ་རྒྱུད་ལེའུ་བཅུ་བདུན་པ་དང༌། རྒྱུད་ཕྱི་མ་དང༌། རྡོ་རྗེ་སྙིང་པོ་རྒྱན་གྱི་རྒྱུད་རྣམས་ཀྱི་དགོངས་པ། འཇམ་དཔལ་སངས་རྒྱས་ཡེ་ཤེས་ཞབས་ཀྱི་ཞལ་ལུང་དྲི་མ་མེད་པའི་རྗེས་སུ་འབྲངས་ནས་སློབ་དཔོན་ཆེན་པོ་དཔལ་མར་མེ་མཛད་ཀྱིས་ལེགས་པར་བཀྲལ་བའི་དཔལ་གསང་བ་འདུས་པ་སྤྱན་རས་གཟིགས་དབང་ཕྱུག་ལྷ་བཅུ་དགུའི་དཀྱིལ་འཁོར་དུ་དབང་བསྐུར་བའི་ཆོ་ག་ལ་སྟ་གོན་དང་དངོས་གཞི་གཉིས་ལས། དང་པོ་སྟ་གོན་གྱི་སྐབས་སུ་བབ་པ་ཡིན། དེ་ལ་སའི་ལྷ་མོ་སྟ་གོན་དང༌། ལྷ་སྟ་གོན་དང༌། བུམ་པ་སྟ་གོན་དང༌། སློབ་མ་སྟ་གོན་ཏེ་བཞི་ལས། དང་པོ་གསུམ་ཁོ་བོས་གྲུབ་ཟིན་ནས།
ཕྱི་མ་ཁྱེད་རྣམས་ཀྱི་ངོ་སྐལ་དུ་གྱུར་པ་སློབ་མ་སྟ་གོན་ལ། ལུས་ཀྱི་བྱ་བ་ངེས་འབྱུང་བསྐྱེད། ། ནང་དབང་བསྐུར་ལ་ཁྱད་དོན་ཞུ། ། སྤྲོ་བ་བསྐྱེད་དེ་རྒྱུན་བཤགས་བྱ། ། བསྲུང་བ་བྱས་ཏེ་མཆོད་པས་མཆོད། ། སོ་ཤིང་དོར་དང་ཁྱོར་ཆུ་བླུད། ། སྲུང་སྐུད་བཏགས་ཏེ་ཀུ་ཤ་སྦྱིན། ། ཟབ་མོའི་ཆོས་བཤད་རྨི་ལམ་བརྟག ། སློབ་དཔོན་གསོལ་བཏབ་སྡོམ་པ་གཟུང༌། ། ཞེས་པ་ལྟར་ཆོས་ཚན་བཅོ་ལྔ་ཡོད་པ་རིམ་པ་ལྟར་ལུས་ཀྱི་བྱ་བ་ཁྲུས་བྱས་ཕྱག་དང་འཇུག་པའི་ཡོན་ཕུལ་ནས།
རང་རང་གི་གྲལ་ལ་སྙིམ་པ་མེ་ཏོག་དང་བཅས་པས་གུས་པའི་སྒོ་ནས་འཁོད་དུ་གཞུག་ཅེས་འབྱུང་བས། སློབ་དཔོན་ལ་འཕགས་པ་འཇིག་རྟེན་དབང་ཕྱུག་དང་ཐ་མི་དད་སྙམ་པའི་མོས་གུས་དང་ལྡན་པས་སློབ་མ་སྟ་གོན་གྱི་ཆོས་རྣམས་ཞུ་བའི་ཡོན་དུ་མཎྜལ་འབུལ་མཛོད། དེ་ལྟར་མཎྜལ་ཕུལ་ནས། མྱ་ངན་ལས་འདས་པའི་བསམ་པ་བརྟན་པོ་བསྐྱེད་དུ་གཞུག་པ་ནི། དཀྱིལ་འཁོར་གྱི་ནི་ཆོ་ག་ལས། འཁོར་བཞི་ཆར་ཡང་རྗེས་སུ་གནང༌། ། རང་གི་བསླབ་དང་ཤིན་ཏུ་ལྡན། ། ཐེག་ཆེན་ལ་དགའི་བདག་ཉིད་ཅན། ། ལ་ལ་གསང་སྔགས་གྲུབ་དོན་གཉེར། ། འདི་ནི་དཀྱིལ་འཁོར་འཇུག་པར་བྱེད། །
བསོད་ནམས་འདོད་པས་དེ་ལས་གཞན། ། གཞན་དག་འཇིག་རྟེན་གཞན་དོན་གཉེར། ། འཇིག་རྟེན་ཕ་རོལ་གཉེར་བ་ཡིས། ། དད་པ་མང་དུ་བྱེད་པ་ཡི། ། བློ་ལྡན་དཀྱིལ་འཁོར་འཇུག་བྱ་ཡི། ། ཚེ་འདིའི་འདོད་པར་གྱུར་པ་ལ། ། འཇིག་རྟེན་ཕ་རོལ་དོན་མེད་འབྱུང༌། ། འཇིག་རྟེན་ཕ་རོལ་དོན་གཉེར་གྱིས། ། འཇིག་རྟེན་འདི་ཡི་འབྲས་བུ་རྒྱས། ། ཞེས་གསུངས་ཏེ།
སྔགས་ཀྱི་དངོས་གྲུབ་སོགས་ནས་འདྲ་བ་ལགས། ཞེས་པའི་བར་ཀྱེ་རྡོར་དབང་བཤད་ལྟར་བརྗོད་དེ་འོག་མ་རྣམས་སུའང་ཤེས་པར་བྱའོ། ། ནང་དབང་བསྐུར་བའི་སླད་དུ་དམིགས་པ་འདི་བཞིན་མཛོད། སློབ་དཔོན་འཇིག་རྟེན་དབང་ཕྱུག་ཡབ་ཡུམ་དུ་གསལ་བའི་ཐུགས་ཀ་ནས་འོད་ཟེར་འཕྲོས་པས་ཁྱེད་རྣམས་ཀྱི་ལུས་ལ་ཕོག་པས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་བསྲེགས་ཤིང་སྦྱངས་ཏེ་ལུས་འོད་ཀྱི་གོང་བུར་གྱུར། དེ་ཉིད་སློབ་དཔོན་གྱི་ཞལ་དུ་ཞུགས། སྐུའི་དབྱིབས་བརྒྱུད་དེ་ལྷ་མོའི་པདྨར་བབས་པས་ཁྱེད་རང་སྐད་ཅིག་གིས་འཇིག་རྟེན་དབང་ཕྱུག་གི་སྐུ་ཅན་རེ་རེར་གྱུར་པར་མོས། སླར་ཡང་སློབ་དཔོན་གྱི་ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས་ཏེ། ཡབ་ཀྱི་ཞལ་དུ་ཞུགས། སྐུའི་དབྱིབས་བརྒྱུད་དེ་ལྷ་མོའི་བྷ་གར་བབས་པས། ཁྱེད་རྣམས་འཇིག་རྟེན་དབང་ཕྱུག་གི་སྐུ་ཅན་དུ་གསལ་བའི་སྤྱི་བོ་ནས་ཐིམ་པས་ལུས་ངག་ཡིད་གསུམ་གྱི་དྲི་མ་ཐམས་ཅད་དག་པར་བྱས་ཏེ།
དབང་བསྐུར་བ་དང་ཡེ་ཤེས་པ་འདྲེས་པ་ལྷན་ཅིག་ཏུ་བྱུང༌། སླར་ཡང་ཡུམ་གྱི་བྷ་ག་ནས་ཕྱིར་ཕྱུང་སྟེ་རང་རང་གི་གྲལ་ལ་འཁོད་པའི་མོས་པ་མཛོད། དེ་ལྟར་བྱས་པས་སོགས་གཞན་ལྟར་བརྗོད། ཁྱད་པར་ཅན་གྱི་དོན་ཞུ་བ་ནི། སློབ་དཔོན་འཇིག་རྟེན་དབང་ཕྱུག་དང་གཉིས་སུ་མེད་པར་བཞུགས་པ་ལ་ཐུན་མོང་མ་ཡིན་པའི་ཞེས་སོགས་ནས་སྙིམ་པ་མེ་ཏོག་དང་བཅས་པས་ཐལ་མོ་སྦྱར་ནས། འདིའི་རྗེས་ཟློས་ལན་གསུམ་མཛོད། དགའ་ཆེན་ཁྱོད་བདག་སྟོན་པ་བས། ། སློབ་དཔོན་ཁྱོད་ནི་དགོངས་སུ་གསོལ། ། བྱང་ཆུབ་ཆེན་པོའི་ཚུལ་སྟོན་པ། ། མགོན་པོ་ཆེན་པོ་བདག་འཚལ་ལོ། །
དམ་ཚིག་དེ་ཉིད་སྩལ་དུ་གསོལ། ། བྱང་ཆུབ་སེམས་ཀྱང་བདག་ལ་སྩོལ། ། སངས་རྒྱས་ཆོས་དང་དགེ་འདུན་ཏེ། ། སྐྱབས་གསུམ་དག་ཀྱང་བདག་ལ་སྩོལ། ། ཐར་པ་ཆེན་པོའི་གྲོང་མཆོག་ཏུ། ། མགོན་པོ་བདག་ནི་འཇུག་པར་འཚལ། ། ཞེས་པས་གསོལ་བ་བཏབ་སྟེ། དེའི་དོན་ནི་སློབ་དཔོན་ལ་དགའ་ཆེན་ཞེས་སོགས་ནས་གཞུག་ཏུ་གསོལ་ཞེས་པའི་དོན་ཏོ། ། ཁྱད་པར་ཅན་གྱི་ལམ་རྡོ་རྗེ་ཐེག་པ་ལ་དོན་གཉེར་གྱི་བློ་སྐྱེས་པ་དེ་ཤིན་ཏུ་ལེགས་པ་ཡིན་ནོ་ཞེས་སྤྲོ་བ་བསྐྱེད་པ་འདི་ལ་གསན་པས་ཁྱབ་པར་གདའ་སྟེ། ཁྱོད་ནི་ཚུལ་ཆེན་སྣོད་ཡིན་ཏེ། །
བུ་ཚུར་ཐེག་པ་ཆེན་པོ་ཡི། ། གསང་སྔགས་སྤྱོད་ཚུལ་ཆོ་ག་ནི། ། ཁྱོད་ལ་ཡང་དག་བསྟན་པར་བྱ། ། རྫོགས་པའི་སངས་རྒྱས་གང་འདས་དང༌། ། དེ་བཞིན་གང་དག་མ་བྱོན་དང༌། ། ད་ལྟར་བྱུང་བའི་མགོན་པོ་རྣམས། ། འགྲོ་ལ་ཕན་པར་བཞུགས་པ་རྣམས། ། དེ་དག་ཀུན་གྱིས་གསང་སྔགས་ཀྱི། ། ཆོ་ག་མཆོག་བཟང་འདི་བརྙེས་ནས། ། དཔའ་བོས་བྱང་ཆུབ་ཤིང་དྲུང་དུ། །
ཐམས་ཅད་མཁྱེན་པ་ཚད་མེད་བརྙེས། ། མཐུ་དང་མཉམ་མེད་ཡེ་ཤེས་དེས། ། ཤཱཀྱ་སེང་གེ་སྐྱོབ་པ་ཡིས། ། བདུད་སྡེ་ཤིན་ཏུ་མི་བཟད་པའི། ། དཔུང་ཆེན་དག་ཀྱང་དེ་ཡིས་བཅོམ། ། དེ་བས་ཀུན་མཁྱེན་ཐོབ་བྱའི་ཕྱིར། ། བུ་ཡིས་བློ་གྲོས་འདི་གྱིས་ཤིག ། ཅེས་གསུངས་ཏེ། དེའི་དོན་ནི། ཁྱེད་རྣམས་ཆོ་གའི་སྒོ་ནས་སོགས་བརྗོད།
རྒྱུན་བཤགས་སྔོན་དུ་འགྲོ་བའི་སྐྱབས་སུ་འགྲོ་བ་སོགས་ནས་བླ་མ་དང་གཉིས་སུ་མེད་པའི་བཅོམ་ལྡན་འདས་འཇིག་རྟེན་དབང་ཕྱུག་ལྷ་བཅུ་དགུའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་སྤྲིན་ཕུང་འཐིབས་པ་ལྟར་བཞུགས་པའི་སྤྱན་སྔར་སོགས་ནས། རྗེས་སུ་ཡི་རང་སྙམ་པ་དང༌། དེ་ལྟར་བགྱིས་པའི་དགེ་བའི་རྩ་བ་དེས་བདག་གིས་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཐོབ་པར་ཤོག་ཅིག་སྙམ་པ་ཡོངས་སུ་བསྔོ་བ་དང༌། ཡུལ་ཐུན་མོང་མ་ཡིན་པའི་རྡོ་རྗེ་ཐེག་པའི་དཀོན་མཆོག་གསུམ་ལ་སྐྱབས་སུ་འགྲོ་སྙམ་པ་དང༌། བདག་ཉིད་ཀྱི་དངོས་པོ་དབུལ་བར་བགྱིའོ་སྙམ་པ་དང༌། བདག་གཞན་སེམས་ཅན་ཐམས་ཅད་ཀྱི་དོན་དུ་བླ་ན་མེད་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་ཐོབ་པར་བྱ་སྙམ་པའི་སྨོན་པ་དང༌། དེའི་ཆེད་དུ་རྡོ་རྗེ་ཐེག་པའི་ཐབས་ཚུལ་རྣམས་ལ་རིམ་པ་བཞིན་དུ་བསླབ་པར་བགྱིའོ་སྙམ་པའི་འཇུག་པ་སྟེ། དོན་དེ་རྣམས་ཡིད་ལ་དྲན་བཞིན་པ་དང་བཅས་པས་ཐལ་མོ་སྦྱར་ཏེ། ཐུན་མོང་མ་ཡིན་པའི་ཡན་ལག་བདུན་པ་འདིའི་རྗེས་ཟློས་ལན་གསུམ་མཛོད། གང་ཞིག་ཐོག་མེད་སོགས་བརྗོད།
ཅེས་པའི་རྒྱུན་བཤགས་ལན་གསུམ་སོགས་ནས་ཉམས་ན་སོར་ཆུད་པར་བྱེད་པ་ཡིན། བསྲུང་བ་བྱ་བའི་སླད་དུ་དམིགས་པ་འདི་བཞིན་མཛོད། སློབ་དཔོན་གྱི་ཐུགས་ཀ་ནས་ཁྲོ་བོ་བདུད་རྩི་འཁྱིལ་པའི་ཚོགས་སྤྲོས་ཏེ། ཁྱེད་རྣམས་ལ་དབང་བསྐུར་བ་ལ་བར་དུ་གཅོད་པའི་བགེགས་དང་ལོག་འདྲེན་ཐམས་ཅད་རྒྱང་རིང་དུ་བསྐྲད་པར་མོས། སློབ་དཔོན་གྱིས་ལས་བུམ་གྱི་ཆུས་སློབ་མ་ལ་གཏོར་ཞིང་ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་ཞེས་པས་བར་ཆད་བསྲུངས་ཏེ། སློབ་དཔོན་གྱིས་དྲིའི་ཆུ་རྡོ་རྗེ་དང་བཅས་པས་ཁྱེད་རང་རྣམས་འཇིག་རྟེན་དབང་ཕྱུག་གི་སྐུ་ཅན་དུ་གསལ་བའི་གནས་གསུམ་དུ་མས་རིམ་གྱིས་རེག་སྟེ། ཧཱུྃ་ཨཱཿཨོཾ་ཞེས་བརྗོད་པས། ཁྱེད་རྣམས་ཀྱི་སྙིང་གར་རྡོ་རྗེ་རྩེ་ལྔ་པའི་ལྟེ་བར་ཧཱུྃ་སྔོན་པོ། མགྲིན་པར་པདྨ་འདབ་མ་བརྒྱད་པའི་ལྟེ་བར་ཨཱཿདམར་པོ། སྤྱི་བོར་འཁོར་ལོ་རྩིབས་བརྒྱད་པའི་ལྟེ་བར་ཨོཾ་དཀར་པོ་རྣམས་ལམ་གྱིས་བྱུང་བར་མོས་པ་མཛོད།
སློབ་མ་རེ་རེ་ལ་ཧཱུྃ་ཨཱཿཨོཾ། དེ་ལྟར་བྱས་པས་ཁྱེད་རྣམས་ཀྱི་ལུས་ངག་ཡིད་གསུམ་གདོད་མ་ནས་སྐུ་གསུང་ཐུགས་རྡོ་རྗེ་གསུམ་གྱི་ངོ་བོར་གནས་པ་དེ་ཆོ་ག་འདིས་ངོ་འཕྲོད་ཅིང་གསལ་བར་འགྱུར་བ་ཡིན། དེ་ལྟར་ཁྱེད་རྣམས་བྱང་ཆུབ་ཏུ་སེམས་བསྐྱེད་ཅིང༌། སྒོ་གསུམ་ལྷར་བྱས་མ་ཐག་པ་དེ་མཆོད་པའི་ཡུལ་དུ་བཟང་བ་ཡིན་པས་མེ་ཏོག་སྤྱི་བོར་ཕུལ་ཏེ་མཆོད་པར་མོས། ཨོཾ་པུཥྤེ་སོགས་ནས་གནྡྷེ་ཨཱཿཧཱུྃ་གི་བར་དང༌། ཞེས་པས་མཆོད་པ་ནི་ལུས་ངག་ཡིད་གསུམ་ལྷར་ཤེས་པས་འདོད་ཡོན་ལམ་ཆགས་པར་ལོངས་སྤྱོད་ཅིག་ཅེས་པའི་དོན་ཡིན། དེ་ལྟར་ལྷར་བསྐྱེད་ཅིང་མཆོད་ནས་དངོས་གྲུབ་ཀྱི་མཚན་ལྟས་བརྟག་པ་ལ་སོ་ཤིང་ལ་བརྟེན་ནས་བརྟག་པ་ནི། ཨ་ཤྭཏ་ཨུ་དུམྦཱ་ར་ཡི། ། སོ་ཤིང་སོར་ནི་བཅུ་གཉིས་པ། ། མ་ཡོ་མ་གས་སྲོག་ཆགས་མེད། །
རྩེ་མོར་མེ་ཏོག་བཅས་པ་སྦྱིན། ། ཞེས་འབྱུང་བ་ལྟར། སོ་ཤིང་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སོ་ཤིང་བསྐྱེད་ནས། ཨོཾ་ཨཱཿབཛྲ་སཾ་ཝརྡྷ་ནི་ཀུ་རུ་ཀུ་རུ་སྭཱ་ཧཱ་ཞེས་པས་བྱིན། དེ་ལྟར་བྱིན་པའི་སོ་ཤིང་དེ་རྒྱུ་རིན་པོ་ཆེ་ཞེས་པ་ནས་དོར་བ་སོགས་འདྲའོ། ། དེ་ནི་རྣལ་འབྱོར་ཆེན་པོའི་བུམ་དབང་སོགས་བརྗོད། རྨི་ལམ་གསལ་པོར་འབྱུང་བ་དང་ངག་གི་དྲི་མ་སྦྱོང་བྱེད་ཁྱོར་ཆུ་སྦྱིན་པ་ནི། དྲི་ཞིམ་པོའི་ཆུ་ལ། ཨོཾ་ཧྲཱིཿབི་ཤུདྡྷཿ ་་་་་
ཆོས་རྣམས་ཐམས་ཅད་རྣམ་དག་པས། ། སྡིག་པ་ཐམས་ཅད་ངེས་པར་སྦྱོངས། ། རྣམ་པར་རྟོག་པ་ཐམས་ཅད་བྱབས། སརྦ་དྷརྨཱཿསརྦ་པཱ་པཾ་ནིཤྩ་སྱ་སཾ་ཤོ་དྷ་ཡ་སརྦ་བི་ཀལྤཱན་ཨ་པ་ན་ཡ་ཧཱུྃ། ཞེས་པས་ལན་གསུམ་བྱིན། དེ་ནི་གསང་དབང་གི་སྣོད་རུང་བྱེད་པའི་ཐབས་ཡིན་སོགས་བརྗོད། རྨི་ལམ་ལ་བར་ཆད་མི་འབྱུང་བའི་ཕྱིར་སྲུང་སྐུད་འདོགས་པ་ནི། སྲད་བུ་ལ་ཧཱུྃ་བཟླས་ནས་མདུད་པ་གསུམ་གྱིས་བཏབ་པར་གཙོ་བོའི་སྔགས་སོགས་ནས། སློབ་དཔོན་གྱི་ཐུགས་ཀའི་ཧྲཱིཿལས་འོད་ཟེར་འཕྲོས་པས། སྟ་ ་་་་་དངོས་གཞི་གཉིས་པ་མན་ཆད་ལ་མདུན་བསྐྱེད་ལྷ་རྣམས་ཞེས་བསྒྱུར།
གོན་གྱི་ལྷ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་སྲད་བུའི་ཚོགས་སྤྱན་དྲངས་ཏེ་དམ་ཚིག་པའི་སྲད་བུ་ལ་ཐིམ་ཞེས་དང༌། ལས་སྔགས་བཟླས་པས་བྱིན་གྱིས་བརླབས་ཏེ། སྐྱེས་པའི་དཔུང་པ་གཡས་དང༌། བུད་མེད་ཀྱི་གཡོན་པར་ཉིས་སྐོར་དུ་བཅིངས། བུམ་ཆུས་གཏོར་ཞིང༌། ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་ཞེས་བཟླས་པས་བརྟན་པར་བྱའོ། ། དེ་ནི་ཤེས་རབ་ཡེ་ཤེས་ཀྱི་སོགས་བརྗོད། རྨི་ལམ་མི་འཁྲུགས་པ་དང་མལ་སྟན་ལྷག་པར་གནས་པའི་ཕྱིར་ཀུ་ཤ་སྦྱིན་པ་ནི། ཀུ་ཤ་བསང་སྦྱངས། སྟོང་པའི་ངང་ལས་དྷཱི་དང་ཧ་ལས་བསྐྱེད་ཅིང་དྷཱིཿདང་ཧས་སྦྱིན།
དེའང་སྔོན་བྱུང་བཅོམ་ལྡན་འདས་སོགས་བརྗོད། ཆོས་ཟབ་མོ་བཤད་པས་སྤྲོ་བ་བསྐྱེད་པ་ནི། འཇིག་རྟེན་དུ་ནི་ཀུན་མཁྱེན་རྣམས། ། ཨུ་དུམྦཱ་རའི་མེ་ཏོག་བཞིན། ། བརྒྱ་ལམ་ན་ནི་རེས་འགའ་ཞིག ། འབྱུང་འགྱུར་ཡང་ནི་མི་འབྱུང་ངོ༌། ། གསང་སྔགས་སྤྱོད་པའི་ཚུལ་འབྱུང་བ། ། དེ་བས་ཀྱང་ནི་དཀོན་པ་སྟེ། ། གང་གིས་མཉམ་མེད་སེམས་ཅན་དོན། ། མྱ་ངན་མི་འདའ་བྱེད་པར་ནུས། །
བསྐལ་བ་བྱེ་བ་དུ་མ་རུ། ། སྡིག་པ་བགྱིས་པར་གྱུར་པ་གང༌། ། དེ་ཀུན་དཀྱིལ་འཁོར་འདི་འདྲ་བ། ། མཐོང་བས་བྱང་བར་འགྱུར་ལགས་ན། ། གྲགས་པ་མཐའ་ཡས་སྔགས་སྤྱོད་པའི། ། ཚུལ་ལ་གནས་ན་སྨོས་ཅི་དགོས། ། སྐྱོབ་པའི་གསང་སྔགས་བཟླས་ན་ནི། ། གོ་འཕང་བླ་ན་མེད་པར་འགྱུར། ། གང་དག་སྤྱོད་པ་མཆོག་འདི་ལ། ། བློ་གྲོས་ཤིན་ཏུ་མི་གཡོ་བ། །
དེ་དག་གིས་ནི་ངན་འགྲོའི་རྒྱུན། ། སྡུག་བསྔལ་ཀུན་འབྱུང་རབ་ཏུ་བཅད། ། བདག་ཉིད་ཆེན་པོ་ཁྱེད་རྣམས་ཀྱིས། ། རྙེད་པ་མཉམ་མེད་དེ་རིང་རྙེད། ། གང་ཕྱིར་རྒྱལ་བ་སྲས་བཅས་པ། ། བདག་ཉིད་ཆེན་པོ་ཀུན་གྱིས་ནི། ། བསྟན་པ་འདི་ལ་ཁྱེད་རྣམས་ཀུན། ། ཡོངས་སུ་བཟུང་སྟེ་སྐྱེ་བཞིན་པ། ། དེ་ཕྱིར་ཁྱེད་རྣམས་ཐེག་ཆེན་ལ། ། སང་ནི་རབ་ཏུ་སྐྱེ་བར་འགྱུར། །
ཐེག་པ་ཆེན་པོ་ཆེར་འབྱུང་བའི། ། ལམ་མཆོག་འདི་ནི་དཔལ་དང་ལྡན། ། ཁྱེད་རྣམས་དེར་ནི་དོང་བས་ན། ། རང་བྱུང་སྐལ་བ་ཆེན་པོ་པ། ། འཇིག་རྟེན་ཐམས་ཅད་མཁྱེན་པ་ཡི། ། དེ་བཞིན་གཤེགས་པ་རྣམས་སུ་འགྱུར། ། ཞེས་པ་སྟེ་དེའི་དོན་ནི་འཇིག་རྟེན་ན་ཨུ་དུམྦཱ་རའི་སོགས་ནས་དགའ་བ་ཁྱད་པར་ཅན་དང་ལྡན་པར་གྱིས་ཤིག་ཅེས་པའི་ཐ་ཚིག་གོ ། རྨི་ལམ་བརྟག་ཅིང་ངན་ན་བསྲུང་བ་ནི། བུ་ཀྱེ་སང་ནི་དཀྱིལ་འཁོར་དག་ཅེས་སོགས་ནས་རྨི་ལམ་ངན་པའི་འབྲས་བུ་མི་འབྱུང་བའི་ཐབས་ལ་བརྩོན་པར་བྱ་དགོས་པ་ཡིན་ཞེས་པའི་བར་རྣམས་འདྲའོ། ། སང་ཉིན་རྡོ་རྗེ་སློབ་དཔོན་དུ་དབང་བསྐུར་བར་ཞུ་བ་ལ་དོ་ནུབ་ནས་མཎྜལ་དབུལ་ཞིང་གསོལ་བ་གདབ་དགོས་པས།
སླར་ཡང་རྡོ་རྗེ་སློབ་དཔོན་གྱི་དབང་ཞུ་བའི་ཡོན་དུ་མཎྜལ་འབུལ་མཛོད། དེ་ལྟར་མཎྜལ་ཕུལ་ནས་མེ་ཏོག་དང་བཅས་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། མི་ལྡོག་འཁོར་ལོའི་དབང་བསྐུར་བ། ། སྩལ་ནས་མགོན་པོས་བདག་ལ་ནི། ། འཁོར་ལོ་ལྷ་ཡི་དེ་ཉིད་དང༌། ། སློབ་དཔོན་གྱི་ནི་ལས་རྣམས་དང༌། ། སངས་རྒྱས་ཀུན་གྱི་དམ་ཚིག་དང༌། ། སྡོམ་དང་གསང་བ་དམ་པ་ནི། ། སེམས་ཅན་ཀུན་གྱི་དོན་གྱི་ཕྱིར། ། རྟག་ཏུ་སློབ་དཔོན་བདག་འགྱུར་གསུངས། །
ཞེས་གསོལ་བ་བཏབ་ནས། མདོར་ན་རིགས་ལྔ་སྤྱི་དང་ཁྱད་པར་གྱི་དམ་ཚིག་རྣམས་ཀྱང་འཛིན་སྙམ་པས་འདིའི་རྗེས་ཟློས་ལན་གསུམ་མཛོད། སངས་རྒྱས་བྱང་ཆུབ་སེམས་དཔའ་ཀུན། ། བདག་ལ་ཡང་དག་དགོངས་སུ་གསོལ། ། རིག་པ་འཛིན་པ་བདག་གིས་ནི། ། དུས་འདི་ནས་ནི་སོགས་རིགས་ལྔའི་སྡོམ་པ་གཟུང་བ་བརྗོད་ཅིང་གཟུང་ངོ༌། ། དེ་རྣམས་ཀྱིས་སློབ་མ་སྟ་གོན་གྱི་ཆོ་ག་རྣམས་ལེགས་པར་གྲུབ་ནས། དངོས་གཞི་དབང་བསྐུར་བའི་ཆོ་ག་སང་ཉིན་འབྱུང་བ་ལགས་ཞེས་བརྗོད་ཅིང་སློབ་མ་རང་གནས་སུ་བཏང་ངོ༌། ། སྟ་གོན་གྱི་རྗེས་ཀྱི་ཆོ་ག་ལ། མཆོད་པ་རྣམས་ཁ་གསོས་ཏེ།
བསང་སྦྱངས། སྟོང་པའི་ངང་ལས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་བསང་གཏོར། མཆོད་ཡོན་ཞེས་པ་ནས་རོལ་མོ་ལ་སོགས་པའི་མཆོད་རྫས་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར་པར་བསམས་ལ་སོ་སོའི་སྔགས་དང་ཕྱག་རྒྱས་བྱིན་གྱིས་བརླབས་ལ། ཨོཾ་སརྦ་ཏ་ཐཱ་ག་ཏ་ལོ་ཀེ་ཤྭ་ར་མཎྜ་ལ་ས་པ་རི་ཝཱ་ར་རེ་རེའི་སྔོན་དུ་འགྲོ་བའི་གཙོ་བོའི་སྔགས་ལན་གསུམ་གྱིས་ཆུ་གསུམ་ཉེར་སྤྱོད་རོལ་མོ་དང་བཅས་པ་དང༌། ཨོཾ་ཨཱཿརཱུ་པ་བཛྲི་སོགས་རྡོ་རྗེ་མ་ལྔས་མཆོད། ནང་མཆོད། ཨོཾ་ཨཱཿཧྲཱིཿབུྃ་ཨཱྃ་ཛྲཱིཾ་ཁྃ། ལྃ་མཱྃ་པྃ་ཏཱྃ། ཛཿཧཱུྃ་བཾ་ཧོཿཁྃ་རྃ། ཧཱུྃ་ཧཱུྃ་ཧཱུྃ་ཧཱུྃ།
པཉྩ་ཨ་མྲྀ་ཏ་ཧཱུྃ་གིས་ནང་མཆོད་ཕུལ་ཏེ། རྡོ་རྗེ་མི་འཆི་རྒྱལ་པོ་ཞེས་སོགས་དེ་ཉིད་ལྔ་པས་བསྟོད། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ་ཞེས་དངོས་གྲུབ་བླངས་ནས། ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐང༌། མ་འབྱོར་པ་དང་ཞེས་སོགས་ཀྱིས་ནོངས་པ་བཟོད་པར་གསོལ་བའི་མཐར་ཁུ་ཚུར་གཉིས་ཀྱི་མཐེའུ་ཆུང་སྦྲེལ། མཛུབ་མོ་གཉིས་བརྐྱངས་ཏེ་རྩེ་སྤྲད་པ་གཙུག་ཏོར་གྱི་ཕྱག་རྒྱ་སྤྱི་བོར་བཟློག་སྟེ། དཀྱིལ་འཁོར་གྱི་ལྷ་ཚོགས་ནམ་མཁར་བཏེག་པར་བསམ་ཞིང་ངག་ཏུ། ཨོཾ་བཛྲ་ཨུཏྟིཥྛ། སྟ་གོན་གྱི་རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་མདུན་གྱི་ནམ་མཁར་བྱོན་ཏེ། སང་སྤྱན་མ་དྲངས་ཀྱི་བར་དུ་བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ་ཞེས་བརྗོད།
དེ་ལ་སླར་ཡང་ཆུ་གསུམ་ཉེར་སྤྱོད་ཀྱི་མཆོད་པ། རྡོ་རྗེ་ལྔའི་མཆོད་པ། བདུད་རྩིའི་མཆོད་པ། བསྟོད་པའི་མཆོད་པ་རྣམས་བྱས་ལ། བཅོམ་ལྡན་འདས་བདག་དང་སེམས་ཅན་ཐམས་ཅད་ཅེས་སོགས་ཀྱིས་དངོས་གྲུབ་བླང༌། ཆོས་སྐྱོང་གི་བྲིས་སྐུ་ལ་སོགས་པ་གཏོར་མགྲིན་གྱི་རྟེན་ཡོད་པ་རྣམས་ལ་ཐལ་མོ་སྦྱར་ཏེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་སྐུ་གཟུགས་ཀྱི་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ཀྱི་མགོན་དང་སྐྱབས་དང་དཔུང་གཉེན་དམ་པ་མཛད་དུ་གསོལ།
ཨོཾ་སུ་པྲ་ཏིཥྛ་བཛྲཱ་ཡ་སྭཱ་ཧཱ་ཞེས་བརྗོད་ཅིང་མེ་ཏོག་གཏོར། སྐུ་གཟུགས་ཀྱི་རྟེན་མེད་ན་མི་དགོས་སོ། ། རྟེན་མེད་པའི་གཏོར་མགྲོན་རྣམས་ལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། ཅེས་སོགས་ཀྱི་མཐར། ཨོཾ་ཨ་ཀཱ་རོ་ནས་ཧཱུྃ་མུཿཞེས་པའི་བར་དང་མཐེབ་སྲིན་གྱི་སེ་གོལ་དང་བཅས་ཏེ། རྟེན་ལ་མ་བརྟན་པའི་གཏོར་མགྲོན་གྱི་ཡེ་ཤེས་པ་རང་བཞིན་གྱི་གནས་སུ་གཤེགས། དམ་ཚིག་པ་རང་ལ་གཉིས་སུ་མེད་པར་ཐིམ་ཞེས་བརྗོད། རང་གི་མིག་ཏུ་ས་སྙིང་དཀར་པོ་ཞེས་པ་ནས་སྤྱི་བོར་སྐུ་རྡོ་རྗེ་དཀར་པོ་ཞེས་པའི་བར་གྱིས་སྐྱེ་མཆེད་དང་ཐུགས་གསུང་སྐུའི་ལྷ་རྣམས་གསལ་གདབ། རྡོ་རྗེ་འཆང་བ་ཆེན་པོའི་དཔལ། །
ཞེས་སོགས་སམ། དགེ་བ་འདི་ཡིས་ནམ་མཁའི་མཐའ་ཀླས་ཞེས་སོགས་གང་མོས་ཀྱིས། བསོད་ནམས་ཡོངས་སུ་བསྔོ་བའི་སྨོན་ལམ་བྱས་ལ། སྟ་གོན་གྱི་མཆོད་པ་དམན་མ་རྣམས་བསལ་ལོ། ། གཉིས་པ་དངོས་གཞིའི་ཆོ་ག་ལ་བཞི་སྟེ། བྲི་ཞིང་རྒྱན་དགྲམ་པ། སྒྲུབ་ཅིང་མཆོད་པ། བདག་ཉིད་འཇུག་ཅིང་དབང་བླང་བ། སློབ་མ་གཞུག་ཅིང་དབང་བསྐུར་བའོ། ། དང་པོ་ནི།
དེའི་ནུབ་མོ་དགེ་བའི་བྱ་བ་ལ་བརྩོན་ཞིང་ཉལ་བའི་རྣལ་འབྱོར་གྱིས་ཉལ་ནས་སང་ནང་པར་ལྷ་སྟ་གོན་གྱི་ཚོམ་བུ་དང་མཆོད་པ་དམན་པ་རྣམས་བསལ་ལ། ཚོན་རྩི་ཁ་དོག་ལྔ་ལ། ཛྲཱིཾ་བྷྲཱུྃ་ཨཱྃ་ཧཱུྃ་ཁྃ་རྣམས་བྲིས་པ་དམར་པོ་དབུས་དང༌། སྔོན་པོ་ནུབ་ལ་སོགས་པའི་ཕྱོགས་སུ་བཀོད་ནས་སྲད་བུ་ཁ་དོག་ལྔ་ཡང་སོ་སོར་གཞག མདུན་དུ་མཆོད་པ་རྣམ་ལྔ་དང་གཏོར་མ་བཤམས་ཏེ། བསང་སྦྱངས། ཐིག་ཚོན་རྣམས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་རབ་ཏུ་རྒྱས་པའི་པདྨ་རྣམས་ཀྱི་སྟེང༌། དབུས་དང་ཕྱོགས་གཞན་གསུམ་དུ་ཉི་མ་དང་ཤར་དུ་ཟླ་བའི་གདན་གྱི་སྟེང་དུ། དབུས་སུ་ཐིག་ཚོན་དམར་པོ་ཛྲཱིཾ་ལས་འོད་དཔག་མེད་དམར་པོ་དམར་སྔོ་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ།
གཡས་འོག་མ་གཉིས་ཀྱིས་པདྨ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་འཁོར་ལོ་འཛིན་པ། ཤར་དུ་ཐིག་ཚོན་དཀར་པོ་བྷྲཱུྃ་ལས་རྣམ་སྣང་དཀར་པོ་སོགས་དང༌། ལྷོར་ཐིག་ཚོན་སེར་པོ་ཨཱྃ་ལས་རིན་འབྱུང་སེར་པོ་སོགས་དང༌། ནུབ་ཏུ་ཐིག་ཚོན་སྔོན་པོ་ཧཱུྃ་ལས་མི་བསྐྱོད་པ་སྔོན་པོ་སོགས་དང༌། བྱང་དུ་ཐིག་ཚོན་ལྗང་གུ་ཁཾ་ལས་དོན་གྲུབ་ལྗང་གུ་སོགས་ནས་འཛིན་པ། ཐམས་ཅད་ཀྱང་མཛེས་པའི་རལ་པའི་སོགས་ནས་བཞུགས་པའོ་ཞེས་པའི་བར་གྱིས་བསྐྱེད། རང་གི་མིག་གཉིས་སུ་ཛ་ལས་ཉི་མ་དང་ཟླ་བ་འོད་འབར་བར་བསྐྱེད་དེ། མིག་གི་རྫི་མ་མྱུར་དུ་བརྡབས་པས་ནམ་མཁར་བཞུགས་པའི་སྟ་གོན་གྱི་ལྷ་དང་འོད་དཔག་མེད་ལ་སོགས་པ་རིགས་ལྔའི་ཐུགས་ཀ་ནས་ཡེ་ཤེས་ཀྱི་ཐིག་ཚོན་བསམ་གྱིས་མི་ཁྱབ་པའི་རྣམ་པར་སྤྱན་དྲངས་ནས་ཐིག་ཚོན་སོ་སོ་ལ་ཐིམ་པར་བསམས་ཤིང༌། རྣམ་སྣང་ལ་སོགས་ཐུགས་ཡེ་ཤེས། །
སྲད་བུ་ཐམས་ཅད་བྱེད་དང་བཅས། ། རང་གི་འཁོར་ལོ་ཐིག་གདབ་ཕྱིར། ། རྟག་པའི་ཐིག་ནི་སྩལ་དུ་གསོལ། ། ཞེས་པ་ནས། པདྨ་གར་དབང་ཐིག་སྩོལ་ཅིག ། ཅེས་པའི་བར་འདོན་པ་བསྒྱུར་ནས་གསོལ་བ་གདབ། ཨོཾ་བཛྲ་པུཥྤེ་ནས་ནཻ་ཝི་དྱ་ཨཱཿཧཱུྃ་གིས་བར་གྱིས་མཆོད། གཏོར་མ་ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས། ཨ་ཀཱ་རོའི་སྔགས་ལན་གསུམ་གྱིས་གཏོར་མ་ཕུལ་ནས་རིགས་ལྔ་ཞུ་བ་ལས་བྱུང་བའི་ཐིག་ཚོན་དུ་གྱུར་པར་བསམ་མོ། ། དེ་ནས་ཐིག་རྣམས་རང་གི་ལག་པ་གཡོན་དུ་བཟུང་ལ་གཡས་པས་སློབ་མ་ལ་རིམ་པ་བཞིན་གཏད་དེ།
ཨོཾ་ཨཱཿཨ་ནྱོ྅ནྱ་ཨ་ ་་་་་ཕན་ཚུན་རྗེས་སུ་སོན་པ་སྟེ། ནུ་ག་ཏཱཿ། སརྦ་དྷརྨཱཿཔ་ ་་་་་ཆོས་ཀུན་ཕན་ཚུན་རྗེས་སུ་འཇུག ར་པ་ར་ཨ་ནུ་པྲ་བིཥྚཱཿ། སརྦ་དྷརྨཿབཛྲ་ ་་་་་ཆོས་ཀུན་རྡོ་རྗེ་ཐལ་མོ་སྦྱར། ཨཉྫ་ལི་ཨ་ཏྱནྟ། ཨ་ནུ་པྲ་བིཥྚཱཿ ་་་་་ ཆོས་ཀུན་ཤིན་ཏུ་རྗེས་སུ་ཞུགས། སརྦ་དྷརྨ་ཧཱུྃ། ཞེས་བརྗོད་ཅིང་དྲི་བཟང་གི་ཆུས་སྦགས་ནས་རྡོ་རྗེའི་ལྟེ་བར་དཀྲིས་ཏེ་བསྲུང་བ་བྱས་ལ་གཞག་གོ །
དེ་ནས་ཚོན་རྣམས། ཨོཾ་བཛྲ་ས་མ་ཡ་ཙི་ཀྲ་མཱ་ཏི་ཀྲ་མ་ཧཱུྃ། ཞེས་བརྗོད་ཅིང་མཐེབ་སྲིན་གྱིས་མཉེས་ལ་གཞག་གོ ། དེ་ནས་སློབ་དཔོན་གྱིས་གཡོན་པའི་ཁུ་ཚུར་གྱིས་ཐིག་སྐུད་ལྟེ་བར་བཟུང་ནས་ལས་ཀྱི་རྡོ་རྗེ་ལ་ཛ་ཛཿགསུམ་བཟླས་ནས་གཏད། དེས་ཀྱང་ཛ་ཛཿགསུམ་བཟླས་ནས་བླངས་ཏེ། ནམ་མཁའ་གང་བའི་དེ་བཞིན་གཤེགས། ། ཁྱེད་ཀྱིས་འགྲོ་དོན་མཛད་དུས་ལགས། ། ཐིག་སྐུད་སྒྲ་ཡིས་བསྐུལ་ནས་ནི། ། དེ་རྣམས་འདིར་ནི་གཤེགས་སུ་གསོལ། ། ཨོཾ་བཛྲ་ས་མ་ཡ་སཱུ་ཏྲ་མཱ་ཏི་ཀྲ་མ་ཧཱུྃ་ཞེས་བརྗོད་ཅིང༌།
མཐེབ་སྲིན་གཡས་པས་ཐིག་སྐུད་འོག་ནས་བསྐོར་ཞིང་སྟེང་དུ་ཐིག་གདབ། དེ་ནས་ས་ལ་ཡང་གདབ། དེའི་རིམ་པ་ཡང་སློབ་དཔོན་ནུབ་དང་སློབ་མ་ཤར་དུ་གནས་པས་ཚངས་ཐིག་དང་པོ་གདབ། དེ་བཞིན་དུ་ལྷོ་དང་བྱང་ན་གནས་པས་ཚངས་ཐིག་གཉིས་པ། མེ་དང་དབང་ལྡན་དུ་གནས་པས་ཤར་གྱི་ལོགས་ཐིག རླུང་དང་སྲིན་པོར་གནས་པས་ནུབ་ཀྱི་ལོགས་ཐིག སློབ་དཔོན་དེ་ཉིད་དང་སློབ་མ་དབང་ལྡན་དུ་གནས་པས་བྱང་གི་ལོགས་ཐིག མེ་དང་སྲིན་པོར་གནས་པས་ལྷོའི་ལོགས་ཐིག སློབ་དཔོན་དེ་ཉིད་སློབ་མ་རླུང་དུ་གནས་པས་མཚམས་ཐིག་དང་པོ། སྲིན་པོ་དང་དབང་ལྡན་དུ་གནས་པས་མཚམས་ཐིག་གཉིས་པ།
གདབ་ལུགས་འདི་ལ་དབུས་ནས་ལྕགས་རི་གཡས་སྐོར་དུ་བསྐོར་བ་ཡང་བཤད་དོ། ། དེ་ནས་སློབ་དཔོན་གྱིས་ནུབ་ཕྱོགས་ནས་ཡེ་ཐིག་བཏེག་ནས་དཀྱིལ་འཁོར་གྱི་དབུས་སུ་ཞུགས་ཏེ། ཧཱི་བརྗོད་པས་སྒོ་དབྱེ་བར་བསམ་མོ། ། དེ་ནས་སློབ་དཔོན་གྱིས་དཀྱིལ་འཁོར་གྱི་དབུས་སུ་འདུག་ནས་དབང་ལྡན་གྱི་རྩིག་པ་ཕྱི་ནས་རིམ་པ་བཞིན་དཀར་སེར་སྔོ་ལྗང་དམར་བ་སྒོ་ཚད་གཅིག་འདྲི་སྟེ། དེའི་ཚེ་ཨོཾ་བཛྲ་ཙི་ཏྲ་ས་མ་ཡེ་ཧཱུྃ། འདི་ནི་ཆོས་དབྱིངས་དག་པ་སྟེ། ། སེམས་ཅན་རྣམས་ནི་གྲོལ་བྱེད་པ། ། འཇིག་རྟེན་དབང་ཕྱུག་རྒྱལ་པོ་བདག ། དེ་བཞིན་གཤེགས་པ་ཀུན་གྱི་གནས། ། ཉེས་པ་ཀུན་ལས་རྣམ་གྲོལ་བ། །
འཁོར་ལོའི་ནང་ན་ཡང་དག་གནས། ། ཞེས་བརྗོད་དེ་དེའི་སྟེང་དུ་ཐོད་པས་བཀབ་སྟེ་རྡོ་རྗེ་བཞག་ནས་བསྲུངས་ཏེ་མཆོད་དོ། ། དེ་ནས་གཞན་གྱིས་དཀྱིལ་འཁོར་གྱི་དབུས་ནས་བརྩམས་ཏེ་རིམ་པ་བཞིན་འདྲི་སྟེ།

སྔར་ལས་ཐིག་གི་སྐབས་སུ་དཀྱིལ་འཁོར་རྟ་བབས་དཔངས་སུ་སྒོ་ཚད་གཅིག་མ། ཕྱི་རོལ་རྡོ་རྗེའི་རྭ་བ་དང་འོད་ཟེར་ཕྲེང་བས་བསྐོར་བ་སྤྱི་དང་མཐུན་པར་གདབ། ནང་དུ་ལྷ་སྣམ་རིམ་པ་གཅིག་བཞག་ནས་དབུས་ཆ་ཆེན་དྲུག་པ་ལ་འོད་ཟེར་ཕྲེང་བས་ཟླུམ་པོར་བསྐོར་ནས་ཚངས་ཐིག་གི་གཡས་གཡོན་ཆ་ཕྲན་གསུམ་གསུམ་དོར་ནས་བཞི་པ་ལ་ཐིག་ཏལ་པོར་བཏབ་པས་ལེ་དགུར་འགྱུར་རོ། ། ལྷ་སྣམ་ནི་ཤར་དཀར། ལྷོ་སེར། ནུབ་སྔོ། བྱང་ལྗང༌། ལྟེ་བ་དམར་བ། གདན་སྒྲུབ་ཐབས་ལྟར། ཟླ་བ་དང་ཉི་མའི་སྟེང་དུ་དབུས་སུ་པདྨ་དམར་པོ། ཤར་དུ་འཁོར་ལོ།
ལྷོར་རིན་པོ་ཆེ། ནུབ་ཏུ་རྡོ་རྗེ། བྱང་དུ་རལ་གྲི་ལྗང་གུ་སོགས་ལྷ་སོ་སོའི་ཕྱག་མཚན་བྲི་བའམ། མི་ནུས་ན་སྐུ་མདོག་དང་མཐུན་པའི་ཚོན་ཕུང་བྱའོ། ། གཞན་གཞལ་ཡས་ཁང་གི་ཁྱད་པར་རྣམས་ནི་སྤྱི་དང་མཐུན་ནོ། ། གདན་བྲིས་ནས་མཚན་མ་བཀོད་པའི་བར་དེར། ན་མཿས་མནྟ་ཀཱ་ཡ་ཝཱཀྩིཏྟ་བཛྲ་ཎཱཾ། ན་མོ་བཛྲ་ཀྲོ་དྷཱ་ཡ་མ་ཧཱ་དཾ་ཥྚྲོཏྐ་ཊ་བྷཻ་ར་ཝཱ་ཡ། ཨ་སི་མུ་ས་ལ། པཱ་ར་ཤུ་པཱ་ཤ་ཧསྟཱ་ཡ།
ཨོཾ་ཨ་མྲྀ་ཏ་ཀུཎྜ་ལི། ཁ་ཁ་ཁཱ་ཧི་ཁཱ་ཧི། ཏིཥྛ་ཏིཥྛ། བནྡྷ་བནྡྷ། ཧ་ན་ཧ་ན། གརྫ་གརྫ། བི་སྥོ་ཊ་ཡ་བི་སྥོ་ཊ་ཡ། སརྦ་བིགྷྣཱ་ན་བི་ནཱ་ཡཱ་ཀཱ་ནཱཾ། མ་ཧཱ་ག་ཎ་པ་ཏི་ཛཱིཾ་ཝི་ཏ་ཨནྟ་ཀ་རཱ་ཡ་ཧཱུྃ་ཕཊ། ཅེས་བརྗོད་ཅིང༌།
བདུད་རྩི་ཐབ་སྦྱོར་གྱི་ང་རྒྱལ་གྱིས་བགེགས་བསྐྲད་པར་བཤད་དོ། ། དེ་ལྟར་བྲིས་ཟིན་ནས་ཡེ་ཐིག་དང་དཀྱིལ་འཁོར་བཏེག་པ་རྡུལ་ཚོན་གྱིས་བྲིས་པ་ལ་བསྟིམ། ཐིག་སྐུད་དང་ཚོན་ལྷག་མ་མཆོད་པ་ལྔས་མཆོད་ལ་ཡེ་ཤེས་པ་སྟ་གོན་གྱི་ལྷའི་ཐུགས་ཀར་གཤེགས། དམ་ཚིག་པ་རང་ལ་ཐིམ་ཞེས་བརྗོད། དཀྱིལ་འཁོར་ལ་སྤོས་རོལ་མོ་དང་བཅས་པས་བུམ་པ་རྣམས་སྤྱན་དྲངས་ཏེ། ཡི་གེ་བརྒྱ་པ་བརྗོད་ཅིང་དཀྱིལ་འཁོར་ལ་བསྐོར་བ་ལན་གསུམ་བྱས་པའི་མཐར་ལྷ་སོ་སོའི་སྔགས་བརྗོད་ཅིང༌། དེ་དང་དེའི་གནས་སུ་འབུལ་ཚུལ་ཙམ་བྱས་ལ། བདག་ལ་དབང་བསྐུར་དུ་གསོལ་ཞེས་བརྗོད་དེ་རྣམ་རྒྱར་ཤར་དང༌། ལས་བུམ་བགེགས་མཐར་བྱེད་ལ་འབུལ་ཚུལ་དང་དཀྱིལ་འཁོར་གྱི་བར་དུ་གཅོད་པ་ཐམས་ཅད་བསྲུང་དུ་གསོལ་ཞེས་བརྗོད་དེ་དབང་ལྡན་དུ་གཞག་གོ ། རས་བྲིས་ཀྱི་ཕྱོགས་ཡིན་ན།
ཐིག་ཚོན་བྱིན་རླབས་ནས་འདིའི་བར་དོར་ལ། རས་བྲིས་རབ་གནས་ཅན་གཞི་བཟང་པོའི་སྟེང་དུ་ཞལ་ཤར་དུ་ཕྱོགས་པར་དགྲམ། དཀྱིལ་འཁོར་མཐར་ཆུ་གསུམ་སྔོན་དུ་འགྲོ་བའི་ཉེར་སྤྱོད་དང་སྒོས་མཆོད་ཅི་འབྱོར་པ་རས་བྲིས་ལྟར་ན་གྲུ་བཞི་དང་རྡུལ་ཚོན་ལྟར་ན་ཟླུམ་པོར་བཤམ། བྱང་ཤར་ནས་ཤར་ལྷོའི་བར་འདས་གཏོར་ནས་རིམ་བཞིན་བཤམ་མོ། ། གཞན་ཡང་སྔོན་འགྲོ་གཏོར་མ། ཕྱི་རོལ་གྱི་ཆས། སློབ་མ་དབང་བསྐུར་ལ་དགོས་པའི་དབང་རྫས་ཉེར་མཁོ་རྣམས་ཀྱང་ཚང་བར་བྱའོ། ། གཉིས་པ་ནི། ནངས་པར་སྔོན་འགྲོ་གཏོར་མ་ནས་བརྩམས་ཏེ་རྡོ་རྗེ་སེམས་དཔའི་བསྒོམ་བཟླས་ཀྱི་རྗེས་སུ། ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ།
སརྦ་དུཥྚཱན་ཕཊ། ཀཱི་ལ་ཡ་ཀཱི་ལ་ཡ། སརྦ་པཱ་པཾ་ཕཊ་ཧཱུྃ་ཧཱུྃ་ཧཱུྃ། བཛྲ་ཀཱི་ལ་ཡ། བཛྲ་དྷ་རོད་ཨཱཛྙཱ་པ་ཡ་ཏི། ཀཱ་ཡ་ཝཱཀྩིཏྟ་བཛྲ་ཀཱི་ལ་ཡ་ཧཱུྃ་ཕཊ། ཅེས་པས་བགེགས་བསལ་ནས། ཚོགས་ཞིང་གི་སྐབས་ལྟར་ཨོཾ་སརྦ་ཏ་ཐཱ་ག་ཏ་པུཥྤེ་པཱུ་ཛ་སོགས་ཉེར་སྤྱོད་དང་རྡོ་རྗེ་མ་ལྔས་མཆོད། གཙུག་ཏོར་གྱི་ཕྱག་རྒྱ་སྤྱི་བོར་བཅས་ཏེ། ཨོཾ་བཛྲ་བེ་ག་ཀྲ་མ་ཧོཿ
རང་ཉིད་དཀྱིལ་འཁོར་དབུས་ཀྱི་མཚན་མ་དང་རོ་གཅིག་ཏུ་འདྲེས་པ་ལས། དཔལ་འཇིག་རྟེན་དབང་ཕྱུག་ཏུ་གསལ་བའི་སྙིང་གར་ཨ་དཀར་པོ་ལས་བྱུང་བའི་ཟླ་བའི་དཀྱིལ་འཁོར་གྱི་སྟེང་དུ་ཧྲཱིཿའི་ཡི་གེ་པདྨ་རཱ་གའི་མདོག་ལྟ་བུ་ཞེས་པ་ནས་ལྷ་མོ་བཅུར་གྱུར་པ་རང་གི་བ་སྤུའི་བུ་ག་ནས་ཕྱིར་སྤྲོས་ཏེ་བདག་ཉིད་ཀྱི་དཀྱིལ་འཁོར་མཆོད་ཅེས་པ་ཡན་ཆད་སྒྲུབ་ཐབས་ལྟར་ཏིང་ངེ་འཛིན་གསུམ་གྱི་དཀྱིལ་འཁོར་བདག་མདུན་ཐ་མི་དད་ཀྱི་ཚུལ་གྱིས་བསྒོམ་པ་བཟླས་པའི་བར་བྱ་བ་སྟེ། དེའི་ཁྱད་པར་ནི་ཡེ་ཤེས་འཁོར་ལོ་དགུག་གཞུག་གི་དུས་དངོས་གཞི་དང་པོ་ལ་སྟ་གོན་གྱི་ལྷ་ནམ་མཁར་བཏེག་པ་དེ་ཉིད་ཡིན་པས་ཡེ་ཤེས་པ་སྤྱན་འདྲེན་གྱི་ཨོཾ་ཨཱཿཡ་མཱནྟ་ཀྲྀཏ་ཛཿཞེས་པའི་རྗེས་སུ། སྤོས་རྡོར་དྲིལ་འཛིན་པས། མ་ལུས་འགྲོ་བའི་རང་བཞིན་མངོན་དུ་མཛད། ། ཅེས་སོགས་ཀྱི་ཚིགས་སུ་བཅད་པ་བརྗོད་ཅིང་སྤྱན་དྲངས་པ་ལ། རང་གི་གཡོན་དུ་ཤཾ་ལས་སོགས་ནས་མཉེས་པར་བྱས། ཨོཾ་ཨཱཿཔྲཛྙཱནྟ་ཀྲྀཏ་སོགས་བརྗོད་ཅིང༌། ཡེ་ཤེས་པ་བསྟིམ་པའི་སྐབས་སུ་སྟ་གོན་གྱི་ལྷ་ཡང་བསྟིམ་པའི་དམིགས་པ་བྱེད་པ་ཡན་གྱི་ཚིག་འདོན་གཞན་མི་དགོས་གསུང༌། གཉིས་པ་ཉེར་སྒྲུབ་དང༌།
གསུམ་པ་སྒྲུབ་པ་ལ་མིག་གཉིས་ཀྱི་དབུས་སུ་སོགས་ནས་རིན་ཆེན་འབྱུང་ལྡན་གྱིས་དབུར་བརྒྱན་ཞེས་པའི་བར་སྒྲུབ་ཐབས་བཞིན་ནོ། ། དེ་ནས་ཡེ་ཤེས་སེམས་དཔའི་ཐུགས་ཀའི་ས་བོན་སོགས་ནས་བསྟོད་པའི་བར་ལྷ་སྟ་གོན་བཞིན་བྱའོ། ། ནང་མཆོད་འབུལ་བའི་གོང་དུ་བདུད་རྩི་གཏོར་མ་ལྟར་བྱིན་གྱིས་བརླབས་ནས་འབུལ་ལོ། ། བཟླས་པའི་ཚེ་ཨོཾ་ཨཱཿཨོཾ་མ་ཎི་པདྨེ་ཧཱུྃ་ཧཱུྃ་ཞེས་པ་ནས་ཀྲྀཏ་ཧོཿཞེས་གཙོ་བོ་ལ་གང་སོང་བའི་གྲངས་འཁོར་ལ་དེའི་བཅུ་ཆ་བཟླས་པ་བྱས་ནས། མཇུག་ཏུ། རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། རང་ཉིད་གཙོ་བོའི་ཐུགས་ཀ་ནས་བྱེ་བའི་འཇིག་རྟེན་དབང་ཕྱུག་ཞལ་གཅིག་ཕྱག་གཉིས་པར་གྱུར། ཞེས་བརྗོད། དེ་ནས་དཀྱིལ་འཁོར་གྱི་ཕྱི་རོལ་ལམ་ཡོལ་པས་བར་བཅད་དེ། དེའི་ཕྱི་རོལ་དུ་ཕྱོགས་སྐྱོང་གི་གཏོར་མ་གཏོང་བ་ལ།
སྦྱོར་བ་སྟེགས་ཀྱི་སྟེང་དུ་མཎྜལ་ལ་དབུས་སུ་སྟེང་གི་ཚོམ་བུ་གསུམ་དང༌། ཕྱོགས་མཚམས་སུ་རེ་རེ། དེའི་ཤར་གྱི་གཡོན་དང༌། ནུབ་བྱང་གི་གཡོན་དང༌། དེའི་ཕྱི་རོལ་གྱི་ནུབ་ཏུ་གཡས་གཡོན་དུ་རེ་རེ་བཀོད་ལ། དེའི་གཡས་སུ་ཆུ་གསུམ་དང༌། གཡོན་དུ་ཉེར་སྤྱོད། མདུན་དུ་གཏོར་མ་ནང་མཆོད་དང་བཅས་པ་བཤམས་ལ། རྡོར་དྲིལ་འཛིན་པས་མཆོད་པ་བྱིན་བརླབས་གོང་ལྟར་དང༌། གཏོར་མ་ནང་མཆོད་ལྟར་བྱིན་གྱིས་བརླབས།
མགྲོན་བསྐྱེད་པ་ནི། རང་སྐད་ཅིག་གིས་འཇིག་རྟེན་དབང་ཕྱུག་ཏུ་གསལ་བའི་ཐུགས་ཀའི་ཏིང་ངེ་འཛིན་སེམས་དཔའི་འོད་ཟེར་གྱིས་ཞེས་པ་ནས། ཤར་དུ་རྡོ་རྗེ་མཚོན་ཆ་སེར་པོ་མི་བསྐྱོད་པའི་ཅོད་པཎ་ཅན། དེའི་གཡོན་ཕྱོགས་སུ་རྡོ་རྗེ་སྒྱུ་མ་སྔོན་པོ་ཞེས་སོགས་ནས། དེའི་གཡོན་དུ་སའི་ལྷ་མོ་སེར་མོ་རྣམ་སྣང་གི་ཅོད་པཎ་ཅན་ཞེས་མིང་ཙམ་བརྗོད་པས་གསལ་གདབ་ཅིང༌། ཐམས་ཅད་ཀྱང་སྣ་ཚོགས་པདྨའི་སྟེང་དུ་རྡོ་རྗེའི་སྐྱིལ་ཀྲུང་གིས་བཞུགས་པ། ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་སྣང་གི་ཤེས་རབ་མ་ལ་ཞེས་པ་ནས་མཚན་དང་དཔེ་བྱད་ཉེ་བར་འབར་བ་ཞེས་པའི་བར་བསྡུ་ན་དེ་ལྟར་རུང་ངོ༌། ། རྒྱས་པར་ནི་གཏོར་ཆོག་ནང་བཞིན་བྱའོ། ། དེ་ལ་ཆུ་གསུམ་ཉེར་སྤྱོད་རྡོ་རྗེ་མ་ལྔ། གཏོར་སྔགས་ལན་གསུམ།
ནང་མཆོད། རྡོ་རྗེ་མི་འཆི་རྒྱལ་པོ་སོགས་དང༌། ཨོཾ་ཨཱཿདུས་གསུམ་སྐྱེས་པ་ཀུན་དང་ཕྱོགས་བཅུ་ཡི། ། སོགས་ནས་ཧཱུྃ་ཞེས་པའི་བར་གཏོར་ཆོག་བཞིན་དང༌། མཇུག་ཏུ་དཔལ་ལྡན་བླ་མ་སོགས་ནས་བསྲུང་དུ་གསོལ་ཞེས་བརྗོད་པའི་བར་སྔོན་འགྲོ་གཏོར་མ་ལྟར་དང༌། དེའི་ཚེ་སྒྲུབ་གྲོགས་ཀྱིས་མཆོད་པ་ཞལ་ཟས་ནས་མཆོད་ཡོན་བར་དུ་རིམ་པས་གཏོར་སྣོད་དུ་བསྡུས་ལ་བཞག ཡིག་བརྒྱ་ལན་གསུམ་དང༌། མ་འབྱོར་པ་དང་སོགས་ཀྱིས་བཟོད་པར་གསོལ། སློབ་དཔོན་གྱིས་མཆོད་ཡོན་གྱི་ཕྱག་རྒྱ་དང༌། ཨོཾ་ཧྲཱིཿབི་ཤུདྡྷཿ ་་་་་
ཆོས་རྣམས་ཐམས་ཅད་རྣམ་དག་པས། ། སྡིག་པ་ཐམས་ཅད་ངེས་པར་སྦྱོངས། ། རྣམ་པར་རྟོག་པ་ཐམས་ཅད་བྱབས། སརྦ་དྷརྨཱཿསརྦ་པཱ་པཾ་ནི་ཙ་སྱ་སཾ་ཤོ་དྷ་ཡ་སརྦ་བི་ཀལྤཱན་ཨ་པ་ན་ཡ་ཧཱུྃ་ཞེས་དང༌། དེའི་ཚེ་སློབ་མས་ཞབས་བསིལ་གཏོར་སྣོད་ལ་གཡས་སུ་བསྐོར་ཏེ་ལྷག་མ་འགྲོ་ཕྱོགས་སུ་བསྒྲེངས་ལ། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ་ཨཱདྱ་ནུཏྤནྣ་ཏྭཱ་ཏ་ཧཱུྃ་མུཿཞེས་པས་ཕྱོགས་མཚམས་སུ་གཤེགས་པར་བསམ་ཞིང༌། སྒྲུབ་མཆོད་རྗེས་མའི་ཉིན་ཡེ་ཤེས་པ་གཤེགས། དམ་ཚིག་པ་རང་ལ་ཐིམ་ཞེས་བརྗོད། གོང་ལྟར་ཡང་ཨོཾ་ཨཱཿཧཱུྃ་གིས་རང་དང་སྒྲུབ་གྲོགས་ཀྱི་གནས་གསུམ་བསྲུངས་ལ། གང་དག་ནག་པོའི་ཕྱོགས་ཞེས་པ་ནས་ས་གཙང་སར་དོར་ཞེས་པའི་བར་སྔོན་འགྲོ་གཏོར་མ་བཞིན་བྱའོ། །
དེ་ནས་ནང་དུ་ལོག་སྟེ་ཡིག་བརྒྱ་བརྗོད་ཅིང་ཤོང་ན་དཀྱིལ་འཁོར་ལ་དངོས་སུ་བསྐོར་བ་གསུམ་བྱ། མི་ཤོང་ན་འདོད་སྣམ་གྱི་སྟེང་ནས་བྱས་པར་བསམས་ལ་དཀྱིལ་འཁོར་གྱི་ཤར་ཕྱོགས་ནས་ཕྱག་དང་བཅས་པས། ཨོཾ་བཛྲ་བཻ་ག་ཀྲ་མ་ཧོཿཞེས་དཀྱིལ་འཁོར་བཏེག་ལ། ཨཱ་ཁཾ་ཝཱི་ར་ཧཱུྃ་གིས་མེ་ཏོག་དབུལ། སྔགས་དེ་ཉིད་ཀྱིས་མེ་ཏོག་རང་གི་མགོ་བོར་བཅིངས། ཁྲོ་བོའི་ལྟ་བས་བལྟས་ལ་ནུབ་སྒོ་ནས་གཡོན་བརྐྱང་གི་སྟབས་དང༌། ལག་པ་ཧཱུྃ་མཛད་ཀྱི་ཕྱག་རྒྱ་དྲག་ཏུ་དཀྲོལ་ཏེ། ངག་ཏུ་ཨོཾ་བཛྲ་ཨུདྒྷ་ཊ་ས་མ་ཡ་པྲཱ་བེ་ཤ་ཡ་ཧཱུྃ། ཞེས་བརྗོད་པས་ཤར་སྒོ་དབྱེ་བར་བསམ། དེ་བཞིན་དུ་བྱང་ནས་ལྷོ་དང༌།
ཤར་ནས་ནུབ་སྒོ་དང༌། ལྷོ་ནས་བྱང་སྒོ་དབྱེ་བར་བསམས་ལ། ཤར་ནས་དཀྱིལ་འཁོར་ལ་ཕྱག་བྱས་ནས་བདག་དང་སེམས་ཅན་ཐམས་ཅད་ལ་དངོས་གྲུབ་མ་ལུས་པ་སྩལ་དུ་གསོལ་ཞེས་བརྗོད་ལ་རང་གནས་སུ་འདུག་གོ ། སླར་ཡང་གཙོ་བོའི་སྔགས་ཀྱིས་ཆུ་གསུམ་དང༌། པུཥྤེ་ནས་ཤཔྡ་ཨཱཿཧཱུྃ་གིས་མཆོད། ཨོཾ་ཨཱཿཧྲཱིཿབུྃ་ཨཱྃ་ནས་ཧཱུྃ་པཉྩ་ཨ་མྲྀ་ཏ་ཧཱུྃ་གིས་ནང་མཆོད་དབུལ་ལ། རྡོ་རྗེ་གསོར། དྲིལ་བུ་ཚིགས་བཅད་རེ་རེའི་མཚམས་སུ་བཅད་གཏུབས་སུ་དཀྲོལ་ལ། ཧཱུྃ་ཧཱུྃ་འཁོར་བ་འདོན་བྱེད་སྐུ་འཛིན་པ། ། གཉིས་གཉིས་འཁྱུད་པའི་སྦྱོར་བས་མཆོད། །
འཇིག་རྟེན་དབང་ཕྱུག་ཁྱོད་འབའ་ཞིག ། ཏེ་ན་ཧཱུྃ་ཏེ་ན་ཧཱུྃ་ཏེ་ན་ཏེ་ཏེ་ཧཱུྃ། ཁྱོད་ཀྱི་ཞབས་ཀྱི་པདྨ་ལ། ། ལྷ་དང་མི་ཡིས་འདུད་པའི་མཆོག ། སྤྲུལ་པའི་མེ་ཏོག་སྣ་ཚོགས་དག ། འཇིག་རྟེན་དབང་ཕྱུག་ཁྱོད་འབའ་ཞིག ། ཏེ་ན་སོགས། དངོས་པོ་རྣམ་གྲོལ་རྣམ་པར་བསྙེན། ། གསང་བའི་གསང་བ་འཛིན་པ་ཁྱོད། ། བདུད་རྩི་མཐའ་མེད་གསོལ་བ་ཁྱོད། །
ཁྱོད་ཀྱི་དགོངས་པ་སངས་རྒྱས་ཡིན། ། ཏེ་ན་སོགས། རྩོམ་སྤངས་སེམས་ཅན་དོན་མཛད་པ། ། རྒྱུ་མེད་གཟུགས་ལ་ཕྱག་འཚལ་ལོ། ། ཏེ་ན་སོགས། དུང་དང་ཀུ་མུ་ཏ་ཡི་གཟུགས། ། རྒྱ་མཚོ་དྭངས་མ་ཟླ་གཟུགས་འདྲ། ། ཏེ་ན་སོགས། རོལ་པ་གཉིས་མེད་རྣལ་འབྱོར་མཛད། ། རྡོ་རྗེ་དྲིལ་བུ་ཕྱག་རྒྱ་འཛིན། །
ཏེ་ན་སོགས། སྒྱུ་འཕྲུལ་ལུས་ཀྱིས་འགྲོ་བ་གཟུང༌། ། རྐྱེན་གྱིས་མ་བྱས་གཟུགས་ཅན་ཡིན། ། ཏེ་ན་ཧཱུྃ་ཏེ་ན་ཧཱུྃ་ཏེ་ན་ཏེ་ཏེ་ཧཱུྃ། ཞེས་བརྗོད་པར་བྱའོ། ། དངོས་གཞི་གཉིས་པ་ནས་སྐབས་འདིར་བུམ་པ་སྟ་གོན་ལྟར་བསྒྲུབ། གསུམ་པ་ནི་འོག་ནས་འབྱུང་བ་ལྟར་སློབ་མ་ལ་དབང་ཇི་ཙམ་བསྐུར་བ་རང་ཉིད་བདག་འཇུག་གི་ཚུལ་དུ་བླངས་ནས་སློབ་མ་གཞུག་པའི་ཕྱིར་བདེན་པའི་སྟོབས་འདི་བརྗོད་པར་བྱ་སྟེ། ནམ་མཁའ་སྐྱེ་བ་མཚན་ལྡན་ཕྱིར། ། ཐོག་མ་ཐ་མ་མེད་པའི་མཆོག ། སེམས་དཔའ་རྡོ་རྗེ་ཆེ་རང་བཞིན། །
འཇིག་རྟེན་དབང་ཕྱུག་བདག་གྲུབ་མཛོད། ། ཀུན་མཆོག་དངོས་གྲུབ་ཆེན་པོ་སྟེ། ། དབང་ཕྱུག་ཆེན་པོ་ལྷག་པའི་ལྷ། ། རྡོ་རྗེ་འཛིན་པ་ཀུན་གྱི་རྒྱལ། ། མི་འགྱུར་མཆོག་ཏུ་བདག་གྲུབ་མཛོད། ། ཉེས་པ་མི་མངའ་རྟག་པ་ཁྱོད། ། འདོད་ཆགས་ཀུན་གྱི་རྗེས་ཆགས་པ། ། འདོད་ཆགས་ཆེན་པོ་དགའ་བ་ཆེ། ། བཅོམ་ལྡན་དེ་ཉིད་བདག་གྲུབ་མཛོད། ། ཤིན་ཏུ་དག་པ་ཀུན་གྱི་མཆོག །
གདོད་ནས་གྲོལ་བ་དེ་བཞིན་གཤེགས། ། ཀུན་ཏུ་བཟང་པོ་ཀུན་བདག་ཉིད། ། བྱང་ཆུབ་སེམས་དཔའ་བདག་གྲུབ་མཛོད། ། དངོས་གྲུབ་ཆེན་པོ་ཀུན་གྱི་མཆོག ། དབང་ཕྱུག་ཆེན་པོ་རྒྱལ་མཆོག་གི ། གྲུབ་པའི་རྡོ་རྗེ་ཆེར་བསྟོད་པ། ། རྡོ་རྗེ་སྙེམས་བདག་བདག་མཛོད་ཅིག ། སེམས་ཅན་ཀུན་གྱི་ཡིད་ཁྱབ་ཅིང༌། ། སེམས་ཅན་ཀུན་གྱི་སྙིང་ལ་འཇུག ། སེམས་ཅན་ཀུན་གྱི་ཡབ་གྱུར་ཉིད། །
འདོད་ཆགས་དམ་ཚིག་མཆོག་གྱུར་པ། ། བདེན་པ་གང་གི་ཡེ་ཤེས་མཆོག ། ཤེས་རབ་ཐབས་བདག་དཀྱིལ་འཁོར་ཡིན། ། བདེན་པ་དེ་ཡིས་མགོན་བདག་ལ། ། ཁྱོད་ཀྱི་འདོད་པ་རབ་རྫོགས་མཛོད། ། ཆོས་རྣམས་གཟུགས་བརྙན་ལྟ་བུ་སྟེ། ། དག་ཅིང་གསལ་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང༌། ། དེ་བཞིན་ཉིད་ལས་ངེས་པར་སྐྱེས། །
བདེན་པ་དེ་ཡིས་དཀྱིལ་འཁོར་གྱི། ། གཟུགས་བརྙན་གསལ་བར་སློབ་མ་ནི། ། ཀུན་གྱིས་དྲི་མེད་མཐོང་བར་ཤོག ། ཅེས་ལན་གསུམ་བརྗོད་དོ། ། དངོས་གཞི་དབང་བསྐུར་བའི་བརྡ་སྤྲོད་ནི། སྟ་གོན་བྱས་པའི་སློབ་མ་རྣམས་གྲལ་ལ་རིམ་བཞིན་སྙིམ་པ་མེ་ཏོག་དང་བཅས་ཏེ་འཁོད་པ་ལ། ཆོས་གསན་པའི་སེམས་བསྐྱེད་དང་ཀུན་སྤྱོད་རྒྱས་བསྡུས་ཇི་ལྟར་རིགས་པར་བཤད་པས་གསལ་གདབ་པར་བསྐུལ་ནས། འདིར་འཁོར་བར་སྡུག་བསྔལ་ཅན་གྱི་སེམས་ཅན་རྣམས་སངས་རྒྱས་ཀྱི་ས་ལ་གཞག་པའི་སླད་དུ། ཚེ་འདིའི་བྱ་བ་སྙིང་པོ་མེད་པ་ཐམས་ཅད་སྤངས་ཏེ། དམིགས་པ་མེད་པའི་སྙིང་རྗེ་ཆེན་པོ་དང་ཤེས་རབ་ཟུང་དུ་འཇུག་པའི་བདག་ཉིད་ཅན་གྱི་དཔལ་གསང་བ་འདུས་པ་ཐུགས་རྗེ་ཆེན་པོ་སྤྱན་རས་གཟིགས་དབང་ཕྱུག་གི་གོ་འཕང་རིན་པོ་ཆེ་ཐོབ་པར་བྱ་དགོས།
དེའི་ཆེད་དུ་བདེན་གཉིས་ཟུང་འཇུག་ཏུ་རྟོགས་པའི་ལྟ་བས་རྒྱུད་སྦྱངས་ནས། བསྐྱེད་རིམ་བསྒོམ་པ་ལ་དབང་བར་བྱེད་པ་བུམ་པའི་དབང་བསྐུར་བ་དང༌། རྫོགས་རིམ་བསྒོམ་པ་ལ་དབང་བར་བྱེད་པ་དབང་གོང་མ་གསུམ་མཐའ་རྟེན་དང་བཅས་པ་བླངས་ལ་ཉམས་སུ་བླང་བར་བགྱི་སྙམ་པའི་འདུན་པ་དུང་པ་རེ་བསྐྱེད་མཛོད། དེ་ལ་སྟ་གོན་དུ་གནས་པ་ཡན་ཆད་ལེགས་པར་གྲུབ་ནས། དངོས་གཞིའི་ཆོ་ག་ལ། བྲི་ཞིང་རྒྱན་དགྲམ་པ། སྒྲུབ་ཅིང་མཆོད་པ། བདག་ཉིད་འཇུག་ཅིང་དབང་བླང་བ། སློབ་མ་གཞུག་ཅིང་དབང་བསྐུར་བ་བཞི་ལས། དང་པོ་ལ་ཐིག་གིས་བྲི་བ།
ཚོན་གྱིས་བྲི་བ། མཚན་མ་དགོད་པ། རྒྱན་དགྲམ་པ་སྟེ་བཞི་དང༌། སྒྲུབ་ཅིང་མཆོད་པ་ལ། ཏིང་ངེ་འཛིན་གསུམ་གྱི་སྒོ་ནས་བདག་མདུན་ཐ་མི་དད་པའི་ཚུལ་གྱིས་བསྒྲུབ་ཅིང་མཆོད་ནས། རང་ཉིད་དཀྱིལ་འཁོར་གྱི་གཙོ་བོའི་ཐུགས་ཀ་ནས་འཇིག་རྟེན་དབང་ཕྱུག་ཕྱག་གཉིས་པའི་རྣམ་པས་བྱེ་སྟེ། ཕྱི་རོལ་དུ་ཕྱོགས་སྐྱོང་བའི་ཚོགས་རྣམས་གཏོར་མས་ཚིམ་པར་བྱ་བ་རྣམས་དགོས་ཏེ་ཁོ་བོས་སྔོན་དུ་ལེགས་པར་གྲུབ་པ་ཡིན་ཞེས་བརྗོད། རས་རིས་ལྟར་ན་གོང་གི་དངོས་གཞིའི་ཆོ་ག་ལ་ཞེས་པའི་རྗེས་སུ་ཏིང་ངེ་འཛིན་གསུམ་གྱི་སྒོ་ནས་ཞེས་པ་ནས་གྲུབ་པ་ཡིན་ཞེས་པའི་བར་གྱིས་ཆོག བདག་ཉིད་འཇུག་ཅིང་དབང་བླང་བ་ལ་སློབ་དཔོན་རང་ལ་དམ་ཚིག་ཉམས་པའི་ཉེས་པ་མེད་པ་དང༌། སློབ་མའི་རྒྱུད་སྨིན་པའི་བདག་རྐྱེན་ནུས་པའི་ཕྱིར།
སློབ་མ་ལ་ཇི་ཙམ་བསྐུར་བའི་དབང་ཐམས་ཅད་བདག་འཇུག་གི་ཚུལ་གྱིས་ལེན་པ་སྟེ། དེ་དག་ཀྱང་གྲུབ་ཅིང་དེའི་རྗེས་སུ་ཕྱི་ནང་གི་མཁའ་འགྲོ་མཉེས་པའི་ཕྱིར། འཇིག་རྟེན་དང་འཇིག་རྟེན་ལས་འདས་པའི་གཏོར་མ་འབུལ་བ་དང༌། སློབ་མ་གཞུག་པའི་ཕྱིར་དུ་དམ་ཚིག་གསུམ་གྱི་གླུ་བླངས་ཤིང༌། དེ་ཁོ་ན་ཉིད་དང་བདེན་པ་བསྒྲགས་པ་དགོས་པ་རྣམས་གྲུབ་པར་བྱས་པ་ཡིན། ད་ཁྱེད་རྣམས་ཀྱི་ངོ་སྐལ་དུ་གྱུར་པ་སློབ་མ་གཞུག་ཅིང་དབང་བསྐུར་བ་ལ། ལྷ་དང་སྐལ་བ་མཉམ་པའི་ཆེད་དུ་དཀྱིལ་འཁོར་དུ་འཇུག་པའི་ཆོ་ག་དང༌། ཞུགས་ནས་དབང་བསྐུར་བའི་ཆོ་ག་གཉིས་ལས། འཇུག་པ་ལ། མཎྜལ་གསོལ་གདབ་རྒྱུན་བཤགས་བྱ། །
སྡོམ་གཟུང་བགེགས་བསངས་མིག་རས་བཅིངས། ། དྲིན་ལན་བྱས་ཏེ་མེ་ཏོག་གཏད། ། ཡོན་དབུལ་ནང་སེམས་གསང་བར་གདམས། ། ནང་གཞུག་དམ་གཞག་མཎྜལ་གསོལ། ། ཡེ་ཤེས་དབབ་བརྟན་ཁ་དོག་དྲི། ། མེ་ཏོག་དོར་ཕྱེ་དཀྱིལ་འཁོར་བསྟན། ། ཞེས་པ་ལྟར་ལས། ཐོག་མར་སློབ་དཔོན་ལ་བཅོམ་ལྡན་འདས་འཇིག་རྟེན་དབང་ཕྱུག་དངོས་ཡིན་སྙམ་པའི་མོས་པ་དང་ལྡན་པས་དཀྱིལ་འཁོར་དུ་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་ཕུལ། དེ་ལྟར་ཕུལ་ནས་གསོལ་བ་འདེབས་པ་འདིའི་རྗེས་ཟློས་མཛོད། དགའ་ཆེན་སོགས་ནས་འཚལ་ཞེས་གསོལ་བ་བཏབ་ནས།
རྒྱུན་བཤགས་བྱ་བའི་སླད་དུ་དམིགས་པ་བརྡ་སྤྲོད་སྟ་གོན་ལྟར་བྱས་ཏེ་གང་ཞིག་ཐོག་མེད་ནས་གནས་པར་བགྱི། ཞེས་རྒྱུད་དག་པར་བྱས་ནས་མདོར་ན་རིགས་ལྔ་སོགས་ནས་འདས་ལ་འགོད། ཅེས་དམ་ཚིག་དང་སྡོམ་པ་འཛིན་པར་ཁས་བླངས་ནས་དམིགས་པ་འདི་བཞིན་སོགས་ནས་ཀྲྀཏ་ཧཱུྃ་ཞེས་སྟ་གོན་ལྟར་བྱའོ། ། དབང་བསྐུར་བ་ལ་དཀྱིལ་འཁོར་སྔོན་དུ་འགྲོ་བ་ཅན་ཡིན་པས། སྔོན་ཆད་བཅོམ་ལྡན་འདས་འཇིག་རྟེན་དབང་ཕྱུག་ལྷ་བཅུ་དགུའི་དཀྱིལ་འཁོར་དུ་སོགས་ནས་ཨཱ་ཁཾ་ཝཱི་ར་ཧཱུྃ་གིས་མིག་རས་བཅིངས་ནས་རིགས་ངེས་པར་བྱ་བའི་སླད་དུ། སྡུག་པ་ཁྱོད་སུ་ཡིན་ཞེས་དྲིས་པའི་ལན་བཏབ་པར་མོས་པ་མཛད་ནས་འདིའི་རྗེས་ཟློས་མཛོད། བདག་ནི་སྐལ་བ་བཟང་པོ་ལགས། ། ཞེས་ལན་བཏབ་ནས། དཀྱིལ་འཁོར་གྱི་ལྷ་སོགས་ནས་སྔར་གྱི་སྔགས་དེས་མེ་ཏོག་ཕྲེང་བ་གཏད། ཡོན་དབུལ་བ་ནི།
ཁྱེད་རྣམས་ཀྱི་ལུས་ལོངས་སྤྱོད་ལ་སོགས་པ་ཐམས་ཅད་སློབ་དཔོན་ལ་དབུལ་བར་བགྱིའོ་སྙམ་པས་འདིའི་རྗེས་ཟློས་མཛོད། ཡུལ་མཁར་ཁྱིམ་དང་གླང་པོ་རྟ། ། བྲན་དང་བྲན་མོ་ཆུང་མ་སྡུག ། བུ་མོ་ཤིན་ཏུ་ཡིད་འོང་དང༌། ། གང་གི་རང་གི་ལུས་འདི་ཡང༌། ། དེང་ནས་བརྩམས་ཏེ་དབུལ་བར་བགྱི། ། སློབ་དཔོན་དུ་ནི་ཉེར་གནས་ཕྱིར། ། རྡོ་རྗེ་ཆེན་པོ་ཉེར་གནས་ཕྱིར། ། སེམས་ཅན་ཐམས་ཅད་བསྐྱབ་དོན་དུ། ། བདག་གི་ལུས་འདི་དབུལ་བར་བགྱི། །
ཞེས་ཡོན་ཕུལ་ནས། མཆོག་ཏུ་མི་འགྱུར་བའི་བདེ་བ་སོགས་ནས་སྙིང་གར་ཟླ་བའི་དཀྱིལ་འཁོར་སོགས་ནས། དེའི་སྟེང་དུ་རྡོ་རྗེ་དཀར་པོ་རྩེ་ལྔ་པ་འོད་ཟེར་འཕྲོ་བ་དང་བཅས་པ་ཞིག་གསལ་ལམ་གྱིས་བྱུང་བར་མོས་ཏེ། དེ་གཉིས་དབྱེར་མེད་དུ་སེམས་བསྐྱེད་སྙམ་པས་འདིའི་རྗེས་ཟློས་མཛོད། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡཱ་མི། ཞེས་ཐམས་ཅད་རྣལ་འབྱོར་དུ་སེམས་བསྐྱེད་པ་དེ་སྙིང་གར་རྡོ་རྗེ་བཞག་སྟེ། སུ་ར་ཏི་ས་ ་་་་་ཤིན་ཏུ་དགའ་བའི་དམ་ཚིག་ཉིད། ། ཇི་ལྟར་གྲུབ་པ་རྡོ་རྗེ་བདེ། ། མ་ཡ་སྟྭཾ་ཧོ། སིད་དྷི་བཛྲ་ཡ་ཐཱ་སུ་ཁཾ་ཞེས་པས་བརྟན་པར་བྱས།
དེ་ལྟར་སེམས་བསྐྱེད་པ་དེ་དང༌། གཞན་ཡང་འོག་ནས་འབྱུང་བའི་གསང་སྔགས་ཀྱི་ཀུན་དུ་སྤྱོད་པ་ཐམས་ཅད་སྣོད་དང་མི་ལྡན་པའི་མདུན་དུ་སྨྲར་མི་བཏུབ་བོ། ། ཞེས་གསང་བར་གདམས་པའམ་གསང་བ་བསྒྲགས་པ་ནི། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་བརླབས་ཀྱི། དེ་བཞིན་གཤེགས་པ་ཐམས་ཅད་ཀྱི་མཆོག་ཏུ་གསང་བ་ཁྱོད་ཀྱིས་དཀྱིལ་འཁོར་མ་མཐོང་བ་རྣམས་ལ་སྨྲ་བར་མ་བྱེད་ཅིག དད་པ་དང་མི་ལྡན་པ་རྣམས་ལའང་མ་ཡིན་ནོ་ཞེས་གསང་བར་བསྒྲགས་ནས། ནང་འཇུག་གི་སླད་དུ་ཁྱེད་རྣམས་སློབ་དཔོན་གྱི་ལག་གི་རྡོ་རྗེ་ལ་འཇུས་ཏེ། དཀྱིལ་འཁོར་གྱི་ཤར་སྒོ་ནས་ཞུགས་པར་མོས་ནས། དཀྱིལ་འཁོར་ཕྱོགས་ལ་དབུ་དུད་པ་དང་བཅས་པས་འདིའི་རྗེས་ཟློས་མཛོད། ཨོཾ་ཨཱཿཡ་མཱནྟ་ཀྲྀཏ་ནས་ཧོཿཞེས་ཁྲོ་བོ་བཞིའི་སྔགས་དང༌།
ཀུན་ཏུ་ནམ་མཁའི་དཔའ་བོ།་་་་་ ཨཱ་ཁཾ་ཝཱི་ར་ཧཱུྃ་ཞེས་དཀྱིལ་འཁོར་གྱི་ཤར་སྒོའི་ནང་དུ་འཁོད་པར་མོས་པ་མཛོད། ནང་གི་འཇུག་པ་ལ་སྔོན་འགྲོ་དམ་ལ་བཞག་པ་བཞིའི་དང་པོ་ཕན་ཡོན་བརྗོད་པས་དམ་ལ་གཞག་པ་ནི། དེང་ཁྱོད་དེ་བཞིན་གཤེགས་པ་རྣམས་ཀྱི་རིགས་སུ་ཞུགས་ཀྱི། ངས་ཁྱོད་ལ་ཡེ་ཤེས་གང་དང་གང་གིས་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་ཐོབ་ན། དངོས་གྲུབ་གཞན་ལྟ་སྨོས་ཀྱང་ཅི་དགོས་ཏེ། དེ་ལྟ་བུའི་ཡེ་ཤེས་བསྐྱེད་པར་བྱའི། ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བ་རྣམས་ཀྱི་མདུན་དུ་སྨྲ་བར་མ་བྱེད་ཅིག དམ་ཚིག་ཉམས་པར་འགྱུར་ཏ་རེ། ཉེས་དམིགས་བརྗོད་པས་དམ་ལ་གཞག་པ་ནི།
སྙིང་གར་རྡོ་རྗེས་གཏུགས་ལ། ཨོཾ་རྡོ་རྗེ་སེམས་དཔའ་དེང་ཁྱོད་ཀྱི། ། སྙིང་ལ་ཡང་དག་ཞུགས་པར་འགྱུར། ། གལ་ཏེ་ཚུལ་འདི་སྨྲས་ན་ནི། ། དེ་མ་ཐག་ཏུ་དྲལ་ཏེ་གཤེགས། ། གཉི་ག་བརྗོད་པས་སམ། མནའ་ཆུ་སྦྱིན་པས་དམ་ལ་གཞག་པ་ནི། བདུད་རྩི་ལྕེ་ལ་གཞག་ཅིང་ཨོཾ་ཨཱཿཧཱུྃ། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་བྱེད། །
དམ་ཚིག་བསྲུངས་ན་དངོས་གྲུབ་སྟེར། ། རྡོ་རྗེ་བདུད་རྩིའི་ཆུ་འཐུངས་ཤིག ། ཨོཾ་བཛྲ་ཨུ་ད་ཀ་ཋཿཋཿཋཿ བླ་མའི་བཀའ་གཉན་པས་དམ་ལ་གཞག་པ་ནི། དེང་ཕྱིན་ཆད་ཁྱོད་ཀྱི་ཕྱག་ན་རྡོ་རྗེ་ང་ཡིན་གྱི། ངས་འདི་བྱོས་ཤིག་ཅེས་བྱ་བ་བསྒོ་བ་གང་ཡིན་པ་དེ་བྱ་དགོས་སོ། ། ཁྱོད་ཀྱིས་ང་ལ་བརྙས་པ་མ་བྱེད་ཅིག མི་བདེ་བ་མ་སྤངས་པར་ཁྱོད་དུས་བྱས་ཏེ་དམྱལ་བར་ལྟུང་བར་འགྱུར་ཏ་རེ་ཞེས་པ་རྣམས་ཀྱིས་དམ་ལ་བཞག་ནས་ནང་འཇུག་གི་དངོས་གཞི་ཡེ་ཤེས་དབབ་པ་ཞུ་བའི་ཡོན་དུ་མཎྜལ་ཕུལ། གསོལ་བ་འདེབས་པའི་རྗེས་ཟློས་ལན་གསུམ་མཛོད། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ལ།
རྡོ་རྗེ་སེམས་དཔའ་བདག་ལ་དབབ་པར་གྱུར་ཅིག་ཅེས་གསོལ་བ་བཏབ་ནས། ཁྱེད་རྣམས་ལུས་ཙོག་པུ་སོགས་ནས་ཁྱེད་རྣམས་འོད་དཔག་ཏུ་མེད་པའི་སྐུ་ཅན་དུ་གསལ་བའི་རྐང་པའི་འོག་ཏུ་ཡྃ་ལས་རླུང་གི་དཀྱིལ་འཁོར། གཞུའི་དབྱིབས་ཅན་མཆོག་མ་ལ་བ་དན་གྱིས་མཚན་པ། རྐང་མཐིལ་གཉིས་སུ་ཛྷཻཾ་མེའི་རང་བཞིན། སུམ་མདོར་རྃ་ལས་མེའི་དཀྱིལ་འཁོར་གྲུ་གསུམ་འབར་བ། སྙིང་གར་ལྃ་ལས་སའི་དཀྱིལ་འཁོར་སེར་པོ་གྲུ་བཞི་པའི་མཚམས་བཞིར་རྡོ་རྗེས་མཚན་པ་ལ་ཧཱུྃ། མགྲིན་པར་བྃ་ལས་ཆུའི་དཀྱིལ་འཁོར་ཟླུམ་པོ་དཀར་པོ་བུམ་པས་མཚན་པ་ལ་ཧ། སྤྱི་བོར་ཡྃ་ལས་རླུང་གི་དཀྱིལ་འཁོར་ལྗང་སྔོན་ཟླ་གམ་ལ་ཨས་མཚན་པ་རྣམས་གསལ་བཏབ་ནས། སློབ་དཔོན་དཔལ་འཇིག་རྟེན་དབང་ཕྱུག་དངོས་ཡིན་སྙམ་པའི་མོས་གུས་བྱས་པའི་རྐྱེན་གྱིས། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས།
ཁྱེད་རྣམས་ཀྱི་རྐང་འོག་གི་རླུང་ལ་ཕོག་སྟེ་རླུང་གཡོས་པས་རྐང་མཐིལ་གྱི་ཛྷཻཾ་ལས་མེ་འབར། སུམ་མདོའི་མེ་དང་གཅིག་ཏུ་འདྲེས་ཤིང་ཆེར་འབར། སྙིང་གའི་ས་ཚིག་མགྲིན་པའི་ཆུ་ཁོལ། སྤྱི་བོའི་རླུང་གིས་མནན་ཅིང་རླངས་པ་བ་སྤུའི་སྒོ་ནས་ཕྱིར་འཕྲོས་པ་དང༌། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཁ་བ་བབས་པ་ལྟར་སྤྱན་དྲངས་ཏེ། ཁྱེད་རྣམས་ཀྱི་དབང་པོའི་སྒོ་དང་བ་སྤུའི་བུ་ག་རྣམས་ནས་ཐིམ་པར་བསམས་ཏེ། གུ་གུལ་གྱི་དུད་པ་དང་རོལ་མོའི་སྒྲ་བྱ་ཞིང༌། དྲིལ་བུ་དཀྲོལ་ལ། ཨཱ་བེ་ཤ་ཡ། སྟམྦྷ་ཡ།
ར་ར་ར་ར། ཙ་ལ་ཡ་ཙ་ལ་ཡ། ཧཱུྃ་ཨཱཿཧ་ཛྷཻཾ་ཞེས་བརྗོད་དེ་དབབ། དེ་ལྟར་ཡེ་ཤེས་བབས་པའི་བྱིན་རླབས་ཀྱི་རྒྱུན་སྤྱི་བོར་རྡོ་རྗེ་རྒྱ་གྲམ་དུ་བཞག་ནས་བརྟན་པར་བྱས་པར་མོས། ཏིཥྛ་བཛྲ་ཞེས་བརྗོད། ཕེབས་པའི་རྟགས་ནི་སྐུ་བབས་ན་སོགས་ནས་སྲེལ་བར་གྱིས་ཤིག དངོས་གྲུབ་ཀྱི་ལྟས་བརྟག་པའི་སླད་དུ། མིག་མིག་རས་དང་བཅས་བཞིན་པས་དཀྱིལ་འཁོར་གྱི་སྟེང་གི་བར་སྣང་ལ་བལྟས་སོགས་ཀྱིས་བརྟགས་ནས། འདི་ན་བཅོམ་ལྡན་འདས་འཇིག་རྟེན་དབང་ཕྱུག་གི་དཀྱིལ་འཁོར་བཞུགས་པ་ཡིན་སོགས་ནས་སྙམ་པའི་བློས་པྲ་ཏཱིཙྪ་བཛྲ་ཧོས་མེ་ཏོག་དཀྱིལ་འཁོར་ལ་དོར། དེ་ཉིད་སློབ་དཔོན་གྱིས་བླངས་ལ།
པྲ་ ་་་་་སེམས་དཔའ་སྟོབས་ནི་ཆེན་པོ་ཀྱེ། ། འདི་ནི་རང་གིས་སོ་སོར་བཟུང༌། ཏི་གྲྀཧྣ་སྭ་མི་མཾ་ས་ཏྭ་མ་ཧཱ་བ་ལ་ཞེས་མེ་ཏོག་ཕོག་པའི་ལྷ་ལ་བོས་ནས། དེས་ཀྱང་མེ་ཏོག་ཕྲེང་བ་སླར་བྱིན་པར་བསམས་ལ་སྤྱི་བོར་བཅིངས་ཏེ་མེ་ཏོག་ཕྲེང་བའི་དབང་བསྐུར་བའོ། ། མིག་གི་སྣང་བ་དྲི། མིག་གཉིས་སུ་ཨོཾ་འོད་ཟེར་འབར་བ་དང་བཅས་པ་བསམས་ལ། རྡོ་རྗེ་སེམས་དཔའ་དེང་ཁྱོད་ཀྱི། ། མིག་འབྱེད་པར་ནི་བརྩོན་པར་མཛད། ། མིག་ནི་ཐམས་ཅད་འབྱེད་མཛད་དེ། ། རྡོ་རྗེའི་མིག་ནི་བླ་ན་མེད། །
གདོང་རས་བསལ་ཏེ་ཧེ་བཛྲ་པ་ཤྱ་ཞེས་པ་ནི་ཀྱེ་རྡོ་རྗེ་ལྟོས་ཤིག་ཅེས་བསྐུལ་བ་ཡིན་པས་དཀྱིལ་འཁོར་ལ་གཟིགས་ཤིག་ཅེས་བསྒོ། དེ་ཡང་འདི་ན་བཅོམ་ལྡན་འདས་འཇིག་རྟེན་དབང་ཕྱུག་གི་དཀྱིལ་འཁོར་བཞུགས་ཏེ། ཕྱི་རོལ་ན་རྡོ་རྗེའི་ས་གཞི་རྭ་བ་གུར་མེ་རི་དང་བཅས་པའི་སྲུང་བའི་འཁོར་ལོའི་ནང་དུ་ཆོས་འབྱུང་ཁ་དོག་དཀར་པོའི་ནང་དུ་ཚུད་པའི་སྣ་ཚོགས་པདྨ་འདབ་མ་སུམ་ཅུ་རྩ་གཉིས་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ། སྣ་ཚོགས་རྡོ་རྗེའི་སྟེགས་བུ་ལ་གནས་པའི་ཐར་པ་ཆེན་པོའི་གཞལ་ཡས་ཁང་གྲུ་བཞི་སོགས་ནས། བདུན་གྱི་གདན་རེ་རེ་དང་བཅས་པ་ནི་རྟེན་གཞལ་ཡས་ཁང་པ་ཡིན། བརྟེན་པ་ལྷ་ནི་དབུས་སུ་བཅོམ་ལྡན་འདས་འཇིག་རྟེན་དབང་ཕྱུག་ཞལ་གསུམ་ཕྱག་དྲུག་པ་སོགས་ནས། བྱང་སྒོར་བགེགས་མཐར་བྱེད་སྔོན་པོ་སོགས་ནས་བརྒྱད་ཀྱིས་བརྒྱན་པའོ། ། ཞེས་སྒྲུབ་ཐབས་ལྟར་བརྗོད་པའམ། མི་ནུས་ན་དབུས་སུ་བཅོམ་ལྡན་འདས་འཇིག་རྟེན་དབང་ཕྱུག་ཞལ་གསུམ་ཕྱག་དྲུག་པ་སྐུ་མདོག་པདྨ་རཱ་གའི་མདོག་ལྟ་བུ། ཤར་དུ་རྣམ་སྣང་དཀར་པོ་ཞལ་གསུམ་ཕྱག་དྲུག་པ་སོགས་ནས་བྱང་སྒོར་བགེགས་མཐར་བྱེད་སྔོན་པོ་ཞལ་གསུམ་ཕྱག་དྲུག་ཅེས་མིང་ཙམ་བརྗོད།
གོང་ལྟར་ཡང་དེ་ལྟར་ན་ལྷག་པའི་ལྷའི་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་མཐོང་ངོ་སྙམ་དུ་མོས་པ་མཛད། དེ་རྣམས་ཀྱིས་ལྷ་དང་སྐལ་བ་མཉམ་པའི་ཆེད་དུ་དཀྱིལ་འཁོར་དུ་འཇུག་པའི་ཆོ་གའོ། ། ཞུགས་ནས་མངོན་པར་དབང་བསྐུར་བ་ལ། རང་དོན་ཕུན་སུམ་ཚོགས་པ་སློབ་མའི་དབང་བསྐུར་བ་དང༌། གཞན་དོན་ཕུན་སུམ་ཚོགས་པ་སློབ་དཔོན་གྱི་དབང་བསྐུར་བ་གཉིས་ལ། དང་པོ་ལ། མཎྜལ་དབུལ་ཞིང་གསོལ་བ་གདབ། ། ཆུ་དང་ཅོད་པཎ་རྡོ་རྗེ་དང༌། ། དྲིལ་བུ་དང་ནི་མིང་དབང་དང༌། ། ཐུགས་གསུང་སྐུ་ཡི་དམ་ཚིག་རྣམས། །
སོ་སོར་མ་འདྲེས་རིམ་བཞིན་བསྐུར། ། ཞེས་པ་ལྟར་ལས། དང་པོ་རྡོ་རྗེ་སློབ་མའི་དབང་ཞུ་བའི་ཡོན་དུ་མཎྜལ་ཕུལ། གསོལ་བ་འདེབས་པ་འདིའི་རྗེས་ཟློས་མཛོད། བྱང་ཆུབ་རྡོ་རྗེ་སོགས་ལན་གསུམ་གྱིས་གསོལ་བ་གདབ་པ་ནི་སྔོན་འགྲོ་ཡིན། དངོས་གཞི་དབང་བསྐུར་བ་ལ། འདི་ལྟར་ངེས་པར་བྱ་སྟེ། དོན་དམ་ལྷན་ཅིག་སྐྱེས་པ་ཞེས་སོགས་བྱང་གཞི་སྦྱོང་བྱེད་སྦྱང་ཚུལ་སོགས་ཀྱི་རྣམ་གཞག་བླ་མེད་སྤྱི་ལྟར་བརྗོད། ཆོ་ག་དངོས་ལ། རང་གི་ལྷག་པའི་ལྷའི་རྟེན་ལ་དེ་བཞིན་གཤེགས་པ་རིགས་ལྔའི་དབང་བསྐུར་བ་ལ།
ཐོག་མར་མི་བསྐྱོད་པ་ཆུའི་དབང་བསྐུར་བའི་སླད་དུ་དམིགས་པ་འདི་བཞིན་མཛོད། ལས་བུམ་གྱི་ཆུ་སློབ་མ་དང་དབང་རྫས་ལ་གཏོར་ཏེ། སློབ་དཔོན་གྱིས་ཨོཾ་ཨཱཿབིགྷྣཱན་གྱིས་བསང༌། ཨོཾ་ཤཱུ་ནྱ་ཏས་སྦྱངས། ཁྱེད་རྣམས་ཀྱི་རྣམ་པར་ཤེས་པའི་ཕུང་པོ་དང༌། དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་དང་ཉི་མའི་སྟེང་དུ་ཁྱེད་རྣམས་ཀྱི་རྣམ་པར་ཤེས་པའི་ཕུང་པོ་དང༌། དབང་རྫས་རྣམ་རྒྱལ་བུམ་པའི་ཆུ་གཉིས་ཀའང་མི་བསྐྱོད་པ་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་ཡུམ་ལ་འཁྱུད་པ། གཡས་འོག་མ་གཉིས་ཀྱིས་རྡོ་རྗེ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ།
དར་དང་རིན་པོ་ཆེའི་རྒྱན་གྱིས་བརྒྱན་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། སློབ་དཔོན་གྱི་ཐུགས་ཀ་ནས་འོད་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་མི་བསྐྱོད་པའི་རྣམ་པར་ཨོཾ་བཛྲ་ས་མཱ་ཛཿས་སྤྱན་དྲངས་ནས། ཨོཾ་ཨཱཿཡ་མཱནྟ་ཀྲྀཏ་ཛཿཞེས་པ་ནས་བིགྷྣཱནྟ་ཀྲྀཏ་ཧོཿཁྱེད་རྣམས་ལ་ཐིམ། ཨོཾ་ཨཱཿཡ་མཱནྟ་ཀྲྀཏ་ཛཿནས་ཧོཿ དབང་རྫས་ལྷར་བསྐྱེད་པ་ལ་བསྟིམ་པ་ནི་ཡན་ལག་དང་པོ་བསྙེན་པའོ། ། ཁྱེད་རྣམས་དང་དབང་རྫས་ལྷར་གསལ་བའི་མིག་ཏུ་སའི་སྙིང་པོ་དཀར་པོ། རྣ་བར་ཕྱག་རྡོར་སྔོན་པོ། སྣར་ནམ་སྙིང་སེར་པོ། ལྕེར་འཇིག་རྟེན་དབང་ཕྱུག་དམར་པོ།
སྐྲ་མཚམས་སུ་སྒྲིབ་སེལ་ལྗང་གུ། ལྟེ་བར་ཀུན་བཟང་དཀར་པོ་ཞེས་སྐྱེ་མཆེད་དྲུག་བྱིན་གྱིས་བརླབས་པ་ནི་ཡན་ལག་གཉིས་པ་ཉེར་སྒྲུབ་བོ། ། ཐུགས་ཀར་ཐུགས་རྡོ་རྗེ་ནག་པོ། མགྲིན་པར་གསུང་རྡོ་རྗེ་དམར་པོ། སྤྱི་བོར་སྐུ་རྡོ་རྗེ་དཀར་པོ་ཞེས་གནས་གསུམ་བྱིན་གྱིས་བརླབས་པ་ནི་ཡན་ལག་གསུམ་པ་སྒྲུབ་པའོ། ། སླར་ཡང་སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་དེ་བཞིན་གཤེགས་པ་རིགས་ལྔ། ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་དང་བཅས་པ་བསྡུ་རྒྱས་སྤྱན་དྲངས།
སློབ་དཔོན་གྱིས། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་དབང་རྫས་ཀྱི་ལྷའི་སྤྱི་བོ་ནས་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན་པ་ནི་དབང་རྫས་ཀྱི་ཡན་ལག་བཞིན་པ་སྒྲུབ་ཆེན་ནོ། ། དབང་རྫས་ཀྱི་མི་བསྐྱོད་པ་འོད་དུ་ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་བལྟས་ལ། ཁྱེད་རྣམས་ལ་ཡན་ལག་བཞི་པ་བསྒྲུབ་པའི་སླད་དུ་གསོལ་བ་འདེབས་པ་འདིའི་རྗེས་ཟློས་མཛོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས་སྐུར་བྱེད་ནམ་མཁའི་དཀྱིལ་འཁོར་པ་རྣམས་དང་སློབ་དཔོན་ལྷན་ཅིག་ཏུ་མི་བསྐྱོད་པའི་རང་བཞིན་གྱི་ཡེ་ཤེས་ཀྱི་བདུད་རྩིས་གང་བའི་བུམ་པ་གདན་གསུམ་ཚང་བ་རེ་ཐོགས་ཏེ།
ཁྱེད་རྣམས་མི་བསྐྱོད་པར་གསལ་བའི་སྤྱི་བོ་ནས་དབང་བསྐུར་བར་མོས། རྡོ་རྗེ་ཆེན་པོའི་དབང་བསྐུར་བ། ། ཁམས་གསུམ་ཀུན་གྱིས་ཕྱག་བྱས་པ། ། གསང་བ་གསུམ་ནི་གནས་ལས་བྱུང༌། ། སངས་རྒྱས་ཀུན་གྱིས་སྦྱིན་པར་བྱ། ། བཛྲ་ཨ་བྷི་ཥིཉྩ་ཞེས་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན་པར་མོས་པ་ནི་སློབ་མའི་ཡན་ལག་བཞི་པ་སྒྲུབ་ཆེན་ནོ། ། དེ་ལྟར་ཁྱེད་རྣམས་མི་བསྐྱོད་པ་གདན་གསུམ་ཚང་བའི་རང་བཞིན་དུ་གྱུར་པ་ལ། ནམ་མཁར་བཞུགས་པའི་རྡོ་རྗེ་མེ་ཏོག་མ་ལ་སོགས་པ་རྣམས་ཀྱིས་མཆོད་པར་མོས།
ཨོཾ་བཛྲ་པུཥྤེ་ནས་ཤཔྡ་ཨཱཿཧཱུྃ། ཞེས་པས་མཆོད། དེ་ལྟར་མི་བསྐྱོད་པའི་སྒོ་ནས་ཆུའི་དབང་ཐོབ། ཞེ་སྡང་དག རྣམ་པར་ཤེས་པའི་ཕུང་པོ་གནས་གྱུར། ཆོས་དབྱིངས་ཡེ་ཤེས་མངོན་དུ་བྱས་མི་བསྐྱོད་པའི་ས་བོན་ནམ་བག་ཆགས་རྒྱུད་ལ་བཞག་པ་ཡིན་ནོ་ཞེས་བརྗོད། དབང་ལྷ་སྤྱན་འདྲེན་དོར་བ་དང་ལྷ་དང་དབང་རྫས་གོ་འཕོ་བ་མ་གཏོགས་འོག་མ་རྣམས་ལའང་ཚུལ་དེས་འགྲེའོ། ། རིན་ཆེན་འབྱུང་ལྡན་ཅོད་པཎ་གྱི་དབང་གི་སླད་དུ་དམིགས་པ་འདི་བཞིན་མཛོད། བསང་སྦྱངས། ཁྱེད་རྣམས་ཀྱི་ཚོར་བའི་ཕུང་པོ་དང་དབང་རྫས་དབུ་རྒྱན་མི་དམིགས་ཏེ་སྟོང་པར་གྱུར།
སྟོང་པའི་ངང་ལས་པདྨ་དང་ཉི་མའི་སྟེང་དུ་གཉིས་ཀའང་རིན་འབྱུང་སེར་པོ། སེར་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་རིན་པོ་ཆེ་དང་རལ་གྲི། གཡོན་འོག་མ་གཉིས་ཀྱིས་འཁོར་ལོ་དང་པདྨ་འཛིན་པ། དར་དང་སོགས་ནས་བཞུགས་པ། སློབ་དཔོན་གྱི་ཐུགས་ཀ་སོགས་ནས་རིན་ཆེན་འབྱུང་ལྡན་གྱི་རྣམ་པར་ཨོཾ་བཛྲ་ས་མཱ་ཛཿ ཨོཾ་ཨཱཿཡ་མཱནྟ་ནས་ཧོཿཁྱེད་རྣམས་ལ་ཐིམ། ཨོཾ་ཨཱཿབིགྷྣཱནྟ་ཀྲྀཏ་ནས་ཧོཿདབང་རྫས་ལྷར་བསྐྱེད་པ་ལ་ཐིམ། ཁྱེད་རྣམས་དང་དབང་རྫས་ལྷར་གསལ་བའི་མིག་ཏུ་ས་སྙིང་དཀར་པོ་སོགས་ནས་ལྟེ་བར་ཀུན་བཟང་དཀར་པོ། ཐུགས་ཀར་ཐུགས་རྡོ་རྗེ་ཞེས་པ་ནས་སྤྱི་བོར་སྐུ་རྡོ་རྗེ་དཀར་པོ་སློབ་དཔོན་གྱིས་ཨོཾ་བཛྲཱི་བྷ་ཝ་སོགས་ནས་དབང་རྫས་ཀྱི་ལྷའི་སྤྱི་བོ་ནས་དབང་བསྐུར།
སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུར་བརྒྱན། དབང་རྫས་ཀྱི་རིན་ཆེན་འབྱུང་ལྡན་ཞུ་བ་ལས་བྱུང་བའི་དབང་རྫས་དབུ་རྒྱན་དུ་གྱུར། ཁྱེད་རྣམས་ལ་ཡན་ལག་བཞི་པ་བསྒྲུབ་པའི་སླད་དུ་གསོལ་བ་འདེབས་པ་འདིའི་རྗེས་ཟློས་མཛོད། དེ་བཞིན་གཤེགས་པ་སོགས་ནས་སྐུར་བྱེད་ནམ་མཁའི་དཀྱིལ་འཁོར་པ་རྣམས་དང་སློབ་དཔོན་ལྷན་ཅིག་ཏུ་རིན་ཆེན་འབྱུང་ལྡན་གྱི་རང་བཞིན་གྱི་ཅོད་པཎ་གདན་གསུམ་ཚང་བ་རེ་ཐོགས་ཏེ། ཁྱེད་རྣམས་རིན་ཆེན་འབྱུང་ལྡན་གསལ་བའི་སྤྱི་བོར་བཅིངས་ཏེ་དབང་བསྐུར་བར་མོས། རྡོ་རྗེ་ཆེན་པོ་སོགས་ནས། སྦྱིན་པར་བྱ་ཞེས་དང༌། ཨོཾ་ ་་་་་རིན་ཆེན་ཅོད་པཎ་དབང་བསྐུར་རོ། རཏྣ་མུ་ཀུ་ཊ་ཨ་བྷི་ཥིཉྩ་ཞེས་སོགས་ནས།
དེ་ཉིད་བརྟན་པའི་ཕྱིར་བུམ་པའི་ཆུས་ཀྱང་དབང་བསྐུར་བར་མོས། ཨོཾ་བཛྲཱི་བྷ་ཝ་སོགས་ནས་རིན་ཆེན་འབྱུང་ལྡན་གྱིས་དབུར་བརྒྱན། དེ་ལྟར་ཁྱེད་རྣམས་རིན་ཆེན་འབྱུང་ལྡན་གདན་གསུམ་ཚང་བའི་རང་བཞིན་དུ་གྱུར་པ་ལ་རྡོ་རྗེ་མེ་ཏོག་མ་ལ་སོགས་པས་མཆོད་པར་མོས། ཨོཾ་བཛྲ་པུཥྤེ་སོགས་ཀྱིས་མཆོད། དེ་ལྟར་ན་རིན་ཆེན་འབྱུང་ལྡན་གྱི་སྒོ་ནས་ཅོད་པཎ་གྱི་དབང་ཐོབ། ང་རྒྱལ་དང་སེར་སྣ་དག ཚོར་བའི་ཕུང་པོ་གནས་གྱུར། མཉམ་པ་ཉིད་ཀྱི་ཡེ་ཤེས་མངོན་དུ་བྱས། རིན་ཆེན་འབྱུང་ལྡན་གྱི་ས་བོན་ནམ་བག་ཆགས་རྒྱུད་ལ་གཞག་པ་ཡིན་ནོ། ། འོད་དཔག་མེད་རྡོ་རྗེའི་དབང་གི་སླད་དུ།
བསང་སྦྱངས། ཁྱེད་རྣམས་ཀྱི་འདུ་ཤེས་ཀྱི་ཕུང་པོ་དང་དབང་རྫས་རྡོ་རྗེ་མི་དམིགས་ཞེས་པ་ནས་གཉིས་ཀའང་འོད་དཔག་མེད་དམར་པོ། དམར་སྔོ་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་པདྨ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་འཁོར་ལོ་འཛིན་པ། དར་དང་སོགས་ནས་འོད་དཔག་མེད་ཀྱི་རྣམ་པར་ཨོཾ་བཛྲ་ས་མཱ་ཛཿསོགས་ནས་འོད་དཔག་མེད་ཀྱིས་དབུར་བརྒྱན། དབང་རྫས་ཀྱི་འོད་དཔག་མེད་ཞུ་བ་ལས་བྱུང་བའི་དབང་རྫས་རྡོ་རྗེར་གྱུར། ཡན་ལག་བཞི་པའི་ཕྱིར། དེ་བཞིན་གཤེགས་པ་སོགས་ནས་གསོལ། སྐུར་བྱེད་རྣམས་ཀྱིས།
སངས་རྒྱས་ཀུན་གྱི་རྡོ་རྗེ་དབང༌། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་དུ་རབ་བསྒྲུབ་ཕྱིར། ། རྡོ་རྗེ་འདི་ནི་ཁྱོད་ཀྱིས་ལོང༌། ། བརྟན་བྱེད་ཆུ་དབང༌། ཨོཾ་བཛྲཱི་བྷ་ཝ་སོགས་ནས་འོད་དཔག་མེད་ཀྱིས་དབུར་བརྒྱན། དེ་ལ་ཨོཾ་བཛྲ་པུཥྤེ་སོགས་ཀྱིས་མཆོད། དེ་ལྟར་ན་འོད་དཔག་མེད་ཀྱི་སྒོ་ནས་རྡོ་རྗེའི་དབང་ཐོབ། འདོད་ཆགས་དག འདུ་ཤེས་ཀྱི་ཕུང་པོ་གནས་གྱུར།
སོ་སོར་རྟོག་པའི་ཡེ་ཤེས་མངོན་དུ་བྱས། འོད་དཔག་མེད་ཀྱི་ས་བོན་ནམ་བག་ཆགས་རྒྱུད་ལ་གཞག་པ་ཡིན་ནོ། ། དོན་ཡོད་གྲུབ་པ་དྲིལ་བུའི་དབང་གི་སླད་དུ། བསང་སྦྱངས། ཁྱེད་རྣམས་ཀྱི་འདུ་བྱེད་ཀྱི་ཕུང་པོ་དང་དབང་རྫས་དྲིལ་བུ་མི་དམིགས་ཏེ་སོགས་ནས་གཉིས་ཀའང་དོན་ཡོད་གྲུབ་པ་ལྗང་གུ། ལྗང་སྔོ་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་རལ་གྲི་དང་འཁོར་ལོ། གཡོན་འོག་མ་གཉིས་ཀྱིས་ནོར་བུ་དང་པདྨ་འཛིན་པ། དར་སོགས་ནས་དོན་ཡོད་གྲུབ་པའི་རྣམ་པར་ཨོཾ་བཛྲ་ས་མཱ་ཛཿསོགས་ནས་དོན་ཡོད་གྲུབ་པས་དབུར་བརྒྱན། དབང་རྫས་ཀྱི་དོན་ཡོད་གྲུབ་པ་ཞུ་བ་ལས་བྱུང་བའི་དབང་རྫས་དྲིལ་བུར་གྱུར།
ཡན་ལག་བཞི་པའི་ཕྱིར། དེ་བཞིན་སོགས་ནས་གསོལ། སྐུར་བྱེད་རྣམས་ཀྱིས་ཨོཾ་བཛྲ་ ་་་་་རྡོ་རྗེའི་བདག་ཁྱོད་དབང་བསྐུར་བགྱི། རྡོ་རྗེའི་དམ་ཚིག་གནས་ཁྱོད་ལའོ། ཨ་དྷི་པ་ཏི་སྟྭཾ་ཨ་བྷི་ཥིཉྩཱ་མི། ཏིཥྛ་བཛྲ་ས་མ་ཡ་སྟྭཾ། ཞེས་བྱིན་པའི་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཁྱུད་པའི་ཕྱག་རྒྱ་བྱས་པས་ལུས་ཀྱི་ནང་བྱང་ཆུབ་ཀྱི་སེམས་ཀྱིས་བུམ་པ་ལྟར་གང་བར་མོས། བརྟན་བྱེད་ཆུ་དབང༌། ཨོཾ་བཛྲཱི་བྷ་ཝ་སོགས་ནས་དོན་ཡོད་གྲུབ་པས་དབུར་བརྒྱན། དེ་ལ་ཨོཾ་བཛྲ་པུཥྤེ་སོགས་ཀྱིས་མཆོད།
དེ་ལྟར་ན་དོན་ཡོད་གྲུབ་པའི་སྒོ་ནས་དྲིལ་བུའི་དབང་ཐོབ། ཕྲག་དོག་དག འདུ་བྱེད་ཀྱི་ཕུང་པོ་གནས་གྱུར། བྱ་བ་གྲུབ་པའི་ཡེ་ཤེས་མངོན་དུ་བྱས། དོན་ཡོད་གྲུབ་པའི་ས་བོན་ནམ་བག་ཆགས་རྒྱུད་ལ་གཞག་པ་ཡིན་ནོ། ། རྣམ་པར་སྣང་མཛད་མིང་གི་དབང་གི་སླད་དུ། བསང་སྦྱངས། ཁྱེད་རྣམས་ཀྱི་གཟུགས་ཀྱི་ཕུང་པོ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་དང་ཟླ་བའི་སྟེང་དུ་ཁྱེད་རྣམས་ཀྱི་གཟུགས་ཀྱི་ཕུང་པོ་རྣམ་སྣང་དཀར་པོ། དཀར་སྔོ་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ།
གཡས་འོག་མ་གཉིས་ཀྱིས་འཁོར་ལོ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། མཛེས་པའི་རལ་པའི་ཐོར་ཚུགས་ཅན། རིན་པོ་ཆེའི་རྒྱན་དང༌། དར་སྣ་ཚོགས་ཀྱི་ན་བཟའ་གསོལ་བ། རྡོ་རྗེའི་སྐྱིལ་མོ་ཀྲུང་གིས་བཞུགས་པ་ཞེས་སྒྲུབ་ཐབས་བཞིན་རིགས་ལྔ་ཆར་སོགས་ལ་སྦྱར་ལ། བསྡུ་ན་དར་དང་སོགས་ནས་བཞུགས་པ་ཞེས་གང་མོས་བརྗོད། སློབ་དཔོན་གྱི་ཐུགས་ཀའི་སོགས་ནས་རྣམ་པར་སྣང་མཛད་ཀྱི་རྣམ་པར་ཨོཾ་བཛྲ་ས་མཱ་ཛཿསོགས་ནས་སྐུ་རྡོ་རྗེ་དཀར་པོ། འདིར་དབང་རྫས་ལྷར་བསྒྲུབ་པ་མེད་པས་ཁྱེད་རྣམས་ལ་ཡན་ལག་བཞི་པའི་ཕྱིར་དེ་བཞིན་གཤེགས་པ་སོགས་ནས་གསོལ། སྐུར་བྱེད་རྣམས་ཀྱིས་ཨོཾ་བཛྲ་ ་་་་་རྡོར་སེམས་ཁྱོད་ལ་དབང་བསྐུར་བགྱི། །
རྡོ་རྗེ་མིང་དབང་བསྐུར་རོ་ཀྱེ། སཏྭ་སྟྭཾ་ཨ་བྷི་ཥིཉྩཱ་མི་བཛྲ་ནཱ་མ། ཀྱེ་དཔལ་ཆེ་གེ་མོ་རྡོ་རྗེ་ཞེས་པའི་དེ་བཞིན་གཤེགས་པ་ཨ་བྷི་ཥེ་ཀ་ཏ། བརྟན་བྱེད་ཆུ་དབང༌། ཨོཾ་བཛྲཱི་བྷ་ཝ་སོགས་ནས་རྣམ་པར་སྣང་མཛད་ཀྱིས་དབུར་བརྒྱན། ཨོཾ་བཛྲ་པུཥྤེ་ནས་ཤཔྡ་ཨཱཿཧཱུྃ་གིས་མཆོད། དེ་ལྟར་ན་རྣམ་པར་སྣང་མཛད་ཀྱི་སྒོ་ནས་མིང་གི་དབང་ཐོབ། གཏི་མུག་དག གཟུགས་ཀྱི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས།
རྣམ་པར་སྣང་མཛད་ཀྱི་ས་བོན་ནམ་བག་ཆགས་རྒྱུད་ལ་གཞག་པ་ཡིན་ནོ། ། དབང་དེ་རྣམས་ཀྱི་དོན་ནི། རང་གི་དངོས་ཀུན་གང་གང་སྣང༌། གཙོ་དེ་འཇིག་རྟེན་དབང་ཕྱུག་རང༌། ། ཆོས་རྣམས་རང་བཞིན་གྱིས་དག་པའི། ། སངས་རྒྱས་ཡེ་ཤེས་གང་ཡིན་དེའོ། ། ཞེས་གསུངས་ཏེ། དེའང་དངོས་པོ་སྟེ་ཆོས་ཅན་གྱི་སྣང་བ་གང་དང་གང་སྣང་བ་ནི་གཙོ་བོ་སྟེ། རང་གི་ལྷག་པའི་ལྷ་ཡིན་ལ། ལྷ་དེ་ཡང་གློ་བུར་དུ་བྱས་པ་མ་ཡིན་གྱི།
ཆོས་ཐམས་ཅད་རང་བཞིན་གྱིས་རྙོག་པ་དང་བྲལ་བའི་ཕྱིར། གདོད་མ་ནས་ལྷར་རྣམ་པར་དག་ཅིང་གློ་བུར་གྱི་དྲི་མ་རྣམས་ཆོ་ག་འདིས་སེལ་བར་བྱེད་པས་ན། ད་ཕྱིན་ཆད་ཐ་མལ་དུ་འཛིན་པའི་རྣམ་རྟོག་སྤངས་ནས་སངས་རྒྱས་ཀྱི་ཡེ་ཤེས་སུ་བལྟ་བར་གྱིས་ཤིག་ཅེས་པའི་ཐ་ཚིག་གོ ། དེ་དག་གིས་མ་རིག་པ་ལ་སོགས་པའི་ཉོན་མོངས་པ་ལྔ་རིག་པ་ཡེ་ཤེས་ལྔར་གནས་སྒྱུར་བར་བྱེད་པས་རིག་པའི་དབང་ངམ། རིག་མ་སྤྱན་ལ་སོགས་པའི་ཐབས་རིག་པ་ཡབ་ལྔའི་ལས་ཡིན་པས་རིག་པའི་དབང་ཞེས་བྱའོ། ། དེ་རྣམས་ཀྱིས་ཆོས་ཅན་གྱི་སྣང་བ་ཐམས་ཅད་ལྷར་བྱིན་གྱིས་བརླབས་ནས། དེ་དག་གི་ཆོས་ཉིད་དྲུག་པ་རྡོ་རྗེ་སེམས་དཔར་ངོ་སྤྲད་དེ་སྐུ་གསུང་ཐུགས་བྱིན་གྱིས་རློབ་པར་བྱེད་པ། བརྟུལ་ཞུགས་ཀྱི་དབང་གི་དབང་བསྐུར་བའི་སླད་དུ་རྡོ་རྗེ་གསོར་ཏེ། བསང་སྦྱངས། ཁྱེད་རྣམས་ཀྱི་ཕུང་པོ་ལྔའི་ཆོས་ཉིད་ལ་ཐ་མལ་དུ་འཛིན་པའི་རྣམ་རྟོག་མི་དམིགས་ཏེ་སྟོང་པར་གྱུར།
སྟོང་པའི་ངང་ལས་པདྨ་དང་ཟླ་བའི་སྟེང་དུ་རང་གི་ཕུང་པོ་ལྔའི་ཆོས་ཉིད་རྡོ་རྗེ་སེམས་དཔའ་སྐུ་མདོག་དཀར་པོ། དཀར་སྔོ་དམར་བའི་ཞལ་གསུམ་སོགས་ནས་རྡོ་རྗེ་སེམས་དཔའི་རྣམ་པར་ཨོཾ་བཛྲ་ས་མཱ་ཛཿསོགས་ནས་སྐུ་རྡོ་རྗེ་དཀར་པོ། དེ་ལ་ཨོཾ་བཛྲཱི་བྷ་ཝ་སོགས་ནས་མི་བསྐྱོད་པས་དབུར་བརྒྱན། དེ་ལ་རྡོ་རྗེ་བརྟུལ་ཞུགས་དང་རྡོ་རྗེ་ཐུགས་ཀྱི་དམ་ཚིག་སྦྱིན་པའི་སླད་དུ། ཧཱུྃ་ལས་བྱུང་བའི་རྡོ་རྗེ་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པ་སོགས་ནས་བརྟུལ་ཞུགས་ཀྱི་དབང་གི་སླད་དུ་བྱིན་པར་མོས་པ་མཛོད། འདི་དེ་སངས་རྒྱས་ཐམས་ཅད་ཉིད། ། རྡོ་རྗེ་སེམས་དཔའི་ལག་ན་གནས། ། ཁྱོད་ཀྱིས་ཀྱང་ནི་རྟག་ཏུ་བཅངས། ། རྡོ་རྗེ་སེམས་དཔའི་བརྟུལ་ཞུགས་བརྟན། ། ཨོཾ་སརྦ་ཏ་ཐཱ་ག་ཏ་ ་་་་་དེ་བཞིན་གཤེགས་པ་ཐམས་ཅད་ཀྱི། །
གྲུབ་པའི་རྡོ་རྗེའི་དམ་ཚིག་བརྟན། ། འདི་ནི་ཁྱོད་ཀྱིས་གཟུང་བར་བགྱི། ། རྡོ་རྗེ་སེམས་དཔའི་ཡེ་ཤེས་དབྱིངས། སིདྡྷི་བཛྲ་ས་མ་ཡ་ཏིཥྛ། ཨཻ་ཥ་སྟྭཾ་དྷ་ར་ཡཱ་མི་བཛྲ་ས་ཏྭ་ཧི་ཧི་ཧི་ཧི་ཧི་ཧཱུྃ། ཞེས་པས་བྱིན་པའི་རྡོ་རྗེ་དེ་ཉིད་སྙིང་གར་གསོར་ནས་བཟུང་སྟེ། རྡོ་རྗེའི་དེ་ཁོ་ན་ཉིད་ལ་ཐུགས་གཏོད་མཛོད། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། །
རྡོ་རྗེ་སྙེམས་ཚུལ་བདག་པོའི་མཆོག ། ཅེས་གསུངས་ཏེ། དེའི་དོན་ནི། ཀྱེ་རྡོ་རྗེ་འདི་ནི་སོགས་ནས་ངེས་དོན་གྱི་རྡོ་རྗེ་ཡིན་སྙམ་དུ་མོས་པ་མཛོད། དེ་ལྟར་ན་རྡོ་རྗེ་ཐུགས་ཀྱི་དབང་ཐོབ། མི་རྟོག་པ་བསྒོམ་པ་ལ་དབང༌། འབྲས་བུ་སངས་རྒྱས་ཀྱི་ཐུགས་འགྲུབ་ཅིང༌། དམ་ཚིག་ཏུ་རྡོ་རྗེ་སངས་རྒྱས་ཀྱི་ཐུགས་སུ་མོས་པ་མཛོད། དེས་རྡོ་རྗེ་བརྟུལ་ཞུགས་དང༌། ཐུགས་ཀྱི་དམ་ཚིག་ཅིག་ཅར་དུ་སྦྱིན་པ་ཡིན་ནོ། །
དྲིལ་བུ་གསུང་གི་དམ་ཚིག་སྦྱིན་པའི་སླད་དུ། ཨཿལས་བྱུང་བའི་དྲིལ་བུ་མཚན་ཉིད་ཐམས་ཅད་ཡོངས་སུ་རྫོགས་པ་སོགས་ནས་བྱིན་པར་མོས་པ་མཛོད། འདི་དེ་སངས་རྒྱས་ཐམས་ཅད་དེ། ། ཤེས་རབ་སྒྲ་ཡི་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་བཅངས། ། བྱང་ཆུབ་མཆོག་ཏུ་རྒྱལ་བས་བཞེད། ། ཅེས་པས་བྱིན་པའི་དྲིལ་བུ་དེ་འཁྲོལ་ཏེ་དཀུ་གཡོན་པར་ཁ་གྱེན་དུ་བསྟན་ནས་བཟུང་སྟེ་དྲིལ་བུའི་དེ་ཁོ་ན་ཉིད་ལ་ཐུགས་གཏོད་མཛོད། ། སྲིད་པ་ངོ་བོ་ཉིད་ཀྱིས་དག ། ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་དཔའ་མཆོག །
སྲིད་པ་མཆོག་ཏུ་བྱེད་པར་འགྱུར། ། ཞེས་གསུངས་ཏེ། དེའི་དོན་ནི། ཀྱེ་དྲིལ་བུ་འདི་ནི་སོགས་ནས་ངེས་དོན་གྱི་དྲིལ་བུ་ཡིན་ནོ་སྙམ་དུ་མོས་པ་མཛོད། དེ་ལྟར་ན་དྲིལ་བུ་གསུང་གི་དབང་ཐོབ། ངག་བཟླས་པ་ལ་དབང༌། འབྲས་བུ་སངས་རྒྱས་ཀྱི་གསུང་འགྲུབ། དམ་ཚིག་ཏུ་དྲིལ་བུ་སངས་རྒྱས་ཀྱི་གསུང་དུ་མོས་པ་མཛོད། ཕྱག་རྒྱ་ཆེན་པོའི་སྐུའི་དམ་ཚིག་གི་སླད་དུ་དམིགས་པ་འདི་བཞིན་མཛོད། ཁྱེད་རྣམས་འཇིག་རྟེན་དབང་ཕྱུག་དམར་པོ་ཞལ་གསུམ་ཕྱག་དྲུག་པ།
སྐུ་ཐམས་ཅད་དང་རྩ་ཞལ་དམར་བ། གཡས་ཞལ་སྔོ་བ། གཡོན་ཞལ་དཀར་བ། རྩ་ཕྱག་གཉིས་ཀྱིས་རང་དང་འདྲ་བའི་ཡུམ་འཇིག་རྟེན་དབང་ཕྱུག་མ་ལ་འཁྱུད་པ། གཡས་གཉིས་པས་པདྨ། གསུམ་པས་རལ་གྲི། གཡོན་གཉིས་པས་རིན་པོ་ཆེ། གསུམ་པས་འཁོར་ལོ་བསྣམས་པ། རིན་པོ་ཆེ་དང་ནོར་བུའི་སོགས་ནས་བཞུགས་པའི་སྐུ་ཅན་དུ་གྱུར་པར་མོས་ནས། རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་བཟུང་སྟེ།
ཕྱག་རྒྱའི་དེ་ཁོ་ན་ཉིད་བརྗོད་པ་ལ་ཐུགས་གཏོད་མཛོད། གཟུགས་སོགས་འདོད་པའི་དམ་ཚིག་གིས། ། གསང་སྔགས་མ་ཚང་མེད་པར་བཟླས། ། རང་གི་རིག་པའི་ངོ་བོ་དེ། ། ཕྱོགས་བཅུ་དུས་གསུམ་བཞུགས་པ་ཡི། ། རང་གི་ལྷ་ཡི་སྦྱོར་བ་ཡིས། ། བདག་དང་གཞན་ལ་མཆོད་པར་བྱ། ། དཀའ་ཐུབ་སྡོམ་པ་མི་ཟད་པ། ། བསྟེན་ན་མི་སྣང་མངོན་ཤེས་དང༌། ། མཁའ་ལ་རྒྱུ་དང་ལུས་ངག་ཡིད། །
ལས་བྱུང་དངོས་གྲུབ་འགྲུབ་མི་འགྱུར། ། དེ་བས་སངས་རྒྱས་སེམས་དཔའ་མཆོག ། སྔགས་ཀྱི་སྤྱོད་མཆོག་སྤྱོད་པ་རྣམས། ། འདོད་པ་ཐམས་ཅད་བསྟེན་པ་ཡིས། ། ཆོས་ཀྱི་ཡི་གེ་མཆོག་བརྙེས་སོ། ། བདེ་དང་སྡུག་བསྔལ་དེ་བདག་མིན། ། འདོད་པའི་ཡོན་ཏན་ལྔ་རྣམས་བསྟེན། ། ཡེ་ཤེས་དོན་གཉེར་འདོད་ཆགས་ཅན། ། སྦྱོར་བས་བསྒོམས་ན་མྱུར་དུ་འགྲུབ། ། སྐུ་གསུང་ཐུགས་ནི་ཡང་དག་འགྲུབ། །
གང་གཞན་དམན་པར་བཤད་པ་ནི། ། སྔགས་ཀྱི་བཟླས་པས་འགྲུབ་འགྱུར་བ། ། སྐུ་གསུང་ཐུགས་ནི་བསྒོམས་པས་སོ། ། དེ་ཉིད་ཀྱིས་ནི་རྡོ་རྗེ་གཟུང༌། ། ཆོས་ཀྱི་དྲིལ་བུ་དཀྲོལ་བར་བྱ། ། དམ་ཚིག་གི་ནི་ཕྱག་རྒྱ་ཆེར། ། བྱིན་གྱིས་བརླབས་ལ་སྙིང་པོ་བཟླས། ། ཞེས་གསུངས་ཏེ། དེའི་དོན་ནི། ཐ་མལ་པའི་བདེ་བ་ནི་སོགས་ནས་འདི་ལ་གནས་པར་གྱིས་ཤིག་ཅེས་པའི་དོན་ཡིན།
དེ་ལྟར་ན་སྐུའི་དབང་ཐོབ། ལྷ་བསྒོམ་པ་ལ་དབང་ཞིང་གཟུགས་ཀྱི་སྐུ་འགྲུབ། དམ་ཚིག་ཏུ་སྐུ་གཟུགས་ལ་སངས་རྒྱས་དངོས་ཡིན་སྙམ་དུ་མོས་པ་མཛོད། དེས་སློབ་མའི་དབང་གྲུབ་ནས་རྡོ་རྗེ་སློབ་དཔོན་གྱི་དབང་ལ་བཞི་ཡོད་པའི་དང་པོ་ལ། མཎྜལ་གསོལ་གདབ་དབང་སྟེགས་གཞག ། རིགས་ལྔའི་མདོར་བསྡུས་ཆུ་དབང་བསྐུར། ། རྒྱས་གདབ་རབ་གནས་མཆོད་པས་མཆོད། ། རྣམ་དག་བསྟན་ནས་རྗེས་གནང་སྦྱིན། ། ཞེས་པ་ལྟར་ལས། རྡོ་རྗེ་སློབ་དཔོན་གྱི་དབང་ཞུ་བའི་ཡོན་དུ་མཎྜལ་འབུལ་མཛོད།
གསོལ་བ་འདེབས་པ་འདིའི་རྗེས་ཟློས་མཛོད། བྱང་ཆུབ་རྡོ་རྗེ་སངས་རྒྱས་ཀྱིས། ། མཆོད་ཆེན་ཇི་ལྟར་སྩལ་བ་བཞིན། ། བདག་ཀྱང་རབ་ཏུ་བསྐྱབ་པའི་ཕྱིར། ། ནམ་མཁའི་རྡོ་རྗེ་བདག་ལ་སྩོལ། ། ཞེས་གསོལ་བ་བཏབ་ནས་དམིགས་པ་འདི་བཞིན་མཛོད། དཀྱིལ་འཁོར་གྱི་ཤར་སྒོར་དབང་སྟེགས་པདྨ་འདབ་མ་བརྒྱད་པ་དར་གྱིས་བཀབ་པའི་སྟེང་དུ། ཁྱེད་རང་རྣམས་བཅོམ་ལྡན་འདས་འཇིག་རྟེན་དབང་ཕྱུག་གི་སྐུར་གསལ་བའི་སྟེང་དུ་བླ་རེ། གཡས་སུ་གདུགས། གཡོན་དུ་རྒྱལ་མཚན།
མཐའ་སྐོར་དུ་དུང་དང་འཕན་ལ་སོགས་པས་བསྐོར་བའི་བཀུར་སྟི་དང་བཅས་ཏེ་བཞུགས་པར་མོས་པ་མཛོད། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་དུས་གསུམ་གྱི་སངས་རྒྱས་ཐམས་ཅད་མདུན་གྱི་ནམ་མཁར་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་ཏེ། སྐུར་བྱེད་ནམ་མཁའི་དཀྱིལ་འཁོར་གྱི་ལྷ་ཚོགས་བཞུགས་པ་དེ་རྣམས་ཀྱིས་བཀྲ་ཤིས་ཀྱི་གླུ་དང་རོལ་མོའི་སྒྲ་ལ་སོགས་པ་དང་བཅས་ཏེ་རིག་པའི་དབང་ལྔ་མདོར་བསྡུས་ཏེ་བསྐུར་དགོས་པ་ལས། ཐོག་མར་ནམ་མཁར་བཞུགས་པའི་དེ་བཞིན་གཤེགས་པ་རྣམས་དང་སློབ་དཔོན་ལྷན་ཅིག་པས་མི་བསྐྱོད་པའི་རང་བཞིན་གྱི་བུམ་པའི་ཆུས་དབང་བསྐུར་བར་མོས་པ་མཛོད། རྡོ་རྗེ་ཆེན་པོའི་དབང་བསྐུར་བ་ནས་ཨ་བྷི་ཥིཉྩ་ཧཱུྃ་ཞེས་དང༌། ཡང་ནམ་མཁར་བཞུགས་པའི་དེ་བཞིན་གཤེགས་པ་རྣམས་དང་སློབ་དཔོན་ལྷན་ཅིག་པས་རིན་ཆེན་འབྱུང་ལྡན་གྱི་རང་བཞིན་གྱི་ཅོད་པཎ་གྱི་དབང་བསྐུར་བར་མོས་པ་མཛོད། རྡོ་རྗེ་ཆེན་པོའི་ནས་མུ་ཀུ་ཊ་ཨ་བྷི་ཥིཉྩ་ཧཱུྃ་དང༌། དེ་བཞིན་དུ་འོད་དཔག་མེད་སངས་རྒྱས་ཀུན་གྱི་ནས་ཁྱོད་ཀྱིས་ལོང་དང༌། དོན་གྲུབ་ཨོཾ་བཛྲ་ཨ་དྷི་ནས་ས་མ་ཡ་སྟྭཾ་དང༌། རྣམ་སྣང་ཨོཾ་བཛྲ་སཏྭ་ནས་ཥེ་ཀ་ཏ་ཞེས་པའི་བར་རྣམས་ལ་སྔ་མའི་རིགས་འགྲེའོ། །
དེ་ལྟར་ན་རིག་པའི་དབང་ལྔ་བསྐུར་བས་ཉོན་མོངས་པ་ཞེ་སྡང་ལ་སོགས་པ་དག རྣམ་ཤེས་ལ་སོགས་པའི་ཕུང་པོ་ལྔ་གནས་གྱུར། དེ་བཞིན་གཤེགས་པ་ལྔ་དང་ཡེ་ཤེས་ལྔའི་རང་བཞིན་མངོན་དུ་བྱས་པ་ཡིན་སྙམ་དུ་མོས་པ་མཛོད། སླར་ཡང་བརྟན་པའི་སླད་དུ་སློབ་དཔོན་གྱིས་བུམ་པ་བདུད་རྩིའི་གང་བ་ཐོགས་ཏེ་ཆུའི་དབང་བསྐུར་བར་མོས། རྡོ་རྗེ་ཆེན་པོའི་དབང་བསྐུར་བ་ཞེས་པ་ནས་ཨ་བྷི་ཥིཉྩ་ཧཱུྃ་ཞེས་བརྗོད་ཅིང་བུམ་པའི་ཆུས་དབང་བསྐུར། ལས་ཀྱི་རྡོ་རྗེས་བུམ་པ་དང་མེ་ཏོག་བཟུང༌། སློབ་དཔོན་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་ཀྱི་མངའ་གསོལ་བར་མོས། རྡོར་དྲིལ་འཛིན་པས། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། ། ཞེས་སོགས་ཚིགས་སུ་བཅད་པ་གསུམ་གྱིས་བཀྲ་ཤིས་བརྗོད་མཐར་ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར།
སྐུ་གང༌། དྲི་མ་ཐམས་ཅད་དག་པར་བྱས། དབང་བསྐུར་གྱི་ལྷ་ཐམས་ཅད་འོད་དཔག་མེད་གཙོ་བོར་གྱུར་པའི་རིགས་ལྔར་གྱུར་ནས་ཁྱེད་རྣམས་ཀྱི་སྤྱི་བོར་བརྒྱན་པར་བསམ། དེ་ལ་སངས་རྒྱས་དང་བྱང་ཆུབ་སེམས་དཔའ་སློབ་དཔོན་དཀྱིལ་འཁོར་གྱི་ལྷ་ཚོགས་དང་བཅས་པས་མགྲིན་གཅིག་ཏུ་ཁམས་གསུམ་ཆོས་ཀྱི་རྒྱལ་པོར་རབ་ཏུ་གནས་པར་མོས། ཨོཾ་སུ་པྲ་ཏིཥྛ་བཛྲཱ་ཡ་སྭཱ་ཧཱ་བརྗོད་ཅིང་མེ་ཏོག་གཏོར། དེ་ལ་མངའ་དབུལ་གྱི་ཚུལ་དུ་ནམ་མཁར་བཞུགས་པའི་རྡོ་རྗེ་མེ་ཏོག་མ་ལ་སོགས་པས་མཆོད་པ་རྒྱས་པས་མཆོད་པར་མོས། ཨོཾ་བཛྲ་པུཥྤེ་ནས་ཤབྡའི་བར་གྱིས་མཆོད། དེ་ནས་དཀྱིལ་འཁོར་དང་ལྷའི་དེ་ཁོ་ན་ཉིད་བསྟན་ཏེ། མི་མཉམ་མེད་པ་ཟུར་བཞི་པ། ། སངས་རྒྱས་སངས་རྒྱས་མིན་མཉམ་ཉིད། །
ལུས་ཚོར་སེམས་དང་ཆོས་རྣམས་ཀྱི། ། གཅིག་དང་སྣ་ཚོགས་བརྗོད་བྲལ་ཉིད། ། དེ་དྲན་དེ་ལ་དད་པ་གང༌། ། ཤར་སྒོ་བྱང་ཆུབ་ཕྱིར་གདོད་དོ། ། དེ་ལས་བྱུང་དང་འབྱུང་འགྱུར་བའི། ། ཕྱིན་ཅི་ལོག་སྤངས་མི་བསྐྱེད་བྱ། ། མ་སྐྱེས་སྐྱེས་པའི་ཡང་དག་ཀྱང༌། ། བསྐྱེད་པ་དང་ནི་གནས་བྱ་བ། ། བརྩོན་འགྲུས་རྣམ་བཞི་ལྷོ་ཡི་སྒོ། ། འདུན་དང་སྤྲོ་དང་གནས་དང་བློ། །
རྫུ་འཕྲུལ་རྐང་དང་དྲན་པ་འདིར། ། ནུབ་ཀྱི་སྒོ་ནི་ཡིན་པར་བཤད། ། དད་དང་བརྩོན་འགྲུས་དྲན་བསམ་གཏན། ། ཤེས་རབ་དབང་སྟོབས་མཉམ་མེད་དེ། ། ཏིང་ངེ་འཛིན་ཡང་བྱང་དེ་ལྟར། ། དྲན་དང་དབང་པོ་སྒོ་བཞི་ཡིན། ། དང་པོ་ལ་སོགས་བསམ་གཏན་བཞི། ། རྟ་བབས་བཞི་ནི་བྱུང་བ་ཡིན། ། དཔའ་བར་འགྲོ་དང་མཁའ་མཛོད་སོགས། ། ཏིང་འཛིན་ཁ་ཁྱེར་ཡིན་པར་བཤད། །
ལག་ན་མཆོད་ཐོགས་དབྱེན་སྤྱོ་རྣམས། ། ཚིག་ལ་སོགས་པའི་གཟུངས་ཚོགས་ཡིན། ། གང་ཕྱིར་སྣ་ཚོགས་རྒྱན་ལྡན་པ། ། བསམ་པ་ཐམས་ཅད་རྫོགས་བྱེད་པའོ། ། གདུལ་བྱ་བསྐྱོད་པ་དམ་པའི་ཆོས། ། ཡན་ལག་དགུ་སྒྲ་ཀུན་གྲོལ་བ། ། བ་དན་སྣ་ཚོགས་རླུང་གིས་བསྐྱོད། ། རྩེ་མོ་དྲིལ་བཏགས་སྒྲ་སྒྲོགས་ཡིན། ། ཡེ་ཤེས་མེ་ལོང་བྱང་ཡན་ལག ། ཕྱོགས་དུས་ཀུན་ནི་འོད་རབ་གསལ། །
དྲྭ་བ་དྲྭ་ཕྱེད་ཉི་ཟླ་དང༌། ། རྔ་ཡབ་མེ་ལོང་མེ་ཏོག་ཕྲེང༌། ། དེ་ཡི་འཁོར་ལོ་སོགས་ཀ་བ། ། རྣམ་ཐར་བརྒྱད་ཀྱིས་སྦྱངས་པ་ཡིན། ། དེ་ཡི་ནང་གི་འཁོར་ལོ་དེ། ། དཀྱིལ་འཁོར་བརྒྱད་པ་ལྟ་བུ་ཡིན། ། ཕྱོགས་ཀུན་དུས་གསུམ་རྫོགས་སངས་རྒྱས། ། རྡོ་རྗེ་ཐེག་པ་རབ་སྟོན་པས། ། ཀུན་ནས་ཡོངས་སུ་ཟླུམ་པོར་ནི། ། རྡོ་རྗེ་ཐིག་གིས་བསྐོར་བ་ཡིན། །
ཡེ་ཤེས་ཀྱིས་འགྲོ་ལ་ཞེན་པས། ། ཚོན་ནི་རྫོགས་སངས་རྒྱས་ལྔ་ཡིན། ། དབང་པོ་དོན་སོགས་རྣམ་དག་པས། ། རང་གི་མཚན་ཉིད་དབེན་པ་ཉིད། ། ཤེས་རབ་ཡེ་ཤེས་བདུད་རྩི་ནི། ། རྡོ་རྗེ་ཅན་སོགས་བུམ་པའང་དེ། ། ཚོགས་རྫོགས་པ་ཡི་རྒྱུ་མཐུན་པ། ། ཐུགས་རྗེ་རླན་ཉིད་བུམ་པ་གང༌། ། དཀྱིལ་འཁོར་གང་དུ་མེ་ཏོག་སྤོས། ། མར་མེ་ཆེ་དང་དྲིར་བཤད་པ། །
བྱང་ཆུབ་ཡན་ལག་ཡིད་རབ་ཚིམ། ། ཆོས་ཀྱི་སྣང་བ་གྲགས་བསྡུས་ཡིན། ། ཆོས་ཀྱི་ཟས་ནི་ལྷ་བཤོས་ཡིན། ། ངོ་ཚ་ཁྲེལ་ཡོད་པ་ཡི་གོས། ། གླུ་གར་སྙན་དང་རོལ་མོ་རྣམས། ། བདེ་བ་ཆེན་པོ་རྣམས་འཕེལ་བའོ། ། གྲོང་ཁྱེར་ཐར་པའི་གྲོང་ཁྱེར་བས། ། དཀྱིལ་འཁོར་སྙིང་པོ་བསྡུས་པ་ཡིན། ། འཁོར་ལོ་དེ་ཉིད་ལེགས་བསྟན་ནས། ། ལྷ་ཡི་དེ་ཉིད་བསྟན་པར་བྱ། །
དད་དང་བརྩོན་འགྲུས་དྲན་བསམ་གཏན། ། རྣམ་དག་སྒོ་སྲུང་མཆོག་གི་གཟུགས། ། སྐུ་སོགས་འཛིན་པའི་རྣལ་འབྱོར་སེམས། ། ཤེས་རབ་དག་པ་རབ་དྲི་མེད། ། སྦྱིན་སོགས་དྲུག་པོའི་ཕྱི་རོལ་དག ། གཟུགས་རྡོ་རྗེ་ལ་སོགས་རང་བཞིན། ། ས་ཐབས་ལ་སོགས་མཚན་མེད་ཕྱིར། ། སྦྱིན་ལ་སོགས་པའི་ངོ་བོ་ཡིན། ། དོན་དང་སེམས་ཅན་བདག་ཀུན་རྟོག ། འཇུག་པའི་ཤེས་པ་རྣམ་དག་པ། །
མེ་ལོང་ལ་སོགས་ཡེ་ཤེས་ནི། ། སངས་རྒྱས་ཀུན་གྱི་ངོ་བོ་ཡིན། ། མ་སྐྱེས་ཡེ་ཤེས་སྦྱོར་བ་ཡི། ། འཁོར་ལོའི་གཙོ་བོ་ལྟ་བུར་སྣང༌། ། གཟུགས་སོགས་འཁྲུལ་པ་ལེགས་དག་པ། ། ཕུང་པོ་སྐྱེ་མཆེད་ཁམས་རྣམས་སོ། ། སེར་སྣ་ལ་སོགས་གནས་གྱུར་པ། ། ཕ་རོལ་ཕྱིན་པར་ཤིན་ཏུ་གནས། ། རང་གི་མི་མཐུན་གནས་གྱུར་པ། ། སྟོབས་སོགས་ཚང་ཞིང་དྲི་མ་མེད། །
རྣམ་པར་མི་རྟོག་ཟབ་པ་དང༌། ། རྒྱ་ཆེ་བ་ནི་རང་བཞིན་འབྱུང༌། ། ཟབ་དང་རྒྱ་ཆེ་འདི་དག་ཉིད། ། ཤེས་རབ་ཐབས་བདག་ཉིད་གང་སྟེ། ། སོ་སོ་རང་རིག་ཆོས་ཡིན་ཕྱིར། ། དབྱེ་ཡོད་དབྱེ་མེད་སོགས་མི་གནས། ། དེ་ལྟར་སྤྲོས་པར་གྱུར་པ་ནི། ། ཕ་རོལ་ཕྱིན་སོགས་འབྲས་བུར་སྣང༌། ། ཞེས་པའི་དོན། རྟེན་གཞལ་ཡས་ཁང་པ་ནི་ལམ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་རྣམ་པར་དག་པ་ཡིན་ལ།
བརྟེན་པ་ལྷ་རྣམས་ནི་སངས་རྒྱས་ཀྱི་ཡེ་ཤེས་ལ་སོགས་པ་རྣམ་པར་དག་པའི་ངོ་བོ་ཡིན་ནོ་ཞེས་རྣམ་དག་བསྟན་ནས། རྣམ་དག་རྟོགས་པའི་སློབ་མ་ལ་རྗེས་སུ་གནང་བ་སྦྱིན་པ་ནི། བླ་མ་དག་སྐབས་འདིར་ཀྱེ་རྡོ་རྗེ་ལྟར་རྗེས་གནང་རྒྱས་པར་མཛད་པ་བྲིས་སྣང་བ་ནི་བཞི་བརྒྱ་ལྔ་བཅུ་པར་མི་འབྱུང་ཡང༌། དེའི་འགྲེལ་པར་ཤཱནྟི་པས་ལྷ་མཆོད་པ་དང༌། སེམས་ཅན་གྱི་དོན་བྱེད་པ་དང༌། ཆོས་ཀྱི་འཁོར་ལོ་བསྐོར་བའི་རྗེས་གནང་རྣམས་ཀྱེའི་རྡོ་རྗེ་ཇི་ལྟ་བ་བཞིན་བྲིས་སྣང་བས་སྤྲོས་པ་ལ་དགའ་ན་བྱ་ཞིང༌། བསྡུ་ན། སྨན་ཞབས་ཀྱིས། དེ་བཞིན་སློབ་མ་དབང་བསྐུར་དང༌། ། དངོས་གྲུབ་སྒྲུབ་པའི་དཀྱིལ་འཁོར་ནི། །
སྒྲུབ་པའི་ཐབས་ནི་རབ་བརྟན་པས། ། གང་ཟག་གཉིས་སུ་ཤེས་པར་བྱ། ། གཟུགས་བརྙན་གླེགས་བམ་ལ་སོགས་པ། ། ཡོད་ན་ཁྱོད་ཀྱིས་རབ་གནས་མཛོད། ། དེ་ནི་ཇི་སྲིད་བར་དུ་ནི། ། སེམས་ཅན་དོན་དུ་འགྱུར་བས་སོ། ། ཞེས་གསུངས་པའི་དོན་སློབ་དཔོན་གྱི་ལས་སུ་བྱ་བ་དབང་བསྐུར་བ་དང༌། རབ་ཏུ་གནས་པ་ལ་སོགས་པས་སེམས་ཅན་གྱི་དོན་དཔག་ཏུ་མེད་པ་གྱིས་ཤིག་ཅེས་པའི་ཐ་ཚིག་གོ ། དེ་ལྟར་ན་རྡུལ་ཚོན་ནམ་རས་བྲིས་ཀྱི་དཀྱིལ་འཁོར་དུ་བུམ་པའི་དབང་ཐོབ། ལུས་ཀྱི་དྲི་མ་དག་པར་བྱས་ཤིང་བསྐྱེད་པའི་རིམ་པ་བསྒོམ་པ་ལ་དབང༌།
འབྲས་བུ་སྤྲུལ་པའི་སྐུ་ཐོབ་པར་བྱས་པ་ཡིན་ནོ། ། གཉིས་པ་གསང་དབང་ལ། མཎྜལ་གསོལ་བཏབ་གདོང་བཅིངས་ནས། ། དམིགས་པ་རྫས་བྱིན་མིག་རས་བསལ། ། ཞེས་པ་ལྟར་གསང་དབང་གི་ཡོན་དུ་མཎྜལ་འབུལ་མཛོད། དེ་ལྟར་མཎྜལ་ཕུལ་ནས། གསང་བའི་དབང་གི་རྟེན་ཕྱག་རྒྱ་གཟུགས་བཟང་ཞིང་མཛེས་པ། ཡོན་ཏན་དུ་མ་དང་ལྡན་པ་རྣལ་འབྱོར་ལ་གོམས་ཤིང་དམ་ཚིག་སྡོམ་པ་ལ་ཤིན་ཏུ་གནས་པ་ཞིག་འཇིག་རྟེན་དབང་ཕྱུག་ལོངས་སྐུའི་རང་བཞིན་ཅན་ལ་ཕུལ་བར་མོས་ཤིང་གསོལ་བ་འདེབས་པ་འདིའི་རྗེས་ཟློས་མཛོད། བྱང་ཆུབ་རྡོ་རྗེ་སངས་རྒྱས་ཀྱིས་ལ་སོགས་པས་ལན་གསུམ། སྔོན་ཆད་ཀུན་རྫོབ་སོགས་ནས་ཨོཾ་ཨཱཿཧཱུྃ་ཞེས་གསུང་ཞིང་གདོང་གཡོགས་བཅིངས་ཏེ།
དམིགས་པ་འདི་བཞིན་མཛོད། བླ་མ་འཇིག་རྟེན་དབང་ཕྱུག་ཡབ་ཡུམ་ཟག་པ་མེད་པའི་བདེ་བ་ལ་སྙོམས་པར་ཞུགས། ཐུགས་ཀའི་ཧྲཱིཿལས་འོད་ཟེར་འཕྲོས་པས་སངས་རྒྱས་ཀྱི་སྐུ་རྣམས་སྤྱན་དྲངས་ནས་ཡབ་ཡུམ་གྱི་ཞལ་དུ་ཐིམ། ཐུགས་ཀར་ཞུ་ནས་གསང་བའི་མཐར་བྱང་ཆུབ་ཀྱི་སེམས་དཀར་དམར་གྱི་རང་བཞིན་དུ་གྱུར་པ་དེ་ཉིད་སློབ་དཔོན་གྱི་མཐེ་བོང་དང་སྲིན་ལག་གིས་བླངས་ཏེ། ཁྱེད་རྣམས་བློ་བརྟན་པ་རྣམ་པར་སྣང་མཛད་ཀྱི་ང་རྒྱལ་དང་ལྡན་པའི་ལྕེ་ཐོག་ཏུ་གཞག་སྟེ་གསང་བའི་དབང་བསྐུར་བར་མོས། སློབ་དཔོན་གྱིས་ཨོཾ་ཨཱཿཧཱུྃ་ཞེས་བརྗོད་ཅིང་སྦྱིན་ཞེས་བྱིན་པའི་བདུད་རྩི་དེ་སངས་རྒྱས་ཐམས་ཅད་འདུས་པའི་ངོ་བོར་མོས་ཏེ། འཐུངས་པས་བདེ་བ་སྣ་ཚོགས་ཀྱིས་ལུས་གང་བར་མོས་ཤིང༌། ཀྱེ་མ་ཤིན་ཏུ་བདེ་ཆེན་ཞེས་གསུངས་ཤིག དེ་ལྟར་མྱངས་པས་མགྲིན་པ་ན་གཞིར་གནས་པའི་ཡ་ར་ལ་ཝ་སོགས་ནས་འབྲུ་གསུམ་གསུང་ཞིང་མིག་རས་འགྲོལ་བར་ཞུ། དེ་ལྟར་ན་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་གསང་བའི་དབང་གིས་ངག་གི་དྲི་མ་དག
རྡོ་རྗེའི་བཟླས་པ་དང༌། སྒྱུ་ལུས་བསྒོམ་པ་ལ་དབང༌། འབྲས་བུ་ལོངས་སྤྱོད་རྫོགས་པའི་སྐུ་ཐོབ་པར་བྱེད་པ་ཡིན་ནོ། ། གསུམ་པ་ཤེས་རབ་ཡེ་ཤེས་ལ། དང་པོ་གསུམ་འདྲ་ཤེས་རབ་གཏད། ། འདུ་ཤེས་དགའ་བཞི་མིག་རས་བསལ། ། ཞེས་པ་ལྟར་ལས། ཤེས་རབ་ཡེ་ཤེས་ཀྱི་དབང་ཞུ་བའི་ཡོན་དུ་མཎྜལ་གསོལ་གདབ་སྔར་བཞིན། སྔོན་ཆད་ཡི་གེ་བྷ་གའི་དཀྱིལ་འཁོར་མ་མཐོང་བའི་མཚོན་བྱེད་དུ་གདོང་བཅིངས་ལ། སློབ་དཔོན་གྱི་ཐུགས་ཀ་ནས་མཚན་ཉིད་མཐའ་དག་དང་ལྡན་པའི་རིག་མ་ཡིད་དུ་འོང་བ།
ལང་ཚོ་དར་ལ་བབ་པ། རྒྱན་ཐམས་ཅད་ཀྱིས་བརྒྱན་པ་ཞིག་སྤྲུལ་ཏེ་ཁྱེད་རྣམས་ལ་གཏད་པར་མོས། གཟུགས་འདི་ཤིན་ཏུ་ཡིད་འོང་སྟེ། ། བསྟེན་བྱར་སངས་རྒྱས་རྣམས་ཀྱིས་བརྟག ། འཁོར་ལོ་རིམ་གྱིས་རབ་སྦྱོར་བས། ། བདེ་བ་དམ་པ་ཡང་དག་སྦྱོར། ། ཞེས་པས་བྱིན་ནས། ཁྱེད་རྣམས་འཇིག་རྟེན་དབང་ཕྱུག་དང་རིག་མ་འཇིག་རྟེན་དབང་ཕྱུག་མར་གསལ་བ་སྤྲུལ་སྐུ་ལམ་དུ་བྱེད་པ་ལྷའི་འདུ་ཤེས། ཡུམ་གྱི་སྤྱི་བོར་ཟླ་བའི་དཀྱིལ་འཁོར་ལ་ཨོཾ་ཡིག་དཀར་པོ་ཞེས་པ་ནས་ཟེའུ་འབྲུའི་བུག་པར་ཕཊ་སེར་པོས་བཀག་པ་ཞེས་པའི་བར་སྒྲུབ་ཐབས་ལྟར་བརྗོད། མཁའ་གསང་སྔགས་ཀྱིས་བྱིན་གྱིས་བརླབས་པ་ལོངས་སྐུ་ལམ་དུ་བྱེད་པ་སྔགས་ཀྱི་འདུ་ཤེས།
ཐབས་འདི་ལ་བརྟེན་ནས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱའོ་སྙམ་པ་ཆོས་ཀྱི་འདུ་ཤེས་ཏེ། འདུ་ཤེས་སུམ་ལྡན་སྔོན་དུ་འགྲོ་བས་ཕྱག་རྒྱའི་གཟུགས་ལ་བལྟ་བ་དང༌། སྒྲ་ལ་ཉན་པ་དང༌། དྲི་ལ་སྣོམ་པ་དང༌། མ་མཆུའི་སྦྲང་རྩི་མྱང་བ་དང༌། ཕན་ཚུན་འཁྱུད་པ་དང་ཙུམྦ་དགའ་བ། རྡོ་རྗེ་དང་པདྨ་མཉམ་པར་སྦྱར་བ་མཆོག་དགའ། བསྲུབ་པ་དང་བསྲུབ་པའི་སྦྱོར་བས་དགའ་བྲལ་གྱི་དགའ་བ། བྱང་ཆུབ་ཀྱི་སེམས་གསང་བའི་གནས་ནས་མ་འཕོས་པའི་དུས་སུ་ལྷན་ཅིག་སྐྱེས་པའི་དགའ་བ་བདེ་བ་ལ་མི་རྟོག་པའི་ངང་དུ་སྐྱོངས་ཤིག་ཅེས་པ་ཙམ་མམ། ཡང་ན་དེ་ནི་ཕྱི་གོ་རིམ་ལ་ལྟོས་པའི་དགའ་བ་ཡིན།
ནང་གནས་ལ་ལྟོས་པའི་དགའ་བ་ནི་སོགས་ནས་མཚོན་བྱེད་དཔེའི་ཡེ་ཤེས་ཞེས་བྱ་བ་ཡིན་ཏེ། རྡོ་རྗེ་སྐྱིལ་ཀྲུང་ཉིད་དང་སེམས། ། ནོར་ལྡན་ཁོངས་སུ་རྟོགས་པར་ལྟ། ། དཀྱིལ་འཁོར་ལྷ་ཡི་དེ་ཉིད་དང༌། ། སློབ་དཔོན་གྱི་ནི་ལས་རྣམས་དག ། རབ་གསང་ཤེས་རབ་མཆོག་གིས་ནི། ། དབང་བསྐུར་དེ་ཉིད་ཡང་དག་བཤད། ། དེ་ཡས་བབས་ཀྱི་དགའ་བ་ཡིན། ། མས་བརྟན་གྱི་དགའ་བའི་སླད་དུ་བྱང་ཆུབ་ཀྱི་སེམས་སོགས་ནས་དེ་ཐམས་ཅད་ལ་མི་རྟོག་པས་ཁྱབ་སྟེ། བདེ་གསལ་མི་རྟོག་པ་གསུམ་ངོ་བོ་སྟོང་པ་ཉིད་དུ་རོ་གཅིག་པའི་ངང་དུ་མཉམ་པར་ཞོག་ཅིག་ཅེས་ཀྱེ་རྡོར་ལྟར་བརྗོད་དོ། །
དེ་ཤེས་རབ་ཡེ་ཤེས་ཀྱི་དབང་ཡིན། དབང་དེ་ཐོབ་པའི་བརྡར་ཨོཾ་ཨཱཿཧཱུྃ་གསུམ་གྱིས་མིག་རས་བཀྲོལ་བར་ཞུ། དེ་ལྟར་ན་ཡི་གེ་བྷ་གའི་དཀྱིལ་འཁོར་དུ་དབང་གསུམ་པས་གཙོ་ཆེར་སེམས་ཀྱི་དྲི་མ་སྦྱངས་ཤིང་གཞན་ལུས་ཕྱག་རྒྱ་བསྒོམ་པ་ལ་དབང༌། འབྲས་བུ་ཆོས་སྐུ་ཐོབ་པར་བྱེད་པ་ཡིན་ནོ། ། བཞི་པ་དབང་བཞི་པ་ལ། དང་པོ་གསུམ་འདྲ་དམིགས་པ་བསྟན། ། གདོང་བསལ་དམ་ཚིག་བཤད་ལུང་བསྟན། ། དབུགས་དབྱུང་གཟིངས་བསྟོད་རྗེས་གསུམ་མོ། ། ཞེས་པ་ལྟར་ལས། དབང་བཞི་པའི་དོན་དུ་མཎྜལ་ཕུལ་ནས།
བྱང་ཆུབ་རྡོ་རྗེ་སོགས་ཀྱིས་གསོལ་བ་བཏབ། སྔོན་ཆད་དོན་དམ་བྱང་ཆུབ་སེམས་ཀྱི་དཀྱིལ་འཁོར་མ་མཐོང་བའི་མཚོན་བྱེད་དུ་ཨོཾ་ཨཱཿཧཱུྃ་ཞེས་གསུང་ཞིང་གདོང་གཡོགས་བཅིངས། དེའང་དབང་བཞི་པ་གང་ལ་བསྟན་པའི་ཡུལ་ནི། སཾ་པུ་ཊ་ལས་སོགས་ནས་སློབ་མ་ཞིག་སྦྱིན་པར་བྱ་སྟེ། དེ་ཉིད་ཚིག་གི་སྒོ་ནས་ངོ་སྤྲད་པ་ནི། རྒྱུད་ཀྱི་རྒྱལ་པོ་དཔལ་གསང་བ་འདུས་པ་ལས། དངོས་པོ་ཐམས་ཅད་དང་བྲལ་བ། ། ཕུང་པོ་ཁམས་དང་སྐྱེ་མཆེད་དང༌། ། གཟུང་དང་འཛིན་པ་རྣམ་སྤངས་པ། ། ཆོས་བདག་མེད་པར་མཉམ་པ་ཉིད། །
རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། ། ཞེས་གསུངས་ཏེ། རྒྱུད་སྡེ་རྣམས་ལས། བཞི་པ་དེ་ཡང་དེ་བཞིན་ནོ། ། ཞེས་པ་མཚོན་བྱ་མཚོན་བྱེད་དུ་གསུངས་པའི་དོན། མཚོན་བྱ་དོན་གྱི་དབང་བཞི་པ་ཡང་སངས་རྒྱས་རྣམས་ཀྱི་དོན་དམ་པའི་བྱང་ཆུབ་ཀྱི་སེམས་ཡིན་ལ། དེའི་མཚན་ཉིད་ཕྱི་རོལ་པས་བརྟགས་པའི་བདག་གི་དངོས་པོ་ཐམས་ཅད་དང་བྲལ་ཞིང༌། ཉན་ཐོས་སྡེ་གཉིས་ཀྱིས་བརྟགས་པའི་ཕུང་ཁམས་སྐྱེ་མཆེད་ཀྱི་ཆོས་དང་གཟུང་འཛིན་གཉིས་རྣམ་པར་སྤངས་ལ། རྣམ་རིག་པས་བརྟགས་པའི་གཉིས་མེད་ཀྱི་ཤེས་པ་ཙམ་གྱི་རྟོག་པ་དང་ཡང་བྲལ་བའི་རང་སེམས་ཐབས་ཀྱི་ཆ་གསལ་ལ།
མ་འགགས་པ་དེ་ཉིད་སྐྱེ་འགགས་ཐམས་ཅད་དང་བྲལ་བ། མཐའ་བཞི་ཆར་གྱི་སྤྲོས་པས་སྟོང་པའི་སྟོང་ཉིད་ཡིན་ལ་དེ་ཉིད། སློབ་དཔོན་ངག་གི་དབང་ཕྱུག་གྲགས་པས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། ། སྙིང་རྗེས་ཡོངས་གང་རྒྱུན་མི་ཆད་དང་འགོག་པ་མེད། ། ཡན་ལག་བདུན་དང་ལྡན་པའི་སངས་རྒྱས་འདི་ཉིད་ནི། ། བདག་འདོད་ཚད་མས་ཡོངས་བསྒོས་བློ་ཅན་རྣམས་ཀྱང་འདོད། ། ཅེས་གསུངས་པ་ལྟར་ཡན་ལག་བདུན་དང་ལྡན་པའི་སངས་རྒྱས་ཡིན་ནོ། ། དེ་ཉིད་དབང་གསུམ་པའི་ཡེ་ཤེས་འདིས་མཚོན་ནུས་པ་ཡིན་ནོ་ཞེས་ངོ་སྤྲོད་པ་ནི་ཚིག་གི་བཞི་པ་སྟེ། ཇི་ལྟར་མཚོན་ན་དབང་གསུམ་པའི་དུས་སུ་ལྷ་སྐུ་ཞལ་སྦྱོར་གྱི་རྣམ་པ་གསལ་ལ་མ་འགགས་པ།
དེའི་སེམས་རྒྱུད་འཛག་མེད་ཀྱི་བདེ་བས་གང་བ། བདེ་བའི་ངོ་བོ་ལ་བལྟས་པ་ན་ཕྱི་རོལ་པའི་བདག་ནས་རྣམ་རིག་པའི་གཉིས་མེད་ཀྱི་ཤེས་པའི་བར་གྱི་རྣམ་པར་རྟོག་པ་གང་ཡང་མ་གྲུབ་པའི་ནམ་མཁའ་ལྟ་བུ་ཡིན་པ། དེ་ཡང་དམིགས་པ་མེད་པའི་སྙིང་རྗེས་སེམས་ཅན་གྱི་དོན་རྒྱུན་མི་ཆད་པ་ཡིན་པས། དེས་མཚོན་ནུས་པས་ན་དེའི་ངང་ལ་མཉམ་པར་ཞོག་ཅིག ཡེ་ཤེས་དེ་ཉིད་ལས་ཀྱི་ཕྱག་རྒྱ་དང༌། རིག་པ་བརྟུལ་ཞུགས་ཀྱི་སྤྱོད་པ་སྤྱད་པས་མས་བརྟན་གྱི་དགའ་བ་བཞི་མཐར་ཕྱིན་ཏེ། ལོངས་སྤྱོད་རྫོགས་པའི་སྐུ་ཡན་ལག་བདུན་ལྡན་མངོན་དུ་གྱིས་ཤིག་ཅེས་བརྗོད་པ་ནི་ལམ་གྱི་བཞི་པའོ་ཞེས་པའི་དོན་ཉམས་སུ་ལེན་པར་བྱེད་པ་ལ། ལུས་བསམ་གཏན་གྱི་སྤྱོད་ལམ་དང་ལྡན་པར་བྱས། ངག་རླུང་རྒྱུ་བ་སོགས་ནས་ནམ་མཁའ་དང་ནམ་མཁའ་རོ་གཅིག་པ་ལྟར་སེམས་དང་བདེ་སྟོང་རོ་གཅིག་པའི་མཉམ་པར་འཇོག་པ་ཞུ། དེ་དབང་བཞི་པའི་དངོས་གཞི་ཡིན།
དབང་དེ་ཐོབ་པའི་བརྡར་ཨོཾ་ཨཱཿཧཱུྃ་ཞེ་གསུང་ཞིང་མིག་རས་འགྲོལ་བ་ཞུ། དེ་ལྟར་ན་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཐོབ། ལམ་ཕྱག་རྒྱ་ཆེན་པོ་བསྒོམ་པ་ལ་དབང༌། འབྲས་བུ་ངོ་བོ་ཉིད་ཀྱི་སྐུ་ཐོབ་པར་བྱེད་པ་ཡིན་ནོ། ། དེ་ནས་དབང་གསུམ་པ་དང་བཞི་པའི་དམ་ཚིག་བསྲུང་བར་གདམས་པ་འདི་ལ་གསན་པས་ཁྱབ་སྟེ། དབང་བསྐུར་འདི་ནི་ཇི་ལྟ་བར། ། བྱང་ཆུབ་སྤྱོད་གཞན་དེ་བཞིན་དུ། ། དགེ་བའི་ཚུལ་ནི་གཞན་གསུངས་པས། ། སངས་རྒྱས་ཀུན་སོགས་ཐོབ་མི་འགྱུར། ། དམ་ཚིག་རྟག་ཏུ་བསྲུང་བ་དང༌། །
རྟག་ཏུ་སྡོམ་པ་བསྐྱང་བར་བྱ། ། བཅུ་ཕྱེད་སྒྲོན་མ་མི་འཆི་སྤྱད། ། དམ་ཚིག་གཞན་ཡང་བསྲུང་བ་ནི། ། དཀོན་མཆོག་གནོད་གཞོམ་བུད་མེད་ནི། ། མཆོག་མྱང་ལོག་པའི་ལམ་མ་ཡིན། ། འདི་དག་ཆོ་ག་བཞིན་དུ་སྲུངས། ། རྣལ་འབྱོར་རྒྱུད་དུ་གང་བཤད་པའོ། ། ཞེས་གསུངས་ཏེ་དེའི་དོན་ནི། རྡོ་རྗེ་ཐེག་པའི་ལམ་གྱི་གཞི་མ་རྩ་བ་དང་ཡན་ལག་བཟའ་བསྲུང་དང་མི་འབྲལ་བའི་དམ་ཚིག་རྣམས་ལ་བསྲུང་སྡོམ་ཚུལ་བཞིན་དུ་གྱིས་ཤིག་ཅེས་པའི་ཐ་ཚིག་གོ ། དེ་ལྟར་དབང་བཞི་ཐོབ་ཅིང་དམ་ཚིག་དང་སྡོམ་པ་རྣམས་བསྐྱངས་པས་དེ་བཞིན་གཤེགས་པར་འགྱུར་རོ་ཞེས་ལུང་བསྟན་པ་ནི།
ལུང་ཕལ་ཆེར་སྤྲུལ་སྐུ་རབ་ཏུ་བྱུང་བས་སྟོན་པར་སྲིད་པས་སྐབས་འདིར་སློབ་དཔོན་ཤཱཀྱ་ཐུབ་པའི་ང་རྒྱལ་དུ་འཕོས་ནས་གཡོན་པའི་ཁུ་ཚུར་གྱིས་ཆོས་གོས་སྙིང་གར་བཟུང་ཞིང་གཡས་པས་མཆོག་སྦྱིན་གྱི་ཕྱག་རྒྱ་ཁྱེད་རྣམས་ཀྱི་སྤྱི་བོར་བཞག་སྟེ། རང་རང་གི་གསང་མཚན་དང་མཐུན་པའི་དེ་བཞིན་གཤེགས་པ་ཉིད་དུ་འགྱུར་རོ་ཞེས་སློབ་དཔོན་དཀྱིལ་འཁོར་པ་དང་བཅས་པས་མགྲིན་གཅིག་ཏུ་ལུང་བསྟན་པར་མོས་པ་མཛོད། ཨོཾ་ངས་ཁྱོད་འདི་ལྟར་ལུང་བསྟན་ཏེ། ། རྡོ་རྗེ་སེམས་དཔའ་དེ་བཞིན་གཤེགས། ། སྲིད་པའི་མཐའ་ནི་གྲུབ་པའི་ཕྱིར། ། སྲིད་པའི་ངན་འགྲོ་ཉིད་ལས་བཏོན། ། ཀྱེ་དེ་བཞིན་གཤེགས་པ་རྡོ་རྗེ་ཆེ་གེ་མོ་ཞེས་བྱ་བ་སིདྡྷི་བྷུརྦྷུ་ཝ་སྭཿ འདི་ཡིས་དབང་བསྐུར་གྱུར་པ་ཡི། ། སྔགས་པ་འགྲོ་བ་ཀུན་གྱི་བདག ། བླ་ན་མེད་པའི་བྱང་ཆུབ་ཏུ། །
བདེ་གཤེགས་ཀྱིས་ཀྱང་ལུང་བསྟན་མཛད། ། ཅེས་པ་སྟེ། དེ་ཡང་ལམ་གྱི་དུས་སུ་སེམས་ཅན་སྣ་ཚོགས་ཀྱི་དོན་བྱེད་ཅིང༌། ཐུན་བཞིར་ཏིང་ངེ་འཛིན་གསུམ་གྱི་སྦྱོར་བས་ཐུན་མོང་གི་དངོས་གྲུབ་མི་སྣང་བ་དང༌། མངོན་ཤེས་དང༌། རིག་པ་འཛིན་པ་ལ་སོགས་པ་དང༌། མཆོག་གི་དངོས་གྲུབ་རྡོ་རྗེ་འཆང་བྱང་ཆུབ་ཀྱི་སེམས་དང་ལྡན་པས་བསྒྲུབས་ན་མྱུར་དུ་འགྲུབ་པར་འགྱུར་བ་ཡིན་ནོ་ཞེས་ལུང་བསྟན་པས་དེ་ལྟར་དུ་འགྱུར་ངེས་སྙམ་པའི་དགའ་བ་སྐྱེད་མཛོད། དེ་ནས་དབུགས་དབྱུང་བ་དང༌། གཟེངས་བསྟོད་པ་ནི། མཆོག་གསང་དཀྱིལ་མཆོག་དམ་པ་འདི། །
མཐོང་བ་དང་ནི་ཞུགས་གྱུར་པ། ། སྡིག་པ་ཀུན་ལས་ངེས་གྲོལ་བར། ། ཁྱོད་རྣམས་འདི་ཉིད་ལེགས་པར་གནས། ། བདེ་ཆེན་ཐིག་པ་འདི་ལས་ནི། ། སླར་ཁྱོད་འཆི་བ་ཡོད་མིན་ཏེ། ། མི་ཚུགས་པ་དང་མི་ཆོད་པ། ། ཅིས་ཀྱང་མི་འཇིག་དགའ་བར་གྱིས། ། སྲིད་པ་ཤིན་ཏུ་དག་པའི་ཕྱིར། ། སྲིད་པའི་སྡུག་བསྔལ་ལས་ཁྱོད་འདས། ། སྲིད་པ་ཤིན་ཏུ་གྲུབ་པའི་ཕྱིར། །
སྟོན་པའི་མཆོག་ཏུ་གྱུར་པ་ཡིན། ། དམ་ཚིག་སྡོམ་པ་འགྲུབ་པ་འདི། ། རྟག་ཏུ་ཁྱོད་ཀྱིས་བསྲུང་བར་བྱ། ། སངས་རྒྱས་ཀུན་གྱིས་མཐུན་པར་གསུངས། ། དམ་པ་རྟག་པའི་བཀའ་ཡིན་ནོ། ། གང་ཞིག་བསྐྱེད་པ་ཙམ་གྱིས་ནི། ། སངས་རྒྱས་ཀུན་སོགས་དོགས་མེད་པའི། ། བྱང་ཆུབ་སེམས་ནི་གཏང་མི་བྱ། ། ཕྱག་ན་རྡོ་རྗེ་གང་ཡིན་པའོ། ། དམ་པའི་ཆོས་ནི་མི་སྤོང་ཞིང༌། །
ནམ་ཡང་དོར་བར་མི་བྱའོ། ། མི་ཤེས་པའམ་རྨོངས་པ་ཡི། ། ཚུལ་ཆེན་བསྟེན་པར་མི་བྱའོ། ། བདག་ཉིད་ཡོངས་སུ་སྤངས་ནས་སུ། ། དཀའ་ཐུབ་ཀྱིས་ནི་མ་གདུངས་ཤིག ། ཅི་བདེ་བར་ནི་བདེ་བས་གཟུང༌། ། འདི་ནི་མ་བྱོན་རྫོགས་སངས་རྒྱས། ། རྡོ་རྗེ་དྲིལ་བུ་ཕྱག་རྒྱ་རྣམས། ། ནམ་ཡང་ཡོངས་སུ་མི་གཏོང་ཞིང༌། ། སློབ་དཔོན་སྨད་པར་མི་བྱ་སྟེ། །
འདི་ནི་སངས་རྒྱས་ཀུན་དང་འདྲ། ། སངས་རྒྱས་ཀུན་མཚུངས་བླ་མ་ཡི། ། སློབ་དཔོན་ལ་ནི་གང་སྨོད་པ། ། དེས་ནི་སངས་རྒྱས་ཀུན་སྨད་པས། ། རྟག་ཏུ་དུཿཁ་ཐོབ་འགྱུར་ཏེ། ། རིམས་དང་དུག་དང་དབྱིག་དུག་ནད། ། མཁའ་འགྲོ་རྣམས་ཀྱིས་གཙེས་པ་དང༌། ། གདོན་དང་ལོག་འདྲེན་གཏུམ་པོ་ཡིས། ། བསད་ནས་སེམས་དམྱལ་ལྟུང་བར་འགྱུར། ། དེ་བས་ནན་ཏན་ཐམས་ཅད་ཀྱིས། །
རྡོ་རྗེ་སློབ་དཔོན་བློ་གྲོས་ཆེ། ། དགེ་བ་རབ་ཏུ་མི་སྤྱོམས་པ། ། ནམ་ཡང་སྨད་པར་མི་བྱའོ། ། བླ་མ་ལ་ནི་གུས་བཅས་ཡོན། ། རྗེས་མཐུན་ཁྱོད་ཀྱིས་སྦྱིན་པར་བྱ། ། དེས་ནི་རིམས་སོགས་གནོད་པ་རྣམས། ། ཕྱིར་ཞིང་འབྱུང་བར་མི་འགྱུར་རོ། ། རྟག་ཏུ་རང་གིས་དམ་ཚིག་བསྲུང༌། ། རྟག་ཏུ་དེ་བཞིན་གཤེགས་པ་མཆོད། ། རྟག་ཏུ་བླ་མ་ལ་ཡང་དབུལ། །
འདི་ནི་སངས་རྒྱས་ཀུན་དང་འདྲ། ། དེ་བྱིན་སངས་རྒྱས་ཐམས་ཅད་ལ། ། རྟག་ཏུ་བྱིན་པ་ཉིད་དུ་འགྱུར། ། དེ་བྱིན་བསོད་ནམས་ཚོགས་ཡིན་ཏེ། ། ཚོགས་པས་དངོས་གྲུབ་མཆོག་ཏུ་འགྱུར། ། གང་ཕྱིར་འདི་ནི་ལེགས་གནས་པས། ། དེང་ཁྱོད་སྐྱེ་བ་འབྲས་བུར་བཅས། ། དམ་ཚིག་ལྷ་རྣམས་ཀུན་མཉམ་པར། ། དེང་ཁྱོད་འགྱུར་བར་ཐེ་ཚོམ་མེད། ། སངས་རྒྱས་རྡོ་རྗེ་འཛིན་བཅས་པས། །
ཀུན་གྱིས་དེང་ཁྱོད་དབང་བསྐུར་བས། ། ཁམས་གསུམ་གྱི་ནི་རྒྱལ་པོ་ཆེ། ། རྒྱལ་པོའི་བདག་པོར་བསྟན་པ་ཡིན། ། དེ་ནི་བདུད་ལས་རྣམ་རྒྱལ་ཏེ། ། གྲོང་ཁྱེར་མཆོག་ཏུ་རབ་ཏུ་ཞུགས། ། ཁྱེད་རྣམས་ཀྱིས་ནི་སངས་རྒྱས་ཉིད། ། དེ་ཉིད་ཐོབ་པར་ཐེ་ཚོམ་མེད། ། དེ་ལྟར་ཡིད་ནི་རབ་དང་རྡོ་རྗེ་ཉིད་དུ་གྱིས། ། རང་གིས་དམ་ཚིག་མི་ཟད་བདེ་བསྐྱེད་བསྟན་པར་གྱིས། ། དེང་ནི་འགྲོ་ལས་མྱུར་བདེ་རྡོ་རྗེ་སེམས་དཔའ་དང༌། །
རབ་ཏུ་མཉམ་ཞིང་རྟག་པ་ཉིད་དུ་རྟོགས་པར་འགྱུར། ། ཞེས་གསུངས་པའི་དོན་ནི། སྙིང་པོ་བདེ་བ་ཆེན་པོ་ལེན་ཅིང་འཛིན་པར་བྱེད་པ་མཆོག་ཏུ་གསང་བའི་དཀྱིལ་འཁོར་འདིར། ཁྱེད་རྣམས་ཆོ་གའི་སྒོ་ནས་བཙུད་ཅིང་མཐོང་ཞེས་སོགས་ནས་འགྱུར་བ་ཡིན་ནོ་ཞེས་པའི་བར་བརྗོད། དེ་ལྟར་དབང་བསྐུར་བ་འཁོར་དང་བཅས་པ་ལེགས་པར་གྲུབ་པས། གནས་སྐབས་དེ་དག་ཏུ་ཐོབ་ཅིང་ཁས་བླངས་པའི་དམ་ཚིག་ཐམས་ཅད་ལ་བསྲུང་བསྡམ་བགྱི་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་བཀའ་སྩལ་པའི། ། གསུང་ནི་དེ་བཞིན་བདག་བགྱིད་དོ། ། ཞེས་དང་དབང་ཡོངས་སུ་རྫོགས་པའི་གཏང་རག་ཏུ་མཎྜལ་ཕུལ་ཏེ། གཞན་ཡང་ལུས་ལོངས་སྤྱོད་དགེ་བའི་དངོས་པོ་རྣམས་ཀྱང་བླ་མ་ལ་ཕུལ།
ཆ་ཤས་ནས་ལོངས་སྤྱད་དུ་གསོལ་སྙམ་པས་འདིའི་རྗེས་ཟློས་གྱིས། དེང་ནས་བརྩམས་ཏེ་བདག་བྲན་དུ། ། ཞེས་སོགས་བརྗོད། དེ་ལྟར་ན་འཕགས་པའི་ཡུལ་གྱི་པཎྜི་ཏ་ཆེན་པོ་དཔལ་མར་མེ་མཛད་ཀྱིས་ལེགས་པར་བཀྲལ་བའི་གསང་བ་འདུས་པ་སྤྱན་རས་གཟིགས་དབང་ཕྱུག་ལྷ་བཅུ་དགུའི་རྡུལ་ཚོན་ནམ་རས་བྲིས་གང་ཡིན་གྱི་དཀྱིལ་འཁོར་དུ་མངོན་པར་དབང་བསྐུར་བ། རྒྱུད་གཞུང་དྲི་མ་མེད་པ་ལས་འོངས་པའི་ལག་ལེན་རྣམ་པར་དག་པ་ལ་བརྟེན་ནས་དབང་བསྐུར་བ་ལེགས་པར་གསན་པ་ཡིན་པས་རང་གཞན་གྱི་དོན་རྒྱ་ཆེན་མཛད་པ་ཞུ་ཞེས་བརྗོད་དོ། ། དགེ་བ་བླ་ན་མེད་པའི་བྱང་ཆུབ་ཏུ་བསྔོས་ནས་སློབ་མ་རྣམས་རང་གནས་སུ་བཏང་ངོ༌། ། གསུམ་པ་མཇུག་གི་ཆོ་ག་ནི། མཆོད་པ་རྣམས་ཁ་གསོས་ནས། སློབ་དཔོན་གྱིས་བསང་སྦྱངས་བྱིན་གྱིས་བརླབས་ནས། ཕྱི་མཆོད།
ནང་མཆོད། དེ་ཉིད་ལྔ་པ། དངོས་གྲུབ་བླང་བ། ལྷག་ཆད་ཁ་བསྐང་བ། བཟོད་པར་གསོལ་བ་རྣམས་སྟ་གོན་གྱི་རྗེས་ཆོག་ལྟར་བྱས་ནས། རས་བྲིས་ཀྱི་ཕྱོགས་ཡིན་ན་ཐལ་མོ་སྦྱར་ཏེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། ཁྱད་པར་དུ་ཡང་རས་བྲིས་ཀྱི་དཀྱིལ་འཁོར་འདི་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ཀྱི་མགོན་དང་སྐྱབས་དང་དཔུང་གཉེན་དམ་པ་མཛད་དུ་གསོལ།
ཨོཾ་སུ་པྲ་ཏིཥྛ་བཛྲཱ་ཡ་སྭཱ་ཧཱ། ཞེས་བརྗོད་ཅིང་མེ་ཏོག་གཏོར་རོ། ། རྡུལ་ཚོན་གྱི་ཕྱོགས་ཡིན་ན་གཤེགས་གསོལ་གྱི་ཉིན་མ་གཏོགས་པའི་ཉིན་སྔ་མ་རྣམས་ལ། གོང་གི་ཁྱད་པར་དུ་ཡང་ཞེས་པའི་རྗེས་སུ། རྡུལ་ཚོན་གྱི་དཀྱིལ་འཁོར་འདི་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་གཤེགས་གསོལ་གྱི་ཆོ་ག་མ་བྱས་ཀྱི་བར་དུ་ཞེས་སོགས་བརྗོད་ལ། རྟེན་མེད་པ་རྣམས་ལ་ཨོཾ་ཁྱེད་ཀྱིས་སེམས་ཅན་དོན་ཀུན་སོགས་གང་མོས་བྱའོ་ཞེས་གོང་ལྟར་བརྗོད་དོ། ། རྡུལ་ཚོན་གཤེགས་གསོལ་གྱི་ཉིན་རྗེས་ཆོག་གི་དུས་ནས་བུམ་པ་གཉིས་ཁྱམས་ཀྱི་སྟེང་དུ་ཤར་དྲང་པོར་རྣམ་རྒྱལ་གཡས་དང༌། ལས་བུམ་དེའི་གཡོན་དུ་མཆུ་ཤར་དུ་བསྟན་ལ་གཞག་གོ ། ཆོ་ག་གཞན་རྣམས་སྔ་མ་དང་འདྲ་བ་ལས། བཟོད་གསོལ་ཀྱི་རྗེས་སུ་སློབ་དཔོན་དཀྱིལ་འཁོར་གྱི་ཤར་དུ་འགྲེངས་ཏེ།
ཨོཾ་ཁྱེད་ཀྱིས་སེམས་ཅན་དོན་ཀུན་སོགས་ལན་གསུམ་གྱི་མཐར། ཨོཾ་ཨཱ་ཀཱ་རོ་སོགས་ནས་ཧཱུྃ་མུཿརྡུལ་ཚོན་གྱི་ཡེ་ཤེས་པ་དང༌། བུམ་ནང་གི་ཡེ་ཤེས་པ་དང༌། གཏོར་མགྲོན་གྱི་ཡེ་ཤེས་པ་རྣམས་རང་བཞིན་གྱི་གནས་སུ་གཤེགས། དམ་ཚིག་པ་རྣམས་རང་ལ་གཉིས་སུ་མེད་པར་ཐིམ་ཞེས་བརྗོད། ཨོཾ་ཨཱཿཧཱུྃ་ཞེས་པས་བསྲུངས་ལ། རོལ་མོ་དང་བཅས་པས་ཨོཾ་ཨ་ཀཱ་རོ་སོགས་བརྗོད་ཅིང་དེ་ཁོ་ན་ཉིད་དྲན་པས་རྡོ་རྗེའི་རྩེས་དབང་ལྡན་གྱི་རྩིག་པ་དང་པོ་བཤིག དེ་ནས་གཡས་སྐོར་གྱི་རིམ་པས་ཅི་བདེ་བར་གཤེགས་སུ་གསོལ་ལ། མཚན་མའི་རྡུལ་ཚོན་རང་གི་སྤྱི་བོར་གཞག་ཅིང་རྡུལ་ཚོན་འདོད་པ་ཡོད་ན་སྦྱིན་ནོ། ། གཞན་རྣམས་མཐའ་ནས་རིམ་པར་བསྡུས་ཏེ།

ཟ་མ་ཏོག་ལ་སོགས་པར་བླུགས་ལ་བཀྲ་ཤིས་ཀྱི་ཚིགས་བཅད་རྒྱས་པར་བརྗོད་དོ། ། སྨྲས་པ། མཐའ་ཀླས་བདེ་གཤེགས་ཐུགས་རྗེས་ཟློས་པའི་གར། ། གཞི་ལམ་འབྲས་བུ་རྣམ་དག་དཀྱིལ་འཁོར་གྱི། ། འཁོར་ལོའི་ཡོན་ཏན་བཀོད་པར་ཤར་བའི་གྲོང༌། ། སྐལ་ལྡན་གཞུག་ཅིང་སྨིན་པར་བྱེད་པའི་ཚུལ། ། གསང་ཆེན་སྤྱི་འགྲོས་བདེ་བའི་ལམ་དུ་ཞུགས། ། ཁྱད་པར་མ་འདྲེས་ཤིང་རྟའི་འཁྲུལ་འཁོར་བརྟེན། ། མ་ལུས་རྒྱལ་བས་རབ་གཤེགས་གྲོང་ཁྱེར་དུ། ། འཇུག་པའི་སྒོ་འདི་ཀུན་ནས་གསལ་བར་ཕྱེ། ། སངས་རྒྱས་ཡེ་ཤེས་ཞབས་དང་ཨ་ཏི་ཤའི། །
ལེགས་གསུངས་ཇི་བཞིན་རྣམ་གཟིགས་དཀྱུས་རིང་སྤྱན། ། འཛུམས་པ་མི་མངའ་ངོར་ཆེན་ཡབ་སྲས་ཟུང༌། ། བཞེད་དོན་འགྲོལ་བའི་ཚུལ་ལ་སྤོབས་པ་སྐྱེས། ། གཟུ་ལུམས་ཁྱབ་འཇུག་རྐང་པའི་དྲི་མ་མེད། ། ལུགས་ངན་དྲང་སྲོང་དམོད་པས་མ་བཅིངས་པར། ། ཡིད་ཆེས་ཆོ་གའི་སྐལ་ལྡན་ཤིང་རྟ་འདིས། ། གློ་བུར་དྲི་མ་མཐའ་དག་སྲེག་ཅིང་སྦྱོང༌། ། དཀར་འཛུམ་ཆུ་ཤེལ་དབང་པོའི་བསིལ་ཟེར་གྱི། ། ལག་པ་བརྒྱ་ཕྲག་བརྐྱངས་ནས་ས་མོས་ཁ། ། འབྱེད་པ་གཞན་གྱིས་མ་ཕྱེ་ཆོས་ཚུལ་འདིའི། །
གསལ་བྱེད་བདག་ཅག་འོས་པར་སྟོན་པ་མཚོན། ། དགེ་བས་སྟོབས་ཅུ་མངའ་བས་བླངས་པའི་གླུར། ། ང་ཡི་ཆོས་ཚུལ་ཀུན་དགའི་རོ་ལྡན་དེ། ། སྣང་བྱེད་བཟང་པོ་གཅིག་ན་འདིའོ་ཞེས། ། བསྔགས་པ་དེ་བསྟན་རྟག་ཏུ་རྒྱས་གྱུར་ཅིག ། གནའ་དུས་རྣམ་པར་འདྲེན་པས་མ་བསྒྲལ་བའི། ། ཇི་སྙེད་སེམས་ཅན་རྡོ་རྗེའི་ཐེག་པར་བརྟེན། ། གནམ་འཕྱོའི་ཕོ་བྲང་ཆེ་ལས་དོན་མཐུན་ཚོགས། ། དེད་དཔོན་གྱིས་བཞིན་འདོན་པ་བདག་གྱུར་ཅིག ། ཅེས་དཔལ་གསང་བ་འདུས་པ་སྤྱན་རས་གཟིགས་དབང་ཕྱུག་གི་དཀྱིལ་འཁོར་དུ་སློབ་མ་སྨིན་པར་བྱེད་པའི་ཆོ་ག་སྐལ་ལྡན་ཤིང་རྟ་ཞེས་བྱ་བ་འདི་ནི།
སྟོབས་བཅུ་མངའ་བའི་བསྟན་པའི་སྣང་བྱེད་དམ་པ་སྐྱོར་མདའ་ཆོས་རྗེ་བསོད་ནམས་དབང་ཕྱུག་པའི་གསུང་བསྐུལ་སཱ་ལའི་ནགས་ཀྱི་དྲི་ཁྱེར་དལ་བུས་སྙིང་ལ་སིམ་པར་བརྟེན། འདིའི་རྒྱ་གཞུང་རྣམས་དང༌། ཀུན་མཁྱེན་གོ་རམས་པས་མཛད་པའི་འཇམ་པའི་རྡོ་རྗེའི་དཀྱིལ་འཁོར་གྱི་ཆོ་ག་དང༌། དེ་དང་སྤྱན་རས་གཟིགས་ཀྱི་མི་འདྲ་བའི་ཁྱད་པར་གྱི་ཐོ་ཡིག་གཞིར་བཟུང༌། གཞན་ཡང་བླ་མ་ཕྱི་མ་རྣམས་ཀྱིས་མཛད་པའི་ལྷན་ཐབས་སོགས་ལ་ལེགས་པར་གཏུགས་ཏེ་མཚམས་སྦྱོར་དབྲི་བསྐྱེད་གང་འོས་དང་བཅས་ཤིན་ཏུ་གསལ་བར་བསྡེབས་པ་འདི་ནི། རྗེ་བཙུན་ཨེ་ཝཾ་པ་ཆེན་པོའི་ལུགས་མཆོག་དྲི་མ་མེད་པའི་རྗེས་སུ་སློབ་པའི་འདུན་པ་ཅན་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེའམ་ཚུལ་ཁྲིམས་རིན་ཆེན་དུ་བོད་པས་སྡེ་དགེ་ལྷུན་གྲུབ་སྟེང་གི་རྒྱལ་ཁབ་དབང་པོའི་ཕྱོགས་ཀྱི་བ་གམ་གསུམ་པར་བྲིས་པ་སེམས་ཅན་ཐམས་ཅད་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག་སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
