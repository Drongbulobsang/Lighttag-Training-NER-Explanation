གསུང་འབུམ། ཚུལ་ཁྲིམས་རིན་ཆེན།
པོད ༡༦༥
ས་ཡུལ་དོད་ལུགས་ཀྱིས་འགོད་ཚུལ་ས་འཕོ་འགྱུར་དགོས་པའི་བསླབ་བྱ་རྣམས་གོ་དཀའ་བ་མཆིས་པར་བརྟེན།
གཟུགས་འགྲོས་སྣ་ཚོགས་སྔར་འདྲི་མ་མྱོང་སྟབས་དང༌། ས་ཡུལ་དོད་ལུགས་ཀྱིས་འགོད་ཚུལ་ས་འཕོ་འགྱུར་དགོས་པའི་བསླབ་བྱ་རྣམས་གོ་དཀའ་བ་མཆིས་པར་བརྟེན། ཆབ་མདོའི་ལྷ་དཔོན་དང་ངེད་རང་གཉིས་ཀྱིས་སོལ་ཐོ་ཞིབ་བཀོད་བྱེད་དགོས་བྱུང་བས་འགོར་ཆེ་ཙམ་བྱུང་ཡང་མཐར། ཡལ་འདབ་བརྒྱ་དང་བརྒྱད་ཀྱི་ཞལ་བྱང་ཚིགས་བཤད་ཤླཽ་ཀ་རེས་ཁྱབ་པར་གསར་བསྐྲུན་བཅས་ལེགས་པར་གྲུབ། དེ་མཐར་ངེད་རང་དང་དགོན་པའི་སློབ་དཔོན་རགས་བཏུས་ཉེར་ལྔ་ཙམ་གྱིས་རབ་གནས་ཀྱི་ཆོ་ག་ཉིན་གང་བཅས་ལེགས་པར་མཐར་ཕྱིན། ཆུ་བྱ་ལོའི་དགུན་ཟླ་རྭ་བར་མཁན་ཆེན་དང་སྡེ་དགེ་བླ་མ་མཆོད་ཡོན་ལྷན་རྒྱས་ལྡན་ཆོས་སྡེ་ཕོ་བྲང་དུ། ཨ་དྲན་བསོད་ནམས་རྒྱལ་མཚན་ཁུ་ཆོས་གདན་འདྲེན་ཞུས་པར་ཕེབས། དེར་ཁོ་བོ་ཅག་ནས་གསོལ་སྟོན་མདུན་འཇོག་གཟབས་པར་བསྟབས། དེ་དུས་ཀྱང་མཁན་ཆེན་གཙོར་བཞུགས་ཀྱི་ལྷ་ཁང་རྣམས་ལ་རབ་གནས་རྒྱས་པར་མཛད་པའི་གྲལ་དུ་བསྡད། མི་རིང་བར་ལྡན་ཤོད་དཔོན་གྱི་འབོད་པར་སོང༌།
དཔོན་མགོན་པོ་རྣམ་རྒྱལ་གྱིས་འདི་སྐད་དུ། འདི་ཕྱོགས་སུ་རྟོགས་བརྗོད་དཔག་བསམ་འཁྲི་ཤིང་གི་བཀོད་པའི་དཔེ་རྒྱུན་དཀོན་པར་མཆིས་པས། ད་ལམ་ཆོས་རྒྱལ་དགེ་དབང་ཡབ་ཀྱིས་མཛད་པའི་ཡི་གེའི་སྟེང་ནས། ཁྱོད་ཀྱིས་བཀོད་པ་ཞིབ་རྒྱས་ལག་བསྟར་བྱས་པ་ཞིག་གི་རྒྱུན་གཟུགས་པ་ཅིས་ཀྱང་དགོས་ཚུལ་གླེང་བྱུང་བ་ལྟར། གཟའ་ཚེས་དགེ་བར་འགོ་བརྩམས་ཏེ་ཐང་ཁ་བཞི་ཙམ་གྱི་སྐྱ་རིས་ངེད་རང་གི་ལག་བསྟར་བཀོད་ནས། དེ་འཕྲོས་རིམ་གྱི་འགོད་རྩིས་ཀྱིས། ས་དཀར་དུ་སོང་ནས་ཤིང་ཁྱིའི་གནམ་ལོ་གསར་ཚེས་ཀྱི་ལོ་དར་གྱི་བསྙེན་མཚམས་ཞུགས། དེ་སྐབས་དབུས་ལྷ་ཚེ་བརྟན་པ་བོས་ནས་གཙུག་ལག་ཁང་དུ་བཞུགས་སུ་གསོལ་རྒྱུར་ངོར་ཆེན་རྡོ་རྗེ་འཆང་ཀུན་བཟང་སྐུ་ཚད་མཐོ་བརྒྱད་པ་ཞིག་བཟོར་བཅུག་ནས། གཟའ་ཚེས་དགེ་བར་གཙུག་ལག་ཁང་དུ་སྤྱན་དྲངས་ནས། ནང་རྟེན་གཟུངས་འབུལ་བླ་རེ་དང་མདུན་འཇོག་རིགས་དང་བཅས་གྲུབ་འཕྲལ་དུ་རབ་ཏུ་གནས་པ་ཉིན་གང་པ་ཞིག་བྱས།
དགེ་སློང་ཀུན་དགའ་རྒྱལ་མཚན་གྱིས་མཁན་པོ་དཔལ་ལྡན་ཆོས་སྐྱོང་བའི་སྐུ་བཞེངས་པ་དེའི་ཁ་ཏ་གང་དགོས་ཀྱི་གྲོགས་ལྡན་བྱས། སྐབས་དེར་ས་དཀར་དགོན་གྱི་གྲྭ་པ་འགའི་ངོར་ཀྱེ་རྡོར་རྒྱུ་ལམ་གྱི་དབང་དང༌། འདོད་པའི་རྒྱལ་པོ་དང་ཚོགས་ཀྱི་བདག་པོའི་རྗེས་གནང་ཉུང་ཤས་ལ་ཕུལ། སྲིན་དཔོན་ས་ནས་འབོད་དུ་བྱུང་བར་སོང༌། དེར་རྗེས་གནང་ཁ་ཤས་དང༌། རང་གི་སློབ་བུ་དགེ་སློང་ཡེ་ཤེས་རྒྱ་མཚོ་པ་མཚོ་དུས་ཡོལ་འདུག་པའི་བེམ་པོ་བསྲེག་ཆོག་བྱས། རྩེ་ཁོག་དཔོན་ཚེ་བརྟན་པར་ཨ་དྲན་དགེ་སློང་གིས་འགྲོ་དགོས་ཞེས་བསྐུལ་བ་ལྟར་ཕྱིན། དཔོན་རྒན་འདས་པ་ལ་ཀུན་རིག་རྩ་བའི་དཀྱིལ་འཁོར་དུ་དབང་བསྐུར་ཕྱིར་བཟློག་དང༌། རོ་བསྲེགས་ནས་སཱཙྪའི་སྒྲུབ་པ་བཅས་པའི་ཕན་འདོགས་བསྒྲུབས། མར་ལམ་ཤམ་སྲིང་དུ་རབ་བཀྲམ་དྲུང་པ་བསྟན་འཛིན་ཕུན་ཚོགས་པ་ནས་འབོད་དུ་བྱུང་བར་སོང༌།
དེར་རྟེན་རྣམས་ལ་རབ་གནས་ཉིན་གང་མ་དང་མི་གཡོ་དཀར་པོ་སོགས་ཀྱི་རྗེས་གནང་གསུམ་ཙམ་ཕུལ། འབམ་ལེ་དགོན་དུ་འབོད་པར་ཕྱིན། དགེ་སློང་རྣམས་ལ་མགོན་དཀར་དང་དུར་ཁྲོད་བདག་པོའི་རྗེས་གནང་དང༌། དེར་འདུས་པའི་ཁྲོམ་ལ་འབྱུང་འདུལ་དང༌། སྤྱན་རས་གཟིགས་ཀྱི་རྗེས་གནང་རྣམས་བྱས། འདམ་ཐོག་དགོན་པས་གཙུག་ལག་ཁང་དུ་བོས། དེར་འདུས་ཚོགས་སུ་མགོན་དཀར་རྗེས་གནང་དང་ལྷ་ཁང་ཕྱི་ནང་དུ་རབ་གནས་མདོར་བསྡུས་བྱས། བྱང་ཆོག་དང་བསྔོ་རྟེན་བྱུང་བ་རྣམས་ཀྱི་རེ་བ་བསྐང༌། བསྡང་འཛོམ་གང་དུ་ཁྲོམ་ཚོགས་ལ་ཐུགས་རྗེ་ཆེན་པོའི་རྗེས་གནང་བྱས། ཤིང་ཕག་གསར་ཚེས་སུ་ཆོས་སྡེ་ཕོ་བྲང་དུ་གཙུག་ལག་ཁང་གཞན་འཕྲུལ་མངོན་པར་དགའ་བ་བསྐྲུན་པ་ལས་བརྩམས་པའི་གླེང་བ་ཀུན་དགའི་འཛུམ་ཟེར་འཛག་པའི་ཟླ་གཞོན་སོགས་བྲིས།
དེ་མཚམས་ཤིག་ནས་ཧོར་མ་ཟུར་དང་ཁང་གསར་ཁག་འཁྲུགས་པ་ཤོར་བའི་དཔུང་གི་རྒྱབ་ནོན་དུ་རྒྱལ་རོང་རྒྱལ་པོས་བྱས་པའི་དམག་གཡོས་ཆེན་པོ་བྱུང༌། དེའི་བར་འདུམ་དང་རྒྱབ་གནོན་གང་འཚམ་གྱི་ཆེད་དུ་སྡེ་དགེའི་རྫོང་ཁག་རྣམས་ཀྱི་དམག་དཔུང་བཀྱེ་བའི་ཚེ། ཨ་དྲན་དགེ་སློང་བསོད་ནམས་རྒྱལ་མཚན་པའང་དམག་ལ་སོང་བའི་རྒྱབ་བརྟེན་གྱི་སྲུང་བར་མཚམས་ལ་འདུག་དགོས་ཞེས་ཟེར་བ་བཞིན་དུ་ཧོར་ཟླ་དྲུག་པའི་ཚེས་ལྔ་ནས་བཟུང་སྟེ། དམག་རྣམས་ཡར་འཁོར་བའི་བར་དུ་མཚམས་བསྡད། དེ་དག་གི་སྐབས་སུ་རྨི་ལམ་དུ་བཀྲ་ཤིས་རྫས་བརྒྱད་ལག་ཏུ་གཏད་བྱུང་བ་སོགས་ལྟས་དགེ་བ་བྱུང༌། རྫོགས་ཆེན་སྤྲུལ་པའི་སྐུ་ནས་ཀློང་ཆེན་མཛོད་བདུན་སྐོར་རྣམས་པར་དུ་བརྐོས་པའི་དཀར་ཆག་ཟེ་ཆེན་རབ་འབྱམས་པས་བརྩམས་པ་བསྐུར་ནས། འདི་བར་དུ་བརྐོ་རུང་མིན་དང་སོར་བཞག་ཆོག་པ་བྱུང་ཚེ་བཟོ་བཅོས་གང་དགོས་ཞུ་དག་དང་མཇུག་ཏུ་སྨོན་ལམ་བཅས་པར་དགོས་པའི་མི་མངག་གསུང་ཤོག་ཞིབ་རྒྱས་བཅས་བཏང་བས་འབྱོར་བྱུང་བར་ཞུ་དག་དང༌། སྨོན་ལམ་གྱི་ཚིགས་སུ་བཅད་པ་རྣམས་བཟོས་ནས་ཕུལ། སྡེ་དགེ་ས་སྐྱོང་བླ་མ་ཧོར་དུ་རྒྱ་དཔོན་ལོ་ཡེས་མཇལ་དུ་བྱོན་པའི་རྒྱབ་བརྟེན་གྱི་སྲུང་བར་མཚམས་འདུག་དགོས་བཀའ་ཕེབས་པ་བཞིན་མགོན་ཁང་གཏའ་གཏོར་བཞག་པ་དང་རིགས་བྱེད་མའི་བསྙེན་པ་བྱས་པས་རྨི་ལམ་དུ་ཁ་ཟས་བཟང་པོ་རོ་བརྒྱ་དང་ལྡན་པ་ཐོབ་པ་དང༌། མི་ཤ་ལག་པ་བཟའ་བ་སོགས་དངོས་གྲུབ་ཐོབ་པའི་ལྟས་དགེ་བ་བྱུང་ངོ༌། །
ཧོར་ཟླ་བཅུ་པའི་ནང་གི་ནུབ་ཅིག་ཏུ་རྗེ་ས་སྐྱ་པ་ཆེན་པོའི་སྐུ་གཟི་བརྗིད་དང་ལྡན་པ་སྤྱན་ཤིན་ཏུ་རློན་ཞིང་གསལ་བ་ཅུང་ཟད་ཐུར་དུ་གཟིགས་པའི་ཉམས་ཅན་གསལ་བ་ཞིག་དང༌། སློབ་དཔོན་བསོད་ནམས་རྩེ་མོའི་སྐུ་མི་གསལ་ཙམ་ཞིག་མཇལ་བ་རྣམས་རྨིས། གཞན་ཡང་སྒྲ་དཔེའི་གླེགས་བམ་ལག་ཏུ་བྱུང་བ་དང༌། སྡེ་དགེ་ཚང་གི་དཔེ་མཛོད་ཀྱི་ལྡེ་མིག་ལག་ཏུ་གཏད་བྱུང་ནས་དཔེ་ཚོགས་བལྟས་པ་སོགས་རྨི་ལྟས་དགེ་བ་འགའ་ཞིག་བྱུང་ངོ༌། ། དགེ་བཤེས་བསོད་ནམས་རྒྱལ་མཚན་པར་དགོན་ཁག་གཉིས་ཀྱི་གྲྭ་པ་དང་ཁོ་བོ་བཅས་པས་ཚེ་དཔག་མེད་ཀྱི་དབང་བསྐུར་སྟོང་ཕྲག་བསགས་པའི་གྲུབ་པའི་ནུབ་མོ་རི་གཉིས་ཀྱི་རྩེ་ནས་ཉི་འོད་ཐལ་སོང་བ་རྨིས་པ་སྐུ་ཚེ་ཐུང་ཙམ་ལས་མེད་པའི་རྟགས་ཞིག་འདྲ་སྙམ་མོ། མེ་བྱི་ལོར་ལྡན་ནས་བཏེག་སྟེ་ལྷུན་གྲུབ་སྟེང་དུ་འོངས་པ་ན། སྡེ་དགེ་བླ་མ་ཕུན་ཚོགས་བསྟན་པའི་སྐུ་གདུང་གི་སཱཙྪ་གཞུག་པའི་གསེར་གདུང་བླ་མ་སངས་རྒྱས་རྒྱ་མཚོ་པའི་གདུང་འབུམ་བཅས་བཟོ་གྲུབ་པའི་ནང་རྟེན་དང་གཟུངས་འབུལ་རྣམས་བྱས་མཐར་བླ་མ་དགེ་སློང་ཉེར་ལྔ་ཙམ་དང་ལྷན་ཅིག་རབ་ཏུ་གནས་པ་ཉིན་གཅིག་པ་ཞིག་བྱས། དེ་མཚམས་ནས་རྫོགས་ཆེན་སྤྲུལ་པའི་སྐུ་རིན་པོ་ཆེ་ཞིང་ཁམས་སུ་གཤེགས་པའི་མདུན་ཆེན་ལ་སྙན་གསན་འབུལ་བ་དང་དགོངས་རྫོགས་སྒྲུབ་པ་ཁོ་བོ་བཏང་ཆོག་པའི་དགོངས་པ་ཞུས་བྱུང་བར་དེར་འགྲོ་ཆོག་པའི་བཀའ་གྲོལ་ནས་ཟླ་བའི་ཚེས་ལ་བཏེག རྫོགས་ཆེན་བཞུགས་གནས་སུ་གཟིམས་ཁང་གསར་བཟོས་སུ་སླེབས། སྐུ་གདུང་གི་མདུན་དུ་རང་གིས་མཆོད་འབུལ་རྟེན་མདུན་འཇོག་དང༌།
ཡན་ལག་བདུན་པའི་ཚིགས་སུ་བཅད་པ་བཅས་ཕུལ། དེར་འཕེན་གདུགས་བླ་རེ་དང་མཆོད་ཆས་ཕྱི་ནང་གི་ཡོ་བྱད་བཀོད་པ་དཔག་ཏུ་མེད་པ་དང༌། ཉེར་སྤྱོད་གསར་བསྐྲུན་གྱི་མཆོད་འབུལ་ཁོ་ན་ལ་བལྟས་ཀྱང་རྒྱུ་བཟང་ཞིང་བཟོ་ལེགས་པའི་བཀོད་པ་ཕུན་སུམ་ཚོགས་པའི་ངོ་མཚར་རིགས་སངས་རྒྱས་རྣམས་ཀྱི་ཡོན་ཏན་ལས་གྲུབ་པའི་ཞིང་གི་བཀོད་པ་ལའང་འདི་ལས་ཅི་ཞིག་སྙམ་པའི་མཆོད་ཕྲེང་བསྟར་འདུག ཀྱེ་རྡོ་རྗེའི་དཀྱིལ་འཁོར་གྱི་སྟ་གོན་རྣམས་དང༌། ཕྱི་ཉིན་སྒྲུབ་མཆོད་དང་བདག་འཇུག་སྔོན་དུ་འགྲོ་བས་སྐུ་གདུང་ཉི་མ་གཉིས་དང་ཐ་མ་ལ་དབང་བཞི་འབུལ་བ་བཅས་དང་བར་གྱི་ཞག་ལྔ་པོ་ལ་དུས་ཐའི་ཁྲུས་ཆོག་ཙམ་གྱིས་ཞབས་འདེགས་ཞུས། ངེད་རང་གིས་སྔར་ནས་འདོད་འཇོའི་བུམ་བཟང་གི་དབང་རྣམས་ཞུ་འདུན་ཆེན་པོ་ཡོད་ལྟར། དེར་ཟེ་ཆེན་རབ་འབྱམས་པ་བཞུགས་པ་དང་སྟབས་འགྲིག་བྱུང་བ་ལ་ཞུས་པས། སྒྲུབ་ཐབས་འདོད་འཇོའི་བུམ་བཟང་གི་དབང་དང་རྗེས་གནང་བཀའ་གཏད་རྣམས་ཉིན་གསུམ་གྱིས་ཐམས་ཅད་རྫོགས་པར་གྲུབ་པའི་ཐུགས་རབ་ཤིན་ཏུ་ཡངས་ཤིང་འཆད་པའི་རོ་འཛིན་ཆེས་བདེ་བའི་ངོ་མཚར་ཆེ་རབ་ཀྱི་བཀའ་དྲིན་བྱུང༌། ཕྱི་ཉིན་དེར་རྒྱ་རོང་དཔོན་པོ། ཟེ་ཆེན་སྤྲུལ་སྐུ།
འབྲུག་པ་སྤྲུལ་སྐུ་དང༌། ཨ་གར་བླ་མ་སོགས་ཀྱིས་མཚོན་པའི་སེར་སྐྱ་མང་ཙམ་ལ་གྲུབ་ཐོབ་ཐང་སྟོང་པའི་ལུགས་ཀྱི་ཚེ་སྒྲུབ་འཆི་མེད་དཔལ་སྟེར་གྱི་དབང་དང༌། ཚོགས་སུ་གདོན་བྱར་སྤྲུལ་སྐུ་མྱུར་འབྱོན་གྱི་གསོལ་འདེབས་ཤིག་དགོས་བསྐུལ་བ་བརྩམས་པའི་ལུང་བཅས་ཕུལ་ནས་ཚུར་འཁོར། གཉེར་པ་བློ་གྲོས་བརྟན་པ་འདས་པའི་འཕོ་བ་སྨོན་ལམ་སོགས་བགྱིས། གཟུངས་བཀྲལ་གདུགས་དཀར་གྱི་དབང་བྱས། མེ་གླང་ལོར་དབུས་ཕྱོགས་སུ་མི་དབང་སངས་རྒྱས་རྒྱ་མཚོ་པའི་རྒྱལ་དབང་ལྔ་པ་ཆེན་པོའི་ཞབས་བརྟན་དུ་དགོངས་འགྲེལ་འགྱུར་རོ་ཅོག་ཤིན་ཏུ་རྒྱས་པ་བཞེངས་པའི་དུས། དབུས་ཕྱོགས་ཀྱི་གདན་ས་རྣམས་སུ་བཙལ་བས་གསར་དུ་རྙེད་པའི་ཁ་འགེངས་ཀྱི་གྲས་ནས་སྡེ་དགེའི་པར་མ་འདིར་ཕལ་ཆེར་ཆུད་པར་བྱས་ཡོད་ཀྱང༌། ད་དུང་པོ་ཏི་བརྒྱད་དགུ་ཙམ་གྱི་ཕྱི་མོ་མ་འབྱོར་བ་རྣམས་གཞུང་ས་ནས་གཡར་པོ་ཞུས་ནས་པར་དུ་བརྐོ་བ་ཞིག་གནང་ན་ཤིན་ཏུ་རྒྱས་ཆེ་བས་ལེགས་ཚུལ་ཕུལ་བར། མདུན་ལྕམ་དྲལ་ནས་ཀྱང་དཔལ་ལྡན་ཆོས་སྐྱོང་གདན་འདྲེན་པ་ཞུ་ཡིག་བཅས་ཕུལ་ནས། དབུས་བར་གྱི་ཕྱི་མོ་རང་དེ་གཡར་གནང་དགོས་ཞུས་པ་ན།
དེ་སྐབས་རྒྱལ་བ་སྐལ་བཟང་རྒྱ་མཚོ་ཞིང་ཕེབས་པའི་སྐབས་སུ་སོང་བས། མ་ཕྱི་དངོས་མིན་པའི་དབུས་ཀྱི་བུ་དཔེ་པར་མ་པོ་ཏི་ལྔ་ཙམ་འབྱོར་བྱུང་ཡང༌། པར་འདེབས་ལུགས་ཉེས་པ་དང་ཤོག་བུ་ཞན་པ་སོགས་ཀྱིས་མི་གསལ་བས་ཡི་གེ་འབྲུ་ངོས་མི་ཟིན་པ་མང་དུ་བྱུང༌། དེ་ལྟ་ནའང་སླར་ཕྱི་མོ་པར་མ་མིན་པའི་གཞན་ཞིག་འབྱོར་ཚེ་བཅོས་རྒྱུའི་རྩིས་ཀྱིས་པར་གཞི་འདྲི་བརྐོས་བྱས་ཡོད་ཀྱང་ད་ལྟར་འགྲོ་དོན་ཕྲིན་ལས་འབྱིན་ནུས་མེད་པ་རྡུལ་ཁྲོད་དུ་བརྩིགས་ནས་བཞག་པ་འདི་རྣམས་ལགས་སོ། ། དེ་དང་མཉམ་དུ་གྱི་ན་པ་བདག་གིས་རང་དང་སྐལ་མཉམ་གྱི་ལས་དང་པོ་པའི་སློབ་དཔོན་དང༌། གྲྭ་རིགས་སློབ་གསར་རྣམས་ལ་ཕན་པའི་ཕྱིར། ཆོས་ཀྱི་བརྒྱུད་པའི་ཐོས་ཡིག་རྣམས་ཀྱི་ཁ་འགེངས་དང༌། འདོན་ཆོག་སྐོར་གྱི་གསལ་བྱེད། དབང་གི་མཚམས་སྦྱོར་དང༌། རྟེན་བཞེངས་རྣམས་ཀྱི་དཀར་ཆག
འདོད་གསོལ། འཕྲིན་ཡིག་སོགས་ཉེར་མཁོ་སུག་བྲིས་སུ་བྱས་པ་ཉུང་ཤས་མཆིས་པ་རྣམས་ཀྱང༌། པར་དུ་བརྐོ་བ་ཞིག་བྱུང་ན། གསར་བུ་དཔེ་ཚོགས་མི་འཛོམ་པ་འགའ་ལ་ཕན་འདོགས་འབྱུང་ལས་ཆེ་ཞེས་གསོལ་བ་ན། ཆོས་ལྡན་བསྟན་པའི་སྦྱིན་བདག་ཆེན་པོ་ཉིད་ནས་དེ་འདྲས་གཞན་ལ་ཕན་འདོགས་འབྱུང་འགྲོ་བས་པར་དུ་བརྐོ་བར་གྱིས་ཞེས་བཀའ་སྩལ་ཕེབས་པ་ལྟར། ཞར་བྱུང་དེ་དག་ཀྱང་འདྲི་བའི་ཞུ་དག་བཅས་པར་ཁང་གི་སྟེང་དུ་གསེར་གྱི་རྒྱལ་མཚན་བཞི་དང་རྨ་བྱའི་གཟུགས་བརྙན་རྣམས་འཛུགས་པའི་གཟུངས་འབུལ་དང༌། རབ་གནས་ཀྱི་ཆོ་ག་རྣམས་བྱས། དཔལ་སྤུངས་ནས་སི་ཏུ་རིན་པོ་ཆེའི་སྐུ་དཔོན་ཀརྨ་རིན་ཆེན་མགོན་པོ་ཞིང་ཁམས་གཤེགས་པའི་སར་འབོད་དུ་བྱུང་བར་བཏེག་ཏེ་ཞག་གསུམ་སྟེང་ནས་ཞག་བདུན་གྱི་བར་ཀུན་རིག་གི་ཆོ་ག་རྣམས་དང་ལྷན་ཅིག་འདའ་ཀ་མའི་གསལ་འདེབས་ཕྱིར་བཟློག་དབང་བསྐུར་བཅས་དང༌། ཁོ་བོས་ཀྱེ་རྡོ་རྗེ་ལ་བརྟེན་པ་དང༌། ཆོས་རྗེ་བསོད་ནམས་བློ་གྲོས་པས་ཀུན་རིག་ལ་བརྟེན་པའི་སྐུ་གདུང་གི་ཞུགས་འབུལ་བཅས་པའི་ཞབས་འདེགས་ཞུས།
ས་སྟག་ལོར་ངོར་ཨེ་ཝཾ་ཆོས་ལྡན་ནས་མཁན་པོ་ཆེན་པོ་དཔལ་ལྡན་ཆོས་སྐྱོང་པ་ཉིད་ལྗོངས་འདིའི་བསྟན་འགྲོའི་མགོན་དུ་སྤྱན་འདྲེན་ཞུས་པ་བཞིན་ཕེབས་གྲུབ་བྱུང་ནའང༌། སྐུ་ལ་སྙུང་བབ་ལྕི་མོས་ཟིན་པའི་རྣམ་པ་ཅན་དུ་བསྟན་གདའ། ཕྱི་ལོའི་ཆོ་འཕྲུལ་ཟླ་བའི་ཚེས་བཅུའི་ནུབ་མོའི་རྨི་ལམ་དུ། ངེད་རང་ངོར་ཐར་པ་རྩེའི་བླ་བྲང་གི་རྡོ་ཅལ་གསེབ་ནས་ཡར་སོང་བར་གཟིམས་ཁང་གཟི་མདངས་འབར་བ། དེའི་ནང་དུ་ས་སྐྱ་གོང་མས་ཕྱི་རོལ་མཛད་དུས་ཀྱི་བཞུགས་ཁྲི། ས་འཇལ་ལིའི་རྒྱ་ཁྲི་རྒྱབ་ཡོལ་བཅས་ཡོད་པ་དེ་འདྲ་ལ། བཟོ་རྒྱུ་ཐམས་ཅད་ལྕགས་ལས་བྱས་པ་ཞིག་གི་སྟེང་ན། ཐར་རྩེ་ནམ་མཁའ་བསམ་འགྲུབ་པ་ཉིད་ས་ཞུ་ཆོས་གོས་བཅས་སྐུ་གཟི་མདངས་དང་ལྡན་པ་ཞིག་བདག་ལ་དགྱེས་ཚུལ་མཛད་པ་ཡང་ཡང་རྨིས། དེའི་ཕྱི་ཉིན་མཁན་ཆེན་པའི་སྐུ་མདུན་སླེབས་པ་ན། ལྷ་རིས་བས་ཐང་ཁའི་རས་གཞི་བརྒྱངས་པ་ཞིག་བཟུང་འདུག་པར།
མཁན་ཆེན་པའི་ཞལ་ནས་ད་རེས་རྟེན་འབྲེལ་བཟང༌། ཞུ་ཆེན་པས་འདིར་དཔལ་མགོན་སྟག་ཞོན་གྱི་སྐུ་ཞིག་འདྲི་བསམ་པས་ཁྱོད་ཀྱིས་སོལ་ཐོ་རྒྱོབས་གསུང་བྱུང་བར་བདག་གིས་དེ་འཕྲལ་དུ་སྐྱ་རིས་བྱེད་རྒྱུ་བྱུང་བར། ཐར་རྩེ་མཁན་ཆེན་དེ་ཉིད་དཔལ་མགོན་སྟག་ཞོན་སྐུ་དང་གྲིབ་མ་ལྟར་འགོ་བའི་རྟགས་སུ་གོ་བའི་ངོ་མཚར་སྐྱེས་སོ། ། གཟིམས་ཆུང་ཕུགས་སུ་བཞུགས་སུ་གསོལ་རྒྱུའི་བླ་མ་དོན་ཡོད་གྲུབ་པའི་སྐུ་མི་ཚད་ཡོད་པ་ཅིག་ཁྱོད་ཀྱིས་ཁ་ཏ་གྱིས་ལ་དབུས་ལྷ་རྣམས་ལ་བཟོར་ཆུག་ཅེས་གསུངས་པ་དེའང་གྲུབ་འདུག་པས་ཚེས་བཅུ་གསུམ་ལ་གཟུངས་འབུལ་བྱས་ནས་གཟིམས་ཆུང་ཕུགས་སུ་གདན་དྲངས་ནས། འདི་ཡོན་མཆོད་ཐམས་ཅད་ཉམས་ཆག་གསོ་རྟེན་ཡིན་གསུང༌། དེ་ནས་ཡོན་མཆོད་དང་ཞལ་ཆེམས་ཀྱི་བཀོད་པ་རྣམས་སྩལ་ནས། ཚེས་བཅུ་བདུན་ལ་མཛད་པ་ཐ་མའི་ཚུལ་བསྟན་ཏེ་ཁོ་བོའི་ཞལ་ཆེམས་ལྟར་ཐུགས་དམ་གསལ་འདེབས་བྱེད་ཚུལ་ཅུང་ཟད་ཞུས་སོ། ། ཉེར་ཞིའི་ནམ་སྲོད་ཡོལ་གྱི་དུས་སུ་འོད་གསལ་གྱི་ཀློང་ནས་བཞེངས་ཏེ་ས་གཞི་རྣམ་པ་དྲུག་ཏུ་གཡོ་བའི་ལྟས་དང་བཅས་ཏེ་དགའ་ལྡན་བྱམས་པའི་ཞབས་དྲུང་དུ་གཤེགས་ཚུལ་བསྟན་པ་ན། གདུང་ཆས་ཀྱི་ཞབས་ཕྱི་རྣམས་ཀྱང་ངེད་རང་དང་བླ་མ་རབ་དཀར་བ། ག་ཟི་ལྷ་རིས་པ་བཅས་པས་ཞུས་ནས།
མཆོད་སྤྲིན་དཔག་ཏུ་མེད་པས་མདུན་བདར་ཏེ་སེང་གེའི་ཁྲི་ལ་མངའ་གསོལ། བསྟན་པའི་སྦྱིན་བདག་ས་སྐྱོང་ཆེན་པོ་བློ་གྲོས་རྒྱ་མཚོ་པ་ཁུ་དབོན་ལྕམ་དྲལ་བཅས་ནས་གཙུག་ལག་ཁང་དུ་དགུང་གསུམ་པའི་སྟོང་ཆོག་མཆོད་འབུལ་འཛུགས་པའི་ཚོགས་དབུར་འབོད་པར་ཕྱིན། སྐུ་གདུང་རིལ་པོར་བཞུགས་པའི་ཐིག་ཚད་བཻ་ཌཱུར་གཡའ་སེལ་ནས་བཤད་པ་ལྟར་ཆ་འགྲིགས་ཤིང་མཛེས་ཆེ་བ་མཐོང་བས་དེ་ལྟར་དུ་གྱང་ལོགས་སུ་ཐིག་བཏབ་ནས་ཤིང་བཟོར་བཅུག ཧོར་ཟླ་གཉིས་པའི་ཉེར་གཅིག་སྨད་ཤོད་དུ་གཉེར་པ་བོ་རྒྱལ་ཚང་གི་ཁྱིམ་ཐབ་མ་དུས་ཆོས་སུ་ཡོལ་བར་འབོད་དུ་ལྷགས་པས་དེར་ཕྱིན། དུས་འདས་ལ་ཀུན་རིག་གི་ཕྱིར་བཟློག་དབང་ཞག་ཤས་དང༌། རྐྱེན་སེལ་དུ་སྦྱིན་སྲེག་ཁ་ཤས་བླུགས། མཁའ་སྤྱོད་བྱིན་རླབས་དང༌། བྲག་རྫོང་རྗེས་གནང༌། ཚེ་སྒྲུབ་སོགས་སྤར་རྩིས་བབ་པའི་དབང་བཀའ་གང་དགོས་ཀྱི་རེ་བ་བསྐང༌། ཧོར་ཟླ་དྲུག་པའི་ཉེར་ལྔ་ལ་མཚམས་འོག་ཏུ་རྒྱལ་རོང་གི་གྲྭ་པ་རྣམས་དང་མཇལ་ཕྲད་ཀྱི་དུས་བྱས་ཀྱང༌།
དེའི་ནུབ་མོར་མེ་ཆེན་མཆེད་ཅིང་ཚོགས་ཟངས་འཕྱུར་བའི་འུར་ཞོགས་ཆེན་པོ་བྱུང་བ་དང༌། ཡང་ལན་ཅིག་བུད་མེད་ཅིག་གིས་ཆོ་ངེ་ཆེན་པོས་འདེབས་པ་རྨིས་པས་མཇལ་ཁ་རེ་ཞིག་ལྷོད་པར་བྱས་ཀྱང༌། མི་རིང་བར་དབོན་བསོད་ནམས་མཆོག་གྲུབ་རྡོ་ཡུལ་དུ་བྱོན་པ་བྲོ་འཚལ་ཆེན་པོས་ཟིན་པའི་སྐད་ངན་བྱུང་བ་དེའི་ལྟས་སུ་འདྲ་སྙམ་སྟེ། འཇམ་དབྱངས་ཆོས་ཀྱི་བླ་མ་སངས་རྒྱས་ཡེ་ཤེས་པའི་དབོན་ཆུང་རྣམ་གཉིས་མཁྱེན་རབ་གསལ་ཞིང་བསླབ་སྦྱངས་ཀྱི་ཡུལ་ལ་བརྩོན་འགྲུས་རྒྱུན་ཆགས་བཟོད་པ་བསྟན་པ་ལ་སྨན་འདོགས་འབྱུང་རེ་ཆེ་བ་མཆིས་མོད། གཉིས་ཀ་བར་ཆད་རྐྱེན་དབང་དུ་ཡལ་སོང་བའི་རྗེས་མར་དབང་བསྐུར་དང་འདའ་ཀའི་གསལ་འདེབས་དང་དགོངས་པ་འགེངས་བྱེད་ཀུན་རིག་གི་ཆོ་ག་སྦྱིན་སྲེག་བཅས་པའི་ཞབས་འདེགས་ཞུས། རྒྱ་དཔོན་དགེ་སློང་བཀྲ་ཤིས་རྒྱ་མཚོ་པ་སྐུ་འཚོའི་དུས་ལས་འདས་པའི་རུས་བུའི་སཱཙྪ་རྣམས་ལ། བསྙེན་སོང་དགེ་སློང་དྲུག་ཅུ་ཙམ་དང་ལྷན་ཅིག་སཱཙྪར་རབ་གནས་བསྒྲུབ་པ་བཅས་པ་བྱས་ནས་ཟླ་བ་བརྒྱད་པའི་ནང་དུ་སི་ཏུ་རིན་པོ་ཆེའི་སྐུ་དབོན་མཁས་གྲུབ་ཆེན་པོ་བླ་མ་ཀརྨའི་མཚན་མངའ་ངུར་སྨྲིག་འཆང་གི་གཟུགས་སྐུའི་བཀོད་པ་ཟབ་དབྱིངས་སུ་བརྟུལ་པའི་བཞེད་དགོངས་འགེངས་བྱེད་དུ་འབོད་པར་ཕྱིན་ནས་ཞག་བཅུ་སྐོར་ཙམ་དུ་བསྡད་དེ། བཅོམ་ལྡན་འདས་ཐམས་ཅད་རིག་པའི་དཀྱིལ་འཁོར་གྱི་སྒྲུབ་མཆོད་ཕྱིར་བཟློག་དབང་བསྐུར་རྣམས་ཀྱི་ཞབས་འདེགས་ཞུ་བའི་ཚོགས་བསགས་བཟང་པོ་བསྒྲུབ་རྒྱུ་བྱུང་བ་དང༌། རྒྱལ་དབང་ཀརྨ་པ་ཞྭ་དམར་ཅོད་པཎ་འཆང་བ་ཆེན་པོ་དང༌། ལྔ་རིགས་བསྟན་པའི་སྣང་བྱེད་སི་ཏུ་རིན་པོ་ཆེ་གདན་འཛོམ་པར་འཚོ་གཞེས་སུ་ཕེབས་པའི་ཞལ་བཟང་གི་དཀྱིལ་འཁོར་མཇལ་བ་དང་གང་ཅིའི་གསུང་ཐོས་ཀྱི་སྐལ་བ་བཟང་པོ་མྱང་བ་མཉམ་དུ་བྱུང་ངོ༌། །
འཚོ་བྱེད་རིག་པའི་གཞུང་ལུགས་རྒྱ་མཚོ་འཛིན་པ་སྐུ་དབོན་དགེ་བའི་བཤེས་གཉེན་བསམ་གཏན་པ་འཁོར་ཉུང་ཤས་བཅས་ལ་གྲུབ་ཐོབ་ལུགས་ཀྱི་ཚེ་དབང་དང་ཐུགས་གསོས་ཕུལ། གནང་སྦྱིན་ཟབ་རྒྱས་དང༌། མཁས་དབང་ཆེན་པོའི་བཀའ་འབུམ་གྲས་ནས། འཆི་མེད་མཛོད་འགྲེལ་གྱི་གླེགས་བམ་སྩལ་ཞིང༌། རིམ་བཞིན་ཙཎྜ་བྱཱ་ཀ་ར་ཎའི་འགྲེལ་ཆེན་དང༌། འཆི་མེད་མཛོད་འགྲེལ་རྒྱས་པ་འདོད་འཇོ་གསང་འགྱུར་སྩལ་བ་དང༌། ཀ་ལཱ་པའི་བྱིངས་མདོ་རྩ་འགྲེལ་རྣམས་ཀྱང་སྩལ་བའི་བཀའ་དྲིན་ཟླ་བྲལ་དུ་ཆེ་བ་བྱུང༌། བཀའ་འབུམ་འགྲེལ་པ་དེ་དག་ཁུངས་བཙུན་ཡིད་ཆེས་དག་གསལ་ངོ་མཚར་སར་པའི་གཟུགས་བརྒྱ་བཀྲ་བའི་བསྟན་བཅོས་ཀྱི་མེ་ལོང་ཆེན་པོར་མངོན། ཟླ་བ་བཅུ་པའི་ཚེས་བཅུར་བཀྲ་ཤིས་ལྟེམ་ནས་ས་དབང་བསོད་ནམས་མགོན་པོ་ཡབ་སྲས་དགོན་ཆེན་འདིར་བྱོན་པ་ལ་སྒྲོལ་དཀར་ཡིད་བཞིན་འཁོར་ལོ་དང༌། འབྱུང་འདུལ།
རི་ཁྲོད་མ་རྣམས་ཀྱི་རྗེས་གནང་ཕུལ། གཞན་ཡང་གཉེར་པོ་རྒྱལ་ལ་ཚེ་དབང་དང༌། བསོད་ནམས་སྐུ་མཆེད་སོགས་ལ་རྗེས་སུ་གནང་བ་འདོད་ཆོས་དགོས་པ་རྣམས་ཀྱི་རེ་བ་བསྐངས་ནས་བསྙེན་མཚམས་ཀྱི་བཅད་རྒྱར་ཞུགས། དེའི་ཉེར་དགུར་རང་གིས་ཚོགས་བསགས་ཆེད་དུ་གཙུག་ལག་ཁང་དུ་སྟོང་ཆོག་བཙུགས། འདི་སྐབས་ནས་རང་གཞན་ལ་བྱད་ལྟས་དང་རྒྱལ་ལྟས་ཀྱི་རྨི་ལམ་མང་དུ་བྱུང་བས་ཞག་གི་ཕུང་པོ་སྔ་ཕྱི་བཞི་ལྔ་ཙམ་གྱི་དུས་བཞི་རྣམས་སུ་བསྟན་སྲུང་དབང་པོ་རྣམས་ལ་གཏོར་བསྔོ་བརྒྱ་རྩ་དང་འཕྲིན་ལས་བསྐུལ་བ་རྣམས་བགྱིས་པས་སྔ་ཕྱིར་ཕྲིན་ལས་བསྒྲུབ་པའི་རྟགས་དངོས་སམ་རྨི་ལམ་དུ་འགའ་ཞིག་བྱུང༌། ནུབ་གཅིག་རྨི་ལམ་དུ་ཡི་གེ་ཁུར་མཁན་སུ་ཡིན་མ་ངེས་པར་ང་རང་ལ་ཡི་གེ་ཞིག་གཏད་བྱུང་བ་བལྟས་པས་ཐ་ཤང་ལབ་བགིན་ཟེར་བ་ཞིག་འདུག དེ་མིན་འདོན་རྒྱུ་མ་བྱུང་བར་གཉིད་སད་བྱུང་བ། སྔོན་དུས་འགྲོ་མགོན་འཕགས་པས་རྒྱ་ནག་ཏུ་བཞུགས་སྐབས་ཐ་ཤང་ལབ་བགིན་ཞེས་བྱ་བའི་ཆོས་ལོག་སྨྲ་བ་འགའ་ཞིག་བྱུང་བ། དེ་འཕགས་པ་རིན་པོ་ཆེས་ལུང་རིགས་ཀྱི་སྒོ་ནས་སུན་འབྱིན་མཛད་རྒྱུ་དེའི་སྐྱེ་བ་ཅན་ཞིག་གིས་གནོད་འཚེ་སྐྱེལ་པའི་ལྟས་ཡིན་ནམ་སྙམ། ལྕགས་འབྲུག་ཧོར་ཟླ་དང་པོའི་ཚེས་བཅུ་བདུན་ལ་ས་སྐྱོང་ལྕམ་དྲལ་ནས་མཁན་ཆེན་དཔལ་ཆོས་པའི་ཞལ་ཆེམས་ཀྱི་བཀོད་པ་ལྟར།
འབྱུང་འགྱུར་སྟོན་པ་དེ་བཞིན་གཤེགས་པ་བྱམས་ཆེན་གྱི་སྐུ་དངོས་མཐོ་བཅུ་གསུམ་པ་གསེར་ཟངས་ལས་བསྐྲུན་རྒྱུའི་ཕྱི་མོ་ཐོག་མར་ཆ་ཚད་དང་མཐུན་པའི་ལྡེར་བཟོའི་སྐུ་ཞིག་བཞེངས་པ་ཕྱི་མོར་བགྱིས་ནས། དེ་ལ་ཚད་བླངས་ནས་བཟོ་བའི་དགོངས་པས། ལྡེར་བཟོའི་སྐུ་ལ་རུ་ཤིང་དང་གཟུངས་འབུལ་ནང་རྟེན་རྣམས་བཞག་ནས། དབུས་ལྷ་དོན་གྲུབ་ཅན་སོགས་དཔོན་གཡོག་རྣམས་ལ་བཟོར་བཅུག ངེད་ཀྱི་ཉེ་བར་གནས་པ་ལྷུན་གྲུབ་ཕུན་ཚོགས་ཅན་ལྡན་ཤོད་དུ་དཔག་བསམ་འཁྲི་ཤིང་གི་ཞལ་ཐང་ངེད་ཀྱི་བཀོད་པ་དེ་ལ་པར་དཔོན་ཚུལ་ཁྲིམས་ཏིང་འཛིན་པས་བཀའ་འགྱུར་པར་མ་ཞིག་གནང་ནས་བསླུས་པ་དེ་གདན་འདྲེན་དུ་འགྲོ་བའི་དེ་ཉིན་འདི་ག་ནས་ནས་ལ་གསང་སྔགས་ཟབ་མོ་བཟླས་ནས་བསྐུར་ཏེ། འདི་ལ་རྒྱར་ངེད་ཀྱི་ཡང་མེས་རྣམས་ཀྱི་དུས་ནས་བྲིས་པའི་ལྷ་ལ་རབ་གནས་མ་བྱས་ཀྱང་ཡེ་ཤེས་པ་བཞུགས་པའི་རྟགས་རེ་མི་འབྱུང་བ་མི་སྲིད་ཅེས་གླེང་བ་ལྟར། འཁྲི་ཤིང་གི་ཐང་ཁ་ལའང་ང་རང་གི་རབ་གནས་བྱས་པ་ཡིན་པས་རྗེས་འབྲང་གཞན་ཡོད་པ་མི་སྲིད་མོད་ཀྱི། ཤོད་པའི་དཀོར་བདག་ཅུང་ཟད་རྩུབ་པས་རྗེས་འཁྲི་འདྲ་འབྱུང་ལས་ཆེ་བས། ཤོད་པ་ཚང་ནས་མར་འོང་བའི་ནུབ་མོའི་འདུག་ཞག་གང་དུ་ཕོག་ཀྱང༌། ནས་འདི་གཏོར་ལ་བགེགས་བསྐྲད་ཅིག་གྱིས་ཤིག་ཞེས་བསླབ་པ་ཁོས་ཀྱང་དེ་ལྟར་བྱས་ནས།
ཚེས་ཉེར་དྲུག་ཆུ་དྲོན་དུ་སླེབས་པའི་ནུབ་ནོར་གླིང་ཚང་གི་དགེ་སློང་ཀུན་དགའ་རབ་རྒྱས་ཞེས་པ་དང་མཉམ་དུ་གནས་ཚེ། ཞལ་ཐང་བཞུགས་པའི་སྒམ་བུ་ལ་ཟླ་བའི་འོད་ཀྱིས་ཁྱབ་འདུག་པ་མངོན་སུམ་མཐོང་ནས་ལངས་ཏེ་རབ་རྒྱས་ལ་ནམ་ལངས་འདུག་པས་འགྲོ་རན་བྱས་པས། ནམ་ལངས་ཅི་ཡོད་ནམ་གུང་ཡིན་པ་དང༌། ཟླ་བ་ཤར་དོན་ཅི་ཡོད་ཉི་ཤུ་དྲུག་བདུན་གྱི་ནམ་གུང་ཡིན་ཟེར། ཕྱི་རོལ་དུ་སོང་ནས་ནང་དུ་སླེབས་བར་ཟླ་བ་ཤར་བ་དེའང་མི་སྣང་བར་གྱུར་ཏོ། ། སླར་ང་ལ་ཇི་ལྟར་གསུངས་པ་དེ་ལྟར་བྱས་པས་རྟགས་ཀྱང་དེ་ལྟ་བུ་བྱུང་བས་མཁྱེན་པ་དངོས་སུ་གདའ་ཞེས་ཟེར་གྱིན་མཆིས། ཕྱི་འབྲང་གིས་ཉེར་འཚེ་དང་བྲལ་བར་གྱུར་ན། རྟེན་གསུམ་གང་དུ་བཞུགས་ཀྱང་དགེ་ལམ་འབྱུང་བ་བྱིན་རླབས་ཀྱི་མཐུ་ཡིན་པའི་ཕྱིར་སྨྲས་སོ། ། འཁྲི་ཤིང་འདིར་ཉེར་དགུར་སླེབ་པའི་ནུབ་མོར། དགེ་སློང་སངས་རྒྱས་ཡོན་ཏན་གྱི་རྨི་ལམ་དུ།
ངེད་རང་གཙུག་ལག་ཁང་གི་སྒོའི་རྡོ་ཅལ་ཁའི་སྐས་ཀྱི་མགོར་ཁ་ཤར་ཕྱོགས་སུ་བལྟས་ཏེ་ཁྲོམ་ཚོགས་གྲངས་མེད་པའི་དབུས་སུ་བཀྲ་ཤིས་ཀྱི་ཚིགས་སུ་བཅད་པ་ཤླཽ་ཀ་བདུན་ཡོད་པ་ཞིག་བརྗོད་པའི་སྣང་བ་བྱུང་བ། ཕྱི་ཉིན་ངེད་རང་སར་ཐང་ཁ་བཤམས་པ་དང་དེར་སླེབས་ནས་ཐང་ཁ་རྣམས་མཇལ་བྱུང་བ་དེའི་ལྟས་སུ་མངོན་ཞེས་ངོ་མཚར་དུ་བྱེད་ཀྱིན་མཆིས་ཏེ། དེ་ནི་དེ་བཞིན་གཤེགས་པའི་སྐུ་གཟུགས་མཇལ་བའི་བྱིན་རླབས་ཀྱི་རྟེན་འབྲེལ་དུ་དགེ་བའི་ལྟས་སུ་ཁུམས། ཚེས་བཅུ་བདུན་ལ་ཡིད་ལྷུང་དཔོན་ཨ་དཀར་འདས་པའི་ཆོ་ག་བྱེད་པར་འགྲོ་དགོས་པ་སྡེ་དགེའི་མདུན་ནས་བཀའ་སྩལ་བ་ལྟར་དེར་ཕྱིན་པའི་ལམ་དུ། ཆོས་རྗེ་རབ་བརྟན་བླ་མ་ཀུན་དགའ་རྒྱལ་མཚན་པ་ནས་འབོད་པའི་བང་ཆེན་གྱིས་འབྱོར་བས་དེར་སོང༌། བླ་མ་ལ་གསེར་ཆོས་ལུགས་ཀྱི་འཇམ་དཔལ་ནག་པོའི་རྗེས་གནང་བསྒོམ་ལུང་འབོགས་པ་བཅས་ཕུལ་ནས་དཔོན་ཚང་གི་དུབ་ཡིད་ལྷུང་ཐང་དུ་མཆིས་པ་དེར་བསྡད། ཀུན་རིག་གི་བྱང་ཆོག་དབང་བསྐུར་རྣམས་ཞག་བདུན་བར་བྱས། དེ་སྐབས་བླ་མ་འཇམ་དབྱངས་པའང་སྙུང་གཞི་ལྗི་ཙམ་བྱུང་འདུག་པར་ཐོག་མར་ཚེ་སྒྲུབ་འཆི་མེད་དཔལ་སྟེར་བརྒྱ་རྩ་དང༌། དེ་ནས་རིམ་གྱི་འབྱུང་པོ་འདུལ་བྱེད་མེ་དབང་ཅན་དང༌། གུར་གྱི་མགོན་པོ་ཁྲོ་བོ་བཅུ་དང་བཅས་པའི་རྗེས་གནང༌།
འཇམ་དཔལ་ནཱ་ག་རཀྴ། གསེར་ཆོས་ཁྱུང་ནག གཟའ་ཡུམ་གཙོ་འཁོར། འོད་ཟེར་ཅན། སེང་གེ་སྒྲ། ཁྲོ་བོ་གཙུག་ཏོར་འབར་བ་རྣམས་ཀྱི་རྗེས་གནང༌། སྤེན་གཏོར་མར་གྲགས་པའི་བྱད་འགྲོལ་བཅས་དང༌། རྡོ་རྗེ་འཇིགས་བྱེད་ཕྱག་གཉིས་པའི་རྗེས་གནང༌། བསྲུང་བཟློག་ཁྱད་པར་ཅན་རྣམས་ཀྱི་ལུང༌། འཇམ་དཔལ་ཁྲོ་ཆུ་དུག་གདོང་གི་དབང་ལུང་བཅས་རྣམས་ཕུལ་བས་སྙུང་གཞི་ཡར་བདེར་གྱུར།
ཇོ་མོ་ཀླུ་སྐྱིད་སོགས་ནང་འཁོར་ཐམས་ཅད་ལ་སྤྱན་རས་གཟིགས་ཡི་གེ་དྲུག་པ་གཙོ་འཁོར་གསུམ་པ་དང༌། ཐུགས་རྗེ་ཆེན་པོ་དང་ཕྱག་རྒྱ་ཆེན་པོ་ཟུང་འཇུག་གི་རྗེས་གནང་བྱས། འཇིགས་བྱེད་ཞི་བའི་སྦྱིན་སྲེག་ཚར་ལྔ་བླུགས། ཆོས་རྗེ་བསོད་ནམས་བློ་གྲོས་པ་དང༌། བདག་ཇིས་སངས་རྒྱས་དཔལ་འབྱོར། སྨར་ཁམས་ཚུལ་ཁྲིམས་འོད་གསལ་ལ་སོགས་པའི་བླ་མ་དགེ་སློང་དེར་བཞུགས་པ་བཅུ་གསུམ་ཙམ་ལ་མགོན་པོ་ཁྲོ་བཅུ་དང་བཅས་པའི་རྗེས་གནང་དང༌། ཉན་སྐོར་ཁོར་ཡུག་རྣམས་ནས་ལྷགས་པའི་སྦྱིན་བདག་རྣམས་ཀྱི་བསྔོ་རྟེན། སྐྲ་འཛིན་སྡོམ་འབོགས། སྨོན་ལམ་དགོས་པ་རྣམས་ཀྱི་རེ་བ་བསྐང༌། ལྷ་སྐྱབས་ཚང་དུ་འབོད་པར་ཕྱིན།
ནང་ཚང་རྣམས་ལ་ཀུན་རིག་རྩ་བའི་དཀྱིལ་འཁོར་དུ་དབང་དང༌། སེང་གདོང་དང་གཤེད་དམར་རྗེས་གནང་བྱས། ཨ་འཛི་བླ་མ་བསོད་ནམས་བློ་གྲོས་པས་འབོད་པར་ཕྱིན། བྱང་ཆོག་དང་གཤིན་རྗེ་གཤེད་དམར་རྗེས་གནང་ཕུལ། ལམ་དུ་དགེ་སློང་བློ་གྲོས་རྒྱ་མཚོ་ལ་ནཱ་རོ་མཁའ་སྤྱོད་བྱས་ནས། ཇ་བའི་རུ་ནང་དུ་ཕྱིན། སྟག་ལ་ཤི་བར་ཀུན་རིག་གི་ཕྱིར་བཟློག་དབང་བསྐུར་བཅས་དང༌། སེར་འཇོ་དགོན་པའི་བླ་མ་དགེ་སློང་བཞུགས་པ་རྣམས་དང་བཅས་ལ་ཐུགས་རྗེ་ཆེན་པོ་དང་ཕྱག་རྒྱ་ཆེན་པོ་ཟུང་འཇུག་གི་སྔོན་འགྲོའི་རྗེས་གནང་བྱས། ཇ་པའི་ཇོ་མོ་དགེ་བསྙེན་མར་བསྒྲུབས་ནས་འོངས་པའི་ལམ་དུ་བསམ་འགྲུབ་ཚང་ལ་རྗེ་བཙུན་སེང་གེ་སྒྲའི་རྗེས་གནང་བྱས། ཨ་རིག་བློ་བཟང་བཀྲ་ཤིས་པའི་རུ་ནང་དུ་སླེབས།
ཐང་སྟོང་པའི་ལུགས་ཀྱི་ཚེ་སྒྲུབ་ཚར་བདུན། འབྱུང་པོ་འདུལ་བྱེད་དང་སྒྲོལ་མའི་རྗེས་གནང་དང་ཀུན་རིག་གི་བྱང་ཆོག་དབང་བསྐུར་བཅས་བགྱིས། ལམ་དུ་དགེ་སློང་ཀུན་དགའ་རིན་ཆེན་མིང་སྲིང་གཡོན་དུ་འདུག་པར་ཁྲོ་བོ་སྨེ་བརྩེགས་ཀྱི་རྗེས་སུ་གནང་བ་མཐའ་རྟེན་བཅས་དང་དུས་འདས་རབ་རྒྱས་པར་བསྔོ་བ་སྨོན་ལམ་བྱས། སླར་ལྷ་རུ་དཔོན་ཚང་དུ་སླེབས་པ་དེར་ཀ་ཐོག་སྤྲུལ་པའི་སྐུ་གདན་དྲང་བྱུང་བ་ལ་མཇལ་དར་ཕུལ། ཕྱི་ཉིན་འཕགས་པ་རིན་པོ་ཆེའི་བཀའ་འབུམ་གྱི་ནང་ནས་ཐམས་ཅད་མཁྱེན་པའི་བཤེས་གཉེན་གྱིས་མཛད་པའི་སྒྲོལ་མའི་སྒྲུབ་སྐོར་རྣམས་ཀྱི་ལུང་དགོས་གསུངས་ནས་སྤྲུལ་པའི་སྐུ་འཁོར་བཅས་ཕེབས་བྱུང་བར་མཇལ་འཛོམ་དང་གསུང་གླེང་ལུང་འབུལ་ལྷན་ཅིག་བྱུང་བར། སྤྲུལ་སྐུ་མཁྱེན་རབ་ཆེས་གསལ་བའི་བསྟན་འཛིན་གྱི་སྐྱེས་ཆེན་ཟླ་བྲལ་ཞིག་ཏུ་གོ་བས་དད་གུས་སྐྱེ་བ་བྱུང་ངོ༌། ། དེ་ནས་བཏེག་འོངས་པར་ཐར་རྩེ་ཆོས་རྗེ་བསོད་ནམས་གྲགས་པ་དཔོན་གཡོག་རྣམས་ལ་ཁྲོ་བོ་འཆོ་ལབ་ལྗང་ནག་གི་རྗེས་གནང་མཐའ་རྟེན་བཅས་དང༌། ཐང་སྐུ་གསར་བསྐྲུན་རྣམས་ལ་རབ་གནས་མདོར་བསྡུས་བྱས། བདག་ཇིས་བླ་གསར་སངས་རྒྱས་དཔལ་འབྱོར་པ་དང་སྐྱ་འབེས་ཚུལ་ཁྲིམས་བཀྲ་ཤིས་ཀྱིས་འབོད་པར་སོང༌། ཐུགས་རྗེ་ཆེན་པོ་དང་ཕྱག་རྒྱ་ཆེན་པོ་ཟུང་འཇུག་གི་སྔོན་འགྲོའི་རྗེས་གནང་བྱས།
བདག་ཇིས་བླ་རྒན་ཕུན་ཚོགས་ཆོས་འཕེལ་བས་གེ་མཛོ་མདར་བླ་བྲང་གཟིམས་ཁང་གསར་དུ་བརྒྱབས་པའི་ནང་དུ་སོན། བླ་མ་འདི་ཉིད་ནི་སྐུ་ཚེའི་སྟོད་དུ་གྲྭ་སར་བླ་མ་གོང་མའི་དུས་ཇ་མར་མེ་སོགས་ཀྱི་དགེ་རྒྱུན་ཚོགས་བསག་རྒྱ་ཆེན་བསྒྲུབས་པ་དང༌། ཁམས་སུ་སྦྱིན་བདག་རྣམས་ལའང་ཆོས་དང་མཐུན་པའི་ཕན་འདོགས་ཕྲིན་ལས་རྒྱས་པ་དང༌། སྐུ་ཚེ་སྨད་དུ་ཁང་གསར་མཁན་ཆེན་བྱམས་པ་བསོད་ནམས་བཟང་པོ་པ་དང༌། དཔལ་ལྡན་ཆོས་སྐྱོང་པ་རྣམས་ནས་བཀའ་སྩལ་ཕེབས་དོན་ལྟར་ཡིད་ལྷུང་གེ་མཛོ་མདོར་ཆོས་སྡེ་འདེབས་པའི་གཞི་འདིང་བ་བཅས། རྗེ་བཙུན་ཨེ་ཝཾ་པ་ཆེན་པོའི་བསྟན་པར་སྨན་འདོགས་ཆེ་བའི་སྨོན་ལམ་གྱི་སྙེ་མ་དུས་སུ་སྨིན་པའི་གང་ཟག་མཆོག་ཅིག་ཏུ་མངོན་ནོ། ། དེར་བླ་མ་རྣམ་གཉིས་སྐུ་འཁོར་དུ་བཅས་ལ་ཀུན་རིག་རྩ་བའི་དཀྱིལ་འཁོར་དབང་དང༌། གུ་རུ་དྲག་དམར་ཉང་ལུགས་ཀྱི་བྱིན་རླབས་དབང་བསྐུར་དང་ཉེ་བར་མཁོ་བའི་ལུང་ཚོགས་འགའ་ཞིག་ཕུལ། དེ་ནས་བཏེག་པའི་ལམ་དུ་ཨ་འཛི་དགེ་སློང་ཀུན་དགའ་ཆོས་འཕེལ་གྱིས་འབོད་པར་སོང༌། བཅོམ་ལྡན་འདས་ཐམས་ཅད་རིག་པའི་དབང་དང་སྤྱན་རས་གཟིགས་གཙོ་འཁོར་གསུམ་པའི་རྗེས་གནང་བྱས།
བ་པའི་སངས་རྒྱས་ཀྱིས་འབོད་པར་ཕྱིན། ཕྱི་ཉིན་མ་སོགས་ལ་ཀུན་རིག་གི་དབང་དང༌། དེར་འདུས་བཅས་ལ་སྤྱན་རས་གཟིགས་ཡི་གེ་དྲུག་པ་གཙོ་འཁོར་གྱི་རྗེས་གནང་བྱས། དེ་དག་གི་བར་སྐབས་རྣམས་སུ་སྐྱབས་འགྲོའི་སྡོམ་པ་དང་དགེ་བསྙེན་སྡོམ་པ། བསྔོ་བ་སྨོན་ལམ་གྱི་རྒྱས་འདེབས་གང་དགོས་རྣམས་ཀྱི་རེ་བ་བསྐང༌། རུ་དམ་དགོན་པའི་ལུང་མདར་རྫོགས་ཆེན་པ་ནས་བླ་མ་ཐེག་མཆོག་པ་ལས་ཇ་འདྲེན་གནང་སྦྱིན་སྟོན་མོ་བཅས་སྩལ་བ་བསྣམས་ནས་བཞུགས་པ་དང༌། གསུང་གླེང་ཅུང་ཟད་ཞིག་གི་ཡུན་དུ་བསྡད། དེ་ནས་བཏེག་སྟེ་རྒྱབ་སྟོད་བླང་ཤིང་ཐང་དུ་གཉེར་ཆེན་བསོད་ནམས་བཀྲ་ཤིས་པ་ཅུང་ཟད་བྲོ་འཚལ་སྟབས་ཀྱིས་རུ་བ་བཅས་དེར་བཞུགས་པར་འབོད་དུ་བྱུང་བར་སོན། ཚེ་དཔག་མེད་ལ་བརྟེན་པའི་འཆི་བསླུ་དང་གྲུབ་ཐོབ་ཚེ་སྒྲུབ་བརྒྱ་ཚར་བསགས། འབྱུང་པོ་འདུལ་བྱེད།
སེང་གེའི་གདོང་ཅན། མགོན་པོ་ཁྲོ་བོ་བཅུ་དང་བཅས་པའི་རྗེས་གནང་བྱས་མཐར་རྡོ་རྗེ་འཇིགས་བྱེད་ཞི་བའི་སྲེག་བླུགས་ཚར་ལྔ་བླུགས་པ་སོགས་ཐུགས་བཞེད་བསྐངས་ནས་ལྷུན་གྲུབ་སྟེང་དུ་སླེབས། ས་གས་ཉ་བའི་ཟླ་བར་མཁན་ཆེན་ཐམས་ཅད་མཁྱེན་པ་དཔལ་ཆོས་པའི་སྐུ་དབོན་རིན་ཆེན་མཆོག་གྲུབ་པ་དང༌། ཆོས་རྗེ་བསོད་ནམས་བློ་གྲོས། བཞི་སྡེ་བླ་མ་རིན་ཆེན་ཆོས་དར། དགོན་ཆེན་པའི་བླ་མ་དབུ་མཛད་པ་སོགས་ཁ་ཤས་ལ་ཁོ་བོས་བསྒྲིགས་པའི་ཡི་གེའི་སྟེང་ནས་སྣར་ཐང་བརྒྱ་རྩའི་རྗེས་གནང་རྣམས་དང༌། རྒྱ་གཞུང་གི་ལུང་བཅས་ཕུལ། ཉེ་བར་གནས་པ་ལྷུན་གྲུབ་ཕུན་ཚོགས་ཀྱིས་ཐང་ཀའི་རས་གཞི་བཟོས་ནས། འདིའི་སྟེང་ན་ཁྱེད་ཀྱི་རྟོགས་བརྗོད་ཚར་ཅིག་རི་མོར་འདྲི་བའི་སྐྱ་རིས་ཉིད་ནས་བརྒྱབ་པ་སྩལ་ན། དགུན་ཀ་འདིར་ཀརྨའི་ལྷ་དགའ་སྤུན་གྱིས་ཚོན་མདངས་བཅད་སོགས་རྫོགས་པར་འདྲི་བར་ཆེད་བྱས་པས།
སྐྱ་རིས་སོལ་ཐོ་བརྒྱབ་གྲོགས་ཀྱི་ཟེར་བ་ལྟར། གང་དྲན་བྲིས་པའི་གཟུགས་བརྙན་གྱི་བཀོད་པ་ད་ལྟར་ཕན་གྱི་བྱས་བྱུང་བྲིས་པ་ཐང་ཁ་ལྔ་བྱུང་སོང༌། ཐང་ཁ་སྐར་འཛིན་སང་ཉིན་བྱེད་རྒྱུའི་ནུབ་མོར་དེར་ལྷུན་གྲུབ་ཕུན་ཚོགས་རང་གི་རྨི་ལམ་གྱི་སྣང་བར་གཙོ་བོ་ང་རང་གི་གཟུགས་བརྙན་དེ་གླང་པོ་ཆེའི་ཁྲིའི་སྟེང་ན་གནས་པ་ཤིན་ཏུ་བྱོན་ལེགས་པ་ཞིག་བྲིས་ཚར་བའི་འཁྲིས་དེར་གལ་ཏ་ཟུང་འབྲེལ་ནས་དཀར་གྱིས་བཀང་བའི་སྟེང་ན་སྤོས་རེང་བརྒྱ་ཆག་དང་འབྲི་བྱེད་ཡོལ་པིར་མང་ཙམ་བཅས་བཞག་པ་ཞིག་རྨིས་འདུག་པ་ཐང་ཁ་འདྲི་རྒྱུ་བཞི་དང་བཅས་པ་གེགས་མེད་མཐར་ཕྱིན་འབྱུང་བའི་རྟེན་འབྲེལ་ཞིག་ཡིན་ནམ་སྙམ་པ་བྱུང༌། སྐུ་དབོན་རིན་ཆེན་མཆོག་གྲུབ་ནས་རྡོ་རྗེ་འཆང་ཀུན་དགའ་བཟང་པོའི་བཀའ་འབུམ་གྱི་ལུང་གནང་བ་ནས། ཀྱེ་རྡོ་རྗེའི་རྣམ་བཤད་ཟླ་ཟེར་རྫོགས་མཚམས་མན་ཆད་ཀྱི་ལུང་རྣམས་བདག་གིས་ཀྱང་ཐོབ། སྐུ་དབོན་པ་དེ་ཉིད་ལ་དགོན་པའི་ནས་དེར་ཡོད་རྣམས་བཅས་ལ། དཔལ་ལྡན་ཆོས་སྐྱོང་གི་རྣམ་པར་ཐར་པ་དབུ་ནས་བརྩམས་ཏེ་སྐུ་དབོན་དང་ཕྱག་མཛོད་གཉིས་དབུས་གཙང་དུ་དགོངས་རྫོགས་སྒྲུབ་པའི་ཕྱིར་བཏེག་པ་ཚུན་ཆད་ཀྱི་ལུང་རྣམས་རྫོགས་པ་དང༌། ང་རང་གིས་བྱས་པའི་རཏྣ་ཤཱསྟྲཾ་ཀྱི་སྡེ་ནས་ཀྱང་ག་ང་ཅ་ཨ་དཀར་ཆག་ཤྲཱི་ཅན་ཏེ་གླེགས་བམ་ལྔ་དང་ཆ་རྟགས་ཅན་གྱི་གླེགས་བམ་སྨད་ནས་བསང་མཆོད་ཀྱི་སྐོར་རྣམས་བཅས་པའི་ལུང་རྣམས་འབུལ་བའི་སྒང་ལ་རྫ་ནས་འོངས་པའི་ལྷ་རྗེ་ཆོས་སྐྱོང་ཞེས་བྱ་བས་རྒྱལ་བའི་བཀའ་འགྱུར་རོ་འཚལ་གྱི་པོ་ཏི་བརྒྱ་དང་དགུ་རབ་གནས་རྒྱུར་གདན་དྲངས་བྱུང་བ་ལ་རབ་གནས་བྱེད་རྒྱུ་བྱུང་བ་དང༌། ལུང་གྲུབ་ནས་མར་ཙམ་འོངས་པའི་ལམ་དུ་ཝཱ་རཱ་ཎ་སཱི་ནས་འོངས་པའི་ཨ་ཙ་ར་གྷ་ནེ་པཱུ་རི་ཞེས་པ་བོད་སྐད་བསྒྱུར་ན་སྟུག་པོར་གང་བ་ཞེས་སམ་གྲོང་ཁྱེར་དུ་ཁྱབ་པའམ་གང་བ་ཞེས་འགྱུར་བའི་མིང་ཅན་ཞིག་གིས་ལག་ཏུ་དར་དཀར་པོ་ཞིག་ཐོགས་ནས་བདག་ལ་བྱིན་བྱུང་བ་དེ་ཆོས་སྐྱོང་དགྱེས་པའི་རྟགས་ཤིག་ཡིན་ནམ་སྙམ་པའི་སྤྲོ་བ་བརྟས། གཞན་ཡང་སྐུ་དབོན་དེ་ཉིད་ལ་སྨན་བླའི་རྗེས་གནང་དང༌།
གཤིན་རྗེ་ཚེ་བདག་གི་དབང་ལུང་འགའ་རེ་བཅས་འབུལ་གྲུབ། ཉེར་དགུ་ལ་ལྕགས་རར་དཔོན་སྲུང་ལུ་པ་འཚོ་དུས་ལས་བསྐལ་པར་འདའ་ཀ་མའི་གདམས་པ་གསལ་འདེབས་དང་ཀུན་རིག་དཀྱིལ་འཁོར་གྱི་ཆོ་ག་ཕྱིར་བཟློག་བཅས་བགྱིས། ཁྲུམས་ཀྱི་ཉ་བའི་ཞག་མཛོད་ཀྱི་ཚེས་བརྒྱད་ནས་རྒྱལ་རོང་ནས་བྱོན་པའི་བླ་མ། གྲྭ་རིགས་བཅུ་དྲུག་ཙམ་ལ་ཀྱེ་རྡོ་རྗེའི་རྒྱུ་དབང་དང༌། རྡོ་རྗེ་འཇིགས་བྱེད་རྭ་ལུགས་རོ་ལངས་བརྒྱད་སྐོར་གྱི་རྒྱུ་དབང༌། རབ་བྱུང་བསྒྲུབ་བྱ་ཚན་པ་ལྔ་རྣམས་བསྒྲུབས། དེ་ནས་མི་རིང་བར་ཆུ་ཚན་ལ་བཏེག་ནས། དེར་ཡང་སེར་སྐྱ་ཕོ་མོ་འདུས་པ་རྣམས་ལ་ཡི་གེ་དྲུག་པ་སོགས་ཀྱི་རྗེས་གནང་ཉིན་གསུམ་ཙམ་དང༌། མར་ལམ་སྒ་ལེན་སྟེང་དུ་བླ་མ་དགེ་སློང་འགའ་ལ་འཇམ་དཔལ་ཁྲོ་ཆུ་སྨན་གདོང་གི་དབང་དང་ཁྲོམ་མང་རྣམས་ལའང་རྗེས་གནང་དང་བསྔོ་བ། སྐྱབས་སྡོམ་འབོགས་དགོས་སོགས་ཀྱིས་རེ་བ་བསྐང༌།
སླར་ལྷུན་གྲུབ་སྟེང་དུ་ཀྱེ་རྡོ་རྗེའི་གཞི་བསྙེན་པ་འགའ་ཞིག་ལ་རྒྱུ་དུས་དང་ལམ་དུས་ཀྱི་དབང་བྱས། དབང་གི་སྟ་གོན་ཚུགས་པ་ན་དགེ་སློང་ཞིག་གིས་བཀའ་འགྱུར་རོ་འཚལ་གྱི་འདུལ་བ་པོ་ཏི་དང་པོ་དེ་རབ་གནས་བྱ་རྒྱུར་སྤྱན་དྲངས་པ་རྟེན་འབྲེལ་ལེགས་སྙམ་པ་ཤར། འཛོམ་ཐོག་ཏུ་ཚང་དཔོན་མགོན་པོ་སྲུང་སྡུམ་བར་དུ་དགེ་སློང་བསོད་ནམས་རྒྱལ་མཚན་ཅན་སྐུ་ཚེའི་དུས་འདས་པར་འབོད་དུ་བྱུང་བར་སོང༌། དེར་ཀུན་རིག་རྩ་བའི་དཀྱིལ་འཁོར་དུ་དབང་བསྐུར་ཕྱིར། བཟློག་བྱང་སྲེག་དང་ཁྱིམ་ཚང་འཁོར་བཅས་རྗེས་སུ་གནང་བ་ཁ་ཤས་དང༌། མགོན་པོ་ཆོས་བཟང་པས་བསྟི་གནས་སུ་འབོད་པར་ཕྱིན། དེར་སྐྱེད་བྱེད་མ་ལ་སོགས་པའི་ཁྱིམ་ཚང་དུ་གང་ཡོད་བཅས་ལ་ཀུན་རིག་གི་དབང་དང༌། ཚེ་སྒྲུབ་ཀྱི་དབང་དང་རྗེས་གནང་སོགས་འདོད་ཆོས་རྣམས་ཀྱིས་རེ་བ་བསྐང༌། ཚེས་བཅུ་བདུན་གྱི་ཉིན་ཕན་གླིང་བླ་བྲང་ནས་མཁན་ཆེན་དཔལ་ལྡན་ཆོས་སྐྱོང་པའི་སྐུ་གདུང་རིལ་པོར་བཞུགས་ཡུལ་ཙནྡན་གྱི་ཟ་མ་ཏོག་གཙུག་ལག་ཁང་བསམ་འགྲུབ་མཐོང་ན་མངོན་དགའི་གཙང་ཁང་དུ་སྤྱན་འདྲེན་ཞུས་པས། ནམ་མཁར་འཇའ་ཚོན་སྣ་ལྔ་ཤར་བ་སོགས་ངོ་མཚར་ཆེ་བའི་ལྟས་བྱུང་ངོ༌། །
འདིར་སྨྲས་པ། སྔོན་བསགས་ལེགས་བྱས་མདོག་བཟང་སྒོ་ང་ཡི། ། སྙིང་པོ་ཆོས་ལྡན་མི་བདག་འཇིག་རྟེན་མེས། ། སྡེ་བཞིའི་དཔལ་གྱིས་གདོང་མཛེས་ཐོར་ཙུགས་རྩེར། ། ལས་བཟང་གིས་བྱིན་རིགས་བདག་ནོར་བུའི་ཏོག ། བསླུ་མེད་གཏན་གྱི་སྐྱབས་མཆོག་གསང་བ་གསུམ། ། བསམ་ཀྱིན་ཡི་གེའི་བཟླས་བརྗོད་ཙམ་ཞིག་ལས། ། འདྲེན་བྱེད་ཡུལ་དུ་མངོན་སུམ་བགྱིད་པ་ལས། ། ཡུལ་དུས་རྣམ་པས་བསྐལ་གྱུར་གང་གི་ཚེ། ། མྱུར་འགྲོ་བདུན་ལྡན་ཐེག་པའི་སྐལ་བ་བརྟེན། །
གཟི་བརྒྱ་འབར་བའི་དགེ་མཚན་ལྷམ་མེ་བས། ། འདབ་སྟོང་གཞོན་ནུའི་ཚལ་གྱི་ཕན་བདེའི་དཔལ། ། གེ་སར་གྲངས་མེད་འཛུམ་བསུའི་གར་གྱིས་སྤྱོན། ། སྐྱེ་བར་སྦྱངས་སྟོབས་མི་དམན་སྙིང་རྗེའི་གདོང༌། ། བྱང་ཆུབ་སེམས་ཀྱིས་ལན་བརྒྱར་ཕྱིས་སྙམ་བྱེད། ། འཛུམ་ཟེར་དཀར་པོས་ཁོར་ཡུག་མུན་པ་ཡང༌། ། ངེས་པར་བཀྲུ་བཞིན་ལྷ་དེའི་སྐལ་བས་ཐོབ། ། འཁོར་བ་ངན་འགྲོའི་འཇིགས་ལས་སྐྱོབ་པའི་སྐྱབས། ། རྟག་ཏུ་ཡིད་བྱེད་ཆབ་འབངས་ཀྱིས་མཚོན་པའི། ། འགྲོ་འདིས་ཆེད་དུ་མ་གཉེར་ཤཱཀྱའི་སྲས། །
གཉིས་པ་ཐོབ་པའི་དགའ་བདེ་བརྗོད་མི་ལྡངས། ། ཞེས་པ་ལྟར་སྟེ། དེའང་ཇི་ལྟར་ན། ཤྲཱི་ཨེ་ཝཾ་ཆོས་ལྡན་ཆོས་གྲྭ་ཆེན་པོ་ཞེས་ཡོངས་སུ་གྲགས་པ་གང་ཡིན་པ་ནས། བསྟན་པའི་སྙིང་པོ་སྡོམ་གསུམ་ཆོས་ཀྱི་སྒོ་མངས་འབྱེད་པའི་ཁྲི་ཐོགས་ཀྱི་ལས་འཛིན་གྱི་མཛད་པ་ཐར་ཕྱིན་ནས་ཀླུ་སྡིངས་བླ་བྲང་དུ་ཟུར་བཞུགས་མཛད་པར། སའི་སྟེང་ན་མཚུངས་ཟླས་དབེན་པའི་བསོད་ནམས་སྟོབས་ཀྱི་འཁོར་ལོ་སྔོན་དུ་འགྲོ་བས། ཡངས་པའི་གསེར་ལྡན་གྱི་དཀྱིལ་འཁོར་དུ་འཁོད་དགུའི་ལུས་ཅན་མཐའ་དག་དབང་བསྒྱུར་ཞིང༌། དགེ་བ་བཅུ་དང་རྗེས་སུ་མཐུན་པའི་བཀའ་ཁྲིམས་ཀྱིས་བཀོད་པས་འགྲོ་བ་མ་ལུས་བདེ་བར་སྐྱོང་བའི་ས་སྐྱོང་བླ་མ་རྒྱལ་བའི་མྱུ་གུ་པ་ཆེན་པོ་བློ་གྲོས་རྒྱ་མཚོ་པ་གྲྭ་སར་ཕེབས་པའི་དུས་ནས་ཚིགས་གསུམ་རིམ་ནོས་ཀྱི་སྒོ་ནས་སོ་ཐར་སྡོམ་པ་དང༌། བྱང་སེམས་སྡོམ་པ་དང༌། སྔགས་ཀྱི་སྡོམ་པ་སྟེ་གསུམ་ཆར་ཐོབ་ཡུལ་དཀའ་དྲིན་ཟླ་མེད་ཀྱི་སྐྱབས་ཡུལ་གཅིག་པུ་ཡིན་པ་བཞིན།
དེང་ཡང་དེ་ཉིད་བླའི་མཆོད་གནས་སུ་སྤྱན་འདྲེན་པ་བཏང་ནས། གཞུང་ས་ཆེན་པོར་རྒྱལ་ཚབ་དེ་མོ་སྤྲུལ་པའི་སྐུ་དང༌། གདན་ས་གོང་དུ་ལྷར་བཅས་སྐྱེ་དགུའི་སྐྱབས་མགོན་ཆེན་པོ་བཅས་པ། དགོངས་པ་ཞུས་པ་བཞིན་དུ། དེ་དག་ནས་ཀྱང་དགོངས་འགྲོལ་བྱུང་བ་ལྟར། སྤྱན་དྲངས་ནས་བྱོན་པ། འདི་གར་རབ་བྱུང་འདོད་པའི་ལྕགས་འབྲུག་གི་གནམ་ལོའི་རྒྱུ་སྐར་སྨན་དྲུག་གི་ཉ་ཡོངས་སུ་གང་བའི་ཟླ་བའི་ཚེས་ཉི་ཤུ་ལ་ལྷའི་བླ་མ་རྒྱལ་སར་ཕེབས་པའི་ཉིན། ལེགས་པར་གསུངས་པ་ཆོས་འདུལ་མཚོའི་བསྟན་པ་ཡང་དག་པར་འཛིན་ཅིང་ལེགས་པར་འདོམས་པའི་དབང་ཕྱུག་འཕགས་པ་དགྲ་བཅོམ་པ་ཆེན་པོ། རྒྱལ་བའི་སྲས་ཀྱི་སྤྱོད་གཞུང་པ་མ་ལུས་པ་འཛིན་ཅིང༌། སྟོང་ཉིད་སྙིང་རྗེ་ཟུང་འཇུག་གི་རོལ་པས་འགྲོ་བ་རྒྱ་མཚོ་བུ་གཅིག་པུ་ལྟར་བརྩེ་བའི་བྱང་ཆུབ་སེམས་དཔའ་སེམས་ཆེན།
གསུང་རབ་ཀུན་གྱི་ཡང་རྩེ་གསང་ཆེན་རྡོ་རྗེའི་ཐེག་པའི་བསྟན་པ་རིན་པོ་ཆེ་འཛིན་ཅིང༌། སྐལ་བར་ལྡན་པའི་ལུས་ཅན་མཐའ་དག་སྐུ་བཞི་ཟུང་འཇུག་གི་རྒྱུ་ཐབས་འབྲས་བུ་ཅི་རིགས་པར་སྨིན་པར་བྱེད་པའི་རིགས་མཆོག་རྡོ་རྗེ་འཆང་བ་ཆེན་པོ། ཐུན་མོང་འགྲོ་བའི་སྣང་ངོར་མཁན་ཆེན་ཆོས་ཀྱི་རྒྱལ་པོ་ཤར་ཆེན་རིན་ཆེན་མི་འགྱུར་རྒྱལ་མཚན་ཞེས་ཡོངས་སུ་གྲགས་པ་གང་དེ། བསྟན་པའི་སྦྱིན་བདག་ཆེན་པོ་ཆབ་འབངས་སུ་བཅས་པས་ཉེ་བར་མཚོན་པའི་བསྟན་འགྲོ་སྤྱིའི་སྐྱབས་མགོན་མཆོག་ཏུ་གེགས་བྲལ་ལེགས་པར་ཐོབ་བོ། ། དེ་ཉིན་དོན་གཉེར་ཞིག་གི་ངོར། རང་ལ་བསྟོད་པ་ཞིག་ཀྱང་སུག་བྲིས་བྱས། འདི་སྐབས་རང་གཞན་གྱི་ངོར། མཁན་པོར་ཁྲི་འབུལ་གྱི་འབུལ་ཐོ་འགའ་རེ་བྲིས། དེ་ནས་ཧོར་ཟླ་བཅུ་པའི་རྒྱལ་བ་དང་པོའི་ཚེས་ལ། གཙུག་ལག་ཁང་མཐོང་ན་མངོན་པར་དགའ་བར།
བཀོད་ལེགས་མི་འགྱུར་གསེར་གྱི་ཁྲི་ཆེན་པོར་སྤྱན་དྲངས་ཏེ། ངོ་མཚར་དགའ་སྟོན་ལེགས་མཚོན་ཁྲི་འབུལ་ས་སྐྱོང་བསྟན་པའི་སྦྱིན་བདག་ཆེན་པོ་གཙོར་བཞུགས་པའི་སྐུ་འཁོར་ཡོངས་རྫོགས་དང༌། མངའ་འོག་ཏུ་གཏོགས་པའི་དགོན་སྡེ། རྫོགས་བཞུགས་བཅས་མི་སྣ་འཛོམ་པ་ཀུན་དང་ལྷན་ཅིག་མདུན་འཇོག་སྟོབ་པའི་ཐོག་མར། བཀྲ་ཤིས་རྫས་བརྒྱད་འབུལ་བས་ཐོག་དྲངས་ཏེ། ཁྲི་འབུལ་རྣམས་རིམ་པར་བསྟར་ནས། མཎྜལ་གྱི་བཤད་པ་འཕྲལ་དུ་དགོས་པ་བྱུང་བར། ཁོ་བོར་བཀའ་སྩལ་ཕེབས་པ་ལྟར་ཇི་ལྟར་རིགས་པའི་སྤྲོས་བཤད་ཀྱི་སྔུན་བསུ་བའི། འདུས་ཚོགས་ཐམས་ཅད་ཀྱིས་མཎྜལ་ཚོམ་བུ་སོ་བདུན་པ་བཅས་ཕུལ། མཁན་ཆེན་ཐམས་ཅད་མཁྱེན་པ་ཉིད་ནས།
གཙུག་ཏོར་རྣམ་པར་རྒྱལ་མ་ལྷ་དགུའི་རྗེས་སུ་གནང་བ་དང༌། བཀྲ་ཤིས་བརྩེགས་པ་ལ་སོགས་པའི་ལུང་ཁ་ཤས་ཤིས་པར་གྱུར་པའི་རྟེན་འབྲེལ་དུ་སྩལ་བ་རྣམས་ལེགས་པར་ནོས་སོ། ། ཞག་ཤས་སོང་བ་ན་མཁན་ཆེན་ཆོས་ཀྱི་རྒྱལ་པོ་རིན་ཆེན་མི་འགྱུར་རྒྱལ་མཚན་པའི་ཞལ་སྔ་ནས་བཀའ་སྩལ་ཕེབས་པ་ཡར་བཟློག་མ་སྤོབས་པར་སྒྲོལ་མ་དཀར་མོ། རྡོ་རྗེ་རྣམ་འཇོམས། ཕྱག་ན་རྡོ་རྗེ་འབྱུང་པོ་འདུལ་བ། རྟ་མགྲིན་སྐྱེར་སྒང་ལུགས། སེང་གདོང་སྔོན་མོ་རྣམས་ཀྱི་རྗེས་གནང་རྣམས་ཕུལ། མཁན་ཆེན་དཔལ་ཆོས་པའི་སྐུ་གདུང་མཆོད་རྟེན་གྱི་ནང་དུ་འཇུག་རྒྱུའི་འཁོར་ལོ་རྣམས་སྒྲུབ་པའི་ཉེར་བསྡོགས་སུ་བསྙེན་སྒྲུབ་བྱེད་པ་རྣམས་ལ་ཛམྦྷ་ལ་འབྲུག་ཞོན་དང༌། ཛམ་དམར་གྱི་རྗེས་གནང་ལུང་བཅས་དང༌། མགོན་དཀར་དང༌།
དབྱུག་གུ་མཆེད་གསུམ་སྒྲུབ་སྐོར་གྱི་ལུང་རྣམས་ཕུལ། ཚེས་བཅུ་བཞི་ནས་བསྙེན་སྒྲུབ་པ་རྣམས་ཀྱི་སྒྲུབ་རྟེན་དུ་ཀུ་རུ་ཀུལླེའི་དོན་ཀུན་གྲུབ་པའི་འཁོར་ལོ་རིལ་བུ་སྒྲུབ་པ་ལ། ཞི་བའི་དཀྱིལ་འཁོར་དུ་ལྷ་ཉེ་བར་བསྙེན་པ། རྒྱས་པའི་དཀྱིལ་འཁོར་དུ་ཁྲོལ་བུར་བསྒྲུབ་པ། དྲག་པོའི་དཀྱིལ་འཁོར་དུ་དིབ་མར་སྒྲུབ་པ། དབང་གི་དཀྱིལ་འཁོར་དུ་རིལ་བུ་སྒྲུབ་པ་རྣམས་དང༌། ནུས་ལྡན་གྱི་འཁོར་ལོ་དང༌། ལིངྒའི་འཁོར་ལོ། ལྷ་མི་དབང་དུ་བྱེད་པ་རྣམས་ཀྱང་རབ་ཏུ་གནས་པ་རྫས་དང་བཅས་པ་ཕལ་ཆེར་འཛོམ་པའི་ཁུལ་གྱིས་བྲིས་པས་སྒྲུབ་པ་རྣམས་ཀྱི་བཅའ་བསྒྲིགས་དང༌། ཛམྦྷ་ལ་དཀར་པོ་གའུ་ལ་བརྟེན་ཏེ་སྒྲུབ་པ།
ཛམ་དམར་དང་མགོན་དཀར་གྱི་འཁོར་ལོ་དང་བུམ་པ་སྒྲུབ་པ། དབྱུག་གུ་སྤུན་གསུམ་གྱི་ཙཀྲ། དུར་ཁྲོད་བདག་པོ་ཡབ་ཡུམ་གྱི་སྒྲུབ་རྟེན་བཅའ་བ་འདྲི་བཀོད་ཚར་ནས་སོ་སོར་སྒྲུབ་ཏུ་བཅུག་པ། གཞན་ཡང་འཕྲལ་དུ་སྒྲུབ་རྒྱུར་མ་འགྲིགས་ཀྱང༌། ཚོགས་བདག་གི་འཁོར་ལོ་དང༌། འདོད་པའི་རྒྱལ་པོའི་འཁོར་ལོ་ཐ་ཆེན་བཅས་པའང་རབ་ཏུ་གནས་པ་བྱས་པ་བཅས་བྲིས། དེ་རྣམས་གྲུབ་ནས། རྡོ་རྗེ་འཇིགས་བྱེད་ཀྱི་འཁྲུལ་འཁོར་ལས། གཞན་དབང་དུ་བྱ་བ་བུ་མོའི་འཁྲུལ་འཁོར། ནོར་རྒྱས་པར་བྱེད་པ་གནོད་སྦྱིན་གྱི་འཁྲུལ་འཁོར།
སྟོབས་རྒྱས་པར་བྱེད་པ་གླང་པོ་ཆེའི་འཁྲུལ་འཁོར། ཚེ་རྒྱས་པར་བྱེད་པ་བུམ་པའི་འཁྲུལ་འཁོར་སོགས་འདྲི་བ་རྣམས་ནི་སྔགས་བཏུ་བ་དྲངས་པ་སྤོ་བ། བསྲེ་བ་རྣམས་ཀྱིས་འཁོར་ལོ་འདྲི་སྒྲུབ་པ་ལྷན་ཅིག་བྱེད་དགོས་མཆིས་པ་རྣམས་ཁོ་བོས་བགྱིས། དེ་ལྟར་བསྙེན་སྒྲུབ་ལ་ཞུགས་པ་རྣམས་གྲངས་ཐེམ་ནས། ལྕགས་སྦྲུལ་གྱི་ཟླ་བ་གཉིས་པའི་ཚེས་ཉི་ཤུར་གསེར་གདུང་ཁྲི་ཁར་མངའ་གསོལ་ཏེ། ནང་རྟེན་གྱི་འཁོར་ལོ་བུམ་གཏེར་རྣམས་འཇོག་པ་ནས་བརྩམས་པའི། ཆོས་སྐུའི་རིང་བསྲེལ་གཟུངས་འབུལ་དང༌། སྐུ་གདུང་གི་ཟ་མ་ཏོག་བཅས་བཞུགས་སུ་གསོལ་ཏེ། བསྟན་པའི་སྦྱིན་བདག་ཆེན་པོས་མཚོན་པའི་དད་ལྡན་རྣམས་ནས་སྙན་དར་གྱི་རིགས་རྣམས་གསོལ་བ་དང༌། ཁོ་བོས་ཀྱང་མཆོད་སྡོང་སྲིད་ཞིའི་དཔལ་ཀུན་འཇོ་བའི་དཔག་བསམ་ཞེས་པའི་མཚན་གསོལ་དང༌།
འདོད་དོན་གསོལ་གདབ་ལྷན་ཅིག་པའི་སྙན་དར་ཕུལ། སླར་ཡང་མི་རིང་བར་མཁན་ཆེན་རྡོ་རྗེ་འཆང་རིན་ཆེན་མི་འགྱུར་རྒྱལ་མཚན་པ་ཚོགས་ཀྱི་གཙོ་བོར་བཞུགས་པའི་ས་སྐྱའི་སྨན་པ་བླ་མ་དང་ཕུར་སྒྲུབ་བླ་མ། ངོར་པའི་ཆོས་རྗེ་རྣམས་དང༌། དགོན་ཆེན་དུ་བཞུགས་པའི་བླ་མ་རྣམས་དང་བཅས་བསྙེན་སོང་བརྒྱ་ཕྲག་གཅིག་གིས་རབ་ཏུ་གནས་པ་རྒྱས་པ་ཉིན་གསུམ་པ་ཞིག་མཛད་པའི་ཚེ། རབ་གནས་བཟང་དྲུག་གི་བཤད་པ་བྱེད་སྲོལ་མཆིས་པར་ཁོ་བོས་ཅུང་ཟད་སྤྲོས་པའི་བཤད་པ་རྒྱས་པ་ཞིག་བྱས། དེའི་རྗེས་སུ་བཀྲ་ཤིས་བཤད་པ་དུས་འཁོར་བླ་མ་ཀུན་དགའ་ཕུན་ཚོགས་པས་མཛད་སོང༌། རྨོར་ཚ་སྤྲུལ་སྐུ་རིག་འཛིན་ཆོས་དབང་པས། ངེད་རང་སར་བྱོན་ཏེ། ཁོང་གི་སྔར་རྨི་ལམ་དུ་མི་ཅིག་གིས་སང་ཉིན་མཁན་ཆེན་ཞི་བ་འཚོས་མཛད་པའི་དཔེ་ཆ་ཞིག་ཁྱེད་ལ་འབུལ་བར་འགྱུར་བས་ཁྱེད་ཀྱང་གསུངས་ན་ཡག་པོ་ཡོད་ཟེར་བ་ལ། ཁོང་གི་འོན་ཀྱང་ལུང་ནི་ཐོབ་མི་ཐུབ་བམ་བྱས་པས།
ལུང་ཡང་དཔེ་ཆ་ཁུར་མཁན་དེ་ལ་ཡོད་ཟེར་བ་ཞིག་བྱུང༌། ཕྱི་ཉིན་སྡེ་དགེའི་སྐུ་ཚབ་ཨ་ཟློས་ཀྱི། ཁྱེད་ཀྱིས་མཛད་པའི་ཚེམ་བུ་ལུགས་ཀྱི་ཐུགས་རྗེ་ཆེན་པོའི་སྒྲུབ་ཐབས་ཉུང་ངུ་དོན་ཚང་ཞེས་བྱ་བ་དེ་ང་ལ་བསྟན་བྱུང་བ་དང་དེའི་ལུང་ཡང་ཞུས་པ་ཡིན་པས་ཁྱེད་ཉིད་མཁན་ཆེན་ཞི་བ་འཚོས་རྣམ་འཕྲུལ་ཞིག་ཡིན་ངེས་འདུག་པས། ང་རང་མཇལ་དུ་འོང་བ་ཡིན་ཞེས་གསུང་ཞིང་ཉམས་བཞེས་ཀྱི་རྟོགས་འབུལ་ཞིག་ཀྱང་མཛད་བྱུང༌། རྒྱལ་སྲས་ཞི་བ་ལྷས་མཛད་པའི་བྱང་ཆུབ་སེམས་དཔའི་སྤྱོད་པ་ལ་འཇུག་པའི་ལུང་དགོས་གསུངས་པ་ལྟར་ཕུལ། སླར་ཁོང་ལ་ཞལ་གདམས་ཞིག་ཀྱང་གནང་དགོས་ཞེས་གསུངས་པའི་ངོར། ཟབ་མོ་དོན་ལས་བརྩམས་པའི་གདམས་པ་ཐར་མཆོག་བདུད་རྩིའི་བཅུད་ལེན་ཞེས་བྱ་བ་ཞིག་བྲིས་ནས་ཕུལ། དེ་དང་མཐུན་པར་བདུད་འདུལ་རྡོ་རྗེའི་གང་ཟག་སྒོས་ཀྱི་ལུང་བསྟན་རཏྣའི་སྒྲོམ་བུ་ལས། མཁན་པོ་བོ་དྷི་སཏྭ་ནི། འབྲི་ཞེས་རཏྣའི་མིང་ཅན་འབྱུང༌། །
བླ་མེད་རྒྱུད་སྡེ་རྣམ་བཞིའི་འཁོར་ལོ་བསྐོར། ། ཞེས་དང༌། ཡང་ནུབ་གཅིག་རྨི་ལམ་ཏུ་སངས་རྒྱས་ཚེ་དཔག་ཏུ་མེད་པ་ཉན་ཐོས་ཀྱི་ཚོགས་ཀྱིས་བསྐོར་བ་མཇལ་བ་དང༌། ང་རང་གི་འགྲམ་དུ་ཁྲག་བོ་བ་གཞན་འགའ་བྱི་དོར་བྱེད་པ་དང༌། དེ་རྗེས་ནས་གཅིག་གིས་རལ་གྲི་རྭ་སྔོན་གྱི་ཡུ་བར་བྱས་པ་ཞིག་གཏད་བྱུང་བའི་སྣང་བ་ཤར་ཏེ་སེམས་འཁྲུལ་པའི་འདི་རིགས་ལ་བདེན་པ་ཅི་ཡོད་བསམས་ནས་བཏང་སྙོམས་སུ་བཞག་ཀྱང༌། ཕྱི་ཉིན་ཇ་འདྲེན་མཁན་གྱིས་ཕོར་པར་ཇ་ཞིག་བླུགས་སོང་བར། ཇ་ཞག་རུལ་བ་དང་བྲི་ངན་བྲོ་བ་ཞིག་བྱུང་ནས་མ་བཏུང་བར། དོར་ཞོག་ཅེས་སྨྲས་པར་བཀྲ་ཤིས་ནོར་བུ་དང་ལྷུན་གྲུབ་ཕུན་ཚོགས་གཉིས་ཀྱི་ཅུང་ཟད་རེ་བཏུང་སོང་ཡང༌། དེ་མ་ཐག་ནས་ཞེ་མེར་ཏེ་ཅུང་ཟད་རེ་སྐྱུག་སོང་ཡང༌། དེ་ཕྱིན་ཁོང་གཉིས་ཀ་ཞག་ཤས་སྐྱུགས་མེར་བ་དང་ན་བ་ཞིག་བྱུང་སོང་བར་དུག་སྔགས་མང་དུ་བཟླར་བཅུག་པས་བཀྲ་ཤིས་ནོར་བུ་མ་གནོད་ཀྱང༌།
ལྷུན་གྲུབ་ཕུན་ཚོགས་ནི། དེ་ནས་བཟུང་སྟེ་ཡུན་རིང་དུ་མི་བདེ་བ་ཞིག་བྱུང་སྟེ། མཐར་རིན་ཆེན་རིལ་བུ་ཞིག་བཏུང་བས་ཇེ་བདེར་སོང༌། ཕྱིས་སུ་ཁོང་ཚོ་ན་པ་དང་སྔར་གྱི་རྨི་ལམ་ལ་གཞིགས་པས་ང་རང་གི་བཏུང་རྒྱུ་མ་བྱུང་བ་དེ་དཀོན་མཆོག་ཐུགས་རྗེས་བསྲུངས་པར་ཁུམས་སོ། ། ཧོར་ཟླ་གསུམ་པའི་ཉེར་བདུན་བཀྲ་ཤིས་ལྟེམ་དུ་ས་སྐྱོང་བསོད་ནམས་མགོན་པོ་སྐུ་འཚོའི་དུས་ལས་འདས་པའི་དགོངས་རྫོགས་བསྒྲུབ་དུ་སོང་བར་ཞག་བཅུ་བཞིར་ཀུན་རིག་གི་ཆོ་ག་ཕྱིར་ཟློག་དབང་སྦྱིན་བསྲེག་བཅས་བགྱིས། ལྷ་སྲས་རིན་པོ་ཆེ་ཆོས་སྐྱོང་མགོན་སྐུ་འཁོར་དུ་བཅས་པ་ལ་ཚེ་སྒྲུབ་ཀྱི་དབང་དང༌། རྟ་མགྲིན་གསང་སྒྲུབ། ཕྱག་ན་རྡོ་རྗེ་རྣམས་ཀྱི་རྗེས་གནང་ཕུལ། དབོན་སྟོད་པ་དང་སྣ་འབྲང་བའི་དགེ་སློང་དེར་བཞུགས་རྣམས་ལ་མགོན་དཀར་གྱི་རྗེས་གནང་དང༌། དབུ་མཛད་སོགས་ཀྱི་ངོར།
སཱཙྪ་སྒྲུབ་ཚུལ་དང༌། གུར་མགོན་གྱི་སྲུང་བའི་འཁོར་ལོ་དང༌། གསང་སྒྲུབ་དང་བཅས་པའི་སྒྲུབ་ཐབས་རྡོ་རྗེའི་གོ་མཚོན་སོགས་བྲིས། དེ་མཚམས་ཚུར་བཏེག་ནས་དབོན་འདས་པོ་ཉིད་ནས་དཔལ་ཆོས་པའི་སྐུ་བརྙན་བཞེང་བར་ཞལ་གྱིས་འཆེས་པ་དང༌། དཔལ་ས་སྐྱ་སྐུ་ཞབས་རྩེ་ནས་བསྲུང་བ་ལྔའི་ལྷ་མོ་རྣམས་ཀྱི་གསེར་སྐུ་བཟོ་རྒྱུར་སྩལ་བའི་བླུགས་དཔེའི་ཁ་བཀོད་དང༌། མཁན་ཆེན་ཀླུ་སྡིངས་པས་ལྷ་རིས་པ་ལྷ་དགའ་སྤུན་ལ་འདོད་ལྷའི་ཞལ་ཐང་འགའ་ཞིག་འདྲི་བ་སོགས་ཀྱི་ཁ་ཏ་བགྱིས་པ་མཐར་ཕྱིན། དགུན་པོ་ན་ཡུལ་དུ་ཕྱིན་ཏེ་མཚམས་བྱས་པར་ཆོས་འཁོར་ལྕགས་ར་ངག་དབང་སྤྲུལ་སྐུའི་ཞལ་སྔ་ནས། སྔར་ནས་ཁྱོད་ལས་བརྡ་སྤྲོད་པའི་རི་མོ་ཞིག་སློབ་འདུན་ཤིན་ཏུ་ཆེ་བར་བྱུང་བ། དེ་ལྟ་ནའང་དེ་བཞིན་སྟབས་འགྲིགས་མ་བྱུང༌། ད་ལམ་ཁྱེད་འདིར་བྱོན་པ་དང་སྟབས་འགྲིགས་ཤིན་ཏུ་ལེགས་པ་ཞིག་བྱུང་བས།
དགུན་ཀ་འདིར་ཆོས་འཁོར་དུ་འོང་ཐུབ་པ་ཞིག་ཅིས་ཀྱང་བཀའ་དྲིན་ཆེ་དགོས་ཚུལ་ཕེབས་པར། གྱི་ན་པས་བསྙེན་པ་ཞིག་བསགས་བསམས་ཀྱང༌། སྤྲུལ་པའི་སྐུ་ཉིད་བསྟན་འཛིན་གྱི་སྐྱེས་བུ་ཁྱད་འཕགས་སུ་བཞུགས་པར་གོར་མ་ཆག་པ་དང༌། ཁྱད་པར་དེང་དུས་རིག་གནས་ལ་ཐུགས་སྩོལ་བསྐྱེད་པ་ནི་མཁས་པར་འོས་པའི་བྱ་བ་ཡང་དག་པར་གོ་བས། དེ་ལྟར་གཟིགས་ཐུབ་པ་ཞིག་བྱུང་ན། རང་གི་འབད་སྩོལ་བྱས་པའང་དོན་ཡོད་དུ་འགྲོ་བའི་སྨན་ཡོད་མཆིས་པས། ཇི་ལྟར་སྩོལ་བ་དེ་ལྟར་ཞབས་འདེགས་ཞུ་ཞེས་གསོལ། གཟའ་སྐར་དགེ་བའི་དུས་འཛོམ་དང་བཅས་ཏེ་ཆོས་འཁོར་དུ་ཕྱིན། ཞྭ་སེར་བསྟན་པའི་སྣང་བྱེད་ཆེན་པོ་མཁྱེན་བརྩེ་ནུས་པའི་མངའ་བདག་ལྕགས་ར་སྤྲུལ་པའི་སྐུ་རིན་པོ་ཆེ་ངག་དབང་ཕྲིན་ལས་དཔལ་བཟང་ལ། སྒྲ་ཀ་ལཱ་པའི་རི་མོ་ཡོངས་རྫོགས་དང་སྡེབ་སྦྱོར་རིན་ཆེན་འབྱུང་གནས་ཀྱི་རི་མོ་བཅས་ཕུལ་བ་ལག་ལེན་གནད་དུ་ཁེལ་བ་ཚེགས་མེད་དུ་མཁྱེན་པའི་བརྡ་སྤྲོད་ཀུན་བཤད་ཀྱི་མཚན་དུ་ངག་དབང་གཞོན་ནུའི་སྒྱུ་འཕྲུལ་རྣམ་པར་རྩེན་པ་དབྱངས་ལྡན་གདོང་དྲུག་དགྱེས་པའི་སྨྲ་མཁས་ཕྱོགས་ལས་རྣམ་པར་རྒྱལ་བའི་སྡེ་ཞེས་གསོལ།
རིགས་བྱེད་མ་ལ་སོགས་ཀྱི་དབང་ལུང་ཁ་ཤས་ཀྱང་ཕུལ། ཁོ་བོར་ལེགས་སོར་ལོ་པཎ་གྱི་དབུ་ཞྭ་གཙོས་བརྒྱ་འབུལ་གྱི་སྟེར་ཆ་གནང༌། སླར་ས་དཀར་དུ་ཕྱིན་ནས་བསང་སོགས་གསར་རྩོམ་ཁ་ཤས་དང་དབང་ལུང་དགོས་རིགས་བཅས་དོན་གཉེར་རྣམས་ཀྱི་རེ་བསྐང་གྲུབ་ནས་ཆོས་གྲྭ་འདིར་འོང༌། མཁན་རིན་པོ་ཆེའི་བཀའ་བཞིན་ལྡན་སྐྱེ་སྐུ་རབ་འབྱམས་དཀོན་མཆོག་ཕུན་ཚོགས་ཟེར་བ་ལ་སྒྲ་སྙན་ངག་གཉིས་ཀ་བསླབ་ཁྲིད་བགྱིས། ཞེ་ཆེན་དྲུང་ཡིག་བསྟན་འཛིན་རྒྱལ་མཚན་ཅན་སྔར་ནས་རྩིས་སྐོར་སོགས་ལ་སྦྱངས་པ་བྱས་འདུག་པར་སྡེ་དགེའི་མདུན་ནས་ངོས་སར་བཅར་སྟེ་རིག་གནས་སྐོར་བསླབ་དགོས་ཚུལ་གསུངས་པ། སྒྲ་ཀ་ལཱ་པའི་རི་མོ་ཡོངས་རྫོགས་གོ་དོན་འཕྲོད་པ། སྙན་ངག་རྩོམ་རྒྱུག་ཡོངས་རྫོགས། སྡེབ་སྦྱོར་བྲྀཏྟ་ཛཱ་ཏི་ངོ་མཚར་རྟོགས་བྱེད་ཀྱི་ས་བཅད་དྲུག་མཐར་ཕྱིན། ལན་ཝར་སོགས་བསླབ་ཁྲིད་རྒྱས་པས་ཁོང་རང་རིག་པ་བཟང་ཞིང་བརྩོན་འགྲུས་ཆེ་བ་བཅས་ཀྱིས་ཤིན་ཏུ་བྱང་པོ་བྱུང་སོང༌། ཕྱིས་སུ་དཔལ་ལྡན་ས་སྐྱར་ཡང་སློབ་གྲྭ་འཛུགས་ཐུབ་པ་དང༌།
ངོར་མཁན་ཆེན་ཡས་མར་གྱི་གསན་ཡིག་བསྒྲིགས་ཐུབ་པ་བཅས་བསླབ་པ་གོ་ཆོད་ངེས་སུ་སྣང་བས་རྗེས་སུ་ཡི་རང༌། གཞན་ཡང་བར་སྐབས་རྣམས་སུ་མཁར་དབོན་ཆོས་སྐྱོང་བསམ་འགྲུབ། མགོན་བླ་ཀུན་དགའ་བསོད་ནམས། ཐང་སྒོམ་བླ་མ་གྲགས་ལྡན། གཟིའི་རིན་ཆེན་ཆོས་འཕེལ་སོགས་ལ་སྙན་ངག་ཡོངས་རྫོགས་ཀྱི་བསླབ་ཁྲིད་བྱས། ཕུར་པ་བླ་མས་ཞུས་ངོར་གདུགས་དཀར་ལྷ་བཅུ་བདུན་མ་དང༌། བདེ་མཆོག་དྲིལ་བུ་པའི་དབང་གི་མཚམས་སྦྱོར་བརྩམས། སླར་ཡང་དགུན་པོ་དེར་ས་དཀར་དུ་ཕྱིན་པར་ཆོས་སྡེ་དཔོན་ཀུན་དགའ་བློ་གྲོས་ནད་བབ་ལྗི་བ་ཞིག་གིས་ཟིན་འདུག་པ་དབང་རྗེས་གནང་སོགས་བྱས་ཀྱང༌། དྲག་ཏུ་མི་འདུག་པས་ཁོང་རང་ནས་འཚོ་ཐུབ་མིན་བྱུང་ན་རྗེ་ཤུལ་གྱི་བྱ་བ་འདི་ལྟར་དགོས་ཚུལ་ཟེར་བ། ངེད་ནས་དབང་གི་རིགས་དང་བརྟག་པར་ཅི་བབ་ཀྱི་རིམ་གྲོ་རྣམས་བསྒྲུབས་ཀྱང་བཟློག་ཏུ་མ་རྙེད་པར་ཚེའི་འཕེན་པ་བཏང་སོང་བས།
རྗེས་ནས་སྡེ་དགེའི་དྲུང་ནས་ཀྱང་སྐུ་ཚབ་བཏང་སྟེ་ཨ་དྲན་བུའི་ཤུལ་གྱི་བྱེད་ལུགས་སྐོར་ལ་ཁྱོད་ནས་ལྟ་རྟོགས་ཞིབ་པ་དགོས་ཚུལ་ཕེབས་པས། ངེད་ནས་ས་སྐྱ་གང་ཕྱིན་གྱི་འགྲོ་རྟེན་དགོས་རིགས་སོགས་དགེ་རྫོངས་གི་རིགས་རྣམས་དང༌། གཞན་མའི་གནས་ལུགས་སྐོར་གྱི་བཀོད་པ་ཞིབ་རྒྱས་བགྱིས་ཏེ་བྲལ་བ་ཆོད་མཚམས་ས་དཀར་དུ་ཕྱིན། ལབ་བླ་མ་མདོ་རྒྱུད་རྒྱ་མཚོར་གྲགས་པ་མཁས་པ་དུ་མ་བསྟེན་ཅིང་རྒྱུད་ལུང་མན་ངག་དུ་མ་ལ་ནང་བྱན་ཆུད་པ། ཁྱད་པར་རྩིས་སྐོར་ལ་བརྒྱུད་ཐག་ཉེ་བ་ཁུངས་བཙུན་པ་དཔྱོད་ལྡན་མགུ་བ་བསྐྱེད་པའི་མཁས་པ་ཞིག་འདུག་པ་ལས། བཻ་དཀར་མ་བུའི་ཐོག་ནས་དུས་རྩིས་མཐའ་དག་དང༌། ནག་རྩིས་བཅས་མན་ངག་གབ་སྦས་མཐའ་དག་དང༌། དབྱངས་འཆར་རྒྱུད་གཞུང་རྩ་བ་དང་མཁས་པ་བུ་སྟོན་གྱིས་མཛད་པའི་ཙཀྲ་ཉིས་བསྒྲགས་ཀྱི་ལག་ཁྲིད་ཞིབ་རྒྱས་དང༌། ཀུན་མཁྱེན་བུ་སྟོན་རིན་པོ་ཆེའི་ཡིག་ཆའི་ཐོག་ནས་རྡོ་རྗེ་འཇིགས་བྱེད་ཀྱི་འཁྲུལ་འཁོར་ཡོངས་རྫོགས་སོགས་གནད་འགག་ཆེ་སར་བརྗེད་བྱང་ཟིན་བྲིས་བཅས་མ་ལུས་པར་བསླབ་སྦྱང་བགྱིས་པའི་རྩིས་སྐོར་གྱི་བརྒྱུད་པ་སྔར་ཐོབ་ཡིག་པར་དུ་གྲུབ་པར་མ་འཁོད་པས་འདིར་སྨོས་པའི་ཐོག་མར་ལྔ་བསྡུས་དང་སྒྲ་གཅན་རྩིས་སྐོར་གྱི་བརྒྱུད་པ་ནི། ཕུག་པ་ཆོས་རྗེ་དཔལ་མགོན་ཕན་ལས་ཡན་སྔར་བཀོད་ཀྱི་ཐོབ་ཡིག་ནང་བཞིན་ལ།
དེ་ནས། བདེ་ལེགས་གར་དབང་ཕུན་ཚོགས། རིག་འཛིན་ཆེན་པོ་གཞོན་ནུ་དོན་གྲུབ། ཟུར་ཀུན་མཁྱེན་ཆེན་པོ་ཆོས་དབྱིངས་རང་གྲོལ། ཐམས་ཅད་མཁྱེན་པ་ངག་དབང་བློ་བཟང་རྒྱ་མཚོ། དེ་ལས་འཇམ་དབྱངས་མི་རྗེ་སངས་རྒྱས་རྒྱ་མཚོ་ ་་་་་འདི་གཉིས་ཕར་སློབ་ཚུར་སློབ་ཡིན་འདུག དང༌། ལུ་མགོ་བླ་མཁྱེན་ངག་དབང་མཁྱེན་བརྩེ་པ་གཉིས་ཀས་ཞུས། ཕྱི་མ་ལས་འབོས་སྟོད་པ་དབང་རྒྱལ་རྡོ་རྗེ། དེ་ལས་ཞབས་དྲུང་མཁས་དབང་བདེ་འབྱུང་རྣམ་པར་རོལ་པའམ།
མདོ་རྒྱུད་རྒྱ་མཚོར་གྲགས་པའི་ཞབས་དྲུང་ནས་བདག་བནྡེ་ཚུལ་ཁྲིམས་རིན་ཆེན་གྱིས་ལེགས་པར་ཐོབ་པའོ།། ༈ །ཕུག་ལུགས་རེ་མིག་རྒྱ་མཚོ། ལི་ཐོ་ནང་མ་བཟོ་ཚུལ་སོགས་ཕུག་ལུགས་ཆེ་ཕྲ་རྣམས་ཀྱི་བརྒྱུད་པ། ལུགས་གཅིག་ལ་ལྡུམ་པོ་དོན་དབང་ཡན་ཐོབ་ཡིག་ནང་ལྟར་དང༌། དེ་ནས་ཀུན་མཁྱེན་ལྔ་པ་ཆེན་པོ་མན་གོང་བཞིན་དང༌། ༈ ཡང་ལྔ་བསྡུས། སྒྲ་གཅན་མཁས་གྲུབ་ནོར་བཟང་པའི་གཟའ་ལྔ་ཉིན་ཞག་སོགས་ཀྱི་བརྒྱུད་ལུགས་གཅིག་ནི། ཆོས་རྗེ་དཔལ་མགོན་ཕྲིན་ལས་ནས། མཁས་གྲུབ་དཔལ་ཀྱི་སེང་གེ སྔགས་འཆང་གཡུ་ལོ་པ།
གཉགས་བན་ནང་ར་བ་བླ་མཁྱེན་ངག་དབང་འཇམ་དཔལ་བློ་གྲོས། ཀུན་མཁྱེན་ལྔ་པ་ཆེན་པོ་མན་འདྲ། ༈ གཟའ་ལྔ་ཆོས་སྤྱོད་ལ་བརྟེན་པའི་རེ་མིག་རྒྱ་མཚོའི་བརྒྱུད་པ་ནི། དཔལ་མགོན་ཕྲིན་ལས་ནས། ཆོས་རྗེ་འཆི་མེད་བདེ་བ། མཁས་པ་རྡོ་རྗེའི་མཚན་ཅན། དུས་འཁོར་རབ་འབྱམས་པ། སྨོན་འགྲོ་པཎ་ཆེན་ཚེ་དབང་དོན་གྲུབ། དེ་སྲས་མཁས་དབང་འཇམ་དབྱངས་དབང་རྒྱལ་རྡོ་རྗེ། ཀུན་མཁྱེན་ལྔ་པ་མན་འདྲ།
༈ དཔལ་དབྱངས་འཆར་གྱི་བརྒྱུད་པ་ནི། ཀུན་མཁྱེན་ལྔ་པ་ངག་དབང་བློ་བཟང་རྒྱ་མཚོ་ཡན་ཐོབ་ཡིག་ནང་བཞིན་དང༌། དེ་མན་ཆད་གོང་དང་འདྲ་བའམ། ཡང་ན། དཔལ་མགོན་ཕྲིན་ལས་ནས། ཆོས་རྗེ་འཆི་མེད་བདེ་བ་སོགས་གོང་ཚེས་སྤྱོད་རེ་མིག་ལྟར་བགྲང་ཡང་རུང་ངོ༌།། ༈ །ལེགས་བཤད་བཻ་ཌཱུརྻ་དཀར་པོ་ལས་ཇི་ལྟར་བྱུང་བའི་ནག་རྩིས་རྡེལ་འགྲེམས་ཡོངས་རྫོགས་ཀྱི་བརྒྱུད་པ་ནི། འཕགས་མཆོག་འཇམ་དཔལ་དབྱངས་ལས། ལྷ་ཆེན་ཚངས་པ་གདོང་བཞི། ཀླུ་རྒྱལ་འཇོག་པོ།
ལྷ་མོ་རྣམ་རྒྱལ་མ། བྲམ་ཟེ་སེར་སྐྱ་སྟེ་ཞུ་བ་པོ་བཞི། ཀོང་ཙེ་འཕྲུལ་གྱི་རྒྱལ་པོ། ཇི་ཀོང་འཕྲུལ་གྱི་རྒྱལ་པོ། ཇི་ནང་འཕྲུལ་གྱི་རྒྱལ་པོ། ཝང་ཐེ་འཕྲུལ་གྱི་རྒྱལ་པོ་སྟེ་འཕྲུལ་གྱི་མི་བཞི། དྲང་སྲོང་བདེ་བར་ལེན་པ། དྲང་སྲོང་ཉེ་བར་ལེན་པ། ཀུན་ཏུ་ལེན་པ། ཡང་དག་པར་ལེན་པ་སྟེ་ལེན་པ་མི་བཞི།
དྲང་སྲོང་ཕུར་བུ། ལྕེ་མུར། མུར་ཏི། ཐོར་ཅོག་སྟེ་འཆང་བ་མི་བཞི། སློབ་དཔོན་དུ་ཧར་ནག་པོ། ཨཱ་ཙར་དམར་པོ། པཎ་ཆེན་ཟླ་བ་ནག་པོ། མཁས་པ་མི་བཞི། ཁམས་པ་ཕྲ་མོ། འཕན་ཡུལ་ར་ལ་བྷེ་ར་བཛྲ།
མལ་ཟེ་གླན། སེ་སྟོན་ཁྲི། སེ་སྟོན་རྒྱང་ཡོད། རྒྱ་སྟོན། ཞང༌། ཁྱུང་ནག་ཤཱཀྱ་དར་རྒྱས། ཕུག་པ་མེ་ཉག་རྒྱལ་མཚན། སྔགས་པ་ལྷུན་གྲུབ་དཔའ་བོ། བླ་མ་མཁས་གྲུབ་པ། མཁས་པ་ཨཱརྻ་དེ་བ།
མཚུངས་མེད་སངས་རྒྱས་བློ་གྲོས། ཕུག་པ་དཔལ་མགོན་ཕྲིན་ལས། བདེ་ལེགས་གར་དབང་མན་ཆད་གོང་ལྔ་བསྡུས་དང་སྒྲ་གཅན་རྩིས་སྐོར་གྱི་བརྒྱུད་པ་དང་འདྲ། ཡང་ན། དཔལ་མགོན་ཕྲིན་ལས་ནས། མཁས་མཆོག་དཔལ་གྱི་སེང་གེ སྔགས་འཆང་གཡུ་ལོ་པ་མན་གོང་ནོར་བཟང་རྒྱ་མཚོའི་གཟའ་ལྔ་ཉིན་ཞག་གི་བརྒྱུད་པ་དང་འདྲ། ཡང་ན། ཨཱརྻ་དེ་བ་ནས། དུས་རམས་པ་དོན་གྲུབ་ཀུན་དགའ་དགེ་བསྙེན་བསོད་ནམས་ཚེ་འཛིན།
སློབ་དཔོན་བསོད་ནམས་གྲགས་པ། ཆོས་རྗེ་ཕུན་ཚོགས་དགེ་དབང༌། མཁས་གྲུབ་དཔལ་གྱི་སེང་གེ མཁས་དབང་བཀྲ་ཤིས། ལྡུམ་པོ་དོན་གྲུབ་དབང་རྒྱལ། འདར་པ་ལོ་ཆེན་ངག་དབང་ཕུན་ཚོགས། ལུ་མགོ་བླ་མཁྱེན་ངག་དབང་མཁྱེན་བརྩེ། འཇམ་དབྱངས་མི་རྗེ་སངས་རྒྱས་རྒྱ་མཚོ། སྔ་མ་ལས་འབོས་སྟོད་དབང་རྒྱལ་རྡོ་རྗེ། རྩིས་རིག་སྨྲ་བའི་ཉི་མ་བདེ་འབྱུང་རྣམ་པར་རོལ་བའི་ཞབས།
དེས་བདག་ཚུལ་ཁྲིམས་རིན་ཆེན་ལ་ལག་ལེན་མཛུབ་ཁྲིད་མཐའ་དཔྱད་དང་བཅས་པ་དགྱེས་པ་ཆེན་པོའི་སྒོ་ནས་བསྩལ་བ་ཡིན་ནོ།། ༈ །འཇིགས་བྱེད་འཁྲུལ་འཁོར་གྱི་བརྒྱུད་པ་ནི། ཐམས་ཅད་མཁྱེན་པ་བུ་སྟོན་ཆོས་རྗེ། ཐུགས་སྲས་རིན་ཆེན་རྣམ་རྒྱལ། ལྕེ་སྟོན་ཆོས་རྒྱལ་ནམ་མཁའི་མཚན་ཅན། མཁས་མཆོག་ཟླ་བ་དཔལ་རིན། འཁྲུལ་ཞིག་ཚུལ་ཁྲིམས་རྒྱལ་མཚན། མཁྱེན་རབ་རིན་ཆེན་མཆོག་གྲུབ། བྱང་གླིང་པ་རིན་ཅན་རྒྱལ་པོ། འབྲོག་ཁང་པ་དོན་གྲུབ་རྒྱལ་མཚན།
བྱང་གླིང་འཇམ་དབྱངས་བཀྲ་ཤིས་རྒྱལ་མཚན། བླ་མ་ཀུན་དགའ་བཀྲ་ཤིས། ཆོས་རྗེ་དཀོན་མཆོག་རྒྱལ་མཚན། རྡོ་རྗེ་འཆང་རིན་ཆེན་བསོད་ནམས་མཆོག་གྲུབ། ཀུན་མཁྱེན་ལྔ་པ་ཆེན་པོ། ཁྲི་དོན་གྲུབ་རྒྱ་མཚོ། དགེ་སློང་འཇམ་དབྱངས་གྲགས་པ། གངས་རི་ནམ་མཁའ་བཟང་པོ། རྒྱུད་སྨད་གྲུབ་མཁན་པོ་དཔལ་འབྱོར་གྲགས་པ། དེས་རོང་པོ་སྔགས་རམས་པ་དཔལ་འབྱོར་རྒྱ་མཚོ།
དེ་ལས་མཁས་བཙུན་བླ་མ་བདེ་འབྱུང་རྣམ་པར་རོལ་པ། དེ་ལ་བདག་བནྡེ་ཚུལ་ཁྲིམས་རིན་ཆེན་ལ་ལུང་དང་ལག་ལེན་ཕྲ་ཞིབ་དུ་སྩལ་བའོ། ། བླ་མ་རང་ལ་ཡང་དཔལ་མགོན་ཞལ་གྱི་རྗེས་གནང་དང་གསང་ཁྲིད་ཡོངས་རྫོགས་ཞིབ་རྒྱས་ཕུལ། ཤར་ཆེན་མཁན་རིན་པོ་ཆེ་ཆོས་སྡེ་རྫོངས་དུ་སྤྱན་འདྲེན་ཞུས་བྱུང་བས་ས་དཀར་དུ་རང་གི་གནས་ཁང་དུ་གདན་འདྲེན་ཞུས་ནས་ཞག་གཅིག་བཞུགས་ཏེ་ཚེ་དབང་སོགས་བཀའ་དྲིན་སྩལ་ནས་ཕྱི་ཉིན་བྱོན་སོང༌། གཞན་ཡང་དོན་གཉེར་འགའི་ངོར་རང་གི་བརྩམས་ཆོས་སྐོར་གྱི་ལུང་བཀླག ལེ་ཐང་ཆོས་རྗེ་དཔོན་གཡོག་ཁ་ཤས་ཆེད་གཏད་ཀྱིས་ངོས་འཕྲད་ལ་བྱོན་པར་སྤྱན་རས་གཟིགས་ཀྱི་དམར་ཁྲིད་རྒྱས་པ་དང་གཞན་ཡང་དབང་ལུང་ཁ་ཤས་ཕུལ། ས་དཀར་འདུས་སྡེ་བྱིངས་ནས་ཚེ་དཔག་མེད་ལ་བརྟེན་པའི་ཁོ་བོ་རིང་འཚོའི་ཆོ་ག་བསྒྲུབས། དེ་སྐོར་བྲེལ་པ་ཆོད་ནས་སླར་ཡང་ལྷུན་གྲུབ་སྟེང་དུ་འོང༌། གཏོར་མ་ལ་སྤུ་ནག་སྐྱེ་བ་ཅུང་ཟད་སྐྱོན་དུ་འཛིན་མཁན་ཀྱང་ཡོད་འདུག་ཀྱང༌། འདི་ལོར་རྒྱུན་གྱི་ཐུགས་དམ་གཏོར་མ་ལ་སྤུ་འཇག་དཀར་ནག་སྐྱེ་བ་སོགས་བྱུང་བ་ལེགས་ཉེས་ཀྱི་མཚན་མ་མ་ངེས།
དེ་སྐབས་ཤིག་ཏུ་ཡིད་ལྷུང་དཔོན་གྱི་སྐུ་མཆེད་བླ་མ་འཇམ་དབྱངས་འདས་སར་འགྲོ་དགོས་པར་ས་དབང་སྡེ་དགེའི་བཀའ་བཞིན་བཏེག་ནས་བྱང་ཆོག་བསྔོ་སྨོན་སོགས་དང༌། ཞལ་བཞུགས་རྣམས་ལ་དབང་རྗེས་གནང་སོགས་གང་དགོས་ཕུལ། ཟླ་སེ་འགྱོ་དགོན་དུ་ཕྱིན་ནས་ཀྱེ་རྡོར་རྒྱུ་དབང་སོགས་བགྱིས། ཁྲོ་ཚང་ཕོ་བྲང་དུ་རྫོང་དཔོན་མགོན་པོ་སོགས་ལ་རྗེས་གནང་ཁ་ཤས་དང༌། འཇིགས་བྱེད་ཞི་བའི་སྦྱིན་སྲེག་བླུགས་པ་སོགས་ཀྱིས་རེ་བ་བསྐངས། ཚུར་ལམ་བདག་ཇིས་ཆོས་རྗེ་དཀོན་མཆོག་ཕུན་ཚོགས་དཔོན་སློབ་རྣམས་ལ་སྤྱན་རས་གཟིགས་དམར་ཁྲིད་དང་རྗེས་གནང་སོགས་ཕུལ། གཞན་ཡང་དོན་གཉེར་དད་ལྡན་རྣམས་ཀྱི་ངོར་དབང་རྗེས་གནང་ཁྲིད་ལུང་ཅི་འགྲུབ་བགྱིས་ནས་ཚུར་འཁོར། གཉེར་ཆེན་བསོད་ནམས་བཀྲ་ཤིས་འདས་སར་པོས་པར་བྱང་ཆོག་བསྔོ་སྨོན་རྒྱས་འདེབས་དང་རྗེས་བཞུགས་རྣམས་ལ་དབང་སོགས་ཕུལ་ནས་ས་དབང་ཆེན་པོའི་མདུན་འཁོར་གཏོ་རུ་སངས་རྒྱས་སེང་གེའི་ངོར་ཕྱིན་ནས་ཕ་རྒན་རྒིས་ལུ་སོགས་ལ་ཀུན་རིག་དབང་བརྒྱ་དང༌། ཕྱིས་སུ་ཡང་ཕ་རྒན་དེ་དུས་ལས་ཡོལ་བའི་དགུང་ཞག་ནང་དུ་སླེབས་པས་བྱང་ཆོག་སོགས་བགྱིས། ཤར་པ་མཁན་ཆེན་དྲུང་ནས་ཀྱེ་རྡོར་རྒྱུ་དབང༌།
ལམ་དབང༌། འཇིགས་བྱེད་རྒྱུ་དབང༌། ཀུན་རིག་དབང༌། རྣམ་རྒྱལ་མ། ཚེ་དབང་ལྕགས་སྡོང་མ་སོགས་དང༌། སྐྱེས་རབས་མཛད་ཆེན། ཆོས་ཆུང་སྐོར། སྐུ་ཞབས་རང་གི་གསུང་བརྩམས་སྐོར་གྱི་ལུང་རྣམས་ཐོས། སྐྱབས་མགོན་དེ་ཉིད་ལ་སམྦུ་ཊའི་རྒྱུ་དབང༌། བཅུ་གཅིག་ཞལ་གྱི་རྒྱུ་དབང༌།
ཀུན་རིག་ཚེ་དཔག་ལྷ་དགུ། འཆི་འཇོམས། ཁྲོས་ནག་རྣམས་ཀྱི་དབང༌། ཚེ་དབང་བརྒྱ་ཚར། སྣར་ཐང་བརྒྱ་རྩའི་རྗེས་གནང་དང་རྒྱ་གཞུང་གི་ལུང་བཅས་དང་ཁྲོ་བཅུ་དང་མགོན་པོ་སྤྲིན་གསེབ་མའི་རྗེས་གནང་བཅས་ཕུལ། ཚེ་དཔག་མེད་ལ་བརྟེན་པའི་སྐུ་ཚེ་བརྟེན་བཞུགས་ཀྱི་ཆོ་ག་སྒྲུབ་པ་དང་གསོལ་འདེབས་བཅས་བགྱིས། དྲུང་ཡིག་ཤཱཀྱ་ཆོས་འཕེལ་ཅན་ལ་གཤང་ཡིག་ཆེ་ཆུང་ལཉྩ་ཝ་ཏུ་བཅས་ཀྱི་སྙུག་འགྲོས་རྣམས་ཞིབ་པ་དང༌། ལྷའི་རི་མོ་ཐིག་ཚད་བཅས་སྔར་ནས་རང་གི་ལག་ཁྲིད་བགྱིས་ཟིན་པ་དང༌། འདི་སྐབས་སྙན་ངག་ཡོངས་རྫོགས་བསླབ། རང་གི་ཉེར་གནས་ལྷུན་གྲུབ་ཕུན་ཚོགས་ལ་ཡི་གེའི་སྙུག་འགྲོས་དང༌།
སྒྲ་ཀ་ལཱ་པའི་རི་མོ་ཡོངས་རྫོགས། སྡེབ་སྦྱོར་གྱི་རི་མོ་བཅས་དང༌། སྙན་ངག་ཡོངས་རྫོགས། རྩིས་སྐོར་བཅས་ཞིབ་བསླབ་བགྱིས། སོག་ཡུལ་ནས་བྱོན་པའི་ཨ་ལི་ཆོས་རྗེ་ཀུན་དགའ་བསོད་ནམས་ཅེས་པར་དབང་ལུང་སྐོར་ཚན་ཆེ་བ་བགྱིས། ས་དཀར་དུ་ཁོ་བོའི་ཤ་ཉེ་མཁའ་འགྲོ་སྐྱབས་ཆུ་གཞིའི་ནད་བབ་ལྗི་བ་ཞིག་གི་ཟིན་པའི་གནས་ཚུལ་བང་མི་འབྱོར་བས། ང་རང་འགྲོ་ཆོག་པ་ས་སྐྱོང་ཆེན་པོའི་མདུན་ལ་དགོངས་ཞུས་བྱས་ཀྱང་འཛོམ་ཐོག་ཕོ་བྲང་དུ་ལྕམ་བཀྲ་ཤིས་དབང་མོ་སྐུ་ལུས་སྦྲུམ་པའི་རིམ་གྲོ་པར་འགྲོ་དགོས་ཚུལ་གྱིས་དགོངས་པ་མ་ཁྲོལ་བར་བཀའ་ལུང་གྱེན་བཟློག་མ་སྤོབས་པས་ས་དཀར་དུ་གཅེན་གྱི་རྩར་གྲྭ་པ་བཏང༌། དངོས་ཕྲད་མ་བྱུང་བ་དེ་ཚབ་ཏུ་ཀཿཐོག་དང་དཔལ་ཡུལ་དགོན་ལ་མ་ཎི་དུང་ཕྱུར་རེ་འདོན་རྟེན་དངོས་རྫས་ཡི་གེ་བཅས་བསྐུར། ཁོ་བོ་འཛོམ་ཐོག་ཕོ་བྲང་དུ་བཏེག དེར་སྐུ་ཞབས་སི་ཏུ་པའང་ཕེབས་བྱུང་བས་ཞལ་མཇལ་ཞུས་པར་ཞག་ཤས་ནས་ཕེབས་སོང༌།
ངེད་རང་མགོན་པོ་བྲག་རྫོང་གི་བསྙེན་མཚམས་ལ་ཞུགས་ནས་ཐུན་སྐབས་སུ་ལྕམ་ལ་དབང་བཀའ་ཕུལ། ས་དབང་དྲུང་ནས་ལྕམ་གྱི་སྐུ་ཕྱར་བརྟག་པ་དགོས་ཚུལ་ཕེབས་པར་མཆོག་གསུམ་དཔང་འཛུགས་ཀྱི་གསོལ་བཏབ་བགྱིས་པས་ཤིན་ཏུ་འཚུབས་ཆ་ཆེ་བ་ཞིག་ལས་མ་ཤར་བས་རྐྱེན་བཟློག་རིམ་གྲོ་ཚན་ཆེ་བ་བསྒྲུབས་སོང༌། དེ་སྐབས་ངེད་ཀྱི་ཤ་ཉེ་རྒས་པོ་སྔ་ལམ་དུ་བཏེག་ཚར་བའི་བྱ་མ་རྟ་འབྱོར་པས་རང་ངོས་ནས་སྨོན་ལམ་བྱང་ཆོག་སོགས་གང་དགོས་བགྱིས། ལྷུན་གྲུབ་སྟེང་དུ་སྟོང་ཆོག་ལག་འཛུགས་དང༌། ས་སྐྱ་གོང་དུ་གསེར་ཞོ་ལྔ་བཅུ་མཛོད་གོས་གཙོས་པའི་བསྔོ་རྟེན་ཕུལ། གཞན་མ་འདི་གར་ཤར་ཆེན་སྐུ་ཞབས་མཁན་རིན་པོ་ཆེ་དང༌། སི་ཏུ་སྤྲུལ་པའི་སྐུའི་གཙོས་མཆོད་ཡུལ་ཀུན་ལ་བསྔོ་འབྲེལ་སོགས་རྗེས་ཀྱི་བསགས་སྦྱོང་ཅི་འགྲུབ་བགྱིས། དེ་མཚམས་ཞིག་ནས་ངེད་ཀྱི་མིག་གཡས་པར་སྔོན་ནས་སྐྱོན་བྱུང་བའི་གསལ་པོ་མེད་ཐོག འདི་སྐབས་ཡོན་མཆོད་གཉིས་ཀའི་རྐྱེན་གེགས་ལྟ་བུས་གཡོན་པའང་འགྲིབ་སོང༌། དེ་སྐབས་རྨི་ལམ་དུ་ཁང་པ་ཞིག་གི་ནང་དུ་མཚོ་ཆེན་འཁྱིལ་བར་མཚོ་ཟུར་དེ་ནས་ང་རང་རྡོ་རྗེ་སྐྱིལ་ཀྲུང་བཅས་ནས་བསྡད་འདུག་པའི་མཚོ་ནང་དེ་ནས་དཀར་ཡོལ་གྱི་བུམ་པ་ཁུར་མཁན་ཞིག་བྱུང་བ།
འདི་བླང་ན་ཀླུའི་གཏེར་གྱི་བུམ་པ་ཞིག་ཡིན་ལས་ཆེ་བསམས་ནས་སྐྱིལ་ཀྲུང་མ་ཞིག་པར་མཚོ་དབུས་སུ་སོང་བས་ཁྲུ་གང་ཙམ་ནས་ཟིན་ཡང༌། དང་པོ་དཀར་ཡོལ་འདྲ་བ་ལ་དེ་རྗེས་ས་བུམ་འདྲ་བ་ཞིག་ཏུ་སོང༌། དེ་ཡང་ལག་པ་གཡོན་ན་ཅུང་ཞིག་བཞག་པས་ཟོག་གི་འགྲམ་རུས་འདྲ་བ་ཞིག་ཏུ་སོང་པ་རྨིས་པས་རིགས་ཀྱི་ཁྱེའུ་མཚན་འགྱུར་ལྟས་ཨེ་ཡིན་སྙམ་ནས་ཕྱི་ཉིན་བརྟག་བསྒྲིལ་བགྱིས་པར་དེ་མཚུངས་ཤར་བས། སྐུ་ཚབ་གཟུངས་སྲུང་ལ་རིགས་སྲས་ཁྱད་འཕགས་ཞིག་སྦྲུམ་འདུག་པར་ངེས་ཀྱང་འགྱུར་ལྟས་ཡིན་ནམ་ཅི་ཡིན་མ་ངེས་པས་རིམ་གྲོ་དགོས་ཚུལ་སོགས་ས་སྐྱོང་ཆེན་པོར་གཏིང་བསྐུལ་ཞུ་བཅུག་པས། སྐུ་ཞབས་རྣམ་གཉིས་ཀྱི་བརྟག་ལུང་སོགས་ལ་ཅི་བབ་སྐུ་རིམས་བསྒྲུབས་སོང༌། ང་རང་ནས་ཀྱང་བླ་མ་ཡི་དམ་ཆོས་སྲུང་རྣམས་ལ་ས་སྐྱོང་རིགས་ཀྱི་ཁྱེའུ་མི་འགྱུར་བ་དང༌། སྐུ་ཚེ་མཛད་ཕྲིན་རྒྱས་པའི་འདོད་གསོལ་རྐང་མགྱོགས་གྲུབ་པའི་ཕོ་ཉ་ཞེས་བྱ་བ་བརྩམས་ཏེ། ས་བྱི་ཟླ་བ་གཉིས་པའི་ཚེས་བརྒྱད་ལ་ལྷུན་གྲུབ་སྟེང་གི་མགོན་ཁང་ཡས་མར་ལ་འབུལ་རྒྱུ་ཞུར་བཏང༌། ཡང་ལན་གཅིག་དཔལ་ས་སྐྱ་པ་ཆེན་པོ་སྐུ་ཤིན་ཏུ་མདངས་གསལ་ཁྲི་བཀོད་ལེགས་ཀྱིས་སྟེང་དུ་བཞུགས་པ་མཇལ་བར་སྔོན་མེད་ཀྱི་དད་དགའ་གསར་འཕེལ་རྨིས། ཟླ་བ་འདིའི་ཚེས་བཅུ་དགུ་ཉི་མ་མེ་བཞིའི་འགྲུབ་སྦྱོར་ཡོད་ཉིན་ནས་ཡར་ཚེས་རྒྱལ་བ་དང་པོའི་ཉིན་བར་ས་གཡོས་མང་དུ་བྱུང་སོང་བས་ས་སྐྱོང་རིགས་ཀྱི་མྱུ་གུ་འདི་ཉིད་འཁྲུངས་པའི་དགེ་མཚན་ཞིག་ཏུ་མངོན།
ལོ་དེའི་ཟླ་བ་གསུམ་པའི་ཚེས་གསུམ་ནུབ་མོར་རྨི་ལམ་དུ་རྒྱ་མཚོའི་འགྲམ་ཀུན་དགའ་རྭ་བ་ལྟ་བུར་རང་གནས་པར་ཆོས་སྐྱོང་གུར་ཞལ་འཁོར་བཅས་རྣམས་ཕལ་པའི་གཟུགས་ཀྱིས་བྱུང་བར་དེ་ནང་ནས་ཞལ་གྱི་སྤྲུལ་པ་མི་སྐྲ་དཀར་ཅན་གྱི་གླེང་བརྗོད་ཤིན་ཏུ་མང་པོའི་སྐད་ཆ་བྱེད་འདུག་ཚེ། ཁོ་བོ་ནས་ད་ལྟ་དེ་ཐམས་ཅད་ཀྱིས་གྱོད་ཐག་བཅད་ནས་གཅོད་རྒྱ་གནང་ཚར་རམ་ཞེས་སྨྲས་པ་དང་ལན་མ་བྱུང་བར་གཉིད་སད་པས་ཕྲིན་ལས་བཅོལ་དོན་གྲུབ་པའི་ངོ་འདྲ་བ་སྙམ། ཕྱི་ནུབ་རི་མགོ་ཐམས་ཅད་ཉི་མ་གསེར་གྱི་མདོག་ཅན་ཤར་འདུག་པ་རྨིས་པས། ཕྱི་ཉིན་ཚེས་ལྔ་ཉིན་འཕྲལ་དུ་དཔལ་མགོན་ཞལ་བཞི་པར་ཕྲིན་བཅོལ་ལྷ་དབང་རྡོ་རྗེ་ཞེས་བྱ་བ་སྙན་ཤལ་དུ་བྲིས་ནས་བསྐང་སོ་སྟོང་ཚར་བསགས་པ་དང་ཆབས་ཅིག་ཕུལ་བས། དེ་ནུབ་ནས་མི་རིང་བར་ལྷ་སྲས་དམ་པ་འདི་ཉིད་ཡུམ་གྱི་སྐུ་ལ་གནོད་པ་མེད་པ་བདེ་བར་བཙས་སོ། ། དེ་རྗེས་ནས་ལྕམ་ཉིད་སྙུན་བབ་ཇི་ལྗིར་སོང་ནས་སྐུ་ཞབས་སི་ཏུ་རིན་པོ་ཆེ་ནས་དབང་བཀའ་སྨན་བཅོས་སོགས་ཅི་འགྲུབ་དང༌། ངེད་རང་ནས་ཀྱང་རྗེས་གནང་སོགས་ཅི་གྲུབ། སྐྱབས་མཆོག་རྣམས་ཀྱི་གསུང་བརྟག་གང་བབས་ཀྱི་སྐུ་རིམ་རྣམས་མཛད་སོང་ཡང་ཕན་ངོ་མ་བླངས་པར་ས་སྐྱོང་ལྕམ་དྲལ་སར་རྒྱུ་མཚན་འབུལ་དུ་བཏང་སོང་བ་དེ་འཕྲལ་སྐུ་ཞབས་མཁན་རིན་པོ་ཆེ་དང་ལྷན་ཅིག་མཆོད་ཡོན་རྣམས་འཛོམ་ཐོག་ཕོ་བྲང་དུ་བྱོན་ནས་གསུང་བརྟག་བསྐྱར་ཞུས་ཀྱི་སྐུ་རིམ་བསྒྲུབས་སོང་ཡང་བཟློག་ཏུ་མེད་པར་སྐུ་ཚེའི་འཕེན་པ་བཏང་སོང་བས། སྐུ་ཞབས་རྣམ་གཉིས་དང་ངེད་རང་བཅས་ཀྱི་འཕོ་བའི་མཚམས་སྦྱོར་བགྱིས། སྔར་གྱི་རྨི་ལམ་འགྲམ་རུས་འདྲ་བ་དེ་ཚུལ་འདིའི་སྔ་ལྟས་སུ་སྙམ།
བདག་གིས་ཀྱང་གསོལ་དགུང་མ་རྫོགས་པར་ཆོ་ག་འདོན། དེ་མཚམས་བདག་གི་མིག་བསྒྲིགས་པ་འཚོ་བྱེད་ལྷུ་འདོས་ལ་བཅོས་སུ་ཡོད་ཚུལ་དང་རིམ་གྲོ་དགོས་རིགས་བཅས་མཁན་ཆེན་དམ་པའི་བཀའ་ལུང་ཕེབས་པས། རིམ་གྲོ་དགོས་རིགས་བསྒྲུབས་ཟིན་པ་དང་མཁན་ཆེན་ཉིད་ནས་སྔ་ཕྱིའི་བཀའ་བསྒོ་ཕྲིན་བཅོལ་གནང་སྟེ་གཟའ་ཚེས་དགེ་བར་འཚོ་བྱེད་ལྷུ་འདོས་མིག་འབྱེད་བྱས་པས་དང་པོ་ཤིན་ཏུ་གསལ་བ་ཞིག་བྱུང་ཡང་ཞག་གསུམ་ཙམ་ནས་གདོན་བགེགས་ལྟ་བུས་མཐོང་དཀའ་བ་བྱུང༌། དེ་སྐབས་རྨི་ལམ་དུ་རབ་གསལ་ནས་བལྟས་པས་ཕ་རིའི་ཞིང་ཁ་དེར་གྲུབ་ཐོབ་ཐང་སྟོང་རྒྱལ་པོ་དྲེའུ་དཀར་པོ་ཞིག་ཆིབས་ནས་དེར་བཞུགས། བདག་ཀྱང་སྡོད་ས་ནས་དེར་སྐད་ཅིག་ལ་སླེབས་འདུག་པས་ཁྱེད་རང་ལ་བར་ཆད་ཞིག་ཡོད་འདྲ་གསུངས་ནས་ཆབ་གསང་མཛད་པ་མ་མཐོང་ཡང་གསང་ཆབ་ཀྱི་རྣམ་པ་དཀར་ཡོལ་གང་གནང་བྱུང་བ་རང་གི་ཡིད་ལ་བར་གཅོད་ཅི་ཡོད་ཀྱང་འདི་འཐུང་བས་སེལ་འགྲོ་སྙམ་པ་ནས་བཏུང་བ་དང་གཉིད་སད་པས་གྲུབ་ཆེན་ཡང་ཡལ་སོང༌། ལོ་འདིར་དཔལ་ས་སྐྱའི་གསུང་བརྟག་ལ་ཁོ་བོའི་སྲོག་ཕྱར་འཚུབས་ཆ་ཡོད་ཚུལ་ཕེབས་པ་ལྟར་ལག་རྩ་འཚུབས་ཤིན་ཏུ་ཆེ་ཞིང༌། ཆུ་འབམ་གང་ཡིན་མ་ངེས་པའི་ནད་བབས་ལྗི་བ་ཞིག་གི་ཟིན་པས་རིམ་གྲོ་སྤང་དག་ལྟ་བུར་བགྱིས། ལན་ཅིག་རྨི་ལམ་དུ་གཉེར་མགོན་པོ་ཆོས་བཟང་ལྟ་བུ་ཞིག་གིས་སྣ་དྲངས་ནས་དངུལ་མདའ་དགོན་ཆེན་དུ་སོང་བ་རྨིས་པས་ཆོས་སྐྱོང་གི་ཕྲིན་ལས་སུ་གོ་བ་ལྟར། སྡེ་དགེའི་དྲུང་ནས་མི་རིང་བར་དགོན་ཆེན་དུ་འགྲོ་ཆོག་པའི་སྐུ་ཚབ་བསོད་ནམས་འཕེལ་བཏང་བྱུང་བ་ལྷུན་གྲུབ་སྟེང་གི་གྲྭ་པ་ཉི་ཤུ་སྐོར་གྱི་འདོ་ལིར་བཏེག་སྟེ་ལྷུན་གྲུབ་སྟེང་དུ་སླེབས་པས། དེ་འཕྲལ་རིམ་གྲོ་རྒྱ་ཆེ་བ་དང་འཚོ་བྱེད་པད་དབང་གིས་འབམ་ནད་ཡིན་པར་ངོས་ཟིན་ནས་སྨན་བཅོས་ཀྱིས་ནད་གཞི་རིམ་གྱིས་བདེ་བ་དང༌།
མིག་གཡས་པ་བཅོས་བྱས་པའང་དངོས་པོའི་གཟུགས་ཕྲ་རགས་མཐོང་བ་བཅས་ཇེ་གསལ་དུ་གྱུར་པས་རེ་ཞིག་བཅད་རྒྱར་གནས། དེ་མཚམས་རང་གི་ཕ་ཡུལ་ལྡན་ཕྱོགས་སུ་ལྟ་སྐོར་ཙམ་ཕྱིན་ནས་མཆོད་ཁང་དུ་རྒྱལ་བའི་བཀའ་དང་བསྟན་བཅོས་འགྱུར་རོ་ཅོག་སོགས་གླེགས་བམ་ཕྱེད་བཞི་བརྒྱ་ཙམ་བཞུགས་པའི་དྲུང་དུ་མཆོད་འབུལ་མང་དུ་བསྟར། ཚེ་བྷྲཱུྃ་གདན་སར་རང་གི་སློབ་དཔོན་ཀརྨ་འཆི་མེད་ཐུབ་བསྟན་རབ་གསལ་བའི་གསེར་སྐུ་བཞུགས་ཁང་བཅས་དང༌། རང་གི་བརྩམས་ཕུད་ཚུལ་དུ་བསྟན་འགྱུར་དཀར་ཆག་གི་གླེགས་བམ། མདུན་ཆས་རྡོར་དྲིལ། ཏིང་བདུན། མར་མེའི་ཀོང་བུ་བཅས་རྣམས་གཏན་འཇོག་དང་བསྟོད་པ་རྒྱུན་ཆགས་ཚོགས་འདོན་དུ་འཛུགས་པ་སོགས་བགྱིས། གཞན་ཡང་ཆུ་ཉིན་སྲིབ་ཀུན་ཏུ་ལྷ་ཁང་གསར་བཞེངས་སོགས་ཀྱི་རབ་གནས་སྐོར་གྱི་སྦྱིན་བདག་སོ་སོའི་རེ་བ་བསྐངས་ནས་རྒྱལ་ཁབ་འདིར་འབྱོར། དོན་གཉེར་རྣམས་ཀྱི་ངོར། དབང་ལུང་དང་གསར་རྩོམ་དགོས་པ་རྣམས་སྤེལ་མར་བྱས།
སྡེ་དགེ་ལྕམ་དྲལ་རྣམས་ལ་ཟླ་གཅིག་བར་དབང་ཁྲུས་རིགས་ཀྱང་ཕུལ། ཤར་ཆེན་མཁན་རིན་པོ་ཆེའི་ཕྲིན་ལས་ཀྱི་ཆ་ཤས་ཡིད་ལྷུང་ལྷ་རྒྱལ་སྲང་གི་ཆོས་སྡེ་གསར་བཏབ་ཀྱི་གཙུག་ལག་ཁང་གི་རྟེན་གསུམ་གསར་བཞེངས་ཀྱི་དཀར་ཆག་དང་དགོན་གནས་ཀྱི་བཅའ་ཡིག་སྐོར་སོགས་ཕྱག་མཛོད་བླ་མ་ཤེས་རབ་བཟང་པོ་པའི་གསུང་བསྐུལ་བཞིན་བརྩམས། རྗེས་སུ་ངེད་རུ་དམ་ཆུ་ཚན་ཞར་ལ་ལྷ་རྒྱལ་དགོན་གསར་དུ་རབ་གནས་ཞིག་ལ་འོང་དགོས་ཚུལ་ནན་གྱིས་གསུང་ལྟར་ཕྱིན། དགོན་པའི་བླ་ཆོས་རྣམས་ནས་བསུ་བ་སེར་སྦྲེང་སོགས་གཟབ་པ་མཛད། གཟའ་ཚེས་དགེ་བའི་ཉིན་ཀྱེ་རྡོར་ལ་བསྟེན་པའི་རབ་གནས་བགྱིས། ཤར་ཆེན་ཆོས་ཀྱི་རྒྱལ་པོའི་ཐུགས་བསྐྱེད་མཛད་ཕྲིན་རྨད་དུ་བྱུང་བས་དགོན་པ་འདི་ཕྱི་ཡི་ས་ཆུ་རི་དཔྱད་སོགས་ཤིན་ཏུ་ལེགས་ཤིང༌། ནང་གི་གཙུག་ལག་ཁང་ཆོས་སྡེ་བཅས་བཀོད་ལེགས་པ་དཔལ་ས་སྐྱ་གོང་ནས་ཀྱང་རྟེན་གསུམ་གྱི་ནང་གཞུག་བྱིན་རྟེན་གྱི་རིགས་ཁྱད་འཕགས་སྐོར་དང་དགོན་པའི་མཚན་སྲིད་གསུམ་དགེ་ལེགས་ཡོངས་འདུ་སྩལ་ཞིང༌། ཆོས་དུང་སྲིད་ཞིའི་ཡིད་སྨོན་གནང་བ་བཅས་ཕྲིན་ལས་རྒྱས་པོ་འབྱུང་འདྲ་སྙམ་པའི་སྤྲོ་བ་སྐྱེས་སོ། ། ཁོ་བོས་ཀྱང་དྲི་གཙང་ཁང་དུ་རིགས་བྱེད་མའི་དོན་ཀུན་གྲུབ་པའི་རིལ་བུ་དགེ་འདུན་འདུ་བའི་འཁོར་ལོ་བཅས་བསྒྲུབས་པའི་བྱིན་ཅན་གཏེར་དུ་སྦས། གོས་འཕན་ཆ་དང་སྦུབ་ཆལ་ཆ།
འཁར་རྔ་བཅས་ཕུལ་ཡིད་ལྷུང་དཔོན་སྲས་བླ་མ་རིན་ཆེན་ཆོས་རྒྱལ་ལ་འགན་སྦྱར་བཟང་གོས་སྦུབས་ཤན་ཅན་དང་མཛོད་བཏགས་འདུས་ཚོགས་ལ་མང་ཇ་དང་གྲལ་འགྱེད་བསྟབས་ནས་ལུགས་གཉིས་ཀྱི་བསླབ་སྟོན་གང་ངེས་བགྱིས། དེར་བཞུགས་བླ་མ་དགེ་འདུན་ཀུན་ལ་འཇིགས་བྱེད་རྒྱུ་དབང་ཚན་དྲུག་གཤར། ཀུན་རིག་དབང་དང་མགོན་དཀར་རྗེས་གནང་སོགས་ཚན་ཆེ་བ་བགྱིས། ཡིད་ལྷུང་བ་སྟོད་སྨད་ཀུན་གྱི་ཁྲོམ་ཚོགས་ལ་ཆོས་སྦྱིན་གྱི་འབྲེལ་འཇོག་དང༌། དཔོན་ཚང་གཙོས་སྔར་གྱི་དད་ཅན་སྦྱིན་བདག་སོ་སོའི་འབོད་པར་ཕྱིན་ནས་དབང་ཁྲིད་ལུང་སོགས་གང་ལ་གང་འཚམས་ཀྱི་རེ་བ་བསྐང༌། གཡག་ཟེ་དགོན་པས་བོས་པར་བླ་མ་ཡེ་ཤེས་རྡོ་རྗེ་གཙོས་འདུས་ཚོགས་ལ་ཛཾ་དམར་རྗེས་གནང་ཕུལ། ཚུར་ལམ་རྫོགས་ཆེན་དགོན་དུ་ཉི་གྲགས་སྤྲུལ་སྐུ་ཞི་བར་གཤེགས་པའི་དགོངས་རྫོགས་སུ་འོང་དགོས་ཚུལ་ལྟར་ཕྱིན་ནས་གསལ་འདེབས་དང་ཀུན་རིག་གི་སྒྲུབ་མཆོད་བཏང༌། བླ་དགོན་རྣམས་ཀྱི་བཞེད་པ་བཞིན་མི་རིང་བར་ཡང་སྲིད་ཕེབས་པའི་སྨོན་ལམ་གསོལ་འདེབས་ཀྱང་བྲིས། དེ་གའི་གདན་ས་པ་རྒྱ་རོང་དབོན་དམ་པ་རང་གི་གསར་བསྒྲིགས་སྟེང་ནས་ཁྲོ་ཆུའི་ལུང་ཞུས། དེ་མཚམས་རྒྱལ་ཁབ་ཆེན་པོར་སླེབས་ནས་རང་གི་དབོན་ངག་དབང་དགེ་ལེགས་ལྷུན་གྲུབ་ཅན་ལ་སྒྲ་ཀ་ལཱ་པའི་མཚམས་སྦྱོར་མིང་ལེ།
ད་ཕན། ཀུན་བཤད། ཀྲྀཏ་བཅས་ཚང་མའི་རི་མོ་སྡེབ་སྦྱོར་མཐའ་དག་བཅས་དང༌། སྙན་ངག་ལེའུ་གསུམ་ག་ཡོངས་རྫོགས་ཞིབ་པ་བསླབ་ཁྲིད་བགྱིད་ཚེ་གོ་རྟོགས་ཤིན་ཏུ་སླ་བ་ཞིག་བྱུང་བས་བློ་ལྡན་གྱི་རྩེར་སོན་གཞན་ཕན་ཅན་ཞིག་འབྱུང་བ་འདུག་སྙམ་སྤྲོ་བ་སྐྱེས།

རིགས་དབོན་དེ་ཉིད་གྲྭ་སར་བཏེག་པའི་ཉེར་བསྡོགས་བླ་མ་ཡི་དམ་བསྟན་སྲུང་རྣམས་ལ་ཕྲིན་བཅོལ་སྐོར་དང་འབུལ་ཐོ་སོགས་བཟོས། གཞན་མའི་བཅའ་བསྒྲིགས་ཞིབ་པ་བགྱིས་ནས་ངེད་རང་ཆབ་ཚན་འགྲོ་བ་དང་ལྷན་ཅིག་ཁྲོ་ཁོག་ལ་བཏེག་སྟེ་དགོན་ཡུལ་ལ་ཆོས་སྦྱིན་དང༌། རྫོང་ཆེན་དགོན་པས་སེར་སྦྲེང་བཅས་ཀྱི་བསུས་པར་མགོན་དཀར་སོགས་ཀྱི་རྗེས་གནང་བགྱིས། ཟིལ་ཕྲོམ་ཕྱོགས་སུ་རི་ཁྲུས་གསོལ་བ་སོགས་བགྱིས་པས་དགེ་མཚན་དུ་མངོན་པ་བྱུང༌། རིགས་དབོན་ལ་ཚེ་སྒྲུབ་དབང་བརྒྱ་བསགས་ནས་རྨ་རོང་ཚ་ཁར་བཏེག དེ་ཉིན་དབོན་པོར་དུར་ཁྲོད་བདག་པོའི་དབང་བཀའ་བསྒོ་སོགས་གཟབ་པ་བྱས། ཕྱི་ཉིན་དབོན་དཔོན་གཡོག་ཡར་བཏེག་ནས་བདག་ཞག་ཤས་བར་ཆབ་ཚན་བགྱིས་ནས་ཕྱིར་འཁོར་བ་དང༌། ཕུར་པ་བླ་མའི་ངོར་བདེ་མཆོག་སངས་རྒྱས་ཐོད་པའི་སྒྲུབ་དཀྱིལ་གསར་བསྒྲིགས་བརྩམས་ནས། སྐུ་ཞབས་མཁན་རིན་པོ་ཆེ་ས་ཕུར་གྱི་ཆོས་རྗེ་གཉིས། དཔལ་སྤུངས་ཀུན་ཁྱབ་སོགས་ལ་དབང་ཁ་ཤས་ཕུལ། ས་སྐྱའི་བླ་མར་ཚེ་དབང་ལྕགས་སྡོང་མ་ཕུལ།
ཀརྨ་ཞ་ནག་སྤྲུལ་པའི་སྐུ་ཁམས་ཕྱོགས་འདིར་ཆིབས་ཁ་བསྒྱུར་བའི་སྐབས། སང་ཉིན་རྒྱལ་ཁབ་འདིར་ཕེབས་རྒྱུའི་སྔ་ནུབ་ང་རང་གི་རྨི་ལམ་དུ། ཁོ་བོའི་མདུན་དེར་གང་ནས་བྱུང་མ་མཐོང་བའི་ཀླུ་སྡིངས་ཞབས་ཕྱིར་སྔར་ཁམས་ལ་འོང་མྱོང་བའི་ཨེམ་མཆི་སྐྱ་བོ་དེ་འདྲ་བའི་ཨ་བོ་ཞིག་བསྡད་འདུག་པ་དེས་དཔལ་སྤུངས་པ་ལ་གཉེན་ཉེ་རིང་མང་པོ་ཟེར་བ་ང་རང་གི་དབོན་བསམ་གཏན་མ་གཏོགས་སུ་མེད་སྙམ་མུར། ཨ་བོ་དེ་ཡར་ལངས་ནས་ངེད་ཀྱི་གཏོར་སྒམ་ཐད་དེ་ནས་སེ་ན་ཤུ་བྷ་སྱ་ཀཱ་ཡ་ཀུ་ལ་ཙྪིནྣ་ཉེ་ཟེར་ནས་བར་སྣང་དུ་ཡལ་སོང་བ་རྨིས་པས་ངོས་ཀྱང་སེམས་ཁྲལ་ཆེ་བ་ཞིག་བྱུང་སོང༌། ཡང་སྐབས་ཤིག་སྡེ་དགེའི་སྲས་སྙུང་གཞིའི་ཟུག་ཆེ་བ་ཞིག་གིས་གཙེས་སྐབས་ངོས་ལའང་བརྟག་པ་དགོས་གསུངས་པ་བཞིན་སྐུ་རིམ་ཐོ་ཞིག་ཕུལ། ནུབ་གཅིག་རྨི་ལམ་དུ་ཙནྡན་དམར་པོ་ལས་གྲུབ་པའི་ཐུབ་དབང་སྐུ་ཐོག་ཚད་ཙམ་ཞིག་ང་རང་གི་ཕྱི་བདར་བྱེད་པའི་སྐབས་ས་སྐྱོང་ཡབ་རྗེ་བསྟན་པ་ཚེ་རིང་དང༌། ད་ལྟའི་པར་དཔོན་ཀུན་དགའ་ཆོས་འཕེལ་གཉིས་གང་ཡིན་ངོ་མི་ཤེས་པ་ཞིག་སྐུ་དེའི་རྒྱབ་ནས་ཡར་ལངས་ནས་ད་དུང་འདི་ལ་སྲུབས་འདི་འདྲ་འདུག་ཅེས་ལག་པ་འགྲོ་ས་འགའ་རེ་བསྟན་བྱུང་བས། བདག་གིས་ཁྲོ་པའི་རྟ་མགྲིན་འདྲ་བའི་བནྡེ་ཞིག་ལ་ཁྱོད་ཀྱིས་འདིར་ཤོག་ཙནྡན་གྱི་འཇིམ་པས་བུག་པ་འདི་རྣམས་འགའ་རེ་བསུབ་གྲོགས་ཀྱིས་ཞེས་འབོད་པའི་སྣང་བ་བྱུང་བས་དེ་ཚུལ་ས་སྐྱོང་ཆེན་པོར་ཞུས་པས་རྗེས་སུ་སྐུ་རིམ་སྟོབས་ཆེན་མཛད་སོང༌། དེའི་སྔ་ལོ་ཞིག་སྡེ་དགེ་མདུན་ཆེན་སྙུང་བབ་ལྗི་ཙམ་ཞིག་གི་ཟིན་ནས་རྡོ་ཁམ་ལྷ་ཁང་ལ་བསྐོར་བ་མཛད་སྐབས་ངོས་ཀྱི་མཛོད་བཏགས་དང་དངུལ་རྡིས་ཚད་བཞག་ནས་སྐུ་རྐྱེན་ཆེ་ངོ་ཤར་བས་སྐུ་རིམ་དགོས་ཚུལ་ཐོ་གསལ་ཕུལ་ལྟར་མཛད་སོང་བས། ཞག་གསུམ་གྱི་མཚམས་སུ་རྨི་ལམ་ཏུ་ང་རང་ལྡན་ས་དཀར་གྱི་རྒྱ་སྒོ་སྟེང་ནས་ཕར་གླིང་གསེབ་དུ་ལྟད་མོ་བལྟ་བསམ་པར་པུ་ཤུའི་སྟེང་ལག་པ་བཞག་ཙམ་བྱས་འཕྲལ།
བར་སྣང་རྣ་བ་གཡས་གཡོན་གྱི་ཐད་ནས་ད་ལམ་སྡེ་དགེའི་སྐུ་ཚེ་ཅུང་ཟད་བསྲིང་ཐལ་ཟེར་བ་ཞིག་བྱུང་བར། ང་རང་གི་དེ་ཟེར་མཁན་སུ་རེད་བསམ་ཙ་ན་གཞན་སུའང་མཐོང་རྒྱུ་མི་འདུག ཕར་ལྕགས་རིའི་ནང་དེར་མཛེས་ཀྱི་དཔའ་བོ་ཚེ་རིང་འཕེལ་ཟེར་བ་དེ་འདྲ་བ་ཞིག་འདུག་པས་མི་རིང་བར་སྡེ་དགེ་བསྙུང་ལས་གྲོལ་བའི་དགེ་མཚན་བྱུང༌། ཕྱི་རོལ་སྡེ་དགེའི་བཀའ་བཞིན་རྣམ་སྲས་དང་དུར་ཁྲོད་སྒྲུབ་རྟེན་བཅའ་བ་དང་སྒབ་འདྲེ་མནན་པ་བསེ་རག་ཁ་ཆིང་བཅས་བྱས། དེ་སྐབས་ལྷུན་གྲུབ་ཕུན་ཚོགས་ཀྱི་ངོར་བྲིས་པའི་རང་གི་རྣམ་ཐར་ལྔ་ཐང་འདྲ་འབག་བཅས་ལ་ཁོ་བོ་དབུར་བཞུགས་ཀྱི་བླ་མ་བདུན་ཕྲག་གིས་ཀྱེ་རྡོར་རབ་གནས་རྒྱས་པ་ཡོན་བདག་བགོ་བ་མཇུག་ཏུ་ལེགས་པའི་འབེལ་གཏམ་བཅས་བགྱིས། རྫོགས་ཆེན་རྒྱ་རོང་དབོན་པོ་ཞིང་གཞན་དུ་གཟིགས་པའི་དགོངས་རྫོགས་བསྒྲུབ་པར་ཡོང་དགོས་ཚུལ་བྱུང་ལྟར་ཕྱིན། རྫོགས་ཆེན་གདན་སའི་སྤྲུལ་སྐུ་བསྒྲེས་གཞོན་རྣམ་གཉིས་དང་ངོས་ཀྱི་དབོན་སྤྲུལ་བཅས་ལ་ཀྱེ་རྡོར་རྒྱུ་དབང་ཕུལ། རྒྱ་རོང་དབོན་སྤྲུལ་མྱུར་འབྱོན་གྱི་སྨོན་ལམ་དགོས་གསུངས་ལྟར་བརྩམས། སྤྲུལ་སྐུ་གཉིས་གཙོས་དེར་བཞུགས་འདུས་ཚོགས་སྤྱི་ལ་ཚེ་དཔག་དཀར་པོའི་རྗེས་གནང་དང་སྤྱན་རས་གཟིགས་ཀྱི་རྗེས་གནང་བཅས་ཕུལ། ཚུར་ལམ་རུ་དམ་ཚ་ཁར་ཆབ་ཚན་དང་ཁྲོམ་ཚོགས་ལ་དབང་སྦྱིན་བཅས་ཉིན་གྲངས་ཁ་ཤས་སྒར་ཕབས་པ་དབུས་འགྲོས་དབོན་དགེ་ལེགས་དཔོན་གཡོག་གཙང་དབུས་ནས་ཆོས་མཇལ་གེགས་མེད་གྲུབ་སྟེ་ཕྱིར་འཁོར་བའི་བང་ཆེན་འབྱོར།
དེ་མཚམས་སྒར་བཏེག་ནས་ཡོང་བའི་འཁོར་ལོ་མདོར་དབོན་དཔོན་གཡོག་དང་ངོས་ཕྲད་བྱུང་བ་ཕྱི་ཉིན་ཆབས་ཅིག་དགོན་ཆེན་དུ་སླེབས། ཁོང་དཔོན་སློབ་སྤྱིར་གྱིས་བགྲོད་ལམ་སྡོད་གནས་བདེ་བར་མ་ཟད་འདི་སྐབས་གཙང་ཕྱོགས་སུ་འབྲུམ་དོགས་བྱུང་བ་སོགས་ཀྱིས་ས་སྐྱ་གདན་སར་ཡང་འགྲུལ་གཅོད་དམ་ཞིང་འཇམ་མགོན་གོང་མ་རིན་པོ་ཆེ་ནས་བཀའ་ཆོས་སོགས་ཀྱང་བཀའ་རྒྱ་མ་གྲོལ་བའི་སྐབས་ཡིན་འདུག་ཀྱང་དཔོན་གཡོག་ཚང་མ། གདན་ས་རིན་པོ་ཆེར་འཇམ་པའི་དབྱངས་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་པ་ཡབ་སྲས་གསུམ་ཀའི་ཞལ་སྔ་ནས་ཀྱི་ཞལ་མཇལ་ཞིབ་པ་དང༌། དབོན་པོར་མིང་ངག་དབང་དགེ་ལེགས་ལྷུན་གྲུབ་གནང་ཞིང༌། སྒེར་དུ་ཀྱེ་རྡོར་རྒྱུ་དབང་དང༌། འཇམ་མགོན་ཨ་མེས་ཞབས་ཀྱི་བཀའ་འབུམ་གྲས་ལམ་འབྲས་ཀྱི་ཆ་ལག་མང་བཞིན་གྱི་ལྗགས་ལུང་དང༌། གཞན་ཡང་བླ་ཆས་སྐོར་སོགས་གནང་སྦྱིན་ལུགས་གཉིས་དང་འབྲེལ་པའི་དཀའ་ལུང་ཞིབ་ལྷུག་བཅས་ཐུགས་རྗེ་སྐུ་དྲིན་ཚད་མེད་པ་གནང་འདུག ཞག་ཤས་ནས་དབོན་དགེ་ལེགས་ཀྱེ་རྡོར་གཞིའི་བསྙེན་པ་ལ་ཞུགས་པའི་སྔོན་འགྲོ་ལམ་དུས་ཡོངས་རྫོགས་ཤར་ཁྲིད་བཅས། དེ་རྗེས་ནས་རེ་ཞིག་བར་དོན་གཉེར་ངོར་དབང་ཆོས་དང་བསྙེན་མཚམས་རྩོམ་ཆོས་སྐོར་སོགས་སྤེལ་མར་བྱས། ས་སྐྱོང་ཆེན་པོའི་བཀའ་ལུང་བཞིན་དཔོན་སྟོད་གཙུག་ལག་ཁང་སྟེང་གསེར་འཕྲུ་འཛུགས་པར་བཏེག་ནས།
དེར་རབ་གནས་དང༌། བླ་མ་དགེ་འདུན་ཚོགས་དང་ཡུལ་མི་བཅས་ལ་གང་འཚམ་རྗེས་གནང་སོགས་ཀྱི་རེ་བ་བསྐང༌། ཚུར་འཁོར་བར་སྨར་ཁམས་སྒར་ནས་བྱོན་པའི་བླ་མ་ངག་དབང་བདེ་ཆེན་ངོར་དོན་གཉེར་ཁ་ཤས་ལ་ཀྱེ་རྡོར་རྒྱུ་དབང་བྱེད་རྒྱུའི་ཧ་ལམ་ཆ་བཞག་ཡོད་ཐོག་འབམ་རོ་འཕར་བས། སྨར་ཁམས་བླ་མས་གཙོའི་བཅུ་སྐོར་ཙམ་ཞིག་ལས་དོན་གཉེར་ཡོད་ཚད་ལ་དབང་སྦྱིན་མ་ཐུབ། སྐུ་ཞབས་སི་ཏུ་རིན་པོ་ཆེ་སྦྲུལ་ལོ་གསར་འཆར་ནས་ཕྱག་རྩ་མ་བདེ་བའི་སྟབས་བཅད་རྒྱར་རེ་ཞིག་བཞུགས་རྩིས་ལ་སྦྲུལ་ལོའི་སྟོན་གཞུག་ནས་གློ་བུར་དུ་རྒྱལ་རོང་ཕྱོགས་སུ་རྒྱ་དམག་གི་སྐུ་རིམ་པར་རྒྱ་མའི་གདན་འདྲེན་གྱིས་མི་འབྱོན་ཀ་མེད་ཡོད་པར། ངེད་ནས་བསྙུང་འདྲི་བཏང་བའི་ལན། ངེད་ལའང་དོན་སྐོར་འདིར་ཅི་འགྱུར་བརྟག་པ་དགོས་ཚུལ་དང་སེང་གདོང་བསྙེན་པ་འདུག་དགོས་ཚུལ་སོགས་རྟེན་བཅས་གནང་བའི་ཁོ་བོས་བཀའ་དོན་མ་བཟློག་ཙམ་དཀོན་མཆོག་བློ་གཏད་ཀྱི་བརྟག་དཔྱད་བགྱིས་པར། འབྱོན་དགོས་མིན་མ་ངེས་ཀྱང༌། གོང་མའི་ལུང་གིས་བསྐོས་པའི་རྒྱ་དཔོན་རྣམས་ཐུགས་མི་མཉེས་པར་འགྱུར་བའི་དོགས་པ་གཏན་མ་ཤར་རུང་སྐུ་ཕྱར་འཚུབས་ཆ་ཆེ་ཚུལ་དང༌། སྐུ་རིམ་རྒྱ་མ་ཆུང་ཙམ་གྱི་ཐོ་གསལ་ཕུལ།
ཕེབས་ལམ་འདི་ནས་གནང་བའི་ངེད་རང་མཚམས་ཀྱི་བར་བསྲིངས་ཏེ་ཞལ་མཇལ་གསུང་ཐོས་བཟང་པོ་བྱུང༌། ཀཿཐོག་སྤྲུལ་པའི་སྐུར་སྒྲོལ་དཀར་རྗེས་གནང་ཕུལ། ཚུར་དྲི་མེད་བཤགས་རྒྱུད་ལུང་ཞུས། ཡང་བསྐྱར་བསྙེན་མཚམས་བསྡོམས་པར། དེ་སྐབས་སི་ཏུའི་སྐུ་ཕྱར་མི་ལེགས་པའི་རྨི་ལྟས་ཞིག་ཀྱང་བྱུང་བ་ཡུན་མ་འགྱངས་པར་ཕེབས་ལམ་ནས་སྐུ་ཞི་བར་གཤེགས་འདུག་པའི་དགོངས་རྫོགས་སུ་ལྷུན་གྲུབ་སྟེང་གི་འདུས་ཚོགས་ཀྱི་དབུར་འགྲོ་དགོས་ཚུལ་བཞིན་ཕྱིན་ནས་ཟབ་དགོངས་ཆོས་དབྱིངས་སུ་རྫོགས་པའི་ཆོ་ག་ཞུས། དེ་ནས་རེ་ཞིག་བར་ངོས་འཕྲད་དབང་ཆོས་སོགས་དོན་གཉེར་ཚོའི་རེ་བ་བསྐངས། མཁར་དབོན་པོ་ཆོས་སྐྱོང་བསམ་འགྲུབ་ངོར་དོན་གཉེར་འགའ་ལ་འཇིགས་བྱེད་རྒྱུ་དབང་དང་ལས་གཤིན་རྗེས་གནང་སྩལ་དུ་སྦྲུལ་ལོར་སྡེ་དགེའི་བང་མི་ས་སྐྱར་སོང་བ་སླེབས་གདོང༌། བདག་ལ་བཀའ་ལུང་ཕེབས་ནང་འདི་ལོར་མི་དྭོགས་ཀྱང་སླར་དོན་བརྒྱད་སྟེང་འཚུབས་ཚུལ་དང་རིམ་གྲོ་ཉུང་ཤས་འདུག་པས་ཁོ་བོའི་རྐང་འབམ་ཟླ་ནང་ཅུང་འཕར་བས། མཁར་དབོན་གྱི་སྨན་ཟོས་པས་འགྱང་མིན་ནད་ལས་གྲོལ། རང་གིས་ཀྱང་མོ་བརྟག་བགྱིས་པའི་རིམ་གྲོ་གང་དགོས་བྱས་མཁན་ཆེན་པའི་ལུང་བརྟག་སོགས་གང་བབ་དང་ཕྱི་ལོར་དམིགས་པའི་ས་སྐྱའི་བཀའ་ལུང་ནང་འཁོད་གཙོས་རིམ་གྲོ་རྒྱ་མ་ཆུང་ཙམ་བསྒྲུབས་ནས།
སྡེ་དགེ་མཆོད་ཡོན་ལྕམ་བཅས་དྲུང་ཕྱི་ལོར་དྭོགས་ཚུལ་ཞུ་ཡིག་ཞིབ་པ་འཛིན་རྣམ་རྒྱལ་གླིང་སྒར་ཐོག་ཕུལ་འདི་ལོར་བདག་ཁུ་དབོན་སྤར་ཁ་སོགས་ལ་འཛེམ་དགོས་པ་སུ་ཡང་མེད་ཕྱིར། ང་རང་གི་གཅེན་པོ་མཁའ་འགྲོ་སྐྱབས་ཀྱི་ཕུང་པོ་སྲེག་ཆོག་བྱས་ན་སྙམ་ནས་སྐུ་ཞབས་མཁན་ཆེན་ཞབས་དྲུང་དུ་གསུང་བརྟག་ཞུས་པར་ཡང་རུང་བར་ཕེབས་པ་བཞིན་ཀུན་དགའ་བློ་གསལ་དང་ཀུན་བཟང་གྲགས་པ་གཉིས་བཏང་བར་ཟླ་ཚེས་ལ་སྲེག་ཆོག་དང༌། རིམ་གྱིས་རུས་པ་བཀྲུ་སྦྱོང་སཱཙྪ་སོགས་མཐའ་ཚང་དགོས་ཚུལ་གྱི་བཀོད་པ་བྱས། དེ་ནས་མཚམས་ཀྱི་བཅད་རྒྱའི་སྐབས་ཡིན་ཡང༌། སྐུ་སེ་རྫོང་དཔོན་དོན་འགྲུབ་བཀྲ་ཤིས་སྙུང་བབ་ལྗི་སྟབས་ལྷུན་སྟེང་སྲིབ་དགོན་ནང་གྲྭ་ཁང་དུ་སེང་གེ་སྒྲའི་གདོན་འགྲོལ་སོགས་དགོས་ཚུལ་གྱི་འབོད་པར་བྱུང་ཡང་ལན་གཉིས་ཙམ་དགོངས་པ་ཞུས། དེ་རྗེས་གཉེར་པ་གུ་རུ་དོན་འགྲུབ་ཀྱིས་ནང་མི་ཚང་མས་དབང་གསན་འདུན་གྱིས་ནན་ཞུས་བྱས་བྱུང་ཚེ། རང་བློ་ལ་ད་ལམ་འགྲོ་དགོས་བྱུང་ན་མི་ལེགས་སྙམ་པའི་དོགས་པ་བྱུང་ཡང༌། ཡོན་མཆོད་འདས་བཞུགས་མང་པོའི་རིང་ནས་ཆོས་དམ་ཚིག་གི་འབྲེལ་ཟབ་ཆེ་གཤིས་བཀའ་བཟློག་མ་སྤོབས་པར་འགྲོ་ཐག་བཅད་པར། འགྲོ་དགོས་དབང་དུ་སོང་ན་འཆི་བསླུ་ཞིག་མ་བྱས་ཕན་མི་ཐོགས་སྙམ་པ་ཞིག་ཤར་བས། ཟླ་ཚེས་ལ་དཔོན་དོན་འགྲུབ་བཀྲ་ཤིས་ཀྱི་ཆེད་དུ་འཆི་བསླུ་བྱས་པར་དེ་ཉིན་བདག་དཀའ་ཚེགས་ཤིན་ཏུ་ཆེ་སྙམ་ཞིག་བྱུང་བར།
སྔོན་ནས་ལག་རྩ་བདེ་མོ་ཡོད་ཀྱང་དེའི་དགོངས་མོ་ལག་རྩ་བལྟས་པས་ཅུང་འཚུབ་སྡོད་བྱུང་འདུག་སྟེ། ཟླ་ ༡ ཚེས་ ༢༩ པར་དབང་སོགས་གང་འཚམ་གྱི་དད་ལྡན་རྣམས་ཀྱིས་རེ་བ་འགེངས་པར་བགྱིས། ཚེས་ ༧ ལ་མཁན་ཆེན་དྲུང་སྨེ་བརྩེགས་ཀྱི་དབང་ཁྲུས་ཕུལ་བར་སོང་བས། ཚེས་བཅུར་ཉི་མ་མེ་བཞི་འགྲུབ་སྦྱོར་ཉིན་ཚེ་དབང་ཞིག་དགོས་པའི་བཀའ་གནང་བྱུང་བས། དེར་བཏེག་གྲུབ་ཐོབ་ལུགས་ཀྱི་ཚེ་དབང་དགུང་གྲངས་ཞིག་འབུལ་གྲུབ་པར་ད་ལམ་དེ་ཙམ་ཞབས་འདེགས་སྒྲུབ་རྒྱུ་བྱུང་བ་སྐལ་བ་རེ་བཟང་སྙམ་ནས་བློ་བདེ་བ་བྱུང༌། དེ་སྐོར་བྲེལ་བ་ཆོད་མཚམས་ནས་ཚེས་ ༡༣ ལ་ལྷག་པ་ལག་སོར་འགྲུབ་སྦྱོར་འཛོམ་ཉིན་གོང་མ་རིན་པོ་ཆེའི་བཀའ་ལུང་ཕེབས་ནང་བཞིན་རྣམ་རྒྱལ་མའི་བསྙེན་མཚམས་ཀྱི་བཅད་རྒྱར་ཞུགས། པར་དཔོན་ཀུན་དགའ་ཆོས་འཕེལ་ལ་ཚེ་སྒྲུབ་དབང་སོ་ལྔ་ཙམ་ཕུལ། མཚམས་གཏོར་དང་རྒྱུན་གཏོར་ལ་སྤུ་ནག་ཅིང་སྣུམ་པ་རེ་རེར་ཡལ་ག་མང་པོ་རྒྱས་པ་བྱུང༌། བསྙེན་མཚམས་གྲོལ་ཉེ་སྐབས་ཡིད་ལྷུང་དཔོན་སྲས་རིན་ཆེན་ཆོས་རྒྱལ་གྱི་དབོན་པོ་ཅི་སྔ་དཀར་ལྡོམ་ལ་ཕེབས་གྲུན་ལེགས་གསུངས་ཞུ་ཡིག་བྱུང་བས། དབོན་པོས་ངེད་ལ་བསྙེན་པ་གྲོལ་བ་དང་ལྷན་ཅིག་ཁུ་དབོན་རུ་དམ་ཆབ་ཚན་བར་འབྱོན།
དེ་ནས་ངེད་དཔོན་སློབ་ཡིད་ལྷུང་སོགས་འགྲོ་ན་ཨེ་དགའ་ཟེར་ཡང༌། བདག་མཚམས་གྲོལ་ནས་རེ་ཞིག་རླུང་སྦྱང་དང་འགྲོས་བྱང་བྱེད། རྐང་འབམ་འདིའང་བབ་མི་འོང་བའི་ངེས་པ་མེད་པས་ཟླ་བ་བདུན་པའི་ནང་བར་མི་འགྲོ། དེ་བས་ཁྱེད་རང་ཅི་སྔ་ཡིད་ལྷུང་ལ་འབྱོན་ཚུར་ལམ་ཁྲོ་སོགས་ནས་འདིར་མི་བཏང་གྱིས་དང་ཆབ་ཚན་ལ་བཏེག་འགབ་མིན་གསལ་འོང་ཚུལ་བཀོད་པ་བགྱིས། མེ་ལིང་སྒར་ཐོག་ཨ་འཕེལ་རྟ་ལེན་བཏང་ནས་དབོན་ལྷ་རྒྱལ་དྲུང་ལའང་དེ་མཚུངས་ཞུ་ཡིག་ཕུལ། དབོན་དགེ་ལེགས་དཔོན་སློབ་ཟླ་ ༧ ཚེས་ ༡༡ ལ་དཀར་ལྡོམ་བཏེག དེའི་ཚེས་ ༡༣ ལའང་ལྷག་པ་ལག་སོར་འགྲུབ་སྦྱོར་འདུག་པས་བསྙེན་མཚམས་གྲོལ་རྒྱུའི་ནུབ་མོར་རྨི་ལམ་དུ། ང་རང་ཚོགས་ཆེན་ཞིག་གི་དཀྱིལ་ན་ཆོས་ཁྲིམས་སྡོད་སའི་སྟེང་དེར་བསྡད་འདུག་པས། དགེ་སློང་ཞིག་གི་ཡར་བཞུགས་ཟེར་བར་ཚོགས་པའི་གཞུང་དེ་ན་ཕྱིན་པར་འདོན་པ་སོགས་ཅི་ཡང་མི་བྱེད་འདུག་མོད། ང་རང་གི་དགེ་འདུན་སྡེའི་དབུས་སུ་ཞུགས་ཟེར་བ་དེ་འདི་ཡིན་པ་འདྲ་བསམ་ཞིང༌།
དེ་འཕྲལ་དགེ་སློང་ཞིག་ཚོགས་པའི་དཀྱིལ་ནས་ཡར་ལངས་ཏེ་སྐད་གསང་མཐོན་པོས། དུས་གསུམ་སངས་རྒྱས་འབྱུང་གནས་རྒྱལ་བའི་བསྟན། ། སྣང་བྱེད་ཚུལ་ཁྲིམས་རིན་ཆེན་བསྐལ་པའི་བར། ། རྒ་ན་མེད་པའི་གོ་འཕང་མངོན་གྱུར་ནས། ། བསྟན་དང་སེམས་ཅན་ཀུན་ལ་ཕན་བྱེད་ཤོག ། ཞེས་ཟེར་བ་ཞིག་བྱུང་བ་རང་གི་ཡིད་ལ་ཚིག་བཟང་པོ་དེ་འདྲ་ཞིག་བརྗོད་སོང་སྙམ་པའི་སྤྲོ་སྣང་དེ་གའི་མུར་གཉིད་སད་པ་འདི་ཕྱི་གང་རུང་གི་བདེན་སྨོན་ཡིན་པར་མངོན། ཡང་ཞག་ཤས་མཚམས་ནས་གནས་གར་ཡིན་མ་ངེས་པ་ཞིག་ནས་ཟེར་མཁན་མཐོང་རྒྱུ་མེད་པར། ཚུལ་ཁྲིམས་རིན་ཆེན་ཁྱེད་ད་ལམ་འཆི། ཅིས་ཀྱང་འཆི། ངེས་པར་འཆི་ཟེར་བ་ཞིག་རྨི་ལམ་ལ་བྱུང༌།
དེ་ནས་རྐང་འབམ་འཕར་བ་ལྟ་བུའི་གཟུགས་གཞི་བབ་ལྗི་བ་དང༌། དབུགས་ཁ་རྒོད་པ་སོགས་ཡང་འདུག་པ། ལྷ་རྗེ་པད་དབང་དང་གྲྭ་ཆུང་གཉིས་ཀྱི་སྨན་བཟའ་ཁུལ་བགྱིས། ས་དབང་མདུན་རིན་པོ་ཆེར་གནས་ཚུལ་ཕུལ་བས་ཞབས་ཕྱི་ཆེད་བཏང་གི་ནད་འདྲི་སྩལ། དཔལ་ས་སྐྱ་དང་ངོར་པའི་རྟེན་འདུས་བྱིན་རྟེན་རིགས། སངས་རྒྱས་འཕེལ་གདུང་ལན་གྲངས་བཅས་མྱོང་ཞིང་ཡིད་ལ་གང་དྲན་གྱི་སྨོན་ལམ་བཏབ། ཀླུ་སྡིངས་མཁན་རིན་པོ་ཆེའི་དྲུང་དུ་གསུང་བརྟག་ལན་གྲངས་བཞི་ཙམ་ཞུས་པ་སོགས་ཀྱིས་རིམ་གྲོ་སྔ་ཕྱི་མང་དུ་སྒྲུབ། མཁན་ཆེན་དྲུང་ནས་དངུལ་རྡིལ་ཚད་ཀྱི་ནད་འདྲི་རྟེན་སྩལ་བ་དང༌། ཚོགས་སུ་རིང་འཚོའི་རྣམ་རྒྱལ་སྟོང་མཆོད་མཛད་སོང༌། གཞན་ཡང་ས་དབང་ཆེན་པོའི་གཉེར་བློན་དྲུང་འཁོད་པ་རྣམས་གཙོས་མཆོག་ཕལ་མང་པོ་ནས་རིམ་གྲོ་རྟེན་བསྩལ་ཞིང་རིང་འཚོའི་འདུན་པ་མི་ལྷོད་པ་དགོས་ཚུལ་དང༌།
ལྷུན་གྲུབ་སྟེང་གི་བླ་མ་གྲྭ་བྱིངས་ནས་ངོས་ཀྱི་རིམ་གྲོར་རང་རང་གི་ངག་འདོན་དུ་དམ་བཅའ་མཛད་མི་རྣམས་ཀྱི་གྲངས་བཅད་བྱུང་བ་རྣམས་ཕྱོགས་བསྡོམས་དཀོན་མཆོག་རྗེས་དྲན་ཚར་བརྒྱ་དང་བཅུ། བི་རཱུ་པའི་སྐུ་བསྟོད་ཚར་ཉིས་སྟོང་ཆིག་བརྒྱ་བཅུ། རྗེ་བཙུན་གྱི་སྐུ་བསྟོད་འཁྲི་ཤིང་མ་བརྒྱ་ཚར། བསམ་པ་ལྷུན་གྲུབ་ཚར་ལྔ་བཅུ། ངོར་ཆེན་སྐུ་བསྟོད་རབ་དཀར་མ་ཚར་བརྒྱ་ཐམ་པ། དཔལ་ལྡན་ཆོས་སྐྱོང་གསོལ་འདེབས་བདུན་བརྒྱ་བརྒྱད་ཅུ། ཀླུ་སྡིངས་མཁན་ཆེན་ལ་གསོལ་འདེབས་ཚར་བརྒྱ། ངོས་ཀྱི་རིང་འཚོའི་ཚིགས་བཅད་ཚར་ཉིས་བརྒྱ། ཚེ་གཟུངས་ཆིག་སྟོང་དགུ་བརྒྱ། ཚེ་མདོ་བརྒྱ་ཐམ་པ།
མཚན་བརྗོད་ཚར་ཉིས་བརྒྱ་སུམ་ཅུ། ཡིག་བརྒྱ་ཆིག་སྟོང༌། རྣམ་འཇོམས་ལྔ་བརྒྱ་ཉི་ཤུ། སྒྲོལ་བསྟོད་ཉི་ཁྲི་དགུ་སྟོང་དྲུག་བརྒྱ་བཞི་བཅུ། ཤེར་སྙིང་བརྒྱ་ཚར། མ་ཎི་བྱེ་བ་གཅིག་དང་སུམ་ཁྲི་ཆིག་སྟོང༌། འབྱུང་འདུལ་སྙིང་པོ་དགུ་འབུམ་ཆིག་ཁྲི་ཆིག་སྟོང་བཞི་བརྒྱ། ཕུར་པའི་སྙིང་པོ་ཉི་ཁྲི། སེང་གདོང་སྙིང་པོ་ཆིག་འབུམ་ལྔ་ཁྲི་བཞི་སྟོང་ཆིག་བརྒྱ། གནས་བརྟན་ཕྱག་མཆོད་ཚར་བརྒྱ་དང་བཅོ་ལྔ།
ལྟུང་བཤགས་ཉིས་སྟོང་སུམ་བརྒྱ། བཟང་སྤྱོད་ཉིས་བརྒྱ་དང་ང་བདུན། འགྲོ་ལ་བདེ་སྐྱིད་ཀྱི་འདོད་གསོལ་ཚར་དྲུག་བརྒྱ། ལྷ་ས་ལ་བསྐོར་བ་དམ་བཅའ་ཉིས་བརྒྱ། ལྷུན་གྲུབ་སྟེང་གླིང་བསྐོར་བརྒྱ་ཐམ་པ། ལྷུན་གྲུབ་སྟེང་གི་མཆོད་རྟེན་མང་བསྐོར་དྲུག་བརྒྱ། བསྐང་གསོ་བརྒྱ་རྩ་གཉིས་རྣམས་དང༌། གྲངས་བཅད་མེད་པར་འདོན་བྱ་གོང་དུ་སྨོས་པ་རྣམས་དང༌། གཞན་ཡང་གོང་མ་ལྔ་བསྟོད་དང་ཐང་སྟོང་པའི་སྐུ་བསྟོད། རྣམ་རྒྱལ་མའི་གཟུངས།
རིགས་གསུམ་སྙིང་པོ། གཙུག་ཏོར་འབར་བའི་གཟུངས། ལོ་མ་གྱོན་མའི་སྙིང་པོ། སྨོན་ལམ་རྣམ་ལྔ་རྣམས་ཅི་མང་དང་གང་ཚར་གྱི་དམ་བཅའ་མཁན་བདུན་ཅུ་ཙམ་གྱིས་བླ་མ་དང་སློབ་མའི་འདུན་པ་ཚུལ་བཞིན་གྱིས་རིང་པོར་འཚོ་བར་བསྐུལ་མོད། དེ་རྣམས་ཀྱིས་ཀྱང་ཕན་བསྐྱེད་མེད་པའི་ཁམས་ཇི་ལྗི་ལས་མི་འདུག་པས། བུ་སློབ་རྣམས་ཀྱི་ངེད་ལ་མཁན་ཆེན་གདན་དྲངས་ཚེ་དབང་སོགས་གང་འགབ་ཞུས་ན་ལེགས་ཟེར་བས་རྗེས་སུ་ཡི་རང་ཡང༌། གཞན་བཀའ་དབང་གང་ཡང་ཐུགས་སུན་ཞུ་དགོས་མེད། ཀུན་རིག་དབང་ཕྱིར་བཟློག་བཅས་ཤིག་ཞུ་དང་གསོན་ན་འཚོ་རིམ། ཤི་ན་སྒྲིབ་སྦྱོང་དེ་ལས་ལྷག་པ་མི་དགོས་གདམས་ནས་ཟླ་ ༦ ཚེས་ ༢༩ ལ་ཀུན་རིག་དབང་ཕྱིར་བཟློག་བཅས་ཞུས། ཡང་བུ་སློབ་རྣམས་ཀྱི་རེ་བ་བསྐང་ཕྱིར་ཚེས་ ༡ ལ་ཚེ་དཔག་མེད་ལྷ་དགུའི་དབང་དང༌།
སྐྱབས་མགོན་ཉིད་ཀྱི་བརྟག་བབ་སེང་གེ་སྒྲའི་གདོན་འགྲོལ་ཚེས་ ༧ ལ་སྩལ་བ་བཀའ་དྲིན་བསམ་འདས་བྱུང་ཡང༌། སྐུ་ཞབས་སྐུ་གཅོང་བ་སོགས་ཀྱིས་འོ་བརྒྱལ་ཆེ་སོང་སྙམ་པའི་སེམས་ཁྲལ་ཆེ་བ་བྱུང༌། དབོན་ལྷ་རྒྱལ་དང་སངས་རྒྱས་གཉིས་ཀྱི་གསུང་བྲིས་ཕེབས་ནང་ཁྱེད་རང་གི་མོ་བརྟག་གྱིས་གསུངས་བྱུང་སྟེ། རང་རྩར་ཐུག་དུས་རོགས་ཅེས་པའི་དཔེ་ལྟར་གང་གཟན་དགོས་པ་མེད་ཚུལ་དང༌། གོང་མ་རིན་པོ་ཆེ་དང་ཤར་ཆེན་པའི་ལུང་བརྟག་གིས་མ་ཆོག་པ་མེད་བསམ་གྱིས་བཏང་སྙོམས་སུ་བཞག བུ་སློབ་རྣམས་ཀྱི་ཡང་བསྐྱར་ནན་བསྐུལ་བྱས་ཀྱང་ངེད་འཚོ་ཐུབ་ན་བཟང་ཤི་ནའང་བསྟན་དོན་མ་གྲུབ་བསམ་པ་མ་མཆིས་པས། རང་གཞན་སུ་ལའང་གཏན་ནས་འགྱོད་པ་དགོས་པའི་དུས་ལ་མ་བབ་པས་བརྟག་མོ་སོགས་བཀའ་ཚེགས་གང་ཆེ་དགོས་པ་མེད་ཚུལ་གྱི་བཀོད་པ་བྱས། ལྷུན་གྲུབ་ཕུན་ཚོགས་ལ་ཡང་སྡུག་བསྔལ་མ་བྱེད་དེས་ཕན་པ་མེད་ཚུལ་དང༌། ཁྱོད་རང་གི་བསམ་པ་དཀར་པོས་ངེད་ལ་ཞབས་འདེགས་མ་གྲུབ་པ་ཅི་ཡང་མེད་པས་སེམས་འཚིང་ངེས་ཡིན་ཚུལ་སོགས་སླད་ཆར་གྱི་བསླབ་བྱ་ཞིབ་པ་ཡི་གེ་བཅས་དང༌། སྤྱི་བོར་རྡོ་རྗེ་བཞག
སྐྱེ་བའི་ཕྲེང་བར་མི་འབྲལ་བའི་བདེན་སྨོན་བཏབ་ནས་རྗེས་སུ་འཛིན་པའི་འདུན་པ་བྱེད་ཚུལ་བགྱིས། ཁྱོད་རང་གིས་རྫོང་ཆེན་དགོན་བླ་མ་མཆོད་ཆོག་གཏན་འཇོག་བཞག་པ་དེ་བདག་ནམ་འཆི་སོང་ན་ཚེས་དུས་མ་འཕྱུགས་པར་རྒྱུན་དུ་བཏང་ན་ལེགས་ཚུལ་གདམས། གནས་བརྟན་རྟོགས་བརྗོད་རྩོམ་འཕྲོ་ལུས་པ་གྲོ་བཞིན་ཟླ་ ༧ ཚེས་ ༡ ལ་གྲུབ་པ། མ་འོངས་པར་རྒྱལ་བསྟན་སྤྱི་བྱེ་བྲག་ལ་སྨན་འདོགས་ཆེ་བར་འབྱུང་བའི་རྟེན་འབྲེལ་དགེ་མཚན་དུ་མངོན་པས། བསྟན་བཅོས་དེ་ཉིད་དང་བདག་གི་རྣམ་ཐར་སོགས་ཀྱི་ལུང་ཚང་མ། དབོན་དགེ་ལེགས་ལ་འཕྲོད་པར་བྱས། གོང་མ་རིན་པོ་ཆེའི་བཀའ་ལུང་ཕེབས་པར་ས་སྐྱར་འབྱོན་དགོས་བྱུང་ན་སྙམ་པ་སོགས་ཀྱིས་དབོན་པོར་ལུགས་གཉིས་ཀྱི་ཁ་ཏ་གང་ངེས་གདམས། ཡང་དབོན་སེར་སྐྱ་གསུམ་གྲྭ་རིགས་བཅས་ལ་ཕྱི་ནང་གསང་གསུམ་གྱི་མ་འོངས་སོ་སོའི་བསླབ་བྱ་བྱས། དབོན་པོ་གསུམ་ཀར་ཁ་སེམས་གཅིག་ཅིང་བྱ་བ་གང་བརྩམ་ལམ་འགྲོ་སོགས་ཀྱི་བཀའ་བསྒོ་ནན་ཏན་དང་བསྟན་སྲུང་ཚོགས་ལ་ཕྲིན་བཅོལ་བཅས་བརྩམས་སོ། ། ས་ངོར་ཨ་བོའི་འབྱོར་ལན་ནང༌།
རྗེ་བཙུན་ས་སྐྱ་གོང་མ་རིན་པོ་ཆེའི་དྲུང་ལ། བདག་ནད་བབ་ལྗི་ཚུལ་དང་མི་རྟག་པར་གྱུར་ནའང་ཡང་སྲིད་བློ་ལྡན་བསྟན་ཕན་ཅན་ཨེ་འབྱུང་གི་བློ་གཏད་བགྱིས་ཡོད་ཚུལ་དང་བསྟན་སྲུང་ཚོགས་ལ་སྙན་ཤལ་འདོད་གསོལ་བཅས་བྲིས་པ་དང༌། དད་སྒྲོལ་ཆེན་པོ་ཡབ་སྲས་སྐུ་ཚེ་བསྐལ་པར་བརྟན་ཅིང་བསྟན་སྲིད་རྒྱས་པའི་བདེན་སྨོན་སོགས་ཀྱིས་རྒྱས་བཏབ་སྟེ་ཕུལ། ས་སྐྱོང་ཆེན་པོ་ལྕམ་དྲལ། ལྕམ་སྐུ་མཆེད་བཅས་ལ་བདག་ཅག་གི་དེང་པར་ཞབས་འདེགས་གྲུབ་ལུགས་དང་ཕྱིར་སྐུ་དྲིན་ཆེ་ཚུལ་དང༌། ད་འབྱུང་དཔོན་སེར་སྐྱ་གྲྭ་རིགས་བཅས་ལ་བཀའ་དྲིན་ཆེ་བསྐྱང་མཁྱེན་ཞེས་ཚེས་ ༨ ལ་ཞུ་ཡིག་འདི་ལྟར་ཕུལ། བཀའ་དྲིན་གཞལ་མེད་ཆོས་ལྡན་ས་སྐྱོང་ཆེན་པོའི་ཞབས་སྟེགས་སུ། མ་ངེས་པའི་ཞུ་བྱ། དཔལ་ས་སྐྱའི་བརྟག་བབ་ཀྱི་ཀེག་བཟློག་དང༌། དེང་མཁན་ཆེན་པའི་གསུང་བརྟག་སྔོན་རྗེས་བར་གསུམ་དང་མོ་པྲ་ཞིག་ལ་གང་བབ་རིམ་གྲོ་རྣམས་གྲུབ་གྲབས་ཡིན་ཡང༌།
དེ་སྔོན་ནི་རང་གི་ལུས་ཉམས་སོགས་ཡར་བདེ་ནི་འོང་རྒྱུ་མི་འདུག ལྷ་རྗེ་གཉིས་ཀྱི་ནད་གཞི་འདི་ཆུ་འབམ་ཉིས་བསྡོང་ངོས་བཟུང་དང་ལག་རྩ་རྩུབ་ཚུལ་བཅས་གསུངས་པ་ལྟར་ན། དེ་སྔོན་རིམ་གྲོ་སྨན་བཅོས་ཀྱིས་ཕན་བསྐྱེད་ཆེར་མ་འོང་བ་འདྲ་བ་དང༌། འདི་ལོར་བདག་གི་སྲོག་ཕྱར། དཔལ་ས་སྐྱའི་ལུང་བརྟག་ལ་འཚུབ་ངོ་ཤར་བ་བཅས་ཀྱི་ཅི་འགྱུར་མ་ངེས་ཚེ་དོགས་པ་ཆེ་བས་ཞུ་བ་ཡིན་མ་གཏོགས། ང་རང་གི་སྐྱོན་མིན་ག་ལ་ཤེས་ཐུབ་པས་ཞུ་ཚོད་མ་ཐེངས་ཀྱང༌། གལ་སྲིད་འཚོ་འཆི་ཅི་གྱུར་ཡང༌། མདུན་རིན་པོ་ཆེ་ལྕམ་དྲལ་ནས་དགོངས་འཇག་གནང་བར་གསོལ་བ་འདེབས་དོན། བདག་ཅག་ནི་སྡེ་དགེ་ཡབ་ཆེན་བདེ་བར་གཤེགས་པའི་རིང་ནས་བཟུང་དེང་བར་དུ་ཡོན་མཆོད་རྣམས་ཀྱི་བཀའ་ལུང་གང་ཕེབས་ལྟར་སྐུ་གསུང་ཐུགས་ཀྱི་རྟེན་བཞེངས་རྣམས་ཀྱི་ཞབས་ཕྱི་ཞུས་པ་ཐམས་ཅད་གེགས་བྲལ་གྲུབ་ཁུལ་དང༌། ས་དབང་དམ་པ་གཤེགས་བཞུགས་རིམ་བྱོན་གྱིས་ཀྱང་བླའི་མཆོད་གནས་སུ་བཀུར་བའི་བརྩེ་གཟིགས་བདག་རྐྱེན་ཆེན་པོ་མཛད་པ་ལས་ནམ་དུའང་དགོངས་པར་མི་འབབ་པར་མ་གནང༌།
ཕྱིས་སུ་རང་མིག་བསྒྲིབས་པ་དང་ལོ་གྲངས་སོགས་ཀྱི་ཞབས་འདེགས་ཆེན་པོ་གྲུབ་རྒྱུ་མི་འདུག་ཀྱང༌། ལྷག་པའི་བསམ་པ་རྣམ་དག་གིས་གཏོར་བསྔོ་སོགས་ཀྱི་སྐབས་སུ། ས་དབང་སྡེ་དགེའི་བསྟན་སྲིད་རྒྱས་པ་དང༌། ཡབ་སྲས་ལྕམ་རྣམས་ཀྱི་སྐུ་ཚེ་ཕྲིན་ལས་དབང་ཐང་རྒྱས་པའི་ཕྲིན་བཅོལ་དང་བསྲུང་འཁོར་དམིགས་གནད་གཟབ་གཏད་ཞབས་འདེགས་རྣམ་ཀུན་བགྱིས་ཁུལ་ཡིན་ལགས། མདུན་ལྕམ་དྲལ་ནས་བརྩེ་གཟིགས་བདག་རྐྱེན་ཆེ་བའི་ཁར་ཟ་མ་ཟོས་པ་བཅས་ཀྱི་སྐུ་དྲིན་བསམ་མི་ཁྱབ་པ་འཁོར་ཐབས་མ་མཆིས་ཀྱང༌། ད་འབྱུང་ཐུགས་རྗེ་མི་ཆུང་བར་སྙན་སྒྲོན་འབུལ་རྒྱུ་ལ་བདག་གི་ཕ་མེས་རིང་ནས་བདག་ཡན་བསྟན་པར་ཕན་པའི་མི་རྒྱུད་བློ་ལྡན་རིམ་པ་བྱུང་དོན། བར་སྐབས་སུ་མི་རྩ་ཕྲ་བས་ངེད་ཀྱིས་བསྟན་སྲུང་རྣམས་ལ་ཕྲིན་བཅོལ་བཀའ་གཏད་གང་ཟབ་བྱེད་དགོས་བྱུང་བའི་ཐུགས་རྗེས་ཚ་བོ་བྱུང་བ་འདི་གསུམ་གྱི་ནང་ནས། དགེ་གསར་ནོར་བུ་འདི་ཤེས་རབ་ཆེ་ཞིང་རིག་གནས་སྐོར་ཡང་ང་རང་གི་ཅི་ཤེས་བསླབ་ཚར་བས་ཁོང་རང་གིས་སྦྱང་པ་བྱས་ན་ཆོག་པ་ཡོད་པས་རེ་བ་ཆེ་ཕྱིར་སློབ་གཉེར་སོགས་ཆུད་མི་ཟ་བའི་འགོ་འདྲེན་བདག་རྐྱེན་དང༌། ཚ་བོ་ཆུང་བ་སྤྲུལ་སྐུ་ཡིན་ཟེར་བ་འདི་ཡང་ད་ལྟ་བྱིས་པར་སོང་བས་བྱ་ལག་རྒོད་པ་མ་གཏོགས་བག་ཆགས་བཟང་ཞིང་བློ་རྣོ་བ་ཅན་ཞིག་ཡོད་པས་སློབ་གཉེར་ལོབ་པ་སོགས་གང་ཅིའི་བདག་རྐྱེན་དང༌། ཚ་བོ་སྐྱ་བོ་འདི་སླར་མི་རྒྱུད་བློ་ལྡན་ཨེ་འབྱུང་རེ་བས་དེ་སྔོན་བར་རང་རྩར་ཉར་ཚགས་བྱས་པ་ཡིན་པས་ཞབས་ཕྱི་མཐོ་དམན་གང་དུ་བཞག་ན་དབུ་རྣར་དགོངས་པའི་བདག་རྐྱེན་དང་ས་དཀར་གྱི་ཁང་ཞིང༌།
རྩྭ་མཚེར། ནོར་རྫས་ཕྲན་བུ་ཡོད་པ་བཅས་ལ་མི་རྩ་ཡོད་མེད་ཀྱི་བྱ་བ་བྱེད་མཁན་བྱུང་ནའང་ཐུགས་རྗེ་བདག་རྐྱེན་དབུ་ན་ཅི་མཛད་བདག་པོ་རིན་པོ་ཆེས་བྱམས་བརྩེའི་གཟིགས་པས་སྐྱོང་བར་མཁྱེན་མཁྱེན། ན་ཉིན་ཕྱིས་ཚོད་བདག་གི་འཚོ་རིམ་མང་པོ་དང་དབོན་པོ་གྲྭ་སར་བརྫང་བ་སོགས་ཀྱིས་དངོས་རྫས་ཆེ་བ་མ་མཆིས་ཀྱང༌། གང་ཡོད་རྣམས་བཏང་ཚོད་བཞག་ཚོད་ཅི་མཛད་ན་བདག་པོ་རིན་པོ་ཆེ་ཉིད་ནས་བཀོད་ཁྱབ་གང་འཚམ་གནང་བའི་བཀའ་དྲིན་མི་ཆུང་བ་མཁྱེན། གྲྭ་རིགས་འདི་རྣམས་ཀྱང་སྔར་ནས་རང་གི་བློ་གཏད་བགྱིས་པའི་བེབ་ཚོད་ཀྱི་མི་ཁོ་ན་ཡིན་པས་དབུ་རྣ་མཛད་ནས་བརྩེ་སྐྱོང་དང་བདག་རྐྱེན་མི་ཆུང་བར་དབོན་པོ་ཆེ་ཆུང་གི་གྲྭ་འཁོར་དུ་གནས་པ་ཞིག་ཐུགས་རྗེ་མཛད་པ་མཁྱེན་མཁྱེན་ལགས། ཞུ་འདེགས་ལྷ་དར་དཀར་པོ་བཅས་ས་སྐྱོང་ཆེན་པོའི་ཞབས་འབྲིང་པ་ཞུ་དག་བླ་མ་ཚུལ་ཁྲིམས་རིན་ཆེན་དུ་བོད་པས་འདའ་ཀའི་ཞལ་ཆེམས་སུ་ཕུལ་བ་ལགས་སོ། ། ཞེས་པ་ཕུལ་བར། ས་དབང་རིན་པོ་ཆེ་ལྕམ་དྲལ་ཞབས་དྲུང་ནས་བཀའ་ལུང་འདི་བཞིན་བསྩལ་བྱུང་བར། བསྟན་འགྲོའི་དཔལ་མགོན་སྐྱབས་མཆོག་ཐམས་ཅད་གཟིགས་པའི་ཞབས་པད་དུ། གུས་པས་ཞུ་བ།
ད་ལམ་སྐུ་ཁམས་རིན་པོ་ཆེ་བདེ་དོགས་གནས་ཚུལ་གྱི་གསུང་ཤོག་ཕེབས་ནང་བཞིན། སྐུ་ཉིད་བསྟན་འགྲོ་སྤྱི་དང་ཁྱད་པར་འདི་གའི་བསྟན་སྲིད་འདི་ཕྱི་གང་སར་ཤེས་བྱ་ཐམས་ཅད་གཟིགས་པའི་མཛད་ཕྲིན་གྱིས་སྐུ་དྲིན་བསམ་གྱིས་མི་ཁྱབ་པར་བརྟེན། ད་ལམ་འཇམ་མགོན་གོང་མ་རིན་པོ་ཆེ་དང་སྐུ་ཞབས་མཁན་ཆེན་དམ་པའི་བཀའ་ལུང་བཅས་ལ་གང་བབ་ཀྱི་སྐུ་རིམ་ཞབས་བརྟན་མཐའ་དག་གྲུབ་མཚམས་འདི་བཞིན། ད་དུང་བདག་སོགས་གདུལ་བྱར་གཟིགས་པའི་ཞབས་པད་བསྐལ་པར་བརྟན་པའི་ཐུགས་དམ་མི་ལྷོད་པར་གསོལ་བ་འདེབས་ཤིང་གལ་སྲིད་བསྟན་འགྲོ་བསོད་ནམས་དམན་པའི་དབང་དུ་གྱུར་ན་ཡང༌། ངེད་རང་མཆོད་ཡོན་དམ་ཚིག་སེལ་མེད་ཐུགས་ནང་ཁྱད་པར་ཅན་དག་པར་བརྟེན་པའི། དབོན་སེར་སྐྱ་གསུམ་གྱི་འགོ་འདྲེན་དགོན་ཡུལ་བདག་ཐོབ་ཀྱི་ས་ཁང་ཤིང༌། རི་རྩྭ་མཚེར་མིག གྲྭ་རིགས་བཅས་པའི་འཛིན་སྐྱོང་འགོ་འདྲེན་རྒྱབ་གཉེར་དང༌། ཕྱག་རྫས་འཐོར་གོད་མི་འགྲོ་བའི་དོན་སྨིན་བཅས་ཞབས་འགྱུར་དགོངས་པ་རྫོགས་ངེས་ཞུ་རྒྱུ་དང༌། ཀུན་དགའ་ཆོས་འཕེལ་ལ་ཡང་དེ་བཞིན་གྱི་ཞིབ་ཚགས་བལྟ་དཔྱད་དགོས་པའི་བཀོད་སྦྱར་བྱེད་པ་ལགས་པས་དེ་ལུགས་ཆོས་ཀློང་རིན་པོ་ཆེར་བསྟི་བ་ཞུ་ཞུ།
ཞུ་ཡིག་འདེགས་མཚོན་བཅས་སྒ་མཆུ་སྒར་ནས་ཞུ་ཡིག དཔོན་ལྷ་རྒྱལ་དང་སངས་རྒྱས། གཉེར་གུ་རུ་དོན་འགྲུབ། གུ་རུ་ཚེ་བརྟན་བཅས་ལ་དེ་མཚུངས་ཞུ་ཡིག་གང་འོས་ཕུལ། ཀླུ་སྡིངས་བླ་མ་ཕྱག་མཛོད་ཤེས་རབ་བཟང་པོར། ཤར་ཆེན་ཆོས་ཀྱི་རྒྱལ་པོའི་ཞབས་འདེགས་ཕུལ་བྱུང་དེ་སྔོན་གྲུབ་པ་ལྟར། ད་དུང་ཡང་སྐུ་ཚེ་དང་ཕྲིན་ལས་འཕེལ་རྒྱས་ཐབས་ཚུལ་ལ་མི་ལྷོད་པར་འཛིན་སྐྱོང་དགོས་ཚུལ་གྱི་ཞུ་ཡིག་རྟེན་བཅས་ཕུལ། ཞེ་དྲུང་བསྟན་འཛིན་རྒྱལ་མཚན་ཅན་སློབ་མའི་གཙོ་བོར་གྱུར་པ་སླན་ཆད་རིག་གནས་སོགས་བརྩོན་འགྲུས་དགོས་ཚུལ་དང༌། ངེད་ཀྱི་ཐ་མའི་བཀའ་འབུམ་སོགས་གྲོགས་དན་དགོས་པའི་ཡི་གེ་སྤྲིངས། ལྕམ་སྐུ་མཆེད་སྔ་མོ་ནས་དངོས་ཕྲད་ཅིག་ལ་ཕེབས་འདོད་ཆེ་འདུག་ཀྱང་འགྲུལ་འཛེམ་ཀྱིས་ཇི་བཞིན་མ་བདེ།
སླར་མཁན་ཆེན་དྲུང་དུ་ས་དབང་ཆེན་པོའི་མདུན་ནས་ལྕམ་སྐུ་མཆེད་ངེད་སར་ཕེབས་ན་ཉེས་ཡོད་མེད་ཀྱི་གསུང་བརྟག་ཞུས་པར། འབྱོན་ན་ཉེས་མེད་ཚུལ་གྱི་བརྟག་ཡིག་ཕུལ་བར་བརྟེན། ཚེས་བཅུ་གཉིས་ཀྱི་སྔ་ཆར་འདི་གར་ཕེབས་བྱུང་བ་དེ་འཕྲལ་མཇལ་ཕྲད་བྱས། ལྕམ་ལྷན་རྒྱས་ནས་དངུལ་སྲང་བཅུའི་གཙོས་པའི་ཚན་གྲངས་བཅུ་གཅིག་ཙམ་གྱི་གནང་ཆ་དང༌། ལྕམ་ནོར་འཛིན་དབང་མོར། ངེད་ནས་མགོན་པོའི་ཆོས་སྐོར་སོགས་གསང་ཁྲིད་ཁ་ཤས་ཕུལ་བ་དེ་དོན་སྐོར་ལ་དགོངས་པའི་ཐུབ་དབང་སྐུ་རྒྱ་བཟོ། རྡོར་དྲིལ་ཆ། གོས་སེར་འབྲུག་བརྒྱ་མས་སྦུབས་ཤན་བྱས་པའི་ཚར་སློག་རྣམས་གནང་བྱུང༌། ངེད་རང་ནས་ཀྱང་ལྕམ་མཆེད་ལ་བཀའ་བསྒོ་ནན་ཏན་བྱས། ལྕམ་ནོར་འཛིན་དབང་མོས་སྤྲུལ་སྐུ་མྱུར་འབྱོན་ཕྲིན་བཅོལ་སྔོན་དུ་ཞུས་བྱུང་བ་བརྩམས་གྲུབ་པས་དེ་ཉིད་ལྷན་རྒྱས་སུ་ལུང་ཕུལ།
ངེད་རང་ནས་ད་དགོས་དབོན་སེར་སྐྱ་སོགས་ལ་འགོ་འདྲེན་དགོས་ཚུལ་ཞུ་བྱ་རགས་བསྡུས་དང་སྔགས་མདུད་ཕུལ། ལྕམ་གཉིས་ནས་ཀྱང་རྗེ་བླ་མའི་བཀའ་སྩལ་ལྟར་ཞབས་འགྱུར་ཞུ་ཞེས་དང༌། སླད་ཆར་སྐྱེ་ནས་ཚེ་རབས་བར་རྗེས་སུ་བཟུང་དགོས་ཚུལ་སོགས་བསླབ་སྟོན་ཤིན་ཏུ་རྒྱས་པོ་མཛད་འདུག ཚེས་བཅུ་གསུམ་གྱི་ནམ་ལངས་རྒྱབ་ལྷོ་འགྲོས་ཀྱི་སྡེ་དགེ་གཞུང་གི་སྐུ་ཚབ་བསོད་ནམས་རབ་བརྟན་དཔོན་གཉེར་སོགས་ལ་མཇལ་ཁ་དང་བཀོད་པ་ཉུང་ཤས་བགྱིས། ཉི་ཤར་ལྷུན་གྲུབ་སྟེང་གི་བླ་མ་དགེ་འདུན་བཞུགས་ཚད་དང་ཡུལ་མི་སོགས་སྟོང་ཕྲག་ཕྱེད་གཉིས་ཙམ་ལ་ངོས་ཕྲད་བྱིན་རླབས་བགྱིས། འདི་ཉིན་མེ་ཏོག་གི་ཆར་འབབ་འདུག་ཅེས་བླ་མ་ཀུན་དགའ་བསོད་ཆེན་གཙོས་ཀུན་གྱི་གླེང་སྐད་གྲགས། བདག་གི་སྲུང་འཁོར་དང་རྒྱུན་གཏོར་འབུལ་སྐབས་སུ་ས་སྐྱོང་ཆེན་པོ་ཡབ་སྲས་ལྕམ་རྣམས་དང་དབོན་ལྷ་རྒྱལ་ཁྱད་མེད་ཀྱིས་དུས་ཀུན་བསྲུང་བྱ་དང་འདོད་གསོལ་བགྱིད་པའི་གཙོ་བོ་སྦྱིན་བདག་དད་འདུན་ཅན་ཁྱད་འཕགས་ཡིན་པས། ངེད་ཀྱི་སྐྲ་ཚང་མ་ཞིག་དད་རྟེན་ཆེད་དུ་འཕྲོད་དགོས་ཚུལ་གདམས། པར་དཔོན་ཀུན་དགའ་ཆོས་འཕེལ་ལ་ཡང༌། སངས་རྒྱས་ཀྱི་འཕེལ་གདུང༌།
རྒྱུན་བགྲང་བོ་དྷི་ཙེའི་ཕྲེང་བ། དར་དཀར་བཅས་ཕུལ་ནས། རང་གི་སྔར་ནས་དེང་བར་བསྟན་པ་དང་སེམས་ཅན་གྱི་དོན་དང༌། སྡེ་དགེའི་ཞབས་ཕྱི་མ་གྲུབ་བསམ་པ་མེད་ཚུལ་སོགས་རང་བཞིན་འཕྲོས་མོལ་ཞིབ་པ་དང༌། རྗེས་ཤུལ་གྱི་འགོ་འདྲེན་དགོས་ཚུལ་སོགས་ཞུ་བྱ་གང་དགོས་དང༌། བླ་མ་ཀུན་དགའ་བསོད་ཆེན་ལའང་དེ་མཚུངས་ཀྱི་སྐད་ཆ་ཞིབ་པར་བྱས། གོས་སྟོད་ཞིག་ཕུལ། ཉེ་གནས་ལྷུན་གྲུབ་ཕུན་ཚོགས་ལ་ཞབས་ཕྱི་འགྲུབ་པ་དང༌། རྟེན་འབྲེལ་དགོས་ཆེད་དུ་རྒྱ་དྲིལ་བཟང་བ་ཞིག་སྦྱིན་རྒྱུ་དང༌། ངེད་ཀྱི་དཔེ་ཁྲོད་ཚན་གཉིས་རེ་ཡོད་པ་རེ་རེ་སྦྱིན་དགོས་དང༌།
གཞན་དཔེ་ཆ་ལྟ་རྟོགས་ཅི་དགོས་ན་ཁོང་རང་ལ་བཀག་འགོག་མེད་པར་གཡར་གནང་བྱེད་དགོས་ཚུལ་དབོན་པོར་བཀོད་སྦྱར་བགྱིས། ཀུན་དགའ་བློ་གསལ་ལ་དཔེ་ཆས་མཁོ་མེད་ཀྱང་དངུལ་སྲང་ལྔ་ཙམ་སྦྱིན་རྒྱུ་དང༌། ངག་དབང་དཔལ་བཟང༌། ཀུན་བཟང་གྲགས་པ། ཨ་འཕེལ་གསུམ་ལ་གོས་མལ་རེ་གནང་དགོས་དང༌། རང་གི་གྲྭ་སློབ་ཆོས་རྗེ་ཀུན་དགའ་བསམ་གཏན་སར་བདུན་གཅིག་བར་དུ་བསྟན་སྲུང་ལ་ཕྲིན་བཅོལ་དགོས་ལུང་སོགས་བཀོད་པ་དང༌། གོས་སྟོད་ཕུལ། ཤཱཀྱ་ཆོས་འཕེལ་ལ་ཡང་ང་རང་གི་རྒྱུན་བགྲང་ཕྲེང་བ་བྱིན་ནས་རྗེས་ཀྱི་བཀོད་པ་བགྱིས། ཁོང་རང་ནས་ཀྱང་ལམ་འབྲས་དུས་ཐང་བྲི་རྒྱུའི་ཁས་ལེན་བྱེད་འདུག བྲིས་པ་བུ་ཆུང་ལའང་སྟེར་ཆ་ཕྲན་བུ་ཞིག་དགོས་ཚུལ་སྨྲས།
སླར་ཡང་བླ་མ་ཀུན་དགའ་བསོད་ཆེན། རང་གི་དབོན་གྲྭ་སློབ་ཐམས་ཅད་འཛོམ་ཐོག ཁོ་བོ་དང་པོར་ཆོས་སྒོར་ཞུགས་ནས་ཐོས་བསམས་བགྱིས་ཚུལ། བསྟན་པའི་བྱ་བ་དང༌། སྡེ་དགེ་རིམ་ཕེབས་ཀྱི་ཞབས་ཕྱི་སྒྲུབ་ལུགས། བར་སྐབས་སུ་ཕྲག་དོག་ཅན་ཁ་ཤས་ཀྱིས་ཟོས་བདེ་མིན་སྣ་ཚོགས་བྱུང་རབ། ད་ལྟ་ལོ་གྲངས་དོན་བརྒྱད་ཐོག་སླེབས་པས། མཉམ་མེད་ཐུབ་པའི་དབང་པོ་གཙོས་མཆོག་དམན་ཚང་མ་མི་རྟག་པའི་རང་བཞིན་ཁོ་ན་ཡིན་གཤིས། ང་རང་མི་གཅིག་གི་རིང་ལ་ཚེ་ཚད་དང་བྱ་བ་གཉིས་ཀ་ས་ནས་མཐར་མ་ཕྱིན་བསམ་པ་མེད་དུས་འགྱོད་པ་སོགས་གཏན་ནས་མི་འཚལ་ཞིང༌། ད་དགོས་ངེད་ཀྱི་དཔེ་ཆ་འདི་རྣམས་འབྱོར་དཀའ་བ་ཁོ་ན་ཡིན་པས་བསྟན་པའི་བཙས་སུ་ཕན་པའི་ཕྱི་འཁྱར་བོར་འཐོར་རིགས་མི་འགྲོ་བ་ཤིན་ཏུ་གལ་ཆེ་ཞིང༌།
ང་རང་གི་ཕུང་པོ་ཡུན་རིང་བཞག་ན་དེང་སང་ཚད་པས་རུལ་སུངས་ཡོང་བས་ཀྱེ་རྡོར་དུས་ཐའི་ཆོ་ག་ལ་བསྟེན་ནས་སྲེག་ཆོག་མཁན་རིན་པོ་ཆེ་བཞུགས་ཐུབ་ཡོང་ཞིང༌། གལ་སྲིད་མ་ཐུབ་ཀྱང་ཕུར་པ་བླ་མ་རོང་རྒན་སུ་འགྲིགས་སྲེག་ཆོག་ཞུས་བསྲེག་པ་ཡང་ང་རང་བསྟི་གནས་འདིར་ཆོག་པ་བྱུང་ན་ལེགས། ཐོག་མར་འཆི་ལུགས་སོགས་ལུས་དྲངས་པོའི་ཚུལ་ཞིག་བྱུང་ན་འཕོ་བ་གསལ་འདེབས་སོགས་ཀྱི་སྐབས་སྟབས་བདེ་བ་ཞིག་ཡོད་ཀྱང༌། དེང་སང་ཕལ་ཆེར་གྱི་ཨོག་མར་ཤིང་ཀ་བརྒྱབ་ནས་རོ་བཟོ་བྱས་ཏེ་ཕྱི་ནས་ཆོས་གོས་བསྒྲོན་སྟེ་ཐུགས་དམ་ལ་བཞུགས་ཞེས་ངོམ་སྲོལ་འདུག་རུང༌། དེ་རིགས་ཉེས་པ་བསགས་པའི་རྒྱུ་ལས་མེད་པ་དེ་འདྲ་ངེད་ལ་དགོས་པ་མེད་པས། ཐོག་མར་ཕྱི་དབུགས་སྡུད་པ་ནས་དྲང་འགྱེལ་ཇི་ལྟར་གྱུར་ཀྱང་བཅའ་བཅོས་སོགས་གཏན་ནས་མ་བྱེད་པར། དོན་དམ་དུ་ངོས་ལ་ཁྱད་མ་མཆིས་ཀྱང་ཁྱེད་རང་ཚོའི་བལྟས་མཛེས་ཀྱི་ཁྱད་དུ། མཁན་ཆེན་དཔལ་ཆོས་པའི་སྣམ་སྦྱར་དང༌། ལོ་པཎ་གྱི་ཞྭ་དེ་བསྐོན་པ་སོགས་བྱས་ན་ཆོག ཁྱད་པར་དེ་སྔ་ཕན་ང་རང་གི་ལམ་གྱི་རྩ་བ་ཀྱེ་རྡོ་རྗེ་འདི་ཡིན་པ་དང༌།
ཆོས་ཐམས་ཅད་ཀྱི་གནས་ལུགས་གཏན་ལ་ཕབས་པའི་ལྟ་བ་འཁོར་འདས་དབྱེར་མེད་ལ་སྦྱངས་པ་འདྲ་ཡང་བགྱིས་ཡོད་པས་དགུང་གསུམ་བར་དུ་ཀྱེ་རྡོར་སྒྲུབ་མཆོད་བྱུང་ན་བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་བསྐྱེད་པས་ཐུས། དེ་ཕན་ཀུན་རིག་ཆོ་ག་བཏང་ན་བྱང་ཆོག་བཅས་ཐུན་མོང་ལུགས་ཇི་ལྟ་བ་བཞིན་གྱིས་དང་ཆོག གཞན་བླ་ཆེན་རྣམས་ཀྱི་དགོངས་རྫོགས་སྒྲུབ་དུས་བྱང་ཆོག་མི་བྱེད་པའི་སྲོལ་འགའ་ཞིག་འདུག་ཀྱང༌། སངས་རྒྱས་བཅོམ་ལྡན་འདས་ཀྱིས་ངན་འགྲོ་སྦྱོང་བའི་རྒྱུད་ཀྱི་རྒྱལ་པོ་གསུངས་པའི་དངོས་བསྟན་སྡིག་སྒྲིབ་སྦྱོང་ཕྱིར་བསྔགས་པས་ས་ལམ་གྱི་སྒྲིབ་སྦྱང་མི་དགོས་པ་ཞིག་མེད་དམ་སེམས་སོ། ། ང་ཞུ་དག་བླ་མ་ཞེས་གྲགས་ཆེན་ཞིག་ཏུ་སོང་བས་ལྷུན་གྲུབ་སྟེང་གི་ཚོགས་ཆེན་ལ་དངོས་སྟ་སྦྲེལ་བའི་ཀྱེ་རྡོར་སྒྲུབ་མཆོད་ཉིན་གཉིས་པ་ཞིག་ཚུགས་ན། ཁྱེད་རང་ཚོའི་རྣ་བ་ལ་ཡང་ཕན་ཞིང་སླར་གདུང་འབུམ་མཆོད་རྟེན་འདྲ་ཐོན་ན་མ་འོངས་པར་ཆོས་འཁོར་བསྐོར་བའི་རྟེན་འབྲེལ་དུ་བཀྲ་ཤིས་སྒོ་མངས་བཞེངས་པ་ལེགས། འདི་སྐོར་ནུབ་གཅིག་རྨི་ལམ་དུ་གནོད་པ་ཕྱིར་བཟློག་ཟེར་བའི་དཔེ་ཆ་ཞིག་ང་རང་གི་གསར་རྩོམ་བགྱིས་པ་ཤིན་ཏུ་ཚིག་བསྒྲིགས་ལེགས་པ་བཅས་མཐོང་བྱུང་བ་རྨིས་པ་རྒྱུ་མཚན་དཔྱད་བྱར་བཞག ད་དུང་དོན་གཉེར་རྣམས་ཀྱི་ངོར། དཔེ་ཆ་བཟོ་བཅོས་རྒྱུ་ཁ་ཤས་ཡོད་ཀྱང་ད་ལམ་ང་རང་གི་བསྟན་བཅོས་བརྩམས་པའི་ཐ་མ་གནས་བརྟན་རྟོགས་བརྗོད་འདི་ཐོགས་ནས་འཇོག་རྒྱུ་ཡིན་ཞིང༌། དེ་འཕྲོ་གཞན་རྣམས་མ་འོངས་པར་རྩོམ་རྒྱུའི་རྟེན་འབྲེལ་དང་བཞུགས་ཚུལ་ཡང་ང་རང་བསྟན་བཅོས་ཐམས་ཅད་ཀྱི་མཐའ་ན་གནས་བརྟན་རྟོགས་བརྗོད།
དེ་འོག་ང་རང་གི་རྣམ་ཐར་བཞག་རྒྱུ་གྱིས། རྣམ་ཐར་དང་བཀའ་འབུམ་རྣམས་ཀྱིས་འཕྲོ་བསྡུ་ཅུང་ཟད་དགོས་པ་དབོན་པོ་དགེ་ལེགས་ཀྱི་བྱས་ཆོག་ཞིང༌། ཞེ་ཆེན་དྲུང་ཡིག་སར་ཡང་དེ་དག་གི་རོགས་དན་ཞིབ་པ་བྱེད་དགོས་པའི་སྔོན་དུ་ཡི་གེ་སོང་ཡོད་པས་དེ་བཞིན་གྱིས་ཞེས་སོགས་གང་ཅིའི་ལུགས་གཉིས་ཀྱི་བྱ་བ་ཐམས་ཅད་ཁ་ཆེམས་ཚུལ་གྱིས་བཀོད་ཁྱབ་བགྱིས། མཁར་བླ་མ་རིན་ཆེན་བརྟན་པ་ཁུ་དབོན་ལ་སྔར་ནས་དེང་བར་གྱི་རྒྱུ་མཚན་ཞིབ་རྒྱས་དང༌། རྗེས་ཤུལ་རིགས་དབོན་སོགས་ལ་འགོ་འདྲེན་བརྩེ་སྐྱོང་དགོས་ཚུལ་ཞུས། པར་དཔོན་ཚུལ་ཁྲིམས་ཏིང་འཛིན་ཅན་སྔར་ངེད་ཀྱི་བཀའ་འབུམ་པར་དུ་བརྐོ་ཆོག་པ་མདུན་ལ་ཞུ་འབུལ་དང་འགོ་འདྲེན་ལྷོད་མེད་བགྱིས་པའི་དྲིན་ཆེན་དད་ཞེན་ཅན་ཡིན་པར་ངེད་མཇལ་བར་དར་ཁ་གསེར་སྲང་གང་འབུལ་དུ་བྱུང་ཡང་སྟབས་མ་བདེ་བས། རང་གི་སྐྲ་ཚོགས་ཕུལ་ནས་རྒྱུ་མཚན་ཞུར་བཅུག་ཀྱང་རྗེས་ནས་ངོས་ཕྲད་དང་བྱིན་རླབས་བཀའ་བསྒོ་བཅས་འབུལ་རྒྱུ་བྱུང་བས་སྤྲོ་བ་བརྟས། བཀྲ་ཤིས་ཆོས་རྫོང་ནས་བླ་མ་ལྷུན་གྲུབ་བསྟན་འཛིན། ཀུན་དགའ་ཤེས་རབ། མགོན་བླ་དཀོན་མཆོག་ཆོས་འཕེལ་རྣམས་བྱུང་བ་ངོས་ཕྲད་དང་བྱིན་རླབས་བཀའ་བསྒོ་བགྱིས།
ཁོང་རྣམས་ནས་ཡན་ལག་བདུན་པ་སོགས་ཀྱི་མཆོད་འབུལ་ཡང་མཛད་སོང༌། ལྷ་རྗེ་པད་དབང་ལ་ཚེམ་བུ་ལུགས་ཀྱི་ངག་ཁྲིད་ཞིབ་པ་སོགས་བྱས། ཀུན་དགའ་བཟང་པོའི་བཀའ་འབུམ་གྱི་དབུ་ལྷའི་ཁ་བྱང་རྣམས་བརྩམས་ནས་བུ་ལུགས་ལ་བཀོད་སྦྱར་འདྲ་བྱས། པར་བྱང་གསར་རྩོམ་དགོས་པ་དབོན་ངག་དབང་དགེ་ལེགས་ལྷུན་གྲུབ་ལ་རྩོམ་བཅུག རྟེན་འབྲེལ་ཆེད་དུ་ཕྱི་ནང་གཙུག་ལག་སྡེ་སྣོད་སྨྲ་བ་མཁས་པའི་ཉི་གཞོན་ཞེས་པའི་མིང་བྱིན། དབོན་དགེ་ལེགས་ལ་བུམ་ཆུས་རང་གི་ལུས་ཀུན་ཁྱབ་པར་བཀྲུ་བཅུག དེ་ནུབ་ང་རང་མདུན་དུ་ངོས་མི་ཟིན་པའི་མི་ཚོགས་མང་པོས་དགའ་བའི་ཉམས་བྱེད་པ་དང་རང་སེམས་ཀྱང་ཤིན་ཏུ་དགའ་བའི་ཉམས་ཞིག་བྱུང༌། ཕྱི་ཉིན་བཅོ་ལྔ་ལ་གཉེར་མགོན་པོ་ཚེ་རིང་དང་དཔོན་ཀརྨ་ཚང་སོགས་ཀྱིས་ནད་འདྲི་བཏང་བར་མཇལ་ཕྱག་བཏང༌། དཔལ་སྤུངས་ལྷ་བཟོ་ཀརྨ་བཀྲ་ཤིས་ལ་ཡང་མཇལ་ཕྱག་བགྱིས། དགེ་སློང་ཏིང་འཛིན་རྣམ་རྒྱལ་ལ་བྱིན་རླབས་དང་ད་ལྟ་ང་རང་མི་རྟག་པའི་ཚུལ་བསྟན་ཡང་འགྱོད་པ་མེད་དོ་སྨྲས།
ཧོར་འདྲ་བཀྲ་ཤིས་འཕེལ་ངོས་ལ་དད་ཞེན་ཆེ་བའི་སྟབས་ཀྱིས་སླེབས་བྱུང་བ་བཀའ་བསྒོ་སྨོན་ལམ་བགྱིས་ནས་ང་རང་གི་རྒྱུན་གོན་ཞིག་དད་རྟེན་དུ་བྱིན། དགོས་ཆེད་ཞིག་གི་དོན་ཕྲིན་བཅོལ་གསར་རྩོམ་ཡང་བགྱི། ང་རང་གི་བྱམས་སྨོན་བཏོན་ནས་ས་བཅུ་པོ་ལ་རབ་ཏུ་གནས་ཞེས་པའི་མཚམས་སུ་དབོན་དགེ་ལེགས་དང་དོན་འགྲུབ་བཀྲ་ཤིས་ཅན་གཉིས་ལ་ཟང་སྤྱོད་སྨོན་ལམ་འདོན་བཅུག རྗེས་སུ་ཡང་རང་གི་སྨོན་ལམ་ཅི་འགྲུབ་འདེབས་པ་རྣམས་བགྱིས་སོ། ། བྱང་ཆུབ་སེམས་གཉིས་གྲུ་ཆེན་ལེགས་བཟུང་ནས། ། མཐའ་མེད་སྲིད་པའི་མཚོ་ཆེན་ལས་བརྒལ་ཏེ། ། དོན་གཉིས་འགྲུབ་པའི་ནོར་བུའི་བསྟན་དང་འགྲོར། ། ཕན་དང་བདེ་བའི་དགའ་སྟོན་ཅི་ཡང་བྱིན། ། བགྲང་བྱ་བཅུ་ཕྲག་བདུན་དང་བཀྲ་ཤིས་གྲངས། ། ཐོབ་ཀུན་དོན་མེད་མ་སོང་ལུས་སྲོག་གི །
ངལ་བ་ཁྱད་དུ་བསད་ནས་རྒྱལ་བསྟན་གྱི། ། ཞབས་འདེགས་མ་གྲུབ་མེད་སྙམ་ཞེ་བློ་བདེ། ། མཉམ་མེད་ཐུབ་པ་མཆོག་གཙོའི་འདུས་བྱས་ཀུན། ། མི་རྟག་ཆོས་ཅན་ཡིན་པས་རང་ཉིད་ཀྱང༌། ། དེ་ལ་ཉེ་སྙམ་འབྱུང་འགྱུར་བསླབ་བྱ་ཀུན། ། གདམས་ནས་སྔ་ལམ་བགྲོད་པའི་སྟ་གོན་བགྱིས། ། ཆོས་སྨྲ་བའི་བནྡེ་ཚུལ་ཁྲིམས་རིན་ཆེན་ཅན་རང་གི་སྐྱེ་བ་ཕལ་པའི་རྐང་འཐུང་དགེ་སྡིག་འདྲེན་མའི་ལས་ཀྱི་ཡལ་ག་ཕན་ཚུན་དུ་འཛིངས་པར་བདེ་སྡུག་དུས་ཀྱི་རྒྱལ་མོས་རེ་མོས་སུ་བསྒྱུར་བའི་ཚུལ་མཆིད་པ་ལས་བསྟན་པ་དང་སེམས་ཅན་གྱི་དོན་ཇི་སྙེད་བགྱིས་པ་དང༌། མཐར་སྔ་ལམ་དུ་བགྲོད་པའི་ཉེར་བསྡོགས་བགྱིས་ཚུལ་བཅས་སརྒ་སྟེ་ལྔ་པའོ། ། ཞེས་པ་འདི་ཡན་ཆད་རྗེ་རང་གི་ཞལ་བཀོད་ཟིན་རིས་དངོས་མའོ།། །། ༄༅། །སུསོཔཱནམཱརོཧཱདྷིཙརིཏྲཀཱཥཱཡྻདྷྭཱཛཱཔྲམཱདབིཀྲནྟཿསམཱཙཱརསཏྟྭཱརཏྣསུབརྞཎཏཱབྷདྲཱསནཱདྲཧསྱམནྟྲཱཎཱཾ།།
༄༅། །ལྷག་པའི་ཚུལཾ་ཁྲིམསཾ་ངུར་སྨིག་རྒྱལ་མཚན་དག་ཡོད་ཐེམ་སྐས་ལ་འཛེགས་ཏེ། ། རྒྱལ་སྲས་སྤྱོད་པའི་སྙིང་སྟོབས་ཁྲི་ལས་སྔགས་སྤྱོད་རིཾན་ཆེནཾ་ཀཉྩ་ནའི། ། ༄༅། །སཧསྲཱརཙཀྲེཎདྭིབྷབཔྲཔཉྩཱཛྙཱནམཎྜལཱདྷིཀརཱཎཱཾ། ། མུནིཤྴཱསནཱདྷརྨྨསྱནྲྀབེཎགྲྀཧྞནྟུསྨབོདྷིསཱརཏཱནྭནྟཿ ༄༅། །རྩིབས་སྟོང་འཁོར་ལོས་གཉིས་སྣང་སྤྲོས་ཀུན་ཡེ་ཤེས་དཀྱིལ་འཁོར་མངའ་མཛད་པའི། ། ཡོངས་རྫོགས་ཐུབ་བསྟན་ཆོས་ཀྱི་རྒྱལ་པོས་བྱང་ཆུབ་བར་དུ་རྗེས་སུ་བཟུང༌། ། ངཾག་གིཾ་ ་་་་་རབ་སྤེལ་གྱི་རྒྱན། དབངཾ་པོཾ་གཟུགས་གཞན་ཇི་བཞིན་ཤེས་བྱ་ཀུན་ལ་འཇིགཾས་བྲལཾ་གྱི། ། ཕྱོགཾས་ལཾས་རྣམཾ་པཾར་རྒྱལཾ་བའིཾ་སྤོབས་པ་ལྷཾ་མཆོག་དབྱངཾས་ཅཾན་སྙེམཾས་པཾ་ཡིས། ། བརྗོད་བྱའིཾ་ལཾང་ཚོཾ་དར་ལ་བབ་པའིཾ་སྡེཾ་སྣོད་རྒྱུད་སྡེའི་མཐར་ཐུག་དོན། །
རྒྱན་གསུམ་ལམ་ནས་ཐོགས་མེད་འཇོ་བས་སྨྲ་མཁས་གྲགས་པ་སྲིད་ན་དཀར། ། དབྱངས་མཆོག་ ་་་་་རྨོངས་པའི་དཔེ། ཡན་ལག་རྫོགས་པའི་གདངས་ལས་གདུལ་བྱའི་སྐལ་བར་ཉེར་འཚམས་པའི། ། ཟབ་རྒྱས་ཆོས་འཁོར་བར་མེད་བསྐོར་བས་སྟོན་མཆོག་ཉིད་དུ་རྣམ་བརྟགས་ཏེ། ། བྲལ་དང་རྣམ་སྨིན་རྨད་བྱུང་ཡོན་ཏན་དྲུག་ཅུ་བཞི་ལས་ཉེར་བརྩམས་ཏེ། ། བློ་ལྡན་ཡོངས་ཀྱིས་བསྔགས་པའི་གླིང་བུ་ལན་ཅིག་མིན་པར་བསྒྱུར་བའི་གནས། ། འགྲོ་བའི་ ་་་་་ཕྲེང་བའི་གསལ་བྱེད། ཕན་བདེ་རྒྱལ་བསྟན་རིན་ཆེན་ལས། ། འབྱུང་མོད་དེ་ཡང་བསྟན་འཛིན་སྐྱེས་ཆེན་ལས། ། དེ་ཡང་རྒྱལ་རྣམས་ཐུགས་རྗེ་དེ་དག་ཀྱང༌། །
གདུལ་བྱ་དུས་སུ་སྨིན་པའི་སྐལ་བ་ལས། ། དེས་ན་ལྗོངས་ ་་་་་གསལ་བྱེད་ཀྱི་སྒྲས་ཟིན་པའི་དཔེ་རྒྱན། འདི་དམ་ཆོས་སྣང་བ་ཡིས། ། ཁྱབ་པར་ཉེ་ཚེ་དབང་བཅུའི་བདག་ཉིད་རྣམས། ། རྣམ་འདྲེན་མཆོག་དང་ས་དབང་སྒྱུ་འཕྲུལ་དུ། ། ཞུགས་པ་གནའ་བོའི་མཁན་སློབ་ཆོས་རྒྱལ་མཚུངས། ། དམ་པའི་ ་་་་་ཟླ་བོ་དངོས་པོའི་དཔེ། གྲངས་སུ་བགྲང་བྱ་དུ་མ་ཡང༌། ། ཡོངས་རྫོགས་བསྟན་ལ་ལེགས་བྱས་ཁྱོད་འདྲ་སུ། ། འཆི་མེད་རྫིངས་རིང་རྒྱུ་དཀར་གྲངས་མེད་དབུས། །
ཤར་གྱི་ཐིག་ལེ་གཉིས་པ་སུ་ཡིས་མཐོང༌། ། བསམ་པ་རྒྱ་ཆེ་བའི་རྒྱུན།་་་་་ ངེས་པར་སྐྱེ་འཇིག་མཐའ་ལས་རྣམ་གྲོལ་ཀྱང༌། ། གཅིག་ཏུ་མཇལ་དཀའ་མཇལ་བ་དོན་ཆེན་དུ། ། ཕལ་དང་དམ་པའི་ཁྱད་པར་སྟོན་ཕྱིར་སོགས། ། དགོངས་གཞི་དུ་མས་མཛད་པ་ཐ་མ་བསྟན། ། ཞེས་པ་སྟེ། དེ་ལ་བདག་ཅག་གི་དཔལ་ལྡན་བླ་མ་དམ་པ་མི་འཕྲོགས་པའི་མཁྱེན་རབ་དང་ཐུགས་རྗེའི་བདག་ཉིད་ཆེན་པོ། གཞི་སོ་སོར་ཐར་པ་ལྷག་པར་ཚུལ་ཁྲིམས་ཀྱི་བསླབ་པ་གཙོ་བོར་བཟུང་བས་བཅས་དང་རང་བཞིན་གྱི་ལྟུང་བྱེད་ཕྲ་མོ་ཚུན་ཆད་མིག་འབྲས་ལྟར་བསྲུངས་པའི་འདུལ་བ་འཛིན་པའི་ཁྱུ་མཆོག ཕྱི་བཅུ་ཕྲག་རིག་པའི་གནས་དུ་མ་དང་སོ་སོ་བ་མཁྱེན་པའི་སློབ་དཔོན་མཁས་པ་དུ་མ་ཚུལ་བཞིན་བསྟེན་ཏེ་ཤེས་བྱ་ཐམས་ཅད་ཀྱི་རང་དང་སྤྱིའི་མཚན་ཉིད་ཇི་ལྟ་བ་ལ་ནང་བྱན་ཆུད་པས་མཁས་པའི་བྱ་བ་རྣམ་པ་གསུམ་ལ་བསྙེངས་པ་མེད་པའི་མ་ཧཱ་པཎྜི་ཏ།
ནང་དུ་རང་དོན་གཅེས་འཛིན་གྱིས་སྲིད་པར་ཡང་འབྱུང་གི་ས་བོན་བདག་ཏུ་ལྟ་བ་གཞོམ་པའི་གཉེན་པོ་སྨོན་འཇུག་རྣམ་པ་གཉིས་ལ་བརྟེན་ནས་ཕ་རོལ་ཏུ་ཕྱིན་པ་དྲུག་དང་བསྡུ་བའི་དངོས་པོ་བཞིས་རྒྱལ་བའི་སྲས་ཀྱི་ལམ་ཡོངས་སུ་རྫོགས་པར་མཛད་པའི་བྱང་ཆུབ་སེམས་དཔའ་ཆེན་པོ། མཐར་ཐུག་བསྟན་པའི་སྙིང་པོ་འབྲས་བུ་ལམ་དུ་བྱེད་པ་གསང་ཆེན་རྡོ་རྗེའི་ཐེག་པའི་རྒྱུད་སྡེ་བཞི་དང་འབྲེལ་པའི་དངོས་གཞི་གཞི་སྨིན་པར་བྱེད་པའི་དབང་བཞི་དང་རྗེས་སུ་འབྲེལ་པའི་ལམ་གྲོལ་བྱེད་ཀྱི་ཁྲིད་རིམ་བསྐྱེད་རྫོགས་གཉིས་ཀྱིས་བསྡུས་པ་ཕྲིན་ལས་རབ་འབྱམས་དང་བཅས་པ་སྦས་དོན་རྒྱུད་སྡེའི་དགོངས་པ་བླ་མའི་མན་ངག་མཁའ་འགྲོའི་ཞལ་རླངས་ཀྱི་གནད་དང་ལྡན་པ་མཚན་ལྡན་གྱི་རྡོ་རྗེའི་སློབ་དཔོན་དུ་མ་ལུས་ངག་ལོངས་སྤྱོད་ཀྱི་སྒོ་ནས་མཉེས་པར་མཛད་དེ་ལྷག་མ་མེད་པར་ཇི་ལྟར་ནོས་པ་བཞིན་ཐུགས་ཉམས་སུ་བཞེས་པས། ཕྱི་བསྐྱེད་པ་ལྷའི་འཁོར་ལོས་སྣོད་བཅུད་གཞལ་ཡས་དང་ལྷའི་འཁོར་ལོར་ཤར་བས་ཐ་མལ་ཆགས་སྡང་གི་སྣང་བ་འགགས་པ། བཟླས་པ་སྔགས་ཀྱི་རྩལ་འབྱངས་པས་བརྟན་གཡོའི་སྒྲ་སྐད་ཐམས་ཅད་དེར་འཛིན་མེད་པར་གྲགས་སྟོང་བརྗོད་བྲལ་སྐྱེ་འགག་མེད་པའི་གདངས་སུ་ཤར་བ། གནས་པ་རྩའི་མདུད་པ་ཕྲ་རགས་གྲོལ་ཏེ་གཡོ་བ་རླུང་དབུ་མར་ཆུད་པས། བཀོད་པ་བྱང་ཆུབ་ཀྱི་སེམས་བཅུ་དྲུག་གི་དགའ་བ་འགྲོ་དང་ལྡོག་པས་ལྷན་སྐྱེས་ཡེ་ཤེས་ཀྱི་བདེ་བས་མྱོས་པའི་གྲུབ་པའི་དབང་ཕྱུག་ཧེ་རུ་ཀ་ཆེན་པོ། ཐུན་མོང་གི་སྣང་ངོར་ཡི་དམ་ཆོས་སྲུང་ལ་ལས་བཅོལ་བ་ལྟར་སྣང་ཡང་དོན་དུ་རང་སྣང་དབང་དུ་འདུས་པས་གཞན་སྣང་ལ་འདོད་དགུར་བསྒྱུར་ནུས་པས་ཞི་རྒྱས་དབང་དྲག་ལས་རབ་འབྱམས་མཐའ་དག་ཇི་ལྟར་བཞེད་པ་བཞིན་སྒྲུབ་པའི་རྒྱུད་གསུམ་དྲེགས་པ་བྲན་དུ་འཁོལ་བ་ལ་སོགས་པའི་མཁྱེན་བརྩེ་ནུས་གསུམ། མཁས་བཙུན་བཟང་གསུམ་ལ་སོགས་པའི་རྡོ་རྗེའི་སློབ་དཔོན་མཆོག་གི་བསྔགས་འོས་མ་ལུས་པ་ཟོལ་སྦྱོར་དང་སྒྲོ་བཏགས་ཀྱི་ངལ་བ་མ་དགོས་པ་མངོན་དུ་གྱུར་པ་སྟེ། འཇམ་མགོན་ས་སྐྱ་པཎྜི་ཏས། དུ་བས་མེ་བཞིན་རྣམ་ཐར་ལས། །
ནང་གི་ཡོན་ཏན་ལེགས་བརྟགས་ཏེ། ། ཞེས་རི་ཡི་ཕག་དང་ངམ་གྲོག་གི་ཀླུང་ལྟ་བུ་ནས་དུ་བ་འཐོན་པ་ན་མེ་དངོས་མ་མཐོང་ཀྱང་དུ་བ་མེ་ལས་སྐྱེས་པའི་གཏན་ཚིགས་ཀྱིས་མེ་ཡོད་པར་རྗེས་སུ་དཔག་པ་ལྟར། གོང་དུ་སྨོས་པའི་ཡོན་ཏན་གྱི་ཁྱད་པར་རྣམས་བརྗོད་པ་པོ་རང་ཉིད་རང་བློ་ལྐོག་ཏུ་གྱུར་པས་འཕགས་པ་རྣམས་ཀྱི་དགོངས་པ་འདི་དང་འདིའོ་ཞེས་བརྗོད་དུ་ག་ལ་བཏུབ་ཀྱང༌། མདོ་རྒྱུད་དྲི་མ་མེད་པ་ནས་རྣལ་འབྱོར་མཆོག་གི་ལམ་རྟགས་གང་དག་གསུངས་པ་དང༌། སྐྱབས་མཆོག་འདི་ཉིད་ཀྱི་རྣམ་པར་ཐར་པ་ཞུས་དག་ཕེར་བ་ལྟར་གྱིས་ཅི་ལྟར་བསྔགས་ཀྱང་ཕུལ་བྱུང་དང་རབ་བརྟགས་ལྟ་བུའི་བརྗོད་ཆེས་པའི་འུད་དུ་འགྱུར་བ་ལྟ་ཞོག་གིས། རྗེ་འདི་ཉིད་དང་སྤངས་རྟོགས་མཉམ་པ་ཞིག་མ་གཏོགས་སོ་སྐྱེ་ཕལ་གྱིས་བསྐལ་པའི་མཐས་གཏུགས་པར་བསྔགས་ཀྱང་ཡོན་ཏན་གྱི་ཆ་ཤས་ཕྲ་མོ་ཙམ་ཡང་རྫོགས་ནུས་བྲལ་བ་སྟེ། མགོན་པོ་ཀླུ་སྒྲུབ་ཀྱིས། ཐམས་ཅད་མཁྱེན་པའི་ཡོན་ཏན་ནི། ། ཐམས་ཅད་མཁྱེན་པ་ཉིད་ཀྱིས་མཁྱེན། ། ས་གཞི་ཡི་ནི་ལྕི་བའི་ཚད། །
མཐའ་ཡས་ཉིད་ཀྱིས་ཤེས་པར་འགྱུར། ། ཞེས་པའི་དོན་ས་ཆེན་པོའི་དཀྱིལ་འཁོར་འདི་ཡོངས་སུ་རྫོགས་པར་གྱེན་དུ་བཏེགས་ན་ལྕི་བར་ཤེས་ཀྱང༌། འདི་ཙམ་ལྕི་ཞེས་རང་གིས་ཁུར་མ་མྱོང་བ་ལ་ཆ་མེད་ཀྱི། ཀླུའི་རྒྱལ་པོ་མཐའ་ཡས་ཀྱིས་ས་ཆེན་པོ་འདི་ཕྲག་པས་བརྟན་པའི་ཕྱིར་ལྕི་ཡང་འདི་ཙམ་མོ་ཞེས་ཤེས་པ་སྟེ། དཎྜཱིའི་གཞུང་ལས། འཕྲོག་བྱེད་ཀྱིས་ནི་ས་གཞི་དག ། རྨིག་པས་བཅད་པའི་ཀླུའི་བྲག་གིས། ། དམར་བ་ཆུ་ཡི་གཏེར་ལས་བྱུང༌། ། ཞེས་པའི་གཏམ་རྒྱུད་བཞིན་ལ། དེ་ལྟར་མཁས་གྲུབ་དམ་པ་ཡིན་ན་བསྟན་འཛིན་གྱི་སྐྱེས་བུ་ཡིན་པའི་ཁྱབ་པ་ཡོད་ཅིང༌།
དེ་ཡིན་མིན་ནི་བསྟན་པ་ལ་བྱ་བ་རླབས་ཆེ་ཆུང་གིས་འབྱེད་པ་སྟེ། དེ་ནི་ཚུལ་ཇི་ལྟ་བུ་ཞིག་བསྒྲུབ་ཞེ་ན། མདོ་ལས། དགེ་སློང་དག་གམ་མཁས་རྣམས་ཀྱིས། ། བསྲེགས་བཅད་བདར་བའི་གསེར་བཞིན་དུ། ། ལེགས་པར་བརྟགས་ལ་ང་ཡི་བཀའ། ། བླང་བར་བྱ་ཡིས་གུས་ཕྱིར་མིན། ། ཞེས་གསུངས་པ་ལྟར། མདོ་སྨད་ནོར་འཛིན་གྱི་ཐིག་ལེར་སྟོབས་ཀྱི་འཁོར་ལོས་སྒྱུར་བ་སྡེ་དགེ་ཆོས་རྒྱལ་ཆེན་པོ་འདི་ཉིད་ཀྱི་བདག་པོའི་རྐྱེན་ལ་བརྟེན་ནས་རྗེ་འདི་ཉིད་མ་ཕེབས་གོང་རྒྱལ་བའི་བཀའ་འགྱུར་རིན་པོ་ཆེ་པར་དུ་བསྒྲུབས་ཟིན་མཚམས། སླར་ས་དབང་དམ་པ་གོང་ནས་བདེ་བར་གཤེགས་པའི་བཀའ་ལུང་གི་དགོངས་འགྲེལ་འགྱུར་རོ་འཚལ་གྱི་ཆོས་སྦྱིན་གྱི་ཕྱི་མོ་གཙོར་སྨོས་པ།
བསྟན་པའི་བཙས་སུ་བསྐྲུན་པའི་ཐུགས་བསྐྱེད་མ་ཐག བདུད་དང་བདུད་ཀྱི་རིས་མཐའ་དག་གི་གནས་ནི་སྟོངས་ལ་ཉེ། དཀར་པོའི་ཕྱོགས་ཀྱི་མི་མ་ཡིན་རྣམས་ནི་གཟི་བརྗིད་དང༌། སྟོབས་དང༌། སྡེ་དང་འཁོར་དུ་བཅས་པ་ནི་མངོན་པར་དར་བས་ཨ་ལ་ལ་ཞེས་ཆེད་དུ་བརྗོད། རྒྱལ་བ་སྲས་དང་བཅས་པ་མཐའ་དག་དགོངས་པ་གཅིག་དང་དབྱངས་གཅིག་གིས་རང་ཉིད་ཀྱི་བསྟན་པ་རྨ་མེད་པར་བྱ་བའི་ཆེད་དུ་མཁྱེན་རབ་དང་ནུས་པ་གཅིག་ཏུ་བསྡུས་ནས་རྗེ་བཙུན་དམ་པ་འདི་ཉིད་མཁས་གྲུབ་དམ་པའི་རྣམ་པ་ཞིག་ཏུ་སྤྲུལ་པར་ནི་གདོན་མི་ཟ་སྟེ། ཅིའི་ཕྱིར་ན་རྗེ་འདི་ཉིད་མ་བྱོན་པའི་སྔར་ཕན་ཁམས་ཕྱོགས་འདི་གྲུབ་མཐའ་གཞན་དུ་བཤད་གྲྭ་ཐོ་རེ་བ་ཙམ་ཡོད་པ་འདུག་ཀྱང༌། གཞན་དག་སྔགས་གསར་རྙིང་གི་བསྒོམ་བསྒྲུབ་ཀྱི་གྲྭ་ཙམ་མ་གཏོགས་རྒྱལ་བའི་བསྟན་པ་དག་མ་དག་འབྱེད་ནུས་པའི། རིག་པའི་གནས་མཚན་ཉིད་པ་གཏན་ནས་མེད་པས། བརྩམ་ཆོས་སོགས་ཅུང་ཟད་བྱེད་པ་བྱུང་བ་རྣམས་ཀྱང་དབུས་གཙང་གི་མཁས་པ་སོགས་ཀྱིས་གཟིགས་ཚེ་ཁམས་རྩོམ་ཡིན་འདུག་གསུངས་པའི་ཉམས་མཚར་བཞད་གད་ཀྱི་གནས་སུ་ཡོད་ཀྱང༌།
རྗེ་འདི་ཉིད་སྐྱེས་ཐོབ་ཀྱི་མཁྱེན་རབ་སྤྲ་བ་རླན་མེད་པ་ལ་མེ་སྟག་ཕྲ་མོས་རེག་པ་ཙམ་ནས་དེ་མ་ཐག་འབར་བ་ལྟ་བུས། ཇི་སྐད་དུ། སྣ་ཡི་ཚ་བ་མཉོས་པའི་བུ། ། བརྐུས་པའི་ནོར་དང་གཡར་བའི་རྒྱན། ། སློབ་དཔོན་མེད་པའི་རིག་པ་རྣམས། ། ཡོད་ཀྱང་གཞན་གྱིས་བརྩི་བ་ཉུང༌། ། ཞེས་པ་ལྟར། འཕགས་པ་སྡུད་པ་ལས། བླ་མ་མཁས་པ་རྣམས་ལ་རྟག་ཏུ་བསྟེན་པར་བྱ། ། ཅི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང༌། །
ཞེས་དང༌། སངས་རྒྱས་ཆོས་རྣམས་དགེ་བའི་བཤེས་ལ་བསྟེན་ཏོ་ཞེས། ། ཡོན་ཏན་ཀུན་གྱི་མཆོག་མངའ་རྒྱལ་བ་དེ་སྐད་གསུངས། ། ཞེས་པ་ལྟར། ནང་པ་སངས་རྒྱས་པའི་གྲུབ་མཐའི་གཙོ་བོ་ཆོས་ཐམས་ཅད་ཟབ་མོ་རྟེན་ཅིང་འབྲེལ་པའི་ཚུལ་ཁྱད་དུ་གསོད་པར་མི་རུང་བར་དགོངས་གཞི་ཙམ་གྱིས་རྣམ་ཐར་དངོས་གཞིར་གསལ་ལྟར་གྱི་སློབ་དཔོན་དུ་མ་བསྟེན་པའི་ཚུལ་ལས་དོན་དུ་ཤེས་བྱ་ཐམས་ཅད་རང་རྡོལ་དུ་ཡེ་ཤེས་ཀྱི་མེ་ལོང་གཙང་མར་འགོག་པ་མེད་པར་ཤར་བ་ཞིག་སྟེ། དེ་ལྟར་ཡང་རྗེ་འདི་ཉིད་ཀྱི་མཁས་པའི་ཚུལ་གསུམ་གྱི་ཕྱག་རྗེས་རྣམས། རྗེ་ཉིད་ཀྱི་སློབ་དཔོན་རྣམས་ཀྱིས་ཀྱང་འགྲན་དུ་མེད་པར་ཡོད་པ་འདི་བཞིན་གྱིས་ཤེས་ནུས་མོད། རྒྱུ་དེ་དག་ལ་བརྟེན་ནས་བསྟན་བཅོས་འགྱུར་རོ་འཚལ་གྱིས་མཚོན་པའི་ས་དབང་ཆེན་པོའི་པར་ཁང་དུ་རྒྱ་བོད་ཀྱི་བསྟན་བཅོས་གླེགས་བམ་སུམ་བརྒྱ་སྐོར་བཞུགས་པ་ཞུས་དག་པ་སོ་སོ་ནས་བསྐྱར་ཞུས་མང་དུ་བགྱིས་པའི་དོགས་གནས་གང་བྱུང་གི་ཐད་ནས་རྗེ་ཉིད་ཀྱི་སྤྱན་སྔར་གཟིགས་པ་ཕུལ་བའི་སྒོ་ནས་ཞུས་དག་བསྐྲུན་པར་གནང་བའི་ཚུལ་ནི་གོང་རྣམ་ཐར་དངོས་གཞིར་གསལ་ལྟར་ལ། འོན་ཀྱང་གཞན་ལ་དོགས་གནས་ཤར་མ་ནུས་པའི་ཐད་ནས་ཕྱི་མོ་ལྟར་ལུས་པ་འགའ་ཞིག་ནི་རྗེ་ཉིད་ཀྱི་གཟིགས་པས་མ་ཁྱབ་པ་ལས། གཞན་རྗེ་ཉིད་ཀྱི་བཀའ་འབུམ་སྐོར་གྱིས་མཚོན་པའི་སྤྱན་ལམ་དང་ཕྱག་བསྟར་གནང་རིགས་མཐའ་དག་ལ།
འཇམ་མགོན་བླ་མས། ཁྱོད་ཀྱིས་ཚིག་དོན་འདི་ལ་རྒྱུ། ། ཐ་དད་ཡོད་ཅེས་གང་གསུངས་པ། ། དེ་ལ་མཁས་པ་བྱེ་བས་ཀྱང༌། ། ཆོས་དང་མཐུན་པར་བརྒལ་མི་ནུས། ། ཞེས་གསུངས་པ་ལྟར། ཚིག་དོན་གང་གི་ཆ་ལ་ཡང་ཐེ་ཚོམ་གྱི་གནས་གཏན་ནས་མེད་པ་འདི་ལྟ་བུའི་སྒོ་ནས་བསྟན་འཛིན་གྱི་སྐྱེས་བུ་འགྲན་བྲལ་དུ་གྲུབ་པ་ཡིན་ཞིང༌། འོན་ཀྱང་སྔོན་གྱི་རྒྱལ་སྲས་དམ་པ་རྣམས་ཀྱི་རྣམ་ཐར་ལྷུར་མཛད་པས། རྣམ་ཐར་འདི་ཉིད་ཀྱི་དབུར་གཞན་ངོར་སྐྱེ་བརྒྱུད་འཕྲོས་ཙམ་གནང་བ་འདི་དག་མ་གཏོགས་གཞན་ནི་དཔལ་ལྡན་མར་མེ་མཛད་ཀྱིས། བདག་གི་ཉེས་པ་བསྒྲག་བྱ་ཞིང༌། །
གཞན་གྱི་འཁྲུལ་པ་བཙལ་མི་བྱ། ། བདག་གི་ཡོན་ཏན་སྦ་བྱ་ཞིང༌། ། གཞན་གྱི་ཡོན་ཏན་བསྒྲག་པར་བྱ། ། ཞེས་དང༌། ཁྲོ་དང་ང་རྒྱལ་གཞོམ་བྱ་ཞིང༌། ། དམན་པའི་སེམས་དང་ལྡན་པར་བྱ། ། ཞེས་པའི་དོན་ཇི་ལྟ་བ་བཞིན་གྱིས། རྗེ་ཉིད་མཁས་པ་དང་དམ་པར་ཞལ་གྱིས་འཆེས་པའི་མངོན་པའི་ང་རྒྱལ་སོགས་གཏན་ནས་མི་མཛད་པར་གཞན་རིག་གནས་ཕྱོགས་རེ་ཙམ་ཤེས་པའམ། ལེགས་བཤད་ཚིགས་བཅད་གཅིག་འབྱིན་པ་ལའང་དཔྱོད་ལྡན་དུ་བསྔགས་པའི་གཞན་གྱི་ཡོན་ཏན་སྒྲོགས་པ་ཁོ་ན་ལྷུར་ལེན་པ། གཞན་གྱིས་ཐེ་ཚོམ་གྱི་འཆིང་བ་ཕྲ་རགས་གང་ཞིག་གི་དོགས་གཅོད་ཞུས་ཀྱང་རང་རང་གི་དོགས་གནས་དངོས་དང༌།
དེར་མ་ཟད་གཞན་སེམས་མཁྱེན་པའི་མངོན་ཤེས་ལྟར་དེ་དག་མ་ཤེས་ན་འདི་ཡང་མི་ཤེས་གསུངས་པའི་སླར་ཡང་དོགས་སློང་མཐའ་དཔྱད་ཀྱིས་གསུང་གི་བདུད་རྩི་ལན་ཅིག་མྱངས་པའི་སྐལ་བཟང་གང་གིས་ཀྱང་ཡིད་ཆེས་བསླུ་མེད་དུ་རྙེད་པ། དེ་དག་ཀྱང་རྒྱལ་བ་སྲས་དང་བཅས་པའི་བཀའ་ལུང་དགོངས་དོན་དང་འབྲེལ་ངེས་པའི་གཏན་ཚིགས་དང་བཅས་པ་མ་གཏོགས་པར་རྗེ་ཉིད་བསྟན་པའི་དག་བྱེད་ཆེན་པོར་གྱུར་པས་གང་གསུངས་ཚད་མར་བཟུང་བར་ངེས་ཕྱིར་མི་ཆོས་བླ་མའི་རྫུན་ལྟ་བུར་སོང་གིས་དོགས་པས་ཕྲ་ཞིང་ཕྲ་བ་ནས་གཏན་ལ་འབེབས་པར་མཛད་ཅིང༌། སྔར་ཕན་གསན་དགོངས་མ་ངེས་པ་ལྟ་བུ་ཕྲན་བུའི་ཚུལ་ལ་དེ་ངའི་མི་ཤེས་གསུངས་པ་མ་གཏོགས་བླུན་པོ་མགོ་སྐོར་གྱི་འོལ་ཚོད་ལྟ་བུ་ནམ་དུ་ཡང་མི་མཛད་པ་དང༌། གཞན་ཡང༌། སློབ་དཔོན་རྟ་དབྱངས་ཀྱིས་སངས་རྒྱས་ལ་བསྟོད་པར། མཐོ་ལ་ཕྲག་དོག་མི་མཛད་ཅིང༌། ། དམའ་ལ་རྔན་ཅན་མི་མཛད་ལ། ། མཉམ་ལ་འགྲན་པ་མི་མངའ་བས། ། ཁྱོད་ནི་འཇིག་རྟེན་གཙོ་བོར་གྱུར། ། ཞེས་སངས་རྒྱས་ཁོ་ནའི་ཁྱད་ཆོས་སུ་གསུངས་པ་ཡང་རྗེ་འདི་ཉིད་ལ་ངེས་པར་མངའ་བ་ཡིན་ཏེ།
ཇི་ལྟར་སྐྱོན་ཀུན་ཟད་ཡོན་ཏན་ཀུན་རྫོགས་ཀྱི་རྫོགས་པའི་སངས་རྒྱས་ལ་ཡང་ལེགས་པའི་སྐར་མ་དང་ཀུན་ཏུ་རྒྱུ་རྣམས་ཀྱིས་ལོག་པར་བལྟ་བ་ལྟ་བུ་སྟེ། མགོན་པོ་ཀླུ་སྒྲུབ་ཀྱིས། བླུན་པོས་བླུན་པོ་མཐོང་གྱུར་ན། ། ཙནྡན་ལས་ཀྱང་བསིལ་བར་སེམས། ། བླུན་པོས་མཁས་པ་མཐོང་གྱུར་ན། ། ཕ་གསོད་པ་ནི་ལྟ་བུ་སེམས། ། ཞེས་པ་ལྟར། རྗེ་འདི་ཉིད་ཀྱི་མཁྱེན་རབ་མཐའ་ཡས་པ་དག་ལ་འགྲན་དུ་ནི་མི་བཟོད་ཀྱང་བླུན་པོ་རང་ཉིད་མཁས་པའི་གྲགས་པར་རེ་བ་དག་མེ་ཁྱེར་སྲིན་འབུའི་སྣང་བ། ཉི་མའི་འོད་ཟེར་གྱི་བག་ལ་ཞ་བ་ལྟར་གྱུར་པ་མ་བཟོད་པའི་སྒྲོ་སྐུར་འདེབས་པ་དག་རྒྱ་ལམ་བྱུང་ཡང་དམ་པའི་ཆོས་ཀྱི་གསུང་དྲང་པོས་གདུལ་བར་འོས་པ་ལ་ནི་དེ་ལྟར་མཛད་ཀྱིས། གཞན་དུ་ཇི་མི་སྙམ་པར་བཞག་པ་ལས་གང་ཟག་ཕལ་པ་ལྟ་བུས་ང་བདེན་ཁོ་རྫུན་གྱི་ཐུགས་འཁྲུགས་པ་གཏན་ནས་མི་མངའ་དབང་བྱིན་རླབས་རྗེས་གནང་གི་རིགས་གང་ཞིག་གནང་ཡང་ཡིག་ཆ་གང་ཡིན་པ་དེའི་ཚིག་ཟུར་ཙམ་ཡང་མ་ཉམས་པ་དཔེར་ན་དབུ་གསུམ་ཕྱག་དྲུག་ཅེས་པ་དང༌།
ཞལ་གསུམ་ཕྱག་དྲུག་ལྟ་བུ། པད་མ་དང་ཉི་མའི་གདན་ལ་ཞེས་པ་དང༌། པད་ཉིའི་གདན་ལ་ལྟ་བུ། སྦྲུལ་དང་ཐོད་པའི་ཕྲེང་བ་དང༌། སྦྲུལ་དང་མགོ་ཕྲེང་ཞེས་པ་ལྟ་བུ་རྣམས་དོན་འདྲ་བ་ཙམ་གྱི་ཧོལ་སྤྱོད་མི་མཛད་པར་དེ་ཉིད་ཡང་བསྐྱར་གྱིས་ཆོ་གའི་རྒྱུན་དང་དམ་པའི་ཕྱག་བཞེས་མདོ་རྒྱུད་ཀྱི་དགོངས་པ་མ་ཉམས་པ་བསྟན་པ་ཐུགས་ཁོངས་སུ་བཅང་བར་མཛད་ཅིང༌། གཞན་མཚམས་སྦྱོར་གྱི་རིགས་དང༌། ཁྲིད་རིམ་གྱི་སྤྲོས་བཤད་སོགས་གཞན་ནས་རྒྱས་འགེབས་དགོས་རིགས་དངོས་ཤུགས་ནས་བསྟན་པ་དང༌། ཡིག་ཆ་སྔ་མ་དབང་པོ་རབ་ལ་དགོངས་པའི་བསྡུས་དོན་ལྟ་བུ་ལས་མེད་པ་རྣམས་ལ་རྒྱས་སྤྲོས་གནང་རིགས་ཀྱང་མདོ་རྒྱུད་གང་ཡིན་པ་དེ་དང་ཕྱོགས་མཐུན་ཞིང་ཆོ་གའི་ཆིངས་གཅིག་པ་སོ་སོ་ནས་མ་འདྲེས་པ་མ་གཏོགས་ཞྭ་དཔེ་ལྷྭམ་འགེབས་ཀྱིས་ཐུགས་གསལ་གསལ་དང༌། འཆད་བདེ་བདེ་ལྟ་བུའི་གྱ་མ་ཐོ་གཏན་ནས་མི་མཛད། གང་འཆད་བྱ་དེ་དག་གི་བོད་སྐད་དང་ལེགས་སྦྱར་གང་ཡང་སློབ་དཔོན་རིན་པོ་ཆེ་བསོད་ནམས་རྩེ་མོས།
གང་གིས་འབྱུང་གནས་མི་ཤེས་པས། ། ལོག་པར་སྨྲ་བ་དུ་མ་མཐོང༌། ། དེ་ཕྱིར་དག་པར་བརྗོད་ཤེས་ཕྱིར། ། ཡི་གེའི་འབྱུང་གནས་བརྗོད་ཐབས་བཤད། ། ཅེས་པ་ནས། འ་ཧ་ཨ་ཡི་ཡི་གེ་གསུམ། ། ཁོག་པ་མགྲིན་པའི་གནས་ནས་འབྱུང༌། ། ཀ་ཁ་ག་ཡི་ཡི་གེ་གསུམ། ། རྐན་ཕུག་ལྕེ་རྩའི་ཆ་ལས་འབྱུང༌། ། ཡ་ཞ་ཅ་ཆ་ཇ་ཉ་ཤ །
བདུན་པོ་ལྕེ་དཀྱིལ་རྐན་དབུས་ལས། ། ཏ་ཐ་ད་ན་ར་ལ་དྲུག ། ལྕེ་རྩེ་རྐན་མཐའ་རྙིལ་ལས་འབྱུང༌། ། ཙ་ཚ་ཛ་ཟ་ས་ལྔ་པོ། ། ལྕེ་རྩེ་སོ་ལས་འབྱུང་བའོ། ། པ་ཕ་བ་མ་ཝ་དང་ལྔ། ། མཆུ་ལས་རབ་ཏུ་འབྱུང་བ་ཡིན། ། ང་ཉ་ན་མའི་ཡི་གེ་བཞི། ། རང་རང་གནས་དང་སྣ་ལས་འབྱུང༌། ། ཞེས་སོགས་ནས།
གང་དང་གང་ལ་གང་བཏགས་པ། ། གོ་རིམ་བཞིན་དུ་གནས་ནས་དབྱུང༌། ། དེ་ལ་ར་མགོ་ལྕེ་རྩེ་འདར། ། ལ་མགོ་ལྕེ་ཀློད་རྒྱ་ཡངས་བསྐྱེད། ། ས་མགོ་སོ་ཡི་བར་ནས་དབྱུང༌། ། ལྷག་པ་རྣམས་ཀྱང་དེ་བཞིན་ཤེས། ། གལ་ཏེ་མི་ཕྱིན་གྱུར་པ་ནི། ། ཡི་གེ་ཕྲལ་ཞིང་བརྗོད་པར་བྱ། ། དཔེར་ན་གྲ་ལ་ག་རའམ། ། སྒྲ་ལ་སྒ་ར་ཇི་བཞིན་དུ། །
དེ་ནས་འཕུལ་བ་བསླབ་པར་བྱ། ། གས་འཕུལ་ཐོག་མར་རྐན་ནས་དབྱུང༌། ། དས་འཕུལ་ལྕེ་རྩེ་ཀློད་པ་ལས། ། བ་མས་འཕུལ་ལ་ཐོག་མར་ནི། ། མཆུ་བཙུམས་པ་ལས་ཁྱད་པར་སྣ། ། འས་འཕུལ་གྲེ་བའི་ཕུག་ནས་དབྱུང༌། ། འཕུལ་ཞིང་བརྩེགས་པའི་ཡི་གེ་ཡང༌། ། གོ་རིམ་བཞིན་དབྱུང་མ་ཕྱེད་ན། ། འདི་ཡང་ཕྲལ་ཞིང་བཀླག་པ་སྟེ། ། མཁྲ་ལ་མཁའ་ར་ཇི་བཞིན་ནོ། །
ཞེས་དང༌། བརྩེགས་སམ་འབུལ་ལམ་འཕུལ་ཞིང་བརྩེགས། ། ཚེག་པར་གཅིག་ན་ཡི་གེའི་གྲངས། ། དུ་ཡོད་དེ་དག་ཐམས་ཅད་ཀྱིས། ། གུག་སྐྱེད་མཉམ་པོར་འཐོབ་པ་ཡིན། ། དཔེར་ན་སྒྲུ་ལ་སྒུ་རུའམ། ། སྦྲེ་ལ་སྦེ་རེ་ཇི་བཞིན་ནོ། ། ཞེས་གསུངས་པ་ལྟར། སྔོན་གྱི་རྒྱལ་བློན་བྱང་ཆུབ་སེམས་དཔའ་དག་གིས་བོད་ཡུལ་གྱི་རང་བཞིན་གྱི་སྐད་དག་པར་གདོན་ཤེས་པའི་ཆེད་དུ་ཡི་གེ་རྐྱང་འཕུལ་བརྩེགས་འདོགས་མཐའ་རྟེན་གྱི་རྣམ་གཞག་མཛད་པ་བཞིན་བཀླགས་ན། ཡི་གེའི་སྦྱོར་བ་མཛད་མཁན་རྒྱལ་བློན་དེ་དག་སྤྱན་རས་གཟིགས་དང་འཇམ་དབྱངས་ཀྱི་སྤྲུལ་པ་ཡིན་པས་བྱིན་གྱིས་བརླབས་པའི་ཕྱིར།
ཕན་ཡོན་ལ་དགོངས་ནས་བོད་ཡིག་ཀྱང་སྒྲ་ཟུར་ཤིན་ཏུ་ཕྱིན་པར་ནན་ཏན་དང༌། ལེགས་སྦྱར་ཀྱང་འཕགས་པའི་ཡུལ་དུ་ཇི་ལྟར་གྲགས་པ་བརྡའ་སྤྲོད་པའི་ལུགས་ཀྱིས་དབྱངས་རིང་ཐུང་མིང་གི་གཅོད་མཚམས་སོ་སོར་གནང་བ་ལས་ལྗགས་ཀློག་བྱང་བ་ཙམ་ཁོ་ན་རྒྱུ་མཚན་གྱི་ལབ་ལོབ་གཏན་ནས་མི་མཛད། རྒྱུན་གྱི་ཐུགས་དམ་ཉམས་བཞེས་ནར་མ་ཡང་འོད་གསལ་འཁོར་ཡུག་མཉམ་རྗེས་དབྱེར་མེད་ཀྱི་ངང་ནས་ལྡང་བའི་རྣལ་འབྱོར་ནས་བཟུང༌། ལམ་ཟབ་མོ་བླ་མའི་རྣལ་འབྱོར་ཕྱི་ནང༌། རྣལ་འབྱོར་དབང་ཕྱུག་བིརྺ་པའི་སྲུང་བ་ཐུན་མོང་ཐུན་མིན། ཀྱེ་རྡོ་རྗེའི་ལམ་དུས་ཉིན་ཞག་རེ་ལ་ཐུན་གཉིས་གསུམ་གང་རིགས་ནམ་མཁའ་ཟས་སུ་ཟ་བའི་གདམས་པ་བཅས། མཁའ་སྤྱོད། འཇིགས་བྱེད། ཀུ་རུ་ཀུལླེ། མགོན་དཀར།
གྲུབ་ཐོབ་ཚེ་སྒྲུབ། སྤྱན་རས་གཟིགས། འཇམ་དཔལ་དཀར་དམར། དབྱངས་ཅན་དམར་མོ། མི་གཡོ་བ་དཀར་སྔོན། འབྱུང་འདུལ། གཏུམ་པོ་ཁྱུང་ལྔ། སེང་གདོང་སྔོན་མོ། སེང་གེ་སྒྲ། ཁྱུང་ཁྲ།
ཁྱུང་དམར། གཏོར་མ་བརྒྱ་རྩ་སོགས་དང༌། སྐབས་གསེང་རྣམས་སུ། དཀོན་མཆོག་རྗེས་དྲན། ལྟུང་བཤགས། གོང་མ་ལྔ་སོགས་སྐུ་བསྟོད་རིགས། སྨོན་ལམ་རྣམ་གསུམ་སོགས་དང་དགོངས་མོ་གཏོར་བསྔོས་ཀྱི་རིགས་སོགས་བསྐྱེད་རྫོགས་ཆུ་བོའི་རྒྱུན་གྱི་ཉམས་བཞེས་འཁོར་མོ་ཡུག་ཏུ་གནང་ཡང༌། གཞན་ཐོ་ཡིག་སོགས་མི་འདུག་པས་རགས་རིམ་དེ་ཙམ་ལས་ཞིབ་བཀོད་རྔོ་མ་ཐོག་ཅིང༌། ཐུགས་དམ་ཞལ་འདོན་གྱི་སྒང་དུ་ཡང་ཆོས་འདོད་དོན་གཉེར་རིགས་སྐུ་མདུན་དུ་སླེབ་ཚེ་ད་ལན་ཐུགས་མི་སྐབས་སོགས་གཏན་ནས་མི་གསུང་བར་ཐོག་མར་སྙན་པར་སྨྲ་བའི་གདངས་ཀྱིས་ཁྱེད་ཅི་ལ་བྱོན་ཞེས་སྔོན་དུ་འགྲོ་བས་ཆོས་ཀྱི་སྦྱིན་པ་གཙོ་བོར་གྱུར་པས་མཆོག་དམན་ཀུན་གྱི་རེ་བའི་ཤིང་རྟ་རྒྱས་པར་འགེངས་པ་དེ་ལྟ་བུས་ཐུགས་དམ་ཤོལ་ཆེ་དུས་མཚན་གང་ལ་ཞལ་འདོན་མི་གྲུབ་པ་འབྱུང་ཡང་བསྟན་པ་དང་སེམས་ཅན་ཐུགས་བློས་མ་ཐོངས་པས་དགྱེས་ཚོར་མ་གཏོགས་ཐུགས་སུན་གྱི་རྣམ་པ་ནམ་ཡང་མི་གནང་བ་དེ་ལྟ་བུའི་བསྡུ་བའི་དངོས་པོ་བཞིའི་སྒོ་ནས་གདུལ་བྱ་མཆོག་དམན་གྲངས་མེད་པ་ཆོས་ཀྱི་བདུད་རྩིས་ཚིམ་པར་མཛད་པའི་ཚུལ་རགས་རིམ་གོང་རྣམ་ཐར་དངོས་གཞིའི་སྐབས་སོང་བཞིན། ད་དུང་རྗེ་འདི་ཉིད་ཀྱི་ཆེ་བའི་ཡོན་ཏན་སུ་ཞིག་གི་ཐོས་འཛིན་བཅུད་དུ་ལྷུང་བ་དེ་དག་ཞལ་གྱི་དཀྱིལ་འཁོར་མཇལ་ཞིང༌།
གསུང་གི་བདུད་རྩི་མྱང་བར་རིངས་པ་ནི་དྲི་ལྡན་མེ་ཏོག་གི་ཚལ་ལ་བུང་བ་འདུ་བ་ལྟ་བུས་ས་དགེ་རྙིང་མ་དཀར་འབྲུག་སོགས་ཀྱི་རིང་ལུགས་འཛིན་པའི་མཁས་བཙུན་བཟང་དགུའི་ཞལ་སློབ་དུ་མ་དང༌། བསྟན་པའི་སྦྱིན་བདག་ཀྱང་དེ་མཚུངས་བཅས་མདོར་ན་འཇམ་མགོན་ས་སྐྱ་པཎྜི་ཏས་རྗེ་བཙུན་རིན་པོ་ཆེ་ལ་བསྟོད་པར། ཡི་གེ་འདོད་ལ་ཡི་གེ་དང༌། ། རྩིས་པ་རྣམས་ལ་རྩིས་དང་ནི། ། འཚོ་བྱེད་རྣམས་ལ་འཚོ་བྱེད་གཞུང༌། ། ཆོས་འདོད་རྣམས་ལ་ཆོས་ཀྱང་སྟོན། ། གང་གིས་ཕན་དགོངས་ཐུགས་རྗེ་ཡིས། ། ཉེ་བར་ཕན་ལ་དེ་སྟོན་པས། ། སྟོན་མཆོག་ཁྱོད་འདྲ་མ་མཆིས་ཏེ། ། ཞེས་འགྲོ་བ་གང་ལ་གང་འདུལ་གྱིས་རྗེས་སུ་འཛིན་པ་ལ་སྟོན་པ་མཆོག་རྫོགས་པའི་སངས་རྒྱས་དང་གཉིས་སུ་མ་མཆིས་པར་བསྔགས་པ་དེ་རྗེ་འདི་ཉིད་ཀྱི་ཚུལ་དང་ཐུན་མོང་དུ་གྱུར་པ་སྟེ།
དེ་ཡང༌། ཐོག་མར་ཇི་ལྟར་གསན་པའི་རྐང་གྲངས་ཙམ་ནི་གོང་རྣམ་ཐར་དངོས་གཞིའི་སྐབས་དང༌། ཞིབ་པར་རྗེ་ཉིད་ཀྱི་གསན་ཡིག་དོན་གཉེར་གདེངས་ཅན་རོལ་པའི་ཆུ་གཏེར་གླེགས་བམ་གཉིས་སུ་གསལ་བ་ལྟར་གྱིས་གསན་པ་རྒྱ་མཚོའི་ཕ་རོལ་དུ་སོན། དེ་དག་ལས་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཁྲིད་གཞུང་དངོས་ནི། དམ་པ་ཆོས་ཀྱི་འབྱུང་གནས་དབུས་གཙང་དག་ཞིང་གི་ཆོས་སྡེ་སྤྱི་དང༌། ཁྱད་པར་རྒྱལ་བ་གཉིས་པ་རྡོ་རྗེ་འཆང་ཀུན་དགའ་བཟང་པོའི་བཞེད་གཞུང་ནི་མཁའ་སྤྱོད་འོག་མིན་གཉིས་པ་དཔལ་ཨེ་ཝཾ་ཆོས་ལྡན་གྱི་གཙུག་ལག་ཁང་ཆེན་པོར་རྡོ་རྗེ་འཆང་ཆེན་པོའི་ཞབས་སྟེགས་པདྨ་རཱ་གའི་མེ་ལོང་གཙང་མར་ས་གསུམ་དྲེགས་ལྡན་ཡོངས་ཀྱི་བཞིན་རས་འཆར་བ་ག་ལ་བར་མི་འཇིགས་བཞི་ལྡན་གྱི་ཞབས་སེན་རྣམ་པར་བཀོད་པའི་མཁན་བརྒྱུད་ཐམས་ཅད་གཟིགས་པ་ན་རིམ་ལས་གཞན་དག་གིས་འཆད་སྲོལ་མེད་པ་མ་གཏོགས། གཞན་དག་གང་གསན་པ་དེ་རྣམས་ལས་དབང་ཁྲིད་ལྗགས་ལུང་ཕལ་ཆེ་བ་ནི་ཚར་གྲངས་དུ་མ་དང༌། ཐ་ནའང་གང་གསན་པ་ལས་ཚར་རེ་མ་འཆད་པ་མེད་པ་ལྟ་བུས་བསྟན་པའི་སྲོག་མཐུད་པར་གནང་ཞིང༌། གསན་དོན་དེ་དག་ཀྱང་བསམ་བྱུང་གི་ཤེས་རབ་སྒྲིབ་ཐོགས་མེད་པས་ནེམ་ནུར་གྱི་འཆིང་བ་གྲོལ་ཞིང༌། ཇི་བཞིན་གསན་དོན་ཐུགས་ཉམས་སུ་བཞེས་པས་གསུང་རབ་ཐམས་ཅད་ཀྱི་དགོངས་པ་ཕྱིན་གྱི་མ་ལོག་པར་ཐུགས་རྒྱུད་ལ་འཁྲུངས་པས་ཇི་སྐད་དུ།
མཁས་པའི་བྱ་བ་རྣམ་གསུམ་ལས། ། འཆད་རྩོད་དག་ལ་མ་ངེས་པ། ། འབྱུང་སྲིད་མི་འཁྲུལ་རྩོམ་པ་སྟེ། ། ཞེས་གསུངས་པ་ལྟར། རྒྱལ་བ་སྲས་དང་བཅས་པ་རྣམས་ཀྱི་གསུང་རབ་རྒྱ་ཆེ་བ་རྣམས་སྙིང་པོ་ལག་ལེན་དུ་དྲིལ་བ་དང༌། རྡོ་རྗེའི་ཚིག་དོན་ཟབ་ཅིང་བརླིང་བའི་རྩ་བ་ཉུང་ངུ་རྣམས་རྒྱ་ཆེར་བཀྲལ་བ་དང༌། རིགས་མཐུན་གྱི་ཆོ་ག་སྤྱི་འགྲེད་དགོངས་པ་ལས་དང་པོ་པས་ལག་ཏུ་མི་ལོན་པའི་མ་ཚང་བའི་རིགས་ལྟ་བུ་ཁ་འགེངས་པ་དང༌། གསང་སྔགས་རང་དགར་སྤྱོད་པའི་ཉེས་པ་འགོག་བྱེད་ཀྱི་གབ་འཁྲུགས་ཀྱི་རིགས་ཆོས་སྲུང་ལས་བཀའ་རྒྱ་བཀྲོལ་ཏེ་དཀྱུས་སུ་བསྡེབས་པ་སོགས་བརྩམས་པའི་བསྟན་བཅོས་དེ་དག་ཀྱང༌། ཇི་སྐད་དུ། དོན་མེད་དོན་ལོག་དོན་དང་ལྡན། །
ངན་གཡོ་བརྩེ་བྲལ་སྡུག་བསྔལ་སྤོང༌། ། ཐོས་རྩོད་བསྒྲུབ་པ་ལྷུར་ལེན་པའི། ། བསྟན་བཅོས་དྲུག་བྲལ་གསུམ་དུ་འདོད། ། ཅེས་པའི་བསྟན་བཅོས་ཀྱི་མཚན་ཉིད་དགུ་ལས། དང་པོ་གཉིས་གཉིས་ཀྱི་དྲུག་ནི་ཐར་པ་དོན་གཉེར་དག་གིས་བླང་བྱ་མ་ཡིན་པས་བྲལ་བ་སྟེ་དོར་ལ། ཐ་མའི་རེ་རེ་ནི་བླང་བར་བྱ་བ་སྟེ་དོན་དང་ལྡན་པའི་བསྟན་བཅོས། སྡུག་བསྔལ་སྤོང་བྱེད་ཀྱི་བསྟན་བཅོས་བསྒྲུབ་པ་ལྷུར་ལེན་གྱི་བསྟན་བཅོས་གསུམ་པོ་གཙོ་བོར་བཏོན་པའི་བཀའ་རྩོམ་གྱི་རིམ་པ་ཡང་གསན་ཡིག་གླེགས་བམ་གཉིས་དང༌། བསྟན་འགྱུར་རིན་པོ་ཆེའི་དཀར་ཆག་གླེགས་བམ་གཅིག་བཅས་ཁྱོན་གླེགས་བམ་བཅུ་གཅིག་བཞུགས་པའི་ཆོས་ཚན་གྱི་རྣམ་གྲངས་ཙམ་བརྗོད་པ་སྐབས་སུ་བབ་ཀྱང་ཡི་གེ་མངས་ཀྱི་དོགས་པས་མ་སྤྲོས་པས་དོན་དུ་གཉེར་བ་དག་གིས་བཀའ་འབུམ་གྱི་དཀར་ཆག་གཟིགས་པས་གསལ་ཞིང་བཀའ་འབུམ་དངོས་གཞི་ཐོས་བསམ་མཛད་མཁན་ལ་ནི་སྨོས་མ་དགོས་པ་དེ་ལྟ་བུའི་བསྟན་བཅོས་དེ་དག་ཀྱང་ཚིག་གི་སྡེབ་སྦྱོར་ལེགས་ཤིང་ཁྱད་པར་ཚིགས་བཅད་གང་གནང་ཡང་རྒྱན་གྱི་ལམ་དུ་འདྲེན་པའི་ཆེད་གནང་གང་ཡང་མི་དོགས་པར་རང་ཤུགས་ཀྱིས་སྙན་ངག་ཉིད་དུ་འཆར་བས་སྔོན་རབས་ལྗོངས་འདིའི་སྙན་ངག་མཁན་ཆེན་པོར་གྲགས་པ་རྣམས་ཀྱང་ཟིལ་གྱིས་གནོན་པ་མངོན་སུམ་འདི་ལྟ་བུ་ལ་ཡང་དཀའ་བ་ཅུང་ཟད་མེད་ཅིང་དོན་གྱི་ཆ་ལ་དཔྱད་པ་གསུམ་གྱིས་ནོངས་པ་མེད་པས་མཁས་པ་རྣམས་མགུ་བ་སྐྱེད་པ། ལག་ལེན་དཔེར་བརྗོད་དང་བཅས་པས་གསལ་བར་བསྟན་ཅིང་མྱོང་བ་རྒྱུས་ཐོགས་ནས་གསུངས་པས་ཐེ་ཚོམ་གྱི་གནས་མེད་ཅིང་བློ་མཆོག་དམན་ཐམས་ཅད་ཀྱི་མིག་ལྟ་བུར་གྱུར་པའི་ཚུལ་འདི་ལྟ་བུའི་བསྟན་པ་ལ་སྐུ་དྲིན་ཆེ་བ་ནི་དཀར་པོའི་ཕྱོགས་ལ་མངོན་པར་དགའ་བའི་སྲིད་པ་གསུམ་གྱི་སྟོབས་ལྡན་དག་གིས་ཕྱག་བྱ་བའི་ཡུལ་མཆོག་ཏུ་གྱུར་ཅིང༌། རྒྱལ་བ་རྣམས་ཀྱང་དགྱེས་པའི་འཛུམ་ཞལ་དབྱིངས་ནས་སྟོན་པར་ངེས་ཏེ།
འཇམ་མགོན་ཆོས་རྗེས། ཁྱོད་ཀྱི་ལེགས་བཤད་སེང་གེ་སྒྲ། ། ལྷ་དང་གྲུབ་པ་རིག་འཛིན་གཙོ། ། ལྟོ་འཕྱེའི་དབང་པོས་ཉེར་བསྟན་ཅིང༌། ། རྒྱལ་བ་ཡིས་ཀྱང་མཐུན་པར་བསྔགས། ། ཞེས་གསུངས་པའི་བསྔགས་ཡུལ་དང་རྗེ་འདི་ཉིད་ཀྱི་གསུང་རབ་ལ་ཡ་མཚན་ཐ་དད་མེད་པའི་ཕྱིར་རོ། ། དེ་ལྟ་བུའི་རྨད་དུ་བྱུང་བའི་རྣམ་ཐར་གྱི་ཆ་ཤས་རེ་རེ་ནས་བརྟག་ཅིང་གཞིག་ན་སྐུ་ཚེ་རིལ་པོར་གསན་སྦྱངས་ཁོ་ན་བྱས་པ་མིན་ནམ་སྙམ་པ་དང༌། དེ་བཞིན་དུ་འཆད་པ་དང༌། བརྩམ་པ་དང༌། བསྟན་པའི་བྱི་དོར་སོགས་ཕྱོགས་རེ་ལ་བསྒྲིལ་བ་མིན་ནམ་སྙམ་པ་འདི་ལྟ་བུ་ནི།
མཁས་པ་ཆེན་པོའི་གསུངས་ལས། སྐད་ཅིག་བསྐལ་པ་བསྐལ་པ་སྐད་ཅིག་ཏུ། ། བསྒྱུར་ནུས་འགྲོ་རེའི་སྣང་ངོར་མཛད་པ་རེ། ། སྟོན་ལ་མཁས་གྲུབ་ཕལ་གྱི་རྣམ་ཐར་བཞིན། ། ལོ་ཟླ་དུས་ཀྱི་ངེས་འཚོལ་བཞད་གད་གནས། ། ཞེས་གསུངས་པ་ནི་འཕགས་ཆེན་འདི་ལྟ་བུའི་རིགས་ཀྱི་མཛད་པ་ལ་དགོངས་པ་སྟེ་ཚུར་མཐོང་སྐྱེ་བོའི་རྟོག་བརྟག་གི་ཡུལ་ལས་བརྒལ་བ་ཉིད་དོ། ། གཞན་ཡང་སྐྱབས་མཆོག་རྡོ་རྗེ་འཆང་ཆེན་པོ་འདི་ཉིད་ཀྱི་དམིགས་པ་མེད་པའི་ཐུགས་རྗེ་ཆེན་པོས་ཀུན་ནས་བསླངས་པའི་མཁས་པ་དང་གྲུབ་པའི་ཡོན་ཏན་རྒྱ་མཚོའི་ཚུལ་ལ་སེམས་ཅུང་ཟད་རེ་འཕྲོས་ཀྱང༌། དད་པའི་བ་སྤུ་དབང་མེད་དུ་གཡོ་བའི་ཚུལ་རང་ཤུགས་བཟློག་ཏུ་མ་བཏུབ་པར་འཕྲོས་ཙམ་བརྗོད་པ་ཡིན་ལ། དེང་དུས་སྐྱབས་མགོན་འདི་ཉིད་ཞལ་མཇལ་གསུང་ཐོས་ཀྱི་སྐལ་བཟང་རྣམས་ནི་རང་སེམས་དཔང་པོར་གནས་པས་ད་དུང་ཡོན་ཏན་འདི་དང་འདི་ལྟ་བུ་ཡོད་ཀྱང་འདིར་འཕྲོས་མ་བྱུང་འདུག་སྙམ་པ་ལས་བརྗོད་ཐལ་བའི་སྐྱོན་དུ་མི་སེམས་པ་ནི་མངོན་གྱུར་ཉིད་ཀྱང༌། ཁོ་བོ་བློ་གྲོས་ཀྱི་མིག་དཀྱུས་ཐུང་ཞིང་བརྗོད་དུ་མ་འཚལ་བ་དང༌།
གཞན་དག་ཚིག་ཚོགས་ཉུང་བ་ལ་དོན་གཉེར་ཆེ་བས་སྤྲོས་པ་མ་བྱས་མོད། ཅུང་ཟད་བརྗོད་པ་འདི་ནི་སླད་ཀྱི་གང་ཟག་གང་ཡང་རུང་བ་མ་དད་པ་རྣམས་དད་པ་བསྐྱེད་ཅིང༌། དད་པ་རྣམས་སླར་ཡང་ཡིད་ཆེས་ཀྱི་ངེས་པ་རྙེད་པས་རྒྱལ་སྲས་འདི་ལྟ་བུའི་རྣམ་ཐར་གྱི་རྗེས་སུ་སློབ་པའི་འདུན་པ་སྐྱེད་པས་ཐར་པ་དང་ཐམས་ཅད་མཁྱེན་པའི་གོ་འཕང་མཆོག་ཏུ་སྦྱོར་བའི་དགོས་པ་ཁྱད་པར་ཅན་གྱི་དབང་གིས་ཡིན་ཞིང༌། འོན་ཀྱང་འདི་ཙམ་བརྗོད་པ་ཡང་འཕགས་ཆེན་གཞན་གྱི་རྣམ་ཐར་རྒྱས་འགེབས་ལྟ་བུས་བརྗོད་འདོད་དང་སྒྲོ་བཏགས་སོགས་ལས། དེང་སང་དུས་དབང་སྙིགས་མའི་སྐབས་འདིར་མདོ་རྒྱུད་དྲི་མ་མེད་པའི་ལུང་དང་མཐུན་པའི་སྐྱེས་ཆེན་དེ་ལྟ་བུ་ཞིག་ངེས་པར་བྱོན་ཟིན་ནམ་སྙམ་པའི་ལོག་རྟོག་བྱུང་སྲིད་ན། དེ་ནི་དུས་དབང་སོགས་མཐའ་གཅིག་ཏུ་མི་བཙན་ཏེ། རྒྱལ་སྲས་དམ་པ་རྣམས་ནི་ཡུལ་དུས་གང་ཟག་སོགས་ཤིན་ཏུ་མ་རུངས་ཤིང་གདུལ་དཀའ་བ་དག་ལ་ཐུགས་རྗེ་ལྷག་པར་འཇུག་པ་སྟེ་མགོན་པོ་ཤཱནྟ་དེ་བས། གཞན་གྱི་སྡུག་བསྔལ་ཞི་དགའ་བས། ། པདྨའི་མཚོ་རུ་ངང་པ་ལྟར། ། མནར་མེད་པར་ཡང་འཇུག་པར་འགྱུར། །
ཞེས་དང༌། བྱང་ཆུབ་སེམས་དཔའ་དྷརྨ་རཀྵི་ཏ་ཆེན་པོས། བདེ་སྐྱིད་དཔལ་གྱི་ལྡུམ་ར་མཛེས་གྱུར་ཀྱང༌། ། དཔའ་བོ་དག་ནི་ཆགས་པར་མི་འགྱུར་གྱིས། ། སྡུག་བསྔལ་ནགས་སུ་སེམས་དཔའ་འཚོ་བ་ཡིན། ། དེ་ཕྱིར་བདེ་སྐྱིད་དང་དུ་ལེན་པ་ཡི། ། སྡར་མའི་དབང་གིས་སྡུག་ལ་སྐྱེལ་བ་ཡིན། ། སྡུག་བསྔལ་དང་དུ་ལེན་པའི་སེམས་དཔའ་དེ། ། དཔའ་བོའི་སྟོབས་ཀྱིས་རྟག་ཏུ་བདེ་བ་ཡིན། ། ཞེས་དང༌།
དེ་ཕྱིར་སེམས་དཔའ་རྨ་བྱ་ལྟ་བུ་ཡིས། ། དུག་གི་ནགས་དང་འདྲ་བའི་ཉོན་མོངས་རྣམས། ། བཅུད་དུ་བསྒྱུར་ལ་འཁོར་བའི་གནས་སུ་འཇུག ། དང་དུ་བླངས་ལ་དུག་འདི་གཞོམ་པར་བྱ། ། ཞེས་རྒྱལ་སྲས་དམ་པ་རྣམས་ཀྱི་སྤྱོད་པའི་ཚུལ་མཐའ་ཡས་པ་དག་ཐོས་ནས་ཡིད་ཆེས་པར་བྱ་དགོས་ཤིང༌། གཞན་དག་ཁྱོད་རང་གིས་གཉེན་དང་བཤེས་སུ་གྱུར་པས་བསྔགས་པ་བརྗོད་པའམ། ཁྱོད་ཉིད་ལ་ཚེ་འདིར་ཟས་ནོར་ཙམ་གྱིས་དྲིན་དུ་གྱུར་པ་གཟོ་བའི་ཕྱིར་འདི་ལྟར་བསྔགས་པ་མིན་ནམ་སྙམ་ན། དེ་ལྟ་བུ་ཞིག་ན་བདག་ཉིད་ཕྱོགས་སུ་ལྷུང་བའི་ཉེས་པར་འགྱུར་ཤིང༌། དམ་པ་མ་ཡིན་པ་ལ་དམ་པར་བརྗོད་པའི་མི་ཆོས་བླ་མའི་རྫུན་དུ་ཡང་འགྱུར་བས་ཅིའི་ཕྱིར་བརྗོད་དེ་གཉེན་ལ་ཆགས་པའི་ཕྱོགས་སུ་ལྷུང་བའི་བསྔགས་པ་བརྗོད་པའི་སྒྲོ་སྐུར་དང༌། དགྲ་ལ་སྡང་བའི་ཕྱོགས་སུ་ལྷུང་བའི་སྨད་པའི་སྒྲོ་སྐུར་དག་ཉེས་པར་མཚུངས་ཏེ།
འདོད་ཆགས་ཞེ་སྡང་གཏི་མུག་གསུམ། ། དེས་བསྐྱེད་ལས་ནི་མི་དགེ་བ། ། ཞེས་པ་ལྟར་གྱི་ཉེས་པ་སེལ་བའི་ཕྱིར་སློབ་དཔོན་བདེ་བྱེད་བདག་པོས་སངས་རྒྱས་ལ་བསྟོད་པར། བཅོམ་ལྡན་དེ་ནི་བདག་གི་གཉེན་མིན་མུ་སྟེགས་གཞན་དག་དགྲ་མ་ཡིན། ། དེ་དག་གི་སྤྱོད་གཞན་ཡང་མངོན་སུམ་གྱུར་པར་མ་མཐོང་སྟེ། ། ཚིག་དང་སྤྱོད་པ་དག་གིས་སོ་སོའི་ཁྱད་པར་ཐོས་པ་ལས། ། སངས་རྒྱས་ཡོན་ཏན་ཕུལ་དུ་ཕྱིན་ལ་དད་ཕྱིར་བདག་རྟེན་ལགས། ། ཞེས་དང༌། འཇམ་མགོན་བླ་མས། གལ་ཏེ་ཕྱོགས་སུ་ལྷུང་གྱུར་ན། །
བསྟོད་པར་གྱུར་ཀྱང་སྨད་པའི་གནས། ། ཞེས་དང༌། རྗེ་བཙུན་རིན་པོ་ཆེས། གཉེན་གྱི་འབྲེལ་བས་ཁྱེད་ལ་དད་མིན་ཏེ། ། ངེས་པར་སངས་རྒྱས་ཡིན་པའི་ངེས་ཤེས་ཀྱིས། ། ཞེས་གསུངས་པའི་ཚུལ་འདི་དག་གི་སྤང་བླང་ཚུལ་བཞིན་གྱི་སྒོ་ནས་བླ་མ་ལ་སྒྲོ་སྐུར་མེད་པར་བསྔགས་པ་ནི་གོང་དུ་སྨོས་པའི་དགོས་པ་དང༌། གཞན་ཡང་ཕན་ཡོན་ཚད་མེད་པ་ཡོད་དེ། རྒྱུད་ལས། ལྷ་སྐུ་བྱེ་བ་སྟོང་བསྒོམས་པས། ། བླ་མ་དྲན་པ་བསོད་ནམས་ཆེ། །
ཞེས་དང༌། སངས་རྒྱས་དང་བྱང་ཆུབ་སེམས་དཔའ་གངྒཱའི་ཀླུང་གི་བྱེ་མ་སྙེད་ལ་བསྐལ་པ་གངྒཱའི་ཀླུང་གི་བྱེ་མ་སྙེད་དུ་བསྙེན་བཀུར་བ་པས་ནི། རྡོ་རྗེ་སློབ་དཔོན་གྱི་བ་སྤུའི་བུ་ག་གཅིག་ལ་ཏིལ་མར་གྱིས་བྱུགས་པའི་བསོད་ནམས་ཆེས་ཁྱད་པར་འཕགས་སོ། ། ཞེས་སོགས་ཕན་ཡོན་བརྗོད་ཀྱིས་མི་ལང་བས་ཡིད་དྲངས་ཏེ་ཅུང་ཟད་གླེང་བར་བྱས་པའོ། ། དེ་ལྟར་གང་གི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་ཚུལ་མཐའ་དག་བསྔགས་པར་འོས་པའི་ཡོན་ཏན་གྱི་ཕུང་པོ་ཉེས་པའི་དྲི་མ་གཞར་ཡང་མི་མངའ་ཞིང་ངེས་པར་མི་ལས་འདས་པའི་འཕགས་ཆེན་དམ་པ་དེ་ཉིད་ནི། ཇི་ལྟར། མཁྱེན་པས་སྲིད་ལ་མི་གནས་ཀྱང༌། ། སྙིང་རྗེས་ཞི་ལ་མི་གནས་པ། ། ཞེས་པ་ལྟར། ཐུགས་རྗེ་ཆེན་པོ་རྒྱུན་མི་ཆད་པས་གཟུགས་ཀྱི་སྐུར་སྣང་བས་བསྟན་པ་དང་སེམས་ཅན་གྱི་དོན་རླབས་པོ་ཆེ་མཛད་པའི་མཐར།
འཕགས་པ་བཟང་པོ་སྤྱོད་པ་ལས། ལས་དང་ཉོན་མོངས་བདུད་ཀྱི་ལས་རྣམས་ལས། ། གྲོལ་ཞིང་འཇིག་རྟེན་འགྲོ་བ་རྣམས་སུ་ཡང༌། ། ཇི་ལྟར་པདྨོ་ཆུས་མི་ཆག་པ་བཞིན། ། ཉི་ཟླ་ནམ་མཁར་ཐོགས་པ་མེད་ལྟར་སྤྱད། ། ཅེས་པ་དང༌། སྡུད་པ་ཚིགས་སུ་བཅད་པ་ལས། ཉོན་མོངས་བསལ་བར་གྱུར་ཀྱང་སྐྱེ་བ་སྟོན་པར་བྱེད། ། རྒ་དང་ན་དང་འཆི་བ་མེད་ཀྱང་འཆི་འཕོ་སྟོན། ། ཞེས་དང༌།
རྗེ་འདི་ཉིད་ཀྱིས་མཁན་ཆེན་བཀྲ་ཤིས་ལྷུན་གྲུབ་ཀྱི་རྣམ་ཐར་དུ། གང་གི་རང་བཞིན་འཆི་འཕོ་མེད་པའི་རྡོ་རྗེ་གསུམ་ནི་བརྙེས་གྱུར་ཀྱང༌། ། རྟག་པར་འཛིན་པའི་བློ་ཅན་རྣམས་ལ་འདུས་མཐའ་འབྲལ་དང་འཚོ་མཐའ་ཡང༌། ། འཆི་བ་ཉིད་ལས་འདས་པ་མིན་ཞེས་གདམས་པའི་ཕྲིན་ཡིག་བདེན་དཔང་དུ། ། བརྒྱ་ཕྲག་བསོད་ནམས་ཟོང་གིས་བསྒྲུབས་པའི་མཚན་དཔེའི་སྐུ་ཡང་མི་རྟག་བསྟན། ། ཞེས་པ་ལྟར། ངེས་པའི་དོན་དུ་རིང་མོའི་དུས་ཞིག་ནས། ཉོན་མོངས་པའི་འཆིང་བ་ཐམས་ཅད་ནི་གྲོལ། སྲིད་པའི་གཅོང་རོང་ཉམ་ང་བ་ནས་ནི་ཐོན། འཆི་བདག་ལ་སོགས་པའི་བདུད་བཞིའི་གཡུལ་ལས་ནི་རྒྱལ།
མྱ་ངན་ལས་འདས་པའི་གྲོང་ཁྱེར་བསིལ་བར་ནི་ཕྱིན། ཟག་ཟད་ཀྱི་ཡེ་ཤེས་དམ་པ་ནི་མངོན་དུ་མཛད་པ་ཞིག་ནི་གོར་མ་ཆག་པ་གང་གི་རྣམ་ཐར་ལ་རྗེས་སུ་དཔག་པས་ཤེས་ཤིང༌། དེ་ལྟ་བུ་ལ་འཆིང་བ་ཀུན་ལྡན་གྱི་གང་ཟག་ལྟ་བུས་སྐྱེ་རྒ་ན་འཆིའི་སྡུག་བསྔལ་རང་རྒྱུད་པ་ཉམས་སུ་མྱོང་བ་མེད་ཀྱང༌། སྤྲུལ་པའི་གཟུགས་ཀྱི་སྐུ་ནི་སེམས་ཅན་ཐམས་ཅད་ལ་མངོན་སུམ་སྣང་བའི་ཕྱིར་འདུས་བྱས་སུ་གྲུབ་ཅིང༌། འདུས་བྱས་ཡིན་ན་མི་རྟག་པ་ཉིད་ཆོས་ཀྱི་སྡོམས་སུ་ངེས་ཕྱིར།

གཟུགས་སྐུ་ཆོས་དབྱིངས་སུ་བསྡུ་བའི་ཉེར་བསྡོགས་སུ་གཞོལ་བའི་ཚུལ་སརྒ་ལྔ་པ་དེ་འཕྲོས། ཟླ་བ་བདུན་པའི་ཚེས་བཅོ་ལྔའི་ཉིན་སྔ་གྲོ་ངེད་སེར་སྐྱ་ལ་སྨོན་ལམ་བཏོན་བཅུག་པ་སོགས་གྲུབ་རྗེས་གསུང་ངག་ལམ་འབྲས་ཀྱི་གླེགས་བམ་ལས་འདའ་ཀ་མའི་འཕོ་བའི་སྐོར་ལ་གཟིགས་རྟོགས་ཕན་ཙམ་གནང༌། དེ་རིང་ཚེས་བཅོ་ལྔ་ཡིན་ནམ་ཞེས་བཀའ་འདྲི་སྩལ། སྔ་སོར་ཞབས་འབྲིང་དེར་འཁོད་བདག་སོགས་རྣམས་ཀྱིས་སྐུ་ཉིད་ཞིང་ཁམས་གཞན་དུ་གཤེགས་པའི་དགོངས་གཏད་གནང་ན། བསྟན་པ་དང་སེམས་ཅན་གྱི་དོན་དུ་ཡང་སྲིད་ཞིག་ཕེབས་ཚེ་དམིགས་བསལ་ཅན་ཟུང་ལ་ཡོང་བ་ཞུས་པར། དེ་བཞིན་རྒྱུ་རྐྱེན་རྟེན་འབྲེལ་ཕུན་ཚོགས་འཛོམ་དགོས་དོན་འདི་ཞེས་དཀྲིགས་ཆོད་བྱ་རྒྱུ་ཅི་ཡོད་ཀྱང་གནས་མཆོག་སྐལ་བ་གང་ཡོད་ཞིག་ལ་སྨོན་ལམ་བགྱིད་གསུངས་སྔ་གང་ཚེས་བརྒྱད་ལ་ཕྲིན་བཅོལ་གསར་རྩོམ་མཛད་གྲུབ་པ་དང༌། དེ་ཉིན་ཡང་སྐུ་ཞབས་མཁན་རིན་པོ་ཆེར་ང་རང་གི་འཕྲལ་དར་ཁ་ཕུལ་ནས། ངེད་ཀྱི་སྐྱེ་བ་གོང་མ་ལ་བསྟན་ཕན་བྱུང་ལུགས། ད་ལྟའི་སྐྱེ་བ་འདིར་ཀུན་གྱིས་གསལ་ལྟར་དང༌། མ་འོངས་པར་ཡང་བསྟན་པ་ལ་ཕན་ཐོགས་ཅན་གྱི་སྤྲུལ་སྐུ་ཞིག་ཡོང་བའི་བློ་གཏད་ཕྲིན་བཅོལ་བགྱིས་ཡོད་པས། སྤྲུལ་སྐུ་མྱུར་འབྱོན་མཛད་གནང་ཞུས།
ས་སྐྱ་གོང་མ་རིན་པོ་ཆེར་ཡང་ང་རང་ཤི་འཕྲལ་སྔར་གྱི་ཕྱི་ནང་གསང་གསུམ་གྱི་རྒྱུ་མཚན་སྐོར་ལ་གཟིགས་པས་ཁྱབ་དགོས་ཚུལ་ཞུ་ཡིག་ཞིབ་པ་རྟེན་མཚོན་མགྱོགས་ཆས་ལྟ་བུའི་དར་ཁ་དང༌། གསེར་སྲང་གང་བཅས་གདན་སའི་མདོ་འགྲོན་ཡར་འཁོར་གྱི་རྗེས་ཟིན་ངེས་བྱེད་ནས་བསྐུར་དགོས་ཚུལ་ཕེབས། དེ་ཉིན་ཐུགས་རབ་ཤིན་ཏུ་གསལ་ཆེ་ཞིང༌། ད་ལྟ་བྱ་བ་ལས་འཕྲོ་ཅི་མེད་དམ་ཞེས་བཀའ་ཡང་ཡང་ཕེབས། ངེད་རྣམས་ཀྱིས་ཀྱང་ཅི་ཡང་མེད་ཚུལ་ཞུས། དགོངས་ཀའི་དུས་ཙམ་ཁོ་བོའི་སྤྱི་བོ་ན་བླ་མ་འོད་དཔག་མེད་བཞུགས་འདུག་ཅེས་དང༌། འཕུར་སོང་ཅེས་དང༌། སྤྱན་ནམ་མཁའ་ལ་གཟིགས་ནས་ཨ་མཚར་པོ་ཞེས་སོགས་ཡང་ཡང་སྩལ། རྒྱུན་གྱི་ཐུགས་དམ་ཉམས་བཞེས་རྣམས་ཆག་འཁྲི་གཏན་ནས་མེད་ཁར། ལམ་ཟབ་བླ་མའི་རྣལ་འབྱོར་འདི་ཚར་གྲངས་ཤིན་ཏུ་མང་བར་གསུངས།
ལར་དུས་རྒྱུན་གཏོར་བསྔོ་དང་ཐུགས་དམ་རྣམས་ཀྱི་སྐབས་སུ་ས་ངོར་བསྟན་པ་རྒྱས་པ་དང་སྡེ་དགེ་ལྕམ་དྲལ་སྲས་ལྕམ་སོགས་སྐུ་ངོ་རྣམས་དང༌། དབོན་ཡེ་ཤེས་རྒྱ་མཚོ་སོགས་མདུན་འཁོར་དྲག་རིམ་བསྟན་ཇུས་ལ་ཕན་པ་རྣམས་ཀྱི་སྐུ་ཚེའི་བར་ཆད་ཞི་ཞིང༌། བཞེད་དོན་འགྲུབ་པའི་ཕྲིན་བཅོལ་སོགས་རྒྱུན་དུ་གནང་སྲོལ་ཡོད་འདུག་པས་འདི་སྐབས་ཀྱང་མཛད་སོང༌། དེ་ནུབ་དགོངས་མོ་ནས་རྡོ་རྗེ་བསྡུ་བ་དང་ཡེ་ཤེས་པ་དགུག་པའི་ཕྱག་རྒྱ་ལྟ་བུ་སྣ་ཚོགས་ཕྱག་དལ་མེད་མཚན་གོང་དུ་མཛད་ནས། གྲོ་བཞིན་ཟླ་བའི་ཚེས་བཅོ་ལྔའི་ཐོ་རེངས་སྟག་གི་དུས་ཙམ་ལ་སྐུ་ཚེ་འདིའི་འགྲོ་དོན་རྫོགས་ནས་དག་པའི་ཞིང་གཤེགས་རྒྱུའི། སྐུ་དྲང་པོ། ཞབས་སྐྱིལ་ཀྲུང༌། ཕྱག་གཉིས་ཐུགས་ཀར་བསྣོལ་ནས་རྡོ་རྗེ་འཆང་གི་ཕྱག་རྒྱ་དང་བཅས་ཏེ། ཐུན་མོང་གི་སྣང་ངོར་ཕྱི་རོལ་ཞལ་རླུང་གི་འགྲོ་འོང་རྒྱུན་ཆད་དེ་ནང་དུ་རྣམ་ཤེས་འོད་གསལ་ལ་ཐིམ་པའི་སྐབས་དེར་རླུང་དང་བྱང་ཆུབ་ཀྱི་སེམས་ཐམས་ཅད་དབུ་མར་ཞུགས་ཏེ། རླུང་གི་ནུས་པས་སྟོང་གསལ་མཆོག་གི་ཏིང་འཛིན་སྐྱེ་ལ།
སྔར་ཟབ་མོའི་ལམ་ལ་གོམས་པའི་སྟོབས་ཀྱིས་གཞི་ལ་གནས་པའི་འོད་གསལ་མ་དང༌། བསྒོམ་སྟོབས་ཀྱིས་མྱོང་བའི་འོད་གསལ་བུ་གཉིས་རོ་གཅིག་ཏུ་འདྲེས་ནས། དོན་གྱི་འོད་གསལ་ཆོས་ཀྱི་སྐུ་རྒྱ་ཆད་ཕྱོགས་ལྷུང་མེད་པ་མངོན་དུ་གྱུར་པ་དེ་ཉིད་ཀྱི་ངང་ལས་གཡོ་བ་མེད་པར་ཞག་གསུམ་གྱི་བར་བཞུགས་པའི་དེའི་ཚེ་ཞལ་གྱི་དཀྱིལ་འཁོར་དྭངས་ཤིང་འཛུམ་ཉམས་དང་བཅས་ཏེ་ལུས་ཅན་མཐའ་དག་དད་པའི་ས་བོན་གསོས་སུ་ཐེབས་པར་མཛད་དོ། ། དེ་ལྟར་ཡང༌། རྡོ་རྗེ་གུར་གྱི་རྒྱུད་ལས། སློབ་དཔོན་མཐར་བྱེད་དུས་སུ་ནི། ། འཇིག་རྟེན་པ་རྣམས་ཤི་ཞེས་སྒྲོགས། ། མི་ལྡན་མི་རྣམས་གང་ཟེར་བ། ། ཤི་ཞེས་པ་དེ་འདིར་རྨོངས་པའོ། ། ཤི་བ་ཞེས་བྱ་རྣམ་རྟོག་སྟེ། །
དག་པའི་གནས་སུ་འཁྲིད་པའོ། ། ཞེས་སོགས་རྒྱུད་སྡེའི་ལུང་དུ་མ་དང༌། དེའི་དུས་སུ་སྐུ་གདུང་ཆས་སུ་འཇུག་ལུགས་ཀྱང༌། ལག་པར་རྡོ་རྗེ་དྲིལ་བུ་བྱིན། ། མགོ་བོར་དབུ་རྒྱན་བསྐོན་པར་བྱ། ། ཞེས་གསང་སྔགས་ཀྱི་རྣལ་འབྱོར་པ་ལ་དགོངས་ཤིང་འདིར་རྗེ་བླ་མ་འདི་ཉིད་ཕྱི་སོ་ཐར་ངུར་སྨྲིག་འཛིན་པའི་ཁྱུ་མཆོག་ཏུ་བཞུགས་ཀྱང༌། ནང་རིམ་གཉིས་ཟབ་མོའི་རྣལ་འབྱོར་ཟག་མེད་བདེ་སྟོང་གི་ངང་དུ་འབྱམས་པས་དོན་གྱི་ཆ་ནས་ལོངས་སྐུའི་ཆས་སུ་འཇུག་འོས་ཀྱང༌། རྗེ་ཉིད་སྐུ་ཕྲེང་རྗེས་མ་ལ་རབ་བྱུང་གི་རྟེན་ཅན་ལྟ་བུའི་རྟེན་འབྲེལ་གྱི་དགོངས་གཞི་ཡིན་ནམ་སྙམ་པས་དགོངས་པ་ཆོས་དབྱིངས་སུ་བསྡུས་པའི་དེ་འཕྲལ་ཉིད་ནས་བླ་མ་ཀུན་དགའ་བསོད་ཆེན་པ་སོགས་དེར་ཡོད་རྣམས་ཀྱིས་ཞལ་ཆེམས་ལྟར་སྣམ་སྦྱར་དང༌། དབུ་ཞྭ་གསོལ་ཏེ། མཆོད་པའི་ཡོ་བྱད་ཀྱང་ཅི་འབྱོར་པ་ཚར་དུ་དངར་བ་བགྱིས་སོ། །
དེ་ཚེ་གཟིམས་ཆུང་སྟེང་དུ་འཇའ་འོད་ཟུག་པ་དགོན་པའི་གྲྭ་པ་མང་པོས་ངེས་པར་མཐོང་ཞིང༌། ཕྱི་ཉིན་ནས་ཉིན་ལྟར་ཁ་དོག་ལྔ་ལྡན་འཇའ་འོད་ཀྱི་བཀྲ་ཤིས་རྫས་རྟགས་ཀྱི་གཟུགས་དབྱིབས་འདྲ་བས་ཕྱོགས་ཀུན་ཁྱབ་པ་ཀུན་གྱིས་མཐོང་བར་བྱུང་ངོ༌། ། དོན་གཉིས་ལྷུན་གྱིས་གྲུབ་པའི་གོ་འཕང་ཉིད། ། རིང་མོ་ཞིག་ནས་མངོན་དུ་མཛད་པ་གང༌། ། རང་བཞིན་དབུགས་ཀྱི་རྒྱུ་བའི་རྒྱུན་རེ་ཡང༌། ། གཞན་དོན་མི་འགྱུར་མེད་པ་རྒྱལ་རྣམས་གཤིས། ། གང་ཚེ་འཚོ་གཞེས་བསྟན་འགྲོའི་ཕན་བདེ་བསྒྲུབས། ། ཞི་བར་གཤེགས་པས་མི་རྟག་རྒྱུད་བསྐུལ་སྟོན། ། ཐ་མའི་གསུང་གིས་བདག་སོགས་མོས་གུས་སྤེལ། ། བསླུ་མེད་སྐྱབས་ཀྱི་ངེས་པ་ད་གདོད་རྙེད། །
རྣམ་འདྲེན་གང་གིས་ཞིང་འདིར་སྐུ་དངོས་ཀྱིས། ། བསྟན་འགྲོར་སྨན་པའི་ཕྲིན་ལས་དཀར་པོའི་ཆ། ། ཡོངས་སུ་རྫོགས་པ་མཚོན་ཕྱིར་འཕེལ་ཕྱོགས་ཀྱི། ། རྫོགས་གསུམ་མཚན་མོའི་ཐུན་མཐར་འོད་གསལ་མནལ། ། སྟོང་པའི་མཁའ་ལས་རང་བྱུང་གློག་ལྡན་མ། ། སླར་ཡང་འཆི་མེད་ལམ་དུ་ཡལ་བ་དེས། ། སྨོན་ལམ་དག་པའི་གདུལ་བྱའི་ངོར་སྣང་བའི། ། གཟུགས་སྐུ་ཆོས་དབྱིངས་ཐིམ་པའི་ཚུལ་འདི་སྟོན། ། ལྷན་སྐྱེས་བདེ་བའི་རང་བཞིན་ཡེ་ཤེས་སྐུ། ། སྣ་ཚོགས་མཆོད་པའི་སྤྲིན་གྱིས་མདུན་བདར་ཏེ། །
བགྲང་ཡས་ཌཱ་ཀིའི་ཚོགས་དཔོན་སྤྱན་དྲངས་པ། ། ཉིན་བཞིན་འཇའ་ཚོན་དྲྭ་བ་གཏིབས་འདིས་རྟོགས། ། དེ་ཚེ་དཀར་པོའི་ཕྱོགས་ཀྱི་མི་མིན་རྣམས། ། རང་གི་ལེགས་བྱས་སྐྱེད་ཚལ་ལས་བཏུས་པའི། ། མེ་ཏོག་སིལ་མ་ཆར་དུ་བསྙིལ་བ་ཡིས། ། ཕལ་དང་དམ་པའི་ཁྱད་པར་སྟོན་པ་བཞིན། ། འདྲེན་པ་ཁྱོད་ཀྱིས་བསྟན་ལ་ལེགས་མཛད་ཀྱིས། ། ཕྱོགས་དུས་རྒྱལ་ཀུན་དགྱེས་པའི་འཛུམ་དཀར་མདངས། ། སྣ་ཚོགས་མཆོད་པའི་ཡོ་བྱད་རྣམ་པའི་སྤྲིན། ། ཟླ་ཤེལ་ཀུནྡའི་དཔལ་འཕྲོག་བར་མེད་གཏིབས། །
མི་སྣང་གྲུབ་པའི་རིག་འཛིན་མཁའ་འགྲོའི་ཚོགས། ། ངོ་མཚར་མཛད་པས་ཡིད་འཕྲོག་དགའ་བ་དང༌། ། བདག་སོགས་རྗེས་འཇུག་རྣམས་ཀྱིས་དངོས་མཇལ་གྱི། ། སྐལ་བ་ཟད་པའི་མྱ་ངན་ལྷན་ཅིག་རྒྱས། ། གང་ལ་ཉེ་དང་རིང་བའི་ཕྱོགས་ལྷུང་མེད། ། ཇི་ལྟར་གསོལ་བ་བཏབ་པའི་རེ་བ་སྐོང༌། ། སོ་སོས་བདག་གི་བསོད་ནམས་དཔལ་སྙམ་པའི། ། དཔག་བསམ་ཤིང་ཞིག་མ་ལ་དེང་འདིར་འགྱེལ། ། དུང་དུང་བཟོད་མེད་དད་པའི་བུ་སློབ་ཚོགས། ། བསིལ་བསིལ་སྙིང་ཁུང་གྲང་བའི་ཉམ་ཐག་གི །
ལྷང་ལྷང་ཐུགས་རྗེས་འཛིན་པར་གསོལ་འདེབས་ན། ། གསལ་གསལ་ཡེ་ཤེས་སྙན་གྱིས་མི་གསན་ནམ། ། འོན་ཏེ་ཟབ་ཆོས་ཐུགས་ཀྱི་ཉིང་ཁུ་བསྩལ། ། རང་རིག་དོན་གྱི་བླ་མར་ངོ་ཡང་སྤྲད། ། སྐྱེ་བར་རྗེས་སུ་འཛིན་པར་ཞལ་བཞེས་པས། ། ཐུགས་རྗེ་རྒྱུན་འཆད་མེད་སྙམ་ངལ་བསོ་ཐོབ། ། ཅེས་པ་སྟེ། ཚེས་བཅོ་བརྒྱད་ཀྱི་ཐོ་རེངས་སྔར་གྱི་གཤེགས་ཚོད་ལ་ས་གཡོ་བ་ལྟ་བུའི་སྒྲ་ཤིན་ཏུ་ཆེ་བ་ཞིག་ཀུན་གྱིས་ཐོས་པ་བྱུང་བས། བླ་མ་ཀུན་དགའ་བསོད་ནམས་དང་ལྷུན་གྲུབ་ཕུན་ཚོགས་གཉིས་གདུང་མདུན་དུ་ཕྱིན་པས། སྔར་གྱི་ཕྱག་རྒྱ་དང་བཞུགས་སྟངས་སོགས་ལས་གྲོལ་ཏེ།
སྐུ་རྒྱབ་ཕྱོགས་སུ་དགྱེ་ཞིང་ཞབས་གཡས་བརྐྱང་གཡོན་བསྐུམ་གྱི་རྣམ་པ་དང༌། ཤངས་བུག་གཉིས་ལས་བྱང་སེམས་དཀར་དམར་གྱི་རྒྱུན་མང་བར་ཕེབས་པ་ནི་རྒྱུད་སྡེ་ནས་བཤད་པའི་རྣལ་འབྱོར་མཆོག་གི་ལམ་རྟགས་ཁྱད་པར་དུ་འཕགས་པ་སྟེ། བདེ་མཆོག་ལས། ཆོས་ཀྱི་སྐུ་ལ་ཆོས་སྐུར་ངོ་ཤེས་པ་འཆི་ཁ་ཉིད་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ནས་རྣམ་ཤེས་སྤྱི་གཙུག་ནས་སོང་སྟེ། ལོངས་སྤྱོད་རྫོགས་སྐུའི་ཞིང་ཁམས་སུ་འགྲོ་བར་འགྱུར་རོ། ། དེའི་རྟགས་ནི་ཕའི་ཁུ་བའི་ཐིག་ལེ་སྣ་བུག་གཡོན་ནས་མར་འབྱུང་ངོ་ཞེས་གསུངས་པ་ལྟར་རོ། ། དེ་ནུབ་ངོས་ཀྱི་རྨི་ལམ་དུ་རྗེ་ཉིད་རྒྱུན་གྱི་བཞུགས་གནས་དེ་ཀ་ནས་ཁྱེད་རྣམས་ང་འཆི་སོང་མ་བསམ་དང༌། ང་རང་མེ་ཏོག་པདྨ་ཞིག་གི་སྟེང་དུ་འོད་དཔག་མེད་ཀྱེ་རྡོ་རྗེ་དང་དབྱེར་མེད་དུ་གྱུར་སོང་ཞེས་བཀའ་བསྩལ་པ་རྨིས། དེ་ཉིན་སྐུ་ཞབས་མཁན་ཆེན་ཕེབས་ནས་སྨོན་ལམ་སོགས་གནང༌། ཕྱག་མཛོད་བླ་མ་ཤེས་རབ་བཟང་པོས་ཕེབས་ནས་དར་སྣ་ལྔའི་སྙན་ཤལ་དང་བརྒྱ་མཆོད་བཅས་ཕུལ་བ་མཛད།
འདི་སྐབས་ནམ་མཁའ་གཡའ་དག་པ་ལ་འཇའ་སྤྲིན་དང་མེ་ཏོག་གི་ཆར་པ་ངོ་མཚར་བ་ཡང་བྱུང་ངོ༌། ། དེ་སྐབས་ཤིག་ཕྱག་མཛོད་ཀྱི་མཚན་ལམ་དུ་ཕན་གླིང་གཡབ་ཆེན་ལ་ཁྲི་མཐོ་བ་ཞིག་ལ་རྗེ་འདི་ཉིད་དང༌། དེ་ལས་ཅུང་དམའ་བ་ཞིག་ལ་ཤར་པ་མཁན་ཆེན་བཞུགས་པར། རྗེ་འདིས་མཁན་ཆེན་ལ་ཚེ་དབང་ཞིག་འབུལ་ཞིང༌། ཁོང་རང་ལ་དར་ཁ་ཞིག་གནང་བའི་མནལ་ལྟས་བྱུང་འདུག་པ་ཡང་དཔོན་སློབ་དམ་ཚིག་སེལ་མེད་ཀྱིས་དག་པ་ཡེ་ཤེས་ཀྱི་སྐུས་སྐུ་ཞབས་ཀྱི་བར་གཅོད་སོགས་སེལ་བའི་རྟགས་སུ་ངེས་ཤིང༌། དེ་མཚམས་ཆས་གཞུག་ཀྱང་སྔ་མ་བཞིན་དང༌། ལུང་ཕྲན་ཚེགས་ལས། དེ་ནས་ཚེ་དང་ལྡན་པ་ཀུན་དགའ་བོས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཙུན་པ་བཅོམ་ལྡན་འདས་འདས་པའི་འོག་ཏུ་བཅོམ་ལྡན་འདས་ཀྱི་སྐུ་གདུང་ལ་བདག་ཅག་གིས་མཆོད་པ་ཇི་སྙེད་ཅིག་བརྩོན་པར་བགྱི་ལགས།
ཀུན་དགའ་བོ་ཁྱོད་སྙིང་ནས་ཆུང་ངུར་གྱིས་ཤིག འདི་ནི་བྲམ་ཟེ་དང་ཁྱིམ་བདག་དད་པ་ཅན་དག་བསྒྲུབ་པར་འགྱུར་རོ། ། བཙུན་པ་བྲམ་ཟེ་དང་ཁྱིམ་བདག་དད་པ་ཅན་དག་གིས་འདི་ལ་ཇི་ལྟར་བསྒྲུབ་པར་བགྱིད་ལགས། ཀུན་དགའ་བོ་འདི་ལྟ་སྟེ། འཁོར་ལོས་སྒྱུར་བའི་རྒྱལ་པོ་ལ་བྱ་བ་བཞིན་དུ་བྱེད་དོ། ། བཙུན་པ་འཁོར་ལོས་སྒྱུར་བའི་རྒྱལ་པོ་ལ་ཇི་ལྟར་བགྱིད་ལགས། ཀུན་དགའ་བོ་འཁོར་ལོས་སྒྱུར་བའི་རྒྱལ་པོ་ནི་ལུས་ཤིང་བལ་གྱི་འདའ་བས་དཀྲིས་ཞིང༌། ཤིང་བལ་གྱི་འདའ་བས་དཀྲིས་ནས་རས་ཟུང་ལྔ་བརྒྱས་གཡོགས་པར་བྱའོ། ། ཞེས་དང༌། རྒྱུད་ལས་མཚན་ཉིད་ལྡན་པའི་བླ་མ་འདས་པའི་ཚེ། །
གདུང་བའི་སེམས་ཀྱིས་མཆི་མ་བྱུང་གྱུར་ན། ། ཕྲ་རབ་རྡུལ་དང་མཉམ་པའི་གྲངས་སྙེད་ཀྱིས། ། བསྐལ་པར་བསགས་པའི་སྡིག་ཆེན་བྱང་གྱུར་ཏེ། ། མ་འོངས་དུས་སུ་ཞབས་དྲུང་སྐྱེ་བར་འགྱུར། ། གདན་ཁྲི་ལེགས་བཤམས་སྟེང་དུ་པུར་བཞག་ནས། ། ཆུ་གཙང་ཨརྒས་སྐུ་ཁྲུས་ལེགས་གསོལ་ན། ། བསྐལ་པ་བྱེ་བར་བསགས་པའི་སྡིག་བྱང་ནས། ། ཟག་མེད་ཆོས་སྐུ་དྲི་བྲལ་ཐོབ་པར་འགྱུར། ། ཞེས་སོགས་གསུངས་པ་ལྟར། ཆོས་རྗེ་ཀུན་དགའ་བསམ་གཏན།
དབུ་མཛད་ཀུན་དགའ་བསོད་ནམས། ཤཱཀྱ་ཆོས་འཕེལ། ལྷུན་གྲུབ་ཕུན་ཚོགས། ངག་དབང་དཔལ་བཟང་རྣམས་ཀྱི་དྲི་བཟང་གིས་ཆུས་སྐུ་ཁྲུས་གསོལ་ཏེ། བཟང་དྲུག་རིགས་སྣ་ཚོགས་སུ་བཙོས་པའི་ཀ་ཤི་ཀའི་རས་བཟང་པོའི་ན་བཟའ་གསོལ་ནས་སྔར་གྱི་གནས་སུ་བཞུགས་སུ་གསོལ་ལོ། ། དེ་སྐབས་རྣམས་སུ་ཡང་སྔར་གྱི་མཆོད་འབུལ་རྣམས་ཀྱི་ཁར། ཇི་སྐད་དུ། བླ་མ་འདས་པའི་ལོ་ཟླ་ཚེས་གྲངས་དག ། ངེས་པར་བཟུང་སྟེ་མཆོད་པ་བྱས་གྱུར་ན། ། བསྐལ་པ་བྱེ་བར་བསགས་པའི་སྡིག་བཅོམ་ནས། །
ཤིན་ཏུ་མི་བཟད་གཤིན་རྗེའི་གྲོང་ལས་ཐར། ། ཞེས་དང༌། གདུགས་དང་རྒྱལ་མཚན་རོལ་མོ་འཕན་ལ་སོགས། ། དུང་དང་རྔ་ཆེན་རོལ་མོ་སོགས་ཀྱིས་མཆོད། ། མཆོད་པ་བཅུ་དང་བཀྲ་ཤིས་ཚིག་བསྒྲགས་ལ། ། བསྐལ་པ་ཐེར་འབུམ་བསགས་པའི་ལས་དག་ནས། ། ཟག་མེད་ཆོས་སྐུ་ཐོབ་ནས་གཟུགས་སྐུ་ཡི། ། སྣང་བ་སྐྱེས་ནས་སྲིད་གསུམ་སྡུག་བསྔལ་སྒྲོལ། ། ཞེས་སོགས་དང༌། ཡེ་ཤེས་དམ་པའི་རྒྱུད་ལས།
བསྐལ་པའི་སངས་རྒྱས་མཆོད་པ་བས། ། བླ་མའི་བ་སྤུའི་ཉག་གཅིག་ལ། ། འབྲུ་མར་ཐིགས་པ་གཅིག་བླུགས་ན། ། བསོད་ནམས་ཕུང་པོ་ཁྱད་པར་འཕགས། ། ཞེས་སོགས་གསུངས་པ་ལྟར་རང་ནས་མཆོད་པ་ཅི་འབྱོར་དང༌། པར་དཔོན་ཚུལ་ཁྲིམས་ཏིང་འཛིན་པས་བརྒྱ་མཆོད། གཞན་ཡང་ལྷུན་གྲུབ་སྟེང་གི་གྲྭ་རིགས་སོ་སོའི་མེ་ཏོག སྤོས། མར་མེ་སོགས་མཆོད་པའི་སྤྲིན་ཆེ་བས་མདུན་བདར་ནས་དགོན་སྡེ་བྱིངས་དམངས་ཀུན་ལ་མཇལ་ཁ་བཏང་བ་དང༌། དེ་དག་རྣམས་ཀྱིས་སྙན་ཤལ་དང༌།
ཡན་ལག་བདུན་པའི་ཕྱག་མཆོད་འབུལ་བ་རྣམས་བསྒྲུབ་བོ། ། དེ་ནས་ཀྱང་སྔར་གྱི་ལུང་གི་འཕྲོས། རས་ཟུང་ལྔ་བརྒྱས་གཡོགས་ཏེ་ལྕགས་ཀྱི་སྒྲོམ་དུ་བཅུག་ནས་འབྲུ་མར་གྱི་བཀང་སྟེ། སྟེང་ནས་ལྕགས་ཀྱི་ཁ་གབ་པ་གཉིས་ཀྱིས་བཀབ་ནས་དྲི་ཞིམ་པོའི་ཤིང་ཐམས་ཅད་སྤུངས་ཏེ། དེས་བསྲེགས་ནས་མེ་དེ་དག་འོ་མས་བསད་དོ། ། ཞེས་སོགས་མདོ་ལས་ཀྱང་སྐུ་གདུང་བསྲེགས་པར་གསུངས་པ་ཆ་མཐུན་ཙམ་དང༌། ཐུན་མོང་མ་ཡིན་པ་གསང་ཆེན་རྒྱུད་སྡེའི་དགོངས་པ་རྡོ་རྗེ་སློབ་དཔོན་གྱི་དེ་ཉིད་དང༌། དཀྱིལ་འཁོར་གྱི་གཙོ་བོ་ཐ་མི་དད་པ་ལ་སྦྱིན་སྲེག་གི་ཆོ་གས་མཆོད་པའི་ཚུལ་གསུངས་པ་བཞིན། ཚེས་ཉེར་གཅིག་གི་ཕྱི་དྲོ་སྐུ་གདུང་རིན་པོ་ཆེ་པུར་ཁང་དུ་གདན་དྲངས་ཏེ་བཞུགས་སུ་གསོལ། ལྷུན་གྲུབ་སྟེང་གི་དགེ་འདུན་བཅུ་རེ་རེས་མོས་ཀྱི་ཀྱེ་རྡོར་སྒྲུབ་མཆོད་གསོལ་དགུང་མ་རྫོགས་པར་བཏང་རྒྱུའི་དེ་དགོངས་སྟ་གོན་ཚུགས་པ་བྱས།
སྐུ་གདུང་ཞུན་དུ་འབུལ་གང་ཚུན་ལ་ངེད་རང་དེར་ཡོད་ཀུན་གྱིས་ཉིན་ལྟར་ཡན་ལག་བདུན་པའི་གདུང་མཆོད་ཕྱག་འབུལ་གསོལ་གདབ་རིགས་ཅི་འགྲུབ་བགྱིས། ཚེས་ཉེར་གཉིས་ལ་སྐུ་ཞབས་མཁན་རིན་པོ་ཆེས་སྐུ་གདུང་ཞུགས་སུ་འབུལ་རྒྱུའི་གྲ་བསྒྲིགས་བགྱིས་པར། འདི་སྐབས་གྲྭ་སློབ་རྣམས་ཀྱིས་ཀྱང་འཕྲལ་སྣང་སྐུ་གཤེགས་རྐྱེན་ཆབ་བསགས་ཀྱི་རྣམ་པས་མེ་བཞེས་ཅུང་དཀའ་བའི་གླེང་མོ་དང་དོགས་གཞིའི་བུད་ཤིང་ཀྱང་མང་བ་བསགས། དེ་སྐོར་གྱི་རྒྱུ་མཚན་མཁན་རིན་པོ་ཆེའི་སྙན་དབང་དུ་གསན་པའི་ཐུགས་དོགས་ལ་བརྟེན་ནས་ཚེས་ཉེར་གཉིས་ཀྱི་ནམ་དཀར་འཕྲལ་ནས་ཕེབས་ཏེ་ཀྱེ་རྡོར་དུས་ཐའི་ཆོ་ག་ལ་བརྟེན་པའི་སྦྱོར་དངོས་རྗེས་གསུམ་གྱི་སྒོ་ནས་ཉི་ཤར་འབྲུག་དུས་ཞུགས་སུ་ཕུལ་བ་མཛད་སོང་བས། སྔར་གྱི་རྩིག་ཤིང་ཕྲན་ཙམ་དང༌། བསྲེག་རྫས་ཀྱི་ཡམ་ཤིང་མ་གཏོགས་གསར་དུ་བུད་ཤིང་རིགས་གཏན་ནས་སབས་མ་དགོས་པར་སྐུ་གདུང་རང་ལས་ཡེ་ཤེས་ཀྱི་མེ་རང་འབར་ལྟ་བུས་མེ་ལྕེ་ཆེ་བས། ཉི་དྲོས་སྦྲུལ་གྱི་མཇུག་ཙམ་ནས་ལྷག་མེད་དུ་ཞུ་གྲུབ་པས་ཐམས་ཅད་སྔར་གྱི་དོགས་གནས་ལ་དཔག་པའི་ཡ་མཚན་གྱིས་དད་སྤྲོ་གང་འཕེལ་མངོན་གྱུར་བྱུང༌། ཆོས་རྗེ་ཀུན་དགའ་བསམ་གཏན་པས་ཀྱང་ཀུན་རིག་ལ་བརྟེན་པའི་ཞུགས་འབུལ་ཆོ་ག་བཏང༌། འདི་ཉིན་སྔ་དྲོ་ནམ་མཁའ་ཤིན་ཏུ་གཡའ་དག་ཅིང་གསལ་བ་དང༌། ཕྱི་གྲོ་གཞའ་སྤྲིན་སྣ་ཚོགས་དང་ཆར་ཟིམ་འབབ་པ་བཅས་བྱུང་ངོ༌། །
དེ་ལྟར་སུ་ཞིག་གསོལ་བ་བཏབ་ཙམ་གྱིས། ། མི་མཐུན་རྒུད་པའི་གདུང་བ་རིང་བཅིལ་ནས། ། ལེགས་དགུའི་ཡོན་ཏན་འབད་མེད་སྟེར་མཛད་པའི། ། སྐུ་གདུང་ཡིད་བཞིན་ནོར་བུའི་ཞབས་པད་དུ། ། རང་དང་གཞན་གྱི་དངོས་འབྱོར་ཡིད་སྤྲུལ་གྱིས། ། མཆོད་སྤྲིན་སྲིད་མཐའ་ཁྱབ་པར་མདུན་བདར་ཏེ། ། ཕྱག་མཆོད་སྨོན་འདེབས་ལ་སོགས་ལྷུར་བླངས་ཐོགས། ། ཆས་ཞུགས་མདོ་རྒྱུད་དགོངས་པ་ཇི་བཞིན་བགྱིས། ། ངུར་སྨྲིག་འཆང་བའི་འཕགས་ཚོགས་དགེ་འདུན་སྡེ། ། ལི་ཁྲིའི་ཆུ་གཏེར་གཡོ་བའི་ངང་ཚུལ་དང༌། །
རྒྱལ་ཁམས་སོ་སྐྱེ་ཀུན་ལ་མཇལ་ཕྱག་སྒོ། ། ཡངས་པོར་ཕྱེ་བའི་སྐལ་བཟང་ཅི་ཡང་སྩལ། ། རྣལ་འབྱོར་བླ་ན་མེད་པའི་རྒྱུད་སྡེ་ཆེ། ། དཔལ་ལྡན་དགེས་པ་རྡོ་རྗེའི་ལྷ་ཚོགས་དང༌། ། མཆོག་གི་རྡོ་རྗེ་སློབ་དཔོན་དབྱེར་མེད་བློས། ། གཞན་དོན་རིང་བསྲེལ་སྒྲུབ་པའི་ཆོ་ག་བརྩམས། ། གསལ་བར་བྱས་སོ་བྱིན་ཟའི་དུད་པ་ཡིས། ། ལྷ་ཡི་རྫིངས་རིང་ཕྱོགས་ཀྱི་ཁོར་ཡུག་ཀུན། ། བཻ་ཌཱུའི་མདོག་ལས་ཆེས་ཆེར་དྭངས་པ་དང༌། ། སྣ་ཚོགས་དབང་གཞུ་ངོ་མཚར་རི་མོ་ཡང༌། །
ཚེས་ཉེར་ལྔ་ལ་ལྷུན་གྲུབ་སྟེང་གི་གཙུག་ལག་ཁང་བསམ་འགྲུབ་མཐོང་ན་མངོན་པར་དགའ་བ་ཆེན་པོར་འདུས་པ་རྒྱ་མཚོའི་ཚོགས་ཆེན་གྱིས་དཔལ་དགེས་པ་རྡོ་རྗེའི་དཀྱིལ་འཁོར་ལ་བརྟེན་ནས་སྒྲུབ་མཆོད་ཉིན་བཞི་པར་བཙུགས། ཟླ་བ་བརྒྱད་པའི་ཚེས་བཅུ་གསུམ་ལ་དཔལ་ངན་སོང་ཐམས་ཅད་ཡོངས་སུ་སྦྱོང་བའི་རྒྱལ་པོའི་རྒྱུད་ལ་བརྟེན་པའི་གྲྭ་པ་དྲུག་ཅུས་རུས་སྦྱངས་ཀྱི་ཆོ་ག་བགྱིས་ནས། རིམ་གྱིས་བླ་མ་ཀུན་དགའ་བསོད་ཆེན་པ་སོགས་ཀྱིས་གདུང་རུས་ཞིབ་པ་བཏུལ། ཚེས་བཅུ་བདུན་ལ་གདུང་ཚྭ་དང་སཱཙྪ་བཏབ། གདུང་ཚྭ་རྣམས་ལ་གསེར་དངུལ་དང༌། སཱཙྪ་རྣམས་ལ་ཚོན་རྩི་གསོལ་བ་གྲུབ་ནས། ཚེས་ཉེར་ལྔ་ཉིན་གདུང་ཐལ་སཱཙྪ་བཞུགས་གནས་རྡོ་ཁོ་མར་མཁན་ཆེན་དཔལ་ལྡན་ཆོས་སྐྱོང་གི་ལྷ་ཁང་གསར་བཞེངས་ཀྱི་ཉེ་འཁྲིས་སུ། དབུ་མཛད་བླ་མ་ཀུན་དགའ་བསོད་ནམས་གཙོར་བཞུགས་ཀྱིས་ཁང་བུ་བརྩེགས་པའི་མཆོད་རྟེན་བཞེངས་རྒྱུའི་སྐར་འཛིན་ཐིག་འདེབས་བྱས་པར་དེ་ནུབ་ནམ་གུང་ཡོལ་ཙམ་ལ་ས་གཡོས་ཤིག་བྱུང་བ་དང༌། ཚེས་ཉེར་བདུན་ཉིན་ཆོས་རྗེ་རོང་པོ་བླ་མ་དབུ་བཞུགས་དགེ་འདུན་བརྒྱད་ཅུས་གདུང་ཚྭ་དང༌། སཱཙྪ་རྣམས་ལ་རུས་ཆོག་བསྟར་བའི་མུན་རུབ་ཙམ་ལ་ས་གཡོས་བྱུང་ཞིང༌།
ཉེར་བརྒྱད་ནུབ་ངོས་ཀྱི་རྨི་ལམ་དུ་ལྷུན་གྲུབ་སྟེང་མགོན་ཁང་ལྟ་བུ་ཞིག་ཏུ་བདག་སླེབས་པས། ཤར་ནུབ་ཀྱི་མགོན་བླ་གཉིས་པོ་འདྲ་བ་ཞིག་གིས་སྐྱབས་མགོན་དམ་པའི་ཡང་སྲིད་ཁ་སང་ཉེར་ལྔའི་ས་གཡོས་དུས་ལྷུམས་སུ་ཞུགས་སོང་ཡང་རྟེན་འབྲེལ་མ་འགྲིགས་ཚུལ་སོགས་ཟེར་མཁན་ཞིག་བྱུང་བ་དང༌། ཉེ་གནས་ལྷུན་གྲུབ་ཕུན་ཚོགས་ལ་ཡང་སྔ་ཕྱིར་ཡང་སྲིད་ཀྱི་བརྡ་རྟགས་རྨི་ལམ་ཁ་ཤས་བྱུང་འདུག་པ། སྔར་སྐུ་གཤེགས་ཁར་ངེས་པར་ཞིང་ཁམས་གཞན་དུ་གཟིགས་ཚེ་སྤྲུལ་པའི་ཡང་སྲིད་ཅིག་བསྟན་པ་དང་སེམས་ཅན་ལ་དགོངས་པའི་ཡབ་ཡུམ་འདི་ལྟ་བུ་ལ་ཕེབས་དགོས་ཞུས་སོང་བས། དེ་ཙམ་རང་དབང་གྱུར་པ་དཀའ་ཡང་གེགས་སེལ་བསགས་སྦྱོང་ཕྲིན་བཅོལ་འདི་བཞིན་བགྱིས་ཚེ་དམ་ཚིག་ལ་སེལ་མེད་པས་ཡོང་ལས་ཆེ་ཞེས་ཞལ་བཞེས་ཕེབས་ཀྱང༌། ཞུ་བ་པོ་ནས་ཡལ་ཡོལ་ངང་དུ་བཀའ་གནང་འཕྲལ་བསྒྲུབ་མ་བྱུང་བས་བར་གཅོད་ཀྱི་དབང་བཙན་པར་གྱུར་པ་བསྟན་འགྲོ་བསོད་ནམས་དམན་པའི་རང་བཞིན་དུ་ཁུམས་མོ། ། འོན་ཏེ་སྐྱེ་འཆི་རང་དབང་གྱུར་པ་འཕགས་ཆེན་དམ་པའི་ངང་ཚུལ་ནི་རྣམ་ཐར་འདི་ཁོ་ནའི་ཆེ་བ་ཡང་བརྗོད་ལས་འདས་པ་ཉིད་དོ། ། དེ་རྒྱབ་ཞག་ཁ་ཤས་སོང་དུས་ལྷུན་གྲུབ་ཕུན་ཚོགས་ཀྱི་རྨི་ལམ་དུ་ཟེར་མཁན་སུ་ཡིན་མ་ངེས་པ་ཞིག་གིས་ཁྱོད་ཀྱི་བླ་མ་ད་ལྟ་ཟངས་མདོག་དཔལ་གྱི་རི་བོ་པདྨ་འོད་ཀྱི་གཞལ་ཡས་ཁང་ལ་བཞུགས་འདུག་ཟེར་བ་ཞིག་བྱུང་བ་སྐུ་ཚེ་འདིར་སྤྱིར་གྲུབ་མཐའ་རིས་མེད་པ་རྗེ་ཉིད་ཀྱི་གསན་ཡིག་དང་རྣམ་ཐར་དངོས་ཀྱིས་གསལ་ལྟར་ཀྱང༌། ཐུགས་ཀྱི་སྙིང་པོ་རྒྱལ་བ་ཨེ་ཝཾ་པའི་རིང་ལུགས་གཙོར་བཏོན་ལྟ་བུ་གནང་ཡང༌། དེ་དག་གི་ཆོས་ཕུག་དཔལ་ལྡན་ས་སྐྱ་པའི་ཡབ་ཆོས་ཡང་ཕུར་རྣམ་གཉིས་སོགས་རིག་འཛིན་སློབ་དཔོན་པདྨའི་ཐུགས་བཅུད་དུ་གྱུར་པས་བརྡའ་རྟགས་དེ་ཉིད་སླར་ཡང་འཇམ་མགོན་ས་སྐྱ་པའི་བསྟན་འཛིན་ལྟ་བུ་ཞིག་ཏུ་བྱོན་པ་མིན་ནམ་སྙམ་མོ། །
དགུང་ཚིགས་ཞེ་དགུའི་རིང་ལ་ཉིན་ལྟར་གྱི་ས་ལམ་གྱི་གེགས་སེལ་བསྐང་གསོའི་མཐར་ཡང་སྲིད་འབྱོན་པའི་ཕྲིན་བཅོལ་སྦྱར་བ་དང༌། ཁྱད་པར་དགུང་རྫོགས་ཚང་བའི་ཕྱི་ཉིན་ཡང་རྒྱབ་ཆོས་ལྟ་བུར། རྗེ་རང་གི་གཟིམས་ཆུང་དང༌། མགོན་ཁང་ཡས་མར་གསེར་ཁང་བཅས་ལ་དགེ་སློང་ཞེ་ལྔས་བསྐང་གསོ་དང༌། སྤྱི་སྒེར་གྱི་ཕྲིན་བཅོལ་ལྗགས་རྩོམ་ཅན་བྲིས་པའི་སྙན་ཤལ་ཕུལ། གསོལ་ཁ་ཁང་དུའང་དེ་མཚུངས་བགྱིས། དེ་མཚམས་སཱཙྪ་བཞུགས་གནས་ཁང་བརྩེགས་ཡང་བཀོད་ལེགས་གྲུབ་ནས་ནང་རྟེན་རིགས་ཀྱང་དམ་པ་གོང་མའི་ཕྱག་བཞེས་མ་འཁྲུལ་བའི་གོ་རིམ་ལྟར་བགྱི། སངས་རྒྱས་འོད་སྲུངས་ཀྱི་འཕེལ་གདུང༌། གཟུངས་གཞུག་ཏུ་གྲགས་པ་བླ་བརྒྱུད་ཀྱིས་ཐོག་དྲང་མདོ་རྒྱུད་ཀྱི་གཟུངས་སྔགས་རིགས་ཡོངས་རྫོགས། རྗེ་བཙུན་དམ་པ་རང་གི་གདུང་ཚྭ་གདུང་ཐལ་གྱི་སཱཙྪ་སྟོང་ཕྲག་གཅིག་དང་བརྒྱ་ལྷག་པ་བཅས་དབུ་ལོ། །
ན་བཟའ། གཞན་ཡང་རྟེན་འདུས་དང་བླ་མ་གོང་མའི་དམ་རྫས་རིགས་འགངས་ཆེ་བ་མང་པོ་དང༌། བྲིས་བསྒྲུབས་ཚད་ལྡན་བྱས་པའི་གནོད་སྦྱིན་འཁོར་ལོ། རིགས་བྱེད་མའི་དོན་ཀུན་གྲུབ་པའི་རིལ་བུ་བཅས་བཞུགས་སུ་གསོལ་ནས། དབུ་མཛད་པ་དེ་ཉིད་གཙོ་བོར་བཞུགས་པའི་དགེ་འདུན་བདུན་ཕྲག་གཅིག་གིས་རབ་གནས་བཅས་མཐར་ཕྱིན་པར་བྱས་སོ། ། གསོལ་དགུང་ནང་ལ་ཀུན་དགའ་བློ་གསལ་གྱིས་གྲྭ་ཁང་དུ་ཁོ་བོ་ཅག་གཙོས་དགེ་སློང་བཅུ་ཕྲག་ཞིག་གི་ཀུན་རིག་ལ་བརྟེན་པའི་དགོངས་རྫོགས་ཉིན་གང་བསྒྲུབ། ས་དཀར་ལའང་དགེ་འདུན་བཅུ་བདུན་སྐོར་གྱི་ཀྱེ་རྡོར་སྒྲུབ་མཆོད་སྟ་གོན་དངོས་གཞི་ཉིན་གཉིས་བླ་མཆོད་བཅས་བཏང༌། ལྷུན་གྲུབ་ཕུན་ཚོགས་ཀྱི་སྔར་བླ་མཆོད་བཞག་པ་གཤེགས་དུས་ཀྱི་ཚེས་བཅོ་ལྔ་ལ་བསྒྱུར་ནས། དགེ་འདུན་བཅོ་ལྔ་སྐོར་གྱིས་ཉིན་གང་བཏང༌། རྒྱུན་གྱི་ནང་གཡོག་ཨ་འཕེལ་གྱིས་ཀྱང་གསོལ་དགུང་བདག་པོ་བཅུ་ཕྲག་ལ་འཕར་ཇ་དང་དུ་དཀར་རེའི་འགྱེད་ཕུལ་ནས་སྨོན་ལམ་དགེ་བསྐུལ་ཞུས།
རྗེ་དམ་པ་དེ་ཉིད་ཀྱི་ཕྱག་རྫས་ཡོད་རིགས་ཐོར་བཀོད་ནས། ས་དབང་ཆེན་པོ་ལྕམ་དྲལ་དྲུང་དུ་ཕུལ་བ། དེ་ཞབས་ནས་པར་དཔོན་ཀུན་དགའ་ཆོས་འཕེལ་ཅན་དོ་དམ་དུ་སྐུ་ཚབ་ཆེད་བསྒོས་གནང་བཞིན། དགོངས་རྫོགས་སྔ་ཕྱིར་བཏང་བ་རགས་རིམ་ནི། ས་གསུམ་འགྲོ་བའི་སྐྱབས་མཆོག་ཤར་པ་མཁན་ཆེན་དྲུང་དུ་མཛོད་བཏགས། གསེར་ཟངས་ཀྱི་སྒྲོལ་སྐུ། མཆོད་རྟེན། སྐུ་པར། ཕྱག་དྲིལ། གསེར་རྩེ།
ཕྱག་ཌམ། ཕྱག་ཏིང༌། ཕྱག་ཕྲེང་རྒྱན་ལྡན། རྟེན་ཁེབས། རིགས་ལྔ་དར་དཔྱང་བཅས། གཏོར་ཆ་ཐེབ་བཅས། ལིའི་བདུན་ཚར། སྦུབ་ཆལ། ཐུགས་དམ་ཞྭ་མོ། གོས་རྡོ་རྗེ་ས་ལམ་གྱི་རྒྱན་ཅན་རིང་འགག
ཤམ་ཐབས། པད་མ་ས་ལམ་གྱི་སྐུ་གཟན་མེ་ལོང་མ། དབུས་ལྷྭམ། ཆིབས་སྒ་འཁོར་ཚང༌། རྫབ་ཀྱི་གསོལ་ཞལ། ལི་ཏིང༌། སྐྱོགས་དཀར། ལྡིང་ག་ར། ལི་སྡེར། གླ་གོར་སྡེར་མ།
སྤེན་པར། སྨན་ཡུག ལིང་སེར་སྔོ་ལྗང་གསུམ་ཡུག་རེ། སྔོ་སྐྱ་ཡུག་གཉིས། ལ་ད་དཀར་སྔོན་ཡུག རས་ཡུག་ལྔ། ཨ་ཏི་ཡུག འགའ་དཀར་ཡུག གོས་རྒྱན་བཞི་ཡུག ཁ་ཐི་ཡུག
འཇམ་གོས་སྔོ་དམར་ཡུག་རེ། ཐེར་དྲིལ་སེར་པོ་ཡུག ཕྲུག་སྣམ་དཀར་ཐིག་དམར་ཐིག་སེར་ཐིག་རྣམས་བུབས་རེ། ར་འབེ་ཡུག་གཉིས། ཕྱིང་ཁྲ། སྦྲེ། སྤྱང༌། གསའ། གུང༌། གཡི།
གཟིག་རྣམས་ཀྱི་པགས་པ་རེ། གསེར་སྲང་གང༌། དངུལ་སྲང་བརྒྱ། འབྲི་གཉིས། གཡག་གཉིས། མཛོ་གཉིས། མཛོ་མོ་གཉིས། ཆིབས་རྟ་གཅིག ཆིབས་རོལ་གཉིས། དྲེལ་གཅིག
མཛོད་བཏགས་བཅས་རྣམ་གྲངས་དོན་གསུམ། ༈ ཡང་གདུང་རུས་བཀྲུ་བར་ཕེབས་དུས་མཛོད་བཏགས། སྤོས་ཕོར་རྒྱབ་ཟོ་ལེགས་པ། ལིང་ཡུག གོས་ཡུག དངུལ་སྲང་བཅུ། ༈ ཕྱག་མཛོད་བླ་མ་ཤེས་རབ་བཟང་པོ་ལ། དར་ཁ། རས་ཡུག ཝ་ལྤགས།
གཟིག་ལྤགས། མཛོ་བཅས། གཞན་ཞབས་ཕྱི་གྲྭ་འཁོར་རྣམས་ལ་འབུལ་བ་འོས་བསྟུན། ༈ མགོ་ཟི་ཨེ་ཝཾ་ཁང་གསར་གྱི་ཞབས་དྲུང་རིན་པོ་ཆེར། ཁ་བཏག སྨན་ཡུག རས་ཡུག་གསུམ། གོས་ཡུག ཝ། སྤྱང༌།
གཡི། གཟིག་རྣམས་ཀྱི་པགས་པ། རྡོར་དྲིལ། ཐོད་ཌཱ། ལྡིང་ག་ར་བཅས་བཅུ་གསུམ། ༈ གདན་ས་གོང་གི་ཆོས་རྗེ་རིན་པོ་ཆེ་ཕུར་པ་བླ་མར། ཁ་བཏགས། ལིང་ཡུག གོས་ཡུག རས་ཡུག
གཟིག་ལྤགས། གཡི་ལྤགས། ཝ་ལྤགས། རྟ་ཕོ། དངུལ་སྲང་བཅུ་བཅས་དགུ། ༈ བླ་མ་ཀུན་དགའ་བསམ་གཏན་ལ། དར་ཁ། རས་ཡུག ཝ་ལྤགས། གཟིག་ལྤགས།
གསོལ་ཞལ། གོས་རྡོ་རྗེ་ས་ལམ་གྱི་ལྕགས་རི་ཅན་གཟན། དབུས་ལྷྭམ་བཅས་བདུན་ཚན། ཡང་ཞལ་ཆེམས་ཀྱི་གོས་སྟོད། གྲྭ་པར། དར་ཁ། ཝ་ལྤགས། ༈ དགོན་ཆེན་རོང་པོར། དར་ཁ། ཐེར་སེར་ཡུག
དངུལ་སྲང་ལྔ། རས་ཡུག་གཉིས། ལ་ཁྲ་མཛོ་བཅས། ༈ ཆོས་རྗེ་རྒྱལ་མཚན་དབོན་པོ་ལ། དར་ཁ། རས་ཡུག ཐེར་སེར། དངུལ་སྲང་གསུམ། ཨ་ཏི་བཅས་ལྔ་ཚན། ༈ གཞི་སྡེ་ཆོས་རྗེར།
ཁ་བཏགས། ཐེར་དྲིལ། རས་ཡུག གོས་ཡུག དངུལ་སྲང་བཅོ་ལྔ། ལ་ཁྲ། གཡག མཛོ་བཅས། གྲྭ་པར་དར། རས་ཆ།
༈ རྫོགས་ཆེན་སྤྲུལ་པའི་སྐུ་རིག་འཛིན་ཕྲིན་ལས་དབང་ཕྱུག་དྲུང་དུ། ཁ་འཐག གོས་ཡུག ལིང་ཡུག རས་ཡུག སྨན་ཙེ། དངུལ་སྲང་བཅུ། འགའ་ཁྲ་བཅས། ༈ དཔལ་སྤུངས་དབོན་སྤྲུལ་ལ། དར་ཁ།
དངུལ་སྲང་ལྔ། གོས་ཡུག ལིང་ཡུག རས་ཡུག་གཉིས། རྫབ་ཕོར་བཅས་བདུན་ཚན། ༈ མཁར་ནང་དབོན་བླ་མར་སྟོད་ཚེ། ཁ་བཏགས། རྒྱ་དྲིལ། གོས་ཁ། ལི་སྡེར་བཅས།
མཁར་བླ་རྒན་ལ། ཁ་བཏགས། སྤེན་པར། གཡི་ལྤགས། ༈ ནུབ་མགོན་བླར། ཁ་བཏགས། སྟོད་འགགས། རྒྱ་དྲིལ། གོས་སུམ་འབྲེལ། རས་ཡུག་གཉིས།
ལི་སྡེར། ༈ ཤར་མགོན་བླར། ཁ་བཏགས། གོས་ཁ། རྡོར་དྲིལ། སྟོད་འགགས། ལི་སྡེར་བཅས། ༈ དབུ་མཛད་གཉིས་ལ། རྡོར་དྲིལ་རེ། ཕྱག་ཌམ་རེ།
ཁ་བཏགས་རེ། དབུས་ལྷྭམ་རེ། ལི་སྡེར་རེ་བཅས། ༈ ཀུན་དགའ་བསམ་ཆེན་ལ། ཁ་བཏགས། དབུས་ལྷྭམ། ཏིང་ཤགས། ལི་སྡེར། ༈ དཔེ་ཝར་དགོན་ལ། ལྟུང་བཤགས་སྨོན་ལམ་ཁྲི་འདོན་རྟེན།
སྤྱང༌། ཝ། གཡི། གཟིག་ལྤགས། ༈ དཔེ་ཝར་བླ་མ་ལ། དར་ཁ། དབུས་ལྷྭམ། འགའ་ཁྲ། ༈ རྡོ་ཁོར་བླ་མ་ལ་དེ་མཚུངས། ༈ བླ་མ་ལྷུན་གྲུབ་ཏིང་འཛིན་ལ།
དར་ཁ། ཏིང་ཤགས། བུ་ཧར་སོགས་ལྷྭམ། ༈ ཀུན་དགའ་ཤེས་རབ་ལ། དར་ཁ། ཏིང་ཤགས། ༈ བླ་ཆུང་བཞི་ལ། ཁ་བཏགས་བཞི། ལི་ཏིར་བཞི། ༈ གསོལ་དགུང་བདག་པོ་བདུན་བཅུ་ལ།
དར་ལེགས་པ་རེ། བལ་ཊཾ་རེ། ཤམ་ཐབས་གཅིག ཕྲུག་གཟན། བུ་ཧར་སོགས་ལྷྭམ། ལི་ཏིར། མཛོ་བཞི། གཡག་གསུམ། ༈ སྡེ་དགེ་སྐུ་ཞབས་རྣམ་རྒྱལ་གྲྭ་ཚང་ལ། དར་ཁ།
ཕྲུག་དམར་ཁྲ། ༈ གྲྭ་ཚང་བླ་ཆོས་གསུམ་ལ། དར་ཁ། ཝ་ལྤགས་རེ། ༈ སྒྲུབ་མཆོད་མང་ཚོགས་ལ། ཉིན་གཅིག་བཅུ་ཇ་རེ། ཉིན་གསུམ་ཡོན་ལ། ཕྲུག་གཟན་སྤུ་ཧྲུག་ལེགས་པ་གཉིས། ར་འབེ་རིང་ཐུང་ཡུག་བཞི། མགོ་སྣམ་ཁ་དོ།
ཐེར་མ་གསུམ། ཕྲུག་སེར་ཁྲ། སྒ་སྲབ་ཆ་ཚང་སྟན་ཕྱི་ནང་གསུམ་བཅས། ཡང་སྒ་སྲབ་ཀོ་སྟན་ཆ་ཚང༌། གསེར་སྲབ་སྨེད། བུ་ལག་ཀོ་ཕྱེད། རྒྱལ་དམ་ཀོ་ཕྱེད། ཕྲུག་སྣམ་ནག་ཁྲ་བུབས་གསུམ། དམར་ཁྲ་གཉིས། རྟ་གཉིས།
༈ ཟུལ་རྒྱུད་དགོན་ཁག་གསུམ་ལ་ཐེར་མ་སེར་ཁྲ་ཡུག་གཉིས། བསྟོད་ཚེ་བཅས། དངུལ་སྲང་ཕྱེད་བཅུ་གསུམ། ༈ སྒ་ལེན་སྟེང་རོང་རྒན་ཆོས་རྗེ་ལ། དར་ཁ། རས་ཡུག ཝ། སྤྱང༌། གཡི། གཟིག
དངུལ་སྲང་ལྔ་བཅས་བདུན་ཚན། ༈ སྒ་ལེན་སྟེང་ཆོས་རྗེ་རོང་གསར་ལ། དར་ཁ། རས་ཡུག ཝ་ལྤགས། ༈ སྒ་ལེན་སྟེང་དགོན་དཔོན་བླ་མར། དར་ཁ། རྡོར་དྲིལ། ༈ རྫོང་ཆེན་མགོའི་བླ་མ་རྒྱ་མཚོར། དར་ཁ།
རྡོར་དྲིལ། སྲིན་ཐག་ཡུག ཝ་ལྤགས། ༈ མཁར་མདོ་དགོན་ལ། ཕྲུག་དཀར་ཁྲ། དངུལ་སྲང་བཅུ་བཞི། ༈ མཁར་མདོའི་ཆོས་རྗེ་གཉིས་ལ། དར་ཁ། རས་ཡུག རྡོར་དྲིལ།
ཆ་རེ། ༈ དབོན་སྟོད་དགོན་ལ། ཕྲུག་དམར་ཁྲ། སྟོད་འགགས། གཏོར་ཆ། དངུལ་སྲང་བཅུ་གཉིས། ༈ ཡེ་ན་དགོན་ལ། ཕྲུག་སེར་ཐིག དྲིལ་བུ་གཉིས། དངུལ་སྲང་བཅུ་གཉིས།
༈ རབ་བརྟན་དགོན་ལ། ཕྲུག་སང་ཁྲ། ཡི་སྡེར་དྲུག གཏོར་ཆ། དངུལ་སྲང་བཅུ་གཉིས། ༈ ལྕགས་ར་དགོན་ལ། གཙང་ཕྲུག འགའ་ཁྲ། དངུལ་སྲང་བཅུ་བཞི། ༈ ས་ཁོ་ཆོས་རྗེར།
དར་ཁ། རས་ཡུག ཐེར་དྲིལ། ༈ རྫོང་ལྟག་ཆོས་རྗེར། ཁ་བཏགས། འགའ་ཁྲ་ཡུག ༈ འཛོམ་ཐོག་དགོན་པར། སྲིན་ཐག་ཡུག རྡོར་དྲིལ་ཆ་གཉིས། དངུལ་སྲང་བཅུ་གཉིས།
༈ འཛོམ་ཐོག་ཆོས་རྗེར། དར་ཁ། རས་ཡུག རྡོར་དྲིལ། ༈ རྫོང་གསར་དགོན་ལ། རས་སྨན་ཙེ་རིས། ལི་སྡེར་གཉིས་ཐེབ་བཅས། དྲིལ་བུ་གཉིས། དངུལ་སྲང་བཅུ་གཅིག ༈ ལྷ་བྱ་དགོན་ལ།
དངུལ་སྲང་བཅུ་དྲུག ༈ བླ་མ་རབ་དཀར་ལ། དར་ཁ། ལྗོན་གྱི་གཏོར་ཆ། དུང་ཕྲེང་རྒྱུན་བགྲང་རྒྱན་ལྡན། ༈ རག་ཆོས་དགོན་ལ། དངུལ་སྲང་བཅུ་དྲུག ༈ རག་ཆོས་རྗེར། དར་ཁ། ཕུད་ཀོང༌།
རྡོར་དྲིལ། ༈ འཇམ་དབྱངས་སྤྲུལ་སྐུར། དར་ཁ། ཕུད་ཀོང༌། རྡོར་དྲིལ། ༈ སྟོབས་ལྡན་ལ། དར་ཁ། རྡོར་དྲིལ། ༈ ས་དཀར་དགོན་ལ་དངུལ་སྲང་བཅུ་དྲུག ཆོས་རྗེར།
དར་ཁ། རྡོར་དྲིལ། ཕུད་ཀོང༌། ༈ ཚེ་བྷྲཱུཾ་སྤྲུལ་སྐུར། དར་ཁ། རྡོར་དྲིལ། ༈ རབ་ཀྲམ་དབོན་པོར། དར་ཁ། རྡོར་དྲིལ། རག་སྡེར་པད་མ་ཁ།
༈ ལྷུན་གྲུབ་སྟེང་ལྷ་གཉེར་བཅུ་ལ་བདུན་གཅིག་པར་སྨོན་ལམ་ཚར་རེ་གསུང་ཡོན། རྡོར་དྲིལ། ཟོ་ཁྲ། ༈ ཏིང་འཛིན་རྣམ་རྒྱལ་དར་ཁ། རྒྱ་ཕོར་རྩི་མ། ཝ་ལྤགས། མཛོ། གདུང་རུས་འདུལ་མི་ལ། དར་ཁ། རས་ཡུག
ཝ་ལྤགས། ༈ སྐུ་འདྲ་སཱཙྪ་འདེབས་མི་གཉིས་ལ། དར་ཁ། རས་ཡུག་རེ། ༈ རྒྱབ་ཆོག་བསྐང་གསོ་དགེ་སློང་སོ་ལྔ་དང་གསོལ་ཁ་གཉིས་ལ་ཡོན་ཇ་འཁོར་དྲུག་གཅིག ༈ ཁང་བརྩེགས་མཆོད་རྟེན་ལ་དཔོན་སློབ་བདུན་གྱིས་རབ་གནས་ལ། བླ་མར་དར་ཁ། རས་ཡུག ཝ་ལྤགས། དགེ་སློང་དྲུག་ལ་དར་ཁ་རེ།
བལ་ཊཾ་རེ་ཕུལ། ༈ ས་ངོར་ལ་མཆོད་འབུལ་བསྔོ་སྨོན་ཞུ་རྟེན་མཚོན་བྱེད་ལ་ཐོག་མར་འཛམ་གླིང་བསྟན་འགྲོའི་དཔལ་མགོན་དཔལ་ས་སྐྱའི་གོང་མ་རྡོ་རྗེ་འཆང་ཆེན་ཞབས་པད་དུ། མཛོད་བཏགས། ལིང་ཡུག གོས་རྒྱན་བཞི་ཡུག་དངུལ་སྲང་བརྒྱ། ལྷ་རིགས་འཇམ་དཔལ་གཞོན་ནུ་གདུང་རྒྱུད་རིན་པོ་ཆེ་སྐུ་མཆེད་ཞབས་དྲུང་དུ་མཛོད་བཏགས། ལིང་ཡུག གོས་གསེར་ཇུས་སྔོན་པོ་ཡུག དངུལ་སྲང་ལྔ་བཅུ། ས་སྐྱར་མང་ཇ་རྟེན་དངུལ་སྲང་བརྒྱད།
༈ ཨེ་ཝཾ་བླ་བྲང་དུ་ངོར་ཆེན་རྡོ་རྗེ་འཆང་གི་གདན་ས་པ་ཆེན་པོ་མདོ་རྒྱུད་རྒྱ་མཚོའི་མངའ་བདག་ཁང་གསར་མཁན་རིན་པོ་ཆེར་མཛོད་བཏགས། ལིང་ཡུག གོས་ཡུག དངུལ་སྲང་ཉེར་ལྔ། བླ་བྲང་ཁང་གསར་ཞབས་དྲུང་རིན་པོ་ཆེར་མཛོད་བཏགས། གོས་ཡུག དངུལ་སྲང་ཉི་ཤུ། བླ་བྲང་ཀླུ་སྡིངས་ཞབས་དྲུང་རིན་པོ་ཆེར་མཛོད་བཏགས། གོས་ཡུག དངུལ་སྲང་ཉི་ཤུ།
བླ་བྲང་ཐར་རྩེའི་ཞབས་དྲུང་རིན་པོ་ཆེར་མཛོད་བཏགས། གོས་ཡུག དངུལ་སྲང་བཅོ་ལྔ། ཕན་བདེ་ཁང་སྐུ་དབོན་རིན་པོ་ཆེར་མཛོད་བཏགས། གོས་ཡུག དངུལ་སྲང་ཉི་ཤུ། ཁང་སེར་དབོན་རིན་པོ་ཆེར་མཛོད་བཏགས། གོས་ཡུག དངུལ་སྲང་བཅུ། བསྙེན་རྒྱས་གཉིས་ཀྱི་རྟེན་ལ་དངུལ་སྲང་བརྒྱ་དང་ཉི་ཤུ་བཅས་ཕུལ།
ཆོས་ ་་་་་བསམ་པ་རྒྱ་ཆེ་བའི་རྒྱན། དབྱིངས་བདེ་བ་ཆེན་པོར་རྟག་རོལ་ཐུགས། ། ཉི་ཚེའི་མཆོད་པའི་རེ་དོགས་ལས་འདས་ཀྱང༌། ། རྗེས་འཇུག་བསོད་ནམས་ཚོགས་ཆེན་གསོག་པའི་ཐབས། ། རྟེན་འབྲེལ་ཚུལ་འདི་ཁྱོད་ཀྱི་ཐུགས་རྗེར་ཁུམས། ། སྲིད་ ་་་་་མཐའ་དག་གཟུགས་ཅན། འབྱོར་ཉེས་པའི་རྩ་བ་གསེར་དགྲའི་ཁམས། ། ཐབས་མཁས་མཆོད་སྦྱིན་དངུལ་ཆུའི་སྦྱོར་བ་ཡིས། ། བྱང་ཆེན་སྙིང་པོས་ལྕི་བའི་སུ་ཝརྞར། ། སྒྱུར་བྱེད་སྟོབས་བཅུའི་གསེར་འགྱུར་མཁན་གྱི་འཕྲུལ། །
དེ་སླད་ ་་་་་མཚུངས་གསལ་གྱི་སྒྲས་ཟིན་པའི་དཔེ་རྒྱན། མཆོག་དམན་ཡུལ་ལ་བདོག་པའི་དངོས། ། གཏོང་བའི་སོར་མོ་གཅིག་ཏུ་མ་བསྐུམས་པ། ། སྲིད་པའི་མིག་གི་མཛའ་བས་ཉེར་བཟུང་བའི། ། པད་དཀར་གཞོན་ནུའི་འདབ་མའི་གཟུགས་ཀྱི་ཟླ། ། མཁས་གྲུབ་ ་་་་་ཡན་ལག་གསུམ་གཟུགས། རིནཾ་ཆེཾན་གསེར་གྱི་འཁོར་ལོ་ཡིས། ། ཐུབ་བསྟན་རྒྱལ་སྲིད་མིཾ་འགྱུཾར་རྫོགས་ལྡན་དཔལ། ། ས་གསུམ་ཕྱོགས་ལས་རྣམ་རྒྱལཾ་ཡ་མཚཾན་དུ། ། འཛིན་མཛད་མཁན་ཆེན་སྔོན་མེད་མཱནྡྷཱ་ཏ། །
བསླབ་གསུམ་ཉེར་ཞི་ ་་་་་བྱ་བའི་རང་བཞིན་བརྗོད་པ། དུལ་བའི་དཔལ་གྱིས་མཛེས། ། ཐོས་བསམ་བསྒོམ་པའི་ཚུལ་ལ་ཐུགས་རབ་གཞུང༌། ། རིམ་གཉིས་ཟབ་མོའི་ལམ་ལ་རྟག་གཞོལ་བའི། ། རྣམ་འདྲེན་ཆོསཾ་བཞིན་སྨྲ་བའི་རྗེཾར་གྱུར་མཾང༌། ། རིགཾ་གྲོཾལ་ ་་་་་སེམས་མེད་རབ་རྟོག་བཞིན་སྐྲ་ཅན། འདུཾས་པཾའི་ངུར་སྨྲིག་ཚོན་མདངས་ཀྱིས། ། ནོར་ལྡན་བཞིན་རས་བསྒྱུར་བའི་ངོ་མཚར་གྱིས། ། ཐུབ་བསྟན་སྙིགས་མར་སྨྲ་རྣམས་བརྫུན་པའི་མཚང༌། ། མཐོང་བས་སེམས་མེད་ཆུ་སྐྱེས་དགོད་པ་བཞིན། །
དེ་ཀུན་ ་་་་་རྨོངས་པའི་དཔེ། བརྒྱུད་ལྡན་དམ་པའི་ཕྱག་བཞེས་ཀྱི། ། འཁྲུལ་མེད་བསྒྲུབཾ་ཕྲིནཾ་བསྟརཾ་ཚེ་དཔྱོད་ལྡན་ཀུན། ། འཕགས་ཡུལ་པཎ་གྲུབ་ཚོགས་སུ་རྣམ་བརྟགས་ཏེ། ། ཛཱ་ཏིའི་སྨན་ལྗོངས་ལས་བརྩམས་བསྔགས་པས་བྲེལ། ། ཚུར་མཐོང་ ་་་་་བྱ་བའི་རང་བཞིན་བརྗོད་པ། སྒྱུ་མའི་སྐུ་བརྙན་ཡེ་ཤེས་མེས། ། བཞུས་པའི་སྙིགས་མ་རྡོ་རྗེའི་ཕྲ་རབ་རྡུལ། ། བྱིན་རླབས་སཱཾཙྪཾར་བསྒྲུབཾ་པ་སྐུ་བལ་བཅས། ། འབྲེལ་ཚད་ལུས་ཅན་ཐར་པའི་གསོས་མཆོག་ཏུ། །
དྲི་མེད་ ་་་་་ཤླཽ་ཀ་གསུམ་ཆོས་དཔེ། ལུང་བཞིན་ཁཾང་བརྩེཾག་ཆོས་སྐུའི་རྟེན། ། རིང་བསྲེལ་རྣམ་བཞིར་བཅས་པས་གཏམས་པ་ལ། ། བྱིན་རླབས་ཕུང་པོར་བསྒྲུབ་པའི་ཡ་མཚན་ནི། ། རྒྱལ་ཀུན་ཐུགས་རྗེ་གཅིག་ཏུ་བསྡུས་པ་བཞིན། ། སླར་ཡང་དབུཾས་གཙཾང་དག་པའི་ཞིང་ཁམས་སུ། ། རྣམ་འདྲེན་བཞི་པ་བཟོ་ཡི་སྤྲུལ་པའི་སྐུར། ། གཟུགས་གཞན་བསྒྱུར་བཞིན་གངས་ཅན་གདུལ་བྱའི་དཔལ། ། ཇོཾ་ཤཱཀཾ་རྣམཾ་གཉིཾས་གཙོས་པའི་རྟེན་མཆོག་དང༌། ། གང་གི་རྟེན་དང་བརྟེན་པའི་ངོ་མཚར་གྱི། །
གྲགས་པས་སཾ་གསུམ་ཟླ་ཤེལ་ལྟར་སྐྱཾ་བར། ། ངགཾ་དབཾང་སྒྱུ་འཕྲུལ་མཁས་ཀུནཾ་དགཾའ་སྐྱེད་ཀྱི། ། བློཾ་གྲོཾས་མཚུངས་མེད་འཛམ་གླིང་བསྟན་འགྲོའི་མགོན། ། ཆོས་ ་་་་་ཡན་ལག་གཅིག་གཟུགས། ཕུང་བརྒྱད་ཁྲིའི་གླེང་གཞི་ཨེཾ་ཝཾཾ་གྱིས། ། ཉེར་མཚན་འོག་མིན་གཉིས་པའི་རྡོ་རྗེ་ཁྲིར། ། ངགཾ་གི་དབཾང་ཕྱུག་དམ་པའི་ཆོཾས་སྐྱོངཾ་བའི། ། མཁས་བཙུན་བཟཾང་པོའིཾ་ཁྱུ་མཆོག་མཚུངས་མེད་སོགས། ། དཔེ་ལས་དཔེ་ཅན་ལྷག་པའི་ལྡོག་པ་ཅན།་་་་་ གང་ལ་ཡུད་ཙམ་བརྟེན་པས་སྒྲིབ་གསུམ་དཔུང༌། །
ཟད་པར་ཟ་བའི་མཐུ་ནུས་རྫོགས་པ་ཡིས། ། ལུས་ཀྱི་དྲི་མ་འཁྲུད་པའི་གངྒཱ་ལས། ། དག་བྱེད་ཁྱད་པར་བྱས་པའི་མཆོད་ཡུལ་རྣམས། ། ཡོ་ ་་་་་བྱུང་བ་འགོག་པ། བྱད་ཕྲ་མོའི་བཀུར་སྟིས་ཕན་བདེའི་འབྲས། ། རྒྱ་ཆེན་ཐོབ་པའི་གཏམ་འདི་ཅི་ལྟ་བུ། ། འོན་ཏེ་ཞིང་བསམ་དངོས་པོ་རྣམ་དག་གི ། བསོད་ནམས་གཞལ་མེད་དྲང་སྲོང་ཆེན་པོའི་བཀའ། ། དེ་ལས་ ་་་་་ཆོས་དཔེ། ཁྱད་པར་ནང་གི་མཆོཾད་པའི་རྟེནཾ། །
ཉེས་པའི་གདུང་སེལ་ཏི་ལ་པརྞཱི་ལས། ། བཀྲཾ་ཤིཾས་སྒོཾ་འཕར་མཾང་པོའི་བཟོ་ཁྱད་ནི། ། སྣ་ཚོགས་ལས་པ་ས་འདིར་འོངས་པ་བཞིན། ། ཡོན་ཏན་ ་་་་་བྱ་བའི་རང་བཞིན་བརྗོད་པ། དཔག་ཡས་སྟོན་མཆོག་འཕེལ་གདུང་གཙོས། ། སྐུ་གསུང་ཐུགས་ཀྱི་རྟེན་དང་རྗེས་འབྲེལ་བའི། ། དོན་གཉིས་དགོས་འབྱུང་རིང་བསྲེལ་ཙ་ཏྭཱ་རཿ ། བརྒྱུད་པའི་ཕྱག་བཞེས་འཁྲུལ་མེད་ཀྱིས་གཏམས་པ། ། ཡེ་ཤེས་འཁོར་ ་་་་་གཟུགས་བརྙན་གྱི་དགའ་བ། ལོ་འཇུག་པའི་ཆོ་ག་ཡིས། །
རྒྱལ་རྣམས་གསང་གསུམ་ངོ་བོར་བསྒྲུབ་འདི་ལས། ། བདེ་གཤེགས་སྐུ་དངོས་ཚུར་མཐོང་ཡུལ་འདས་ཕྱིར། ། སྐལ་བཟང་སྐྱེ་དགུས་ལེགས་བྱས་འདིར་འབུངས་ཤིག ། ཅེས་པ་དེ་དག་རྣམས་ཀྱིས་ནི་བདག་སོགས་ལུས་ཅན་འགྲོ་བ་ཡོངས་ཀྱི་མ་འདྲིས་པའི་མཛའ་བཤེས་ཆེན་པོ་སྐྱབས་མཆོག་འཁོར་ལོའི་མགོན་པོ་གནས་ལྔ་རིག་པའི་མ་ཧཱ་པཎྜི་ཏ་ཚུལ་ཁྲིམས་རིན་ཆེན་ནམ། ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེ་ཞེས་ཡོངས་སུ་གྲགས་པ་གང་དེའི་རྟོགས་པ་བརྗོད་པའི་ཁ་འགེངས་ཅི་ལྟར་རིགས་པ་བཀོད་ཟིན་ནས་སླར་ཡང་སྨྲས་པ། སྭ་སྟི་སིདྡྷིརྦྷ་བནྟུ། རྒྱལ་རྣམས་ ་་་་་སྤྲུལ་གཞི་ཡེ་ཤེས་ཀྱི་རང་བཞིན་ལ་བསྔགས་པ་ཡན་ལག་གཅིག་གཟུགས། ཡེ་ཤེས་དག་པའི་མེ་ལོང་སྒྲིབ་བྲལ་ངོས། ། སེམས་ཅན་ཁམས་རྣམས་གང་གིས་ཇི་ལྟར་གདུལ་བའི་ཚུལ། ། གཟིགས་པ་དུས་ལས་ཡོལ་བ་མི་མངའི་རང་བཞིན་གྱི། །
རྫུ་འཕྲུལ་བཀོད་པ་ཚུར་མཐོང་བློ་ཡི་ཡུལ་ལས་བརྒལ། ། ཐུབ་མཆོག་ ་་་་་སྐུ་ཕྲེང་གོང་མ་རྣམས་ལ་བསྔགས་པ་རབ་སྤེལ། བསྟན་ལ་སྟོན་པ་གཉིས་པ་ཞི་བ་འཚོ། ། ལྔ་རིག་པཎ་ཆེན་ཕྱོགས་ལས་རྣམ་རྒྱལ་འཇམ་དཔལ་གྲགས། ། མཁས་བཙུན་བཟང་ལྡན་མཚུངས་བྲལ་སངས་རྒྱས་ལྷ་དབང་སོགས། ། བསམ་བཞིན་དག་པའི་ཡང་སྲིད་བརྒྱུད་པ་ཚར་དུ་དངར། ། རིགས་རུས་ལ་བསྔགས་པ་མཐའ་དག་གཟུགས།་་་་་ ཨེ་མ་མདོ་ཁམས་འཆི་མེད་དགའ་ཚལ་མཛེས་པའི་རྒྱན། ། འཕྲུལ་མཛངས་ཡ་རབས་ཞཾང་པའིཾ་རིགས་ཀྱི་ས་བོན་ལས། ། གཙུག་ལག་གཉིས་ལྡན་ལེཾགས་བཤཾད་རྩ་བ་ཆེས་བརྟན་ལས། །
དོན་གཉིས་རེ་སྐོང་དཔག་བསམ་དབང་པོ་འདི་འཁྲུངས་སམ། ། ཆ་ ་་་་་སྐུ་ཆུང་ངུའི་སྐབས་ཀྱི་དམ་པའི་ཡོན་ཏན་ལ་བསྔགས་པ་མཆོག་གི་ངེས་བསྟན། ཤས་ཕྲ་མོ་ཉིད་ཀྱང་ཀུན་ལ་བསིལ་སྦྱིན་ཞིང༌། ། དཔལ་མགྲིན་གཙུག་ཏོར་རྩེར་འཛེགས་ཟླ་ཚེས་གསར་པ་འདིས། ། གཞོན་ནུ་ཉིད་ནས་དམ་པའི་ཡོན་ཏན་ལྷུན་གྲུབ་ཅིང༌། ། བློ་ལྡན་ཡོངས་ཀྱིས་སྤྱི་བོར་བཀུར་བའི་ཚུལ་འདི་སྟོན། ། གསན་པ་རྒྱ་མཚོའི་མཐར་སོན་པ་ཁྱད་པར་ལ་གནས་པའི་དོན་གཞན་བཀོད་པ།་་་་་ གངས་ཅན་མཁས་གྲུབ་ཡོངས་ཀྱི་ཐུགས་བཅུད་ཁྱོད་གཅིག་གི ། བགོ་སྐལ་ལས་གཞན་ཕལ་གྱིས་མྱོང་བ་ཅི་ཞིག་ལྟ། ། དབྱར་གྱི་བཅུད་ལེན་བརྟས་པའི་དྲི་བཟང་ཁང་པའི་བཅུད། །
བླང་བྱར་ཤེས་པ་སྦྲང་རྩིའི་བརྟུལ་ཞུགས་ལས་གཞན་སུ། ། སྟོང་པའི་ ་་་་་བསྟན་ལ་བྱ་བ་མཛད་ཚུལ་འགལ་བའི་གཟུགས་ཅན། མཁའ་ལ་ཤིང་རྟ་བདུན་གྱིས་དྲངས་པ་མེད། ། བཅུ་གཉིས་ཁྱིམ་དུ་དགའ་མར་བརྩེ་བ་ཡང་མིན་པའི། ། བཅུ་ཕྲག་རིག་སྨྲ་གང་གི་ཕྲིན་ལས་ཉི་གཞོན་གྱིས། ། ཐུབ་བསྟན་འཁྲུལ་པའི་དྲི་མ་མཐའ་དག་བཅད་ཅིང་བཀྲུས། ། ཡིད་འོང་གསུང་ ་་་་་ཕྱི་སོ་ཐར་གྱི་ཚུལ་རྨད་བྱུང་གི་དཔེ། ལྡང་བུང་བ་རྒྱགས་པའི་སྙན་དབྱངས་ཅན། ། དམར་སེར་ཚོན་གྱི་མཚར་སྡུག་གུར་གུམ་དགའ་ཚལ་ཞིག ། ཚུལ་ཁྲིམས་དྲི་དང་ལེགས་བཤད་ཆོས་ཀྱི་སྒྲ་འབྱིན་ན། །
འདུལ་འཛིན་ཁྱུ་མཆོག་གང་གི་བསླབ་ཞིའི་རྗེས་སུ་འགྲོ། ། མ་ལ་ ་་་་་བྱང་ཆུབ་ཐུགས་བསྐྱེད་འབྱོངས་པ་སྨད་པའི་དཔེ། ཡ་རླུང་བསིལ་ཡང་སྲིད་ཉོན་ཡིད་སྲུབ་བསྐྱེད། ། པད་དཀར་འདབ་མ་མཉེན་ཡང་དུས་ཀྱིས་མི་སྡུག་འགྱུར། ། དེ་དག་ལས་ནི་རྒྱལ་སྲས་ཁྱོད་ཀྱི་རྨད་བྱུང་གི ། བྱང་ཆུབ་སྤྱོད་མཆོག་འགྲན་ཟླ་མེད་པའི་ཁྱད་པར་བྱས། ། བདེ་ཆེན་ ་་་་་གསང་སྔགས་ལ་ནང་བྱན་ཆུད་པ་ཀུན་ཕན་གྱི་རྒྱན། སྙིང་པོ་འཛིན་པའི་རྡོ་རྗེ་སློབ་དཔོན་གྱི། ། མཚན་ཉིད་དེ་ནི་ཅི་ལྟ་ཞིག་ཅེས་སོམ་ཉིའི་ཚེ། ། འདི་ལས་གཞན་དུ་དམིགས་སུ་མེད་ཅེས་མགོན་ཁྱོད་ཚུལ། །
རབ་འབྱམས་རྒྱུད་སྡེའི་ཁྲོད་ན་ཡི་གེའི་གཟུགས་ཀྱིས་སྒེག ། འཆད་པའི་ཚུལ་གཉིས་ཀའི་ལྡོག་པ་ཅན།་་་་་ མཐོ་རིས་ཀླུང་དང་ཁྱོད་ཀྱི་ལེགས་བཤད་འཆད་པའི་གསུང༌། ། འགྲོ་བ་ཀུན་གྱིས་དག་བྱེད་ཚད་མར་གྱུར་པ་སྟེ། ། དེ་ནི་ལམ་སྲོལ་གསུམ་དུ་ཉེ་བར་གཞོལ་བྱེད་ཅིང༌། ། ལེགས་གསུང་མགོན་ཁྱོད་དཔལ་གྱི་མགུར་ལས་རྟག་པར་འཇོ། ། ཕྱོགས་ རྩོད་པའི་ཚུལ་མི་འོས་པའི་ཆ།་་་་་ ལས་རྣམ་རྒྱལ་གང་གི་ལུང་རིགས་མདུན་ས་ན། ། དྲེགས་ལྡན་རྒོལ་ངན་མཐའ་དག་མགོ་བོ་དུད་པའི་མིག ། ནོར་འཛིན་གཞི་ལ་བལྟ་དེ་ཀྱེ་མ་རྨོངས་པའི་ལུས། །
ས་ཆེན་རྡུལ་སྙེད་འདི་ཙམ་བླངས་ཞེས་སྟོན་ལས་ཅི། ། སྣང་ ་་་་་ཤླཽ་ཀ་གཉིས་བརྩམ་པ་ལ་བསྔགས་པའི་དང་པོ་བྱ་བ་ཐོག་གསལ། བར་བྱས་སོ་ཕྱོགས་ཀུན་ཉིན་མོར་བྱེད་པའི་གཟིས། ། བརྒྱ་བྱིན་ཐོགས་པའི་ནོར་བུས་རྣམ་སད་གཞལ་མེད་ཁང༌། ། གོང་གི་དྲི་མེད་རིག་པའི་ལམ་ལས་ཉེར་དྲངས་པའི། ། འཆོས་སྐྱོབ་མཚན་ཉིད་ལྡན་པས་རྒྱལ་བསྟན་མ་ལུས་པ། ། འཁོར་ ་་་་་གཉིས་པ་རྒྱུས་འགོག་པ། འདས་ཆོས་ཀུན་སྒྲ་དོན་གལ་ཚིག་རྒྱན་གསུམ་གྱི། ། ལམ་དུ་སོང་བ་ཐོགས་མེད་འཇོ་ལ་མི་བསྔགས་ཏེ། ། བཅུ་དྲུག་རྩ་འདབ་འཁོར་ལོའི་དབུས་སུ་མཚོ་ལྡན་མ། །
དགྱེས་པར་རོལ་ནས་སྨྲ་ལ་དཀའ་བ་ཅི་ཞིག་མཆིས། ། ནང་དུ་སྲིད་པའི་ ་་་་་མཐུ་ནུས་ལ་བསྔགས་པ་ཉམས་བྱེད་ཀྱི་རྒྱུ། ཉེར་ལེན་གཉིས་འཛིན་རྟོག་པའི་སྒྲ། ། རིམ་གཉིས་ཟབ་མོའི་ལམ་གྱི་སྒྱུ་ཐབས་གྲངས་མེད་ཀྱིས། ། བཅོམ་པས་ཕྱི་རོལ་གཟུགས་ཅན་གཟུགས་མེད་གླགས་ལྟའི་ཚོགས། ། བདེན་ཚིག་ཙམ་གྱིས་མིང་གི་ལྷག་མ་ཉིད་དུ་མཛད། ། དག་སྣང་འཁོར་ཡུག་གི་ཚུལ་ཁྱད་པར་ལ་གནས་པའི་དོན་གཞན་བཀོད་པ།་་་་་ སྣང་གྲགས་རིག་པ་ལྷ་སྔགས་ཡེ་ཤེས་ཡོངས་སྨིན་ལ། ། དག་པའི་སྣང་བ་འབའ་ཞིག་ལས་གཞན་ཅི་ཞིག་འཆར། ། ཐབས་མཁས་དེད་དཔོན་བུམ་པ་བརྒྱ་སྐྱེས་གླིང་ཕྱིན་པས། །
ཕལ་པའི་གསེག་མ་བཙལ་ཀྱང་རྙེད་པའི་གཏམ་མ་མཆིས། ། རྡོ་རྗེའི་ཆོས་སྲུང་ ་་་་་ཆོས་སྲུང་བྲན་དུ་འཁོལ་བ་རྒྱུས་འགོག་པ། རྒྱུད་གསུམ་དྲེགས་པས་ཅི་བགྱིའི་བཀའ། ། བྲན་བཞིན་བསྒྲུབ་ལ་ཡ་མཚན་ཆེད་དུ་མི་བསྔགས་ཏེ། ། རྒྱལ་རྣམས་སྤྱན་སྔར་བསྟན་འཛིན་སྐྱོང་བར་ཞལ་བཞེས་པའི། ། ཐ་ཚིག་སྙིང་པོ་འདི་ལས་གཞན་པའི་བསྒྲུབ་བྱ་གང༌། ། ལམ་གྱི་ ་་་་་ཐུགས་དམ་ཁོར་ཡུག་གི་ཚུལ་ད་ལྟར་བ་འགོག་པ། གང་ཟག་ཕལ་བཞིན་ཟབ་མོའི་བཟླས་བསྒོམ་ལ། ། ཉིན་བཞིན་བརྩོན་པ་གཞར་ཡང་མི་ལྷོད་འདི་ཅི་ཞིག ། བསྟན་འགྲོའི་དོན་དུ་བསམ་བཞིན་སྲིད་པ་གཟུང་བ་ལས། །
སྤངས་རྟོགས་དཔལ་ཀུན་སྔོན་ནས་བརྙེས་པ་མིན་ནམ་ཅི། ། མཁས་ ་་་་་ཕྲིན་ལས་བསྟན་འགྲོར་སྨན་ཚུལ་བྱུང་བ་འགོག་པ། ཚུལ་གསུམ་གྱིས་བསྟན་འགྲོར་སྨན་མཛད་ཕྲིན་ལས་ཀྱི། ། ཆ་ཤས་རེ་ཡང་བསྐལ་པར་བརྗོད་པས་རྫོགས་མིན་གང༌། ། ཀླུ་རིའི་བགྲང་བྱར་གྲུབ་པའི་གཏམ་འདི་སྲིད་དམ་ཅི། ། འོན་ཀྱང་འཕགས་ཆེན་དམ་པའི་སྒྱུ་འཕྲུལ་སུ་ཡིས་རྟོགས། ། དྲེགས་ལྡན་ ་་་་་ཆེ་དགུས་གཙུག་གིས་མཆོད་པ་ཆོས་འགོག་པ། ལྷ་བརྒྱས་ནོར་བུའི་རྣ་ཆ་གཡོ་ལྡན་གྱི། ། ཐོར་ཚུགས་གྲོལ་བས་ཁྱོད་ཀྱི་ཞབས་རྡུལ་བརྟེན་བྱེད་འདིས། ། འགྲོ་བ་ཀུན་ལ་བྲན་གྱུར་བཞིན་དུ་ཕན་བཞེད་ཀྱི། །
ཐུགས་དམ་འདི་ཅི་ཡ་མ་བརླ་རུ་མ་གྱུར་གྲང༌། ། བསྟན་འཛིན་བུ་སློབ་སྤེལ་བ་དཔེ་རྒྱན་མཚུངས་གསལ་གྱི་སྒྲས་ཟིན།་་་་་ གདུལ་བྱའི་སྐལ་བར་འཚམས་པའི་ཆོས་ཚུལ་ཐུན་མོང་དང༌། ། ཁྱད་པར་མཁའ་འགྲོའི་ཞལ་རླངས་སྙན་བརྒྱུད་ཚད་མ་བཞིའི། ། བསྟན་སྲོག་མཐུད་པའི་སྐུ་དྲིན་གྱིས་བསྐྱངས་ཞལ་སློབ་ཚོགས། ། མཁས་བཙུན་བཟང་དགུ་ནམ་མཁའི་སྐར་ཕྲན་གྲངས་ལ་འཕྱ། ། དུས་ལས་ ་་་་་མྱང་འདས་ཀྱི་ཚུལ་རྒྱུ་མེད་པས་འབྲས་བུ་ཡོད་པ་བསྐྱེད་པ། ཡོལ་དང་སྐབས་སུ་མ་བབ་སྐྱོད་པ་ནི། ། མཆོག་གི་སར་བཞུགས་འཕགས་པ་རྣམས་ལ་ཡོངས་མི་མངའ། ། དེ་ཕྱིར་སྐུ་དངོས་གདུལ་བྱ་རེ་ཞིག་རྫོགས་པར་བརྟེན། །
སྐྱེ་འགག་བྲལ་བའི་ཆོས་ཀྱི་དབྱིངས་སུ་གཞོལ་ལ་ཕྱོགས། ། འོན་ཀྱང་ཁྱོད་ཀྱི་ སྤྲུལ་པ་རྒྱུན་མི་ཆད་ཚུལ་གཞན་དབང་གིས་འགོག་པ།་་་་་ བསྟན་འགྲོར་སྨན་མཛད་ཕྲིན་ལས་རྒྱུན། ། ད་དུང་འབྱུང་ངམ་སོམ་ཉིར་གྱུར་རྣམས་རྒྱལ་བའི་སྲས། ། བཟོད་མེད་བརྩེ་བས་དུས་དྲུག་འགྲོ་ལ་གཟིགས་རྣམས་ཀྱི། ། ཐུགས་བསྐྱེད་བརྟུལ་ལ་ཉེའམ་དྲིས་དང་དེས་རྟོགས་འགྱུར། ། དེ་ལྟར་སྐྱབས་ ་་་་་འདི་མན་ཆད་བྱས་པ་དོན་ཡོད་ཕྱིར་བསྔོ་སྨོན་ལས་ཐོག་མར་མང་བའི་དཔེ། གནས་ཀུན་འདུས་རྡོ་རྗེ་འཆང་དབང་གི ། རྟོགས་བརྗོད་རྒྱ་མཚོའི་མཇིངས་ལས་སྐྲ་རྩེའི་ཟེགས་མ་ཙམ། ། བསྔགས་པའི་ལེགས་བྱས་ཟླ་བའི་འོད་དང་ཤཾ་ཁ་ལཿ །
ཀ་ར་ཧཱ་ཊ་ཁ་བའི་རྡུལ་བཞིན་རབ་དཀར་དེས། ། ལུས་ ་་་་་རྒྱུའི་དཔེ། ཅན་སྡུག་བསྔལ་ཟུག་རྔུ་གཞོམ་ལ་སྨན་མཆོག་སྟེ། ། ཕན་བདེའི་སྣང་བ་གྱ་ནོམ་སྦྱིན་པས་ཉི་མ་ཉིད། ། བརྒྱ་ལམ་ན་ཡང་རྙེད་དཀས་ཨུ་དུམ་ཝཱ་ར་ཡི། ། རྗེས་འགྲོར་གྱུར་པའི་ཐུབ་བསྟན་སྲིད་མཐར་མི་ཉམས་ཤོག ། དེ་ རིམ་པ་ཅན་གྱི་རྒྱན་ལ་དཔེ་རྒྱན་འདྲེས་པ།་་་་་ ཚུལ་འཛིན་མཛད་འཕགས་དང་སོ་སྐྱེ་མ་ངེས་ཚུལ། ། གང་དག་བཞུགས་རྣམས་སྐུ་ཚེ་ཕྲིན་ལས་བཞེད་དོན་བཅས། ། རྡོ་རྗེའི་རང་བཞིན་འཆི་མེད་ལམ་གྱི་ཕ་མཐའ་དང༌། །
ཟླ་བ་མཐོང་བའི་ཆུ་གཏེར་དཔལ་ལ་འགྲན་གྱུར་ཅིག ། ཁྱད་པར་རྣམ་ ་་་་་ཤླཽ་ཀ་གཉིས་ཡན་ལག་གཅིག་གཟུགས། འདྲེན་བཞི་པའི་ལུང་རྟོགས་དྲི་མེད་རྒྱུན། ། ཇི་བཞིན་འདོམས་ལ་འགྲན་བྲལ་བརྩེ་ཆེན་སྙིང་པོའི་ཞབས། ། རྒྱལ་བ་གཉིས་པ་ཀུན་དགའ་བཟང་པོ་ཡབ་སྲས་ཀྱི། ། རིང་ལུགས་ནོར་བུ་སྐྱེ་དགུའི་གཙུག་ན་གསལ་གྱུར་ཅིག ། ངགཾ་ཚིག་དབཾང་པོས་བསྔགས་པའི་མཐས་གཏུགས་རྒྱལ་ཀུནཾ་གྱི། ། དགཾའ་ཆེན་ཡེ་ཤེས་བློཾ་གྲོཾས་བདག་པོ་གཟུགས་གཞན་པའི། ། ཡབ་སྲས་རྣམ་གསུམ་ཞབས་སེན་འཆར་ཀའི་དམར་བའི་རྡུལ། ། ས་གསུམ་འགྲོ་བའི་གཙུག་ཏུ་གཡོ་མེད་བརྟན་གྱུར་ཅིག །
ཐུབ་ གསུམ་གཟུགས།་་་་་ བསྟན་རིཾན་ཆེཾན་མཆོག་ཏུ་མིཾ་འགྱུརཾ་བརྟན་བྱེད་ཀྱི། ། བཤད་སྒྲུབ་རྒྱལཾ་མཚཾན་ཐུགས་བསྐྱེད་ཕྲག་པར་ཆེས་བརླིང་བའི། ། རྒྱལ་བའི་མྱུ་གུ་ཤར་ཆེན་ཆོས་ཀྱི་རྒྱལ་པོའི་ཞབས། ། ཚེ་མཐའ་ཡས་པའི་རང་བཞིན་ཉིད་དུ་འཚོ་གཞེས་གསོལ། ། མདོ་ ་་་་་བཻ་དརྦྷའི་མཛེས་པ་བསྔགས་པ་ལ་སྦྱར་བ། རྒྱུད་མན་ངག་མཁྱེན་པའི་དབཾང་ཕྱུག་ཆོཾས་སྨྲའི་གཙོ། ། ལུས་ཅན་ཕན་བདེར་སྐྱོངཾ་བའི་ཕྲིན་ལས་བཟཾང་པོཾའི་ཁྱོན། ། སྲིད་མཐར་ཁྱབ་གང་ཐུབ་མཆོག་ཞལ་སྐྱིན་ཨེ་ཝཾ་པའི། ། བསྟན་པའི་བཙས་སུ་ཞབས་པད་བསྐལ་བརྒྱར་བརྟན་གྱུར་ཅིག །
མཐའ་དག་གཟུགས་ཅན།་་་་་ ཁྱད་པར་ཆོས་འདུལ་ཚུལཾ་ཁྲིམཾས་དྲི་བསུང་ཕྱོགས་མཐར་འཐུལ། ། བསྡུ་དངོས་ཕར་ཕྱིན་ལོ་མ་སྟུག་ལྡན་བསིལ་ཡང་འཇོ། ། མཚན་རྟོག་ལས་སྐྱོབ་སྐུ་བཞིའི་རིནཾ་ཆེཾན་འབྲས་དུད་པའི། ། སྐྱབས་མཆོག་ཡོངས་འདུའི་ལྗོན་པའི་ཟབ་དགོངས་ཡོངས་རྫོགས་ཤོག ། དེ་མཐུས་ ་་་་་ཡན་ལག་གཅིག་གཟུགས། བདག་ཀྱང་སྐྱེ་བར་སྡོམ་གསུམ་དག་པའི་རྟེན། ། མཚན་ལྡན་བླ་མས་མཉེས་པ་ཆེན་པོས་རྗེས་བཟུང་བས། ། ཐོས་བསམ་བསྒོམ་པས་རྒྱུད་ཕྱུག་རྒྱལ་བསྟན་རིན་ཆེན་ལ། ། སྲི་ཞུར་བསྒྲུབ་པའི་མཐུན་རྐྱེན་ཕུན་སུམ་ཚོགས་གྱུར་ཅིག །
ལྷ་མིའི་ ་་་་་ཡན་ལག་གཉིས་གཟུགས། སྡེཾ་ཀུན་དགེཾ་བཅུའི་ཁྲིམས་ཀྱིས་བདེར་སྐྱོང་བས། ། ཉེར་མཚོན་ཆོས་ལྡན་ས་སྐྱོང་སྐུ་ཚེ་བསྟན་སྲིད་རྒྱས། ། ཡངས་པའི་འཇིག་རྟེན་རྫོགས་ལྡན་བརྩེ་དགའི་གཡས་འཁྱིལ་སྒྲས། ། སྙིགས་སྤྱོད་མི་ངས་སྲིད་མཐར་བྲོས་སྙམ་བྱེད་གྱུར་ཅིག ། བཀྲ་ཤིས་གང་ ་་་་་གྲངས་ཀྱི་གབ་ཚིག ཞིག་དགེ་ལེགས་དཔལ་གྱིས་མངོན་པར་གདུག་པའི་བཀྲ་ཤིས་རི་མོ་གསུམ་པའི་གནས་ནས་སྟོང་ཕྲག་བཞི་ཡིས་ཉེར་ལྷག་པའི། ། བཀྲ་ཤིས་གྲངས་ཀྱི་ཁྲི་ཕྲག་བདུད་རྩི་ཐོག་མཐའ་བར་གྱི་བཀྲ་ཤིས་འཛིན་པ་རིག་གྲོལ་གཉིས་ལྡན་ཐུན་མོང་བསྟན་བྱའི་རིན་ཆེན་གསུམ། ། བཀྲ་ཤིས་ཕུལ་བྱུང་སྐུ་གསུང་ཐུགས་ནི་སྟོབས་བཅུའི་དབང་ཕྱུག་བཀྲ་ཤིས་གསུམ་ལྡན་ཚོགས་མཆོག་ཀུན་འདུས་གདན་གསུམ་འཁོར་ལོའི་དབང་ཕྱུག་མཆོག ། བཀྲ་ཤིས་ཡོངས་ཀྱི་འབྱུང་གནས་མཚུངས་མེད་ཁྱབ་བདག་བླ་མའི་བཀྲ་ཤིས་དམ་པ་སྲིད་ཞིའི་དགེ་ལེགས་ཕུན་ཚོགས་ཀུན་གྱིས་འཇིག་རྟེན་ཁམས་སུ་ཁྱབ་གྱུར་ཅིག །
ཅེས་པ་འདི་ནི་མི་འཕྲོགས་པའི་མཁྱེན་རབ་དང་ཐུགས་རྗེའི་བདག་ཉིད་རྗེ་བཙུན་རྡོ་རྗེ་འཆང་ཞུ་ཆེན་ཚུལ་ཁྲིམས་རིན་ཆེན་ནམ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེ་ཞེས་ཡོངས་སུ་གྲགས་པ་དེ་ཉིད་ཀྱི་དགོངས་པའི་ལྷག་མ་སྐོང་བ་དང༌། རང་དང་གཞན་གྱི་དད་པའི་གསོས་སུ་མེད་དུ་མི་རུང་བ་དང༌། གཅིག་ཏུ་ཚེ་རབས་ཀུན་ཏུ་ངག་འཁྱལ་རྒྱ་མཚོ་ལྟ་བུ་བསགས་པ་ལས། ད་ལམ་དམ་པའི་ཡོན་ཏན་ལ་བསྔགས་པའི་བརྗོད་པ་དོན་དང་ལྡན་པ་ཆུ་ཐིགས་ཙམ་གྱི་སྐལ་བཟང་འདི་དག་ལ་བསྟེན་ནས་སྐྱེ་བར་དཔལ་ལྡན་བླ་མས་རྗེས་སུ་འཛིན་པའི་དགོས་པ་ཁྱད་པར་ཅན་གྱིས་རྒྱུད་དབང་མེད་དུ་བསྐུལ། ཁེ་གྲགས་རྙེད་དང་བཀུར་སྟི་དོན་དུ་གཉེར་བའི་དྲི་མས་མ་སྦགས་པར་ལྷག་པའི་བསམ་པས་ཀུན་ནས་བསླངས་ཏེ་རྗེ་བཙུན་དེ་ཉིད་ཀྱི་རིགས་ཀྱི་དབོན་དང་ཆོས་ཀྱི་སྲས་སུ་གྱུར་པའི་བཙུན་པ་ངག་དབང་དགེ་ལེགས་ལྷུན་གྲུབ་བམ། རྟེན་འབྲེལ་དགོས་ཆེད་དུ་བཏགས་མིང་ཕྱི་ནང་གཙུག་ལག་སྡེ་སྣོད་སྨྲ་བ་མཁས་པའི་ཉི་གཞོན་ཞེས་བོད་པས། རབ་བྱུང་ཆོས་འཁོར་གྱི་ནང་གསེལ་མྱོས་བྱེད་ཀྱི་བགྲང་གཞིའི་སྣྲོན་ཟླའི་དཀར་ཕྱོགས་ཀྱི་རྒྱལ་བ་དང་པོ་འཆི་མེད་བླ་མ་རྒྱལ་སར་ཕེབས་པའི་ཉིན། སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཕྱོགས་ལས་རྣམ་པར་རྒྱལ་བའི་དབང་ཕྱོགས་ཀྱི་བ་གམ་གཉིས་པ་རྗེ་བླ་མའི་གཟིམས་ཆུང་དུ་གྲུབ་པར་བགྱིས་པ་དགེ་ལེགས་རྒྱ་ཆེར་འཕེལ་བར་གྱུར་ཅིག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
