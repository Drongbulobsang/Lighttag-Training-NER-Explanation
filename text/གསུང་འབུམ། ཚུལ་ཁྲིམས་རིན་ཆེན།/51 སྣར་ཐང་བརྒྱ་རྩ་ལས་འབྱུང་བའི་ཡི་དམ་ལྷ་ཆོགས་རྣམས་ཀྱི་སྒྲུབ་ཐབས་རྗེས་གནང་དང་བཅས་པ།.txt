གསུང་འབུམ། ཚུལ་ཁྲིམས་རིན་ཆེན།
པོད ༥༡
སྣར་ཐང་བརྒྱ་རྩ་ལས་འབྱུང་བའི་ཡི་དམ་ལྷ་ཆོགས་རྣམས་ཀྱི་སྒྲུབ་ཐབས་རྗེས་གནང་དང་བཅས་པ།
༼ཅ༽ ༄༅། །ཀཱམདོཧནསྱཀཾརཱཎཱནཱམསྣརྠདཱཏཱདུདྦྷབསྱཱདྷིདེཝཀཡཱཎཱྃསཱདྷནཱནུཛྙཱཙསཧིརཱཀྵརཾབིཛཧཱརཾ།།
༄༅། །སྣར་ཐང་བརྒྱ་རྩ་ལས་འབྱུང་བའི་ཡི་དམ་ལྷ་ཆོགས་རྣམས་ཀྱི་སྒྲུབ་ཐབས་རྗེས་གནང་དང་བཅས་པའི་ཡི་གེ་འདོད་འཇོའི་བ་མོ་ཞེས་བྱ་བ་བཞུགས་སོ།། ས་གསུམ་སྐྱེ་དགུའི་ཁེངས་པ་རིང་བཏང་ནས། ། བསླུ་མེད་སྐྱབས་སུ་བསྟེན་པ་དཀོན་མཆོག་གསུམ། ། མ་ལུས་འདུས་པའི་བདག་ཉིད་སྡོམ་བརྩོན་ཚུལ། ། ཆོས་མཆོག་འདོམས་པ་བླ་མས་དགེ་ལེགས་སྩོལ། ། འོད་མཐའ་ཡས་པའི་གཟུགས་སྐུའི་འོད་ཟེར་སྟོང༌། ། སྐལ་དམན་ལུས་ཕྲའི་འདྲེན་བྱེད་མ་འཚམ་པར། ། གང་འདུལ་སྒྱུ་འཕྲུལ་བྱེད་པོས་བདར་བའི་ཉི། །
རྒྱལ་བསྟན་ནམ་མཁའི་རྒྱན་གྱུར་ཨ་ཏི་ཤ། ། གང་གི་ཐུགས་རྗེ་རྨད་བྱུང་དཔྱིད་དུས་ཀྱི། ། དཔལ་ལས་རིམ་པར་འཕོས་པ་ལྷག་པའི་ལྷ། ། སྣ་ཚོགས་སྒྲུབ་ཐབས་མན་ངག་རྗེས་སུ་གནང༌། ། ཡིད་ཆེས་སུམ་ལྡན་ཨུ་དུམྦཱ་རའི་ཚལ། ། དེ་ལས་ཟབ་ཆོས་མེ་ཏོག་ཆིག་བརྒྱ་ཕྲག ། ཚོགས་གསུམ་སྲད་བུར་ཚར་དུ་དངར་བའི་ཕྲེང༌། ། སྤྲུལ་འཚོང་འདོད་པའི་སྒྱུ་རྩལ་ངོམ་ཕྱིར་མིན། ། མང་ཐོས་ལེགས་བྲིས་གཞོན་ནུ་དགའ་བའི་རྒྱན། ། ཚུལ་དེ་ལས་བྱུང་མངོན་རྟོགས་རྗེས་སུ་གནང༌། །
རྣམ་གཞག་སྤྱི་ལས་འཕྲོས་པའི་ཁྱད་པར་ཆོས། ། མ་འདྲེས་གསལ་བའི་ཆོ་ག་རང་ཉིད་དང༌། ། སྐལ་མཉམ་ངག་གི་འདོད་པ་འཇོ་ཕྱིར་བསྐྲུན། ། དེའང་འཕགས་པའི་ཡུལ་གྱི་པཎྜི་ཏ་ཆེན་པོ་རྒྱལ་བའི་སྲས་ཆེན་དཔལ་ལྡན་ཨ་ཏི་ཤ་ཉིད། རྗེ་བཙུན་སྒྲོལ་མས་ལུང་བསྟན་པ་ལྟར། བསིལ་ལྡན་ཁ་བའི་ལྗོངས་འདིར་སྐལ་བ་དམ་པའི་ཤིང་རྟས་ཉེ་བར་སྤྱན་དྲངས། ལྷ་ཆོས་བདུན་ལྡན་གྱི་བསྟན་པའི་སྲོལ་བཏོད་པ་སོགས་ཟབ་པ་དང་རྒྱ་ཆེ་བའི་ཆོས་ཀྱི་བདུད་རྩིའི་སྒོ་འཕར་དཔག་ཏུ་མེད་པ་ཕྱེ་བས་སེམས་ཅན་གྱི་དོན་མཛད་པའི་ནང་ནས་འདིར་གང་གི་ཞལ་སྒོ་ནས་ཉེ་བར་བརྒྱུད་པའི་ཡི་དམ་གྱི་ལྷའི་སྒྲུབ་ཐབས་རྗེས་གནང་གདམས་ངག་ཐོར་བུ་བ་རྣམས་སྣར་ཐང་གི་མཁན་པོ་ནམ་མཁའ་གྲགས་ཀྱིས་ཕྱོགས་གཅིག་ཏུ་བསྒྲིགས་པས་སྣར་ཐང་བརྒྱ་རྩར་གྲགས་པའི་བསྟན་བཅོས་ལས། ལྷ་སོ་སོའི་མངོན་པར་རྟོགས་པ་རྗེས་གནང་དང་བཅས་པའི་རྒྱུན་བཞུགས་པ་རྣམས་ལག་ཏུ་བླང་བདེ་བར་བཀར་ཏེ་ཕྱོགས་གཅིག་ཏུ་བསྡེབས་པ་ལ། ཐོག་མར་བཅོམ་ལྡན་འདས་ཐུབ་པའི་དབང་པོ་གཙོ་རྐྱང་གི་རྗེས་གནང་ལ་སྦྱོར་བ་དངོས་གཞི་རྗེས་གསུམ་ལས། དང་པོ་ནི།
གནས་དབེན་པར་སྟེགས་བུ་ལ་རས་སོགས་ཀྱིས་བཀབ་པའི་སྟེང༌། མཎྜལ་ལ་པདྨ་འདབ་བརྒྱད་བྲིས་པའི་དབུས་སུ་འབྲས་ཀྱི་ཚོམ་བུ་བཀོད། མདུན་ཕྱོགས་དབང་ལྡན་ནས་མེའི་བར་དུ་ཡི་དམ་ཆོས་སྐྱོང་གཞི་བདག་རྣམས་ཀྱི་གཏོར་མ་ཟླུམ་གཏོར་གསུམ་དང༌། མདུན་ནས་བརྩམས་ཏེ་གཡས་སྐོར་དུ་ཆུ་གཉིས་སྔོན་འགྲོའི་ཉེར་སྤྱོད་དང༌། རང་གི་མདུན་དུ་བུམ་པ་གཉིས་ནང་རྫས་མགུལ་ཆིངས་ཁ་རྒྱན་དང་ལྡན་པའི་ཁར། མཆོད་ཡོན་གྱི་དུང་ཕོར་གཟུངས་རྡོར་དང་བཅས་པ་བཤམ། གཞན་ཡང་རྡོ་རྗེ་དྲིལ་བུ་མེ་ཏོག་གི་སྣོད་སོགས་མཁོ་བའི་ཡོ་བྱད་རྣམས་ཉེར་བསྡོགས་བྱ། གཉིས་པ་སློབ་དཔོན་གྱི་བྱ་བ་མཆོད་པ་བྱིན་གྱིས་བརླབ་པ་ནི། ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་ཕཊ་ཀྱིས་བསང༌། ཨོཾ་སྭ་བྷཱ་ཝ་ཤུདྡྷཿསརྦྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་ཞེས་པས་སྟོང་པར་སྦྱངས།
སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི་ཆབ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་ཁམས་གང་བར་གྱུར་པར་བསམས་ལ། སོ་སོའི་ཕྱག་རྒྱ་དང་བཅས་ཏེ། ཨོཾ་བཛྲ་ཨརྒྷཾ་སྭཱ་ཧཱ་ནས་ཤབྡ་སྭཱ་ཧཱའི་བར་དང་དྷརྨྨ་ར་ཎི་རོལ་མོ་བཅས་པས་བྱིན་དབབ།
དེ་ནས་སྐྱབས་འགྲོ་སེམས་བསྐྱེད། ཚད་མེད་བཞི་བསྒོམ་པ་རྣམས་སྤྱི་ལྟར་སྔོན་དུ་སོང་ནས། སྭ་བྷཱ་ཝ་སོགས་ཀྱིས་སྟོང་པར་སྦྱངས། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རང་གི་སེམས་ཉིད་ཀྱི་ངོ་བོ་ཧཱུྃ་སེར་པོ། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། སླར་འདུས་ཡོངས་སུ་གྱུར་པ་ལས། རང་ཉིད་བཅོམ་ལྡན་འདས་ཤཱཀྱ་ཐུབ་པ་སྐུ་མདོག་གསེར་བཙོ་མ་ལྟ་བུ་ཞལ་གཅིག ཕྱག་གཉིས་པ།
གཡས་ས་ནོན་དང་གཡོན་མཉམ་གཞག་གི་ཕྱག་རྒྱ་ཅན། ཞལ་འཛུམ་བག་དང་ལྡན་ཞིང་ཞི་བའི་ཉམས་དང་ལྡན་པ། དབུའི་གཙུག་ཏོར་མངོན་པར་འཕགས་ཤིང༌། མཚན་བཟང་པོ་སོ་གཉིས་དང་དཔེ་བྱད་བཟང་པོ་བརྒྱད་ཅུས་སྤྲས་པ། ན་བཟའ་ཆོས་གོས་ངུར་སྨྲིག་ཚོན་ཅན་གསུམ་གསོལ་བ། འོད་ཟེར་གྱི་ཕྲེང་བ་འཁྲིགས་པའི་དབུས་ན་ཞབས་གཉིས་རྡོ་རྗེ་སྐྱིལ་མོ་ཀྲུང་གིས་བཞུགས་པ། དེའི་ ་་་་་གནས་གསུམ་བྱིན་རླབས་མ་ཎི་བའི་ཡི་གེར་འདིར་བྱུང་ཡང་མཆིམས་དང་སྐྱེད་ཤོད་པའི་ཡི་གེར་འོག་ཏུ་འབྱུང་བ་བཙན་པའི་དབང་དུ་བྱས། ཐུགས་ཀར་རཾ་ལས་ཉི་མའི་སྟེང་དུ་ཧཱུྃ་དམར་སེར། དེ་ལས་འོད་ཟེར་འཕྲོས་པས། རང་བཞིན་གྱི་གནས་ནས་ཡེ་ཤེས་སེམས་དཔའ་བཅོམ་ལྡན་འདས་ཤཱཀྱ་ཐུབ་པ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས།
ཨོཾ་བཛྲ་ཨརྒྷཾ་ནས་ཤབྡ་པྲ་ཏཱིཙྪ་སྭཱ་ཧཱའི་བར་གྱིས་མཆོད། ཛཿཧཱུྃ་བཾ་ཧོཿཞེས་པས་གཉིས་སུ་མེད་པར་ཐིམ། སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་གོང་བཞིན་སྤྱན་དྲངས་ལ་མཆོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས་དེ་རྣམས་ཀྱིས་བདུད་རྩིས་གང་བའི་བུམ་པ་ཐོགས་ནས། ཇི་ལྟར་བལྟམས་པ་སོགས་དང༌། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ།
ཞེས་གསུང་ཞིང་དབང་བསྐུར། སྐུ་གང༌། དྲི་མ་དག ཆུའི་ལྷག་མ་སྤྱི་གཙུག་ཏུ་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན་པར་བསམ། སྔགས་བཟླ་བ་ནི། རང་གི་ཐུགས་ཀར་ཉི་མའི་སྟེང་དུ་ཧཱུྃ་ཡིག་གི་མཐར་སྔགས་ཀྱིས་བསྐོར་བ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་བྱིན་རླབས་ནུས་མཐུ་ཐམས་ཅད་འོད་ཀྱི་རྣམ་པར་བསྡུས་ནས་རང་ལ་ཐིམ་ལས་རྒྱུད་བྱིན་གྱིས་བརླབས་པར་བསམས་ལ། ཨོཾ་མུ་ནི་མུ་ནི་མ་ཧཱ་མུ་ན་ཡེ་སྭཱ་ཧཱ།
ཞེས་པ་ཅི་ནུས་བཟླས། ཐུན་མཚམས་སུ་བདག་བསྐྱེད་ཀྱི་ཡེ་ཤེས་པ་མདུན་གྱི་ནམ་མཁར་བྱོན་པར་བསམས་ལ། དེ་ལ། ཨོཾ་སརྦ་ཏ་ཐཱ་ག་ཏ་ཤཱཀྱ་མུ་ནི་ས་པ་རི་ཝཱ་ར་ཨརྒྷཾ་ནས་ཤབྡའི་བར་གྱིས་མཆོད། རྣམ་དག་སྐུ་མངའ་མཆོག་ཏུ་གཟུགས་བཟང་བ་སོགས་ཀྱིས་བསྟོད། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ། ཞེས་འདོད་དོན་ཞུས་ལ། མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ། ཨོཾ་བཛྲ་མུཿཞེས་པས་ཡེ་ཤེས་པ་རང་བཞིན་གྱི་གནས་སུ་གཤེགས། ཉེར་བསྡུ་ནི།
རང་ཉིད་ལྷ་སྐུ་གདན་དང་བཅས་པ་འོད་དུ་ཞུ་ནས་ཐུགས་ཀའི་ས་བོན་ལ་ཐིམ། དེའང་ནཱ་དའི་བར་དུ་ཐིམ་ཞིང་ནཱ་དའང་མི་དམིགས་པའི་ངང་དུ་མཉམ་པར་གཞག དེ་ལས་ལྡང་བ་ན་སླར་ཡང་སྐད་ཅིག་གིས་ལྷའི་སྐུར་གྱུར་པར་བསམ། བདག་བསྐྱེད་ཙམ་ཉམས་སུ་ལེན་ན་འདིའི་མཐར། དགེ་བ་འདི་ཡིས་མྱུར་དུ་བདག ། ཐུབ་པའི་དབང་པོ་འགྲུབ་གྱུར་ནས། ། ཞེས་སོགས་ཀྱིས་བསྔོ་བ་དང་སྨོན་ལམ་བརྗོད་པས་གྲུབ་བོ། ། རྗེས་གནང་དང་འབྲེལ་བ་ལ། བུམ་པ་གཉིས་བསང་སྦྱངས། སྟོང་པའི་ངང་ལས་བཾ་བཾ་ལས་བྱུང་བའི་རིན་པོ་ཆེའི་བུམ་པ་གཉིས་ཡངས་ཤིང་རྒྱ་ཆེ་བ།
མཚན་ཉིད་དང་ལྡན་པ། ལྷའི་གོས་ཀྱི་མགུལ་ཆིངས་དང༌། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་ཐམས་ཅད་དང་ལྡན་པའི་རྣམ་རྒྱལ་བུམ་པའི་དབུས་སུ་པཾ་ལས་པདྨ་སོགས་ནས། དེའི་ཐུགས་ཀར་རཾ་ལས་ཉི་མའི་སྟེང་དུ་ཧཱུྃ་དམར་སེར་ཞེས་པའི་བར་སྒྲུབ་ཐབས་ལྟར་དང༌། ལས་ཐམས་ཅད་པའི་བུམ་པར་པདྨ་དང་ཉི་མའི་སྟེང་དུ་ཧཱུྃ་ལས་བགེགས་མཐར་བྱེད་སྐུ་མདོག་སྔོན་པོ་ཞལ་གཅིག་ཕྱག་གཉིས་པ། གཡས་རྡོ་རྗེ་འཕྱར་བའི་ཚུལ་གྱིས་འཛིན་ཅིང་གཡོན་སྡིགས་མཛུབ་དང་བཅས་པའི་ཞགས་པ་འཛིན་པ། རིན་པོ་ཆེའི་རྒྱན་གྱིས་བརྒྱན་ཞིང་སྟག་གི་པགས་པའི་ཤམ་ཐབས་ཅན། ཞབས་གཡས་བསྐུམ་ཞིང་གཡོན་བརྐྱང་བའི་སྟབས་ཀྱིས་བཞུགས་པ། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་སོགས་ནས།
ཤཱཀྱ་ཐུབ་པ་དང་བགེགས་མཐར་བྱེད་སྤྱན་དྲངས་ལ་བསྟིམ་པ་དང༌། གནས་གསུམ་བྱིན་གྱིས་བརླབས་པ་དང་དབང་བསྐུར་བ་རྣམས་གོང་དང་འདྲ་བ་ལས་སྤྱི་གཙུག་ཏུ་ཕུད་པ་ལས་ཐུབ་པ་ལ་རྣམ་པར་སྣང་མཛད། བགེགས་མཐར་བྱེད་ལ་དོན་ཡོད་གྲུབ་པས་དབུར་བརྒྱན། མཆོད་བསྟོད་གོང་བཞིན་དང༌། བགེགས་མཐར་བྱེད་ལ་འཇིགས་པའི་ཧཱུྃ་སྒྲ་སོགས་ཀྱིས་བསྟོད་ལ། རང་གི་སྙིང་ག་ནས་སྔགས་ཀྱི་ཕྲེང་བ་གཟུངས་ཐག་ལ་འཁྲིལ་ཏེ་སོང༌། བུམ་ནང་གི་ལྷའི་རྒྱུད་བསྐུལ་ཡེ་ཤེས་ཀྱི་བདུད་རྩིའི་རྒྱུན་བབས་པས་བུམ་པ་གང་བར་བསམས་ལ་རྣམ་རྒྱལ་ལ་ལྷ་སྔགས་བརྒྱ་རྩ་དང༌། ལས་བུམ་ལ་ཨོཾ་བིགྷྣཱནྟ་ཀྲྀཏ་ཅེས་པའང་ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཧཱུྃ་ཞེས་པའང་ཅུང་ཟད་བཟླས་ན་ལེགས་པར་མངོན། ཅི་རིགས་བཟླས་ལ། འདོད་དོན་ཞུས་མཐར་ཡིག་བརྒྱས་ཁ་བསྐངས་ལ།
ལས་བུམ་ཁ་རྒྱན་གྱིས་ཆུ་འཐོར་བ་དང་བཅས་ཏེ། ཇི་སྲིད་རྗེས་སུ་གནང་བའི་བྱ་བ་མ་རྫོགས་ཀྱི་བར་དུ་བགེགས་བཟློག་པའི་ཕྲིན་ལས་མཛོད་ཅེས་དང༌། ཨོཾ་ཨཱཿཧཱུྃ་ཞེས་པས་མཆོད་ཡོན་ཕུལ་བའི་རྐྱེན་གྱིས་ཡེ་ཤེས་པ་གཤེགས། དམ་ཚིག་པ་ཞུ་བ་བུམ་པའི་ཆུའི་རྣམ་པར་གྱུར། མདུན་བསྐྱེད་མཎྜལ་བསང་སྦྱངས། སྟོང་པའི་ངང་ལས་པཾ་ལས་པདྨ་སོགས་ནས་རྣམ་པར་སྣང་མཛད་ཀྱིས་དབུར་བརྒྱན་པའི་བར་རང་ཉིད་ཅེས་པ་དོར་བ་མ་གཏོགས་པ་བདག་བསྐྱེད་ཀྱི་སྐབས་ལྟར་ཤཱཀྱ་ཐུབ་པར་བསྐྱེད་དེ་མཆོད་པ་བྱིན་གྱིས་བརླབས་ནས། མཚན་སྔགས་རེ་རེས་ཐོག་དྲངས་པའི་ཆུ་གཉིས་ཉེར་སྤྱོད་རོལ་མོ་དང་བཅས་པས་མཆོད། བསྟོད་པས་བསྟོད། མདུན་བསྐྱེད་ལ་དམིགས་པའི་བཟླས་པ་ཅི་རིགས་པར་བྱས་ལ་འདོད་དོན་གསོལ་བ་གདབ་བོ། ། དེ་ནས་གཏོར་མ་དང་པོ་བསང་སྦྱངས།
སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ། ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས། ལྷའི་སྔགས་ལ་ཨི་དཾ་བ་ལིནྡ་ཁ་ཁ་ཁཱ་ཧི་ཁཱ་ཧི་བཏགས་པ་ལན་གསུམ་གྱིས་ཕུལ་ལ། མཆོད་བསྟོད་དང་འདོད་དོན་གསོལ་བ་གདབ། གཏོར་མ་གཉིས་པ་འབྲུ་གསུམ་བརྗོད་པས་བདུད་རྩིར་བྱས་ལ། རང་གི་སྙིང་ག་ནས་འོད་ཟེར་འཕྲོས་པས། དཔལ་རྡོ་རྗེ་ནག་པོ་ཆེན་པོ་ལ་སོགས་པ་བསྟན་སྲུང་དམ་ཚིག་ཅན་རྣམས་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་ལ། ཨོཾ་ཤྲཱི་དྷརྨ་པཱ་ལཱ་ཡ་ས་པ་རི་ཝཱ་ར་ཨོཾ་ཨ་ཀཱ་རོ་སོགས་ལན་གསུམ་གྱིས་བསྔོས་ལ། བསྟན་སྲུང་དམ་ཚིག་ཅན་ཁྱེད་རྣམས་ཀྱིས་མཆོད་སྦྱིན་གྱི་གཏོར་མ་འདི་བཞེས་ལ་སངས་རྒྱས་ཀྱི་བསྟན་པ་དར་བ་དང༌། བདག་ཅག་དཔོན་སློབ་འཁོར་དང་བཅས་པའི་ཆོས་སྒྲུབ་པའི་འགལ་རྐྱེན་བར་ཆད་ཐམས་ཅད་ཞི་ཞིང་རྣམ་པར་དཀར་བའི་ཕྲིན་ལས་དང་འགྲོ་དོན་ཐམས་ཅད་རྟག་ཏུ་རྒྱས་པའི་ཕྲིན་ལས་སྟོང་གྲོགས་རྒྱ་ཆེན་པོ་མཛད་དུ་གསོལ།
ཞེས་དང༌། གཏོར་མ་གསུམ་པའང་བྱིན་གྱིས་བརླབས་ནས། སླར་ཡང་སྙིང་ག་ནས་འོད་ཟེར་འཕྲོས་པས། འཛམ་བུའི་གླིང་སྤྱི་དང་བྱེ་བྲག་ལྗོངས་འདིར་གནས་པའི་ས་བདག་གཞི་བདག་དཀོར་བདག་གཉུག་མར་གནས་པ་ཐམས་ཅད་ཨཱ་ཀརྵ་ཡ་ཛཿཞེས་ལྕགས་ཀྱུའི་ཕྱག་རྒྱ་དང་བཅས་པས་བཀུག ན་མཿསརྦྦ་ཏ་ཐཱ་ག་ཏ་སོགས་ཀྱིས་བསྔོས། མཆོད་སྦྱིན་གྱི་གཏོར་མ་འདི་ས་བདག་གཞི་བདག་དཀོར་བདག་གཉུག་མར་གནས་པ་རྣམས་ལ་འབུལ་ལོ། ། བདག་ཅག་དཔོན་སློབ་འཁོར་དང་བཅས་པ་ལ་གནོད་འཚེའི་བསམ་སྦྱོར་ཐམས་ཅད་སྤངས་ནས། ཇི་ལྟར་བསམ་པའི་དོན་ཐམས་ཅད་གེགས་མེད་དུ་འགྲུབ་པའི་སྟོང་གྲོགས་དམ་པ་མཛོད་ཅིག་ཅེས་དང༌། སརྦྦ་བྷཱུ་མཱི་པ་ཏི་གཙྪས་རང་རང་གི་གནས་སུ་གཤེགས་པར་བསམ། དེ་ནས་སློབ་མ་རྣམས་ཁྲུས་དང་ཕྱག་བྱས་སྙིམ་པ་མེ་ཏོག་དང་བཅས་ཏེ་འཁོད་པ་ལ།
སློབ་དཔོན་གྱིས་ཟང་ཟིང་མེད་པའི་བྱམས་པ་དང་འཁོར་བ་ལས་བསྒྲལ་བར་འདོད་པའི་སྙིང་རྗེས་ཀུན་ནས་བསླངས་ཏེ། སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྗེས་སུ་གནང་བ་ཟབ་མོ་གསན་ལ་དོན་ཉམས་སུ་བླང་སྙམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་གསལ་བཏབ་ནས་གསན་འཚལ། དེ་ལ་འདིར་གང་གསན་པར་བྱ་བའི་རྗེས་སུ་གནང་བ་ནི། འཕགས་པའི་ཡུལ་གྱི་པཎྜི་ཏ་ཆེན་པོ་ཁ་བ་ཅན་གྱི་ལྗོངས་འདིར་ཐུབ་པའི་བསྟན་པ་རིན་པོ་ཆེའི་སྣང་བྱེད་དུ་གྱུར་པ། སངས་རྒྱས་སྣང་བ་མཐའ་ཡས་ཀྱི་ཡེ་ཤེས་སྒྱུ་འཕྲུལ་དྲྭ་བའི་རོལ་པ་ཇོ་བོ་ཆེན་པོ་རྗེ་ཨ་ཏི་ཤ་ནས་བརྒྱུད་པའི་ཡི་དམ་ལྷའི་མངོན་པར་རྟོགས་པ་རྗེས་གནང་མན་ངག་ཐོར་བུར་བཞུགས་པ་རྣམས་སྣར་ཐང་གི་མཁན་ཆེན་མཆིམས་ནམ་མཁའ་གྲགས་ཀྱིས་ཕྱོགས་གཅིག་ཏུ་བསྒྲིགས་པར་བརྟེན། སྣར་ཐང་བརྒྱ་རྩར་གྲགས་པའི་བསྟན་བཅོས་ཆེན་པོ་ལས་བྱུང་བའི་ཡི་དམ་གྱི་ལྷ་ཁྱད་པར་ཅན་རྣམས་ཀྱི་རྗེས་སུ་གནང་བ་སྒྲུབ་པའི་སྐབས་སུ་བབ་པ་ཡིན། དེ་ལའང་དང་པོར་བཅོམ་ལྡན་འདས་ཤཱཀྱ་ཐུབ་པའི་རྗེས་གནང་སྒྲུབ་པ་ལ་སློབ་དཔོན་གྱིས་བགྱི་བར་འོས་པ་ཐམས་ཅད་གྲུབ་ནས། ཁྱེད་རྣམས་ཀྱི་ངོ་སྐལ་དུ་གྱུར་པ་ལ། སློབ་དཔོན་ལྷག་པའི་ལྷ་དང་ཐ་མི་དད་སྙམ་པའི་མོས་གུས་དང་ལྡན་པས་རྗེས་གནང་ཟབ་མོ་ཞུ་བའི་ཡོན་དུ་དམིགས་ཏེ་མཎྜལ་འབུལ་བར་ཞུ།
དེ་ལྟར་མཎྜལ་ཕུལ་ནས་མེ་ཏོག་དང་བཅས་པས་ཐལ་མོ་སྦྱར་ནས་གསོལ་བ་འདེབས་པ་འདིའི་རྗེས་ཟློས་མཛོད། སྐྱེ་རྒ་ན་དང་འཆི་བ་ཡི། ། ཆུ་སྲིན་ལ་སོགས་འཇིགས་རུང་བ། ། སྲིད་པའི་མཚོ་ལས་བདག་སྒྲོལ་མཛོད། ། དགའ་ཆེན་སྟོན་པ་ཁྱོད་གཅིག་པུ། ། བྱང་ཆུབ་ཆེན་པོའི་ཚུལ་བསྟན་པ། ། མགོན་པོ་ཆེན་པོ་བདག་འཚལ་ལོ། ། དམ་ཚིག་དེ་ཉིད་བདག་ལ་སྩོལ། ། བྱང་ཆུབ་སེམས་ཀྱང་བདག་ལ་སྩོལ། ། སངས་རྒྱས་ཆོས་དང་དགེ་འདུན་ཏེ། །
སྐྱབས་གསུམ་དག་ཀྱང་བདག་ལ་སྩོལ། ། ཐར་པ་ཆེན་པོའི་གྲོང་མཆོག་ཏུ། ། མགོན་པོས་བདག་ནི་གཞུག་ཏུ་གསོལ། ། ཞེས་ལན་གསུམ། སྡོམ་པ་གཟུང་བའི་སླད་དུ་དམིགས་པ་འདི་བཞིན་མཛོད། གནས་ཁང་འདི་ཉིད་ཐ་མལ་གྱི་རྣམ་པ་ཅན་མ་ཡིན་པར་དག་གསལ་གཉིས་སུ་མེད་པའི་ཞིང་ཁམས་ཡིན་སྙམ་པ་དང༌། བླ་མ་ཡང་ལྷག་པའི་ལྷ་དངོས་ཡིན་སྙམ་པ་དང༌། མདུན་བསྐྱེད་ཀྱི་མཎྜལ་འདི་ཡང་བསྒྲུབས་ཟིན་པ་ལྟར་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་བཅོམ་ལྡན་འདས་ཤཱཀྱ་ཐུབ་པ་སོགས་ནས་སྐྱིལ་མོ་ཀྲུང་གིས་བཞུགས་པ་ཞེས་པའི་བར་བརྗོད་པས་ངོ་སྤྲད། དེ་དག་གི་སྟེང་གི་ནམ་མཁར་བླ་མ་དང་མཐའ་སྐོར་དུ་ཡི་དམ་སངས་རྒྱས་དང་བྱང་ཆུབ་སེམས་དཔའ་མཁའ་འགྲོ་ཆོས་སྐྱོང་གི་ཚོགས་སྤྲིན་ལྟར་གཏིབས་ནས་བཞུགས་པར་མོས་ཏེ། དེ་རྣམས་ཀྱི་སྤྱན་སྔར་བདག་དང་མཐའ་ཡས་པའི་སེམས་ཅན་ཐམས་ཅད་འཁོད་དེ།
ཚེ་རབས་ཐོག་མ་མེད་པ་ནས་བསགས་པའི་སྡིག་པ་བཤགས་པ་ལ་སོགས་པའི་ཡན་ལག་བདུན་པ་བགྱི་སྙམ་པ་འདིའི་རྗེས་ཟློས་ལན་གསུམ་མཛོད། དཀོན་མཆོག་གསུམ་ལ་བདག་སྐྱབས་མཆི་སོགས་ནས། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ཅེས་པས་སྡོམ་པ་ཕོག་ནས། དངོས་གཞི་ལ་སྐུའི་རྗེས་གནང་གི་དོན་དུ་གསོལ་བ་འདེབས་པ་འདིའི་རྗེས་ཟློས་མཛོད། དུས་གསུམ་སངས་རྒྱས་ཐམས་ཅད་ཀྱི། ། སྐུ་ཡི་རྡོ་རྗེ་སློབ་དཔོན་གྱིས། ། བདག་ལ་ཐུབ་པ་ཆེན་པོ་ཡི། ། སྐུ་ཡི་རྗེས་གནང་སྩལ་དུ་གསོལ། ། ཞེས་ལན་གསུམ།
གསོལ་གདབ་འདི་སྐུ་གསུང་ཐུགས་སོ་སོར་མི་ཐུབ་པ་ལྟར་ན། སྐབས་འདིར་གསུམ་ཆར་བསྡོམས་ཏེ། དེའང་དངོས་གཞིའི་དོན་དུ་གསོལ་བ་འདེབས་པ་འདིའི་རྗེས་ཟློས་མཛོད་ཅེས་བརྡ་སྤྲད་ལ། དུས་གསུམ་སངས་རྒྱས་ཐམས་ཅད་ཀྱི། ། རྡོ་རྗེ་གསུམ་བདག་སློབ་དཔོན་གྱིས། ། བདག་ལ་ཐུབ་པ་ཆེན་པོ་ཡི། ། རྗེས་སུ་གནང་བ་སྩལ་དུ་གསོལ། ། ཞེས་བརྗོད་པས་བཏུབ་སྟེ་བླ་མའི་ཕྱག་ལེན་ལའང་དེ་ལྟར་མཆིས། མཆིམས་སོགས་མཁས་པའི་ཡིག་ཆ་འགའ་ཞིག་ཏུ་འདིར་གསོལ་གདབ་བྱ་བ་མ་བཤད་པའང་ཡོད་པའི་ཕྱིར་རོ། ། དེ་ནས་སློབ་མ་ལས་བུམ་གྱི་ཆུ་དང་ལས་སྔགས་ཀྱིས་བསང༌།
སྭ་བྷཱ་ཝས་སློབ་མའི་ཕུང་ཁམས་སྐྱེ་མཆེད་སྟོང་པར་སྦྱངས། སྟོང་པའི་ངང་ལས་གོང་ལྟར་ཐུབ་པ་ཆེན་པོ་ཐུགས་ཀར་ཉི་མའི་སྟེང་དུ་ཧཱུྃ་དམར་སེར་གྱི་བར་གྱིས་བསྐྱེད། དེའི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ་དང་བཅས་པ་གསལ་བཏབ། སློབ་དཔོན་ཐུབ་པ་ཆེན་པོར་གསལ་བ་ལ་མོས་གུས་བྱས་པས། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས། མདུན་བསྐྱེད་ཀྱི་ལྷ་དང་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀར་ཕོག་པས་ཐུགས་རྒྱུད་བསྐུལ་ཏེ་དེ་དག་ཐམས་ཅད་ཀྱི་སྐུའི་བྱིན་རླབས་ཐམས་ཅད་ཐུབ་པ་ཆེན་པོའི་སྐུའི་རྣམ་པ་ཆེ་བ་རི་རབ་ཙམ་ནས་ཆུང་བ་ཉུངས་འབྲུ་ཙམ་གྱི་བར་བགྲང་དུ་མེད་ཅིང་བསམ་གྱིས་མི་ཁྱབ་པ་སྤྱན་དྲངས་ཏེ་སྟེང་ནས་བྱོན་པ་རྣམས་ཁ་བ་བུ་ཡུག་འཚུབ་པ་ལྟ་བུ། འོག་ནས་བྱོན་པ་རྣམས་དབྱར་གྱི་ས་རླངས་རྡོལ་བ་ལྟ་བུ། བར་ནས་བྱོན་པ་རྣམས་དགེ་འདུན་མང་པོ་ཆོས་འཁོར་ལ་འདུ་བ་ལྟ་བུར་བྱོན།
ཁྱེད་རང་རྣམས་ཀྱི་སྤྱི་བོའི་གཙུག དབང་པོའི་སྒོ། བ་སྤུའི་བུ་ག་རྣམས་ནས་མཚོ་ཆེན་པོ་ལ་ཁ་བ་བབས་པ་ལྟར་སིབ་སིབ་ཐིམ་པར་མོས་པ་མཛོད། སྤྲོ་ན་དྲིལ་གསིལ་དང་བཅས། མ་ལུས་སེམས་ཅན་ཞེས་པ་ནས་གཤེགས་སུ་གསོལ། ཨོཾ་མུ་ནི་སོགས་ལ། བཛྲ་ཨཱ་བེ་ཤ་ཡ་ཨ་ཨ། ཛཿཧཱུྃ་བཾ་ཧོཿམང་དུ་བརྗོད་པས་བསྟིམ། སླར་ཡང་སློབ་དཔོན་གྱི་ཐུགས་ཀའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་རྡོ་རྗེ་བསྡུ་བའི་སྔགས་རྒྱས་སྤྱན་དྲངས། དེ་དག་ལ་དེ་བཞིན་གཤེགས་པ་ཐམས་ཅད་ཀྱིས་རྡོ་རྗེ་སློབ་མ་འདི་རྣམས་ལ་མངོན་པར་དབང་བསྐུར་བ་སྩལ་དུ་གསོལ།
ཞེས་གསོལ་བ་བཏབ་པས། དེ་རྣམས་ཀྱིས། ཇི་ལྟར་བལྟམས་པ་ནས་ས་མ་ཡ་ཤྲཱི་ཡེ་ཧཱུྃ། ཞེས་དང་བུམ་ཆུ་སྤྱི་བོར་གཏོར་ལ་འཐུང་དུ་གཞུག་ཅེས་དབང་བསྐུར་བས་སྐུའི་བྱིན་རླབས་ཐོབ། ལུས་ཀྱི་དྲི་མ་དག ལྷའི་སྐུ་འགྲུབ་པའི་བག་ཆགས་བཞག ཆུའི་ལྷག་མ་སྤྱི་གཙུག་ཏུ་ལུད་པ་ལས་དེ་བཞིན་གཤེགས་པའི་རིགས་ཀྱི་ལྷས་དབུར་བརྒྱན་པར་གྱུར། དེ་ལྟར་ཁྱེད་རྣམས་ལྷར་གསལ་བ་ལ། ཨོཾ་ཨརྒྷཾ་ནས་ཤབྡ་དྲིལ་གསིལ་བར་བྱ། ཞེས་པས་མཆོད་པ་དང་བཅས་པ་ནི་སྐུའི་རྗེས་གནང་ངོ༌། །
གསུང་གི་རྗེས་གནང་གི་དོན་དུ་གསོལ་བ་འདེབས་པ་འདིའི་རྗེས་ཟློས་མཛོད། སྔར་གྱི་གསོལ་བ་འདེབས་པར་གསུང་གི་ཞེས་འདོན་པ་བསྒྱུར་ལ་གསོལ་བ་བཏབ་པས། སློབ་དཔོན་དང་མདུན་བསྐྱེད་ཀྱི་ལྷ་གཉིས་ཀའི་ཐུགས་ཀའི་ས་བོན་སྔགས་ཕྲེང་དང་བཅས་པ་ལས་སྔགས་ཕྲེང་གཉིས་པ་མར་མེ་གཅིག་ལས་གཉིས་མཆེད་ཀྱི་ཚུལ་དུ་བྱུང༌། ཞལ་ནས་ཐོན། སྔགས་ཕྲེང་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་གསུང་གི་བྱིན་རླབས་ཐམས་ཅད་སྔགས་ཕྲེང་གི་རྣམ་པར་སྤྱན་དྲངས་པ་རྣམས་དང་ལྷན་ཅིག་ཏུ་ཁྱེད་རྣམས་ཀྱི་ཞལ་དུ་ཞུགས། ཐུགས་ཀའི་ས་བོན་གྱི་མཐར་གཡས་སྐོར་གྱིས་འཁོད་པར་མོས་ལ་སྔགས་འདིའི་རྗེས་ཟློས་ལན་གསུམ་མཛོད་ཅེས་དང་ཨོཾ་མུ་ནི་སོགས་ཀྱི་རྗེས་ཟློས་བྱར་གཞུག དེ་ལྟར་ལན་གསུམ་བཟླས་པས་དང་པོས་རྒྱུད་བྱིན་གྱིས་བརླབས། གཉིས་པས་དབྱེར་མེད་དུ་བྱས། གསུམ་པས་བརྟན་པར་བྱས་པར་མོས་ཏེ། སློབ་དཔོན་ལ་མེ་ཏོག་འཐོར་བཞིན་པས་འདིའི་རྗེས་ཟློས་མཛོད།
བཅོམ་ལྡན་བདག་གིས་གཟུང་ལགས་ཀྱི། ། བཅོམ་ལྡན་བདག་ལ་བྱིན་གྱིས་རློབས། ། ཞེས་གསོལ་བ་བཏབ་པས། སློབ་དཔོན་གྱིས་ཀྱང་མེ་ཏོག་དེ་དག་སྔགས་ཀྱི་ཕྲེང་བའི་རང་བཞིན་དུ་བྱས་ཏེ་ཁྱེད་རྣམས་ཀྱི་སྤྱི་བོར་བཞག་པས་སྙིང་གའི་སྔགས་ནུས་པ་དང་ལྡན་པར་བྱིན་གྱིས་བརླབ་པའི་མོས་པ་མཛོད་ཅེས་དང༌། བཅོམ་ལྡན་འདི་ལ་སྩལ་ལགས་ཀྱི། ། འདི་ལ་ཉེ་བར་མཛད་དུ་གསོལ། ། སྔགས་ཀྱི་དངོས་གྲུབ་ཐོབ་པ་དང༌། ། བརྟུལ་ཞུགས་བརྟན་པར་མཛད་དུ་གསོལ། ། དེ་བརྟན་པའི་ཆེད་དུ་ནམ་མཁར་བཞུགས་པའི་དབང་གི་ལྷ་རྣམས་དང་སློབ་དཔོན་གྱིས། ཇི་ལྟར་བལྟམས་པ་ནས་ས་མ་ཡ་ཤྲཱི་ཡེ་ཧཱུྃ་ཞེས་གསུང་ཞིང་བུམ་པའི་ཆུས་དབང་བསྐུར་བས་གསུང་གི་བྱིན་རླབས་ཐོབ།
ངག་གི་དྲི་མ་དག ལྷའི་གསུང་འགྲུབ་པའི་བག་ཆགས་བཞག ཆུའི་ལྷག་མ་སྤྱི་གཙུག་ཏུ་ལུད་པས་པདྨའི་རིགས་ཀྱི་ལྷས་དབུར་བརྒྱན་པར་གྱུར། ཁྱེད་རྣམས་ལྷར་གསལ་བ་ལ་གོང་བཞིན་མཆོད་པ་དང་བཅས་པ་ནི་གསུང་གི་རྗེས་གནང་ངོ༌། ། ཐུགས་ཀྱི་རྗེས་གནང་གི་དོན་དུ་གསོལ་བ་འདེབས་པར་ཐུགས་ཞེས་འདོན་པ་བསྒྱུར་ལ་གསོལ་བ་བཏབ་ནས། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་མདུན་བསྐྱེད་ཀྱི་ལྷ་དང་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀར་ཕོག་པས་ཐུགས་རྒྱུད་བསྐུལ་ཏེ། དེ་དག་ཐམས་ཅད་ཀྱི་ཐུགས་ཀྱི་བྱིན་རླབས་ཐམས་ཅད་ཐུབ་པ་ཆེན་པོའི་སྐུའམ་ཐུགས་ཕྱག་མཚན། བདུད་རྩིས་གང་བའི་ལྷུང་བཟེད་ཀྱི་རྣམ་པར་སྤྱན་དྲངས། ཁྱེད་རང་རྣམས་ཀྱི་སྙིང་གར་ཐིམ། སྙིང་གའི་ས་བོན་ལས་འོད་ཟེར་འཕྲོས་པས་སྣོད་བཅུད་ཐམས་ཅད་ལ་ཕོག་པས་དེ་ཐམས་ཅད་འོད་དུ་ཞུ་ནས་ཁྱེད་རྣམས་ལྷར་གསལ་བ་ལ་ཐིམ།
དེའང་འོད་ཕུང་དུ་ཞུ་ནས་སྙིང་གའི་ས་བོན་ལ་ཐིམ། དེ་ཡང་ཇེ་ཆུང་ཇེ་ཕྲར་གྱུར་ཏེ་མཐར་ནམ་མཁའ་ལ་འཇའ་ཡལ་བ་ལྟར་ཡལ་ཏེ་གཟུང་འཛིན་གཉིས་སྣང་གིས་བསྡུས་པའི་ཆོས་ཐམས་ཅད་རང་བཞིན་གྱིས་མ་དམིགས་པའི་སྤྲོས་བྲལ་སྟོང་པ་ཉིད་ཀྱི་ངང་དུ་ཅུང་ཟད་མཉམ་པར་འཇོག་པ་ཞུ། སྟོང་པའི་ངང་ལས་སྐད་ཅིག་གིས་ཟབ་གསལ་གཉིས་སུ་མེད་པ་ལྷག་པ་ལྷའི་སྐུར་གྱུར་པ་མོས་པ་མཛོད། དེ་བརྟན་པའི་ཆེད་དུ་དབང་གི་ལྷ་རྣམས་དང་སློབ་དཔོན་གྱིས། ཇི་ལྟར་བལྟམས་པ་སོགས་ཀྱི་བུམ་པའི་ཆུས་དབང་བསྐུར་བས་ཐུགས་ཀྱི་བྱིན་རླབས་ཐོབ། ཡིད་ཀྱི་དྲི་མ་དག ལྷའི་ཐུགས་གཉིས་སུ་མེད་པའི་ཡེ་ཤེས་གྲུབ་པའི་བག་ཆགས་གཞག ཆུའི་ལྷག་མ་སྤྱི་གཙུག་ཏུ་ལུད་པས་རྡོ་རྗེའི་རིགས་ཀྱི་ལྷས་དབུར་བརྒྱན་པར་གྱུར། ཁྱེད་རྣམས་ལྷར་གསལ་བ་ལ་གོང་ལྟར་མཆོད་པ་དང་བཅས་པ་ནི་ཐུགས་ཀྱི་རྗེས་གནང་སྟེ། སྤྲོ་ན།
དེ་དག་བརྟན་པའི་ཡན་ལག་ཏུ་དཀོན་མཆོག་གསུམ་གྱི་བཀྲ་ཤིས་བརྗོད། དེ་དག་གི་གནས་སྐབས་སུ་ཐོབ་ཅིང་ཁས་བླངས་པའི་དམ་ཚིག་དང་སྡོམ་པ་ཚུལ་བཞིན་བསྲུང་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་སོགས་ལན་གསུམ། ཞེས་ཁས་བླངས་ནས་རྗེས་སུ་གནང་བ་ཐོབ་པའི་གཏང་རག་ཏུ་མཎྜལ་འབུལ། མཎྜལ་དུ་མ་ཟད་ལུས་ལོངས་སྤྱོད་རྣམས་ཀྱང་འབུལ་གྱི་བཞེས་ནས་ལོངས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་བརྩམས་ཏེ་སོགས་ལན་གསུམ། དེས་བཅོམ་ལྡན་འདས་ཐུབ་པ་ཆེན་པོའི་རྗེས་སུ་གནང་བ་གསན་པ་ཡིན་པས་རང་གཞན་གྱི་དོན་རྒྱ་ཆེན་པོ་མཛད་པ་ཞུ། བསོད་ནམས་འདི་ཡིས་སོགས་ཀྱིས་དགེ་བ་བསྔོས་ལ་སློབ་མ་རྣམས་རང་གནས་སུ་བཏང༌། རྗེས་མཆོད་པ་ཁ་གསོས་ཏེ་ཚོམ་བུ་ལ་མཆོད་བསྟོད་དང་འདོད་དོན་གསོལ་བ་གདབ། ཡིག་བརྒྱ་དང༌།
མ་འབྱོར་པ་དང་ཉམས་པ་སོགས་ཀྱིས་ལྷག་ཆད་ཁ་བསྐང་ཞིང་ནོངས་པ་བཟོད་པར་གསོལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད་ཅེས་སོགས་ཀྱི་མཐར་ཨོཾ་བཛྲ་མུཿཞེས་དང༌། མཐེབ་སྲིན་གྱི་སེ་གོལ་དང་བཅས་པས་ཡེ་ཤེས་པ་གཤེགས། དམ་ཚིག་པ་རང་ལ་གཉིས་སུ་མེད་པར་ཐིམ་པར་བསམ་མོ། ། རྗེས་གནང་མང་པོ་སྦྲེལ་ནས་བྱེད་ན། ལས་ཀྱི་རྡོ་རྗེས་ལྷ་གྲངས་དང་མཉམ་པའི་ཚོམ་བུ་དང་མཆོད་པ་རྙིང་པ་བསྡུས་ནས་གསར་པ་བཤམ། ཡི་དམ་གྱི་གཏོར་མ་ཁ་གསོ། དེའི་བར་ལ་སློབ་དཔོན་གྱིས་སྐྱབས་འགྲོ་ནས་བརྩམས་ཏེ། ལྷ་སོ་སོའི་བདག་བསྐྱེད། མདུན་བསྐྱེད་སྒྲུབ་པ།
སློབ་མ་ལ་བྱ་བ་བཅས་པའི་སྤྱི་ཆིངས་ཐམས་ཅད་གོང་ལྟར་ལས། ལྷའི་གདན་དང་ས་བོན་དང༌། གཙོ་འཁོར་དུ་ཡོད་ཀྱི་མངོན་རྟོགས་དང༌། རིགས་བདག་དང༌། སྔགས་དང་མཚན་སྔགས། བསྟོད་པ་རྣམས་སོ་སོར་སྦྱོར་ཚུལ་མ་འདྲེས་པར་ཤེས་པར་བྱས་ལ་ཉམས་སུ་བླང་ངོ༌། ། ཆོས་ཐུན་རེ་རེ་ཞིང་ཡང་རྗེས་གནང་དང་པོ་ལ་སྐུ་གསུང་ཐུགས་ཀྱི་རྗེས་གནང་གསོལ་གདབ་སོ་སོར་བྱ་ཞིང༌། ཕྱི་མ་རྣམས་ལ་བསྡོམས་ཏེ་གསོལ་བ་གདབ་པ་མ་གཏོགས་གཞན་ཐམས་ཅད་གོང་བཞིན་མཛད་པའི་ཕྱག་ལེན་ཡང་མཆིས་མོད། མཎྜལ་ས་གཞི་སྤོས་ཀྱིས་བྱུག་ཅིང་སོགས་དང༌། ཐུན་མོང་གི་གསོལ་གདབ་དང་རྒྱུན་བཤགས་ལན་རེ་བྱས་པས་ཆོག་གོ །
འདི་ནས་བརྩམས་ཏེ་ལྷ་སོ་སོའི་མངོན་རྟོགས་ཀྱི་ཁྱད་པར་རྣམས་བརྗོད་དེ། ༈ དེའང་གནས་བརྟན་བཅུ་དྲུག་ནི། སྟོང་པའི་ངང་ལས་བྷྲཱུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་དང་ལྡན་པ། དེའི་དབུས་སུ་པདྨ་འདབ་མ་བཅུ་དྲུག་པའི་ལྟེ་བ་དང་འདབ་མ་རྣམས་ལ་ཟླ་བའི་དཀྱིལ་འཁོར་རེ་རེ། དབུས་ཀྱི་ལྟེ་བར་རང་ཉིད་སངས་རྒྱས་བཅོམ་ལྡན་འདས་ཤཱཀྱ་ཐུབ་པ་སྐུ་མདོག་སོགས་ནས་སྐྱིལ་མོ་ཀྲུང་གིས་བཞུགས་པའི་བར་གོང་བཞིན་བརྗོད་པས་གསལ་གདབ། འདབ་མ་བཅུ་དྲུག་གི་ཤར་གྱི་འདབ་མ་བཞི་ལ་རིམ་པ་བཞིན་དུ་གནས་བརྟན་ཆེན་པོ་སྒྲ་གཅན་འཛིན་ཕྱག་ན་རིན་པོ་ཆེའི་པྲོག་ཞུ་བསྣམས་པ། གནས་བརྟན་ཆེན་པོ་ལམ་ཕྲན་བརྟན་ཕྱག་གཉིས་མཉམ་པར་གཞག་པ། གནས་བརྟན་ཆེན་པོ་བྷ་ར་དྷྭ་ཛ་བསོད་སྙོམས་ལེན་ཕྱག་གཡས་ན་གླེགས་བམ། གཡོན་མཉམ་གཞག་གི་སྟེང་ན་ལྷུང་བཟེད་བསྣམས་པ། གནས་བརྟན་ཆེན་པོ་ལམ་བརྟེན་ཕྱག་གཡས་ན་གླེགས་བམ།
གཡོན་ཆོས་འཆད་ཀྱི་ཕྱག་རྒྱ་མཛད་པའོ། ། ལྷོའི་འདབ་མ་བཞི་ལ་རིམ་པ་བཞིན་དུ་གནས་བརྟན་ཆེན་པོ་ཀླུའི་སྡེ་པ་ཕྱག་གཡས་བུམ་པ། གཡོན་འཁར་གསིལ་བསྣམས་པ། གནས་བརྟན་ཆེན་པོ་སྦེད་བྱེད་ཕྱག་ན་གླེགས་བམ་བསྣམས་པ། གནས་བརྟན་ཆེན་པོ་མི་ཕྱེད་པ་ཕྱག་གཉིས་ཐལ་མོ་སྦྱར་བའི་བར་དུ་བྱང་ཆུབ་ཆེན་པོའི་མཆོད་རྟེན་བསྣམས་པ། གནས་བརྟན་ཆེན་པོ་ཡན་ལག་འབྱུང་ཕྱག་གཉིས་ཐལ་མོ་སྦྱར་བའི་བར་ན་སྤོས་ཕོར་བསྣམས་ཤིང་མཆན་ཁུང་གཡོན་ན་རྔ་ཡབ་བསྣམས་པའོ། ། ནུབ་ཀྱི་འདབ་མ་བཞི་ལ་གནས་བརྟན་ཆེན་པོ་མ་ཕམ་པ་ཕྱག་གཉིས་མཉམ་པར་གཞག་པ། གནས་བརྟན་ཆེན་པོ་ནགས་ན་གནས་ཕྱག་གཡས་ཞི་བའི་སྡིགས་མཛུབ་མཛད་ཅིང༌། གཡོན་རྔ་ཡབ་བསྣམས་པ། གནས་བརྟན་ཆེན་པོ་དུས་ལྡན་ཕྱག་ན་གསེར་གྱི་རྣ་ཀོར་བསྣམས་པ།
གནས་བརྟན་ཆེན་པོ་རྡོ་རྗེ་མོའི་བུ་ཕྱག་གཡས་ཞི་བའི་སྡིགས་མཛུབ་མཛད་ཅིང༌། གཡོན་རྔ་ཡབ་བསྣམས་པའོ། ། བྱང་གི་འདབ་མ་བཞི་ལ་གནས་བརྟན་ཆེན་པོ་བཟང་པོ་ཕྱག་གཡས་ཆོས་འཆང༌། གཡོན་མཉམ་པར་གཞག་པ། གནས་བརྟན་ཆེན་པོ་གསེར་བེའུ་ཕྱག་ན་རིན་པོ་ཆེའི་ཞགས་པ་བསྣམས་པ། གནས་བརྟན་ཆེན་པོ་བཱ་ར་དྷྭ་ཛ་གསེར་ཅན་ཕྱག་གཉིས་མཉམ་པར་གཞག་པ། གནས་བརྟན་ཆེན་པོ་བ་ཀུ་ལ་ཕྱག་ན་ནེའུ་ལེ་བསྣམས་པའོ། ། སྒོ་བཞིའི་ཤར་སྒོར་ཡུལ་འཁོར་སྲུང་དཀར་པོ་པི་ཝང་འཛིན་པ། ལྷོ་སྒོར་འཕགས་སྐྱེས་པོ་སྔོན་པོ་རལ་གྲི་འཛིན་པ། ནུབ་སྒོར་སྤྱན་མི་བཟང་དམར་པོ་སྦྲུལ་ཞགས་འཛིན་པ།
བྱང་སྒོར་རྣམ་ཐོས་སྲས་སེར་པོ་རྒྱལ་མཚན་འཛིན་པ། ཤར་དུ་དགེ་བསྙེན་ཆེན་པོ་དྷརྨ་ཏཱ་ཕྱག་ན་རྔ་ཡབ་དང་བུམ་པ་བསྣམས་པ། རལ་པ་ཐོད་དུ་བཅིངས་ཤིང་སྡེ་སྣོད་གསུམ་གྱི་གླེགས་བམ་ཁུར་བ། མདུན་གྱི་ནམ་མཁའ་ལ་སངས་རྒྱས་སྣང་བ་མཐའ་ཡས་བཞུགས་པ། དར་གྱི་ན་བཟའ་ལྷབ་ལྷུབ་ཏུ་གསོལ་ཞིང་པུས་མོ་བརྫེས་པ། པུས་མོ་གཡས་པ་ལས་སྟག་གི་ཚོགས་སྤྲུལ་པ། དགེ་བསྙེན་གྱི་ཚོགས་དང་བཅས་པ། མདུན་གྱི་ནམ་མཁར་བླ་མ་དགེ་བའི་བཤེས་གཉེན་རྣམས་དང༌། སངས་རྒྱས་དང་བྱང་ཆུབ་སེམས་དཔའ་རྣམས་དང༌། དགྲ་བཅོམ་པའི་ཚོགས་དཔག་ཏུ་མེད་པ་བཞུགས་པར་གྱུར།
ཐུགས་ཀའི་ཧཱུྃ་ལས་འོད་ཟེར་འཕྲོས་པས་སྟོན་པ་བདེ་བར་གཤེགས་པ་གནས་བརྟན་བཅུ་དྲུག་འཁོར་དང་བཅས་པ་སྤྱན་དྲངས་པར་བསམས་ལ། ལག་མཐིལ་ལྟར་མཉམ་རིན་ཆེན་རྒྱན་གྱིས་སྤྲས། ། ལྗོན་ཤིང་ཆུ་མཚོས་བརྒྱན་པའི་ས་གཞིའི་དབུས། ། རིན་ཆེན་ལས་གྲུབ་གྲུ་བཞི་སྒོ་བཞི་པ། ། པདྨ་ཉི་ཟླས་བརྒྱན་པའི་གདན་སྟེང་དུ། ། ཐུགས་རྗེས་རྩོད་པའི་དུས་ཀྱི་གདུལ་བྱ་རྣམས། ། རྣམ་གྲོལ་ལམ་དུ་འགོད་མཛད་འགྲོ་བའི་མགོན། ། ཐུབ་པ་མཆོག་དང་གནས་བརྟན་ཆེན་པོ་རྣམས། ། འཁོར་དང་བཅས་པ་གནས་འདིར་གཤེགས་སུ་གསོལ། ། ཞེས་བརྗོད་ཅིང་སྤྱན་དྲངས།
ཛཿཧཱུྃ་བཾ་ཧོཿཞེས་པས་བསྟིམ། གཙོ་འཁོར་ཐམས་ཅད་ཀྱི་སྤྱི་བོར་ཨོཾ་སོགས་ཀྱིས་གནས་གསུམ་བྱིན་གྱིས་བརླབ། མཆོད་པ་དང་གཏོར་མ་འབུལ་བའི་སྔགས་ནི་ཨོཾ་མུ་ནི་མུ་ནི་མ་ཧཱ་མུ་ན་ཡེ་སྭཱ་ཧཱ། ཞེས་བཟླ། མཚན་སྔགས་ནི། ཨོཾ་སརྦ་ཏ་ཐཱ་ག་ཏ་ཤཱཀྱ་མུ་ནི་ས་པ་རི་ཝཱ་ར་སྦྱར། བསྟོད་པ་ནི། མགོན་པོ་ཐུགས་རྗེ་ཆེ་ལྡན་སོགས་ནས་དགེ་འདུན་ལ་ཡང་ཕྱག་འཚལ་ལོ། ། སངས་རྒྱས་སྤྲུལ་པ་དགྲ་བཅོམ་འཕགས་པའི་ཚོགས། ། འགྲོ་བའི་དོན་དུ་བསྟན་པ་སྐྱོང་མཛད་པ། །
དཀོན་མཆོག་གསུམ་དངོས་གནས་བརྟན་བཅུ་དྲུག་ལ། ། སྒོ་གསུམ་གུས་པའི་སྒོ་ནས་ཕྱག་འཚལ་ལོ། ། དེ་ཉིད་ལ་གསོལ་གདབ་ཀྱི་ཚེ། གནས་བརྟན་བཅུ་དྲུག་གིས། བསྟན་པ་ཡུན་རིང་གནས་པར་བྱིན་གྱིས་རློབས་ཞེས་བསྒྱུར་རོ། ༈ །མི་འཁྲུགས་པ་ནི། སྟོང་པའི་ངང་ལས་ འདི་དང་འོག་གི་ཐུགས་རྗེ་ཆེན་པོ་དང༌། བཅུ་གཅིག་ཞལ་དང༌། སྒྲོལ་མ་ལྗང་གུ་དང་ཛམྦྷ་ལ་སེར་པོ་སྟེ་ལྔ་པོ་བསྐྱེད་གཞི་སྙིང་གར་ཟླ་གདན་སོགས་ཀྱི་སྟེང་དུ་བསྐྱེད་པ་ནི་བདག་བསྐྱེད་དང་སློབ་མ་ལྷ་བསྐྱེད་ཀྱི་སྐབས་སུ་འདི་ལྟར་བྱེད་པ་གཞུང་གིས་དངོས་བསྟན་ཡིན། དེ་ལྟ་ནའང་མདུན་བསྐྱེད་དང་སློབ་མ་དང་བུམ་ནང་ལྷ་བསྐྱེད་པའི་ཚེ་སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའམ་རཾ་ལས་ཉི་མ་སོགས་སྐབས་གང་བབ་དང་ས་བོན་ལས་འོད་ཟེར་འཕྲོས།
འཕགས་པ་མཆོད། སེམས་ཅན་གྱི་དོན་བྱས་ཞེས་བསྒྱུར་ཏེ་བསྐྱེད་པ་མ་གཏོགས་རང་གི་ལུས་སྦྱོང་བའི་དམིགས་པ་དོར་བ་སོགས་རྣམ་དབྱེ་ཤེས་པར་བྱའོ། ། འོན་ཀྱང་འདིར་སྟོང་པའི་ངང་ལས་པཾ་ལས་པདྨ་སོགས་གོང་འོག་གཞན་རྣམས་ཀྱི་རིགས་འགྲེས་སྦྱར་བ་ནི་ཡིག་ཆ་གཞན་ཐམས་ཅད་དུའང་དེ་ལྟར་འབྱུང་བ་ལྟར་དང་ཕྱག་ལེན་བདེ་བའི་ཆེད་དུ་སོར་གཞག་བྱས་པ་ཡིན་པས་གང་མོས་བྱར་རུང་ངོ༌།།་་་་་ རང་གི་སྙིང་གར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་མཐིང་ག་དེ་ལས་འོད་ཟེར་འཕྲོས། རང་གི་ལུས་རྣམ་སྨིན་ཤ་ཁྲག་རྡོས་བཅས་ཀྱི་ཕུང་པོ་དང་སེམས་ཅན་ཐམས་ཅད་ཀྱི་སྡིག་སྒྲིབ་དང་བཅས་པ་སྦྱངས། ཚུར་འདུས་ཡོངས་སུ་གྱུར་པ་ལས་རང་ཉིད་བཅོམ་ལྡན་འདས་རྡོ་རྗེ་མི་འཁྲུགས་པ་སྐུ་མདོག་ཨིནྡྲ་ནཱི་ལ་ལྟར་སྔོ་བ། པདྨ་དང་ཟླ་བའི་གདན་ལ་ཞབས་གཉིས་རྡོ་རྗེ་སྐྱིལ་ཀྲུང་གིས་བཞུགས་པ། ཕྱག་གཡས་ས་ནོན་དང་གཡོན་མཉམ་གཞག་མཛད་པ། ཞི་ཞིང་འཛུམ་པའི་སྤྱན་གཉིས་འགྲོ་ལ་གཟིགས་ཤིང་དབུའི་གཙུག་ཏོར་དང་བཅས་པ། ན་བཟའ་ཆོས་གོས་དམར་པོ་སོགས་ཚངས་པར་སྤྱོད་པའི་ཆ་ལུགས་ཅན།
མཚན་དང་དཔེ་བྱད་ཀྱིས་སྤྲས་པའི་ཐུགས་ཀར་ཨ་ལས་ཟླ་བའི་སྟེང་དུ་ཧཱུྃ་མཐིང་ག་སོགས་ནས་མི་བསྐྱོད་པས་དབུར་བརྒྱན། སྔགས་ནི། ན་མོ་རཏྣ་ཏྲ་ཡཱ་ཡ། ཨོཾ་ཀཾ་ཀ་ནི་ཀཾ་ཀ་ནི། རོ་ཙ་ནི་རོ་ཙ་ནི། ཏྲོ་ཊ་ནི་ཏྲོ་ཊ་ནི། ཏྲཱ་ས་ནི་ཏྲཱ་ས་ནི། པྲ་ཏི་ཧ་ན་པྲ་ཏི་ཧ་ན། སརྦ་ཀརྨ་པ་རཾ་པ་རཱ་ཎི་མེ་སརྦ་སཏྭཱ་ནཱཉྩ་སྭཱ་ཧཱ་ཞེས་ཐུགས་ཀའི་སྔགས་ཕྲེང་ཀློག་པའི་ཚུལ་ལམ་ཞལ་ནས་འཐོན་ཏེ་ལྟེ་བ་ནས་ཞུགས་ཤིང་མགལ་མེ་འཁོར་བ་ལྟར་དམིགས་ནས་བཟླ། མཚན་སྔགས་ཨོཾ་བཛྲ་ཨཀྵོ་བྷྱ།
བསྟོད་པ་ནི། ཆོས་ཉིད་མཉམ་པ་ཉིད་ལས་མ་གཡོས་ཀྱང༌། ། ཐུགས་རྗེས་རྟག་ཏུ་མྱ་ངན་མི་འདའ་བར། ། མཐའ་ཡས་འགྲོ་བའི་དོན་སྒྲུབ་ལྷུར་ལེན་པ། ། བཅོམ་ལྡན་མི་འཁྲུགས་པ་ལ་ཕྱག་འཚལ་བསྟོད། ༈ །ཐུགས་རྗེ་ཆེན་པོ་ཕྱག་བཞི་པ་ནི། སྟོང་པའི་ངང་ལས། པཾ་ལས་པདྨ་དང་ཨ་ལས་ཟླ་བའི་སྟེང་དུ་ཧྲཱིཿདཀར་པོ། དེ་ལས་འོད་ཟེར་འཕྲོས། འཕགས་པ་མཆོད།
སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས་རང་ཉིད་ཐུགས་རྗེ་ཆེན་པོ་སྐུ་མདོག་གངས་ཀྱི་རི་བོ་ལྟར་དཀར་བ་ཞལ་གཅིག་ཕྱག་བཞི་པ། ཕྱག་དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་གཉིས་པས་ནོར་བུ་ཆུ་ཤེལ་གྱི་ཕྲེང་བ། གཡོན་གཉིས་པས་དུས་གསུམ་གྱི་སངས་རྒྱས་མཚོན་པའི་པདྨ་དཀར་པོ་རྒྱས་པ་དང་འབྲས་བུ་ཡོད་པ་དང་ཁ་འབུས་པ་གསུམ་རྩ་བ་གཅིག་ལས་གྱེས་པ་བསྣམས་པ། ལྷ་རྫས་ཀྱི་ན་བཟའ་དང༌། རིན་པོ་ཆེའི་དབུ་རྒྱན། སྙན་རྒྱན། མགུར་རྒྱན། ཕྱག་གདུབ།
ཞབས་གདུབ་ལ་སོགས་པས་བརྒྱན་པ། རལ་པའི་ཐོར་ཅོག་དང་ལྡན་པ། རྡོ་རྗེ་སྐྱིལ་ཀྲུང་གིས་བཞུགས་པའི་ཐུགས་ཀར་ཟླ་བའི་སྟེང་དུ་ཧྲཱིཿདཀར་པོ་སོགས་ནས་སྣང་བ་མཐའ་ཡས་ཀྱིས་དབུར་བརྒྱན། སྔགས་ནི། ཨོཾ་མ་ཎི་པདྨེ་ཧཱུྃ་ཞེས་བཟླ། མཚན་སྔགས། ཨཱརྻ་ལོ་ཀེ་ཤྭ་ར། བསྟོད་པ་ནི། སྐྱོན་གྱིས་མ་གོས་སྐུ་མདོག་དཀར། ། ཞེས་སོགས་ཀྱིས་བསྟོད།
༈ །སྤྱན་རས་གཟིགས་སེང་གེ་སྒྲ་ནི། སྟོང་པའི་ངང་ལས་པཾ་ལས་པདྨ་དམར་པོ། དེའི་སྟེང་དུ་ཨ་ལས་སེང་གེ་དཀར་མོ། དེའི་སྟེང་དུ་ཟླ་བ་ལ་གནས་པའི་ཧྲཱིཿདཀར་པོ། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་ནས་རྗེ་བཙུན་སེང་གེ་སྒྲའི་གོ་འཕང་ལ་བཀོད། འོད་ཟེར་ཚུར་འདུས་ཧྲཱིཿལ་ཐིམ་དེ་ཡོངས་སུ་གྱུར་པ་ལས་རང་ཉིད་རྗེ་བཙུན་སེང་གེ་སྒྲ་སྐུ་མདོག་དཀར་པོ། ཕྱག་གཡས་པའི་སོར་མོ་ལྔ་ཕྲལ་ཏེ་པུས་མོ་གཡས་ཀྲོང་ངེ་བའི་སྟེང་ན་ཁ་སྦུབ་ཅིང་གཡོན་པ་གདན་ལ་བརྟེན་པ། སྤྱན་གསུམ་པ།
རལ་པའི་ཐོར་ཚུགས་ཅན། ཚངས་སྐུད་མ་གཏོགས་པའི་རྒྱན་གཞན་སྤངས་ཤིང་སྐུ་སྐེམ་པ། དཀའ་ཐུབ་ཀྱི་ཆ་ལུགས་ཅན། རྒྱལ་པོ་རོལ་པའི་འགྱིང་བག་གིས་བཞུགས་པ། ཕྱག་གཡོན་པའི་མཐེབ་མཛུབ་ཀྱི་ཞགས་མིག་ནས་པདྨའི་ལྕུག་མ་སྐྱེས་ཏེ་གཉིས་སུ་གྱེས་པའི་རིང་བ་ཤོས་ཀྱི་པདྨ་ལ་རལ་གྲི་འབར་བ་དང༌། ཉེ་བའི་པདྨའི་སྟེང་ན་མེ་ཏོག་དྲི་ཞིམ་པོ་སྣ་ཚོགས་པས་བཀང་བའི་ཐོད་པ་དཀར་པོ་གནས་པ། གཡས་ལོགས་ཀྱི་སྐུའི་ཐད་ཀར་མ་རེག་པའི་ཏྲི་ཤཱུ་ལ་ལྗང་གུ་ལ་སྦྲུལ་དཀར་པོ་ཁ་ནས་ཁྲག་འཛག་པས་དཀྲིས་ཏེ་ཁ་ཚུར་ལྟ་བ། རས་ཀྱི་སྐུད་པ་ཉིས་སྒྲིལ་མདུད་པ་ཅན་དཔུང་པ་གཡས་ཀྱི་འོག་ནས་གཡོན་སྟེང་དུ་དཀྲིས་པའི་ཚངས་སྐུད་དང་ལྡན་པའི་ཐུགས་ཀར་པད་ཟླའི་སྟེང་དུ་ཧྲཱིཿདཀར་པོ་ཞེས་པ་ནས་སྣང་བ་མཐའ་ཡས་ཀྱིས་དབུར་བརྒྱན། ཨོཾ་ཨཱཿཧྲཱིཿསིདྷ་ནཱ་ད་ཧཱུྃ་ཞེས་བཟླ། སིདྷ་ནཱ་ད།
བསྟོད་པ་ནི། དྲི་མེད་ཆུ་སྐྱེས་ལྟེ་བར་གདོང་ལྔའི་སྟེང༌། ། རོལ་པའི་སྟབས་བཞུགས་ཞི་འཛུམ་ཐུགས་རྗེའི་གཏེར། ། འགྲོ་བའི་ནད་གདོན་སྡུག་བསྔལ་ཞི་མཛད་པ། ། འཕགས་མཆོག་སེང་གེ་སྒྲ་ལ་ཕྱག་འཚལ་ལོ། ༈ །པདྨའི་རིགས་ཀྱི་ཐུགས་རྗེ་ཆེན་པོ་བཅུ་གཅིག་ཞལ་ནི། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་སྟེང་དུ་ཧྲཱིཿདཀར་པོ། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས།
ཚུར་འདུས་ཡོངས་སུ་གྱུར་པ་ལས་རང་ཉིད་ཐུགས་རྗེ་ཆེན་པོའི་སྐུར་གྱུར་པ་ནི། སྐུ་མདོག་དཀར་པོ་ཞལ་བཅུ་གཅིག་གི་རྩ་བའི་ཞལ་དཀར། གཡས་ལྗང༌། གཡོན་དམར། དེའི་སྟེང་གི་ཞལ་གསུམ་དབུས་ལྗང༌། གཡས་དཀར། གཡོན་དམར། དེའི་སྟེང་གི་ཞལ་གསུམ་དབུས་དམར། གཡས་ལྗང༌། གཡོན་དཀར་བ།
དེའི་སྟེང་ན་ཁྲོ་ཞལ་ནག་པོ་མཆེ་བ་གཙིགས་པ། སྤྱན་གསུམ་པ། རལ་པ་དམར་སེར་གྱེན་དུ་འགྲེང་བ། དེའི་སྤྱི་བོར་ཞི་བའི་ཞལ་དམར་པོ་གཙུག་ཏོར་དང་བཅས་ཤིང་རྒྱན་སྤངས་པ། མགུལ་པ་ཡན་ཆད་ཕྱུང་བ། ཕྱག་དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་གཉིས་པ་བགྲང་ཕྲེང༌། གསུམ་པས་ཡི་དྭགས་ཀྱི་བཀྲེས་སྐོམ་སེལ་བ། བཞི་པས་འཁོར་ལོ་འཛིན་པ། གཡོན་གཉིས་པས་གསེར་གྱི་པདྨ་ཡུ་བ་དང་བཅས་པ།
གསུམ་པས་རིལ་བ་སྤྱི་བླུགས། བཞི་པས་མདའ་གཞུ་འཛིན་པ། ཕྱག་ལྷག་མ་དགུ་བརྒྱ་དང་དགུ་བཅུ་རྩ་གཉིས་པོས་མཆོག་སྦྱིན་མཛད་པ། ཕྱག་ཐམས་ཅད་ཀྱི་མཐིལ་དུ་སྤྱན་རེ་རེ་ཡོད་པ། པདྨ་དང་ཟླ་བའི་གདན་ལ་ཞབས་གཉིས་རྡོ་རྗེ་སྐྱིལ་ཀྲུང་ངམ་མཉམ་པའི་སྟབས་ཀྱིས་བཞེངས་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། རས་བཟང་པོས་སྐུ་སྨད་གཡོགས་ཤིང༌། རི་དྭགས་ཀྱི་པགས་པས་ནུ་མ་གཡོན་པ་བཀབ་པ། རལ་པ་དམར་སེར་འཁྲུགས་པས་མཛེས་པའི་ཐུགས་ཀར་ཟླ་བའི་སྟེང་དུ་ཧྲཱིཿདཀར་པོ་ ་་་་་ཕྱག་ལེན་མི་མཛད་ཀྱང་ཡེ་ཤེས་པ་སྤྱན་དྲངས་པར་མཆོད་ནས། འཕགས་ལ་སྤྱན་རས་གཟིགས་དབང་ཕྱུག་ཐུགས་རྗེ་ཆེན་པོ་དང་ལྡན་པ་ལ་བདག་སྐྱབས་སུ་མཆིའོ། །
མ་རྣམས་ཀྱི་དོན་དུ་སྐྱབས་སུ་མཆིའོ། ། སྙིང་པོ་བྱང་ཆུབ་ལ་མཆིས་ཀྱི་བར་དུ་སྐྱབས་སུ་མཆིའོ། ། ཞེས་ལན་གསུམ་བརྗོད་ནས་དགུག་གཞུག་བྱ་བར་བཤད། སོགས་ནས། འོད་དཔག་མེད་གཙོ་བོར་གྱུར་པའི་རིགས་ལྔས་དབུར་བརྒྱན། སྔགས་ནི། ན་མོ་རཏྣ་ཏྲ་ཡཱ་ཡ། ན་མཿཨཱརྻ་ཛྙཱ་ན་སཱ་ག་ར་བཻ་རོ་ཙ་ན་བ་ཡཱུ་ཧ་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུདྡྷཱ་ཡ།
ན་མཿསརྦ་ཏ་ཐཱ་ག་ཏེ་བྷྱཿ ཨརྷ་ཏེ་བྷྱཿ སམྱཀྶཾ་བུདྡྷ་བྷྱཿ ན་མཿཨཱརྻ་ཨ་ཝ་ལོ་ཀི་ཏེ་ཤྭ་རཱ་ཡ། བོ་དྷི་སཏྭཱ་ཡ། མ་ཧཱ་སཏྭཱ་ཡ། མ་ཧཱ་ཀཱ་རུ་ཎི་ཀཱ་ཡ། ཏདྱ་ཐཱ། ཨོཾ་དྷ་ར་དྷ་ར། དྷི་རི་དྷི་རི།
དྷུ་རུ་དྷུ་རུ། ཨིཊྚེ་ཝཊྚེ། ཙ་ལེ་ཙ་ལེ། པྲ་ཙ་ལེ་པྲ་ཙ་ལེ། ཀུ་སུ་མེ་ཀུ་སུ་མ་ཝ་ར་ཨི་ལི་མི་ལི། ཙི་ཏི་ཛྭ་ལ་མ་པ་ན་ཡ་སྭཱ་ཧཱ། མཚན་སྔགས་ནི། ཨཱརྻ་ཨ་ཝ་ལོ་ཀི་ཏེ་ཤྭ་རཱ་ཡ། བསྟོད་པ། དུས་གསུམ་བདེ་བར་གཤེགས་པ་ཆོས་ཀྱི་སྐུ། །
ཞེས་སོགས་བྱ། ༈ །སེང་ལྡེང་ནགས་ཀྱི་སྒྲོལ་མ་ནི། ། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཡི་གེ་ཏཱཾ་ཡིག་ལྗང་གུ་དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། རང་ཉིད་རྗེ་བཙུན་སྒྲོལ་མ་སྐུ་མདོག་མརྒད་ལྟར་ལྗང་ཞིང་དྲི་མ་མེད་པ། ཞལ་གཅིག་ཕྱག་གཉིས་མ། གཡས་མཆོག་སྦྱིན་གྱི་ཕྱག་རྒྱ་མཛད་པ། གཡོན་ཨུཏྤ་ལའི་རྩ་བ་མཐེབ་སྲིན་གྱིས་ཐུགས་ཀར་བཟུང་ནས་སྙན་གྱི་ཐད་ཀར་ཁ་བྱེ་བ།
རལ་པ་ཕྱེད་ཐོར་ཅོག་ཏུ་བྱས་ཤིང་ཕྱེད་ཅུང་ཟད་འཕྱང་བ། ལང་ཚོ་དར་ལ་བབ་ཅིང་སྐུ་ཤ་ཤིན་ཏུ་རྒྱས་པ། རིན་པོ་ཆེའི་རྒྱན་གྱིས་བརྒྱན་ཅིང་ཟླ་བའི་རྒྱབ་ཡོལ་ཅན། དར་གྱི་ཤམ་ཐབས་གསོལ་བ། ཞབས་སེམས་དཔའི་སྐྱིལ་ཀྲུང་གིས་བཞུགས་པའི་ཐུགས་ཀར་ཟླ་བའི་སྟེང་དུ་ཏཱཾ་ལྗང་གུ་སོགས་ནས། སྣང་བ་མཐའ་ཡས་ཀྱིས་དབུར་བརྒྱན། སྔགས་ནི། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། མཚན་སྔགས་ནི། ཨཱརྻ་ཏཱ་རེ།
བསྟོད་པ། ལྷ་དང་ལྷ་མིན་ཅོད་པཎ་གྱིས། ། ཞེས་སོགས་སོ། ༈ །སྒྲོལ་མ་དཀར་མོ་ཚེ་འཕེལ་མ་ནི། སྟོང་པའི་ངང་ལས་པཾ་ལས་པདྨ་དང༌། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཏཱཾ་ཡིག་དཀར་པོ། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས་རང་ཉིད་རྗེ་བཙུན་སྒྲོལ་མ་སྐུ་མདོག་དཀར་པོ་ཞལ་གཅིག་ཕྱག་གཉིས་མ།
ཕྱག་གཡས་པས་པདྨ་འདབ་མ་བཅུ་དྲུག་པ་བསྣམས་ཤིང༌། གཡོན་མཆོག་སྦྱིན་མཛད་པ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། གཞོན་ནུ་ལོ་བཅུ་དྲུག་ལོན་པ་ལྟ་བུའི་ལང་ཚོ་རྒྱས་པ། ཞལ་འཛུམ་བག་དང་བཅས་པ། ནག་ཅིང་སྣུམ་པའི་རལ་པའི་ཐོར་ཅོག་སྤྱི་བོར་བཅིངས་ཤིང་ལྷག་མ་སིལ་བུར་གྲོལ་བས་སྐུ་སྟོད་ཁེབས་པ། ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་པ། སྣང་བ་མཐའ་ཡས་ཀྱིས་དབུར་བརྒྱན། བཟླས་པ་ནི། རང་གི་ཐུགས་ཀར་ཨ་ལས་ཟླ་བའི་སྟེང་དུ་འཁོར་ལོ་སེར་པོ་རྩིབས་བརྒྱད་པ།
དེའི་ལྟེ་བར་ཏཱཾ་དང་ཨོཾ་དང་ཧཱའི་བར་དུ་མ་མ་ཨཱ་ཡུཿཔུཥྚིཾ་ཀུ་རུ་ཞེས་དང༌། རྩིབས་བརྒྱད་ལ་ཏཱ་རེ་ལ་སོགས་པ་ཡི་གེ་བརྒྱད་བཀོད་པ་ལ་དམིགས་ཏེ། ཨོཾ་ཏཱ་རེ་ཏུཏྟཱ་རེ་ཏུ་རེ་བདག་གི་ཚེ་འཕེལ་བར་གྱུར་ཅིག་སྭཱ་ཧཱ། ཞེས་བཟླས་པ་བྱའོ། ། མཚན་སྔགས། ཨཱརྻ་ཏཱ་རེ། བསྟོད་པ་ནི། འཁོར་བ་ལས་སྒྲོལ་ཏཱ་རེ་མ། ། ཞེས་སོགས་ཀྱིས་བསྟོད། ༈ །ལྷ་མོ་རི་ཁྲོད་ལོ་མ་གྱོན་མ་ནི།
སྟོང་པའི་ངང་ལས་པཾ་ལས་པདྨ་དཀར་པོ། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རང་གི་སེམས་ཉིད་པཾ་གསེར་གྱི་ཁ་དོག་ལྟ་བུ། དེ་ལས་འོད་ཟེར་འཕྲོས་པས་འཕགས་པ་མཆོད། སེམས་ཅན་གྱི་སྡིག་སྒྲིབ་སྦྱངས་ནས་ལྷ་མོར་གྱུར། ཚུར་འདུས་ཡོངས་སུ་གྱུར་པ་ལས་རྡོ་རྗེ་པཾ་གྱིས་མཚན་པར་གྱུར། དེ་ཡོངས་སུ་གྱུར་པ་ལས་རང་ཉིད་ལྷ་མོ་རི་ཁྲོད་ལོ་མ་གྱོན་མ། སྐུ་མདོག་གསེར་བཙོ་མ་ལྟ་བུ་ཞལ་གསུམ་ཕྱག་དྲུག་མ། རྩ་ཞལ་སེར། གཡས་དཀར། གཡོན་དམར་བ།
ཞལ་རེ་རེ་ལ་སྤྱན་གསུམ་གསུམ་དང་ལྡན་པ། ཕྱག་གཡས་ཀྱི་དང་པོ་ན་རྡོ་རྗེ། གཉིས་པ་ན་དགྲ་སྟྭ་གསུམ་པ་ན་མདའ་བསྣམས་པ། གཡོན་གྱི་དང་པོ་ན་སྡིགས་མཛུབ་དང་བཅས་པའི་ཞགས་པ། གཉིས་པ་ན་ཤིང་ལོའི་ཆུན་པོ། གསུམ་པ་ན་གཞུ་བསྣམས་པ། མེ་ཏོག་དམར་པོས་ཐོད་བཅིངས་པའི་རལ་པའི་ཐོར་ཅོག་ཅན། ཤིང་ལོ་གཤིབས་པའི་ཤམ་ཐབས་ཅན། རིན་པོ་ཆེ་དང་སྦྲུལ་གྱིས་བརྒྱན་པ། སྐུ་སྐེམ་ཞིང་སྒེག་པ།
ཞབས་གཡས་བསྐུམ་ཞིང་གཡོན་བརྐྱང་བས་བགེགས་ཀྱི་རྒྱལ་པོའི་གདན་ལ་བཞུགས་པའི་ཐུགས་ཀར་ཟླ་བའི་སྟེང་དུ་པཾ་སེར་པོ་སོགས་ནས་མི་བསྐྱོད་པས་དབུར་བརྒྱན། སྔགས་ནི། ཨོཾ་པི་ཤ་ཙི་པརྞ་ཤ་ཝ་རི་སརྦ་རོ་ག་པྲ་ཤ་མ་ན་ཡེ་སྭཱ་ཧཱ། མཚན་སྔགས། པརྞ་ཤ་ཝ་རི། བསྟོད་པ་ནི། རྒྱལ་བ་ཀུན་གྱི་ཡེ་ཤེས་སྒྱུ་མ་ཡི། ། ཆོ་འཕྲུལ་རྣམ་པར་འཕྲུལ་པ་ལས་བྱུང་བའི། ། ལྷ་མོ་གང་གིས་སྒྲུབ་པོའི་ནད་གདོན་བགེགས། ། ཀུན་དུ་ཞི་མཛད་མ་ལ་ཕྱག་འཚལ་བསྟོད། །
ཅེས་སོ། ༈ །འོད་ཟེར་ཅན་མ་ནི། སྟོང་པའི་ངང་ལས་སེང་གེའི་ཁྲི་པདྨ་དང་ཉི་མའི་སྟེང་དུ་ཨོཾ་དཀར་པོ་ཡོངས་སུ་གྱུར་པ་ལས། རང་ཉིད་བཅོམ་ལྡན་འདས་རྣམ་པར་སྣང་མཛད་སྐུ་མདོག་དཀར་པོ་བྱང་ཆུབ་མཆོག་གི་ཕྱག་རྒྱ་ཅན། ན་བཟའ་ཆོས་གོས་དམར་པོ་གསོལ་ཞིང་ཚངས་པར་སྤྱོད་པའི་ཆ་ལུགས་ཅན། ཤིང་མྱ་ངན་མེད་པའི་སྡོང་པོ་ལ་སྐུ་རྒྱབ་བརྟེན་པ། དེའི་འོད་ཀྱིས་རང་གི་གནས་ས་འགྲོ་ཕྱོགས་ཐམས་ཅད་ཁྱབ་པས་འོད་ཀྱི་རྭ་བ་ཆེན་པོ་མཆོད་རྟེན་གྱི་དབྱིབས་ཅན་ངོ་བོ་རྡོ་རྗེའི་རང་བཞིན་གྱིས་བསྐོར་བ། དེའི་ཐུགས་ཀར་པདྨ་དང་ཉི་མའི་སྟེང་དུ་མཱཾ་སེར་པོ་ལས་མྱ་ངན་མེད་པའི་ཤིང་གི་ཡལ་ག་མཱཾ་གྱིས་མཚན་པ། དེ་ལས་འོད་ཟེར་འཕྲོས། འཕགས་པ་མཆོད།
སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས་ཕག་སེར་པོ་བདུན་གྱིས་བཏེག་པའི་ཁྲིའི་སྟེང་ན། རང་ཉིད་ལྷ་མོ་འོད་ཟེར་ཅན་མ་སྐུ་མདོག་སེར་མོ། སྐུ་སྐེམ་པ། པད་ཉིའི་གདན་ལ་ཅོག་འདུག་གིས་ལངས་པ་ལ་ཕྱོགས་པ། གཅེར་བུ། ཕྱག་གཡས་ན་ཁབ། གཡོན་ན་སྐུད་པ་བསྣམས་པ། དེའི་ཐུགས་ཀར་ཉི་མའི་སྟེང་དུ་མཱཾ་སེར་པོ་སོགས་ནས་རྣམ་སྣང་གིས་དབུར་བརྒྱན། སྔགས་ནི།
ཨོཾ་མཱ་རི་ཙྱཻ་སྭཱ་ཧཱ། མཚན་སྔགས་ནི། ཨོཾ་མཱ་རི་ཙྱཻ། བསྟོད་པ། གང་གི་མཚན་ཙམ་འཛིན་ཅིང་དྲན་པས་ཀྱང༌། ། བར་ཆད་འཇིགས་པ་ཀུན་ལས་སྒྲོལ་མཛད་ཅིང༌། ། དྲི་མེད་བདེ་བ་ཆེན་པོ་སྩོལ་མཛད་པ། ། ལྷ་མོ་འོད་ཟེར་ཅན་ལ་ཕྱག་འཚལ་བསྟོད། ༈ །ལྷ་མོ་དབྱངས་ཅན་མ་ནི། སྟོང་པའི་ངང་ལས་པཾ་ལྗང་གུ་ལས་སྣ་ཚོགས་པདྨ་འདབ་མ་བརྒྱད་པ།
དེའི་སྟེང་དུ་ཨ་ལས་ཟླ་བའི་དཀྱིལ་འཁོར། དེའི་སྟེང་དུ་རང་གི་སེམས་ཉིད་ཡི་གེ་དོཿདམར་པོ་ཚེག་དྲག་དང་བཅས་པ་དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་སྡིག་སྒྲིབ་སྦྱངས་ཏེ། ཐམས་ཅད་ལྷ་མོ་དབྱངས་ཅན་མར་གྱུར། འོད་ཟེར་ཚུར་འདུས་དོཿལ་ཐིམ། དེ་ཡོངས་སུ་གྱུར་པ་ལས་པདྨ་དམར་པོ་འདབ་མ་བརྒྱད་པ་ལྟེ་བ་ལ་དོཿས་མཚན་པར་གྱུར། པདྨ་ས་བོན་དང་བཅས་པ་ཡོངས་སུ་གྱུར་པ་ལས་རང་ཉིད་ལྷ་མོ་དབྱངས་ཅན་མ་སྐུ་མདོག་པདྨ་རཱ་ག་ལྟར་དམར་བ་ཞལ་གསུམ་ཕྱག་དྲུག་པ། དབུས་དམར་གཡས་སྔོ་གཡོན་དཀར་བ། ཕྱག་གཡས་གསུམ་ན་གྲི་གུག་རལ་གྲི་པདྨ་བསྣམས་པ།
གཡོན་གསུམ་ན་བདུད་རྩིས་གང་བའི་ཐོད་པ། རིན་པོ་ཆེ། འཁོར་ལོ་བསྣམས་པ། རིན་པོ་ཆེའི་རྒྱན་གྱིས་བརྒྱན་ཞིང་དར་གྱི་ཤམ་ཐབས་གསོལ་བ། ཞབས་གཡས་བསྐུམ་གཡོན་བརྐྱང་བས་བཞེངས་ནས་བཞུགས་པ། སྐུ་ལས་མི་ཤེས་པའི་མུན་པ་སེལ་བའི་འོད་ཟེར་དཔག་ཏུ་མེད་པ་འཕྲོ་བ། ཐུགས་ཀར་པཾ་ལས་པདྨ་དང་ཨ་ལས་ཟླ་བའི་སྟེང་དུ་དོཿདམར་པོ། དེ་ལས་འོད་འཕྲོས་ཞེས་པ་ནས། གཤིན་རྗེ་ ་་་་་མཐིང་ག་ཞལ་གསུམ་ཕྱག་དྲུག་པ འི་གཤེད་ཀྱིས་དབུར་བརྒྱན། སྔགས་ནི།
ཨོཾ་པི་ཙུ་པི་ཙུ་པྲཛྙཱ་ཝརྡྷ་ནི། ཛྭ་ལ་ཛྭ་ལ་མེ་དྷ་ཝརྡྷ་ནི། དྷི་རི་དྷི་རི་བུ་དྷི་ཝརྡྷ་ནི་སྭཱ་ཧཱ། མཚན་སྔགས། ཨོཾ་ས་ར་སྭ་ཏཱི། བསྟོད་པ། རྒྱལ་བ་ཀུན་གྱི་གསུང་རབ་རྒྱ་མཚོ་ཡི། ། རྣམ་པར་འཕྲུལ་པའི་དཔལ་ལས་ལེགས་འོངས་ཤིང༌། ། སྒྲུབ་པ་པོ་ལ་དངོས་གྲུབ་མཆོག་སྟེར་བ། ། ལྷ་མོ་དབྱངས་ཅན་མ་ལ་ཕྱག་འཚལ་ལོ། །
ཞེས་སོ། ། འདི་བླ་མེད་ཡིན་པས་ཡེ་ཤེས་སེམས་དཔའ་མི་དབྱུང་བ་འཐད་པར་སེམས་སོ། ༈ །འཇམ་དཔལ་སྨྲ་བའི་སེང་གེ་ནི། སྟོང་པའི་ངང་ལས་སིཾ་ལས་སེང་གེ་སྔོན་མོ་རལ་པ་དམར་སེར་དང་ལྡན་པ་ཉལ་ནས་ཁ་གྱེན་དུ་ཕྱོགས་ཏེ་གཙོ་བོའི་ཞལ་ལ་བལྟ་བ། དེའི་སྟེང་དུ་པཾ་ལས་པདྨ་དམར་པོ་འདབ་མ་བརྒྱད་པ། དེའི་སྟེང་དུ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རང་གི་སེམས་ཉིད་ཡི་གེ་དྷཱིཿདམར་སེར་ཚེག་དྲག་དང་བཅས་པ། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་སྡིག་སྒྲིབ་སྦྱངས་ནས་འཇམ་དཔལ་དུ་བྱས། འོད་ཟེར་ཚུར་འདུས་དྷཱིཿལ་ཐིམ་པས་རལ་གྲིའི་ཡུ་བ་ལ་དྷཱིཿམཚན་པ།
དེ་ཡོངས་སུ་གྱུར་པ་ལས་རང་ཉིད་འཇམ་དཔལ་སྨྲ་བའི་སེང་གེ་སྐུ་མདོག་དམར་སེར། ཞལ་གཅིག་ཕྱག་གཉིས་པ། ཞི་འཛུམ་སྒེག་པའི་ཉམས་དང་ལྡན་པ། ཕྱག་གཡས་རལ་གྲི་འཕྱར་བའི་ཚུལ་གྱིས་འཛིན་པ། གཡོན་ཨུཏྤ་ལའི་ཡུ་བ་མཐེབ་སྲིན་གྱིས་ཐུགས་ཀར་བཟུང་ནས་འདབ་མ་སྙན་གྱི་ཐད་ཀར་ཁ་བྱེ་བའི་སྟེང་ན་ཤེས་རབ་ཀྱི་ཕ་རོལ་ཏུ་ཕྱིན་པའི་གླེགས་བམ་བཞུགས་པ། ཞབས་གཡས་བསྐུམ་ཞིང་གཡོན་ཅུང་ཟད་བརྐྱང་པས་རྒྱལ་པོ་རོལ་པའི་ཚུལ་གྱིས་བཞུགས་པ། རིན་པོ་ཆེའི་དབུ་རྒྱན། སྙན་རྒྱན། མགུལ་རྒྱན། ཕྱག་གདུབ།
ཞབས་གདུབ་ལ་སོགས་པ་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། རལ་པའི་ཐོར་ཅོག་དང་ལྡན་པ། ལང་ཚོ་དར་ལ་བབ་པ། སྐུ་ལས་འོད་ཟེར་དམར་སེར་རབ་ཏུ་འཕྲོ་བ། འོད་ཀྱི་རང་བཞིན་ཅན་དུ་གྱུར་པའི་ཐུགས་ཀར་བྷྲཱུྃ་ལས་འཁོར་ལོ་རྩིབས་བརྒྱད་པའི་ལྟེ་བར་རལ་གྲི་སོར་བཞི་པའི་ཡུ་བ་ལ་དྷཱིཿས་མཚན་པ་དེ་ལས་འོད་ཟེར་འཕྲོས། ཞེས་པ་ནས། སྣང་བ་མཐའ་ཡས་ཀྱིས་དབུར་བརྒྱན། སྔགས་ནི། ཨོཾ་ཧྲཱིཿདྷཱིཿམ་མེ་དཱི་པ་མཉྫུ་ཤྲཱི་མུཾ་ཧྲཱིཿཔྲཛྙཱ་དྷཱ་ཏུ་ཧྲཱིཿདྷཱིཿསྭཱ་ཧཱ། མཚན་སྔགས་ནི།
ཨཱརྻ་མཉྫུ་ཤྲཱི། བསྟོད་པ་ནི། གཞོན་ནུའི་སྐུ་ལུས་འཆང་བ་པོ། ། ཞེས་སོགས་བྱ། ༈ །འཇམ་དབྱངས་དཀར་པོ་ནི། སྟོང་པའི་ངང་ལས་བཾ་དཀར་པོ་ལས་འོ་མའི་རྒྱ་མཚོ་ཆེན་པོ་དྭངས་ཤིང་བསིལ་བ་པདྨ་དཀར་པོའི་དྲྭ་བས་ཁེབས་པ། མཐའ་ནེའུ་གསེང་གིས་བསྐོར་བ་ལ་གླང་པོ་ཐལ་ཀར་དུ་མ་དལ་གྱིས་རྒྱུ་བ། མཚོ་དབུས་སུ་པཾ་ལྗང་གུ་ལས་པདྨ་འདབ་མ་བརྒྱད་པ། དེའི་སྟེང་དུ་ཨ་ལས་ཟླ་བའི་དཀྱིལ་འཁོར་དེའི་སྟེང་དུ་རང་གི་སེམས་ཉིད་ཡི་གེ་ཨ་དཀར་པོ་ཅིག་ཏུ་གྱུར། དེ་ལས་འོད་ཟེར་འཕྲོས་པས་འཕགས་པ་མཆོད་ཅིང་སེམས་ཅན་གྱི་མི་ཤེས་པའི་མུན་པ་བསལ་ནས།
ཚུར་འདུས་ཡོངས་སུ་གྱུར་པ་ལས། རང་ཉིད་འཕགས་པ་འཇམ་དཔལ་སྐུ་མདོག་སྟོན་ཀའི་ཟླ་བ་ལྟར་དཀར་བ། ཞལ་གཅིག་ཕྱག་གཉིས་པ། གཡས་མཆོག་སྦྱིན། གཡོན་ཨུཏྤ་ལའི་ཡུ་བ་ཐུགས་ཀར་བཟུང་ནས་སྙན་གྱི་ཐད་ཀར་ཁ་བྱེ་བའི་སྟེང་ན་ཤེས་རབ་ཀྱི་ཕ་རོལ་ཏུ་ཕྱིན་པའི་གླེགས་བམ་བཞུགས་པ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་ཅིང་དར་དཀར་གྱི་སྟོད་གཡོགས་གསོལ་བ། རལ་པའི་ཟུར་ཕུད་ལྔ་དང་ལྡན་པ། རྡོ་རྗེ་སྐྱིལ་ཀྲུང་གིས་བཞུགས་པ། སྐུ་ལས་འོད་ཟེར་དཀར་པོ་འཕྲོས་པས་སེམས་ཅན་གྱི་མི་ཤེས་པའི་མུན་པ་བསལ་བ། ལོ་བཅུ་དྲུག་ལོན་པའི་ན་ཚོད་ཅན།
འདིར་མཆིམས་ཀྱི་གཞུང་དུ་སྐུ་དེ་ཉིད་ལ་དམིགས་ནས་སྔགས་བཟླ་བ་ལས། ཡེ་ཤེས་དགུག་གཞུག་སོགས་བྱ་བར་མ་བཤད་ཀྱང༌། གཞན་གྱི་རིགས་འགྲེར་བྱེད་ན། དེའི་ཐུགས་ཀར་ཟླ་བའི་སྟེང་དུ་ཨ་དཀར་པོ། དེ་ལས་འོད་ཟེར་འཕྲོས་ཞེས་པ་ནས། མི་བསྐྱོད་པས་དབུར་བརྒྱན། སྔགས་ནི། ཨོཾ་ཝཱ་ཀྱེ་དཾ་ན་མཿ མཚན་སྔགས་ནི། ཨོཾ་ཨཱརྻ་མཉྫུ་ཤྲཱི།
བསྟོད་པ་ནི། རི་བོང་འཛིན་པ་ལྟར་དཀར་གླེགས་བམ་རལ་གྲིས་ཕྱག་མཚན་ཞིང༌། ། རབ་མཛེས་ཤིན་ཏུ་ཞི་བའི་གཞོན་ནུ་ཟུར་ཕུད་ལྔ་ལྡན་པ། ། དགའ་བ་རྒྱ་ཆེན་ཐར་མཆོག་སྤྱན་ནི་པདྨའི་འདབ་ལྟར་ཡངས། ། བློ་གྲོས་ངན་པ་སྲེག་མཛད་འཇམ་པའི་དབྱངས་ལ་ཕྱག་འཚལ་བསྟོད། ། ཅེས་སོ། ༈ །ཛམྦྷ་ལ་ནི། སྟོང་པའི་ངང་ལས་པྃ་ལས་སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཛཾ་ཡིག་སེར་པོ། དེ་ལས་འོད་འཕྲོས་པས་འཕགས་པ་མཆོད། སེམས་ཅན་གྱི་དོན་བྱས།
ཚུར་འདུས་ཡོངས་སུ་གྱུར་པ་ལས་རང་ཉིད་དཔལ་ཛམྦྷ་ལ་སྐུ་མདོག་སེར་པོ་ཞལ་གཅིག་ཕྱག་གཉིས་པ། གཡས་བཱི་ཛ་པཱུ་ར་ཀ་དང༌། གཡོན་རིན་པོ་ཆེའི་ཆར་རབ་ཏུ་འབེབས་བཞིན་པའི་ནེའུ་ལེ་བསྣམས་པ། སངས་རྒྱས་ལྔའི་ཅོད་པཎ་ཅན། ཞབས་གཉིས་ཀྱིས་དུང་དང་པདྨའི་གཏེར་མནན་པ། ཨུཏྤ་ལ་སྔོན་པོའི་ཕྲེང་བ་དང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པའི་ཐུགས་ཀར་ཟླ་བའི་སྟེང་དུ་ཛཾ་སེར་པོ་ཞེས་པ་ནས་རིན་ཆེན་འབྱུང་ལྡན་གྱིས་དབུར་བརྒྱན་པར་གྱུར། སྔགས་ནི། ཨོཾ་ཛམྦྷ་ལ་ཛ་ལེནྡྲཱ་ཡ་སྭཱ་ཧཱ། མཚན་སྔགས་ནི། ཨཱརྻ་ཛམྦྷ་ལ།
བསྟོད་པ་ནི། ནོར་གྱི་དབང་ཕྱུག་རིན་ཆེན་གཏེར་མངའ་ཞིང༌། ། ཞེས་སོགས་བྱ། ༈ །བགེགས་མཐར་བྱེད་ནི། སྟོང་པའི་ངང་ལས་པཾ་ལས་སྣ་ཚོགས་པདྨ་དང༌། རཾ་ལས་ཉི་མའི་དཀྱིལ་འཁོར་གྱི་སྟེང་དུ་རང་གི་སེམས་ཉིད་ཧཱུྃ་ལས་རྡོ་རྗེ་ཧཱུྃ་གིས་མཚན་པ། ཧཱུྃ་གི་འོད་ཀྱིས་དེ་བཞིན་གཤེགས་པ་རྣམས་སྤྱན་དྲངས་ནས་ཐིམ་ཞིང་ཡོངས་སུ་གྱུར་པ་ལས་རང་ཉིད་བགེགས་མཐར་བྱེད་ཞབས་གཡོན་བརྐྱང་བའི་སྟབས་ཀྱིས་བཞུགས་པ། སྐུ་མདོག་མཐིང་ནག་ཞལ་གཅིག་ཕྱག་གཉིས་པ། ཕྱག་གཡོན་སྡིགས་མཛུབ་དང་བཅས་པའི་ཞགས་པ་བསྣམས་པ། གཡས་པས་རྡོ་རྗེ་འཕྱར་བས་འཇིགས་པར་བྱེད་པ།
ཞལ་རབ་ཏུ་གདངས་ཤིང་མཆེ་བ་གཙིགས་པ། དབུ་སྐྲ་དམར་སེར་གྱེན་དུ་བརྫེས་པ། རིན་པོ་ཆེ་དང་སྦྲུལ་གྱིས་བརྒྱན་པ། སྟག་གི་པགས་པའི་ཤམ་ཐབས་ཅན། དེའི་ཐུགས་ཀར་ཉི་མའི་དཀྱིལ་འཁོར་ལ་ཧཱུྃ། དེ་ལས་འོད་ཟེར་འཕྲོས་ཞེས་པ་ནས་མི་བསྐྱོད་པས་དབུར་བརྒྱན། སྔགས་ནི། ཨོཾ་ཨཱཿབིགྷྣཱནྟ་ཀྲྀཏ་ཧཱུྃ། མཚན་སྔགས། ཨོཾ་མ་ཧཱ་ཀྲོ་དྷ་རཱ་ཛ་བིགྷྣཱནྟ་ཀྲྀཏ།
བསྟོད་པ་ནི། འཇིགས་པའི་ཧཱུྃ་སྒྲ་ངེས་སྒྲོགས་ཤིང༌། ། ཞེས་སོགས་སོ། ༈ །སྟོབས་པོ་ཆེ་ནི། སྟོང་པའི་ངང་ལས་པཾ་ལས་པདྨ་དཀར་པོ་དང༌། རཾ་ལས་ཉི་མའི་དཀྱིལ་འཁོར། དེའི་སྟེང་དུ་རང་གི་སེམས་ཉིད་ཧཱུྃ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས་རང་ཉིད་སྲིད་པའི་ཁྲོ་བོ་སྟོབས་པོ་ཆེ་སྐུ་མདོག་དམར་པོ་ཞལ་གཅིག་ཕྱག་བཞི་པ།
ཕྱག་གཡས་པ་གཉིས་ཀྱིས་དབྱུག་པ་དཀར་པོ་དང་རྔ་ཡབ། གཡོན་པ་གཉིས་ཀྱིས་ཕྱག་འཚལ་བའི་ཚུལ་དང༌། ཞགས་པ་དང་བཅས་པའི་སྡིགས་མཛུབ་མཛད་པ། ཞལ་མཆེ་བ་གཙིགས་ཤིང་སྤྱན་གསུམ་དང་ལྡན་པ། དབུ་སྐྲ་དམར་སེར་གྱེན་དུ་འཁྱིལ་བ་ལ་སྦྲུལ་གྱིས་བཅིངས་པ། ཡན་ལག་རགས་ཤིང་དམར་བ་སྦྲུལ་གྱིས་བརྒྱན་པ། སྟག་གི་པགས་པའི་ཤམ་ཐབས་ཅན། ཞབས་གཡོན་བརྐྱང་གིས་བཞུགས་པ། ཉི་མའི་དཀྱིལ་འཁོར་ལྟ་བུའི་འོད་ཀྱི་ཕྲེང་བ་ཅན། ཐུགས་ཀར་ཉི་མའི་སྟེང་དུ་ཧཱུྃ་དམར་པོ་ཞེས་པ་ནས།
འོད་དཔག་མེད་ཀྱིས་དབུར་བརྒྱན་པར་གྱུར། སྔགས་ནི། ཨོཾ་མ་ཧཱ་བ་ལ་སྭཱ་ཧཱ། མཚན་སྔགས་ནི། ཨོཾ་མ་ཧཱ་བ་ལ། བསྟོད་པ་ནི། དུས་གསུམ་སངས་རྒྱས་ཐམས་ཅད་ཀྱི། ། སྐུ་གསུང་ཐུགས་ཀྱི་ངོ་བོ་ཉིད། ། ཁྲོ་བོའི་སྐུར་བསྟན་བདུད་བགེགས་སོགས། ། འཇོམས་པའི་སྟོབས་ཆེན་ཁྱོད་ལ་བསྟོད། །
ཅེས་སོ། ༈ །འབྱུང་པོ་འདུལ་བྱེད་ནི། སྟོང་པའི་ངང་ལས་ཧཱུྃ་དཀར་པོ་ལས་བྱུང་བའི་སྣ་ཚོགས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རང་གི་སེམས་ཉིད་ཧཱུྃ་ཡིག་ཡོངས་སུ་གྱུར་པ་ལས་རྡོ་རྗེ་ནག་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས་རང་ཉིད་དཔལ་ཕྱག་ན་རྡོ་རྗེ་འབྱུང་པོ་འདུལ་བྱེད་སྐུ་མདོག་མཐིང་ནག་ཞལ་གཅིག་ཕྱག་བཞི་པ། ཕྱག་གཡས་ཀྱི་དང་པོས་རྡོ་རྗེ་སྔོན་པོ་རྭ་གདེངས་པ་ཕྱར་སྟབས་སུ་འཛིན་ཅིང༌། གཡོན་དང་པོས་སྡིག་མཛུབ་དང་བཅས་པའི་རྡོ་རྗེའི་ཞགས་པ་འཛིན་པ། རྩ་ཕྱག་གཉིས་ཀྱིས་འབྱུང་པོ་འདུལ་བྱེད་ཀྱི་ཕྱག་རྒྱ་བཅིངས་པ།
ཞལ་མཆེ་བ་གཙིགས་ཤིང་ལྗགས་འདྲིལ་བ། དམར་ལ་ཟླུམ་པའི་སྤྱན་གསུམ་སྡང་མིག་ཏུ་གཟིགས་པ། སྨ་ར་དང་སྨིན་མ་དང་དབུ་སྐྲ་དམར་སེར་གྱེན་དུ་འབར་བ། ཐོད་པ་སྐམ་པོ་ལྔས་དབུ་རྒྱན་དང་རློན་པ་ལྔ་བཅུའི་དོ་ཤལ་ཅན། ཀླུ་ཆེན་པོ་བརྒྱད་ཀྱིས་བརྒྱན་ཅིང་སྟག་གི་པགས་པའི་ཤམ་ཐབས་ཅན། དར་སྔོན་པོའི་སྟོད་གཡོགས་གསོལ་བ། ཞབས་གཡས་བསྐུམ་ཞིང་གཡོན་བརྐྱང་བའི་སྟབས་ཀྱིས་འབྱུང་པོ་གཞན་གྱིས་མི་ཐུབ་པ་དཀར་པོ། མིག་གསུམ་པ། ལག་པ་བཞི་པ། གཡས་ཌཱ་མ་རུ་དང་གྲི་གུག
གཡོན་ཐོད་པ་དང་རྩེ་གསུམ་འཛིན་པ། སྟག་ལྤགས་ཀྱིས་སྨད་དཀྲིས་ཤིང་སྐྲ་སེར་པོ་ཐོར་ཚུགས་ཅན་ཁ་བུབ་ཏུ་མནན་པ། ཡེ་ཤེས་ཀྱི་མེ་རབ་ཏུ་འབར་བའི་ཀློང་དཀྱིལ་དུ་བཞུགས་པའི་ཐུགས་ཀར་ཟླ་བའི་སྟེང་དུ་ཧཱུྃ་སྔོན་པོ། དེ་ལས་འོད་ཟེར་འཕྲོས་ཞེས་པ་ནས། མི་བསྐྱོད་པས་དབུར་བརྒྱན། སྔགས་ནི། ཧཱུྃ་བཛྲ་ཕཊ། མཚན་སྔགས། ཨོཾ་བྷཱུ་ཏ་ཌཱ་མ་ར། ཨོཾ་ཨཱཿཧཱུྃ་གིས་ནང་མཆོད།
བསྟོད་པ་ནི། ལྕང་ལོ་ཅན་གྱི་སོགས་སམ། དཔལ་ཆེན་ནམ་མཁའི་མདོག་སོགས་སོ། ༈ །ཁྲོ་རྒྱལ་དམེ་བ་བརྩེགས་པ་ནི། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ཡིག་དུད་ཁ། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས་རང་ཉིད་ཁྲོ་བོའི་རྒྱལ་པོ་དམེ་བ་བརྩེགས་པ་རབ་ཏུ་འཇིགས་པ། བལྟས་པ་ཙམ་གྱིས་གདོན་ཐམས་ཅད་སྐྲག་པར་བྱེད་པ།
གྲིབ་དང་མི་གཙང་བ་རྣམས་འབྱེར་བར་བྱེད་པ། གཏུམ་པོ་ཆེན་པོ་དྲག་ཤུལ་ཅན། ཤིན་ཏུ་རྔོམ་པ། སྐུ་མདོག་དུད་ཁ། ཞལ་གསུམ་ཕྱག་དྲུག་པ། རྩ་ཞལ་དུད་ཁ། གཡས་དཀར་གཡོན་དམར་བ། ཕྱག་གཡས་ཀྱི་དང་པོ་ན་རལ་གྲི། གཉིས་པ་ན་རྡོ་རྗེ། གཡོན་དང་པོ་ན་སྡིགས་མཛུབ་ཀྱི་རྩེ་མོ་ལ་པདྨ་དཀར་པོ་བསྣམས་པ།
གཉིས་པ་ན་ཞགས་པ། གཡས་གཡོན་གྱི་ཐ་མ་གཉིས་བསྣོལ་ནས་སྡིགས་མཛུབ་འཕྱར་བ། ཞལ་རེ་རེ་ལ་སྤྱན་གསུམ་གསུམ་མངའ་བ། དབུ་སྐྲ་དམར་སེར་གྱེན་དུ་བརྫེས་པ། ཡན་ལག་ཐམས་ཅད་ལ་སྦྲུལ་གྱིས་བརྒྱན་ཅིང་སྟག་གི་པགས་པའི་ཤམ་ཐབས་ཅན། ཞབས་གཉིས་བགྲད་པའི་སྟབས་ཀྱིས་ཡེ་ཤེས་ཀྱི་མེ་དཔུང་འབར་བའི་དབུས་ན་བཞུགས་པའི་ཐུགས་ཀར་པཾ་ལས་པད་མ་དང་རཾ་ལས་ཉི་མའི་སྟེང་དུ་ཧཱུྃ་དུད་ཁ། དེ་ལས་འོད་འཕྲོས་ཞེས་པ་ནས། མི་བསྐྱོད་པས་དབུར་བརྒྱན། སྔགས་ནི། ཨོཾ་བྷུརྐུམ་མ་ཧཱ་པྲ་ཎཱ་ཡ་བྷུརྩི་བྷུརྐི་བི་མ་ལེ་ཨུཙྪུཥྨ་ཀྲོ་དྷ་ཧཱུྃ་ཧཱུྃ་ཕཊ་སྭཱ་ཧཱ།
མཚན་སྔགས། ཨུཙྪུཥྨ་ཀྲོ་དྷ་རཱ་ཛ། བསྟོད་པ་ནི། འཇིགས་པའི་ཧཱུྃ་སྒྲ་སོགས་སོ། ༈ །མི་གཡོ་བ་དཀར་པོ་ནི། སྟོང་པའི་ངང་ལས་པཾ་ལས་པདྨ་དཀར་པོ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་དཀར་པོ། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས།
རང་ཉིད་བཅོམ་ལྡན་འདས་མི་གཡོ་བ་སྐུ་མདོག་གངས་རི་ལྟར་དཀར་བ། ཞལ་གཅིག་ཕྱག་གཉིས་པ། གཡས་པས་རལ་གྲི་མེ་འབར་བ་ནམ་མཁའ་ལ་འཕྱར་ཞིང༌། གཡོན་སྡིགས་མཛུབ་དང་བཅས་པའི་ཞགས་པ་ཐུགས་ཀར་འཛིན་པ། ཞལ་མཆེ་བ་རྣམ་པར་གཙིགས་པ། སྤྱན་གསུམ་བགྲད་ཅིང་ཁྲོ་གཉེར་རབ་ཏུ་གཡོ་བ། སྨིན་མ་དང་སྨ་ར་འཁྱུག་ཅིང་དབུ་སྐྲ་ཁམ་སེར་གྱེན་དུ་བརྫེས་པ་ལ་སྦྲུལ་གྱིས་བཅིངས་པ། རིན་པོ་ཆེའི་རྒྱན་དང་དར་སྣ་ཚོགས་ཀྱི་ཤམ་ཐབས་ཅན། ཞབས་གཡོན་པའི་པུས་མོ་དང་གཡས་ཙོག་པུའི་མཐིལ་གདན་ལ་བརྟེན་ཏེ་བཞེངས་མ་སྟབས་སུ་མཛད་དེ་ཡེ་ཤེས་ཀྱི་མེ་འབར་བའི་ཀློང་ན་བཞུགས་པའི་ཐུགས་ཀར་པདྨ་དཀར་པོ་དང་ཉི་མ་ལ་གནས་པའི་ཧཱུྃ་དཀར་པོ། དེ་ལས་ ་་་་་ཡིག་རྙིང་དཱ་ན་ཤཱི་ལས་མཛད་པར་ཧཱུྃ་གི་མཐར་སྔགས་ཀྱིས་བསྐོར་བར་བསྒོམས་ནས།
དེའི་མདུན་དུ་ཡང་དེ་ཁོ་ན་ལྟ་བུ་ཞལ་ཚུར་བསྟན་པར་བསྒོམས་ནས་སྔགས་བཟླ་བ་ལས་མ་བཤད། འདིར་གཞན་གྱི་རིགས་འགྲེར་བཏང་བའི་དབང་དུ་བྱས་ཚེ། ཞེས་པ་ནས། རྣམ་པར་སྣང་ ་་་་་ཕྱིས་ཀྱི་བླ་མ་རྣམས་རྣམ་སྣང་བཞེད་ཀྱང་མི་བསྐྱོད་པ་འཐད་དམ་སྙམ། མཛད་ཀྱིས་དབུར་བརྒྱན། སྔགས་ནི། ཨོཾ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ། མཚན་སྔགས། ཨོཾ་ཤུ་ཀླ་ཙཎྜ་མ་ཧཱ་རོ་ཥ་ཎ་རཱ་ཛ། བསྟོད་པ།
རབ་དཀར་གངས་རིའི་མདོག་ཅན་བརྗིད་མཛེས་སྐུ། ། ཞལ་གཅིག་ཕྱག་གཉིས་རལ་གྲི་ཞགས་པ་འཛིན། ། པུས་གཙུགས་འགྱིང་ཞིང་སྒེག་པའི་ཆ་ལུགས་ཅན། ། བློ་སྟེར་མི་གཡོ་མགོན་ལ་ཕྱག་འཚལ་བསྟོད། ། ཅེས་སོ། ༈ །མི་གཡོ་བ་སྔོན་པོ་ནི། པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་མཐིང་ནག དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས།
ཚུར་འདུས་ཡོངས་སུ་གྱུར་པ་ལས། རང་ཉིད་འཕགས་པ་མི་གཡོ་བ་སྐུ་མདོག་མཐིང་ནག་ཞལ་གཅིག་ཕྱག་གཉིས་པ། གཡས་ཡེ་ཤེས་ཀྱི་རལ་གྲི་ནམ་མཁར་འཕྱར་བའི་ཚུལ་དང༌། གཡོན་སྡིགས་མཛུབ་དང་བཅས་པའི་ཞགས་པ་འཛིན་པ། སྤྱན་གསུམ་དམར་ཞིང་ཟླུམ་པ། དབུ་སྐྲ་དམར་སེར་གྱེན་དུ་བརྫེས་པ། ཡན་ལག་ཐམས་ཅད་ལ་སྦྲུལ་རྒྱན་དང་རིན་པོ་ཆེའི་རྒྱན་གྱིས་བརྒྱན་པ། སྟག་གི་པགས་པའི་ཤམ་ཐབས་ཅན། བགེགས་ཀྱི་རྒྱལ་པོའི་སྟེང་ན་ཞབས་གཡས་བསྐུམ། གཡོན་བརྐྱང་གི་སྟབས་ཀྱིས་ཡེ་ཤེས་ཀྱི་མེ་དཔུང་འབར་བའི་ཀློང་དཀྱིལ་ན་བཞུགས་པ།
དེའི་ཐུགས་ཀར་རཾ་ལས་ཉི་མའི་སྟེང་དུ་ཧཱུྃ་མཐིང་ནག དེ་ལས་འོད་ཟེར་འཕྲོས་ཞེས་པ་ནས་རྡོ་རྗེ་སེམས་དཔས་དབུར་བརྒྱན། སྔགས་གོང་ལྟར་དང༌། མཚན་སྔགས། ཨོཾ་ཨཱརྻ་ཨ་ཙ་ལ། བསྟོད་པ་ནི། ཁྱོད་སྐུ་ཞི་བའི་ངང་ལས་མ་གཡོས་ཀྱང༌། ། བདུད་དཔུང་འཇོམས་ཕྱིར་དྲག་པོའི་སྐུར་བསྟན་ནས། ། སྣ་ཚོགས་དངོས་གྲུབ་ཡིད་བཞིན་སྩོལ་མཛད་པའི། ། ཁྲོ་རྒྱལ་མི་གཡོ་མགོན་ལ་ཕྱག་འཚལ་བསྟོད། །
ཅེས་སོ། ༈ །པདྨའི་རིགས་ཀྱི་ཁྲོ་བོ་རྟ་མགྲིན་ནི། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧྲཱིཿདམར་པོ། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་སྡིག་སྒྲིབ་སྦྱངས། ཚུར་འདུས་ཡོངས་སུ་གྱུར་པ་ལས། རང་ཉིད་བཅོམ་ལྡན་འདས་པདྨ་དབང་ཆེན་སྐུ་མདོག་དམར་པོ་ཞལ་གཅིག་ཕྱག་གཉིས་པ། ཕྱག་གཡས་པས་སེང་ལྡེང་གི་དབྱུག་ཏོ་ནམ་མཁའ་ལ་འཕྱར་ཞིང༌། གཡོན་ཐུགས་ཀར་སྡིགས་མཛུབ་མཛད་པ།
དམར་ལ་ཟླུམ་པའི་སྤྱན་གསུམ་སྡང་མིག་ཏུ་བགྲད་ཅིང༌། ཞལ་མཆེ་བ་རྣམ་པར་གཙིགས་པ། སྨིན་མ་དང་སྨ་ར་དམར་སེར་དུས་མཐའི་མེ་ལྟར་འབར་བ། དབུ་སྐྲ་ཁམ་སེར་གྱེན་དུ་བརྫེས་པ། སྤྱི་གཙུག་ན་རྟ་མགོ་ལྗང་གུ་རྟ་སྐད་འབྱིན་པ། ། ཀླུ་ཆེན་པོ་བརྒྱད་ཀྱིས་བརྒྱན་པ། སྟག་གི་པགས་པའི་ཤམ་ཐབས་ཅན། ཞབས་གཡས་བསྐུམ་ཞིང་གཡོན་བརྐྱང་བས་ཡེ་ཤེས་ཀྱི་མེ་རབ་ཏུ་འབར་བའི་ཀློང་དཀྱིལ་ན་བཞུགས་ནས་གནོད་བྱེད་གདུག་པ་ཅན་དང་སྡིག་སྒྲིབ་ཐམས་ཅད་སྲེག་པར་བྱེད་པ། དེའི་ཐུགས་ཀར་རཾ་ལས་ཉི་མའི་སྟེང་དུ་ཧྲཱིཿདམར་པོ། དེ་ལས་འོད་ཟེར་འཕྲོས།
ཞེས་པ་ནས། སྣང་བ་མཐའ་ཡས་ཀྱིས་དབུར་བརྒྱན། སྔགས་ནི། ཨོཾ་བཛྲ་ཀྲོ་དྷ་ཧ་ཡ་གྲཱི་ཝ་ཧུ་ལུ་ཧཱུྃ་ཕཊ། མཚན་སྔགས་ནི། ཨོཾ་ཧ་ཡ་གྲཱི་ཝ། བསྟོད་པ་ནི། མཚན་ཙམ་གྱིས་ཀྱང་བདུད་དཔུང་འཇོམས་པའི་ལྷ། ། དུས་མཐའི་མེ་འོད་དང་འགྲོགས་བྱི་རུ་ཡི། ། ལྷུན་པོ་མི་བཟད་གར་གྱིས་རོལ་པ་ལྟའི། །
ཁྲོ་མཆོག་རྟ་མགྲིན་དཔའ་བོ་ལ་ཕྱག་འཚལ། ། ཞེས་སོ། ༈ །དེ་བཞིན་གཤེགས་པའི་རིགས་ཀྱི་ལྷ་མོ་གདུགས་དཀར་པོ་ཅན་ནི། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཨོཾ་ཡིག་དཀར་པོ། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། རང་ཉིད་བཅོམ་ལྡན་འདས་མ་གདུགས་དཀར་པོ་ཅན། སྐུ་མདོག་དཀར་མོ་ཟླ་བའི་འོད་ཅན་ཞལ་གསུམ་ཕྱག་དྲུག་མ།
རྩ་ཞལ་དཀར། གཡས་སྔོ། གཡོན་དམར་བ། ཞལ་རེ་རེ་ལ་སྤྱན་གསུམ་གསུམ་དང་ལྡན་པ། ཅུང་ཟད་ཁྲོ་ཞིང་འཛུམ་པ། ཕྱག་གཡས་དང་པོས་འཁོར་ལོ། གཉིས་པས་མདའ། གསུམ་པས་ལྕགས་ཀྱུ། གཡོན་དང་པོས་སྡིགས་མཛུབ། གཉིས་པས་གཞུ།
གསུམ་པས་རལ་གྲི་འཛིན་པ། དབུ་སྐྲ་རལ་པའི་ཐོར་ཚུགས་ཅན། རིན་པོ་ཆེའི་རྒྱན་དང་དར་གྱི་ན་བཟས་བརྒྱན་པ། ནུ་འབུར་རྒྱས་ཤིང་ལང་ཚོ་དར་ལ་བབས་པ། འོད་ཟེར་དམར་པོའི་ཕྲེང་བ་འཁྲིགས་པའི་དབུས་ན་ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་པའི་ཐུགས་ཀར་ཟླ་བའི་སྟེང་དུ་ཨོཾ་དཀར་པོ། དེ་ལས་འོད་ཟེར་འཕྲོས་ཞེས་པ་ནས། རྣམ་པར་སྣང་མཛད་ཀྱིས་དབུར་བརྒྱན། སྔགས་སྙིང་པོ་ནི། ཏདྱ་ཐཱ། ཨོཾ་ཨ་ན་ལེ་ཨ་ན་ལེ།
བི་ཥ་དེ་བི་ཥ་དེ། བཻ་ར་བཻ་ར། བཛྲ་དྷ་ར་ཎི། བནྡྷཱ་བནྡྷཱ་ནཾ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། མཚན་སྔགས་ནི། ཨོཾ་སརྦ་ཏ་ཐཱ་ག་ཏོཥྞཱི་ཥ་སི་ཏཱ་ཏ་པ་ཏྲེ། བསྟོད་པ་ནི། རྒྱལ་བ་ཀུན་གྱི་མཚན་མཆོག་གཙུག་ཏོར་ནས། ། ལེགས་པར་འཁྲུངས་པའི་རྨད་བྱུང་ལྷ་མོ་ནི། ། གཞན་གྱིས་མི་ཐུབ་གཙུག་ཏོར་གདུགས་དཀར་ཞེས། །
ཡོངས་སུ་གྲགས་པ་དེ་ལ་ཕྱག་འཚལ་བསྟོད། ། ཅེས་སོ། ༈ །ཕྱག་རྡོར་མདོ་ལུགས་དཔའ་བོ་གཅིག་པ་ནི། སྟོང་པའི་ངང་ལས་པཾ་ལས་པདྨ་དང༌། རཾ་ལས་ཉི་མའི་སྟེང་དུ་རང་གི་སེམས་ཉིད་ཧཱུྃ་ཡིག་ཏུ་གསལ་བ་དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་སྡིག་སྒྲིབ་སྦྱངས་ནས་ཕྱག་ན་རྡོ་རྗེར་གྱུར། འོད་ཟེར་ཚུར་འདུས་ཧཱུྃ་ལ་ཐིམ་པས་རྡོ་རྗེར་གྱུར། དེ་ཡོངས་སུ་གྱུར་པ་ལས་རང་ཉིད་གསང་བའི་བདག་པོ་ཕྱག་ན་རྡོ་རྗེ་སྐུ་མདོག་སྔོན་པོ་ཞལ་གཅིག་ཕྱག་གཉིས་པ། ཕྱག་གཡས་རྡོ་རྗེ་ནམ་མཁར་ཕྱར་ཞིང༌།
གཡོན་སྡིགས་མཛུབ་ཐུགས་ཀར་བསྒྲེང་བ། སྤྱན་གསུམ་དམར་ལ་ཟླུམ་པ། དབུ་སྐྲ་དམར་སེར་གྱེན་དུ་བརྫེས་པ། སྦྲུལ་དཀར་སྔོན་གྱིས་ཐོད་བྱས་པ། སེར་པོས་སྙན་ཆ། དམར་པོར་མགུར་ཆ། དཀར་པོས་སྐེ་རགས་དང་ཕྱག་གདུབ། ནག་པོས་སེ་རལ་ཁ་དང་ཞབས་གདུབ་བྱས་པ། སྐུ་སྟོད་ལ་དར་སྔོན་པོ་དང་སེང་གེའི་པགས་པ་གསོལ་བ། སྐུ་སྨད་ལ་སྟག་གི་པགས་པའི་ཤམ་ཐབས་ཅན།
ཞབས་གཡས་བསྐུམ་ཞིང་གཡོན་བརྐྱང་བའི་སྟབས་ཀྱིས་བཞུགས་པ། བ་སྤུའི་རྡོ་རྗེ་རྣམས་ལས་མེ་འབར་བ། ཡེ་ཤེས་ཀྱི་མེ་དཔུང་འབར་བའི་ཀློང་ནས་སྲིད་གསུམ་ཟིལ་གྱིས་གནོན་པའི་སྐུར་གྱུར། དེའི་ཐུགས་ཀར་མཆོད་རྟེན་སྔོན་པོ། དེའི་བུམ་པའི་ནང་དུ་ཧཱུྃ་ལ་རྩ་སྔགས་ཀྱིས་བསྐོར་བ། དེ་ལས་འོད་ཟེར་འཕྲོས་པས་ལྕང་ལོ་ཅན་ནས་ཞེས་པ་ནས། མི་བསྐྱོད་པས་དབུར་བརྒྱན། སྔགས་ནི། ཨོཾ་ནཱི་ལམྦཱ་ར་དྷ་ར་བཛྲ་པཱ་ཎི་རཛྙཱ་པ་ཡ་ཏི་སྭཱ་ཧཱ། མཚན་སྔགས།
བཛྲ་པཱ་ཎི། བསྟོད་པ་ནི། ལྕང་ལོ་ཅན་གྱི་གནས་མཆོག་དམ་པ་ནས་སོགས། ཞེས་སོ། ༈ །ཁ་སརྤ་ཎ་ནི། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རང་གི་སེམས་ཉིད་ཧྲཱིཿདཀར་པོ་དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས་རང་ཉིད་འཕགས་པ་སྤྱན་རས་གཟིགས་དབང་ཕྱུག་ཁ་སརྤ་ཎ་སྐུ་མདོག་དཀར་པོ་ཞལ་འཛུམ་བག་དང་ལྡན་པ། ཞལ་གཅིག་ཕྱག་གཉིས་པ།
ཕྱག་གཡས་མཆོག་སྦྱིན་གྱི་ཕྱག་རྒྱ་དང༌། གཡོན་པདྨ་དཀར་པོ་བསྣམས་པ། རལ་པའི་ཅོད་པཎ་དང་རིན་པོ་ཆེའི་རྒྱན་གྱིས་བརྒྱན་པ། དར་སྣ་ཚོགས་ཀྱི་ན་བཟའ་གསོལ་བ། ཁྲི་སྙན་སཱ་ལེའི་པགས་པ་ཕྲག་པར་བཀལ་བ། འོད་ཀྱི་དཀྱིལ་འཁོར་གྱི་དབུས་ན་ཞབས་སེམས་དཔའི་སྐྱིལ་ཀྲུང་གིས་བཞུགས་པ་ཐུགས་ཀར་ཟླ་བའི་སྟེང་དུ་ཧྲཱིཿདཀར་པོ། དེ་ལས་ཞེས་པ་ནས། འོད་དཔག་མེད་ཀྱིས་དབུར་བརྒྱན། སྔགས་ནི། ཨོཾ་ཧྲཱིཿསྭཱ་ཧཱ།
མཚན་སྔགས་ནི། ཨཱརྻ་ལོ་ཀེ་ཤྭ་ར། བསྟོད་པ། སྐྱོན་གྱིས་མ་གོས་སོགས་སོ། ༈ །འཇམ་དབྱངས་ཨ་ར་པ་ཙ་ན་ནི། སྟོང་པའི་ངང་ལས་སྣ་ཚོགས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རང་གི་སེམས་ཉིད་ཡི་གེ་དྷཱིཿ ་་་་་ དྷཱིཿའདི་འཇམ་དཔལ་དམར་སེར་ཡིན་བསམས་ནས་ཕྱི་མ་དག་གི་ཡི་གེ་འགར་དམར་སེར་དུ་བཤད་འདུག་ཀྱང་རྒྱ་གཞུང་དུ་བདུད་རྩིའི་འོད་ཟེར་གྱི་གཟུགས་དག་ཅིང་གསལ་བའི་དྷཱིཿཞེས་འབྱུང་བ་དང་ལྷའི་སྐུ་མདོག་ཀྱང་སྟོན་ཀའི་ཟླ་བ་ཚེས་པ་ལྟ་བུ་ཞེས་སོགས་ཤེས་བྱེད་མང་དུ་བཤད་པས་དམར་སེར་དུ་འཁྲུལ་བར་མི་བྱའོ།། ལས་རལ་གྲིའི་ཡུ་བ་ལ་དྷཱིཿས་མཚན་པ། དེ་ལས་འོད་ཟེར་འཕྲོས། འཕགས་པ་མཆོད།
སེམས་ཅན་གྱི་སྡིག་སྒྲིབ་སྦྱངས། ཚུར་འདུས་ཡོངས་སུ་གྱུར་པ་ལས་རང་ཉིད་འཇམ་པའི་དབྱངས་སྐུ་མདོག་སྟོན་ཀའི་ཟླ་བ་ལྟར་དཀར་བ། ཞལ་གཅིག་ཕྱག་གཉིས་ཀྱི་གཡས་ན་ཤེས་རབ་ཀྱི་རལ་གྲི་དང་གཡོན་པུསྟི་བསྣམས་པ། རིན་པོ་ཆེ་སྣ་ལྔའི་རྒྱན་གྱི་ཅོད་པཎ་བྱས་ཤིང་ལྕང་ལོ་ལྔ་དང་ལྡན་པ། རྒྱན་ཐམས་ཅད་ཀྱིས་བརྒྱན་ཞིང་ན་བཟའ་དམར་པོ་དང་ལྡན་པ། མཛེས་ཤིང་སྒེག་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པའི་ཐུགས་ཀར་ཨ་ལས་འཁོར་ལོ་དཀར་པོ་རྩིབས་བརྒྱད་པ་འཁོར་བཞིན་པ་ལ་སོར་གཅིག་ཙམ་གྱིས་མ་རེག་པར་ཨ་ལས་རལ་གྲིའི་ཡུ་བར་དྷཱིཿས་མཚན་པ་ལས་རང་འདྲའི་གཙོ་བོ། མདུན་དུ་ར་ལས་ཉི་མའི་འོད། རྒྱབ་ཏུ་པ་ལས་ཟླ་འོད། གཡས་སུ་ཙ་ལས་སྐྲ་ཅན་མ།
གཡོན་དུ་ན་ལས་ཉེ་བའི་སྐྲ་ཅན་མ་རྣམས་ཞལ་ཕྱག་གཙོ་བོ་དང་མཚུངས་པ་གཙོ་བོའི་ཐུགས་ཀའི་དྷཱིཿདེ་ལས་འོད་ཟེར་འཕྲོས་ཞེས་པ་ནས། མི་བསྐྱོད་པས་དབུར་བརྒྱན་པར་གྱུར། སྔགས་ནི། ཨོཾ་ཨ་ར་པ་ཙ་ན་དྷཱིཿ མཚན་སྔགས། ཨཱརྻ་མཉྫུ་ཤྲཱི། བསྟོད་པ་ནི། གཞོན་ནུའི་སྐུ་ལུས་འཆང་བ་པོ། ། ཞེས་སོགས་བྱ། ༈ །དེ་བཞིན་གཤེགས་པའི་རིགས་ཀྱི་ཡུམ་བསྲུང་བ་ལྔ་ནི།
སྟོང་པའི་ངང་ལས་སྐད་ཅིག་གིས་རྡོ་རྗེའི་ས་གཞི་རྭ་བ་གུར་བླ་བྲེ། ཡེ་ཤེས་ཀྱི་མེ་འབར་བ་དང་བཅས་པའི་དབུས་སུ་རི་རབ་ཀྱི་སྟེང་དུ་ཧཱུྃ་ལས་བྱུང་བའི་སྣ་ཚོགས་རྡོ་རྗེའི་ལྟེ་བར་པཾ་ལས་སྣ་ཚོགས་པདྨ་འདབ་མ་བརྒྱད་པའི་ལྟེ་བ་དང་ཕྱོགས་བཞིའི་འདབ་མའི་སྟེང་དུ་ཨ་ལས་ཟླ་བའི་དཀྱིལ་འཁོར་རེ་རེ། དབུས་སུ་ཏྲཾ་སེར་པོ། ཤར་དུ་མཱཾ་ལྗང་གུ། ལྷོར་ཧཱུྃ་དཀར་པོ། ནུབ་ཏུ་མཾ་ནག་པོ། བྱང་དུ་ཤཾ་དམར་པོ། དེ་རྣམས་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས།
ཚུར་འདུས་ཡོངས་སུ་གྱུར་པ་ལས་ལྷ་མོ་ལྔར་གྱུར་པ་ནི། དབུས་སུ་རང་ཉིད་སོ་སོར་འབྲང་མ་སྐུ་མདོག་སེར་མོ། སེར་ནག་དཀར་བའི་ཞལ་གསུམ་ཕྱག་བཅུ་མ། ཕྱག་གཡས་པ་རྣམས་ན་རིམ་པ་བཞིན། རལ་གྲི། རྡོ་རྗེ། མདའ། མཆོག་སྦྱིན། ཐུགས་ཀར་གདུགས་བསྣམས་པའོ། ། གཡོན་རྣམས་ན་གཞུ།
རྒྱལ་མཚན། རིན་པོ་ཆེའི་ཆུན་པོ། དགྲ་སྟྭ། དུང་བསྣམས་པ། ཤ་འགག་ནག་པོ་དང༌། སྟོད་གཡོགས་དམར་པོས་བརྒྱན་པ། སྐྱིལ་ཀྲུང་ཕྱེད་པས་འགྱིང་ཞིང་བཞུགས་པ། ལྷའི་རྒྱན་དང་གོས་ཐམས་ཅད་ཀྱིས་བརྒྱན་པ། ཤར་དུ་རྨ་བྱ་ཆེན་མོ་སྐུ་མདོག་ལྗང་གུ་ཞལ་གཅིག་ཕྱག་གཉིས་མ་མཛེས་ཤིང་ཡིད་དུ་འོང་བ། ཕྱག་གཡས་རྨ་བྱའི་མདོངས་དང་གཡོན་མཆོག་སྦྱིན་མཛད་པ།
ལྷོར་སྟོང་ཆེན་མོ་རབ་ཏུ་འཇོམས་མ་སྐུ་མདོག་དཀར་མོ་ཞལ་གཅིག་ཕྱག་གཉིས་མ། གཡས་རྨ་བྱའི་མདོངས་དང་གཡོན་མཆོག་སྦྱིན་མཛད་པ། ནུབ་ཏུ་གསང་སྔགས་རྗེས་འཛིན་སྐུ་མདོག་ནག་མོ་ཞལ་གཅིག་ཕྱག་བཞི་མ། གཡས་གཉིས་ན་རལ་གྲི་དང་མཆོག་སྦྱིན་གྱི་ཕྱག་རྒྱ། གཡོན་པ་གཉིས་དགྲ་སྟྭ་དང་ཞགས་པ་བསྣམས་པ། བྱང་དུ་བསིལ་བའི་ཚལ་ཆེན་མོ་སྐུ་མདོག་དམར་མོ་ཞལ་གཅིག་ཕྱག་བཞི་པ། གཡས་གཉིས་ན་རལ་གྲི་དང་མཆོག་སྦྱིན་གྱི་ཕྱག་རྒྱ། གཡོན་གཉིས་ན་དགྲ་སྟྭ་དང་ཞགས་པ་འཛིན་པ། ཐུགས་ཀར་ཟླ་བའི་སྟེང་དུ་རང་རང་གི་ས་བོན་གྱིས་མཚན་པ། དེ་ལས་འོད་ཟེར་འཕྲོས་པས་ཞེས་པ་ནས།
སོ་སོར་འབྲང་མ་ལ་རིན་ཆེན་འབྱུང་ལྡན། གསང་སྔགས་རྗེས་འཛིན་ལ་མི་བསྐྱོད་པ། སྟོང་ཆེན་རབ་འབྱམས་ལ་རྣམ་སྣང༌། རྨ་བྱ་ཆེན་མོ་ལ་དོན་གྲུབ། བསིལ་བའི་ཚལ་ལ་འོད་དཔག་མེད་ཀྱིས་དབུར་བརྒྱན་པར་གྱུར། སྔགས་ནི། ཨོཾ་མ་ཎི་དྷ་རི་བཛྲི་ཎི་མ་ཧཱ་པྲ་ཏི་ས་རེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཨོཾ་ཨ་མྲྀ་ཏེ་ཨ་མྲྀ་ཏ་བ་རེ་བ་རེ་བི་ཤུདྡྷེ་ཧཱུྃ་ཕཊ་སྭཱ་ཧཱ། ཨོཾ་ཨ་མྲྀ་ཏེ་བི་ལོ་ཀི་ནི་གརྦ་སཾ་རཀྵ་ནི་ཨཱ་ཀརྵ་ནི་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཨོཾ་བི་མ་ལེ་བི་པུ་ལེ་ཛ་ཡ་ཝ་རེ་ཛ་ཡ་ཝ་ཏི་ནི་ཨ་མྲྀ་ཏ་མྲྀ་ཛ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཨོཾ་བྷ་ར་བྷ་ར་སཾ་བྷ་ར། སཾ་བྷ་ར། ཨིནྡ་ཡ་བ་ལ་བི་ཤོ་དྷ་ནི་རུ་རུ་ཙ་ལེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། མཚན་སྔགས་ནི། ཨོཾ་པཉྩ་རཀྵ་དེ་ཝི་ས་པ་རི་ཝཱ་ར། བསྟོད་པ་ནི། དུས་གསུམ་སངས་རྒྱས་ཐམས་ཅད་ཀྱི་ཞེས་སོགས་སོ། ༈ །ནོར་རྒྱུན་མ་ནི། སྟོང་པའི་ངང་ལས་པཾ་ལས་སྣ་ཚོགས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། བཾ་ཡིག་སེར་པོ་ལས་འོད་ཟེར་འཕྲོས།
འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། རང་ཉིད་ལྷ་མོ་ནོར་རྒྱུན་མ་སྐུ་མདོག་སེར་མོ་ཞལ་གཅིག་ཕྱག་གཉིས་མ། ལང་ཚོ་གཞོན་པ། ཕྱག་གཡས་མཆོག་སྦྱིན་དང༌། གཡོན་འབྲུའི་སྙེ་མ་དང་རིན་པོ་ཆེ་སྣ་ཚོགས་པའི་ཆར་འབེབས་བཞིན་པའི་བུམ་པ་བསྣམས་པ། རིན་པོ་ཆེའི་རྒྱན་དང་དར་གྱི་ན་བཟས་རྣམ་པར་བརྒྱན་ཅིང་ཞབས་སེམས་དཔའི་སྐྱིལ་ཀྲུང་གིས་བཞུགས་པ། དཔག་ཏུ་མེད་པའི་གྲོགས་མོའི་འཁོར་གྱིས་བསྐོར་བའི་ཐུགས་ཀར་ཟླ་བའི་སྟེང་དུ་པཾ་སེར་པོ་ཞེས་པ་ནས། རིན་ཆེན་འབྱུང་ལྡན་གྱིས་དབུར་བརྒྱན།
སྔགས་ནི། ཨོཾ་བ་སུ་དྷ་རཱ་རཏྣ་ནི་དྷ་ན་ཀྵེ་ཏྲེ་སྭཱ་ཧཱ། མཚན་སྔགས། ཨོཾ་བ་སུ་དྷ་རཱ། བསྟོད་པ་ནི། ཕུན་ཚོགས་དགེ་ལེགས་ཀུན་འབྱུང་བཅོམ་ལྡན་མ། ། དཔལ་དྭངས་འབྱོར་པའི་དབང་ཕྱུག་ནོར་རྒྱུན་མ། ། ཡིད་ལ་རེ་བའི་བཀྲ་ཤིས་མྱུར་སྩོལ་མ། ། བསམ་འཕེལ་དཀྱིལ་འཁོར་དབང་ཕྱུག་མ་ལ་འདུད། ། ཅེས་སོ།
༈ །གཙུག་ཏོར་རྣམ་རྒྱལ་མ་ནི། སྟོང་པའི་ངང་ལས་རིན་པོ་ཆེའི་མཆོད་རྟེན་བང་རིམ་གསུམ་པ་གདུགས་ཆར་ཁེབས་ཏོག་དང་བཅས་པ། མཚན་ཉིད་ཐམས་ཅད་ཡོངས་སུ་རྫོགས་པའི་བུམ་པའི་ནང་དུ་པཾ་ལས་སྣ་ཚོགས་པདྨའི་ལྟེ་བར་ཟླ་བའི་དཀྱིལ་འཁོར་གྱི་སྟེང་དུ་བྷྲཱུྃ་དཀར་པོ། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས་རང་ཉིད་གཙུག་ཏོར་རྣམ་པར་རྒྱལ་མ་སྐུ་མདོག་གངས་རི་ལྟར་དཀར་བ་ཞལ་གསུམ་ཕྱག་བརྒྱད་མ།

རྩ་ཞལ་དཀར་བ། གཡས་སེར། གཡོན་སྔོ་ཞིང༌། མཆེ་བས་མ་མཆུ་མནན་པ། ཞལ་རེ་རེ་ལ་སྤྱན་གསུམ་གསུམ་དང་ལྡན་པ། ཕྱག་གཡས་པ་བཞི་ན་སྣ་ཚོགས་རྡོ་རྗེ། པདྨ་དཀར་པོ་ལ་གནས་པའི་རྒྱལ་བ་འོད་དཔག་མེད། མདའ། མཆོག་སྦྱིན་གྱི་ཕྱག་རྒྱ། གཡོན་བཞི་ན་གཞུ། སྡིགས་མཛུབ་དང་བཅས་པའི་ཞགས་པ།
མི་འཇིགས་པ་སྦྱིན་པའི་ཕྱག་རྒྱ། བུམ་པ་བཟང་པོ་བསྣམས་པ། ལྷ་རྫས་ཀྱི་ན་བཟས་སྟོད་གཡོགས་སོགས་སྣ་ཚོགས་རྒྱན་གྱིས་བརྒྱན་པ། འོད་ཟེར་དཀར་པོའི་ཕྲེང་བ་འཕྲོ་བ། ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་པ། དེའི་གཡས་ཕྱོགས་སུ་ཟླ་བ་ལ་གནས་པའི་སྤྱན་རས་གཟིགས་དཀར་པོ་གཡས་རྔ་ཡབ། གཡོན་པདྨ་འཛིན་པ། གཡོན་ཕྱོགས་སུ་ཉི་མ་ལ་ཕྱག་ན་རྡོ་རྗེ་སྔོན་པོ་གཡས་རྔ་ཡབ། གཡོན་ཨུཏྤ་ལའི་སྟེང་དུ་རྡོ་རྗེ་འཛིན་པ། གཉིས་ཀའང་ཞི་བའི་ཉམས་ཅན།
དར་སྣ་ཚོགས་ཀྱི་ཤམ་ཐབས་དང་རིན་པོ་ཆེའི་རྒྱན་གྱིས་བརྒྱན་པ། ཞབས་གཉིས་མཉམ་པའི་སྟབས་ཀྱིས་བཞེངས་པ། ཤར་དུ་མི་གཡོ་བ་སྔོན་པོ་རལ་གྲི་འཛིན་པ། ལྷོར་འདོད་རྒྱལ་སྔོན་པོ་ལྕགས་ཀྱུ་འཛིན་པ། ནུབ་ཏུ་དབྱུག་སྔོན་ཅན་སྔོན་པོ་དབྱུག་པ་འཛིན་པ། བྱང་དུ་སྟོབས་པོ་ཆེ་སྔོན་པོ་རྩེ་ ་་་་་རྡོ་རྗེའང་བྱུང༌། གསུམ་འཛིན་ཅིང་གཡོན་པ་ཐམས་ཅད་སྡིགས་མཛུབ་མཛད་པ། ཐམས་ཅད་ཀྱང་སྤྱན་གསུམ་དང་ལྡན་པ། སྐྲ་གྱེན་དུ་བརྫེས་ཤིང༌། རིན་པོ་ཆེ་དང་ཀླུ་བརྒྱད་ཀྱིས་བརྒྱན་པ།
སྟག་གི་པགས་པའི་ཤམ་ཐབས་ཅན། པདྨ་དང་ཉི་མའི་གདན་ལ་གཡོན་བརྐྱང་གི་སྟབས་ཀྱིས་བཞུགས་པ། གཙོ་མོའི་སྟེང་གི་ཕྱོགས་གཉིས་ནས་གནས་གཙང་མའི་ལྷའི་བུ་གཉིས་རིན་པོ་ཆེའི་བུམ་པ་བདུད་རྩིས་གང་བ་ཐོགས་ནས་བཅོམ་ལྡན་འདས་མ་ལ་སྐུ་ཁྲུས་གསོལ་བ། གཙོ་མོའི་ཐུགས་ཀར་ཟླ་བ་ལ་གནས་པའི་བྷྲཱུྃ་ཡིག་དཀར་པོ་དེ་ལས་འོད་ཟེར་འཕྲོས་ ་་་་་རྒྱ་གཞུང་དུ་གནས་བྱིན་རླབས་ཀྱི་ཚེ་སྤྱི་བོར་ཨོཾ། མགྲིན་པར་ཨཱཿཐུགས་ཀར་ཧཱུྃ། དཔྲལ་བར་ཏྲཱྃ། ལྟེ་བར་ཧྲཱིཿ བརླ་གཉིས་ལ་ཨཾ་ཨས་མཚན་པ་ཞེས་འབྱུང་བ་ལྟར་བྱས་ན་ལེགས་ཤིང་མི་ནུས་ན་སྤྱི་འགྲོས་ཀྱང་རུང་བར་བཞེད་དོ།། ཞེས་པ་ནས་གཙོ་མོ་ལ་རྣམ་པར་སྣང་མཛད། སྤྱན་རས་གཟིགས་ལ་འོད་དཔག་མེད།
ཕྱག་ན་རྡོ་རྗེ་དང་ཁྲོ་བོ་བཞི་ལ་མི་བསྐྱོད་པ། ལྷའི་བུ་གཉིས་ལ་རིན་ཆེན་འབྱུང་ལྡན་གྱིས་དབུར་བརྒྱན། སྔགས་ནི། ཨོཾ་བྷྲཱུྃ་སྭཱ་ཧཱ། སྙིང་པོའོ། ། ཨོཾ་ཨ་མཱི་ཏེ། ཨ་མཱི་ཏོཏ་བྷ་ཝ། ཨ་མཱི་ཏ་བི་ཀྲནྟེ། ཨ་མཱི་ཏ་གཱ་ཏེ། ཨ་མཱི་ཏེ་གཱ་མི་ནི།
ཨ་མཱི་ཏེ་ཨཱ་ཡུརྡ་ཏེ། ཀ་ག་ན་ཀཱིརྟི་ཀ་རེ་སརྦ་ཀླེ་ཤ་ཀྵ་ཡཾ་ཀ་རི་སྭཱ་ཧཱ། ཕྲེང་བའི་སྔགས་སོ། ། མཚན་སྔགས། ཨོཾ་ཨུཥྞཱི་ཥ་བི་ཛ་ཡ། བསྟོད་པ་ནི། དཔལ་ལྡན་ལྷ་མོ་སྟོན་ཀའི་ཟླ་བའི་མདོག ། ཅེས་སོ། ༈ །དེ་བཞིན་གཤེགས་པའི་རིགས་ཀྱི་སེམས་དཔའ་རྒྱལ་བ་བྱམས་མགོན་ནི། སྟོང་པའི་ངང་ལས་པཾ་ལས་སྣ་ཚོགས་པདྨ་དང༌།
ཨ་ལས་ཟླ་བའི་དཀྱིལ་འཁོར་གྱི་སྟེང་དུ་མཻཾ་ཡིག་གསེར་མདོག དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། རང་ཉིད་རྗེ་བཙུན་བྱམས་པ་མགོན་པོ་སྐུ་མདོག་གསེར་བཙོ་མ་ལྟ་བུ། ཞལ་གསུམ་ཕྱག་བཞི་སྤྱན་གསུམ་པ། རྩ་ཞལ་སེར། གཡས་ ་་་་་ཞལ་མདོག་འདི་ལྟར་བོད་གཞུང་དུ་བཞུགས་ཀྱང་རྒྱ་གཞུང་དུ་ནག་པོ་དང་དཀར་པོ་ནི་གཡས་དང་གཡོན་གྱི་ཞལ་ལོ་ཞེས་པ་འཐད་པར་སེམས། དམར།
གཡོན་ ་་་་་ཞལ་མདོག་འདི་ལྟར་བོད་གཞུང་དུ་བཞུགས་ཀྱང་རྒྱ་གཞུང་དུ་ནག་པོ་དང་དཀར་པོ་ནི་གཡས་དང་གཡོན་གྱི་ཞལ་ལོ་ཞེས་པ་འཐད་པར་སེམས། སྔོ་བ། ་་་་་ ཞལ་མདོག་འདི་ལྟར་བོད་གཞུང་དུ་བཞུགས་ཀྱང་རྒྱ་གཞུང་དུ་ནག་པོ་དང་དཀར་པོ་ནི་གཡས་དང་གཡོན་གྱི་ཞལ་ལོ་ཞེས་པ་འཐད་པར་སེམས། ཕྱག་དང་པོ་གཉིས་ཐུགས་ཀར་ཆོས་འཆད་ཀྱི་ཕྱག་རྒྱ་མཛད་པ། གཡས་འོག་མས་མཆོག་སྦྱིན། གཡོན་འོག་མས་མེ་ཏོག་དང་བཅས་པའི་ཀླུ་ཤིང་གི་ཡལ་ག་འཛིན་པ། རལ་པའི་ཐོར་ཚུགས་ལ་མཆོད་རྟེན་གྱིས་བརྒྱན་པ། རིན་པོ་ཆེའི་རྒྱན་སྣ་ཚོགས་པས་བརྒྱན་ཅིང་དར་སྣ་ཚོགས་ཀྱི་ན་བཟས་བཀླུབས་པ། སངས་རྒྱས་བྱང་སེམས་ཀྱི་སྤྲུལ་པའི་སྤྲིན་འཕྲོ་བ། སེམས་དཔའི་སྐྱིལ་མོ་ཀྲུང་གིས་བཞུགས་པའི་ཐུགས་ཀར་ཟླ་བའི་སྟེང་དུ་མཻཾ།
དེ་ལས་འོད་ཟེར་འཕྲོས་ཞེས་པ་ནས། རྣམ་སྣང་གིས་དབུར་བརྒྱན། སྔགས་ནི། ཨོཾ་མཻ་ཏྲི་ཡ་སྭཱ་ཧཱ། མཚན་སྔགས། ཨཱརྻ་མཻ་ཏྲི། བསྟོད་པ་ནི། བྱམས་ཆེན་མེ་ཡིས་ཞེ་སྡང་བུད་ཤིང་བསྲེགས། ། ཞེས་སོགས་སོ། ༈ །ཤེས་རབ་ཀྱི་ཕ་རོལ་ཏུ་ཕྱིན་མ་དཀར་མོ་ནི།
སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཨོཾ་ཡིག་དཀར་པོ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས་རང་ཉིད་བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་མ་གངས་རིའི་ཕུང་པོ་ལ་ཉི་མ་ཤར་བ་ལྟར་རབ་ཏུ་དཀར་ཞིང་འོད་ཟེར་འཕྲོ་བ། ཞལ་གཅིག་ཕྱག་གཉིས་ཆོས་འཆད་ཀྱི་ཕྱག་རྒྱ་མཛད་པའི་མཐིལ་ནས་གྱེས་པའི་གཡས་ངོས་སུ་པདྨ་དཀར་པོ་དང༌། གཡོན་ངོས་སུ་པདྨ་དམར་པོའི་སྟེང་དུ་ཤེས་རབ་ཀྱི་ཕ་རོལ་ཏུ་ཕྱིན་པའི་པོ་ཏི་འཛིན་པ། ཞལ་མཆུ་དང་ཕྱག་མཐིལ་དང་ཞབས་མཐིལ་རྣམས་དམར་བ། དབུ་སྐྲ་ཕྱེད་དུ་འཁྱིལ་བ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་སྣ་ཚོགས་ཀྱི་ན་བཟས་སྤྲས་པ།
རྡོ་རྗེའི་སྐྱིལ་ཀྲུང་གིས་བཞུགས་པའི་ཐུགས་ཀར་ཟླ་བའི་སྟེང་དུ་ཨོཾ་དེ་ལས་འོད་ཟེར་འཕྲོས་ཞེས་པ་ནས། མི་བསྐྱོད་པས་དབུར་བརྒྱན། སྔགས་ནི། ཨོཾ་པི་ཙུ་པི་ཙུ་པྲཛྙཱ་ཝརྡྷ་ནི། ཛྭ་ལ་ཛྭ་ལ་མེ་དྷ་ཝརྡྷ་ནི། དྷི་རི་དྷི་རི་བུ་དྷི་ཝརྡྷ་ནི་སྭཱ་ཧཱ། མཚན་སྔགས་ནི། ཨོཾ་པྲཛྙཱ་པཱ་ར་མི་ཏ། བསྟོད་པ་ནི། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན།
ཞེས་སོགས་སོ། ༈ །ནོར་རྒྱུན་མ་ནི། མངོན་རྟོགས་གོང་གི་ནོར་རྒྱུན་མ་བཞིན་ལ། སྔགས་ནི། ཨོཾ་ཤྲཱི་བ་སུ་ནི་དྷ་ན་ཀྵེ་ཏྲེ་སྭཱ་ཧཱ། མཚན་སྔགས་དང་བསྟོད་པ་ཡང་གོང་བཞིན་བྱའོ། ༈ །རྡོ་རྗེ་རིགས་ཀྱི་ཡུམ་ཁྲོ་གཉེར་ཅན་མ་ནི། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་ཀྱི་སྟེང་དུ་བྷྲཱྀཾ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས།
ཚུར་འདུས་ཡོངས་སུ་གྱུར་པ་ལས། རང་ཉིད་ལྷ་མོ་ཁྲོ་གཉེར་ཅན་མ་སྐུ་མདོག་སེར་མོ་ཞལ་གཅིག་ཕྱག་བཞི་མ། གཡས་གཉིས་མཆོག་སྦྱིན་དང་ཕྲེང་བ། གཡོན་གཉིས་དབྱུག་པ་དང་རིལ་པ་སྤྱི་བླུགས་འཛིན་པ། རལ་པའི་ཅོད་པཎ་ཅན། ཁྲོ་གཉེར་དཔྲལ་བར་བསྡུས་པ། རིན་པོ་ཆེའི་རྒྱན་དང་ལྷ་རྫས་ཀྱི་གོས་ཀྱིས་བཀླུབས་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་པའི་ཐུགས་ཀར་ཨ་ལས་ཟླ་བའི་སྟེང་དུ་བྷྲཱྀཾ། དེ་ལས་འོད་འཕྲོས་ཞེས་པ་ནས། སྤྱི་བོར་མི་བསྐྱོད་པས་དབུར་བརྒྱན།
སྔགས་ནི། ཨོཾ་བྷྲཱྀཾ་སྭཱ་ཧཱ། མཚན་སྔགས། ཨོཾ་ཨཱརྻ་བྷྲཱྀཾ་ཀུ་ཊི། བསྟོད་པ། དུས་གསུམ་སངས་རྒྱས་ཐམས་ཅད་ཀྱི། ། ཡུམ་གྱུར་ལྷ་མོ་གསེར་མདོག་ཅན། ། ཞལ་གཅིག་ཕྱག་བཞི་འཇིགས་སེལ་མ། ། ཁྲོ་གཉེར་ཅན་མ་ལ་ཕྱག་འཚལ། ༈ །རྒྱལ་པོ་རྣམ་ཐོས་སྲས་ནི།
རང་ཉིད་ཕྱག་ན་རྡོ་རྗེ་ཡི་དམ་དུ་བསྐྱེད་ནས། ཚོམ་བུ་བསང་སྦྱངས། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བཻ་ཡིག་ལས་འོད་ཟེར་འཕྲོས། སེམས་ཅན་ཐམས་ཅད་ཀྱི་དབུལ་ཕོངས་ཀྱི་སྡུག་བསྔལ་བསལ། འཇིག་རྟེན་ཁམས་ཀྱི་དཔལ་འབྱོར་ལོངས་སྤྱོད་ཕུན་སུམ་ཚོགས་པ་བསྡུས་ཏེ་བཻ་ལ་ཐིམ། དེ་ཡོངས་སུ་གྱུར་པ་ལས་རྒྱལ་པོ་ཆེན་པོ་རྣམ་ཐོས་སྲས་སྐུ་མདོག་ལྗང་ཞིང་དྲི་མ་མེད་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཕྱག་གཡས་རིན་པོ་ཆེའི་བེ་ཅོན་ཐུགས་ཀར་འཛིན་ཅིང༌། གཡོན་ནེའུ་ལེའི་རྐྱལ་པ་རིན་པོ་ཆེ་སྣ་ཚོགས་སྐྱུགས་པ་དཀུ་ལ་བརྟེན་པ། ཞབས་གཡོན་བསྐུམ་ཞིང་གཡས་བརྐྱང་བས་སྒྲུབ་པ་པོ་ལ་དངོས་གྲུབ་སྟེར་བ།
རང་གི་ཐུགས་ཀ་ནས་འོད་ཟེར་འཕྲོས་པས་རི་རབ་ཀྱི་བྱང་ཕྱོགས་ལྕང་ལོ་ཅན་ནས་རྒྱལ་པོ་རྣམ་ཐོས་སྲས་སྤྱན་དྲངས་པར་བསམས་ལ། ཨོཾ་བཻ་ཤྲ་ཝ་ཎཱ་ཡ་ཛཿཧཱུྃ་བཾ་ཧོཿཞེས་པས་མདུན་གྱི་དེ་ལ་བསྟིམ། གནས་གསུམ་བྱིན་གྱིས་བརླབས་ལ། རཏྣ་མུ་ཀུ་ཊ་ཨ་བྷི་ཥཱིཉྩ་མཱཾ་ཞེས་པས་དབང་བསྐུར། སྔགས་ནི། ཨོཾ་བཻ་ཤྲ་ཝ་ཎཱ་ཡ་ཧཱུྃ། མཚན་སྔགས། ཨོཾ་བཻ་ཤྲ་ཝ་ཎཱ། བསྟོད་པ། རྒྱལ་ཆེན་རྣམ་མང་ཐོས་སྲས་ནོར་མང་ལྡན། །
མརྒད་ལྷུན་པོ་ལྟ་བུར་བརྗིད་ཆགས་ཤིང༌། ། ཞེས་སོགས་སོ། ༈ །མགོན་པོ་གྲི་གུག་ཅན་ནི། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་རང་གི་སེམས་ཉིད་ཧཱུྃ་ཡིག་མཐིང་ནག་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་སྡིག་སྒྲིབ་དང་བར་དུ་གཅོད་པ་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས་བདག་ཉིད་དཔལ་མགོན་པོ་ཆེན་པོ་སྐུ་མདོག་མཐིང་ནག་ཞལ་གཅིག་ཕྱག་གཉིས་པ། སྤྱན་གསུམ་དམར་ལ་ཟླུམ་པ། ཞལ་མཆེ་བ་གཙིགས་པ། དབུ་སྐྲ་དམར་སེར་གྱེན་དུ་བརྫེས་པ།
ཐོད་པ་སྐམ་པོ་ལྔས་དབུ་རྒྱན་དང་རློན་པ་ལྔ་བཅུས་དོ་ཤལ་བྱས་པ། ཀླུ་རིགས་ལྔས་བརྒྱན་པ། ཕྱག་གཡས་གྲི་གུག་འཕྱར་ཞིང་གཡོན་ཐོད་པ་ཁྲག་གིས་གང་བ་ཐུགས་ཀར་འཛིན་པ། སྟག་གི་པགས་པས་ཤམ་ཐབས་བྱས་པ། མེ་དཔུང་དམར་ནག་འབར་བའི་དབུས་ན་ཞབས་གཡས་བསྐུམ་གཡོན་བརྐྱང་བས་མི་རོ་བཀན་པ་ལ་བཞུགས་པ། ཐུགས་ཀར་པདྨ་དང་ཉི་མའི་ལྟེ་བར་གནས་པའི་ཧཱུྃ། དེ་ལས་འོད་ཟེར་འཕྲོས་ཞེས་པ་ནས། མི་བསྐྱོད་པས་དབུར་བརྒྱན། སྔགས་ནི། ཨོཾ་མ་ཧཱ་ཀཱ་ལ་ཧ་ན་ཧ་ན་བཛྲེ་ཎ་ཧཱུྃ་ཕཊ།
མཚན་སྔགས། ཨོཾ་མ་ཧཱ་ཀཱ་ལ། འདི་བླ་མེད་ལྟར་ཡེ་ཤེས་པ་མི་དབྱུང་ཞིང༌། གཏོར་མ་དང་ནང་མཆོད་བླ་མེད་ལྟར་བྱིན་གྱིས་བརླབས། གཏོར་མ་འབུལ་སྔགས་ཤྲཱི་མ་ཧཱ་ཀཱ་ལ་ཡ་ཤཱ་ས་ན་སོགས་སྔགས་རིངས་དང༌། ནང་མཆོད་མཚན་སྔགས་ལ་འབྲུ་གསུམ་བཏགས་པས་འབུལ། བསྟོད་པ། སྲིན་པོའི་གཟུགས་ཀྱི་གདུག་པ་ཅན། ། ཚར་གཅོད་བྱང་ཆུབ་སེམས་དཔའ་སྟེ། ། གྲོང་ཁྱེར་སུམ་བརྩེགས་འཇིག་བྱེད་པ། །
གཏུམ་པོ་ཁྱོད་ལ་བདག་བསྟོད་དོ། ། ཞེས་སོ། ། དེ་ལྟར་བཤད་པའི་མངོན་པར་རྟོགས་པ་དེ་རྣམས་ཀྱི་སྤྱིའི་འགྲོས་ཐམས་ཅད་ནི་གོང་གི་ཐུབ་པའི་དབང་པོ་ལྟར་ཤེས་པར་བྱའོ། ། རྗེས་གནང་དེ་དག་དང་སྒྲུབ་ཐབས་སྐོར་གྱི་ཡི་གེ་མཆིམས་ནམ་མཁའ་གྲགས་ཀྱིས་ཕྱོགས་གཅིག་ཏུ་བསྡུས་པའི་ལུང་དང་བཅས་པའི་བརྒྱུད་པ་ནི། ཡང་དག་པར་རྫོགས་པའི་སངས་རྒྱས། རྗེ་བཙུན་བྱམས་པ། འཕགས་པ་ཐོགས་མེད། སློབ་དཔོན་དབྱིག་གཉེན། ཀུན་མཁྱེན་བློ་གྲོས་བརྟན་པ། པཎ་ཆེན་ཤཱནྟི་པ།
སློབ་དཔོན་ས་ར་ཧེ་ཏ། ཇོ་བོ་ཆེན་པོ་དཔལ་ལྡན་མར་མེ་མཛད། འབྲོམ་རྒྱལ་བའི་འབྱུང་གནས། རྔོག་ལོ་ཙཱ་བ་ལེགས་པའི་ཤེས་རབ། ལོ་ཆེན་བློ་ལྡན་ཤེས་རབ། གྲོ་ལུང་པ་བློ་གྲོས་འབྱུང་གནས། ཆ་པ་ཆོས་ཀྱི་སེང་གེ གཙང་ནག་ཐུགས་རྗེ་སེང་གེ གྲོ་སྟོན་བདུད་རྩི་གྲགས། མཆིམས་ནམ་མཁའ་གྲགས།
སྐྱོ་སྟོན་སྨོན་ལམ་ཚུལ་ཁྲིམས། རྒྱང་རོ་པཎ་ཆེན། མཆིམས་བློ་བཟང་གྲགས་པ། གྲོ་སྟོན་ཀུན་དགའ་རྒྱལ་མཚན། དཔང་སྟོན་གྲུབ་པ་ཤེས་རབ། ཁུ་སྟོན་བསོད་ནམས་མཆོག་གྲུབ། དཔལ་འབར་ཆོས་རྗེ་དཔལ་ལྡན་དོན་གྲུབ། རྩེས་དང་ལས་ཆེན་ཀུན་དགའ་རྒྱལ་མཚན། ཐེལ་བྲག་ལྕོག་ཐམས་ཅད་མཁྱེན་པ། ཐོན་པ་བློ་གྲོས་རྒྱལ་མཚན།
ཤངས་རི་བོ་དགེ་འཕེལ་བ་ཕྱོགས་ལས་རྣམ་རྒྱལ། ཐམས་ཅད་མཁྱེན་པ་བསོད་ནམས་རྒྱ་མཚོ། བྲག་དགོན་སྤྱན་སྔ་གཞོན་ནུ་ཆོས་དཔལ་བཟང་པོ། འཁོན་སྟོན་ ་་་་་ཕ་བོང་ཁ་པ་ རྡོ་རྗེ་འཆང་ ་་་་་ཕ་བོང་ཁ་པ་ དཔལ་འབྱོར་ལྷུན་གྲུབ། ཟུར་ཐམས་ཅད་མཁྱེན་པ་ཆོས་དབྱིངས་རང་གྲོལ། རྡོ་རྗེ་འཆང་ངག་དབང་བློ་བཟང་རྒྱ་མཚོ། ཐུགས་སྲས་གནས་བརྟན་འཇམ་དབྱངས་གྲགས་པ། རབ་འབྱམས་ཆོས་རྗེ་བཀྲ་ཤིས་རྒྱལ་མཚན། གནས་ལྔ་རིག་པ་ངག་དབང་སྐལ་ལྡན་འདྲེན་པ་རྒྱ་མཚོ་འཇམ་དབྱངས་དགྱེས་པའི་འབངས། སྐྱོ་མདའ་བ་བསོད་ནམས་དབང་ཕྱུག
མཁས་བཙུན་ཆོས་རྗེ་ཀུན་དགའ་རྒྱལ་མཚན། དེས་བདག་བནྡེ་ཚུལ་ཁྲིམས་རིན་ཆེན་ལ་བཀའ་དྲིན་ཆེན་པོས་སྩལ་ཏོ། ། ཡང་དེ་དག་འགའ་ཞིག་ལ་སྒོས་ཀྱི་བརྒྱུད་པ་བཞུགས་པ་ལྟར་ན། བླ་མའི་རྣལ་འབྱོར་གྱི་ལུང་གི་བརྒྱུད་པ་ལུགས་གཅིག་ནི། ཇོ་བོ་རྗེ་ནས། རྣལ་འབྱོར་དབང་ཕྱུག་དགོན་པ་བ། སྤྱན་སྔ་རིན་པོ་ཆེ་བྱ་ཡུལ་བ། གྱེར་སྒོམ་ཆེན་པོ། སངས་རྒྱས་དབོན། དཔལ་ལྡན་གྲོ་མོ་ཆེ།
མཆིམས་ནམ་མཁའ་གྲགས་མན་སྔ་མ་དང་འདྲའོ། ། གནས་བརྟན་བཅུ་དྲུག་གི་རྗེས་གནང་ཕྱག་མཆོད་བཅས་ཀྱི་བརྒྱུད་པ་ལུགས་གཅིག་ནི། ཇོ་བོ་རྗེ་ནས། སེམས་ཙམ་རྣམ་བདེན་གྱི་པཎྜི་ཏ། རྔོག་བྱང་ཆུབ་འབྱུང་གནས། པོ་ཏོ་བ། ཤ་ར་བ། འཆད་ཀ་བ། སེ་སྤྱིལ་བུ་བ། ལྷ་སྤྱིལ་བུ་བ།
རྒན་མོ་ལྷས་པ་ཆེན་པོ། གྲོ་མོ་ཆེ། མཆིམས་ནམ་མཁའ་གྲགས་མན་འདྲ། མི་འཁྲུགས་པའི་ཉེ་བརྒྱུད་ལུགས་གཅིག་ནི། རྡོ་རྗེ་སེམས་དཔའ། ཇོ་བོ་རྗེ། རྣལ་འབྱོར་པ་ཆེན་པོ། སྤྱན་སྔ་ཚུལ་ཁྲིམས་འབར། བྱ་ཡུལ་བ། མུ་སྨན་པ་ཆར་ཆེན།
གྲོ་སྟོན་བདུད་རྩི་གྲགས། མཆིམས་ནམ་མཁའ་གྲགས་མན་འདྲ། ཡང་ན་མཆིམས་ནས། འདུལ་འཛིན་གྲགས་པ་བརྩོན་འགྲུས། མཆིམས་བློ་བཟང་གྲགས་པ་མན་འདྲ། ཡི་གེ་དྲུག་པའི་བརྒྱུད་པ་ལུགས་གཅིག་ནི་བྱ་ཡུལ་བ་ཡན་མི་འཁྲུགས་པ་དང་འདྲ་ཞིང༌། དེ་ནས་གནུབས་ཡེ་ཤེས་སེང་གེ སྒོམ་པ་སེང་གེ་སྐྱབས། མཆིམས་ནམ་མཁའ་གྲགས། འདུལ་འཛིན་གྲགས་པ་བརྩོན་འགྲུས།
མཆིམས་བློ་བཟང་གྲགས་པ་མན་འདྲ། སེང་གེ་སྒྲའི་བརྒྱུད་པ་ལུགས་གཅིག་ནི། བྱ་ཡུལ་བ་ནས་ ་་་་་བ་ར་འདིར་བླ་མ་གཞན་ཡོད་དམ་བརྟག་་་་་ མཆིམས་བརྩོན་སེང༌། མཆིམས་དོན་རྒྱལ། མཆིམས་བློ་གྲོས་བརྟན་པ། མཆིམས་ནམ་མཁའ་གྲགས་མན་འདྲ། འཕགས་པ་བཅུ་གཅིག་ཞལ་གྱི་བརྒྱུད་པ་ལུགས་གཅིག་ནི། ཇོ་བོ་རྗེ་ནས། དགོན་པ་བ། ཀ་མ་པ་ཤེས་རབ་འོད།
ལུམ་པ་ཡེ་ཤེས་བྱང་ཆུབ། ཆུ་མིག་པ་ཤེས་རབ་གྲགས་པ། གྲོ་སྟོན་བདུད་རྩི་གྲགས། ཞང་སྟོན་ཆོས་ཀྱི་བླ་མ། མཆིམས་ནམ་མཁའ་གྲགས། སྐྱོ་སྟོན་སྨོན་ལམ་ཚུལ་ཁྲིམས་མན་འདྲ། སེང་ལྡེང་ནགས་ཀྱི་སྒྲོལ་མ་དང་འོད་ཟེར་ཅན་མའི་བརྒྱུད་པ་ལུགས་གཅིག་ནི་བཅུ་གཅིག་ཞལ་བཞིན་ནོ། ། དབྱངས་ཅན་མ་དམར་མོའི་བརྒྱུད་པ་ལུགས་གཅིག་ནི། པཎྜི་ཏ་སུ་མ་ཏི་ཀཱིརྟི། མར་དོ་ཆོས་ཀྱི་དབང་ཕྱུག
མཆིམས་ནམ་མཁའ་གྲགས་མན་སྔ་མ་བཞིན་ནོ། ། འཇམ་དཔལ་སྨྲ་བའི་སེང་གེའི་བརྒྱུད་པ་ལུགས་གཅིག་ནི། གྲོ་སྟོན་བདུད་རྩི་གྲགས་ཡན་སྤྱི་བརྒྱུད་ལྟར་ལས། དེ་ནས་ཞང་སྟོན་ཆོས་ཀྱི་བླ་མ། མཆིམས་ནམ་མཁའ་གྲགས། སྐྱོ་སྟོན་སྨོན་ལམ་ཚུལ་ཁྲིམས་མན་འདྲ། ཛམྦྷ་ ་་་་་བརྒྱུད་པ་འདི་མཆིམས་བློ་བཟང་གྲགས་པ་ནས་སྤྱི་བརྒྱུད་དང་འབྲེལ་བ་མ་གཏོགས། མཆིམས་ནམ་མཁའ་གྲགས་ནས་མིན་ནོ་གསུང༌། ལ་སེར་པོའི་བརྒྱུད་པ་ལུགས་གཅིག་ནི། པཎྜི་ཏ་མཉྫུ་གྷོ་ཥ།
ཤཱི་ལ་ཙནྡྲ། བླ་མ་གྲགས་རྒྱལ་བ། རྒྱང་རོ་པཎ་ཆེན། མཆིམས་བློ་བཟང་གྲགས་པ་མན་འདྲ། བགེགས་མཐར་བྱེད། སྟོབས་པོ་ཆེ། མི་གཡོ་བ་དཀར་སྔོན་རྣམས་ཀྱི་བརྒྱུད་པ་ལུགས་གཅིག་ནི་བཅུ་གཅིག་ཞལ་ལྟར་རོ། ། མི་གཡོ་བ་དམིགས་སྐོར་གསུམ་གྱི་བརྒྱུད་པ་ལུགས་གཅིག་ནི། ཆུ་མིག་པ་ནས། རྨ་ཤཱཀྱ་གཞོན་ནུ་ ་་་་་བར་འདིར་བླ་མ་གཞན་ཡོད་དམ་སྙམ།
དཔལ་ལྡན་གྲོ། སྒོམ་པ་སེང་གེ་སྐྱབས། མཆིམས་ནམ་མཁའ་གྲགས་མན་འདྲ། གདུགས་དཀར་གྱི་ ་་་་་འདི་གྲོ་སྟོན་ནས་བརྒྱུད་པ་འདྲེན་པ་ལས། མཆིམས་ནམ་མཁའ་གྲགས་ཀྱི་བརྒྱུད་པ་ནི་མིན་ནོ་གསུང༌། བརྒྱུད་པ་ལུགས་གཅིག་ནི། རྡོ་རྗེ་འཆང༌། རྡོ་རྗེ་རྣལ་འབྱོར་མ། ཨ་བྷ་ཡཱ་ཀ་ར། ཀཱིརྟི་ཙནྡྲ།
ལོ་ཙཱ་བ་གྲགས་པ་རྒྱལ་མཚན། རིན་ཆེན་རྒྱལ་མཚན། བསོད་ནམས་རྒྱལ་མཚན། བླ་མ་གཞོན་ནུ། བཀའ་བཅུ་པ། གྲོ་སྟོན་ཀུན་དགའ་རྒྱལ་མཚན་མན་འདྲ། ཁ་འབར་མའི་གཏོར་མ་ཆ་ལྔ་པའི་ལུང་གི་བརྒྱུད་པ་ལུགས་གཅིག་ནི། ཇོ་བོ་ནས། འབྲོམ་སྟོན་པ། པོ་ཏོ་པ།
རམ་སྡིངས་པ། ལྡན་ཤེས་རབ་གྲགས། སློབ་དཔོན་ཆུ་ནག་པ་རིན་ཆེན་སེང་གེ ར་ཟ་བ་དར་མ་རྒྱལ་མཚན། དེ་གཉིས་ཀ་ལས་མཆིམས་ནམ་མཁའ་གྲགས་མན་སྔར་བཞིན་ནོ། ། རྗེན་གཏོར་གྱི་བརྒྱུད་པ་ལུགས་གཅིག་ནི། ཇོ་བོ་རྗེ་ནས། ནག་ཚོ་ལོ་ཙཱ་བ། དགེ་བཤེས་ཕྱག་སོར་བ། ཞུ་ལྡན་པ།
དཔལ་ལྡན་གྲོ། ཞང་སྟོན་ཆོས་ཀྱི་བླ་མ། མཆིམས་ནམ་མཁའ་གྲགས་མན་འདྲ། ནོར་རྒྱུན་མའི་བརྒྱུད་པ་ལུགས་གཅིག་ནི་ཛམྦྷ་ལ་དང་འདྲ། ཤེས་ཕྱིན་དཀར་མོ་དང་ཁྲོ་གཉེར་ཅན་སེར་མོའི་བརྒྱུད་པ་ལུགས་གཅིག་ནི་བཅུ་གཅིག་ཞལ་དང་འདྲ། རྣམ་ཐོས་སྲས་ཀྱི་བརྒྱུད་པ་ལུགས་གཅིག་ནི། རྡོ་རྗེ་འཆང༌། ཕྱག་ན་རྡོ་རྗེ། སྤྱོད་མཛད་ཆོས་ཀྱི་རྡོ་རྗེ། ཀུན་ཏུ་བཟང་པོ།
འགྲོ་བཟང་སྙིང་པོ། ཁ་ཆེ་རིན་ཆེན་རྡོ་རྗེ། ཁ་ཆེ་དགོན་པ་བ། ཟངས་དཀར་ལོ་ཙཱ་བ་ ་་་་་བར་འདིར་བླ་མ་གཞན་ཡོད་མེད་བརྟག་བྱར་ཡོད། ཆུ་མིག་པ། གྲོ་སྟོན་བདུད་རྩི་གྲགས། ཞང་ཆོས་ཀྱི་བླ་མ། མཆིམས་ནམ་མཁའ་གྲགས། སྐྱོ་སྟོན་སྨོན་ལམ་ཚུལ་ཁྲིམས་མན་སྔར་བཞིན་ནོ། ། མགོན་པོ་གྲི་གུག་ཅན་གྱི་བརྒྱུད་པ་ལུགས་གཅིག་ནི།
རྡོ་རྗེ་འཆང༌། བྲམ་ཟེ་མཆོག་སྲེད། ཛི་ན་མི་ཏྲ། ཤཱནྟི་པ། ཇོ་བོ་རྗེ། དགེ་བཤེས་སྟོན་པ། སྤྱན་སྔ་བ། མུ་སྨན་པ་ཆར་ཆེན། གྲོ་སྟོན་བདུད་རྩི་གྲགས། ཞང་སྟོན་ཆོས་ཀྱི་བླ་མ།
མཆིམས་ནམ་མཁའ་གྲགས། སྐྱོ་སྟོན་མན་འདྲ། དབྱངས་ཅན་མ་དམར་མོ་མར་དོ་དང་དཱ་ན་ཤཱི་ལའི་རང་འགྱུར་གྱི་མི་གཡོ་བ་སོགས་མཆིམས་ཀྱིས་གསན་པས་བརྒྱུད་པ་སོ་སོར་བྱུང་བ་མ་གཏོགས་བརྒྱུད་པ་དེ་མིན་པ་ཇོ་བོ་ནས་བརྒྱུད་པ་མེད་དམ་སྙམ་པའི་འཁྲུལ་གཞི་གཟུང་བར་མི་བྱ་སྟེ་བརྒྱུད་ཚུལ་ཐ་དད་གཞན་ཡང་མཆིས་པས་སོ། ། སྨྲས་པ། མཆོག་གི་ལྷས་བསྐོས་མིན་པས་ཐོབ་དཀའ་ཞིང༌། ། ཐོབ་རྣམས་ཅི་འདོད་འབྲས་བུ་རྟག་འཇོ་བ། ། དཔག་བསམ་ཡོངས་འདུའི་ཡ་མཚན་རྗེས་དྲན་པས། ། དངོས་གྲུབ་འབྱུང་གནས་ཡི་དམ་སྒྲུབ་སྐོར་བྱས། ། ནན་ལྟར་འབད་པ་སྤྱི་བརྟོལ་ཡ་མ་བརླ། ། མ་ཡིན་རྡོ་རྗེ་ཐེག་པའི་ཟབ་ཆོས་སྐོར། །
བར་མེད་བརྒྱུད་པ་ཕྲེང་རྒྱུད་མཁན་མའི་ཟོང༌། ། མིན་ནོ་བྱིན་རླབས་དྲོད་ལྡན་དམ་པའི་ཆོས། ། བརྗོད་བྱ་མི་དམན་འཕགས་ཡུལ་མཁས་པའི་གཞུང༌། ། བརྗོད་ཚུལ་མ་འབྲེལ་འགལ་དང་ཟློས་པས་དབེན། ། བརྗོད་པའི་དགོས་པ་མི་གསལ་གསལ་ཕྱེ་བས། ། བརྗོད་དོན་སྙིང་པོ་བླངས་འདིར་ནོངས་པ་ཅི། ། ཨ་ཏི་ཤར་བརྒྱུད་གདམས་པའི་སྒྲུབ་ཐབས་དང༌། ། རྗེས་སུ་གནང་བསྟར་མཆིམས་ཆེན་མཁས་པའི་དབང༌། ། སཱ་ལའི་ལྗོངས་སུ་སླར་ཡང་སོན་ཏོ་ཞེས། ། བློ་ལྡན་འགའ་ཞིག་རབ་དགའི་གར་གྱིས་བྲེལ། །
རྣམ་དཀར་ལེགས་བྱས་ཁྱུང་སྔོན་སྐྱེས་དེ་ཡིས། ། རྣམ་འདྲེན་བསྟན་པའི་ཉི་མ་འཛམ་གླིང་མཁར། ། རྣམ་མང་ལུས་ཅན་དཔལ་དུ་བརྟན་བྱེད་ཅིང༌། ། རྣམ་གྲོལ་ཕྱོགས་ཀྱི་སྣང་བ་རྒྱས་གྱུར་ཅིག ། ཅེས་མཉམ་མེད་ཇོ་བོ་ཆེན་པོ་རྗེ་ནས་བརྒྱུད་པའི་གདམས་ངག་ཐོར་བུ་བ་རྣམས་དཔལ་སྣར་ཐང་མཁན་པོ་ཆེན་པོ་མཆིམས་ནམ་མཁའ་གྲགས་ཀྱིས་ཕྱོགས་གཅིག་ཏུ་བསྡེབས་པ་སྣར་ཐང་བརྒྱ་རྩར་གྲགས་པ་ལས་རྗེས་སུ་གནང་བ་ཡོད་པ་རྣམས་ཟུར་དུ་བཀར་བའི་ཡི་དམ་ལྷ་ཚོགས་རྣམས་ཀྱི་སྒྲུབ་ཐབས་རྗེས་གནང་དང་བཅས་པའི་ཡི་གེ་འདོད་འཇོའི་བ་མོ་ཞེས་བྱ་བ་འདི་ནི་གཙོ་བོར་མཆིམས་ནམ་མཁའ་གྲགས་ཀྱིས་བསྒྲིགས་པའི་རྒྱ་གཞུང་གཙོ་ཆེའི་ཡི་གེ་གཞིར་བྱས། གཞན་ཡང་སྐྱིད་ཤོད་ཞབས་དྲུང་དང་མ་ཎི་བ་སོགས་ཀྱིས་མཛད་པའི་བོད་གཞུང་དང༌། བླ་མ་ཆོས་ཀྱི་རྗེ་དམ་པ་ཀུན་དགའ་རྒྱལ་མཚན་པའི་ཕྱག་བཞེས་བཅས་པ་ལ་ལེགས་པར་གཏུགས་ནས་ཉམས་སུ་བླང་བདེ་བར་རྒྱལ་བ་གཉིས་པ་རྗེ་བཙུན་ཨེ་ཝཾ་པ་ཆེན་པོ་བརྒྱུད་པར་བཅས་པའི་ལེགས་གསུངས་ཀྱི་བདུད་རྩིས་འཚོ་བའི་བནྡེ་ཚུལ་ཁྲིམས་རིན་ཆེན་དུ་བོད་པས། རབ་བྱུང་འདོད་པའི་འཛིན་བྱེད་དུ་བོད་པའི་གནམ་ལོར་སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཀྱི་དབང་པོའི་ཕྱོགས་ཀྱི་བ་གམ་གསུམ་པར་སྦྱར་བ་དགེ་ལེགས་འཕེལ་བར་གྱུར་ཅིག ། སརྦ་མངྒ་ལཾ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
