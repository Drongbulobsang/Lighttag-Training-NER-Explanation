གསུང་འབུམ། ཚུལ་ཁྲིམས་རིན་ཆེན།
པོད ༡༡༥
སྤྲུལ་པའི་རྒྱལ་པོ་ཆེན་པོ་བསེ་ཁྲབ་པའི་ཐུགས་དམ་བསྐང་བའི་ཆོ་ག་རྫོགས་ལྡན་སྤྲིན་གྱི་རྔ་གསང་།
༼ཇ༽ ༄༅། །སྤྲུལ་པའི་རྒྱལ་པོ་ཆེན་པོ་བསེ་ཁྲབ་པའི་ཐུགས་དམ་བསྐང་བའི་ཆོ་ག་རྫོགས་ལྡན་སྤྲིན་གྱི་རྔ་གསང་ཞེས་བྱ་བ་བཞུགས་སོ།། སྭསྟི་སིདྡྷཾ་བྷ་ཝ་ཏུ། ། སྟོང་ཉིད་སྙིང་རྗེ་ཟུང་འཇུག་འཁོར་ལོ་ཡིས། ། སྣང་སྲིད་དབང་བསྒྱུར་ཁྲག་འཐུང་རྒྱལ་པོ་དང༌། ། གཉིས་སུ་མིན་པའི་དྲིན་ཅན་འཁོར་ལོའི་མགོན། ། སྤྱི་གཙུག་རྒྱན་དུ་བསྲེལ་ལ་ཕྱག་འཚལ་བགྱི། ། ཡེ་ཤེས་མིག་དཀྱུས་སྲིད་ཞིའི་མཐར་སྤྲོས་པའི། ། ལྷ་སྲུང་གཉེན་པོའི་བཀའ་སྡོད་ཕོ་ཉ་ཆེ། ། དྲེགས་པའི་རྒྱལ་པོ་བསེ་ཡི་གོ་ཁྲབ་ཅན། །
ཐུགས་དམ་བསྐང་ཚུལ་འདྲི་ལ་གནང་བ་སྩོལ། ། འཇིག་རྟེན་གནས་ཀྱང་གནས་སྐབས་རྐྱེན་སེལ་ཞིང༌། ། བཞེད་དོན་ལ་གོར་སྒྲུབ་ལ་དགོས་པ་ཉིད། ། ལུས་འཚོའི་ཟས་ཀྱིས་མཆོག་ལ་མི་སྨན་མོད། ། སྒྲུབ་པའི་དལ་རྟེན་གནས་ཕྱིར་དགོས་མིན་ནམ། ། དེ་ལ་འདིའི་བསྐང་བའི་རིམ་པ་ལ་འཇུག་པས་སྦྱོར་བ། དངོས་གཞི། རྗེས་གསུམ་ལས། དང་པོ་ནི། གནས་ཁང་བརྒྱན་པར་ཡི་དམ་དང་ཆོས་སྐྱོང་སྤྱིའི་སྐུ་རྟེན་དང་ཁྱད་པར་འདིའི་སྐུ་རྟེན་བཅས་ཡོད་ན་བཀྲམ་པའི་མདུན་དུ་སྟེགས་བུའི་ཁར་ཡི་དམ་ཆོས་སྐྱོང་སྤྱིའི་གཏོར་མ་དང༌།
ཁྱད་པར་འདི་ཉིད་ཀྱི་འབུལ་གཏོར་བསྐང་གཏོར་དཔལ་གཏོར་ཟུར་གསུམ་སྨུག་རྩིས་བྱུགས་པ་མར་གྱི་རྩེ་རྒྱན་ཅི་མཛེས་སུ་བྱས་པར་མཐེབ་སྐྱུ་དང་ཤས་བརྒྱན་པ། འབུལ་གཏོར་དང་ཡུལ་གྱི་གཞི་བདག་གི་གཏོར་མ་དང་བཅས་པ། དེའི་མཐར་ཞི་དྲག་ཕྱི་ནང་གི་མཆོད་པ་སྤྱན་གཟིགས་གང་འབྱོར་རྣམས་བཤམ། སྒྲུབ་པ་པོ་གྲོགས་དང་བཅས་པའི་གདན་བཤམས་པའི་མདུན་དུ་ནང་མཆོད་རྡོ་རྗེ་དྲིལ་བུ། རྔ་དུང་རྐང་གླིང་རོལ་མོ་སོགས་མཁོ་བའི་ཡོ་བྱད་ཐམས་ཅད་ཚང་བར་བྱའོ། ། གཉིས་པ་ལ་བདག་མདུན་གཉིས་ལས། དང་པོ་ནི། གནས་ཁང་དང་ཡོ་བྱད་བྱིན་རླབས་ཀྱེ་རྡོ་རྗེ་ལྟར་བྱས་ནས། བདག་གི་རྣལ་འབྱོར་ཀྱེ་རྡོ་རྗེ་དང་གཤིན་རྗེ་གཤེད་དམར་ལ་སོགས་པ་གང་ཡང་རུང་བའི་བསྒོམ་བཟླས་དཀྱིལ་འཁོར་བསྡུ་བའི་བར་ཉམས་སུ་བླང་ངོ༌། ། གཉིས་པ་མདུན་བསྐྱེད་ནི།
གཏོར་མ་ཐམས་ཅད་ནང་མཆོད་ཆུ་ཆང་གིས་བྲན་ལ། རྡོ་རྗེའི་རྩེས་ནང་མཆོད་ནས་འཐོར་ཞིང་ལས་སྔགས་ཀྱིས་བསང་སྦྱང་བ་ནས་བརྩམས་ཏེ། ཧ་ཧོཿཧྲཱིཿཞེས་ལན་གསུམ་གྱི་བྱིན་གྱིས་བརླབས། ཀྱེ་རྡོ་རྗེ་སོགས་ཡི་དམ་དང༌། ཆོས་སྐྱོང་གུར་མགོན་ཞལ་བཞི་ལས་མགོན་རྣམས་བསྐྱེད་ཅིང་གཏོར་ཆོག་ལྟར་གཏོར་མ་འབུལ་བ་དང༌། དེར་དམག་ཟོར་སོགས་ཆོས་སྐྱོང་གཞན་ལ་གཏོར་མ་བསྔོ་དགོས་ནའང་འབུལ། མཁའ་འགྲོ་སྤྱི་གཏོར་གྱི་གོང་དེར། འདིའི་གཏོར་མ་འབྲུ་གསུམ་དང་ཧ་ཧོཿཧྲཱིཿལན་གསུམ་གྱིས་སླར་ཡང་བྱིན་བརླབས་དྲན་པར་བྱས་ནས། ཆོས་སྐྱོང་བ་འདི་ཉིད་ཀྱི་སྐུ་རྟེན་བསང་སྦྱངས། སྟོང་པའི་ངང་ལས་མདུན་གྱི་ནམ་མཁར་པདྨའི་གདན་གྱི་སྟེང་དུ་སྤྲུལ་པའི་རྒྱལ་པོ་བསེ་ཁྲབ་པ་སོགས་ཀྱིས་བསྐྱེད་ནས།
སྤྱན་འདྲེན་གྱི་ཚེ་རོལ་མོ་དབྱངས་དང་བཅས་པས་སྤྱན་དྲངས་ནས་དམ་ཚིག་པར་བསྟིམ། དམ་བཞག་གཏོར་མ་འབུལ་བ་སོགས་དཀྱུས་ལྟར་བྱའོ། ། དེ་ནས་མཁའ་འགྲོ་སྤྱི་གཏོར་བཅས་ཕུལ་ནས། ཡི་དམ་དང་ཆོས་སྐྱོང་རྣམས་ཀྱི་སྔགས་ཀྱི་བཟླས་པ་ཅི་ནུས་བྱས། མཆོད་བསྟོད་བཤགས་བཟླས་བཅས་བྱའོ། ། བསྐང་བ་གུར་མགོན་གྱི་བསྐང་བ་གང་རུང་དང་འབྲེལ་ན་དེ་དག་སྔོན་དུ་བཏང་ནས་འདི་ལ་འཇུག་གོ ། བསྐང་བ་དངོས་ལ། བསྐང་རྫས་རྣམས་བསང་སྦྱངས། སྟོང་པའི་ངང་ལས་གནས་ཁང་དྲག་པོའི་གཞལ་ཡས་ཁང་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ། མཆོད་རྫས་རྣམས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ།
དགྲ་བགེགས་བསྒྲལ་བ་ལས་བྱུང་བའི་ཁྲག་ཞག་གི་མཆོད་ཡོན། དབང་པོ་ལྔའི་མེ་ཏོག ཚིལ་ཆེན་གྱི་བདུག་སྤོས། ཞུན་ཆེན་གྱི་མར་མེ། མཁྲིས་པའི་དྲི་ཆབ། ཤ་རུས་ཀྱི་ཞལ་ཟས། རྐང་གླིང་གི་རོལ་མོ་ལ་སོགས་པ་མཆོད་རྫས་རྣམས་དང༌། གཞན་ཡང་རང་རང་གི་མིང་ཡིག་དང་པོར་ཐིག་ལེས་བརྒྱན་པ་ཞུ་བ་ལས་བྱུང་བའི་རྟ་ཁམ་པ་རླུང་གི་ཤུགས་ཅན། གཡག་རྒོད་ཁམ་ནག བདུད་ལུག་ནག་པོ།
བསེའི་ར་སྐྱེས་དམར་པོ། སྟག་གཟིག་མཆོང་བ། ཁྱི་དམར་རྔམ་པ། འཕར་སྤྱང་འདུར་བ། ཁྲ་གླག་འུག་པ་སྲིན་བྱ་ལ་སོགས་པ་གདུག་པའི་བྱ་རིགས་མང་པོ་ལྡིང་ཞིང་འཁོར་བ། ཕྱི་ནང་གི་དམ་རྫས་མཆོད་གཏོར་གོ་མཚོན་སྤྱན་གཟིགས་ཀྱི་བྱེ་བྲག་བསམ་གྱིས་མི་ཁྱབ་པ། ངོ་བོ་བཟང་ཞིང་རྒྱ་ཆེ་བ་དུས་འཁོར་བ་ཇི་སྲིད་བར་དུ་རྒྱུན་མི་ཆད་པར་སྤྲུལ་པའི་རྒྱལ་པོ་འཁོར་དང་བཅས་པ་མཉེས་ཤིང་མཐུ་སྟོབས་ཕུན་སུམ་ཚོགས་པ་བསྐྱེད་པའི་ནུས་པ་དང་ལྡན་པར་གྱུར་ཅིག ཨོཾ་སརྦ་བིད་པཱུ་ར་པཱུ་ར། སུ་ར་སུ་ར། ཨཱ་ཝརྟ་ཡ་ཨ་ཝརྟ་ཡ་ཧོཿ
བཛྲ་སྥ་ར་ཎ་ཁཾ་སྭཱ་ཧཱ། ཞེས་བརྗོད་ཅིང༌། ནམ་མཁའ་མཛོད་ཀྱི་ཕྱག་རྒྱ་དཔྲལ་བར་བཅས་ལ་སེ་གོལ་གཏོགས། ཨོཾ་དྷརྨ་པཱ་ལ་མ་ཧཱ་རཱ་ཛ་ས་པ་རི་ཝཱ་ར་ཨོཾ་ཨ་ཀཱ་རོ་སོགས་ལན་གསུམ་མམ་བདུན་གྱིས་གཏོར་མ་འབུལ། དེ་ནས་རྔ་བརྡུང་ཞིང་གྱེར་བསྒོམ་སྦྲགས་པར་འདི་སྐད་གྱེར་རོ། ། ཧཱུྃ་དོན་དམ་སྤྲོས་བྲལ་ངང་དུ་སྲིད་དང་ཞི། ། དམན་མཆོག་དབྱེ་བ་མེད་ཀྱང་ཀུན་རྫོབ་ཏུ། ། འཇིག་རྟེན་མཐུ་ཆེན་དྲེགས་པའི་སྒྱུ་འཕྲུལ་གཟུགས། ། སྤྲུལ་པའི་རྒྱལ་ཆེན་བསེ་ཁྲབ་ཅན་གྲགས་པ། ། སྤྲུལ་པ་ཡང་སྤྲུལ་འཁོར་གྱི་ཚོགས་དང་བཅས། །
བསྟན་པ་བསྲུང་དང་དགྲ་བགེགས་འདུལ་བའི་ཕྱིར། ། སྣ་ཚོགས་མཆོག་པའི་མགྲོན་དུ་གཉེར་བྱེད་ན། ། ཐོགས་མེད་འདིར་བྱོན་རྟེན་ལ་བརྟན་པར་བཞུགས། ། དྲན་པ་ཙམ་གྱིས་ཕྲིན་ལས་ཀུན་སྒྲུབ་པའི། ། རྒྱལ་པོ་ཆེན་པོ་དགྱེས་པའི་མཐུན་རྫས་ནི། ། མེ་རླུང་རབ་ཏུ་འཁྲུགས་པར་ཁྲག་ཞག་གི ། རྒྱ་མཚོའི་རླབས་ཀྱི་ལག་པ་འབུམ་གདེངས་པས། ། ཞིང་ཆེན་བརྡལ་བའི་ས་གཞི་བཏེག་པའི་གཞིར། ། བཙན་མཁར་པདྨ་རཱ་གའི་རྩིག་ལོགས་ལ། ། མཆང་གི་མདའ་ཡབ་རྐང་རུས་པུ་ཤུ་བརྩེགས། །
བྱི་རུའི་རུ་བཞི་བསེ་ཡི་སྒོ་གླེགས་ཅན། ། ཀེང་རུས་བླ་ཁབ་ཕྱུར་བུར་ཕུབ་པའི་རྩེར། ། ཞིང་གི་རྒྱལ་མཚན་ཅིཏྟའི་ཏོག་རིང་བཙུགས། ། ཐོད་ཚལ་མེ་ལོང་རོ་སྐྲའི་རྔ་ཡབ་དང༌། ། གློ་སྙིང་རྒྱུ་མར་བསྟར་བའི་འཕྱང་འཕྲུལ་ཅན། ། འཇིགས་རུང་དྲག་པོའི་གཞལ་མེད་ཁང་ཆེན་འདི། ། སྤྲུལ་པའི་རྒྱལ་པོའི་ཐུགས་དམ་བསྐང་ཕྱིར་འབུལ། ། སྙིང་བརྩེ་བྱང་ཆུབ་སེམས་ལྡན་དཔའ་བོ་ཆེས། ། མངོན་སྤྱོད་རྣོ་མཚོན་ཕྱུང་ནས་གདུག་པ་ཅན། ། སྐྱེ་མེད་དབྱིངས་བསྒྲལ་ཁྲག་ཞག་མཆོད་ཡོན་དང༌། །
དབང་པོ་ལྔ་ཡི་མེ་ཏོག་ཅི་ཡང་བཀྲ། ། ཤ་ཆེན་ཚིལ་ཆེན་སྲེག་ཟར་གཏུལ་བའི་སྤོས། ། ཉིན་བྱེད་ལ་འཁུ་རྐང་མར་སྒྲོས་མེའི་ཕྲེང༌། ། གསེར་ཞུན་འཁྱིལ་འདྲ་མཁྲིས་པའི་དྲི་ཆབ་སྦྲེང༌། ། ཤ་རུས་རི་བོར་བརྩེགས་པའི་ཞལ་ཟས་དང༌། ། ཐོད་རྔ་རྐང་གླིང་འཇིགས་རུང་ང་རོའི་དབྱངས། ། དམར་ཆེན་གཏོར་མ་རི་དང་མཉམ་པར་བརྩེགས། ། དགྲ་བོའི་སྙིང་རྩ་འདར་བའི་ཉེར་སྤྱོད་རྣམས། ། སྤྲུལ་པའི་རྒྱལ་པོའི་ཐུགས་དམ་བསྐང་ཕྱིར་འབུལ། ། ལྷ་མིའི་ཡུལ་གྱི་གཟུགས་སྡུག་སྒྲ་སྙན་དབྱངས། །
དྲི་ཞིམ་རོ་དྲུག་བཟའ་བ་རེག་འཇམ་གོས། ། རྒྱལ་སྲིད་རིན་ཆེན་བདུན་དང་ཉེ་བ་བདུན། ། ས་ལེ་སྦྲམ་དང་དངུལ་དཀར་ཡོངས་འདུའི་ཤིང༌། ། འདོད་འཇོའི་བ་མོ་གཏེར་གྱི་བུམ་པ་བཟང༌། ། ལོ་ལེགས་དུས་སུ་སྨིན་པའི་ནས་འབྲས་གྲོ། ། འཛམ་བུའི་སྙེ་མས་མཚོན་པའི་ཤིང་ཐོག་རིགས། ། སྟོང་འཁུན་ཡུལ་གྱི་ཨེ་དྷྭ་ད་ཀའི་ཕོན། ། སྣ་ཚོགས་དར་ཟབ་འདོད་དགུའི་དཔལ་འབྱོར་ཚོགས། ། སྤྲུལ་པའི་རྒྱལ་པོའི་ཐུགས་དམ་བསྐང་ཕྱིར་འབུལ། ། ཙི་ནའི་འཕྲུལ་བཟོས་བཏགས་པའི་དར་གོས་ཀྱི། །
ཕོད་ཀ་འཐབ་བེར་གསེར་གྱི་རི་མོས་བཀྲ། ། རྣོ་མཚོན་སྟོང་གིས་གཅོད་འབིགས་མི་བཟོད་པའི། ། བསེ་ཁྲབ་བསེ་རྨོག་ཉི་འོད་ལྟར་འཚེར་ལ། ། སྣ་ཚོགས་དར་གྱི་བ་དན་ཆེས་གཡོ་ཞིང༌། ། བྱ་རྒོད་སྒྲོ་ཡི་ལྡེམ་འཕྲུས་བརྒྱན་པ་དང༌། ། རྡོ་རྗེའི་ཕྲེང་བ་བསྒྲིགས་པའི་རྐེད་ཆིངས་ལས། ། མདའ་གཞུ་རལ་གྲིའི་དོང་བུ་གཡས་གཡོན་དཔྱང༌། ། སྒྲོ་ལྡན་མདེའུ་རྣོ་སྦྱར་ཉག་ཕྲན་སྟོང༌། ། རྒྱུད་ཀྱིས་ཉེར་བདུངས་སྲ་བརྟན་རྡོ་རྗེའི་གཞུ། ། དགྲ་སྙིང་ཐོགས་མེད་འབིགས་པའི་མདུང་རྣོན་ལ། །
དར་དམར་བ་དན་ཅོད་པན་ཟར་བུ་བསྐྱོད། ། གང་བསམ་སྐད་ཅིག་དྲལ་བའི་རྣོ་ངར་གྱི། ། སོ་ལྡན་འོད་འབར་རལ་གྲི་དགྲ་སྟྭ་དང༌། ། གནམ་ལྕགས་ཐོག་གི་ཤུགས་ལ་ཅོ་འདྲི་མཁན། ། མེ་སྒྱོགས་འབྲུག་བརྒྱ་བཞད་པའི་གད་རྒྱང་ཅན། ། དཔའ་བོ་དགྲ་ཕྱོགས་ཆས་པའི་གོ་མཚོན་འདི། ། སྤྲུལ་པའི་རྒྱལ་པོའི་ཐུགས་དམ་བསྐང་ཕྱིར་འབུལ། ། མཚམས་སྤྲིན་དུམ་བུ་ས་ལ་རྒྱུ་འདྲ་ཡི། ། རྟ་མཆོག་སྤུ་སྡུག་རྔ་རྔོག་མཛེས་པའི་ལུས། ། རྨིག་བཞི་གོམས་སྟབས་རླུང་དང་ལྷན་ཅིག་རྩེ། །
སྟོང་གསུམ་སྐད་ཅིག་བགྲོད་པའི་ཐེག་པ་བཟང༌། ། རྣོ་བའི་རྭ་ལྡན་ཤ་རྒྱས་དལ་གྱིས་འགྲོ། ། ཁམ་ནག་སྤུ་ཞོལ་གཡག་རྒོད་ར་སྐྱེས་ལུག ། ཤ་དང་ཁྲག་གི་དྲི་བསྣམས་ཕྱོགས་ཀུན་དུ། ། ཉུལ་བའི་སྟག་གཟིག་འཕར་སྤྱང་ཝ་ཁྱི་དམར། ། མཆུ་སྡེར་སྟོབས་ཀྱིས་དྲེགས་པ་ཇི་སྙེད་དང༌། ། བྱ་རྒོད་ཧོར་པ་ཁྲ་དང་འབྱུང་པོའི་བྱ། ། འཕུར་རྩལ་གློག་འགྱུ་སྟོན་པ་སྣ་ཚོགས་ཀྱིས། ། ཆོས་སྐྱོང་རྒྱལ་པོ་ཆེན་པོའི་ཐུགས་དམ་བསྐང༌། ། རྒྱལ་ཆེན་བསེ་ཁྲབ་ལྡན་པའི་ཐུགས་དམ་བསྐང༌། །
ལས་མཁན་ཤན་པ་དམར་པོའི་ཐུགས་དམ་བསྐང༌། ། རྒྱལ་ཆེན་འཁོར་དང་བཅས་པའི་ཐུགས་དམ་བསྐང༌། ། ཐུགས་དམ་བསྐང་ནས་བཅོལ་པའི་ཕྲིན་ལས་སྒྲུབས། ། ཕྲིན་ལས་བསྐུལ་བ་ནི། ཧཱུྃ་སྔོན་ཚེ་རྒྱལ་བའི་བཀའ་ཐོས་ཐུགས་བསྐྱེད་མོད། ། བར་སྐབས་རྒྱུད་འཁྲུགས་དཀར་མིན་ལས་ལ་གོམས། ། སྨོན་ལམ་ཚུལ་མིན་གྱིས་སྤྲུལ་སྲིད་པའི་ལྷ། ། འཁྲུལ་སྣང་སེམས་ཅན་སྲོག་གི་བདག་པོར་གྱུར། ། གང་ཚེ་རྒྱལ་བ་གདུང་འཚོབ་རིག་པ་འཛིན། ། འབྱུང་པོ་ཀུན་ལ་ཕན་པར་འདོམས་རྣམས་ཀྱིས། །
བསྒོ་བའི་འཕྲིན་ཡིག་སྙིང་ལ་བྲིས་དོན་སོམས། ། ལས་སུ་སངས་རྒྱས་བསྟན་པ་སྲུང་བར་གྱིས། ། ཡེ་ཤེས་རང་སྣང་ལྷ་དང་བཀའ་སྲུང་སྤྱི། ། ཁྱད་པར་གཉེན་མགོན་དྲེགས་པའི་སྡེ་དཔོན་ཆེའི། ། བཀའ་སྡོད་ཅི་བགྱིའི་ཕོ་ཉ་ཉིད་བྱོས་ལ། ། རྣམ་འདྲེན་བསྟན་པ་རྒྱས་པའི་ཕྲིན་ལས་སྒྲུབས། ། བརྩེ་ཆེན་ཀུན་དགའ་སྙིང་པོ་ཨེ་ཝཾ་པ། ། མཁས་མཆོག་ཟུང་གི་ལུགས་བཟང་བཤད་སྒྲུབ་མཁན། ། མཁས་ཚུལ་གསུམ་གྱི་ཕྲིན་ལས་ཚོགས་དང་མཉམ། ། ཕྱོགས་དུས་ཀུན་ཁྱབ་རྒྱས་པའི་ཕྲིན་ལས་སྒྲུབས། །
དེ་ལ་ཕྲག་དོག་དུག་ཆུས་ཆེར་མྱོས་པའི། ། ལོག་སྒྲུབ་བར་ཆད་དུག་རླངས་འཐུལ་བྱེད་པའི། ། བསྟན་དགྲ་དམ་ཉམས་གདུག་རྩུབ་འཁྱོག་འགྲོས་མཁན། ། ཁྱོད་སྟོབས་རལ་གྲིས་བཅད་གཏུབས་བརླག་པར་གྱིས། ། བསྟན་ཕན་ལྷག་བསམ་བདག་ཅག་དཔོན་སློབ་ལ། ། སྡང་སེམས་བསམ་སྦྱོར་ངན་ཤོམ་བྱེད་པའི་དགྲ། ། ལོ་ཟླར་མ་འགྱངས་ལས་ངན་ལུས་དང་བཅས། ། ཉམས་འཛད་གཏུགས་པའི་ལས་དེ་ཁྱོད་ལ་གཏད། ། ཁོ་བོ་སློབ་འཁོར་ནད་མེད་རིང་འཚོ་སོགས། ། ཕུན་ཚོགས་སྲིད་པའི་ཆུ་གཏེར་རབ་འཕེལ་ཞིང༌། །
སྡིག་སྤོང་ཆོས་སྤྱོད་རྣམ་བཅུར་སྤྱོད་པ་སོགས། ། བྱང་ཆུབ་སྤྱོད་མཚོ་འཕེལ་བའི་གྲོགས་ཀྱང་མཛོད། ། བྷྱོཿདལ་རྟེན་བདེ་འབྱོར་ངལ་གསོར་སྤྱོད་པ་ལ། ། གེགས་བྱེད་འབྱུང་གདོན་འཁྲུགས་པའི་ནད་དང་གདོན། ། ལྷ་མིའི་ཆོ་འཕྲུལ་རྨི་ལྟས་མཚན་ངན་རྣམས། ། ད་ལྟ་ཉིད་དུ་བཟློག་ཅིང་བསྒྱུར་མཛོད་ཅིག ། མདོར་ན་དགེ་ལེགས་ཕུན་སུམ་ཚོགས་དགུ་ལ། ། གཞར་ཡང་མཛོལ་མེད་ལེགས་པར་སྦྱོར་བ་དང༌། ། ཉེས་ཕྱོགས་ཀུན་ལས་སྲུང་བའི་མེལ་ཚེ་ཡིས། ། རྟག་པར་རྣམ་པར་རྒྱལ་བའི་གྲོགས་མཛོད་ཅིག །
བསྟོད་ཅིང་བསྟབ་པ་ནི། རབ་ཁྲོས་སྐུ་དམར་བྱི་རུའི་ལྷུན་པོ་ལ། ། བསེ་ཡི་ཁྲབ་རྨོག་མཚམས་སྤྲིན་གོས་ཀྱིས་འཁྱུད། ། དར་ཟབ་ཕོད་ཀའི་རླུང་གི་རྒྱལ་མཚན་བཅས། ། དྲན་པས་དགྲ་སྙིང་འདར་བྱེད་དྲེགས་པའི་རྗེ། ། འཁོར་གསུམ་རྐེད་པར་བསྐོར་ནས་འཇིགས་རུང་གི ། ང་རོས་སྡང་དགྲ་ལོ་ཟླར་འགྱང་ངམ་ཞེས། ། རྡོ་རྗེ་ཞགས་པས་ཡན་ལག་དམ་བཅིངས་ནས། ། བཙན་མདུང་དམར་པོ་སྙིང་གི་དཀྱིལ་དུ་བསྣུན། ། ལྕགས་སྒྲོག་མཚན་པའི་ཞབས་གཉིས་ཅང་ཤེས་རྟ། །
ཁམ་རག་རྔ་རྔོག་ཟར་བུ་གཡོ་མཛེས་ལ། ། རིན་ཆེན་སྒ་སྲབ་སྤྲས་པ་བཅིབས་ནས་ནི། ། བཀའ་ཡི་བྱ་རར་རྒྱུ་བ་ལས་མཁན་ཆེ། ། སྤྲུལ་པའི་རྒྱལ་ཆེན་བསེ་ཁྲབ་ཅན་ལ་བསྟོད། ། རྒྱལ་བའི་བཀའ་ཐོས་པདྨཱ་ཀ་ར་སོགས། ། རིག་འཛིན་རྣམས་ཀྱིས་བསྟན་པ་བསྟན་འཛིན་བཅས། ། བསྲུང་བར་གཉེར་གཏད་རྫུ་འཕྲུལ་ནུས་པའི་གཏེར། ། རྒྱལ་ཆེན་སྤྲུལ་པ་ཡང་སྤྲུལ་འཁོར་བཅས་རྣམས། ། འདིར་གཤེགས་ཤ་ཁྲག་གཏོར་མ་འདི་བཞེས་ཤིག ། གཙང་མ་ཕུད་ཀྱི་གསེར་སྐྱེམས་འདི་བཞེས་ཤིག །
སྔར་བཅོལ་ལེགས་པའི་གཏང་རག་གཉེན་པོ་འབུལ། ། ད་ཇུས་ལེགས་པའི་གསལ་འདེབས་རྟེན་དུ་བསྟབ། ། འཁོར་རྣམས་བསྲུང་ཞིང་རྐྱེན་ངན་བཟློག་པ་དང༌། ། སྡང་བའི་དགྲ་དང་གནོད་བྱེད་མི་མཐུན་ཕྱོགས། ། ཞི་བས་མ་ཐུལ་གདུག་པ་ཅན་གྱི་རིགས། ། དྲག་པོའི་སྟོབས་ཀྱིས་ཚར་གཅོད་ཕྲིན་ལས་མཛོད། ། ཅེས་དང་གཏོར་མ་སྒྲུབ་ཁང་གི་སྟེང་དུ་བཏང་ངོ༌། ། ཞེས་སྤྲུལ་པའི་རྒྱལ་པོ་ཆེན་པོ་བསེ་ཁྲབ་པའི་ཐུགས་དམ་བསྐང་བའི་ཆོ་ག་རྫོགས་ལྡན་སྤྲིན་གྱི་རྔ་གསང་ཞེས་བྱ་བ་འདི་ནི། གནས་འཇི་བླ་མ་བློ་གྲོས་བཟང་པོའི་གསུང་གིས་བསྐུལ་བའི་ངོར། རྒྱལ་བ་གཉིས་པ་རྗེ་བཙུན་ཨེ་ཝཾ་པའི་ལུགས་བཟང་གི་རྗེས་སུ་སློབ་འདུན་མ་བོར་ཙམ་གྱི་བནྡེ་ཚུལ་ཁྲིམས་རིན་ཆེན་དུ་བོད་པས།
རབ་བྱུང་འདོད་པའི་སྣ་ཚོགས་ཞེས་པ་ཆུ་རྟའི་གནམ་ལོའི་གྲལ་ཚེས་དགེ་བར་དཔལ་ལྷུན་གྲུབ་སྟེང་གི་ཆོས་གྲྭར་བྲིས་པ་མངྒ་ལཾ་བི་ཛ་ཡནྟུ།། །། ༄༅། །རྒྱལ་ཆེན་བསེ་ཁྲབ་པར་གཏོར་མའི་ཆོ་ག་བཀའ་སྡོད་དྲེགས་པ་དགྱེས་པའི་དགའ་སྟོན་ཞེས་བྱ་བ་བཞུགས།། ༄༅། །འཁོར་འདས་དྲེགས་པའི་སྡེ་ཚོགས་རྣམས། ། དབང་སྡུད་བྲན་དུ་བཀོལ་བྱེད་པ། ། བླ་མ་ལྷག་པའི་ལྷར་བཏུད་དེ། ། བཀའ་སྡོད་དགྱེས་པའི་ཆོ་ག་འདྲི། ། འདིར་རྒྱལ་པོ་ཆེན་པོ་བསེ་ཁྲབ་པར་གཏོར་མ་འབུལ་བར་འདོད་པས། ཤ་ཁྲག་གིས་བརྒྱན་པའི་གཏོར་མ་བྲན་པ་ལ། ཨོཾ་ཨཱཿཧཱུྃ་ཧ་ཧོཿཧྲཱིཿ ལན་གསུམ་གྱིས་བྱིན་གྱིས་བརླབས་ལ།
སྐུ་རྟེན་ཡོད་ན་བསང་སྦྱངས། མདུན་དུ་པདྨའི་གདན་གྱི་སྟེང་དུ་སྤྲུལ་པའི་རྒྱལ་པོ་ཆེན་པོ་བསེ་ཁྲབ་པ། སྐུ་མདོག་དམར་ནག་ཞལ་གཅིག་ཕྱག་གཉིས་པ། ཕྱག་གཡས་པས་མདུང་དམར་བ་དན་དང་བཅས་པ་དགྲ་བགེགས་ཀྱི་སྲོག་རྩ་ལ་བསྣུན་པ། གཡོན་པས་ཞགས་པ་ནག་པོ་ལྕགས་ཀྱི་ཨ་ལོང་གིས་མཚན་པས་བསྟན་དགྲ་ལ་འདེབས་ཤིང་ཡན་ལག་ཐམས་ཅད་དམ་དུ་འཆིང་བ། ཞལ་བགྲད་ཅིང་མཆེ་བ་གཙིགས་ནས་གནོད་བྱེད་ལ་སྡང་མིག་ཏུ་ལྟ་བས་སྲོག་དབུགས་སྡུད་པ། དབུ་ལ་བསེ་རྨོག་གསོལ་བ་ལ་རྒོད་ཀྱི་དང་སྒྲོ་དང་དར་ཚོན་སྣ་ལྔས་བརྒྱན་པ། སྐུ་ལ་བེར་ལྗང་དམར་ཉིས་བརྩེགས་ཀྱི་སྟེང་དུ་བསེ་ཁྲབ་ཉི་འོད་ལྟར་འཚེར་བ་ལ་རྒྱན་དུ་མས་བརྒྱན་པ་མནབས་པ། ཞབས་གཉིས་ལྕགས་སྒྲོག་གིས་མཛེས་པར་བྱས་པ། རྡོ་རྗེ་གཤིབས་པའི་སྐ་རགས་ལས་ཆོས་འཁོར་རྒྱ་ཆེན་པོ་སྐྱོང་ཞིང་བསྟན་དགྲ་དམ་ཉམས་ཀྱི་སྙིང་ལ་འབིགས་པའི་ཐོག་མདས་བཀང་བའི་དོང་པ་དང༌།
ཆུ་སྲིན་མགོ་བོའི་མཆོག་མ་ཅན་གྱི་གཞུ་བདུངས་པའི་གཟིག་ཤུབས་དང་བཅས་པ་གཡས་གཡོན་དུ་དཔྱངས་ཤིང༌། གདུག་པ་ཅན་གྱི་སྙིང་རྩ་གཅོད་པའི་རལ་གྲི་དང་ལྷན་ཅིག་བཏགས་པ། རྫུ་འཕྲུལ་རླུང་གི་ཤུགས་ལྡན་སྟོང་གསུམ་ཡུད་ཀྱིས་བསྐོར་བའི་རྟ་མཆོག་རག་པ་ལ་བཅིབས་ཤིང༌། མཚལ་རྟ་རྟིང་དཀར་རོལ་དུ་ཁྲིད་པ། མེ་རླུང་རབ་ཏུ་འཚུབས་མའི་དབུས་ན་བཞུགས་པའོ། ། རང་གི་སྙིང་ག་ནས་འོད་ཟེར་ལྕགས་ཀྱུ་ལྟ་བུར་འཕྲོས་པས་སུམ་ཅུ་རྩ་གསུམ་ལྷའི་གནས་དང༌། བྱང་ཕྱོགས་ཧོར་གྱི་ཕོ་བྲང༌། ཆོས་འཁོར་གཡག་སྡེ། དཔལ་གྱི་བསམ་ཡས། དཔལ་ལྡན་གསང་ཕུའི་གནས་མཆོག་དམ་པ་རྣམས་ནས་སྤྲུལ་པའི་རྒྱལ་པོ་ཆེན་པོ་བསེ་ཁྲབ་པ་འཁོར་དང་བཅས་པ་ཨོཾ་བཛྲ་ས་མཱ་ཛཿ
ཞེས་པས་སྤྱན་དྲངས། ཧཱུྃ་རྒྱལ་བའི་ཕྲིན་ལས་འཇིག་རྟེན་དྲེགས་པའི་ཚུལ། ། ཡེ་ཤེས་སྲུང་མའི་བཀའ་སྡོད་མཐུ་རྩལ་ཅན། ། འཇིགས་རུང་སྤྲུལ་པའི་རྒྱལ་པོ་བསེ་ཁྲབ་པ། ། མ་ཐོགས་མྱུར་དུ་བཅོལ་བའི་ལས་ལ་བྱོན། ། བདེ་ལེགས་དཔལ་སྟེར་ཕྲིན་ལས་ལྷ་ཡི་གནས། ། སུམ་ཅུ་རྩ་གསུམ་ལྔས་རྩེན་ཕོ་བྲང་ནས། ། སྔགས་སྲུང་དྲེགས་པའི་སྡེ་དཔོན་སྟོབས་པོ་ཆེ། ། ལས་བཞི་སྒྲུབ་མཛད་སྤྱན་འདྲེན་གནས་འདིར་བྱོན། ། ཨོ་རྒྱན་ཧོར་ཡུལ་བོད་ཀྱི་གཙུག་ལག་ཁང༌། །
མ་ལུས་བསྲུང་བར་ཁས་བླང་དམ་ཚིག་ཅན། ། མནའ་ཟན་ཚེ་སྲོག་ཕྲལ་བའི་ལས་ལ་བརྩོན། ། བདུད་འདུལ་དཔའ་བོ་སྤྱན་འདྲེན་གནས་འདིར་གཤེགས། ། དུས་གསུམ་རྒྱལ་བའི་ཕྲིན་ལས་གཅིག་བསྡུས་ནས། ། སྙིགས་མའི་དུས་སུ་རྒྱལ་པོའི་ཚུལ་འཛིན་ཅིང༌། ། རྒྱུད་སྡེའི་སྙིང་པོ་འགྲོ་དོན་གཏེར་དུ་སྦས། ། པདྨའི་བཀའ་སྡོང་སྤྱན་འདྲེན་གནས་འདིར་བྱོན། ། ཨོཾ་མ་ཧཱ་རཱ་ཛཱ་ཡ་ཨེ་ཧྱེ་ཧི། ཞེས་པས་སྤྱན་དྲངས་ནས། ཛཿཧཱུྃ་བཾ་ཧོཿདམ་ཚིག་པར་བསྟིམ།
མ་ཧཱ་རཱ་ཛ་ས་མ་ཡ་སྨ་ར། ས་མ་ཡ་མ་ཏི་ཀྲ་མ། ས་མ་ཡ་རཀྵནྟུ། སྤྲུལ་པའི་རྒྱལ་པོ་ཆེན་པོ་བསེ་ཁྲབ་པ་འཁོར་དང་བཅས་པ་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ་སློབ་དཔོན་པདྨ་འབྱུང་གནས་དང༌། ས་བཅུའི་དབང་ཕྱུག་རྔོག་ལོ་ཁུ་དབོན་གྱི་བཀའ་དང་དམ་ལས་མ་འདའ་བར། སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་ཚུགས། ཁྱད་པར་དུ་རྣལ་འབྱོར་པ་བདག་ཅག་དཔོན་སློབ་འཁོར་དང་བཅས་པ་རྣམས་ཀྱི་འགལ་རྐྱེན་བར་ཆད་ཞི་བ་དང་འདོད་པའི་དོན་ཐམས་ཅད་ཆོས་དང་མཐུན་པ་ཡིད་བཞིན་དུ་གྲུབ་པའི་ཕྲིན་ལས་དང༌། སྟོང་གྲོགས་རྒྱ་ཆེན་པོ་མཛད་དུ་གསོལ།
ཨོཾ་མ་ཧཱ་རཱ་ཛ་ས་པ་རི་ཝཱ་ར་ཨོཾ་ཨ་ཀཱ་རོ་སོགས་བཏགས་པ་ལན་གསུམ་གྱིས་གཏོར་མ་ཕུལ། མཚན་སྔགས་དེ་ཉིད་སྔོན་དུ་འགྲོ་བའི་ཨརྒྷཾ་ལ་སོགས་པས་མཆོད། འབྲུ་གསུམ་གྱིས་ནང་མཆོད་ཕུལ་ལ། རྒྱལ་བའི་ཕྲིན་ལས་འཇིག་རྟེན་དྲེགས་པའི་ཚུལ། ། ཡེ་ཤེས་སྲུང་མའི་བཀའ་སྡོད་མཐུ་རྩལ་ཅན། ། འཇིགས་རུང་སྤྲུལ་པའི་རྒྱལ་པོ་བསེ་ཁྲབ་པ། ། བསྟན་དགྲ་ཚར་གཅོད་དམ་ཚིག་ཅན་ལ་བསྟོད། ། ཡེ་ཤེས་རང་སྣང་ལྷ་དང་བཀའ་སྲུང་སྤྱི། ། ཞེས་སོགས་ནས། ཕྱོགས་དུས་ཀུན་ཁྱབ་རྒྱས་པའི་ཕྲིན་ལས་སྒྲུབས། །
ཅེས་བསྟོད་ཅིང་ཕྲིན་ལས་བཅོལ་ལོ། ། ཞེས་སྤྲུལ་པའི་རྒྱལ་པོ་བསེ་ཁྲབ་པའི་གཏོར་མའི་ཆོ་ག་བཀའ་སྡོད་དྲེགས་པ་དགྱེས་པའི་དགའ་སྟོན་ཞེས་བྱ་བ་འདིའང་དོན་གཉེར་གྱི་ངོར་ཚུལ་རིན་གྱིས་སོ།། ༈ །།འདི་ན་གཞན་དོན་སངས་རྒྱས་སྒྲུབ་པའི་ཆེད། ། ལྷག་པའི་ལྷ་ཡི་བསྙེན་སྒྲུབ་ལ་ཞུགས་བདག ། ནམ་ཞིག་དམ་བཅའ་མ་གྲོལ་དེ་སྲིད་དུ། ། བསྟན་འདི་ལས་ནི་ལྡང་བར་མི་བྱེད་པས། ། དགེ་ཆོས་ལ་སྡང་སྨོན་ལམ་ལོག་པའི་ལས། ། བར་ཆད་ཉེར་འཚེ་བརྩམས་པའི་བགེགས་རིགས་རྣམས། ། རྡོ་རྗེའི་སྲུང་འཁོར་འདའ་བར་འཇུག་མ་བྱེད། ། ཡེ་ཤེས་མེ་ལྕེས་བསྲེགས་པར་གདོན་མི་ཟ། །
གཞན་ལ་གནོད་བྱས་ལེ་ལན་རང་ཉིད་ལ། ། མི་བཟད་སྡུག་བསྔལ་འབྱུང་བ་རྒྱུ་འབྲས་གཤིས། ། དེ་བས་འགྲོ་ལ་ཕན་པའི་སེམས་བཟུང་ན། ། འཕྲལ་ཡུན་བདེ་བའི་གོ་འཕང་ཐོབ་འགྱུར་རོ། ། སརྦ་མངྒ་ལཾ། ། ཞེས་ཐོའམ་སྒོ་འགྲམ་ལྟ་བུར་འདྲི་བར་འོས་པ་འདིའང་ཧོར་ཉག་བྲག་དགོན་གྱི་བླ་མ་བྱམས་པའི་ངོར་ཚུལ་རིན་གྱིས་སོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
