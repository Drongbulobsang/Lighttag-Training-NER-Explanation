གསུང་འབུམ། ཚུལ་ཁྲིམས་རིན་ཆེན།
པོད ༨༧
ཡུལ་ལྷ་ཨ་མྱེ་མཛངས་ར་ཅན་ལ་བསང་མཆོད་འབུལ་བའི་ཡི་གེ་འདོད་འཇོའི་དཔག་བསམ།
༼ཆ༽ ༄༅། །ཡུལ་ལྷ་ཨ་མྱེ་མཛངས་ར་ཅན་ལ་བསང་མཆོད་འབུལ་བའི་ཡི་གེ་འདོད་འཇོའི་དཔག་བསམ་ཞེས་བྱ་བ་བཞུགས་སོ།། དཔག་ཡས་ཐུགས་རྗེའི་ཕ་རོལ་ཀུན་གསལ་གྱི། ། མཐའ་དང་མཉམ་སང་བླ་མ་སྤྱན་རས་གཟིགས། ། ཡན་ལག་མཆོག་གིས་བཏུད་པའི་ཕྱག་བགྱིས་ནས། ། ཨ་མྱེ་མཛངས་རའི་བསང་མཆོད་གྱེར་བསྒོམ་འདྲི། ། འདིའི་བསང་མཆོད་བྱ་བར་འདོད་པས། ཕྱེ་མར་གཏོར་མ་ལྷ་ཤིང་སྣ་ཚོགས་ཀྱི་དུད་པ་བཏང་བ་སོགས་སྤྱི་ལྟར་བྱས་ལ། བསང་མཆོད་གཞན་དང་མ་འབྲེལ་ཚེ། སངས་རྒྱས་ཆོས་ཚོགས་སོགས་ལན་གསུམ་གྱིས་སྐྱབས་འགྲོ་སེམས་བསྐྱེད་བྱ།
བསང་རྫས་བྱིན་གྱིས་བརླབ་པ་ནི། ཨོཾ་ཨཱཿཧཱུྃ། བསང་རྫས་མི་དམིགས་སྟོང་པའི་ངང་ཉིད་ལས། ། བསང་མཆོད་ཡོ་བྱད་འདོད་ཡོན་བསམ་མི་ཁྱབ། ། བསང་མཆོད་མགྲོན་རིགས་ཀུན་གྱི་སྤྱན་ལམ་དུ། ། བསང་མཆོད་འཛད་མེད་རྟག་ཏུ་འབྱུང་གྱུར་ཅིག ། སྤྱན་འདྲེན་པ་ནི། ཀྱེ་བསྐལ་བཟང་རྣམ་འདྲེན་བཞི་པའི་ཞལ་ལུང་གིས། ། ལུང་རྟོགས་བསྟན་པའི་བཤད་སྒྲུབ་དར་བའི་ལྗོངས། ། བོད་ཡུལ་ཆེ་ཞེས་བསྔགས་པའི་ནོར་འཛིན་མཐིལ། །
གཉན་འདོང་དང་འབྲེལ་ལྷུན་ཆགས་རི་བོའི་ལོགས། ། རྡོ་རྗེའི་བྲག་རི་བརྩེགས་པའི་ནང་རོལ་དུ། ། ལས་བཟང་བྱེད་པོས་སྤྲུལ་པའི་ཁང་བཟང་ནས། ། མཐུ་ཆེན་རབ་ཐོབ་ཨ་མྱེ་མཛངས་ར་ཅན། ། འཁོར་བཅས་སྤྱན་འདྲེན་འདིར་བྱོན་གདན་ལ་བཞུགས། ། མགྲོན་གསལ་གདབ་པ་ནི། རྫུ་འཕྲུལ་ཐོགས་མེད་གྲུབ་པ་རྣམས་ཀྱི་གཟུགས། ། རིག་པའི་རྣམ་འགྱུར་གྲངས་མཐུན་སྟོན་པའི་ཕྱིར། ། མཐའ་གཅིག་གཟུང་དུ་མེད་ཀྱང་ཐུན་མོང་ངོར། ། གྲགས་པའི་མིང་དོན་མཐུན་པ་འདི་ལྟ་སྟེ། །
ཡུལ་ཕྱོགས་དགེ་ལེགས་འགུགས་ཤིང་བདེ་འབྱོར་དཔལ། ། བསྐྱེད་པ་གང་ཚེ་འབོལ་གདན་གཅན་གཟན་གྱི། ། པགས་པས་བཀབ་པར་ལྷ་ཆེན་མཛངས་ར་ནི། ། བཞིན་གྱི་དཀྱིལ་འཁོར་ཟླ་རྒྱས་དཀར་དམར་མདངས། ། ཁྲོ་འཛུམ་ཉམས་ལྡན་རལ་པའི་ཟར་བུ་དཔྱངས། ། རེག་འཇམ་གོས་བཟང་སྟེང་ན་དབང་སྔོན་གྱི། ། ཁུ་བས་བཙོས་སྙམ་དར་གྱི་ཕོད་ཀས་བཀླུབས། ། མིག་སྨན་ལྟར་གནག་རིག་སྔགས་འཆང་གི་ཞྭ། ། རྩེ་མོར་ཐོད་སྐམ་རྡོ་རྗེ་འབར་བས་མཚན། ། འོད་འབར་དངུལ་གྱི་མེ་ལོང་ཚོན་སྣ་ལྔའི། །
དར་གྱི་ཅོད་པཎ་མཛེས་པ་དབུ་ལ་གསོལ། ། ཕྱག་གཡས་སྲིད་ཞིའི་བསོད་ནམས་དཔལ་འབྱོར་དང༌། ། རིགས་རྒྱུད་ཚེ་གཡང་འགུགས་པའི་མདའ་དར་བསྣམས། ། གཡོན་པས་ཅི་འདོད་དངོས་གྲུབ་དཔལ་འཇོ་བའི། ། རིན་ཆེན་གཏེར་གྱི་བུམ་པ་བཟང་པོ་ཐོགས། ། རྡོ་རྗེའི་སྐ་རགས་བཅིངས་པའི་རྐེད་པ་ལ། ། གནམ་ལྕགས་ལས་གྲུབ་རྣོ་དབལ་ཕུར་བུས་མཚན། ། སག་ཏི་དམར་པོའི་ལྷྭམ་གྱིས་སྒེག་པའི་ཞབས། ། གཡོན་བརྐྱང་རོལ་པའི་སྟབས་སུ་འགྱིང་བག་བཞུགས། ། ཡུལ་ཁམས་དགྲ་འདྲེའི་གནོད་པ་དར་བ་དང༌། །
ནད་ཡམས་གྲང་སད་གནམ་དམག་བདོ་བའི་ཚེ། ། བསྲུང་བཟློག་ཏིང་འཛིན་ཟབ་མོའི་སྔགས་བཟླས་ཀྱི། ། ཐུན་ཟོར་དམར་གྱི་གཏོར་མས་ཚར་གཅོད་བྱེད། ། རེས་འགའ་གནམ་ལྕགས་ཕུར་བུ་མཁར་གདེངས་པས། ། གནོད་བྱེད་གཟུགས་ཅན་གཟུགས་མེད་གང་ཡིན་གྱི། ། སྙིང་གར་བསྡིགས་པའི་འཇིགས་སྐྲག་མ་བཟོད་པར། ། སྡེ་དང་དཔུང་བཅས་ཡུལ་གཞན་སྤྱུགས་སྙམ་བྱེད། ། ནང་མཆོད་འབུལ་བ་དངོས་ནི། ཀྱེ་ངག་གི་མཚོན་རྣོན་གྲུབ་པའི་མཛངས་ར་རྗེ། ། རང་རིགས་སྲས་དང་བཙུན་མོ་འཁོར་དུ་བཅས། །
ཐམས་ཅད་དགྱེས་པའི་བསང་རྫས་འབུལ་བ་ནི། ། ཉེར་སྤྱོད་འདོད་པའི་ཡོན་ཏན་གཏོར་མ་དང༌། ། དཀར་མངར་ཤིང་ཐོག་ལོ་ལེགས་འབྲུ་ཡི་རིགས། ། ཇ་ཆང་འོ་ཕུད་ཕྱེ་མར་མདའ་དར་དང༌། ། གཡག་ལུག་ར་སྐྱེས་རི་དྭགས་འདབ་ཆགས་ཁྱུ། ། རིགས་མཐུན་རྩེ་འཇོར་རོལ་པ་འདི་དག་འབུལ། ། ལྷ་ཤིང་བཟང་དགུ་སྨན་སྤོས་བསྲེགས་པའི་སྤྲིན། ། ནམ་མཁར་ཁྱབ་པ་ཅི་འདོད་དཔལ་འཇོ་ཞིང༌། ། ཉེས་སྐྱོན་སྦྱང་བའི་བསང་མཆོད་རྒྱ་ཆེན་འདི། ། མཛངས་ར་འཁོར་བཅས་མཆོད་དོ་དགྱེས་པར་རོལ། །
ཕྲིན་ལས་བཅོལ་བ་ནི། སྔོན་ཚེ་པདྨ་འབྱུང་གནས་ཐང་སྟོང་རྒྱལ། ། མཁས་གྲུབ་སྐྱེས་ཆེན་རིམ་པར་བྱོན་རྣམས་ཀྱི། ། བཀའ་ལུང་འཕྲིན་ཡིག་སྙིང་ལ་བྲིས་དོན་ལྟར། ། སེམས་ཅན་ཕན་པའི་བྱང་ཆུབ་སེམས་མཆོག་ཟུང༌། ། བརྩེ་ཆེན་སྙིང་པོ་ཀུན་དགའ་བཟང་བཅས་པའི། ། ལུགས་བཟང་དྲི་མེད་ཆོས་སྤྱོད་རྣམ་པ་བཅུའི། ། བྱ་བས་བསྐྱང་བའི་བསྟན་འཛིན་ངུར་སྨྲིག་འཆང༌། ། གྲངས་མེད་འདུས་པས་དབྱིག་འཛིན་ཁྱབ་པར་མཛོད། ། བདག་ཅག་སྦྱིན་པའི་བདག་པོ་མི་ཕྱུགས་བཅས། །
འདྲེ་གདོན་འབྱུང་པོ་འཁྲུགས་པའི་ཁའི་ན་བུན། ། ནད་དང་གདོན་བགེགས་གནོད་པ་དུས་མིན་འཆི། ། ལོ་ཉེས་རྒུད་པ་བྱུང་དང་འབྱུང་དོགས་ཚེ། ། ཁྱེད་ཅག་མཐུ་སྟོབས་ནུས་པའི་རྩལ་ཕྱུང་ནས། ། ཤུགས་དྲག་དྲི་བཞོན་འཚུབས་མས་བར་སྣང་གི ། སྤྲིན་སྔོན་ལང་ལིང་འཁྲིགས་པ་སྐད་ཅིག་ཉིད། ། གར་སོང་ཆ་མེད་གཏོར་བཞིན་ཞི་བར་མཛོད། ། ཚེ་སྲོག་དཔག་བསམ་རིང་པོའི་རྩ་བར་བརླིང༌། ། བསོད་ནམས་ཡལ་ག་ལོ་འདབ་ཕྱོགས་སུ་རྒྱས། ། ཆོས་དང་སྲིད་པའི་དངོས་འབྱོར་འདོད་དགུའི་དཔལ། །
འཛད་མེད་རྟག་ཏུ་འབྱུང་བའི་སྟོང་གྲོགས་མཛོད། ། རྒྱལ་བའི་སྦྱིན་སྟོབས་ཡུལ་བདག་མཆོད་པའི་མཐུ། ། རྒྱུ་འབྲས་བསླུ་མེད་བདེན་པས་ཕྱོགས་བཅུ་ནས། ། སྡེ་བཞིའི་དཔལ་འབྱོར་ཕྱྭ་གཡང་ཚུར་བསྡུས་ལ། ། སྦྱིན་བདག་བདེ་ལེགས་དཔལ་དགུ་འཕེལ་གྱུར་ཅིག ། བསང་གཞུང་གཞན་དང་མ་འབྲེལ་བའི་ཚེ། ། གཤེགས་སུ་གསོལ་བ་ནི། དེ་ལྟར་མཆོད་པའི་ཚུལ་འདིས་མགྲོན་རིགས་རྣམས། ། དགྱེས་ཤིང་ཚིམ་ནས་གང་དག་བཅོལ་བའི་ལས། ། བསྒྲུབ་པར་དམ་བཅའི་རི་མོ་སྙིང་ག་རུ། །
གསལ་བར་བཀོད་དེ་རང་གནས་གཤེགས་ཤིག་ཀྱེ། ། ཉིན་མོར་བདེ་ལེགས་མཚན་བདེ་ལེགས། ། ཉི་མའི་གུང་ཡང་བདེ་ལེགས་ཤིང༌། ། ཉིན་མཚན་རྟག་ཏུ་བདེ་ལེགས་པ། ། དཀོན་མཆོག་གསུམ་གྱི་བཀྲ་ཤིས་ཤོག ། ཅེས་བཀྲ་ཤིས་ཀྱིས་མཐའ་བརྒྱན་ནོ། ། ཞེས་ཡུལ་ལྷ་ཨ་མྱེ་མཛངས་ར་ཅན་ལ་བསང་མཆོད་འབུལ་བའི་ཡི་གེ་འདོད་འཇོའི་དཔག་བསམ་ཞེས་བྱ་བ་འདི་ནི། ཀོ་བོ་ཨ་མྱེ་རིན་ཆེན་ཆོས་དར་ཅན་གྱིས་བསྐུལ་བའི་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་གི་རྒྱལ་ཁབ་ཀྱི་དབང་ཕྱུག་བ་གམ་གསུམ་པར་སྦྱར་བ་དགེ་ལེགས་ཕྱོགས་ལས་རྣམ་པར་རྒྱལ་བར་གྱུར་ཅིག ། སརྦ་མངྒ་ལཾ།། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
