གསུང་འབུམ། ཚུལ་ཁྲིམས་རིན་ཆེན།
པོད ༡༥༣
དགེ་འདུན་དབྱེན་འདུམ་གྱི་མཆོད་རྟེན་ཆེན་པོ་བཞེངས་པའི་དཀར་ཆག་དྭངས་ཤེལ་མེ་ལོང་།
༼ཏ༽ ༄༅། །དགེ་འདུན་དབྱེན་འདུམ་གྱི་མཆོད་རྟེན་ཆེན་པོ་བཞེངས་པའི་དཀར་ཆག་དྭངས་ཤེལ་མེ་ལོང་ཞེས་བྱ་བ་བཞུགས་སོ།། ན་མོ་གུ་རུ་བྷྱཿ གང་ལ་སྐྱབས་སུ་སོང་བའི་གོམ་གཅིག་གིས། ། བསོད་ནམས་ས་གཞི་ཡངས་པ་དབང་བསྒྱུར་ཞིང༌། ། ལམ་ལོག་འཇིགས་པའི་དགྲ་ལས་རྒྱལ་བྱེད་པ། ། དཀོན་མཆོག་ཡོན་ཏན་སྐབས་གསུམ་དབང་པོས་སྐྱོངས། ། འདྲེན་མཆོག་ཐུགས་རྗེའི་གདུགས་དཀར་གྲིབ་མའི་འོད། ། ཆུད་ཙམ་ངན་འགྲོ་འཁོར་བའི་ཚ་གདུང་ལས། ། བསྐྱབས་ནས་བདེ་ལེགས་བསིལ་བའི་གོ་འཕང་ལ། །
བཀོད་མཛད་རྩ་བརྒྱུད་བླ་མར་ཕྱག་གི་ཡུལ། ། ཤེས་བྱ་ཀུན་ལ་མཁས་པའི་གྲགས་པ་བརྙེས། ། རྩེ་གཅིག་སྒྲུབ་ལ་བརྩོན་པའི་ཏིང་འཛིན་གྱིས། ། རྣམ་འགྱུར་དྲུག་གིས་འགྲོ་རྣམས་དགའ་བདེའི་སར། ། འཁྲིད་མཛད་དཔལ་ལྡན་ཆོས་སྐྱོང་ཞབས་ལ་འདུད། ། རྣམ་འདྲེན་ཞི་བ་རང་གི་ལུང་རྟོགས་ཆོས། ། ཚུལ་བཞིན་རྣམ་པར་འགྲེལ་ལ་མིའི་སྐྱེ་བས། ། མཁས་ཚུལ་གསུམ་གྱིས་ལས་བྱས་ས་སྐྱ་པ། ། ཡབ་སྲས་ཁུ་དབོན་བརྒྱུད་པར་བཅས་ལ་འདུད། ། མདོ་སྔགས་བསྟན་པའི་ཆུ་གཏེར་བསྲུབས་པའི་བཅུད། །
འཆད་རྩོམ་བརྩད་པའི་ཉིན་བྱེད་འོད་པོ་ཆེས། ། འགྲོ་བློའི་པདྨའི་ཚལ་བཞད་ཀུན་དགའ་བཟང༌། ། ཡབ་སྲས་བརྒྱུད་པར་བཅས་རྣམས་གཙུག་ཏུ་མཆོད། ། རྡོ་རྗེ་འཆང་དངོས་བླ་མའི་མཆོག་རྣམས་ལས། ། ཟབ་རྒྱས་སྡོམ་པ་ཀུནཾ་དགཾའི་དཔལ་བཟུང་ནས། ། ཇི་བཞིན་འདོམས་ལ་མཁས་བཙུན་བཟང་པོ་ཡི། ། ཡོན་ཏན་རྒྱཾ་མཚོཾའི་བདག་ཉིད་ལ་ཕྱག་འཚལ། ། གང་དེའི་འགྲོ་འདུལ་གཟུགས་སྐུའི་ཆོས་དབྱིངས་སུ། ། སྤྲོས་པ་བརྟུལ་ཡང་ལྷ་མིས་མཆོད་པའི་རྟེན། ། དགེ་འདུན་དབྱེན་འདུམ་ཆོས་གཟུགས་སྐུ་གཉིས་ཀྱི། །
རིང་བསྲེལ་ཕུང་པོས་མངོན་པར་གཏམས་གང་ཞིག ། དཀར་འཇམ་གཞི་མའི་དྭངས་ཤེལ་མེ་ལོང་ངོས། ། ཚོགས་པ་གསུམ་པའི་མཚར་སྡུག་བཞིན་རས་འབུམ། ། བྱུང་ཚུལ་འཕྲིན་སྙན་ཤོད་པ་ཀཱརྟི་ཀས། ། ཐོས་འཛིན་བཅུ་གཉིས་སྤྲུལ་ནས་མཉན་མིན་ནམ། ། བསུང་ལྡན་འདབ་སྟོང་ཚལ་དུ་སྦྲང་རྩིའི་མགྲིན། ། ཉིན་བཞིན་འཕུར་ལྡིང་སྙན་པའི་གླུ་ལེན་པས། ། རྟེན་བཞེངས་མཆོད་པའི་བསོད་ནམས་ཕུང་པོའི་གཏམས། ། བརྗོད་པས་ཟད་མི་ཤེས་པ་མཚོན་ནམ་ཀྱེ། ། ཞེས་ཤིས་བརྗོད་ཕྱག་བྱ་དངོས་པོ་ངེས་བསྟན་གྱི་ཚིགས་སུ་བཅད་པ་སྔོན་དུ་བཏང་ནས།
འདིར་སྐབས་སུ་བབ་པ་གསེར་གདུང་དགེ་འདུན་དབྱེན་འདུམ་འདིའི་ཇི་ལྟར་བྱུང་བ་བརྗོད་པ་ལ་གསུམ་སྟེ། གང་གི་ཆེད་དུ་བསྐྲུན་པ། ཇི་ལྟར་བརྩམ་པའི་ཚུལ། བརྩམས་པ་མཐར་ཕྱིན་པའི་བྱ་བའོ། ། དང་པོ་ནི། སྤྱིར་རང་རེ་རྣམས་ཀྱི་གནས་སྐབས་དང་མཐར་ཐུག་གི་ཕན་བདེ་མ་ལུས་པའི་འབྱུང་གནས་སུ་གྱུར་པ་ནི། སངས་རྒྱས་བཅོམ་ལྡན་འདས་ཀྱི་བསྟན་པ་རིན་པོ་ཆེ་ཉིད་དེ། དེའང་མགོན་པོ་བྱམས་པས། ཆོས་རྣམས་ཐམས་ཅད་བཀའ་དང་བསྟན་བཅོས་གཉིས་སུ་འདུས། ། ལེགས་པར་བསྲུངས་དང་དེ་ཡི་དགོངས་འགྲེལ་བཅས། །
དེ་ཡི་དབང་གི་ཤཱཀྱའི་བསྟན་པ་ནི། ། འཇིག་རྟེན་ཁམས་འདིར་ཡུན་རིང་གནས་པར་གྱུར། ། ཞེས་གསུངས་པ་ལྟར་བརྗོད་བྱ་རྟོགས་པའི་ཆོས་དང༌། རྗོད་བྱེད་བཀའ་དང་དགོངས་འགྲེལ་བཅས་པ་ཡུན་རིང་དུ་གནས་དགོས་ཤིང༌། དེ་ལའང་བསྟན་འཛིན་གྱི་སྐྱེས་བུ་དམ་པ་རྣམས་ལ་རག་ལས་པའང༌། དེ་འཛིན་བྱེད་དང་སྨྲ་མཁས་པ། ། སྒྲུབ་པ་བྱེད་པ་ཁོ་ན་ཡིན། ། ཞེས་འབྱུང་བ་ལྟར། བསྟན་འཛིན་གྱི་གང་ཟག་བསྟན་ལ་མཁས་པའི་བྱ་བ་བྱེད་པ་མང་དུ་བྱོན་པའི་ནང་ནས། དེང་འདིར་མཁས་བཙུན་བཟང་པོའི་ཡོན་ཏན་གྱིས་ཡོངས་སུ་གཏམས་པའི་རྡོ་རྗེ་འཛིན་དབང་ཀུན་དགའ་རྒྱ་མཚོ་པ་ཞེས་བྱ་བ་ཉིད་དེ།
དེའི་སྐུ་ཆེ་བའི་ཡོན་ཏན་ཅུང་ཟད་བརྗོད་ན། དེའང་ཆུང་ངུའི་སྐབས་ནས་སྔོན་དགེའི་བག་ཆགས་བཟང་པོ་སད་པའི་ཡ་རབས་ཀྱི་སྤྱོད་པ་ལ་གནས་ཤིང་རང་བཞིན་གྱིས་དགེ་བའི་ལམ་ལ་ཐུགས་འདུན་ཅིང༌། ཡིག་ཀློག་དང་བསླབ་སྦྱོང་འོས་པའི་རིགས་ལ་འབད་རྩོལ་ཆེ་ཞིང༌། ཅུང་ཟད་ནར་སོན་པ་ན། བླ་མ་ཀུན་དགའ་ཆོས་འཕེལ་བ་ནས་ཚངས་པར་སྤྱོད་པའི་དགེ་བསྙེན་གྱི་སྡོམ་པ་ནོས་ནས། ཇི་སྐད་དུ། ཚུལ་གནས་ཐོས་དང་བསམ་ལྡན་པས། ། བསྒོམ་པ་ལ་ནི་རབ་ཏུ་སྦྱར། ། ཞེས་པ་ལྟར་སྡོམ་པའི་བསླབ་བྱ་ལ་ལེགས་པར་གནས་ཤིང༌། མཁན་ཆེན་སངས་རྒྱས་ཕུན་ཚོགས་པའི་དངོས་སློབ་ཡེ་ཤེས་ཕྲིན་ལས་བཀྲ་ཤིས་དབང་ཕྱུག
ཀུན་དགའ་ཆོས་འཕེལ། བཀྲ་ཤིས་བཟང་པོ། སངས་རྒྱས་རྒྱ་མཚོ་པ་རྣམས་ལས་རྒྱུད་སྡེ་བཞི་དང་འབྲེལ་བའི་དབང་བཀའ་བྱིན་རླབས་རྗེས་གནང་སོགས་མང་དུ་ཐོས་ཤིང༌། སླར་ཡང་སྡོམ་པ་གསུམ་གྱི་བཀའ་དྲིན་ལེགས་པར་ནོད་པའི་སྡོམ་ལྡན་གྱི་དངོས་པོ་སྒྲུབ་སླད། ངོར་ཨེ་ཝཾ་ཆོས་ལྡན་དང་དཔལ་ས་སྐྱ་སོགས་སུ་བྱོན་ནས་དེ་དག་ཏུ་བླ་མ་ལྷ་རྟེན་རྣམས་མཇལ་ཕྱག་བྱིན་རླབས་ཆོས་འབྲེལ་ཞུ་བ་དང༌། ཁྱད་པར་སྐྱབས་གསུམ་འདུས་པའི་བདག་ཉིད་ཆེན་པོ་དོན་གྱི་སླད་དུ་མཚན་ནས་སྨོས་ན། མཁན་ཆེན་ཐམས་ཅད་མཁྱེན་པ་དཔལ་ལྡན་ཆོས་སྐྱོང་པའི་ཞལ་སྔ་ནས་རབ་ཏུ་བྱུང་ཞིང་བསྙེན་པར་རྫོགས་པ་དགེ་སློང་གི་དངོས་པོར་བསྒྲུབས་ནས། བསླབ་བྱའི་གནས་ལ་མིག་འབྲས་ལྟར་གཅེས་པར་བསྲུངས་པ་ནས་བརྩམས་ཏེ། མདོ་སྡེ་དང་རྒྱུད་སྡེ་ཐམས་ཅད་ཀྱི་དོན་གྱི་བཅུད་ཕྱུང་བ། དཔལ་རྣལ་འབྱོར་གྱི་དབང་ཕྱུག་དཔལ་ལྡན་བི་རཱུ་པའི་བཀའ་སྲོལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་ལ་བརྟེན་ནས།
སྐྱེས་བུ་ཆུང་འབྲིང་ཆེན་པོ་རྣམས་ཀྱི་ཟབ་ཁྲིད་དང་བརྒྱུད་པ་གཉིས་ལྡན་གྱི་བླ་ན་མེད་པའི་བྱང་ཆུབ་མཆོག་ཏུ་ཐུགས་བསྐྱེད་པའི་སྒོ་ནས། ཇི་སྐད་དུ། སྤྱོད་འཇུག་ལས། བྱང་ཆུབ་སེམས་བསྐྱེད་གྱུར་ན་སྐད་ཅིག་གིས། ། འཁོར་བའི་བཙོན་རར་བསྡམས་པའི་ཉམ་ཐག་རྣམས། ། བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང༌། ། འཇིག་རྟེན་ལྷ་མིར་བཅས་པའི་ཕྱག་བྱར་གྱུར། ། ཞེས་འབྱུང་བ་ལྟར། ལྷ་དང་བཅས་པའི་འཇིག་རྟེན་པ་ཐམས་ཅད་ཀྱི་ཕྱག་མཆོད་ཀྱི་གནས་སུ་གྱུར་པའི་བྱང་ཆུབ་སེམས་དཔའི་སྡོམ་ལྡན་དུ་གྱུར། སླར་ཡང་གསང་སྔགས་རྡོ་རྗེ་ཐེག་པའི་ལམ་གྱི་རྩ་བ་ཐོག་མར་སློབ་མ་རྗེས་བཟུང་ནས་བརྩམས་ཏེ།
དབང་གི་མངོན་པར་རྟོགས་པ་བརྒྱད་དང་ལྡན་པའི་སྒོ་ནས་རྒྱུ་དུས་ཀྱི་དབང་བསྐུར་བ་ལེགས་པར་ནོས་ནས་གང་ཟག་རབ་འབྲིང་གི་ཁྱད་པར་གྱིས་ཚེ་འདིའམ་བར་དོ། འབྲིང་སྐྱེ་བ་བདུན། ཐ་མས་ཀྱང་སྐྱེ་བ་བཅུ་དྲུག་ལ་སོགས་པ་ནས་འབྲས་བུ་འགྲུབ་པར་འགྱུར་བ་བཀའ་ལུང་ཚད་མས་ངེས་པར་བསྟན་པའི་རིག་པ་འཛིན་པ་སྔགས་ཀྱི་སྡོམ་ལྡན་དུ་བྱས། དེ་དག་དང་འབྲེལ་བར་དང་པོས་ལས་ཅན་གྱི་བསླབ་བྱའི་དམ་ཚིག་དང་སྡོམ་པའི་བསྲུང་ཚུལ་དང་འཁོར་འདས་དབྱེར་མེད་ཀྱི་ལྟ་བས་རྒྱུད་སྦྱངས་ནས་ཕྱི་བསྐྱེད་པའི་རིམ་པ་ཡན་ལག་དང་བཅས་པ། ལམ་དུས་ཀྱི་དབང་གི་ཆུ་བོ་མ་ནུབ་པའི་དབང་བཞི་སྔོན་དུ་འགྲོ་བས་ནང་བསྐྱེད་པའི་རིམ་པ་གསང་དབང་དང་འབྲེལ་བའི་རྫོགས་རིམ་གཏུམ་མོ་ཤེར་དབང་དང་འབྲེལ་བའི་ཕྱག་རྒྱའི་རྣལ་འབྱོར། དབང་བཞི་པ་དང་འབྲེལ་བའི་ལམ་རྡོ་རྗེའི་རྦ་རླབས། དེ་དག་གི་ལམ་ཡན་ལག་དང་བཅས་པ་མ་ཚང་བ་མེད་པ་སྨིན་རྒྱས་སུ་མནོས་ཏེ། འདྲེན་མཆོག་ཆོས་ཀྱི་རྒྱལ་པོ་དེ་ཉིད་དང༌། བླ་མ་སློབ་དཔོན་གཞན་དག་ལས་ཀྱང་རྒྱུད་སྡེ་བཞི་དང་འབྲེལ་བའི་དབང་བཀའ་བྱིན་རླབས་རྗེས་སུ་གནང་བ་རྒྱབ་བརྟེན་ལུང་གི་རིགས་དང་བཅས་པ་ཐོས་པ་མང་པོས་ནུས་ལྡན་དུ་གྱུར། སླར་ཡང་དཔལ་ས་སྐྱ་པ་ཆེན་པོ་ངག་དབང་ཀུན་དགའ་བསོད་ནམས་རིན་ཆེན་པའི་ཞལ་སྔ་ནས་ཀྱང་ཆོས་འབྲེལ་དང༌།
དེ་དག་གི་ཕྱོགས་ཀྱི་རྟེན་མཇལ་ཕྱག་མཆོད་འབུལ་བ་སོགས་ཀྱི་ཚོགས་བསགས་སྒྲིབ་སྦྱོང་མཛད། སླར་ཡང་ལྷ་ལྡན་ཕྱོགས་ཀྱི་ཕྱག་སྐོར་ཚོགས་བསགས་ཀྱི་རིགས་དང༌། རྨོར་ཆེན་རྡོ་རྗེ་འཆང་ཀུན་དགའ་ལྷུན་གྲུབ་པའི་དྲུང་དུའང་ཟབ་རྒྱས་ཆོས་ཀྱི་བཀའ་དྲིན་མང་དུ་ནོད་ཅིང༌། དཔལ་རྡོ་རྗེ་འཆང་དང་དབྱེར་མ་མཆིས་པའི་མཁན་ཆེན་བཀྲ་ཤིས་ལྷུན་གྲུབ་པ། གནས་གསར་ཞབས་དྲུང་ཀུན་དགའ་ལེགས་པའི་འབྱུང་གནས་པ་དང༌། གྲུབ་དབང་སངས་རྒྱས་རྒྱ་མཚོ་པ་སོགས་གོང་དུ་སྨོས་པའི་བླ་མ་དེ་དག་ལས་དབང་ཁྲིད་བྱིན་རླབས་རིག་གཏད་རྗེས་གནང་ལུང་གི་རིགས་སོགས་ཐོས་པ་རྒྱ་མཚོའི་ཕ་རོལ་དུ་སོན་ཅིང༌། དེ་དག་གི་བར་སྐབས་ཀུན་དུ་ཐོས་པའི་དོན་རྣམས་རྒྱུད་ལ་སྦྱར་བའི་བསྙེན་མཚམས་ཀྱང་ཀྱེ་རྡོ་རྗེ། རྡོ་རྗེ་འཇིགས་བྱེད། ནཱ་རོ་མཁའ་སྤྱོད། ཀུན་རིག
ཚེ་དཔག་མེད། གུར་ཞལ། ལས་གཤིན་སོགས་ཀྱི་བསྙེན་པ་སྦྱིན་སྲེག་བཅས་པ་རྣམས། རྡོ་རྗེ་སློབ་དཔོན་གྱི་ལས་སུ་འོས་པ་ཐམས་ཅད་ཚུལ་བཞིན་དུ་བསྒྲུབས་ཤིང༌། ཤར་མགོན་ཁང་གསོལ་མཆོད་ཀྱི་བླ་མར་བསྐོས་ནས་ལོ་ཤས་སོང་མཚམས། བཀྲ་ཤིས་ལྟེམས་ནས་དཔལ་ས་དབང་བསོད་ནམས་མགོན་པོ་པ་ནས་སྐུ་བསྲུང་པར་དགོས་ཚུལ་གྱི་བཀོད་པ་ལྟར་དེར་བྱོན། བསྙེན་མཚམས་སྐུ་རིམ་དབང་བསྐུར་གཏོར་བརྒྱབ་ཀྱི་རིགས་གང་འོས་བསྒྲུབས་ནས་ལོ་ཤས་བཞུགས། སླར་འདི་ཕྱོགས་སུའང་གནམ་བསྐོས་གོང་མ་ཆེན་པོས་གསན་ཧུ་སིས་ལས་རྟགས་ཆེན་པོས་མདོ་ཁམས་ཕྱོགས་ཀྱི་ས་སྐྱོང་དུ་མའི་ཡང་མེས་ཚངས་པ་ཆེན་པོ་ལྟ་བུར་མངའ་གསོལ་བའི་ལས་ཐོགས་པ་ཆོས་ལྡན་གྱི་ས་སྤྱོད་བློ་གྲོས་རྒྱ་མཚོ་པ་དྲལ་ལྕམ་བཅས་ནས་རིགས་ཀྱི་ཅོད་པཎ་དུ་མངའ་གསོལ་ཞིང༌། རྡོ་རྗེ་གུར་མགོན་གྱི་དབང་བཀའི་རིགས་དང༌། གུར་ཞལ་ལ་སོགས་པ་བསྟན་སྲུང་རྒྱ་མཚོའི་བྱིན་རླབས་རྗེས་གནང་གི་རིགས་མ་ཚང་བ་མེད་པ་གསན་གྱིན་གཞི་བྱེས་ཀུན་དུ་སྐུའི་བསྲུང་བ་འབྲལ་མེད་དུ་སྤྱན་འདྲེན་ཞིང༌།
དེ་དག་གི་བར་མཚམས་ཀུན་ཏུ་སྐལ་ལྡན་གྱི་སློབ་མ་རབ་འབྲིང་ཐ་མ་གང་ལ་གང་འཚམས་ཀྱི་ཟབ་པ་དང༌། རྒྱ་ཆེ་བའི་དམ་པའི་ཆོས་ཀྱི་བདུད་རྩིས་ཚིམ་པར་མཛད་པའི་སྒོ་ནས་བླ་མ་གོང་མའི་ཕྲིན་ལས་རྗེས་སུ་བསྐྱངས་ནས། སླར་ཡང་གདུལ་བྱ་སྐལ་དམན་རྣམས་དགེ་ལ་བསྐུལ་བ་དང༌། ལེ་ལོ་ཅན་རྣམས་བརྩོན་འགྲུས་བསྐྱེད་པ་དང༌། རྟག་འཛིན་ཅན་རྣམས་མི་རྟག་པས་རྒྱུད་བསྐུལ་བའི་སླད་དུ། མྱ་ངན་བསལ་བ་ལས། འདི་ལྟར་སྐྱེས་པ་ཐམས་ཅད་ཀྱི། ། མདུན་ན་ཡོད་པ་འཆི་བ་སྟེ། ། སའམ་འོན་ཏེ་མཐོ་རིས་ན། ། སྐྱེས་ནས་ལ་ལ་མ་ཤི་བ། །
འགའ་ཞིག་ཁྱོད་ཀྱིས་མཐོང་བའམ། ། ཐོས་སམ་འོན་ཏེ་ཐེ་ཚོམ་ཟ། ། ཞེས་འབྱུང་བ་ལྟར། ཞག་ཤས་སུ་ཅུང་ཟད་སྨྱུང་བའི་ཚུལ་བསྟན་མཐར། སྣང་མཆེད་ཐོབ་གསུམ་གྱི་འཁོར་དུ་བྱུང་བའི་རང་བཞིན་བརྒྱད་ཅུའི་རྣམ་རྟོག་དབྱིངས་སུ་ནུབ་པའི་འོད་གསལ་ཆོས་ཀྱི་སྐུ་མངོན་དུ་མཛད་པའི་ངང་ནས་འདའ་ཀ་མ་ཟབ་མོའི་ལམ་ལ་བརྟེན་ནས་མཁའ་སྤྱོད་དུ་གཤེགས་སོ། ། གཉིས་པ་མཆོད་རྟེན་ཇི་ལྟར་བརྩམས་པ་ལ། དེ་ནས་མི་བདག་ཆེན་པོས་བཀའི་གནང་བ་ལྟར། གཉེན་འབྲེལ་རྣམས་ནས་དཔལ་ངན་སོང་སྦྱོང་བའི་རྒྱུད་ནས་བསྟན་པའི་སྦྱིན་སྲེག་གི་ཆོ་གས་སྤུར་སྦྱངས་ནས། གདུང་རུས་རྣམས་ཀྱང་སྦྱོང་རྒྱལ་གྱི་སྔགས་འབུམ་ཕྲག་བཟླས་པའི་རུས་སྦྱོང་བྱས་ནས་སཱཙྪ་བཏབ་པར། སླར་ཡང་རབ་གནས་དང་སྔགས་ཉིས་འབུམ་བཟླས་པའི་སྒྲུབ་པ་ཚུལ་བཞིན་དུ་བྱ་བ་ལ་སོགས་པའི་དགོངས་པ་འགེངས་བྱེད་ཕལ་ཆེར་གྲུབ་ནས།
མཆོད་རྟེན་བྱ་བ་ནི། སྤྱིར་དེ་བཞིན་གཤེགས་པས་མཛད་པ་ཁྱད་པར་ཅན་གོང་དུ་བསྟན་པ་དེར་སྐུ་གདུང་ཆ་བརྒྱད་ཀྱི་མཆོད་རྟེན་བྱུང་སྟེ། དེའང་ས་སྐྱ་གོང་དུ་མཆོད་རྟེན་གང་བྱུང་ཚིགས་སུ་བཅད་པར་བསྡེབས་ན། པད་སྤུངས་བལྟམས་ཚེ་སེར་སྐྱའི་དྲུང་དུ་དར། ། བྱང་ཆེན་རྫོགས་སངས་རྒྱས་ཚེ་རྡོ་རྗེའི་གདན། ། སྒོ་མང་ཆོས་འཁོར་བསྐོར་ཚེ་འཁོར་མོ་འཇིག ། ཆོ་འཕྲུལ་ཆོ་འཕྲུལ་བསྟན་ཚེ་མཉན་ཡོད་དུ། ། ལྷ་བབས་ཡུམ་གྱི་དོན་མཛད་གསལ་ལྡན་གྲོང༌། ། དབྱེན་འདུམ་དགེ་འདུན་འདུམ་ཚེ་ཡངས་པ་ཅན། ། སྐུ་ཚེ་བྱིན་རླབས་རྣམ་རྒྱལ་རྒྱལ་པོའི་ཁབ། །
མྱངས་འདས་མཛད་པ་ཐ་མར་རྩྭ་མཆོག་གྲོང༌། ། ཞེས་པ་ལྟར་བརྒྱད་ལས་འདིར་དགེ་འདུན་དབྱེན་འདུམ་གྱི་མཆོད་རྟེན་ལ་དཔེར་བྱས་པ་བསྐྲུན་པའི་ལས་བྱེད་པའི་གཙོ་བོ་ངག་དབང་བསམ་འཕེལ་བཞུགས་ནས། དཔལ་འབྱོར་གླིང་དུ་མེ་ཁྱིའི་བགྲང་གཞི་ཤར་བའི་རྒྱུ་སྐར་ལྷ་མོ་ནག་པས་ཉ་བའི་དཀར་ཕྱོགས་ཀྱི་རྒྱལ་བ་གཉིས་པའི་ཚེས་ལ་འགོ་བརྩམས་ཏེ། མགར་དཔོན་ཚེ་རིང་སྐྱབས་སོགས་མགར་བ་བཅུ་གཉིས། ཟངས་ཕྱི་བ་འགུ་རུ་སྲུང་སོགས་དྲུག བརྐོས་པ་ཚེ་སྲུང་སོགས་གསུམ། ཤིང་བཟོ་དབའ་ཚ་སོགས་ལྔ། བྲི་ཐིག་ལྷ་པ་བཟོད་པ་བཟང་པོ་རྣམས་བསགས་ཏེ། ཟླ་ཚེས་དགེ་བའི་ཉིན་མོ་ནས་བརྩམས་ཏེ། མཆོད་རྟེན་གྱི་ཆ་ཚད་ཀྱང་བུ་སྟོན་དང་སྤྲུལ་སྐུ་འཕྲང་ཁ་བ་ཐར་རྩེ་པ་སོགས་ཀྱི་ཆ་ཚད་མང་དུ་མཆིས་མོད།
དུས་ཀྱི་འཁོར་ལོའི་ལུགས་དང་མཐུན་པར་བཻ་ཌཱུར་གཡའ་སེལ་ནས་འབྱུང་བའི་ཚད་ཉིད་བཟོ་ལེགས་པ་གཙོ་བོར་བཟུང་ནས། མཐོ་ཚད་དགུའི་ཚད་ཡོད་པར། ལས་བྱེད་པ་ཀུན་ཀྱང་ནང་ཤིང་ཕྱི་གསེར་ཟངས་ཕྲ་རྒྱན་གྱི་བར་གྱི་བྱ་བ་ཐམས་ཅད་རང་རང་གི་ངོས་ནས་འབད་རྩོལ་ཆེན་པོས་ལེགས་པར་བསྒྲུབས་པས། ལོ་དེའི་རྒྱུ་སྐར་སྨིན་དྲུག་དགའ་མས་ཉ་བའི་ཞག་མཛོད་ཀྱི་ཚེས་བཅུ་དགུ་ཉིན་གྲུབ་པར་བྱས་སོ། ། དེ་དག་ལ་དགོས་པའི་དངོས་རྫས་ལ། རྒྱ་ཐུར་གྱིས་གཞལ་བའི་སྲང་ཉེར་དྲུག་ལ་རྒྱ་གང་བརྩིས་པའི་ཟངས་རྒྱ་དྲུག་ཅུ་རེ་གཅིག་ཉག་བདུན། ཏི་ཚ་སྲང་བཅུ་གཉིས། གསེར་སྲང་བཅུ་དང་ཞོ་ལྔ། དངུལ་ཆུ་སྲང་བརྒྱ་དང་གཉིས་ཞོ་འཁོར་ལྔ། ཕྲ་རྒྱན་བྱི་རུ་རྡོག་པོ་ཆེ་ཆུང་རྣམས་ལ་སྲང་སུམ་ཅུ་སོ་དགུའི་བབ་སོང༌།
ཕྲ་ཁང་སོགས་ལ་དངུལ་སྲང་ཉེར་བདུན། ལྷ་ལྕམ་བཀྲ་ཤིས་དབང་མོ་ནས་གཡུ་དྲུག་བསེ་གཅིག་དང༌། ཡང་རྡོག་པོ་གསུམ། ཚེ་རིང་ནོར་བུ་སྤུན་གྱི་གསེར་སྲང་ལྔ། དངུལ་ཆུ་བཅས། ཟངས་རྒྱ་དགུ། བྱི་རུ་རྒྱལ་མོ་ལག་པ་གཉིས། འཕར་ཇ་ཀོ་ཙེ་བག་གཉིས། གཞུང་ཇ་འཁོར་དྲུག་གཅིག མར་དེའི་འགྲིགས།
བླ་མ་གཟུངས་ལྷོག་གི་བྱི་རུ། རྣམ་སྐྱབས་ཟངས་སོགས་དང་དགའ་སྟོན། ཚེ་རིང་རྡོ་རྗེ་ཕ་བུའི་གཡུ་རྡོག་པོ། དགའ་སྟོན་བཟང་ཇ་རྣམས་བྱུང༌། བཟོ་པ་ཐམས་ཅད་ལ་མགོ་བརྩམས་ཏེ་མཐའ་མ་འདུས་པར་དགའ་སྟོན་ཞོ་རྒྱུན་ཆགས་དྲང་བ་དང༌། སྐབས་སྐབས་སུ་བཟང་ཇ། འབྲས། ཤ་མར་ཐུད་ཆང་སོགས་ཀྱིས་དགའ་སྟོན་གྱ་ནོམ་པ་བགྱིས། ལས་བྱེད་པ་ཐམས་ཅད་ལ་གསོལ་ཆས་ཀྱི་ཆེད་དུ་སོང་བ་བསྡོམས་པ་ཇ་འཁོར་དྲུག་བརྒྱད། མར་རྒྱ་སུམ་བརྒྱ་དང་དགུ་བཅུ་གོ་ལྔ།
ནས་ཁལ་བརྒྱ་དང་དྲུག་ཅུ་རེ་དགུ། ཆན་བཙོ་རྒྱུ་གྲོ་ཁལ་ཉེར་གསུམ་དང་ཞོ་གསུམ་སོང༌། བཟོ་མགར་སོགས་ཡོན་འབུལ་གྱིས་མ་མཉེས་ན། རབ་གནས་ཀྱི་ཆོ་ག་མི་འཆག་གསུངས་པ་ལྟར། ཡོན་འབུལ་ཐམས་ཅད་ཞིབ་རྩིས་སུ་བསྡོམས་པས་ཇ་བརྒྱད་ཅུ་གྱ་དགུ་དང་སྦག་གསུམ་བཅས་ཀྱིས་སོ་སོར་ཚིམ་ཞིང་མཉེས་པར་བྱས་སོ། ། ནང་རྟེན་ལ། དབུས་སུ་སྲོག་ཤིང་ལ་འདྲི་འཇུག་གི་ཆོ་ག་ཚུལ་བཞིན་དུ་བྱས་ནས། ཐོག་མར་དེ་བཞིན་གཤེགས་པའི་འཕེལ་གདུང་མདུན་རིན་པོ་ཆེ་ནས་བྱུང་བ་སོགས་དྲུག ས་ངོར་གྱི་ཕྱོགས་ནས་འོངས་པའི་རྟེན་འདམ་དཔེ་བྲལ་མ་སོགས་མང་པོ་དང༌། སྡེ་དགེ་གོང་མ་རིམ་བྱོན་རྣམས་ཀྱིས་བསགས་པའི་འཕགས་བོད་ཡུལ་གྱི་བླ་མ་མཁས་གྲུབ་མང་པོའི་དབུ་ལོ།
ཕྱག་སེན། གདུང་ཐལ། གདུང་རུས། ན་བཟའ་སོགས་ཕྱོགས་གཅིག་ཏུ་བསྡོམས་པའི་རྟེན་འདམ་ལ་བཏབ་པའི་སྐུ་བརྙན་གྱི་རིགས་མང་པོ་དང༌། དཔལ་ས་སྐྱ་སོགས་ནས་བྱོན་པའི་གདུང་ཚའི་སྐུ་བརྙན་མང་པོ་དང༌། ཁམས་པ་ནས་བྱུང་བའི་སྤྱན་རས་གཟིགས་བཞེངས་སྐུ་གཅིག ཚེ་དཔག་སྐུ་བརྙན་གཅིག དམ་རྫས་རིལ་བུ་སྟོང་དོ་གཅིག བརྒྱ་དོ་མང་པོ་དང་དམ་རྫས་སིལ་བུའི་རིགས་ཚན་ཆེ་བ་བཞུགས་ཤིང༌། ཆོས་སྐུའི་རིང་བསྲེལ་ལ་ལྷུན་གྲུབ་སྟེང་འདིར་པར་དུ་བཀོད་པའི་གཟུངས་ལ།
ཀ་ནས་ཆའི་བར་གྱི་བླ་མ་བརྒྱུད་པའི་རིམ་པ་རྣམས་ཀྱི་གཟུངས་ཚར་ལྔ་དང༌། དེ་དག་གི་གསེབ་ཚག་རྣམས་སུ་གོང་དུ་སྨོས་པའི་རིང་བསྲེལ་དང་རྟེན་འདམ་གྱི་རིགས་དང༌། ཆོས་འཁོར་བཅུ་གསུམ་ནས་བྲེ་ཡན་ཆད་དུ་དམ་རྫས་བརྒྱ་དོ་སིལ་མའི་རིགས་ཕོན་ཆེ་བ་རྣམས་བཞུགས། བུམ་པའི་སྟོད་ཀུན་ཏུ་ཇ་གོང་མ་སྟེ་ཀྱེ་རྡོ་རྗེ་དུས་འཁོར་བདེ་མཆོག་གསང་འདུས་གཤིན་རྗེ་གཤེད་སོགས་རྣལ་འབྱོར་བླ་མེད་ཀྱི་རྒྱུད་སྡེ་ནས་བཤད་པའི་གཟུངས་རྣམས་དང༌། ཇ་འོག་མ་ལ་རྣལ་འབྱོར་རྒྱུད་དང་སྤྱོད་པ་དང་བྱ་བའི་རྒྱུད་སྐོར་གྱི་གཟུངས་ཆ་ལག་དང་བཅས་པ་སྟེ་དེ་དག་ཚར་བཅུ་རེ་དང༌། ཏ་པ་གཟུངས་ཆེན་སྡེ་ལྔ་སྟེ་དེ་དག་ནི་སྟོད་སྨད་ཀུན་ཏུ་ཁྱབ་པར་བཞུགས་སོ། ། བང་རིམ་རྣམས་སུ་ཐ་པ་མདོ་གཟུངས་དང༌། ཉེར་མཁོ་ཆོས་ཆུང་གི་རིགས་རྣམས། དེ་ཡན་ཆད་ཀྱི་བར་མཚམས་ཀུན་ཏུ་རྗེ་བཙུན་བླ་མ་འདི་ཉིད་ཀྱི་གདུང་རུས་ལས་གྲུབ་པའི་སཱཙྪ་ཚུལ་བཞིན་བསྒྲུབ་པ་རྣམས་བཞུགས། སེང་ཁྲི་མན་ཆད་དུ་ད་ན་སྟེ་ཆོས་སྲུང་ནོར་ལྷའི་སྐོར།
པ་ཕ་འདོད་གསོལ་བཀྲ་ཤིས་ཀྱི་སྐོར་ཏེ་མདོ་གཟུངས་མན་ཆད་འདི་དག་ཚར་སུམ་ཅུ་ལས་མི་ཉུང་བ་བཞུགས་ཤིང༌། གནོད་སྦྱིན་བང་མཛོད་དུ་ཚུལ་བཞིན་བསྒྲུབས་པའི་གནོད་སྦྱིན་ཕོ་མོའི་འཁོར་ལོའི་རིགས་མང་པོ་དང༌། ནོར་བུམ་དང༌། ཀླུ་བུམ་དང༌། རྒྱ་བོད་དང་གནས་ཆེན་རྣམས་ཀྱི་ས་སྣ་དང༌། སྨན་ཁྲོབ་ཀྱི་རིགས་མང་པོ་དང༌། ཤིང་ཐོག འབྲས། གྲོ་མ། གྲོ་ནས་སོགས་འབྲུ་རིགས་དང༌།
རྒྱ་ཇའི་རིགས། གོས་ལིང༌། སྨན་ཙེ། རས། གསེར། དངུལ། ཟངས། མུ་ཏིག བྱི་རུ། སྤོས་ཤེལ།
དུང༌། མུ་མེན་སོགས་རིན་པོ་ཆེའི་རིགས་མང་པོ་དང་ལྷན་ཅིག་ཏུ་བཞུགས་ཏེ། བྱིན་རྟེན་གདུང་ཚ་གཟུངས་ལ་སོགས་པ་འདི་དག་ཐམས་ཅད་དར་རས་སེར་པོས་ན་བཟའ་ཁུག་མ་དང་བཅས་ཏེ་བར་མཚམས་མེད་པར་ཕྱུར་བུར་གཏམས་ཏེ་བཞུགས་སུ་གསོལ་བ་དང༌། བུམ་སྒོའི་ནང་དུ་ཙནྡན་དཀར་པོ་ལས་གྲུབ་པའི་རྡོ་རྗེ་འཆང་གི་སྐུ་གསེར་ཞལ་དར་གྱི་ན་བཟའ་དང་བཅས་ཏེ་རྒྱལ་ཁབ་ཆེན་པོའི་གསེར་གདུང་ཁང་དུ་བཞུགས་ཁྲི་ལ་མངའ་གསོལ་བའི་སྟེང་དུ། དཔོན་ལྕམ་ཟུང་ནས་གོས་རྡོ་རྗེ་སྲང་ལམ་ཅན་གྱི་བླ་བྲེ་ཟུར་སྐོར་ཕུར་མ་སྨན་ཙེས་བྱས་པ་ལྕགས་རི་བཅས་དང༌། མདུན་ཆས་ནར་མ་ལ་རྡོ་རྗེ་དྲིལ་བུ། ཌཱ་མ་རུ། མེ་ཏོག་ཟ་མ་ཏོག སྤྱི་བླུགས། སྙན་ཤལ་ལ་མཛོད་བཏགས་རིང་བ་དཀར།
ཤུག་ཚང་དམར། སེར། ལྗང༌། སྔོ། ལི་ཁྲི། ཡང་ཤུག་ཚང་དཀར། དམར། སེར། ལྗང༌། དམར་སྐྱ།
སྨན་ཙེ། ཡང་ཁ་བཏགས། ལྕམ་གྱི་སྙན་ཤལ་ཁ་བཏགས། སྨན་ཙེ། ལིང༌། གསུམ་པ་བརྩམས་པ་མཐར་ཕྱིན་པའི་བྱ་བ་ལ་རབ་ཏུ་གནས་པའི་ཆོ་ག་དགོས་པའང༌། རབ་ཏུ་གནས་པའི་རྒྱུད་ལས། གང་དུ་རྟེན་བཞེངས་གྲུབ་མ་ཐག ། བྱིན་མ་བརླབས་པར་རིང་གནས་ན། ། དེ་ལ་བཀྲ་མི་ཤིས་འབྱུང་ཞིང༌། །
དེ་སྲིད་མཆོད་པ་དེར་མི་འོས། ། ཞེས་གསུངས་པ་ལྟར། རྟེན་བཞེངས་གྲུབ་ནས་རབ་ཏུ་གནས་པས་བྱིན་གྱིས་མ་བརླབས་པར་རིང་དུ་གནས་ན། དེར་བགེགས་འཇུག་པ་ལ་སོགས་པས་མི་ཤིས་པ་འབྱུང་བ་དང༌། དེ་སྲིད་དུ་མཆོད་པ་བྱ་བའི་འོས་སུ་མི་འགྱུར་བས། རབ་ཏུ་གནས་པའི་ཆོ་ག་བྱ་བ་ལའང༌། སློབ་དཔོན་བསོད་ནམས་རྩེ་མོས། རབ་གནས་རྟེན་དང་སློབ་དཔོན་དུས། ། གནས་དང་ཡོ་བྱད་ཆོ་ག་བཟང༌། ། ཞེས་འབྱུང་བ་ལྟར་དྲུག་ལས།
དེ་ལྟར་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པའི་རྟེན་དེ་ལ་རབ་གནས་ཀྱི་ཆོ་ག་བགྱིད་པའི་སློབ་དཔོན་གཞིའི་བསྙེན་པ་མཐར་ཕྱིན་ཅིང༌། སྦྱིན་སྲེག་དང་བཅས་པ་སྔོན་དུ་སོང་ནས། འདིའི་ཆོ་ག་ལ་མཁས་པ་ཞིག་དགོས་ཏེ། དེའང་རྡོ་རྗེ་སློབ་དཔོན་ཁོ་བོ་ཅག་གཙོ་བོར་བཞུགས་པའི་རྡོ་རྗེ་སློབ་དཔོན་གྱི་ལས་སུ་འོས་པའི་དགེ་འདུན་བཅས་པས་དུས་ནི། ལེགས་སྦྱར་སྐད་དུ། ཨཀྵ་ཡ་ཞེས་པ། སྟོད་འགྲེལ་ལས། མི་ཟད་ཅེས་དང༌། མ་ཧཱ་ཙི་ནའི་སྐད་དུ། བིང་ཐུའི་ཞེས་བོད།
དབང་ཐང་དང་བསྟུན་པའི་མིང་ལ་མེ་ཁམས་ཀྱི་ཀུ་ཀུ་ར། སྲོག་ལུས་གཉིས་ཀ་འོད་སྲུང་བྱིན། ཀླུང་རྟ་སྲ་བརྟན་ལྕགས། སྨེ་བ་དགུ་གླིང་དབུས་ཞུགས་བུ་ག ཁོང་ནོང་གི་ལོ། སྤེན་ཀླུང༌། འབྱུང་བ་སུམ་ལྡན་ཤར་བའི་ཞག་གི་ཕུང་པོ་ཧོར་ཟླ་བཅུ་པའི་ཚེས་བཅུ་གསུམ་གྱི་གཟའ་དཀར་པོ་དང༌། སྐར་མ་ཐ་སྐར་འཛོམ་པའི་དུས་སུ་གནས་དེ་ཉིད་དུ་ཚེ་དཔག་ཏུ་མེད་པའི་དཀྱིལ་འཁོར་ལ་དགོས་པའི་ཡོ་བྱད་དང༌། རབ་གནས་ལ་དགོས་པའི་ཡོ་བྱད་རྣམས་མ་ཚང་བ་མེད་པ་སྦྱོར་དངོས་རྗེས་གསུམ་ཚང་བའི་ཆོ་གས་རབ་ཏུ་གནས་པར་བྱས་པས་མཆོད་སྡོང་ཆེན་པོའི་རྡུལ་ཕྲ་རབ་རེའི་གོར་ཡང་སངས་རྒྱས་ཀྱི་ཞིང་དཔག་ཏུ་མེད་པའི་རང་བཞིན་དུ་བཞུགས་སུ་གསོལ་ཏེ། ལྷ་དང་བཅས་པའི་སྐྱེ་དགུ་མ་ལུས་པའི་ཕྱག་མཆོད་བྱ་བའི་ཡུལ་མཆོག་ཏུ་གྱུར་པ་བསོད་ནམས་ཀྱི་ཚོགས་རྒྱ་ཆེན་པོ་སྐད་ཅིག་རེར་ཡང་རྫོགས་པར་འགྱུར་བའི་མཆོད་སྡོང་ཆེན་པོ་ཉིད་དུ་མངོན་པར་གྲུབ་ཟིན་པས།
འདི་ཕྱིར་ལེགས་པར་འདོད་པའི་བློ་གྲོས་ཅན་རྣམས་ཀྱི་ཡིད་ཆེས་པའི་གནས་སུ་བགྱིད་པར་འཚལ་ལོ། ། སྨྲས་པ། ཐམས་ཅད་མཁྱེན་པ་ཤཱཀྱ་སེང་གེ་ཡིས། ། འགྲོ་བ་འདུལ་བའི་ངོ་མཚར་ཁྱད་པར་ཅན། ། གོང་དུ་བརྟེན་པའི་གནས་དེར་མཆོད་པའི་རྟེན། ། རིང་བསྲེལ་ལྡན་པ་ལེགས་བཟང་རྣམས་ཀྱིས་བརྩིགས། ། དེ་དག་རྣམས་ལས་ལྷས་བྱིན་དབྱེན་གྱི་རྒྱུས། ། དགེ་འདུན་བྱེ་བ་སྟོན་མཆོག་ཐུགས་རྗེ་ཆེས། ། འདུམ་མཛད་ཚེ་ན་བྱུང་བའི་དབྱེན་འདུམ་ལ། ། ཕྱི་མོར་བགྱིས་པ་བསོད་ནམས་ཞིང་དུ་བསྐྲུན། །
མུ་མེད་ཞིང་གི་རྒྱལ་བ་སྲས་བཅས་ལ། ། ཕྱག་མཆོད་བཀུར་སྟིར་བགྱིས་པའི་བསོད་ནམས་མཐུ། ། གཅིག་ཏུ་མངོན་པར་རྫོགས་ལ་མཆོད་པའི་ཆེད། ། དཀར་པོའི་ཕྱོགས་ཀྱི་ལྷ་རྣམས་ཉིན་བཞིན་ལྷགས། ། ཕྱི་དབྱིབས་ཚད་ཀྱི་མཚན་ཉིད་རྫོགས་པ་ལ། ། ནང་དུ་ཆོས་གཟུགས་རིང་བསྲེལ་སྙིང་པོ་ཅན། ། གསང་བར་མཆོད་ཡུལ་གྲངས་མེད་རྒྱལ་བའི་ཞིང༌། ། ཚུལ་འདི་བསྐྲུན་པའི་དགེ་བས་དུས་གསུམ་གྱི། ། སངས་རྒྱས་ཀུན་དངོས་རྩ་རྒྱུད་བླ་མ་ཡི། ། ཟབ་དགོངས་རྫོགས་ཤིང་ལས་བཟང་འབྲེལ་ཐོགས་ཀྱིས། །
ཉེར་མཚོན་འགྲོ་བའི་སྒྲིབ་གཉིས་བྱང་གྱུར་ཅིག ། སྲས་བཅས་རྒྱལ་བའི་ཕྲིན་ལས་ཉིན་མོར་བྱེད། ། སྨྲ་མཁས་བྱེ་བའི་འཆད་རྩོད་རྩོམ་གསུམ་གྱིས། ། སྐྱེ་དགུའི་བསོད་ནམས་བླ་ན་རྟག་འབར་ཞིང༌། ། བདེ་སྐྱིད་སྦྲང་རྩིའི་རྒྱལ་མཚན་རྒྱས་གྱུར་ཅིག ། ཚུལ་འདིར་འབྲེལ་ཐོགས་ཀྱིས་མཚོན་མར་གྱུར་འགྲོ། ། མི་ཁོམ་བརྒྱད་དུ་ནམ་ཡང་མི་སྐྱེ་ཞིང༌། ། དལ་འབྱོར་དཀོན་མཆོག་གསུམ་པོ་སྐྱབས་སུ་ཐོབ། ། ཚོགས་གཉིས་རྒྱ་མཚོའི་ཕ་རོལ་ཕྱིན་གྱུར་ཅིག ། ཅེས་རྡོ་རྗེ་འཛིན་དབང་ཀུན་དགའ་རྒྱ་མཚོ་པ་སོགས་འདྲེན་མཆོག་གོང་མ་རྣམས་ཀྱི་དགོངས་རྫོགས་སུ་དགེ་འདུན་དབྱེན་འདུམ་གྱི་མཆོད་རྟེན་ཆེན་པོ་བཞེངས་པའི་དཀར་ཆག་དྭངས་ཤེལ་མེ་ལོང་ཞེས་བྱ་བ་འདི་ནི།
ས་སྐྱོང་ཆེན་པོའི་ཞོམ་རིང་པ་དགེ་སློང་ཚུལ་ཁྲིམས་ཕུན་ཚོགས་སོགས་ཀྱིས་བསྐུལ་ངོར། རབ་བྱུང་འདོད་པའི་ནང་གསེལ་ལྕགས་ཡོས་ཀྱི་བགྲང་གཞིའི་དུས་འཁོར་བའི་སྟོན་འབྲིང་པོ་ཡར་ངོ་སྔོན་འགྲོ་བུ་མོའི་ཁྱིམ། ཧོར་ལུགས་དང་གསོ་བ་རིག་པ་འཛིན་པའི་ཟླ་བ་བརྒྱད་པ་བྱ་ཟླ་བ། སྤར་ཁ་གིང༌། སྨེ་བ་དྲུག་དཀར། དབྱངས་འཆར་ལུགས་ལ། དབྱངས་ཨཻ། གསལ་བྱེད་ཊ། འབྱུང་བ་རླུང༌། རྟེན་འབྲེལ་རེག་པ།
རྒྱུ་སྐར་ཁྲུམས་ཀྱི་དགའ་མས་ཉ་བའི་དམར་ཕྱོགས་ཀྱི་སྟོང་པ་གཉིས་པ། དར་གུད་ལང་ཚོ། ཉི་མ་ལུག དུས་འཁོར་ལུགས་ཀྱི་དབྱངས་ཨཻ། གསལ་བྱེད་དྷཻ། མཛའ་ལྷའི་གྲོགས་པོ་གཟའ་ལྷག་པ། སྦྱིན་མོའི་ལྷ་མོ་སྐར་མ་རྒྱལ་སྟོད། འཕྲོད་ཆེན་གླང་པོ། འཕྲོད་ཆུང་ཆུ་རླུང་འཛོམ་པའི་ཉིན་སྡེ་དགེ་ལྷུན་གྲུབ་སྟེང་གི་གཙུག་ལག་ཁང་བསམ་འགྲུབ་མཐོང་ན་མངོན་པར་དགའ་བའི་ཉེ་འདབས་ཆུ་ལྷའི་ཕྱོགས་ཀྱི་བསྟི་གནས་སུ་གྲུབ་པར་བགྱིས་པ་སརྦ་མངྒ་ལཾ།། །། ༄༅། །བཀོད་བཞག་སྨྲས་དོན་ཁུར་ལེན་འཛོལ་མེད་དགོས་པ་འགྱུར་མེད་གཏན་ཚིགས་རྡོ་རྗེའི་རྒྱ་མཛེས་ཞེས་བྱ་བ་བཞུགས་སོ།།
༄༅། །ན་མོ་གུ་རུ་མོ་གྷ་སིདྡྷ་ཡ། གང་ལ་གུས་པས་གསོལ་བ་བཏབ་ཙམ་གྱིས། ། བསམ་དོན་ཇི་སྙེད་གེགས་མེད་འགྲུབ་བྱེད་པ། ། མཁྱེན་བརྩེ་ནུས་པ་དཔག་ཡས་དཀོན་མཆོག་གསུམ། ། བརྩམས་དོན་བསྐལ་པར་འགྲུབ་པའི་དགེ་ལེགས་སྩོལ། ། ཕྱི་ནང་དཀོན་མཆོག་གསུམ་པོ་རྟེན་གྱི་སྐྱབས། ། ངེས་བཟུང་ཚུལ་ཁྲིམས་གསུམ་གྱི་བསླབ་པ་ལ། ། གུས་པ་ལྷུར་བྱེད་གཙུག་ལག་རིན་ཆེན་གྱི། ། སྣང་བ་ཡོངས་བཟུང་རྒྱལ་བའི་མྱུ་གུ་པ། ། ཁོ་བོར་མདོ་སྔགས་སྨྲ་བའི་སློབ་དཔོན་དུ། །
ལེགས་པར་རྟོགས་ནས་གཙུག་ལག་ཕྱི་ནང་གི ། གཞུང་ལུགས་ཀུན་དང་དབང་ལུང་ཟབ་ཁྲིད་ཀྱི། ། བསླབ་བྱ་མང་ཐོས་དད་ལྡན་སློབ་བུ་དག ། སྐྱེ་བ་འདི་ནས་བྱང་ཆུབ་སྙིང་པོའི་བར། ། འབྲལ་མེད་སྤྱི་བོའི་གཙུག་ཏུ་མཉམ་འགྲོགས་ཤིང༌། ། ཟབ་རྒྱས་ཆོས་ཚུལ་གངྒཱའི་རྒྱུན་ཆེན་ལྟར། ། རྟག་འཇོ་སྨོན་ལམ་མགྲོན་དུ་གཉེར་བྱའི་ཕྱིར། ། ཟླ་དུས་མཆོད་པའི་ཕྲེང་བས་མདུན་བདར་ཏེ། ། གསོལ་འདེབས་སྨོན་ལམ་ལག་པ་བརྒྱ་སྤྱོད་ཅིང༌། ། གནས་སྐབས་མཐར་ཐུག་ཅི་འདོད་སྙེ་མ་འབུམ། །
འབྲལ་མེད་བསོད་ནམས་ཁང་པར་འགུགས་བྱེད་པ། ། དཀོན་མཆོག་མཆོད་དང་དགེ་འདུན་བསྙེན་བཀུར་རྒྱུན། ། བསྐལ་པའི་ཡུན་དུ་གནས་ཕྱིར་དེའི་རྟེན་དུ། ། ལས་བྱེད་དོ་དམ་ཁུར་ལེན་གཅིག་ནས་གཅིག ། རྩིས་སྤྲོད་འཕྱུགས་མེད་ཡི་གེའི་བདེན་དཔང་བཞག ། ཡིད་འཕྲོག་འདབ་སྟོང་རྒྱས་པའི་བཅུད་ལེན་ཕྱིར། ། རྐང་དྲུག་མགྲིན་པའི་དབྱངས་ཆུང་ལེན་བྱེད་ན། ། འདི་ནས་བྱང་ཆུབ་བར་གྱི་བདེ་ལེགས་མགྲོན། ། གཉེར་བའི་ཚུལ་འདིར་སྤྲོ་བ་མི་བསྐྱེད་སུ། ། དེའང་ཕུལ་བྱུང་བསོད་ནམས་སྟོབས་ཀྱི་འཁོར་ལོས་ཐ་གྲུ་རྣམ་པར་ཡངས་པའི་ནོར་འཛིན་གྱི་དཀྱིལ་འཁོར་ལ་མངའ་བསྒྱུར་བ་སྡེ་དགེ་ས་སྐྱོང་རིམ་བྱོན་རྣམས་ཀྱིས་མཆོད་གནས་སུ་བཀུར་བའི་དགོན་སྡེ་མང་དུ་མཆིས་པའི་ཡ་གྱལ་རྫོང་ཆེན་མགོས་ཆོས་སྡེ་བཀྲ་ཤིས་ལྷས་རྩེན་ཞེས་བྱ་བར་འདུ་བའི་ངུར་སྨྲིག་འཆང་གི་བླ་ཆོས་དགེ་འདུན་འདུས་པ་ལས་བྱེད་དང་བཅས་པ་རྣམས་ཀྱིས་ངེས་བྱར།
སྤྱིར་སངས་རྒྱས་བཅོམ་ལྡན་འདས་ཀྱི་བསྟན་པ་ལ་འོས་པའི་བྱ་བ་བྱས་ཤིང༌། སྒོས་སུ་རྒྱལ་བས་ལུང་བསྟན་པའི་སྐྱེས་བུ་ཆེན་པོ་རྡོ་རྗེ་འཆང་ཀུན་དགའ་བཟང་པོ་པ་ཞེས་གྲགས་པའི་དབྱངས་སྙན་སྲིད་པ་གསུམ་གྱི་ཁོངས་ན་ལྡིར་བ་དེ་ཉིད་ཡབ་སྲས་གདན་རབས་རིམ་པར་བྱོན་པ་རྣམས་ཀྱི་ལེགས་གསུངས་འཆི་བ་མེད་པའི་ཟིལ་དངར་གྱིས་མངོན་མཐོ་ངེས་ལེགས་ཀྱི་ལང་ཚོ་དར་བབ་བསྐྱེད་པར་བརྟེན། གང་དེའི་ལུགས་བཟང་དྲི་མ་མེད་པ་ལ་དད་གུས་ཀྱི་སྲོག་ཀ་བརྟན་པར་གྱུར་ནས། མཁས་ཚུལ་གསུམ་གྱི་སྒོ་ནས་བསྟན་པའི་བྱི་དོར་ཅུང་ཟད་བགྱིས་པའི་ཞུས་དག་པ་ཚུལ་ཁྲིམས་རིན་ཆེན་ཞེས་བོད་པ་བདག་ལ་ཕྱི་ནང་རིག་པའི་གཙུག་ལག་གི་བསླབ་བྱའི་ཚུལ་ལེགས་པར་ཐོས་པ་དང༌། རྒྱུད་སྡེ་རྣམ་བཞིའི་དབང་བསྐུར་བྱིན་རླབས་ཟབ་ཁྲིད་གདམས་པའི་ཚོགས་དག་ནོད་པའི་སློབ་བུ་དགེ་སློང་ལྷུན་གྲུབ་ཕུན་ཚོགས་དང༌། ཟླ་རྒྱུད་ཀྱི་རྫོང་སྡོད་མགོན་པོ་ཞེས་བགྱི་བ་གཉིས་ཀྱིས། གོང་དུ་སྨོས་པའི་སྤྱི་བྱེ་བྲག་གི་སྐུ་དྲིན་ཆེ་བའི་དྲི་བཟོ་དང༌། ནང་སྒོས་སུ་རང་ཉིད་དེ་བཞིན་གཤེགས་པ་དངོས་སུ་མཇལ་བའི་སྐལ་བ་མ་བྱུང་བ་ལ། བ་ཚ་ཆུ་ཀླུང་གི་མདོ་ལས། བསྐལ་པ་སྙིགས་མར་གྱུར་པ་ཚེ། །
ང་ཉིད་སློབ་དཔོན་གཟུགས་ཀྱིས་གནས། ། ང་ཡིན་སྙམ་དུ་ཡིད་བྱོས་ལ། ། དེ་ཚེ་དེ་ལ་གུས་པ་བསྐྱེད། ། ཅེས་དང༌། ཕྱག་རྒྱ་ཆེན་པོ་ཐིག་ལེ་ལས། གང་ཞིག་དབང་བསྐུར་སྦྱིན་བྱེད་པ། ། དེ་ནི་རྡོར་སེམས་ལྟ་བུར་བལྟ། ། བླ་མ་སྟོན་པ་བས་ལྷག་བལྟ། ། ཡིད་བཞིན་རིན་ཆེན་མཉམ་པར་བལྟ། ། ཞེས་སངས་རྒྱས་དངོས་སུ་མཇལ་བ་ལྟ་བུར་བལྟ་དགོས་པར་གསུངས་པ་དང༌།
དེ་ལ་མཆོད་པ་ཕུལ་བས་བསོད་ནམས་རྒྱ་ཆེན་ཐོབ་པའང༌། གསང་བ་འདུས་པ་ལས། མཆོད་པ་ཐམས་ཅད་ཡོངས་སྤངས་ཏེ། ། བླ་མ་མཆོད་པ་ཡང་དག་བརྩམ། ། དེ་མཉེས་པས་ནི་ཀུན་མཁྱེན་ཉིད། ། ཡེ་ཤེས་མཆོག་ནི་ཐོབ་པར་འགྱུར། ། ཞེས་དང༌། དེ་ཉིད་ལས། སངས་རྒྱས་གངྒཱའི་ཀླུང་གི་བྱེ་མ་སྙེད་ལ་མཆོད་པ་བྱས་པ་བས། བླ་མའི་བ་སྤུའི་བུ་ག་གཅིག་ལ་ཏིལ་མར་གྱིས་བྱུག་པ་ཕན་ཡོན་ཆེའོ། །
ཞེས་སོགས་མང་དུ་འབྱུང་བ་རྣམས་ཀྱིས་ཡིད་ཉེ་བར་དྲངས་ཏེ། རང་གི་རྣམ་ཐར་གྱི་ཡི་གེ་འདྲི་དགོས་པར་ཐོག་མར་བསྐུལ་བ་ན། རང་གི་བྱས་བྱུང་གང་དྲན་བྲིས་ཡོད་པ་ལྟར། དེ་རྗེས་དེ་དག་གཟུགས་རིས་སུ་བཀོད་པའི་ཐང་ཀ་ལྔ་རེ་བྲིས་པ་རྒྱན་ལྡན་བཀོད་ལེགས་བྱས་པ་དང༌། ཡང་ལྷུན་གྲུབ་ཕུན་ཚོགས་ཁོ་ནས་ཐུབ་པ་གནས་བརྟན་གྱིས་བསྐོར་བ་དང༌། ལམ་འབྲས་ཐང་སྐུ་ས་ཆེན། ཀུན་དགའ་བཟང་པོ། དཔལ་ཆོས། དཀོན་མཆོག་གྲགས་པ་རྣམས་གཙོ་བོར་བྱས་པའི་ཞལ་ཐང་ལྔ། གསེར་ཟངས་ལས་གྲུབ་པའི་ཁོ་བོའི་འདྲ་སྐུ་བཞེངས་པ་རྣམས་མཆོད་ཡུལ་དུ་བཞག་ནས།
དེ་དག་གི་མདུན་དུ་ཉེར་སྤྱོད་འབུལ་བའི་ལིའི་ཏིང་ཕོར་བདུན། རག་གི་ཏིང་ཕོར་བདུན། རག་གི་སྤོས་འཛིན། མར་མེའི་ཀོང་བུ། ལྕགས་ཀྱི་མན་འཇི། རྒྱ་ལིའི་མཎྜལ། རག་གསེར་གྱི་མཎྜལ། མུ་ཏིག་ཕྲེང་བསྒྲིགས་ཀྱི་ལྕགས་རི། ཤེལ་སྒོང་ལྔ་བཅས། ཀ་ཊོ་ར།
རྡོར་དྲིལ། སིལ་སྙན། ཕུད་ཀོང༌། བླ་བྲེ་འབྲུག་རིས་ཅན། ཐང་ཀའི་འདོགས་ཐགས་ལྕགས་ཕུར་འབྱར་བ། ཕྱི་གཡོགས་རས་ཕྱར། བཞུགས་ཁང་སྒམ་བུ་ལྕགས་གཟེར་བཅས་བཞག་ནས། ཇི་སྲིད་བསྐལ་པ་ནམ་གནས་ཀྱི་ཟླ་རེ་བཞིན་གྱི་ཚེས་ལ་དགེ་སློང་བཅོ་ལྔ་རེ་ཆག་ནོངས་མེད་པར། དཀར་ཆ་བཞི། དཀོན་མཆོག་རྗེས་དྲན།
ཐུབ་བསྟོད། ལྟུང་བཤགས། ཇི་སྙེད་སུ་དག བྱང་ཆུབ་སྙིང་པོའི་སེམས་བསྐྱེད། ཞི་གདོང་མ། ཟ་ཧོར་མ། བླ་མ་མཆོད་པའི་ཆོ་ག་ཚོགས་གཉིས་ཆུ་གཏེར་རྫོགས་པའི་སྤྲིན་ཆེན། སྨོན་ལམ་བདེ་ལེགས་མཛའ་བོ་འགུགས་པའི་ཕོ་ཉ་བཅས་དང༌། གནས་བརྟན་ཕྱག་མཆོད། ཀུན་ཁྱབ་མ།
ཆོས་སྤྱོད་སྟོད་སྨད་རྫོགས་པ། བདག་གི་བསྟོད་པ་ཟླ་སྣང་འབབ་སྟེགས། བླ་མ་རྒྱང་འབོད། སྨོན་ལམ་རྣམ་ལྔ། སྒྲོལ་མ། ཟབ་མདོ། འགྲོ་ལ་བདེ་སྐྱིད་བཅས་པ་འདོན་དགོས་པའི་ཉེར་སྤྱོད་ཆས་མཆོད་རྩམ་འདོང་བཞི་དང་མཆོད་འབྲུ་བྲེ་གང་དངོས་གཙང༌། མཆོད་མར་སྒྲོན་མེ་བརྒྱད་བཅས་ལ་མར་སྲང་བཅོ་ལྔ། གསོལ་ཇ་འདྲེན་ཕོག་ལྔ་ལ་དང་པོ་གཉིས་ལ་མཆོད་ཞལ་གསུམ་རེ། དེ་རྗེས་གསུམ་ལ་དོ་རེ་བཅས་པའི་ཁྱོན་མཆོད་ཞལ་བཅུ་གཉིས་རེ་ལ་ཇ་འདོང་ཕྱེད་གསུམ།
གསོལ་རྩམ་འདོང་བཅོ་ལྔ། ཡོན་འབུལ་ནས་འདོང་ལྔ་རེའམ། ཇ་འདོང་རེ་གང་འབྱོར་བྱེད་པ་ལས་ཚྭ་དུ་བ་ནི་བཀྱེ་མི་ཆོག་ཅིང༌། དེ་དག་གི་རྟེན་ལ་གཞུང་ཇ་འཁོར་དྲུག་ཉི་ཤུ་ཐམ་པ་ཁོ་རང་གཉིས་ཐུན་མོང་ནས་བཞག་པ་འདི། ལས་བྱེད་པ་གཅིག་ནས་གཅིག་ཏུ་རྩིས་སྤྲོད་བསྐལ་པ་ཇི་སྲིད་བར་བྱེད་དགོས་པ་བླ་ཆོས་དགེ་འདུན་ཀུན་གྱི་ངེས་པ་ལྟར་སྤྲད་ནས། དེའི་ཁེ་སྐྱེད་ཀྱི་འཕེལ་བ་གང་བྱུང་གི་མཆོད་ནས་གསོལ་ཡོན་གྱི་རྒྱུ་བྱེད་ཅིང༌། སླར་རྩིས་སྤྲད་ལ་རྩ་བ་དངོས་ཇ་མདོ་བྱུང་ཁོ་ན་བླང་ལེན་བྱེད་དགོས་པར་ཞུས་དག་བླ་མ་དང༌། ཞི་ཚ་ལྷུན་གྲུབ་ཕུན་ཚོགས། ཟླ་རྒྱུད་རྫོང་སྡོད་མགོན་པོ་སྤུན་བཅས་ནས་བཞག་པ་འདི་ལ་སླན་ཆད་དྲག་ཞན་སུས་ཀྱང་བཟོ་བཅོས་བསྒྱུར་བགོད་བྱེད་མི་ཆོག་པའི་ཡི་གེ་འདི་ལ། གལ་ཏེ་བརྙས་སེམས་གལ་ཆུང་ཧམ་སྤྱོད་ཀྱིས་འདོན་བརྗོད་གསོལ་ཡོན་མི་གྲངས་ཆག་འཕྲི་སོགས་བྱེད་པ་བྱུང་ཚེ།
བསྟན་སྲུང་བྲན་དུ་འཁོལ་བ་དབང་བླའི་བཀའ་གཏད་དམོད་བསྐུལ་ལྟར་དང༌། བདག་ཅག་གིས་ཀྱང་རྟག་ཏུ་བསྟེན་ཅིང་བསྒྲུབས་པའི་ལྷ་སྲུང་ཡེ་ཤེས་ཀྱི་སྤྱན་དང་ལྡན་ཞིང་རྫུ་འཕྲུལ་མྱུར་བའི་ཞབས་དང་ལྡན་པ། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ་བྲན་གཡོག་ཕོ་ཉ་སྡེ་ཚོགས་བཅས་དང༌། གཉན་མགོན་ཆེན་པོ་གདོང་བཞི་པ། ཡུམ་ཆེན་བཞི། འཁོར་དྲེགས་པ་སྡེ་བརྒྱད་ཀྱི་ཚོགས་དང༌། བཀའ་སྡོད་དྲག་རྩལ་ཆེ་བ་གནོད་སྦྱིན་ཆེན་པོ་བེག་ཙེ་ལྕམ་སྲིང༌། ལས་མཁན་སྲོག་བདག་དམར་པོ། གྲི་ཐོགས་ཤན་པ་བརྒྱད། རོ་ཤན་ཉི་ཤུ་རྩ་གཅིག
བཙན་དམར་སྟོང༌། བདུད་དང་གནོད་སྦྱིན། སྲིན་པོ་སུམ་སྟོང༌། མ་མོ་འབུམ། ཐེའུ་རང་སྟོང་གི་འཁོར་ཚོགས་སྤྲུལ་པ་ཡང་སྤྲུལ་བཅས་དང༌། གཞན་ཡང་དམ་ཅན་གནོད་སྦྱིན་ཡབ་ཡུམ། པུ་ཏྲ་མིང་སྲིང༌། རུ་འདྲེན་སྡེ་ཚོགས། དཔལ་ལྡན་དམག་ཟོར་རྒྱལ་མོ། བདུད་ཕྲུག་བྱེ་བའི་འཁོར་ཚོགས་དང་བཅས་པ་དེ་དག་ཀུན་གྱི་ལས་བྱེད་ཤན་པ་ཤ་ལ་དགའ་བ།
ཁྲག་ལ་རྔམ་པའི་ཚོགས་རྣམས་ཀྱིས་ལོ་ཟླ་མ་འགྱང་བར་རྟགས་དང་མཚན་མ་མྱུར་དུ་སྟོན་ལ། ཚེའི་འདུ་བྱེད་སྡུས། སྲོག་གི་རྒྱུན་ཐག་ཆོད། ལས་ངན་གྱི་འཕྲ་རྒྱུན་མྱུར་དུ་གཅོད་པའི་ཕྲིན་ལས་མཛོད་ཅིག ཚུལ་འདིར་བསམ་སྦྱོར་རྣམ་པར་དག་པས་བཅོལ་དོན་གེགས་མེད་བསྒྲུབ་ཅིང༌། བླ་མ་དཀོན་མཆོག་སྙིང་ཐག་པ་ནས་མཆོད་ཅིང་བསྙེན་བཀུར་ཡང་དག་བགྱིད་པ་རྣམས་ཀྱི། ཚེ་དང་བསོད་ནམས་དང་དཔལ་འབྱོར་དང་བློ་གྲོས་ཐམས་ཅད་བླ་ནས་བླ་མར་འཕེལ་ཞིང་རྒྱས་པ་དང༌། འདི་ཕྱིའི་དོན་ཀུན་གེགས་བྲལ་ཡིད་བཞིན་དུ་འགྲུབ་པའི་ཕྲིན་ལས་དང་སྟོང་གྲོགས་མཛོད་ཅིག སྨྲས་དོན་འདི་དང་འགལ་བྱེད་གང་བྱུང་བའི། ། ཚེ་སྲོག་རྒྱུན་ཆོད་དཔལ་མགོན་སྲུང་མའི་ཚོགས། །
བསྒོ་བ་ཚུལ་བཞིན་སྒྲུབ་པའི་སྐལ་བཟང་རྣམས། ། ཚེ་དང་བསོད་ནམས་བདེ་འབྱོར་རྒྱས་པར་མཛོད། ། ཅེས་བསྐུལ་བ་དང༌། རྣམ་པ་གཅིག་ཏུ་ན་བསྟན་པའི་སྦྱིན་བདག་ཆོས་ལྡན་ས་སྐྱོང་ཆེན་པོ་བློ་གྲོས་རྒྱ་མཚོ་པ་ལྕམ་དྲལ་ནས་བཀའ་ཐམ་བཀའ་ལུང་གི་བཀོད་པ་བཅས་བཞག་པ་འདི་ལ། སླད་ཆར་སྡེ་དགེ་མི་ངོ་གང་དག་འབྱོན་འགྱུར་ཐམས་ཅད་ནས་མ་འཕྱུགས་པར་བརྩེ་གཟིགས་ལྷོད་མེད་ཀྱིས་བསྐྱང་དགོས་པའི་རྒྱུ་མཚན། ཞུས་དག་བླ་མ་འདི་སྤྱི་དང་བྱེ་བྲག་ངེད་ཅག་གི་བསྟན་དོན་ལ་ཞུས་དག་སོགས་ཕན་འདོགས་ཀྱི་དྲིན་ཆེན་ཟླ་བྲལ་ཡིན་གཤིས། གོང་དུ་སྨྲས་དོན་ཇི་སྙེད་ཁུར་ལེན་འཛོལ་མེད་དགོས་པ་འགྱུར་མེད་གཏན་ཚིགས་ཀྱི་རྡོ་རྗེའི་རྒྱ་མཛེས་ཞེས་བྱ་བ་འདི་ནི། རབ་བྱུང་བཅུ་གསུམ་པའི་ལྕགས་སྟག་ཟླ་ཚེས་ལ་དཔལ་ལྷུན་གྲུབ་སྟེང་གི་རྒྱལ་ཁབ་ཕྱོགས་ལས་རྣམ་པར་རྒྱལ་བ་ནས་བྲིས། ཞེས་པ་ཆོས་ལྡན་ས་སྐྱོང་བློ་གྲོས་རྒྱ་མཚོ་པ་དང་དགོངས་མཐུན་དུ་བནྡེ་ཚུལ་ཁྲིམས་རིན་ཆེན་གྱིས་སྨྲས་པའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
