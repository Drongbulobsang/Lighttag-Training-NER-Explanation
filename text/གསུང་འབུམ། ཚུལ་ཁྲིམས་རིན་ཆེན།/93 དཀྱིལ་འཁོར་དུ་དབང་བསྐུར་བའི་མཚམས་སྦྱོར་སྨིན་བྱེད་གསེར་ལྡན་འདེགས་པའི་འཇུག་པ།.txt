གསུང་འབུམ། ཚུལ་ཁྲིམས་རིན་ཆེན།
པོད ༩༣
དཀྱིལ་འཁོར་དུ་དབང་བསྐུར་བའི་མཚམས་སྦྱོར་སྨིན་བྱེད་གསེར་ལྡན་འདེགས་པའི་འཇུག་པ།
༼ཇ༽ ༄༅། །བྷགཝཱནཡམཱནྟཀཥྵཎྨུཁིཀབིཾཤཏིདེཝཱཎཱཾམཎྜལམབྷིཥེཀརསྱཱནུསནྡྷིརྭིཔཀཀཱཉྩིནྡོལསྱཱཝཏཱརནཱམབིཛཧཱརཾ།། ༄༅། །བཅོམ་ལྡན་འདས་གཤིན་རྗེའི་གཤེད་གདོང་པ་དྲུག་པ་ལྷ་ཉེར་གཅིག་གི་དཀྱིལ་འཁོར་དུ་དབང་བསྐུར་བའི་མཚམས་སྦྱོར་སྨིན་བྱེད་གསེར་ལྡན་འདེགས་པའི་འཇུག་པ་ཞེས་བྱ་བ་བཞུགས།། ཚངས་ཆེན་བཀའ་ལུང་གིས་ཕབ་དག་བྱེད་རྒྱུན། ། ཡོངས་བཟུང་འགྲོ་བའི་སྒྲིབ་པ་སྦྱོང་བརྩོན་པ། ། སྐལ་ལྡན་ཤིང་རྟ་ཇི་བཞིན་འཁོར་ལོའི་མགོན། ། སྨན་འདོགས་དྲིན་མཐའ་དཔག་ཡས་གཙུག་ཏུ་མཆོད། ། ཡིད་སྲུབས་ཐུལ་གྱི་མཆོག་རྣམས་སེམས་ཅན་སྲོག ། མཐར་བྱེད་མཚུན་འཇུག་རྣམ་པར་རྟོག་པའི་དགྲ། ། བདེ་སྟོང་ཟུང་འཇུག་ཆེན་པོའི་དབྱིངས་བསྒྲལ་ཕྱིར། །
གདོང་དྲུག་ཁྲོ་བོར་སྤྲུལ་པའི་དཀྱིལ་འཁོར་དུ། ། སྨིན་བྱེད་ཆོ་གས་སློབ་མའི་སྒྲིབ་གསུམ་སྦྱོང༌། ། རིམ་གཉིས་རྣལ་འབྱོར་བསྒོམ་པར་དབང་བསྐུར་ནས། ། ཚུལ་བཞིན་སྒྲུབ་ལ་ཅི་འདོད་གྲུབ་པ་སྟེར། ། རྣམ་པར་གྲོལ་བའི་སྙིང་པོའི་སྐལ་ལྡན་བྱེད། ། འོན་ཏེ་ཚིག་དོན་རྣམ་པར་འཁྲུགས་པའི་སྒྲས། ། མཚན་རྟོག་སྒྲིབ་པ་ལས་སྐྱོབ་སྔགས་ཀྱི་སྒོར། ། འཁྲིད་འདོད་སྤོབས་པའི་ངོ་ཚར་མ་བཟོད་པས། ། རྒྱལ་ཀུན་བྱིན་རླབས་དབྱིངས་སུ་བྲོས་ཀྱིས་དོགས། ། དེ་ཕྱིར་རིགས་མཆོག་གདུལ་བྱའི་ཕུང་པོ་ཁམས། །
སྐྱེ་མཆེད་དད་གསུམ་གཤིན་པའི་ཞིང་ས་ལ། ། རྒྱུ་ལམ་དབྱར་སྐྱེས་མྱུ་གུ་བསྐྱེད་བསྲིང་ཕྱིར། ། མཚམས་སྦྱོར་སྤྲིན་གྱི་བཞད་སྒྲ་དགོད་དོ་ཀྱེ། ། དེའང་འདིར་གཤིན་རྗེའི་གཤེད་གདོང་པ་དྲུག་ལྡན་གྱི་དཀྱིལ་འཁོར་དུ་སློབ་མ་གཞུག་ཅིང་དབང་བསྐུར་བར་འདོད་པས། བདག་གི་རྣལ་འབྱོར་དང་སྟ་གོན་དངོས་གཞིའི་ཆོ་ག་སྒྲུབ་པའི་རིམ་པ་རྣམས་མངོན་པར་རྟོགས་པ་དང་དཀྱིལ་འཁོར་གྱི་ཆོ་ག་ནས་ཇི་ལྟར་འབྱུང་བ་ལྟར་བྱ་ཞིང༌། འདིར་སློབ་མ་སྟ་གོན་གྱི་བཤད་པའི་མཚམས་སྦྱོར་ལ། སློབ་མ་ཉེར་ལྔ་ཚུན་བསགས་པ་ཁྲུས་དང་ཕྱག་བྱས་ཏེ་གྲལ་དུ་འཁོད་པ་ལ། ལས་ཀྱི་རྡོ་རྗེས་མེ་ཏོག་བཀྱེ་བསྡུ་གྲུབ་ནས། སློབ་དཔོན་གྱིས་འདི་སྐད་བརྗོད་དོ། ། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྣམ་པ་ཐམས་ཅད་མཁྱེན་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ།
དེའི་ཆེད་དུ་རྡོ་རྗེ་ཐེག་པའི་བསྟན་པར་འཇུག་པའི་སྒོའམ་ལམ་གྱི་རྩ་བ་མངོན་པར་དབང་བསྐུར་བ་ཟབ་མོ་གསན་ལ་དམ་ཚིག་དང་སྡོམ་པ་ལ་བསྲུང་བསྡམ་བགྱི་སྙམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དང༌། ཆོས་གསན་པའི་ཀུན་དུ་སྤྱོད་པའང༌། དཀྱིལ་འཁོར་གྱི་ཆོ་ག་རྡོ་རྗེ་འབྱུང་བ་ལས། རྟོག་པ་ཐམས་ཅད་ལེགས་པར་བསྡུས་ནས་ནི། ། ཤིན་ཏུ་བསམ་པ་བཟང་དང་ལྡན་པས་ཉོན། ། བརྗེད་ངས་བློ་ལ་རྡོ་རྗེ་སེམས་སོགས་དང༌། ། བདེ་བར་གཤེགས་པ་རྣམས་ཀྱིས་བྱིན་མི་རློབས། ། ཞེས་གསུངས་པ་ལྟར། ཆོས་ཀྱི་ཚིག་དོན་ལ་ཡིད་མི་གཏོད་པ་སྣོད་ཁ་སྦུབས་ལྟ་བུའི་སྐྱོན་དང༌། ཡིད་གཏད་ཀྱང་དྲན་པ་དང་ཤེས་བཞིན་གྱིས་མི་འཛིན་པ་སྣོད་ཞབས་རྡོལ་ལྟ་བུའི་སྐྱོན་དང༌།
དྲན་པ་དང་ཤེས་བཞིན་གྱིས་བཟུང་ཡང༌། རྣམ་བཤད་རིགས་པ་ལས། ང་རྒྱལ་དང་ནི་མ་དད་དང༌། ། དོན་དུ་གཉེར་བ་མེད་ཉིད་དང༌། ། ཕྱི་རོལ་རྣམ་གཡེང་ཡིད་བསྡུས་དང༌། ། སྐྱོ་བ་ཉན་པའི་དྲི་མ་ཡིན། ། ཞེས་འབྱུང་བ་ལྟར་དྲི་མ་དྲུག་པོ་གང་རུང་དང་ལྡན་པ་ནི་སྣོད་དྲི་མ་ཅན་གྱི་སྐྱོན་ཏེ་སྣོད་ཀྱི་སྐྱོན་གསུམ་སྤངས་ནས་གཞན་ཕན་བྱང་ཆུབ་ཀྱི་སེམས་དང་ལྡན་པས་ལེགས་པར་གསན་འཚལ། དེ་ལ་སྤྱིར་དམ་པའི་ཆོས་ཀྱི་ཉན་བཤད་སྒྲུབ་པ་ཐམས་ཅད་ཀྱི་སྔོན་དུ་འགྲོ་བའི་བསམ་པ་འདི་ལྟར་ངེས་པར་བྱ་དགོས་ཏེ། ཁམས་གསུམ་འཁོར་བ་གང་དུ་སྐྱེས་ཀྱང༌། སྡུག་བསྔལ་དང་སྐྱོན་དང་ཉེས་དམིགས་ཀྱི་རང་བཞིན་ལས་མ་འདས་པ་ཡིན་ཏེ།
མགོན་པོ་བྱམས་པས། མི་གཙང་བ་ལ་དྲི་ཞིམ་མེད་བཞིན་འགྲོ་ལྔ་དག་ན་བདེ་བ་མེད། ། དེ་ཡི་སྡུག་བསྔལ་རྟག་ཏུ་མེ་མཚོན་རྒྱ་ཚ་ལ་སོགས་རེག་བསྐྱེད་བཞིན། ། ཞེས་གསུངས་པ་ལྟར། སེམས་ཅན་དམྱལ་བ་རྣམས་ལ་ཚ་གྲང་གི་སྡུག་བསྔལ། ཡི་དྭགས་རྣམས་ལ་བཀྲེས་སྐོམ་གྱི་སྡུག་བསྔལ། དུད་འགྲོ་རྣམས་ལ་གཅིག་ལ་གཅིག་ཟ་བ་དང་གསོད་པ་དང་བཀོལ་སྤྱད་ཀྱི་སྡུག་བསྔལ། མི་རྣམས་ལ་འདོད་པ་བཙལ་གྱིས་མི་རྙེད་པ་དང་མི་འདོད་པ་ཐོག་ཏུ་བབ་པའི་སྡུག་བསྔལ། ལྷ་མ་ཡིན་རྣམས་ལ་འཐབ་རྩོད་དང་ལུས་བཅད་ཅིང་དྲལ་བ་ལ་སོགས་པའི་སྡུག་བསྔལ། ལྷ་རྣམས་ལ་འཆི་འཕོ་དང་གོང་མ་ནས་འོག་མར་ལྟུང་བ་དང༌།
མཐར་ངན་སོང་དུ་སྐྱེ་བར་ཤེས་ནས་དམྱལ་བའི་ལུས་ཀྱི་སྡུག་བསྔལ་ལས་ཆེས་ཆེ་བའི་སེམས་ཀྱི་སྡུག་བསྔལ་རྣམས་ཡོད་པར་བཤད། འོ་ན་སྡུག་བསྔལ་དེ་དག་ལས་རང་ཉིད་གཅིག་པུ་ཐར་པའི་ཉན་རང་གི་བྱང་ཆུབ་ཐོབ་པར་བྱ་དགོས་པ་ཡིན་ནམ་སྙམ་ན། ཉན་རང་གི་བྱང་ཆུབ་ནི་རང་དོན་དུ་སྤངས་རྟོགས་ཀྱི་ཡོན་ཏན་མ་རྫོགས་ཤིང་གཞན་དོན་གྱི་ཕྲིན་ལས་རྒྱ་ཆེན་པོ་མི་འབྱུང་སྟེ་བཟོ་ཉེས་པ་འཆོས་དཀའ་བ་ལྟར། མཐར་འཚང་རྒྱ་བ་ལ་ཡུན་རིང་དུ་བྱེད་པས་བློ་གྲོས་དང་ལྡན་པ་རྣམས་ཀྱིས་དོན་དུ་གཉེར་བྱའི་སྙིང་པོ་མ་ཡིན། འོ་ན་ཅི་ཞིག་དོན་དུ་གཉེར་བྱ་ཡིན་སྙམ་ན། ཤེས་རབ་ཆེན་པོས་འཁོར་བའི་མཐའ་ལ་མི་གནས་པའི་ཁམས་གསུམ་གྱི་སྡུག་བསྔལ་ལས་འདས་ཤིང༌། སྙིང་རྗེ་ཆེན་པོས་མྱ་ངན་ལས་འདས་པའི་མཐའ་ལ་མི་གནས་པའི་སེམས་ཅན་གྱི་དོན་རྒྱུན་མི་ཆད་པར་འབྱུང་བའི་མི་གནས་པའི་མྱ་ངན་ལས་འདས་པའི་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་ཐོབ་པར་བྱ་དགོས། དེའང་རང་ཉིད་གཅིག་པུའི་དོན་ཕྱིར་མ་ཡིན་ཏེ་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། དངོས་སམ་ཡང་ན་བརྒྱུད་ཀྱང་རུང༌། ། སེམས་ཅན་དོན་ལས་གཞན་མི་སྤྱད། །
ཞེས་གསུངས་པ་ལྟར། ནམ་མཁའ་ལ་མཐའ་མེད་པ་བཞིན་དུ་སེམས་ཅན་ལ་མཐའ་མེད། མཐའ་མེད་པའི་སེམས་ཅན་རེ་རེ་ནས་ཀྱང་རང་རེ་རྣམས་ཀྱིས་ཕ་མར་བྱས་ཤིང༌། དེ་དག་གི་གནས་སྐབས་སུ་གནོད་པ་མཐའ་དག་ལས་བསྐྱབས་ཤིང་ཕན་ཚད་མེད་པ་བཏགས་པའི་དྲིན་ཆེན་ཤ་སྟག་ཡིན་པ་ལ། འདི་རྣམས་འདོད་པ་ནི་བདེ་བ་འདོད་ཀྱང་དེ་སྒྲུབ་པའི་ཐབས་ལ་མི་མཁས་པའི་དབང་གིས་ལ་ལ་ནི་སྡུག་བསྔལ་དངོས་ལ་ལོངས་སྤྱོད། ལ་ལ་ནི་སྡུག་བསྔལ་གྱི་རྒྱུ་མི་དགེ་བ་རྔམ་པོ་ཆེ་ལ་ལོངས་སྤྱོད། མ་རིག་པའི་ལིང་ཐོག་གིས་ནི་ལྡོངས། ཐར་པའི་རྟེན་གྱི་འཁར་བ་དང་ནི་བྲལ། དགེ་བའི་བཤེས་གཉེན་གྱི་དམིགས་བུ་བས་ནི་མ་ཟིན། མཐོ་རིས་དང་ཐར་པའི་ལམ་ནས་བརྡེག་འཆོས་ཤིང༌།
ངན་སོང་གསུམ་གྱི་གཡང་སར་འགྲིམ་པ་འདི་རྣམས་སྙིང་རེ་རྗེ་སྙམ་དུ་མོས་པ་མཛོད། སྙིང་རྗེའོ་ཙམ་བྱས་ནས་བཞག་པས་མི་ཕན། འདི་རྣམས་སྡུག་བསྔལ་ལས་བསྒྲལ། བདེ་བ་ལ་འགོད་དགོས། དེའི་ནུས་པ་ད་ལྟར་བདག་ལ་མེད། བདག་ལས་ལྷག་པ་ཚངས་པ་དང་བརྒྱ་བྱིན་ལ་སོགས་པ་འཇིག་རྟེན་པའི་ཆེན་པོ་རྣམས་དང༌། ཉན་ཐོས་དང་རང་སངས་རྒྱས་ལ་སོགས་པ་འཕགས་པའི་ཁོངས་སུ་གཏོགས་པ་འགའ་ཞིག་ལའང་མེད། སུ་ཞིག་ལ་ཡོད་ཅེ་ན། རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཁོ་ན་ལ་མངའ་སྟེ་དོན་གཉིས་མཐར་ཕྱིན་པའི་བདག་ཉིད་ཅན་ཡིན་པའི་ཕྱིར་རོ། ། དེས་ན་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ་དགོས།
དེ་ཐོབ་པར་བྱེད་པ་ལ་རྒྱུ་རྐྱེན་མེད་པ་ལས་མི་ཐོབ་པས་རྒྱུ་རྐྱེན་གྱི་གཙོ་བོ་རྡོ་རྗེ་ཐེག་པའི་ལམ་གྱི་རྩ་བ་དབང་བསྐུར་བ་ལེགས་པར་བླངས་ཏེ། དམ་ཚིག་དང་སྡོམ་པ་ལ་བསྲུང་བསྡམ་བགྱི་ཞིང་ལམ་ལ་ཅི་ནུས་ཀྱིས་འབད་པ་བགྱིའོ་སྙམ་པའི་བྱང་ཆུབ་ཀྱི་སེམས་དུང་པ་རེ་བསྐྱེད་འཚལ། བསམ་པ་དེ་ལྟ་བུས་ཀུན་ནས་བསླངས་པའི་སྒོ་གསུམ་གྱི་དགེ་བ་ཅི་བྱས་ཐམས་ཅད་སངས་རྒྱས་ཀྱི་རྒྱུར་འགྱུར་ཞིང༌། གནས་སྐབས་ཀྱི་འབྲས་བུ་ཚེ་འདིའི་བདེ་འབྲས་དང་ཕྱི་མ་ལྷ་མིའི་གོ་འཕང་ལ་སོགས་པ་ཞར་བྱུང་གི་ཚུལ་གྱིས་འབྱུང་བ་ཡིན་པས་འདི་ཤིན་ཏུ་གལ་ཆེ་བ་ཡིན་ནོ། ། དེ་ལྟ་བུའི་བློ་ཅན་རྣམས་ལ། སྟོན་པ་ཡང་དག་པར་རྫོགས་པའི་སངས་རྒྱས་བསམ་གྱིས་མི་ཁྱབ་པའི་ཡོན་ཏན་དང་ཐུགས་རྗེ་ཆེན་པོའི་བདག་ཉིད་ཅན་དེ་ཉིད་ཀྱིས། གདུལ་བྱ་རྣམས་ཀྱི་ཁམས་དང་བསམ་པ་དང༌། བག་ལ་ཉལ་རྗེས་སུ་མཐུན་པར་དམ་པའི་ཆོས་ཀྱི་བདུད་རྩིའི་སྒོ་འཕར་བསམ་གྱིས་མི་ཁྱབ་པར་ཕྱེ་བ་རྣམས་ཕྱོགས་རིས་སུ་བསྡུ་ན། མཛོད་ལས། སྤྱོད་པ་རྣམས་ཀྱི་གཉེན་པོར་ནི། །
ཆོས་ཀྱི་ཕུང་པོ་མཐུན་པར་གསུངས། ། ཞེས་པའི་དོན་ནི། གདུལ་བྱ་འདོད་ཆགས་ལ་སྤྱོད་པའི་གཉེན་པོར་འདུལ་བའི་སྡེ་སྣོད་ཉི་ཁྲི་ཆིག་སྟོང་དང༌། ཞེ་སྡང་ལ་སྤྱོད་པའི་གཉེན་པོར་མདོ་སྡེའི་སྡེ་སྣོད་ཉི་ཁྲི་ཆིག་སྟོང་དང༌། གཏི་མུག་ལ་སྤྱོད་པའི་གཉེན་པོར་མངོན་པའི་སྡེ་སྣོད་ཉི་ཁྲི་ཆིག་སྟོང་དང༌། དུག་གསུམ་ཆ་མཉམ་ལ་སྤྱོད་པའི་གཉེན་པོར་སྔགས་ཀྱི་སྡེ་སྣོད་ཉི་ཁྲི་ཆིག་སྟོང་རྣམས་གསུངས་པ་ལས་འདིར་དེ་ཐམས་ཅད་ཀྱི་རྩེ་མོར་གྱུར་པ་སྔགས་ཀྱི་སྡེ་སྣོད་ཡིན། དེ་ལ་མཁས་ཤིང་གྲུབ་པའི་སློབ་དཔོན་ཆེན་པོ་རྣམས་ཀྱིས་རྒྱུད་སྡེ་སོ་སོའི་རྗེས་སུ་འབྲང་བའི་འགྲེལ་ཚུལ་མི་འདྲ་བའི་དབང་གིས་རྒྱུད་སྡེའི་རིམ་པ་གསུམ་དང་བཞི་དང་ལྔ་དང་དྲུག་ཏུ་འདོད་པའི་བར་ཡོད་དེ། དེའང་སློབ་དཔོན་སངས་རྒྱས་གསང་བས། རྣལ་འབྱོར་སྤྱོད་དང་བྱ་དབྱེ་བས། ། རྒྱུད་སྡེ་རྣམ་པ་གསུམ་དུ་འགྱུར། །
ཞེས་གསུམ་དུ་བསྡུ་བའང་ཏིང་ངེ་འཛིན་གཙོ་བོར་གྱུར་པ་ཙམ་ལ་དགོངས་ནས་རྣལ་འབྱོར་བླ་མེད་ཀྱང་རྣལ་འབྱོར་རྒྱུད་དུ་བསྡུས་པའོ། ། ཡང་ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ཀྱི་རྗེས་སུ་འབྲངས་ནས་འཕགས་མཆོག་ཀླུ་སྒྲུབ་ལ་སོགས་པ་ནི། མདོ་སྡེ་རྟོག་པའི་རྒྱུད་དང༌། བྱ་བའི་རྒྱུད་དང༌། སྤྱོད་པའི་རྒྱུད་དང༌། རྣལ་འབྱོར་གྱི་རྒྱུད་དང༌། རྣལ་འབྱོར་བླ་ན་མེད་པའི་རྒྱུད་དེ་ལྔར་དབྱེ་བའང༌། རྟོག་པའི་རྒྱུད་ནི་སྔགས་དང་སྦྱིན་སྲེག་ལ་སོགས་པ་ཕྱིའི་བྱ་བ་གཙོ་བོར་སྟོན་པས་ངོ་བོ་བྱ་བའི་རྒྱུད་དུ་འདུ་བ་དང༌། ཡང་ཀྱེ་རྡོ་རྗེ་ལས། དགོད་དང་ལྟ་བ་དག་གིས་དང༌། །
འཁྱུད་དང་དེ་བཞིན་གཉིས་གཉིས་ཀྱིས། ། རྒྱུད་ཀྱང་རྣམ་པ་བཞི་རྣམས་ཀྱིས། ། དགོངས་པའི་སྐད་ནི་མ་བསྒྲགས་པ། ། ཞེས་བཞིར་གསུངས་པའི་ཤུགས་ལ་ལྔ་པ་ཞེས་སྟོན་པས་སློབ་དཔོན་བིརྺ་པ་ལ་སོགས་པ་བྱ་སྤྱོད་རྣལ་འབྱོར་གསུམ་དང༌། རྣལ་འབྱོར་བླ་མ་དང་བླ་མེད་གཉིས་ཏེ། ལྔར་དབྱེ་བའང་གཉིས་ཀ་གསང་བའི་ཡེ་ཤེས་བླ་ན་མེད་པ་སྟོན་པས་བླ་མེད་ཉིད་དུ་བསྡུས་པའོ། ། བདེ་མཆོག་རྩ་རྒྱུད་ལས། ཇི་སྲིད་མདོ་བྱ་སྤྱོད་པ་ནི། ། རྣལ་འབྱོར་གསང་མཐའི་དབྱེ་བ་ལས། ། སེམས་ཅན་མོས་པ་སྣ་ཚོགས་པ། །
དེ་དང་དེ་ལ་དགའ་བ་ཡིན། ། ཞེས་གསུངས་པའི་རྗེས་སུ་འབྲངས་ནས། སློབ་དཔོན་ཀ་མ་ལ་ཤཱི་ལ་སོགས་པ་ནི་མདོ་སྡེ་རྟོག་པའི་རྒྱུད་དང༌། བྱ་བ་དང༌། སྤྱོད་པ་དང༌། རྣལ་འབྱོར་དང༌། རྣལ་འབྱོར་གསང་བ་དང༌། གསང་མཐའི་རྒྱུད་དེ་དྲུག་ཏུ་དབྱེ་བའང༌། རྟོག་པའི་རྒྱུད་ནི་བྱ་རྒྱུད་དུ་འདུ་བ་གོང་དུ་སྨོས་པ་ལྟར་དང༌། གསང་མཐའ་ནི་རྣལ་འབྱོར་མའི་རྒྱུད་རྗོད་བྱེད་རྟོག་དཀའ་བ་ཙམ་ལ་དགོངས་ནས་ལོགས་སུ་བྱས་པ་ཡིན་གྱི།
དོན་གསང་བའི་ཡེ་ཤེས་བླ་ན་མེད་པ་ལས་ལོགས་སུ་གྱུར་པ་ཡོད་པ་མ་ཡིན་པའི་ཕྱིར་རྒྱུད་སྡེ་བཞིར་འདུ་བ་ཡིན་ནོ། ། དེས་ན་དོན་ལ་རྒྱུད་སྡེ་བཞིར་ངེས་པ་ནི། རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་བླ་མེད་དེ་ལྟག་ལ། ། ཞེས་གསུངས་པ་ལྟར། གང་ཟག་སྦྱངས་པ་ཆེ་འབྲིང་བཞི་ལ་དགོངས་ནས་རྒྱུད་སྡེ་བཞིར་གཞག་སྟེ། གང་ཟག་ཕྱི་ལུས་ངག་གི་བྱ་བ་ཁྲུས་དང་གཙང་སྦྲ་ལ་དགའ་བ་རྣམས་ལ་བྱ་བའི་རྒྱུད་དང༌།
ཕྱི་ལུས་ངག་གི་སྤྱོད་པ་དང་ནང་ཏིང་ངེ་འཛིན་ཆ་མཉམ་དུ་སྤྱོད་པར་དགའ་བ་རྣམས་ལ་སྤྱོད་པའི་རྒྱུད་དང༌། ཏིང་ངེ་འཛིན་ཁོ་ནར་གཙོ་བོར་སྤྱོད་པར་དགའ་བ་རྣམས་ལ་རྣལ་འབྱོར་གྱི་རྒྱུད་དང༌། ཏིང་ངེ་འཛིན་གྱི་ཁྱད་པར་གོང་ན་མེད་པ་གཙོ་བོར་སྤྱོད་པར་དགའ་བ་རྣམས་ལ་རྣལ་འབྱོར་བླ་ན་མེད་པའི་རྒྱུད་དེ་རྒྱུད་སྡེ་བཞིར་འགྱུར་བ་ལས། འདིར་རྣལ་འབྱོར་བླ་ན་མེད་པའི་རྒྱུད་ཡིན། དེ་ལ་ཐབས་དང་ཤེས་རབ་དང་གཉིས་སུ་མེད་པའི་རྒྱུད་གསུམ་ལས། འདིར་གཙོ་བོ་ཐབས་ཀྱི་རྒྱུད་ཡིན། དེ་ལའང་དཔའ་བོ་ཟླ་གསང་ཐིག་ལེའི་རྒྱུད་ལས། འདོད་ཆགས་ཞེ་སྡང་གཏི་མུག་གིས། ། རྒྱུད་ཀྱང་རྣམ་པ་གསུམ་དུ་འགྱུར། ། ཞེས་གསུངས་པ་ལྟར་གདུལ་བྱ་འདོད་ཆགས་ཅན་རྗེས་སུ་གཟུང་བའི་ཕྱིར་གསང་བ་འདུས་པའི་རྒྱུད་རྣམས་གསུམ་ཞེ་སྡང་ཅན་རྗེས་སུ་གཟུང་བའི་ཕྱིར་གཤིན་རྗེའི་གཤེད་ཀྱི་རྒྱུད་རྣམས་གསུངས།
གཏི་མུག་ཅན་རྗེས་སུ་གཟུང་བའི་ཕྱིར་རྣམ་སྣང་སྒྱུ་འཕྲུལ་དྲྭ་བའི་རྒྱུད་རྣམས་གསུངས་པ་ལས། འདིར་གཤིན་རྗེའི་གཤེད་ཀྱི་རྒྱུད་དེ། དེ་ལའང་ནང་གསེལ་གྱི་དབྱེ་བ་དམར་ནག་འཇིགས་གསུམ་ལས་ཕྱི་མ་གཉིས་ཏེ། དེ་ལ་རྗེ་ས་སྐྱ་པ་ཆེན་པོས་རྟོག་བདུན་གྱི་འགྲེལ་པ་ལས། རྩ་བའི་རྒྱུད་དང་འཕྲོས་པའི་རྒྱུད་གཉིས་ཡིན་ལ། རྩ་བའི་རྒྱུད་ནི་འཇམ་དཔལ་རྩ་བའི་རྒྱུད་ཁྲི་དྲུག་སྟོང་པ་ཞེས་བྱ་བ་ཡོད་ལ། དེའི་ལེའུ་དྲུག་པ་གླུར་བླངས་པའི་ལེའུ་ལོགས་སུ་ཕྱུང་བ་ནི། ཡེ་ཤེས་སེམས་དཔའི་མཚན་ཡང་དག་པར་བརྗོད་པ་ཕན་ཡོན་དང་བཅས་པ་འདི་ཡིན་ཞིང༌། འདི་ཉིད་ལས། རྡོ་རྗེ་འཇིགས་བྱེད་འཇིགས་པར་བྱེད། །
ཅེས་པ་ལས་རྡོ་རྗེ་འཇིགས་བྱེད་ཀྱི་རྒྱུད་དང༌། ཁྲོ་བོའི་རྒྱལ་པོ་གདོང་དྲུག་འཇིགས། ། ཞེས་པ་ལས་གདོང་དྲུག་གི་རྒྱུད་དང༌། མིག་དྲུག་ལག་དྲུག་སྟོབས་དང་ལྡན། ། ཞེས་པ་ལས་དགྲ་ནག་གི་རྒྱུད་རྣམས་འཕྲོས་པར་བཤད་དོ། ། ངོར་ཆེན་རྡོ་རྗེ་འཆང་གི་གསུང་སྒྲོས་ལས་ནི། རྩ་བའི་རྒྱུད་དང་བཤད་པའི་རྒྱུད་གཉིས་ལས། རྩ་བའི་རྒྱུད་ནི་གཤིན་རྗེའི་དགྲ་ནག་པོའི་རྒྱུད་ཡིན་ལ། བཤད་པའི་རྒྱུད་ནི་རྡོ་རྗེ་འཇིགས་བྱེད་ཀྱི་རྟོག་པ་བདུན་པ་དང་གདོང་དྲུག་གི་རྒྱུད་ཡིན་ཞེས་འབྱུང་བ་ལྟར་ཏེ། རྩ་བའི་རྒྱུད་གཤིན་རྗེ་དགྲ་ནག་རྒྱུད་ལེའུ་བཅོ་བརྒྱད་པའི་སྐབས་ཀྱི་འཁྲུལ་འཁོར་ལ་སོགས་པ་ལས་སྦྱོར་གྱི་ཆ་མི་གསལ་བ་རྣམས་གསལ་བར་བྱེད་པས་གདོང་དྲུག་གི་རྒྱུད་ནི་བཤད་རྒྱུད་དུ་གཏོགས་ཤིང༌།
འདིའི་སྒྲུབ་ཐབས་སློབ་དཔོན་ཀླུའི་བྱང་ཆུབ་ཀྱིས་མཛད་པ་དང༌། དེ་ཝཱ་ཀ་ར་ཙནྡྲས་ལྷ་ཉེར་གཅིག་པའི་དཀྱིལ་འཁོར་གྱི་སྒྲུབ་པའི་ཐབས་མཛད་པ་སོགས་ལ་བརྟེན་ནས་དབང་བསྐུར་བའི་རིམ་པར་བརྒྱུད་པ་བར་མ་ཆད་པ་ལས་འོངས་པའི་བཅོམ་ལྡན་འདས་དཔལ་གཤིན་རྗེ་གཤེད་གདོང་པ་དྲུག་པ་ལྷ་ཉེར་གཅིག་པའི་དཀྱིལ་འཁོར་ཆེན་པོར་དབང་བསྐུར་བ་བསྒྲུབ་པར་བགྱི། དེ་ལ་གང་གིས་བསྐུར་བའི་སློབ་དཔོན་ནི། སྔགས་དང་རྒྱུད་དང་མན་ངག་ཤེས། ། ཆོ་གའི་ལས་ལ་རབ་ཏུ་མཁས། ། སྙིང་རྗེའི་སློབ་མ་རབ་འཛིན་པ། ། དབང་བསྐུར་བ་ཡི་སློབ་དཔོན་མཆོག ། ཅེས་པ་ལྟ་བུའི་མཚན་ཉིད་དང་ལྡན་པ་ཞིག་དགོས་པར་བཤད། གང་ལ་བསྐུར་བའི་སློབ་མ་ཡང༌། དད་དང་སྙིང་རྗེས་སེམས་རབ་དུལ། །
རྣམ་རྟོག་ཉུང་ཞིང་བློ་དང་ལྡན། ། སྔགས་ཀྱི་ལམ་མཆོག་དོན་གཉེར་བ། ། མཐུན་ཞིང་གྲངས་དང་ལྡན་པ་གཟུང༌། ། ཞེས་པ་ལྟར་གྱི་མཚན་ཉིད་དང་ལྡན་པའི་སློབ་མ་ནང་གཤིན་པ་གཅིག་ནས་ཉེར་ལྔའི་བར་ཁ་ཡར་བ་རེ་དགོས་པ་བཤད། གང་གི་ཚེ་བསྐུར་བའི་དུས་ནི། རབ་ཏུ་གནས་པའི་རྒྱུད་ལས། དབང་བསྐུར་དང་ནི་རབ་གནས་པ། ། ཡར་གྱི་ངོ་ལ་བརྟག་པར་བྱ། ། གཟའ་དང་སྐར་མ་འཛོམ་གྱུར་ན། ། མར་ངོ་ལ་ཡང་ཉེས་པ་མེད། །
ཅེས་པ་སྟེ། གཟའ་སྐར་སྦྱོར་བྱེད་བཟང་པོ་འཛོམ་པའི་ཡར་ངོའམ། རབ་གནས་ཀྱི་རྒྱུད་ནས་བསྟན་པའི་གཟའ་སྐར་དེ་དག་ལྷག་པར་འཛོམ་ན་མར་ངོ་ལའང་ཉེས་པ་མེད་པར་བཤད། གང་དུ་དབང་བསྐུར་བའི་གནས་ནི་དུས་ཀྱི་འཁོར་ལོའི་དབང་མདོར་བསྟན་ལས། གང་ན་ས་ཕྱོགས་ཆོས་ལྡན་ཞིང༌། ། གང་ཞིག་ཁོ་ནར་སྐྱེ་དགུ་རྣམས། ། བདེར་གནས་ས་འཛིན་རྩོད་མེད་པའི། ། གནས་དེར་རྣལ་འབྱོར་བརྩམ་པར་བྱ། ། ཞེས་པ་སྟེ། ས་ཕྱོགས་ཆོས་ལྡན་གྱི་རྒྱལ་པོས་བསྐྱངས་ཤིང་ཕྱི་ནང་གི་ཉེར་འཚེ་མེད་པ།
ཁྱད་པར་རང་ངམ་བླ་མ་གོང་མས་སའི་ཆོ་ག་ཚུལ་བཞིན་དུ་བྱས་པའི་གནས་སུའོ། ། གང་ལ་བརྟེན་ནས་བསྐུར་བའི་དཀྱིལ་འཁོར་ནི། མཚོན་པར་བྱ་བ་ངེས་དོན་དོན་དམ་པའི་དཀྱིལ་འཁོར་ནི་སྙིང་པོ་བདེ་བ་ཆེན་པོ་ལེན་པའམ་འཛིན་པ་ལ་བཤད་ལ། དེ་ཉིད་མཚོན་པར་བྱེད་པ་གྲངས་དོན་ཀུན་རྫོབ་པའི་དཀྱིལ་འཁོར་རྒྱུད་སྡེའི་དགོངས་པ་གྲུབ་ཆེན་སོ་སོས་བཀྲལ་བའི་དཀྱིལ་འཁོར་གྱི་རྣམ་གཞག་མང་དུ་གསུངས་ཀྱང་མདོར་བསྡུ་ན་རྡུལ་ཚོན་དང༌། རས་བྲིས་དང༌། ལུས་དཀྱིལ་ཏེ་གསུམ་མམ། ཏིང་ངེ་འཛིན་གྱི་དཀྱིལ་འཁོར་ཏེ་བཞི་ལས། དེང་སང་གི་གང་ཟག་ཕལ་ཆེར་སྨིན་བྱེད་དུ་རུང་བའི་དཀྱིལ་འཁོར་ནི་རྡུལ་ཚོན་དང་རས་བྲིས་ཉིད་གཙོ་ཆེ་བར་གསུངས། གང་ཞིག་བསྐུར་བ་དབང་གི་ངེས་ཚིག་ནི། ཨ་བྷི་ཥིཉྩའམ་ཨ་བྷི་ཥེ་ཀ་ཏ་ཞེས་པ་གཏོར་བ་དང་བླུགས་པའི་དོན་ཏེ།
ཀྱེ་རྡོ་རྗེ་ལས། གཏོར་དང་བླུགས་པ་ཞེས་བྱ་འདིས། ། དེས་ན་དབང་ཞེས་མངོན་པར་བརྗོད། ། ཞེས་གསུངས་པ་ལྟར། དབང་བཞི་པོ་རིམ་པ་བཞིན་དུ་སྤྱི་བོ་དང༌། ལྕེ་དང༌། དབང་གི་གནས་དང་རླུང་སེམས་ལ་གཏོར་ཞིང་བླུགས་པས་སྐུ་བཞིའི་མྱུ་གུ་འབྱུང་བས་ན་དབང་ཞེས་བྱ་བ་ཡིན། ཇི་ལྟར་བསྐུར་བ་དབང་གི་ཆོ་ག་ལ། ལམ་ལ་སྦྱོར་བར་བྱེད་པ་རྒྱུའི་དབང༌། ཀུན་ནས་གོམས་པར་བྱེད་པ་ལམ་གྱི་དབང༌།
མི་འཕྲོགས་པ་ལ་སྦྱོར་བར་བྱེད་པ་འབྲས་བུའི་དབང་སྟེ། གནས་སྐབས་ཀྱི་སྒོ་ནས་གསུམ་དུ་ངེས་ཀྱང་གང་ཟག་གི་སྒོ་ནས་དུ་མ་ཞིག་འགྱུར་བ་ལས། འདིར་སྨིན་བྱེད་ཀྱི་ཆོ་ག་དང་མཐུན་པར་འཆད་པ་ལ། དབང་གི་མངོན་པར་རྟོགས་པ་བདུན་གྱི་སྒོ་ནས་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བའི་ཞེས་སམ། སྟ་གོན་དང༌། དངོས་གཞི་གཉིས་ཀྱི་སྒོ་ནས་རས་བྲིས་ཀྱི་དཀྱིལ་འཁོར་དུ་དབང་བསྐུར་བའི་སྐབས་སུ་གང་བབས་སྦྱར་ཏེ། འདིར་སྟ་གོན་གྱི་སྐབས་སུ་བབ་པ་ཡིན། དེ་ལ་སའི་ལྷ་མོ་དང༌། ལྷ་དང༌། བུམ་པ་ལྷག་གནས་གསུམ་སྔོན་དུ་ལེགས་པར་གྲུབ་ཟིན་ནས།
ད་ཁྱེད་རྣམས་ཀྱི་ངོ་སྐལ་དུ་གྱུར་པ་སློབ་མ་སྟ་གོན་ལ། ལུས་ཀྱི་བྱ་བ་མཎྜལ་འབུལ། ། བུར་བྱ་སྤྲོ་བསྐྱེད་བདུན་རྣམ་དག ། སྡོམ་གཟུང་བྱིན་རླབས་མཆོད་པས་མཆོད། ། སོ་ཤིང་ཁྱོར་ཆུ་ཀུ་ཤ་སྦྱིན། ། སྲུང་སྐུད་ཆོས་བཤད་རྨི་ལམ་བརྟག ། ཅེས་པ་ལྟར་ཆོས་བཅུ་གསུམ་ཡོད་པ་ལས། ཐོག་མར་ལུས་ཀྱི་བྱ་བ་ཁྲུས་བྱས། ཕྱག་དང་འཇུག་པའི་ཡོན་ཕུལ་ནས་རང་རང་གི་གྲལ་ལ་སྙིམ་པ་མེ་ཏོག་དང་བཅས་ཏེ་གུས་པའི་སྒོ་ནས་འཁོད་དུ་གཞུག་ཅེས་འབྱུང་བས། སློབ་དཔོན་ལ་སངས་རྒྱས་ཐམས་ཅད་འདུས་པའི་ངོ་བོ་གཤིན་རྗེའི་གཤེད་གདོང་པ་དྲུག་པ་དང་ཐ་མི་དད་སྙམ་པའི་མོས་གུས་དང་ལྡན་པས།
སློབ་མ་སྟ་གོན་གྱི་ཆོས་རྣམས་ཞུ་བའི་ཡོན་དུ་མཎྜལ་འབུལ་མཛོད། དེ་ལྟར་མཎྜལ་ཕུལ་ནས། གཉིས་པ་ནང་དབང་བསྐུར་བའམ་བུར་བྱ་བའི་སླད་དུ་དམིགས་པ་འདི་བཞིན་མཛོད། སློབ་དཔོན་གཤིན་རྗེའི་གཤེད་གདོང་པ་དྲུག་པ་རང་སྣང་གི་ཡུམ་དང་བཅས་པར་གསལ་བའི་ཐུགས་ཀ་ནས་འོད་ཟེར་འཕྲོས་པས་ཁྱེད་རྣམས་ཀྱི་ལུས་ལ་ཕོག་པས་སྡིག་སྒྲིབ་ཐམས་ཅད་བསྲེགས་ཤིང་སྦྱངས་ནས་ལུས་འོད་ཀྱི་གོང་བུར་གྱུར་པ་སློབ་དཔོན་གྱི་ཞལ་དུ་ཞུགས། སྐུའི་དབྱིབས་བརྒྱུད་དེ། ཡུམ་གྱི་མཁར་བབས་པས་ཁྱེད་རྣམས་སྐད་ཅིག་གིས་གཏི་མུག་གཤིན་རྗེའི་གཤེད་ཀྱི་སྐུར་གྱུར། སླར་ཡང་སློབ་དཔོན་གྱི་ཐུགས་ཀ་ནས་འོད་ཟེར་འཕྲོས། སངས་རྒྱས་ཐམས་ཅད་སྤྱན་དྲངས་ཏེ་ཞལ་དུ་ཞུགས། ཐུགས་ཀར་བྱང་ཆུབ་ཀྱི་སེམས་སུ་ཞུ་བ་རྡོ་རྗེའི་ལམ་ནས་བརྒྱུད་དེ་ཁྱེད་རྣམས་ཀྱི་སྤྱི་བོ་ནས་ཐིམ་པས་དབང་བསྐུར་བ་དང་ཡེ་ཤེས་པ་འདྲེས་པ་ལྷན་ཅིག་བྱུང༌། སླར་སྦྱོར་མཚམས་ནས་ཕྱིར་འཐོན་ཏེ་རང་རང་གི་གྲལ་ལ་འཁོད་པར་མོས།
ཁྱད་པར་ཅན་གྱི་དོན་ཞུ་བའི་སླད་དུ་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་མཛོད། དགའ་ཆེན་ཁྱོད་བདག་སྟོན་པ་སོགས་ནས། སྐྱབས་གསུམ་དག་ཀྱང་བདག་ལ་སྩོལ། ། གཤིན་རྗེ་སྒྲོལ་བའི་གྲོང་ཁྱེར་དུ། ། མགོན་པོས་བདག་ནི་གཞུག་ཏུ་གསོལ། ། ཅེས་ལན་གསུམ་གྱིས་གསོལ་བ་བཏབ། གསུམ་པ་གསང་སྔགས་ལ་སྤྲོ་བ་བསྐྱེད་པ་ནི། ཚིགས་སུ་བཅད་པ་འདི་དག་ལ་གསན་པས་ཁྱབ་སྟེ། བུ་ཚུར་ཐེག་པ་ཆེན་པོ་ཡི། ། ཁྱོད་ནི་ཚུལ་ཆེན་སྣོད་ཡིན་ཏེ། །
གསང་སྔགས་སྤྱོད་པའི་ཆོ་ག་ནི། ། ཁྱོད་ལ་ཡང་དག་བཤད་པར་བྱ། ། དུས་གསུམ་འབྱུང་བའི་རྫོགས་སངས་རྒྱས། ། སྐུ་གསུང་ཐུགས་ཀྱི་རྡོ་རྗེ་ཅན། ། རྡོ་རྗེ་གསང་སྔགས་མཐུ་ཡིས་ནི། ། ཡེ་ཤེས་མཉམ་པ་མེད་པ་བརྙེས། ། ཤཱཀྱ་སེང་གེ་སོགས་མཆོག་གི ། གསང་སྔགས་སྦྱོར་བ་མཉམ་མེད་པ། ། གང་གི་སྟོབས་ཀྱིས་བདུད་ཀྱི་སྡེ། ། ཤིན་ཏུ་མི་བཟད་ཆེ་བཅོམ་ནས། །
འཇིག་རྟེན་རྗེས་འཇུག་སྤྱད་ནས་ནི། ། འཁོར་ལོ་བསྐོར་ནས་མྱ་ངན་འདས། ། དེ་བས་ཀུན་མཁྱེན་ཐོབ་བྱའི་ཕྱིར། ། བུ་ཡིས་བློ་གྲོས་འདི་གྱིས་ཤིག ། ཅེས་ཏེ། དེའི་དོན་ནི། ཁྱེད་རྣམས་ཆོ་གའི་སྒོ་ནས་བུར་བྱས་པ་དེ་ལ་བུ་ཞེས་ཉེ་བའི་ཚིག་གིས་བོས་ཏེ། ཁྱེད་རྣམས་ཐེག་ཆེན་གྱི་ཆོས་ཀྱི་སྣོད་ཡིན་ལ། ཐེག་ཆེན་ལའང་ཕ་རོལ་ཏུ་ཕྱིན་པའི་ཐེག་པ་དང་སྔགས་ཀྱི་ཐེག་པ་གཉིས་ལས། མཆོག་ཏུ་གྱུར་པ་གསང་སྔགས་རྡོ་རྗེ་ཐེག་པ་དེ་ཁྱེད་རྣམས་ལ་བསྟན་པར་བྱ་སྟེ།
རྡོ་རྗེ་ཐེག་པ་འདི་ནི་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་ཡིན་ཞིང༌། འོ་སྐོལ་གྱི་སྟོན་པ་ཤཱཀྱའི་རྒྱལ་པོ་ཡང་ངེས་པའི་དོན་དུ་བསྐལ་པ་དཔག་ཏུ་མེད་པའི་སྔོན་རོལ་དུ་སྔགས་ཀྱི་ལམ་ལ་བརྟེན་ནས་བདུད་བཏུལ་ཞིང་སངས་རྒྱས་སུ་ཟིན་ཡང༌། འཇིག་རྟེན་པ་རྣམས་དྲང་བའི་ཕྱིར། སླར་ཡང་མཛད་པ་བཅུ་གཉིས་ཀྱི་ཚུལ་གྱིས་འཛམ་བུའི་གླིང་དུ་འཚང་རྒྱ་བའི་ཚུལ་བསྟན་ཏེ། ཆོས་ཀྱི་འཁོར་ལོ་བསྐོར་ནས། རྟག་པར་ཞེན་པ་རྣམས་བཟློག་པའི་ཕྱིར། མྱ་ངན་ལས་འདའ་བར་བསྟན་པ་ཡིན། དེ་བས་ན་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་རྡོ་རྗེ་ཐེག་པ་དང་མཇལ་བ་སྐལ་བ་བཟང་བ་ཡིན་པས་ཁྱེད་རྣམས་སྔགས་ཀྱི་ཐེག་པ་འདི་ལས་བློ་གཞན་དུ་མི་འགྱུར་བར་གྱིས་ཤིག་ཅེས་པའི་དོན་ཡིན། བཞི་པ་བདུན་རྣམ་དག་གི་སྒོ་ནས་སྐྱབས་སུ་འགྲོ་བ་དང་སེམས་བསྐྱེད་པའི་སླད་དུ་དམིགས་པ་འདི་བཞིན་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་གཤིན་རྗེའི་གཤེད་གདོང་པ་དྲུག་པའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་ནས་སྤྲིན་ཕུང་འཐིབ་པ་ལྟར་བཞུགས་པར་མོས་ལ།
དེ་རྣམས་ཀྱི་སྤྱན་སྔར་བདག་དང་མཐའ་ཡས་པའི་སེམས་ཅན་ཐམས་ཅད་འཁོད་དེ། ཚེ་ཐོག་མ་མེད་པ་ནས་བསགས་པའི་སྡིག་པ་ཐམས་ཅད་ཡུལ་ཐུན་མོང་མ་ཡིན་པ་རྡོ་རྗེ་ཐེག་པའི་དཀོན་མཆོག་གསུམ་གྱི་སྤྱན་སྔར་སྟོབས་བཞི་ཚང་བའི་སྒོ་ནས་ཚུལ་བཞིན་དུ་བཤགས་པར་བགྱིའོ་སྙམ་པ་དང༌། འཁོར་འདས་ཀུན་གྱི་དུས་གསུམ་དུ་བསགས་པའི་དགེ་བ་ལ་དགའ་ཞིང་རྗེས་སུ་ཡི་རང་སྙམ་པ་དང༌། སངས་རྒྱས་ཐམས་ཅད་ཀྱིས་ཉེ་བར་བསྟན་པའི་དོན་དམ་པ་བྱང་ཆུབ་ཀྱི་སེམས་སྟོང་པ་ཉིད་ཀྱི་མཚན་ཉིད་ཅན་དེ་བདག་གིས་ཀྱང་བསྒོམ་པར་བགྱིའོ་སྙམ་དུ་ཡི་དམ་འཆའ་བ་དང༌། ཡུལ་ཐུན་མོང་མ་ཡིན་པ་རྡོ་རྗེ་ཐེག་པའི་དཀོན་མཆོག་གསུམ་ལ་སྐྱབས་སུ་འགྲོ་སྙམ་པ་དང༌། བདག་གཞན་སེམས་ཅན་ཐམས་ཅད་ཀྱི་དོན་དུ་བླ་ན་མེད་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་ཐོབ་པར་བྱ་སྙམ་པ་སྨོན་པའི་བདག་ཉིད་ཅན་དང༌། དེའི་ཆེད་དུ་རྡོ་རྗེ་ཐེག་པའི་ཐབས་ཚུལ་རྣམས་ལ་རིམ་པ་བཞིན་དུ་བསླབ་པར་བགྱིའོ་སྙམ་པ་འཇུག་པའི་བདག་ཉིད་ཅན་དང༌། དེ་ལྟར་བགྱིས་པའི་དགེ་བའི་རྩ་བ་དེས་བདག་གིས་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་རྫོགས་པའི་སངས་རྒྱས་ཐོབ་པར་ཤོག་ཅིག་སྙམ་པ་ཡོངས་སུ་བསྔོ་བ་སྟེ་དོན་དེ་རྣམས་ཡིད་ལ་དྲན་པ་དང་བཅས་པས་ཐལ་མོ་སྦྱར་ཏེ་ཐུན་མོང་མ་ཡིན་པའི་ཡན་ལག་བདུན་པ་བགྱི་སྙམ་པས་འདིའི་རྗེས་ཟློས་ལན་གསུམ་མཛོད། དཀོན་མཆོག་གསུམ་ལ་བདག་སྐྱབས་མཆི། ། ཞེས་པ་ནས་འགྲུབ་པར་ཤོག
ཅེས་པས་རྒྱུད་དག་པར་བྱས་ནས། ལྔ་པ་སྡོམ་པ་གཟུང་བ་ནི། ཡུལ་དེ་རྣམས་ཀྱི་སྤྱན་སྔར་སྡོམ་པ་གཟུང་བ་ལ། སྡོམ་པ་ཐམས་ཅད་རིགས་ལྔ་སྤྱི་དང་ཁྱད་པར་གྱི་སྡོམ་པ་གཉིས་སུ་འདུ་བ་ལས། སྤྱིའི་དམ་ཚིག་ནི་གཞན་དོན་དུ་རྫོགས་པའི་བྱང་ཆུབ་ཐོབ་པར་བྱའོ་སྙམ་པའི་སྨོན་པ་དང༌། དེའི་ཆེད་དུ་ཉེས་སྤྱོད་སྡོམ་པ་དང༌། དགེ་བའི་ཆོས་སྡུད་པ་དང༌། སེམས་ཅན་གྱི་དོན་ཅི་ནུས་སུ་སྒྲུབ་པར་དམ་འཆའ་བ་འཇུག་པ་སེམས་བསྐྱེད་པ་རྣམས་ཡིན། སོ་སོའི་དམ་ཚིག་ནི། རྣམ་སྣང་གི་དམ་ཚིག་ཏུ་ཕྱི་ནང་གསང་བའི་དཀོན་མཆོག་གསུམ་སྐྱབས་གནས་སུ་འཛིན་པའོ། །
མི་བསྐྱོད་པའི་དམ་ཚིག་ནི་ཕྱི་ནང་གསང་བའི་རྡོ་རྗེ་དྲིལ་བུ། ཕྱག་རྒྱ། སློབ་དཔོན་རྣམས་འཛིན་པའོ། ། རིན་འབྱུང་གི་དམ་ཚིག་ནི་ཟང་ཟིང་མི་འཇིགས་ཆོས་དང་བྱམས་པའི་སྦྱིན་པ་རྣམས་ཉིན་ལན་གསུམ། མཚན་ལན་གསུམ་ཏེ་དུས་དྲུག་ཏུ་གཏོང་བའམ། དངོས་སུ་མི་ནུས་ན། འདུན་པ་དང་མ་བྲལ་བར་བྱ་བའོ། ། འོད་དཔག་མེད་ཀྱི་དམ་ཚིག་ནི། ཕྱི་བྱ་སྤྱོད། ནང་རྣལ་འབྱོར།
གསང་བ་རྣལ་འབྱོར་བླ་མེད་དེ་རྒྱུད་སྡེ་བཞི་དང༌། ཉན་ཐོས་རང་རྒྱལ་བྱང་ཆུབ་སེམས་དཔའ་སྟེ་ཐེག་པ་གསུམ་དང་བཅས་པའི་དམ་པའི་ཆོས་འཛིན་པར་དམ་འཆའ་བའོ། ། དོན་ཡོད་གྲུབ་པའི་དམ་ཚིག་ནི། སྡོམ་པ་ཐམས་ཅད་འཛིན་པ་དང་མཆོད་པའི་ལས་ལ་བརྩོན་པར་བྱ་བ་རྣམས་སོ། ། དེ་ལྟར་ངེས་པར་བྱས་ནས་རིགས་ལྔ་སྤྱི་དང་ཁྱད་པར་གྱི་སྡོམ་པ་རྣམས་ཀྱང་གཟུང་སྙམ་པས་འདིའི་རྗེས་ཟློས་ལན་གསུམ་མཛོད། སྲས་བཅས་སངས་རྒྱས་ཐམས་ཅད་དང༌། ། ཞེས་སོགས་ནས་འདས་ལ་འགོད། དེ་ལྟར་བྱས་པས་ཐུན་མོང་མ་ཡིན་པའི་སོ་ཐར་དང་བྱང་སེམས་ཀྱི་སྡོམ་པ་སྔར་མ་ཐོབ་པ་གསར་དུ་ཐོབ་ཅིང༌། ཐོབ་པ་ཡར་འཕེལ་དུ་བྱེད་ལ། ཉམས་ན་སོར་ཆུད་པར་བྱེད་པ་ཡིན་ནོ། །
དྲུག་པ་བྱིན་གྱིས་བརླབས་པའི་ཕྱིར། སློབ་དཔོན་གྱིས་དྲིའི་ཆུ་རྡོ་རྗེ་དང་བཅས་པའི་ཁྱེད་རྣམས་ཀྱི་གནས་གསུམ་དུ་ཡས་མར་རེག་སྟེ་ཨོཾ་ཨཱཿཧཱུྃ་ཞེས་བརྗོད་པས། དཔྲལ་བར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་དམར་པོ་ཨཱཿཡིས་མཚན་པ། སྙིང་གར་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པ་རྣམས་ལམ་གྱིས་བྱུང་བར་མོས་པ་མཛོད། སླར་ཡང་མས་ཡར་རེག་སྟེ་ཧཱུྃ་ཨཱཿཨོཾ་ཞེས་བརྗོད་པས་གསལ་གདབ་པ་དང༌། ཡས་མར་རེག་སྟེ་ཨོཾ་ཨཱཿཧཱུྃ་ཞེས་བརྗོད་པས་བྱིན་གྱིས་བརླབ་པར་མོས་པ་མཛོད། དེས་ནི་ལུས་ངག་ཡིད་གསུམ་རྡོ་རྗེ་གསུམ་གྱི་ངོ་བོར་གནས་པ་དེ་ངོ་འཕྲོད་ཅིང་གསལ་བར་བྱེད་པ་ཡིན། བདུན་པ་མཆོད་པ་བྱ་བ་ནི། དེ་ལྟར་ཁྱེད་རྣམས་ཀྱི་སྒོ་གསུམ་རྡོ་རྗེ་གསུམ་དུ་བྱིན་གྱིས་བརླབས་མ་ཐག་པ་དེ་རྒྱལ་བུ་རྒྱལ་སྲིད་ལ་དབང་བསྐུར་བར་ཀུན་གྱིས་མཆོད་ཡུལ་དུ་བྱེད་པ་ལྟར་མཆོད་པའི་ཡུལ་དུ་བཟང་བ་ཡིན་པས།
མེ་ཏོག་དབུ་ལ་ཕུལ་ཏེ། ཨོཾ་བཛྲ་པུཥྤེཿཨཱཿཧཱུྃ་ཞེས་དང༌། བདུག་སྤོས་ཤངས་ལ་དྷཱུ་པེ། མར་མེ་སྤྱན་ལམ་དུ་ཨཱ་ལོ་ཀེ དྲིའི་བྱུག་པ་ཐུགས་ཀར་གནྡྷེ། ཞལ་ཟས་ལྗགས་ལ་ཕུལ་ཏེ། ཨོཾ་བཛྲ་ནཻ་ཝི་དྱ་ཨཱཿཧཱུྃ། ཞེས་པས་མཆོད་པ་ནི་སྒོ་གསུམ་ལྷར་ཤེས་པའི་སྒོ་ནས་འདོད་ཡོན་ལ་མ་ཆགས་པར་ལོངས་སྤྱོད་ཅིག་ཅེས་པའི་དོན་ཡིན། བརྒྱད་པ་དངོས་གྲུབ་ཀྱི་མཚན་ལྟས་བརྟག་པའི་ཕྱིར། སོ་ཤིང་སྦྱིན་པ་ནི།
སོ་ཤིང་ལས་བུམ་གྱི་ཆུ་དང་སྔགས་ཀྱི་བསང༌། ཨོཾ་སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སོ་ཤིང་སོར་བཅུ་གཉིས་པ་རྩེ་མོར་མེ་ཏོག་གི་ཅོད་པཎ་དང་བཅས་པ། རྡོ་རྗེ་སློབ་མ་རྣམས་ཀྱི་དངོས་གྲུབ་ཀྱི་མཚན་ལྟས་བརྟག་པའི་ནུས་པ་དང་ལྡན་པར་གྱུར་ཞེས་པས་བྱིན་གྱིས་བརླབས་པ་དེ་ཁྱེད་རྣམས་ཀྱི་ཕྱག་ཐལ་མོ་སྦྱར་བའི་བར་དུ། ཨོཾ་ཨཱཿཛི་ཧྭཱ་བཛྲ་སཾ་ཝརྡྷ་ནི་སྭཱ་ཧཱ། ཞེས་པས་བྱིན་པའི་སོ་ཤིང་དེ་རྒྱུ་རིན་པོ་ཆེ་གསེར་རམ་དངུལ་ལས་གྲུབ་པར་མོས་ཏེ། སོའི་རྩ་བར་དྲུད་པས་རྩེ་མོའི་མེ་ཏོག་ལས་འོད་ཟེར་བྱུང་བ་ཞལ་ནས་བརྒྱུད་དེ་ཁོང་པར་སོང་བས་ཚེ་ཐོག་མ་མེད་པ་ནས་བསགས་པའི་སྡིག་པ་དང་དབང་གི་ཡེ་ཤེས་སྐྱེ་བ་ལ་གེགས་བྱེད་ཀྱི་སྒྲིབ་པ་ཐམས་ཅད་སྨན་པ་མཁས་པས་སྐྱུགས་སྨན་བཏང་བ་བཞིན་སྐྱུགས་པར་མོས་ཏེ། ཨོཾ་བཛྲ་ཧ་ས་ཧཾ་ཞེས་བརྗོད་ཅིང་མཎྜལ་ཚོམ་བུ་ལྔ་པ་བཀོད་པའི་དབུས་སུ་འདོར་བ་ཞུ། དེ་ལྟར་དོར་བས་རྩེ་མོ་ཤར་དུ་བསྟན་ན་ཞི་བ། ལྷོར་མངོན་སྤྱོད།
ནུབ་ཏུ་དབང༌། བྱང་དུ་རྒྱས་པ། སྟེང་དུ་མཁའ་སྤྱོད། འོག་ཏུ་ས་སྤྱོད། མཚམས་རྣམས་སུ་དངོས་གྲུབ་ཕྲན་ཚེགས་འགྲུབ་པར་འགྱུར་རོ། ། དགུ་པ་རྨི་ལམ་གསལ་པོ་འབྱུང་བ་དང་ངག་གི་དྲི་མ་སྦྱང་བའི་ཕྱིར་ཁྱོར་ཆུ་སྦྱིན་པ་ནི། བསང་སྦྱངས། སྟོང་པའི་ངང་ལས་ཝཾ་ལས་བྱུང་བའི་ཁྱོར་ཆུ་ངག་གི་དྲི་མ་སྦྱང་བའི་ནུས་པ་དང་ལྡན་པར་གྱུར་པར་བསམས་ལ། ཝཾ་ཞེས་ལན་བདུན་བཟླས་པ། ཨོཾ་ཧྲཱིཿབི་ཤུདྡྷཿསརྦ་དྷརྨཿསརྦ་པཱ་པཾ་ནིཤྩ་སྱ་སཾ་ཤོ་དྷ་ཡ་སརྦ་བི་ཀལྦཱན་ཨ་པ་ན་ཡ་ཧཱུྃ།
ཞེས་པས་ལན་གསུམ་དུ་སྦྱིན། བཅུ་པ་རྨི་ལམ་མི་འཁྲུགས་པ་དང་མལ་སྟན་ལྷག་པར་གནས་པའི་ཕྱིར་ཀུ་ཤ་སྦྱིན་པ་ནི། བསང་སྦྱངས། སྟོང་པའི་ངང་ལས་དྷཱིཿདང་ཧཱུྃ་ལས་བྱུང་བའི་ཀུ་ཤ་ཆེ་ཆུང་རྩ་བ་དང་རྩེ་མོ་མ་ཉམས་པ། རྡོ་རྗེ་སློབ་མ་རྣམས་ཀྱི་རྨི་ལམ་མི་འཁྲུགས་པར་བྱེད་པའི་ནུས་པ་དང་ལྡན་པར་གྱུར་ཞེས་པས་བྱིན་གྱིས་བརླབས་པའི་ཀུ་ཤ་ཆུང་བ་སྔས་ཀྱི་དོན་དུ། ཨོཾ་བཛྲ་ཏིཀྵྞ་དྷཱིཿཞེས་པས་ལག་པ་གཡས་དང༌། ཆེ་བ་སྟན་གྱི་དོན་དུ་ཨོཾ་བཛྲ་ཏིཀྵྞ་ཧཱུྃ་ཞེས་པས་གཡོན་དུ་བྱིན་ཏེ། དེའི་དོན་ནི་སྔོན་བྱུང་བཅོམ་ལྡན་འདས་ཀུ་ཤ་མ་འཁྲུགས་པའི་སྟན་ལ་བཞུགས་ནས་སངས་རྒྱས་པ་བཞིན། འདིར་ཡང་ཀུ་ཤའི་སྟན་ལ་ཉལ་ཏེ་ཆོས་ཐམས་ཅད་རྨི་ལམ་སྒྱུ་མ་ལྟ་བུ་མངོན་དུ་བྱས་ནས་འཚང་རྒྱ་བའི་རྟེན་འབྲེལ་ལམ་དུ་བྱེད་པའོ། ། བཅུ་གཅིག་པ་རྨི་ལམ་ལ་བར་ཆད་མི་འབྱུང་བའི་ཕྱིར་སྲུང་སྐུད་འདོགས་པ་ནི།
བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སྲད་བུ་དམར་པོ་སློབ་མའི་ལུས་ཚད་དང་མཉམ་པ་སུམ་བསྒྲིལ་བྱས་པར་རྡོ་རྗེའི་མདུད་པ་གསུམ་གྱིས་བཏབ་པ། རྡོ་རྗེ་སློབ་མ་རྣམས་ཀྱི་སྒོ་གསུམ་གྱི་བར་ཆད་སྲུང་བའི་ནུས་པ་དང་ལྡན་པར་གྱུར། སློབ་དཔོན་གྱི་སྙིང་གའི་ཧཱུྃ་ལས་འོད་ཟེར་འཕྲོས། སྟ་གོན་གྱི་ལྷའི་ ་་་་་སྟ་གོན་གཉིས་པ་མན་ནས་མདུན་བསྐྱེད་ཀྱི་ལྷའི་ཐུགས་ཀ་ཞེས་བརྗོད། ཐུགས་ཀ་ནས་ཡེ་ཤེས་ཀྱི་སྲད་བུའི་ཚོགས་སྤྱན་དྲངས་ཏེ་དམ་ཚིག་གི་སྲད་བུར་ཐིམ་པར་བསམས་ལ། ཨོཾ་ཧྲཱིཿཥྚྲཱི་སོགས་ལན་བདུན་དུ་བཟླས་པས་བྱིན་གྱིས་བརླབས་པ་དེ་ཉིད། སྐྱེས་པའི་དཔུང་པ་གཡོན་དང༌། བུད་མེད་ཀྱི་གཡས་སུ་ཉིས་སྐོར་དུ། ཨོཾ་བུདྡྷ་མཻ་ཏྲི་རཀྵ་རཀྵ་སརྦཱན་སྭཱ་ཧཱ་ཞེས་བརྗོད་ཅིང་བཅིངས་ནས་ལས་བུམ་གྱི་ཆུས་གཏོར་ཏེ་བསྲུང་ངོ༌། །
བཅུ་གཉིས་པ་ཆོས་ཟབ་མོ་བཤད་པའི་སྒོ་ནས་སྤྲོ་བ་བསྐྱེད་པ་ནི། འཇིག་རྟེན་དུ་ནི་ཀུན་མཁྱེན་དག ། ཅེས་སོགས་ནས། དེ་བཞིན་གཤེགས་པ་ཉིད་དུ་འགྱུར། ། ཞེས་པའི་བར་བརྗོད། དེའི་དོན་ནི་འཇིག་རྟེན་ན་ཨུ་དུམྦཱ་རའི་མེ་ཏོག་དཀོན་པ་ལྟར་སངས་རྒྱས་འཇིག་རྟེན་དུ་བྱོན་པ་དཀོན་ཞེས་སོགས་ནས། དེ་བཞིན་གཤེགས་པ་ཉིད་དུ་འགྱུར་བར་གདོན་མི་ཟ་བས་དོན་དེ་དག་ལ་དགའ་བ་ཁྱད་པར་ཅན་བསྐྱེད་པར་མཛོད་ཅིག ། ཅེས་པའི་བར་སྤྱི་ལྟར་བརྗོད་པའམ། ཡང་ན། དཀོན་ཞེས་པའི་རྗེས་ཐོགས་སུ།
བྱོན་ནས་ཆོས་གསུངས་པ་དང༌། གསུངས་པའི་བསྟན་པ་གནས་པ་དང༌། བསྟན་པའི་རྗེས་སུ་བདག་གཞན་འཇུག་པ་ཡོད་པ་རྣམས་དཀོན་ཞིང༌། ཁྱད་པར་གསང་སྔགས་རྡོ་རྗེ་ཐེག་པ་དང་མཇལ་བ་ནི་ཤིན་ཏུ་དཀོན་ནོ། ། དཀོན་པ་ཙམ་དུ་མ་ཟད། ཕན་ཡོན་ཆེན་པོ་དང་ལྡན་པ་ཡིན་ཏེ། དེ་ཅིའི་ཕྱིར་ཞེ་ན། རྡོ་རྗེ་ཐེག་པའི་ལམ་གྱི་རྩ་བ་དཀྱིལ་འཁོར་དུ་ཞུགས་ཏེ་དབང་བླངས་ནས། དམ་ཚིག་དང་སྡོམ་པའི་བསྲུང་བསྡམ་ཚུལ་བཞིན་དུ་བགྱི་ཞིང༌། ལམ་ལ་ཅི་ནུས་ཀྱིས་འདུན་པ་བྱས་ན་བརྩོན་འགྲུས་དང་བསྟུན་པའི་བྱེ་བྲག་གིས།
ཚེ་འདིའམ་བར་དོའམ། སྐྱེ་བ་བདུན་ནམ། བཅུ་དྲུག་ཚུན་ཆད་དུ་འབྲས་བུ་འགྲུབ་པར་འགྱུར་བ་གདོན་མི་ཟ་བར་དེ་བཞིན་གཤེགས་པའི་བཀའ་ཡང་དག་པ་ལས་འབྱུང་བའི་ཕྱིར། མཐར་ཐུག་གི་འབྲས་བུ་ལ་ཉེ་ཞིང༌། གནས་སྐབས་ཀྱི་འབྲས་བུ་ཚེ་འདིར་ཚེ་རིང་བ་དང་ནད་དང་སྡུག་བསྔལ་ཞི་བ་དང༌། སྐྱེ་བ་ཕྱི་མ་ལྷ་མིའི་གོ་འཕང་ལ་སོགས་པ་རྩོལ་སྒྲུབ་ལོགས་ཤིག་མི་དགོས་པར་ཞར་བྱུང་གི་ཚུལ་གྱིས་འགྲུབ་པ་ཡིན་ནོ། ། དེས་ན་རྙེད་པར་དཀའ་ལ་ཕན་ཡོན་ཆེ་བའི་གསང་སྔགས་ཀྱི་ཐེག་པ་དང་མཇལ་བ་འདི་སྐལ་བ་བཟང་ངོ་སྙམ་དུ་ཤེས་པའི་སྒོ་ནས་ལམ་འདི་ལ་དགའ་བ་ཁྱད་པར་ཅན་བསྐྱེད་པར་མཛོད་ཅིག་ཅེས་པའི་དོན་ཡིན། ཞེས་པ་དེ་གཉིས་གང་རུང་རེ་བརྗོད། བཅུ་གསུམ་པ་རྨི་ལམ་བརྟག་ཅིང་ངན་ན་བསྲུང་བ་ནི། བུ་ཀྱེ་སང་ནི་དཀྱིལ་འཁོར་དག །
མཐོང་བར་འགྱུར་རོ་ཉོལ་ཞིག་དང༌། ། རྨི་ལམ་མཐོང་བ་གང་ཡིན་པ། ། དེ་ཀུན་ང་ལ་དྲང་པོར་སྨྲོས། ། ཞེས་འབྱུང་བའི་ཕྱིར། ཁྱོད་རྣམས་དཀྱིལ་འཁོར་གྱི་ཁང་པའམ་རང་གི་སྒྲུབ་པའི་ཁང་པར་བདེ་བའི་མལ་བཅས་པར་སྔར་བྱིན་པའི་ཀུ་ཤ་ཆུང་བ་སྔས་དང༌། ཆེ་བ་སྟན་དུ་བཏིང༌། གོས་དྲི་མ་མེད་པ་གྱོན། གློ་གཡས་པ་འོག་ཏུ་ཕབ་ནས་སེང་གེའི་ཉལ་སྟབས་ཀྱིས་མགོ་དཀྱིལ་འཁོར་ལ་ཕྱོགས་པར་ཉལ་ཏེ། སེམས་དུག་གསུམ་གྱི་རྣམ་རྟོག་ཐག་རིང་དུ་བྱས། ལྷའི་ང་རྒྱལ་དང་ལྡན་པས་ཧྲཱིཿཥྚྲཱིཿབཟླ་ཞིང་སང་ཉིན་ཡི་དམ་ལྷའི་དཀྱིལ་འཁོར་མཐོང་བར་འགྱུར་རོ་སྙམ་པའི་དགའ་སྤྲོ་དུང་ངེ་བའི་ངང་ནས་ཉལ་ན་ལུང་སྟོན་པའི་རྨི་ལམ་འབྱུང་བར་འགྱུར་རོ། །
དེའང་རྨི་ལམ་བཟང་བའི་ལྟས་ནི། དེ་བཞིན་གཤེགས་པའི་སྐུ་གཟུགས་དང་མཆོད་རྟེན་མཐོང་བ། དམ་པའི་ཆོས་ཀྱི་གླེགས་བམ་ཐོགས་པ། དགེ་འདུན་གྱི་སྡེའི་དབུས་སུ་ཞུགས་པ། རང་གི་བླ་མ་དང་མཇལ་བ། ཉི་ཟླ་ཤར་བ། རྒྱལ་པོར་དབང་བསྐུར་བ། ཁྲུས་བྱས་པ། གོས་དཀར་པོ་གྱོན་པ། ཆུ་ལས་བརྒལ་བ།
མཚོན་ཆ་རྙེད་པ་རྣམས་རྨི་ན་རྨི་ལམ་བཟང་བ་ཡིན་པས་སྔགས་ཀྱི་དངོས་གྲུབ་རབ་འབྲིང་གང་ཡང་རུང་བ་འགྲུབ་པར་ཤེས་པར་བྱས་ནས་ཞེན་པ་མེད་པའི་དགའ་བ་བསྒོམ་ཞིང་དགའ་སྟོན་བྱ། གལ་ཏེ་ངན་པའང་འབྱུང་སྲིད་དེ། དེའི་ལྟས་ནི། རྒྱ་སྐྱེས་ཀྱི་རི་ལ་འཛེགས་པ། ཀ་ར་ཝི་རའི་མེ་ཏོག་རྒྱས་པ་འཐུ་བ། མཆོད་སྡོང་དང་བྱེ་མ་དང་ཐལ་ཕུང་ལ་འཛེགས་པ། སྤྲེའུ་དང་བོང་བུ་ལ་ཞོན་ཏེ་ཁ་ཕྱིར་ཕྱོགས་ཏེ་འགྲོ་བ། ཕག་དང་རྔ་མོ་དང་མ་ཧེ་ལ་ཞོན་པ། བུད་མེད་ནག་མོ་གོས་ནག་ཅན་ལ་འདོད་ལོག་སྤྱོད་པ། འདམ་དུ་བྱིང་བ།
དོང་དུ་ལྷུང་བ། རི་རྩེ་ནས་ལྷུང་བ། ལྗོན་ཤིང་ཆག་པ་ལ་སོགས་པ་རྨིས་ན་ཅུང་ཟད་ངན་པ་ཡིན་པས། གཉིད་སད་མ་ཐག་ཏུ་ཆོས་ཐམས་ཅད་རྨི་ལམ་གྱི་སྣང་བ་དང་ཁྱད་པར་མེད་དེ། བདེན་པར་གྲུབ་པ་ཅུང་ཟད་ཀྱང་མེད་སྙམ་པའི་སྤྲོས་བྲལ་གྱི་སྦྱང་བའི་རྒྱས་འདེབས་པ་དང༌། ཧྲཱིཿཥྚྲཱིཿསོགས་སྙིང་པོ་བཟླས་པས་བསྲུང་བ་དང༌། ཞི་བའི་སྲེག་བླུགས་བྱ་བའི་སྒོ་ནས་རྨི་ལམ་ངན་པའི་འབྲས་བུ་མི་འབྱིན་པའི་ཐབས་ལ་འབད་པར་བྱ་དགོས་སོ། ། དེ་རྣམས་ཀྱིས་སློབ་མ་སྟ་གོན་གྱི་ཆོས་རྣམས་གྲུབ་ནས། དངོས་གཞི་དབང་བསྐུར་བའི་ཆོ་ག་སང་ཉིན་འབྱུང་བ་ལགས། ཞེས་བརྗོད་ལ་སློབ་མ་རྣམས་རང་གནས་སུ་བཏང་ངོ༌། །
དངོས་གཞི་ལ་བདག་བསྐྱེད་སྔོན་དུ་འགྲོ་བས་མདུན་བསྐྱེད་སྒྲུབ་ཅིང་མཆོད་པ་དང༌། བདག་ཉིད་འཇུག་ཅིང་དབང་བླང་བ། གཏོར་མ་འབུལ་བ། སློབ་མ་གཞུག་པའི་ཕྱིར་དམ་ཚིག་གསུམ་གྱི་གླུ་བླང་ཞིང་དེ་ཁོ་ན་ཉིད་བདེན་པ་བསྒྲགས་པའི་བར་གྲུབ་ནས། དངོས་གཞི་དབང་བསྐུར་བའི་བརྡ་སྤྲོད་ནི། སློབ་མ་བོས་ནས་སྟ་གོན་གྱི་གྲལ་རིམ་ལྟར་འཁོད་པ་ལ། སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་ཐོབ་པར་བྱ། དེའི་ཆེད་དུ་ཟབ་པ་ལས་ཀྱང་ཆེས་ཟབ་པའི་དབང་བསྐུར་བ་གསན་ལ་དོན་ཚུལ་བཞིན་དུ་ཉམས་སུ་བླང་བར་བགྱིའོ་སྙམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དང༌། ཆོས་གསན་པའི་ཀུན་དུ་སྤྱོད་པ་རྣམས་རྡོ་རྗེ་ཐེག་པའི་རྒྱུད་སྡེ་རིན་པོ་ཆེ་རྣམས་ནས་ཇི་ལྟར་འབྱུང་བ་བཞིན་གསལ་བཏབ་ནས་གསན་འཚལ། དེ་ལ་རང་རེ་རྣམས་ཀྱིས་རྙེད་པར་དཀའ་བའི་དལ་འབྱོར་གྱི་མི་ལུས་རྙེད།
མཇལ་བར་དཀའ་བའི་སངས་རྒྱས་ཀྱི་བསྟན་པ་དང་མཇལ། བསྟན་པའི་སྙིང་པོ་རྡོ་རྗེ་ཐེག་པའི་ལམ་ཉམས་སུ་བླང་དུ་ཡོད་པའི་སྐབས་འདིར་དམ་པའི་ཆོས་རྣམ་པར་དག་པ་རེ་བྱ་དགོས་ཏེ། དེའི་རྒྱུ་མཚན་ཡང༌། ཀྱེ་རྡོ་རྗེ་ལས། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། དེ་བསལ་ན་ནི་སངས་རྒྱས་ཉིད། ། ཅེས་གསུངས་པ་ལྟར་སེམས་ཅན་ཐམས་ཅད་རང་བཞིན་གྱིས་རྣམ་པར་དག་པའི་སངས་རྒྱས་ཀྱི་སྙིང་པོ་ཅན་ཡིན་ནའང༌། གནས་སྐབས་སུ་གློ་བུར་གྱི་དྲི་མ་སྒྲིབ་གཉིས་བག་ཆགས་དང་བཅས་པ་མ་སྤངས་ཀྱི་བར་ལ་རྒྱུན་ཆད་མེད་པར་སྡུག་བསྔལ་གྱི་ཁོར་མོ་ཡུག་ཏུ་གྱུར་པའི་འཁོར་བར་སྐྱེ་ཞིང༌། འཁོར་བའི་སྐྱེ་གནས་གང་དུ་སྐྱེས་ཀྱང༌།
མདོ་དྲན་པ་ཉེར་གཞག་ལས། སེམས་ཅན་དམྱལ་བ་དམྱལ་མེས་ཉམས། ། ཡི་དྭགས་བཀྲེས་ཤིང་སྐོམ་པས་ཉམས། ། དུད་འགྲོ་གཅིག་ལ་གཅིག་ཟས་ཉམས། ། མི་དག་འཚོ་བ་ཐུང་བས་ཉམས། ། ལྷ་དག་བག་མེད་པ་ཡིས་ཉམས། ། འཁོར་བ་ཁབ་ཀྱི་རྩེ་ཙམ་ལ། ། བདེ་བ་ནམ་ཡང་ཡོད་མ་ཡིན། ། ཞེས་གསུངས་པ་ལྟར་བཟོད་པར་དཀའ་བའི་སྡུག་བསྔལ་འབའ་ཞིག་ལས་མ་འདས་པ་ཡིན། སྡུག་བསྔལ་ཅན་གྱི་སེམས་ཅན་དེ་རྣམས་ཀྱི་ཕ་མར་མ་བྱས་པ་གཅིག་ཀྱང་མེད།
ཕ་མར་བྱས་རེས་ཀྱི་གནོད་པ་མཐའ་དག་ལས་བསྐྱབས་ཤིང༌། ཕན་ཚད་མེད་པ་བཏགས་པའི་དྲིན་ཆེན་འདི་རྣམས་སྡུག་བསྔལ་རྒྱུ་དང་བཅས་པ་ལས་བསྒྲལ་ནས་སངས་རྒྱས་ཀྱི་ས་ལ་གཞག་པའི་སླད་དུ། ཚེ་འདིའི་བྱ་བ་སྙིང་པོ་མེད་པ་ཐམས་ཅད་སྤངས་ནས་དམིགས་པ་མེད་པའི་སྙིང་རྗེ་དང་ཤེས་རབ་ཆེན་པོ་ཟུང་དུ་འཇུག་པའི་བདག་ཉིད་ཅན་གྱི་དཔལ་གཤིན་རྗེའི་གཤེད་ཀྱི་གོ་འཕང་ཐོབ་པར་བྱ་དགོས། དེའི་ཆེད་དུ་བདེན་གཉིས་ཟུང་འཇུག་ཏུ་རྟོགས་པའི་ལྟ་བས་རྒྱུད་སྦྱངས་ནས་བསྐྱེད་རིམ་བསྒོམ་པ་ལ་དབང་བར་བྱེད་པ་བུམ་པའི་དབང་བསྐུར་བ་དང༌། རྫོགས་རིམ་བསྒོམ་པ་ལ་དབང་བར་བྱེད་པ་དབང་གོང་མ་གསུམ་མཐའ་རྟེན་དང་བཅས་པ་བླངས་ལ་ཉམས་སུ་བླང་བར་བགྱིའོ་སྙམ་པའི་བསམ་པ་བྱང་ཆུབ་ཀྱི་སེམས་དུང་པ་རེ་བསྐྱེད་མཛོད། དེ་ལ་འདིར་གདུལ་བྱ་ཞེ་སྡང་ཅན་རྗེས་སུ་འཛིན་པར་བྱེད་པ་ནི། ཇི་སྐད་དུ། དོན་དམ་ཆོས་སྐུ་ཞི་བ་ཉིད། ། གང་འདིར་ཁམས་གསུམ་རྣམ་རྒྱལ་ཏེ། ། གཤིན་རྗེའི་དགྲ་ཞེས་གྲགས་པ་ཡིན། །
ཞེས་འབྱུང་བ་ལྟར། གཤིན་རྗེའི་གཤེད་ཀྱི་སྐོར་གྱི་ནང་ཚན་བཅོམ་ལྡན་འདས་གཤིན་རྗེའི་གཤེད་གདོང་པ་དྲུག་པ་ལྷ་ཉེར་གཅིག་པའི་དཀྱིལ་འཁོར་དུ་དབང་བསྐུར་བ་ལ་སྟ་གོན་དང༌། དངོས་གཞི་གཉིས་ལས། འདིར་ཕྱི་མ་སྟེ། དེ་ལའང་བདག་བསྐྱེད་བཟླས་པ་དང་བཅས་པ་སྔོན་དུ་འགྲོ་བས་མདུན་བསྐྱེད་ཀྱི་དཀྱིལ་འཁོར་སྒྲུབ་ཅིང་མཆོད་པ་དང༌། ཕྱི་རོལ་དུ་འབྱུང་པོའི་ཚོགས་ལ་གཏོར་མ་བཏང་བ། ནང་དུ་ལོག་སྟེ་འདུད་བསྟོད་བྱ་བ་བཅས་དགོས་ནའང་དེ་དག་ལེགས་པར་གྲུབ་པར་བྱས་པའོ། ། འཇུག་ཅིང་དབང་བླང་བ་ལ། སློབ་དཔོན་རང་ཉིད་འཇུག་ཅིང་དབང་བླང་བ་ནི་སློབ་མ་ལ་ཇི་ཙམ་བསྐུར་བའི་དབང་རྣམས་བདག་འཇུག་གི་ཚུལ་དུ་ལེན་པ་དང༌། དེའི་རྗེས་སུ་ཡི་དམ་ཆོས་སྐྱོང་གཏོར་མས་མཉེས་པར་བྱ་བ་རྣམས་དགོས་ནའང་དེ་རྣམས་ཀྱང་སྔོན་དུ་ལེགས་པར་གྲུབ་ནས།
ད་ཁྱེད་རྣམས་ཀྱི་ངོ་སྐལ་དུ་སློབ་མ་གཞུག་ཅིང་དབང་བསྐུར་བ་ལ། ལྷ་དང་སྐལ་བ་མཉམ་པའི་ཆེད་དུ་དཀྱིལ་འཁོར་དུ་འཇུག་པ་དང༌། ཞུགས་ནས་དབང་བཞི་བསྐུར་བ་གཉིས་ལས། དང་པོར་འཇུག་པ་ལ། ཁྲུས་བྱས་མཎྜལ་བགེགས་བསྐྲད་བྱ། ། མིག་དར་མེ་ཏོག་གཏད་གསོལ་གདབ། ། རྒྱུན་བཤགས་སྡོམ་གཟུང་བྱིན་གྱིས་བརླབ། ། ནང་གི་སེམས་བསྐྱེད་གསང་བར་གདམས། ། དྲིས་ལན་བྱས་ཏེ་ནང་དུ་འཁྲིད། ། ཕྱག་འཚལ་དམ་བཞག་ཡེ་ཤེས་དབབ། །
གསོལ་གདབ་ལྟས་བརྟག་མེ་ཏོག་དོར། ། གདོང་དབྱེ་དཀྱིལ་འཁོར་བསྟན་པའོ། ། ཞེས་པ་ལྟར་ཆོས་ཉེར་གཅིག་ལས། ཐོག་མར་ལས་བུམ་གྱི་ཆུས་ཁྱེད་རྣམས་ཀྱི་ཁ་ལ་སོགས་པ་དག་པར་བྱས་ནས་སྙིམ་པ་མེ་ཏོག་དང་བཅས་ཏེ་གྲལ་རིམ་ལྟར་འཁོད་ཅིང༌། སློབ་དཔོན་ལ་དེ་བཞིན་གཤེགས་པ་ཐམས་ཅད་ཀྱི་ངོ་བོ་བཅོམ་ལྡན་འདས་གཤིན་རྗེའི་གཤེད་གདོང་དྲུག་པ་དངོས་ཡིན་སྙམ་པའི་མོས་གུས་དང་ལྡན་པས། དཀྱིལ་འཁོར་དུ་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་འབུལ་མཛོད། དེ་ལྟར་མཎྜལ་ཕུལ་ནས། སློབ་དཔོན་གྱིས་ལས་བུམ་གྱི་ཆུས་ཁྱེད་རྣམས་ལ་གཏོར་ཏེ་ལུས་ངག་ཡིད་གསུམ་ལ་གནས་པའི་བགེགས་དང་དབང་ལེན་པ་ལ་བར་དུ་གཅོད་པའི་བགེགས་ཐམས་ཅད་བསྐྲད་པར་མོས། ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་ཕཊ་ཅེས་པས་བགེགས་བསྐྲད་དེ། སྔོན་ཆད་གཤིན་རྗེའི་གཤེད་ཀྱི་དཀྱིལ་འཁོར་དུ་མ་ཞུགས་པའམ་ཞུགས་ཀྱང་བསྐྱར་ནས་འཇུག་པའི་མཚོན་བྱེད་དུ།
ཧཱུྃ་ལས་བྱུང་བའི་མིག་དར་དམར་པོ་རེས་གདོང་བཅིངས་ཏེ། ཨོཾ་ཙཀྵུ་བནྡྷ་ཝཱ་ར་མ་ནཱ་ཡ་ཧཱུྃ། ཞེས་པས་གདོང་བཅིངས་ནས། དཀྱིལ་འཁོར་གྱི་ལྷ་དང་མཇལ་བའི་ཚེ་ཕྱག་སྟོང་པར་མཇལ་དུ་མི་བཏུབ་པས་ཕྱག་རྟེན་གྱི་སླད་དུ། ཧཱུྃ་ལས་བྱུང་བའི་མེ་ཏོག་གི་ཕྲེང་བ་རེ་ཡང་བྱིན་ཏེ། ཨུ་དུམྦཱ་ར་མནྡ་ར། ། ཡོངས་འདུ་དང་ནི་མཱ་ལི་ཀ ། ཀརྞི་ཀ་ཡི་ཕྲེང་བ་འདི། ། ལེགས་པར་ནོས་ཏེ་བུ་ཁྱོད་ཟུང༌། ། ཨཱ་ཁཾ་ཝཱི་ར་ཧཱུྃ།
ཞེས་པས་གཏད་དེ། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཨེ་མ་ཧོ་སངས་རྒྱས་སློབ་དཔོན་ཆེ་ནས། མགོན་པོས་བདག་ནི་གཞུག་ཏུ་གསོལ། ། ཞེས་གསོལ་བ་བཏབ་ནས། བདུན་རྣམ་དག་གི་སྒོ་ནས་སྐྱབས་སུ་འགྲོ་བ་དང་སེམས་བསྐྱེད་པའི་སླད་དུ། ཁྱེད་རྣམས་ཀྱི་མདུན་གྱི་ནམ་མཁར་སོགས་དང༌། དཀོན་མཆོག་གསུམ་ལ་ནས་འགྲུབ་པར་ཤོག་གི་བར་གྱིས་རྒྱུད་དག་པར་བྱས་ནས། སླར་ཡང་རིགས་ལྔ་སྤྱི་དང་སོ་སོའི་དམ་ཚིག་རྣམས་ཀྱང་འཛིན་སྙམ་པས་འདིའི་རྗེས་ཟློས་ལན་གསུམ་མཛོད། སྲས་བཅས་སངས་རྒྱས་སོགས་ནས་མྱ་ངན་འདས་ལ་འགོད།
ཅེས་པས་དམ་ཚིག་དང་སྡོམ་པ་འཛིན་པར་ཁས་བླངས་ནས། གཟུང་བྱ་དམ་ཚིག་དང་སྡོམ་པའི་གཙོ་བོ་ནི་དབང་བསྐུར་བ་ལས་སྐྱེ་བར་འགྱུར་བ་ཡིན། བྱིན་གྱིས་བརླབ་པའི་ཕྱིར་དྲིའི་ཆུ་རྡོ་རྗེ་དང་བཅས་པས་གནས་གསུམ་ཡས་མར་དུ་རེག་པ་རྣམས་ནི་སྟ་གོན་གྱི་སྐབས་ལྟར་བྱས་ནས། གསང་སྔགས་ནང་གི་སེམས་བསྐྱེད་པའི་སླད་དུ། སློབ་དཔོན་གྱིས་ས་མ་ཡ་ཨ། ཞེས་བརྗོད་པས་ཁྱེད་རྣམས་ཀྱི་སྙིང་གར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་ཆ་ཤས་ཡོངས་སུ་རྫོགས་པ་ཉ་གང་བ་ལྟ་བུ་ཞིག་ལམ་གྱིས་བྱུང་བར་མོས། དེའི་སྟེང་དུ་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པ་འོད་ཟེར་འཕྲོ་བ་དང་བཅས་པ་ཞིག་གསལ་བཏབ་སྟེ། དེ་ལྟ་བུའི་བདེན་གཉིས་དབྱེར་མེད་དུ་སེམས་བསྐྱེད་པར་བགྱིའོ་སྙམ་པས་འདིའི་རྗེས་ཟློས་མཛོད། ཨོཾ་སརྦ་ཡོ་ག་ཙིཏྟ་ཨུཏྤཱ་དཱ་ཡ་མི། ཞེས་པས་ཐམས་ཅད་རྣལ་འབྱོར་དུ་སེམས་བསྐྱེད་པ་དེ་སྙིང་གར་རྡོ་རྗེ་བཞག་སྟེ་བརྟན་པར་བྱས་པར་མོས་པ་མཛོད།
ཨོཾ་སུ་ར་ཏི་ས་མ་ཡ་སྟྭཾ་ཧོཿསིདྡྷི་བཛྲ་ཡ་ཐཱ་སུ་ཁཾ། ཞེས་པས་བརྟན་པར་བྱས་ནས། འོག་ནས་འབྱུང་བའི་གསང་སྔགས་ཀྱི་ཀུན་དུ་སྤྱོད་པ་རྣམས་སྣོད་དང་མི་ལྡན་པ་རྣམས་ལ་མ་སྨྲ་ཞིག་ཅེས་གསང་བར་གདམས་པ་ནི། སྤྱི་བོར་རྡོ་རྗེ་བཞག་སྟེ། དེང་ཁྱོད་དེ་བཞིན་གཤེགས་པ་ནས། འགྱུར་ཏ་རེ་ཞེས་གསང་བར་གདམས་ནས། རིགས་ངེས་པར་བྱ་བའི་སླད་དུ། སློབ་དཔོན་གྱིས། ཀྱེ་བུ་སྡུག་པ་ཁྱོད་སུ་ཡིན། ཞེས་དྲིས་པའི་ལན་འདེབས་པར་མོས་པ་འདིའི་རྗེས་ཟློས་མཛོད།
སྐལ་བ་བཟང་པོ་དང་ལྡན་པ་བདག་ལགས་སོ། ། འདུན་པ་ངེས་པའི་སླད་དུ། ཅི་ལ་དགའ་ཞེས་དྲིས་པའི་ལན་དུ་འདིའི་རྗེས་ཟློས་མཛོད། བདེ་བ་ཆེན་པོ་ལའོ། ། དེ་ཅིའི་ཕྱིར་ངེས་པར་བྱ་བ་ནི། དེ་ཡིས་བུ་ལ་ཅི་ཞིག་བྱ། ། ཞེས་དྲིས་པའི་ལན་དུ་འདིའི་རྗེས་ཟློས་མཛོད། སངས་རྒྱས་མཆོག་གི་དམ་ཚིག་གོ ། ཞེས་པས་ལན་བྱ། དེ་རྣམས་ཕྱིའི་འཇུག་པ་ཡིན།
ནང་འཇུག་གི་སླད་དུ་སློབ་དཔོན་གྱི་ཐུགས་ཀ་ནས་སྒོ་བ་བཞི་སྤྲོས་པས་ཁྱེད་རྣམས་དཀྱིལ་འཁོར་གྱི་དྲུང་དུ་ཁྲིད་པར་མོས་ཏེ། ཁྱེད་རྣམས་གཏི་མུག་གཤིན་རྗེའི་གཤེད་ཀྱི་ང་རྒྱལ་དང་ལྡན་པས། སློབ་དཔོན་གྱི་ལག་གི་རྡོ་རྗེ་ལ་འཇུས་ཏེ། དཀྱིལ་འཁོར་གྱི་ཕྱོགས་སུ་དབུ་འདུད་པ་དང་བཅས་པས་འདིའི་རྗེས་ཟློས་མཛོད། ཨ་ཁཾ་ཝཱི་ར་ཧཱུྃ། ཞེས་བརྗོད་པས་ཡོལ་བའི་ནང་དུ་ཁྲིད་པར་མོས། དེ་ནས་སྒོ་བ་བཞིའི་ཞལ་ནས་ཨོཾ་བཛྲོདྒྷ་ཊ་ས་མ་ཡ་པྲ་ཝེ་ཤ་ཡ་ཧཱུྃ་ཕཊ། ཅེས་བརྗོད་པས་གཞལ་ཡས་ཁང་གི་སྒོ་བཞི་ཕྱེ་བར་བསམ། ཁྱེད་རྣམས་དཀྱིལ་འཁོར་གྱི་ཤར་སྒོ་ནས་སྐུ་གསུང་ཐུགས་ལ་ཕྱག་བྱ་བའི་མོས་པས་ཐལ་མོ་གནས་གསུམ་དུ་སྦྱར་ཏེ་འདིའི་རྗེས་ཟློས་མཛོད། ཨོཾ་ན་མ་ཏེ་ཧཱུྃ།
ན་མ་མི་ཧཱུྃ། ན་མོ་ན་མ་ཧཱུྃ། ཞེས་དང༌། སླར་ཡང་ཞེ་སྡང་གཤིན་རྗེའི་གཤེད་ཀྱི་ང་རྒྱལ་གྱིས་ཐལ་མོ་སྙིང་གར་སྦྱར་ཏེ་བྱིན་གྱིས་བརླབས་པར་གསོལ་བའི་ཡིད་ཀྱིས་འདིའི་རྗེས་ཟློས་མཛོད། ཨོཾ་སརྦ་ཏ་ཐཱ་ག་ཏ་པཱུ་ཛོ་པསྠ་ནཱ་ཡ་ཨཱཏྨཱ་ནཱཾ་ནིརྻཱ་ཏ་ཡཱ་མི། སརྦ་ཏ་ཐཱ་ག་ཏ། བཛྲ་སཏྭ་ཨ་དྷི་ཏིཥྛ་སྭ་མཱཾ། ཞེས་པས་གཙོ་བོ་ལའོ། ། ཡང་གནས་དེ་ཉིད་ནས་གཏི་མུག་གཤིན་རྗེའི་གཤེད་ཀྱི་ང་རྒྱལ་གྱི་ཐལ་མོ་སྤྱི་བོར་སྦྱར་ཏེ། བྱིན་གྱིས་བརླབ་པར་གསོལ་བའི་ཡིད་ཀྱིས།
ཨོཾ་སརྦ་ཏ་ཐཱ་ག་ཏ་པཱུ་ཛོ་པསྠ་ན་ཡ་ཏ་ཐཱ་ག་ཏཱ་ཨཱཏྨ་ནཱཾ་ནིརྻཱ་ཏ་ཡཱ་མི། སརྦ་ཏ་ཐཱ་ག་ཏ་བཛྲ་བཻ་རོ་ཙ་ན་ཨ་དྷི་ཏིཥྛ་སྭ་མཱཾ། ཞེས་པས་གཏི་མུག་གཤིན་རྗེའི་གཤེད་ལའོ། ། དེ་ནས་གཡས་སྐོར་གྱིས་ཕྱིན་ཏེ། ལྷོ་སྒོ་ནས་ཕྲ་མ་གཤིན་རྗེའི་གཤེད་ཀྱི་ང་རྒྱལ་གྱིས་ཐལ་མོ་དཔྲལ་བར་སྦྱར་ནས། དབང་བསྐུར་བར་གསོལ་བའི་ཡིད་ཀྱིས། ཨོཾ་སརྦ་ཏ་ཐཱ་ག་ཏ་པཱུ་ཛ་ཨ་བྷི་ཥེ་ཀཱ་ཡ་ཨཱཏྨ་ནཱཾ་ནིརྻཱ་ཏ་ཡཱ་མི། སརྦ་ཏ་ཐཱ་ག་ཏ་བཛྲ་རཏྣ་ཨ་བྷི་ཥིཉྩ་ཏུ་མཱཾ། ཞེས་པས་སེར་སྣ་གཤིན་རྗེའི་གཤེད་ལའོ། ། ནུབ་སྒོ་ནས་འདོད་ཆགས་གཤིན་རྗེའི་གཤེད་ཀྱི་ང་རྒྱལ་གྱིས་ཐལ་མོ་མགྲིན་པར་སྦྱར་ཏེ་ཆོས་སྟོན་པར་གསོལ་བའི་ཡིད་ཀྱིས།
ཨོཾ་སརྦ་ཏ་ཐཱ་ག་ཏ་པཱུ་ཛ་པྲ་ཝརྟྟ་ནཱ་ཡ་ཨཱཏྨ་ནཱཾ་ནིརྻཱ་ཏ་ཡཱ་མི། སརྦ་ཏ་ཐཱ་ག་ཏ་བཛྲ་དྷརྨ་ཙཀྲ་པྲ་ཝརྟྟ་ནཱ་ཡ་མཱཾ། ཞེས་པས་འདོད་ཆགས་གཤིན་རྗེའི་གཤེད་ལའོ། ། བྱང་སྒོ་ནས་ཕྲག་དོག་གཤིན་རྗེའི་གཤེད་ཀྱི་ང་རྒྱལ་གྱིས་ཐལ་མོ་སྤྱི་བོར་སྦྱར་ཏེ། ཕྲིན་ལས་བསྒྲུབ་པར་གསོལ་བའི་ཡིད་ཀྱིས། ཨོཾ་སརྦ་ཏ་ཐཱ་ག་ཏ་པཱུ་ཛ་ཀརྨ་ཎི་ཨཱཏྨ་ནཱཾ་ནིརྻཱ་ཏ་ཡཱ་མི། སརྦ་ཏ་ཐཱ་ག་ཏ་བཛྲ་ཀརྨ་ཀུ་རུ་མཱཾ། ཞེས་པས་ཕྲག་དོག་གཤིན་རྗེའི་གཤེད་རྣམས་ལ་ཕྱག་བྱས་ནས། ཡེ་ཤེས་དབབ་པའི་སྔོན་འགྲོ་དམ་བཞག་བཞི་ལས། ཕན་ཡོན་གྱི་སྒོ་ནས་དམ་ལ་གཞག་པ་ནི།
སྤྱི་བོར་རྡོ་རྗེ་བཞག་ལ། དེ་རིང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཞུགས་ཀྱིས། དེ་བཞིན་གཤེགས་པ་ཐམས་ཅད་ཀྱི་སོགས་ནས། ཉམས་པར་འགྱུར་ཏ་རེ། ཞེས་དང༌། ཉེས་དམིགས་ཀྱི་སྒོ་ནས་དམ་ལ་བཞག་པ་ནི། སྙིང་གར་རྡོ་རྗེ་བཟུང་སྟེ། གཤིན་རྗེ་གཤེད་པོ་ནས་གཤེགས་ཞེས་དང༌། གཉིས་ཀའི་སྒོ་ནས་དམ་ལ་བཞག་པ་ནི། རྣམ་རྒྱལ་བུམ་ཆུ་བླུད་ཅིང༌།
འདི་ནི་ཁྱོད་ཀྱི་ནས་ཨུ་ད་ཀ་ཋ་ཋ་ཋ། དམ་ཚིག་རྡོ་རྗེའི་སྒོ་ནས་དམ་ལ་བཞག་པ་ནི། སྤྱི་བོར་རྡོ་རྗེ་དང༌། འདི་ནི་ཁྱོད་ཀྱི་དམ་ཚིག་རྡོ་རྗེ་ནས། འགེམས་པར་བྱེད་དོ། ། བླ་མའི་བཀའ་མཉན་པའི་སྒོ་ནས་དམ་ལ་བཞག་པ་ནི། རྡོ་རྗེ་སྤྱི་བོ་དང༌། དེང་ཕྱིན་ཆད་བུ་ཁྱོད་ནས། ལྟུང་བར་འགྱུར་ཏ་རེ། ཞེས་པས་དམ་ལ་བཞག་པ་རྣམས་སོང་ནས།
ནང་འཇུག་གི་དངོས་གཞི་ཡེ་ཤེས་དབབ་པར་ཞུ་བའི་གསོལ་བ་འདེབས་པའི་རྗེས་ཟློས་ལན་གསུམ་མཛོད། དེ་བཞིན་གཤེགས་པ་ནས་དབབ་ཏུ་གསོལ། ཞེས་གསོལ་བ་བཏབ་ནས། ཁྱེད་རང་རྣམས་ལུས་ཙོག་པུར་འདུག་སྟེ། ཕྱི་ནང་གི་ཆོས་ཐམས་ཅད་སྣང་ལ་རང་བཞིན་མེད་པ་རྨི་ལམ་སྒྱུ་མ་ལྟ་བུར་ཤེས་པར་གྱིས་ལ། དེའི་ངང་ནས་ཁྱེད་རང་རྣམས་དཔལ་གཤིན་རྗེའི་གཤེད་དུ་གསལ་བའི་རྐང་པ་གཉིས་བགྲད་ནས་གནས་པའི་རྐང་པའི་འོག་ཏུ་རླུང་གི་དཀྱིལ་འཁོར། རྐང་མཐིལ་དུ་ཛྷཻཾ་དམར་པོ། སྙིང་གར་སའི་དཀྱིལ་འཁོར་གྲུ་བཞི་སེར་པོ་ལཾ་གྱིས་མཚན་པ། མགྲིན་པ་ཆུའི་དཀྱིལ་འཁོར་དཀར་པོ་ཟླུམ་པོ་ཝཾ་གྱིས་མཚན་པ། སྤྱི་བོར་གཤིན་རྗེའི་གཤེད་ཀྱི་དཀྱིལ་འཁོར་གྱི་ལྷ་ཚོགས་རྣམས་བཀྲ་ལམ་གྱིས་ཡོད་པར་མོས།
སློབ་དཔོན་ལ་མོས་གུས་བྱས་པས་ཐུགས་ཀ་ནས་འོད་ཟེར་འཕྲོས་པས་རྐང་ཞབས་ཀྱི་རླུང་ལ་ཕོག་པས། རླུང་གཡོས་པས་རྐང་མཐིལ་གྱི་ཛྷཻཾ་མེར་འབར་བ་རྐང་པའི་ནང་ནས་གྱེན་དུ་སོང་བས། སྙིང་གའི་སའི་དཀྱིལ་འཁོར་བསྲེགས། མགྲིན་པའི་ཆུ་བཀོལ། སྤྱི་གཙུག་གི་ལྷ་ཚོགས་རྣམས་ལུས་ལ་ཐིམ། མེའི་འོད་ཟེར་ཕྱོགས་བཅུར་འཕྲོས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་གཤིན་རྗེའི་གཤེད་ཀྱི་ལྷ་ཚོགས་ཀྱི་རྣམ་པ་དཔག་ཏུ་མེད་པ་སྤྱན་དྲངས་ཏེ། ཁྱེད་རྣམས་ཀྱི་སྤྱི་བོའི་གཙུག་བ་སྤུའི་བུ་ག་རྣམས་ནས་ཆར་བབས་པ་བཞིན་དུ་ཐིམ་པས་རྒྱུད་བྱིན་གྱིས་བརླབ་པར་མོས་པ་མཛོད། ཅེས་དང་གུ་གུལ་ལ་སོགས་པའི་རྫས་ཀྱིས་བདུག་ཅིང་རོལ་མོའི་སྒྲ་དང་བཅས། ཧྲཱིཿཥྚྲཱིཿའི་མཐར།
ཏིཥྛ་མ་ཧཱ་ཀྲོ་དྷ་ཨཱ་ཝེ་ཤ་ཡ་སྟྭཾ་བྷ་ཡ། ར་ར་ར་ར། ཙ་ལ་ཡ་ཙ་ལ་ཡ། ཧཱུྃ་ཨ་ཧ་ཛྷཻཾ་ཞེས་ཡང་ཡང་བརྗོད་ཅིང་དབབ། དེ་ལྟར་ཡེ་ཤེས་ཕབ་པའི་བྱིན་རླབས་ཀྱི་རྒྱུན་བརྟན་པའི་ཕྱིར། སྤྱི་བོར་རྡོ་རྗེ་རྒྱ་གྲམ་དུ་བཞག་སྟེ་བརྟན་པར་བྱས་ནས། དེའང་སྐུ་བབས་ན་འཕར་གཡོ་དང༌། གསུང་བབས་ན་སྨྲ་དགོད་དང༌། ཐུགས་བབས་ན་དུས་གསུམ་ཤེས་པ་ལ་སོགས་པ་འབྱུང་བར་འགྱུར་ཏེ། དེའི་ཚེ་སློབ་མའི་ལྕེ་ལ་ཨ་བསྒོམས་ལ།
རྡོ་རྗེ་ཆོས་ནི་མགོན་པོ་ཆེ། ། སྣང་བ་མཐའ་ཡས་བདེ་བ་ཆེ། ། སྨྲོས་ཤིག་འདོད་ཆགས་ཆོས་ཆེན་པོ། ། རྡོ་རྗེ་དགེ་དང་མི་དགེ་སྨྲོས། ། ཞེས་བརྗོད་པས་ལེགས་ཉེས་ཐམས་ཅད་སྨྲ་བར་འགྱུར་རོ། ། དེ་ལྟར་ཡེ་ཤེས་ཕབ་པའི་སློབ་མ་ལྷག་པའི་ལྷ་དང་ངོ་སྤྲད་པའི་ཕྱིར་དཀྱིལ་འཁོར་ལ་གསོལ་བ་འདེབས་པ་སློབ་དཔོན་གྱིས་བགྱི་དགོས་པས། དེ་བཞིན་གཤེགས་པ་ནས་དེ་བཞིན་ཤོག ཅེས་གསོལ་བ་བཏབ་ནས། དངོས་གྲུབ་ཀྱི་ལྟས་བརྟག་པའི་ཕྱིར། ཁྱེད་རྣམས་མིག་མིག་རས་དང་བཅས་པས་དཀྱིལ་འཁོར་གྱི་སྟེང་གི་བར་སྣང་ལ་གཟིགས་པས་ཁ་དོག་གང་སྣང་བ་ཅིག་ངེད་ལ་སྨྲ་དགོས་པས།
ཀྱེ་ཁྱེད་ཀྱི་མིག་ལམ་ན་ཅི་སྣང་ཞེས་དྲི། དེའང་དཀར་པོ་མཐོང་ན་ཞི་བ། སེར་པོ་རྒྱས་པ། དམར་པོ་དབང༌། སྔོན་པོའམ་ནག་པོ་དྲག་པོ། སྣ་ཚོགས་ཀྱིས་ལས་སྣ་ཚོགས་འགྲུབ་པར་འགྱུར་རོ། ། དེ་ལྟར་ལྟས་བརྟགས་ནས། དཀྱིལ་འཁོར་གྱི་ལྷ་ལ་བསྟོད་པ་ནི། ཞེ་སྡང་རྡོ་རྗེ་སོགས་ཀྱིས་བསྟོད་དོ། ། དེ་ནས་དཀྱིལ་འཁོར་ལ་མེ་ཏོག་འབུལ་བ་ནི།
འདི་ན་བཅོམ་ལྡན་འདས་གཤིན་རྗེའི་གཤེད་ཞལ་དྲུག་པའི་རྟེན་དང་བརྟེན་པར་བཅས་པ་བཞུགས་ཏེ། དེའང་དཀྱིལ་འཁོར་པ་ཐམས་ཅད་ཀྱང་དེ་བཞིན་གཤེགས་པའི་ཡེ་ཤེས་ཡང་དག་པའི་རྣམ་པར་འཕྲུལ་པ་གདུལ་བྱ་འདུལ་བའི་ཕྱིར་གཙོ་འཁོར་གྱི་རྣམ་པ་ཅན་དུ་བསྟན་པ་མ་གཏོགས་ངོ་བོ་ལ་བཟང་ངན་ནམ་མཆོག་དམན་གྱི་ཁྱད་པར་མེད་ཀྱང༌། རང་གི་ལས་བསགས་པའི་ལྷ་ཞིག་ལ་བབ་པར་ཤོག་ཤིག་སྙམ་པས་སྔར་གྱི་མེ་ཏོག་དེ། ཨོཾ་པྲ་ཏཱིཙྪ་བཛྲ་ཧོཿཞེས་གསུང་ཞིང་འབུལ་མཛོད་ཅིག དེ་ལྟར་ཕུལ་བའི་མེ་ཏོག་དེ་དཀྱིལ་འཁོར་གྱི་དབུས་སུ་ཕོག་ན་ཐུགས། ཤར་དུ་སྐུ། ལྷོར་ཡོན་ཏན། ནུབ་ཏུ་གསུང༌། བྱང་དུ་ཕྲིན་ལས། བར་དུ་ལྷུང་ན་གང་ཉེ་བ།
མཉམ་ན་གཉི་ག སྐུ་སྟོད་ལ་ཕོག་ན་མཆོག རྐེད་པར་འབྲིང༌། སྐུ་སྨད་ལ་ཕོག་ན་ཐ་མ། རྩིག་པའི་ཕྱི་རོལ་དུ་ལྷུང་ན་ཡང་བསྐྱར་ཏེ་དོར་རོ། ། སླར་ཡང་མེ་ཏོག་དེ་སློབ་དཔོན་གྱིས་བླངས་ཏེ་ཁྱེད་རྣམས་ཀྱི་སྤྱི་བོར་བཞག་སྟེ། པྲ་ཏི་གྲྀཧྞ་སྭ་མི་མཾ་སཏྭ་མ་ཧཱ་བ་ལ་ཨོཾ་ཞེས་བརྗོད། ཁྱེད་རྣམས་ཀྱི་མིག་འབྲས་གཉིས་སུ་ཨོཾ་དཀར་པོ་རེ་སྒོམས་ཤིག ཨོཾ་ཨོཾ་རྡོ་རྗེ་སེམས་དཔའ་དེང་ཁྱོད་ཀྱི་སོགས་ནས་ལཾ་ཧྲཱིཿཞེས་པས་མ་རིག་པའི་ལིང་ཏོག་དང་མིག་རས་ལྷན་ཅིག་བསལ་ནས། ཐར་པ་ཆེན་པོའི་གྲོང་ཁྱེར་རྟེན་དང་བརྟེན་པར་བཅས་པ་ཐམས་ཅད་མཐོང་བའི་སྐལ་བ་དང་ལྡན་པར་བྱས་སྙམ་དུ་མོས་པ་མཛོད།
དཀྱིལ་འཁོར་ལ་བལྟ་བར་བསྐུལ་བ་ནི། ཐར་པ་ཆེན་པོའི་གྲོང་ཁྱེར་མཆོག ། ལྟོས་ཤིག་ལྟོས་ཤིག་སེམས་དཔའ་ཆེ། ། མེ་ཏོག་གང་དུ་ལྷུང་གྱུར་པ། ། དེ་ནི་ཁྱེད་ཀྱི་རིགས་ཀྱི་ལྷ། ། དཀྱིལ་འཁོར་བཟང་པོ་འདི་ལ་ལྟོས། ། ད་ནི་དད་པ་རབ་ཏུ་བསྐྱེད། ། ཁྱོད་ནི་སངས་རྒྱས་རིགས་སུ་སྐྱེས། ། སྔགས་དང་ཕྱག་རྒྱས་བྱིན་གྱིས་བརླབས། ། ཧེ་བཛྲ་པ་ཤྱཿཞེས་པས་དཀྱིལ་འཁོར་ལ་བལྟ་བར་བསྐུལ་ནས།
དཀྱིལ་འཁོར་གྱི་ལྷ་ངོ་བསྟན་པ་ནི། འདི་ན་བཅོམ་ལྡན་འདས་གཤིན་རྗེའི་གཤེད་ལྷ་ཉེར་གཅིག་གི་རྟེན་དང་བརྟེན་པར་བཅས་པའི་དཀྱིལ་འཁོར་བཞུགས་པ་ཡིན་ཏེ། ཕྱི་རོལ་དུ་རྡོ་རྗེའི་ས་གཞི་རྭ་བ་གུར་མེ་རི་དང་བཅས་པའི་སྲུང་བའི་འཁོར་ལོའི་དབུས་སུ་ཆོས་འབྱུང་གི་ནང་དུ་ཆུད་པའི་སྣ་ཚོགས་པདྨའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ་གྲུ་བཞི་སྒོ་བཞི་པ་སོགས་ནས་རྒྱས་བསྡུས་གང་རིགས་བརྗོད། བྱང་ལྗང༌། དབུས་སྔོ་བའི་སྟེང་དུ་རྡོ་རྗེ་སྔོན་པོའི་ཕྲེང་བས་བསྐོར་བའི་འཁོར་ལོ་སེར་པོ་རྩིབས་བརྒྱད་པའི་ལྟེ་བར། སྣ་ཚོགས་པདྨ་དང་ཉི་མའི་གདན། ཤར་དང་མཚམས་དང་གྲྭ་རྣམས་སུ་པདྨ་དང་ཟླ་བའི་གདན། ལྷོ་དང་ནུབ་དང་བྱང་དང་སྒོ་བཞིར་པདྨ་དང་ཉི་མའི་གདན་དང་བཅས་པ་ནི་རྟེན་གཞལ་ཡས་ཁང་པ་དང༌། བརྟེན་པ་ལྷ་ནི་དབུས་སུ་མ་ཧེ་ནག་པོ་དྲེགས་པ་དང་བཅས་ཤིང་རུས་པའི་རྒྱན་གྱིས་བརྒྱན་པ། རྭ་དང་རྨིག་པ་རྣོ་བ།
ལྕེ་གློག་ལྟར་འགྱུ་བའི་སྟེང་དུ། ཞེ་སྡང་གཤིན་རྗེའི་གཤེད་སྐུ་མདོག་མཐིང་ནག་ཞལ་དྲུག ཕྱག་དྲུག ཞབས་དྲུག་སོགས་ནས་མེ་འབར་བའི་དབུས་ན་བཞུགས་པའོ། ། ཤར་དུ་གཏི་མུག་རྡོ་རྗེ་དཀར་པོ་གཡས་པས་འཁོར་ལོ་འཛིན་པ། ལྷོར་སེར་སྣ་རྡོ་རྗེ་སོགས་ནས་བཞུགས་པའོ་ཞེས་པའི་བར་སྒྲུབ་ཐབས་ལྟར་རྒྱས་པའམ། མི་ནུས་ན། ཞབས་དྲུག་པ། དེའི་པང་ན་ཡུམ་རྡོ་རྗེ་རོ་ལངས་མས་འཁྱུད་པ། ཤར་དུ་གཏི་མུག་རྡོ་རྗེ་དཀར་པོ་སོགས་ལྷོར་སེར་སྣ་རྡོ་རྗེ་སེར་པོ་སོགས་ནས་དྲི་ཆབ་མ་ལྗང་གུ་རྣམས་ནི་བརྟེན་པ་ལྷ་སྟེ།
མདོར་ན་བཅོམ་ལྡན་འདས་གཤིན་རྗེའི་གཤེད་གདོང་པ་དྲུག་ལྡན་འཁོར་དང་བཅས་པའི་དཀྱིལ་འཁོར་ཐམས་ཅད་སྣང་ལ་རང་བཞིན་མེད་པ་སྒྱུ་མ་ལྟ་བུའི་སྐུ་ཅན་དུ་མཐོང་སྙམ་པའི་དགའ་སྤྲོ་དང་བཅས་ཏེ་བླ་མའི་ཞབས་ལ་ཕྱག་བྱ་བའི་མོས་པས་འདིའི་རྗེས་ཟློས་མཛོད། ཨོཾ་རྡོ་རྗེའི་དཀྱིལ་འཁོར་ནས་ཧོཿཞེས་བརྗོད། དེ་རྣམས་ཀྱིས་ལྷ་དང་སྐལ་བ་མཉམ་པའི་ཆེད་དུ་དཀྱིལ་འཁོར་དུ་འཇུག་པའི་ཆོ་ག་རྣམས་གྲུབ་ནས། ཞུགས་ནས་མངོན་པར་དབང་བསྐུར་བ་ལ། རྡོ་རྗེ་སློབ་མའི་དབང་དང་རྡོ་རྗེ་སློབ་དཔོན་གྱི་དབང་གཉིས་ལས། དང་པོ་རྡོ་རྗེ་སློབ་མའི་དབང་ཞུ་བའི་དོན་དུ་མཎྜལ་ཕུལ་ནས། གསོལ་བ་འདེབས་པའི་རྗེས་ཟློས་ལན་གསུམ་མཛོད། ཇི་ལྟར་རྡོ་རྗེ་འཆང་ནས་སྩལ་དུ་གསོལ། ཞེས་གསོལ་བ་བཏབ། བགེགས་བསལ་བའི་སླད་དུ།
སློབ་དཔོན་གྱིས་ལས་ཐམས་ཅད་པའི་བུམ་པའི་ཆུས་གཏོར་ཞིང་ཉུངས་ཀར་གྱིས་བྲབ་པ་དང་བཅས་ཏེ། ཁྱེད་རྣམས་ཀྱི་ལུས་ངག་ཡིད་གསུམ་ལ་གནས་པའི་བར་དུ་གཅོད་པའི་བགེགས་ཐམས་ཅད་རྒྱང་རིང་དུ་བསྐྲད་པར་མོས། ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་ཕཊ། ཅེས་པས་བགེགས་བསལ་ལོ། ། དེ་ནས་སློབ་དཔོན་གྱིས་མདུན་བསྐྱེད་དཀྱིལ་འཁོར་གྱི་ལྷ་ཚོགས་རྣམས་ལ་མཆོད་ཅིང་གསོལ་བ་གདབ་དགོས་པས། དེའང་འདི་ལྟ་སྟེ། ཨོཾ་བཛྲ་པུཥྤེ་སོགས་ནས་ཤབྡ་ཨཱཿཧཱུྃ་ཞེས་པའི་བར་གྱིས་མཆོད་ནས། ཐལ་མོ་སྦྱར་ཏེ། རྡོ་རྗེ་འཆང་གིས་འགྲོ་སྐྱབས་ནས་སྩལ་དུ་གསོལ། ཅེས་ལན་གསུམ་གྱིས་གསོལ་བ་བཏབ་པ་ལ།
དཀྱིལ་འཁོར་ལྷ་ཚོགས་རྣམས་ཀྱི་ཞལ་ནས་ཀྱང༌། བུ་དེ་རྣམས་དམ་ཚིག་དང་སྡོམ་པ་འཛིན་ན་དབང་བསྐུར་ཅིག་ཅེས་གནང་བ་བྱིན་པར་བསམ་མོ། ། དཀྱུས་སུ་མ་བྱུང་ཡང༌། སྐབས་འདིར་ལས་ཀྱི་རྡོ་རྗེས་རྣམ་རྒྱལ་དང་ལས་བུམ་བཏེག་ནས་བཟུང༌། སློབ་དཔོན་གྱིས་མེ་ཏོག་ཆར་འབེབས་ཤིང་དྲིལ་བུ་འཁྲོལ་བ་དང་བཅས་ཏེ། ཕུན་སུམ་ཚོགས་པ་སོགས་ཤླཽ་ཀ་གསུམ་གྱི་ཤིས་པ་བརྗོད་ན་ཤིན་ཏུ་ལེགས་པ་སེམས། དབང་བསྐུར་བ་དངོས་ལ། ཆུ་དང་ཅོད་པཎ་རྡོ་དྲིལ་མིང༌། ། ཞེས་པའི་ལྔ་ལས། དང་པོར་མི་བསྐྱོད་པ་ཆུའི་དབང་ལ་ནང་དབང་གི་དོན་དུ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད།
དཔལ་ལྡན་ཐུགས་ཀྱི་རྡོ་རྗེ་ནས་མཛོད་ཅིག ཅེས་གསོལ་བ་གདབ། དེ་ནས་སློབ་དཔོན་གྱིས་ལས་བུམ་གྱི་ཆུས་བསང༌། ཨོཾ་སྭ་བྷཱ་ཝ་སོགས་ཀྱིས་སྦྱངས། ཁྱེད་རྣམས་དང་དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་གཉིས་ཀའང་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས། མི་བསྐྱོད་པ་སྔོན་པོ་རྡོ་རྗེ་དང་དྲིལ་བུ་འཛིན་པ། ཡུམ་མཱ་མ་ཀཱི་དང་གཉིས་སུ་མེད་པ་མཉམ་པར་སྦྱོར་བ། སློབ་དཔོན་དཀྱིལ་འཁོར་གྱི་དབུས་ན་གཙོ་བོ་ཡབ་ཡུམ་དུ་གནས་པའི་ཞལ་ནས་ཞུགས། སྐུའི་དབྱིབས་བརྒྱུད།
རྡོ་རྗེའི་ལམ་ནས་ཡུམ་གྱི་མཁར་འཐོན་པ་ཧཱུྃ་ལས་རྡོ་རྗེ་ཐོ་བ་ཧཱུྃ་གིས་མཚན་པ་ལས། ཞེ་སྡང་གཤིན་རྗེའི་གཤེད་སྐུ་མདོག་མཐིང་ནག་ཞལ་དྲུག ཕྱག་དྲུག ཞབས་དྲུག་དང་ལྡན་པ། རྩ་ཞལ་ནག་པོ་སོགས་ནས་ཀླུ་ཆེན་པོ་བརྒྱད་ཀྱིས་བརྒྱན་པ། དེའི་པང་ན་ཡུམ་རྡོ་རྗེ་རོ་ལངས་མ་སྐུ་མདོག་སྔོན་མོ་ཞལ་གཅིག་ཕྱག་གཉིས་མ། གྲི་གུག་དང་སོགས་ནས། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། སློབ་དཔོན་གི་ཐུགས་ཀ་ནས་འོད་ཟེར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་གཤིན་རྗེ་གཤེད་ཡབ་ཡུམ་གྱི་རྣམ་པར་སྤྱན་དྲངས། སློབ་དཔོན་དཀྱིལ་འཁོར་གྱི་གཙོ་བོ་དང་དབྱེར་མེད་པའི་དབུ་གཙུག་ནས་ཞུགས།
སྐུའི་དབྱིབས་བརྒྱུད། རྡོ་རྗེའི་ལམ་ནས་བྱང་ཆུབ་ཀྱི་སེམས་ཀྱི་རྣམ་པས་ཡུམ་གྱི་མཁར་ཁྱེད་རྣམས་དང་དབང་རྫས་གཤིན་རྗེ་གཤེད་དུ་གསལ་བའི་སྤྱི་གཙུག་ནས་ཐིམ་པས་དབང་བསྐུར་བ་དང་ཡེ་ཤེས་པ་འདྲེས་པ་ལྷན་ཅིག་ཏུ་བྱུང་བར་མོས་པ་མཛོད། དེ་གཉིས་ཡུམ་གྱི་མཁའ་ནས་ཕྱིར་འཐོན། ཁྱེད་རྣམས་དཀྱིལ་འཁོར་གྱི་དབུས་སུ་འཁོད། དབང་རྫས་ཀྱི་ལྷ་འོད་དུ་ཞུ་བ་རྣམ་རྒྱལ་བུམ་པའི་ཆུར་གྱུར། སླར་ཡང་སློབ་དཔོན་གྱིས་ཨོཾ་བཛྲ་ས་མཱ་ཛཿཞེས་བརྗོད་པས་སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་མི་བསྐྱོད་པས་གཙོ་བྱས་པའི་རིགས་ལྔ། ཡུམ་བཞི། བྱང་ཆུབ་སེམས་དཔའ་བརྒྱད། རིག་མ་བརྒྱད། ལྷ་མོ་དྲུག
ཁྲོ་བོ་བཅུ། སྒོ་བ་བཞི། སྤྲུལ་པའི་མཁའ་འགྲོ་ཕོ་མོ་བསམ་གྱིས་མི་ཁྱབ་པ་དང་བཅས་པ་སྤྱན་དྲངས་པ་ལ། ཨོཾ་བཛྲ་པུཥྤེ་སོགས་ལྔས་མཆོད། ཕྱིའི་དབང་གི་དོན་དུ་གསོལ་བ་འདེབས་པའི་རྗེས་ཟློས་ལན་གསུམ་མཛོད། བྱང་ཆུབ་རྡོ་རྗེ་ནས་རྡོ་རྗེའི་དེང་བདག་སྩོལ། ཞེས་གསོལ་བ་བཏབ་པས། ནམ་མཁར་བཞུགས་པའི་དབང་གི་ལྷ་རིགས་ལྔས་བྱིན་གྱིས་བརླབས། ཡུམ་བཞིས་བུམ་པ་ཐོགས་ནས་དབང་བསྐུར། སངས་རྒྱས་ཀུན་གྱི་བུམ་པའི་ནས།
བུམ་པའི་དབང་མཆོག་བླང་བར་མཛོད། ། ཞེས་དབང་བསྐུར་བར་གདམས་ནས། སློབ་དཔོན་གྱིས་བུམ་པའི་ཆུས་དབང་བསྐུར་ཞིང༌། བུམ་པའི་དབང་བསྐུར་ཆེན་པོ་ནས་སྟྭཾ་ཨ་ཧཾ། ཞེས་དབང་བསྐུར། བྱང་ཆུབ་སེམས་དཔའ་རྣམས་ཀྱིས། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། ། སེམས་ཅན་མ་ལུས་རང་བཞིན་ཀུན་གྱི་མཆོག་གྱུར་པ། ། སྐྱེད་བྱེད་ཀྱིས་བསྐྱེད་བདེ་བ་ཐམས་ཅད་འབྱུང་བ་ཇི་ལྟ་བ། ། དེ་ལྟར་དབང་བསྐུར་མཆོག་གིས་འདིར་ནི་བཀྲ་ཤིས་ཤོག །
ཅེས་བཀྲ་ཤིས་བརྗོད། རིག་མ་རྣམས་ཀྱིས། ཨོཾ་བཛྲ་སཏྭ་སུ་སཾ་གྲ་ཧད། བཛྲ་རཏྣ་མ་ནུཏྟ་རཾ། བཛྲ་དྷརྨ་གཱ་ཡ་ནི། བཛྲ་ཀརྨ་ཀ་རོདྦྷ་བེ། ཞེས་རྡོ་རྗེའི་གླུ་ལེན། ཁྲོ་བོ་རྣམས་ཀྱིས། ཨོཾ་ཨཱཿབི་གྷྣཱནྟ་ཀྲྀཏ་ཧཱུྃ་ཕཊ། ཅེས་པས་ལུས་ངག་ཡིད་གསུམ་ལ་གནས་པའི་བགེགས་བསྐྲད།
ལྷ་མོ་རྣམས་ཀྱིས་ཨོཾ་བཛྲ་ཨརྒྷཾ་སོགས་ནས། ཤབྡ་ཨཱཿཧཱུྃ་ཞེས་པའི་བར་གྱིས་མཆོད་དེ་དབང་བསྐུར། དབང་གི་ཆུ་རྒྱུན་གྱིས་རྐང་མཐིལ་ཡན་ཆད་གང༌། དྲི་མ་དག ཆུའི་ལྷག་མ་ཡར་ལུད་པ་ལས་ཁྱེད་རྣམས་ཀྱི་སྤྱི་བོར་མི་བསྐྱོད་པས་དབུར་བརྒྱན། དབང་བསྐུར་གྱི་ལྷ་རྣམས་ལ་ཛཿཧཱུྃ་བཾ་ཧོཿཞེས་བརྗོད་པས་ཁྱེད་རྣམས་ལ་ཐིམ་པས། ཁྱེད་རྣམས་ཀྱི་སྙིང་གར་མི་བསྐྱོད་པ། སྤྱི་བོར་རྣམ་སྣང༌། མགྲིན་པར་སྣང་བ་མཐའ་ཡས། ལྟེ་བར་རིན་འབྱུང༌།
གསང་གནས་སུ་དོན་གྲུབ། སའི་ཁམས་ལ་མཱ་མ་ཀཱི། མེའི་ཁམས་ལ་གོས་དཀར་མོ། རླུང་གི་ཁམས་ལ་དམ་ཚིག་སྒྲོལ་མ། མིག་ཏུ་ས་སྙིང༌། རྣ་བར་ཕྱག་རྡོར། སྣར་ནམ་སྙིང༌། ལྕེར་སྤྱན་རས་གཟིགས། དཔྲལ་བར་སྒྲིབ་སེལ། སྙིང་གར་ཀུན་བཟང༌།
ཕྱག་སོར་བཅུ་ལ་ཁྲོ་བོ་བཅུ། ཞབས་སོར་བཅུ་ལ་ཁྲོ་མོ་བཅུ། ཡན་ལག་བཞི་ལ་སྒོ་བ་བཞི། མཁའ་འགྲོ་ཕོ་མོ་བ་སྤུའི་ཚོགས་ལ་ཐིམ་པས་ཕུང་ཁམས་སྐྱེ་མཆེད་ལྷ་དང་ལྷ་མོའི་རང་བཞིན་གཙོ་བོ་ཡབ་ཡུམ་གྱི་སྐུར་གྱུར། དེ་ལ་མཆོད་པ་རྣམས་ཀྱིས་མཆོད་པར་མོས་པ་གྱིས། ཨོཾ་བཛྲ་པུཥྤེ་ནས་ནཻ་ཝིདྱ་ཨཱཿཧཱུྃ། དེ་ལྟར་ན་མི་བསྐྱོད་པའི་སྒོ་ནས་ཆུའི་དབང་ཐོབ། ཞེ་སྡང་གི་སྒྲིབ་པ་དག རྣམ་པར་ཤེས་པའི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས།
ཞེ་སྡང་གཤིན་རྗེའི་གཤེད་ཀྱི་བག་ཆགས་རྒྱུད་ལ་བཞག་པའི་རྟེན་འབྲེལ་བསྒྲིགས་པ་ཡིན་ནོ། ། རིན་ཆེན་འབྱུང་ལྡན་ཅོད་པཎ་གྱིས་དབང་ལ། ནང་དབང་གི་དོན་དུ་སློབ་དཔོན་སེར་སྣ་གཤིན་རྗེའི་གཤེད་དུ་གནས་པ་ལ། དཔལ་ལྡན་ཡོན་ཏན་སོགས་ནས། ཡོན་ཏན་རྡོ་རྗེར་བདག་མཛོད་ཅིག ། ཅེས་གསོལ་བ་གདབ། ཁྱེད་རྣམས་དང་དབང་རྫས་དབུ་རྒྱན་བསང་སྦྱངས། སྟོང་པའི་ངང་ལས། དབུ་རྒྱན་བྷྲཱུྃ་ཨཾ་ཛྲིཾ་ཁཾ་ཧཱུྃ་ལས་རྣམ་སྣང་ལ་སོགས་པའི་དེ་བཞིན་གཤེགས་པ་རིགས་ལྔ་དང༌། ཁྱེད་རྣམས་ཨཾ་ལས་རིན་པོ་ཆེ་ཨཾ་གྱིས་མཚན་པ་ལས་རིན་ཆེན་འབྱུང་ལྡན་སེར་པོ་རིན་པོ་ཆེ་དང་དྲིལ་བུ་འཛིན་པ།
ཡུམ་རིན་ཆེན་སྒྲོལ་མ་དང་གཉིས་སུ་མེད་པ་མཉམ་པར་སྦྱོར་བ། སློབ་དཔོན་དཀྱིལ་འཁོར་གྱི་གཙོ་བོར་གསལ་བའི་ཞལ་ནས་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁར་འཐོན། སེར་སྣ་གཤིན་རྗེའི་གཤེད་དུ་གོང་ལྟར་བསྐྱེད་ཅིང༌། སངས་རྒྱས་བྱང་སེམས་ཐམས་ཅད་སེར་སྣ་གཤིན་རྗེའི་གཤེད་ཀྱི་རྣམ་པར་སྤྱན་དྲངས། སློབ་དཔོན་དཀྱིལ་འཁོར་གྱི་གཙོ་བོ་དབྱེར་མེད་པའི་དབུ་གཙུག་ནས་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་བྱང་ཆུབ་ཀྱི་སེམས་ཀྱི་རྣམ་པས། ཡུམ་གྱི་མཁར་ཁྱེད་རྣམས་དང་དབང་རྫས་སེར་སྣ་གཤིན་རྗེའི་གཤེད་དུ་གསལ་བའི་སྤྱི་གཙུག་ནས་ཐིམ་པར་མོས་པ་མཛོད།
དེ་གཉིས་ཡུམ་གྱི་མཁའ་ནས་ཕྱིར་འཐོན། ཁྱེད་རྣམས་དཀྱིལ་འཁོར་གྱི་ལྷོར་འཁོད། དབང་རྫས་ཀྱི་ལྷ་འོད་དུ་ཞུ་བ་རིན་པོ་ཆེའི་དབུ་རྒྱན་དུ་གྱུར། སློབ་དཔོན་གྱིས་ཨོཾ་བཛྲ་ས་མཱ་ཛཿཞེས་བརྗོད། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་རིན་ཆེན་འབྱུང་ལྡན་གྱིས་གཙོ་བྱས་པ་སྤྱན་དྲངས་པ་ལ་མཆོད། ཕྱིའི་དབང་གི་དོན་དུ་བྱང་ཆུབ་རྡོ་རྗེ་སོགས་གསུམ་གྱི་མཐར། རིན་ཆེན་རྡོ་རྗེ་དེང་བདག་སྩོལ། ། ཞེས་གསོལ་བ་གདབ། སངས་རྒྱས་ཀུན་གྱི་དབུ་རྒྱན་ནས། ། དབུ་རྒྱན་དབང་མཆོག་བླང་བར་མཛོད། །
ཅེས་གདམས་ནས། དབང་བསྐུར་གྱི་ལྷ་སློབ་དཔོན་ལྷན་ཅིག་པས་དབུ་རྒྱན་ཁྱེད་རྣམས་ཀྱི་སྤྱི་བོར་ཅོད་པཎ་བཅིང་ཞིང༌། དབུ་རྒྱན་དབང་བསྐུར་ཆེན་པོ་ནས་ཨ་བྷི་ཥིཉྩ་ཧཱུྃ། ཞེས་དང་བུམ་པའི་ཆུས་ཀྱང་དབང་བསྐུར་བ་ནི། ཨོཾ་བཛྲ་ཨུ་ད་ཀ་ཨ་བྷི་ཥིཉྩ་མཱཾ་སུ་ར་ཏི་སྟྭཾ་ཨ་ཧཾ། ཞེས་གསུང་ཞིང་དབང་བསྐུར། སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་ཁྱེད་རྣམས་ཀྱི་སྤྱི་བོར་རིན་ཆེན་འབྱུང་ལྡན་གྱིས་དབུར་བརྒྱན་པར་མོས། དབང་བསྐུར་གྱི་ལྷ་རྣམས་ལ་ཛཿཧཱུྃ་བཾ་ཧོཿཞེས་བརྗོད་པས་དེ་རྣམས་ཕུང་ཁམས་སྐྱེ་མཆེད་སོ་སོར་ཐིམ་པས་ཁྱེད་རྣམས་སེར་སྣ་གཤིན་རྗེའི་གཤེད་དུ་གྱུར། དེ་ལ་མཆོད་པ་རྣམས་ཀྱིས་མཆོད།
ཨོཾ་བཛྲ་པུཥྤེ་སོགས་དང༌། དེ་ལྟར་ན་རིན་ཆེན་འབྱུང་ལྡན་གྱི་སྒོ་ནས་དབུ་རྒྱན་གྱི་དབང་ཐོབ་སོགས་རྟོགས་བསྐྱེད་བརྗོད། འདི་མན་ཆད་དེས་རིགས་འགྲེ་སྦྱར་ཏེ། འོད་དཔག་མེད་རྡོ་རྗེའི་དབང་ལ། ནང་དབང་གི་དོན་དུ་སློབ་དཔོན་འདོད་ཆགས་གཤིན་རྗེའི་གཤེད་དུ་གནས་པ་ལ། དཔལ་ལྡན་གསུང་གི་ནས་གསུང་གི་རྡོ་རྗེར་བདག་མཛོད་ཅིག ཅེས་གསོལ་བ་གདབ། ཁྱེད་རྣམས་དང་དབང་རྫས་རྡོ་རྗེ་བསང་སྦྱངས། སྟོང་པའི་ངང་ལས་གཉིས་ཀའང་ཛྲིཾ་ལས་པདྨ་ཛྲིཾ་གིས་མཚན་པ་ལས། སྣང་བ་མཐའ་ཡས་དམར་པོ་པདྨ་དང་དྲིལ་བུ་འཛིན་པ།
གོས་དཀར་མོ་དམར་མོ་དང་གཉིས་སུ་མེད་པ་མཉམ་པར་སྦྱོར་བ། སློབ་དཔོན་དཀྱིལ་འཁོར་གྱི་གཙོ་བོར་གསལ་བའི་ཞལ་ནས་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁར་འཐོན། འདོད་ཆགས་གཤིན་རྗེའི་གཤེད་སྐུ་མདོག་དམར་པོ་པདྨ་དང་དྲིལ་བུ་འཛིན་པ། ཡུམ་གོས་དཀར་མོ་དམར་པོ་དང་གཉིས་སུ་མེད་པར་བསྐྱེད་ཅིང༌། སངས་རྒྱས་བྱང་སེམས་ཐམས་ཅད་འདོད་ཆགས་གཤིན་རྗེའི་གཤེད་ཀྱི་རྣམ་པར་སྤྱན་དྲངས། སློབ་དཔོན་དཀྱིལ་འཁོར་གྱི་གཙོ་བོ་དབྱེར་མེད་པའི་དབུ་གཙུག་ནས་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་བྱང་ཆུབ་ཀྱི་སེམས་ཀྱི་རྣམ་པས་ཁྱེད་རྣམས་དང་དབང་རྫས་འདོད་ཆགས་གཤིན་རྗེ་གཤེད་དུ་གསལ་བའི་སྤྱི་གཙུག་ནས་ཐིམ།
དེ་གཉིས་ཡུམ་གྱི་མཁའ་ནས་འཐོན་ཏེ་དཀྱིལ་འཁོར་གྱི་ནུབ་ཏུ་འཁོད། དབང་རྫས་རྡོ་རྗེར་གྱུར་པ་དང༌། དབང་ལྷ་འོད་དཔག་མེད་ཀྱིས་གཙོ་བྱས་པ་སྤྱན་དྲངས་པ་ལ་མཆོད་པ་རྣམས་འདྲ། ཕྱིའི་དབང་གི་དོན་དུ། བྱང་ཆུབ་རྡོ་རྗེ་སོགས་གསུམ་གྱིས་མཐར། པདྨའི་རྡོ་རྗེ་དེང་བདག་སྩོལ། ། ཞེས་གསོལ་བ་གདབ། སངས་རྒྱས་ཀུན་གྱི་རྡོ་རྗེའི་ནས། རྡོ་རྗེ་འདི་ནི་ཁྱོད་ཀྱིས་ལོངས། ། ཞེས་དང༌།
ལག་པ་གཡས་སུ་རྡོ་རྗེ་གཏད་ལ། རྡོ་རྗེའི་དབང་བསྐུར་ནས། ཨོཾ་མ་ཧཱ་བཛྲ་ཨ་བྷི་ཥིཉྩ་མཱཾ། ཞེས་དང་བུམ་པའི་ཆུས་ཀྱང་དབང་བསྐུར་ནས་འོད་དཔག་མེད་ཀྱིས་དབུར་བརྒྱན། དབང་ལྷ་གོང་ལྟར་བསྟིམ་པས། འདོད་ཆགས་གཤིན་རྗེའི་གཤེད་དུ་གྱུར། དེ་ལ་མཆོད། དེ་ལྟར་ན་འོད་དཔག་མེད་ཀྱི་སྒོ་ནས་རྡོ་རྗེའི་དབང་ཐོབ་སོགས་རྟོགས་བསྐྱེད་བྱ། དོན་ཡོད་གྲུབ་པ་དྲིལ་བུའི་དབང་ལ། ནང་དབང་གི་དོན་དུ།
སློབ་དཔོན་ཕྲག་དོག་གཤིན་རྗེའི་གཤེད་དུ་གནས་པ་ལ། དཔལ་ལྡན་ཕྲིན་ལས་རྡོ་རྗེ་ནས། ཕྲིན་ལས་རྡོ་རྗེར་བདག་མཛོད་ཅིག ། ཅེས་པས་གསོལ་བ་གདབ། ཁྱེད་རྣམས་དང་དབང་རྫས་དྲིལ་བུ་སྟོང་པའི་ངང་ལས་ཁཾ་ལས་རལ་གྲི་ཁཾ་གྱིས་མཚན་པ་ལས། དོན་ཡོད་གྲུབ་པ་ལྗང་གུ་རལ་གྲི་དང་དྲིལ་བུ་འཛིན་པ། ཡུམ་དམ་ཚིག་སྒྲོལ་མ་དང་གཉིས་སུ་མེད་པ་མཉམ་པར་སྦྱོར་བ། སློབ་དཔོན་གཙོ་བོའི་ཞལ་ནས་ཞུགས། ཡུམ་གྱི་མཁར་ཕྲག་དོག་གཤིན་རྗེའི་གཤེད་སྐུ་མདོག་ལྗང་གུ་རལ་གྲི་དང་དྲིལ་བུ་འཛིན་པ། དམ་ཚིག་སྒྲོལ་མ་དང་གཉིས་སུ་མེད་པར་བསྐྱེད་ཅིང༌།
སངས་རྒྱས་བྱང་སེམས་ཐམས་ཅད་ཕྲག་དོག་གཤིན་རྗེ་གཤེད་ཀྱི་རྣམ་པར་སྤྱན་དྲངས། དབུ་གཙུག་ནས་ཞུགས་ཏེ་བསྟིམ། དེ་གཉིས་ཡུམ་གྱི་མཁའ་ནས་འཐོན་ཏེ་དཀྱིལ་འཁོར་གྱི་བྱང་དུ་འཁོད། དབང་རྫས་དྲིལ་བུར་གྱུར་པ་དང༌། དབང་ལྷ་དོན་ཡོད་གྲུབ་པས་གཙོ་བྱས་སྤྱན་དྲངས་པ་ལ་མཆོད་པ་རྣམས་འདྲ། ཕྱིའི་དབང་གི་དོན་དུ། བྱང་ཆུབ་རྡོ་རྗེ་ནས། རལ་གྲིའི་རྡོ་རྗེ་དེང་བདག་སྩོལ། ། ཞེས་གསོལ་བ་གདབ། སངས་རྒྱས་ཀུན་གྱི་དྲིལ་བུའི་དབང་ནས།
དྲིལ་བུ་འདི་ནི་ཁྱོད་ཀྱིས་ལོངས། ། ཞེས་དང༌། ལག་པ་གཡོན་པར་དྲིལ་བུ་གཏད་ལ། དྲིལ་བུའི་དབང་བསྐུར་ཆེན་པོ་ནས། ཨོཾ་བཛྲ་གྷཎྜེ་ཨཿ ཨ་བྷི་ཥིཉྩ་མཱཾ། ཞེས་དང་བུམ་པའི་ཆུས་ཀྱང་དབང་བསྐུར་སོགས་ནས། དོན་ཡོད་གྲུབ་པས་དབུར་བརྒྱན། དབང་ལྷ་བསྟིམ་པས་ཕྲག་དོག་གཤིན་རྗེའི་གཤེད་དུ་གྱུར་པ་ལ་མཆོད། དེ་ལྟར་ན་དོན་ཡོད་གྲུབ་པའི་སྒོ་ནས་དྲིལ་བུའི་དབང་ཐོབ་སོགས་རྟོགས་བསྐྱེད་བྱའོ། །
རྣམ་པར་སྣང་མཛད་མིང་གི་དབང་ལ། ནང་དབང་གི་དོན་དུ། སློབ་དཔོན་གཏི་མུག་གཤིན་རྗེའི་གཤེད་དུ་གནས་པ་ལ། དཔལ་ལྡན་སྐུ་ཡི་རྡོ་རྗེ་འཆང་ནས། སྐུ་ཡི་རྡོ་རྗེར་བདག་མཛོད་ཅིག ། ཅེས་གསོལ་བ་གདབ། ཁྱེད་རྣམས་སྟོང་པའི་ངང་ལས་བུཾ་ལས་འཁོར་ལོ་བུཾ་གྱིས་མཚན་པ་ལས། རྣམ་པར་སྣང་མཛད་དཀར་པོ་འཁོར་ལོ་དང་དྲིལ་བུ་འཛིན་པ། ཡུམ་ནམ་མཁའ་དབྱིངས་ཀྱི་དབང་ཕྱུག་མ་དང་གཉིས་སུ་མེད་པ་མཉམ་པར་སྦྱོར་བ། སློབ་དཔོན་གཙོ་བོའི་ཞལ་ནས་ཞུགས།
ཡུམ་གྱི་མཁར་གཏི་མུག་གཤིན་རྗེའི་གཤེད་སྐུ་མདོག་དཀར་པོ་འཁོར་ལོ་དང་དྲིལ་བུ་འཛིན་པ། ཡུམ་སངས་རྒྱས་སྤྱན་མ་དང་གཉིས་སུ་མེད་པར་བསྐྱེད་ཅིང༌། སངས་རྒྱས་བྱང་སེམས་ཐམས་ཅད་གཏི་མུག་གཤིན་རྗེ་གཤེད་ཀྱི་རྣམ་པར་སྤྱན་དྲངས། དབུ་གཙུག་ནས་ཞུགས་ཏེ་བསྟིམ། དེ་ཡུམ་གྱི་མཁའ་ནས་ཕྱིར་འཐོན། དཀྱིལ་འཁོར་གྱི་ཤར་དུ་འཁོད། དབང་ལྷ་རྣམ་སྣང་གིས་གཙོ་བྱས་པ་སྤྱན་དྲངས་པ་ལ་མཆོད། ཕྱིའི་དབང་གི་དོན་དུ། བྱང་ཆུབ་རྡོ་རྗེ་སོགས་གསུམ་གྱི་མཐར། འཁོར་ལོའི་རྡོ་རྗེ་དེང་བདག་སྩོལ། །
ཞེས་གསོལ་བ་གདབ། སངས་རྒྱས་ཀུན་གྱི་མིང་གི་དབང་ནས། རྡོ་རྗེའི་མིང་དབང་ཁྱོད་ཀྱིས་ལོངས། ། ཞེས་གདམས་ནས་རྡོ་རྗེ་དྲིལ་བུ་སྤྱི་བོར་དཀྲོལ་བ་དང་བཅས་ཏེ། མིང་གི་དབང་བསྐུར་ཆེན་པོ་མཆོག ། ཁམས་གསུམ་ཀུན་གྱིས་ཕྱག་བྱས་པ། ། གསང་བ་གསུམ་ནི་འབྱུང་བའི་གནས། ། སངས་རྒྱས་ཀུན་གྱིས་སྦྱིན་པར་བྱ། ། ཨོཾ་བཛྲ་ཨ་དྷི་པ་ཏི་སྟྭཾ། བཛྲ་ནཱ་མ་ཨ་བྷི་ཥིཉྩ་མཱཾ།
ཀྱེ་དཔལ་ཞེ་སྡང་རྡོ་རྗེ་ལ་སོགས་པ་མེ་ཏོག་གང་ལ་ཕོག་པའི་ལྷའི་རིགས་ལས་དྲས་ཏེ་མིང་གི་དབང་བསྐུར། བུམ་པའི་ཆུས་ཀྱང་དབང་བསྐུར། ཞེས་གསུང་ཞིང་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན། དབང་ལྷ་ཕུང་ཁམས་སྐྱེ་མཆེད་སོ་སོར་བསྟིམ་པས། ཁྱེད་རྣམས་གཏི་མུག་གཤིན་རྗེའི་གཤེད་དུ་གྱུར་པ་ལ་མཆོད་པས་མཆོད། དེ་ལྟར་ན་རྣམ་པར་སྣང་མཛད་ཀྱི་སྒོ་ནས་མིང་གི་དབང་ཐོབ་སོགས་བརྗོད་དོ། ། བརྟུལ་ཞུགས་ཀྱི་དབང་གི་སླད་དུ་ཁྱེད་རྣམས་སྐད་ཅིག་གིས་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་པ།
རྡོ་རྗེ་དང་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་དཀར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བའི་སྐུར་གྱུར། འདི་ལ་ནང་དབང་བསྐུར་བ་མེད་པས།

དབང་གི་ལྷ་སློབ་དཔོན་དང་ལྷན་ཅིག་པས། འདི་དེ་སངས་རྒྱས་ནས། བཛྲ་ཧཱུྃ། ཞེས་གསུང་ཞིང་བྱིན་པའི་རྡོ་རྗེ་དེ་གསོར་ཏེ་སྙིང་གར་བཟུང་ནས། སྙིང་གའི་ནང་དུའང་རྡོ་རྗེ་སེམས་དཔའ་ཡབ་ཡུམ་དེ་འདྲ་བ་ཞིག་གི་རྒྱས་གདབ་པར་བསྒོམ་པ་རྣམས་ནི། མ་རིག་པ་ལ་སོགས་པའི་ཉོན་མོངས་པ་ལྔ་དང༌། ཕུང་པོ་ལྔ་སྦྱངས་ནས། རིག་པ་ཡེ་ཤེས་ལྔ་དང་སྐུ་ལྔར་བྱིན་གྱིས་བརླབས་པ་ནི། རིག་པའི་དབང་ལྔ་སྟེ། སློབ་དཔོན་གྱིས་རྡོ་རྗེ་སློབ་མའི་ལས་ཐམས་ཅད་ལ་དབང་བར་བྱས་པའོ། ། གཉིས་པ་རྡོ་རྗེ་སློབ་དཔོན་གྱི་དབང་ལ་བཞི་ལས།
དང་པོ་སློབ་དཔོན་རྡོ་རྗེ་འཆང་ཆེན་པོ་ཡབ་ཡུམ་དུ་མོས་ལ་རྡོ་རྗེ་སློབ་དཔོན་གྱི་དབང་ཞུ་བའི་ཡོན་དུ་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཀྱེ་ཧོ་ཁྱེད་ཀྱི་ནས་སྟོབས་དང་ལྡན་པ་བྱིན་ཞེས་ཐུན་མོང་དང༌། མི་ལྡོག་འཁོར་ལོའི་དབང་བསྐུར་སོགས་ནས། རྟག་ཏུ་སློབ་དཔོན་བདག་འགྱུར་གསུངས། ། ཞེས་ཐུན་མོང་མ་ཡིན་པའི་གསོལ་བ་བཏབ། དེ་ནས་སློབ་དཔོན་གྱིས་བསང་སྦྱངས། ཁྱེད་རྣམས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས། རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་དང་མཉམ་པར་སྦྱོར་བའི་སྐུར་གྱུར།
དེ་ཉིད་སློབ་དཔོན་དཀྱིལ་འཁོར་གྱི་དབུས་ན་གཙོ་བོ་ཡབ་ཡུམ་དུ་གསལ་བའི་ཞལ་ནས་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁར་བབས་པ་ཁྱེད་རྣམས་རྡོ་རྗེ་འཆང་ཆེན་པོ་རྡོ་རྗེ་དང་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བའི་སྐུར་གྱུར། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྡོ་རྗེ་འཆང་ཆེན་པོ་ཡབ་ཡུམ་གྱི་རྣམ་པར་སྤྱན་དྲངས། བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པའི་དབུའི་གཙུག་ནས་ཞུགས། སྐུའི་དབྱིབས་བརྒྱུད་དེ། རྡོ་རྗེའི་ལམ་ནས་བྱང་ཆུབ་ཀྱི་སེམས་ཀྱི་རྣམ་པས། ཁྱེད་རྣམས་ཡུམ་གྱི་མཁར་རྡོ་རྗེ་འཆང་ཡབ་ཡུམ་དུ་གསལ་བའི་སྤྱི་གཙུག་ནས་ཐིམ་པར་སློབ་དཔོན་དུ་དབང་བསྐུར་བ་དང༌། ཡེ་ཤེས་པ་འདྲེས་པ་ལྷན་ཅིག་ཏུ་བྱུང་བར་མོས་པ་མཛོད།
སླར་ཡང་ཡུམ་གྱི་མཁའ་ནས་ཕྱིར་འཐོན་ཏེ། གཞལ་ཡས་ཁང་གི་དབུས་སུ་དབང་སྟེགས་སེང་གེས་བཏེག་པའི་རིན་པོ་ཆེའི་ཁྲི་པདྨ་དང་ཉི་མའི་སྟེང་དུ་འཁོད་པ་ལ། སྟེང་དུ་གདུགས་དཀར་པོ་གསེར་གྱི་ཡུ་བ་ཅན་དང༌། བ་དན་དང༌། རྒྱལ་མཚན་དང༌། མཆོད་པའི་ཡོ་བྱད་སྤྲིན་ལྟར་གཏིབས་པའི་དབུས་སུ་གནས་པར་མོས་ཏེ། ཕྱི་དབང་གི་དོན་དུ་གསོལ་བ་འདེབས་པའི་རྗེས་ཟློས་མཛོད། བྱང་ཆུབ་རྡོ་རྗེ་སོགས་ལན་གསུམ་གྱིས་གསོལ་བ་བཏབ། དེ་ནས་དམ་ཚིག་གསུམ་རིམ་པ་བཞིན་སྦྱིན་དགོས་པ་ལས། ཐོག་མར་རྡོ་རྗེ་ཐུགས་ཀྱི་དམ་ཚིག་གི་དོན་དུ།
ཧཱུྃ་ལས་བྱུང་བའི་རྡོ་རྗེ་ཁྱེད་རྣམས་ཀྱི་ཕྱག་ཏུ་བྱིན་ཏེ། འདི་དེ་སངས་རྒྱས་སོགས་ནས་ཧི་ཧི་ཧཱུྃ། ཞེས་པས་བྱིན་པའི་རྡོ་རྗེ་དེ་སྙིང་གར་གསོར་ཏེ་བཟུང་ནས། རྡོ་རྗེའི་དེ་ཁོ་ན་ཉིད་བརྗོད་པ་འདི་ལ་ཐུགས་གཏད་མཛོད། ཐོག་མཐའ་ནས། བདག་པོའི་ཚུལ། དེའི་དོན་ནི་རྡོ་རྗེ་འདི་ནི་ཐོག་མ་དང་ཐ་མ་བྲལ་བའི་བྱང་ཆུབ་ཀྱི་སེམས་རིག་སྟོང་དབྱེར་མེད་མཚོན་པར་བྱེད་པ། ཐུགས་ཀྱི་དམ་ཚིག་ཏུ་ཟུང་ཞིག་ཅེས་པའོ། ། དྲིལ་བུ་གསུང་གི་དམ་ཚིག་གི་དོན་དུ་ཨཿལས་བྱུང་བའི་དྲིལ་བུ་ཕྱག་གཡོན་དུ་བྱིན་ཏེ། འདི་དེ་སངས་རྒྱས་ཐམས་ཅད་ཀྱིས་ནས།
གྷཎྜེ་ཨཿཞེས་པས་བྱིན་པའི་དྲིལ་བུ་དེ་འཁྲོལ་ཏེ་དཀུ་གཡོན་པར་བཟུང་ནས་དྲིལ་བུའི་དེ་ཁོ་ན་ཉིད་བརྗོད་པ་འདི་ལ་ཐུགས་གཏད་མཛོད། ཨཿསྲིད་པ་ངོ་བོ་ཉིད་ནས། མཆོག་ཏུ་བྱེད། དེའི་དོན་ནི་དྲིལ་བུ་འདི་ནི་སྲིད་པ་ཐམས་ཅད་རང་བཞིན་གྱིས་དག་པར་སྟོན་པར་བྱེད་པ། གྲག་སྟོང་དབྱེར་མེད་གསུང་གི་དམ་ཚིག་ཏུ་ཟུང་ཞིག་ཅེས་པའོ། ། ཕྱག་རྒྱ་སྐུའི་དམ་ཚིག་གི་སླད་དུ། ཁྱེད་རྣམས་རྡོ་རྗེ་དང་དྲིལ་བུ་བསྣོལ་ཏེ་འཁྱུད་པའི་ཚུལ་དུ་བྱས་ལ། ཡུམ་ཀུན་ཏུ་བཟང་མོ་དང་སྙོམས་པར་ཞུགས་པས་བྱང་ཆུབ་ཀྱི་སེམས་བདེ་བ་ཆེན་པོས་ལུས་ཐམས་ཅད་དུ་ཁྱབ་པར་མོས་ལ། རྡོ་རྗེ་ཆེ་དང་ནས་བསྡུ་བར་གྱིས་ཞེས་པས་བྱིན་ལ། ཕྱག་རྒྱའི་དེ་ཁོ་ན་ཉིད་བརྗོད་པ་འདི་ལ་ཐུགས་གཏད་མཛོད།
སྲིད་པའི་བདེ་བ་ནས་བརྟན་ཕྱིར་རོ། ། དེའི་དོན་ནི་ཕྱག་རྒྱ་འདི་ནི་སྣང་སྟོང་དབྱེར་མེད་ཀྱི་ངོ་བོ་སྐུའི་དམ་ཚིག་ཏུ་ཤེས་པར་གྱིས་ལ་ཟུང་ཞིག་ཅེས་པའོ། ། དེ་ལྟར་ན་དམ་ཚིག་གསུམ་དང་མི་འབྲལ་བའི་སྒོ་ནས་སེམས་ཅན་གྱི་དོན་རྒྱ་ཆེན་པོ་གྱིས་ཤིག་ཅེས་པའི་དོན་ཏོ། ། སླར་ཡང་སློབ་དཔོན་གྱིས་ཨོཾ་བཛྲ་ས་མཱ་ཛཿཞེས་བརྗོད་པས་སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་ཡུམ་བཞི་བྱང་ཆུབ་སེམས་དཔའ་བརྒྱད་ལྷ་མོ་དྲུག་སོགས་གོང་ལྟར་སྤྱན་དྲངས་ནས། ནམ་མཁར་བཞུགས་པའི་དབང་གི་ལྷ་རིགས་ལྔས་བྱིན་གྱིས་བརླབས། ཡུམ་བཞི་དང་སློབ་དཔོན་ལྷན་ཅིག་པས་བུམ་པ་ཐོགས་ནས། སངས་རྒྱས་རྣམས་ནི་ནས། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་སརྦ་ཏ་ཐཱ་ག་ཏ་བཛྲ་ཨུ་ད་ཀ་ཨ་བྷི་ཥཱིཉྩ་མཱཾ། སུ་ར་ཏེ་ས་མ་ཡེ་སྟྭཾ་ཨ་ཧཾ།
ཞེས་གསུང་ཞིང་དབང་བསྐུར། བྱང་ཆུབ་སེམས་དཔའ་རྣམས་ཀྱི་བཀྲ་ཤིས་གང་ཞིག་བརྗོད་པ་སོགས་ནས། ཆུའི་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན་པའི་བར་གོང་མི་བསྐྱོད་པའི་ཆུ་དབང་གི་དུས་ལྟར་བརྗོད་ལ། དབང་བསྐུར་གྱི་ལྷ་རྣམས་ལ་ཛཿཧཱུྃ་བཾ་ཧོཿཞེས་བརྗོད་པས་ཁྱེད་རྣམས་ཀྱི་ཕུང་ཁམས་སྐྱེ་མཆེད་སོ་སོར་ཐིམ་པས་ཁྱེད་རྣམས་ཀྱི་སྙིང་གར་མི་བསྐྱོད་པ་སོགས་ནས། མཁའ་འགྲོ་ཕོ་མོ་བ་སྤུའི་ཚོགས་ལ་ཐིམ་པས་ཕུང་ཁམས་སྐྱེ་མཆེད་ལྷ་དང་ལྷ་མོའི་རང་བཞིན་རྡོ་རྗེ་འཆང་ཆེན་པོའི་སྐུར་གྱུར། དེ་ལ་ཉེ་བར་སྤྱོད་པ་རྣམས་ཀྱིས་མཆོད་པར་མོས་པ་གྱིས། ཨོཾ་བཛྲ་པུཥྤེ་ནས་ཤབྡ་ཨཱཿཧཱུྃ། དེ་ཉིད་ལ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ། སྐུར་བྱེད་ནམ་མཁའི་དཀྱིལ་འཁོར་རྣམས་དང་སློབ་དཔོན་ལྷན་ཅིག་པས་ཁམས་གསུམ་ཆོས་ཀྱི་རྒྱལ་པོར་རབ་ཏུ་གནས་པར་མོས། ཨོཾ་སུ་པྲ་ཏིཥྛ་བཛྲཱ་ཡ་སྭཱ་ཧཱ།
ཞེས་པས་ཁམས་གསུམ་ཆོས་ཀྱི་རྒྱལ་པོར་མངའ་གསོལ་བ་ཡིན་ནོ། ། དེ་ནས་དེ་ལྟ་བུའི་དཀྱིལ་འཁོར་དང་ལྷ་དེ་དག་གི་རྣམ་དག་བསྟན་པ་ནི། གཞལ་ཡས་ཁང་ནི་བྱང་ཆུབ་ཀྱི་ཕྱོགས་ནས་སྒོ་བ་བཞིའོ། ། ཞེས་གཞལ་ཡས་ཁང་དང་ལྷའི་དེ་ཁོ་ན་ཉིད་བསྟན་ཏེ། དེ་ཐམས་ཅད་ཀྱང་རྡོ་རྗེ་སློབ་དཔོན་གྱི་སྐུ་གསུང་ཐུགས་ལ་ཚང་བ་ཡིན་ནོ། ། དེ་ལྟར་རྣམ་དག་རྟོགས་པའི་སློབ་མ་ལ་མཐའ་རྟེན་རྗེས་སུ་གནང་བ་རྣམས་རིམ་བཞིན་སྦྱིན་དགོས་པས། དེ་ལ། སྐུ་དང་སྔགས་དང་ཕྱག་མཚན་དང༌། ། དབྱུག་ཐོ་རལ་གྲི་མདའ་གཞུ་མཆོད། ། མིག་སྨན་མེ་ལོང་ཕྲིན་ལས་བཞི། །
གྲུབ་ཆེན་གཞན་དོན་ཆོས་བཤད་དོ། ། ཞེས་པ་ལྟར་བཅུ་གསུམ་ལས། དང་པོར་ཁྲོ་བོའི་རྒྱལ་པོ་གདོང་པ་དྲུག་པའི་སྐུ་བྱིན་ཏེ། ཉིན་རེ་བཞིན་ནས། ཡི་དམ་སྒྲུབས་ཞེས་པ་སྟེ། དེང་ནས་བརྩམས་ཏེ་ཉིན་རེ་བཞིན་དུ་ཐུན་བཞིའི་རྣལ་འབྱོར་ལ་བརྩོན་པའི་སྒོ་ནས་མཆོག་དང་ཐུན་མོང་གི་དངོས་གྲུབ་གང་འདོད་པ་སྒྲུབས་ཤིག་ཅེས་པའི་དོན་ཡིན། གཉིས་པ་སྔགས་བཟླས་ལུང་གི་རྗེས་སུ་གནང་བ་ནི། ཁྱེད་རྣམས་ཀྱི་སྙིང་གར་ཉི་མའི་སྟེང་དུ་ཧཱུྃ་སྔོན་པོ་གསལ་བཏབ་སྟེ། སློབ་དཔོན་དང་དཀྱིལ་འཁོར་གྱི་ལྷའི་ཐུགས་ཀའི་ས་བོན་སྔགས་ཕྲེང་དང་བཅས་པ་ལས་སྔགས་ཀྱི་ཕྲེང་བ་བྱུང༌། ཞལ་ནས་འཐོན་ཏེ་ཁྱེད་རྣམས་ཀྱི་ཞལ་དུ་ཞུགས།
ཐུགས་ཀའི་ཧཱུྃ་གི་མཐར་འཁོད་པར་མོས་ཏེ་སྔགས་ཀྱི་རྗེས་ཟློས་ལན་གསུམ་བརྗོད་པས་དང་པོས་རྒྱུད་བྱིན་གྱིས་བརླབས། གཉིས་པས་དབྱེར་མེད་དུ་བྱས། གསུམ་པས་བརྟན་པར་བྱས་པར་མོས་ནས་འདིའི་རྗེས་ཟློས་མཛོད། ཨོཾ་ཧྲཱིཿཥྚྲཱིཿསོགས་ལན་གསུམ། དེ་ནས་ཁྱེད་རྣམས་ཀྱི་སྤྱི་བོར་མེ་ཏོག་བཞག་སྟེ། བཅོམ་ལྡན་འདི་ལ་སོགས་ཞེས་བརྗོད་པ་ནི། ལྷས་སློབ་མ་རྗེས་སུ་གཟུང་བ་དང༌། ཁྱེད་རྣམས་ཀྱིས་མེ་ཏོག་འཐོར་བ་དང་བཅས་ཏེ་འདིའི་རྗེས་ཟློས་མཛོད། བཅོམ་ལྡན་བདག་ལ་ནས་གསོལ་ཞེས་བརྗོད་པ་ནི་སློབ་མས་ལྷ་ཡི་དམ་དུ་གཟུང་བའོ། ། གསུམ་པ་ཕྱག་མཚན་གྱི་རྗེས་གནང་ལ།
ཁྱེད་རྣམས་གཤིན་རྗེའི་གཤེད་ཞལ་དྲུག ཕྱག་དྲུག ཞབས་དྲུག་པའི་སྐུ་ཅན་དུ་གསལ་བའི་ཕྱག་གཡས་སུ་ཐོ་བ། རལ་གྲི། རྡོ་རྗེ། གཡོན་དུ་ཞགས་པ། གཏུན་ཤིང༌། དྲིལ་བུ་རྣམས་བྱིན་ཏེ། རྡོ་རྗེ་ཐོ་བ་སོགས་ནས་བསླང་བར་གྱིས། ཞེས་པས་ཕྱག་མཚན་རྣམས་བྱིན་ནས།
བཞི་པ་དབྱུག་ཐོའི་རྗེས་གནང་ནི། དབྱུག་པ་སྐད་ཅིག་ཙམ་གྱིས་དབྱུག་པ་གཤིན་རྗེའི་གཤེད་ཀྱི་སྐུར་གྱུར། དེ་འོད་དུ་ཞུ་བ་དབྱུག་ཏོའི་རྣམ་པར་གྱུར་པ་ཕྱག་གཡས་སུ་བྱིན་ཏེ། རྡོ་རྗེ་ཐོད་དབྱུག་སོགས་ནས་བཛྲ་དཎྜ་ཧཱུྃ། ཞེས་པ་སྟེ། དེ་ནི་བདུད་དང་གཤིན་རྗེར་སྣང་བའི་རྟོག་པ་ཐམས་ཅད་གཞོམ་པའི་སྒོ་ནས་སེམས་ཅན་གྱི་དོན་གྱིས་ཤིག་ཅེས་པའི་དོན་ཏོ། ། ལྔ་པ་རལ་གྲིའི་རྗེས་གནང་ནི། རལ་གྲི་སྐད་ཅིག་ཙམ་གྱིས་རལ་གྲི་གཤིན་རྗེའི་གཤེད་ཀྱི་སྐུར་གྱུར། དེ་འོད་དུ་ཞུ་བ་རལ་གྲིའི་རྣམ་པར་གྱུར་པ་ཕྱག་གཡས་སུ་བྱིན་ཏེ། སངས་རྒྱས་ཀུན་གྱི་རལ་གྲི་ནས་ཁཌྒ་ཧོཿཞེས་པས་བྱིན་ཏེ།
ད་ནི་ཤེས་རབ་ཀྱི་རལ་གྲིས་སྤང་བྱ་མ་རིག་པ་ལ་སོགས་པའི་ཉོན་མོངས་པ་དང་ལྟ་བ་ངན་པའི་དྲྭ་བ་གཅོད་པའི་སྒོ་ནས་སེམས་ཅན་གྱི་དོན་གྱིས་ཤིག་ཅེས་པའི་དོན་ཏོ། ། དྲུག་པ་མདའ་གཞུའི་རྗེས་གནང་ནི། གནས་ལུགས་རྟོགས་པའི་ཤེས་རབ་དང་ལྡན་ཡང་ཐབས་མཁས་ཀྱི་ཁྱད་པར་དང་བྲལ་ན་ཉན་རང་གི་སར་ལྟུང་བར་འགྱུར་བས་རང་དོན་ཡིད་བྱེད་ཀྱི་བསམ་པ་བཅོམ་དགོས་སོ་ཞེས་པའི་ཆེད་དུ་ཧོཿལས་བྱུང་བའི་མདའ་གཞུ་བྱིན་པ་དེ་ཕྱོགས་བཞིར་འཕེན་པའི་ཚུལ་རེ་མཛོད་ཅིག ཆོས་རྣམས་ཐབས་དང་ཤེས་རབ་ནས། ཨ་ནུ་ར་གཱ་ཡ་མི་ཞེས་པས་བྱིན་ཏེ། དེ་ནི་ཐབས་དང་ཤེས་རབ་རྗེས་སུ་འབྲེལ་བའི་སྒོ་ནས་སེམས་ཅན་གྱི་དོན་གྱིས་ཤིག་ཅེས་པའི་དོན་ཏོ། ། བདུན་པ་མཆོད་པའི་རྗེས་གནང་ནི། སྡུག་པའི་གདོང་དུ་བལྟས་ནས། གཟི་ཅན་འགྱུར་ཞེས་པ་སྟེ། དེ་ནི་འདོད་པའི་ཡོན་ཏན་བསྟེན་པ་ཐམས་ཅད་ཀྱང་ལྷའི་རྣལ་འབྱོར་གྱིས་ཞེན་མེད་དུ་ལོངས་སྤྱད་དེ་བདེ་སྟོང་ཟུང་འཇུག་གི་མཆོད་པས་སངས་རྒྱས་ཐམས་ཅད་ལ་མཆོད་པའི་བསམ་པས་ཟིན་པར་གྱིས་ཤིག་ཅེས་པའི་དོན་ཏོ། །
བརྒྱད་པ་མིག་ཐུར་གྱི་རྗེས་གནང་ནི། ཤེས་རབ་ཀྱི་ཕ་རོལ་ཏུ་ཕྱིན་མའི་རང་བཞིན་གསེར་གྱི་མིག་ཐུར་གྱིས། ཁྱེད་རྣམས་ཀྱི་མིག་གི་སྒྲིབ་བྱེད་པྲཾ་ནག་པོ་གནས་པ་བསལ་ནས་སེམས་ཅན་གྱི་དོན་ལ་འཇུག་པའི་མཐུ་དང་ལྡན་པར་བྱས་པར་མོས་པ་མཛོད། ཇི་ལྟར་མིག་མཁན་ནས་བསལ་ཞེས་སོ། ། དགུ་པ་མེ་ལོང་སྤྱན་གྱི་ཐད་ཀར་བསྟན་ཏེ། ཆོས་རྣམས་གཟུགས་བརྙན་ནས་བཛྲ་ཨཱ་དརྴ་ཧོཿཞེས་པ་སྟེ། དེ་ནི་ཆོས་ཅན་གྱི་སྣང་བ་ཐམས་ཅད་སྣང་ལ་རང་བཞིན་མེད་པར་མེ་ལོང་ནང་གི་གཟུགས་བརྙན་ལྟར་ཤེས་པའི་སྒོ་ནས་སེམས་ཅན་གྱི་དོན་གྱིས་ཤིག་ཅེས་པའི་དོན་ཏོ། ། བཅུ་པ་སྣ་ཚོགས་རྡོ་རྗེ་བྱིན་ཏེ། ཞི་བའི་སེམས་ནས་དབབ་པར་གྱིས་ཞེས་པ་སྟེ། དེ་ནི་ཞི་རྒྱས་དབང་དྲག་གི་ཕྲིན་ལས་གང་ལ་གང་འདུལ་གྱི་སྒོ་ནས་སེམས་ཅན་གྱི་དོན་གྱིས་ཤིག་ཅེས་པའི་དོན་ཏོ། །
བཅུ་གཅིག་པ་དངོས་གྲུབ་བསྒྲུབ་པའི་རྗེས་གནང་ནི། ཚིག་འདི་དག་ལ་གསན་པས་ཁྱབ་སྟེ། རལ་གྲི་མིག་སྨན་ནས་སྒྲུབ་པར་གྱིས་ཞེས་པ་སྟེ། དེ་ནི་རལ་གྲི་ཁར་བཟུང་ནས་ནམ་མཁའ་ལ་འགྲོ་བ་དང༌། མིག་ལ་མིག་སྨན་བྱུགས་ནས་འཇིག་རྟེན་གསུམ་མཐོང་བ་དང༌། ས་འོག་གི་གཏེར་གྱི་བུམ་པ་བཏོན་ནས་ཅི་འདོད་དངོས་གྲུབ་སྟེར་བ་དང༌། རྐང་པ་ལ་རྫས་བྱུགས་ནས་མྱུར་དུ་བགྲོད་པ་རྐང་མགྱོགས་དང༌། རིལ་བུ་ཁར་བཅུག་ནས་སུས་ཀྱང་མི་སྣང་ཞིང་གནོད་སྦྱིན་ལྟར་འདོད་པའི་གཟུགས་སུ་བསྒྱུར་བ་དང༌། དཔྲལ་བར་ཐིག་ལེ་བཀོད་ནས་བདག་སུས་ཀྱང་མི་མཐོང་བ་དང༌། ཚེ་ཉི་ཟླ་ལྟར་གནས་པ་དང༌།
ལུས་ལོ་བཅུ་དྲུག་ལོན་པ་འདྲ་བ་དང༌། ལྕགས་དང་ཟངས་གསེར་དུ་བསྒྱུར་བ་སྟེ་གསུམ་ནི་བཅུད་ལེན་ཞེས་བྱ་སྟེ། ཚེ་དང་ལུས་དང་ལོངས་སྤྱོད་ཀྱི་བཅུད་ལེན་དང༌། བུ་མོ་དམ་པ་དགུག་པ་ནི་གནོད་སྦྱིན་མོ་སྒྲུབ་པ་སྟེ། དངོས་གྲུབ་བརྒྱད་སྒྲུབ་པའི་སྒོ་ནས་རང་གཞན་གྱི་དོན་གྱིས་ཤིག་ཅེས་རྗེས་སུ་གནང་བ་དང༌། བཅུ་གཉིས་པ། སེམས་ཅན་གྱི་དོན་བྱ་བ་དེའང་ཉོན་མོངས་པ་དུག་ལྔ་གང་དང་གང་གིས་ཉེན་པར་གྱུར་པ་དེ་དང་དེའི་གཉེན་པོར་ཤེས་པའི་སྒོ་ནས་གཞན་དོན་སྒྲུབ་དགོས་སོ་ཞེས་ཤེས་པའི་ཆེད་དུ། ཞེ་སྡང་གིས་མནན་ནས། ཕྲག་དོག་ཐམས་ཅད་ཟད་པར་གྱིས་ཞེས་སོ། ། བཅུ་གསུམ་པ་ཆོས་བཤད་པའི་རྗེས་གནང་ནི།
ཨོཾ་བཛྲ་ཧེ་ཏུ་མཱཾ་ཞེས་པས་རྐང་པའི་འོག་ཏུ་འཁོར་ལོ་བྱིན་ཏེ་སེམས་ཅན་འཁོར་བ་ལས་དྲོངས་ཤིག་ཅེས་དང༌། འདྲེན་ལུགས་ཇི་ལྟར་ན། ཨོཾ་བཛྲ་བྷཱ་ཥ་རཾ་ཞེས་པས་ཕྱག་གཡས་སུ་དུང་བྱིན་ཏེ་དུང་བུས་ལ་སེམས་ཅན་རྣམས་འཁོར་དུ་སྡུས་ཤིག་ཅེས་དང༌། ཚུལ་ཇི་ལྟར་ན། ཨོཾ་བཛྲ་གྷཎྜེ་ཨཿཞེས་པས་གཡོན་དུ་དྲིལ་བུ་བྱིན་ཏེ་ཆོས་ཀྱི་སྒྲ་སྒྲོགས་ཤིག་ཅེས་དང༌། ཆོས་གང་གིས་ན། དྷརྨ་ཨ། ཞེས་པས་དཔུང་པར་པུསྟི་བྱིན་ཏེ་ཆོས་འདིའི་སྒྲ་སྒྲོགས་ཤིག་ཅེས་པ་རྣམས་ཀྱི་དོན་དུ། དེང་ནས་བརྩམས་ཏེ་ནས་སྲུང་བར་མཛད་ཅེས་སོ། ། ཆོས་བཤད་པ་དེའང༌།
གནས་སྐབས་སུ་གདུལ་བྱ་སོ་སོའི་བསམ་པ་དང་མཐུན་པར་ཐེག་པ་གསུམ་གང་ལ་གང་འདུལ་སྟོན་དགོས་ཀྱང༌། མཐར་ཐུག་དེ་བཞིན་གཤེགས་པ་རིགས་ལྔ་དང་རྗེས་སུ་འབྲེལ་བའི་རྡོ་རྗེའི་ཐེག་པ་སྟོན་དགོས་སོ་ཞེས་ཤེས་པའི་དོན་དུ། རིགས་ལྔའི་སྤྲུལ་བཤད་ཀྱི་རྗེས་སུ་གནང་བ་ལ། རིགས་ལྔ་སོ་སོའི་ང་རྒྱལ་དང་ལྡན་པས་ཕྱག་རྒྱ་རྣམས་ཀྱང་མཛད་པ་ཞུ། འཇིག་རྟེན་ཁམས་ནི་ནས་རབ་ཏུ་བསྐོར་ཞེས་པ་སྟེ། དེ་ནི་ཁྱེད་རྣམས་ཀྱིས་སེམས་ཅན་ཐམས་ཅད་ལ་ཆོས་ཀྱི་འཁོར་ལོ། རྡོ་རྗེའི་འཁོར་ལོ། ། རིན་ཆེན་འཁོར་ལོ། པདྨའི་འཁོར་ལོ། སྣ་ཚོགས་འཁོར་ལོ་རྣམས་བསྐོར་ལ།
སེམས་ཅན་ཐམས་ཅད་ལ་ཆོས་ཀྱི་དུང་བུས། སྒྲ་སྒྲོགས། བཤད་པ་གྱིས་ཤིག་ཅེས་པའི་དོན་ཏོ། ། དེ་ལྟར་ན་རྡུལ་ཚོན་ནམ་རས་བྲིས་གང་ཡིན་སྐབས་དང་སྦྱར་ཏེ་དཀྱིལ་འཁོར་དུ་བུམ་པའི་དབང་ཐོབ་སོགས་ནས། སྤྲུལ་སྐུ་ཐོབ་རུང་གི་རྟེན་འབྲེལ་བསྒྲིགས་པ་ཡིན་ནོ། ། དེ་རྣམས་ཀྱིས་བུམ་དབང་འཁོར་བཅས་སོང་ནས། གསང་དབང་སོགས་གསུམ་ག་ལ། ཡོན་དབུལ་གསོལ་གདབ་མིག་དར་བཅིང༌། ། དབང་དངོས་བསྐུར་ལ་མཐའ་རྟེན་སྦྱིན། ། ཞེས་པ་ལྟར་ལྔ་ལྔ་ལས།
ཐོག་མར་གསང་དབང་ཞུ་བའི་ཡོན་དུ་མཎྜལ་འབུལ། དེ་ལྟར་ཕུལ་ནས། གསང་དབང་གི་རྟེན་མཚན་ཉིད་དང་ལྡན་པའི་ཕྱག་རྒྱ་འབུལ་བ་དང་བཅས་ཏེ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། བྱང་ཆུབ་རྡོ་རྗེ་སངས་རྒྱས་སོགས་ནས། གསང་བའི་དབང་མཆོག་སྩལ་དུ་གསོལ། ། ཞེས་གསོལ་བ་བཏབ་ནས། སྔོན་ཆད་བྷ་གའི་དཀྱིལ་འཁོར་མ་མཐོང་བའི་མཚོན་བྱེད་དུ་ཨོཾ་ཨཱཿཧཱུྃ་ཞེས་གསུང་ཞིང་མིག་དར་རྣམས་བཅིང་བ་ཞུ། བསྲུང་བའི་ཕྱིར་ནང་མཆོད་ཀྱི་བདུད་རྩིས་ཁྱེད་རྣམས་ལ་གཏོར་ཏེ་བྱིན་གྱིས་བརླབས་པར་མོས་པ་མཛོད། ཨོཾ་ཨཱཿཧཱུྃ། ཞེས་བརྗོད།
དེ་ནས་བླ་མ་གཤིན་རྗེ་གཤེད་ཡབ་ཡུམ་སྙོམས་པར་ཞུགས་པའི་དགའ་བའི་སྒྲ་དང༌། ཐུགས་ཀའི་འོད་ཟེར་གྱིས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས། ཞལ་ནས་ཞུགས། ཐུགས་ཀར་རྗེས་སུ་ཆགས་པའི་མེས་འོད་དུ་ཞུ། སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁར་བབས་པ་སློབ་དཔོན་གྱིས་བླངས་ཏེ་ཁྱེད་རྣམས་ཀྱི་ལྗགས་ཐོག་ཏུ་བྱིན་ཏེ། བཏུང་བ་རིན་པོ་ཆེ་འདི་ནས། ཡིད་ལས་བྱུང་བའི་ཆུ་འདི་འཐུང༌། ། ཞེས་གསུང་ཞིང་བྱིན་པའི་བདུད་རྩི་དེ། སངས་རྒྱས་ཐམས་ཅད་འདུས་པའི་ངོ་བོར་མོས་ཏེ།
ཨ་ཧོ་མ་ཧཱ་སུ་ཁཾ་ཞེས་བརྗོད་ཅིང་མྱང་བར་ཞུ། དེ་ལྟར་མྱང་བས་མགྲིན་པ་ན་གཞིར་གནས་ཀྱི་ཡ་ར་ལ་ཝ་ཞེས་པའི་ཡི་གེ་བྱང་ཆུབ་ཀྱི་སེམས་ཀྱིས་གང་བ་དམ་ཚིག་པའི་ཚུལ་དུ་གནས་པ་ལ། སློབ་དཔོན་གྱིས་བྱིན་པའི་བྱང་ཆུབ་ཀྱི་སེམས་གདན་གསུམ་ཚང་བ་དེ་ཉིད་ཡེ་ཤེས་པའི་ཚུལ་དུ་འདྲེས་པས་སྣང་མཆེད་ཐོབ་གསུམ་གྱི་འཁོར་དུ་བྱུང་བའི་རང་བཞིན་བརྒྱད་ཅུའི་རྣམ་རྟོག་རགས་པ་རྣམས་འགགས་ནས་སྟོང་པ་དང་ཤིན་ཏུ་སྟོང་པ་དང༌། སྟོང་པ་ཆེན་པོའི་སྟོང་གསལ་མཆོག་གི་ཏིང་ངེ་འཛིན་སྐྱེས་ནས། ངག་གི་དྲི་མ་དག འདོད་ཆགས་གཤིན་རྗེའི་གཤེད་དུ་གྱུར་པར་མོས་པ་མཛོད། དེ་གསང་དབང་གི་དངོས་གཞི་ཡིན། དབང་དེ་ཐོབ་པའི་བརྡར་ཨོཾ་ཨཱཿཧཱུྃ་ཞེས་གསུང་ཞིང་མིག་རས་རྣམས་འགྲོལ་བར་ཞུ། དེའི་མཐའ་རྟེན་དུ་ལུང་བསྟན་པ་ནི། ལུང་ཕལ་ཆེར་སྤྲུལ་སྐུ་རབ་ཏུ་བྱུང་བས་སྟོན་སྲིད་པས།
སྐབས་འདིར་སློབ་དཔོན་ཤཱཀྱ་ཐུབ་པའི་ང་རྒྱལ་དུ་བསྒྱུར་ནས། ལག་པ་གཡོན་པས་ཆོས་གོས་ཀྱི་གྲྭ་རི་དྭགས་བག་ཕབ་པའི་རྣ་བ་ལྟར་འཛིན་ཞིང༌། གཡས་མི་འཇིགས་པའི་ཕྱག་རྒྱས་ཁྱེད་རྣམས་ཀྱི་སྤྱི་བོར་གཏུགས་ནས། རང་རང་གི་གསང་མཚན་དང་མཐུན་པའི་དེ་བཞིན་གཤེགས་པར་འགྱུར་རོ་ཞེས་དཀྱིལ་འཁོར་པ་དང་བཅས་པས་མགྲིན་གཅིག་ཏུ་ལུང་བསྟན་པར་མོས་པ་མཛོད། འདིར་ནི་ཁྱོད་ལ་ངས་ལུང་བསྟན་སོགས་ནས། རྣམས་ལས་བཏོན། ཀྱེ་དཔལ་ཆེ་གེ་མོ་ཞེས་བྱ་བ། ཨོཾ་སརྦ་ཏ་ཐཱ་ག་ཏ་ས་མ་ཡ་སྟྭཾ། བྷུརྦྷུ་ཝ་སྭཿ། ངས་ལུང་བསྟན་པ་འདི་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་ལུང་བསྟན་པར་མཛད་དེ་སྔགས་འདི་དང་ཕྱག་རྒྱ་འདི་ལ་དད་པར་གྱིས་ཤིག་ཅེས་ལུང་བསྟན་པས་དེ་ལྟར་འགྱུར་ངེས་སྙམ་པའི་དགའ་བ་བསྐྱེད་མཛོད།
དེ་ལྟར་ན་ཞེས་སོགས་ཀྱིས་རྟོགས་བསྐྱེད་བྱ། དེ་རྣམས་ཀྱིས་གསང་དབང་སོང་ནས། ཤེས་རབ་ཡེ་ཤེས་ཀྱི་དབང་ཞུ་བའི་ཡོན་དུ་མཎྜལ་ཕུལ་ནས། གསོལ་བ་འདེབས་པའི་རྗེས་ཟློས་ལན་གསུམ་མཛོད། རྡོ་རྗེ་འཆང་གིས་འགྲོ་བསྐྱབ་ཕྱིར་ནས། ཤེས་རབ་ཡེ་ཤེས་དབང་བསྐུར་སྩོལ། ། ཞེས་གསོལ་བ་བཏབ་ནས། སྔོན་ཆད་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་མ་མཐོང་བའི་མཚོན་བྱེད་དུ་འབྲུ་གསུམ་གྱིས་གདོང་གཡོགས་བཅིངས། བདུད་རྩིས་བྱིན་གྱིས་བརླབས། དམིགས་པ་འདི་བཞིན་མཛོད།
སློབ་དཔོན་གྱི་ཐུགས་ཀ་ནས་ཕྱག་རྒྱ་དུང་ཅན། པདྨ་ཅན་ལ་སོགས་པའི་མཚན་ཉིད་དང་ལྡན་པའི་ཡིད་དུ་འོང་བ་ལང་ཚོ་ལ་བབ་པ་རྒྱན་ཐམས་ཅད་ཀྱིས་བརྒྱན་པ་ཞིག་སྤྲུལ་ཏེ། སློབ་དཔོན་གྱིས་ཕྱག་རྒྱའི་ལག་པ་གཡས་པ་ནས་བཟུང་སྟེ། ཁྱེད་རྣམས་ཀྱི་ལག་གཡོན་དུ་གཏད་ལ། ཁྱེར་ཅིག་ཁྱེར་ཅིག་ནས། མཆོད་པ་དག་ཏུ་གྱིས། ཞེས་པས་བྱིན་པའི་ཕྱག་རྒྱ་ངེས་ཁྱེད་རྣམས་གསང་སྔགས་ཀྱི་ཀུན་ཏུ་སྤྱོད་པའི་སྣོད་དང་ལྡན་མི་ལྡན་བརྟག་པའི་ཕྱིར་དྲི་བ་བྱས་པར་མོས། དྲི་ཆེན་དྲི་ཆུ་ལ་སོགས་ནས། བུ་ཁྱོད་སྤྲོ་བ་ཡིན་ནམ་ཅི། ། ཁྱེད་རྣམས་ཀྱིས་ཇི་ལྟར་དྲིས་པ་དེ་ལྟར་སྤྲོ་བར་ལན་གདབ་པར་མོས་ནས་འདིའི་རྗེས་ཟློས་མཛོད།
དྲི་ཆེན་སོགས་ནས་ལྷ་མོ་བདག་ནི་ཅིས་མི་སྤྲོ། ཞེས་ལན་བཏབ་པར་ཕྱག་རྒྱ་དེ་དགྱེས་པས་དྲི་ཞིམ་པོས་བསྒོས་པའི་པདྨ་བསྟན་ཏེ། ཨེ་མ་ང་ཡི་པདྨ་ནས། མོཀྵ་ཧོཿཞེས་བརྗོད་དེ་པང་དུ་བྱོན་པར་བསམ། དེ་ནས་ཁྱེད་རྣམས་གཤིན་རྗེའི་གཤེད་གདོང་པ་དྲུག་པ་དང༌། ཕྱག་རྒྱ་རྡོ་རྗེ་རོ་ལངས་མར་མངོན་པར་རྟོགས་པ་ལྟར་ལྷར་བསྐྱེད། གཉིས་ཀའི་སྐུ་གསུང་ཐུགས་དང་སྐྱེ་མཆེད་ཀྱི་ལྷ་རྣམས་ཀྱང་མངོན་རྟོགས་ལྟར་བཀོད། དེའང་ཡབ་ཀྱི་སྐུ་གསུང་ཐུགས་སྐྱེ་མཆེད་ཀྱི་ལྷ་རྣམས་ཕོ་དང༌། ཡུམ་གྱི་ལྷ་རྣམས་ལྷ་མོའི་རྣམ་པ་ཅན་དུ་གྱུར་ཅེས་བརྗོད། ཡབ་ཡུམ་གཉིས་ཀའི་མཁའ་གསང་བྱིན་རླབས་དཀྱུས་ལྟར་བྱ།
གཉིས་ཀའི་སྤྱི་བོར་བདེ་ཆེན་གྱི་འཁོར་ལོ་རྩ་འདབ་སུམ་ཅུ་རྩ་གཉིས་པའི་ལྟེ་བར་ཧཾ་མགོ་ཐུར་དུ་བལྟ་བ། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་པའི་ལྟེ་བར་ཨོཾ་མགོ་གྱེན་དུ་བལྟ་བ། སྙིང་གར་ཆོས་ཀྱི་འཁོར་ལོ་རྩ་འདབ་བརྒྱད་པའི་ལྟེ་བར་ཧཱུྃ་མགོ་ཐུར་དུ་བལྟ་བ། ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་པའི་ལྟེ་བར་ཨཾ་མགོ་གྱེན་དུ་བལྟ་བ། གསང་གནས་བདེ་སྐྱོང་འཁོར་ལོ་རྩ་འདབ་བཞི་པའི་ལྟེ་བར་ཕཊ་དང་བཅས་པ་གསལ་གདབ། ཁྱེད་རྣམས་གཤིན་རྗེའི་གཤེད་ཡབ་ཡུམ་ཕན་ཚུན་སྤྱན་ཟུར་གྱིས་བལྟ་རེས་བྱས་པས་མིག་སའི་སྙིང་པོ་ཡབ་ཡུམ་སྦྱོར་བས་མཉེས། རྣ་བ་ཕན་ཚུན་དགའ་བའི་གཏམ་དང་བསྟོད་པ་དང་བསྔགས་ཚིག་བརྗོད་པས་རྣ་བ་ཕྱག་རྡོར་ཡབ་ཡུམ་སྦྱོར་བས་མཉེས། ཡབ་ཡུམ་གྱི་ལུས་ལ་གུར་གུམ་ཙནྡན་ག་པུར་ལ་སོགས་པའི་དྲི་བཟང་པོས་བྱུགས་ཏེ་སྣོམ་རེས་བྱས་པས་སྣ་ནམ་མཁའི་སྙིང་པོ་ཡབ་ཡུམ་སྦྱོར་བས་མཉེས། བུ་རམ་དང་སྦྲང་རྩི་དང་ལི་ཁ་ར་སྦྲེན་མ་དང་བདུད་རྩི་ལྔ་ལ་སོགས་པ་ཡུམ་གྱི་ལྕེས་བླངས་ལ་ཡབ་ཀྱི་ཞལ་དུ་འབུལ་བ། ཡབ་ཀྱི་ལྕེས་བླངས་ཏེ་ཡུམ་གྱི་ཞལ་དུ་ཕུལ་བ་སོགས་བྱས་པས།
ལྕེ་སྤྱན་རས་གཟིགས་ཡབ་ཡུམ་སྦྱོར་བས་མཉེས། འཁྱུད་པ་དང་འོ་བྱེད་པ་དང༌། ནུ་མ་ཉེད་པ་དང༌། མཁལ་ཁུང་འཚིར་བ་དང༌། སེན་མོས་འདེབས་པ་དང༌། ནོར་བུ་ཁས་འཛིན་པ་དང༌། བྷ་གར་འོ་བྱེད་པ་ལ་སོགས་པས་ནི། ལུས་སྒྲིབ་པ་རྣམས་སེལ་ཡབ་ཡུམ་སྦྱོར་བས་མཉེས། སྙིང་ག་གཉིས་སྤྲད་པ་ནི་ཡིད་ཀུན་ཏུ་བཟང་པོ་ཡབ་ཡུམ་སྦྱོར་བས་མཉེས། དཔྲལ་བར་སྦྱར་བས་སྐུ་རྡོ་རྗེ་ཡབ་ཡུམ་སྦྱོར་བས་མཉེས།
མགྲིན་པ་སྦྱར་བས་གསུང་རྡོ་རྗེ་ཡབ་ཡུམ་སྦྱོར་བས་མཉེས། སྙིང་ག་སྦྱར་བས་ཐུགས་རྡོ་རྗེ་ཡབ་ཡུམ་སྦྱོར་བས་མཉེས་པར་བྱས་པར་བསམ། དེ་ལྟར་རང་དང་ཕྱག་རྒྱ་ལྷའི་སྐུར་གསལ་བ་སྤྲུལ་སྐུ་ལམ་དུ་བྱེད་པ་ལྷའི་འདུ་ཤེས། སྒྲ་ཧ་ཧ་སི་སི་ཀུན་དུ་རུ་བཛྲ་དྷྲྀཀ་ཅེས་པའི་སྒྲ་གྲག་པ་ནི་ལོངས་སྐུ་ལམ་དུ་བྱེད་པ་སྔགས་ཀྱི་འདུ་ཤེས། འཁོར་ལོ་ལ་སེམས་གཟུང་བ་དང༌། སངས་རྒྱས་དང་བྱང་ཆུབ་སེམས་དཔའ་རྣམས་མཆོད་པར་བྱའོ་སྙམ་པ་ནི་ཆོས་སྐུ་ལམ་དུ་བྱེད་པ་ཆོས་ཀྱི་འདུ་ཤེས་ཏེ། འདུ་ཤེས་གསུམ་དང་ལྡན་པས་ཡབ་ཡུམ་སྙོམས་པར་ཞུགས་པའི་རྗེས་ཆགས་ཀྱི་མེས་ཁམས་དྭངས་མ་རྣམས་ཞུ་ནས་སྤྱི་བོའི་ཧཾ་ལ་འདུས་ཏེ། ཧཾ་ལས་བྱང་ཆུབ་ཀྱི་སེམས་ཀྱི་རྒྱུན་རྩ་དབུ་མའི་ནང་ ་་་་་ཆོ་ག་འདིའི་དཀྱུས་སུ་འདིར་ལྟེ་བའི་ཨཾ་ལས་མེ་སྦར། སྙིང་གའི་ཧཱུྃ་དང་མགྲིན་པའི་ཨོཾ་བསྲེགས་ནས་སྤྱི་བོའི་ཧཾ་ལས་བྱང་སེམས་འབབ་པར་བཤད་ཀྱང༌། འདིར་རྗེས་ཆགས་ཀྱི་མེས་བཞུ་བ་ལས།
གཏུམ་མོའི་མེས་བཞུ་དགོས་པ་མི་སེམས་ཏེ། རྭ་ཆེན་གྱི་འཇིགས་བྱེད་དབང་ཆུར་ཡང་དེ་ལྟར་མ་བཤད་པའི་ཕྱིར་འདི་ཙམ་གྱིས་ཐུས་པར་སེམས་སོ།། ནས་བབས་ཏེ་མགྲིན་པར་བྱོན་པས་དགའ་བ། སྙིང་གར་བྱོན་པས་མཆོག་དགའ། ལྟེ་བར་བྱོན་པས་དགའ་བྲལ། གསང་གནས་སུ་བྱོན་པས་ལྷན་ཅིག་སྐྱེས་པའི་དགའ་བའི་ཡེ་ཤེས་བདེ་བ་ལ་མི་རྟོག་པའི་བརྒྱན་པའི་ངང་དུ་བསྐྱངས་པས། ཡིད་ཀྱི་དྲི་མ་དག་ནས་ཞེ་སྡང་གཤིན་རྗེའི་གཤེད་དུ་གྱུར་པར་མོས་པ་མཛོད། དེ་ཤེས་རབ་ཡེ་ཤེས་ཀྱི་དབང་གི་དངོས་གཞི་ཡིན། དབང་དེ་ཐོབ་པའི་བརྡར་འབྲུ་གསུམ་གྱིས་མིག་རས་འགྲོལ་བར་ཞུ། དེའི་མཐའ་རྟེན་དུ་དབུགས་དབྱུང་བ་ནི།
འདོད་ཆགས་བྲལ་བ་ལྟ་བུའི་ནས། ནམ་ཡང་མ་བྱེད་ཅིག་ཅེས་པ་སྟེ། དེ་ནི་དད་པ་ཆེན་པོས་ལྷ་དང་བླ་མ་ལ་ཆགས་པ། སྙིང་རྗེ་ཆེན་པོས་སེམས་ཅན་གྱི་དོན་ལ་ཆགས་པ། ཤེས་རབ་ཆེན་པོས་ཆོས་ཀྱི་དེ་ཁོ་ན་ཉིད་ལ་ཆགས་པ་ཞེས་བྱ་བ་འདི་གསུམ་དང་བྲལ་ན་སྡིག་ཆེ་བ་ཡིན་པར། དེ་གསུམ་དང་མ་བྲལ་བར་གྱིས་ཤིག ཅེས་པའི་དོན་ཏོ། ། དེ་ལྟར་ན་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་སོགས་ནས། ཆོས་སྐུ་ཐོབ་རང་གི་རྟེན་འབྲེལ་བསྒྲིགས་པའོ། ། དེས་ཤེས་རབ་ཡེ་ཤེས་ཀྱི་དབང་སོང་ནས།
དབང་བཞི་པ་ཞུ་བའི་ཡོན་དུ་མཎྜལ་ཕུལ། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཁྱོད་ཞབས་པདྨའི་བཀའ་དྲིན་ནས། བཀའ་དྲིན་རྒྱས་ནི་བསྐྱབ་ཏུ་གསོལ། ། ཞེས་གསོལ་བ་བཏབ། གདོང་གཡོགས་འཆིང་བ་དང་བྱིན་གྱིས་བརླབས་ནས། དངོས་གཞི་དབང་བཞི་པ་ཚིག་གི་སྒོ་ནས་ངོ་སྤྲོད་པ་ནི། རྒྱལ་མཚན་ཅན་གྱི་ཁྱམས་མཐོང་ནས། ། དེར་ནི་འོ་མ་རབ་བསྒྲུབ་བྱ། ། འོ་མ་ལས་སེམས་གཅིག་གོམས་ནས། །
ཕྱག་རྒྱ་ཆེན་པོ་རབ་བསྒྲུབ་འགྱུར། ། ཞེས་པ་སྟེ། དེའི་དོན་ནི། རྒྱལ་མཚན་ནི་ཐབས་ཀྱི་རྡོ་རྗེ། དེ་དང་ལྡན་པའི་ཁྱམས་ནི་ཤེས་རབ་ཀྱི་མཁའ། དེར་འོ་མ་བསྒྲུབ་པར་བྱ་བ་ནི། འདུ་ཤེས་སུམ་ལྡན་གྱི་སྒོ་ནས་དེར་སྙོམས་པར་འཇུག་པའི་རྣལ་འབྱོར་ལ་བརྟེན་ནས། བྱང་ཆུབ་ཀྱི་སེམས་བདེ་བ་ཆེན་པོའི་རང་བཞིན་དབབ་པ་དང༌། གཟུང་བ་དང༌། བཟློག་པ་དང༌།
ལུས་ཐམས་ཅད་དུ་ཁྱབ་པར་བཀྲམ་པས་ཞུ་བདེ་ལྷན་ཅིག་སྐྱེས་པའི་ཡེ་ཤེས་འཆར་ལ། དེ་ལ་སེམས་རྩེ་གཅིག་ཏུ་སྒོམས་པ་ལས་སྐྱེས་པས་རང་བཞིན་ལྷན་སྐྱེས། བདེ་གསལ་མི་རྟོག་པ་ནི། ཡེ་ཤེས་ཕྱག་རྒྱ་ཆེན་པོ་སྟེ། དེ་ཉིད་རབ་ཏུ་བསྒྲུབ་པར་འགྱུར་རོ། ། ཞེས་གསུངས་པའི་དོན་ཏེ། རྒྱུད་སྡེ་རྣམས་ལས། བཞི་པ་དེ་ཡང་དེ་བཞིན་ནོ། ། ཞེས་མཚོན་བྱ་མཚོན་བྱེད་དུ་གསུངས་པའི་དོན། མཚོན་བྱ་དོན་གྱི་དབང་བཞི་པ་ཡང༌།
སངས་རྒྱས་རྣམས་ཀྱི་དོན་དམ་པའི་བྱང་ཆུབ་ཀྱི་སེམས་ཡིན་ལ། དེ་ཉིད་དབང་གསུམ་པའི་ཡེ་ཤེས་འདིས་མཚོན་ནུས་པ་ཡིན་ནོ། ། ཞེས་ངོ་སྤྲོད་པ་ནི། ཚིག་གི་བཞི་པ་སྟེ། ཇི་ལྟར་མཚོན་ན། དབང་གསུམ་པའི་དུས་སུ་ལྷ་སྐུ་ཞལ་སྦྱོར་གྱི་རྣམ་པ་གསལ་ལ་མ་འགགས་པ། དེའི་སེམས་རྒྱུད་འཛག་མེད་ཀྱི་བདེ་བས་གང་བ། བདེ་བའི་ངོ་བོ་ལ་བལྟས་པ་ན། ཕྱི་རོལ་པས་བརྟགས་པའི་བདག་དང༌། ཉན་ཐོས་སྡེ་གཉིས་ཀྱིས་བརྟགས་པའི་ཕུང་ཁམས་སྐྱེ་མཆེད་ཀྱི་ཆོས་དང་གཟུང་འཛིན་གཉིས་རྣམ་པར་སྤངས་པ་རྣམ་རིག་པའི་གཉིས་མེད་ཀྱི་ཤེས་པའི་བར་གྱི།
རྣམ་པར་རྟོག་པ་གང་ཡང་མ་གྲུབ་པའི་ནམ་མཁའ་ལྟ་བུ་ཡིན་ལ། དེའང་དམིགས་པ་མེད་པའི་སྙིང་རྗེས་སེམས་ཅན་གྱི་དོན་རྒྱུན་མི་ཆད་པས་ན་དེས་མཚོན་ནུས་པས་སོ། ། ཡེ་ཤེས་དེ་ཉིད་ལས་ཀྱི་ཕྱག་རྒྱ་དང༌། རིག་པ་བརྟུལ་ཞུགས་ཀྱི་སྤྱོད་པ་སྤྱད་པས་མས་བརྟན་གྱི་དགའ་བ་བཞི་མཐར་ཕྱིན་ཏེ། ལོངས་སྤྱོད་རྫོགས་པའི་སྐུ་ཡན་ལག་བདུན་ལྡན་མངོན་དུ་གྱིས་ཤིག་ཅེས་པ་ནི་ལམ་གྱི་བཞི་པའོ། ། ཞེས་པའི་དོན་ཉམས་སུ་ལེན་པ་ལ་ལུས་བསམ་གཏན་གྱི་སྤྱོད་ལམ་དང་ལྡན་པར་བྱས་ནས། ཆོས་ཐམས་ཅད་རང་སེམས་གསལ་སྟོང་ཟུང་འཇུག་གི་རང་བཞིན་དུ་གནས་པ་དེ་ཉིད་འབྲས་བུའི་དུས་ཀྱི་སྐུ་བཞི་དང་ངོ་བོ་དབྱེར་མེད་དུ་ངེས་པ་ནས། ཁྱད་པར་དབང་གསུམ་པའི་དུས་ཀྱི་ལྷ་སྐུ་ཞལ་ཕྱག་གི་རྣམ་པར་གསལ་ལ་མ་འགགས་པར་སྣང་བ་སྤྲུལ་པའི་སྐུ་དང༌། དེའི་སེམས་རྒྱུད་ཕྱག་རྒྱ་དང་མཉམ་པར་སྦྱར་བ་བདེ་བ་ཆེན་པོའི་རྣམ་པར་ཤར་བ་ལོངས་སྤྱོད་རྫོགས་པའི་སྐུ་དང༌། དེའི་རང་བཞིན་གང་དུའང་མ་གྲུབ་པའི་སྟོང་པ་ཉིད་ནི་ཆོས་ཀྱི་སྐུ་སྟེ།
དེ་གསུམ་ལྡོག་ཚུལ་ཐ་དད་ཀྱང་སོ་སོར་དབྱེར་མི་ཕྱེད་པ་ངོ་བོ་ཉིད་ཀྱི་སྐུ་རྣམས་ཐ་མི་དད་པའི་རང་བཞིན་སྐྱེ་འགག་གནས་གསུམ་ཐམས་ཅད་དང་བྲལ་བ་ནམ་མཁའ་ལྟ་བུ་སྟེ། ནམ་མཁའ་དང་ནམ་མཁའ་རོ་གཅིག་པ་ལྟར། སེམས་དང་བདེ་སྟོང་རོ་གཅིག་པ་དེའི་ངང་དུ་ཅུང་ཟད་མཉམ་པར་འཇོག་པར་ཞུ། དེ་དབང་བཞི་པའི་དངོས་གཞི་ཡིན། དབང་དེ་ཐོབ་པའི་བརྡར་ཨོཾ་ཨཱཿཧཱུྃ་ཞེས་གསུང་ཞིང་མིག་རས་རྣམས་འགྲོལ་བར་ཞུ། དེའི་མཐའ་རྟེན་དུ་གཟེངས་བསྟོད་པ་ནི། དེང་ཚེ་བདག་ནི་འབྲས་བུར་ནས། དེ་རིང་སངས་རྒྱས་ཀུན་དང་མཉམ། ། ཞེས་པ་སྟེ། སྙིང་པོ་བདེ་བ་ཆེན་པོ་ལེན་ཅིང་འཛིན་པའི་དཀྱིལ་འཁོར་འདིར་ཁྱེད་རྣམས་བཙུད་ཅིང་མཐོང་བ་ལ་བརྟེན་ནས།
ཕྱིན་ཆད་སྡིག་པ་དང་སྡུག་བསྔལ་ལས་གྲོལ་ཏེ། བདེ་བ་ཆེན་པོ་འབྲས་བུའི་ཐེག་པ་འདིར་ཚུད་པས། གསོན་པའི་འབྲས་བུ་སངས་རྒྱས་ཀུན་གྱི་རིགས་སུ་སྐྱེས་པས་ལམ་འདི་ལ་དགའ་བ་ཁྱད་པར་ཅན་བསྐྱེད་ཅིག དེ་ལྟར་བྱས་ན་སྲིད་པ་ཤིན་ཏུ་དག་པ་སྐུ་བཞིའི་འབྱོར་པ་ཐོབ་པ་སངས་རྒྱས་ཀུན་དང་མཉམ་པར་སེམས་ཅན་གྱི་དོན་རྒྱ་ཆེན་པོ་འབྱུང་བ་ཡིན་ནོ། ། དེ་ལྟར་ན་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་སོགས་ནས། ངོ་བོ་ཉིད་ཀྱི་སྐུའི་རྟེན་འབྲེལ་བསྒྲིགས་པའོ། ། དེ་རྣམས་ཀྱིས་དཔལ་དུས་དགྲའི་དབང་པོའི་དཀྱིལ་འཁོར་དུ། དབང་བཞི་རྫོགས་པར་ཐོབ་པའི་གཏང་རག་ཏུ་དམིགས་ཏེ་མཎྜལ་འབུལ་བ་ཞུ། དེ་ལྟར་མཎྜལ་དུ་འབུལ་བ་མ་ཟད་ལུས་ལོངས་སྤྱོད་རྣམས་ཀྱང་སློབ་དཔོན་ལ་འབུལ་གྱི། བཞེས་ལ་ཆ་ཤས་ནས་ལོངས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད།
དེང་ནས་བརྩམས་ཏེ་ནས། སྤྱད་དུ་གསོལ། དེ་རྣམས་ཀྱིས་དཔལ་གཤིན་རྗེའི་གཤེད་ཀྱི་རྩ་བཤད་ཀྱི་རྒྱུད་རྣམས་ལ་བརྟེན་ནས། མཁས་ཤིང་གྲུབ་པའི་སློབ་དཔོན་ཆེན་པོ་ཀླུའི་བྱང་ཆུབ་དང༌། དེ་ཝཱ་ཀ་ར་ཙནྡྲ་སོགས་ཀྱིས་བཀྲལ་བ་དཔལ་གཤིན་རྗེ་གཤེད་གདོང་པ་དྲུག་པ་ལྷ་ཉེར་གཅིག་པའི་དཀྱིལ་འཁོར་དུ་དབང་བསྐུར་བ་བརྒྱུད་པའི་རིམ་པ་བར་མ་ཆད་པ་ལས། ཇི་ལྟར་བྱུང་བ་ཁོ་བོས་ལེགས་པར་ཐོབ་པ་ཁྱེད་རྣམས་ལ་ཕུལ་བ་ཡིན་པས། རང་དང་གཞན་གྱི་དོན་རྒྱ་ཆེན་པོ་མཛད་པ་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཐོབ་ནས་སོགས་ཀྱི་བསྔོ་བ་སྨོན་ལམ་གྱི་རྒྱས་བཏབ་ནས། སློབ་མ་རྣམས་རང་གནས་སུ་བཏང་ངོ༌། །
སློབ་དཔོན་གྱི་རྗེས་ཀྱི་ཆོ་ག་རྣམས་རྡུལ་ཚོན་ནམ་རས་བྲིས་གང་གི་སྐབས་སུ་བབ་པ་ལྟར་བྱས་ཏེ། བཀྲ་ཤིས་དང་བསྟན་པ་རྒྱས་པའི་སྨོན་ལམ་གྱིས་མཐའ་བརྒྱན་ཏེ། ཅི་བདེར་གནས་པར་བྱའོ། ། སྨྲས་པ། དུས་དགྲའི་རྒྱུད་ལུང་རིན་ཆེན་དབང་གི་རྒྱལ། ། འགྲེལ་བྱེད་མཁས་པའི་འཆོས་སྐྱོབ་གོས་ལྷུབ་རྩེར། ། རྣམ་པར་བཀོད་ལ་སྐལ་དམན་དོགས་པ་བསྐྱུངས། ། ལེགས་བཤད་མཁས་ཚུལ་ངོམ་པའི་རྒྱལ་མཚན་འཕྱར། ། ཤིན་ཏུ་གསལ་བྱས་འབྲེལ་མེད་སྨྲ་བའི་མཚང༌། ། བདག་མདུན་སློབ་མའི་ཁྱད་པར་བསྒྱུར་འོས་ཀྱང༌། །
གཞུང་དོན་རྟོགས་དཀར་གྱུར་པའི་ཚིག་དོན་ཆ། ། དཔྱོད་ལྡན་སློབ་མར་དགོས་པའི་བསྒོམ་བྱར་བཅས། ། འདི་སྦྱར་དགེ་བའི་བིཥྞུའི་འཇུག་པ་ཡིས། ། ཁ་ཁྲལ་འཁྱོག་པོར་བགྲོད་པའི་ལུས་བཅད་ཀྱང༌། ། རྒྱུད་གསུམ་རྟེན་འབྲེལ་མཁས་པའི་ཤུགས་སྟོབས་ཀྱིས། ། གསང་རྒྱུད་བསྟན་པའི་གསེར་ལྡན་འདེགས་ཕྱིར་བསྔོ། ། ཞེས་བཅོམ་ལྡན་འདས་གཤིན་རྗེའི་གཤེད་གདོང་པ་དྲུག་པ་ལྷ་ཉེར་གཅིག་གི་དཀྱིལ་འཁོར་དུ་དབང་བསྐུར་བའི་མཚམས་སྦྱོར་སྨིན་བྱེད་གསེར་ལྡན་འདེགས་པའི་འཇུག་པ་ཞེས་བྱ་བ་འདི་ནི། དཔལ་ས་སྐྱ་པའི་ཕྲིན་ལས་ཀྱི་ཟླ་སྣང་འགྱེད་པའི་ཆོས་རྗེ་བུདྡྷ་བྷ་དྲ་པའི་གསུང་གིས་བསྐུལ་ངོར། མཁས་གྲུབ་རྒྱ་སྟོན་གྱིས་མཛད་པའི་སྒྲུབ་ཐབས་དཀྱིལ་ཆོག་དང༌། རྭ་ལོ་ཙཱ་བ་ཆེན་པོ་བཛྲ་ཀཱིརྟིས་མཛད་པའི་དབང་ཆུ་ལ་སོགས་པའི་དགོངས་དོན་གྱི་སྙིང་པོ་ཉམས་སུ་བླང་བདེ་བར།
བནྡེ་ཚུལ་ཁྲིམས་རིན་ཆེན་ནམ། བརྡ་སྤྲོད་པའི་གཞུང་ལ་སྦྱངས་པའི་བཏགས་མིང་དུ། ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེ་ཞེས་བགྱི་བས། རབ་བྱུང་འདོད་པའི་ཉི་སྒྲོལ་བྱེད་ཅེས་པ་ཤིང་སྤྲེལ་གྱི་གནམ་ལོ་ཤར་བར། སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཕྱོགས་ཐམས་ཅད་ལས་རྣམ་པར་རྒྱལ་བའི་གྲགས་པའི་མུ་ཁྱུད་ཀྱིས་བསྲུངས་པའི་ཕྱོགས་ཀྱི་བསྟི་གནས་ག་ལ་བར་སུག་བྲིས་སུ་བགྱིས་པ་ཤུ་བྷ་མསྟུ་སརྦ་ཛ་ག་ཏཱཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
