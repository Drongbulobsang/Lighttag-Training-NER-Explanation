གསུང་འབུམ། ཚུལ་ཁྲིམས་རིན་ཆེན།
པོད ༧༩
དགའ་ལྡན་རྣམ་རྒྱལ་གླིང་དུ་རྟེན་བཞེངས་པ་ལས་བརྩམས་པའི་གླེང་བ་དབྱར་གྱི་རྔ་གསང་།
༼ཆ༽ ༄༅། །ཝརྵབྷེརཱིརུནཱམརཏཱིབིཛཡདྭིཔདེཝགྲྀཧསྱཔྲེཏིབིམྦཀྲྀཏཱདཱརམྦྷསྱསཾགཱིཏིབིཛཧཱརཾ།།
༄༅། །དགའ་ལྡན་རྣམ་རྒྱལ་གླིང་དུ་རྟེན་བཞེངས་པ་ལས་བརྩམས་པའི་གླེང་བ་དབྱར་གྱི་རྔ་གསང་ཞེས་བྱ་བ་བཞུགས་སོ།། ༄༅། །ཡཿཨབྷིཀཱམསྱཨཱརོཧནམཏྲེཎ། དྷྱཱཡཕལཱཡརྠཙིནྟཱམཎིདཱནསྟྭཾ། ཝཱརསམཱཎཱཏྶཁཱནསྟིབྷྭཝེཥྭནྱ། ཏྤཱལཡཙཀྲསྱནཱཐཻཤྴརཎཾནིཏྱཾ།། ༄༅། །གང་ཞིག་མངོན་འདོད་གསོལ་བ་བཏབ་ཙམ་གྱིས། ། བསམ་དོན་སྙིང་པོ་སྟེར་ཁྱོད་ཡིད་བཞིན་ནོར། ། མཚུངས་ལས་ཟླ་གཞན་སྲིད་ན་མཆིས་མིན་པ། །
སྐྱབས་མཆོག་འཁོར་ལོའི་མགོན་གྱིས་རྟག་ཏུ་སྲུངས། ། དཔག་ཡས་ཚོགས་ཟུང་དག་བྱེད་གཏེར་ཉིད་སྨོན་ལམ་དྲི་ཁྱེར་གྱིས་བསྲུབས་པས། ། དགེ་མཚན་དཔེ་བྱད་ནོར་བུའི་རང་བཞིན་སྲིད་གསུམ་ཟླ་བྲལ་མངོན་པར་འཕགས། ། སྤངས་རྟོགས་ཡོན་ཏན་སྣང་བྱེད་མཆེད་ཀྱིས་ལེགས་གསུངས་སྣང་བ་རིང་སྤྲོས་པས། ། འགྲོ་སྙིང་མ་རིག་འཐིབ་བུའི་མུན་འཕྲོག་སངས་རྒྱས་རི་དབང་ལ་ཕྱག་འཚལ། ། དེ་གསུངས་དྲི་མེད་འཇིག་རྟེན་སྣང་ཕྱིར་སྟོན་མཆོག་རང་གི་སྒྱུ་འཕྲུལ་གར། ། གནས་ལྔ་རིག་སྨྲ་བརྡ་འགྱུར་གཉིས་སུ་འདོམས་པའི་ཚུལ་གྱིས་ཁ་བའི་ལྗོངས། ། སྔོན་མེད་ཆོས་ཀྱི་སྣང་ཆེན་འགྱེད་པོ་འཕགས་པའི་ཡུལ་དང་བྷོ་ཊའི་ལྗོངས། ། གང་དག་བྱོན་པའི་མཁས་གྲུབ་རྣམས་ཀྱི་བཀའ་དྲིན་སྙིང་ནས་བསམས་ཀྱིན་དད། ། རྒྱལ་བའི་གདུང་འཚོབ་སྤྱོད་པ་དཔག་ཡས་རིན་ཆེན་འབྱུང་གནས་ཆེན་པོ་ཉིད། །
བྱང་ཆུབ་སྙིང་པོ་མངོན་འདོད་བློཾ་བཟཾང་བརྩོན་འགྲུས་གཉིད་བྲལ་དབང་པོའི་ཚོགས། ། སྨོན་པའི་གནས་མཆོག་ལྷུན་པོས་བསྲུབས་སྐྱེས་གྲགཾས་པའིཾ་དཔལ་གྱི་ཉིན་མོར་བྱེད། ། ཕྲིན་ལས་ངུར་སྨྲིག་འཆང་བའི་དམར་འོད་སྲིད་མཐར་བརྒལ་བའི་བཙོང་ཁ་པ། ། འཇམ་དཔལ་སྙིང་པོའི་རིང་ལུགས་འཁོར་བ་མཐའ་ཅན་དུ། ། མ་གྱུར་དེ་སྲིད་འཇིག་རྟེན་ཕན་བདེའི་རྩ་ལག་ཏུ། ། བརྟན་བརླིང་བྱེད་པ་བསླབ་གསུམ་ལྷུར་ལེན་འདུས་པའི་ཚོགས། ། ཡང་དག་བསྟན་པའི་བཤད་སྒྲུབ་ཁོ་ནར་རག་ལས་ཕྱིར། ། དེ་དག་ཆོས་སྤྱོད་མཐུན་པའི་ཀུན་དགའ་རྭར། ། ཀློག་སྤོང་འཁོར་ལོ་ཟུང་གིས་དུས་འབར་བ། ། འདབ་བརྒྱ་བཞད་པའི་ཆུ་མཚོར་ངང་ངུར་ཚོགས། །
མགྲིན་སྙན་འཕུར་ལྡིང་གིས་རྩེན་བཞིན་དུ་མཛེས། ། འོན་ཏེ་དགེ་འདུན་འདུ་བའི་གཙུག་ལག་ཁང༌། ། གསར་བསྐྲུན་ལ་བརྟེན་སྲོག་ཆགས་འཚེ་བའི་ལས། ། འགྱུར་སོགས་སྡིག་པའི་རྒྱུ་ཕྱིར་སྤང་བྱ་ཉིད། ། འཁྱོག་པོར་སྨྲ་བ་མུར་འདུག་གཅེར་བུའི་ལུགས། ། དགེ་འདུན་འདུ་བའི་ཀུན་དགའ་རྭ་བ་དང༌། ། རྟེན་གསུམ་བསྐྲུན་པའི་བསོད་ནམས་དཔག་ཡས་སུ། ། འཕེལ་བར་འགྱུར་ཞེས་སྟོན་མཆོག་ཉི་མའི་གཉེན། ། ཡན་ལག་རྫོགས་པའི་གདངས་ཀྱིས་མངོན་པར་བསྔགས། ། རྣམ་བཀྲ་བརྒྱ་བྱིན་ཚོན་རིས་ལྟ་བྱེད་ཀྱི། །
ཡུལ་དུ་མཚུངས་ལས་རྒྱལ་བའི་བཀའ་ལུང་གིས། ། ཉེར་བསྟན་དྲང་ཐིག་ལས་བཏོན་སྐུ་གཟུགས་ཀྱི། ། མཚན་དུ་རྫོགས་པས་ཁྱད་པར་ཆེ་བ་གང༌། ། གུས་པ་ལྷུར་བགྱིད་སྤྲོ་བའི་འགྲོགས་བཤེས་དག ། དངོས་རྒྱུ་གུས་སྦྱོར་མཐུན་རྐྱེན་སྦྱོར་བར་བཅས། ། རང་ཉིད་ལྟོས་བཅས་བསོད་ནམས་ཚོགས་ཕྱིར་དང༌། ། ཆོས་དང་ཆོས་མཛད་འདུས་ཚོགས་རྒྱས་ཕྱིར་བསྐྲུན། ། ལུས་ཕྲའི་གླུ་དང་བསྲེས་པའི་ཏམྦུ་རཿ། ། འཁྲོལ་བའི་དབྱངས་སྙན་སྒྲ་འཛིན་བཅུད་ལེན་ན། ། རྟེན་གསུམ་བསྐྲུན་ལས་བརྩམས་པ་དགེ་བའི་མཆིད། །
སྙིང་པོ་ཅན་འདིར་རྣ་བར་ལྷོགས་ཤིག་གུ། ། དེའང་ཐམས་ཅད་མཁྱེན་པ་ཉི་མའི་གཉེན་གྱི་བསྟན་པ་རིན་པོ་ཆེ་དར་བར་ལུང་བསྟན་པའི་ཡུལ་འཁོར་ཆེན་པོ་རྣམས་ཀྱི་ནང་ནས་བོད་ཆེན་པོར་གྲགས་པའི་ལྗོངས། སྐལ་ལྡན་ཤིང་རྟའི་རྒྱུན་ལ་ཅོ་འདྲིར་བཟོད་པའི་འབྲི་ཀླུང་གསེར་དང་ལྡན་མའི་རྒྱུན་ཆེན་དལ་གྱིས་གཡོ་ཞིང་འབབ་པའི་འགྲམ་ངོགས། ཐུབ་བསྟན་ཆོས་འཁོར་གླིང་ཞེས་གྲགས་པ་ཞྭ་ལུ་ལེགས་པ་རྒྱལ་མཚན་པའི་དངོས་སློབ། ཉག་རེ་རྡོ་རྗེ་རྒྱལ་མཚན་པས་ལེགས་པར་བཏབ་པའི་གདན་ས་ཆེན་པོ་གང་དང་ཉེ་བའི་སྲིབ་སྨད་ཅེས་པའི་ནོར་འཛིན་མའི་ཆར་འཁོད་ཀྱི་ཆོས་སྡེ་དགའ་ལྡན་རྣམ་རྒྱལ་དགོན་ཞེས་བོད་པ། གསེར་ཞུན་ཅོད་པཎ་འཆང་བའི་རིང་ལུགས་ཀྱི་རྗེས་སུ་སྒྲུབ་པའི་འདུས་སྡེས་ཉེ་བར་བསྟེན་པའི་བསྟི་གནས་སུ་གྱུར་པ་གཙུག་ལག་ཁང་ངམ། ལྷ་ཁང་སྔར་ཡོད་པ་རྒས་གོགས་སུ་སོང་བ་ཉམས་གསོས་དང༌། ནང་དུ་ལྡེབས་བྲིས་མེད་པར། དགོན་སྡེ་དེར་བཞུགས་ཀྱི་གྲྭ་རིགས་རྣམས་ཀྱི་མོས་འདུན་ཡོད་པར། རྣམ་པར་དཔྱོད་ལྡན་འཚོ་བྱེད་པ་བློ་བཟང་ཤེས་རབ་ཀྱིས་སྦྱིན་བདག་ཚག་ལེན་འགན་འདེགས་ལྷན་ཅིག་པས་དངོས་རྫས་ཕན་འདོགས་གང་ནུས་དང༌།
གཞན་དང་གཞན་དག་ནས་ཀྱང་དངོས་རྫས་ཟང་ཟིང་གི་ཞལ་འདེབས་བྱུང་བར་བརྟེན། ལྷ་ཁང་གི་བཟོ་བཅོས་ཞལ་བ་བཅས་དང་ནང་ལོགས་སྒོ་ཁང་དང་བཅས་པའི་ལྡེབས་བྲིས་གསར་བསྐྲུན་བཅས་ལེགས་པར་གྲུབ་པ་ལས་བརྩམས་པའི་གླེང་བ་ལ་བཞི་སྟེ། རྟེན་བཞེང་གི་དགོས་པ། དེར་རྟེན་ཇི་ལྟར་བསྐྲུན་པ། བསྐྲུན་པའི་རྟེན་གྱི་བཞུགས་གྲངས། བཞེངས་པ་མཐར་ཕྱིན་པའི་བྱ་བའོ། ། དང་པོ་ནི་རང་རེ་རྣམས་ཚེ་རབས་གཏན་གྱི་ལུ་གུ་རྒྱུད་ནས་བསགས་པའི་ལེགས་བྱས་ཀྱི་སྐྱེད་བྱེད་དམ་པས་འཕངས་པའི་དལ་འབྱོར་གྱི་ལུས་རྟེན་ཐོབ་ནས། རྣམ་འདྲེན་བསྟན་པའི་ཁང་བཟང་དམ་པའི་འཇུག་སྒོ་སོ་སོར་ཐར་པ་དང༌། བྱང་ཆུབ་སེམས་དཔའ་དང༌། རིག་པ་འཛིན་པ་སྔགས་ཀྱི་སྡོམ་པ་གསུམ་སྟེ།
དེ་དག་ཐམས་ཅད་ཀྱི་ཐོག་མའི་རྩོམ་བྱེད་དམ་གཞི་མ་དཀོན་མཆོག་གསུམ་ལ་སྐྱབས་སུ་འགྲོ་བ་སྔོན་དུ་འགྲོ་བ་ཅན་མིན་པ་ནི་འགའ་ཡང་མེད་པའི་ཕྱིར། དཀོན་མཆོག་གསུམ་ལ་སྐྱབས་སུ་སོང་ནས་དེའི་བསླབ་བྱ་སྡོམ་པ་དང་དམ་ཚིག་གི་ཚོགས་ལ་བསྲུང་སྡོམ་བགྱིད་པ་དང༌། དཀོན་མཆོག་གི་རྟེན་བཞེང་བ་དང་མཆོད་པ་འབུལ་བ་ལ་ཤིན་ཏུ་འབད་པར་བྱ་དགོས་ཏེ། དེ་ལས་ལྷག་པར་གྱུར་པའི་བྱ་བ་གཞན་འགའ་ཡང་བསྒྲུབ་ཏུ་ཡོད་པ་མ་ཡིན་ཏེ། མདོ་སྡེ་རྒྱལ་མཚན་དམ་པ་ལས། གང་ཞིག་སངས་རྒྱས་ཆོས་དང་ནི། ། དགེ་འདུན་དག་ལ་སྐྱབས་འགྲོ་བ། ། སྐྱབས་དེ་ལ་ནི་བརྟེན་ནས་ཀྱང༌། ། སྡུག་བསྔལ་སྡུག་བསྔལ་ཀུན་འབྱུང་དང༌། ། སྡུག་བསྔལ་ཡང་དག་འགགས་པ་དང༌། །
བདེ་གཞི་མྱ་ངན་འདས་བྱས་ནས། ། སྡུག་བསྔལ་ཀུན་ལས་གྲོལ་བར་འགྱུར། ། ཞེས་དང༌། མདོ་སྡེ་རྒྱན་ལས། འཚེ་བ་དག་ནི་ཐམས་ཅད་དང༌། ། འཇིགས་ཚོགས་ཐེག་པ་དམན་པ་ལས། ། ཐབས་མ་ཡིན་དང་ངན་སོང་ལས། ། བསྐྱབ་ཕྱིར་སྐྱབས་ཀྱི་དམ་པ་ཡིན། ། ཞེས་སོགས་རྒྱ་ཆེར་འབྱུང་བའི་ཕྱིར། དེའི་བསླབ་བྱ་ལའང་མདོ་དང་སྔགས་གཞུང་རྣམས་ལས་ཇི་སྐད་བསྟན་པ་ལྟར་སྤྱི་དང་སོ་སོའི་བསླབ་བྱ་རྣམས་ལ་ནན་ཏན་གྱིས་བསླབ་པ་དང༌།
རང་གཞན་གྱི་འདོད་པ་སྒྲུབ་པ་དང༌། མི་འདོད་པ་བསལ་བ་ཐམས་ཅད་དཀོན་མཆོག་གསུམ་ལ་བློ་གཏད་ཅིང་གསོལ་བ་བཏབ་པ་དང༌། ལུས་དང་ལོངས་སྤྱོད་ཀྱི་སྒོ་ནས་དཀོན་མཆོག་གསུམ་གྱི་རྟེན་བཞུགས་པའི་གཙུག་ལག་ཁང་དང་སྐུ་གསུང་ཐགས་ཀྱི་རྟེན་བཞེང་བ་དང༌། རྟེན་ལ་ཕྱག་མཆོད་པ་འབུལ་བ་དང༌། ཐ་ནའང་ཆུ་གཙང་ཁྱོར་བ་རེ་ཡང་དཀོན་མཆོག་མཆོད་པར་དམིགས་ནས་འབུལ་བ་ལ་བསླབ་དགོས་ཏེ། ཅིས་ཕྱིར་ཞེ་ན། གསུམ་ལ་སྐྱབས་སུ་འགྲོ་བ་བདུན་བཅུ་པ་ལས། སངས་རྒྱས་དེ་ཆོས་དགེ་འདུན་ནི། ། ཐར་པ་འདོད་པ་རྣམས་ཀྱི་སྐྱབས། ། ཞེས་གནས་སྐབས་དང་མཐར་ཐུག་གི་བར་གྱི་དོན་ཐམས་ཅད་དེ་དག་ལ་བརྟེན་ནས་སྒྲུབ་དགོས་པ་དང༌།
རང་རྒྱུད་ཀྱི་སྡིག་པ་སྦྱང་ཞིང༌། ཡེ་ཤེས་ཀྱི་ཚོགས་སྟོང་པ་ཉིད་རྟོགས་པ་ལའང་བསོད་ནམས་ཀྱི་ཚོགས་རྒྱ་ཆེན་པོ་རྫོགས་པ་ལ་རག་ལས་ཏེ། མདོ་སྡུད་པ་ལས། ཇི་སྲིད་དགེ་བའི་རྩ་བ་ཡོངས་སུ་མ་རྫོགས་བར། ། དེ་སྲིད་སྟོང་ཉིད་དམ་པ་དེ་ནི་རྟོགས་མི་བྱེད། ། ཅེས་སོ། ། ཚོགས་བསགས་པ་ལའང་གཙོ་བོར་ཡུལ་དག་པ་དཀོན་མཆོག་གསུམ་ལ་བརྟེན་ནས་སྒྲུབ་དགོས་པའི་ཕྱིར། ཚུལ་དེ་ལྟར་ཤེས་ནས་དཀོན་མཆོག་གསུམ་གྱི་བཞུགས་གནས་གཙུག་ལག་ཁང་བརྩིགས་པ་དང༌། སྐུ་གཟུགས་དང༌། གླེགས་བམ་དང༌།
མཆོད་རྟེན་བཞེངས་པ་རྣམས་ནི་རྫས་ལས་བྱུང་བའི་བསོད་ནམས་ཀྱི་དངོས་པོ་བདུན་དུ་བཤད་དེ། འདུལ་བ་ལུང་རྣམ་འབྱེད་ལས། ཀུན་དགའ་རྭ་བ་གཙུག་ལག་ཁང༌། ། མལ་སྟན་འཚོ་བ་ནར་མ་དང༌། ། ཞེས་སོགས་གསུངས་སོ། ། ཁྱད་པར་མཆོད་རྟེན་ཞེས་པ་ནི་སྤྱིར་དེ་བཞིན་གཤེགས་པའི་སྐུ་གསུང་ཐུགས་ཀྱི་རྟེན་གསུམ་ཀ་ལ་འཇུག་པར་བཤད་པས། དེ་དག་བཞེངས་པས་སངས་རྒྱས་ཉན་ཐོས་ཀྱི་དགེ་འདུན་བྱེ་བ་ཕྲག་དུ་མ་དང་བཅས་པ་ལ་ལོ་གྲངས་དཔག་ཏུ་མེད་པར་ཡོ་བྱད་ཀྱིས་བསྙེན་བཀུར་བྱས་པ་ལས། དེ་བཞིན་གཤེགས་པའི་སྐུ་གཟུགས་མཚོན་གང་པ་རིང་བསྲེལ་གྱི་སྙིང་པོ་ཅན་བསྐྲུན་པ་ལ་བསོད་ནམས་མང་དུ་མནོས་པར་འགྱུར་བ། གསལ་རྒྱལ་གྱིས་ཞུས་པའི་མདོ་ལས། བཅོམ་ལྡན་འདས་ཀྱི་མཆོད་རྟེན་རྣམས་དང་ནི། །
སྐུ་གཟུགས་རྣམས་ལ་རྡུལ་ཕྲན་ཅི་ཡོད་པ། ། དེ་འདྲའི་གྲངས་དེ་སྙེད་ཀྱི་རྒྱལ་སྲིད་དང༌། ། ལྷ་ཡུལ་ས་སྟེང་མི་ཡིས་ངེས་པར་ཐོབ། ། གཟུགས་དང་གཟུགས་མེད་ཁམས་ཀྱི་ཏིང་ངེ་འཛིན། ། ཕུན་སུམ་ཚོགས་པའི་ས་མཆོག་ཀུན་མྱངས་ནས། ། ཐ་མར་སྐྱེ་དང་རྒ་བ་ལ་སོགས་པའི། ། སྡུག་བསྔལ་དང་བྲལ་སངས་རྒྱས་གོ་འཕང་ཐོབ། ། ཅེས་དང༌། རྒྱུ་སྡེ་གོང་འོག་ཀུན་དུ་བྲིས་སྐུ་ལ་སོགས་པ་སྒྲུབ་ཚུལ་དགོས་པ་དང་བཅས་ཏེ་རྒྱས་པར་གསུངས་པ་རྣམས་དང༌། དེ་བཞིན་དུ་གསུང་རྟེན་གླེགས་བམ་བཞེངས་པའི་བསོད་ནམས་དཔག་ཏུ་མེད་པ་ཐོབ་པའང༌།
འཕགས་པ་སྡུད་པ་ལས། ལ་ལས་གངྒཱའི་ཀླུང་གི་བྱེ་སྙེད་ཞིང་རྣམས་ན། ། སེམས་ཅན་ཇི་སྙེད་འཁོད་ཀུན་དགྲ་བཅོམ་ཉིད་བཏུལ་ནས། ། གང་གིས་ཤེས་རབ་ཕ་རོལ་ཕྱིན་འདི་ཡིག་བྲིས་ཏེ། ། སེམས་ཅན་མཆོག་ལ་གླེགས་བྱིན་བསོད་ནམས་ཁྱད་པར་འཕགས། ། ཞེས་སོགས་རྒྱ་ཆེར་འབྱུང་བ་དང༌། ཡང་མཆོད་རྟེན་བཞེངས་པའི་བསོད་ནམས་ཀྱི་ཚོགས་འཕེལ་བ་ཡང༌། ལ་ལས་བདེ་གཤེགས་ཡོངས་སུ་མྱ་ངན་འདས་པ་ཡི། ། ཞེས་པ་ནས། མཆོད་རྟེན་བྱས་པའི་བསོད་ནམས་ཆར་མི་ཕོད། །
ཅེས་དང༌། གོང་གི་གསལ་རྒྱལ་གྱིས་ཞུས་པ་སོགས་ལས་རྒྱ་ཆེར་འབྱུང་བའི་ཕྱིར་རོ། ། སྨྲས་པ། སྐྱབས་སུ་བསྟེན་ཙམ་སྲིད་ཞིའི་འཇིགས་པ་ལས། ། སྐྱོབ་བྱེད་མཁྱེན་བརྩེའི་ཕྱག་རྒྱ་རིང་རྐྱོང་བ། ། དཔག་ཡས་ཡོན་ཏན་མཚུངས་ཀྱང་ངེས་ལེགས་ཀྱི། ། སྙེ་མ་སྦྱིན་པས་ཁྱད་འཕགས་དཀོན་མཆོག་གསུམ། ། རྒྱལ་བའི་ཕྲིན་ལས་གཟུགས་རྣམས་རྟེན་གསུམ་གྱི། ། རྣམ་པར་ཤར་དེ་བསྐྲུན་པའི་ལེགས་བྱས་མཐའ། ། ཀུན་གསལ་འདོམ་པས་མ་ཆིངས་སྟོང་པའི་བརྫུར། །
ངེས་པར་ཞུགས་སྙམ་གད་མོ་འབྲུག་ཏུ་དགོད། ། ཆོས་ཀྱི་བཤད་སྒྲུབ་ཕྲིན་ལས་རྒྱས་ཕྱིར་དང༌། ། འཇིག་རྟེན་བདེ་ལེགས་གཞོན་ནུ་འགུགས་ཕྱིར་དང༌། ། རང་གཞན་མཚན་བཟང་སྒྲུབ་པའི་ས་བོན་དུ། ། རྟེན་གསུམ་བསྐྲུན་པའི་སྐལ་བ་ཆེས་ཆེར་སྦོམ། ། བར་སྐབས་ཀྱི་ཚིགས་སུ་བཅད་པའོ། ། གཉིས་པ་དེར་རྟེན་ཇི་ལྟར་བསྐྲུན་པ་ལ་བཞི་སྟེ། རྟེན་བསྐྲུན་པའི་བདག་རྐྱེན་པ། གྲོགས་ལས་བྱེད་བསགས་པ། ལས་ཀྱི་འགོ་བརྩམས་དུས།
བརྩམས་པ་གྲུབ་པའི་ཚུལ་ལོ། ། དང་པོ་ནི། ཇི་ལྟར་སྨོས་པའི་དགོས་དོན་གྱི་སྙིང་པོས་ཡིད་དབང་དགེ་བའི་ཕྱོགས་སུ་དྲངས་ནས་དགོན་པའི་སྤྱི་སོའི་དཔྱོད་ལྡན་རྣམས་དང༌། ལས་ཀྱི་བཀོད་པ་འགན་འདེགས་བཅས་པར་བློ་གྲོས་གསལ་ཞིང༌། རིག་པའི་གཙུག་ལག་འཛིན་པ་བློ་བཟང་ཤེས་རབ་ཅན་གྱིས་བགྱིས་ཏེ། ལྷ་ཁང་གི་བཟོ་བཅོས་དང་ཞལ་བ་གསར་བཅོས་ནས་བཟུང་སྟེ་དོ་དམ་ཁུར་ལེན་གཟུང་བ། དེ་ལ་དངོས་རྫས་ཀྱི་འབྲེལ་འཇོག་བགྱིད་པའི་སྦྱིན་བདག་གི་ཚོགས་རྣམས་ནས་ཞལ་འདེབས་འབྱུང་བ་ལ། ཐོག་མར་མཆོག་གི་སྤྲུལ་སྐུ་ངག་དབང་ཕྲིན་ལས་པ་ནས་དངུལ་སྲང་བཞི། ལྷོ་པ་བླ་མས་དར་ཁ། ཆོས་གོས།
མཛོ་བཅས། རྫ་བཀྲམ་བླ་མ་ནས། གསེར་ཞོ། འཁར་ཏིར། བ་མོའི་ཕྱེད་ཤས། ཆོས་འཁོར་དཔོན་གྱིས་ཇ་སྦགས། ར་ཁོ་དཔོན་གྱིས་ཇ་སྦགས། དར་ཁ། གྲོ་ཁལ་གཉིས། གའུ།
རྟོགས་ལྡན་ཇ་ཁག་སྦགས་ཕྱེད་གཉིས། ཡར་འགགས་བླ་མས་སྙུག་ཤུབས། དུང་ཕྲེང༌། དུང་ཆབ། ཡ་ཐར་མར་རྒྱ་དོ། འབུ་དཔོན་ནས་ཁལ་གཉིས། ཡར་གླིང་བས་ཇ་སྦགས། གཡག ར་བཞི། བློ་བཟང་ཆོས་ལྡན་གྱིས་བྱི་རུ་སྲང་གང་ལྷག
གསེར་སྐར་གསུམ། ཕྱར་གོས། དགེ་འདུན་ཆོས་གྲགས་དར་ཁ། རས་ཆ། ཐ་མི་ཀ་གཉིས། ཇ་སྦགས། ཡེ་ཤེས་ལྷུན་གྲུབ་དང་གཉིས་ཀས་ཝ་ལྤགས། དར་རྒྱས་རྟ་སྲབ། རིན་ཆེན་སྐྱབས་ཇ་གདུམ། དུང་གི་པང་ཤར།
གསེ་ནས་སྒྲ་འཐེན་དུང་ཆབ། བློ་བཟང་བསྟན་པ་ཇ་གདུམ། ཐ་མེ་ཀ་གཅིག དོན་གྲུབ་རྒྱ་མཚོ་ཚྭ་ཟོ། ཨ་མདོ་མར་རྒྱ། བློ་བཟང་རྒྱ་མཚོ་བ། ལྷ་སྲུང་དར་ཁ། ར་གཉིས་ཐ་མི་ཀ་ལྔ། ཡེ་ཤེས་ཚེ་རིང་ཇ་སྦགས། རྫི་བ་ར་དངུལ་བལ་དོང་ཕྱེད་ལྔ།
ཇ་སྦགས། རིན་ཆེན་འཚོ་བ་རྒན། ཞིང་ཁྲེའུ། བློ་བཟང་ཆོས་སྐྱིད་གྲོ་ཁལ་ཕྱེད། སྣམ་བུ། ལྷ་འཚོ་ནས་ཁལ་བཞི། ཡར་སྐྱིད་མཛོ་མོ། ཇ་སྦགས་གཉིས། ནས་ཁལ་གསུམ། བཀྲ་ཤིས་སྐྱིད་གསེར་སྐར་ལྔ།
དགོན་པ་སྤྱི་བ་ནས་མཛོ། གཡག་གཉིས། རལ་གྲི། གྲོ་ཁལ་གསུམ། གྲ་མངས་ནས་ནས་ཁལ་ཕྱེད་ལྔ་སོགས་མཆིས་པ་རྣམས་ཏེ། ཉེ་བར་མཁོ་བའི་ཉེར་བསྡོགས་ཐམས་ཅད་ཚང་བར་བསྟར་རོ། ། གཉིས་པ་ལ་སྤྱིར་གྱི་བྱུང་བ་བརྗོད་པ་དང༌། བྱེ་བྲག་ཏུ་བཀར་བ་གཉིས་ལས། དང་པོ་ནི། བདག་ཅག་གི་སྟོན་མཆོག་ཀུན་མཁྱེན་ཉི་མའི་གཉེན་འདི་ཉིད་ཀྱི་བསྟན་པ་ལ་བྲིས་འབུར་གཉིས་ལ་བྲིས་སྐུ་ཁོ་ན་ཐོག་མར་བྱུང་སྟེ།
དེའང་གྲོང་ཁྱེར་རྒྱལ་པོའི་ཁབ་ཀྱི་གཟུགས་ཅན་སྙིང་པོས། རྒྱལ་པོ་ཨུ་དྲ་ཡཱ་ཎ་ལ་སྐྱེས་ལེན་དུ་བསྐུར་བ་སྟེ། གང་གི་ཚེ། རི་མོ་བ་རྣམས་ཀྱིས་སྟོན་པ་དངོས་ཀྱི་སྐུ་བལྟ་བས་ཆོག་མི་ཤེས་པའི་ཚད་བླང་མ་སྤོབ་པར། སྟོན་པ་ཆུ་འགྲམ་ལ་བཞུགས་སུ་གསོལ་ནས་ཆུའི་ནང་གི་གཟུགས་བརྙན་ལ་དཔེར་བྱས་ནས་བྲིས་པ་བསྐུར་བས་དེ་ལ་བརྟེན་ནས། སྒྲ་སྒྲོགས་ཀྱི་ཡུལ་དེར་གཙུག་ལག་ཁང་ལྔ་བརྒྱ་བརྩིགས་ཏེ་བསྟན་པ་དར་བ་དང༌། དེ་རྗེས་སྟོན་པས་རས་ཀྱི་གཞི་ལ་འོད་བཏིང་བ་ལྟར་བྲིས་པའི་སྐུ་སྟེ། དེ་ནི་སིངྒ་ལའི་རྒྱལ་པོའི་བུ་མོ་མུ་ཏིག་འཁྲི་ཤིང་ཅན་ལ་བསྐུར་བ། དེ་ལ་བརྟེན་ནས་བུ་མོས་བདེན་པ་མཐོང་བའི་ལོ་རྒྱུས་སོགས་དང༌། དེ་དག་ལ་བརྟེན་ནས་ཡུལ་གྲུ་ཀུན་དུ་བྲིས་སྐུའི་དར་སྲོལ་བྱུང་བ་མདོ་སྡེ་རྣམས་ནས་འབྱུང་ཞིང༌།
འབུར་སྐུའི་ཐོག་མ་ཙནྡན་ཇོ་བོའི་སྐུ་སྟེ། དེ་ནི་བཅོམ་ལྡན་འདས་ཡུམ་གྱི་དོན་དུ་ལྷ་གནས་སུ་གཤེགས་པ་ན། གྲོང་ཁྱེར་གསལ་ལྡན་གྱི་རྒྱལ་པོས་མཆོད་པའི་ཡུལ་དུ་ཙནྡན་གྱི་རྒྱུ་ལས་གྲུབ་པའི་སྟོན་པ་དངོས་དང་འདྲ་བའི་སྐུ་བཞེང་བར་འདོད་པ་ན། བཟོ་བོས་ཅི་འདྲ་བ་བཞུགས་པ་མ་འཚལ་ཏེ། མཽད་གལ་གྱི་བུའི་རྫུ་འཕྲུལ་ལ་བརྟེན་ནས་བཟོ་བོས་ལྷ་ཡུལ་དུ་ཕྱིན་ནས་སྟོན་པ་ཇི་ལྟར་བཞུགས་པ་མཇལ་བ་ལྟར་བཞེངས་པའི་སྐུ་སྟེ། དེ་ནི་ད་ལྟར་མ་ཧཱ་ཙི་ནའི་ཡུལ་དུ་བཞུགས་པ་སོགས་ལས་འཕྲོས་ནས། ཟིའུ་ཐང་སོགས་བྲིས་འབུར་གྱི་སྐུ་དར་རྒྱས་སུ་བྱུང་བར་བཤད་དོ། ། བོད་འདིར་བྲིས་སྐུ་དར་བའི་ཐོག་མ་ནི། རྒྱ་གར་རྡོ་རྗེ་གདན་དུ་སྟོན་པ་དགུང་ལོ་ཉེར་ལྔ་པའི་སྐུ་ཚད་བཞུགས་པ་ལ་དཔེར་བྱས་ནས། རྒྱ་གར་དང་བལ་པོའི་བཟོ་བོས་བྲིས་པའི་རྒྱུན་རྒྱ་གར་དང་བལ་པོ་སོགས་ལ་ཡོད་པའི་རྒྱུན་མཆེད་པས་དང་པོར་བལ་རིས་ཀྱི་རྒྱུན་གཙང་དབུས་ཀུན་དུ་དར་སྲོལ་ཆེ་བ་བྱུང༌།
ཕྱིས་སུ་བྱོན་པ་མཁས་པ་བཀྲ་ཤིས་རྒྱལ་པོ་ཞེས་བྱ་བར་སློབ་མ་རང་ལས་མཁས་པ་སྨན་བླ་དོན་གྲུབ་ཅེས་བྱ་བ་བྱུང་སྟེ། རིག་པའི་གནས་གཞན་དང་ཁྱད་པར་ལྷ་རིས་ལ་ཤིན་ཏུ་མཁས་པར་གྱུར་ཏེ། དེ་ཉིད་ཀྱིས་དུས་འཁོར་དང་སྡོམ་འབྱུང་གི་རྒྱུད་རྩ་འགྲེལ་སོགས་ཀྱི་རྗེས་སུ་འབྲངས་ནས། སྐུ་གཟུགས་ཀྱི་ཚད་ཀྱི་རབ་ཏུ་བྱེད་པ་ཡིད་བཞིན་ནོར་བུ་ཞེས་བྱ་བ། དེ་བཞིན་གཤེགས་པའི་མཚན་དང་དཔེ་བྱད་བཤད་པ། གཞུང་གཞན་མི་འཐད་པའི་ཕྱོགས་དགག་པ། ཚད་དང་མི་ལྡན་པའི་སྐྱོན་བཤད་པ། ཚད་ལྡན་གྱི་གཞུང་དགོད་པ། ཚད་དང་ལྡན་པའི་ཡོན་ཏན་བརྗོད་པ། ལྷ་བཟོ་དང་སྦྱིན་བདག་གི་མཚན་ཉིད་བསྟན་པ།
ལག་ཏུ་བླང་བ་རིམ་པ་རྒྱས་པར་བཤད་པ་སྟེ་བདུན་གྱིས་གཏན་ལ་ཕབ་པར་མཛད་དེ། དེ་ལས་དར་བ་རྣམས་ལ་ནི་སྨན་ལུགས་ཞེས་གྲགས་ལ། ཡང་གོང་དཀར་སྒང་སྟོད་ནས། མཁྱེན་བརྩེ་ཆེན་པོ་ཞེས་བྱ་བའི་ལྷ་རིས་ལ་མཁས་མཐོང་ཆོད་པ་ཞིག་བྱོན་ཏེ། དེ་ནི་སྨན་ཐང་པ་དང༌། རི་མོའི་ལུགས་ཅུང་ཟད་མི་འདྲ་བས་མཁྱེན་ལུགས་ཞེས་གྲགས་པ་དང༌། གཞན་ཡང༌། སྤྲུལ་སྐུ་བྱེའུ་ཐང་པ་ཞེས་པའི་མཁས་པ་ཞིག་སྟེ། དེ་དག་ནི་སྨན་མཁྱེན་གཉིས་དང༌། རི་མོའི་ལུགས་སྲོལ་ཅུང་ཟད་མི་མཐུན་པས།
ལུགས་སྲོལ་གསུམ་གྱེས་པ་ལས་རིམ་པར་མཆེད་དེ། མདོར་ན་སངས་རྒྱས་བཅོམ་ལྡན་འདས་ཀྱི་བསྟན་པ་གང་དུ་དར་བ་དེ་དང་དེར། བདེ་བར་གཤེགས་པ་སྲས་དང་བཅས་པའི་སྐུ་བྲིས་འབུར་གྱི་སྐུ་གཟུགས་ཤིན་ཏུ་དར་བ་བྱུང་ངོ༌། ། གཉིས་པ་ནི། བོད་ཆེན་གྱི་ལྗོངས་འདིར། སྔོན་དུས་ཀྱི་བལ་བྲིས་དང༌། སྨན་མཁྱེན་ཟུང་གི་ལུགས་ལ་སོགས་པ། རི་མོའི་ལུགས་སྲོལ་སྣ་ཚོགས་ཞིག་དར་བའི་རྗེས་མཆིས་པ་ལས། འདིར་ཀརྨ་མི་བསྐྱོད་རྡོ་རྗེའི་དངོས་སློབ་ཏུ་གྱུར་ཅིང༌། སྨན་ལུགས་རྙིང་པའི་རི་མོའི་ལུགས་སྲོལ་གྱི་རྗེས་སུ་འབྲང་བ།
བླ་མ་སངས་རྒྱས་ལྷ་དབང་ཞེས་བྱ་བ་བོད་ཆེན་ལྗོངས་ཀྱི་འབྲི་ཀླུང་གསེར་དང་ལྡན་མ་དལ་གྱིས་འབབ་པའི་འགྲམ་ངོགས་སུ། ལྷ་རིས་ཀྱི་ཚད་དང་མཚན་ཉིད་ལ་ཤིན་ཏུ་མཁས་པ་ཞིག་བྱུང་སྟེ། དེའི་ཉིང་སློབ་ལྟ་བུར་གྱུར་པ། ལྷ་བཟོ་རྟ་མགྲིན་མགོན་པོ་ཞེས་བྱ་བ་བྱུང་སྟེ། དེ་ནས་རིམ་གྱིས་མཆེད་པ་ལ། སླར་ཆོས་དབྱིངས་རྒྱ་མཚོ་སོགས་དང༌། ལྷོ་བྲག་པ་སོགས་སྨན་གསར་པའི་ལུགས་ཀྱི་རི་མོའི་རྒྱུན་ཡང་འདྲེས་པའི་སྲོལ་བཟུང་བ། ལྷ་བཟོ་བ་དགེ་སློང་ཡེ་ཤེས་བློ་གྲོས་དང༌། ཡེ་ཤེས་ཆོས་འགྲུབ། སངས་རྒྱས་རིན་ཆེན་དཔོན་གཡོག་སྟེ།
སྐུ་གཟུགས་ཀྱི་ཚད་དང་མཚན་ཉིད་ལ་གཞན་དྲིང་མི་འཇོག་པའི་བྱང་ཆུབ་པར་མཆིས་པ་རྣམས་བཏུས་ཤིང་བཀྲབས་སོ། ། གསུམ་པ་ནི། སྤྱིར་བརྩམ་བྱའི་ལས་ཐམས་ཅད་ཀྱི་ཐོག་མའི་དུས་ཚེས་དང༌། གཟའ་སྐར་སོགས་ལེགས་པ་ནི་གེགས་མེད་ཅིང་མཐར་ཕྱིན་པ་དང༌། བཀྲ་ཤིས་པར་འབྱུང་བའི་རྟེན་འབྲེལ་གྱི་གནད་མ་འཕྱུགས་པ་དགོས་ཏེ། དེའང་རབ་བྱུང་འདོད་པའི་ནང་གསེལ་ལ། ལེགས་པར་སྦྱར་བའི་སྐད་དུ་བི་ཀྲ་མ་ཞེས་བྱ་བ། སྟོད་འགྲེལ་ལས་རྣམ་པར་གནོན་པ་སྟེ། མ་ཧཱ་ཙི་ནའི་རྒྱལ་ཁབ་ཏུ་གིང་ཤིན་ཞེས་བོད་པ། གངས་ལྡན་པའི་བརྡར།
དབང་ཐང་དང་བསྟུན་པའི་འབོད་ཕྱོགས་སུ་ལྕགས་ཀྱི་སྒྲ་བརྒྱ་པའི་གནམ་ལོར། འཚོ་བའི་སྲོག་འོད་སྲུངས་བྱིན་གྱིས་བརླིང་བར་བྱས་པ་ལ། ལུས་ནི་སྲ་བརྟན་ལྕགས་ཀྱི་རང་བཞིན་དུ་གྲུབ་པར། རྐང་འཐུང་དབང་པོའི་ཀླུང་གི་རྟ་ལ་རྩེན་ཞིང༌། ཕོ་བྲང་གླིང་དགུའི་རྒྱལ་པོར་ཡབ་ལྷ་གདལ་དྲུག་གིས་རྩེན་པ། འབྱུང་བ་བཞི་ལྡན་སྲོག་དབང་མ་བུར་གྱུར་པའི་སྡེ་ཞིག་སྟེ། བཀྲ་ཤིས་ཀྱི་ཀླུང་དང་ལྡན་པའི་བགྲང་གཞི་ཤར་བའི་ཞག་གི་ཕུང་པོ། དུས་འཁོར་བའི་ལུགས་ཀྱི་དབྱར་རྭ་བ། རྒྱུ་སྐར་གྱི་ལྷ་མོ་ས་གས་ཉ་བ། ཉིན་མོར་བྱེད་པ་ཁྱུ་མཆོག་གི་ཁྱིམ་དུ་རྩེན་པ།
རྟེན་འབྲེལ་རེག་པ་ཅན། ཧོར་ལུགས་དང་གསོ་རིག་མཐུན་པར་བཞི་པར་བགྲང་བ། བི་ཤྭ་ན་རའི་བུའི་ལུགས་ཀྱི་དཀར་ཕྱོགས་ཀྱི་རྫོགས་པ་གསུམ་པའི་ཉིན། ལྷའི་བླ་མ་སྒྲོལ་བྱེད་ས་གའི་བུ་མོས་ཐབས་སུ་བསུ་བའི་འཕྲོད་ཆུང་མེ་རླུང༌། འཕྲོད་ཆེན་འཕེལ་བ་འཛོམ་པར། ལྷ་རིས་པ་རྣམས་ཀྱིས་གཙོ་བོ་རྣམས་ཀྱི་ཐིག་འདེབས་པ་དང་བཅས་འདྲི་བའི་འགོ་ཚུགས་སོ། ། དེ་ནས་བརྩམས་ཏེ་ལྷ་བཟོ་པ་རྣམས་རང་རང་གིས་ཐོབ་སྐལ་ལྟར། སངས་རྒྱས་བྱང་སེམས་ཞི་དྲག་གང་ཡིན་གྱི་ཚད་དང་མཚན་ཉིད་མཐུན་པར་རྣམ་གཡེང་མེད་པར་བྲིས་པས། ཕྱི་རོལ་སྒོ་དང་བཅས་པ་ཧོར་ཟླ་ལྔ་པའི་ཉེར་ལྔ་ལ་གེགས་མེད་དུ་རི་མོའི་བགྱི་བ་མཐར་ཕྱིན་པ་བྱུང་ངོ༌། ། སྨྲས་པ།
སྐྱབས་ཡུལ་དད་གསུམ་ཞིང་ས་གཤིན་པའི་ཁྲོད། ། ལེགས་བྱས་ས་བོན་ཉེར་བཏབ་སྨར་ཟོང་གི ། མཐུན་རྐྱེན་ཆུ་ལུད་ཀྱིས་བསྐྱེད་འདོད་པ་དགུའི། ། མྱུ་གུ་བསྐྱེད་བསྲིང་སྦྱིན་བདག་དབྱར་གྱི་དཔལ། ། གང་ཚེ་གཙུག་ལག་དང་པོའི་རིག་པའི་གཞུང༌། ། རྒྱུད་འགྲེལ་དགོངས་པའི་དྲང་ཐིག་ལས་འཕོས་པའི། ། སྣང་བརྙན་སྤྲུལ་པའི་སྨན་མཁྱེན་མཁས་པ་དག ། བོད་ཡུལ་ཆེན་པོའི་ལྗོངས་འདིར་ལྷགས་སམ་སྙམ། ། དུས་ཚེས་ཡན་ལག་ལྔས་བསྡུས་དགེ་བའི་མདས། ། བར་ཆད་བདེན་བྲལ་གཟུགས་བརྒྱ་བཅིལ་ཏེ་སླར། །
རྟེན་དང་བརྟེན་པའི་ངོ་མཚར་གཟུགས་བརྙན་གྱི། ། ཡིད་འཕྲོག་སི་ཏཱ་ཁུགས་པའི་དགའ་སྟོན་རོལ། ། ཞེས་བར་སྐབས་ཀྱི་ཚིགས་སུ་བཅད་པའོ། ། གསུམ་པ་བསྐྲུན་པའི་རྟེན་གྱི་བཞུགས་གྲངས་ནི། ལྷ་ཁང་གི་ལོགས་བྲིས་ཀྱི་གཙོ་ཆེན་བཅུ་གསུམ་བཞུགས་པའི། དབུས་ཀྱི་གཙོ་ཆེན་ལ་རྫོགས་པའི་སངས་རྒྱས་རྡོ་རྗེ་འཆང༌། དེའི་གཡས་ལོགས་ནས་རིམ་པར། དང་པོར་གསང་བ་འདུས་པ་མི་བསྐྱོད་རྡོ་རྗེ། གཉིས་པར་དཔལ་དུས་ཀྱི་འཁོར་ལོ། གསུམ་པར་རྡོ་རྗེ་འཇིགས་བྱེད།
བཞི་པར་རྣམ་པར་སྣང་མཛད་མངོན་པར་བྱང་ཆུབ་པ། ལྔ་པར་རྡོ་རྗེ་མི་འཁྲུགས་པ། དྲུག་པར་ཚེ་དཔག་ཏུ་མེད་པ། དེའི་མཐར་དཔལ་ཚོགས་ཀྱི་བདག་པོ། གཙོ་བོའི་གཡོན་ལོགས་ནས་རིམ་པར། དང་པོར་གསང་བ་འདུས་པ་འཇམ་དཔལ་རྡོ་རྗེ། གཉིས་པར་འཁོར་ལོ་བདེ་མཆོག གསུམ་པར་སྙིང་པོ་ཀྱེ་རྡོ་རྗེ། བཞི་པར་བཅོམ་ལྡན་འདས་ཀུན་རིག ལྔ་པར་སངས་རྒྱས་སྨན་གྱི་བླ།
དྲུག་པར་གཙུག་ཏོར་རྣམ་པར་རྒྱལ་མ་རྣམས་སོ། ། དེ་དག་གི་འཁོར་དུ། ཕུགས་ལོགས་ཀྱི་གོང་ན་དུས་གསུམ་སངས་རྒྱས། འཕགས་པ་གནས་བརྟན་བཅུ་དྲུག པཎྜི་ཏ་རྒྱན་དྲུག་མཆོག་གཉིས། གྲུབ་ཆེན་བརྒྱད། རྒྱུད་སྡེ་སོ་སོའི་བླ་མ་བརྒྱུད་པ་རགས་རིམ་འགའ་རེ་དང༌། གཤམ་དུ་བདེ་མཆོག་སྒྱུ་མ་ཆེན་པོ་དང༌། སངས་རྒྱས་ཐོད་པ་སོགས་རྒྱུད་སྡེའི་ལྷ་རགས་བཏུས་རྣམས་དང༌། གཡས་ལོགས་ཀྱི་གོང་དུ།
བོད་དུ་བསྟན་པ་ལ་སྐུ་དྲིན་ཆེ་བའི་བླ་མ་རྣམས་དང༌། རྒྱལ་དབང་ཐམས་ཅད་མཁྱེན་པ་རིམ་བྱོན། ཆོས་འཁོར་དགོན་གྱི་མཁན་རབས་ཁ་ཤས་དང༌། འཇམ་དཔལ་དམར་སེར་དང་ནག་པོ། རིགས་གསུམ་མགོན་པོ་སོགས་བྱང་ཆུབ་སེམས་དཔའ་རྣམས་དང༌། འོག་གི་ཆར། དམག་ཟོར་རྒྱལ་མོ་སོགས་བསྟན་སྲུང་ཚོགས་བདག་གི་འཁོར་དུ་ནོར་ལྷའི་རིགས་དང༌། རྒྱལ་སྲིད་སྣ་བདུན་མཆོད་རྫས་ཀྱི་གཟུགས་བརྙན་རྣམས་དང༌། གཡོན་ལོགས་ཀྱི་གོང་དུ་ས་སྐྱ་པ་རྣམ་གསུམ། འཕགས་པ་ལྷ་རིམ་བྱོན་དང༌།
དྭགས་པོ་ལྷ་རྗེ། བསྲུང་བ་ལྔའི་ལྷ་མོ་རྣམས་དང༌། སྨན་བླ་མཆེད་བདུན་དང༌། འོག་གི་ཆར་དུར་ཁྲོད་བདག་པོ། མགོན་པོ་ཕྱག་དྲུག ཕྱག་བཞི། གུར་མགོན། མ་ནིང༌། ཞང་བློན་སོགས་བཀའ་སྲུང་རྣམས་བཞུགས་སོ། ། སྒོའི་ཕྱི་རོལ་གྱི་གོང་དུ་ཕྱོགས་སྐྱོང་བཅུ།
སྒོ་འགྲམ་ལ་རྒྱལ་པོ་ཆེན་པོ་བཞི། གཡས་ངོས་ལ་དགེ་སློང་མ་དཔལ་མོ་ལུགས་ཀྱི་སྤྱན་རས་གཟིགས་བཅུ་གཅིག་ཞལ། ཡུལ་ལྷ་ཚེ་སྨན་རྒྱལ་མོ་མཆེད་ལྕམ་བདུན། གཡོན་ངོས་ལ་སློབ་དཔོན་ཆེན་པོ་པདྨ་སཾ་བྷ་ཝའི་སྐུ་ལ་མཆོད་རྫས་ཀྱི་བཀོད་པ་བཅས་དང༌། འཇམ་དཔལ་ཕྱག་མཚན་གྱི་རི་མོ། སྡོམ་བརྩོན་དམ་པ་ཞེས་པའི་ཞལ་བྱང་དང་བཅས་པ་རྣམས་ཏེ། དེ་དག་ཀྱང་གྲུབ་ལོ་ཙམ་མ་ཡིན་པར། གོང་དུ་སྨོས་པའི་གཞུང་འགྲེལ་རྣམས་ནས་བསྟན་པའི་ཚད་ཀྱིས་གཏན་ལ་ཕབ་སྟེ། དེ་ལ་ཉེ་བར་མཁོ་བའི་ཡོ་བྱད་ཚོན་གྱི་རིགས་དང༌། གསེར་དང་གསེར་ཤོག་སོགས་ཚང་བར་སྦྱར་ཏེ།
ལུས་ཅན་ཀུན་གྱིས་ཕྱག་མཆོད་འབུལ་བ་སོགས། བསོད་ནམས་གསོག་པའི་རྟེན་དུ་འགྱུར་ངེས་དང༌། ལྷ་ཁང་དེ་ཉིད་ཀྱི་རྒྱབ་ཏུ། ས་སྣར་རིན་པོ་ཆེ་བསྲེས་པའི་འཇིམ་པ་ལས་གྲུབ་པའི་པར་སྐུ་བཅོམ་ལྡན་འདས་ཐུབ་པའི་དབང་པོའི་སྐུ་བརྙན་སྟོང་དང་སུམ་ཅུ་རྩ་གསུམ། སྒྲོལ་མ་ལྗང་གུ་སུམ་ཅུ་སོ་བདུན་བཅས་ལའང༌། ནང་གཟུངས་རྩི་ཚོན་གསོལ་བ་དང་བཅས་རྣམས་ལྷག་བསམ་གྱིས་ཀུན་ནས་བསླངས་ཏེ་བཞེངས་པ་ཡིན་ནོ། ། སྨྲས་པ། བཀྲག་ཏུ་ཆེར་བཀོད་མཁའ་དབྱིངས་མི་ལྟུང་ཕྲེང༌། ། ཚར་དུ་དངར་བྱེད་དྲང་སྲོང་རྔ་བོང་གིས། ། དཀར་འཇམ་ཞལ་བའི་ངོས་གཞིར་ལུས་ཅན་གྱིས། །
མཆོད་ཡུལ་གཟུགས་བརྙན་བཟོ་ཡི་རིག་བྱེད་པས། ། བཀའ་སྲོལ་དངོས་བརྒྱུད་བླ་མ་མཁན་རབས་དང༌། ། ཡི་དམ་དཔལ་སྟུག་སྲས་སློབ་བཀའ་སྲུང་ཚོགས། ། གཟུགས་རྣམས་རི་མོར་ཤར་བ་འདི་མཐོང་ཚེ། ། ཞིང་ཁམས་རྒྱ་མཚོ་ལོགས་ཤིག་དམིགས་སུ་ཅི། ། བརྒྱ་ཕྲག་བསོད་ནམས་རྩལ་གྱིས་ལེགས་བསྐྲུན་པའི། ། དགེ་ལེགས་མཚན་སྤྲས་རྒྱལ་བའི་སྐུ་གཟུགས་དངོས། ། སྐལ་དམན་དབང་པོའི་ཡུལ་དུ་མཐོང་འདི་དང༌། ། བསོད་ནམས་ཕུང་པོའི་ཚད་ལ་ལྕི་ཡང་མེད། ། ཅེས་བར་སྐབས་ཀྱི་ཚིགས་སུ་བཅད་པའོ། །
བཞི་པ་བཞེངས་པ་མཐར་ཕྱིན་པའི་བྱ་བ་ལ། ལས་བྱེད་པ་མཉེས་པར་བྱས་པ་དང༌། རབ་ཏུ་གནས་པ་བགྱིས་པ། དགེ་བ་བྱང་ཆུབ་སྙིང་པོའི་རྒྱུར་བསྔོ་བ་སྟེ་གསུམ་ལས། དང་པོ་ནི། ལས་བྱེད་ཀྱི་གཙོ་བོ་བཟོ་གནས་རིག་པའི་གཙུག་ལག་འཛིན་པའི་ལྷ་རིས་པ་རྣམས། དེ་བཞིན་གཤེགས་པ་སྲས་དང་བཅས་པའི་སྐུའི་རྟེན་བསྐྲུན་པའི་བྱེད་པོར། ཐམས་ཅད་ཀྱིས་མཆོད་ཀྱིན་བཀུར་བའི་གནས་སུ་ཤེས་ནས་ཡོན་གྱིས་མཉེས་པར་བྱེད་དགོས་པའང༌། རབ་ཏུ་གནས་པའི་རྒྱུད་ལས། བཟོ་བོ་མ་མཉེས་པའི་ལྷ་ལ་ཡེ་ཤེས་པ་མི་འཇུག་སྟེ།
རབ་གནས་ཀྱི་ཐོག་མར་བཟོ་བོ་མཉེས་པར་བྱའོ་ཞེས་གསུངས་པ་དང་རྗེས་སུ་མཐུན་པར། ཐོག་མར་དབུ་འཛུགས་སྟོན་མོར་དར་ཁ། མཛོ་ཧོན་ཐར་བཟང་བ། ལྷ་དཔོན་དབུ་པ་ལ་དར་ཁ་ཝ་ལྤགས། སྤྱན་འབྱེད་ཀྱི་རྣམ་གཞག་ལ་ཁ་དར། དངུལ་བ་ལ་དོང༌། ཐུན་མོང་དུ་དར་ཁ། མཛོ་མོ་བཅས། ༡༥༠ ཡོན་འབུལ་དབུ་པ་ལ། དར་ཁ།
གཞན་ཐམས་ཅད་ཇའི་གང་ཚད་ལ་བརྩི་བའི་གོས་སྟོད། ༠༧༠ ཐེར་ཤམ་ལེགས་པ། ༡༠༠ ཝ་ལྤགས། ༠༡༠ གའུ་བཟང་བ། ༠༧༠ གཡག་བཟང་བ། ༠༤༠ ཞྭ་སྣམ་བཅས་བདུན་ཚན། ལྷ་རིས་གཞན་ཐུན་མོང་དུ་དར་ཁ། རྡོ་རྗེ་དྲིལ་བུ། ༠༡༠ དངུལ་སྲང་ཕྱེད་ལྔ་ལ་ཇ། ༡༢༢ ཇ་འཁོར་དྲུག་བཞི་ལ་བར་ཁག་ཆགས།
ཆོས་གོས། ༠༧༠ རས་དམར་ནག་ཡུག ༠༧༠ རལ་གྲི། ༠༣༠ སྐྱོགས་རག་ཁ་ཅན། ༠༡༠ མཛོ་བཟང་བ། ༢༠༠ བཅས་པའི་དགུ་ཚན། ཡང་ཁ་བཏགས། མཛོ་ཧོན་ཐར་མ་དར་ཡོལ། ༡༣༠ བ་མོ། ༡༣༠ སྐྱོགས་རག་ཁ་ཅན།
༠༡༠ དུང་གི་སྐེ་ཞགས། ༠༡༠ བཅས་ལྔ་ཚན། ཡང་ར་གཡག ༠༧༠ སྣམ་བུ། དུང་ཆབ་བཅས། ༠༢༠ སུམ་ཚན་ཏེ། མདོར་ན་དབུ་སྟོན་ལེགས་འབུལ་ཡན་ཆད་ཁྱོན་བསྡོམས་པ་ཇ་འཁོར་དྲུག་ཉི་ཤུ་རྩ་གསུམ་གྱི་རྩིས་སུ་བགྲང་བ་དང༌། ཤིང་བཟོ་ལ་དར་རས་ཡུག མན་ཙེ་ཁ་གང༌། གཡོས་བྱེད་པར་ར་གཅིག
༠༤༠ དར་ཁ། རྫ་བཀྲམ་ཚང་ལ་ཏིར་རུ། ཡེ་ཤེས་ཚེ་རིང་ལ་རལ་གྲི། ཀརྨ་ལ་མར་རྒྱ་གང༌། ཡེ་ཤེས་ཚེ་རིང་ལ་ཇ་སྦགས། དཔོན་ལ་ཇ་སྦགས། ཆོས་ཁྲིམས་ལ་ཇ་སྦགས། ཇ་མ་མར་ཉག ཆུ་ལེན་ལ་ཆབ་མ་བཅས་རྣམས་བྱིན་པར། ཐམས་ཅད་ནས་དགྱེས་ཤིང་ཚིམ་པར་གྱུར་ཏེ།
མདོར་ན་དངོས་རྫས་ཉུང་ཟད་ཙམ་གྱི་བསོད་ནམས་ས་བོན་གྱི་འབྲེལ་འཇོག་བགྱིས་པ་ཐམས་ཅད་ཆུད་འཛའ་མ་སོང་བར་རྟེན་བཞེངས་འདི་ཉིད་ཀྱི་ཆ་རྐྱེན་དུ་འགྲོ་བར་བགྱིས་ཟིན་ཏོ། ། གཉིས་པ་ནི། རྟེན་བཞེངས་མཐར་ཕྱིན་ནས་རབ་ཏུ་གནས་པའི་ཆོ་གས་བྱིན་གྱིས་བརླབས་པར་མ་བྱས་པར་ཡུན་རིང་དུ་གནས་ན་མི་ཤེས་པར་འབྱུང་བ་དང༌། དེ་སྲིད་དུ་མཆོད་པའི་འོས་སུ་མི་འགྱུར་བར་བཤད་དེ། ཇི་སྐད་དུ། རབ་ཏུ་གནས་པའི་རྒྱུད་ལས། གང་དུ་སྐུ་གཟུགས་རྫོགས་པ་དག ། བྱིན་མ་བརླབས་པར་རིང་གནས་ན། ། དེ་ལས་བཀྲ་མི་ཤེས་འགྱུར་ཞིང༌། ། དེ་སྲིད་མཆོད་པ་དེར་མི་འོས། །
ཞེས་གསུངས་པས། རབ་ཏུ་གནས་པའི་ཆོ་ག་བརྩམས་ཏེ། དེའང༌། རྟེན་དང་སློབ་དཔོན་དུས་དང་གནས། ། ཡོ་བྱད་ཆོ་ག་བཟང་པོ་དྲུག ། ཅེས་འབྱུང་བའི་མཚན་ཉིད་དང་ལྡན་པའི་རབ་གནས་ཀྱི་ཆོ་ག་སྒྲུབ་པར་བྱེད་པའི། རྡོ་རྗེ་སློབ་དཔོན་ཆེ་གེ་མོ་ཞེས་བྱ་བས་མཚོན་པའི་རབ་ཏུ་གནས་པའི་ཆོ་ག་ལ་མཁས་པའི་བླ་མ་དགེ་སློང་དཔོན་སློབ་རྣམས་བསགས་ཏེ། གསང་བ་འདུས་པའམ། རྡོ་རྗེ་འཇིགས་བྱེད་ལ་བརྟེན་པའི་རབ་ཏུ་གནས་པའི་ཆོ་ག་ཡང་དག་པས། རྒྱལ་བ་སྲས་དང་བཅས་པའི་སྐུ་བརྙན་གྱི་རྣམ་པ་རེ་རེ་ལའང༌།
ཕྱོགས་བཅུའི་སངས་རྒྱས་ཀྱི་ཞིང་རབ་འབྱམས་རྒྱ་མཚོའི་ཡོན་ཏན་གྱི་བཀོད་པ་རྫོགས་པར་བྱིན་གྱིས་བརླབས་ཟིན་པས། སླན་ཆད་ཐར་པ་འདོད་པའི་སྐྱེ་བོ་གང་དག་གིས། གང་ཞིག་སངས་རྒྱས་ཡིད་བྱེད་པ། ། དེ་ཡི་མདུན་ན་ཐུབ་པ་བཞུགས། ། ཞེས་འབྱུང་བ་ལྟར། རྟེན་རྣམས་ཕྱོགས་བཅུའི་བདེ་བར་གཤེགས་པའི་དབང་པོ་སྲས་དང་སློབ་མར་བཅས་པའི་ཚོགས་དང༌། བཀའ་སྡོད་ཆོས་སྐྱོང་བའི་སྲུང་བར་བཅས་པའི་རང་བཞིན་དུ་ངེས་པའི་འདུ་ཤེས་དང་མ་བྲལ་བའི་སྒོ་ནས། མེ་ཏོག་དང༌། སྤོས་དང༌། མར་མེ་ལ་སོགས་པའི་མཆོད་པས་མདུན་བདར་ཏེ།
ཕྱག་མཆོད་དང༌། བསྐོར་བ་བཀུར་སྟིར་བགྱིས་པས། དལ་འབྱོར་གྱི་མི་ལུས་བསོད་ནམས་དཔག་ཏུ་མེད་པའི་ཚོགས་རྫོགས་ཀྱི་སྙིང་པོ་ཅན་དུ་འགྱུར་བ་ནི་གོར་མ་ཆག་སྟེ། དེ་བཞིན་གཤེགས་པ་རྣམས་ཀྱི་ཕྲིན་ལས་ཀྱི་རྒྱུན་དང༌། སྨོན་ལམ་གྱི་མཐུ་ལས་བྱུང་བ་ཉིད་ཀྱི་ཕྱིར་རོ། ། གསུམ་པ་དགེ་བ་ཡོངས་སུ་བསྔོ་བ་ལ་གསུམ་སྟེ། བསྔོ་བྱའི་དགེ་བ། བསྔོ་བའི་རྣམ་པར་གཞག་པ། བསྔོ་བ་དངོས་སོ། ། དང་པོ་ནི་དབྱེ་ན།
སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ། ཚུལ་ཁྲིམས་ལས་བྱུང་བའི་བསོད་ནམས་བྱ་བའི་དངོས་པོ། བསྒོམས་པ་ལས་བྱུང་བའི་བསོད་ནམས་བྱ་བའི་དངོས་པོ་སྟེ་གསུམ་ལས། འདིར་དང་པོ་ཉིད་དེ། སྤྱིར་སྟོབས་བཅུ་མངའ་བ་ཤཱཀྱའི་སྲས་ཀྱི་བསྟན་པ་འདི་ལ། རྒྱལ་བའི་སྲས་ཀྱི་སྤྱད་པ་སྤྱོད་པས། སྦྱིན་པའི་ཕ་རོལ་ཏུ་ཕྱིན་པར་བྱ་བའི་ཕྱིར་དང༌། གནས་སྐབས་སུ་དབུལ་ཕོངས་ཀྱི་འཇིགས་པ་ལས་བསྒྲལ་ནས། ལྷ་མིའི་བདེ་འབྱོར་ཕུན་སུམ་ཚོགས་པ་ཐོབ་པའི་རྒྱུ་སྦྱིན་པ་ལ་འབད་པར་བྱ་དགོས་ཏེ། སློབ་དཔོན་དཔའ་བོས།
ཟས་སྐོམ་མལ་སྟན་གོས་མཆོག་དང༌། ། ཕྲེང་བ་གནས་དང་རྒྱན་རྣམས་དང༌། ། གྲགས་པ་ཡོན་ཏན་ཁྱད་འཕགས་པ། ། དེ་ཀུན་སྦྱིན་ལས་བྱུང་བར་གསུངས། ། ངག་སྙན་མཛེས་དང་ལོངས་སྤྱོད་དང༌། ། ཁྱད་པར་འཕགས་གཟུགས་ཡངས་པ་དང༌། ། ཚིག་སྙན་གཟི་ལྡན་ཡིད་འོང་དག ། གྲགས་དང་ནད་མེད་ཚེ་དག་སྟེ། ། ཡིད་འོང་སྡུག་པ་དེ་དང་དེ། ། སྦྱིན་པ་རྣམས་ཀྱི་འབྲས་བུ་ཡིན། །
ཞེས་པ་ནས། སྲིད་གསུམ་མི་བཟད་འཇིགས་ཆེན་ལ། ། སྦྱིན་ལས་གཞན་པའི་གཉེན་མཆོག་མེད། ། ཅེས་པའི་བར་རྒྱ་ཆེར་བསྟན་ཅིང༌། ཁྱད་པར་དེ་བཞིན་གཤེགས་པའི་སྐུ་གཟུགས་དང་མཆོད་རྟེན་གྱི་རིགས་བསྐྲུན་པའི་ཆེད་དུ་སྦྱིན་པ་བྱིན་པའི་བསོད་ནམས་ནི། མཁས་མཆོག་དེ་ཉིད་ཀྱིས། སངས་རྒྱས་སྐུ་གཟུགས་བཞེངས་གསོལ་བ། ། དང་པོར་མྱ་ངན་སེལ་བར་བྱེད། ། རྩོད་པ་ཀུན་སྤངས་མཐོང་ན་དགའ། ། སྐལ་ལྡན་གཏེར་ཚོགས་དཔལ་དང་ལྡན། །
ལུས་སྟོབས་ལྡན་ཞིང་སྙན་པ་དང༌། ། གཟི་བརྗིད་ལྡན་ཞིང་གཟུགས་མཛེས་ལ། ། གསུང་རབ་ཀུན་ལ་མཁས་འགྱུར་ཞིང༌། ། དབང་པོའི་རྟ་ནི་ཐམས་ཅད་ཐུལ། ། བློ་ལྡན་གཏོང་དང་ལྡན་པར་འགྱུར། ། བཅོམ་ལྡན་སྐུ་གཟུགས་མཆོད་རྟེན་ལ། ། ཕྲ་རབ་རྡུལ་ནི་ཇི་སྙེད་སོང༌། ། དེ་སྙེད་ས་འོག་ས་སྟེང་འདིར། ། དེ་སྙེད་རྒྱལ་པོར་ངེས་པར་འགྱུར། ། གཟུགས་དང་གཟུགས་མེད་ཏིང་ངེ་འཛིན། །
ཐམས་ཅད་བདེ་བ་མ་ལུས་སྤྱོད། ། ཐ་མར་སྐྱེ་རྒའི་རྒུད་སྤངས་ནས། ། དེ་དག་བྱང་ཆུབ་གོ་འཕང་ཐོབ། ། ཅེས་སོགས་མང་དུ་གསུངས་པས། ཟང་ཟིང་གི་དངོས་པོ་སྙིང་པོ་མེད་པ་ལས། མཐར་ཐུག་གི་འབྲས་བུ་གཟུགས་སྐུ་གཉིས་འགྲུབ་པའི་བར་གྱི་རྒྱུ་ཡོན་ཏན་གྱི་ཞིང་དུ་གྱུར་པའི་དེ་བཞིན་གཤེགས་པའི་རྟེན་བཞེངས་པ་ལ་བརྟེན་ནས་བསོད་ནམས་ཚོགས་བསགས་ཀྱི་རྒྱུར་འགྱུར་བའི་ཕྱིར་རོ། ། ལྷ་ཁང་འདི་ཉིད་ཀྱི་ཆེད་དུ་དམིགས་ནས་བྱུང་བའི་སྨར་ཟོང་གི་དངོས་པོའི་གཏོང་བ་གོང་དུ་སྨོས་པ་རྣམས་དང༌། དེར་མ་ཟད་སྒོ་གསུམ་གྱི་འབད་རྩོལ་དང་ལས་ཀྱི་འབྲེལ་ཐོགས་དང་བཅས་པའི་རྒྱུད་ལ། དགེ་བའི་རྩ་བ་དཔག་ཏུ་མེད་པ་མཆིས་པ་རྣམས་སོ། ། གཉིས་པ་རྣམ་པར་གཞག་པ་ལ།
བསྔོ་བའི་དགོས་པ། བསྔོ་བའི་ཡུལ། ཇི་ལྟར་བསྔོ་བའི་ཚུལ་ཏེ་གསུམ་ལས། དང་པོ་ནི། དེ་ལྟར་དཀོན་མཆོག་གསུམ་གྱི་རྟེན་བཞེངས་པའི་རྒྱུ་སྦྱོར་བ། བྱ་བྱེད་འབྲེལ་ཐོགས་ཐམས་ཅད་ཀྱི་རྒྱུད་ལ་དགེ་ཚོགས་དཔག་ཏུ་མེད་པ་ཡོད་མོད། དེ་དག་ཀྱང་བར་མ་དོར་ཆུད་མི་འཛའ་ཞིང༌། བླ་ན་མེད་པའི་བྱང་ཆུབ་ཀྱི་ས་བོན་དུ་འཕེལ་ཞིང་སྟོབས་དང་ལྡན་པར་བསྒྱུར་བའི་ཕྱིར་ཡོངས་སུ་བསྔོ་བའི་རྒྱས་གདབ་དགོས་ཏེ། བློ་གྲོས་རྒྱ་མཚོས་ཞུས་པའི་མདོ་ལས། ཇི་ལྟར་ཆུ་ཐིགས་རྒྱ་མཚོ་ཆེ་ནང་ལྷུང༌། །
རྒྱ་མཚོ་མ་ཟད་བར་དུ་དེ་མི་འཛད། ། དེ་བཞིན་བྱང་ཆུབ་ཡོངས་བསྔོས་དགེ་བ་ཡང༌། ། བྱང་ཆུབ་མ་ཐོབ་བར་དུ་དེ་མི་འཛད། ། ཅེས་སོ། ། གཉིས་པ་ནི། ཚེ་འདིའི་བདེ་རྒྱུ་ཙམ་དང༌། ཕྱི་མ་ལྷ་མིའི་གོ་འཕང༌། རང་དོན་དུ་ཞི་བདེ་ཉན་རང་བྱང་ཆུབ་དོན་དུ་གཉེར་བའི་ཕྱིར་མ་ཡིན་པར། གཞན་དོན་དུ་རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་སར་བསྔོ་སྟེ། མགོན་པོ་བྱམས་པས།
ཁམས་གསུམ་རྟོག་པ་མ་ཡིན་དང༌། ། ཞེས་སོ། ། གསུམ་པ་ནི། དགེ་བའི་རྩ་བ་འདིས་མཚོན་ཏེ། དུས་གསུམ་དུ་བསགས་པའི་དགེ་བ་ཐམས་ཅད་སེམས་ཅན་ཀུན་དང་ཐུན་མོང་དུ་བྱས་ཏེ་བསྔོ་དགོས་ཏེ། ཞི་བའི་ལྷས། དངོས་སམ་ཡང་ན་བརྒྱུད་ཀྱང་རུང༌། ། སེམས་ཅན་དོན་ལས་གཞན་མི་སྤྱད། ། སེམས་ཅན་ཁོ་ནའི་དོན་གྱི་ཕྱིར། ། ཐམས་ཅད་བྱང་ཆུབ་ཕྱིར་བསྔོའོ། །
ཞེས་སོ། ། དེའང་དངོས་པོ་དང༌། བསམ་པ་དང༌། ཡུལ་ཏེ་འཁོར་གསུམ་པོ་ཡོངས་སུ་དག་པའི་ཚུལ་གྱིས་བསྔོ་སྟེ། སྡུད་པ་ལས། གལ་ཏེ་འདི་ལྟར་ཆོས་འདི་འགགས་ཤིང་ཟད་པ་དང༌། ། གང་དུ་ཡོངས་སུ་བསྔོ་བ་དེ་ཡང་ཟད་པ་དང༌། ། ཆོས་ཀྱིས་ཆོས་ལ་ནམ་ཡང་མི་བསྔོ་ཤེས་གྱུར་ན། ། དེ་ལྟར་རབ་ཏུ་ཤེས་པས་ཡོངས་སུ་བསྔོས་པ་ཡིན། ། ཞེས་སོ། །
དེ་ལྟར་རྣམ་པར་གཞག་པ་ལ་མཁས་པ་དེས་ཡོངས་སུ་བསྔོས་ན་བསོད་ནམས་ཐམས་ཅད་བླ་ན་མེད་པའི་བྱང་ཆུབ་འགྲུབ་པའི་རྒྱུར་འགྱུར་བ་མི་བསླུ་བ་ནི་ཐམས་ཅད་མཁྱེན་པ་ཉིད་ཀྱི་ཁྱད་པར་གྱི་ཆོས་ཏེ། ཁྱད་པར་འཕགས་བསྟོད་ལས། བསོད་ནམས་བྱས་པའི་ཚོགས་དག་ནི། ། སེམས་ཅན་རྣམས་ལ་ཡོངས་བསྔོ་བ། ། བཅོམ་ལྡན་ཁྱོད་ཀྱིས་གང་གསུངས་པ། ། དེ་གཞན་བསྟན་བཅོས་ལས་མ་བཤད། ། ཅེས་བཤད་པའི་ཕྱིར་རོ། ། གསུམ་པ་སྐབས་སུ་བབ་པའི་བསྔོ་བ་དངོས་ནི། སརྦྦ་པྲ་ཎི་དྷིཿསིདྡྷི་རསྟུ། ཨ་ཧོ་མུ་མེད་ཕྱོགས་ཀྱི་བཞིན་ཡངས་པར། །
ཡིད་སྲུབས་ཐུལ་མཆོག་ཞིང་གི་བཀོད་པའི་བཞིན། ། གང་དག་ཤར་བ་ཐམས་ཅད་རྣམ་དཀར་གྱི། ། དགེ་ཚོགས་ཡོངས་བསྔོ་གྲུབ་པའི་དཔང་པོར་གསོལ། ། འདི་ན་ལེགས་བྲིས་གཙོ་དང་ལྟོས་འཕྱེ་དབང༌། ། དྲི་ཟ་མི་བདག་ཆེ་སོགས་འཇིག་རྟེན་ན། ། ཆེར་རློམ་ཀུན་གྱི་གཙུག་གིས་བཏུད་པའི་ཡུལ། ། བསླུ་མེད་སྐྱབས་ཀྱི་ཡོངས་རྩེ་དཀོན་མཆོག་གསུམ། ། དེ་དག་ཕྲིན་ལས་ལྷུན་གྲུབ་སྲིད་པ་འདིར། ། རྟེན་དང་བརྟེན་པའི་རྣམ་པར་ལེགས་ཤར་བས། ། འགྲོ་དོན་རྒྱུན་ཆགས་འབྱུང་བ་རྟེན་གསུམ་གྱིས། །
མངོན་པར་གཏམས་འདི་བཞེངས་པའི་ལེགས་བྱས་དང༌། ། སྐྱེས་བའི་ཕྲེང་བར་ཀུན་སློང་དུག་བྲལ་གྱིས། ། ཀུན་ནས་བསགས་པའི་བསོད་ནམས་གངས་རི་དང༌། ། སྐྱེ་འཕགས་བྱང་ཆུབ་སྤྱོད་པའི་སྤྲིན་ཆེན་ལས། ། དགེ་ཚོགས་ཁ་བའི་རྡུལ་ཚོགས་བརྩེགས་པར་བཅས། ། འཁོར་གསུམ་དམིགས་མེད་སྒྱུ་མའི་ཉི་འོད་ཀྱིས། ། ཚོགས་གཉིས་ཞི་བསིལ་དག་བྱེད་རྒྱུན་བསྒྱུར་བས། ། ཐུབ་པའི་བཀའ་དོན་སྨྲ་དབང་བཙོང་ཁ་པའི། ། རིང་ལུགས་ཆུ་གཏེར་རབ་ཏུ་རྒྱས་ཕྱིར་བསྔོ། ། དེ་ཚུལ་ཀློག་སྤོང་འཁོར་ལོ་ལྷུར་ལེན་པའི། །
ཆོས་འདུལ་འཛིན་པའི་འདུས་ཚོགས་ཆེར་རྒྱས་པ། ། ཁུ་བྱུག་བུང་བའི་མགྲིན་རྔ་འབུམ་འཁྲོལ་བས། ། གུར་གུམ་ནགས་སུ་རྩེན་བཞིན་མཛེས་པར་མཛོད། ། ལྗོངས་འདིས་ཉེར་མཚོན་ཡུལ་གྲུར་འཁོད་དགུ་ཡི། ། སྐྱེ་འགྲོ་ཕན་ཚུན་མཛའ་གཅུགས་དགེ་བ་བཅུར། ། སྤྱོད་ཀྱིན་བདེ་འབྱོར་རྒྱས་པ་རྫོགས་ལྡན་གྱི། ། དུམ་བུ་འདི་ན་འཕོས་བཞིན་དགེ་གྱུར་ཅིག ། རྟེན་བཞེངས་ཚུལ་འདིར་རྒྱུ་རྫས་སྦྱོར་བརྩོན་གྱི། ། འབྲེལ་ཐོགས་ཀྱིས་མཚོན་སེམས་ཅན་ཀུན་གྱི་རྒྱུད། ། ཚོགས་ཟུང་སྤྱོད་པའི་ཆུ་ཀླུང་ཡོངས་བཏུང་བའི། །
ཡོན་ཏན་རྒྱ་མཚོ་རྒྱལ་བའི་སྐུ་ཐོབ་ཤོག ། ནམ་ཞིག་བརྒྱ་ཕྲག་བསོད་ནམས་བྱེད་པོ་ཡིས། ། བགྲང་ཡས་བསྐལ་པའི་པིར་རྩེ་བསྒྱུར་བ་ལས། ། ལེགས་འཁྲུངས་དགེ་ལེགས་མཚན་བཟང་སོ་གཉིས་དང༌། ། དཔེ་བྱད་བརྒྱད་ཅུས་བརྒྱན་པའི་སྐུ་ཐོབ་ཤོག ། དེ་སྲིད་སྐྱེ་བར་མི་ཁོམ་གནས་བརྒྱད་ཀྱིས། ། རྣམ་དབེན་དལ་བརྒྱད་འབྱོར་བཅུ་རྫོགས་པའི་ལུས། ། ཐོབ་ནས་རྒྱལ་གསུངས་ཡང་དག་སྨྲ་བའི་བཤེས། ། རྟག་པར་མཉམ་འགྲོགས་དགེ་བཅུར་སྤྱོད་པར་ཤོག ། བསྟན་པའི་གཞི་མ་ཚུལ་ཁྲིམས་བསླབ་དང་ལྡན། །
ཕྱི་ནང་ཤེས་བྱའི་གཞུང་ལུགས་ཐོས་པས་འབྱོར། ། ཐོས་དོན་དཔྱོད་དང་བསྒོམ་བྱུང་བློ་གྲོས་ཀྱིས། ། ལུང་རྟོགས་བསྟན་ལ་མཁས་པའི་ལས་བྱེད་ཤོག ། མར་གྱུར་ལུས་ཅན་སྲིད་པའི་དུཿཁ་ལས། ། བསྒྲལ་འདོད་བླ་མེད་བྱང་ཆུབ་འདོད་པའི་བློ། ། ཆེས་ཆེར་བསྐྱེད་ཅིང་བརྩེ་དང་བྱང་ཆུབ་སེམས། ། ཟུང་འཇུག་སྤྱོད་པའི་རྒྱ་མཚོར་སློབ་པར་ཤོག ། དཔལ་མགྲིན་མགོ་སྐྱེས་བཀྲུས་པའི་དྲི་མ་མེད། ། དྲང་སྲོང་དྲག་གཏུམ་ཁ་ཆུས་མ་བསླད་པའི། ། རྡོ་རྗེ་ཐེག་པའི་ཉེ་ལམ་སྨིན་གྲོལ་གྱི། །
སྐལ་ལྡན་དམ་ཚིག་སྡོམ་པ་ལ་གནས་ཤོག ། སྦྱང་གཞི་སྐྱེ་འཆི་བར་དོའི་ལྕགས་ཀྱི་ཁམས། ། སྦྱོང་བྱེད་ལམ་བྱེད་རྣམ་བཞིའི་རྩི་ཆེན་གྱིས། ། འབྲས་བུ་སྐུ་བཞི་ཡེ་ཤེས་ལྔ་ལྡན་གསེར། ། མངོན་གྱུར་འགྲོ་བའི་རེ་བ་འགེངས་པར་ཤོག ། གཞན་དོན་ལྷག་བསམ་གྱིས་བསྐྱེད་གཞི་ལམ་དང༌། ། འབྲས་བུའི་སྐབས་ཀྱི་མངོན་འདོད་སྨོན་ལམ་དུ། ། བགྱིས་པའི་སྙེ་མ་གཡུར་དུ་ཟ་བ་ཉིད། ། དཀོན་མཆོག་གསུམ་གྱི་བདེན་པས་སྨིན་གྱུར་ཅིག ། ཅེས་སོ། །
འདིར་སྨྲས་པ། སྲིད་པ་ཀུན་དུ་གཞར་ཡང་བསླུ་མེད་དཀོན་མཆོག་གསུམ། ། སྐྱབས་སུ་བཟུང་བའི་བསླབ་བྱའི་ཡན་ལག་སྐུ་གསུང་ཐུགས། ། གཟུགས་བརྙན་ཚུལ་གྱིས་འགྲོ་དོན་བྱེད་པ་སྤྲུལ་པའི་སྐུས། ། མངོན་པར་གཏམས་པའི་ཁང་བཟང་བསོད་ནམས་ཞིང་དུ་བསྐྲུན། ། དེ་ཉིད་ལས་འཕྲོས་གླེང་བ་ཚོགས་གསུམ་དངར་བ་འདིར། ། སྣ་ཚོགས་བརྗོད་བྱའི་ཆུ་ཁུར་ལང་ལིང་འཁྲིགས་པའི་ཁྲོད། ། རྗོད་བྱེད་རྒྱན་གསུམ་དབྱར་གྱི་རྔ་གསང་ལྡིར་བ་ལ། ། མོས་ལྡན་ཡིད་ཀྱི་མདོངས་མཐའ་ཀུན་དགའི་གར་བསྒྱུར་ཅིག ། འདིར་འབད་འཁོར་བའི་ཕུན་ཚོགས་སྒྲུབ་པའི་སོ་ནམ་མིན། །
མིང་ཚིག་ཡི་གེ་ཁེ་བུན་སྤེལ་བའི་དྲན་གསོ་མིན། ། གང་ཕྱིར་དཀོན་མཆོག་དགྱེས་འགྱུར་དགེ་བའི་ལས་བསྒྲུབས་པའི། ། ངོ་མཚར་གླེང་བའི་སྙན་དངགས་བརྩམས་ལ་སྤྲོ་བ་བརྟས། ། དགེ་བས་མ་བོས་སྲིད་པར་འཕྱན་པའི་ལུས་ཅན་རྣམས། ། མ་བཅོལ་ན་ཡང་ཉེར་བཏུད་ཕན་དང་བདེ་སྟེར་བ། ། མ་བཏེག་སྐྱེ་དགུའི་བླ་མར་མངོན་མཐོ་རྒྱལ་བསྟན་གྱི། ། ནོར་བུ་བཤད་སྒྲུབ་རྒྱལ་མཚན་རྩེ་མོར་བརླིང་གྱུར་ཅིག ། ཁོ་བོ་ལྟོས་འབྲེལ་གཞན་དོན་རྫོགས་པའི་བྱང་ཆུབ་འདོད། ། འོན་ཏེ་རྒྱུ་ཚོགས་མ་ཚང་དེ་སྲིད་སྐྱེ་བ་ཀུན། ། དལ་འབྱོར་རྟེན་ལྡན་སངས་རྒྱས་ཆོས་ཚོགས་སྐྱབས་སུ་ཐོབ། །
གཙུག་ལག་ཀུན་རིག་བསྟན་ལ་མཁས་པའི་ལས་བྱེད་ཤོག ། ཅེས་དགའ་ལྡན་རྣམ་རྒྱལ་གླིང་ལྷ་ཁང་གི་རྟེན་བཞེངས་ལས་འཕྲོས་པའི་གླེང་བ་དབྱར་གྱི་རྔ་གསང་ཞེས་བྱ་བ་འདི་ནི། རྣམ་པར་དཔྱོད་ལྡན་བློ་བཟང་ཤེས་རབ་ཀྱིས་བསྐུལ་བའི་ངོར། བནྡེ་ཚུལ་ཁྲིམས་རིན་ཆེན་དུ་བོད་པས། རབ་བྱུང་འདོད་པའི་ཉི་མ་ཞེས་གྲགས་པའི་བགྲང་གཞིའི་ཞག་གི་ཕུང་པོ་གསེར་རིའི་གྲངས་ལྡན་གྱི་གྲལ་ཚེས་དགེ་བའི་ཉིན་སུག་བྲིས་སུ་བགྱིས་པ་སརྦ་མངྒ་ལཾ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
