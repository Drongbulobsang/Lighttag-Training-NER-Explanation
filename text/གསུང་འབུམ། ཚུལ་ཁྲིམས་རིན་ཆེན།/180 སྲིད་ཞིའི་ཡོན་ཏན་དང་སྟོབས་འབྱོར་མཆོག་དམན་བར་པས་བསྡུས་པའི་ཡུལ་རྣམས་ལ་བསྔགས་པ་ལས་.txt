གསུང་འབུམ། ཚུལ་ཁྲིམས་རིན་ཆེན།
པོད ༡༨༠
སྲིད་ཞིའི་ཡོན་ཏན་དང་སྟོབས་འབྱོར་མཆོག་དམན་བར་པས་བསྡུས་པའི་ཡུལ་རྣམས་ལ་བསྔགས་པ་ལས་བརྩམས་པའི་ཞུ་ཡིག
༼ཨ༽ ༄༅། །ཀབིཝཱགཿཀཱམདྷེནུནཱམབྷབཤཱནྟཽརྒུཎཽཤྩབལབྷཱུཏྱགྲཧཱིཎམདྷྱམཻསྶཾགྲཧཱཎཱཾདེཤཡཱསྶཾཝརྞཎཱཏཱརམྦྷསྱཔྲཤྣཀཱརོཔཱཡཱནོདཱཧརཾབིཛཧཱརཾ།།
༄༅། །སྲིད་ཞིའི་ཡོན་ཏན་དང་སྟོབས་འབྱོར་མཆོག་དམན་བར་པས་བསྡུས་པའི་ཡུལ་རྣམས་ལ་བསྔགས་པ་ལས་བརྩམས་པའི་ཞུ་ཡིག་སྟོབ་པའི་དཔེར་བརྗོད་སྙན་དངགས་ངག་གི་འདོད་འཇོ་ཞེས་བྱ་བ་བཞུགས་སོ།། ༄། །སྡེབ་སྦྱོར་མཉམ་པའི་བྲྀཏྟ་མི་འགྱུར་འདོད་པ་དང་ལྡན་པ་ཤིན་ཏུ་སྐྱེ་འགྲོ་ལ་ངོ་མཚར་རྟོགས་བྱེད་པས་རྣམ་གྲངས་བརྒྱད་སྟོང་ཆིག་བརྒྱ་གོ་གཉིས་མཆིས་པའི་ནང་གསེལ་གཞུང་གིས་དངོས་ཟིན་མ་ཡིན་པ་ཉིས་སྟོང་དང་ལྔ་བརྒྱ་དགུ་བཅུ་རྩ་ལྔ་པ་ནས་རྙེད་པའི་པྲཱསྟཱས་མཛེས་པའོ།། ༄༅། །བུདྡྷསརྦྦེཥཱཾཀུལཱགྲཿཀཽལིཤཾདྷརཿཀོབིདཱནནྡསྱཛམྦུདྭཱིཔནཱཊཀེཿཀལྤབྷདྲཤྲཱིགྷནོརཱཛྱཾམཧཱནམཉྤཎྜིཏཿཀཱརྻཻསྟྲཡཱཎཱཉྩཔྲཝརྟྟཡེ།། ༄༅། །སངས་རྒྱས་ཀུན་གྱི་རིགས་མཆོག་རྡོ་རྗེ་འཆང༌། ། འཛམ་གླིང་མཁས་པ་ཀུན་དགའི་ཟློས་གར་གྱིས། ། བསྐལ་བཟང་དཔལ་སྟུག་རྒྱལ་སྲིད་ཆེན་པོ་ལ། ། མཁས་ཚུལ་གསུམ་གྱི་འཁོར་ལོས་སྒྱུར་ལ་འདུད། ། ཕྱོགས་བཅུའི་རྣམ་འདྲེན་ཀུན་གྱི་མཁྱེན་པའི་དཔལ། །
སྨོན་ལམ་བྱེད་པོས་ཅིག་ཅར་བསྐྲུན་པའི་གཟུགས། ། སྒྲིབ་བྲལ་ཡེ་ཤེས་མེ་ལོང་འཇམ་དཔལ་དབྱངས། ། གང་དང་གཉིས་མིན་དཔལ་ལྡན་བླ་མས་སྐྱོངས། ། མཉེན་ལྕུག་སོར་མོས་བསྣུན་པའི་རྒྱུད་མངས་སྒྲ། ། དྲུག་ཅུའི་དབྱངས་དང་ལྷན་བསྲེས་སྲིད་ཞིའི་དངོས། ། རྒྱན་གསུམ་སྙན་དངགས་གླུ་ལེན་མཚོ་བྱུང་མས། ། ཅི་འདོད་ལེགས་བཤད་འཇོ་བའི་གཉེར་མཛོད་ཅིག ། ཡུལ་གྱི་ཡོན་ཏན་སྙན་དངགས་དམ་པ་ལས། ། ཉེར་འཕོས་བསྔགས་པས་ཐོབ་པ་དགའ་བའི་དཔལ། ། དེ་འདྲ་སྲིད་པ་འདི་ན་རིན་ཆེ་བའི། །
ཟོང་གིས་བསྐལ་པར་བསྒྲུབས་ཀྱང་འགྲུབ་མ་ཡིན། ། དཎྜཱིའི་གཞུང་ལུགས་རིན་ཆེན་འབྱུང་གནས་ཆེ། ། བློ་གྲོས་རི་བོས་བསྲུབས་སྐྱེས་འཕྲིན་ཡིག་གི ། དཔེར་བརྗོད་ཀུན་ཕན་གཞོན་ནུས་དཔྱོད་ལྡན་གྱི། ། ཡིད་དབང་ཀུ་མུད་རབ་དགའི་འཛུམ་དམུལ་ཅིག ། དེའང་འདིར་སྲིད་ཞིའི་ཡོན་ཏན་དང་སྟོབས་འབྱོར་མཆོག་དམན་བར་པས་བསྡུས་པའི་ཡུལ་ལ་བསྔགས་པ་ལས་ཉེ་བར་བརྩམས་པའི་འཕྲིན་ཡིག་སྟོབ་པའི་ཚུལ་རྣམས་ཅུང་ཟད་དཔེར་བརྗོད་པ་ལ། ཐོག་མར་བོད་ཡུལ་འདིར་ཡོངས་སུ་གྲགས་པའི་དཔལ་ས་སྐྱ་པ། རྒྱལ་དབང་ཐམས་ཅད་མཁྱེན་པ། པཎ་ཆེན་སྤྲུལ་སྐུ། འདྲེན་མཆོག་ཀརྨ་པ་ལྟ་བུ་ཆེ་བའི་ཡོན་ཏན་ཅན་ལ་འབུལ་ན།
༈ སྭསྟི་བི་ཛ་ཡནྟུ། སྟོབས་བཅུའི་དབང་ཕྱུག་ཉི་མའི་རྩ་ལག་གིས། ། ལེགས་གསུངས་ཆོས་ཀྱི་འོད་སྣང་ཡོངས་བཟུང་ནས། ། ས་གསུམ་འགྲོ་བློའི་འདབ་སྟོང་འཛུམ་པར་དམུལ། ། སྨྲ་དབང་ཆོས་ཀྱི་སྣང་བྱེད་ཞབས་པདྨོར། ། ཞེས་སམ། ལེགས་བྲིས་མི་བདག་གདེངས་ཅན་དབང་སོགས་ཀྱི། ། ཐོར་ཚུགས་ནོར་བུས་གང་གི་ཞབས་རྡུལ་དག ། ཉེར་བསྟེན་མཁྱེན་བརྩེ་ནུས་པ་དཔག་ཡས་བདག ། བསྙེངས་བྲལ་གདོང་ལྔས་བཏེག་པ་ག་ལ་བར། །
ཞེས་སམ། དཔག་ཡས་ཤེས་བྱའི་ཡུལ་ཀུན་ཡེ་ཤེས་སྤྱན། ། སྐྱེ་བར་སྦྱངས་པས་དཀྱུས་སུ་བསྲིང་བྱས་ནས། ། ཇི་བཞིན་འདོམས་པའི་རྒྱལ་པོའི་ཞབས་ཟུང་དག ། བརྟན་བྱེད་རྡོ་རྗེས་མཚན་པ་ག་ལ་བར། ། ཞེས་སམ། རྣམ་འདྲེན་བསྟན་པའི་མཁའ་ཀློང་ལས། ། མཁས་ཚུལ་གསུམ་གྱི་ཆར་ཆེ་བས། ། འགྲོ་རྒྱུད་ས་གཞིར་དགེ་ལེགས་དབྱར། ། འགུགས་བྱེད་སྐྱབས་མཆོག་ཞབས་སྟེགས་དྲུང༌། །
ཞེས་པ་ལྟ་བུ་དང༌། ཡང་ན། དབང་ཆོས་ཀྱི་བདུད་རྩི་ཐོབ་པ་ལ་འོག་གི་ས་བཅད་གཉིས་པའི་ནང་ནས་གང་འོས་བློས་དཔྱད་དེ་ཡང་བླངས་ཀྱང་བཏུབ་སྟེ། དེ་དག་གང་འོས་ཀྱི་འབེབས་ཞབས་སུ། གྲངས་མེད་ལུས་ཀྱི་སྡོང་བུ་ལྡེམ་པའི་ཕང༌། ། སོར་བཅུའི་ཐལ་སྦྱར་མེ་ཏོག་མདངས་འཚེར་བས། ། ཉེར་བཏུད་རྣམ་གསུམ་དད་པའི་སྦྲང་རྩིར་སྤྱོད། ། རབ་དགའི་འཕུར་ལྡིང་བསྒྱུར་བའི་དབྱངས་ཆུང་འབུལ། ། ཞེས་སམ། དྲི་ཁྱེར་དལ་བུས་ལོ་འདབ་བསྐྱོད་པའི་ཁྲོད། །
ཁུ་བྱུག་བུ་མོ་རྒྱགས་པའི་གླུ་ལེན་བཞིན། ། སྐུ་དྲིན་ཡོན་ཏན་དྲན་པའི་ཤུགས་བྱུང་གི ། ཕྱོགས་རེའི་ཆེ་བར་བསྔགས་པའི་དབྱངས་ཆུང་འབུལ། ། ཞེས་སམ། ཆེ་བའི་ཡོན་ཏན་ཡི་གེའི་རྒྱང་ཀླུ་ཡིས། ། དད་གུས་སེམས་ཀྱི་རིར་སྐྱེས་བུ་མོའི་ཡིད། ། དབང་བྲལ་ཕྱོགས་དེར་ལན་གཅིག་མིན་དྲངས་པའི། ། སློབ་འཁོར་གྱུར་པའི་ངག་ནས་འདི་སྐད་གསོལ། ། ཞེས་སམ། ཀུན་ཕན་མཐོང་བའི་གཉིས་སྐྱེས་བུ། །
བཞིན་གྱི་འཛུམ་བརྒྱར་གྲོལ་བ་བཞིན། ། ཟླ་བྲལ་ཐུགས་རྗེའི་དྲིན་དྲན་པའི། ། ཤུགས་ལས་ཉེར་འཁྲུངས་དབྱངས་འདི་འབུལ། ། ཞེས་པ་ལྟ་བུ་གང་རུང་གི་འཕྲོ་ནས། དཔག་ཡས་བསོད་ནམས་ཀུན་གསལ་འགྲམ་དཀྱུས་སུ། ། མཐོང་ན་མི་མཐུན་གྱིས་དབེན་གཟུགས་སྐུའི་ཉི། ། མཁྱེན་བརྩེ་ནུས་པའི་འོད་བརྒྱས་བསྟན་སྲིད་ཀྱི། ། ཕན་བདེའི་ཆུ་སྐྱེས་འདབ་སྟོང་ཅིས་མི་བཞད། ། ཅེས་བཀའ་ཐམ་གྱི་འབྱོར་ལན་མེད་ན་དེ་ཙམ་གྱིས་ཆོག་མོད། འབྱོར་ལན་ཡོད་པ་ལྟ་བུ་ཡིན་ན།
ཕན་བདེའི་ཆུ་སྐྱེས་འདབ་སྟོང་བཞད་རིང་ནས། ། ཕྱག་རྒྱའི་འཁོར་ལོས་བནྡུ་ཛཱི་ཝ་ཀས། ། མཁུར་ཚོས་མཛེས་པའི་གླེགས་བུའི་ཡིད་འཕྲོག་གཟུགས། ། སྔགས་མདུད་མེད་པའི་ཚེ་ཙཱི་ནའི་འཕྲུལ་དར་སོགས་གང་ཡིན་བསྒྱུར།་་་་་ སྔགས་བཏབ་མདུད་པའི་ལེན་བུ་གཡོ་ལྡན་གྱི། ། ཅི་འདོད་སྙན་པའི་འཕྲིན་སྙན་ཤོད་བཞིན་འབྱོར། ། ཞེས་སམ། གྲངས་མེད་སྐྱེ་བའི་ལེགས་བྱས་མཛུབ་རྩེ་ཡིས། ། ལེགས་བྲིས་དགེ་མཚན་ལྷམ་མེར་སྣང་བའི་སྐུ། ། ཉེར་འཚེའི་ཡིད་སྲུབས་ཕྱོགས་ལས་རྣམ་རྒྱལ་ནས། །
རྣམ་འདྲེན་བསྟན་པའི་རྒྱན་དུ་བརླིང་བའི་ཚེ། ། འཆད་རྩོམ་བརྩད་པའི་ཕྲིན་ལས་སྣང་བ་ཡིས། ། ཕྱོགས་དང་ཕྱོགས་བྲལ་ཕ་རོལ་ཀུན་ཉུལ་ནས། ། མདའ་ལྔའི་བདག་པོས་བསྟི་གནས་ཕྲོགས་སོ་ཞེས། ། སྐྱོ་བས་རང་ལུས་ཐལ་བར་སྦྱངས་སམ་སྙམ། ། གང་ཚེ་མཁྱེན་བརྩེ་ནུས་པའི་སྤྲིན་རུམ་ནས། ། ཉམས་ལྡན་ཚིག་གི་འབྲུག་སྒྲ་སྟོང་ལྡིར་ཞིང༌། ། གྱ་ནོམ་སྐྱེས་ཀྱི་གྲུ་ཆར་མི་འཆད་པས། ། ཡིད་ཀྱི་དབྱིག་འཛིན་རྫོགས་ལྡན་དགའ་སྟོན་སྦྱོར། ། ཞེས་སམ།
སྔོན་སྦྱངས་རྩལ་གྱིས་བསྐྱེད་པའི་མཁྱེན་དབྱིངས་སུ། ། ཤེས་བྱའི་དངོས་ཀུན་དོག་པ་མེད་ཆུད་པའི། ། ངོ་མཚར་འདི་ནི་སྣ་ཚོགས་ལས་པ་ཡི། ། འཕྲུལ་གྱིས་ལན་བརྒྱར་བདལ་བ་མ་ཡིན་ནམ། ། གང་ཚེ་ཐུགས་རྗེའི་ཆུ་གཏེར་བསྲུབས་ལས་སྐྱེས། ། བཀའ་ལུང་གླེགས་བུའི་ཟླ་ཚེས་ལྷ་རེག་བཀར། ། ཉེར་མཚོན་གྱ་ནོམ་སྐྱེས་དང་མཉམ་འབྱོར་བར། ། ཀུན་དགའ་གསར་པའི་ས་མོས་འཛུམ་དཀར་བཞད། ། ཅེས་སམ། བསོད་ནམས་ཁ་བའི་རྡུལ་ཚོགས་བརྩེགས་པའི་སྤོར། །
དགེ་མཚན་ཉི་ཟླའི་འོད་འཚེར་དཀྲིས་པའི་སྐུ། ། སྐྱབས་ཀུན་འདུས་པའི་བྱིན་རླབས་ཉལ་འགྲོའི་རྒྱུན། ། ལུས་ཅན་སྒྲིབ་པའི་རིམས་ནད་གཞིལ་བ་ནས། ། སྲིད་ཞིའི་བརྗོད་བྱ་མཐའ་དག་རྒྱན་གསུམ་ལམ། ། ཉེར་སོང་བཀའ་ཡི་གླེགས་བུའི་མཚར་སྡུག་གཟུགས། ། སྣ་ཚོགས་སྐྱེས་ཀྱི་དོ་ཤལ་གྱིས་བཀླུབས་ཏེ། ། རང་རྟགས་དམར་པའི་མཁུར་ཚོས་ངོམ་བཞིན་འབྱོར། ། ཞེས་སམ། ཕྱོགས་བཅུའི་ལུས་མེད་ཐུལ་ཀུན་གྱི། ། མཁྱེན་ནུས་བརྩེ་བའི་རང་བཞིན་གང༌། །
མཁས་བཙུན་བཟང་པོར་ཟློས་པའི་གར། ། གདུལ་བྱའི་བློ་ངོར་ཅིར་ཡང་སྟོན། ། ཐུགས་རྗེའི་གདེངས་ཅན་ཕོ་བྲང་ལས། ། ལེགས་སྐྱེས་ཡི་གེའི་བསིལ་སྦྱིན་མཁན། ། སྣ་ཚོགས་ཁུད་པའི་སྐྲ་ཚོགས་རྩེར། ། ངལ་སྟེགས་བགྱིད་འབྱོར་རྗེས་སུ་རང༌། ། ཞེས་པ་ལྟ་བུ་གང་འོས་ཀྱི་མཐར། ལྗོངས་འདིར་འཁོད་པའི་མོས་བློའི་མདོངས་མཐའ་ཅན། ། མཁྱེན་བརྩེའི་སྤྲིན་གྱི་ཕང་པར་མིག་གཏོད་ཚེ། ། བར་ཆད་སྙི་ཐོགས་དྲེགས་པས་མ་ཟིན་པར། །
འཚོ་བདེ་དགེ་བའི་མཚར་སྡུག་ངོམ་པའི་སྐབས། ། ཞེས་སམ། སྐྱབས་གསུམ་ཐུགས་རྗེའི་མ་ལ་ཡ་ཀླུང་གིས། ། དལ་རྟེན་ཉེ་ཞོའི་སོས་དུས་ཚད་གདུང་དབལ། ། རིང་དུ་བཅིལ་བ་གང་ཚེ་དགེ་སྤྱོད་ཀྱི། ། འཇུག་ངོགས་ལྷག་བསམ་གོམ་པ་བཀོད་ཀྱིན་མཆི། ། ཞེས་སམ། འདི་ན་དལ་རྟེན་དབྱར་སྐྱེས་རྐང་འཐུང་དེ། ། མཐུན་མིན་ཕྱོགས་ཀྱི་དྲི་བཞོན་མ་གཙེས་སྐབས། ། རྣམ་འདྲེན་བསྟན་པར་སྨན་འདོད་ཡལ་འདབ་དག །
ཁོར་ཡུག་འགེངས་པའི་ལྷག་བསམ་མི་བསྐྱུད་ཙམ། ། ཞེས་པའི་རྗེས་སུ་མཚམས་ཞུས་ཀྱི་རིགས་ཡོད་ན་འདིར་འདྲི། མེད་ན། སླད་མར་བསིལ་ལྡན་ལྗོངས་འཁོད་ལུས་ཅན་གྱི། ། གནས་སྐབས་མཐར་ཐུག་ཕན་བདེའི་འབྱུང་གནས་གང༌། ། གསང་གསུམ་རྡོ་རྗེ་གསུམ་གྱི་རང་བཞིན་དུ། ། འཕོ་བྲལ་བསྐལ་པའི་སྲིད་དུ་བརྟན་པ་དང༌། ། བདག་ཅག་ལྟོས་བཅས་ཀྱིས་མཚོན་སེམས་ཅན་རྣམས། ། སྒྲིབ་བྲལ་ཡེ་ཤེས་གཟིགས་པའི་ཁོངས་དེ་ནས། ། ནམ་ཡང་བསྐྱུད་པ་མེད་པའི་བཀའ་ལུང་གི །
ལེགས་བཤད་བདུད་རྩི་སྙིང་ལ་སིམ་སྩོལ་མཁྱེན། ། ཞེས་སམ། སླད་དུས་སུ་ཡང་རྒྱལ་བསྟན་ཉིན་མོར་བྱེད། ། ཁམས་གསུམ་འགྲོ་བའི་གཏི་མུག་མུན་བསལ་སླད། ། མཁས་པའི་སྤྱོད་ཚུལ་ཤིང་རྟས་བརྟན་བགྱིད་ཅིང༌། ། ཤེས་བྱ་ཀུན་གྱི་ལྟད་མོ་སྣང་བྱེད་འཚལ། ། ཆོས་ལས་སྐྱེས་པའི་བཀའ་འབངས་ཐུགས་བརྩེ་ཡི། ། ཁོར་ཡུག་ཡངས་པར་ཆུད་པའི་བཀའ་སྩལ་གྱི། ། སྙན་དངགས་ཟིལ་དངར་ཐར་པའི་གསོས་སྨན་ཅན། ། ཡན་ལག་མཆོག་རྩེར་རེག་པའི་བཀའ་དྲིན་མཁྱེན། །
ཞེས་སམ། འབྱུང་འགྱུར་ད་ལྟར་བཅས་པའི་གདུལ་བྱ་ལ། ། སྙིང་བརྩེའི་རྗེས་སུ་ཆགས་གཟུགས་འཁོར་བའི་དངོས། ། ནམ་ཞིག་མཐའ་ཅན་ཉིད་དུ་མ་གྱུར་བར། ། རི་དབང་ལྟ་བུར་བརྟན་པར་འཚོ་གཞེས་གསོལ། ། སྙིང་རྗེས་འཛུམས་པ་མི་མངའི་འདྲེན་བྱེད་ཟུར། ། ལྟོས་བཅས་བདག་འགྲོའི་རྒྱུད་དུ་འཇུག་པའི་བརྡར། ། བཀའ་སྩལ་སྙན་དངགས་གསར་པ་སྤྱི་བོའི་རྒྱན། ། ཉེར་སོན་སྐལ་བ་མཆོག་ལ་སྦྱོར་ཅིག་མཁྱེན། ། ཞེས་སམ།
སླད་ཆར་རྣམ་འདྲེན་སྟོབས་བཅུ་པའི། ། ལུང་རྟོགས་ཆོས་ཀྱི་སྣང་བྱེད་གང༌། ། གཞོམ་བྲལ་རྡོ་རྗེའི་ཁམས་བརྟན་པའི། ། དགེ་མཚན་འོད་བརྒྱ་འབར་བ་ནས། ། ཡེ་ཤེས་གཟིགས་པས་བདག་རྒྱུད་ལ། ། ཁྱབ་པའི་ལེགས་གསུངས་གདམས་པའི་བཅུད། ། ཐོབ་པའི་སྐལ་བཟང་ཅི་གནང་ངམ། ། ཞེས་པ་ལྟ་བུ་གང་འོས་རེ་བྲིས་པའི་མཐར། ཞུ་ཡིག་རྟེན་བཅས་འབུལ་བ་པོ་གང་ཡིན་སྨོས་པ་ནི། དེ་སྐད་གུས་པའི་ཡིད་མཚོ་ལས་སྐྱེས་པའི།
ཞུ་ཡིག་ཆུ་སྐྱེས་ཕོན་པོར་ རྟེན་གང་ཡིན་གྱི་རྣམ་གྲངས་མཆན་བུར་བྲིས་པས་ཐུས།་་་་་ རྟེན་ཆུང་གི་གེ་སར་གཞོན་ནུ་འཛུམ་ཕྲེང་ངོམ་པ་འདི། མོས་གུས་ཅན་གྱི་ཕྲེང་རྒྱུད་མཁན་མས་ཕུལ། ཞེས་སམ། ཞུ་ཡིག་ངང་པའི་བུ་མོས་རྟེན་ཕྲན་གྱི། ། འཇམ་མཉེན་འདབ་བསྒྱུར་རྗོད་བྱེད་གདངས་སྙན་ཅན། ། སྤྱན་ལམ་པདྨའི་རྫིང་བུ་གང་ཡིན་དེར། ། རྩེ་གཅིག་དད་པའི་སྟེགས་ལས་བསྐྱོད་དེ་སོང༌། ། ཞེས་སམ། དེ་ལྟའི་ཞུ་གསོལ་རྐང་དྲུག་བུ། །
ཀུན་དགའི་དབྱངས་སྙན་མགྲིན་འཇོ་ཞིང༌། ། རྟེན་གྱི་འདབ་མཉེན་བསྒྱུར་བརྩོན་པས། ། དད་བློའི་མེ་ཏོག་སྦུབས་ལས་ཐལ། ། ཞེས་པ་ལྟ་བུའོ།། ༈ །གཉིས་པ་རང་གཞན་ལ་སྡོམ་པ་གསུམ་གྱི་བཀའ་དྲིན་ཐོབ་པའི་བླ་མ་རྡོ་རྗེ་སློབ་དཔོན་གྱིས་གཙོས་པའི་མཁན་སློབ་མཁས་གྲུབ་ཀྱི་རིགས་ལ་འབུལ་ནའང་བཀའ་ཐ་མ་དམར་ནག་གི་ཁྱད་པར་བསྒྱུར་བ་ཙམ་མ་གཏོགས་ཕལ་ཆེར་གོང་མ་དེ་ཁོ་ནས་ཆོག་མོད། འདིར་ཡང་དཔེར་བརྗོད་ཀྱི་ཕྲེང་བ་ཅུང་ཟད་འགོད་ན། རྒྱལ་བ་ཀུན་གྱི་མཁྱེན་བརྩེ་ནུས་པའི་དཔལ། ། གདན་གསུམ་ལྷ་ཡི་གྲོང་ཁྱེར་རྫོགས་པའི་སྐུ། ། གནས་སྐབས་མཐར་ཐུག་ལེགས་པའི་དཔལ་འཇོ་བ། ། སྐྱབས་མཆོག་བླ་མའི་ཞབས་སྟེགས་ག་ལ་བར། །
ཞེས་སམ། ཐེག་གསུམ་བསྟན་པའི་སྙིང་པོ་ཡོངས་བཟུང་ནས། ། ཐ་དད་སེམས་ཅན་སྐལ་བཞིན་འདོམས་མཛད་པས། ། ངེས་ལེགས་ལམ་ནས་འདྲེན་པའི་ཐུགས་རྗེའི་གཏེར། ། གང་གི་ཞབས་སྟེགས་འཕོ་འགྱུར་དབེན་པའི་དྲུང༌། ། ཞེས་སམ། དུས་གསུམ་བདེ་གཤེགས་ཀུན་གྱི་བགྲོད་གཅིག་ལམ། ། མ་ལུས་ལེགས་པར་འདོམས་པའི་ཕྲིན་ལས་ཀྱིས། ། སྲིད་པ་སྙིང་པོ་ཅན་དུ་སྒྲུབ་བྱེད་པ། ། ལམ་མཆོག་སྨྲ་བའི་དབང་ཕྱུག་ཞབས་སྟེགས་དྲུང༌། །
ཞེས་པ་ལྟ་བུ་གང་རུང་གི་འཕྲོ་ནས། ལེགས་གསུངས་ཟིལ་དངར་ཐིགས་པས་བློ་ཡི་སྣོད། ། སྐལ་བ་མི་དམན་གྱུར་པའི་སློབ་འབངས་དེས། ། མི་ཕྱེད་དད་པའི་ཐལ་སྦྱར་གཙུག་བཀོད་དེ། ། སྤྲུལ་པའི་ལུས་བརྒྱས་བཏུད་ཀྱིན་འདི་སྐད་གསོལ། ། ཞེས་སམ། ཚད་མེད་ཐུགས་རྗེའི་ཟླ་ཞལ་དྲན་པའི་མོད། ། གུས་ལྡན་ཡིད་དབང་ས་དགའི་མེ་ཏོག་ཁ། ། ཀུན་ནས་རངས་པའི་འཛུམ་བརྒྱ་གྲོལ་བ་ལས། ། མི་འགྱུར་ཕྲེང་བསྒྲིགས་གེ་སར་འདི་སྐད་དགོད། །
ཅེས་སམ། དད་གསུམ་ལག་པ་ཟློས་པའི་གར་བསྒྱུར་བས། ། སྙན་དངགས་གཞུང་གི་དབྱར་སྐྱེས་ནགས་ཁྲོད་ནས། ། ཉེ་བར་བཏུས་པའི་ཚིག་གི་མེ་ཏོག་དཀར། ། མོས་གུས་སྟོབས་ཀྱི་སྙིམ་པས་ཉུང་ཟད་འཐོར། ། ཞེས་པ་གང་རུང་གི་འཕྲོ་ནས། ཡུལ་གྱི་ཆེ་བ་བརྗོད་པ་ཕལ་ཆེར་གོང་ལྟར་བྱས་ཀྱང་རུང་མོད། འདིར་ཡང་ཅུང་ཟད་དཔེར་བརྗོད་ན། རྣམ་འདྲེན་ཀུན་གྱི་མཁྱེན་ནུས་ཐུགས་རྗེ་ཡི། ། སྒྱུ་འཕྲུལ་རྣམ་རོལ་མཆོག་གི་སློབ་དཔོན་ཚུལ། །
སྐལ་བཟང་གདུལ་བྱ་རྒྱལ་བ་ཀུན་ལམ་ནས། ། བདེ་བར་འདྲེན་པའི་ཕྲིན་ལས་དར་བབ་ཚུལ། ། རིས་བྲལ་སྐྱེ་བོའི་སྨྲ་སྒོའི་ཏམྦུ་རཿ། ། ཆེད་དུ་མ་བརྡུངས་རང་སྒྲ་འབྱིན་པ་འདིས། ། ཡིད་ཀྱི་ཁྱེའུ་ཆུང་ཀུན་དགའ་གསར་པའི་གར། ། འབྱུང་ཚོགས་གཟུགས་ཀྱི་ཕང་པར་བསྒྱུར་བས་བྲེལ། ། ཞེས་སམ། གསུང་ཤོག་གི་ལན་ལྟ་བུ་ཡོད་ན། གང་ཚེ་ལེགས་པར་བཤད་པའི་གླིང་བུ་ལས། ། སྲིད་ཞིའི་བླང་དོར་སྟོན་པའི་རྣར་སྙན་དབྱངས། །
འགག་མེད་རྟེན་ ་་་་་ཡིག་རྟེན་དམིགས་བསལ་དགོས་ཚེ་རྣམ་གྲངས་མཆན་བུ་དགོད། གྱི་སྐྱེས་བཟང་ཡིད་འཕྲོག་མའི། ། སོར་རྩེས་ཟློས་གར་དང་བཅས་འབྱོར་པས་སྤྲོ། ། ཞེས་བསྒྱུར་བའམ། ཚོགས་ཟུང་རྒྱ་མཚོའི་སྙིང་པོ་མཚན་བཟང་ཉི། ། ཡིད་སྲུབས་ཐུལ་གྱི་ལུགས་བཟང་མཁའ་དཀྱིལ་དུ། ། མི་ཟད་དགེ་ལེགས་རྟ་ལྗང་ཐེག་པར་བརྟེན། ། མཁས་ཚུལ་དྲི་མེད་འོད་སྟོང་འགྱེད་པ་ནས། ། ཐུགས་རྗེ་ཚད་ལས་འདས་པས་མ་བསྐྱུད་བརྡར། ། འདི་ཕྱིར་སྨན་འདོགས་ལེགས་གསུངས་འཕྲིན་ཤོད་མ། །
ཕུན་ཚོགས་སྐྱེས་ཀྱི་ལེན་བུ་གཡོ་ལྡན་དེས། ། ཕྱག་རྒྱའི་ལང་ཚོ་ངོམ་བཅས་འབྱོར་དྲིན་ཆེ། ། ཞེས་སམ། སྦྱངས་སྟོབས་མི་དམན་འཇམ་དཔལ་མཛུབ་རྩེ་ཡིས། ། ལེགས་ཕྱེ་གཏམ་གྱི་སྒོ་ནས་ཤེས་བྱའི་གཞུང༌། ། མཐའ་དག་ལེགས་པར་བཤད་པའི་དབྱངས་འཇོ་བས། ། དཔྱོད་ལྡན་བརྟན་པ་རང་དབང་འཕྲོག་རིང་ནས། ། དོན་བཟང་རིན་ཆེན་ཕྱེ་མ་ཚར་དངར་བའི། ། ལེགས་གསུངས་སྐལ་བ་དང་ལྡན་ཤིང་རྟའི་རྒྱུན། ། གནང་སྐྱེས་རླབས་ཀྱི་ཕྲེང་བ་བརྒྱ་གཡོ་བ། །
གུས་བློའི་ས་གཞིར་གཏམས་པའི་བཀའ་དྲིན་བྱུང༌། ། ཞེས་པ་ལྟ་བུ་གང་འོས་ཀྱི་མཐར། འདི་ན་རྙེད་དཀའི་རྟེན་གྱི་ཟ་མ་ཏོག ། ལེགས་པར་གསུངས་པའི་ཟིལ་དངར་ཟབ་རྒྱ་ཆེ། ། བྱང་ཆུབ་སྙིང་པོའི་བར་དུ་འཛིན་འདོད་བློ། ། སྨྲ་མཆོག་ཕྱོགས་སུ་གདེངས་ཁ་བསྟན་པའི་སྐབས། ། ཞེས་སམ། འདི་ན་མོས་གུས་སྙིམ་པ་ཡིས། ། ཆོས་ཚུལ་ལེགས་བྲིས་བཏུང་བའི་མཆོག ། ཐར་པའི་སྲོག་འཚོར་གཞིབ་འདོད་ཀྱི། །
བློ་གྲོས་ལྷ་བུ་སྔ་མཁོར་གནས། ། ཞེས་སམ། སྔར་གྱི་ཁྲོད་ནས་གང་འོས་བཏུས་ཀྱང་རུང་སྟེ། གང་རུང་གི་འཕྲོ་ནས་མཚམས་ཞུས་ཀྱི་རིགས་ཡོད་ན་འདིར་འགོད། མེད་ན། སླད་ཀྱི་དུས་ན་མདོ་སྔགས་ཆོས་ཀྱི་སྲོག ། འཚོ་བྱེད་སྨྲ་བ་མཁས་པའི་སྨན་པ་མཆོག ། རིས་བྲལ་གདུལ་བྱའི་དཔྱིད་དུ་བརྟན་བཞུགས་ཤིང༌། ། ཆོས་ཚུལ་བདུད་རྩིའི་དགའ་སྟོན་འགྱེད་པ་དང༌། ། ཆོས་ཐོབ་པའི་བླ་མ་ལྟ་བུ་ལ།་་་་་
ལེགས་གསུངས་ཟབ་ཡངས་སྙིང་པོས་བསྐྱེད་པའི་བུ། ། འདི་ཕྱིར་ཕན་པར་འདོམས་པའི་དབང་ཕྱུག་གིས། ། རྗེས་སུ་འཛིན་བརྡར་ཕེབས་པར་འོས་པའི་མཆིད། ། སྒྲ་འཛིན་དྲི་ཟའི་རོལ་མོའི་སྤུན་ཟླར་སྩོལ། ། ཞེས་སམ། སླད་དུའང་གནས་སྐབས་མཐར་ཐུག་བསམ་དོན་དཔལ། ། ཅི་འདོད་འཇོ་བ་སྐྱབས་མཆོག་དབང་གི་རྒྱལ། ། མཐའ་ཡས་གདུལ་བྱའི་ལྷས་བསྐོས་རྒྱལ་མཚན་རྩེར། ། དགེ་ལེགས་གཟི་བརྒྱ་འབར་ཞིང་བརྟན་བཞུགས་གསོལ། ། ཚད་མེད་ཐུགས་བརྩེའི་ཟླ་སྣང་དཀར་པོ་ཡིས། །
ཁོ་བོ་ལྟོས་བཅས་རྒྱུད་ཀྱི་ས་མོས་ཚལ། ། འབབ་སྟེགས་བཅས་པའི་སྙན་དངགས་ཙ་ཀོ་ར། ། རབ་དགའི་ཟློས་གར་གྱིས་རྩེན་བཀའ་དྲིན་མཁྱེན། ། ཞེས་སམ། སླད་དུའང་གང་སྐུ་ཀཻ་ལ་ཤ་རི་ལྟར། ། ཆེས་བརླིང་འཚོ་གཞེས་བཞུགས་དང་ཆབ་ཅིག་ཏུ། ། བརྗོད་བྱའི་དངོས་ཀུན་སྙན་དངགས་ལམ་སོང་བའི། ། ལེགས་བཤད་གངྒཱའི་རྒྱུན་འདྲར་སྩོལ་བ་ ་་་་་ཕལ་པ་ཡིན་ན་སྩོལ་བར་མཁྱེན། ཞེས་བསྒྱུར། ཞུ། །
ཞེས་པ་ལྟ་བུ་གང་འོས་ཀྱི་མཐར། དེ་སྐད་ཞུ་རིས་ཁུ་བྱུག་དགའ་མ་ཡིས། ། རྗོད་བྱེད་ངག་ཚིག་མགྲིན་པའི་གླུ་ལེན་གྱིན། ། ལྷ་རེག་གིས་མཚོན་རྟེན་གྱི་འདབ་བསྒྱུར་ནས། ། མི་ མཐོ་རིས་རྟེན་གྱི་ཞེས་བསྒྱུར།་་་་་ བདག་རིགས་ཀྱི་སཱ་ལའི་ནགས་ནས་སོང༌། ། ཞེས་སམ། ཞུ་ཡིག་ཟླ་ཤེལ་དཀར་པོའི་ངོས་གཞི་ལ། ། རྗོད་བྱེད་ཚོགས་པ་གསུམ་པའི་སྟོང་གཟུགས་དག ། ལྷ་དར་གྱིས་མཚོན་རྟེན་དང་ལྷན་ཅིག་ཉིད། །
རང་ཕལ་པ་ཡིན་ན། དད་པའི་ནོར་ཅན་བསྟི་བའི་གནས་ནས་ཕུལ། ཞེས་བསྒྱུར།་་་་་ ས་སྐྱོང་རིགས་ཀྱིས་བསྟི་བའི་གནས་ནས་ཕུལ། ། ཞེས་སམ། དེ་སྐད་འཕྲིན་ཤོད་ཀ་ལ་པིངྐའི་བྱས། ། རྟེན་གྱི་སྤུ་སྡུག་ལུས་འདེགས་རབ་བསྐྱོད་དེ། ། ཚོགས་གསུམ་མགྲིན་པ་སྙན་དགུར་བསྒྱུར་བཞིན་པས། ། ཤིས་པའི་བསྟི་གནས་སྟེགས་ལས་ཡུད་ཀྱིས་ཐལ། ། ཞེས་པ་ལྟ་བུ་གང་འོས་འདྲིའོ།།
༈ །གསུམ་པ་གནས་ལྔ་རིག་པར་མཁས་པའི་རིགས་ལ། ཐམས་ཅད་མཁྱེན་རྒྱུ་ཤེས་བྱ་རིག་པའི་གཞུང༌། ། ཇི་སྙེད་མཁྱེན་ཀློང་གཅིག་ཅིག་དོག་པ་མེད། ། ཆུད་པའི་ངོ་མཚར་ཆུ་ཀླུང་བྱེ་བ་ཡིས། ། ངོམ་མེད་དག་བྱེད་གཏེར་གྱི་རྗེས་འགྲོའི་དྲུང༌། ། ཞེས་སམ། ཤེས་བྱའི་ཡུལ་རྣམས་སྒྲིབ་པའི་ལྷ་མིན་སྤུན། ། མཁྱེན་པའི་གསུས་ཁྱིམ་ཆེར་བཏུལ་གཙུག་ལག་གཞུང༌། ། གྲངས་མེད་ཆུ་བོ་བཏུང་མཐར་ལེགས་བཤད་ཀྱི། ། བདུད་རྩི་སྐྱུགས་པའི་སྨྲ་མཁས་དྲང་སྲོང་ཆེར། །
ཞེས་པ་གང་རུང་གི་འབེབས་འོག་ནས། འདིར་འཁོད་མཐོ་རིས་སྐྱེ་བའི་ནགས་ཁྲོད་ནས། ། དལ་འབྱོར་རྟེན་གྱི་མྱ་ངན་མེད་པའི་ཁ། ། དད་གུས་སྒེག་མོའི་རྐང་རྩེས་ཕྱེ་བ་ལས། ། སྙན་དངགས་གེ་སར་རྩེ་དགས་དགོད་ལ་དགོངས། ། ཕྱི་ནང་ཤེས་བྱའི་གཞུང་ལུགས་མཐོང་ཁྱོད་ཀྱིས། ། དཔྱད་པ་གསུམ་གྱིས་བརྩད་པའི་གཡར་ལམ་དུ། ། རྟོགས་དཀའི་ཁེངས་པས་བསྒྱིངས་པའི་ཟབ་རྒྱ་ཆེའི། ། ཤེས་བྱའི་དངོས་འགའ་ཡོད་མེད་འཕྱང་མོ་ཉུག ། གནས་ལྔ་རིག་པའི་གཞུང་དོན་མ་འདྲེས་པར། །
ཉམས་དང་འགྱུར་བའི་རོ་ལྡན་རྒྱན་གསུམ་ལམ། ། ཉེར་སོང་དབྱངས་ཀྱི་རྒྱལ་མོ་དགྱེས་པའི་གླུས། ། མང་ཐོས་སྙིང་གི་བརྟན་པ་བརྩེ་མེད་ཕྲོགས། ། དོན་གསལ་ལེགས་པར་མཆིད་འདི་མཁས་ཁྱོད་ཉིད། ། ཡང་ན་ལྷ་ཡི་བླ་མ་འདིར་ལྷགས་སྙམ། ། ཡིད་ལ་སོམ་ཉིའི་ཡི་གེ་ཅང་འདྲི་བ། ། དེང་གི་བརྗོད་བྱ་འདོམས་པས་ཁྱོད་བློར་ངེས། ། འདིར་འཁོད་བདེ་བར་རྩེན་འདི་ལེགས་བྲིས་བུ། ། དགའ་ཚལ་རྩེ་འཇོར་རོལ་རྗེས་རྐང་པ་འཇོག ། ཚ་བས་ཉེན་ལ་ལྷོ་ཕྱོགས་རླུང་གིས་བཞིན། །
དཀོན་མཆོག་ཐུགས་རྗེའི་ནུས་པ་གནས་འདིར་ཞུགས། ། རྣམ་འདྲེན་བསྟན་པའི་སྲོག་ཟུངས་རིང་འཚོར་བྱེད། ། མཁས་པར་འོས་པའི་ལས་བྱེད་སྨན་པ་ཁྱོད། ། ཡིད་སྲུབས་དཔུང་ལས་རྣམ་པར་རྒྱལ་བའི་ཐབས། ། ཤིས་པའི་ཆོ་ག་སྒྲུབ་ལ་མི་ལྷོད་འཚལ། ། འབྱོར་ལན་དགོས་པའི་ཚེ། མཚོ་ལྡན་མགྲིན་པར་ཆགས་པའི་ལེགས་བཤད་ཀྱི། ། རྒྱུད་མངས་བསྣུན་པའི་གླུ་ལས་གནས་སྐབས་དང༌། ། མཐར་ཐུག་དོན་གྱི་འཕྲིན་སྙན་ཅི་དང་ཅི། ། ཤོད་བྱེད་གསུང་གི་གླེགས་བུ་སྩོལ་ཡང་ཞུ། །
དེ་སྐད་དཔལ་ལྡན་དཎྜིའི་གཞུང་ལུགས་པས། ། འབྲུག་ལོ་ལྟ་བུ་ལ།་་་་་ གནམ་ལོ་དབྱར་རྔ་གསར་པའི་ཞག་གི་མཛོད། ། རྒྱུ་སྐར་ ་་་་་ཧོར་ཟླ་བརྒྱད་པ་ལྟ་བུ་ལ། ཁྲུམས་ཉིའི་དཀར་ཕྱོགས་ ཚེས་གསུམ་ལྟ་བུ་ལ།་་་་་ རྒྱལ་བའི་ཉིན། ། དགེ་མཚན་རྣམ་བཀྲའི་ལྗོངས་ནས་ཕྱོགས་དེར་སོང༌། ། ཞེས་པ་ལྟ་བུའོ།། ༈ །བཞི་པ་མཚན་ཉིད་ཕྱོགས་ཀྱི་རབ་འབྱམས་པ་ལྟ་བུ་ལ། རབ་འབྱམས་གཞུང་ལུགས་ཐོས་པའི་མིག་སྟོང་གསལ། །
ལུང་རིགས་འགལ་འབྲེལ་དཔྱོད་པའི་རྩེ་བརྒྱ་པས། ། ལོག་རྟོགས་རི་བོའི་རྒྱུན་ལུགས་ཡོངས་གཅོད་པའི། ། སྡེ་སྣོད་བསྟན་ལ་སྨྲ་བའི་དབང་ཕྱུག་དྲུང༌། ། ཞེས་སམ། ཚད་མར་གྱུར་པའི་ལུང་དང་དངོས་པོའི་སྟོབས། ། རིགས་པའི་རྩོད་ངག་བྱེ་བས་ཕ་རོལ་གྱི། ། རྒོལ་བའི་གཞུང་ངན་མིང་གི་ལྷག་བྱེད་པ། ། ཚར་གཅོད་རིག་པ་སྨྲ་བའི་དབང་ཕྱུག་དྲུང༌། ། ཞེས་པ་གང་རུང་གི་འོག་ཏུ་བཅག་འབེབས་གང་བབ་ཀྱི་འཕྲོ་ནས། ། ཤེས་བྱར་སྦྱངས་པའི་བློ་གྲོས་མཐུ་དམན་ཡང༌། །
མཁས་པའི་ཡོན་ཏན་དྲན་པའི་སྙན་དངགས་འབུལ། ། མཁས་པའི་མདུན་སར་མཁས་པའི་ལས་འོས་ཀྱི། ། བླུན་རྨོངས་ཁྲོད་དུ་རིག་པས་ཅི་བགྱིར་ཡོད། ། ཉི་མའི་གཉེན་གྱིས་ལེགས་གསུངས་ཆོས་འདུལ་གྱི། ། བསླབ་གཞིའི་བརྟུལ་ཞུགས་ཀྱིས་མཛེས་གཟུགས་ཀྱི་སྐུ། ། རིན་ཆེན་གསེར་གྱི་ལྷུན་པོར་ཐུན་མཚམས་ཀྱི། ། དམར་མདངས་གསར་པས་དཀྲིས་པ་བཞིན་དུ་བརྗིད། ། བྱེ་མདོ་དབུ་སེམས་གཞུང་གི་གཞུ་སྲན་དག ། རྣམ་དཔྱོད་རྒྱུད་ཀྱིས་རང་དབང་བཀུག་པ་ལས། ། ཉེ་བར་འཕོས་པའི་ལུང་རིགས་ཚད་མའི་མདས། །
ལོག་པར་སྨྲ་བའི་སྙིང་འབིགས་ཁྱོད་རྨད་བྱུང༌། ། གང་ཚེ་ལེགས་པར་བཤད་པའི་ཆ་རེར་ཡང༌། ། ཉམས་འགྱུར་འབུམ་གྱི་རོ་ལྡན་དཎྜཱི་པའི། ། གཞུང་དོན་ལས་འཕོས་གསུང་དང་ཆབ་ཅིག་ཉིད། ། སྐྱེས་བཟང་ཕྱག་རྒྱའི་འཁོར་ལོས་མཚན་པ་འབྱོར། ། ཞེས་པའི་མཐར་རང་ཕྱོགས་ཀྱི་གླེང་བ་མན་ཆད་གོང་འོག་ནས་ཇི་ལྟར་འཚམས་པ་བླང་ངོ༌།། ༈ །ལྔ་པ་ཆོས་ཀྱི་བདུད་རྩི་ནོད་པ་མིན་པའི་བླ་མའམ་དགེ་བའི་བཤེས་ལྟ་བུ་ལ་འབུལ་ན། ཆོས་དོན་ལེགས་པར་འདོམས་ལ་མཁས་གྱུར་ཅིང༌། ། ཆོས་འདུལ་བསླབ་གཞི་བཅས་དོན་བསྲུང་ལ་བཙུན། ། མཁའ་མཉམ་སེམས་ཅན་དོན་སྒྲུབ་ལྷག་བསམ་བཟང༌། །
མཁའ་ལྟར་ཡངས་ལྡན་དགེ་བའི་བཤེས་དྲུང་དུ། ། ཞེས་སམ། ཆོས་དོན་ལེགས་པར་འདོམས་པའི་བཤེས་གཉེན་ལས། ། ཆོས་ཚུལ་སྡོམ་པ་ནོད་པའི་སྐལ་བ་ཅན། ། ཆོས་དོན་བསམ་དང་བསྒོམ་པ་ལྷུར་ལེན་པས། ། ཆོས་སྤྱོད་དགེ་བཅུར་སྤྱོད་པ་དེ་དྲུང་དུ། ། ཞེས་པ་ལྟ་བུ་གང་རིགས་ཀྱི་འོག་ཏུ་བཅག་འབེབས་ཀྱི་འཕྲོ་ནས། རྣམ་འདྲེན་བསྟན་པའི་འདབ་སྟོང་རྫིང་བུའི་ནང༌། ། དད་དང་ཀུན་དགའི་འཕུར་ལྡིང་གིས་རྩེན་པའི། ། དལ་འབྱོར་རྟེན་ལྡན་ངང་པའི་དེད་དཔོན་དེས། །
རྗོད་བྱེད་མགྲིན་པའི་རྫ་རྔ་འདི་སྐད་བརྡུང༌། ། ཞེས་སམ། མི་ ་་་་་རང་ཕལ་པ་ཡིན་ན། སྲིད་པའི་གནས་འདིར་སྐྱེས་པའི་ནགས་ཁྲོད་ནས། ། ཞེས་བསྒྱུར། དམན་ས་བདག་རིགས་ཀྱི་ནགས་ཁྲོད་ནས། ། དར་བབ་ལང་ཚོའི་པུཎྜ་རཱེ་ཀ་ནི། ། དཀོན་མཆོག་བྱིན་རླབས་ཉི་གཞོན་བཅུད་འཐུངས་པས། ། བདེ་དགའི་ཡལ་འདབ་རྒྱས་པས་འདི་སྐད་མཆིད། ། ཅེས་པ་ལྟ་བུའི་འཕྲོ་ནས།
སྔོན་དགེའི་ཤིང་རྟས་ཉེར་དྲངས་མཐོ་རིས་རྟེན། ། བསྟན་པའི་སྙིང་པོ་སྡོམ་གསུམ་ཅི་འདོད་དབྱིག ། མ་ཚང་མེད་པས་ཡོངས་འབྱོར་རང་གཞན་གྱི། ། ཐར་པའི་གསོས་སུ་བསྟེན་པར་འཚོ་ལས་ཆེ། ། ཞེས་སམ། འབྱོར་ལན་མེད་ན་དེ་ཙམ་གྱིས་ཐུས་ལ། འབྱོར་ལན་ཡོད་ཚེ། ཐར་པའི་གསོས་སུ་འགྱེད་པའི་ཚུལ་ལ་རངས། ། གང་ཚེ་མིང་ཚིག་ཡི་གེའི་གླུ་ལེན་མས། ། སྐབས་བབ་མཆིད་ཀྱི་གླིང་བུ་བསྒྱུར་བའི་གདངས། །
སྙན་དགུའི་ལམ་ནས་ཤོད་པའི་མཆུ་སྙུང་དེ། ། རྟེན་གྱི་རྒྱན་གོས་བཀླུབས་ཏེ་འབྱོར་དྲིན་བསམས། ། ཞེས་སམ། རྣམ་དཀར་དགེ་བས་ལེགས་བསྐྲུན་མཐོ་རིས་གྲུ། ། ཆོས་སྨྲའི་དེད་དཔོན་ཆེན་པོས་བཟུང་བའི་མཐུས། ། ཐུབ་དབང་ཆོས་ཀྱི་རིན་ཆེན་གླིང་མཆོག་ཕྱིན། ། གཏན་ཁྲིམས་ནོར་བུའི་བགོ་སྐལ་ཅང་ཐོབ་པ། ། གང་ཚེ་བརྗོད་བྱའི་སྙིང་པོ་ཚོགས་གསུམ་གྱི། ། རྒྱུད་ནས་འཕོས་པའི་གསུང་མཆིད་ལྷ་གོས་ཀྱིས། ། ཉེར་མཚོན་རྟེན་གྱི་ཁུར་བུ་ཐོགས་པ་དེ། །
འདྲེན་བྱེད་ཡུལ་མངོན་བགྱིས་ཚེ་སྤྲོ་བ་བརྟས། ། ཞེས་པ་ལྟ་བུའི་རིགས་བསྒྲེས་ཏེ་ཤེས་པར་བྱས་མཐར། རང་གི་གནས་ཚུལ་གྱི་གླེང་བ་ནི། འདིར་འཁོད་འབྱུང་ལྔའི་རྩྭ་མཆོག་ཀུ་ཤའི་ཚོགས། ། ཉེ་བར་བརྩིགས་པའི་དལ་རྟེན་སྤྱིལ་བུའི་ནང༌། ། སྐྱབས་ཀྱི་དམ་པ་དཀོན་མཆོག་དད་གསུམ་གྱི། ། དཀྱིལ་ཀ་འཁྱོག་མིན་ཙམ་ཞིག་ཚུགས་པའི་སྐབས། ། ཞེས་སམ། འདི་གར་ནང་ཤེས་རྐང་དྲུག་གཞོན་ནུ་མས། ། འབྱུང་འདུས་ལུས་ཀྱི་ཆུ་སྐྱེས་དམ་འཁྱུད་ཚེ། །
ཤེས་བྱའི་ཡུལ་དཔྱོད་གེ་སར་དགོད་པའི་ཕང༌། ། ཀུན་དགའ་གསར་པའི་དབྱངས་སྙན་མ་བསྐྱུད་སྐབས། ། ཞེས་པ་གང་རིགས་ཀྱི་མཐར། མཚམས་ཀྱི་གླེང་བ་དང༌། ཡི་གེ་རྟེན་བཅས་བསྐུར་བའི་ཡུལ་གྱི་ངེས་པ་རྣམས་གོང་མ་ལྟར་ཤེས་པར་བྱའོ།། ༈ །དྲུག་པ་བསོད་ནམས་དབང་སྟོབས་དང་ལྡན་པའི་ས་སྐྱོང་ཆེན་པོའི་རིགས་ལ་འབུལ་ན། གཙུག་ལག་གཞུང་ལུགས་དཔྱོད་པའི་སྟོང་ཕྲག་མིག ། གཞར་ཡང་དགེ་བའི་ཕྱོགས་ལ་འཛུམ་མིན་པའི། ། ཆོས་ལྡན་ས་སྤྱོད་གྲགས་པའི་མུ་ཁྱུད་ཀྱི། ། ཞབས་སྟེགས་མི་དམན་ས་སྲུངས་དབང་པོའི་དྲུང༌། །
ཞེས་སམ། དཔག་ཡས་ཆབ་སྲིད་ཡངས་པའི་འོད་སྲུངས་བྱིན། ། རླབས་ཆེན་བསོད་ནམས་གོམ་སྟབས་གཅིག་ཅིག་གིས། ། ཡོངས་གཞལ་ཕྱོགས་ལས་རྣམ་རྒྱལ་སྲེད་མེད་བུའི། ། ཞབས་སྟེགས་རིན་ཆེན་ལས་གྲུབ་ག་ལ་བར། ། ཞེས་སམ། ལས་ཤུགས་གསེར་གྱི་འཁོར་ལོ་སྔོན་འགྲོ་བས། ། ཆོས་དང་སྲིད་པའི་དཔལ་འབྱོར་རང་དབང་དུ། ། བགྱིད་ལ་མི་སྲུན་ཅོ་འདྲིས་རྣམ་དབེན་པའི། ། ས་སྐྱོང་ཞབས་ཟུང་བརྟན་བྱེད་ཁྲི་དྲུང་དུ། །
ཞེས་པ་ལྟ་བུ་གང་འོས་ཀྱི་འབེབས་འོག་ཏུ། ། རྣམ་དཀར་ལེགས་མཛད་ཀུན་ཕན་དཀྱིལ་འཁོར་ཆེ། ། མཐོང་ཐོས་འཕྲལ་ལ་བདག་སེམས་བྲམ་ཟེའི་བུ། ། རབ་དགའ་ཁོང་རྒྱས་རུས་པའི་ཀེ་ས་རས། ། འཛུམ་ཟེར་དཀར་པོས་མདུན་བསུ་འདི་སྐད་གསོལ། ། ཞེས་སམ། ས་ ་་་་་རང་ཕལ་བ་ཡིན་ན། སྲིད་པར་སྐྱེ་བའི་རྐང་འཐུང་རྒྱས་པའི་ཕང༌། ། ཞེས་བསྒྱུར་ཤེས་པར་བྱའོ།། སྤྱོད་རིགས་ཀྱི་རྐང་འཐུང་རྒྱས་པའི་ཕང༌། །
ནང་ཤེས་གཙུག་ཕུད་ལྡན་པ་ཀུན་དགའི་མིག ། ཆོས་ལྡན་སྤྱོད་པའི་སྤྲིན་རུམ་ལ་གཏོད་ཅིང༌། ། མཚོ་བྱུང་དགྱེས་པའི་ཚིག་གི་གདངས་སྙན་བསྒྱུར། ། ཞེས་སམ། མདོ་ཁམས་དབྱིག་འཛིན་ཐིག་ལེར་ཡིད་སྐྱེས་ཀྱི། ། རིགས་སུ་སྐྱེ་བར་ཟློས་པས་ལྷ་ཁྱོད་ཀྱི། ། རྣམ་ཐར་ཕྱོགས་ཀྱི་བུ་མོའི་སྒྲ་འཛིན་བཅུད། ། སིམ་དོན་དགའ་དང་གུས་པས་འདི་སྐད་གསོལ། ། ཞེས་རང་ཕྱོགས་ཀྱི་ཁེངས་པ་བསྐྱུང་བའི་ངག་གང་རིགས་ཀྱི་འཕྲོ་ནས། སྐྱེ་བའི་ཕྲེང་བསགས་ལྷས་བསྐོས་གདེངས་ཅན་གྲོང༌། །
སྨོན་ལམ་དྲི་གཞོན་གྱིས་བསྲུབས་སྲིད་པ་འདིར། ། རྒྱལ་བསྟན་ལེགས་བྲིས་གྲོང་ཁྱེར་བླར་འདེགས་པའི། ། སྙིང་སྟོབས་ལྷུན་པོའི་ཕྲག་པ་ཆེས་བརླིང་གང༌། ། འཇིག་རྟེན་མེས་པོ་འགུགས་པའི་ལས་མ་བརྩམས། ། རྫོགས་ལྡན་ས་སྤྱོད་རྩོད་དུས་དགའ་སྟོན་ཆེད། ། མགྲོན་དུ་གཉེར་མ་བྱས་པ་ལྷ་ཁྱོད་ནི། ། འགྲོ་འདིའི་བསོད་ནམས་སྐལ་བར་ཐོབ་པས་འཚེང༌། ། འབྱོར་ལན་ཡོད་ཚེ། གང་ཚེ་བཀའ་ལུང་གླེགས་བུའི་བདུད་རྩིའི་ཟེར། ། ཕྱག་རྒྱའི་ཐུན་མཚམས་ལང་ཚོས་འཁྱུད་པ་ཅན། །
གྱ་ནོམ་སྐྱེས་བཅས་ལེགས་སོན་དགའ་བའི་དཔལ། ། གཟུགས་ཅན་ཞིག་ན་སྲིད་པས་ག་ལ་ཐེག ། ཅེས་སམ། མི་དམན་བསོད་ནམས་གདེངས་ཅན་སྤྱི་བོ་ལས། ། ཉེར་འཕོས་ས་སྤྱོད་གཟུགས་སྐུའི་ཡིད་བཞིན་ནོར། ། ཆབ་འབངས་ལྷབ་ལྷུབ་རྒྱལ་མཚན་རྩེར་འགོད་ཚེ། ། སྲིད་ཞིའི་རྒུད་པ་མཐའ་དག་ཅིས་མི་བཅོམ། ། ཅི་འདོད་འཕྲིན་ཤོད་བཀའ་ལུང་མཛའ་ན་མོས། ། ཕྱག་རྒྱ་དར་བབ་ལང་ཚོའི་མཁུར་ཆོས་ངོམ། ། གྱ་ནོམ་གནང་སྐྱེས་ལེན་བུ་གཡོ་ལྡན་དེ། །
བསོད་ནམས་ཡངས་པའི་ཁབ་ཏུ་ཁུགས་པས་འཚེང༌། ། ཞེས་སམ། སྐལ་བཟང་འཆི་བ་མེད་པའི་མགོན་པོ་དེ། ། འགྲོ་འདིའི་ལེགས་བྱས་གཡབ་མོས་ལན་ཅིག་མིན། ། ཀུན་གྱི་རྟེན་གནས་གྱུར་པའི་ས་སྐྱོང་ཚུལ། ། འདི་ན་མགྲོན་དུ་གཉེར་བྱས་སོམ་ཉི་ཅི། ། ངང་རྒྱུད་མཉེན་ལྡན་པ་ཏྲས་དམ་འཁྱུད་པའི། ། ལུགས་བརྒྱ་དཔྱོད་པའི་ནོར་བུའི་ཕྲ་ཚོམ་ཅན། ། གྲགས་པའི་གསེར་འོད་རིང་འཕྲོའི་ཀུཎྜ་ལམ། ། ཕྱོགས་བྲལ་ལུས་ཕྲའི་མཁུར་ཆོས་རྣམ་པར་སྤུད། །
ཡི་གེ་ཚུར་འབྱོར་བའི་ལན་གྱི་ཚེ། གང་ཚེ་བརྗོད་བྱའི་སྙིང་པོའི་ཁུར་འདྲེན་པའི། ། བཀའ་ལུང་སྙན་དངགས་དམ་པའི་ངོས་རྩེ་ནས། ། ཕྱག་རྒྱའི་རེ་ཁཱས་དགོད་པ་གསར་ཕེབས་པའི། ། ཀུན་དགའི་ཕ་རོལ་ནམ་མཁས་མཚོན་ནུས་སམ། ། ཞེས་པ་ལྟ་བུའི་འཕྲོ་ནས་མཚམས་ཞུས་ཀྱི་རིགས་ཡོད་ན་ཚིགས་བཅད་ལྷུག་གང་རུང་གི་ལམ་ནས་ལེགས་པར་བསྡེབས་ཏེ་འདྲིའོ། ། མེད་པའི་ཚེ། སླད་ཆར་རྒྱལ་བའི་མྱུ་གུའི་སྐྱེ་བ་ཉིད། ། བསྐལ་པར་བརྟན་བྱེད་རིག་སྔགས་མཆོག་གྲུབ་ཅིང༌། ། མར་གྱུར་ཡིད་ཅན་བདེ་བ་དེ་རྒྱུར་བཅས། །
འགོད་པའི་ཕྲིན་ལས་འཁོར་ལོ་རིང་འགྲོར་ཤོག ། བྱམས་བརྩེའི་དཀྱིལ་འཁོར་ཡངས་པར་ཆབ་འབངས་ཚོགས། ། ཆོས་མཐུན་སྤྱོད་པར་གཞར་ཡང་ངལ་གསོ་ཞིང༌། ། མཚོ་ལྡན་མགྲིན་ལས་འཕོས་པའི་ལེགས་བཤད་གླུ། ། སྙན་འཇེབས་མཉེས་གཤིན་ལམ་ནས་སྩོལ་ཅིག་གུ། ། ཞེས་སམ། སླད་དུའང་མ་བརྡལ་ཡངས་པའི་དབྱིག་འཛིན་ལྟོར། ། འདྲིས་མིན་ཀུན་ལ་མཛའ་གཅུགས་མཆོག་གི་སྐུ། ། མ་བཏེག་ཀུན་གྱི་བླ་ན་འཚོ་གཞེས་ཀྱི། ། ཆོ་ག་མི་མཆོག་སྲས་བཅས་སྒྲུབས་ཤིག་གུ། །
འབྱོར་ལན་ཞུ་དགོས་ཚེ། སྔོན་དགེའི་ལམ་ནས་མཛའ་གཅུགས་ཡིད་འོང་གིས། ། མཆིད་བུའི་ལག་སྦྲེལ་རྗེས་དགོངས་ཐུགས་རྗེ་ལས། ། ཉེར་འཁྲུངས་འཕྲལ་ཡུན་དགེ་བའི་བཀའ་ལུང་འགས། ། རེ་བའི་ཡོལ་གོ་འགེངས་པ་ཅི་ནས་འཚལ། ། ཞེས་པ་ལྟ་བུ་སྐབས་སུ་གང་བབ་དཔྱད་མཐར། དེ་སྐད་སྙན་དབང་གསོལ་བའི་མི་འགྱུར་ཕྲེང༌། ། ཙཱི་ནའི་ཡུལ་བསྐྲུན་ལྷ་དར་དཀར་པོས་མཚོན། ། རྟེན་ཕྲན་ཁུར་བུ་ཐོགས་ནས་བྷོ་ཊའི་ལྗོངས། ། ས་ཡི་ཐིག་ལེ་ཞིག་ནས་ཐལ་ལོ་ཀྱེ། །
ཞེས་སམ། བརྗོད་བྱ་པདྨའི་བཅུད་ཀྱིས་ཆེར་མྱོས་པའི། ། ཞུ་རིས་རྐང་པ་དྲུག་ལྡན་རྟེན་ཆུང་གི ། འདབ་མཉེན་ཅིག་དགར་བསྒྱུར་ཏེ་ལྗོངས་དམ་པའི། ། ཆུ་སྐྱེས་བཞད་པའི་ཚལ་ནས་བསྐྱོད་ཐལ་ལོ། ། ཞེས་སམ། གོང་དུ་སྨོས་པ་རྣམས་ནས་བཀྲབས་ཀྱང་ཐུས་པ་ཉིད་དོ།། ༈ །བདུན་པ་དེ་ལས་གོ་ས་དམན་པའི་མི་དཔོན་ནམ་བཀའི་འཕྲུལ་བློན་དཔྱོད་ལྡན་རང་གི་གཉེན་ཟླར་གྱུར་པ་ལྟ་བུའི་ཆེ་བརྗོད་ཅུང་ཟད་དགོས་པའི་རིགས་ལ་འབུལ་ན། བསྟན་ཇུས་བླང་དོར་དཔྱོད་པའི་གོམ་རླབས་ཀྱིས། ། གནའ་བོའི་ལུགས་སྲོལ་དབྱིག་འཛིན་ཡོངས་གཞལ་ལ། །
སྙིང་སྟོབས་མི་དམན་ཁུར་ཆེན་འདེགས་བཟོད་པའི། ། གཟུར་གནས་དཔྱོད་ལྡན་ས་སྲུངས་དབང་པོའི་དྲུང༌། ། ཞེས་སམ། སྔོན་རབས་ལུགས་སྲོལ་མ་ནོར་རིག་བྱེད་དག ། ཕྱོགས་ལྷུང་སྤྱོད་པའི་ཆུ་གཏེར་ཀློང་བྱིང་བ། ། རྣམ་དཔྱོད་གསེར་མིག་རྩལ་གྱིས་གདོན་བཟོད་པའི། ། ས་འཛིན་ ་་་་་འཕྲུལ་བློན་ཞེས་བསྒྱུར། ཕྱུགས་བདག་འཇུག་པ་དེ་དྲུང་དུ། ། ཞེས་སམ། ལུགས་བརྒྱ་དཔྱོད་པའི་བློ་གྲོས་མིག་ཐུར་གྱིས། །
བླང་དོར་འཁྲུལ་རྟོག་རབ་རིབ་སྒྲིབ་བསལ་ནས། ། གནའ་བོའི་ལུགས་སྲོལ་ལྟད་མོ་ཡོངས་ངོམ་པའི། ། ཁྲིམས་གཉིས་ཁ་ལོ་སྒྱུར་དབང་དེ་དྲུང་དུ། ། ཞེས་པ་གང་རུང་འབེབས་ཆེ་ཆུང་གང་བབས་ཀྱི་འཕྲོ་ནས། ཆུ་འཛིན་ལང་ལིང་འཁྲིགས་པ་དལ་འགྲོས་ཀྱི། ། ཕྱོགས་སུ་རྩེ་གཅིག་མིག་གཏོད་རྨ་བྱ་མོས། ། ལུས་འདེགས་སྤུ་སྡུག་སྣ་ཚོགས་ངོམ་བྱེད་ཀྱིན། ། གཙུག་མཛེས་མགོ་འཕང་གཏོད་པས་འདི་སྐད་སྨྲ། ། ཞེས་སམ། མི་ཕྱེད་མཛའ་གཅུགས་དམ་པས་སྦྲེལ་ལེགས་པའི། །
རྒྱུད་ནས་འཕོས་པའི་མངོན་འདོད་བརྗོད་བྱའི་རོས། ། ཀུན་ནས་མྱོས་པའི་སྙན་དངགས་དམ་པའི་འཕྲིན། ། ཚར་དུ་དངར་བས་འདི་སྐད་ཆེད་དུ་མོལ། ། ཞེས་པ་གང་རུང་གི་འཕྲོ་ནས། རྣམ་དཀར་དགེ་བས་བསྐྱེད་པའི་དལ་འབྱོར་རྟེན། ། གཙུག་ལག་ཟུང་གི་ཁུར་ཆེན་འདེགས་པ་ལ། ། ཉེ་ཞོའི་རིགས་ཀྱིས་མ་གཙེས་བདེར་འཚོ་ཞིང༌། ། དགེ་བཅུའི་སྤྱོད་ཁྲིམས་མ་བསྐྱུད་རྟུན་ལས་ཆེ། ། ཡི་གེ་ཚུར་འབྱོར་ལན་གྱི་ཚེ། དེ་ཚེ་མཛའ་གཅུགས་སེམས་ཀྱི་རིག་བྱེད་པས། །
ལྷག་བསམ་དཀར་འཇམ་གཞི་མར་ཅི་དང་ཅིའི། ། གླེང་བ་དམ་པའི་འཕྲིན་ཡིག་རྟེན་དང་བཅས། ། ལྟ་བྱེད་ཡུལ་དུ་ལྷགས་པར་རྗེས་ཡི་རང༌། ། ཞེས་སམ། དེང་དུས་མཐོ་རིས་རྟེན་གྱི་རྫིང་བུའི་ནང༌། ། རྣམ་དཔྱོད་ཆེས་སྒྲིན་ངང་པའི་རྒྱལ་པོ་ཡིས། ། བསྟན་ཇུས་དགེ་བའི་ལེགས་འདོམས་རྫ་རྔའི་སྒྲས། ། བློ་ལྡན་སྒྲ་འཛིན་སྙན་པའི་གླུར་འཇོ་བ། ། གང་ཚེ་ཚོགས་གསུམ་ལྡན་པའི་གླེགས་བུ་ལ། ། རང་རྟགས་རེ་ཁཱས་སྒེག་པ་རྟེན་དང་བཅས། །
ཉེས་མེད་སོན་པའི་དྲིན་མཐའ་རྟོགས་ཆེད་དུ། ། ཡིད་དབང་སྐད་ཅིག་དུ་མའི་རྣམ་པར་སྤྲུལ། ། ཞེས་སམ། འཁོར་བ་མྱ་ངན་འདས་དོན་སྒྲུབ་པའི་རྟེན། ། མཐོ་རིས་ཡོན་ཏན་འགའ་ལ་དབང་འབྱོར་ཚེ། ། ཆབ་འབངས་བདེ་རྒྱུར་བསྒྲུབ་པའི་བསམ་སྦྱོར་གྱིས། ། སྦྱིན་བཞིའི་སྤྱོད་པ་ལྷུར་ལེན་བརྩོན་རིང་ནས། ། དྲི་ཟའི་བུ་མོའི་གླུ་དབྱངས་ཏམྦུ་རའི། ། སྒྲ་དང་མཉམ་པར་བསྲེས་ལས་འཕོས་འདྲ་ཡི། ། བརྗོད་བྱ་ཐམས་ཅད་སྙན་དངགས་དམ་པའི་ལམ། །
ལེགས་པར་སོང་བའི་འཕྲིན་ཡིག་རྟེན་བཅས་འབྱོར། ། ཞེས་པ་གང་རུང་གི་འཕྲོ་ནས། ལྗོངས་ཀྱི་ཐིག་ལེ་འདིར་འཁོད་ཁོ་བོ་ཅག ། དལ་འབྱོར་ལུས་ཀྱི་ལྷ་བུ་གཞོན་ནུ་དེ། ། གནས་སྐབས་བདེ་བའི་ཟིལ་དངར་བསྟེན་པ་ལ། ། ཕྲག་དོག་ལྷ་མིན་སྐྱབས་གསུམ་བྱིན་རླབས་གཟིར། ། མ་བཟོད་ལྷུན་པོའི་འོག་ཏུ་བྲོས་སྙམ་བྱེད། ། ཅེས་སམ། འདི་ན་ས་སྤྱོད་ ་་་་་ཕལ་བ་ཡིན་ན། འདི་ན་དལ་བ་བརྒྱད་ལྡན་བ་ཀུ་ལ། །
ཞེས་བསྒྱུར། རིགས་ཀྱི་བ་ཀུ་ལ། ། དཀོན་མཆོག་ཐུགས་རྗེའི་ཡིད་འཕྲོག་འགྲམ་ཆང་གིས། ། རང་གཞན་འབྱོར་བཅུའི་འདབ་མ་ཕྱེ་བའི་ནང༌། ། དགེ་སྤྱོད་བུང་བ་རྒྱགས་པའི་གླུ་ལེན་སྐབས། ། ཞེས་པས་མཚོན་ཏེ། རིགས་བསྒྲེ་ཤེས་པར་བྱས་ལ་མཐར། དེ་སྐད་མཆིད་བུ་གླེང་བའི་བྱ་མ་རྟས། ། རྟེན་ཕྲན་རལ་པའི་ཟུར་ཕུད་གཡོ་ལྡན་བཅས། ། ཞག་ ༡ གི་ཕུང་པོའི་གྲལ་ཚེས་ ༡༣ དགེ་བའི་ཉིན། །
དོན་ཀུན་གྲུབ་པའི་བསྟི་གནས་ཚེ་ནས་སོ། ། ཞེས་སམ། དཔྱིད་དུས་གཞན་གསོས་དྲེགས་པའི་རྒྱང་གླུ་ལ། ། ཐོས་འཛིན་ལྡན་པས་མཉན་གྱི་འོན་པས་མིན། ། ཚོགས་གསུམ་སྨྲས་པའི་དོན་གང་དཔྱོད་ལྡན་གྱིས། ། མཉན་པར་འོས་ཀྱི་མོང་རྟུལ་ཅི་བྱར་ཡོད། ། ཅེས་པ་ལྟ་བུས་མཚོན་དེ་རྒྱ་ཆེར་སྤེལ་ཤེས་པར་བྱའོ།། ༈ །བརྒྱད་པ་རིག་པའི་གཙུག་ལག་འཛིན་པའི་རིགས་ལས་ལྷ་བཟོ་མཁས་པ་ལྟ་བུ་ལ། སྐྱེ་དགུའི་བསོད་ནམས་ཡུལ་གྱུར་རྣམ་པར་འདྲེན། ། དེ་སྲས་ཞི་ཁྲོའི་སྣང་བརྙན་ཇི་སྙེད་དག །
བཀོད་ལེགས་རི་མོའི་ལམ་ནས་ངོམ་པ་ལ། ། བསྙེངས་བྲལ་སྣ་ཚོགས་ལས་པའི་རྗེས་འགྲོའི་དྲུང༌། ། མི་དམན་རིགས་སུ་སྐྱེས་དེའི་སྨྲ་སྒོ་ལས། ། སྐབས་བབ་མོལ་དུ་བགྲོ་བྱའི་སྙིང་པོ་རྣམས། ། རྒྱན་གསུམ་ཁོང་ནས་འཕོས་པའི་མི་འགྱུར་ཕྲེང༌། ། ཤོག་བུའི་ཟླ་ཞལ་བཀྲག་ཏུ་ཆེར་བཀོད་པ། ། སྐྱེས་སྦྱངས་མི་དམན་ཚིགས་བཟང་བཟོ་བོ་ཡིས། ། ལེགས་སྦྱངས་བློ་གྲོས་མི་སྦྱིན་སྐྱེས་ཉིད་ལས། ། གཙུག་ལག་དང་པོའི་ལུགས་བཟང་སྣང་བ་ཡིས། ། ངོ་མཚར་གཟུགས་བརྒྱའི་ལྟད་མོ་ཅི་ཡང་ངོམ། །
ཤེས་བྱ་གང་ལ་སྒྲིན་རྣམས་རིགས་སྟོབས་འབྱོར། ། ཆེར་རློམ་སྙིང་གི་བརྟན་པ་འགུགས་བགྱིད་ཅིང༌། ། བློ་ལྡན་མཁས་པའི་གོ་སར་དབང་འབྱོར་བ། ། ཐམས་ཅད་མཁྱེན་རྒྱུ་གང་ལ་སྦྱངས་པའི་མཐུ། ། བྲིས་འབུར་གྱི་སྐུ་ཚུར་འབྱོར་བའི་ལན་ལྟ་བུ་ལ། དེང་དུས་སྒྱུ་འཕྲུལ་སོར་མོ་ཟློས་པའི་གར། ། ཅི་ཡང་བསྒྱུར་ལས་སྣང་སྲིད་ཆོས་མ་ལུས། ། ལྟ་བས་ངོམས་པ་མིན་པའི་མི་མཆོག་སྐུ། ། བསྐྲུན་ལེགས་སུག་རྩེར་སོན་དྲིན་ལྷག་པར་ཆེ། ། ཞེས་པ་ལྟ་བུའི་འཕྲོ་ནས་སྐབས་ཀྱི་གླེང་བ་གང་འོས་རྣམས་བསྲིང་བར་བྱའོ།།
༈ །དགུ་པ་དྲུང་ཡིག་མཁས་པ་ལྟ་བུ་ལ། ཤེས་བྱའི་དངོས་རྣམས་མིང་གཞི་སྔོན་རྗེས་འཇུག ། བྱ་བྱེད་ལས་དང་དུས་གསུམ་རྣམ་པར་དབྱེའི། ། ལམ་ནས་འཕོས་པའི་ལེགས་བཤད་མགྲིན་འཇོ་བ། ། ཐུ་མིའི་ལུགས་སྲོལ་འཛིན་པ་དེ་དྲུང་དུ། ། ཟླ་བ་ཞུན་མར་ཅོ་འདྲིའི་ངོས་གཞི་ལ། ། མཛུབ་རྩེ་གློག་གི་རྩེ་དགའ་ལྟ་བུ་ཡིས། ། མངོན་པར་བཀོད་པའི་འཕྲིན་ཡིག་གླིང་བུ་ལྟར། ། ལྷང་ལྷང་འཇེབས་པའི་མཆིད་བུ་འདི་སྐད་གླེང༌། ། སྔོན་དགེས་བསྐྲུན་པའི་མཐོ་རིས་རྟེན་གྱི་གྲུས། །
བསླབ་སྦྱངས་བརྩོན་པའི་ཆུ་ཆེན་ལེགས་བརྒལ་ནས། ། དཔྱོད་ལྡན་གོ་འཕང་མི་དམན་གོ་ས་དེར། ། བདེར་གནས་མཁས་པའི་ཚུལ་ལ་བརྟུན་ལས་ཆེ། ། ཞེས་པའི་འཕྲོ་ནས་གང་འོས་རིགས་འགྲེའོ།། ༈ །བཅུ་པ་འཚོ་བྱེད་མཁས་པའི་རིགས་ལྟ་བུ་ལ། ། རྣམ་ཤེས་དད་པའི་བསྟི་གནས་འགྲོ་ལུས་རྫིང༌། ། འབྱུང་ཁམས་མ་སྙོམས་འཁྲུགས་པའི་རྙོག་པ་དག ། སྨན་དཔྱད་ཟས་སྤྱོད་སྟོན་པའི་ཀེ་ཏ་ཀས། ། ལེགས་བགྲུངས་ཚེ་ཡི་རིག་བྱེད་འཆང་གི་དྲུང༌། ། ཤིས་པའི་དཔལ་ཀུན་འཇོ་བའི་ཡུལ་གྱི་གྲུར། །
ལས་ཀྱི་བྱེད་པོས་ཉེར་བསྐོས་བདག་པོ་དེས། ། བར་སྐབས་མཆིད་དུ་བགྲོ་བར་འོས་པའི་འཕྲིན། ། འགྱུར་མེད་འདུས་པའི་བརྡ་ཡིས་འདི་སྐད་མོལ། ། འཚོ་བྱེད་རིག་པའི་གཞུང་གི་ཉལ་འགྲོའི་རྒྱུན། ། ཐོས་བསམ་ཧུབ་ཏུ་སོང་བའི་སྨྲ་སྒོ་ནས། ། གསོས་སྨན་བདུད་རྩི་ཡན་ལག་བརྒྱད་པའི་ཀླུང༌། ། འཛད་མེད་སྐྱུགས་པི་བློ་ལྡན་ཨ་གསྟྱཿ ། རྗེས་འཛིན་རིག་པར་མཁས་པའི་འཆིང་ཞགས་ཀྱིས། ། ལུས་ཅན་སྲོག་གི་དྲི་ཟའི་ཡིད་འཕྲོག་མ། ། བྲོ་འཚལ་ལྔ་པའི་བྱ་ལམ་བགྲོད་ཉེ་བའང༌། །
རང་དབང་འཆིང་བའི་བཟོད་ལྡན་ཁྱོད་འདྲ་སུ། ། ཞེས་པ་ལྟ་བུའོ།། ༈ །བཅུ་གཅིག་པ་རྩིས་ཀྱི་རིག་པ་སྨྲ་བའི་རིགས་ལ། དང་པོ་སངས་རྒྱས་རྒྱུད་དང་གཙུག་ན་ཟླའི། ། གཞུང་ལུགས་ལེགས་བཟུང་ཀློག་གྱུར་ཤེས་བྱའི་དངོས། ། ཇི་སྙེད་བསྒྱུར་བཀོད་རི་མོའི་ལམ་ཉིད་ནས། ། མ་ནོར་འདོམས་པའི་དབང་ཕྱུག་གང་དེའི་དྲུང༌། ། ཐམས་ཅད་མཁྱེན་རྒྱུ་གཙུག་ལག་འཆང་ཁྱོད་ལ། ། མངོན་དགའི་མཆུ་སྒྲོས་ཕྱེ་བའི་ཁོང་སིང་ནས། ། སྙན་དངགས་གཞུང་ལུགས་སྦྲང་རྩིས་མྱོས་ལས་སྐྱེས། །
རྗོད་བྱེད་རྭ་ཡིག་གཉིས་པའི་དབྱངས་འདི་འབྱིན། ། རྙོག་བྲལ་བློ་གྲོས་མ་དྲོས་གྲོང་ཁྱེར་ལས། ། བླང་དོར་འཁྲུལ་པའི་དྲི་མ་འཁྲུད་བྱེད་པའི། ། སྐར་ནག་རྩིས་རིག་ངག་བྱེད་རྒྱུན་མང་གིས། ། སྔོན་མེད་ཕན་བདེའི་དབྱར་སྐྱེས་གཞོན་ནུ་འགུགས། ། ཞེས་པ་ལྟ་བུའི་འཕྲོ་ནས་མཚམས་ཀྱི་གླེང་བ་སོགས་གང་འོས་དང་སྦྲེལ་ལོ། ། དེ་དག་ཐམས་ཅད་ལ་རང་ཕྱོགས་གནས་ཚུལ་གྱི་གླེང་བ་སོགས་ཉུང་ཟད་བརྗོད་ན། ལྗོངས་ཀྱི་ཐིག་ལེའི་བསྟི་གནས་འཁོད་པ་བདག ། ལས་བཟང་སྙིང་གི་མཛའ་ནས་བྱིན་པའི་རྟེན། ། བར་མེད་རྒྱལ་བའི་ཐུགས་རྗེས་བསྲུངས་པའི་ཁོངས། །
ཉེར་འཚེས་གོམ་པ་འགོད་སྐབས་གང་དུ་མཆིས། ། སླད་དུ་རྩོམ་པ་ཐམས་ཅད་སེམས་ཅན་ཁམས། ། ཕན་འདོད་སེམས་ཀྱི་དམ་པ་བསྐྱེད་ཤེས་ན། ། ཅི་བྱས་བྱང་ཆུབ་དམ་པའི་རྒྱུར་འགྱུར་བའི། ། དལ་རྟེན་སྙིང་པོ་སྟོངས་མིན་སྙིང་ལ་ཆོངས། ། དཀར་དཀར་ཤོག་བུའི་ཤེལ་དཀར་དྭངས་པའི་ངོས། ། གསལ་གསལ་ཡི་གེ་ཚར་དུ་དངར་བའི་སྒྲས། ། ལྷང་ལྷང་སྒྲ་དོན་རྒྱན་གྱི་གདངས་འབྱིན་ཅིང༌། ། བྲེལ་བྲེལ་གོམ་སྟབས་ལྡན་པའི་ཁུར་གྱིས་ཁྱེར། ། ཞེས་པ་ལྟ་བུར་རིགས་འགྲེ་སྦྱར་རོ།།
༈ །བཅུ་གཉིས་པ་དཀོར་གྱི་གཉེར་བྱེད་པའམ་སྲིད་པའི་འབྱོར་ལྡན་གྱི་རིགས་ལ། སྔོན་རབས་གཏོང་ཕོད་མི་དམན་དཔུང་པ་ཡི། ། ཡལ་ག་རེ་བ་མེད་པའི་ཕྱོགས་བརྐྱངས་པས། ། སྐྱེ་འདིར་མི་ཟད་དབྱིག་ལ་དབང་འབྱོར་བ། ། ལེགས་བྱས་སྐལ་བ་སྦོམ་པོ་གང་ཡིན་དེར། ། ལྗོངས་ཀྱི་ཐིག་ལེ་འདི་ནས་བརྗོད་བྱ་ཉིད། ། ཚོགས་གསུམ་གཟུགས་སུ་བཀྲ་བའི་སྙན་དངགས་དབྱངས། ། རྣམ་པར་དཔྱོད་ལྡན་རྣམས་ཀྱི་རྣ་བའི་དཔྱིད། ། གང་ལས་འཕོས་པའི་འཕྲིན་དུ་འདི་སྐད་མཆིད། ། ཆོས་སྲིད་ཟུང་གི་གཞལ་བྱའི་དངོས་མ་ལུས། །
ཕྱོགས་སུ་མ་ལྷུང་རིག་པའི་སྲང་མདའ་ཡིས། ། ལེགས་བཅལ་གཏོང་དང་ལེན་པའི་བརྒྱ་ཕྲག་སྒོ། ། འབྱེད་པས་རང་གཞན་རེ་བ་འགེངས་རིང་ནས། ། འབྱོར་ལན་དགོས་ཚེ་གོང་མ་རྣམས་ལས་གང་འོས་བླངས་ལ་རིགས་འགྲེའོ།། ༈ །བཅུ་གསུམ་པ་སྐྱེས་བུ་རྩལ་ལྡན་གྱི་རིགས་ལ། དར་བབ་ལང་ཚོའི་དཔལ་དང་འཕོང་སྐྱེན་སོགས། ། སྒྱུ་རྩལ་རིག་པར་འབྱངས་པའི་ངོ་མཚར་གྱིས། ། ན་ཟླའི་སྐྱེས་བུའི་ཁེངས་པ་སྙོལ་བྱེད་པ། ། དཔའ་རྩལ་རྨད་བྱུང་སྟག་ཤར་གང་ཡིན་དེར། ། ཆེད་དུ་བསྲིང་བ་དཔྱོད་ལྡན་སྐྱེས་བུ་ཁྱོད། །
དགའ་བྱེད་ལྷ་བུའི་སྐྱེ་བ་མ་བླངས་ཤིང༌། ། མདའ་ལྔའི་བདག་པོའི་མིག་འཕྲུལ་བྱས་མིན་པར། ། ཆེན་པོ་ལ་འོས་ལུས་ངག་ཡིད་ཀྱི་རྩལ། ། ཇི་སྙེད་ཡུལ་ལ་ཆེས་སྒྲིན་ཚུལ་ལ་རང༌། ། འདིར་འཁོད་འབྱུང་ཚོགས་རྟེན་གྱི་གྲུ་གཟིངས་ཆེ། ། ནང་རིགས་དེད་དཔོན་མཁས་པས་དབང་སྒྱུར་ཚེ། ། བསྟན་ ་་་་་ཕལ་པ་ཡིན་ན། སྣ་ཚོགས་བྲེལ་བའི་ཆུ་གཏེར་ཞེས་བསྒྱུར། ཇུས་བྲེལ་བའི་ཆུ་གཏེར་ལས་བསྒྲལ་ནས། ། བདེ་དགའི་རིན་ཆེན་གཏེར་ལ་རོལ་བའི་སྐབས། །
མཚམས་ཀྱི་གླེང་བ་སོགས་སྐབས་སུ་གང་འཚམས་བྲིའོ།། ༈ །བཅུ་བཞི་པ་ཤིན་ཏུ་མཛའ་བའི་སྙིང་གྲོགས་ལྟ་བུ་ལ། བཟོད་སོགས་བསོད་ནམས་ཤར་རིའི་ཕྲག་གོང་ནས། ། ལེགས་པར་ཤར་བའི་མཚར་སྡུག་ཟླ་བའི་བཞིན། ། མངོན་མཐོང་ཡིད་ཀྱི་ཀུ་མུད་གསར་པའི་འཛུམ། ། བརྒྱ་ཕྲག་འགྲོལ་བར་བྱེད་པའི་མཛའ་ན་བོར། ། ཞེས་སམ། མངོན་མཐོང་བདེན་མིན་གཏམ་གྱིས་འདྲིད་མི་བྱེད། ། སྙིང་གྲོས་ཚུལ་དུ་མང་པོ་མི་སྨྲ་ཡང༌། ། མཁྲིས་སུ་བསྙེན་ཙམ་ཡིད་དགའི་དཔལ་སྟེར་བར། །
སྙིང་གྲོགས་ཟླ་བ་གཞོན་ནུ་ལྟ་བུའི་དྲུང༌། ། ཞེས་པ་ལྟ་བུའི་འཕྲོ་ནས། བློ་གྲོས་ཕྲེང་རྒྱུད་མཁན་མའི་མཛུབ་རྩེ་ཡིས། ། མགྱོགས་པར་བཏུས་པའི་ཚིག་སྦྱོར་མེ་ཏོག་ཚོགས། ། མཛའ་གཅུགས་སེམས་ཀྱི་སྐུད་པར་བསྟར་བའི་ཕྲེང༌། ། ཀུན་དགའི་དཔལ་བསྐྱེད་མཛའ་ནའི་མགྲིན་པར་མཛེས། ། ཞེས་སམ། བདེ་འབྱོར་སཱ་ལའི་རྐང་འཐུང་འཁྲིགས་པ་ལས། ། ཀུན་དགའ་ཁོང་ནས་རྒྱས་པའི་དྲི་མཆོག་རྟ། ། མཛའ་བས་སྦྲེལ་བའི་ཚོང་ཕྲུག་གནས་ཡུལ་གྱིས། །
བསྐལ་པའི་གདུང་བ་དབུགས་འབྱིན་འདི་སྐད་མོལ། ། ཞེས་པ་ལྟ་བུ་གང་རུང་འཕྲོ་ནས། དེང་དུས་ལས་བཟང་ཡིད་འཕྲོག་གཡབ་མོ་ཡིས། ། འཁོར་བའི་ཁང་པར་མགྲོན་དུ་གཉེར་བྱས་ཤིང༌། ། སྔོན་ལས་མེས་པོས་བགོ་སྐལ་འདོད་པ་ལྔར། ། དགྱེས་དགུར་རྩེན་པའི་ལུས་འཚོ་བདེ་ལས་ཆེ། ། འདི་ན་ལྷག་བསམ་སྤུ་སྡུག་རྨ་བྱའི་མིག ། དཀོན་མཆོག་ཐུགས་རྗེའི་ནམ་མཁའི་གླིང་གཏོད་ཀྱིན། ། དར་བབ་ལང་ཚོའི་དོ་ར་རྒྱས་པའི་ནང༌། ། རང་གཞན་བདེ་འདོད་ཟློས་བུའི་གར་གྱིས་རྩེན། །
མཚམས་ཀྱི་གླེང་བ་ཡོད་ན་འདིར་འདྲི། སླད་ཆར་ཡར་ངོའི་ཟླ་བ་ཞག་རེ་ཞིང༌། ། ཆ་ཤས་འཕེལ་ཕྱོགས་རྫོགས་འདིས་དར་བབ་དག ། མངོན་མཐོར་བགྲོད་ལ་ཡིག་ཀློག་འདྲི་རྩིས་སོགས། ། སྒྱུ་རྩལ་རིག་པར་སྦྱང་དགོས་སྟོན་པར་མཚོན། ། དེ་སྐད་ ་་་་་དེ་སྐད་རབ་དགའ་རྒྱས་པའི་རྐང་འཐུང་ལས། ། ཞེས་བསྒྱུར། སྡེ་བཞི་རྒྱས་པའི་རྐང་འཐུང་ལས། ། འཕྲིན་སྙན་ཤོད་བྱེད་ཡལ་གའི་རི་དྭགས་དེས། ། རྟེན་ཕྲན་ལྗོན་པའི་འབྲས་བུའི་ཁུར་ཐོགས་ནས། །
མཛའ་གཅུགས་ཕྱོགས་ཀྱི་ཡལ་གར་འཁྲིལ་ཏེ་སོང༌། ། ཞེས་པ་ལྟ་བུའོ།། ༈ །བཅོ་ལྔ་པ་མཛའ་མོ་མཛེས་ཤིང་མཚན་བཟང་བ་ལྟ་བུ་ལ། ལེགས་བྲིས་ལུས་ཕྲའི་སྐྱེ་བ་བླངས་པ་མེད། ། ཡིད་སྲུབས་སྤྲུལ་པའི་འདོད་ཡོན་ཡང་མིན་པའི། ། མངོན་འདོད་ལྡན་པའི་སྙིང་གི་བརྟན་པ་དག ། དབང་མེད་དབྲོག་པའི་ཟླ་བཞིན་མ་དེའི་དྲུང༌། ། ཞེས་སམ། ཆེད་དུ་མ་བཅོས་ལུས་མཛེས་སྐྱེ་མཆེད་གཙང༌། ། སྡང་མིན་བཞིན་གྱིས་ཟླ་གཞོན་མཛེས་པར་འཕྲོག །
མ་བགོས་ཁ་ནས་ལི་ཤིའི་བསུང་འཐུལ་བའི། ། ཀུན་དགའ་བསྐྱེད་པའི་སྙིང་གི་མཛའ་ནའི་དྲུང༌། ། ཞེས་སམ། ཟླ་བའི་བཞིན་ལ་བུང་བའི་མིག་ཟུང་གཡོ། ། ཨུཏྤལ་དམར་པོའི་འཛུམ་སྒྲོས་མུ་ཏིག་ཚེམས། ། དབང་སྔོན་མགོ་སྐྱེས་གློག་གི་རྣ་ཆ་ཅན། ། འདོད་ལྡན་ཡིད་དབང་འཕྲོག་པའི་མཛའ་ན་མོར། ། ཞེས་པ་རྣམས་ལས་གང་རུང་གི་འཕྲོ་ནས། སྟོན་ཟླ་ཞུན་མར་ཅོ་འདྲིའི་ཤོག་བུའི་གཞིར། ། དར་བབ་ལང་ཚོ་ལས་བྱུང་མཛའ་བའི་འཕྲིན། །
རྣམ་གསལ་ཡི་གེའི་གད་མོ་འབྱིན་འདྲ་འདི། ། ལྟ་བྱེད་ཡུལ་གྱི་བདུད་རྩི་བཞིན་དུ་འཐུངས། ། ཞེས་སམ། མཛའ་བ་ལས་སྐྱེས་བློ་ཡི་སྨྱུ་གུའི་རྩེས། ། རབ་དགའ་རྒྱས་པའི་རྩེ་འཇོའི་ཟློས་པའི་གར། ། ཡིད་འོང་དཀར་འཇམ་ཤོག་བུའི་དོ་རའི་ནང༌། ། བསྒྱུར་བའི་ལྟད་མོ་འདི་ལ་མིག་དབང་གཏོད། ། ཅེས་སམ། མཚར་སྡུག་གཟུགས་ཀྱི་རེ་ཁཱ་ཀུན་རྟོག་གི ། པིར་རྩེས་ཡིད་ཀྱི་རྩིག་ངོས་འདྲི་བཞིན་དུ། །
དགའ་བའི་ལང་ཚོ་རྒྱས་པའི་གླུ་ཆུང་དག ། དལ་གྱིས་ལེན་འདིར་རྣ་དབང་གཏོད་ཅིག་གུ། ། ཞེས་པ་རྣམས་ལས་གང་རུང་གི་འཕྲོ་ནས། དེང་དུས་འདྲེན་བྱེད་དཔྱིད་འདི་པདྨ་དཀར། ། ཕྲ་ལྡེམ་སྡོང་བུའི་རྩེ་ན་གཡོ་བའམ། ། ལུས་ཕྲ་ཁྱོད་ལུས་འཇོ་སྒེག་གཡོ་བའི་བཞིན། ། འཛུམ་དཀར་ངོམ་པ་ཅི་ཡིན་འཕྱང་མོ་ཉུག ། ཅེས་སམ། དེང་དུས་མཆོག་མིན་སྐྱེ་བའི་ཤར་རིའི་རྩེར། ། མངོན་པར་འཕགས་པའི་དགེ་མཚན་རི་བོང་གཟུགས། །
རྣམ་བཀྲའི་དར་བབ་ལང་ཚོའི་ཟླ་གཞོན་གྱིས། ། ཀུན་ཡིད་དབྲོག་པའི་འཛུམ་ཟེར་རིང་དུ་སྤྲོ། ། ཞེས་སམ། དཀར་བསིལ་བཏུང་ན་ཚིམ་པ་མེད་པའི་བདེ། ། སྟེར་བྱེད་ལང་ཚོ་ལྡན་པས་འཇུག་པའི་ཡུལ། ། སྣ་ཚོགས་འདབ་སྟོང་བཞད་པའི་ཁྲུས་ཀྱི་རྫིང༌། ། འོ་མའི་རང་བཞིན་ཅན་འདི་སྙིང་དུ་སྡུག ། ཅེས་པ་ལྟ་བུ་གང་རུང་གི་འཕྲོ་ནས། རབ་དགའ་བསྐྱེད་པ་སོ་ཡི་ཟེའུ་འབྲུ་དག ། རབ་དཀར་འཛུམ་པའི་སིང་ནས་མཛའ་གཅུགས་གཏམ། །
རབ་སྙན་སྦྲང་རྩིར་སྤྱོད་པའི་གླུ་འདྲ་བ། ། རབ་དཀར་རྟེན་གྱི་འདབ་མ་བསྒྱུར་ཏེ་སོན། ། གང་ཚེ་ལྟ་བྱེད་ཡུལ་དུ་སྔོན་མེད་ཀྱི། ། ལྟད་མོ་ཡིད་འོང་མཐོང་བས་མ་ཚིམ་པར། ། འདོད་ལྷས་རྣམ་སྤྲུལ་སྲིད་པའི་དཔལ་ཀུན་ལ། ། ཆགས་བྲལ་དམ་པའི་བརྟུལ་ཞུགས་བླངས་སམ་སྙམ། ། ཞེས་སམ། གང་ཚེ་འཕྲིན་ཡིག་སྙན་འཇེབས་གླུ་ཡི་རྒྱ། ། མ་ཉམས་སོན་པས་བློ་ལྡན་དགའ་བ་བརྟས། ། དཔྱིད་དུས་ཁུ་བྱུག་རྒྱགས་པའི་དབྱངས་དང་པོ། །
ཀུན་གྱི་སྒྲ་འཛིན་དཔལ་དུ་ལེན་མིན་ནམ། ། ཞེས་སམ། དེ་ཚེ་མཛའ་གཅུགས་མཆིད་ཀྱི་ཕོ་ཉ་མོས། ། ལུས་འཚོ་བྱེད་པ་རོ་བརྒྱའི་བཅུད་ལེན་ ་་་་་བཟའ་བཏུང་གི་རིགས་འབྱོར་ལེན་གྱི་ཚེ། བཅས། ། ཆབ་ཅིག་ལྷགས་པར་རབ་དགའ་རྒྱས་པའི་སེམས། ། སྔོན་མེད་ཟློས་པའི་གར་གྱིས་བྲེལ་ལམ་སྙམ། ། ཞེས་པ་ལྟ་བུ་གང་རུང་འཕྲོར་རང་ཕྱོགས་གནས་ཚུལ་སྨོས་པ། ལྗོངས་ཀྱི་དམ་པ་འདིར་འཁོད་རྒྱལ་རིགས་ ་་་་་རང་དགེ་སློང་ཡིན་ན། ཤཱཀྱའི་སྲས་ཞེས་བསྒྱུར།
སྐྱེས། ། བསླུ་མེད་སྐྱབས་གསུམ་ཐུགས་རྗེའི་གདུང་སྐྱོབ་དཀར། ། ཁམས་གསུམ་སྲིད་པའི་བླ་མར་འཁོར་བའི་གྲིབ། ། སྐྱབས་སུ་འགྲོ་བའི་བཟླས་བརྗོད་མ་བསྐྱུད་སྐབས། ། ཞེས་སམ། སྲིད་པ་འདིར་ཡང་དལ་རྟེན་རིང་འཚོ་མཁན། ། ཚེ་སྦྱིན་སྒེག་མོའི་མཆོག་སྦྱིན་མཛུབ་རྩེ་ནས། ། འཆི་མེད་ཚེ་ཡི་ཟིལ་དངར་འཛག་པའི་རྒྱུན། ། དང་འདོད་སྙིམ་པས་འཐུངས་བཞིན་བདེ་བའི་སྐབས། ། ཞེས་པ་ལྟ་བུ་གང་རུང་གི་འཕྲོར།
སྲིད་ཞིའི་ཕུན་ཚོགས་སྒྲུབ་རྟེན་དབྱར་སྐྱེས་ཤིང༌། ། ལང་ཚོའི་ཡལ་ག་བརྟས་རྩེར་ཆགས་པ་ཡི། ། མཛའ་གཅུགས་ལམ་ནས་གླེང་བའི་མེ་ཏོག་དཀར། ། སྙན་འཇེབས་རྣ་བའི་རྒྱན་དུ་བསྲིང་ཡང་འཚལ། ། དེ་རིགས་ལ་རྩེ་མཚར་གྱི་གཏམ་ལྟ་བུ་བྱེད་ན། དར་བབ་ལང་ཚོའི་རྩེ་དགའ་རྗེས་དྲན་པས། ། འཐིབས་བུར་ཡུར་བ་སད་པའི་འདྲེན་བྱེད་ཀྱི། ། ཡུལ་དུ་མངོན་གྱུར་སྲིད་པའི་དཔལ་ཀུན་ལ། ། དགྱེས་དགུར་རྩེན་པའི་སྐལ་བཟང་ནམ་ཞིག་མྱང༌། ། ཞེས་སམ།
སླད་ཀྱི་ཆར་ཡང་ཡིད་སྲུབས་ཀྱིས་སྤྲུལ་པའི། ། ལུས་འདི་ཐར་པར་འདོད་པའི་བློས་དབེན་ན། ། སྐྱེ་བ་དོན་གྱིས་སྟོངས་པའི་ཚུལ་ཤེས་ནས། ། དད་དང་དགེ་བའི་སྙིང་པོ་ཅན་དུ་མཛོད། ། མཛའ་གཅུགས་ཡིད་དགའི་ཡིད་ལས་འཕོས་པའི་གཏམ། ། སྣ་ཚོགས་གླེང་གཞི་གླེང་བའི་མཆུ་སྙུང་མས། ། ཚོགས་གསུམ་རྒྱུད་མངས་རྒྱུད་ལས་འཕོས་པའི་དབྱངས། ། རྣ་བར་སྙན་པའི་སྙན་དངགས་ཕྲེང་བ་སྩོལ། ། ཞེས་པ་གང་རུང་གི་འཕྲོར། དཀར་འཇམ་ཤོག་བུའི་མེ་ལོང་དངས་པ་ན། །
ན་ཚོད་དར་བབ་ལས་བྱུང་བརྗོད་བྱ་གསལ། ། གསལ་བྱེད་ཡི་གེ་ཚར་དུ་དངར་བྱས་འདི། ། འདི་ཕྱོགས་བདེ་བར་འཚོ་ཚུལ་བསྙད་དུ་ཐལ། ། ཞེས་པ་ལྟ་བུ་སྟེ། འདིས་མཚོན་ཏེ་རྒྱ་ཆེར་སྤྲོས་ཤེས་པར་བྱ་བ་ལས་ཐམས་ཅད་འདྲིར་མི་ལྡང་བ་ཉིད་དོ། ། དེ་ལས་འཕྲོས་ནས་དམན་འབྲིང་གི་ཡུལ་དེ་དག་ལས་ཆོས་ཀྱི་བག་ཆགས་བཟང་པོ་ཡོད་པའི་རིགས་ལ་ཆོས་དང་མཐུན་པའི་གཏམ་གྱིས་དགའ་བར་བསྐྱེད་པའམ་ཁེ་འབྱོར་གྲགས་པ་སོགས་ཚེ་འདི་ཁོ་ནའི་དོན་ལས། ཕྱི་མ་འབྱུང་འགྱུར་གྱི་དོན་དུ་དགེ་སྡིག་ལས་ཀྱི་འབྲས་བུ་ཡོད་སྙམ་མི་བྱེད་པ་འགའ་ཞིག་མི་རྟག་པའི་གཏམ་གྱིས་སྐྱོ་བ་བསྐྱེད་པས་སེམས་འདུལ་བར་འོས་པའི་རིགས་ལ། གོང་མ་དེ་དག་ལ་མཚམས་ཞུས་ཀྱི་རིགས་ཡོད་ན་དེ་རྗེས་དང༌། མེད་ན་དེ་མཚམས་ནས་འདི་སྐད་ཅེས་འདྲི་སྟེ། སླར་ཡང་རྒྱལ་དང་རྒྱལ་བའི་སྲས་རྣམས་ཀྱི། །
ཕན་པར་གདམས་པ་ཐོས་བསམ་ཡུལ་བགྱིས་པའི། ། གླེང་བ་དམ་པའི་ཆོས་ཀྱི་ཁུད་པ་ཞིག ། ཅུང་ཟད་སྟོབ་འདིར་སྒྲ་འཛིན་གསོས་སུ་ལོངས། ། སྔོན་ཆད་དགེ་བ་སྤྱད་པས་དེང་གི་དུས། ། མི་ལུས་དམ་པའི་ཆོས་དང་མཇལ་འདི་ཐོབ། ། རྟེན་འདིས་ཕྱི་མའི་བདེ་རྒྱུ་མ་བསྒྲུབས་ན། ། ཐོབ་པ་དོན་མེད་འགྱོད་གཞིར་མི་འགྱུར་གྲང༌། ། སྔོན་རབས་སྐྱེས་དགུ་འཆི་བའི་ལམ་སོང་ན། ། ཕྱིན་ཆད་མི་འཆིའི་གདེང་ལྡན་སུ་ལ་ཡོད། ། མཁའ་དབྱིངས་སྤྲིན་གྱི་འདུ་གོད་ད་ལྟ་ཉིད། །
ཡོད་དང་མེད་པའི་རྣམ་འགྱུར་སུ་ཡིད་རྟོན། ། དར་བབ་ལང་ཚོའི་མེ་ཏོག་གཞོན་ནུ་ཡང༌། ། རྒས་འཁོགས་སད་ཀྱིས་བཅོམ་ཞིང་མི་སྡུག་བྱེད། ། བདེ་བའི་ལུས་ནི་ནད་དང་སྡུག་བསྔལ་གྱིས། ། ཚེར་མའི་ཚང་དུ་ཉལ་བཞིན་མི་བདེས་ཁེངས། ། བསགས་པའི་དཔལ་འབྱོར་སྦྲང་བུའི་སྦྲང་རྩི་ལྟར། ། རང་དབང་མེད་པ་དགྲ་འདྲེའི་དབང་དུ་འཛད། ། བསག་དང་བསྲུང་བས་ལུས་སེམས་ངལ་བ་བརྒྱས། ། མནར་བ་སྙིང་པོ་འདུག་གམ་མི་འདུག་གཞིག ། ཁ་དྲག་དཔུང་ཆེན་དག་ཀྱང་འཆི་བདག་གིས། །
ཟིན་ན་གཅིག་པུར་ཉམ་ཆུང་འཆི་དགོས་པ། ། རང་གཞན་ཕྱོགས་སུ་བརྟགས་ན་ཤེས་སླ་ཡང༌། ། རང་ལ་འབྱུང་སྙམ་མི་བྱེད་དེ་རེ་བླུན། ། གང་ཚེ་སྟོབས་འབྱོར་རྗེས་སུ་མི་འབྲང་ཡང༌། ། ལས་བྱས་རྣམས་ནི་རང་གི་རྗེས་འབྲང་བ། ། རིགས་དྲུག་སྐྱེ་བ་གང་དུ་ལྷུང་དེ་ལ། ། བསླུ་མེད་དུས་སུ་སྨིན་པ་རྒྱལ་བས་གསུངས། ། དེ་ཕྱིར་རྙེད་དཀའི་མི་ལུས་སྡིག་པའི་འདམ། ། བསྐྱུར་བ་དེ་ལས་བླུན་པ་འཇིག་རྟེན་སུ། ། ཉ་བས་རིན་ཆེན་རིན་ཐང་མེད་རྙེད་པ། །
དྲི་རོ་མ་རྙེད་རྒྱ་མཚོར་བསྐྱུར་དང་མཚུངས། ། དང་འདོད་ཡིད་ཆེས་དད་པས་དཀོན་མཆོག་གསུམ། ། སྐྱབས་སུ་འགྲོ་འདི་ལམ་མཆོག་ཀུན་གྱི་གཞི། ། འདི་མཚན་ལན་རེ་ཐོས་ཀྱང་འཁོར་བ་དང༌། ། ངན་འགྲོའི་འཇིགས་ལས་སྐྱོབ་པ་ཐུགས་རྗེའི་ཤུགས། ། སྡུག་བསྔལ་འབྱུང་གནས་སྡིག་པའི་ལས་སྤངས་ནས། ། བདེ་རྒྱུ་དགེ་བ་བཅུ་པོ་ཅི་ནུས་སྒྲུབས། ། ལུང་མ་བསྟན་ཡང་དགེ་བར་བསྒྱུར་ཤེས་ན། ། ངན་འགྲོའི་སྒོ་འགེགས་ཕོ་ཉ་དང་པོ་ཡིན། ། འཁོར་བ་མཐའ་དག་སྡུག་བསྔལ་རང་བཞིན་དུ། །
ཤེས་ནས་ནགས་མེ་མཆེད་པའི་བྱ་བཞིན་དུ། ། རེ་ལྟོས་མེད་པར་ཡིད་འབྱུང་བསྐྱེད་པ་འདི། ། ཐར་པ་བགྲོད་པའི་ཐེམ་སྐས་གཉིས་པ་ཡིན། ། འགྲོ་ཀུན་ཕ་མར་ཤེས་པའི་དྲིན་ལན་དུ། ། སྡུག་བསྔལ་བསལ་ནས་བདེ་ལ་དགོད་བྱའི་ཕྱིར། ། བྱམས་དང་སྙིང་རྗེ་བསྒོམ་པ་གཙོར་བྱེད་པ། ། བླ་མེད་བྱང་ཆུབ་འཇུག་སྒོ་གསུམ་པ་ཡིན། ། འཁོར་འདས་ཆོས་ཀུན་རང་སེམས་ཆོ་འཕྲུལ་སྣང༌། ། སེམས་སྣང་རྨི་ལམ་སྒྱུ་མའི་རྟེན་འབྲེལ་ལ། ། བདག་དང་ཕུང་པོ་རྣམ་རིག་རྟོག་པ་ལས། །
རྣམ་གྲོལ་ལྟ་བ་གནས་ལུགས་ངང་དུ་བསྐྱངས། ། སེམས་གཉིས་བསྐྱེད་པའི་སྡོམ་ལྡན་འཕོང་སྐྱེན་ཞིག ། བདེན་གཉིས་ལམ་གྱི་མདའ་གཞུ་ལེགས་སྦྱར་ནས། ། སྒྲིབ་གཉིས་དགྲ་སྡེ་མིང་གི་མཐར་བྱེད་པ། ། དོན་གཉིས་གྲུབ་བོ་ཅོག་གི་བགྲོད་ལམ་ཡིན། ། ལམ་དེའི་འབྲས་བུ་གྲུབ་པ་སངས་རྒྱས་ཀྱི། ། ཡོན་ཏན་བསམ་མི་ཁྱབ་པས་སེམས་ཅན་དོན། ། འབད་མེད་ལྷུན་གྲུབ་འཁོར་བ་ཇི་སྲིད་དུ། ། འབྱུང་བའི་དཔེ་ཟླ་སྲིད་པ་གསུམ་ན་དཀོན། ། གང་ཕྱིར་སྒོ་གསུམ་རྗེས་འབྲེལ་དགེ་བའི་ཚོགས། །
བསགས་དགུ་བྱང་ཆུབ་ཆེ་དེའི་རྒྱུར་བསྔོས་པས། ། ཆུ་ཐིགས་དག་བྱེད་གཏེར་དུ་སིམ་པ་བཞིན། ། ནམ་ཡང་འཛད་མེད་འཕེལ་བའི་ཆོ་ག་བཟང༌། ། དལ་འབྱོར་རྙེད་དཀའ་བསྟན་པ་དམ་པའི་ཆོས། ། བསྒྲུབས་ན་འགྲུབ་པའི་རྟེན་ཕྱིར་བསྔགས་མོད་ཀྱི། ། བཟའ་བཏུང་སྡིག་པའི་སྣོད་དུ་རུང་བ་ལ། ། དམ་པས་བསྔགས་པ་མིན་ནོ་ཀྭ་ཡེ་གྲོགས། ། ཞེས་པ་ལྟ་བུ་གང་ལ་གང་འཚམས་ཀྱི་གླེང་བས་དེ་དང་དེར་ཕན་གདགས་པར་བྱའོ། ། འདིར་སྨྲས་པ། རྣམ་འདྲེན་ཀུན་གྱི་ཡེ་ཤེས་རང་སྣང་འཇམ་དཔལ་མཁྱེན་པའི་སྣང་བ་ཆེའི། །
བྱིན་རླབས་འོད་ཀྱི་མཛུབ་རྩེ་རྣོན་པོས་བློ་གྲོས་འདབ་སྟོང་ཕྱེ་བའི་ནང༌། ། མཚོ་ལྡན་སྒེག་མོས་ཆོས་རྣམས་ཐམས་ཅད་རྒྱུད་མངས་གླུ་དང་བསྲེས་ནས་ནི། ། སྙན་དངགས་དམ་པའི་གླུ་རུ་ལེན་ཞེས་ཕྱོགས་ཀྱི་རྣ་བས་མཉེན་ནམ་སྙམ། ། སཱ་ལའི་ནགས་ཚལ་བསྲུབས་པའི་དྲི་ཁྱེར་གྱིས། ། དོན་མཐུན་དུབ་པའི་སྙིང་ལ་བདེ་སྟེར་བཞིན། ། ས་བདག་སྲས་ཀྱི་བཀའ་ལུང་གཙུག་སོན་པས། ། སྣ་ཚོགས་འཕྲིན་ཡིག་སྙན་དངགས་འདི་བྱས་སོ། ། འོན་ཏེ་འདི་རིགས་སྤྲོས་པ་མི་འདོད་ཅེས། ། སྨྲ་བ་དེ་དག་ཇི་སྙེད་ཤེས་བྱའི་ཡུལ། ། ཐོས་བསམ་སྦྱངས་པས་དབེན་པ་རང་ཉིད་དང༌། །
རིགས་མཐུན་ཁྲོད་དུ་ངལ་བསོས་སྨྲ་བ་སྐྱུངས། ། སྲིད་ཞིའི་ཡོན་ཏན་ཆེ་ལྡན་དེ་དང་དེར། ། ཚངས་སྲས་མགྲིན་པར་རྩེན་པའི་བསྔགས་བརྗོད་ཀྱིས། ། བློ་ལྡན་དགྱེས་བསྐྱེད་ནུས་པ་དེ་འདྲ་ནི། ། ཟོང་གི་དངོས་བརྒྱས་བསྒྲུབས་ཀྱང་འགྲུབ་ཏུ་ཅི། ། འགྱུར་ཁུགས་རྣ་བའི་དཔྱིད་འདི་ལེགས་བཤད་གླུ། ། མ་ཡིན་སྙན་འཇེབས་ཀ་ལ་པིངྐའི་དབྱངས། ། འཁོར་འདས་བརྗོད་པ་ལེགས་འདོམས་འཕྲིན་ཡིག་ཉིད། ། མིན་ནོ་གཟུགས་བརྒྱ་བཀྲ་བའི་མེ་ལོང་ངོ༌། ། འཆར་ཀའི་ཀུན་ཕན་མཐོང་བས་ཚངས་པའི་བུ། །
ཆུ་འཛིན་འཁུན་སྒྲ་ཐོས་པས་གཙུག་ཕུད་ཅན། ། སྲིད་ཞིའི་ཆོས་ཀུན་རྒྱན་གསུམ་ལམ་སོང་བའི། ། ཚུལ་འདིས་དཔྱོད་ལྡན་དགའ་བ་ཅིས་མི་བསྐྱེད། ། དགེ་ཚོགས་འཛམ་བུའི་སྙེ་མ་རྣམ་གྲོལ་གྱི། ། ཆུ་གཏེར་ལྷུང་བ་སྐྱེ་འགྲོའི་གསེར་མིག་ཅན། ། གསོས་གྱུར་མཐར་ཐུག་ཐམས་ཅད་མཁྱེན་པའི་གསེར། ། མངོན་གྱུར་འགྲོ་ལ་སྨན་འདོགས་འབྱུང་གྱུར་ཅིག ། ཅེས་སྲིད་ཞིའི་ཡོན་ཏན་དང་སྟོབས་འབྱོར་མཆོག་དམན་བར་པས་བསྡུས་པའི་ཡུལ་ལ་བསྔགས་པ་ལས་བརྩམས་པའི་ཞུ་ཡིག་སྟོབ་པའི་དཔེར་བརྗོད་སྙན་དངགས་ངག་གི་འདོད་འཇོ་ཞེས་བྱ་བ་འདི་ནི། དབྱིག་འཛིན་ཐ་གྲུ་ཡངས་པར་བསྟན་སྲིད་ཟུང་གི་སྟོབས་ཀྱི་འཁོར་ལོས་སྒྱུར་དབང་སྡེ་དགེ་ས་སྐྱོང་ཆེན་པོའི་ལྷ་སྲས་རིན་པོ་ཆེ་ཆོས་སྐྱོང་མགོན་ཞེས་ཡོངས་སུ་གྲགས་པ་གང་དེའི་བཀའ་ལུང་གི་ཡི་གེ་ཚར་དུ་དངར་བས་གཙུག་ཏུ་སོན་པར་བརྟེན། རྗེ་བཙུན་ཨེ་ཝཾ་པ་ཆེན་པོའི་ལེགས་གསུངས་ཀྱི་བདུད་རྩིས་འཚོ་བའི་བནྡེ་ཚུལ་ཁྲིམས་རིན་ཆེན་ནམ།
འབྱུང་དུ་རུང་བའི་ཡོན་ཏན་ལ་སྨོན་པའི་བཏགས་མིང་དུ། ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་སྙེམས་པའི་ལང་ཚོའི་སྡེ་ཞེས་བོད་པས། རབ་བྱུང་འདོད་པའི་ནང་གསེལ་རྣམ་གནོན་ཞེས་བྱའི་བགྲང་གཞིའི་སྒྲོལ་བྱེད་ལྷ་མོ་ཁྲུམས་ཀྱིས་ཉ་བའི་དམར་ཕྱོགས་ཀྱི་བཟང་པོ་དང་པོའི་གྲལ་ཚེས་དགེ་བར་པ་སངས་ནམ་གྲུའི་འགྲུབ་སྦྱོར་འཛོམ་པའི་ཉིན། ཆོས་གྲྭ་ཆེན་པོ་ལྷུན་གྲུབ་སྟེང་གི་རྒྱལ་ཁབ་ཀྱི་དབང་ཕྱོགས་བ་གམ་གསུམ་པར་གྲུབ་པར་བགྱིས་པས་འགྲོ་བ་ཐམས་ཅད་ཆོས་དང་སྲིད་པའི་རྣམ་པར་གཞག་པ་ལ་མཁས་པའི་རྒྱུར་གྱུར་ཅིག སརྦ་མངྒ་ལཾ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
