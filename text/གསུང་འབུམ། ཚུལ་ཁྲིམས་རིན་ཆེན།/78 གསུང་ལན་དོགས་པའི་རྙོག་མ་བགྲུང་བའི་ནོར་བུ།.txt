གསུང་འབུམ། ཚུལ་ཁྲིམས་རིན་ཆེན།
པོད ༧༨
གསུང་ལན་དོགས་པའི་རྙོག་མ་བགྲུང་བའི་ནོར་བུ།
༼ཆ༽ ༄༅། །གསུང་ལན་དོགས་པའི་རྙོག་མ་བགྲུང་བའི་ནོར་བུ་ཞེས་བྱ་བ་བཞུགས།། མཁྱེན་བརྩེའི་འོད་ཟེར་རྣོན་པོའི་མཛུབ་རྩེ་ཡིས། ། བདག་བློའི་གོང་བུའི་འཕང་འགྲོར་བསྣུན་ཙམ་གྱིས། ། ལེགས་བཤད་སྦྲང་རྩིའི་མགྲིན་གླུའི་དབྱངས་འཇོ་བའི། ། བླ་མ་ཚངས་སྲས་ཉི་མས་དགེ་ལེགས་སྩོལ། ། རྣམ་དག་བསླབ་གཞིས་སྒོ་གསུམ་བག་ཡོད་སྡོམ། ། རྣམ་མང་གཞུང་ལུགས་ཐོས་བསམ་བསྒོམ་པས་སྦྱངས། ། རྣམ་དཔྱོད་བློ་གྲོས་ངག་དབང་ལྷས་བྱིན་པ། ། རྣམ་མཁྱེན་ཐུབ་པའི་སྲས་གྱུར་དགེ་བའི་བཤེས། །
གང་བློ་མ་ལ་ཡ་ཡི་ནགས་ཁྲོད་ནས། ། དོགས་པའི་དྲི་ཁྱེར་གྱིས་བསྐྱོད་དྲི་བའི་བསུང༌། ། ཆོས་སྨྲའི་ཡིད་ཀྱི་འདྲོན་པས་འཐུངས་ལས་སྐྱེས། ། གསུང་ལན་ངལ་གསོའི་རྒྱང་གླུ་འདི་སྐད་མོལ། ། དེའང་སྡོམ་གསུམ་འཆང་བའི་བཤེས་གཉེན་མཁར་མདོའི་དབུ་མཛད་ངག་དབང་བསོད་ནམས་པས་དོགས་གནས་ཀྱི་དྲི་ཚིག་ཏུ། འདི་ཕྱོགས་སུ་ས་དབང་ཆེན་པོའི་སྐུ་རིམ་དུ་ཕྱག་ན་རྡོ་རྗེ་འཆི་བདག་འཇོམས་པའི་ཆོ་ག་སོགས་འདི་སྐོར་དགོས་ཆེ་བ་མཆིས་པར། འདིའི་བརྒྱུད་འདེབས་མཁན་ཆེན་སངས་རྒྱས་ཕུན་ཚོགས་པས་མཛད་པར། ཕྱག་རྡོར་ནས་དཱི་པཾ་ཀ་ར་ལ་ཐུག་པ་འདྲ་ཞིག་མཆིས་ཤིང༌། ཆོ་གའི་མཇུག་ཏུ་བཀོད་པའི་བརྒྱུད་པར་དེའི་བར་ལ་རབ་གསལ་ཟླ་བ་སོགས་རྒྱ་པཎ་བདུན་ཙམ་བྱུང་བ་ཅིག་ཤོས་ལ་ཆད་པ་ཡིན་ནམ་མ་ངེས་པ་དང༌། དེའི་བརྒྱུད་པའི་མཐར་གསོལ་འདེབས་ཀྱི་ཚིག་མེད་པར་གསོལ་བ་བཏབ་པའི་དགེ་བ་བསྔོ་བ་ཞིག་བྱུང་བ་ཡི་གེ་མ་དག་པའམ་ཅི་ཡིན་གསུངས་པ།
ལན་ནི། འདི་འདྲའི་རིགས་ལ་བདག་ཅག་གི་སྟོན་པས། བསྲེགས་བཅད་བརྡར་བའི་གསེར་བཞིན་དུ། ། ལེགས་པར་བརྟགས་ལ་ང་ཡི་བཀའ། ། བླང་བར་བྱ་ཡི་གུས་ཕྱིར་མིན། ། ཞེས་གསུངས་པ་ལྟར། སྟོན་པ་ཉིད་ཀྱི་བཀའ་ལའང་བརྟག་བྱར་གནང་བ་ལྟར། འདི་ལའང་རྒྱུ་མཚན་འདི་ལྟར་ཐོས་ཏེ་མཁན་ཆེན་འཇམ་པའི་དབྱངས་དེ་ཉིད་ལ། དངོས་སློབ་ལྡན་མ་དབང་བླ་ཀུན་དགའ་བསྟན་འཛིན་པས་འདིའི་བརྒྱུད་འདེབས་དགོས་ཞུས་པ་ན། སང་ཉིན་དཔོན་སློབ་གཉིས་ཀ་ཐུགས་བྲེལ་ཡོང་བའི་རྒྱུས།
དེའི་ནུབ་མོར་མར་མེའི་འོད་དུ་ཞུ་ངོ་མ་ལྡོག་ཙམ་བྲིས་ནས་རྩོམ་གདན་ཤོག་ཚར་བཅད་འཕྲལ་དུ་གནང་བྱུང་བའི་གསུང་སྒྲོས་མཆིས་པ་ལྟར། དོན་ལའང་དེ་བཞིན་སྣང་སྟེ། བཀའ་རྩོམ་གནང་ནས། སླར་ཡང་ཞིབ་དཔྱད་ཀྱི་གཟིགས་པས་མ་ཁྱབ་པའི་རྗེས་མངོན་སུམ་ལུས་པ་དང༌། གསན་ཡིག་སོགས་ལ་གཟིགས་སྐབས་མ་བྱུང་བས། བླ་མ་འགའ་ཞིག་ཆད་པ་དང་གསོལ་འདེབས་ཀྱི་ཚིག་ཀྱང་གསལ་མ་ཐུབ་པས་གོ་སྟེ། དེ་ལྟ་མིན་ན་རྗེ་བཙུན་དམ་པ་དེ་ཉིད་ཀྱི་གསན་ཡིག་དབང་གི་རྒྱལ་པོར་བརྒྱུད་པ་ཚང་མ་བྲིས་འདུག་པས་ཀྱང་ཤེས་པར་ནུས་སོ། ། གཞན་དུ་འདི་རིགས་ལ་ཉེ་བརྒྱུད་ཡོད་སྲིད་ཀྱང༌། འདི་ལ་ནི་དེ་འདྲ་ཡོད་པ་གསན་ཡིག་བརྒྱུད་རིམ་མང་པོ་ནས་ཀྱང་མ་བྱུང་བས། བརྒྱུད་རིམ་བླ་མ་འདི་རྣམས་ཁ་བསྐང་དགོས་ངེས་ཏེ།
དེའང་འདི་ལྟར་ཐུབ་པའི་དབང་པོ་ཕྱག་ན་རྡོ་རྗེ། རྒྱལ་པོ་རབ་གསལ་ཟླ་བ། སྒྲ་གཅན་འཛིན། སློབ་དཔོན་ཀུན་དགའ་སྙིང་པོ། པྲཛྙཱ་པཱ་ལི་ཏ། པྲཛྷཱ་བོདྡྷིཿ མུཀྟི་ཀོ་ཥ། དྷརྨ་པཱ་ལ། དེ་ནས་དཱི་པཾ་ཀ་ར་འབྱུང་དགོས་པ་དང༌། མཇུག་གི་ཁ་སྐོང་ཁོ་བོས་ཐོབ་བརྒྱུད་ལྟར་བྱས་པའི་གསོལ་བ་འདེབས་པའི་ཚིགས་བཅད་བཅས་ལོགས་སུ་ཞུས་ཆེན་གྱི་ཚུལ་དུ་བྲིས་ནས་ཕུལ་ཡོད་པས་དེར་གཟིགས་པས་ཁྱབ།
ཡང་སྒྲོལ་དཀར་གྱི་ཆོ་ག་དཀོན་མཆོག་ལྷུན་གྲུབ་པས་མཛད་པའི་བདག་བསྐྱེད་ཀྱི་སྐབས་ནས་རིགས་བདག་རྒྱས་གདབ་ཀྱི་རྗེས་སུ་གོང་ཚོགས་ཞིང་སྐབས་ལྟར་མཆོད་པར་གསུངས་པ་ལ་སྔར་གྱི་ཞལ་ཁྲིད་དུ་ངོས་བཟུང་ནས་ཐམས་ཅད་ཀྱི་འགོར་མཚན་སྔགས་སྦྱར་བ་དྷརྨ་ར་ཎི་རོལ་ཆེན་བཅས་པ་དར་ཞེས་སོགས་འདོད་ཚུལ་མི་འདྲ་བ་དང༌། བུམ་པའི་སྐབས་ནས་བུམ་པའི་ནང་གི་ལྷ་ཞུ་བ་ལས་ཆུ་བདུད་རྩིར་གྱུར་ཞེས་པ་ལའང༌། དམ་ཡེ་ཕྱེ་དགོས་མིན་ལ་མི་མཉམ་པ་དང༌། མདུན་བསྐྱེད་བརྟན་བྱེད་ཀྱི་བཟླས་པའི་མཇུག་ཏུ་མཆོད་བསྟོད་བསྡུས་པ་ཇི་ལྟར་བགྱི་བའི་གསལ་ཁ་དགོས་གསུངས་པ། ལན་ནི་སྒྲོལ་དཀར་གྱི་སྒྲུབ་ཐབས་ཡན་ལག་བཞི་རྫོགས་ཀྱིས་བསྐྱེད་པའི་རྗེས་ཐོགས་མཆོད་པ་ལ་གོང་ལྟར་གསུངས་པ་འདི་ལ་གཞན་གྱི་འགྲོས་སྦྱར་ན། ཨོཾ་ཨརྻ་ཏཱ་རཱ་ཡཻ་ས་པ་རི་ཝཱ་ར་ལྟ་བུ་ཞིག་གིས་ཆོག་པ་ལྟར་སྣང་ཡང༌། ཡིག་ཆ་འདི་རྗེ་རྡོ་རྗེ་འཆང་ཡབ་སྲས་ཀྱི་བཞེད་པ། རྗེ་བཙུན་སངས་རྒྱས་རིན་ཆེན་པས་མཛད་པའི་ཡི་གེ་དེར་ཡང༌། ཏཱ་རེ་སརྦ་བུདྡྷ་བོདྡྷི་སཏྭ་ས་པ་རི་ཝཱ་ར་ཞེས་སྦྱར་བ། བོད་སྐད་དུ།
སྒྲོལ་མ་སངས་རྒྱས་དང་བྱང་ཆུབ་སེམས་དཔའ་འཁོར་དང་བཅས་པ་ཞེས་པའི་དོན་དུ་འགྱུར་བ་དེ་ལྟར་ཚོགས་ཞིང་གི་སྐབས་སུ་ཡོད་པ་དང༌། བཟླས་པའི་གོང་གི་ལའང་གོང་ལྟར་ཞེས་གསུངས་པ། དེ་ལྟར་དུ་རྗེ་དཀོན་མཆོག་ལྷུན་གྲུབ་པས་ཀྱང་དེ་ཉིད་ཇི་ལྟ་བ་གཞིར་བཞག་མཛད་པ་ནི། གཞན་དང་ཐུན་མོང་མ་ཡིན་པའི་ཁྱད་ཆོས་ལྟར་མཆིས་པས་དེ་བཞིན་བྱ་བ་ལེགས་ཏེ། རྒྱུ་མཚན་ཡི་དམ་གྱི་ལྷ་གཅིག་ལ་སངས་རྒྱས་བྱང་སེམས་དཔག་ཏུ་མེད་པས་བསྐོར་བ་སྤྱན་དྲངས་ནས་བསྟིམས་པས་ཀྱང་དེ་ལྟར་བརྗོད་པས་མི་འགལ་བ་དང༌། དེར་མ་ཟད་ཡི་དམ་གྱི་ལྷ་གཅིག་ལ་ཡི་དམ་སངས་རྒྱས་བྱང་སེམས་ཀུན་འདུས་སུ་བསྒོམ་པ་ནི་གསང་སྔགས་པའི་ཟབ་གནད་ཆེ་བ་སྟེ། ཡི་དམ་སྤྱིའི་བསྟོད་པ་ལའང༌། ། དུས་གསུམ་སངས་རྒྱས་ཐམས་ཅད་ཀྱི། ། མཁྱེན་བརྩེ་ནུས་པའི་ངོ་བོ་ཉིད། ། སྒྲུབ་ལ་དངོས་གྲུབ་མཆོག་སྩོལ་བའི། །
ཡི་དམ་ལྷ་ལ་ཕྱག་འཚལ་བསྟོད། ། ཅེས་འབྱུང་བའི་ཕྱིར། དེས་ན་མཆོད་པ་དེ་ལ་མཚན་སྔགས་ཉེར་སྤྱོད་རེ་རེའི་འགོར་སྔོན་དུ་འགྲོ་བ་མི་དགོས་ཏེ། གོང་གི་ཚོགས་ཞིང་ལ་མཚན་སྔགས་ལན་གཅིག་སྔོན་འགྲོ་ལས་མ་བཤད་པའི་ཕྱིར། ལྷག་པར་རོལ་ཆེན་སོགས་དངོས་བཤམ་གྱི་མཆོད་པ་མི་དགོས་ཏེ། བདག་བསྐྱེད་སྐབས་ཀྱི་མཆོད་པ་ཕལ་ཆེར་ལ་སྤྲོས་པ་ཆེན་པོ་མི་བྱེད་པར། ཏིང་ངེ་འཛིན་གཙོ་ཆེ་བ་ལ་དགོངས་པའི་ཕྱིར། བདག་གི་རྣལ་འབྱོར་ལ་དངོས་བཤམ་གྱི་མཆོད་འབུལ་གཏན་ནས་འགོག་ཏུའང་ཅི་ཞིག་ཡོད་དེ། ཇི་སྐད་དུ། བདག་ཉིད་ལྷ་རུ་བསྐྱེད་པ་ལ། །
མཆོད་ན་བསོད་ནམས་བརྙས་ན་སྡིག ། ཅེས་གསུངས་པ་དང་མཐུན་པ་སྟེ། ཀུན་རིག་སོགས་ཀྱི་སྐབས་ལྟར་རོ། ། དེས་ན་བཟླས་པའི་གོང་འོག་གི་མཆོད་པ་འདི་དག་ལ་མཚན་སྔགས་ལན་གཅིག་སྔོན་དུ་འགྲོ་བ་ཉིད་དུ་གཟུང་ངོ༌། ། དེ་དག་ལ་སྔར་གྱི་ཞལ་ཁྲིད་དམ་ཕྱག་ལེན་ཡིན་ཞེས་པ་རྣམས་ལ་བརྟག་བྱར་ཡོད་པའང་མཆིས་ཏེ། འཐད་མི་འཐད་སྣ་ཚོགས་སྣང་བའི་ཕྱིར། དེའི་བུམ་པ་བསྒྲུབས་པའི་སྐབས་ཀྱི་བུམ་པའི་ལྷ་ཡེ་ཤེས་པ་གཤེགས་གསོལ་དགོས་པ་གོར་མ་ཆག་སྟེ། རྣལ་འབྱོར་རྒྱུད་མན་ཆད་ཀྱི་རྒྱུད་སྡེའི་སྤྱི་ལུགས་ཤེས་པའི་དབང་དུ་བཏང་བ་ཡིན་པ་མ་གཏོགས་མི་དགོས་པའི་རྒྱུ་མཚན་མིན་འགྲོ། གལ་ཏེ་གཤེགས་གསོལ་མ་དགོས་ན། མཇུག་རྡུལ་ཚོན་གཤེགས་གསོལ་གྱི་སྐབས།
བུམ་ནང་གི་ཡེ་ཤེས་པ་གཤེགས་གསོལ་བརྗོད་ལོས་དགོས་མོད། དེ་ནི་རྒྱུད་སྡེའི་བབ་དང་ཡང་མི་འགྲིགས་པས་སོ། ། དེས་ན་མཆོད་ཡོན་གཤེགས་སྐྱེམས་ཀྱི་ཚུལ་དུ་ཕུལ་བས། ཡེ་ཤེས་པ་རང་བཞིན་གྱི་གནས་སུ་གཤེགས། དམ་ཚིག་པ་ཞུ་བའི་ཆུ་བདུད་རྩིའི་རང་བཞིན་དུ་གྱུར་ཅེས་བརྗོད་པ་ཉིད་ལེགས་སོ། ། མདུན་བསྐྱེད་བཟླས་པའི་རྗེས་ཀྱི་མཆོད་པ་ལ་མཚན་སྔགས་ཉེར་སྤྱོད་ཀུན་གྱི་སྔོན་དུ་འགྲོ་བའི་སྔགས་མཆོད་ཙམ་དང༌། དྷརྨ་ར་ཎི་བཅས་དང༌། བསྟོད་པ་འཁོར་བ་ལས་སྒྲོལ་སོགས་ཀྱིས་བསྟོད་པ་རྣམས་བྱ་བ་ཡིན་ནོ། ། ཡང་གསེར་མདོག་པ་ནོར་བཟང་བཀྲ་ཤིས་དཔལ་བཟང་གིས་མཛད་པའི་དགོངས་གསོལ་སྐབས་ཀྱི་བླ་མ་བརྒྱུད་པའི་མཚན་ཕྲེང་དུ་བདེ་བའི་རྡོ་རྗེའི་རྗེས་སུ། པྲཛྙཱ་ཀ་ར་ཝརྨ་ཞེས་སྣང་བ་དེ་ཤྲདྡྷཱ་ཀ་ར་ཝརྨ་ཞེས་པ་ཡིན་པ་འདྲ་ཞེས་སྨྲས་ཀྱང་ལ་ལས་སྔར་གྱི་ཡི་གེ་དག་པ་འགའ་ལའང་མཆིས་ཞེས་གླེང་འདུག་པ་གང་ཡིན་གསུངས་པ་ལན་ནི།
པཎ་ཆེན་བདེ་བའི་རྡོ་རྗེའི་རྗེས་ཐོགས་སུ་བྱུང་བ་སོགས་ཀྱིས་དད་བྱེད་གོ་ཆ་ཉིད་ཡིན་དགོས་མོད་ཡི་གེ་བྲིས་ནོར་ཡིན་ལས་ཆེའི། ཤེས་རབ་འབྱུང་གནས་གོ་ཆའི་སྐད་དོད་མི་འདྲ་སྙམ་སྟེ། དེ་ནི་ཁྱད་པར་འཕགས་བསྟོད་ཀྱི་འགྲེལ་པ་སོགས་བྱེད་མཁན་དེའོ། ། ཡང་འཇིགས་བྱེད་ལས་བཞིའི་སྦྱིན་སྲེག་ཏུ་འདས་པའི་མེ་ལྷ་བསྐྱེད་སྐབས། འཕགས་པའི་གསུང་རབ་དང་དཀོན་ལྷུན་དང་ནམ་མཁའ་དཔལ་བཟང་སོགས་ཀྱིས་མཛད་པའི་ཡིག་ཆར་དབང་ལྷ་ཡེ་ཤེས་པའི་ཚུལ་དུ་བསྟིམ་པའི་བར་ཙམ་ལས་མ་བྱུང་ཡང༌། འགའ་ཞིག་སེམས་དཔའ་སུམ་བརྩེགས་བསྒོམ་པ་ཧྲཱིཿཥྚྲཱི་ལན་གསུམ་བརྗོད་པ་བཅས་དགོས་གསུངས་པ་གང་ཡིན་གསུང་བྲིས་གནང་ཞེས་གསུངས་པ། ལན་ནི། མཆོག་སྒྲུབ་པའི་བདག་མདུན་ལ་ནི་སེམས་དཔའ་སུམ་བརྩེགས་དང་སྔགས་རྒྱའི་བྱིན་རླབས་བཅས་ངེས་པར་དགོས་ལ། སྦྱིན་སྲེག་འདས་པའི་མེ་ལྷ་ལ་དབང་གི་ལྷ་ཡེ་ཤེས་པའི་ཚུལ་དུ་བསྟིམ་པའི་བར་གྱིས་ལྷ་ཡན་ལག་བཞི་རྫོགས་ཀྱིས་བསྐྱེད་ཟིན་པས་ལས་རྒྱས་སྒྲུབ་པ་ལ་དེ་ཙམ་གྱིས་ཆོག་པར། རྭ་ལོ་སོགས་ཀྱི་ཡི་གེར་ཡང་ཡེ་ཤེས་པ་དགུག་གཞུག་བཅིང་དབང་དུ་བྱས་ཞེས་པ་ཙམ་ལས།
སེམས་དཔའ་སུམ་བརྩེགས་སོགས་བསྒོམ་པ་དངོས་སུ་མ་བཤད་པའི་ཕྱིར་མ་བྱས་ཀྱང་ཆད་པའི་སྐྱོན་མེད་ལ། འོན་ཏེ་ངོར་ཆེན་རྡོ་རྗེ་འཆང་གིས་འཇིགས་བྱེད་གཏོར་མའི་ལས་ཀྱི་སྐབས་ནས་མདུན་བསྐྱེད་ལ་ཧྲཱིཿཥྚྲཱིཿས་གནས་གསུམ་བསྲུང་བའི་བར་བྱས་ནས་ཞེས་འབྱུང་བ་དང་འདྲ་བའི་འགྲོས་ཀྱིས། ད་ལྟར་ཕལ་ཆེར་གྱིས་སྦྱར་གྱིན་འདུག་པའང༌། རྒྱས་པའི་ཡན་ལག་ཏུ་འགྱུར་བ་ལས་གཞན་དུ་མི་འགྱུར་རམ་སྙམ་སྟེ། སྔ་མ་ལྟར་ན་ཆད་སྐྱོན་མི་འབྱུང་བར་ཡིད་ཆེས་ལུང་གིས་གྲུབ་པའི་ཕྱིར་དང༌། ཕྱི་མ་ལྟར་ཡང་མ་འབྲེལ་བའི་ལྷག་སྐྱོན་མི་འགྱུར་བར་རིགས་པས་འགྲུབ་པའི་ཕྱིར་འགལ་མེད་སོམ་ཉིས་དབེན་པ་ཉིད་དུ་རྟོགས་པར་བྱའོ། ། དེ་དག་གིས་ནི་གསུང་ལན་ཉུང་ངུའི་དོན་ཅུང་ཟད་སྨྲེང་ཟིན་ཏོ། ། སྨྲས་པ། རྙོག་པའི་རྫིང་བུར་ཀེ་ཏ་ཀས་བསྣུན་པས། ། གཟུགས་བརྒྱ་སྣང་བའི་རང་བཞིན་བགྲུངས་པ་ལྟར། །
ཆོས་ལ་འཕྱང་མོ་ཉུག་གིས་བསླད་པའི་གནད། ། དཔྱད་གསུམ་གཏམ་གྱིས་ངེས་པར་གཏན་ལ་ཕབ། ། འདིར་འབད་དགེ་བའི་སྐྱེས་སྦྱངས་བློ་གྲོས་ཀྱིས། ། སོམ་ཉིའི་སྒྲིབ་པ་སྤངས་པའི་ཕ་རོལ་ནས། ། གཙུག་ལག་རིག་པའི་གནས་ལུགས་ཡོངས་རིག་སྟེ། ། འགྲོ་ལ་འདོམས་པའི་རྒྱལ་པོ་ཉིད་གྱུར་ཅིག ། ཅེས་རྣམ་པར་དཔྱོད་ལྡན་མཁར་མདོ་དབུ་མཛད་པའི་གསུང་ལན་དོགས་པའི་རྙོག་བགྲུང་ནོར་བུ་ཞེས་བྱ་བ་འདི་ནི། རྒྱལ་བ་གཉིས་པ་རྗེ་བཙུན་ཨེ་ཝཾ་པའི་ལེགས་གསུངས་བདུད་རྩིས་འཚོ་བའི་བནྡེ། ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེའམ། ཚུལ་ཁྲིམས་རིན་ཆེན་ཞེས་བོད་པས་རབ་བྱུང་འདོད་པའི་སྣ་ཚོགས་ཞེས་པའི་གནམ་ལོའི་ཟླ་ ༥ ཚེས་ ༡༡ ལ་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་ཏེ་ཕུལ་བ་དགེ་ལེགས་འཕེལ་བར་གྱུར་ཅིག། །།
༄༅། །ཉམས་སུ་བླང་བྱར་གདམས་པའི་བདུད་རྩི་གསོལ་འདེབས་སྙེ་མ་བསུ་བའི་དབྱར་གྱི་དཔལ་མོར་བཅས་བཞུགས།། ༄༅། །ཕུན་ཚོགས་མཁྱེན་བརྩེ་ནུས་པའི་ཀུན་ཕན་ཟེར། ། སིང་དཀྱིལ་ས་མོས་ཚལ་དུ་ལྷུང་བའི་འཕྲལ། ། ལུང་རྟོགས་འདབ་སྟོང་འགྲོལ་བའི་འཁོར་ལོའི་མགོན། ། སྐྱབས་མཆོག་བླ་མ་རྣམས་ཀྱིས་གནང་བ་སྩོལ། ། འཛམ་བུའི་གླིང་མཆོག་ལེགས་བྲིས་རྫིང་བུའི་ནང༌། ། དལ་རྟེན་ཆུ་སྐྱེས་འདབ་མ་བརྒྱད་ལྡན་གྱིས། ། དགེ་ཆོས་ཉི་འོད་འཐུང་ལ་སྤྲོ་བ་ཅན། ། སྐྱབས་གསུམ་སྡོམ་པའི་གེ་སར་འཛིན་མ་དེས། ། རྟག་པར་བག་ཡོད་དྲན་ཤེས་བྱར་རུང་བའི། །
ལམ་གྱི་རིམ་པའི་ཞལ་གདམས་བདུད་རྩིའི་ཐིགས། ། དེ་ཚུལ་རྒྱུད་ལ་སྐྱེ་བའི་གསོལ་འདེབས་བཅས། ། ཡི་གེར་སྩོལ་ཞེས་ལན་དུ་འདི་སྐད་གླེང༌། ། དགེ་སྦྱོར་གང་བྱེད་ཐོག་མར་འདི་ལྟར་བསམ། ། སྐྱབས་མཆོག་དེ་བཞིན་གཤེགས་པ་སྲས་དང་བཅས། ། མཁའ་ཁྱབ་བཞུགས་ནས་འགྲོ་བའི་ལེགས་ཉེས་ཚོགས། ། གསལ་ལེར་མཁྱེན་གྱིན་ཡོད་སྙམ་དད་མོས་བྱ། ། འཁོར་བའི་སྐྱེ་གནས་གང་དུ་སྐྱེས་གྱུར་ཀྱང༌། ། སྡུག་བསྔལ་འགྱུར་དང་འདུ་བྱེད་སྡུག་བསྔལ་གྱི། ། རྒྱུན་ཆད་མེད་པར་ཉེན་པའི་འཁོར་བ་ཡི། །
ཕུན་ཚོགས་སྙིང་པོ་མེད་ལས་ཡིད་འབྱུང་བསྐྱེད། ། དེ་ལས་ཐར་པའི་ལམ་མཆོག་སྒྲུབ་པའི་རྟེན། ། མི་ལུས་ཡིན་མོད་དེ་ནི་ཡང་ནས་ཡང༌། ། ཐོབ་པར་དཀའ་བས་ད་ལྟའི་ཚེ་མཇུག་འདིར། ། སྡིག་སྤོང་དགེ་བ་སྒྲུབ་པ་གལ་ཆེ་སྟེ། ། སྡིག་པ་མི་དགེས་ངན་སོང་སྡུག་བསྔལ་བསྐྱེད། ། མཐོ་རིས་ན་ཡང་བདེ་མེད་སྡུག་བསྔལ་མང༌། ། དེ་སྤངས་དགེ་བའི་ལས་ཀྱིས་སྐྱེ་བ་ཀུན། ། བདེ་བ་ཐོབ་ཕྱིར་ཅི་ནུས་བསྒྲུབ་སེམས་བསྐྱེད། ། དེ་བཞིན་འཁོར་བའི་ལས་ནི་འདི་ཕྱི་ཀུན། །
སྡུག་བསྔལ་དུ་མའི་འབྱུང་གནས་ཤེས་བྱས་ནས། ། ཚེ་འདིར་ཆགས་ཞེན་ཆུང་བའི་བློ་སྐྱེས་ན། ། དགེ་སྦྱོར་གང་བྱེད་ལམ་དུ་འགྲོ་བ་ཡིན། ། ད་དུང་སེམས་ཅན་རྣམས་ལ་བྱམས་སྙིང་རྗེ། ། བྱང་ཆུབ་སེམས་སོགས་བསྒོམ་རྒྱུ་མང་ཡོད་ཀྱང༌། ། ཉམས་ལེན་གཙོ་བོ་ནཱ་རོ་མཁའ་སྤྱོད་མའི། ། སྐབས་སུ་རྒྱས་པར་འབྱུང་ཕྱིར་འདིར་མ་སྤྲོས། ། ལམ་དེའི་སྐྱབས་ཡུལ་བླ་མ་རྡོ་རྗེ་ཆོས། ། བླ་མ་དཀོན་མཆོག་གསུམ་འདུས་ཤེས་བྱས་ནས། ། རང་དང་ཕ་ བདག་དང་འགྲོ་བ་ནམ་མཁའ་དང་མཉམ་པའི་སོགས།་་་་་
མས་ཐོག་དྲངས་སེམས་ཅན་རྣམས། ། བྱང་ཆུབ་བར་དུ་སྐྱབས་སུ་འགྲོ་སྙམ་བྱ། ། ཚེ་རབས་ ་་་་་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་སོགས། ཕ་མར་གྱུར་པའི་སེམས་ཅན་རྣམས། ། སྡུག་བསྔལ་ལས་བརྒལ་སངས་རྒྱས་སར་བཀྲི་ཕྱིར། ། རྣལ་འབྱོར་མ་ཡི་ལམ་འདི་བསྒོམ་སྙམ་དུ། ། བྱང་ཆུབ་སེམས་བསྐྱེད་ཡིན་ཕྱིར་ནན་ཏན་བྱ། ། དེ་རྗེས་སྡིག་ ་་་་་རང་གི་སྤྱི་བོར་པདྨ་དང་ཟླ་བའི་སོགས། སྦྱོང་རྡོར་སེམས་ཤེས་ན་བསྒོམ། ། བྱིན་རླབས་འབྱུང་གནས་བླ་མའི་རྣལ་འབྱོར་ནི། །
མདུན་མཁར་ ་་་་་མདུན་གྱི་ནམ་མཁར་རིན་པོ་ཆེའི་ཁྲི་སོགས། རྩ་བའི་བླ་མ་རྡོ་རྗེ་ཆོས། ། གཅིག་པུ་ཉིད་ལ་སྐྱབས་གནས་དཀོན་མཆོག་གསུམ། ། མ་ལུས་འདུས་པའི་བདག་ཉིད་ཡིན་བསམས་ནས། ། དུས་གསུམ་སངས་རྒྱས་ཐམས་ཅད་ཀྱི་བདག་ཉིད་བླ་མ་དང་རྡོ་རྗེ་རྣལ་འབྱོར་མ་སོགས།་་་་་ གསོལ་བ་བཏབ་ནས་རང་ལ་ཐིམ་པར་བསམ། ། བླ་མ་རང་སེམས་དབྱེར་མེད་འདྲེས་པའི་ངང༌། ། རང་སེམས་གསལ་སྟོང་ཟུང་འཇུག་དབྱེར་མེད་བཞི། ། བླ་མ་སྐུ་བཞི་ཟུང་འཇུག་བདག་ཉིད་དུ། ། གདོད་ནས་གནས་པའི་རང་ཞལ་མ་བཅོས་ལྟོས། །
རང་གི་སྙིང་གའི་སྔགས་ཕྲེང་ ་་་་་རང་གི་སྙིང་གར་ཨེ་ཡིག་ཉིས་བརྩེགས་སོགས། འོད་ཟེར་གྱིས། ། རང་ལུས་སྦྱངས་ནས་རྣལ་འབྱོར་མར་བསྒྱུར་ཞིང༌། ། ལྟེ་བར་ཨོཾ་བཾ་སོགས་ཀྱིས་གོ་ཆ་བཅིངས། ། གཞན་ལུས་ ་་་་་ཐུགས་ཀའི་སྔགས་ཕྲེང་ལས་འོད་ཟེར་བ་སྤུའི་བུ་ག་ནས་ཕྱིར་འཕྲོས་སོགས། སྦྱངས་ནས་བསྒྱུར་བའང་དཀྱུས་བཞིན་བྱ། ། བཾ་ ཕཻཾ་ཐུགས་ཀའི་བཾ་ཡིག་ལས་འོད་ཟེར་སོགས།་་་་་ ལས་འོད་འཕྲོས་དཔའ་བོ་དཔའ་མོའི་ཚོགས། ། སྤྱན་དྲངས་རང་ལ་བསྟིམ་ནས་ང་རྒྱལ་བྱ། ། དེ་ནས་བདག་ནི་རྣལ་འབྱོར་མ་ཡི་སྐུ། །
སྣང་སྟོང་ཅུང་ཟད་སེམས་གཏད་བསྐྱེད་རིམ་ཡིན། ། གསང་སྔགས་ཟབ་མོ་ངག་བཟླས་ ་་་་་ཐུགས་ཀའི་སྔགས་ཕྲེང་ལས་འོད་ཟེར་འཕྲོས་སོགས། ཡིད་བཟླས་དང༌། ། བསམ་མི་ཁྱབ་ ་་་་་ལྟེ་བའི་སྔགས་ཕྲེང་ལས་འོད་ཟེར་འཕྲོས་པས་ཁམས་གསུམ་སྣོད་བཅུད་སོགས། པའི་རྣལ་འབྱོར་ནཱ་ད་ཡང༌། ། མི་དམིགས་བཏང་སྙོམས་སྐྱོང་ལུགས་གོང་དང་འདྲ། ། སྤྱོད་ལམ་ ་་་་་རང་དང་སྣང་བའི་དངོས་པོ་ཐམས་ཅད་རྗེ་བཙུན་མའི་སྐུ་སོགས། ཉལ་ལྡང་ལ་སོགས་དཀྱུས་ལྟར་བྱ། ། མདོར་ན་རྒྱུན་དུ་ཉམས་ལེན་སྙིང་པོ་ནི། ། བཟླས་པའི་སྐབས་དང་སྤྱོད་ལམ་ཐམས་ཅད་དུ། །
རང་དང་གྲོགས་སོགས་མིག་ཏུ་གང་སྣང་བ། ། མེ་ལོང་ནང་གི་གཟུགས་ལྟར་རྣལ་འབྱོར་མ། ། སྣང་བའི་རང་བཞིན་དཔྱད་ངོར་སྟོང་པ་ཉིད། ། ཟུང་འཇུག་ལྷ་སྐུ་སྒྱུ་མ་ཆེན་པོར་བལྟ། ། རྣ་བར་ཐོས་པའི་བཟང་ངན་སྒྲ་ཐམས་ཅད། ། ཨོཾ་གསུམ་ལྡན་པའི་གསང་བ་སྔགས་ཀྱི་སྒྲ། ། རང་བཞིན་དཔྱད་ན་གྲག་སྟོང་དབྱེར་མེད་པ། ། བྲག་ཅའི་སྒྲ་དབྱངས་ལྟ་བུའི་ངང་དུ་སྐྱོང༌། ། སེམས་ཀྱི་དྲན་རྟོག་བཟང་ངན་ཇི་སྙེད་པ། ། རིག་ཙམ་རང་གི་ངོ་བོས་སྟོང་པ་ཉིད། །
རིག་སྟོང་གཉིས་སུ་མེད་པའི་ཡེ་ཤེས་ཀྱི། ། གནས་ལུགས་རང་ཞལ་དག་པའི་ངང་དུ་སྐྱོང༌། ། ལྷ་སྔགས་ཡེ་ཤེས་གསུམ་གྱི་འཁྱེར་སོ་འདི། ། བདེ་དང་སྡུག་བསྔལ་ན་འཆི་བར་དོ་ཡི། ། གནས་སྐབས་ཀུན་དུ་མ་བརྗེད་དྲན་བྱས་ན། ། དོན་ཆེན་འགྲུབ་པར་འགྱུར་རོ་ཆོས་འཛིན་མ། ། ཟབ་མོ་དོན་གྱི་སྙིང་པོ་ཡོངས་བསྡུས་པའི། ། ཉམས་སུ་བླང་བྱར་གདམས་པའི་བདུད་རྩི་ཡིན། ། སླར་ཡང་དེ་དག་རྒྱུད་ལ་སྐྱེ་བའི་ཡུལ། ། མཆོག་ལ་གསོལ་བ་འདེབས་པ་འདི་ལྟར་བརྗོད།། །།
སརྦཱརྠ་སིདྡྷིརྦྷ་བ་ཏུ། མདུན་གྱི་ནམ་མཁའི་ཕྱོགས་མཐར་ཡོངས་ཁྱབ་པར། ། རྩ་བརྒྱུད་བླ་མ་སངས་རྒྱས་བྱང་ཆུབ་སེམས། ། དཔག་ཡས་སྤྲིན་གྱི་ཕུང་པོ་འཁྲིགས་པ་ལྟར། ། བདག་ཅག་བསམ་པ་མཁྱེན་བཞིན་བཞུགས་པར་བསམ། ། ཕྱོགས་བཅུར་བཞུགས་པའི་བླ་མ་རྒྱལ་བ་དང༌། ། རྒྱལ་སྲས་རང་རྒྱལ་ཐོས་སྒྲོགས་བཅས་པ་ལ། ། བདག་དང་འགྲོ་བ་ཀུན་གྱིས་ཕྱག་འཚལ་ཞིང༌། ། སྐྱབས་སུ་མཆིའོ་གསོལ་གདབ་དོན་ཡོད་མཛོད། ། མི་ལུས་ཐོབ་ནས་དམ་ཆོས་དང་མཇལ་བ། །
བསྐལ་པ་བརྒྱ་ལམ་ན་ཡང་རྙེད་དཀའ་ལ། ། རྙེད་པའི་ལུས་ཀྱང་ནམ་འཆི་ངེས་མེད་ཕྱིར། ། མི་རྟག་འཆི་བ་དྲན་པར་བྱིན་གྱིས་རློབས། ། སླད་མར་མི་དགེའི་ལས་ཀྱིས་ངན་སོང་གསུམ། ། འཁོར་བའི་སྡུག་བསྔལ་མི་བཟད་མྱོང་འགྱུར་ཞིང༌། ། དགེ་བའི་ལས་ལས་བདེ་ལེགས་འབྱུང་ཤེས་ནས། ། སྡིག་སྤོང་དགེ་ལ་བརྩོན་པར་བྱིན་གྱིས་རློབས། ། དཀོན་མཆོག་སྐྱབས་སོང་དེ་ཡི་བསླབ་བྱ་ལ། ། ལྷུར་ལེན་ལ་སོགས་དགེ་སྦྱོར་གང་བྱེད་ཀྱང༌། ། རང་ཉིད་བདེ་རྒྱུར་དམིགས་ལ་མ་ཆགས་པར། །
ཐེག་ཆེན་ལམ་དུ་འཇུག་པར་བྱིན་གྱིས་རློབས། ། སེམས་ཅན་ཐམས་ཅད་ཚེ་རབས་ཕ་མར་ཤེས། ། དེ་ཡི་དྲིན་གཟོར་བདེ་འདོད་བྱམས་པ་དང༌། ། ངན་སོང་འཁོར་བའི་སྡུག་བསྔལ་བསལ་འདོད་ཀྱི། ། ཚད་མེད་སྙིང་རྗེ་སྐྱེ་བར་བྱིན་གྱིས་རློབས། ། ཐེག་ཆེན་ལམ་གྱི་རྩ་བ་བྱང་ཆུབ་སེམས། ། བདག་གཞན་བདེ་འདོད་སྡུག་བསྔལ་མི་འདོད་མཉམ། ། བདག་གི་བདེ་དང་གཞན་གྱི་སྡུག་བསྔལ་དག ། བརྗེ་བའི་སེམས་མཆོག་བསྒོམ་པར་བྱིན་གྱིས་རློབས། ། རྣམ་པར་རྟོག་བྲལ་རྩེ་གཅིག་སེམས་གནས་པར། །
གསལ་སྣང་ཁྱད་པར་ཅན་གྱི་ཞི་གནས་དང༌། ། ཆོས་ཀུན་བདག་མེད་རྟོགས་པའི་ལྷག་མཐོང་གིས། ། བདག་འཛིན་ཉོན་མོངས་ཞི་བར་བྱིན་གྱིས་རློབས། ། སྦྱིན་སོགས་ཕ་རོལ་ཕྱིན་དྲུག་སྤྱོད་གྲུ་ཡིས། ། ཚོགས་གཉིས་རྒྱ་མཚོའི་མཐར་སོན་རྫོགས་སངས་རྒྱས། ། ཡོན་ཏན་ནོར་བུའི་གཏེར་ཆེན་མངོན་གྱུར་ནས། ། སྐྱེ་དགུའི་འདོད་པའི་རེ་སྐོང་ཉིད་བྱིན་རློབས། ། ཁྱད་པར་ཚེ་གཅིག་མངོན་པར་འཚང་རྒྱའི་ཐབས། ། རྣལ་འབྱོར་བླ་མེད་ཉེ་ལམ་བསྒོམ་པ་ཡི། ། སྔོན་འགྲོ་ཚོགས་བསགས་དངོས་གཞི་བསྐྱེད་རྫོགས་ཀྱི། །
རྣལ་འབྱོར་བསྒོམ་པ་གེགས་མེད་ཉིད་བྱིན་རློབས། ། རང་གཞན་སྣང་བའི་དངོས་པོ་ལྷ་ཡི་སྐུ། ། མེ་ལོང་ནང་གི་གཟུགས་ལྟར་སྣང་བ་ཡི། ། རང་བཞིན་སྟོང་པ་དབྱེར་མེད་བསྒོམས་པའི་མཐུས། ། སྤྲུལ་སྐུས་གཞན་དོན་འབྱུང་བར་བྱིན་གྱིས་རློབས། ། རང་གཞན་བརྗོད་དང་གྲག་པ་སྒྲ་ཡི་ཚོགས། ། ཡི་དམ་སྔགས་ཀྱི་སྒྲ་སྟེ་གྲག་སྟོང་དག ། དབྱེར་མེད་བྲག་ཅའི་སྒྲ་དབྱངས་ཤེས་པའི་མཐུས། ། ཆོས་སྒྲ་འགག་མེད་འབྱིན་པར་བྱིན་གྱིས་རློབས། ། སེམས་ཀྱི་དྲན་རྟོག་འགྱུ་བ་བལྟས་པ་ན། །
རིག་ཙམ་གཤིས་ལུགས་སྐྱེ་འགག་གནས་པས་སྟོང༌། ། རིག་སྟོང་གཉིས་སུ་མེད་པའི་རྒྱུན་བསྐྱངས་པས། ། ཡེ་ཤེས་ལྔ་མདངས་གསལ་བར་བྱིན་གྱིས་རློབས། ། སྦྱང་གཞི་འཁོར་བའི་ཆོས་སུ་ཀུན་རྟོག་པ། ། སྦྱོང་བྱེད་ལྷ་ཡི་འཁོར་ལོར་བསྒོམས་པའི་མཐུས། ། སྦྱངས་འབྲས་འཁོར་འདས་མཐའ་ལ་མི་གནས་པའི། ། ཟུང་འཇུག་སྐུ་བཞིའི་དབང་ཕྱུག་བདག་བྱིན་རློབས། ། དེ་སྲིད་སྐྱེ་བར་དལ་བརྒྱད་འབྱོར་བཅུའི་རྟེན། ། བླ་མ་ལྷག་པའི་ལྷ་དང་མི་འབྲལ་བར། ། རྗེས་གཟུང་ལུང་རྟོགས་ཆོས་ལ་དབང་འབྱོར་ཞིང༌། །
རང་གཞན་དོན་གཉིས་འགྲུབ་པར་བྱིན་གྱིས་རློབས། ། ཚུལ་འདིས་གསོལ་བཏབ་ས་བོན་མ་རྨས་པས། ། དགེ་ལེགས་མྱུ་གུ་དར་བབས་བསྐྱེད་བསྲིང་རྩེར། ། མངོན་འདོད་སྙེ་མ་བསླུ་མེད་གཡུར་ཟ་བ། ། ཡུལ་བསམ་སྨོན་ལམ་དག་པའི་རྟེན་འབྲེལ་མཐུ། ། བཀའ་སྲོལ་དངོས་བརྒྱུད་བླ་མའི་བྱིན་རླབས་དང༌། ། དངོས་གྲུབ་འཛད་མེད་ཡི་དམ་ཐུགས་རྗེ་ཆེ། ། བསྟན་སྲུང་མཐུ་རྩལ་རྨད་བྱུང་བདེན་པའི་མཐུས། ། གསོལ་བཏབ་འབྲས་བུ་མྱུར་དུ་སྨིན་པར་ཤོག ། ཅེས་པ་ངག་གིས་བརྗོད་དོ་འདི་ཉིད་ནི། །
མཁའ་ལ་སྤྱོད་དང་ཐུགས་རྗེ་ཆེན་པོ་སོགས། ། མདོ་སྔགས་ཟུང་འབྲེལ་བླ་མེད་ལམ་གྱི་ཚུལ། ། ཀུན་གྱི་གསོལ་གདབ་འདོན་བྱར་བཏུབ་པར་བགྱིས། ། འདིར་སྨྲས་པ། དེང་འདིར་ཐུན་མོང་ཐུན་མོང་མིན་པའི་ལམ། ། སྒྲུབ་ཐབས་རྣལ་འབྱོར་བརྗོད་པ་དཀྱུས་བསྟན་ཙམ། ། དེ་མིན་གཞུང་དོན་བརྗོད་བྱའི་སྙིང་པོའི་བཅུད། ། མེད་ཐབས་མེད་པའི་གནད་འགག་བཏུས་འདི་ཀོ ། དོན་གཉེར་ཉམས་བླང་གདམས་པའི་ཨ་མྲྀ་ཏ། ། གསོལ་འདེབས་སྙེ་མ་བསུ་བའི་དབྱར་གྱི་དཔལ། །
བྲིས་པའི་དགེ་བས་མདོ་སྔགས་ཐེག་པ་ཀུན། ། འགྲོ་ལ་འདོམས་པའི་ཉི་མ་ཉིད་གྱུར་ཅིག ། ཅེས་ཉམས་སུ་བླང་བྱར་གདམས་པའི་བདུད་རྩི་གསོལ་འདེབས་སྙེ་མ་བསུ་བའི་དབྱར་གྱི་དཔལ་མོར་བཅས་པ་འདི་ནི། དཀོན་མཆོག་གསུམ་ལ་སྐྱབས་སུ་སོང་བའི་བོད་ཕྱོགས་ཆོས་འཛིན་མ་ཅན་གྱི་ངོར། རྗེ་བཙུན་ཨེ་ཝཾ་པ་ཆེན་པོའི་རིང་ལུགས་ཀྱི་རྗེས་སུ་སློབ་པའི་བནྡེ་ཚུལ་ཁྲིམས་རིན་ཆེན་དུ་བོད་པས། རབ་བྱུང་འདོད་པའི་ཉི་མ་ཞེས་པའི་གནམ་ལོ་གསར་ཚེས་སུ་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་སརྦ་མངྒ་ལཾ་བྷ་ཝ་ཏུ།། །། ༄༅། །དགེ་ཚོགས་བྱང་ཆུབ་སྙིང་པོའི་རྒྱུར་སྨིན་པའི་བསྔོ་བ་སྨོན་ལམ་གྱི་ཚིགས་སུ་བཅད་པའི་བྱང་ཆུབ་སྤྱོད་པའི་གསེར་འགྱུར་ཞེས་བྱ་བ་བཞུགས་སོ།། ༄༅། །སརྦཱརྠ་སིདྡྷིརྦྷ་ཝ་ཏུ། ཕྱོགས་བཅུའི་ཞིང་གི་མི་མཆོག་ཆོས་རྔ་ཆེ། ། དེ་སྲས་གདུང་འཚོབ་ཐོས་སྒྲོགས་སྲུང་མར་བཅས། །
དགེ་བ་ཡོངས་བསྔོ་སྒྱུ་མའི་རྩེ་འཇོའི་ཀློང༌། ། སྨོན་ལམ་གྲུབ་པའི་བདེན་དཔང་དགོངས་ཤིག་ཀྱེ། ། རང་བཞིན་སྤྲོས་བྲལ་ཆོས་སྐུ་ཀུན་དུ་བཟང༌། ། དགེ་མཚན་རྫོགས་པའི་ལོངས་སྐུ་གསང་བའི་བདག ། འགྲོ་འདུལ་ཐབས་མཁས་སྤྲུལ་སྐུ་པདྨ་འབྱུང༌། ། རྣམ་གསུམ་དབྱེར་མེད་ངེས་པའི་ཐལ་སྦྱར་འཆིང༌། ། མཁའ་ཡི་རྣ་བ་གཅིག་ལས་དག་བྱེད་སྣོད། ། ཇི་སྙེད་གྲངས་སུ་གཟུགས་བརྙན་སྟོན་པ་བཞིན། ། སྟོན་པ་མཆོག་དང་ཞུ་འདྲི་ཐ་དད་ཀྱི། ། ངོ་མཚར་བཀོད་པ་ལེགས་བསྟན་གསུངས་པའི་ཆོས། །
གསུང་རབ་ཀུན་གྱི་ཡང་རྩེ་རྒྱུད་སྡེ་ཡི། ། རྗེས་འབྲང་གཞི་ལམ་འབྲས་བུས་བསྡུས་པའི་ཆོས། ། ཀུན་གྱི་བསླབ་བྱར་སློབ་པའི་ཕྱོགས་ཀུན་ལས། ། རྣམ་པར་འགལ་བའི་ནོངས་པ་གང་དག་ཡོད། ། ཡོན་ཏན་ཞིང་གྱུར་ཕྱི་ནང་གསང་བ་ཡི། ། དཔལ་ལྡན་བླ་མ་ཡི་དམ་ཞི་དང་ཁྲོ། ། རྒྱལ་བ་སྲས་སློབ་མཁའ་འགྲོ་ཆོས་སྲུང་བཅས། ། ཀུན་གསལ་འགྲམ་པར་གཏམས་པའི་གཡར་ལམ་དུ། ། སྔགས་ལམ་གཞི་མ་རྩ་བ་ཡན་ལག་དང༌། ། སྐུ་གསུང་ཐུགས་ཀྱི་དམ་ཚིག་ཉམས་སོ་ཅོག །
སྙིང་གི་དཀྱིལ་ནས་འགྱོད་ཀྱིན་མཐོལ་བཤགས་ཀྱི། ། དྲི་མེད་དག་བྱེད་བཤགས་པའི་རྒྱུད་ཆེན་འདི། ། གང་དག་ཀློག་འཛིན་ཡིད་ལ་བྱེད་པའི་རྒྱུད། ། ཚེ་རབས་བསགས་པའི་སྡིག་ལྟུང་ཉེས་ཚོགས་བཅས། ། སྐད་ཅིག་ཉིད་ནས་སྤྲིན་བྲལ་ཟླ་བ་ཡི། ། དཀྱིལ་འཁོར་ཇི་བཞིན་ཡང་དག་ཡོན་ཏན་སྟོན། ། ཐུན་མོང་འགྲོ་ངོར་གསུངས་པ་ཐར་པ་ཆེ། ། ཕྱོགས་སུ་རྒྱས་པའི་མདོ་སོགས་མང་བསྟན་ལས། ། ཐུན་མོང་མིན་པའི་གདུལ་བྱར་གསང་རྒྱུད་ཀྱིས། ། ཉེར་བསྟན་བཤགས་པའི་རྒྱུད་ཉིད་ཁྱད་པར་འཕགས། །
ཚུལ་ཆེན་སྔོ་བསངས་བཻ་ཌཱུརྻ་ཡི་གཞིར། ། རིན་ཆེན་ཁམས་ཀྱིས་རྣམ་བཀྲའི་རྒྱུ་སྦྱོར་མཁན། ། དད་གསུམ་ཡིད་ཀྱི་ཤིང་རྟ་ཆོས་སྤྱོད་བཅུའི། ། ཕྱོགས་སུ་དྲངས་ལ་ཀླུ་སྐྱིད་ཅེས་བྱས་བཞེངས། ། འདིས་མཚོན་དུས་གསུམ་དགེ་བས་སྦྱིན་པའི་བདག ། ལྟོས་བཅས་ཀྱིས་མཚོན་མར་གྱུར་སེམས་ཅན་རྣམས། ། ངན་འགྲོ་སྲིད་པའི་སྡུག་བསྔལ་དེ་རྒྱུར་བཅས། ། བྱང་དག་འབྲས་བུ་དལ་འབྱོར་ལུས་ཐོབ་ཤོག ། དད་པའི་ཞིང་ས་གཤིན་པར་དཀོན་མཆོག་གསུམ། ། སྐྱབས་སོང་སྡོམ་པའི་ས་བོན་གང་བཏབ་པ། །
བག་ཡོད་སྤྱོད་པའི་མཐུན་རྐྱེན་ལེགས་སྦྱར་བས། ། འདི་ཕྱིར་བདེ་བའི་ལོག་ཐོག་ལེགས་གྱུར་ཅིག ། ཁྱད་པར་ཚེ་གཅིག་འཚང་རྒྱ་བགྱིད་པའི་ཐབས། ། གསང་ཆེན་ལམ་སྟོན་རྡོ་རྗེ་སློབ་དཔོན་མཇལ། ། དེས་བསྟན་ཞི་ཁྲོ་རབ་འབྱམས་ལྷག་པའི་ལྷ། ། བཀའ་སྲུང་དམ་ཅན་མི་འབྲལ་འགྲོགས་པར་ཤོག ། རིམ་ཅན་ཅིག་ཅར་ཐོབ་པ་སྡོམ་པའི་ཚོགས། ། ཉེས་མེད་བསྲུང་ཞིང་བག་མེད་འགལ་བྱས་ཚེ། ། ཉེས་ལྟུང་ལྷན་ཅིག་མི་འགྲོགས་འགྱོད་སེམས་ཀྱིས། ། མཐོལ་ཚངས་དག་པའི་དམ་ཚིག་ལ་གནས་ཤོག །
གཞན་དོན་བླ་མེད་བྱང་ཆུབ་འདོད་པའི་བློས། ། ཆོས་ཀུན་སྤྲོས་བྲལ་ལྟ་བས་རྒྱུད་སྦྱངས་ནས། ། བསྐྱེད་རྫོགས་རྣལ་འབྱོར་བསྒོམ་བརྩོན་སྔགས་སྤྱོད་ཀྱིས། ། མཐའ་ཡས་ཡོན་ཏན་རྒྱུད་ལ་བསྐྱེད་པར་ཤོག ། སྔགས་སྤྱོད་ནུས་པ་གྲུབ་པའི་གོམ་རླབས་ཀྱིས། ། དཔག་ཡས་ཚོགས་གཉིས་ནོར་འཛིན་ཡོངས་གཞལ་ལ། ། བར་ཆད་སྟོབས་ལྡན་རྐང་འོག་བཅིང་བ་དང༌། ། ཡོན་ཏན་མི་ཟད་ཁྱབ་འཇུག་སྟོབས་རྫོགས་ཤོག ། མཐར་ཐུག་ཆེ་མཆོག་ཡན་ལག་བདུན་ལྡན་གནས། ། མངོན་གྱུར་སྐུ་གསུང་ཐུགས་ཀྱི་གསང་བ་གསུམ། །
བསམ་གྱིས་མི་ཁྱབ་ལྷུན་གྲུབ་ཡོན་ཏན་གྱིས། ། སྲིད་པ་ནམ་གནས་གཞན་དོན་འབྱུང་བར་ཤོག ། དེ་སྲིད་སྐྱེ་བར་རིགས་བཟང་བློ་གྲོས་གསལ། ། ལྔ་རིག་མཁས་དང་གྲུབ་པས་རྗེས་བཟུང་ནས། ། མདོ་སྔགས་གདམས་པ་ཐར་པ་མཆོག་གི་གསོས། ། བཏུང་བས་འཚོ་བའི་སྐལ་བ་ཅན་གྱུར་ཅིག ། བྱིན་རླབས་འཛད་མེད་དངོས་གྲུབ་ཅི་འདོད་འཇོ། ། གང་བཅོལ་ཕྲིན་ལས་ཐོགས་མེད་སྒྲུབ་བྱེད་པར། ། ཆེས་ཆེར་བསྔགས་པའི་བླ་མ་ལྷ་སྲུང་ཚོགས། ། བདེན་པའི་སྟོབས་ཀྱིས་སྨྲས་དོན་འགྲུབ་གྱུར་ཅིག །
ཡིད་བཟང་དབང་པོ་མི་བདག་ལྟོས་འཕྱེ་སོགས། ། འཇིག་རྟེན་ཆེར་རློམ་ཀུན་གྱིས་མཆོད་བྱས་པའི། ། བསོད་ནམས་ཕུང་པོ་མཐའ་ཀླས་ཐོབ་གྱུར་པ། ། མཆོག་གསུམ་བཀྲ་ཤིས་དེས་འདིར་བདེ་ལེགས་ཤོག ། ཅེས་རིན་ཆེན་ཁམས་ལས་གྲུབ་པའི་དྲི་མེད་བཤགས་རྒྱུད་དད་རྟེན་དུ་བཞེངས་པའི་དགེ་ཚོགས་བྱང་ཆུབ་སྙིང་པོའི་རྒྱུར་སྨིན་པའི་བསྔོ་བ་སྨོན་ལམ་གྱི་ཚིགས་སུ་བཅད་པ་བྱང་ཆུབ་སྤྱོད་པའི་གསེར་འགྱུར་ཞེས་བྱ་བ་འདི་ནི། དད་གསུམ་སྙིང་གི་ནོར་ལྡན་སྦྱིན་པའི་བདག་མོ་ཀླུ་སྐྱིད་མའི་ངོར། རྒྱལ་བ་གཉིས་པ་རྗེ་བཙུན་ཨེ་ཝཾ་པ་ཆེན་པོ་བརྒྱུད་པར་བཅས་པའི་ལེགས་གསུངས་བདུད་རྩིའི་བཏུང་བས་འཚོ་བའི་བནྡེ་ཚུལ་ཁྲིམས་རིན་ཆེན་ཞེས་བོད་པས། ལྷུན་གྲུབ་སྟེང་གི་རྒྱལ་ཁབ་ཀྱི་དབང་ཕྱོགས་ཀྱི་བ་གམ་གསུམ་པར་བྲིས་པ་དགེ་ལེགས་འཕེལ་བར་གྱུར་ཅིག ། སརྦ་མངྒ་ལཾ།། ༈ །གང་མཚན་འཛིན་ཅིང་གསོལ་བ་བཏབ་ཙམ་གྱིས། །
སྙིགས་མའི་ལུས་ཅན་མི་བཟད་དུཿཁ་ལས། ། གདོན་བྱེད་ཐུགས་རྗེའི་སྐྱབས་སྦྱིན་ཕྱག་བརྐྱངས་ནས། ། ཅི་འདོད་རེ་སྐོང་གྲུབ་དབང་བརྩོན་འགྲུས་བཟང༌། ། གང་སྐུར་དངོས་གྲུབ་ཐུགས་རྗེ་ཆེ་བའི་ལྷས། ། ཡོངས་སུ་བསྐོར་བའི་གཟུགས་བརྙན་བརྒྱ་བྱིན་ཚོན། ། མཚུངས་ལས་ཕན་ཡོན་འབྱིན་པའི་ཁྱད་པར་ཅན། ། སྦྱིན་བདག་ཨ་ཟློས་བཞེངས་པའི་དགེ་བ་ཡིས། ། བར་ཆད་མི་མཐུན་རྒུད་པ་ཀུན་ཞི་ཞིང༌། ། ཚེ་དཔལ་བསོད་ནམས་ཆུ་གཏེར་རྒྱས་པའི་ཀློང༌། ། ཚོགས་གཉིས་སྦྲང་རྩིའི་རྒྱལ་མཚན་ཆེས་རྒྱས་ཤོག །
སྐུ་གཟུགས་ཀྱི་ཞལ་བྱང་སྨོན་ལམ་གསོལ་བ་ཉུང་ངུ་འདིའང༌། བནྡེ་ཚུལ་ཁྲིམས་རིན་ཆེན་གྱིས་བྲིས་པ་མངྒ་ལཾ་བྷ་ཝ་ཏུ།། ༈ །ཨོཾ་སྭསྟི་པྲ་ཛ་བྷྱཿ གང་འདུལ་ཐབས་ཀྱི་གྲུ་ཆེན་ལ་ཞུགས་ནས། ། སྡུག་བསྔལ་རྒྱ་མཚོར་བྱིངས་པའི་སེམས་ཅན་རྣམས། ། གདོན་བྱེད་ཐུགས་རྗེའི་དེད་དཔོན་བླ་ན་མེད། ། བཅུ་གཅིག་ཞལ་མངའི་གངས་ཅན་མགོན་པོ་ལ། ། དགེ་སློང་དཔལ་མོ་ཟླ་བ་གཞོན་ནུ་དང༌། ། རིགས་ལྔའི་རྒྱལ་བས་བསྐོར་བའི་སྐུ་བརྙན་འདི། ། གཉེར་པ་ཨ་ཟློས་ཞེས་བྱས་ཕྱག་མཆོད་དང༌། །
བསོད་ནམས་རྟེན་དུ་མཐུན་རྐྱེན་སྦྱར་ནས་བསྐྲུན། ། དགེ་ཚོགས་སྐྱེ་བ་འདི་ནས་བྱང་ཆུབ་བར། ། མི་ཁོམ་བརྒྱད་སྤོངས་དལ་འབྱོར་ལུས་ཐོབ་ཅིང༌། ། བླ་མ་ལྷ་མཆོག་ཐུགས་རྗེ་ཆེ་ལྡན་གྱིས། ། རྗེས་བཟུང་ལུང་རྟོགས་ཆོས་ལ་སྤྱོད་ཕྱིར་བསྔོ། ། ཞེས་ཞལ་བྱང་སྨོན་ལམ་ཉུང་ངུ་འདིའང་བནྡེ་ཚུལ་རིན་གྱིས་སོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
