གསུང་འབུམ། ཚུལ་ཁྲིམས་རིན་ཆེན།
པོད ༡༡༠
དགོས་སྐབས་ཆོས་ཀྱི་དཀའ་གནས་ཀྱི་དོགས་པ་དྲིས་པའི་ལན་ལྡོན་མེ་ཏོག་ཕྲེང་བ།
༼ཇ༽ ༄༅། །ཀུསུམཱལིནཱམཀཱརྻཱརྠདྷརྨྨཎཱཾཏཔིསྠཱཡཱསྶནྡེཤཿཔྲཤྣོཏྟརབིཛཧཱརཾ།།
༄༅། །དགོས་སྐབས་ཆོས་ཀྱི་དཀའ་གནས་ཀྱི་དོགས་པ་དྲིས་པའི་ལན་ལྡོན་མེ་ཏོག་ཕྲེང་བ་ཞེས་བྱ་བ་བཞུགས་སོ།། དགེ་ལེགས་མཚན་གྱི་མདངས་འོད་རིང་འཕྲོ་བས། ། འཐིབས་བུའི་མུན་འཕྲོག་འཇམ་དཔལ་ཉིན་མོའི་མགོན། ། དྲན་པས་ཤེས་བྱའི་དཀའ་གནས་གསལ་བྱེད་པ། ། འཇིག་རྟེན་མིག་མཚུངས་དེ་ཡིས་རྟག་ཏུ་སྐྱོངས། ། རིང་མོའི་དུས་ནས་བློ་སྟེར་ངག་དབང་ལྷས། ། བྱིན་རླབས་ཆོས་རབ་འབྱེད་པའི་ཤེས་རབ་རྩལ། ། མཚར་སྡུག་རྐང་རྩེས་བསྣུན་པའི་ཨ་ཤོ་ཀ །
འདབ་གསར་སྟོང་གིས་དགོད་བཞིན་བལྟ་བ་ནས། ། འཕོང་སྐྱེན་གྲོགས་སུ་བཅོལ་ཡང་དགའ་བྱེད་ཀྱིས། ། ཡལ་གའི་རི་དྭགས་དགྲ་གྲོགས་མ་ཕྱེད་པ། ། དེ་སྲིད་ཉག་ཕྲན་བཏང་པ་འགོག་པ་དེ། ། དཔྱོད་ལྡན་མཁས་པའི་བློ་གྲོས་མ་ཡིན་ནམ། ། དེའང་འདིར་མཆིད་དུ་བགྲོ་བ་ཉིད་ནི། མཁས་བཙུན་བཟང་པོའི་ཡོན་ཏན་གྱིས་ཀུན་ནས་མཛེས་ཤིང༌། ཁྱད་པར་གསང་ཆེན་རྒྱུད་ཀྱིས་བསྟན་བྱ་སྙིང་པོ་བདེ་བ་ཆེན་པོ་འཛིན་པར་བྱེད་པའི་དཀྱིལ་འཁོར་བྱེ་བའི་མངའ་བདག་ཏུ་གྱུར་པའི་མཆོག་གི་རྡོ་རྗེ་སློབ་དཔོན་ཆེན་པོ་ཞལ་དཀར་འཚོ་བྱེད་མཁས་པའི་རིགས་ཀྱི་སྐྱེ་བའི་སྡོང་བུ་བཟུང་བའི་བླ་མ་ངག་དབང་ཤེས་རབ་ཅེས་བྱ་བའི་བོད་ཕྱོགས་དང་ལྡན་པ་དེ་ཉིད་ནས། དགོས་སྐབས་འགའ་ཞིག་ནས་མཁྱེན་དཔྱོད་སྐྱེས་བུ་སོམ་ཉིའི་དཔྱངས་ཐག་ལ་འཕྱང་བར་གྱུར་པའི་དྲི་ཚིག་ཉུང་ཤས་ཕེབས་པར། རང་བློར་གང་ཤར་གྱི་གོ་ཚུལ་དང་མཐུན་པའི་ཞུ་ལན་མདོར་བསྡུས་འབུལ་བ་ལ།
དྲི་ཚིག་དང་པོར། དབང་ཆུ་མཛེས་རྒྱན་གྱི་གཏོར་བསྔོ་དང༌། ཕྱི་རོལ་གཏོར་མའི་སྒྲུབ་པའི་ཡན་ལག་སྐབས། ཡེ་ཤེས་པ་འབྱུང་པོ་ཉེར་བཞིའི་རྣམ་པར་སྤྱན་འདྲེན་པ་ལས། སྐུ་གསུང་ཐུགས་ཀྱི་གཙོ་བོ་སྤྱན་འདྲེན་ཚིག་ཟིན་མི་སྣང་ལ། གཏོར་ཆོག་རྣམ་བཤད་ཕྲིན་ལས་རྒྱས་བྱེད་ལས། དེ་ལ་ཡང་ཡན་ལག་བཞི་མ་རྫོགས་ན་ཆོ་ག་མ་ཚང་བར་རྣལ་འབྱོར་དབང་ཕྱུག་བཞེད་ཅིང༌། ཞེས་པས་གཙོ་བོ་རྣམས་ལ་ཡན་ལག་བཞི་ཀ་མ་ཚང་བའི་དོགས་གནས་ཇི་ལྟར་སྤོང་ཞེས་ཕེབས་པར། ལན་འབུལ་བ་ནི། སྤྱིར་འདི་ལ་ཆོ་གའི་ཐོག་མཐར་གསུམ་དུ་སྦྱིན་པའི་གཏོར་མ་གསུམ་ལས།
དང་པོ་ནི་སྔོན་འགྲོ་གཏོར་མ་དང༌། བར་དུ་སྦྱིན་པ་ནི་ཕྱི་རོལ་གཏོར་མ་སྟེ། འདི་ལ་ཁ་ཅིག་དཀྱིལ་འཁོར་བལྟ་བར་མི་དབང་བའི་འབྱུང་པོ་ཡིན་ཟེར་བ་སོགས་ནི་མི་འཐད་དེ། འབྱུང་པོ་ཉེར་བཞི་པོ་འདི་སྔོན་རྡོ་རྗེ་འཆང་གིས་རྒྱུད་གསུངས་པའི་ཚེ་དཀྱིལ་འཁོར་དུ་བཅུག་སྟེ། དབང་བསྐུར་ནས་བསྟན་པ་བསྲུང་བར་ཁས་བླངས་པ་སོགས་ལུང་རིགས་ཀྱིས་བཀག་ཟིན་པ་ལྟར་ཡིན་ལ། འདིར་ནི་དཀྱིལ་འཁོར་གྱི་ཁང་པའི་ཕྱི་རོལ་དུ་གཏོར་མ་བཏང་བས་ན་ཕྱི་རོལ་ཞེས་པ་དང༌། ཕྱོགས་བཞིའི་གཏོར་མའི་སྐབས་སུ་སྤྱན་དྲངས་པའི་མགྲོན་ནམ། སྔོན་འགྲོ་གཏོར་མའི་སྐབས་སུ་འདུས་པའི་མགྲོན་རྣམས། དཀྱིལ་འཁོར་གྱི་ཁང་པའི་ཕྱི་རོལ་དུ་བར་ཆད་བསྲུང་བའི་ཕྱིར། ཕྱི་རོལ་དུ་བཞུགས་ནས་བར་ཆད་བསྲུང་བའི་བྱ་བ་ལ་ཁུར་ཆེ་བས།
དཀྱིལ་འཁོར་གྱི་ཁང་པའི་ཕྱི་རོལ་དུ་བཏང་བ་ཡིན་པ་སོགས་ནི་ཐུགས་ལ་མངའ་ལྟར་ལགས་ཤིང༌། སྐབས་སུ་བབས་པའི་དོན། རྗེ་རྡོ་རྗེ་འཆང་གིས། མདུན་བསྐྱེད་ཀྱི་དཀྱིལ་འཁོར་དང་མ་འབྲེལ་ན། དབུས་སུ་དཀྱིལ་འཁོར་གསར་དུ་བསྐྱེད་དགོས་ལ། དེ་ལ་ཡན་ལག་བཞི་མ་རྫོགས་ན་ཆོ་ག་མ་ཚང་བར་རྣལ་འབྱོར་དབང་ཕྱུག་བཞེད་ཅེས་འབྱུང་བ། ད་ལྟའི་དབང་ཆུ་མཛེས་རྒྱན་གྱི་མདུན་བསྐྱེད་གཏོར་བསྔོ་དང༌། ཕྱི་རོལ་གཏོར་མའི་སྐབས། ཡེ་ཤེས་པ་འབྱུང་པོ་ཉེར་བཞིའི་རྣམ་པར་སྤྱན་འདྲེན་པ་ཚིག་གིས་དངོས་སུ་བསྟན་པ་ལས། གཙོ་བོ་གསུམ་དམིགས་བསལ་མ་ཐོན་ཡང༌།
རྡོ་རྗེ་གསུམ་པོ་སྤྱན་འདྲེན་དགོས་པར་མངོན་ཏེ། རྗེ་རྡོ་རྗེ་འཆང་གིས་རྣམ་བཤད་དུ། མགྲོན་བསྐྱེད་པ། དགུག་པ། བྱིན་གྱིས་བརླབ་པ། དབང་བསྐུར་བ་སྟེ་བཞི་ལས། དང་པོ་ཆོས་འབྱུང་སུམ་བརྩེགས་ཀྱི་ནང་དུ། པཾ་ལས་པདྨ་འདབ་བརྒྱད་རེ་རེའི་ལྟེ་བར། རྣལ་འབྱོར་དབང་ཕྱུག་གི་བཞེད་པ་ལྟར་རྡོ་རྗེ་གསུམ་གྱི་ལྷ་རྣམས་རིམ་བཞིན་བསྐྱེད་པའི། སྟེང་མར་རྡོ་རྗེ་གུར་ལས།
ཉི་ཟླ་ཚངས་པ་ལ་སོགས་དང༌། ། ཚངས་པའི་རིས་ནི་དམ་པ་དང༌། ། ཞེས་སོགས་ཀྱིས་བསྟན་པའི་ལྷ་ཆེན་བརྒྱད་དང༌། བར་པར། དབང་པོ་ཤར་གྱི་འདབ་མར་བསམ། ། ཞེས་སོགས་ཀྱིས་ཕྱོགས་སྐྱོང་བརྒྱད་དང༌། འོག་མར། སྟོབས་ཀྱི་རྒྱུ་དང་དུང་སྐྱོང་དང༌། ། ཞེས་སོགས་ཀྱིས་ཀླུ་ཆེན་བརྒྱད་བསྐྱེད་པར་བསྟན། གཉིས་པ་མགྲོན་དགུག་པ་ནི།
མར་མེ་མཛད། ཨ་བ་དྷཱུ་ཏཱི་པ། ནག་པོ་པ། རྗེ་བཙུན་སོགས་བཞེད་པ་མཐུན་པར། རང་གི་ཐུགས་ཀའི་ས་བོན་ལས་འོད་ཟེར་ནག་པོ་ལྕགས་ཀྱུ་ལྟ་བུ་ཕྱོགས་བཅུར་སྤྲོས་ནས། དེས་ལྷ་ཆེན་བརྒྱད་ལ་ཚངས་པ་ཀུན་འཁོར་སོགས་གཟུགས་ཁམས་ཀྱི་ལྷ་རྣམས་དང༌། བདེ་བ་ཅན། རི་རབ་ཀྱི་བྱང་ཤར་འོད་ཟེར་ཅན་གྱི་འཇིག་རྟེན་ཁམས་ན་གནས་པ་རྣམས་དང༌། ནམ་མཁའ་མཐའ་ཡས་སོགས་གཟུགས་མེད་སྐྱེ་མཆེད་མུ་བཞིར་གནས་པ་བཅས་བསྡུ་བ་དང༌། ཕྱོགས་སྐྱོང་བརྒྱད་ལ་རྒྱལ་ཆེན་རིས་བཞི་ལ་སོགས་པའི་འདོད་ལྷ་རིས་དྲུག་དང༌།
མཁའ་འགྲོ་དང༌། འབྱུང་པོ་དང༌། འདྲེ་དང༌། སྲིན་པོ་དང༌། མི་ལ་སོགས་པའི་ས་སྟེངས་ན་རྒྱུ་བ་རྣམས་བསྡུ་བ་དང༌། ཀླུ་ཆེན་བརྒྱད་ལ་དམྱལ་བ་ལ་སོགས་པའི་ངན་འགྲོ་གསུམ། ལྷ་མ་ཡིན། ཀླུ་ལ་སོགས་པ་ས་འོག་ན་གནས་པ་རྣམས་བསྡུ་སྟེ། དེ་རྣམས་དང་གཉིས་སུ་མེད་པར་བྱ་བར་གསུངས་སོ། ། གསུམ་པ་བྱིན་གྱིས་བརླབས་པ་ནི།
རང་བཞིན་གྱི་གནས་ན་བཞུགས་པའི་ཡེ་ཤེས་ཀྱི་ལྷ་སྤྱན་དྲང་བའི་ཕྱིར། རང་གི་སྙིང་གའི་ས་བོན་ལས་སྔར་བཞིན་འོད་འཕྲོས་པས། ཕྱོགས་བཅུའི་དེ་བཞིན་གཤེགས་པ་ཐམས་ཅད་སྐུ་གསུང་ཐུགས་རྡོ་རྗེའི་རྣམ་པར་སྤྱན་དྲངས་པར་བསམས་ལ། ཞེས་གསུངས་པ་འདིས་ཤེས་ཏེ། རྡོ་རྗེ་གསུམ་གྱི་ལྷའི་རྣམ་པར་སྤྱན་དྲངས་པས་གཙོ་བོ་གསུམ་ངེས་པར་བསྟན་པའི་ཕྱིར། གཞན་ཡང་དེར་དཀྱིལ་འཁོར་དང་མ་འབྲེལ་བའི་ཚེ་གཏོར་མ་བཏང་བ་ནའང༌། བདག་བསྐྱེད་བསྡུས་མ་བསྡུས་གཉིས་ཀའི་སྐབས་ནས་ཀྱང་རྡོ་རྗེ་གསུམ་གྱི་ལྷ་འཁོར་དུ་བཅས་པའི་མགྲོན་བསྐྱེད་པར་བཤད་པའི་རྗེས་ཐོགས་སུའང༌། དེ་ནས་མགྲོན་དགུག་པ། བྱིན་གྱིས་བརླབས་པ། དབང་བསྐུར་བའི་བར་འོག་ནས་འབྱུང་བ་བཞིན་བྱས་ལ།
ཞེས་པའི་སྐབས་ནས་ཀྱང་གཙོ་འཁོར་ལྷན་ཅིག་འགྲོ་བ་ལས། གཙོ་བོ་གསུམ་ལ་ཡེ་ཤེས་པ་བཅུག་མི་དགོས་པའི་དམིགས་བསལ་ཤེས་བྱེད་ཅི་ཡང་མ་བྱུང་བའི་ཕྱིར་དང༌། གཞན་ཡང་དེ་ཉིད་ཀྱི་སྲས་ཀྱི་ཐུ་བོ་བསྟན་པའི་སྣང་བྱེད་ཆེན་པོ་ཀུན་མཁྱེན་བསོད་ནམས་སེང་གེ་པས། དབང་ཆུའི་རྣམ་བཤད་དུའང༌། མགྲོན་བསྐྱེད་པ་ནི། ཆོས་འབྱུང་སུམ་བརྩེགས་ཀྱི་སྟེང་མ་ལ། ཨོཾ་ལས་སྐུ་རྡོ་རྗེ་ལྷ་ཆེན་དང་བཅས་པ་བསྐྱེད། བར་པ་ལ་ཧཱུྃ་དགུ་ལས་ཐུགས་རྡོ་རྗེ་ཕྱོགས་སྐྱོང་བརྒྱད་དང་བཅས་པ་བསྐྱེད། འོག་མ་ལ་ཨཱཿདགུ་ལས་གསུང་རྡོ་རྗེ་ཀླུ་ཆེན་བརྒྱད་དང་བཅས་པ་བསྐྱེད་དོ། ། མགྲོན་དགུག་པ་དང༌།
སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས་པ་དང༌། ཡེ་ཤེས་ཀྱི་འཁོར་ལོ་དགུག་གཞུག་དང་དབང་བསྐུར་ནས་རིགས་ཀྱི་བདག་པོའི་རྒྱས་གདབ་པ་རྣམས་བྱ། དེ་ནས་སྔགས་ཙམ་གྱི་ཆུ་བཞི་ཕུལ་ནས་ཞེས་པའི་སྐབས་ཀྱང་རྡོ་རྗེ་གསུམ་གྱི་ལྷ་ཚོགས་ཐམས་ཅད་དུས་གཅིག་ཏུ་ཡེ་ཤེས་ཀྱི་འཁོར་ལོ་དགུག་གཞུག་བྱ་བ་སོགས་ཡན་ལག་བཞི་ཚང་བར་བཤད་ཀྱིས། གཙོ་བོ་གསུམ་ཟུར་དུ་བཀར་ཏེ་བཞག་པ་མ་གསུངས་པས་ཀྱང་ཤེས་པའི་ཕྱིར། གཏོར་ཆོག་ཕྲིན་ལས་རྒྱས་བྱེད་ལས། ཡེ་ཤེས་པ་བསྟིམ་པའི་རྗེས་སུ། དམ་ཚིག་པ་ཐམས་ཅད་ཡེ་ཤེས་པའི་ངོ་བོ་ཉིད་དུ་བསྒྱུར་ཏེ། ལྷ་དང་ཕྱོགས་སྐྱོང་དང་ཀླུ་རྣམས་རིམ་པ་བཞིན་དུ་སྐུ་གསུང་ཐུགས་ཀྱི་རྡོ་རྗེར་བལྟའོ་ཞེས་པའི་དོན་ཡང༌། མགྲོན་རིགས་གསུམ་བསྐྱེད་པ་ན་རྡོ་རྗེ་གསུམ་གྱི་རྣམ་པ་ཅན་དུ་བསྐྱེད་ལ། མགྲོན་དགུག་པ་ན་སྟེང་གི་ལྷ་ཐམས་ཅད་ལྷ་ཆེན་བརྒྱད་ལ།
ས་སྟེང་གི་སེམས་ཅན་ཐམས་ཅད་ཕྱོགས་སྐྱོང་བརྒྱད་ལ། ས་འོག་གི་སེམས་ཅན་ཐམས་ཅད་ཀླུ་ཆེན་བརྒྱད་ལ་བསྟིམས་པའི་ཚེ། སྲིད་པ་གསུམ་གྱི་འབྱུང་པོ་རྣམས་རང་རང་གི་གཟུགས་ཀྱི་རྣམ་པ་ཅན་དུ་བསྟིམ་པ་ཡིན་ལ། དེའི་ཚེ་གཙོ་བོ་གསུམ་ལ་བསྟིམ་རྒྱུ་མེད་ཀྱང༌། བྱིན་གྱིས་བརླབས་པ་ན། སངས་རྒྱས་བྱང་ཆུབ་སེམས་དཔའ་ཐམས་ཅད་རྡོ་རྗེ་གསུམ་གྱི་རྣམ་པར་སྤྱན་དྲངས་ནས་བསྟིམས་པས། སྲིད་པ་གསུམ་གྱི་འབྱུང་པོ་རྣམས་དང་བཅས་པའི་གཙོ་འཁོར་ཐམས་ཅད་ལ་བསྟིམས་པས་ཡེ་ཤེས་པའི་ངོ་བོ་ཉིད་དུ་བསྒྱུར་ནུས་པ་ཡིན་གྱི། འབྱུང་པོ་ཉེར་བཞི་ཁོ་ནའི་རང་གཟུགས་ཀྱིས་བསྟིམ་པ་ལ་རྡོ་རྗེ་གསུམ་དུ་གྱུར་པར་བལྟ་རུ་ག་ལ་ཡོད། རྣམ་པ་གཅིག་ཏུ་ན་སངས་རྒྱས་བྱང་སེམས་ཐམས་ཅད་ཡེ་ཤེས་པ་རྡོ་རྗེ་གསུམ་གྱི་རྣམ་པར་སྤྱན་དྲངས་པ་དེ་འཁོར་རྣམས་ལ་མིན་པ། གཙོ་བོ་ལ་བསྟིམ་དུ་མི་རུང་བའི་ཤེས་བྱེད་ཅི་ཞིག་ཡོད།
དེས་ན་འདོན་བརྗོད་ལ། རྗེ་རྡོ་རྗེ་འཆང་གི་གསུང་བཞིན་དུ། ཕྱོགས་བཅུའི་དེ་བཞིན་གཤེགས་པ་ཐམས་ཅད་སྐུ་གསུང་ཐུགས་རྡོ་རྗེའི་ལྷ་ཚོགས་ཀྱི་རྣམ་པར་ཨོཾ་བཛྲ་ས་མཱ་ཛཿ ཞེས་བརྗོད་ན་ཤིན་ཏུ་ལེགས་པ་ཞིག་འབྱུང་ངོ༌། ། གལ་ཏེ་དེ་ལྟར་ན། མདུན་བསྐྱེད་གཏོར་ཆོག་སྐབས་ཐུགས་རྡོ་རྗེ་གང་དུ་བསྟིམ་སྙམ་ན། སྤྱན་འདྲེན་པའི་དུས་ནས་ཚིག་དེ་ལྟར་བརྗོད་ཅིང་ཡེ་ཤེས་པ་རྣམས་སྤྱན་དྲངས་ནས། སྔགས་དང་ཕྱག་རྒྱ་དམིགས་པ་དང་བཅས་པས་བསྟིམ་པ་ན་ཐུགས་རྡོ་རྗེའི་ཡེ་ཤེས་པ། གཙོ་བོ་སྙིང་པོ་ཀྱེ་རྡོ་རྗེ་ལ་བསྟིམས་པ་ལ་ནི་འགལ་བ་ཅུང་ཟད་ཀྱང་ཡོད་སྙམ་མི་སེམས་ཏེ་དེ་ནི་རྡོ་རྗེ་གསུམ་གྱི་བདག་ཉིད་དུ་གྱུར་པའི་ཕྱིར། ཚོགས་མང་ལྟ་བུར་འདོན་བརྗོད་དེ་བཞིན་མ་འགྲིགས་པར་གྱུར་ནའང༌།
འབྱུང་པོ་བརྒྱད་གསུམ་ཉི་ཤུ་རྩ་བཞི་ཞེས་བརྗོད་པའི་ཚེ་གཙོ་བོ་གསུམ་ཡང་དམིགས་པས་ཟིན་པ་གལ་ཆེའོ། ། དེར་མ་ཟད་གཏོར་མ་འབུལ་བ་ནའང་དོགས་པ་འདི་ལྟར་སྣང་སྟེ། དབང་ཆུ་ཆེན་པོར་གཏོར་སྔགས་ལ། ཀཱ་ཡ་ཝཱཀྩིཏྟ་ཡན་ཆད་མི་དགོས་ཞེས་གསུངས་པའི་དོན་ལ་མཁས་པ་ཁ་ཅིག་སྐུ་གསུང་ཐུགས་ཀྱེ་རྡོ་རྗེ་གསུམ་པོ་ནི་འབྱུང་པོ་ཉེར་བཞིའི་གཉའ་ནོན་གྱི་ཚུལ་དུ་བསྐྱེད་པ་ཡིན་གྱི། གཏོར་མ་མི་འབུལ་བར་བཞེད་པ་ཡོད་ཀྱང་དེ་ནི་རང་ལུགས་ལ་མི་འཐད་པ་ནི། གནད་ཀྱི་གསལ་བྱེད་ལས། ཆོས་འབྱུང་གྲུ་གསུམ་གྱི་ནང་གྲུ་བཞི་པ་བྱས་ནས། དེ་ལ་ལེ་ཚེ་དགུར་བྱས་པའི་དབུས་མ་ལ། འཇིག་རྟེན་ལས་འདས་པའི་དཀྱིལ་འཁོར་དང༌། ལེ་ཚེ་བརྒྱད་ལ་ཞིང་སྐྱོང་ཆུང་མ་དང་བཅས་བཞི་བཅུ་རྩ་བརྒྱད་ཀྱི་ཚོམ་བུ་བཀོད་ཅིང་བསྐྱེད་ནས།
གཏོར་མ་འབུལ་བའི་ཚེ་འཇིག་རྟེན་འདས་པ་ལ་ཕྱི་མཆོད་ནང་མཆོད་གཏོར་མ་བཅས་ཕུལ་བའི་རྗེས་སུ། དེ་ལྟར་བདུད་རྩི་སྦྱར་བའི་ལྷག་མ་དེ་གཏོར་མར་བླུགས་ལ་གཏོར་མ་བདུད་རྩིར་བྱིན་གྱིས་བརླབས། དེའི་ཕུད་ནས་ཀྱང་ཡེ་ཤེས་ཀྱི་དཀྱིལ་འཁོར་དེ་ཉིད་ལ་དབུལ་བར་བྱའོ། ། དེའི་ལྷག་མས་མཆོད་པར་བྱ་བ་ལ་སོགས་པ་བཤད་པས། འདིར་སྐུ་གསུང་ཐུགས་ཀྱི་རྡོ་རྗེ་གསུམ་ལའང་གཏོར་མའི་ཕུད་འབུལ་བ་གསལ་ཏེ། ཞིང་སྐྱོང་བཞི་བཅུ་རྩ་བརྒྱད་ཀྱི་གཏོར་སྔགས་ལ་ལེ་ཚེ་དབུས་མའི་གཏོར་སྔགས་མེད་ཀྱང་ཕུད་ལེ་ཚེ་དབུས་མ་ལ་འབུལ་བར་གསུངས་པའི་ཕྱིར་རོ། ། དེས་ན་རྩ་རྒྱུད་ཀྱི་སྐབས་འདིར་ལྷ་དང་འབྱུང་པོ་ཐ་མི་དད་ཀྱི་གཏོར་མའི་ཚེ་གཏོར་སྔགས་གཉིས་ཆར་དང༌། འབྱུང་པོ་རྐྱང་པའི་གཏོར་མའི་ཚེ། འཇིག་རྟེན་པའི་གཏོར་སྔགས་ཁོ་ན་བརྗོད་ཀྱང་ཕུད་འདས་པ་ལ་འབུལ་བ་རྗེ་བཙུན་རྩེ་མོའི་དགོངས་པར་སྣང་བས་ཚུལ་འདི་གཞན་ལའང་སྦྱར་བར་བྱའོ། ། དེས་ན་གནད་ཀྱི་གསལ་བྱེད་ཀྱི་ལུང་འདིས་འཇིག་རྟེན་པའི་ཚུལ་སྟོན་པའི་དགོས་པ་དང༌།
དེ་ལ་ཕྱག་མཆོད་དང་ལྷག་མས་སྦྱིན་པ་གཉིས་ཀ་མི་འགལ་བའི་ཚུལ་གསལ་བར་གསུངས་པ་འདིའང་དེང་སང་གི་རྡོ་རྗེ་འཛིན་པ་རྣམས་ཀྱིས་ངེས་པར་མཛད་དུ་གསོལ་ཞེས་ཀུན་མཁྱེན་བསོད་ནམས་སེང་གེས་གསུངས་སོ། ། དེས་ན་ཕྱི་རོལ་གཏོར་མའི་ཚེ། བྷ་ག་ཝཱན་སོགས་གཙོ་བོ་གསུམ་གྱི་མཚན་སྔགས་མེད་ཀྱང་གཏོར་མའི་ཕུད་ཀྱིས་མཆོད་དགོས་པར་གསལ་ལོ། ། ཡང་དྲི་བ་གནང་བར། མངོན་རྟོགས་མཛེས་རྒྱན་དང་རྣམ་བཤད་ཟླ་ཟེར་གཉིས་ཀ་ནས། ཐུན་འགོར་མཆོད་གཏོར་གྱི་རྣལ་འབྱོར་འགྲོ་དགོས་པར་བཤད་ཀྱང་ཕྱག་ལེན་ལ་མི་མཛད་པ་དང༌། དག་པ་དྲན་པའི་སྐབས་བཅོམ་ལྡན་འདས་ནི་ཆོས་ཀྱི་དབྱིངས་ཀྱི་ཡེ་ཤེས་སོགས་འདོན་བྱར་མི་མཛད་པ་ཇི་ལྟར་ཕེབས་པར། ལན་འབུལ་བ་ལ། ཐུན་འགོར་མཆོད་གཏོར་གྱི་རྣལ་འབྱོར་བྱ་བ་ནི། ཐུན་མཚམས་ཀྱི་བྱ་བ་ཞེས་ཀྱང་བྱ།
མཆོད་གཏོར་གྱི་རྣལ་འབྱོར་ཞེས་ཀྱང་བྱ། ལས་དང་པོ་པའི་བྱ་བ་ཞེས་ཀྱང་བྱ། ཕྱི་རོལ་ཚོགས་བསག་གི་རྣལ་འབྱོར་ཞེས་ཀྱང་བྱ་སྟེ། རྣལ་འབྱོར་དབང་ཕྱུག་གི་མན་ངག་མཉམ་པར་མ་བཞག་པའི་རྣལ་འབྱོར་བརྒྱད་ཀྱི་ནང་གསེལ་ཏེ། ཀྱེ་རྡོ་རྗེ་འདི་ཉིད་ཁོ་ནའི་རྣལ་འབྱོར་གཙོ་བོར་འཛིན་པ་ཞིག་གིས་ཕྱག་ལེན་མཛད་རྒྱུ་ཡིན་ལ། དེ་ཇི་ལྟར་ཉམས་སུ་ལེན་པ་ལ། མཆོད་བཤམ་གྱི་བྱ་བ། དཀྱིལ་འཁོར་གྱི་བྱ་བ། ཚོགས་ཞིང་སྤྱན་དྲང་བའི་བྱ་བ། ཕྱག་འཚལ་བ།
མཆོད་པ་དབུལ་བ། རྒྱུན་བཤགས་བྱ་བ། སྡོམ་པ་གཟུང་བ། གཏོར་མ་བཏང་བ་སྟེ་བརྒྱད་ཀྱི་སྒོ་ནས་ངེས་པ། ད་ལྟའི་ངོར་བསྐང་གི་དབུ་ནས་འབྱུང་བ་ལྟར་ཡིན་མོད། དེང་སང་དེ་བཞིན་མི་ནུས་པ་རྣམས་ཀྱིས་མཉམ་གཞག་གི་རྣལ་འབྱོར་དངོས་མིན་པར། ཐུན་མཚམས་ཀྱི་བྱ་བའམ། ལམ་གྱི་ཡན་ལག་ཙམ་དུ་བསམས་ནས། དཔེར་ན་བསམ་གཏན་གྱི་གྲོགས་སུ་འགྲོ་ན་ཁྲུས་བྱ། གྲོགས་སུ་མ་སོང་ན་མ་བྱས་ཀྱང་མི་འགལ་ཞེས་པ་ལྟ་བུའི་རིགས་འགྲེར་སོང་བ་འདྲ་ཞིག་ཡིན་ནམ་སྙམ་པ་མ་གཏོགས།
རྣལ་འབྱོར་བཅུ་པར་ན་ཆེད་དུ་ཉམས་སུ་ལེན་པ་ལ་དགོས་པའི་ཆོས་ཡིན་པས། ཕྱག་ལེན་དུ་གཏན་མི་མཛད་པ་ནི་མ་ཡིན་ཏེ། ཚོགས་བསགས་ཀྱི་རྣལ་འབྱོར་དུ་ཕན་ཡོན་ཆེ་བ་ཞིག་གོ ། དག་པ་དྲན་པའི་སྐབས། བཅོམ་ལྡན་འདས་ནི་ཆོས་ཀྱི་དབྱིངས་ཀྱི་ཡེ་ཤེས་སོགས་ཚིག་ལྷུག་པ་འདི་མི་འདོན་པ་ནི། ཕྱོགས་འགའ་རེ་ཞིག་ཏུ་སྲིད་མོད། ཐམས་ཅད་དུ་ནི་མིན་པ་འདྲ་སྟེ། འདི་འདོན་བྱར་མི་མཛད་པའི་རྒྱུ་མཚན་མ་རྙེད་པ་རྣམས་ཀྱིས་ནི་ད་ལྟར་འདོན་བཞིན་པའང་མང་དུ་སྣང་ཞིང༌། ཁྱད་པར་འདི་ཉིད་འདོན་བྱར་མ་བྱས་ན། ཕྱིའི་དཀྱིལ་འཁོར་གྱི་རྟེན་དང་བརྟེན་པར་བཅས་པའི་རྣམ་དག་ཀྱང་མི་འབྱུང་སྟེ།
ཇི་སྐད་དུ། མཆོག་ལ་དག་པ་དྲན་པ་ཁྱད་པར་རོ། ། ཞེས་མཆོག་གི་དངོས་གྲུབ་སྒྲུབ་པར་དག་པ་ཉིད་ལ་གོ་རྟོགས་རྙེད་པ་གཙོ་ཆེ་བར་བཞེད་པའི་ཕྱིར། དེའང་རྩ་རྒྱུད་ལས། དེ་ལྟར་འཁོར་བ་འདོད་པ་ཡི། ། ཡོན་ཏན་ལྔ་ལྡན་རིན་པོ་ཆེ། ། མ་དག་པས་ན་དུག་ཏུ་འགྱུར། ། དག་པས་བདུད་རྩི་ལྟ་བུར་འགྱུར། ། ཞེས་སོགས་གཞི་ལམ་འབྲས་བུའི་ཆོས་སུ་སྣང་བ་ཐམས་ཅད་འཁོར་འདས་དབྱེར་མེད་དུ་ཤེས་པའི་བདག་མེད་རྟོགས་པའི་ཤེས་རབ་བསྐྱེད་པ་ཉིད་ཤིན་ཏུ་གལ་ཆེ་སྟེ། སྤྱོད་འཇུག་ལས།
ཡན་ལག་འདི་དག་ཐམས་ཅད་ནི། ། ཐུབ་པས་ཤེས་རབ་དོན་དུ་གསུངས། ། ཞེས་གསུངས་པའི་ཕྱིར། དག་པ་གཞན་རྣམས་ཕལ་ཆེར་ནི་རང་གི་ལུས་ཀྱི་ཕུང་ཁམས་སྐྱེ་མཆེད་སོགས་དང་སྦྱར་བ་ཤས་ཆེ་བའི་ཕྱིར། དེས་ན་འདི་དག་མི་བརྗོད་པ་དེ་ནི། གཞན་ཤེས་རློམ་པ་འགའ་ཞིག་འདི་སྤྲོ་ན་བརྗོད། མི་སྤྲོ་ནའང་མ་བརྗོད་ཀྱང་ཆོག་པ་ཡིན་ཞེས་པ་ལྟ་བུས་སྒྲོས་ངན་སྨྲ་བ་ཞིག་གི་ངག་རྒྱུན་མཆེད་པ་ཞིག་ཡིན་ལས་ཆེ་སྙམ་སྟེ། འདི་མ་བརྗོད་ན་ཕྱིའི་དཀྱིལ་འཁོར་གྱི་རྟེན་དང་བརྟེན་པའི་དག་དྲན་མི་འབྱུང་བའི་ཕྱིར་རོ། ། ཡང་དྲི་བ་གནང་བར། བུམ་པ་དང་བདག་འཇུག་སྐབས་ཀྱི་དབང་ལྷའི་མཆོད་པ་བློ་རྩེ་གང་ལ་གཏོད་ཅེས་ཕེབས་པར།
ལན་འབུལ་བ་ནི། འདི་དག་ལ་གོང་མ་རྣམས་ཀྱིས་བཤམ་གྱི་སྐབས་ནས་དེ་དག་གི་མཆོད་པ་བཤམ་དགོས་པར་མ་གསུངས་པ་དང༌། འབུལ་བའི་སྔོན་དུ་བྱིན་རླབས་བྱ་བ་བཅས་མ་བཤད་པས་བུམ་པའི་མཆོད་པ་ནི། མདུན་བསྐྱེད་ཀྱི་སྤྱི་མཆོད་ལ་དམིགས་ན་ཆོག་པ་ཡིན་ནམ་སྙམ་སྟེ། རྒྱུ་མཚན་མདུན་བསྐྱེད་དང་བུམ་པའི་ལྷ་གཉིས་ཀའང་ཀྱེ་རྡོ་རྗེ་ལྷ་དགུ་ལྟ་བུ་བསྐྱེད་གཞི་ཐ་དད་པས་མིན་པ་འབུལ་ཡུལ་གྱི་ལྷ་གཅིག་པར་སོང་བས་སྤྱི་མཆོད་ལ་དམིགས་པས་གྲུབ་པར་རིགས་ཏེ། དཀྱིལ་འཁོར་ལ་བརྟེན་པའི་དབང་ཐམས་ཅད་དང་བྱིན་རླབས་རྗེས་གནང་བུམ་པ་བསྒྲུབ་དགོས་པ་ཡོད་པ་ཐམས་ཅད་དུ་ཉེར་སྤྱོད་ལྷག་པོ་བཤམ་སྲོལ་མི་འབྱུང་བའི་ཕྱིར། དཔེར་ན་གསང་སྔགས་རྙིང་མའི་ལུགས་འགའ་རེ་ནའང་བདག་མདུན་བུམ་པ་གསུམ་ག་བསྐྱེད་ཆོག་གཅིག་གིས་བསྐྱེད་ནས། མཆོད་པ་འབུལ་ཆོག་ཀྱང་གཅིག་གིས་ཐམས་ཅད་ལ་འབུལ་བའི་མོས་པས་ཁྱབ་པར་བྱེད་དགོས་པ་ཡོད་པ་ལྟར། འདིར་ཡང་བསྐྱེད་ཆོག་སྔ་ཕྱིའི་ཁྱད་པར་ཙམ་མིན་པ་མཆོད་པ་སྤྱི་མཆོད་ལ་དམིགས་ཏེ་འབུལ་དུ་མི་རུང་བ་མེད་པའི་ཕྱིར་སྙམ་མོ། ། བདག་འཇུག་དབང་ལྷ་ལ་མཆོད་པ་འབུལ་བ་འགའ་རེ་མིན་པ་མི་འབྱུང་ཡང༌།
བདག་འཇུག་དབང་ལྷའི་ལྷ་མོ་རྣམས་ཀྱིས་རང་ལ་རིག་པའི་དབང་སོགས་རེ་རེ་རྫོགས་མཚམས་ནས་འབུལ་བ་དེ་ལ་དགོངས་པས་ཡིན་ན། སློབ་མ་གཞུག་དུས་མཆོད་པ་དངོས་བཤམ་བྱེད་པ་མ་གཏོགས། བདག་འཇུག་ལ་མཆོད་པ་དང་དབང་རྫས་ཕལ་ཆེར་ཡིད་ཀྱིས་སྤྲུལ་པས་བྱེད་པ་ཤས་ཆེར་ཡོད་པས། མཆོད་པའང་དེ་མཚུངས་ལགས་སོ། ། ཡང་དྲི་བ་གནང་བར། དཀྱིལ་ཆོག་རྣམས་སུ། གཏོར་མ་ལ་བར་ཕུད་བྲན་པར་གསུངས་པ་དེའང༌། སྟ་གོན་ལས། དངོས་གཞི་རྣམས་མི་བྲན་པ་འདྲ་ཞིག་འདུག་པ་དེའི་ཁྱད་པར་ཇི་ལྟར་དང༌། གཤེད་དམར་སྦྱིན་སྲེག་ཏུ་གཏོར་མ་ཐམས་ཅད་ལ་བྲན་པར་གསུངས་པ་ཀུན་ལ་མཚུངས་མིན་ཇི་ལྟར་ལགས་ཞེས་ཕེབས་པར།
ལན་འབུལ་བ་ནི། སྒྲུབ་མཆོད་སྟ་གོན་དང༌། སྦྱིན་སྲེག་ཆོ་གའི་ཉི་མ་དང་པོ་རྣམས་སུ་ཕུད་མཆོད་འབུལ་བ་ན། བླ་མ་ཡི་དམ་རང་ལུས་ཀྱི་ལྷ་རྣམས་མཆོད་ཟིན་ནས། ཆོས་སྐྱོང་མན་ཆད་ཀྱི་སྔོན་དུ་ནང་མཆོད་བར་ཕུད་བླངས་ཏེ་གཏོར་མ་ལ་བྲན་པ་འདི། ཆོས་སྲུང་ནས་རིགས་དྲུག་བར་དུ་བྱིན་པའི་ནང་མཆོད་ཀྱི་ལྷག་མ་དེས། ཡི་དམ་སོགས་ཀྱི་གཏོར་མར་བྲན་ན་ལྷག་མར་འགྱུར་བར་དགོངས་ནས། དེ་ལྟར་མི་འགྱུར་བའི་ཆེད་དུ། བར་གྱི་ཕུད་དེ་མ་ཉམས་པའི་གོང་ནས་བྲན་པ་ཡིན་ཞིང༌། དེས་ན་དངོས་གཞིའམ་ཉིན་གཉིས་པ་མན་ཆད་ནས་བྲན་མི་དགོས་ཏེ།
ཁ་སང་གི་གཏོར་མ་ཡོད་པ་དེ་ལ་བར་ཕུད་སོང་ཡོད་པའི་དོན་གྱིས་སོ། ། ཡང་དྲི་བ་གནང་བར། དཀོན་མཆོག་ལྷུན་གྲུབ་ཀྱིས་མཛད་པའི་སྦྱིན་སྲེག་དང༌། དཔལ་ལྡན་དོན་གྲུབ་པས་མཛད་པའི་སྦྱིན་སྲེག་གི་རྣམ་བཤད་གཉིས་སུ། བྱང་ཆུབ་མཆོག་གི་ཕྱག་རྒྱ་ཅུང་ཟད་མི་མཐུན་ཞིང༌། དཔལ་གྲུབ་པའི་དེ་ལྟར་ན། དེ་བཞིན་གཤེགས་པའི་ཁུ་ཚུར་ལ་གཡོན་པའི་མཛུབ་མོ་བསྒྲེང་བ་ལས། གཡས་པའི་མཛུབ་མོ་མི་བསྒྲེང་བ་འདྲ་ཞིག་སྣང་བ། འདིར་མཛད་པའི་ཕྱག་ལེན་དང་ཅུང་མ་མཐུན་པ་ཇི་ལྟར་ཞེས་ཕེབས་པར། དེའི་ལན་ནི།
རིགས་ལྔའི་ནང་ནས་དེ་བཞིན་གཤེགས་པའི་རིགས་ཀྱི་ཁུ་ཚུར་རམ། བྱང་ཆུབ་མཆོག་གི་ཕྱག་རྒྱ་ཞེས་བྱ་བ་ནི། རིགས་ལྔའི་སྤྲུལ་བཤད་དུས་ཀྱི་རྣམ་སྣང་གི་ཕྱག་རྒྱ་དང༌། ས་སྐྱ་པཎྜི་ཏས། ཕུང་པོ་གསུམ་པ་འདོན་པའི་ཐབས་ལས་ཀྱང༌། དཀར་པོ་བདུན་ནི་བྱང་ཆུབ་མཆོག་གི་ཕྱག་རྒྱ་ཞེས་པ་རྣམས་ཀྱི་ཕྱག་རྒྱ་འཆིང་ཚུལ་ནི། ལག་པ་གཡོན་པའི་ཁུ་ཚུར་གྱི་མཛུབ་མོ་བསྒྲེངས་པ་དེ། གཡས་པའི་ཁུ་ཚུར་གྱིས་བསྡམས་པ་ཙམ་བཤད་ཀྱིས། གཡས་པའི་མཛུབ་མོ་བསྒྲེང་དགོས་པ་མ་བཤད་དེ། ལམ་འབྲས་བླ་མ་རིགས་ལྔར་བསྒོམ་པའི་སྐབས་ཀྱི་ཟིན་རིས།
ས་པཎ་གྱི་སློབ་མ་དམར་ཡིན་ནམ་སྙམ་པ་ཙམ་ལས། དེང་དུས་ཡིད་ལ་མ་ངེས་པ་ཞིག་ཏུ། རྣམ་སྣང་གི་ཕྱག་རྒྱ་དེ་ལྟ་བུ་འཆའ་བའི་དགོས་པ་ནི། ལུས་ཀྱི་གཡོན་ན་བྱང་ཆུབ་ཀྱི་སེམས་འབབ་པའི་རྩ་ཡོད་པ། དེ་མཚོན་པས་གཡོན་པའི་མཛུབ་མོ་བསྒྲེང་བ་ཡིན་ལ། བྱང་སེམས་དེ་ཉིད་ཕྱིར་མི་འཕོ་བར་ལུས་ཀྱིས་རྟག་ཏུ་འཆིང་བར་བྱེད་པ་མཚོན་ཕྱིར་གཡས་པའི་ཁུ་ཚུར་གྱིས་དེ་བཅིང་བར་བྱེད་པའི་དོན་དུ་ཡིན་པར་བཤད་དོ། ། དེས་ན་སྦྱིན་སྲེག་གི་དུས་སུའང་གཡོན་པའི་ཁུ་ཚུར་མཛུབ་མོ་བསྒྲེང་བ་དང་བཅས་པས་དགང་གཟར་གཟུང་མོད། གཡས་པ་ཁུ་ཚུར་བཅང་བས་བླུགས་གཟར་གཟུང་བ་ཉིད་འཐད་པར་མངོན་ནོ། ། ཡང་དྲི་བ་གནང་བར། རྒྱུད་གསུམ་གྱི།
རླུང་གི་གཞུ་ལ་མེ་ཡི་མདའ། ། བྱང་སེམས་ཧཾ་གྱིས་འབེན་ལ་བརྡེག ། མྱུར་དུ་ཡེ་ཤེས་སྐྱེ་བར་འགྱུར། ། སྐྱར་བའི་སྦྱོར་བ་མེད་པའོ། ། ཞེས་པའི་ཚིག་འདིར། སྨིན་གླིང་ལོ་ཆེན་གྱིས་སྡོམ་གསུམ་འགྲེལ་པར། མ་མོའི་རྒྱུད་ལ་ཡོད་པ་ལས། ཀྱེ་རྡོར་རྒྱུད་གསུམ་གང་ལའང་མི་བཞུགས་ཟེར་བ་རྩོད་པ་ཇི་ལྟར་སྤོང་ཞེས་པར། ལན་འབུལ་བ་ནི། སྡོམ་གསུམ་འགྲེལ་པ་དེ།
དེ་སྔོན་མ་མཐོང་ཡང༌། རང་བཞིན་གྱིས་དེ་ལྟར་མཐོང་ཚུལ་བརྗོད་པ་ཙམ་ལས་རྩོད་པ་མིན་ལས་ཆེ་ཞིང༌། མ་མོའི་རྒྱུད་དུ་ཚིག་དེ་འདྲ་ཞིག་ཡོད་ནའང༌། གསར་རྙིང་གི་རྒྱུད་སྡེ་རྣམས་སུ་ལྷ་དང་སྔགས་དང་བསྐྱེད་རྫོགས་ཀྱི་བསྒོམ་ཚུལ་རྗོད་བྱེད་ཀྱི་ཚིག་འདྲ་བ་ཙམ་མང་དུ་འབྱུང་ཡང༌། དེ་དང་དེ་ཉིད་ནས་ཡིན་པར་བརྒྱུད་པ་བར་མ་ཆད་པ་ལས་བྱུང་བའི་ལོ་རྒྱུས་བཅས་ཡོད་དགོས་ཤིང༌། ཁྱད་པར་ཚིག་དེ་ཉིད་ལ་བརྟེན་པའི་མན་ངག་གི་རྒྱུན་སྙན་བརྒྱུད་ཚད་མ་བཞི་དང་ལྡན་པ་ཞིག་ཤིང་རྟ་ཆེན་པོ་དཔལ་ལྡན་རྣལ་འབྱོར་དབང་ཕྱུག་ཡབ་སྲས་རྣམས་ཀྱིས་གསན་པའི་ལོ་རྒྱུས་བཅས་ཡོད་དགོས། དེ་མེད་ན་འདྲ་བ་ཡོད་ཚུལ་ཙམ་རང་དགར་སྨྲས་པས་ཕན་གནོད་ཀྱི་འབྲས་བུ་ཅི་ཡང་འབྱིན་མི་ནུས་པའི་ཕྱིར། ཀྱེ་རྡོ་རྗེའི་རྒྱུད་གསུམ་ག་ན་མི་བཞུགས་ཞེས་པའང་ཁ་ཚོན་གཅོད་ག་ལ་ནུས་ཏེ། དཔེར་ན། བརྟག་པ་དྲུག་པའི་རབ་བྱེད་གསུམ་པར།
རྐང་པའི་མཐིལ་དུ་གནས་པའི་རླུང༌། ། རྩོམ་པ་ཆེན་པོ་གཞུ་ཡི་དབྱིབས། ། ཞེས་བྱ་བ་དང༌། ལས་ཀྱི་རླུང་གིས་བསྐུལ་བ་ཡིས། ། ལས་ལ་བཅོམ་ལྡན་ཤེས་རབ་སྤྱོད། ། ཅེས་བྱ་བ་དང༌། བརྟག་པ་དང་པོའི་རབ་ཏུ་བྱེད་པར། ཆོས་དབྱིངས་ཁུ་བར་བྱས་ནས་ནི། ། ཞེས་བྱ་བ་ལྟ་བུ་རྒྱུད་སྡེ་རྣམས་ལས་བསྡུས་ཙམ་བསྟན་པ་ལ། མཁས་ཤིང་གྲུབ་པའི་བླ་མ་རྣམས་ཀྱི་མན་ངག་གིས་བཀྲལ་བར་མ་བྱས་ན་ཉམས་སུ་མི་ལོན་པ་མང་དུ་ཡོད་པའི་ཕྱིར།
དེས་ན། རླུང་གི་གཞུ་ལ་མེ་ཡི་མདའ། ། ཞེས་སོགས་ཚངས་པའི་ཐོག་ཅེས་པ་སོགས་ལྔའི་ནང་ཚན་རྒྱུད་ཀྱི་ལུང་དེ་དག་ལ་བརྟེན་ནས་བྱས་པའང་མན་ངག་གི་ཚིགས་བཅད་ཡིན་པར་བཤད་ཀྱིས། རྒྱུད་ཀྱི་ཚིག་ཡིན་པར་མ་སྨྲས་སོ། ། གལ་ཏེ་མ་མོའི་རྒྱུད་དུ་ཚིག་དེ་འདྲ་ཡོད་ནའང༌། སྔ་ཕྱིའི་སྔགས་ལོག་སུན་འབྱིན་རྣམས་སུ་བཤད་ཚུལ་ལྟར་ན་འཕགས་ཡུལ་དུ་རྒྱུད་དེ་འདྲའི་རིགས་བཞུགས་པ་དང་ཉན་བཤད་ཀྱི་སྲོལ་བྱས་པའི་ངེས་པའང་མ་མཆིས་པ་ལྟར་ན། དེ་ཉིད་རྣམ་པར་བཀྲལ་བ་ལས་བྱུང་བའི་མན་ངག་བརྒྱུད་ལྡན་ཡོད་མིན་ཇི་ལྟར་ཡང་དཔྱད་བྱར་སྣང་ངོ༌། ། ཡང་དྲི་བར། ཀླུ་གཏོར་སོགས་ཀླུའི་བསྐྱེད་ཆོག་སྐབས་ཡུལ་གྱི་དབང་པོ་སྣ་ཚོགས་སུ་སྣང་བ་ཞེས་པའི་གོ་དོན་གང་ལགས་ཞེས་ཕེབས་པར། ལན་འབུལ་བ་ནི།
འདི་ལ་འདི་ཡིན་གྱི་བཤད་པ་བྱས་པ་དེ་སྔོན་མ་མཐོང་ཡང༌། ཇི་སྐད་དུ། ལེགས་པར་བཤད་པ་རིན་པོ་ཆེའི་གཏེར་ལས། བློ་དང་ལྡན་ལ་མ་སྨྲས་ཀྱང༌། ། རྣམ་འགྱུར་ཉིད་ལ་བསམ་པས་གོ ། བལ་པོ་སེའུ་མ་ཟོས་ཀྱང༌། ། ཁ་དོག་ཉིད་ལས་བྲོ་བ་ཤེས། ། ཞེས་པ་ལྟར་རྣམ་པར་དཔྱད་ན། ཁ་དོག་དག་པའི་ཤེལ་ལྟར་དྭངས་ཤིང༌། ཡུལ་གྱི་དབང་པོ་སྣ་ཚོགས་སུ་སྣང་བ་ཞེས་པ།
ཀླུ་རྣམས་ཀྱི་ལུས་ཡེ་ཤེས་ཀྱི་སྣང་བ་ལྟ་བུ་ཞིག་ནི་ག་ལ་ཡོད་ཀྱང༌། ལས་ལས་གྲུབ་པའི་གཟུགས་ཤེལ་ལྟར་དག་པ་ལ། རྒྱ་མཚོའམ་ཆུའི་ནང་ནས་ཐོན་མ་ཐག་པའི་རླན་དང་བཅས་པ་དེ་ལ། ཕྱི་རོལ་དོན་དུ་སྣང་བའི་གཟུགས་ཀྱི་བཀོད་པ་གང་དང་ཕྲད་པ་དེའི་གཟུགས་ལ་གཟུགས་བརྙན་སྣ་ཚོགས་འཆར་བའི་འོས་ཀྱང་ཡིན་ཏེ། དཔེར་ན་མེ་ལོང་ཤིན་ཏུ་དྭངས་པའི་ངོས་སུ་ཉན་སྐོར་དུ་སྣང་བའི་གཟུགས་གང་ལ་བསྟན་ཡང་མི་འཆར་བ་མེད་པའམ། མི་གཅིག་གི་མིག་འབྲས་དྭངས་པ་གཉིས་སུ་ཉན་སྐོར་དུ་འཁོད་པའི་མི་གང་གིས་བལྟས་ཀྱང་དེ་དང་དེའི་གཟུགས་བརྙན་རྣམས་འགོག་པ་མེད་པར་འཆར་བ་དེ་ལྟ་བུ་ཞིག་འབྱུང་བ་དེ་ལ་བརྗོད་པ་ཡིན་ནམ་སྙམ། འོན་ཀྱང་ཡུལ་གྱི་དབང་པོ་ཞེས་པའི་ཚིག་འདིར་ད་དུང་ཅུང་ཟད་དཔྱད་བྱར་སྣང་སྟེ། ཡུལ་གྱི་རྣམ་པ་སྣ་ཚོགས་སུ་སྣང་བ་ཞེས་པ་ཞིག་ཡོད་ན་དེར་སོམ་ཉི་འཇུག་དགོས་གཏན་མ་མཆིས་མོད། ཡུལ་གྱི་དབང་པོ་ཞེས་བྱས་ན་གཟུགས་སོགས་ཡུལ་མཆོག་ཏུ་གྱུར་པ་མིན་པ་གཟུགས་ཕལ་པ་དང་དམན་པའི་ཡུལ་རྣམས་མི་འཆར་བ་ལྟ་བུའམ། ཡང་ན་ཡུལ་གཟུགས་དང་ཡུལ་ཅན་དབང་པོར་བཅས་པར་འཆར་བ་ལྟ་བུའི་ཚིག་འདི་བརྗོད་ཚུལ་མ་ལེགས་པའམ་མ་དག་པ་སོགས་ཅི་ཡིན་ཅུང་ཟད་འཕྱང་མོ་ཉུག་གོ །
ཇི་ལྟར་ཞེ་ན། སྔ་མ་ལྟར་ན་ཚིག་འདི་བརྗོད་མ་ལེགས་པ་ཞིག་མིན་ན། དཔེར་ན་མིག་གི་དཀྱིལ་ན་མི་གཟུགས་རྣམས་འཆར་བ་མ་གཏོགས་གཟུགས་གཞན་མི་སྣང་བ་ལྟར། འདི་ལའང་ལས་ཀྱི་དབང་གིས་གཟུགས་ཡིད་དུ་འོང་བ་མིན་པ། མི་སྡུག་པའི་གཟུགས་མི་སྣང་བ་ཙམ་བརྒྱ་ལམ་ན་ཡོད་པའང་སྲིད་མོད། དེ་ལྟར་ནའང་སྣ་ཚོགས་ཞེས་པའི་ཚིག་གྲོགས་འདི་ཡུལ་མཆོག་དམན་བཟང་ངན་སྣ་ཚོགས་སུ་འཆད་དགོས་པས་ན་ཅུང་ཟད་སྐྱོན་དུ་མི་འགྱུར་བ་མེད་ལ། ཕྱི་མ་ལྟར་ན་རིགས་པས་གཏན་ནས་མི་འགྲུབ་པ་ཉིད་དོ། ། ཡང་དྲི་བ་གནང་བར། ཉིད་ཀྱིས་མཛད་པའི་སྔགས་ཀྱི་ཀློག་ཐབས་རྣམ་གསལ་སྒྲོན་མེའི་ནང་ནས། གསལ་བྱེད་རྣམས་ནི་སུམ་ཅུ་བདུན། །
ཞེས་པའི་མཆན་བུར་ཀ་ནས་ཧའི་བར་ཞེས་སྣང་བ་དེ་ལ་སོ་བདུན་མ་ཚང་བ་ཅུང་ཟད་ཐུགས་གཡེལ་བ་ཡིན་ལས་ཆེ་ཞེས་ཕེབས་པར། ལན་འབུལ་བ་ནི། དེའང་བརྡ་སྤྲོད་པའི་མདོ་ཀ་ལཱ་པ་ལས། ཀ་ལ་སོགས་པ་རྣམས་གསལ་བྱེད་དོ། ། ཨཿཞེས་རྣམ་པར་གཅད་བྱའོ། ། ྈཀ་ཞེས་པ་ལྕེ་རྩ་ཅན་ནོ། ། ཉྤ་ཞེས་པ་མཆུ་ཅན་ནོ། ། ཨཾ་ཞེས་པ་རྗེས་སུ་ང་རོའོ། ། ཞེས་འབྱུང་བ་ལྟར་ཏེ། ཀ་སྡེ་ནས་པ་སྡེའི་བར་ལྔ་ཚན་ལྔ་སྟེ་ཉི་ཤུ་རྩ་ལྔ།
ཡ་ར་ལ་ཝ་སྟེ་མཐར་གནས་བཞི། ཤ་ཥ་ས་ཧ་སྟེ་དྲོ་བའི་ཡི་གེ་བཞིའི་བར་ཏེ། སོ་གསུམ་དང༌། ཨཿཞེས་པའི་རྣམ་གཅད་ཀྱི་ཡི་གེ་དང༌། ྈཀ་ཞེས་པའི་ཌཱ་མ་རུའི་ཡི་གེ་དང༌། ཉྤ་ཞེས་པ་མཆུ་ཅན་གྱི་ཡི་གེ་དང༌། ཨཾ་ཞེས་པ་རྗེས་སུ་ང་རོའི་ཡི་གེ་ཞེས་བྱ་བ། དེ་རྣམས་ཀྱིའང་ཨ་གཉིས་དང་ཀ་པ་རྣམས་ངེས་བཟུང་གི་དོན་ཡིན་པས་མི་བསྔོ་ནའང༌། རྣམ་པར་གཅད་བྱ་ལ་སོགས་པའི་ཡི་གེ་བཞི་བསྣན་པས་སུམ་ཅུ་རྩ་བདུན་དུ་འགྱུར་བར་སྒྲ་འགྲེལ་རྣམས་སུ་བཤད་པ་ལྟར་སྨྲས་པ་ལགས་སོ། ། ཡང་དྲི་བ་གནང་བར།
ས་འོག་རིམ་པ་བདུན་གྱི། གཞི་དང་རྣམ་གཞི་སོགས་ཀྱི་ངོས་འཛིན་ཇི་ལྟར་ཞེས་ཕེབས་པར། དེའི་ལན་ན། མནན་པ་སོགས་ཀྱི་སྐབས་ནས་འཁོར་ལོའི་ཕྱག་རྒྱ་དྲལ་ཏེ་ས་རིམ་པ་བདུན་གས་པའི་གསེབ་ནས་གཤིན་རྗེ་ཐོན་པར་བསམ་ཞེས་འབྱུང་ཡང༌། དེའི་ངོས་འཛིན་འདི་ཡིན་དེ་སྔོན་མ་ངེས་ཤིང༌། རྡོ་རྗེ་གདན་བཞིའི་སྒྲུབ་ཐབས་ཀྱི་སྐབས་ནས་གཞི་དང་སོགས་ཀྱི་ཚིགས་བཅད་དེ་ཙམ་མིན་པའི་རྒྱས་བཤད་མ་བྱུང་མོད། གཞན་དུ་གཞི་དང་རྣམ་གཞི་སོགས་ཀྱི་དོན་ས་གཞི་ཁོ་ན་ལ་སྦྱར་བ་ཞིག་ཡོད་ན་ལེགས་མོད། དེ་ལྟར་མ་ཡིན་པའི་འཇིག་རྟེན་ཁམས་གཞན་རེ་རེ་བཞིན་རྒྱས་པར་བཤད་པ་ཞིག་ཡོད་སོང་ན། དེའི་རིམ་བདུན་དེ་ལས་ཀྱི་གཤིན་རྗེའི་གནས་དང་སྦྱར་དུ་མི་བཏུབ་པར་སེམས་ཏེ། ལས་ཀྱི་གཤིན་རྗེའི་གནས་ནི།
ལ་ལི་ཏ་བཛྲས་མཛད་པའི་སྒྲུབ་ཐབས་དང༌། མངོན་པ་མཛོད་སོགས་ཀྱི་བཤད་ཚུལ་མི་མཐུན་པ་མེད་དེ། ཇི་སྐད་དུ། འཆི་བ་ཡི་དྭགས་རྒྱལ་པོ་ནི། ། མ་དྲོས་མཚོ་ཡི་འབྲི་མིག་ནས། ། རི་ནག་དགུ་ཡི་ཕ་མཐའ་སྟེ། ། སྤོས་ངད་རི་བོའི་བར་དག་ན། ། ཆུ་དང་ཞེང་དུ་ཆ་མཉམ་མཚོ། ། དེ་འོག་དཔག་ཚད་ལྔ་བརྒྱའི་གནས། ། འཆི་བ་ཡི་དྭགས་རྒྱལ་པོའི་གནས། །
འགྲོ་བའི་ལྟག་པའི་ཕྱོགས་ན་གནས། ། ཞེས་དང༌། ཕུང་པོ་ཉིང་མཚམས་སྦྱོར་བ་ཡིས། ། འཇིགས་པ་དེ་ཡི་གཟུགས་མཐོང་ནས། ། གཤིན་རྗེ་དེ་ཡི་དྲི་ངན་འབྱུང༌། ། དེས་ན་རང་གི་སྲོག་གི་བདག ། ལྟག་པའི་ཕྱོགས་ན་གནས་པ་སྟེ། ། གཙིགས་པ་ཅན་ལ་ཕྱག་འཚལ་ལོ། ། ཞེས་གསུངས་པ་ལྟར། ཕྱིའི་གནས་ནི་གཤིན་རྗེ་རང་རྒྱུད་པའི་གནས་དང་མཐུན་པར་མཚོ་མ་དྲོས་པའི་འོག་དཔག་ཚད་ལྔ་བརྒྱའི་ས་ན་ཡོད་ཅིང༌།
ནང་དུ་སྐྱེ་འགྲོའི་ལྟག་ཁུང་ན་ལུས་དང་གྲིབ་མའི་ཚུལ་དུ་སྣང་བ། ཕུང་པོ་ཉིང་མཚམས་སྦྱོར་བའི་ཚེ། འཆི་བདག་ཏུ་འགྱུར་བ་དེ་ཡིན་པར་འགྱུར་ལ། ཚུལ་དེ་དང་མཐུན་པར། འཇིག་རྟེན་གཞག་པ་དང་མངོན་པ་མཛོད་སོགས་ལས་ཀྱང༌། འཛམ་བུའི་གླིང་ནས་དཔག་ཚད་ལྔ་བརྒྱའི་འོག་ན་ཡི་དྭགས་ཀྱི་གནས་གཞི་ཆེན་པོར་གཤིན་རྗེ་ཆོས་ཀྱི་རྒྱལ་པོ་སེམས་ཅན་རྣམས་ཀྱི་དགེ་སྡིག་གི་སྟོང་གཅོད་ཅིང་གནས་པར་བཤད་དོ། ། འོ་ན་སྤྱན་འདྲེན་གྱི་སྐབས་སུ། འདི་ནས་ལྷོ་ཡི་ཕྱོགས་རོལ་ནས། ། དཔག་ཚད་བརྒྱད་ཁྲིའི་ཕ་རོལ་ན། ། ཞེས་འབྱུང་བ་ཇི་ལྟར་དྲངས་ཞེ་ན།
དེ་ནི་སྒྲུབ་པ་པོ་གང་དུ་གནས་པའི་ས་དེ་ནས་རྟེན་འབྲེལ་གྱི་དབང་གིས་ལྷོ་ཕྱོགས་སུ་དཔག་ཚད་བརྒྱད་ཁྲི་གཞལ་བའི་ཕ་རོལ་དུ་ཡི་དྭགས་ཀྱི་གནས་ཡོད་པའི་དབང་དུ་བྱས་ཏེ། དེ་ནས་སྤྱན་འདྲེན་པར་བཤད་ཀྱི། དཔག་ཚད་བརྒྱད་ཁྲི་འོག་ཏུ་གཞལ་བ་ནས་སྤྱན་འདྲེན་པར་མ་བཤད་མོད། དེ་ལའང་འོག་ཏུ་དཔག་ཚད་ལྔ་བརྒྱའི་ཚད་ཡིན་པ་ལ་ནི་ཁྱད་པར་མེད་པའི་ཕྱིར། གལ་ཏེ་དེ་ལྟར་ཡིན་ན་བསྐུལ་བའི་འགོར། རྒྱ་མཚོ་ཆེན་པོའི་གཏིང་རུམ་ནས། ། དཔག་ཚད་བརྒྱད་ཁྲི་འདས་པའི་འོག ། རྒྱ་གྲམ་རླུང་གི་བར་དག་ནས། ། གཤིན་རྗེ་ཡ་མ་རཱ་ཛ་ནི། ། ཞེས་འབྱུང་བ་ཇི་ལྟར་མཐུན་སྙམ་ན།
དེ་ནི་གོང་མ་ཀུན་དང་མི་མཐུན་པས། ཚིག་རྐང་བཞི་པོ་དེ་མ་བརྟགས་པར་བབ་ཅོལ་དུ་སྨྲས་པའི་ཚིག་ཏུ་མངོན་ཏེ། ཅིའི་ཕྱིར་ན། ཐེག་པ་ཐུན་མོང་བའི་ལུགས་ལ། མཛོད་ལས། འདི་འོག་སྟོང་ཕྲག་ཉི་ཤུ་ན། ། མནར་མེད་པའོ། ། ཞེས་འབྱུང་བ་ལྟར། འཛམ་བུའི་གླིང་གི་འོག་ཏུ་ཐུར་ལ་དཔག་ཚད་ཉི་ཁྲི་འདས་པ་ན། སེམས་ཅན་དམྱལ་བ་ཆེན་པོ་མནར་མེད་ཅེས་བྱ་བ་ཚ་དམྱལ་ཀུན་གྱི་སྡུག་བསྔལ་མཐར་ཐུག་པ་དེ་ཡོད་པར་བཤད་ལ།
དེ་ལས་ཀྱང་ཐུར་ལ་དཔག་ཚད་མང་པོ་བགྲང་བའི་ས་ན་ཡི་དྭགས་ཀྱི་གནས་ཡོད་པར་ནི་སུས་ཀྱང་བཤད་པ་མེད་པའི་ཕྱིར་དང༌། རྒྱ་མཚོ་ཆེན་པོའི་གཏིང་རུམ་ཞེས་པ་ཕྱིའི་རྒྱ་མཚོའི་གཏིང་རུམ་ཡིན་དགོས་ལ། དེ་ལྟར་ཡིན་ན། དེའི་འོག་ཏུ་འོག་གཞི་རླུང་རྡོ་རྗེ་རྒྱ་གྲམ་ཞེས་བྱ་བ་རྔམས་སུ་དཔག་ཚད་ས་ཡ་དྲུག་འབུམ་ཡོད་པའི་སྟེང་ནས་ཀྱང་ཐུར་དུ་དཔག་ཚད་བརྒྱད་ཁྲི་དབྲི་བས་རླུང་གི་རྔམས་ལ་ས་ཡ་ལྔ་དགུ་འབུམ་ཉི་ཁྲི་ལས་མི་ལུས་པའི་རླུང་གི་དཀྱིལ་འཁོར་གྱི་དབུས་ན་ཡི་དྭགས་ཀྱི་གནས་ཡོད་པར་འདོད་པ་སྔོན་ཆད་མ་གྲགས་པའི་གཏམ་དུ་སྣང་ལ། གལ་ཏེ་ཕྱིའི་རྒྱ་མཚོ་མ་ཡིན་པར་གསེར་གྱི་ས་གཞིའི་སྟེང་ན་འཁྱིལ་པའི་རྒྱ་མཚོའི་གཏིང་རུམ་ཡིན་དུ་བཅུག་ནའང༌། དེ་ཡན་ཆད་དུའང་རི་རབ་ལྷུན་པོའི་སྨད་ཆ་ཆུ་མཚམས་ནས་ཐུར་དུ་དཔག་ཚད་བརྒྱད་ཡོད་པ། དེ་མི་བརྩི་བར་རྒྱ་མཚོའི་གཏིང་རུམ་སྟེ། གསེར་གྱི་ས་གཞི་མན་ཆད་དུ་དཔག་ཚད་བརྒྱད་ཁྲི་གཞལ་དགོས་ན། དབང་ཆེན་གསེར་གྱི་ས་གཞིའི་རྔམས་སུ་དཔག་ཚད་སུམ་འབུམ་དང་ཉི་ཁྲི་ཡོད་པའི་ནང་ནས་ཀྱང༌། དཔག་ཚད་བརྒྱད་ཁྲི་དབྲི་བས་ས་གཞི་ལ་ཉིས་འབུམ་བཞི་ཁྲི་ལས་མི་ལུས་པའི་མཚམས་དེར་ཡི་དྭགས་ཀྱི་གནས་ཡོད་པ་གད་མོའི་གནས་སོ། །
ཡང་བཤད་ཚུལ་གཞན་དང་མི་མཐུན་ན་ཡང༌། ནང་རྡོ་རྗེའི་ལུས་ཀྱི་གནས་ཚུལ་དུ་སྦྱར་བ་དུས་ཀྱི་འཁོར་ལོ་ལས་ནི། རླུང་གི་མཐའ་ནས་ལྷུན་པོའི་བར་དུ་དམྱལ་བའི་གནས་བདུན་དང་བརྒྱད་པ་ནི་གདེངས་ཅན་གྱི་གྲོང་ཁྱེར་དུ་བཤད་པ་ལ་ནི། རླུང་མེ་ཆུ་སའི་དཀྱིལ་འཁོར་བཞི་བསྡམས་པར་དཔག་ཚད་འབུམ་ཕྲག་གཉིས་ཡིན་པ་ལས། རླུང་གི་དཀྱིལ་འཁོར་ལ་དཔག་ཚད་སྟོང་ཕྲག་ལྔ་བཅུར་ཡོད་པའི་ཕྱེད་འོག་མ་ལ་དཔག་ཚད་སྟོང་ཕྲག་ཉེར་ལྔར་དྲག་པོའི་རླུང་ཆེན་པོ་དང་དེ་སྟེང་ཉེར་ལྔར་མུན་པ་ཆེན་པོ་ཞེས་པ་འོག་མར་ངུ་འབོད་ཆེན་པོ་དང༌། སྟེང་མར་དམྱལ་བའི་གནས་གཉིས་སྟེང་འོག་ཏུ་གནས་པ་སོགས་བཤད་པ་དེ་དག་དང་ཡང་མི་འགྲིགས་ཏེ། རླུང་དེ་ལ་རྒྱ་གྲམ་གྱི་མིང་དུ་བཤད་པ་མེད་ཀྱང༌། གལ་ཏེ་དེ་ལ་རྒྱ་གྲམ་རླུང་གི་བར་ཞེས་ངོས་བཟུང་ན་ཡང༌། དཔག་ཚད་བརྒྱད་ཁྲི་ཞེས་པའི་གྲངས་འགྲིགས་པར་མི་འགྱུར་ཏེ། རླུང་གི་དཀྱིལ་འཁོར་ཡན་ཆད་ཀྱི་མེ་ཆུ་སའི་དཀྱིལ་འཁོར་ལ་འབུམ་ཕྲག་ཕྱེད་གཉིས་ཡོད་དགོས་པའི་ཕྱིར།
དེས་ན་རྒྱ་མཚོ་ཆེན་པོའི་གཏིང་རུམ་ཞེས་པའི་ཚིག་རྐང་བཞི་པོ་འདི་ནི་བླུན་པོ་གཟུ་ལུམ་ཅན་ཞིག་གིས་སྦྱར་བ་སོམ་ཉི་ཅི་ཞིག དེ་མན་ཆད་ཀྱི་ཚིགས་བཅད་རྣམས་ནི་སྔར་ཞུས་ལྟར་ཚད་ལྡན་གཟུང་རུང་དུ་མཆིས་སོ། ། འོ་ན་ཚིག་རྐང་བཞི་པོ་དེ་སླན་ཆད་བསྒྱུར་བཀོད་འདྲ་བྱེད་ན་ཇི་ལྟར་བགྱི་ཞེ་ན། དེའི་ཚབ་ཏུ། བཅོམ་ལྡན་རྡོ་རྗེ་འཇིགས་བྱེད་ཀྱིས། ། བསྟན་པ་སྲུང་བ་གཉེར་གཏད་པའི། ། བཀའ་སྡོད་སྐྱེ་འགྲོའི་སྲོག་གི་བདག ། གཤིན་རྗེའི་རྒྱལ་པོ་ཞེས་བྱ་བ། ། སྐུ་མདོག་མཐིང་ནག་འབར་བ་སོགས་སྔར་བཞིན་བརྗོད་པས་བརླིང་བར་སེམས་ཏེ། དེ་དག་ནི་འཕྲོས་ཙམ་མོ། །
དེ་ཉིད་ལ་བཀའ་འདྲི་གནང་བའི་དངོས་གཞི་རིམ་པ་བདུན་གྱི་ངོས་འཛིན་ཡང་ཁོ་བོ་ནི་རྗེ་བཙུན་རིན་པོ་ཆེ་གྲགས་པས་མཛད་པའི་སྒྲོལ་བསྟོད་ཀྱི་འགྲེལ་པར། འཇིག་རྟེན་བདུན་པོ་ཞབས་ཀྱིས་མནན་ཏེ། ། ཞེས་པ་དང༌། རིམ་པ་བདུན་པོ་རྣམས་ནི་འགེམས་མ། ། ཞེས་པ་འདི་གཉིས་ཀ་ལ། འདོད་ཁམས་ཀྱི་འགྲོ་བ་ལྔ་དང༌། གཟུགས་ཁམས་དང་དྲུག གཟུགས་མེད་ཁམས་ཏེ་བདུན། བཤད་པ་ཉིད་འཐད་པར་སེམས་ཏེ། དེ་ནི་སྒྲོལ་མ་འཇིག་རྟེན་བདུན་ལས་རྣམ་པར་རྒྱལ་བའི་དོན་ནམ།
ཧཱུྃ་གི་སྒྲས་འཇིག་རྟེན་རིམ་པ་བདུན་པོ་སྐྲག་པར་བྱེད་པའམ། ཁམས་གསུམ་དུ་འཛིན་པའི་རྟོག་པ་འཇོམས་པའི་དོན་དུ་དགོངས་སོ། ། དེས་ན་རིམ་པ་བདུན་ནི། འཇིག་རྟེན་རིམ་པ་བདུན་ཏེ། འདོད་པའི་ཁམས་ལྔ་ནི། ངན་འགྲོ་གསུམ ༣ ། མི་དང ༤ ༌། ལྷ་ནི་རྒྱལ་ཆེན་རིས་བཞི་ནས་འཕྲུལ་དགའ་བར་ལྔ ༥ ། གཟུགས་ཁམས་ནི་ཚངས་རིས་ནས་འོག་མིན་བར་ཏེ་དྲུག ༦ ་དང༌།
གཟུགས་མེད་ཁམས་ནམ་མཁའ་མཐའ་ཡས་ནས་ཡོད་མིན་མེད་མིན་བ ༧ ར་ཏེ་འཇིག་རྟེན་བདུན་པོ་དེ་དག་གི་འོག་ན་ཡོད་པས་ས་འོག་རིམ་པ་བདུན་ཏེ། དམྱལ་བའི་གོང་དུ་ཡི་དྭགས་ཀྱི་གནས་ཡོད་དགོས་ནའང༌། དམྱལ་བ་ནའང་དགེ་སྡིག་གི་སྟོངས་འཛིན་པ་སོགས་ཀྱིས་ཁྱབ་པ་ལ་དགོངས་པར་སེམས་སོ། ། དེས་ན་དེ་དག་དང་ངོས་འཛིན་བྱས་ནས་བསྒྲིགས་ན་འགྲིགས་པར་འགྱུར་གྱི། གཞན་དུ་གཞི་དང་རྣམ་གཞི་ཞེས་པ་དེ་དག་ཀྱང་རིམ་པ་བདུན་གྱི་ངོས་འཛིན་བྱས་པ་ཡོད་རུང༌། ལུང་དེ་ཉིད་བླ་མ་སྔ་མ་ཞིག་གིས་ཀྱང་ས་འོག་རིམ་པ་བདུན་དུ་གྲགས། ཞེས་གསུངས་པ་དེ་ཉིད་ལ་དཔྱད་པ་མ་ཞུགས་པར་ལུང་འདྲེན་གྱི་སྐབས་ནོར་བ་འདྲ་ཞིག་བྱུང་བ་དེ་ལྟར་དུ་མཁན་ཆེན་བུདྡྷ་ལཀྵྨཱིས་ཀྱང་ལུང་དྲངས་པ་ཡིན་ནམ་སྙམ་སྟེ། ཅིའི་ཕྱིར་ཞེ་ན། དེ་དག་འོག་ནས་འོག་ཏུ་སངས་རྒྱས་སྤྲུལ་པའི་སྐུ་བཞུགས་པའི་ཞིང་ཁམས་གཞི་ཞེས་བྱ་བ་དང་རྣམ་གཞི་ཞེས་བྱ་བ་སོགས་རིམ་པ་བདུན་ཡོད་པ་ལྟ་བུ་ཡིན་པ་ཤས་ཆེ་བར་སྣང་བས། དེ་ལྟར་ན་སྒྲོལ་མས་སངས་རྒྱས་ཀྱི་ཞིང་ཁམས་བདུན་ཞབས་ཀྱིས་མནན་པ་དང་འགེམས་པར་བྱེད་པའི་འོས་མེད་པའི་ཕྱིར་དང༌།
ལས་ཀྱི་གཤིན་རྗེའི་གནས་ཀྱང་འཇིག་རྟེན་པའི་མཐུན་སྣང་ལྟར་གཤིན་རྗེ་རང་རྒྱུད་པའི་གནས་གླིང་བཞི་པའི་འཇིག་རྟེན་གྱི་ཁམས་ཞིག་ཡིན་དགོས་ཏེ། སྟོན་པས་རྒྱུད་གསུངས་པ་ནའང༌། གདུལ་བྱའི་གཙོ་བོ་གཤིན་རྗེ་ཡིན་པ་ལ་དགོངས་ནས། ལྷོ་ཕྱོགས་གཤིན་རྗེའི་གྲོང་ཁྱེར་ཆེན་པོར་འདུལ་བའི་ཐབས་ཀྱང༌། གཤིན་རྗེའི་གཟུགས་ཀྱིས་འདུལ་བར་དགོངས་ནས་དེར་གཤེགས་པའི་ཚུལ་བསྟན་པའང་གཤིན་རྗེ་རང་རྒྱུད་པའི་བསྟི་གནས་སུ་ངོས་འཛིན་དགོས་པའི་ཕྱིར་རོ། ། ཡང་དྲི་བར། རྒྱལ་དབང་ལྔ་པ་ཆེན་པོའི་གསུང་དེའི་ལན། ཞལ་གསལ་ཞིག་བྱུང་ན་སྙམ་པ་རྣམས་ཐུགས་རྗེས་མ་བོར་བར་དགོས་ཚུལ་ཕེབས་པར། དེ་དག་གི་སྐོར་སྔར་གྱི་གསུང་ལན་དུ་ཕུལ་བ་དེར་ཐུགས་དཔྱད་སྩལ་བས་ཧ་ལམ་དོགས་པ་སེལ་ནུས་ཙམ་ཡོད་པས་དེས་འཐུས་ཤིང༌། དེ་ལས་རྒྱས་པ་རྣམ་བཤད་འདྲ་བའི་སྐབས་ཡིན་ན་མིན་པ་རེ་ཞིག་སྐབས་སུ་མ་ཕྱིན་པས་གཞག་གོ །
དེ་དག་གིས་ནི་དཔྱོད་ལྡན་དམ་པ་ཉིད་ནས་བཀའ་འདྲི་རིག་བྱེད་འབྱིན་པོའི་གདངས་སྙན་གྱི་རྗེས་འགྲོར་སྩལ་བའི་ལན་གསལ་དེ་འཕྲལ་ནས་འབུལ་དགོས་ཡོད་པ་གོར་མ་ཆག་ནའང༌། དེ་དག་གི་སྐབས་སུ་ཁོ་བོ་ལྟ་བྱེད་ཀྱི་དབང་པོ་དང༌། འདྲི་བྱེད་ཀྱི་སུག་པ་ལའང་ཉེ་ཞོའི་བྲོ་འཚལ་ཅུང་ཟད་བྱུང་ནས་འབུལ་མ་ཐུབ་པར། འདི་ལོར་བདག་ཅག་རྣམས་ཀྱི་སྟོན་པས་ཀྱང༌། བསྲེགས་བཅད་བརྡར་བའི་གསེར་བཞིན་དུ། ། ལེགས་པར་བརྟགས་ལ་ང་ཡི་བཀའ། ། བླང་བར་བྱ་ཡི་གུས་ཕྱིར་མིན། ། ཞེས་གསུངས་པ་ལྟར། སྟོན་པ་ཉིད་ཀྱི་གསུང་ལ་ལེགས་པར་བརྟག་འོས་སུ་གསུངས་པ་ལྟར། ཅུང་ཟད་དཔྱད་པ་འདིར་རྗེས་འཇུག་གི་དཔྱོད་ལྡན་ལའང་ཕན་པ་དང༌།
ཆོས་ཀྱི་བྱི་དོར་དུ་མི་འགྲོ་བ་ཅི་ཞིག་ཡོད་ཀྱང༌། གནའ་བོའི་སྲོལ་ལ་ཞེན་པའི་ཟོལ་ཅན་རྣམས་ཀྱི་རྣར་མི་སྙན་ནའང༌། རྣམ་པར་དཔྱོད་ལྡན་ཉིད་དགྱེས་བར་འགྱུར་སླད་ལན་ལྡོན་ལེགས་བྲིས་མེ་ཏོག་དཀར་པོའི་སིལ་མས་འཐོར་བ་རེ་ཞིག་བྲིས་ཟིན་ཏོ། ། འདིར་སྨྲས་པ། བདག་ནི་བཀའ་ལུང་དགོངས་འགྲེལ་ལེགས་བྲིས་ཡུལ། ། བླ་མར་འདེགས་པའི་དད་སྟོབས་བརླིང་བ་ཙམ། ། རིན་ཆེན་ལྷུན་པོའི་གྲགས་སྙན་ལ་ཆགས་པའི། ། མཁས་རློམ་གཉིས་སྐྱེས་གསེར་དུ་སྣང་བའི་རྒྱུས། ། ཚུལ་མཐོང་བློ་ཡང་འཕགས་པའི་བློ་གྲོས་སུ། ། རྣམ་པར་བརྟགས་པ་གང་ཞིག་རྒྱང་རིང་ནས། །
དགོས་སྐབས་ཆོས་ཀྱི་དཀའ་གནས་ལ་ལ་ཞིག ། འདྲི་བྱེད་མི་འགྱུར་ཕྲེང་བ་ཅང་འབྱོར་བ། ། གཏན་འདུན་ཆོས་ལ་མི་དཔྱོད་ཐེ་ཚོམ་གནས། ། མི་ཤེས་མི་རྨད་སྦེད་པ་བླུན་པོའི་སྐྱོན། ། དོགས་གནས་ཕྲ་མོས་ཐམས་ཅད་མཁྱེན་ལམ་གྱི། ། སྒྲིབ་པར་རྟོགས་ནས་འདྲི་བ་མཁས་པའི་ཚུལ། ། དེ་སླད་དཔྱོད་ལྡན་མཆོག་ནས་བཀའ་སྩལ་དོན། ། གང་དྲན་རྩེ་འཇོའི་ལན་ལྡོན་མེ་ཏོག་བཏུས། ། རྗོད་བྱེད་ཚར་དུ་དངར་འདི་སྟོབས་བཅུ་མངའ། ། སྲས་བཅས་བསྟན་པར་མཛེས་པའི་རྒྱན་དུ་འབུལ། །
འདི་བགྱིས་དགེ་བས་བརྩེ་ཆེན་ཨེ་ཝཾ་པ། ། ཟུང་གི་ལུགས་བཟང་གངྒཱས་འཛམ་གླིང་ཁྱོན། ། ཡོངས་གང་མཁས་གྲུབ་བྱེ་བའི་ངང་པས་རྩེན། ། བཤད་སྒྲུབ་མགྲིན་སྙན་ཕྱོགས་བཅུར་སྒྲོགས་པར་ཤོག ། ཅེས་དགོས་སྐབས་ཆོས་ཀྱི་བཀའ་གནས་ཀྱི་དོགས་པ་འདྲི་བའི་ལན་ལྡོན་མེ་ཏོག་ཕྲེང་བ་ཞེས་བྱ་བ་འདི་ནི། མཁས་བཙུན་བཟང་པོའི་ཡོན་ཏན་གྱི་དབྱིག་དང་ལྡན་པ་རྡོ་རྗེ་སློབ་དཔོན་ངག་དབང་ཤེས་རབ་པའི་གསུང་བསྐུལ་འཇིག་རྟེན་མེས་པོའི་གདངས་སྙན་ལྟ་བུས་འབྱོར་བར། རྒྱལ་བ་གཉིས་པ་རྗེ་བཙུན་ཨེ་ཝཾ་པ་ཡབ་སྲས་བརྒྱུད་པར་བཅས་པའི་ལེགས་གསུངས་ཀྱི་བདུད་རྩིས་འཚོ་བའི་བནྡེ་ཚུལ་ཁྲིམས་རིན་ཆེན་ནམ། འབྱུང་དུ་རུང་བའི་ཡོན་ཏན་ལ་སྨོན་པའི་བཏགས་མིང་དུ། ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་སྙེམས་པའི་ལང་ཚོའི་སྡེ་ཞེས་བོད་པས།
སྡེ་དགེ་ལྷུན་གྲུབ་སྟེང་གི་གཙུག་ལག་ཁང་མཐོང་ན་མངོན་པར་དགའ་བའི་ཉེ་འདབས་ཀྱི་རྒྱལ་ཁབ་ཏུ་བྲིས་ནས་ཕུལ་བ་སྭསྟི་བི་ཛ་ཡནྟུ།། །། ༄༅། །ཉམས་ལེན་སྐབས་ཀྱི་དོགས་གནས་དྲི་བ་འགའ་ཞིག་བྱུང་བའི་ལན་ལྡོན་ཀུན་ཕན་གཞོན་ནུ་ཞེས་བྱ་བ་བཞུགས།། ༄༅། །གང་ཞིག་སྲིད་ཞིའི་མཐའ་ཆེན་གཉིས་འགོངས་པར། ། བླ་མེད་གནས་སུ་ཕྱིན་ནས་ཡིད་ཅན་ཚོགས། ། ངེས་ལེགས་ལམ་ནས་འདྲེན་མཛད་ཨེ་ཝཾ་པ། ། བརྒྱུད་པར་བཅས་ལ་གུས་པས་ཕྱག་འཚལ་ལོ། ། སངས་རྒྱས་སྒྲུབ་པའི་བདེན་གཉིས་དབྱེར་མེད་ཀྱི། ། ལམ་བཟང་དོན་དུ་གཉེར་བ་དགེ་བའི་བཤེས། ། སྐྱེ་འཕགས་མཁས་པ་ཀུན་དགའི་རིང་ལུགས་བཟང༌། ། ཡོངས་འཛིན་དེ་ཡིས་དྲིན་ལན་ཅུང་ཟད་བླན། །
ལམ་གསུམ་རྒྱུན་གྱིས་སོམ་ཉི་འཁྲུད་ནུས་མིན། ། སྣང་གསལ་བཏེག་པས་དཀའ་གནས་གསལ་མི་བྱེད། ། དེ་དག་ལས་ནི་ལུང་རིགས་གདམས་པའི་མཆིད། ། ཡིད་ཆེས་བསྐྱེད་ལ་ཁྱད་པར་འཕགས་པ་ཉིད། ། དེའང་རིམ་གཉིས་ཀྱི་རྣལ་འབྱོར་ལྷུར་ལེན་པའི་དགེ་སློང་སངས་རྒྱས་ཀུན་བཟང་པ་ཉིད་ནས། རྗེ་བཙུན་རིན་པོ་ཆེས། དམིགས་མེད་འཇིགས་དང་བྲལ་བའི་སྐྱབས་སུ་འགྲོ། ། ཚད་མེད་དམིགས་ཡུལ་སྤངས་པའི་སེམས་བསྐྱེད་བྱ། ། དེ་ཡི་ཆོས་ཉིད་རང་བཞིན་ནམ་མཁའ་འདྲ། ། བསགས་པ་མེད་པའི་དགེ་རྩ་བྱང་ཆུབ་བསྔོ། །
ཞེས་གསུངས་པ་རྣམས་རྒྱུད་ལ་སྦྱར་ནས་ཉམས་སུ་ལེན་ཚུལ་གྱི་གདམས་པ་སྦྱོར་དངོས་རྗེས་གསུམ་ཚང་བ་ཞིག་དགོས་ཞེས་པར། འདིར་གོ་དོན་གྱི་སྙེ་མ་ཉུང་བསྡུས་ཙམ་འབུལ་བ་ལ། དྲི་བ་དང་པོའི་དོན་སྤྱིར་བསྟན་པ་དང༌། བྱེ་བྲག་ཏུ་བསྟན་པ་གཉིས་ལས། དང་པོ་ནི། སྤྱིར་གོང་སྐྱབས་སུ་འགྲོ་བ་ནས་མཇུག་དགེ་བ་བསྔོ་བའི་བར་གྱི་སྦྱོར་དངོས་རྗེས་ཀྱི་ཆོས་ཐམས་ཅད་འཁོར་འདས་དབྱེར་མེད་དམ། བདེན་གཉིས་ཟུང་འཇུག་ཏུ་ཉམས་སུ་བླང་དགོས་ཀྱི། དེ་དག་ཡ་བྲལ་གྱི་ཀུན་རྫོབ་དམིགས་བཅས་ཁོ་ནའམ། དོན་དམ་སྟོང་ཉིད་ཁོ་ན་བསྒོམ་དུ་མི་རུང་སྟེ། དེས་ནི་ཡང་དག་པའི་ལམ་དུ་མི་འགྱུར་ཏེ།
ཀུན་རྫོབ་དམིགས་བཅས་སུ་ཁོ་ན་བསྒོམས་པ་ནི། རྣམ་པར་རྟོག་པའི་མཚན་མར་འཛིན་པ་ཡིན་ལ། དེ་ནི་ཡང་དག་པར་སྦྱོར་བར། རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། ཞེས་དང༌། རྗེ་ས་སྐྱ་པ་ཆེན་པོས་ཀྱང༌། ཡེ་ཤེས་རྣམ་པར་རྟོག་པ་ཡི། ། དབང་དུ་གྱུར་ན་གྲོལ་བ་མེད། ། ཅེས་དང༌།
ཆོས་ཉིད་འཛིན་པས་དཀྲིས་པ་ལ། ། མི་རྟོག་པ་ཡང་འཁྲུལ་སྣང་ཡིན། ། དེ་ཡིས་མི་རྟོག་བསྒོམས་ན་ཡང༌། ། རྣམ་རྟོག་མཚན་མའི་འཁྲུལ་འཁོར་ཡིན། ། ཞེས་སོགས་རྒྱ་ཆེར་གསུངས་པས་སོ། ། གལ་ཏེ་སྟོང་ཉིད་ཁོ་ན་བསྒོམས་ཀྱང་མི་གྲོལ་ཏེ། ཇི་སྐད་དུ་ས་སྐྱ་པཎྜི་ཏས། སྟོང་ཉིད་ཉན་ཐོས་རྣམས་ཀྱང་བསྒོམས། ། དེ་ཡི་འབྲས་བུ་འགོག་པ་ཐོབ། ། ཅེས་དང༌།
སྡུད་པར། ཐབས་མེད་ཤེས་རབ་བྲལ་བས་ཉན་ཐོས་ཉིད་དུ་ལྷུང༌། ། ཞེས་སོགས་འབྱུང་ངོ༌། ། དེས་ན་ཟུང་འཇུག་བརྗོད་བྲལ་བློ་འདས་ཀྱི་ངང་དུ་ཉམས་སུ་ལེན་དགོས་ཏེ། དེ་ཉིད་ལས། ཀུན་རྫོབ་ཇི་ལྟར་སྣང་བཞིན་པས། ། དོན་དམ་མཐའ་བཞིའི་སྤྲོས་པ་བྲལ། ། ཞེས་དང༌། རྒྱལ་སྲས་སེམས་དཔའ་ཆེན་པོས། རང་བཞིན་མེད་པ་ཀུན་རྫོབ་རང་བཞིན་འདི། །
མཐའ་ལས་འདས་ཕྱིར་ནམ་མཁའི་མཐའ་དང་མཉམ། ། རྐྱེན་ལས་སྐྱེས་ཕྱིར་སྐྱེ་བ་མེད་པ་སྟེ། ། རྟེན་འབྲེལ་ཡིན་ཕྱིར་རང་གི་ངོ་བོས་སྟོང༌། ། དམ་པའི་དོན་ནི་སྤྲོས་པའི་མཐའ་དང་བྲལ། ། སྨྲ་བསམ་བརྗོད་ལས་འདས་པའི་ཡེ་ཤེས་ཀྱིས། ། འགའ་ཡང་མཐོང་མེད་ཚུལ་གྱིས་མཐོང་བ་ཡིན། ། ཞེས་བཤད་པ་ལྟར། ཀུན་རྫོབ་རང་སེམས་བག་ཆགས་འཁྲུལ་པའི་དབང་གིས་ཕྱི་དོན་དུ་སྣང་བའི་སྣོད་བཅུད་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་སེམས་དེ་དང་དེར་སྣང་བ་ཙམ་སྟེ། དཔེར་ན་རྨི་ལམ་གྱི་སྣང་བ་ལྟ་བུ། སེམས་སྣང་དེ་དག་ཐམས་ཅད་ཀྱང་སྒྱུ་མ་མཁན་གྱིས་སྤྲུལ་པའི་རྟ་དང་གླང་པོ་གྲོང་ཁྱེར་ལ་སོགས་པ་ལྟ་བུ།
སྒྱུ་མའི་སྣང་བ་ལྟ་བུ་དེ་དག་ཀྱང་རྟེན་ཅིང་འབྲེལ་པར་འབྱུང་བ་བརྗོད་དུ་མེད་པར་ཤེས་པའི་ཤེས་རབ་ཀྱི་དབང་པོས་དཔྱད་ངོར། ཡོད་མེད་ཡིན་མིན་གང་དུའང་གྲུབ་པ་མེད་པར་སེམས་ཉིད་རང་སྣང་བ་ཡིན་ཏེ། སེམས་ཉིད་ཀྱི་རང་བཞིན་ནི་རྒྱུ་རྐྱེན་གང་གིས་ཀྱང་མ་བསྐྱེད་པའི་ཕྱིར་དང་པོ་སྐྱེ་བས་སྟོང༌། སྐྱེ་བ་མེད་པས་སྡོད་པ་མེད་པའི་ཕྱིར་བར་དུ་གནས་པས་སྟོང༌། མི་གནས་པ་ཉིད་ལ་འཇིག་པ་མེད་པས་མཐར་འགགས་པ་མེད་དེ། མདོར་ན་ཡིན་མིན་དང༌། ཡོད་མེད་གཅིག་དང་དུ་མ་སོགས་གང་དུ་ཡང་གྲུབ་པ་མེད་པར་ཤེས་པའི་དམིགས་པ་མེད་པ་ནི་རྣམ་པར་མི་རྟོག་པ་སྟེ། ཇི་སྐད་དུ། མི་རྟོག་ཏིང་འཛིན་ལ་གནས་ན། ། མཁའ་བཞིན་དྲི་མ་མེད་པར་འགྱུར། །
ཞེས་སོ། ། དེའང་ལས་དང་པོ་པས་མཚན་འཛིན་གྱི་དམིགས་པ་དང་བཅས་པ་ལྟར་འགྱུར་ཡང༌། དེ་ཉིད་སྣང་སྟོང་གི་ཚུལ་དྲན་པ་ནན་ཏན་དུ་བྱས་པས་མི་རྟོག་པར་སྐྱེ་བ་འབྱུང་སྟེ། གང་གི་ཕྱིར་ན། དམིགས་པ་ལ་ནི་བརྟེན་ནས་ནི། ། མི་དམིགས་པ་ནི་རབ་ཏུ་སྐྱེ། ། ཞེས་འབྱུང་བ་དང༌། ཁྱད་པར་བསྐྱེད་རིམ་ལ་སོགས་པ་གང་བསྒོམ་ཡང༌། རྒྱུ་དུས་ཀྱི་ལྟ་བས་ཟིན་པར་བསྒོམ་དགོས་ཏེ། རྒྱུ་མཚན་བསྐྱེད་རིམ་ཉིད་རྣམ་རྟོག་ཡིན་མོད།
རྟོག་པའི་ངོ་བོ་ནི་རང་སེམས་ཉིད་ཡིན་ལ། སེམས་དེའི་ཡོན་ཏན་གྱི་ལྡོག་པའི་ཆ་ནས་དབྱེ་ན། སེམས་ཀྱི་མཚན་ཉིད་གསལ་བ་གསལ་རིག གསལ་རིག་གི་རང་བཞིན་སྟོང་པ་ཡིན་ཞིང༌། སྟོང་པ་ནི་ཆོས་དབྱིངས་ཡིན་ལ། འཁྲུལ་རྟོག་ཐམས་ཅད་ཆོས་དབྱིངས་སུ་དག་པར་རྟོགས་པ་འབྱུང་བའི་ཕྱིར། དེ་ནི་མི་དམིགས་པའམ་མི་རྟོག་པའི་ཡེ་ཤེས་ཉིད་ཡིན་ཏེ། རྗེ་ས་སྐྱ་པ་ཆེན་པོས། རྣམ་པར་རྟོག་པ་ཡེ་ཤེས་ཀྱི། ། དབང་དུ་གྱུར་ན་འཁོར་བ་མེད། །
ཅེས་དང༌། འཁོར་བ་བཙལ་བས་མ་རྙེད་པ། ། མྱ་ངན་འདས་པའི་རང་བཞིན་ཡིན། ། འཁོར་འདས་མེད་པར་གོ་བ་དེ། ། འཁོར་འདས་དབྱེར་མེད་ཀྱི་ལྟ་བ་ཡིན། ། ཞེས་སོགས་རྒྱ་ཆེར་འབྱུང་ངོ༌། ། རྒྱུ་དུས་ཀྱི་ལྟ་བས་ཟིན་དགོས་པའི་རྒྱུ་མཚན་ཡང༌། སཾ་པུ་ཊ་ལས། དང་པོར་སྟོང་ཉིད་བསྒོམས་ནས་ནི། ། ལུས་ཅན་ཀུན་གྱི་དྲི་མ་བཀྲུ། །
ལུས་སོགས་སྟོང་པའི་ཞིང་ས་ལ། ། བློ་དང་ལྡན་པས་ས་བོན་གདབ། ། ཅེས་གསུངས་པའི་དོན་ལ་དགོངས་ནས། རང་རེའི་ལམ་འབྲས་སོགས་ཀྱི་སྐབས་སུ་ལྟ་བ་དབང་གི་རྗེས་སུ་བསྟན་པ་དང༌། བསྐྱེད་རྫོགས་བསྒོམ་པའི་སྔོན་དུ་བསྟན་པའང་འོག་ནས་འབྱུང་བའི་ལམ་ཐམས་ཅད་ཀྱང་དེ་དང་དེར་སྣང་ཙམ་རང་གི་ངོ་བོར་སྐྱེ་འགག་གནས་གསུམ་གྱི་སྤྲོས་པ་ཐམས་ཅད་དང་བྲལ་བ་རྟོགས་ནས། མདོར་ན་གཞི་ལམ་འབྲས་བུའི་ཆོས་སུ་སྣང་བ་ཐམས་ཅད། དེ་དང་དེའི་རང་བཞིན་རྨི་ལམ་སྒྱུ་མ་ལྟ་བུར་རང་སེམས་སྐད་ཅིག་མའི་སྟེང་དུ་གཏན་ལ་ཕབ་ནས་རྟོགས་པའི་ཆེད་ཡིན་པ་ལ་དགོངས་པས་སོ། ། གཉིས་པ་བྱེ་བྲག་ཏུ་བསྟན་པ་ལ། དམིགས་མེད་འཇིགས་དང་བྲལ་བའི་སྐྱབས་སུ་འགྲོ། ། ཞེས་པའི་དོན་ནི།
དོན་དམ་པར་མཐར་ཐུག་གི་སྐྱབས་ཡུལ་ནི་ཆོས་ཀྱི་དབྱིངས་རང་བཞིན་རྣམ་དག་དང༌། སྤང་བྱ་གློ་བུར་གྱི་དྲི་མ་དང་བྲལ་བའི་ཡེ་ཤེས་དབྱེར་མེད་པ་ནི་སངས་རྒྱས་ཀྱི་ཆོས་ཀྱི་སྐུ་ཡིན་ལ། དམ་པའི་ཆོས་མཚན་ཉིད་པའང་དེ་ཉིད་ཡིན་ཞིང༌། དགེ་འདུན་གྱི་མཐར་ཐུག་ཀྱང་ཆོས་ཀྱི་སྐུ་ཡིན་པའི་ཕྱིར། སྐྱབས་ཉག་གཅིག་ནི་སངས་རྒྱས་ཉིད་ཡིན་ཏེ། རྒྱུད་བླ་མ་ལས། དམ་པའི་དོན་དུ་འགྲོ་བ་ཡི། ། སྐྱབས་ནི་སངས་རྒྱས་ཉག་གཅིག་ཡིན། ། སྐྱོབ་པ་ཆོས་ཀྱི་སྐུ་ཅན་དང༌། ། ཚོགས་ཀྱང་དེ་ཡི་མཐར་ཐུག་ཕྱིར། །
ཞེས་འབྱུང་ཞིང༌། གནས་སྐབས་ཀྱི་སྐྱབས་གནས་སྐུ་གསུམ་སོགས་ཀྱི་རྣམ་གཞག་བྱེད་པ་ལྟར་ན། དོན་དམ་ཆོས་སྐུ་སྟེ། རང་དོན་མཐར་ཕྱིན་ཆོས་ཀྱི་སྐུ་དང༌། འདུས་མ་བྱས་དང༌། ལྷུན་གྱིས་གྲུབ་པ་དང༌། གཞན་གྱི་རྐྱེན་གྱིས་རྟོགས་པ་མིན་པ་སོགས་རྟོགས་པས་མཁྱེན་པ་དང༌། འཇིགས་པ་མེད་པའི་ལམ་གཞན་ལ་སྟོན་པའི་བརྩེ་བའི་ཐུགས་རྗེ་དང༌། དེ་དག་གིས་འགྲོ་བའི་ཉོན་མོངས་དང་སྡུག་བསྔལ་སྤོང་བའི་ནུས་པ་དང་ལྡན་པའི་ཀུན་རྫོབ་ཀྱི་སྐུ་གཉིས་ནི་གཞན་དོན་མཐར་ཕྱིན་སངས་རྒྱས་ཏེ། མགོན་པོ་བྱམས་པས།
འདུས་མ་བྱས་ཤིང་ལྷུན་གྱིས་གྲུབ། ། གཞན་གྱི་རྐྱེན་གྱིས་རྟོགས་མིན་པ། ། མཁྱེན་དང་བརྩེ་བ་ནུས་པར་ལྡན། ། དོན་གཉིས་ལྡན་པའི་སངས་རྒྱས་ཉིད། ། ཅེས་སོ། ། དེས་ན་འདིར་སྐབས་སུ་བབ་པ་ལམ་གྱི་སྐྱབས་འགྲོ་ནི་གོང་དུ་བཤད་པ་ལྟར་འཁོར་འདས་དབྱེར་མེད་ཀྱི་ཚུལ་དུ་ཉམས་སུ་ལེན་པ་ཡིན་ཏེ། གང་ལ་སྐྱབས་སུ་འགྲོ་བའི་ཡུལ་དཀོན་མཆོག གང་གིས་སྐྱབས་སུ་འགྲོ་བའི་གང་ཟག ཇི་ལྟར་སྐྱབས་སུ་འགྲོ་བའི་ཚུལ་རྣམས། ཀུན་རྫོབ་ཏུ་སོ་སོར་སྣང་ཙམ་མ་འགགས་པ་སྐྱབས་འགྲོའི་རྣམ་གཞག་ལྟར་ཡིན་ལ།
བསྐྱབ་བྱ་འཁོར་བ་དང་ངན་སོང་གི་འཇིགས་པའམ། ཡིད་མཚན་རྟོག་གི་འཇིགས་པ་རྣམས། དོན་དམ་པར་ཤེས་རབ་ཀྱི་དབང་པོས་དཔྱད་ངོར། ཆོས་དང་གང་ཟག་གི་བདག་གཉིས་དང༌། ཕུང་པོ་རྣམ་རིག་སོགས་ཀྱིས་སྟོང་པ། སྐྱེ་འཇིག་འགྲོ་འོང་སོགས་ཅིར་ཡང་མ་གྲུབ་པའི་ཕྱིར་དང༌། སྐྱབས་ཡུལ་གྱི་རང་བཞིན་ཡང༌། མདོ་ལས། སངས་རྒྱས་ནི་རྨི་ལམ་ལྟ་བུ། སྒྱུ་མ་ལྟ་བུ།
མྱ་ངན་ལས་འདས་པའང་རྨི་ལམ་ལྟ་བུ། སྒྱུ་མ་ལྟ་བུ། མྱ་ངན་ལས་འདས་པ་ལས་ཁྱད་པར་དུ་འཕགས་པའི་ཆོས་གཞན་ཞིག་ཡོད་ན་དེའང་སྒྱུ་མ་ལྟ་བུ། རྨི་ལམ་ལྟ་བུའོ། ། ཞེས་གསུངས་པའི་ཕྱིར་ཆོས་ཐམས་ཅད་ཕན་ཚུན་ལྟོས་གྲུབ་རྟེན་ཅིང་འབྲེལ་འབྱུང་གི་རང་བཞིན་མཐའ་བྲལ་གྱི་སྟོང་པ་ཉིད་དུ་རྟོགས་དགོས་ཀྱི། རི་བོང་གི་རྭ་ལྟ་བུའི་སྟོང་ཉིད་དུ་ནི་མི་གཟུང་ངོ༌། ། དྲི་བ་གཉིས་པ། ཚད་བྲལ་དམིགས་ཡུལ་སྤངས་པའི་སེམས་བསྐྱེད་བྱ། ། ཞེས་པའི་དོན་ནི། སྤྱིར་སེམས་བསྐྱེད་ལ།
གཞན་དོན་གྱི་ཕྱིར་སངས་རྒྱས་ཐོབ་པ་འདོད་པ་དང༌། དེའི་ཕྱིར་ལམ་ལ་སློབ་པ་གཉིས་ཏེ། དེ་སྐད་དུའང༌། འགྲོ་བར་འདོད་དང་འགྲོ་བ་ཡིས། ། བྱེ་བྲག་ཇི་ལྟར་ཤེས་པ་ལྟར། ། དེ་བཞིན་མཁས་པས་དེ་གཉིས་ཀྱི། ། བྱེ་བྲག་རིམ་བཞིན་ཤེས་པར་བྱ། ། ཞེས་ཀུན་རྫོབ་ཏུ་སྨོན་འཇུག་གཉིས་དང༌། དོན་དམ་སེམས་བསྐྱེད་ནི་ཆོས་ལ་མི་རྟོག་པའི་ཡེ་ཤེས་སྐྱེས་པ་སྟེ། དེ་བསྐྱེད་པའི་ཐབས་ནི་ཚོགས་གཉིས་བསགས་པ་སྟེ།
རྫོགས་པའི་སངས་རྒྱས་རབ་བསྙེན་བྱ། ། བསོད་ནམས་ཡེ་ཤེས་ཚོགས་རབ་བསགས། ཆོས་ལ་མི་རྟོག་ཡེ་ཤེས་ནི། ། སྐྱེ་ཕྱིར་དེ་ནི་དམ་པར་འདོད། ། ཅེས་འབྱུང་བ་ལྟར་རོ། ། འདིར་སྐབས་སུ་བབ་པའང་བདེན་གཉིས་ཟུང་འཇུག་ཏུ་ཉམས་སུ་ལེན་པའི་དོན་ཏེ། ཚད་དང་གྲངས་མེད་པའི་སེམས་ཅན་བདག་ཏུ་འཛིན་པ་དམ་པོས་བཅིངས་པས་སྡུག་བསྔལ་སྣ་ཚོགས་ཀྱིས་ཉམ་ཉེས་པ་རྣམས་ཀྱི་དོན་བྱ་བ་ལ། དོན་བྱ་བའི་ཡུལ། སེམས་ཅན་ངོ་བོ་ཉིད་ཀྱིས་གྲུབ་པ་མེད་པའི་ཕྱིར་ན། དམིགས་པའི་ཡུལ་དུ་གཟུང་བྱར་གྲུབ་པ་ཅི་ཞིག་ཡོད་དེ།
སྡུད་པ་ལས། བདག་ཅི་འདྲ་བར་དེ་འདྲར་སེམས་ཅན་ཐམས་ཅད་ཤེས། ། སེམས་ཅན་ཐམས་ཅད་ཅི་འདྲ་དེ་འདྲར་ཆོས་ཀུན་ཤེས། ། ཞེས་དང༌། སྤྱོད་འཇུག་ལས། འགྲོ་བ་རྨི་ལམ་ལྟ་བུ་སྟེ། ། རྣམ་པར་དཔྱད་ན་ཆུ་ཤིང་འདྲ། ། ཞེས་དང༌། གལ་ཏེ་སེམས་ཅན་ཡོད་མིན་ན། ། སུ་ལ་སྙིང་རྗེ་བྱ་ཞེ་ན། །
འབྲས་བུའི་དོན་དུ་ཁས་བླངས་པའི། ། རྨོངས་པས་བཏགས་པ་གང་ཡིན་པའོ། ། ཞེས་གསུངས་པའི་ཕྱིར། འགྲོ་བ་ངོ་བོས་མ་གྲུབ་པ་ལ། དེ་ལྟར་མ་ཤེས་པར། བདག་ཏུ་འཛིན་པ་དམ་པོས་བཅིངས་པ་རྣམས་ཀྱི་དོན་བྱ་བའམ། བྱ་བྱེད་ལས་གསུམ་མཚན་མར་འཛིན་པའི་དམིགས་པ་མེད་པར་ཤེས་པའི་སྒྱུ་མ་ལྟ་བུའི་ངང་ནས་སྤྱད་དགོས་སོ། ། ཞེས་པའི་དོན་དུ་སྣང་ངོ༌། ། དྲི་བ་གསུམ་པ་ནི། དེ་དག་ཏུ་མ་ཟད།
དྲི་ཚིག་གིས་དངོས་སུ་མ་ཟིན་ཡང༌། སྦྱོར་དངོས་རྗེས་གསུམ་ཚང་བ་ཞེས་པའི་ཤུགས་ལས་འབྱུང་བ་ལྟར་ན། ལམ་གྱི་དངོས་གཞིའི་གནས་སྐབས་ཀྱི་ལྷ་སྔགས་ཡེ་ཤེས་ཀྱི་རྣལ་འབྱོར་ཐམས་ཅད་ཀྱང་ཟབ་གསལ་གཉིས་སུ་མེད་པའི་ལྷ། གྲག་སྟོང་གཉིས་སུ་མེད་པའི་སྔགས། རིག་སྟོང་གཉིས་སུ་མེད་པའི་ཡེ་ཤེས་ཐམས་ཅད་ལ་རྣམ་པར་མི་རྟོག་པའམ། མི་དམིགས་པའི་ལྟ་བས་ཟིན་པ་ཉིད་ཤིན་ཏུ་གཙོ་ཆེ། ཁྱད་པར་རྣལ་འབྱོར་བླ་མེད་ཀྱི་ཉམས་ལེན་སྐབས་སུ། རྒྱུ་དང་ལམ་དང་འབྲས་བུའི་གནས་སྐབས་ཀྱི་ལྷན་ཅིག་སྐྱེས་པའི་ཆོས་གསུམ་པོ་ཐམས་ཅད་སེམས་ཉིད་རང་རིག་རང་གསལ་ཙམ་དུ་མྱོང་ཡང་རང་བཞིན་གང་དུ་མ་གྲུབ་པ་ཁོ་ནའི་ཆོ་འཕྲུལ་དུ་ཤེས་དགོས་ཏེ། སེམས་ཀྱི་མཚན་ཉིད་གསལ་བ་འཁོར་བ། རང་བཞིན་སྟོང་པ་མྱང་འདས།
ངོ་བོ་ཟུང་འཇུག་དབྱེར་མེད། ཉམས་སུ་བླང་བའི་གནད་གསུམ་གྱི་སྐབས་སུ། ཆོས་ཅན་གསལ་བ་འཁོར་བ། ཆོས་ཉིད་སྟོང་པ་མྱང་འདས། ངོ་བོ་ཟུང་འཇུག་དབྱེར་མེད། དེ་བཞིན་དུ་རྒྱུད་གསུམ་གྱི་སྐབས་སུ། གསལ་བ། སྟོང་པ། སེམས་ཀྱི་ངོ་བོ་དང༌། ཐབས་རྒྱུད་ཀྱི་སྐབས་སུ།
སྦྱང་གཞི། སྦྱོང་བྱེད། སྦྱངས་འབྲས་དང༌། འབྲས་བུའི་རྒྱུད་ཀྱི་སྐབས་སུའང༌། ལྷུན་གྲུབ། གནས་གྱུར། མི་འགལ་བ་ཐམས་ཅད་ཀྱང་འཁོར་འདས་དབྱེར་མེད་དམ། བདེན་གཉིས་ཟུང་འཇུག་ཏུ་ཉམས་སུ་ལེན་པ་ཉིད་ནི། སངས་རྒྱས་སྒྲུབ་པའི་ལམ་གྱི་གཙོ་བོར་གོ་དགོས་ཏེ། སློབ་དཔོན་ཨཱརྻ་དེ་བས།
འཁོར་བ་མྱ་ངན་འདས་པ་ཞེས། ། དེ་ཉིད་མ་མཐོང་བ་ཡི་སེམས། ། འཁོར་མེད་མྱ་ངན་འདས་མེད་ཅེས། ། དེ་ཉིད་མཐོང་བ་རྣམས་ཀྱི་སེམས། ། ཞེས་དང༌། སྤྱོད་འཇུག་ལས། ཡན་ལག་འདི་དག་ཐམས་ཅད་ནི། ། ཐུབ་པས་ཤེས་རབ་དོན་དུ་གསུངས། ། དེ་ཡི་ཕྱིར་ན་སྡུག་བསྔལ་དག ། ཞི་བར་འདོད་པས་ཤེས་རབ་བསྐྱེད། །
ཅེས་དང༌། ཀྱེ་རྡོ་རྗེ་ལས། རྨོངས་ཕྱིར་འཁོར་བའི་གཟུགས་ཅན་ཉིད། ། རྨོངས་མེད་འཁོར་བ་དག་པས་ན། ། འཁོར་བ་མྱ་ངན་འདས་པར་འགྱུར། ། བྱང་ཆུབ་སེམས་ནི་མྱ་ངན་འདས། ། ཀུན་རྫོབ་དོན་དམ་ཚུལ་ཅན་ནོ། ། ཞེས་སོགས་རྒྱ་ཆེར་གསུངས་པའི་ཕྱིར་ཉམས་ལེན་ཐམས་ཅད་བདག་ཏུ་ལྟ་བའི་གཉེན་པོར་འགྲོ་ངེས་པའི་དམིགས་པ་མེད་པའི་ཤེས་རབ་བསྐྱེད་པ་ལས་གལ་ཆེ་བ་འགའ་ཡང་བསྒྲུབ་ཏུ་མ་མཆིས་ཏེ། ཚུལ་འདི་ལ་གོམས་པའི་རྣལ་འབྱོར་པས་མཚན་བཅས་ཀྱི་དགེ་སྦྱོར་གང་བྱས་ཐམས་ཅད་མི་རྟོག་པའི་ཡེ་ཤེས་འབའ་ཞིག་ཏུ་འབད་རྩོལ་ལ་མ་ལྟོས་པར་རང་གི་ངང་གིས་འགྲོ་བར་འབྱུང་བ་ཡང༌། སྡུད་པ་ལས།
སྐྱེ་བོའི་དབུས་ན་སྒྱུ་མའི་སྐྱེས་བུ་འདི་སྙམ་དུ། ། སྐྱེ་བོ་འདི་མགུ་བྱ་སྙམ་མི་སེམས་དེ་ཡང་བྱེད། ། རྫུ་འཕྲུལ་སྣ་ཚོགས་རབ་ཏུ་སྟོན་པར་བྱེད་མཐོང་ཡང༌། ། དེ་ནི་ལུས་མེད་སེམས་མེད་མིང་ཡང་ཡོད་མ་ཡིན། ། དེ་བཞིན་ཤེས་ནས་སྤྱོད་པ་ནམ་ཡང་འདི་སྙམ་དུ། ། བྱང་ཆུབ་རྟོགས་ནས་འགྲོ་བ་ཡོངས་སུ་དགྲོལ་མི་སེམས། ། སྐྱེ་བ་སྣ་ཚོགས་དང་ནི་བྱ་བ་མང་ལྡན་པ། ། སྒྱུ་མ་ལྟ་བུར་སྤྱོད་ཀྱང་རྣམ་པར་མི་རྟོག་སྤྱོད། ། ཅེས་དང༌། རྗེ་ས་སྐྱ་པ་ཆེན་པོས།
འཁྲུལ་པ་ཆོས་ཀྱི་དབྱིངས་ཉིད་དུ། ། ཤེས་པས་རྟོགས་པ་ཐམས་ཅད་ཀྱང༌། ། ཇི་ལྟར་བསྒོམས་ཀྱང་མི་རྟོག་ཉིད། ། བཙལ་ཡང་འཁྲུལ་པ་ག་ལ་རྙེད། ། ཅེས་དང༌། རྗེ་བཙུན་རིན་པོ་ཆེས་ཀྱང༌། འདི་ལྟར་ཤེས་པའི་རྣལ་འབྱོར་པ། ། བསྒྲུབ་རྒྱུ་མེད་ཀྱང་སྒྲུབ་ལ་བརྩོན། ། བསྒོམ་རྒྱུ་མེད་ཀྱང་སྒོམ་ལ་བརྩོན། ། བསྲུང་རྒྱུ་མེད་ཀྱང་དམ་ཚིག་སྲུང༌། །
དེ་ལྟར་ཤེས་ནས་བདེ་སྟེ་མཆིས། ། བསྒྲུབ་ཏུ་མེད་པའི་སངས་རྒྱས་དེ། ། རང་གི་སེམས་ལ་ཡོད་པ་ཡིན། ། བསྒྲུབ་མེད་སངས་རྒྱས་གྲུབ་སྟེ་མཆིས། ། ཞེས་གསུངས་པའི་ཕྱིར། དྲི་བ་བཞི་པ། བསགས་པ་མེད་པའི་དགེ་རྩ་བྱང་ཆུབ་བསྔོ། ། ཞེས་པའི་དོན་ནི། རང་གཞན་གྱི་རྒྱུད་དུ་དུག་གསུམ་གྱིས་ཀུན་ནས་བསླང་བ་མེད་པའི་སྒོ་གསུམ་གྱི་དགེ་བའི་རྩ་བ་ཐམས་ཅད་ཀྱང༌། རྒྱུ་རྐྱེན་གྱིས་མངོན་པར་འདུས་བྱས་པ་ཡིན་པའི་ཕྱིར་མ་སྐྱེས་པ་རྐྱེན་ལ་རག་ལས་གང་དེ་སྟོང་པ་ཉིད། །
ཅེས་གསུངས་སོ། ། དེས་ན་དེ་ལྟར་ཤེས་པའི་སྒོ་ནས་བསྔོ་བའི་ཡུལ་བླ་ན་མེད་པའི་བྱང་ཆུབ་སྟེ་ཞིང་དང༌། ཇི་ལྟར་བསྔོ་བའི་ཚུལ་གྱི་འདུན་སེམས་སྨོན་གསུམ་སྟེ་བསམ་པ་དང༌། འཁོར་འདས་ཀྱི་འགྲོ་བས་འདུ་བྱས་པའི་བསྔོ་རྒྱུའི་དགེ་བའི་རྩ་བ་སྟེ། འཁོར་གསུམ་པོ་འདི་དང་འདིའོ་ཞེས་མཚན་མ་དང་རྣམ་པར་རྟོག་པ་ཅན་དུ་དམིགས་ན་དུག་ཅན་གྱི་བསྔོ་བ་ཞེས་སམ། ཤེས་བྱའི་སྒྲིབ་པའང་འདོད་དེ། དེ་ནི་རྣམ་པ་ཐམས་ཅད་མཁྱེན་པའི་རྒྱུར་མི་འགྱུར། སྡུད་པ་ལས་ཀྱང༌། ཡོངས་བསྔོ་གལ་ཏེ་སེམས་སུ་འདུ་ཤེས་འབྱུང་འགྱུར་ཞིང༌། ། བྱང་ཆུབ་འདུ་ཤེས་ཡོངས་བསྔོ་སེམས་ཅན་འདུ་ཤེས་ན། །
འདུ་ཤེས་ཕྱིར་ན་ལྟ་གནས་སེམས་ནི་གསུམ་ལ་ཆགས། ། དམིགས་པ་ཡོད་པས་ཡོངས་སུ་བསྔོས་པར་ཆུད་མ་ཡིན། ། ཞེས་དང༌། ཇི་ལྟར་དུག་དང་འདྲེས་པའི་ཁ་ཟས་བཟང་ཟ་བ། ། དཀར་པོའི་ཆོས་ལ་དམིགས་པའང་དེ་འདྲར་རྒྱལ་བས་གསུངས། ། ཞེས་དང༌། མགོན་པོ་བྱམས་པས་ཀྱང༌། འཁོར་གསུམ་རྣམ་པར་རྟོག་པ་གང༌། ། དེ་ནི་ཤེས་བྱའི་སྒྲིབ་པར་འདོད། ། ཅེས་གསུངས་པའི་ཕྱིར།
དེས་ན་འཁོར་གསུམ་པོ་སྣང་ཙམ་རང་བཞིན་གྱིས་དམིགས་པ་མེད་པའི་ཤེས་རབ་ཟབ་མོའི་ལྟ་བས་ཟིན་པའི་སྒོ་ནས་བསྔོ་བ་བྱ་དགོས་ཏེ། མདོ་ཏིང་ངེ་འཛིན་རྒྱལ་པོ་ལས། སྒྱུ་མ་བྱེད་པ་དག་གིས་གཟུགས་སྤྲུལ་ཏེ། ། རྟ་དང་གླང་པོ་ཤིང་རྟ་སྣ་ཚོགས་བྱས། ། དེ་ལ་ཇི་བཞིན་སྣང་བ་གང་ཡང་མེད། ། ཆོས་རྣམས་ཐམས་ཅད་དེ་འདྲར་ཤེས་པར་གྱིས། ། ཞེས་དང༌། སྡུད་པ་ལས་ཀྱང༌། གལ་ཏེ་མཚན་མར་བྱེད་གང་དེ་ནི་བསྔོ་མ་ཡིན། ། ཅི་སྟེ་མཚན་མ་མེད་ན་ཡོངས་སུ་བསྔོ་བ་ཡིན། །
ཞེས་སོགས་རྒྱ་ཆེར་གསུངས་པས་འཁོར་གསུམ་དམིགས་པ་མེད་པའི་ཤེས་རབ་ཀྱིས་ཟིན་པའི་བསྔོ་བ་བྱ་དགོས་ཏེ། རྒྱན་ལས། དེ་ནི་དམིགས་མེད་རྣམ་པ་ཅན། ། ཕྱིན་ཅི་མ་ལོག་མཚན་ཉིད་དོ། ། ཞེས་གསུངས་པའི་དོན་ལ་དགོངས་པའི་ཕྱིར་རོ། ། མདོར་ན་ཇི་སྐད་བཤད་པ་དེ་དག་ཐམས་ཅད་ཤེས་རབ་སྟོང་པ་ཉིད་དང༌། ཐབས་བྱིན་སོགས་བསོད་ནམས་ཀྱི་ཚོགས་སམ། ཡིད་མཚན་རྟོགས་ལས་སྐྱོབ་པའི་སྤྱོད་པ་ཟུང་འཇུག་ཏུ་སྤྱད་པའི་རྟེན་འབྲེལ་ལ་ནན་ཏན་ཆེར་བསྐྱེད་ན་སྲིད་པའི་རྒྱ་མཚོ་ཆེན་པོ་ལས་རང་གཞན་སྒྲོལ་བའི་དེད་དཔོན་མཆོག་ཏུ་འགྱུར་བ་ནི་རྒྱལ་བ་སྲས་དང་བཅས་པའི་གསུང་རབ་ཀྱིས་བསྟན་བྱའི་སྙིང་པོ་ཉིད་དོ། ། འདིར་སྨྲས་པ། རིང་ནས་སྨོན་ལམ་མི་དམན་གྲུར་ཞུགས་ནས། །
རྣམ་འདྲེན་བསྟན་པའི་རིན་ཆེན་གླིང་མཆོག་སོན། ། ཐེག་གསུམ་བསླབ་པའི་ཐོས་བསམ་བསྒོམས་བྱུང་གི ། ཡོན་ཏན་ནོར་བུས་འབྱོར་དེས་དྲིས་པའི་ལན། ། དཔལ་སྟུག་དབང་པོ་གདུང་འཚོབ་བཅས་པ་ཡིས། ། ལེགས་གསུངས་སྦྲང་རྩིའི་རྒྱལ་མཚན་གྲོལ་བ་ལས། ། ཕྱོགས་རེའི་བཅུད་མྱོས་བློ་གྲོས་རྐང་དྲུག་བུས། ། མི་འགྱུར་ཕྲེང་བ་བསྟར་བའི་དབྱངས་ཆུང་ཕུལ། ། འདི་སྦྱར་དགེ་བ་ཀུན་ཕན་ལྟར་དཀར་བས། ། ལུས་ཅན་རྨོངས་པ་ཐུན་གསུམ་མུན་བཞིན་བཅིལ། ། བདེན་གཉིས་ཟུང་འཇུག་རྟོགས་པའི་ཀུ་མུ་དཱས། །
དགའ་ཚལ་མཛེས་བཞིན་ཕྱོགས་ཀུན་བརྒྱན་པར་ཤོག ། ཅེས་སྐྱེ་དགུ་དོན་གྲུབ་གླིང་གི་ཀུན་སྤངས་སངས་རྒྱས་ཀུན་བཟང་པ་ནས་ཉམས་ལེན་སྐབས་ཀྱི་དོགས་གནས་དྲི་བ་འགའ་ཞིག་བྱུང་བའི་ལན་ལྡོན་ཀུན་ཕན་གཞོན་ནུ་ཞེས་བྱ་བ་འདི་ནི། རྒྱལ་བ་གཉིས་པ་རྗེ་བཙུན་ཨེ་ཝཾ་པ་ཆེན་པོ་བརྒྱུད་པར་བཅས་པའི་ལེགས་བཤད་བདུད་རྩིའི་བཅུད་ཀྱིས་འཚོ་བའི་བནྡེ་འབྱུང་དུ་རུང་བའི་ཡོན་ཏན་ལ་ལྟོས་ནས་བཏགས་མིང་དུ། ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་སྙེམས་པའི་ལང་ཚོའི་སྡེའམ་ཚུལ་ཁྲིམས་རིན་ཆེན་དུ་བོད་པས། སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཀྱི་དབང་ཕྱོགས་བ་གམ་གསུམ་པར་བྲིས་པ་སརྦ་མངྒ་ལཾ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
