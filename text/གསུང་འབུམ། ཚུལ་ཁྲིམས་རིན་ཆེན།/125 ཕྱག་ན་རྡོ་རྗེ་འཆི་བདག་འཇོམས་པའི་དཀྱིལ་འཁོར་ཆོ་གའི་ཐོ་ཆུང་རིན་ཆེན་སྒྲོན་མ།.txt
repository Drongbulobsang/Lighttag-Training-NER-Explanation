གསུང་འབུམ། ཚུལ་ཁྲིམས་རིན་ཆེན།
པོད ༡༢༥
ཕྱག་ན་རྡོ་རྗེ་འཆི་བདག་འཇོམས་པའི་དཀྱིལ་འཁོར་ཆོ་གའི་ཐོ་ཆུང་རིན་ཆེན་སྒྲོན་མ།
༼ཉ༽ ༄༅། །ཕྱག་ན་རྡོ་རྗེ་འཆི་བདག་འཇོམས་པའི་དཀྱིལ་འཁོར་ཆོ་གའི་ཐོ་ཆུང་རིན་ཆེན་སྒྲོན་མ་ཞེས་བྱ་བ་བཞུགས་སོ།། རྒྱལ་བ་ཀུན་གྱི་ཆོས་དབྱིངས་ཡེ་ཤེས་ཁམས། ། གདུལ་བྱའི་ཚེ་དང་ལས་དང་བསོད་ནམས་སོགས། ། རྒྱས་པར་སྤེལ་ཕྱིར་གཟུགས་ཀྱི་སྐུར་བཞེངས་པའི། ། བླ་མ་འཆི་བདག་འཇོམས་པ་ལ་ཕྱག་འཚལ། ། དེ་ཡི་གོ་འཕང་སྒྲུབ་ཐབས་ཆོ་གའི་རིམ། ། རྒྱུད་དང་སྔོན་རབས་མཁས་པའི་གཞུང་མང་དང༌། ། ཁྱད་པར་རྗེ་བཙུན་མཆོག་གི་དགོངས་པ་ལྟར། ། འཁྲུལ་མེད་གོ་བདེའི་ངག་གིས་བཤད་ཀྱིས་ཉོན། །
ཀུན་རིག་གཞན་ཕན་མཐའ་ཡས་ཉིད། ། གཞིར་བཞག་མི་འདྲའི་ཁྱད་པར་ཆོས། ། རྣམ་གསལ་རིན་ཆེན་སྒྲོན་མ་འདི། ། ཉེ་བར་གཏད་པས་དོན་ཀུན་འགྲུབ། ། འདིའི་དཀྱིལ་འཁོར་དུ་དབང་བསྐུར་བ་ཐོབ་ཅིང་དམ་ཚིག་དང་སྡོམ་པར་ལྡན་པའི་སྒྲུབ་པ་པོ་རྣམས་ཀྱིས་འདིའི་ཆོ་ག་ཉམས་སུ་ལེན་པར་བྱེད་པ་ལ། ངོར་ཆེན་རྡོ་རྗེ་འཆང་གིས་མཛད་པའི་ཀུན་རིག་ཆོ་ག་གཞན་ཕན་མཐའ་ཡས་གཞིར་བཞག་ནས། འདིར་མི་འདྲ་བའི་ཁྱད་པར་རྣམས་ནི། ཨོཾ་བཛྲ་ས་མ་ཡ་ཧཱུྃ་ཞེས་འཇུག་པའི་ཕྱག་རྒྱ་ནི་ཁྲོ་བོ་ཏི་རིནྟིའི་ཕྱག་རྒྱ་མ་གཏོགས་མཆོད་པ་བྱིན་རླབས་སོགས་ཀུན་རིག་དང་འདྲ། སེམས་བསྐྱེད་པའི་སྐབས་སུའང་ཕྱག་རྒྱ་དེ་ཉིད་དང༌། དེ་མ་རྟོག་པའི་སེམས་ཅན་ཐམས་ཅད་འཆི་བདག་གི་ཆད་པ་ལས་ཐར་བར་བྱ།
དེའི་ཆེད་དུ་བཅོམ་ལྡན་འདས་ཕྱག་ན་རྡོ་རྗེ་འཆི་བདག་འཇོམས་པའི་ཆོ་ག་ཉམས་སུ་བླང་བར་བགྱིའོ། ། ཞེས་ལན་གསུམ་བྱ། སྭ་བྷཱ་ཝས་སྟོང་པར་བསྒོམ། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ལྗང་སྔོན་དེ་ལས་འོད་འཕྲོས་འདུས་གཅིག་ཏུ་གྱུར་པ་ལས། རང་ཉིད་ཕྱག་ན་རྡོ་རྗེ་སྐུ་མདོག་ལྗང་སྔོན་ཞི་བའི་ཉམས་ཅན། ཞལ་གཅིག་ཕྱག་གཉིས་གཡས་རྡོ་རྗེ་རྩེ་ལྔ་པ་ཐུགས་ཀར་འཛིན་ཅིང༌། གཡོན་དྲིལ་བུ་དཀུར་བརྟེན་པ། དར་གྱི་ན་བཟའ་དང་རིན་པོ་ཆེའི་རྒྱན་གྱིས་བརྒྱན་པ་སེམས་དཔའི་སྐྱིལ་མོ་ཀྲུང་གིས་བཞུགས་པར་བསམ། དེའི་སྙིང་གར་ཉི་མའི་སྟེང་དུ་ཧཱུྃ་མཐིང་ནག་དེ་ལས་འོད་ཟེར་འཕྲོས་འདུས་གཅིག་ཏུ་གྱུར་པ་ལས། བདག་ཉིད་ཁྲོ་བོ་འཇིག་རྟེན་གསུམ་ལས་རྣམ་པར་རྒྱལ་བ།
དབུ་མཐའ་ཡས་པ། ཕྱག་མཐའ་ཡས་པ། སྐུ་མདོག་སྔོན་པོ་སྦྲུལ་དང་མི་སྡུག་པའི་རྒྱན་གྱིས་བརྒྱན་པ། སྟག་གི་ལྤགས་པའི་ཤམ་ཐབས་ཅན། རྩ་ཕྱག་གཉིས་ཀྱིས་ཧཱུྃ་མཛད་ཀྱི་ཕྱག་རྒྱ་མཛད་པ། ཕྱག་ལྷག་མ་རྣམས་ཀྱིས་རལ་གྲི་ལ་སོགས་པའི་མཚོན་ཆ་སྣ་ཚོགས་དང༌། རྒྱུ་མ་དང་མགོ་ཐོད་ཤས་གང་བ་བསྣམས་པ། གཡོན་བརྐྱང་གི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསམས་ལ། ལག་པ་རྡོ་རྗེ་ཁུ་ཚུར་གཉིས་རྒྱབ་སྤྲད་པའི་མཐེའུ་ཆུང་གཉིས་ལུ་གུ་རྒྱུད་དུ་སྦྲེལ། མཛུབ་མོ་གཉིས་སྡིགས་མཛུབ་ཏུ་བྱས་པ་གནས་གསུམ་དུ་རེག་ཅིང༌།
ཨོཾ་བཛྲ་སཏྭ་ཀྲོ་དྷ་ཨ་ན་ལཱརྐ་མ་ཧཱ་བཛྲ་ཀྲོ་དྷ། དྲྭ་བ་དྲྭ་བ། བི་དྲྭ་བ་བི་དྲྭ་བ། སརྦ་ཨ་པ་ཡ། ནཱ་ཤ་ཡ། ནཱ་ཤ་ཡ། ཧ་ར་ཧ་ར། པྲ་ཎཱ་ན་ཧཱུྃ་ཕཊ། ཅེས་ལན་གསུམ་གྱིས་བདག་བསྲུང༌། ཡང་ལན་གསུམ་བརྗོད་ལ།
དང་པོའི་འོག་རྡོ་རྗེའི་ས་གཞི་དང༌། གཉིས་པས་རྡོ་རྗེའི་རྭ་བ་མེ་རི་དང་བཅས་པ། གསུམ་པས་དེའི་ནང་དུ་རྡོ་རྗེའི་གུར་བསམས་ལ་གནས་བསྲུང༌། ཡང་ལན་གསུམ་བརྗོད་པས་རྣལ་འབྱོར་བསྲུང་བར་བསམས་ཏེ། སྲུང་བའི་འཁོར་ལོ་བསྒོམ་པའོ། ། སྤྲོ་ན། ཆོས་ཉིད་སྟོང་པ་ནས། བགེགས་ཀྱི་དགྲ་ལ་ཕྱག་འཚལ་བསྟོད་ཀྱི་བར་བྱ། བསྡུ་ན་མ་བྱས་ཀྱང་ཆོག་གོ ། སྲུང་འཁོར་རྒྱས་པར་བྱེད་ན་གཞན་ཕན་མཐའ་ཡས་ལྟར་རོ། །
དེ་ནས་རང་གི་ལག་མཐིལ་གཉིས་སུ་སོགས་ལག་པ་བྱིན་གྱིས་བརླབས་ནས་དབང་བསྐུར་བའི་བར་འདྲ་བ་ལས། ཁྱད་པར་ནི་རང་ཉིད་རྡོ་རྗེ་སེམས་དཔའ་ཕྱག་ན་རྡོ་རྗེ་འཆི་བདག་འཇོམས་པ་སྐུ་མདོག་དཀར་པོ་རབ་ཏུ་དགྱེས་པའི་མན་ཆད་འདྲའོ། ། ཚངས་པ་ཆེན་པོ་སོགས་གཞུང་བཞིན་བརྗོད་པའམ། ཡང་ན། བདག་ཉིད་ཀྱི་སྨིན་མཚམས་ནས་འོད་ཟེར་འཕྲོས། དེས་འཇིག་རྟེན་གྱི་ཁམས་ཐམས་ཅད་སྣང་བར་བྱས་ཏེ། མཛད་པ་བཅུ་གཉིས་ཀྱི་ཚུལ་གྱིས་སེམས་ཅན་གྱི་དོན་བྱས། ཁྱད་པར་སེམས་ཅན་ཐམས་ཅད་འཆི་བདག་གི་ཆད་པ་ལས་ཐར་བར་བྱས་ནས། ཚེ་དང་ལས་དང་བསོད་ནམས་དང་ཡེ་ཤེས་ཀྱི་ཚོགས་གོང་ནས་གོང་དུ་འཕེལ་ཞིང་རྒྱས་པར་བྱས། འོད་ཟེར་སླར་འདུས་བདག་ཉིད་ལ་ཐིམ།
ཞེས་བརྗོད་དེ་ལྟར་དོན་བྱས་པའི་སེམས་ཅན་རྣམས་ཀྱིས་བདག་ལ་མཆོད་བསྟོད་བྱས་པར་བསམས་ལ། སྔགས་མཆོད་དང༌། མཚན་བརྒྱས་བསྟོད་དོ། ། ཡང་ན་མཚན་བརྒྱའི་ཚབ་ཏུ། ཁྱོད་ནི་གླང་པོའི་རྣ་བ་ཅན། ། ཁྱོད་ནི་སེང་གེའི་ལྟ་སྟངས་ཅན། ། ཁྱོད་ནི་མི་ལྕེ་འབར་བ་ཅན། ། ཁྱོད་ནི་བདེན་པའི་སྤྲིན་ཡིན་ཏེ། ། ཁྱོད་ནི་ཕ་ལྟར་སློབ་པ་ཡིན། ། ཁྱོད་ནི་མ་ལྟར་སློབ་པ་ཡིན། །
ཁྱོད་ནི་བརྟན་པའི་ས་ཡང་ཡིན། ། ཁྱོད་ནི་ཆུ་བོའི་གཞུང་ཡང་ཡིན། ། ཁྱོད་ནི་འཐོར་བྱེད་རླུང་ཡང་ཡིན། ། ཁྱོད་ནི་རིན་ཆེན་འབྱུང་གནས་མཛོད། ། ཅེས་མཚན་བཅུས་བསྟོད་ཀྱང་རུང་སྟེ། སྤྱོད་རྒྱུད་ནས་གསུངས་པའི་ཀོ་ཊ་ཀྵ་ལ་སོགས་པའི་དོན་འགྱུར་ཡིན་ཞིང༌། ཚིག་རིས་འདི་ཇི་ལྟ་བ་བཞིན་སངས་རྒྱས་མཉམ་སྦྱོར་གྱི་རྒྱུད་ལས་ཀྱང་གསུངས་སོ། ། རང་གི་སྙིང་གར་ཟླ་བའི་དཀྱིལ་འཁོར་གྱི་སྟེང་དུ། ཨོཾ་པུཎྱེ་སོགས་བཀོད་ལ། དེ་ལས་འོད་འཕྲོས་འགྲོ་བ་རྣམས་ཀྱི་ཚེ་དང་ལས་དང་བསོད་ནམས་སོགས་རྒྱས་པར་བྱས།
སླར་འདུས་སྙིང་གའི་ཆོས་ཀྱི་ཡི་གེ་ལ་ཐིམ་པར་བསམ་ཞིང༌། ཨོཾ་པུཎྱེ་པུཎྱེ་མ་ཧཱ་པུཎྱེ་ཨ་པ་རི་མི་ཏ་ཨཱ་ཡུར་པུ་ཎྱ་ཛྙཱ་ན་སཾ་བྷ་རོ་པ་ཙ་ཡ་ཀ་རི་ནི་སྭཱ་ཧཱ། ཞེས་བརྒྱ་རྩ་སོགས་ཅི་ནུས་བཟླས་ལ། འོད་ཟེར། ཨོཾ་བྷྲུྃ་བཛྲ་ཨ་ཡུ་ཥེ་ཧཱུྃ་ཨཱཿ ཅེས་པའང་ཅི་ནུས་བཟླ་བ་མུས་ཆེན་གསུངས། མགོན་པོ་ཐུགས་རྗེ་ཆེན་པོ་དང་ལྡན་པས་བདག་དང་སེམས་ཅན་ཐམས་ཅད་ཀྱི་ཚེ་དང་ལས་དང་བསོད་ནམས་དང་ཡེ་ཤེས་ཀྱི་ཚོགས་གོང་ནས་གོང་དུ་འཕེལ་ཞིང་རྒྱས་པར་བྱིན་གྱིས་བརླབ་ཏུ་གསོལ། ཞེས་བརྗོད་དོ། ། གསོལ་གདབ་འདི་འོག་ལས་སྦྱར་དང་བརྟན་བཞུགས་དང༌། དངོས་གྲུབ་བླང་བ་རྣམས་ལ་ཡང་འདི་ཉིད་ཁ་སྤོ་བར་བྱའོ། །
བརྟན་བྱེད་ཀྱི་ཡིག་བརྒྱ་དང་མཆོད་བསྟོད་སོགས་ཀུན་རིག་བཞིན་བྱའོ། ། བསྙེན་པ་སོགས་བདག་བསྐྱེད་རྐྱང་པའི་ཚེ་རྗེས་བདག་ཉིད་ལ། ཨོཾ་བཛྲ་ཨ་བྷི་ཥིཉྩ་སོགས་ཀྱི་སྔགས་རྒྱས་དབང་བསྐུར་བ་དང༌། ཨོཾ་བྷྲྀ་ཏ་སོགས་ཀྱི་སྔགས་རྒྱས་སྒོ་གསུམ་བྱིན་གྱི་བརླབ། ཨོཾ་བཛྲ་སཏྭ་ཀྲོ་དྷ་སོགས་ཀྱི་སྔགས་རྒྱས་བདག་གནས་རྣལ་འབྱོར་གསུམ་གྱི་བར་ཆད་བསྲུང༌། དགེ་བ་འདི་ཡིས་མྱུར་དུ་བདག ། འཆི་བདག་འཇོམས་པ་འགྲུབ་གྱུར་ནས། ། འགྲོ་བ་སོགས་ཀྱི་སྨོན་ལམ་གདབ། ། བསྙེན་པ་ནི་ཐུན་མཚམས་གསུམ་མམ་གཉིས་སུ་བཅད་ནས་སྔགས་འབུམ་ཕྲག་གསུམ་མམ་དྲུག་བཟླའོ། ། དགོངས་ཐུན་གྱི་རྗེས་སུ་ཆ་གསུམ་གཏོར་མ་བཏང་ངོ༌། །
གཉིས་པ་མདུན་བསྐྱེད་སྒྲུབ་པ་ལ་གཉིས་ལས། དང་པོ་བུམ་པ་སྒྲུབ་ཅིང་མཆོད་པ་ལ། རྣམ་རྒྱལ་བུམ་པ་ཚུལ་བཞིན་དུ་བཅས་ལ། བསང་སྦྱངས། སྟོང་པའི་ངང་ལས་པདྨ་དང་ཟླ་བའི་དཀྱིལ་འཁོར་གྱི་སྟེང་ཏུ་བྷྲཱུྃ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ་ལྷའི་གོས་ཀྱི་མགུལ་ཆིངས་དང༌། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་ཐམས་ཅད་ཀྱིས་ཡོངས་སུ་གང་བར་བསམ་ལ། རྣམ་རྒྱལ་བུམ་པའི་ཆུའི་དབུས་སུ་ལྷ་བཅུ་གསུམ་གྱི་གནས་སུ་པདྨ་དང་ཟླ་བའི་དཀྱིལ་འཁོར་རེ་རེ། གདན་དེ་རྣམས་ཀྱི་སྟེང་དུ་སྐད་ཅིག་གིས་དབུས་སུ་བཅོམ་ལྡན་འདས་ཕྱག་ན་རྡོ་རྗེ་འཆི་བདག་འཇོམས་པ་སྐུ་མདོག་དཀར་པོ་སོགས་དང༌། ཤར་དུ་མི་འཁྲུགས་པ་ནས།
བྱང་དུ་རྡོ་རྗེ་དྲིལ་བུའི་བར་ལྷ་བཅུ་གསུམ་ཞལ་ཕྱག་རྫོགས་པར་སྐད་ཅིག་གིས་ཞལ་ཕྱག་འོག་ནས་འབྱུང་བ་ལྟར་བསྐྱེད། ཡེ་ཤེས་པ་སྤྱན་འདྲེན་པ་སོགས་ཀུན་རིག་བཞིན་བྱ། བཛྲ་སྔོན་དུ་འགྲོ་བས་དབང་བསྐུར། སྔགས་མཆོད། ཆོས་དབྱིངས་ཡེ་ཤེས་ལས་བྱུང་ཞིང་ཞེས་སོགས་ལྷ་བཅུ་གསུམ་གྱི་བསྟོད་པ་འོག་ནས་འབྱུང་བ་ལྟར་བྱ། སྔགས་བཟླ་བའི་དམིགས་པ་ཀུན་རིག་བཞིན་ནོ། ། བཟླས་བྱའི་སྔགས་ནི། ཨོཾ་པུཎྱེ་སོགས། གཙོ་བོའི་སྔགས་བརྒྱ་རྩ་བརྒྱད་དང༌། འཁོར་གྱི་སྔགས།
ཨོཾ་ཀཾ་ཀ་ནི་ཀཾ་ཀ་ནི། རོ་ཙ་ནི་རོ་ཙ་ནི། ཏྲོ་ཊ་ནི་ཏྲོ་ཊ་ནི། ཏྲཱ་ས་ནི་ཏྲཱ་ས་ནི། པྲ་ཏི་ཧ་ན་པྲ་ཏི་ཧ་ན། སརྦ་ཀརྨ་ཨཱ་ཝ་ར་ཎ་པ་རཾ་པ་རཱ་ཎི་མེ་སརྦ་སཏྭཱ་ནཉྩ་སྭཱ་ཧཱ། ཨོཾ་རཏྣེ་རཏྣེ་མ་ཧཱ་རཏྣེ། རཏྣ་སཾ་བྷ་ཝེ། རཏྣ་ཀི་ར་ནེ་རཏྣ་མཱ་ལ་བི་ཤུདྡྷེ་ཤོ་དྡྷ་ཡ་སརྦ་པཱ་པཾ་ཧཱུྃ་ཏྲ་ཐ། ཨོཾ་ཨ་མི་ཏེ།
ཨ་མི་ཏོད་བྷ་ཝེ། ཨ་མི་ཏ་སཾ་བྷ་ཝེ། ཨ་མི་ཏ་བི་ཀྲཱན་ཏེ། ཨ་མི་ཏ་ག་མི་ནི། སརྦ་ཀརྨ་ཀླེ་ཤ་ཀྵ་ཡཾ་ཀ་རི་སྭཱ་ཧཱ། ཨོཾ་ཨ་མོ་གྷ་ཨ་པྲ་ཏི་ཧ་ཏ་སརྦ་ཨ་ཝ་ར་ཎ་བི་ནཱ་ཤ་ནི། ཧ་ར་ཧ་ར་ཧཱུྃ་ཕཊ། ཅེས་པས་རིགས་བཞི་དང༌། ཨོཾ་བཛྲ་དྷཱུ་པེ་ཧཱུྃ། ཨོཾ་བཛྲ་པུཥྤེ་ཏྲཱཾ།
ཨོཾ་བཛྲ་ཨཱ་ལོ་ཀེ་ཧྲཱིཿ ཨོཾ་བཛྲ་གནྡྷེ་ཨཱཿ ལྷ་མོ་བཞི་དང༌། ཨོཾ་བཛྲ་ཨཾ་ཀུ་ཤ་སོགས་སྒོ་བ་བཞིའི་སྔགས་རྣམས་ཅི་ནུས་བཟླ་ཞིང༌། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་སོགས་ཅི་ནུས་བཟླ། མཆོད་བསྟོད་སྔར་བཞིན་བྱས་ལ་ཡེ་ཤེས་པ་གཤེགས། དུང་ཆོས་ཀྱི་ཆུ་བླུགས་པ་ཡི་གེ་བརྒྱ་པ་བཟླ་བ་སོགས་ཀུན་རིག་བཞིན་ནོ། ། གསུམ་པ་དཀྱིལ་འཁོར་སྒྲུབ་ཅིང་མཆོད་པ་ལ། མདུན་གྱི་རས་བྲིས་ཀྱི་དཀྱིལ་འཁོར་རྡོ་རྗེ་གནོད་སྦྱིན་གྱི་སྔགས་རྒྱས་བགེགས་བསལ། ཨོཾ་ཤ།
ཅེས་དང༌། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཅེས་པས་སྟོང་པར་བསམ། སྟོང་པའི་ངང་ལས་ཨོཾ་བྷ་ཡོངས་སུ་གྱུར་པ་ལས་འབྱུང་བ་རིམ་བརྩེགས་རི་རབ་དང་བཅས་པའི་སྟེང་དུ་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་པ། ཕྱི་ནས་རིམ་པ་བཞིན་དཀར་སེར་དམར་ལྗང་སྔོ་བའི་རྩིག་པ་རིམ་པ་ལྔ་དང་ལྡན་པའི་སྟེང་རིན་པོ་ཆེའི་ཕ་གུས་བསྐོར་བ་ལ་སྟེང་ནས་དྲྭ་བ་དང་དྲྭ་བ་ཕྱེད་པ་འཕྱང་ཞིང་མདའ་ཡབ་དང་པུ་ཤུས་མཛེས་པར་བྱས་པ། སྒོ་བཞིའི་སྟེང་གི་ཐད་སོར་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞི་དང་ལྡན་པའི་རྩེ་མོར་ཆོས་ཀྱི་འཁོར་ལོ་དང༌། གདུགས་དང༌། གཡས་གཡོན་དུ་རི་དྭགས་ཕོ་མོ་དང་སྣམ་བུ་སོ་སོ་ལ་རྒྱལ་མཚན་དང་འཕན་ལ་སོགས་པའི་རྒྱན་དུ་མས་བརྒྱན་པ། རྩིག་པའི་ཕྱི་རོལ་དུ་འདོད་ཡོན་གྱི་སྣམ་བུ་དམར་པོ་ལ་གནས་པའི་ལྷ་མོ་སྣ་ཚོགས་པས་མཆོད་རྫས་དུ་མ་ཐོགས་ནས་འཁོད་པ། དེའི་ཕྱི་རོལ་དུ་ཁྱམས་ཁ་དོག་སྣ་ཚོགས་པའི་ཕྱི་རོལ་རྡོ་རྗེའི་རྭ་བ་དང་འོད་ཟེར་ཕྲེང་བས་ཡོངས་སུ་བསྐོར་བའོ། །
གཞལ་ཡས་ཁང་གི་ནང་ཀ་བ་བརྒྱད་དང་ལྡན་པའི་སྟེང་ཐོག་རིམ་པར་ཕུབ་ཅིང་དབུས་ཕྱུར་བུར་གྱུར་པའི་སྟེང་རྡོ་རྗེ་རིན་པོ་ཆེའི་ཏོག་གིས་སྤྲས་པ། ནང་གི་ལྷ་སྣམ་ཤར་དཀར་ལྷོ་སེར་ནུབ་དམར་བྱང་ལྗང་དབུས་སྔོ་བའི་སྟེང་དུ་འཁོར་ལོ་སྔོན་པོ་རྩིབས་བཞི་པའི་ལྟེ་བ་དང༌། ཕྱོགས་བཞིའི་རྩིབས་དང༌། ཕྱི་རོལ་གྱི་གྲྭ་བཞི་དང་སྒོ་བཞིར་པདྨ་དང་ཟླ་བའི་གདན་རེ་རེ་བསམ། དཀྱིལ་ཐང་ཕལ་ཆེར་རྩིག་པ་ཕྱོགས་མདོག་ཀུན་རིག་དང་མཐུན་པ་མང་ལ་ཕྱག་ལེན་ཡང་དེ་ལྟར་མཛད་པ་མང་ནས་རྩིག་པ་ཕྱི་ནས་རིམ་པ་བཞི་སྔོ་སེར་སོགས། དེ་བཞིན་ལྷ་སྣམ་ཤར་སྔོ་སོགས་བྱས་པས་ཆོག་སྟེ་དཀྱིལ་ཐང་དང་བསྟུན། དབུས་ཀྱི་གདན་གྱི་སྟེང་དུ་ཨོཾ་པུཎྱེ་སོགས་ཡོངས་སུ་གྱུར་པ་ལས། བཅོམ་ལྡན་འདས་ཕྱག་ན་རྡོ་རྗེ་འཆི་བདག་འཇོམས་པ་སྐུ་མདོག་དཀར་པོ་ཞལ་གཅིག་ཕྱག་གཉིས་པ་གཡས་རྡོ་རྗེ་ཐུགས་ཀར་སྟོད་དེ་འཛིན་ཅིང་གཡོན་དེས་ཡུ་བ་བྱས་པའི་དྲིལ་བུ་དཀུར་བརྟེན་པ། ཞལ་འཛུམ་བག་དང་བཅས་པ་ཞི་བའི་ཉམས་ཅན། ཟླ་བའི་འོད་དང་ཟླ་བའི་རྒྱབ་ཡོལ་ཅན།
རྩིབས་བཞི་ལ་ཤར་དུ་ཨོཾ་ཀཾ་ཀ་ནི་སོགས་ཡོངས་སུ་གྱུར་པ་ལས་རྡོ་རྗེ་མི་འཁྲུགས་པ། ལྷོར་ཨོཾ་རཏྣེ་སོགས་ནས་རིན་འབྱུང༌། ནུབ་ཏུ་ཨོཾ་ཨ་མི་ཏེ་སོགས་ནས་འོད་དཔག་མེད། བྱང་དུ་ཨོཾ་ཨ་མོ་གྷ་སོགས་ནས་དོན་ཡོད་གྲུབ་པ། དེ་བཞི་ཀའང་སྐུ་མདོག་དཀར་པོ་ཞལ་གཅིག་ཕྱག་གཉིས་པ། གཡས་མཆོག་སྦྱིན་དང་གཡོན་མི་འཇིགས་པ་སྦྱིན་པའི་ཕྱག་རྒྱ་ཅན། དེ་བཞིན་གཤེགས་པ་ལྔ་པོ་ཐམས་ཅད་ཀྱང་རིན་པོ་ཆེའི་རྒྱན་དང་དར་གྱི་ན་བཟའ་ཅན་རྡོ་རྗེའི་སྐྱིལ་ཀྲུང་གིས་བཞུགས་པ་འཁོར་ལོས་སྒྱུར་བའི་ཆ་ལུགས་ཅན་ནོ། ། དེའི་ཕྱི་རོལ་གྱི་གྲྭ་བཞིར། ཤར་ལྷོར་ཧཱུྃ་ལས་བདུག་པ་མ་དཀར་མོ་སོགས་ཏྲཱཾ་ཧྲཱིཿལས་མེ་སྟག་མ་སོགས་བཞི་དང༌། སྒོ་བཞིར་ཛཿཧཱུྃ་བཾ་ཧོཿལས་སྒོ་བ་བཞི་བསྐྱེད་པའམ།
བདུག་སྤོས་མ་མན་ཆད། ཤར་ལྷོར་ཨོཾ་བཛྲ་དྷཱུ་པེ་ཧཱུྃ་ལས་བདུག་པ་མ་དཀར་མོ་བདུག་སྤོས་འཛིན་པ། ལྷོ་ནུབ་ཏུ་ཨོཾ་བཛྲ་པུཥྤེ་སོགས་ཀྱིས་ལྷ་མོ་བཞི་དང༌། ཤར་སྒོར་ཨོཾ་བཛྲ་ཨཾ་ཀུ་ཤ་ཛ་ལས་རྡོ་རྗེ་ལྕགས་ཀྱུ་དཀར་པོ་ལྕགས་ཀྱུ་འཛིན་པ། ལྷོ་སྒོར་ཨོཾ་བཛྲ་པཱ་ཤ་ཧཱུྃ་ལས་རྡོ་རྗེ་ཞགས་པ་སོགས་ཀྱིས་བསྐྱེད་པ་མུས་ཆེན་གྱིས་གསུངས་པས་དེ་ལྟར་བྱས་ཀྱང་ལེགས། བདུག་སྤོས་མ་ལ་སོགས་པའི་ལྷ་དེ་དག་ཐམས་ཅད་ཀྱང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ་ནས་སྐྱིལ་མོ་ཀྲུང་གིས་བཞུགས་པའི་བར་ཀུན་རིག་བཞིན་བྱ། འདིར་སྒོ་བ་བཞི་པོ་ཅུང་ཟད་ཁྲོ་བོའི་ཉམས་དང་ལྡན་པའོ། ། ཞེས་དམ་ཚིག་པ་བསྐྱེད་ནས་ཡེ་ཤེས་པ་སྤྱན་འདྲེན་པ་ནི། རང་གི་སྙིང་ག་ནས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཕྱག་ན་རྡོ་རྗེ་འཆི་བདག་འཇོམས་པ་ལྷ་བཅུ་གསུམ་རྟེན་དང་བརྟེན་པར་བཅས་པའི་དཀྱིལ་འཁོར་གྱི་རྣམ་པར་ཨོཾ་བཛྲ་ས་མཱ་ཛཿཞེས་རྡོ་རྗེ་བསྡུ་བའི་ཕྱག་རྒྱ་དང༌། རྡོ་རྗེ་དྲིལ་བུ་འཛིན་པས་སྤྱན་འདྲེན་ཀུན་རིག་བཞིན་འདོན་ལས།
མཆོག་རྣམས་ལེགས་པར་སྩལ་དུ་གསོལ། ཞེས་པའི་རྗེས་སུ། ཛཿཧཱུྃ་བཾ་ཧོཿབྷ་ག་ཝཱན་བཛྲ་ཨེ་ཧྱེ་ཧི་ས་མ་ཡ་སྟྭཾ། ཞེས་པ་ཁྱད་པར་རོ། ། བྱོན་ལེགས། ཁྲུས་གསོལ། གདན་འབུལ། མཆོད་པ། ཕྱག དགུག་གཞུག
གནས་གསུམ་བྱིན་རླབས། དབུ་རྒྱན་རང་ཆས་ཅན་དུ་བསམ་པ་རྣམས་ནི་ཀུན་རིག་བཞིན་ནོ། ། ཕྱག་རྒྱ་བཞིས་རྒྱས་གདབ་པ་ནི། རྡོ་རྗེ་ཁུ་ཚུར་གཉིས་ཁ་སྤྲད་པ་དཀུ་གཡོན་དུ་བཞག ངག་ཏུ་ཨོཾ་པུཎྱེ་ ་་་་་འདི་ཚུལ་འོང་པས་རྩ་རིག་གསུངས། སོགས་བརྗོད། འཇུག་ཏུ་གར་སྐོར་བྱ་ཞིང་སྭཱ་ཧཱའི་བར་བརྗོད་པ་ནི་ལས་རྒྱ། དམ་རྒྱ་གཙོ་བོ་ལ་རྡོ་རྗེ་བསྡམས་པ་ལས་གུང་མོ་དང་མཐའ་བཞི་སྦྱར་བ་དང༌། ཨོཾ་པུཎྱེ་སོགས་བརྗོད་པ་ནི་ཆོས་རྒྱ། དེའི་ཚེ་གཙོ་བོའི་སྐུ་ལ་རྟོག་ཅིང་ཡིད་ལ་བྱེད་པ་ནི་ཕྱག་རྒྱ་ཆེན་པོའོ། །
ཕྱག་རྒྱ་བཀྲོལ་ནས་ཐལ་མོ་སྙིང་གར་སྦྱར་ལ། བཅོམ་ལྡན་འདས་ཕྱག་ན་རྡོ་རྗེ་འཆི་བདག་འཇོམས་པས་སེམས་ཅན་ཐམས་ཅད་ཀྱི་ཚེ་དང་ལས་དང་བསོད་ནམས་དང་ཡེ་ཤེས་ཀྱི་ཚོགས་ཐམས་ཅད་གོང་ནས་གོང་དུ་འཕེལ་ཞིང་རྒྱས་པའི་ཕྲིན་ལས་མཛོད་ཅིག ཅེས་དང༌། སེ་གོལ་གཏོགས་པ་ནི་ལས་སྦྱར་རོ། ། དེ་བཞིན་དུ་རྡོ་རྗེ་ཁུ་ཚུར་ཁ་སྤྲད་ནས་པུཎྱེའི་སྔགས་བརྗོད་པའི་བར་གྱི་ལས་རྒྱ་ནི་ཐམས་ཅད་འདྲ་ལ། མི་འཁྲུགས་པ་སོགས་བཞི་ལ་ཀུན་རིག་སྦྱོང་རྒྱལ་ལ་སོགས་པ་བཞིའི་ཕྱག་རྒྱའམ། གཡས་མཆོག་སྦྱིན་དང་གཡོན་སྐྱབས་སྦྱིན་ལན་བཞི་བསྐྱར་བའང་བཤད། གོང་ལྟར་ཡང་ཨོཾ་ཀཾ་ཀ་ནི་སོགས་རྡོ་རྗེ་མི་འཁྲུགས་པ་དང༌། ཨོཾ་རཏྣེ་སོགས་རིན་ཆེན་འབྱུང་ལྡན་དང༌། ཨོཾ་ཨ་མི་ཏེ་སོགས་འོད་དཔག་མེད་དང༌།
ཨོཾ་ཨ་མོ་གྷ་སོགས་དོན་ཡོད་གྲུབ་པ་སྟེ། དེ་བཞིན་གཤེགས་པ་རིགས་བཞིས་ཀྱང་སེམས་ཅན་ཐམས་ཅད་སོགས་དང༌། དེ་བཞིན་དུ། པུཎྱེ་དང་ཨོཾ་བཛྲ་དྷཱུ་པེ་ཧཱུྃ་རྡོ་རྗེ་བདུག་སྤོས་མ་སོགས་བཞིའི་དམ་རྒྱ་དང༌། པུཎྱེ་དང་ཨོཾ་བཛྲ་ཨཾ་ཀུ་ཤ་ཛཿརྡོ་རྗེ་ལྕགས་ཀྱུ་སོགས་སྒོ་བ་བཞིའི་དམ་རྒྱ་དང་ཆོས་རྒྱ་སོགས་ཀུན་རིག་བཞིན་ལས་སྦྱར་གོང་དང་འདྲ། འདིར་ལས་རྒྱའི་པུཎྱེའི་ཚབ་ཏུ་རྩ་རིག་བཤད་པའང་ཡོད། དེ་ནས་མཆོད་པ་བྱིན་གྱིས་བརླབས་པ་ནས་བརྩམས་ཏེ་ཐམས་ཅད་ཀུན་རིག་བཞིན་ནོ། ། དབྱངས་སྙན་པའི་བསྟོད་པ་ནི། རྡོ་རྗེ་དྲིལ་བུ་འཛིན་པས། བསྟོད་པ་ཆོས་རྗེ་ཀུན་དགའ་བཟང་པོས་མཛད་པ།
ཆོས་དབྱིངས་ཡེ་ཤེས་ལས་བྱུང་ཞིང༌། ། རྣམ་སྣང་ཆེན་པོའི་ངོ་བོ་ཉིད། ། གཏི་མུག་སྦྱོང་མཛད་སངས་རྒྱས་སྐུ། ། ཕྱག་འཚལ་འཆི་བདག་འཇོམས་བྱེད་ལ། ། མེ་ལོང་ཡེ་ཤེས་ལས་བྱུང་ཞིང༌། ། མི་བསྐྱོད་རྡོ་རྗེའི་ངོ་བོ་ཉིད། ། ཞེ་སྡང་འཇོམས་མཛད་རྡོ་རྗེའི་ཐུགས། ། ཕྱག་འཚལ་མི་འཁྲུགས་རྒྱལ་པོ་ལ། ། མཉམ་ཉིད་ཡེ་ཤེས་ལས་བྱུང་ཞིང༌། ། རིན་ཆེན་འབྱུང་ལྡན་ངོ་བོ་ཉིད། །
སེར་སྣ་སྦྱོང་མཛད་ཡོན་ཏན་མཆོག ། ཕྱག་འཚལ་རིན་ཆེན་ཏོག་ཁྱོད་ལ། ། སོར་རྟོག་ཡེ་ཤེས་ལས་བྱུང་ཞིང༌། ། འོད་དཔག་མེད་ཀྱི་ངོ་བོ་ཉིད། ། འདོད་ཆགས་སྦྱོང་མཛད་པདྨའི་གསུང༌། ། ཕྱག་འཚལ་ཚེ་དཔག་མེད་མགོན་ལ། ། བྱ་གྲུབ་ཡེ་ཤེས་ལས་བྱུང་ཞིང༌། ། དོན་ཡོད་གྲུབ་པའི་ངོ་བོ་ཉིད། ། ཕྲག་དོག་སྦྱོང་མཛད་ཕྲིན་ལས་བདག ། ཕྱག་འཚལ་དོན་ཡོད་གྲུབ་པ་ལ། །
སྤྲིན་བཞིན་རྡོ་རྗེ་བདུག་པ་མ། ། སོགས་ནས། ཕྱག་འཚལ་རྡོ་རྗེ་འབེབས་པ་ལའི་བར་ཀུན་རིག་བཞིན་ནོ། ། ཆ་གསུམ་དང་རིགས་དྲུག་ཡི་དྭགས་རྣམས་ལ་གཏོར་མ་སྦྱིན་པ་ཀུན་རིག་བཞིན་བྱའོ། ། གསུམ་པ་འཇུག་ཅིང་དབང་བླང་བ་ལ། འཇུག་པའི་ཆོས་བཅུ་བདུན་དང་དབང་བཅུ་དགུ་པོ་ཀུན་རིག་དང་འདྲ་བ་ལས། མི་འདྲ་བའི་སྒོས་ཆོས་ནི། དཀྱིལ་འཁོར་དུ་འཇུག་པའི་ཨོཾ་བཛྲ་ས་མ་ཡའི་ཚེ། ཏི་རིནྟིའི་ཕྱག་རྒྱས་འཇུག མེ་ཏོག་འདོར་སྔགས།
སངས་རྒྱས་དངོས་གྲུབ་ནས་བཞེས་སུ་གསོལ། ཨོཾ་པྲ་ཏཱིཙྪ་བཛྲ་ཧཱུྃ་གིས་དོར། སྔགས་དབང་ལ། ཨོཾ་པུཎྱེ་པུཎྱེ་སོགས་ལྷ་བཅུ་གསུམ་གྱི་སྔགས་དང༌། ཨོཾ་ཤ ཨོཾ་བྷས་དབང་བསྐུར། བུམ་དབང་མན་ལ་ཨོཾ་བཛྲ་ཀ་ལ་ཤ་ཨ་བྷི་ཥིཉྩ་ཧཱུྃ་ཞེས་སོགས་བཛྲ་སྔོན་དུ་འགྲོ་བས་བྱ། འགྲུབ་འགྱུར་ཞེས་ནི་ཀུན་རིག་གསུང་གི་ཚབ་ཏུ། འགྲུབ་འགྱུར་ཕྱག་ན་རྡོ་རྗེ་གསུང༌། ། ཞེས་བརྗོད་དོ། །
དེང་ནས་བརྩམས་ཏེ་བདག་བྲན་སོགས་ཀྱི་རྗེས་སུ་ལྷ་བཅུ་གསུམ་གྱི་སྔགས་ཅུང་ཟད་ཅིག་བཟླས་ལ། ཏི་རིནྟིའི་ཕྱག་རྒྱ་དང༌། ཨོཾ་བཛྲ་ས་མ་ཡ་ཧཱུྃ། ཨོཾ་བཛྲ་དྷ་ར་སོགས་ལན་གསུམ་དང༌། མཐར་རང་ཉིད་རྡོ་རྗེ་སེམས་དཔའ་འཆི་བདག་འཇོམས་པའི་རྣམ་པས་དཀྱིལ་འཁོར་གྱི་གཙོ་བོའི་ཐུགས་ཀ་ནས་ཕྱིར་འཐོན་ཏེ་རང་གནས་སུ་འཁོད་པར་བསམས་ལ། ལྷ་བཅུ་གསུམ་གྱི་སྔགས་ཅི་ནུས་དང་སླར་ཡང་གཙོ་བོའི་སྔགས་བརྒྱ་རྩ་བརྒྱད་བཟླས་ལ། བརྟན་བཞུགས་བྱ་བ་དང༌། གསོལ་བཏབ་བདག་བསྐྱེད་བཞིན་བྱའོ། ། དེ་རྗེས་གཞན་དབང་བསྐུར་བ་དང་རབ་གནས་སོགས་གཞན་དོན་བསྒྲུབ་པ་སྐབས་འདིར་བྱའོ། ། གསུམ་པ་རྗེས་ལ་མཆོད་པ་ཁ་གསོས་ཏེ།
རྗེས་ཆོག་བྱ་བ་ནི། བཛྲ་སོགས་ཀྱི་དབང་བསྐུར་བ་དང་རིགས་གསུམ་སྤྱིའི་སྔགས་རྒྱ་དང༌། བསྲུང་བ་དང་མཆོད་པ་རྣམས་ཀུན་རིག་བཞིན། ལྷ་བཅུ་གསུམ་གྱི་བསྟོད་པ་གོང་ལྟར་བྱ། དངོས་གྲུབ་བླང་བ་བདག་བསྐྱེད་བཞིན། ཡིག་བརྒྱ་འདོན་ཞིང་ལྷག་ཆད་ཁ་བསྐང་ཞིང་ནོངས་པ་བཤགས་ནས། བརྟན་བཞུགས་བཀྲ་ཤིས་རྣམས་ཀུན་རིག་བཞིན་བྱའོ། ། དེ་རྣམས་ཀྱིས་ཀུན་རིག་གི་ཆོ་ག་གཞན་ཕན་མཐའ་ཡས་གཞིར་བཞག་པའི་བཅོམ་ལྡན་འདས་ཕྱག་ན་རྡོ་རྗེ་འཆི་བདག་འཇོམས་པ་རས་བྲིས་ལ་བརྟེན་པའི་ཆོ་ག་རྫོགས་པར་བསྟན་ཟིན་ཏོ། ། བརྗོད་བྱེད་ཉུང་ངུའི་ངག་གིས་ཆོ་གའི་ལུས། ། རྫོགས་པར་བདེ་བླག་སྟོན་པའི་ངོ་མཚར་འདི། །
རིན་ཆེན་སྒྲོན་མ་ཆུང་ངུས་འཁོར་ཡུག་གི ། གཟུགས་སྣང་ལྟད་མོ་མ་བསྒྲིབས་གསལ་བ་མཚོན། ། འདི་བགྱིས་དགེ་བའི་འཆི་མེད་ཟིལ་དངར་གྱིས། ། འགྲོ་ཀུན་ཉི་བུའི་ཆད་པ་ལས་གྲོལ་ནས། ། རིང་པོར་འཚོ་བའི་ཚེ་དང་འབྲས་བཟང་རྣམས། ། སྐབས་གསུམ་དབང་པོའི་དཔལ་ལ་སྒྲུན་གྱུར་ཅིག ། ཅེས་ཕྱག་ན་རྡོ་རྗེ་འཆི་བདག་འཇོམས་པའི་དཀྱིལ་འཁོར་ཆོ་གའི་ངག་འདོན་གྱི་ཐོ་ཆུང་རིན་ཆེན་སྒྲོན་མ་ཞེས་བྱ་བ་འདིའང་དབུ་མཛད་བླ་མ་ཀུན་དགའ་བསོད་ནམས་དང་དཔལ་ལྡན་ཕུན་ཚོགས་དག་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་འཕྲལ་དུ་བྲིས་པ་ཀ་ལྱཱ་ཎ་བྷ་ཝ་ཏུ།། །། ༄༅། །ཕྱག་ན་རྡོ་རྗེ་འཆི་བདག་འཇོམས་པའི་དབང་གི་བླ་མ་བརྒྱུད་པ་ལ་གསོལ་བ་འདེབས་པ་བཞུགས།། ༄༅། །ཨོཾ་སྭསྟི།
ཐུབ་པའི་དབང་པོ་བཅོམ་ལྡན་ཟས་གཙང་སྲས། ། གསང་བའི་བདག་པོ་རབ་གསལ་ཟླ་བ་དང༌། ། སྒྲ་གཅན་འཛིན་དཔལ་ཀུན་དགའ་སྙིང་པོའི་ཞབས། ། ཤེས་རབ་བསྐྱངས་དང་པྲཛྙཱ་བོ་དྷི་པ། ། མུཀྟི་ཀོ་ཥ་དྷརྨ་པཱ་ལ་དང༌། ། དཱི་པཾ་ཀ་ར་གོ་མི་སྒོམ་ཆེན་ཞབས། ། སྐྱི་ནོར་ཛྙཱ་ན་གཉལ་པ་ཉི་ཤེ་དང༌། ། སྣུར་ཆེན་ཉི་འོད་དེ་སྲས་རྡོ་རྗེ་སེང༌། ། བྱང་ཆུབ་འོད་དང་ཉི་མ་རྒྱལ་མཚན་པ། ། ཡེ་ཤེས་རྒྱལ་མཚན་ཆོས་འཕགས་རྒྱལ་མཚན་ཞབས། །
ཀུན་མཁྱེན་འཕགས་འོད་བུ་སྟོན་རིན་པོ་ཆེ། ། རྒྱལ་མཚན་གྲགས་པ་བཀྲ་ཤིས་རིན་ཆེན་དང༌། ། ཀུན་དགའ་བཟང་པོ་མུས་ཆེན་སེམས་དཔའ་ཆེ། ། སངས་རྒྱས་རིན་ཆེན་སངས་རྒྱས་སེང་གེ་དང༌། ། ནམ་མཁའ་དཔལ་བཟང་དཔལ་ལྡན་དོན་ཀུན་གྲུབ། ། ཤེས་རབ་འབྱུང་གནས་ལྷུན་གྲུབ་བཀྲ་ཤིས་དང༌། ། ཀུན་དགའ་ལེགས་པ་སངས་རྒྱས་ཕུན་ཚོགས་ཞབས། ། ཀུན་དགའ་བསྟན་འཛིན་ཚུལ་ཁྲིམས་རིན་ཆེན་ ་་་་་ཡང་ན། བསྟན་འཛིན་ལྷུན་གྲུབ་བཀྲ་ཤིས་ལྷུན་གྱིས་གྲུབ། ། ཚུལ་རིན་ལ་སོགས་དངོས་བརྒྱུད་བླ་མ་དང༌། །
འཆི་བདག་འཇོམས་པའི་སོགས་སྦྲེལ། སོགས། ། རྩ་བརྒྱུད་བླ་མའི་ཚོགས་དང་བཅོམ་ལྡན་འདས། ། འཆི་བདག་འཇོམས་པའི་དཀྱིལ་འཁོར་ལྷ་ཚོགས་ལ། ། གསོལ་བ་འདེབས་སོ་ཚེ་རབས་རིང་མོ་ནས། ། ཚེ་ཐུང་འགྱུར་བའི་ལས་སྒྲིབ་ཅི་བསགས་པ། ། མཁྱེན་བརྩེ་ནུས་པ་ཆེན་པོས་སྦྱོང་དུ་གསོལ། ། བདག་སོགས་མར་གྱུར་མཁའ་མཉམ་སེམས་ཅན་རྣམས། ། འཆི་བདག་ཆད་པའི་དགྲ་ལས་རྣམ་རྒྱལ་ནས། ། ཚེ་དང་ལས་བཟང་བསོད་ནམས་ཡེ་ཤེས་རྒྱས། །
མཐར་ཐུག་ཀུན་མཁྱེན་ཐོབ་པར་བྱིན་གྱིས་རློབས། ། ཞེས་ཕྱག་ན་རྡོ་རྗེ་འཆི་བདག་འཇོམས་པའི་དབང་གི་བླ་མ་བརྒྱུད་པ་ལ་གསོལ་བ་འདེབས་པ་མཁན་ཆེན་སངས་རྒྱས་ཕུན་ཚོགས་ཀྱིས་མཛད་པར་ཆད་འཛུད་ཁ་འགེངས་དང་བཅས་འདི་མཁར་མདོ་དབུ་མཛད་ངག་དབང་བསོད་ནམས་པའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་ཞུས་དག་གི་ཚུལ་དུ་བགྱིས་པའོ། ། སརྦ་མངྒ་ལཾ་བྷ་ཝ་ཏུ།། ༈ །ན་མོ་གུ་རུ་བཛྲ་ཨ་ཡུ་ཥེ། ཀུན་རིག་རྩ་བའི་དཀྱིལ་འཁོར་གྱི། ། མཚམས་སྦྱོར་བློ་གསལ་ཀུན་དགའ་ཉིད། ། གཞིར་བཞག་འཆི་བདག་འཇོམས་པ་ཡི། ། མི་འདྲའི་ཁྱད་པར་ཟུར་རྒྱན་འདྲི། ། འདིར་ཀུན་རིག་དབང་གི་མཚམས་སྦྱོར་ལས།
འཆི་བདག་འཇོམས་པའི་དབང་གི་མཚམས་སྦྱོར་གྱི་དམིགས་བསལ་གྱི་ཁ་བསྒྱུར་ལ། གསྙེན་པ་བསྐྱལ་བའི་སྐབས། དེའི་ཆེད་དུ་འཆི་བདག་གི་ཆད་པ་ལས་ཐར་བར་བྱ་བའི་ཕྱིར། འཆི་བདག་འཇོམས་པ་ལྷ་བཅུ་གསུམ་གྱི་དཀྱིལ་འཁོར་དུ་དབང་བསྐུར་བ་ཟབ་མོ་གསན་ལ་དོན་ཚུལ་བཞིན་དུ་ཉམས་སུ་བླང་བར་བགྱིའོ་སྙམ་པ་སོགས་དང༌། རྒྱུད་ནས་བསྟན་ཚུལ་བཤད་པའི་སྐབས། རྒྱུད་དེ་ཉིད་ཀྱི་བརྟག་པ་ཕྱི་མས་བསྟན་པ་ཚེ་དང་ལས་དང་བསོད་ནམས་ཀྱི་ཚོགས་གོང་ནས་གོང་དུ་འཕེལ་ཞིང་རྒྱས་པར་བྱེད་པ་ཕྱག་ན་རྡོ་རྗེ་འཆི་བདག་འཇོམས་པ་ལྷ་བཅུ་གསུམ་གྱི་དཀྱིལ་འཁོར་དུ་དབང་བསྐུར་བར་བགྱི་ཞེས་བསྒྱུར། མཎྜལ་འབུལ་བའི་སྔོན་དུ། བླ་མ་དང་འཆི་བདག་འཇོམས་པ་ཐ་མི་དད་པ་ལ་འབུལ་བར་མོས་ཏེ་མཎྜལ། རྒྱུན་བཤགས་ཀྱི་སྔོན་འགྲོར། བདུན་གྱི་ནམ་མཁར་བླ་མ་དང་གཉིས་སུ་མེད་པའི་བཅོམ་ལྡན་འདས་འཆི་བདག་འཇོམས་པའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་སོགས་མེ་ཏོག་བཟུང་དོར་ཏི་རིནྟིའི་ཕྱག་རྒྱ་བྱར་གཞུག
ལྷ་ངོ་བསྟན་པའི་སྐབས་སུ། དེ་ཡང་འབྱུང་བ་རིམ་བརྩེགས་རི་རབ་དང་བཅས་པའི་སྟེང་དུ་ཞེས་སོགས་ནས། རྡོ་རྗེ་དང་རིན་པོ་ཆེའི་ཏོག་གིས་སྤྲས་པ་དགེས་པའི་བར་དཀྱུས་ལྟར་དང༌། ནང་གི་ལྷ་སྣམ་ཤར་དཀར་རམ་ཤར་སྔོ་སྐབས་གང་བབ་ལྟར་བརྗོད་པའི། དབུས་སུ་འཁོར་ལོ་སྔོན་པོ་རྩིབས་བཞི་པའི་དབུས་དང་ཕྱོགས་བཞིའི་རྩིབས་དང༌། ཕྱི་རོལ་གྱི་གྲྭ་བཞི་དང་སྒོ་བཞིར་པདྨ་དང་ཟླ་བའི་གདན་རེ་རེ་དང་བཅས་པ་ནི་རྟེན་གཞལ་ཡས་ཁང་པ་ཡིན། བརྟེན་པ་ལྷ་ནི་དབུས་སུ་བཅོམ་ལྡན་འདས་ཕྱག་ན་རྡོ་རྗེ་འཆི་བདག་འཇོམས་པ་སྐུ་མདོག་དཀར་པོ་སོགས་ནས་བཞུགས་པ། འཁོར་ལོའི་རྩིབས་བཞིའི་ཤར་དུ་མི་བསྐྱོད་པ། ལྷོར་རིན་ཆེན་འབྱུང་ལྡན་སོགས་ནས་བཞུགས་པ། ཕྱིའི་གྲྭ་བཞིའི་ཤར་ལྷོ་བདུག་སྤོས་མ་ནས་དྲི་ཆབ་མ།
ཤར་སྒོར་རྡོ་རྗེ་ལྕགས་ཀྱུ་མ་ནས། དྲིལ་བུ་མ་ལྗང་གུ་དྲིལ་བུ་འཛིན་པ། བདུག་སྤོས་མ་ལ་སོགས་པའི་ལྷ་ཐམས་ཅད་ཀྱང་རིན་པོ་ཆེའི་རྒྱན་སོགས་ནས་བཞུགས་པ་ཞེས་དང༌། སྒོ་བ་བཞི་པོ་ཅུང་ཟད་ཁྲོ་བའི་ཉམས་དང་ལྡན་པའོ། ། བསྡུ་ན་མཚན་ཙམ་བརྗོད་པས་ཀྱང་རུང་སྟེ་གང་ལྟར་ཡང༌། བརྟེན་པ་ལྷ་སྟེ། མདོར་ན་བཅོམ་ལྡན་འདས་ཕྱག་ན་རྡོ་རྗེ་འཆི་བདག་འཇོམས་པ་འཁོར་དང་བཅས་པའི་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་མངོན་སུམ་ལྟ་བུར་མཐོང་ངོ་སྙམ་པའི་དགའ་སྤྲོ་དང་ལྡན་པའི་སྒོ་ནས་ཁྱེད་རང་གི་མེ་ཏོག་ཕོག་པའི་ལྷ་དཀྱིལ་འཁོར་གྱི་གཙོ་བོ་ཉིད་ཡིན་པས། དེ་ཉིད་མཉེས་པའི་ཐབས་ལ་བརྩོན་པར་མཛོད་ཅེས་དང༌། དམ་ཚིག་བསྐྱེད་པའི་སྐབས་སུ་རྡོ་རྗེའི་ཕྱག་རྒྱ་སྙིང་གར་གཏུགས་པས་ཕྱག་ན་རྡོ་རྗེ་སྙིང་ལ་ཞུགས་པར་མོས། ཞེས་དང༌།
སྔགས་དབང་གི་སྐབས་སུ་མདུན་བསྐྱེད་ཀྱི་གཞལ་ཡས་ཁང་ལྷ་དང་བཅས་པ་ལས་སངས་རྒྱས་ཐམས་ཅད་ཀྱི་བྱིན་རླབས་རྣམ་པ་སྔགས་རྣམས་ཀྱི་ཡིག་འབྲུ་གསེར་བཙོ་མའི་མདོག་ཅན་དཔག་ཏུ་མེད་པ་བྱུང༌། ཁྱེད་རྣམས་ཕྱག་ན་རྡོ་རྗེར་གསལ་བའི་སྤྱི་བོ་ནས་ཞུགས། ལུས་ཐམས་ཅད་གང་བས་ཚེ་ཐོག་མ་མེད་པ་ནས་ཚེ་ཐུང་བར་གྱུར་པའི་ལས་སྒྲིབ་ཐམས་ཅད་སྦྱང༌། ཚེ་དང་བསོད་ནམས་ཡེ་ཤེས་ཀྱི་ཚོགས་ཐམས་ཅད་གོང་ནས་གོང་དུ་འཕེལ་ཞིང་རྒྱས་པ་འཆི་མེད་ཚེའི་དངོས་གྲུབ་ཐོབ་པར་མོས་པ་མཛོད་ཅེས་དང༌། ཨོཾ་པུཎྱེ་སོགས་བརྗོད། རྒྱལ་སྲིད་སྣ་བདུན་གྱི་སྐབས། གནས་སྐབས་སུ་འཁོར་ལོས་སྒྱུར་བའི་རྒྱལ་པོ་ཐོབ་ཅིང་ཚེ་དང་བསོད་ནམས་ཐམས་ཅད་གོང་ནས་གོང་དུ་འཕེལ་ཞིང་རྒྱས་པ་དང་མཐར་ཐུག་སྡིག་སྒྲིབ་ཐམས་ཅད་དག་ནས་ཆོས་ཀྱི་རྒྱལ་པོ་འཆི་བདག་འཇོམས་པ་ཆེན་པོའི་གོ་འཕང་ཐོབ་པར་བྱ་བའི་སླད་དུ་རིན་པོ་ཆེ་སྣ་བདུན་སོགས། མཇུག་ཏུ་དེ་རྣམས་ཀྱིས་བཅོམ་ལྡན་འདས་ཕྱག་ན་རྡོ་རྗེ་འཆི་བདག་འཇོམས་པ་ལྷ་བཅུ་གསུམ་གྱི་དཀྱིལ་འཁོར་དུ་དབང་བསྐུར་བ་ཐོབ་པ་ཡིན་པས་རང་གཞན་གྱི་དོན་རྒྱ་ཆེན་པོ་མཛོད་ཅེས་བརྗོད་ལ་སློབ་མ་རང་གནས་སུ་བཏང་ངོ༌། ། གཞན་ཐམས་ཅད་ཀུན་རིག་དབང་གི་མཚམས་སྦྱོར་དཀྱུས་ལྟར་བྱས་པས་དོན་གྲུབ་བོ། ། དོན་གཉེར་དང་པོའི་ལས་ཅན་ངོར། །
མཚམས་སྦྱོར་དམིགས་བསལ་ཐོ་ཆུང་འདི། ། བྲིས་པའི་དགེ་བས་མར་གྱུར་འགྲོ། ། སོམ་ཉིའི་འཆིང་བ་གྲོལ་ཕྱིར་བསྔོ། ། ཞེས་འཆི་འཇོམས་དབང་གི་མཚམས་སྦྱོར་འདི་ཚུལ་རིན་གྱིས་སོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
