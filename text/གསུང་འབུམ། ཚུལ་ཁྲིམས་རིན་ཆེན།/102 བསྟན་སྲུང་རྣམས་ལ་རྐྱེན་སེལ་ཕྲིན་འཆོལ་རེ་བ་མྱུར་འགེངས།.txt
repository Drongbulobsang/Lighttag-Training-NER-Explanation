གསུང་འབུམ། ཚུལ་ཁྲིམས་རིན་ཆེན།
པོད ༡༠༢
བསྟན་སྲུང་རྣམས་ལ་རྐྱེན་སེལ་ཕྲིན་འཆོལ་རེ་བ་མྱུར་འགེངས།
༼ཇ༽ ༄༅། །བསྟན་སྲུང་རྣམས་ལ་རྐྱེན་སེལ་ཕྲིན་འཆོལ་རེ་བ་མྱུར་འགེངས་ཞེས་བྱ་བ་བཞུགས།། བསྟན་སྲུང་དབང་པོ་རྣམས་ཀྱི་གཏོར་བསྔོའི་སྐབས་སུ་དཀྱུས་ཀྱི་འདོད་གསོལ་རྗེས་སུ། སངས་རྒྱས་བསྟན་པའི་མངའ་བདག་དཔལ་ས་སྐྱ་པ་དང༌། རྒྱལ་བའི་རྒྱལ་ཚབ་རྗེ་བཙུན་ཨེ་ཝཾ་པ་ཆེན་པོའི་ལུགས་བཟང་ཆོས་ཀྱི་སྣང་བ་ཆེན་པོས་ས་ཕྱོགས་ཡུལ་གྲུ་ཀུན་དུ་ཁྱབ་པའི་ཕྲིན་ལས་མཛད་དུ་གསོལ། དེ་འཛིན་ཆོས་ཀྱི་སྤྱན་རས་ཡངས་པ་ཆེ་གེ་མོ་པ་ལ་སོགས་པ་བསྟན་འཛིན་དམ་པ་རྣམས། སྐུ་ཚེའི་ཀེག་འཕྲང་དུ་གྱུར་པའི་འགལ་རྐྱེན་ནད་གདོན་དགྲ་བགེགས་འབྱུང་པོའི་གནོད་པ་ཐམས་ཅད་ལས་རྣམ་པར་རྒྱལ་བ་དང༌། གསང་གསུམ་མི་འགྱུར་རྡོ་རྗེའི་རང་བཞིན་དུ་བརྟན་ཅིང་འཆད་རྩོད་རྩོམ་པའི་ཕྲིན་ལས་དང་འགྲོ་དོན་ཐམས་ཅད་འཕེལ་ཞིང་རྒྱས་པའི་ཕྲིན་ལས་དང་སྟོང་གྲོགས་རྒྱ་ཆེན་པོ་མཛད་དུ་གསོལ། ཚུལ་ཁྲིམས་བསླབ་ལྡན་དགེ་སློང་གི་དགེ་འདུན་སིནྡྷུ་ཝཱ་རའི་ཆུ་གཏེར་གཡོ་བ་ལྟ་བུར་འདུས་པའི་ཁུར་ཆེན་པོས་ས་སྟེང་ཀུན་དུ་བརྒྱན་པའི་སྟོང་གྲོགས་བཟང་པོ་མཛད་དུ་གསོལ། བདག་ ་་་་་རྣལ་འབྱོར་བདག་ཅག་ཡོན་མཆོད་འཁོར་དང་བཅས་པ་ཞེས་པ་ལྟ་བུ་གང་མོས་བསྒྱུར།
ཅག་སློབ་འབངས་གཉེན་ཟླར་བཅས་པ་ལ་ན་ཤི་དུར་ཞུགས་ལས་གྱུར་པའི་ནད་དང་གདོན་དང་དུས་མིན་འཆི་བའི་རིགས་དང་དགྲ་འདྲེ་འབྱུང་པོའི་འཚེ་བ་ཐམས་ཅད་མི་འབྱུང་བ་དང༌། བྱུང་བ་ཉེ་བར་ཞི་ཞིང་ཐོས་བསམ་བསྒོམ་སོགས་ཆོས་དང་སྲིད་པའི་དཔལ་འབྱོར་དང་བདེ་ལེགས་ཐམས་ཅད་དར་ཞིང་རྒྱས་པའི་དངོས་གྲུབ་ཐམས་ཅད་སྩལ་དུ་གསོལ་ཞེས་བརྗོད་མཐར་སོ་སོའི་བསྟོད་པ་རྣམས་བྱའོ། ། སྐབས་རེར་ཚིགས་བཅད་འདོན་པར་སྤྲོ་ན། སྙིགས་དུས་བསྟེན་པའི་ཆུ་གཏེར་ངན་སྤྱོད་ཀྱི། ། གླང་ཆེན་གྱིས་དཀྲུགས་དགེ་ལེགས་འདབ་སྟོང་རྣམས། ། ཉམས་བྱེད་གང་ཚེ་བསྟན་པ་མི་སྐྱོང་ན། ། བསྟན་སྲུང་མཐུ་རྩལ་ཆེ་བས་ཅི་ཞིག་བགྱི། ། གང་ཕྱིར་བརྩེ་ཆེན་སྙིང་པོ་ཀུན་དགའ་བཟང༌། ། རྣམ་གཉིས་ལུགས་མཆོག་བཤད་སྒྲུབ་ལྷུར་ལེན་པའི། ། ངུར་སྨྲིག་འཆང་བ་བརྒྱ་སྟོང་གྲངས་མེད་ཀྱིས། །
ནོར་འཛིན་ཀུན་དུ་མཛེས་པའི་ཕྲིན་ལས་མཛོད། ། བསྟན་དོན་མཁས་པའི་ལས་གསུམ་དབང་སྒྱུར་བའི། ། ཚུལ་ཁྲིམས་རིན་ཆེན་ ་་་་་ལྟ་བུ་རང་རང་གང་མོས་བསྒྱུར། ལ་སོགས་བསྟན་འཛིན་རྣམས། ། སྐུ་ཚེའི་གེགས་གྱུར་སྔོན་ལས་འཕྲལ་རྐྱེན་རིགས། ། བར་ཆད་ཉེར་འཚེ་བསྲུང་བའི་གུར་ཁྱིམ་མཛོད། ། རིང་འཚོའི་སྐུ་ཚེ་གངྒཱའི་རྒྱུན་བཞིན་བསྲིང༌། ། ལུང་རྟོགས་ཡོན་ཏན་དབྱར་མཚོའི་དཔལ་བཞིན་འཕེལ། ། མཁས་ཚུལ་གསུམ་གྱི་ཕྲིན་ལས་འཇིག་རྟེན་གྱི། ། སྣང་བྱེད་འོད་བཞིན་རྒྱས་པའི་ཕྲིན་ལས་མཛོད། །
བདག་ཅག་སློབ་འབངས་གཉེན་ཟླར་བཅས་པ་རྣམས། ། ལྷ་སྲུང་བསྟན་པའི་མཐུ་སྟོབས་རྭ་བའི་ནང༌། ། བདེ་དགའ་ཐོས་བསམ་བསྒོམ་པའི་བཅུད་འཐུང་ཞིང༌། ། གང་བརྩམས་གེགས་མེད་འགྲུབ་པའི་སྟོང་གྲོགས་མཛོད། ། ཅེས་བརྗོད། ཅེས་གཏོར་བསྔོའི་སྐབས་སུ་བསྟན་པ་སྤྱི་དང་རང་ཉིད་སློབ་འབངས་བཅས་ཀེག་འཕྲང་ལ་བབ་པའི་རྐྱེན་སེལ་འཕྲིན་འཆོལ་རེ་བ་མྱུར་འགེངས་ཞེས་བྱ་བ་འདིའང༌། ཉེ་གནས་ལྷུན་གྲུབ་ཕུན་ཚོགས་ཀྱིས་ཀྱེ་རྡོ་རྗེའི་གཞི་བསྙེན་སྐབས་ནས་འདོན་བྱར་དགོས་ཞེས་བསྐུར་ངོར། བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པ་སརྦ་མངྒ་ལཾ་བྷ་ཝ་ཏུ།། །། ༄༅། །འདོད་གསོལ་དོན་ཡོད་ཞགས་པ་ཞེས་བྱ་བ་བཞུགས།། ༄༅། །སརྦ་ཀརྨ་སིདྡྷྱནྟུ།
བརྩེ་ཆེན་ས་སྐྱ་པ་དང་ཨེ་ཝཾ་པའི། ། ལུགས་སྲོལ་འཛིན་པའི་ངུར་སྨྲིག་འཆང་གི་ཚོགས། ། འདུས་པས་ཕྱོགས་ཀྱི་ཐ་གྲུ་ཡོངས་ཁྱབ་ཅིང༌། ། བཤད་སྒྲུབ་རྒྱས་པར་མཛོད་ཅིག་བསྟན་སྲུང་གྱི། ། བདག་ཅག་དཔོན་སློབ་དམ་ཆོས་སྒྲུབ་པ་ལ། ། རང་གི་ལུས་ངག་ཡིད་གསུམ་གཉེན་འཁོར་བཅས། ། འགལ་རྐྱེན་ནད་གདོན་དགྲ་འདྲེའི་འཚེ་བ་དང༌། ། སྡུག་བསྔལ་འཆི་རིགས་འཇིགས་པ་མི་འབྱུང་མཛོད། ། འཆི་མེད་ཚེ་དང་བསོད་ནམས་དཔལ་འབྱོར་དང༌། ། ཐོས་བསམ་བསྒོམ་པ་ལས་བྱུང་ལུང་རྟོགས་ཀྱི། །
ཡོན་ཏན་རྣམ་པར་དཀར་བའི་ཕྲིན་ལས་རྣམས། ། དབྱར་མཚོ་ཇི་བཞིན་གོང་ནས་གོང་འཕེལ་མཛོད། ། མི་དང་འདྲེ་གདོན་སྡང་སེམས་ལྡན་པ་ཡི། ། བསམ་སྦྱོར་རྩུབ་མོའི་ཚེར་མ་གང་གཟིང་བ། ། མཐུ་སྟོབས་བསྐལ་པའི་བྱིན་ཟ་སྦར་བའི་ལྕེས། ། བསྲེག་སྦྱང་ཚར་གཅོད་ལས་ལ་མ་གཡེལ་ཅིག ། སྒྲུབ་བརྩོན་ས་ལམ་ཡོན་ཏན་བསྐྱེད་པ་ལ། ། གེགས་གྱུར་འགལ་རྐྱེན་བར་ཆད་ཕྱིར་བཟློག་ནས། ། བཀའ་སྡོད་མཐུ་སྟོབས་སྲུང་བའི་གུར་ཁྱིམ་ན། ། བསམ་ཀུན་འགྲུབ་པའི་བདེ་དགས་རྩེན་མཛོད་ཅིག །
ཅེས་བསྟན་སྲུང་རྣམས་ཀྱི་མཆོད་གཏོར་རྗེས་སུ་འདོད་གསོལ་དོན་ཡོད་ཞགས་པ་ཞེས་བྱ་བ་འདིའང༌། རང་གི་ཉེ་བར་གནས་པ་དགེ་སློང་ལྷུན་གྲུབ་ཕུན་ཚོགས་ཀྱིས་འདོན་བྱར་བནྡེ་ཚུལ་ཁྲིམས་རིན་ཆེན་དུ་བོད་པས་བྲིས་པ་མི་མཐུན་པའི་ཕྱོགས་ལས་རྣམ་པར་རྒྱལ་བར་གྱུར་ཅིག། །། ༄༅། །ཀྱེ་རྡོ་རྗེའི་ལས་བཞིའི་སྦྱིན་སྲེག་གི་གསལ་བའི་མེ་ལོང་མཛེས་པར་བྱེད་པའི་ཟུར་རྒྱན་ཞེས་བྱ་བ་བཞུགས།། ༄༅། །བླ་མ་དང་དཔལ་ཀྱེ་རྡོ་རྗེ་གཉིས་སུ་མེད་པ་ལ་ཕྱག་འཚལ་ལོ། ། འདིར་ཀྱེ་རྡོ་རྗེའི་གཞི་བསྙེན་མཐར་ཕྱིན་པས། སྔགས་ཀྱི་ནུས་པ་དབྱུང་བ་དང་གསང་སྔགས་ལྷག་ཆད་ཁ་འགེངས་པ་སོགས་ཀྱི་ཕྱིར་ལས་བཞིའི་སྦྱིན་སྲེག་བྱ་བའི་སྐབས་ཀྱི་ཉེར་མཁོའི་གསལ་བྱེད་ཀྱི་ཐོ་ཆུང་ལ། འདུག་སྟངས་ནི། དབང་ལ་པདྨའི་སྐྱིལ་ཀྲུང་ཞེས་པ་རྐང་པ་གཉིས་ཀྱི་རྐང་མཐིལ་གཉིས་ཁ་སྤྲད་ནས་ཟླུམ་སྟབས་ཀྱི་སྐྱིལ་ཀྲུང་བཅའ་བ་ཡིན། འཁྲུལ་འཁོར་ལྟར་ན། པདྨ་རྡོ་རྗེ་སྐྱིལ་ཀྲུང་བོལ་གོང་སྤྲད་ཅེས་པ་ལྟར།
བོལ་གོང་ཅུང་ཟད་བསྣོལ་ཙམ་བྱས་ཀྱང་རུང་བར་སྙམ། འདུག་སྟངས་གཞན་རྣམས་ནི་གོ་བར་སླའོ། ། བྱང་ཆུབ་མཆོག་གི་ཕྱག་རྒྱས་དགང་གཟར་བླུགས་གཟར་གཟུང་ཞེས་པ། གཡོན་པའི་ཁུ་ཚུར་གྱི་མཛུབ་མོ་བརྐྱངས་པ་དང་བཅས་པས་དགང་གཟར་གཟུང༌། གཡས་པའི་ཁུ་ཚུར་མཛུབ་མོ་བསྐུམ་ཞིང་བླུགས་གཟར་གཟུང་བ་སྟེ། རིགས་ལྔའི་སྤྲུལ་བཤད་དུས་ཀྱི་བྱང་ཆུབ་མཆོག་གི་ཕྱག་རྒྱ་དེ་ཡིན་ནོ། ། ལས་བཞི་སོ་སོའི་རྫས་བསགས་པའི་སྐབས། ཞི་བའི་ཏིལ་བསགས་དུས་ཀྱི་དམིགས་པ་ནི། རང་གི་སྙིང་གའི་ཧཱུྃ་ལས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཀྱི་ངོ་བོ་ཀཾ་ཡིག་ནག་པོའི་རྣམ་པ་གྲངས་མེད་པར་ཆད། མདུན་གྱི་ཏིལ་ལ་ཐིམ་པར་བསམས་ལ།
ལག་པ་གཡས་པའི་མཐེབ་མཛུབ་ཀྱི་གོང་ཙམ་དུ་ཧཱུྃ་དཀར་པོ་བསམས་ལ། དེ་ལས་བདུད་རྩིའི་རྒྱུན་བབ་པ་ཏིལ་ལ་ཐིམ་པས། ཏིལ་བདུད་རྩིའི་རང་བཞིན་དུ་གྱུར་པ་ལྷའི་ཞལ་དུ་ཕུལ་བས་བདག་དང་སེམས་ཅན་ཐམས་ཅད་ཀྱི་ཞི་བའི་ལས་མཛད་ཅིང་སྦྱང་བར་བསམ་པ་འདི། མི་འཁྲུགས་པའི་སྦྱིན་སྲེག་སྐབས་སོགས་ནས་འབྱུང་བ་སྟེ་ཐམས་ཅད་ལ་དམིགས་པ་དེ་ལྟར་དུ་བྱེད་སྲོལ་མཆིས། གལ་ཏེ་སྦྱིན་བདག་གི་ཆེད་དུ་ཡིན་ན། བདག་དང་སྦྱིན་བདག་གི་སྡིག་སྒྲིབ་དང་བར་དུ་གཅོད་པ་ཐམས་ཅད་ཀཾ་ཡིག་ནག་པོའི་རྣམ་པར་བསྟིམ་པ་དང་སྤེལ་ཚིག་ཅུང་ཟད་བསྒྱུར་བ་རྣམས་མིན་པ་གཞན་འདྲའོ། ། རྒྱས་པ་ལ་ཟས་མཆོག་ཕུལ་བས་ལྷ་ཐམས་ཅད་དགྱེས་ཤིང་ཚིམ་པས་བདག་དང་སེམས་ཅན་ཐམས་ཅད་ཀྱི་ཚེ་དང་བསོད་ནམས་དཔལ་འབྱོར་ཕྲིན་ལས་ལ་སོགས་པ་རྒྱས་པའི་ཕྲིན་ལས་མཛད་པར་བསམ། དབང་ལ་མེ་ཏོག་དམར་པོའམ་འབྲས་དམར་ཕུལ་བས་ལྷ་རྣམས་དགྱེས་པས་བདག་གི་དབང་དུ་འདུས་ནས། སེམས་ཅན་ཐམས་ཅད་བདག་གི་དབང་དུ་འདུ་བའི་ཕྲིན་ལས་མཛད་པར་བསམ། དྲག་པོ་ལ་རྫས་དུག་སྣ་ཤ་དང་བཅས་པ་ཕུལ་བས་ལྷ་ཐམས་ཅད་མཐུ་སྟོབས་དང་གཟི་བརྗིད་ཕུན་སུམ་ཚོགས་པ་དང་ལྡན་པར་གྱུར་ནས།
བསྟན་པ་ལ་འཚེ་བ་དང་རང་ཉིད་བྱང་ཆུབ་སྒྲུབ་པ་ལ་བར་དུ་གཅོད་པའི་བགེགས་ཐམས་ཅད་བསྒྲལ་བའི་ཕྲིན་ལས་མཛད་པར་བསམ། མེ་ལྷ་ལ་སྲེག་རྫས་གང་འབུལ་ཡང༌། ཐོག་མར། ཨོཾ་ཨགྣ་ཡེ་སྭཱ་ཧཱ། ཞེས་པའི་རང་སྔགས་ལན་གསུམ་ཙམ་སྔོན་དུ་འགྲོ་བས་བྱིན་རླབས་བྱས་ནས་རྫས་སྔགས་སོ་སོ་ལ་གྲངས་བཟུང་དགོས། འདས་པའི་མེ་ལྷ་ལའང་སྙིང་པོའི་བསྙེན་པ་སྔོན་དུ་སོང་ནའང༌། རྫས་ཐམས་ཅད་ཀྱི་སྔོན་དུ་སྙིང་པོའི་བྱིན་རླབས་ལན་གསུམ་མམ་ལྔ་གང་རུང་བྱས་ནས། རྫས་སྔགས་སོ་སོས་འབུལ་བ་ལས། དེ་གཉིས་འདམ་ཀ་ཅན་དུ་དཀྱུས་སུ་མ་གསུངས་པས་རྫས་སྔགས་སོ་སོའི་རྫས་འབུལ་བ་དང་རྫས་ཀྱི་གཙོ་བོ་ཏིལ་བསགས་པའང་སརྦ་པཱ་པཾ་གྱིས་གྲངས་བསག དེ་བཞིན་དུ་རྒྱས་པའི་ཟས་མཆོག་སོགས་ལའང་ཐོག་མར་སྙིང་པོས་བྱིན་རླབས་བྱ་བ་ཙམ་མ་གཏོགས།
སརྦ་སཾ་པ་དེ་སོགས་ཀྱིས་བསག གལ་ཏེ་སྙིང་པོ་ལའང་བསྙེན་པ་སོང་བ་ཡིན་ན། ཏིལ་ལ་སོགས་པའི་ཁྱད་པར་གྱི་རྫས་འདི་དག་སྙིང་པོས་བསགས་ཀྱང་ཆོག་པར་སེམས་ཏེ་ད་དུང་དཔྱད་པར་བྱའོ། ། དྲག་པོ་ལ་སྙིང་པོའི་མཐར། ཨོཾ་མཱ་ར་མཱ་ར་ཀཱི་ལ་ཀཱི་ལ་ཡ་སརྦ་ཤ་ཏྲཱུཾ་ནཱ་ཤ་ཡ་ཧཱུྃ་ཕཊ། ཅེས་པ་སྦྲེལ་ནས་བསགས་ནའང་ལེགས་སྙམ། དེ་མིན་མཱ་ར་སོགས་རྐྱང་པས་ཀྱང་ཆོག་པ་དཀྱུས་ནས་བཤད་པ་ལྟར་རོ། ། དེའི་ཚེ་སྤེལ་ཚིག རྡོ་རྗེ་སློབ་དཔོན་ལ་ཐོ་འཚམས་ཤིང༌། སངས་རྒྱས་ཀྱི་བསྟན་པ་སྤྱི་དང༌།
བདག་སོགས་བྱང་ཆུབ་སྒྲུབ་པ་ལ་བར་ཆད་བྱེད་པའི་གནོད་བྱེད་དམ་ཉམས་སྡིག་ཅན་ཐམས་ཅད་མཱ་ར་ཡ་ཕཊ་ཅེས་སམ། འདོད་གསོལ་གྱི་ཚེ་ཚར་གཅད་པར་མཛད་དུ་གསོལ་ཞེས་བརྗོད། ལས་བཞི་ཀའི་འདས་པའི་མེ་ལྷའི་མཇུག་གི མགོན་པོ་ཐུགས་རྗེ་ཆེན་པོ་དང་ལྡན་པ་སོགས་ལས་སོ་སོའི་འདོད་གསོལ་བྱས་པའི་རྗེས་སུ། དྲིལ་གསིལ་དང༌། ཀོལླ་ཨི་རེཊཋི་སོགས་རྡོ་རྗེའི་གླུ་བཀྲ་ཤིས་སྨོན་ལམ་དང་བཅས་པ་བྱ་བ་འདི་མ་ཆད་པ་གལ་ཆེའོ། ། སྤེལ་ཚིག་སྦྱིན་བདག་ལ་སོགས་པའི་ཆེད་དུ་དཔེར་བརྗོད་ན། ཞི་བ་ལ། བདག་དང་སྦྱིན་བདག་གིས་གཙོར་བྱས་པའི་སེམས་ཅན་ཐམས་ཅད་ཀྱི་སྡིག་སྒྲིབ་དང་ནད་གདོན་བགེགས་དང་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ་ཞེས་དང༌། རྒྱས་པ་ལ།
སངས་རྒྱས་བསྟན་པའི་བཤད་སྒྲུབ། བདག་དང་སྦྱིན་བདག་གིས་གཙོར་བྱས་པའི་སེམས་ཅན་ཐམས་ཅད་ཀྱི་ཚེ་དང་བསོད་ནམས་དཔལ་འབྱོར་ཡོན་ཏན་ཕྲིན་ལས་ཐམས་ཅད་པུཥྚིཾ་ཀུ་རུ་སྭཱ་ཧཱ་ཞེས་དང༌། དབང་ལ། བདག་དང་སྦྱིན་པའི་བདག་པོས་སྟོབས་ལྡན་འབྱོར་ལྡན་ལ་སོགས་པའི་སྐྱེ་འགྲོ་ཐམས་ཅད་དབང་དུ་འདུ་བར་ཝ་ཤཾ་ཀུ་རུ་སྭཱ་ཧཱ་ཞེས་དང༌། དྲག་པོ་ལ། བསྟན་པའི་སྤྱི་དགྲ། བླ་མའི་སྐུ་དགྲ། བདག་དང་སྦྱིན་པའི་བདག་པོ་ལ་གནོད་ཅིང་འཚེ་བར་བྱེད་པའི་དགྲ་བགེགས་ཐམས་ཅད་མཱ་ར་ཡ་ཕཊ་ཅེས་པ་ལྟ་བུས་མཚོན་ཏེ། སྐབས་སུ་གང་བབ་ཀྱི་སྦྱོར་ཚུལ་ཤེས་པར་བྱའོ། ། ཞེས་པ་ཀྱེ་རྡོ་རྗེའི་ལས་བཞིའི་སྦྱིན་སྲེག་གི་གསལ་བའི་མེ་ལོང་མཛེས་པར་བྱེད་པའི་ཟུར་རྒྱན་ཞེས་བྱ་བ་འདིའང༌།
ཉེ་བའི་འཁོར་ལྷུན་གྲུབ་ཕུན་ཚོགས་པས། བསྙེན་པའི་ཁ་སྐོང་སྦྱིན་སྲེག་བླུགས་སྐབས་སུ་བནྡེ་ཚུལ་རིན་གྱིས་འཕྲལ་དུ་བྲིས་པའོ།། །། ༄༅། །ལས་ཀྱི་གཤིན་རྗེའི་བསྙེན་ཐབས་ཀྱི་ཐོ་ཟུར་བཞུགས།། ༄༅། །བླ་མ་དང་དཔལ་རྡོ་རྗེ་འཇིགས་བྱེད་གཉིས་སུ་མེད་པ་ལ་ཕྱག་འཚལ་ལོ། ། འདིར་ལས་ཀྱི་གཤིན་རྗེ་མདུན་དུ་བསྐྱེད་པའི་བཟླས་པའི་སྐབས་ཀྱི་དམིགས་པ་ནི། རང་རྡོ་རྗེ་འཇིགས་བྱེད་དུ་གསལ་བའི་ཐུགས་ཀར་ཡེ་ཤེས་སེམས་དཔའ་འཇམ་དཔལ། དེའི་ཐུགས་ཀར་ཏིང་ངེ་འཛིན་སེམས་དཔའ་རྡོ་རྗེའི་ལྟེ་བར་ཉི་མའི་སྟེང་དུ་ཧཱུྃ་སྔོན་པོ། ་་་་་ ཐུགས་ཀའི་པདྨ་འཁོར་ལོ་སོགས་ཡི་དམ་གྱི་བཟླས་པ་ཁོ་ནའི་དམིགས་པ་ཡིན་གྱི། འདིར་ཐུགས་ཀར་ཉི་མའི་སྟེང་དུ་སྔགས་རྣམས་བཀོད་པ་འདི་ཙམ་བྱས་ན་འཐད་ཆེ་བ་ལགས། དེའི་མཐར་ཉེ་སྙིང༌།
དེའི་རྒྱབ་ཏུ་སྙིང་པོ། དེའི་རྒྱབ་ཏུ་རྩ་སྔགས་ནི་མདུན་ནས་བརྩམས་ཏེ། ཨོཾ་ཡ་མཱ་རཱ་ཛ་སོགས་ནས་ཧཱུྃ་ཕཊ་ཅེས་པའི་བར་ཡིག་ཕྲེང་རེ་རེས་ཡོངས་སུ་འཁོར་བ། དེའི་རྒྱབ་ནས་ལས་གཤིན་གྱི་སྔགས་ཡི་གེ་བདུན་པ་དང༌། དེའི་རྒྱབ་ཡི་གེ་བཅུ་གཅིག་པ་དང༌། དེའི་རྒྱབ་སྔགས་རིང་གཉིས་ལ་ཕྲེང་རེ་དང༌། དེའི་རྒྱབ་ཡུམ་གྱི་སྔགས་རྣམས་བཀོད་པར་བྱས་ནས་མདུན་བསྐྱེད་ལས་གཤིན་བསྙེན་པའི་སྐབས་འདི་ལྟར་འཐད་ཆེ། སྔགས་ཕྲེང་དེ་རྣམས་ལས་སྔགས་ཀྱི་ཡིག་འབྲུ་འོད་ཟེར་དང་བཅས་པ་ཞེས་པའི་དོན། ཡི་དམ་གྱི་སྙིང་པོ་ཧྲཱིཿཥྚྲཱིཿབཟླ་བའི་ཚེ། ཨོཾ་ཧྲཱིཿཥྚྲཱིཿསོགས་ངག་ནས་འདོན་པ་ལྟ་བུའི་སྔགས་འབྲུ་འོད་ཟེར་དང་བཅས་པ་འཕྲོས།
མདུན་གྱི་ལས་གཤིན་ཡབ་ཡུམ་འཁོར་དང་བཅས་པའི་ཐུགས་ཀའི་ས་བོན་རྣམས་ལ་ཐིམ་པས། སྔོན་རྡོ་རྗེ་འཆང་ནས་ད་ལྟའི་རྩ་བའི་བླ་མའི་བར་གྱིས་བཀའ་བསྒོས། དམ་བཅས་པའི་དམ་ཚིག་རྗེས་སུ་དྲན་པས་ཅུང་ཟད་སྐྲག་པའི་རྣམ་པ་དང་བཅས་ཏེ། བདག་ཡི་དམ་གྱི་བཀའ་ལས་ཅུང་ཟད་ཀྱང་འདའ་མི་ནུས་པར། ཕྲིན་ལས་གང་བཅོལ་བ་ཐོགས་པ་མེད་པར་བསྒྲུབས་པར་བསམ། དེ་བཞིན་དུ་ལས་གཤིན་གྱི་སྔགས་བཟླ་བའི་ཚེའང༌། རང་ཡི་དམ་གྱི་ཐུགས་ཀའི་ས་བོན་སྔགས་ཕྲེང་དང་བཅས་པ་ལས། ལས་གཤིན་གྱི་སྔགས་གང་དང་གང་བཟླ་བ་དེ་དང་དེའི་སྔགས་ཕྲེང་ལས་ཆུ་ལས་ཆུ་བུར་རྡོལ་བ་ལྟར་སྔགས་འོད་ཟེར་གྱི་རང་བཞིན་ཅན་བྱུང་སྟེ། མདུན་གྱི་ལས་གཤིན་འཁོར་བཅས་ཀྱི་ཐུགས་ཀའི་ས་བོན་རྣམས་ལ་ཐིམ། སྔོན་གྱི་དམ་ཚིག་རྗེས་སུ་དྲན་པས་གནས་སྐབས་སུ་ཞི་རྒྱས་དབང་དྲག་གི་ཕྲིན་ལས་གང་བཅོལ་བ་དང༌།
མཐར་ཐུག་ཕྱག་རྒྱ་ཆེན་པོ་མཆོག་གི་དངོས་གྲུབ་མ་ཐོབ་བར་གྱི་སྒྲུབ་པ་པོའི་ཆོས་སྒྲུབ་པའི་འགལ་རྐྱེན་སེལ་ཞིང༌། མཐུན་རྐྱེན་ཡིད་ལ་ཅི་འདོད་ཀྱི་ཕྲིན་ལས་ཐམས་ཅད་སྐད་ཅིག་ཙམ་ལའང་མི་བསྒྲུབ་པའི་རང་དབང་མེད་པར་བསྟན་སྲུང་དབང་དུ་འདུས་པར་བསམས་ལ་སྔགས་རྣམས་བཟླ་བར་བྱའོ། ། སྐབས་འགའ་རེར། རང་ཡི་དམ་དུ་གསལ་བའི་ཐུགས་ཀའི་ས་བོན་ལས་འོད་ཟེར་འཕྲོས། ཕྱོགས་བཅུའི་སངས་རྒྱས་བྱང་སེམས། ཆོས་སྐྱོང་དང་འཇིག་རྟེན་སྐྱོང་བ་ཐམས་ཅད་ཀྱི་མཐུ་སྟོབས་ནུས་པ་ཕུན་སུམ་ཚོགས་པ་ཐམས་ཅད་འོད་ཟེར་གྱི་རྣམ་པར་སྤྱན་དྲངས། མདུན་གྱི་ལས་ཀྱི་གཤིན་རྗེ་འཁོར་བཅས་ལ་གཉིས་སུ་མེད་པར་ཐིམ་པས། དེ་རྣམས་འཇིག་རྟེན་གསུམ་ན་འགྲན་ཟླ་མེད་པའི་མཐུ་སྟོབས་ནུས་པ་གཟི་བརྗིད་ཕུན་སུམ་ཚོགས་པ་དང་ལྡན་པར་གྱུར་ནས་བདག་ལ་ཤིན་ཏུ་དགྱེས་པས་ཕྲིན་ལས་གང་བཅོལ་ཐོགས་པ་མེད་པར་བསྒྲུབ་པར་བསམ་མོ། ། དེ་ལྟ་བུའི་དམིགས་པ་མ་ཡེངས་པར་བསྒོམ་བཟླས་བྱས་ན་བསྟན་སྲུང་དགྱེས་པས་རང་དབང་དུ་འགོ་བར་འགྱུར་བ་ནི་གདོན་མི་ཟ་བ་ཉིད་དོ། ། ཅེས་ལས་ཀྱི་གཤིན་རྗེའི་བསྙེན་ཐབས་མཁན་ཆེན་སངས་རྒྱས་ཕུན་ཚོགས་པས་མཛད་པ་ལ་སྦྱོར་རྒྱུའི་ཐོ་ཆུང་འདིའང༌།
བླ་མ་ཀུན་དགའ་བསོད་ནམས་པའི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེ་བར་གྱུར་ཅིག། །། ༄༅། །ལས་ཀྱི་གཤིན་རྗེའི་འཁོར་ལོ་འདྲི་བའི་ཐོ་ཆུང་བཞུགས།། ༄༅། །ན་མོ་གུ་ར་ཝེ། ལས་གཤིན་ཡབ་ཡུམ་གྱི་འཁོར་ལོ་བྲི་བའི་ཚུལ་ནི། རང་འཇིགས་བྱེད་ཀྱི་ང་རྒྱལ་དུ་བལྟས་ཏེ་རོ་རས་ལ་སོགས་པའི་གཞི་ལ་ཇི་སྐད་བཤད་པའི་སྣག་ཚ་དང་སྙུག་གུས། ཡབ་ཆོས་རྒྱལ་གྱི་ལྟོ་བ་ན་འཁོར་ལོ་རིམ་པ་གསུམ་བྲིས་ལ་དེའི་ལྟེ་བར། དགྲ་བོའི་མིང་དང་སརྦ་ཤ་ཏྲཱུཾ་ཨ་མུ་ཀཾ་ཞེས་པ་བྲི། བར་གྱི་རེ་མིག་བརྒྱད་ལ། ཤར་དུ་ཏྲེ་ས་ཡ་ཏྲེ་ས་ཡ། ་་་་་ ཏྲའང་འབྱུང༌།
དགྲ་བོ་མཱ་ར་ཡ་ཕཊ། ཤར་ལྷོར་ཨ་ཀཌྜྷྱ་ཡ་ཨ་ཀཌྜྷྱ་ཡ། དགྲ་བོ་མཱ་ར་ཡ་ཕཊ། དེ་བཞིན་དུ་ལྷོར་ཤོ་ཥ་ཡ་ཤོ་ཥ་ཡ། ལྷོ་ནུབ་ཏུ་ཧ་ན་ཧ་ན། ནུབ་ཏུ་ད་ཧ་ད་ཧ། ནུབ་བྱང་དུ་པ་ཙ་པ་ཙ། བྱང་དུ་བནྡྷ་བནྡྷ། བྱང་ཤར་དུ་ཙུརྞ་ཙུརྞ། ཐ་མའི་རེ་མིག་བརྒྱད་ལ།
ཤར་དུ་ཙཀྵ་བཛྲ་ན་གྷོ་ར་པ་ཏྲ་ཡ། དགྲ་བོ་མཱ་ར་ཡ་ཕཊ། དེ་བཞིན་དུ་ཤར་ལྷོར། ཀྵེ་ཏྲ་པཱ་ལ་ཡ། ལྷོར་ཚིནྡྷ་ཚིནྡྷ། ལྷོ་ནུབ་ཏུ་བྷིནྡ་བྷིནྡ། ནུབ་ཏུ་ཐཾ་ཁ་ཛེ་ ་་་་་བྷ་བྷ་ཛི་པ། པ་ཏི། ནུབ་བྱང་དུ་རུ་དྷི་ར་ཨཾ་ག་ས། ་་་་་ ཨརྒྷཾ་ས།
བྱང་དུ་མཾ་སྨ་ཡ། བྱང་ཤར་དུ་བཛྲ་ཡེ་བཛྲ་ཡེ་སྟྭམྦྷ་ཡ་དགྲ་བོ་མཱ་ར་ཡ་ ་་་་་མ་བྱུང་འདིར་ཧཱུྃ་ངེས་པར་དགོས། ཧཱུྃ་ཕཊ། ཅེས་པ་བྲི། ཡུམ་ཙ་མུཎྜིའི་ལྟོ་བར་འཁོར་ལོ་རིམ་པ་གསུམ་བྲིས་པའི་ལྟེ་བར་སརྦ་ཤ་ཏྲཱུན། བ་ར་བ་ར་ཨ་མུ་ཀ་སྱ། དགྲ་བོ་མ་ར་ཡ་ཕཊ། དེ་བཞིན་དུ་ཤར་ལྷོར་དྷུ་ན་དྷུ་ན། ལྷོར་བནྡྷ་བནྡྷ། ལྷོ་ནུབ་ཏུ་མ་ཐ་མ་ཐ།
ནུབ་ཏུ་པྲ་མ་ཐ་པྲ་མ་ཐ། ནུབ་བྱང་དུ་ཧཱུྃ་ཛྭཛ་ར་ཛྭཛ་ར། བྱང་དུ་ཛ་རེནྣེ་བྷྱོ། བྱང་ཤར་དུ་དྷི་རོ་གོ་ནཾ། རིམ་པ་ཐ་མའི་ཤར་དུ། ཉི་ག་ན་ ་་་་་ན་ག་འབྱུང༌། ཤི་པཾ་དགྲ་བོ་མཱ་ར་ཡ་ཕཊ། དེ་བཞིན་དུ་ཤར་ལྷོར་ཡཾ་རཾ་རཾ་ཚུསྱ། ་་་་་ ཚུས་ཡ་ཡང་བྱུང་མང་འདྲ། ལྷོར་ཨ་བྷི་ཤ་ཡ།
ལྷོ་ནུབ་ཏུ་ཛྫཾ་བྷཾ་ཧྲི་ད་ཡཾ། ནུབ་ཏུ་ཚིནྡྷ་ཚིནྡྷ། ནུབ་བྱང་དུ་མ་དེ་ཏི་པ་ཤི་བྷཾ། ་་་་་ བྷི། ལ་ལི་ཏའི་གཞུང་ན་མཱ་ར་ཡ་འབྱུང༌།་་་་་ བྱང་དུ་མཱ་ར་ཡ། བྱང་ཤར་ནཱ་ཤ་ཡ་དགྲ་བོ་མཱ་ར་ཡ་ཧཱུྃ་ཕཊ། ཅེས་པ་བྲི། ཞེས་པ་རྒྱ་སྟོན་གྱིས་མཛད་པའི་ལས་ཀྱི་གཤིན་རྗེའི་སྒྲུབ་ཐབས་ནས་བཤད་པའི་འཁོར་ལོ་བྲི་ཐབས་ཇི་ལྟ་བ་ཉིད་ཡིན་ཞིང༌། མཚན་རྣམས་ནི་ལ་ལི་ཏས་མཛད་པའི་སྒྲུབ་པའི་སྐབས་ཀྱི་སྔགས་དང་འདྲ་མིན་བྱུང་བ་བྲིས་པ་ཡིན་པས་སླར་ཡིག་རྙིང་ཁུངས་ཐུབ་རྙེད་ན་མཚན་དཀྱུས་གང་དག་ཅུང་ཟད་བལྟ་བ་ཙམ་ལས་གཞན་ཐམས་ཅད་འདི་ལྟར་བྲིས་ན་ཆོག་པ་ཡོད་དོ། །
ཞེས་པ་འདི་ནི་བནྡེ་ཚུལ་ཁྲིམས་རིན་ཆེན་གྱིས་རང་གི་དྲན་གསོའི་ཆེད་དུ་གོང་དུ་སྨོས་པའི་གཞུང་རྣམས་ཀྱི་འཁོར་ལོའི་སྔགས་དང་སྒྲུབ་སྔགས་རྣམས་ལ་ཞིབ་པར་གཏུགས་ནས་ཟུར་དུ་བཀོད་དེ་ལྷུན་གྲུབ་སྟེང་གི་ཆོས་གྲྭར་བྲིས་པ་འདིས་ཀྱང་གཞན་ལ་ཕན་པར་གྱུར་ཅིག། །། མངྒ་ལཾ།། ༄༅། །དགའ་ལྡན་པའི་གཏོར་ཆེན་སྐབས་ཀྱི་གསལ་བྱེད་བཞུགས།། ༄༅། །གཏོར་ཆེན་གཏོར་མའི་སྐབས་གསལ་བྱེད་ནི། གཏོར་མ་བསང་སྦྱངས། སྟོང་པའི་ངང་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ལྷའི་ཞལ་ཟས་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ལན་གསུམ་གྱི་བྱིན་གྱིས་བརླབས་ལ། ནམ་མཁའ་མཛོད་ཀྱི་ཕྱག་རྒྱ་དང༌། ཨོཾ་སརྦ་ཏ་ཐཱ་ག་ཏ་ཤཱཀྱ་མུ་ནི་བོ་དྷི་སཏྭ་ཤྲ་ཝ་ཀ་པྲ་ཏྱེ་ཀ་བུདྡྷཿས་པ་རི་ཝཱ་ར་ཨོཾ་ཨཱ་ཀ་རོ་སོགས་བཏགས་པ་ལན་གསུམ་གྱིས་ཕུལ། ཨོཾ་སརྦ་ཏ་ཐཱ་ག་ཏ་ས་པ་རི་ཝཱ་ར་ལན་གཅིག་སྔོན་དུ་འགྲོ་བའི་ཨརྒྷཾ་ནས་ཤབྡའི་བར་གྱིས་མཆོད།
གཏོར་སྔགས་བསྡུ་ན་སྔགས་ཕྱི་མ་ལ་ཨ་ཀཱ་རོ་བཏགས་པས་རུང་ངོ༌། ། བསྟོད་པ་ནི། ཐབས་མཁས་ཐུགས་རྗེ་སོགས་ཐུབ་པའི་བསྟོད་པ་གང་ཤེས་དང༌། མཐའ་མེད་སེམས་ཅན་སྲིད་པའི་སྡུག་བསྔལ་ལས། ། གདོན་པའི་དམ་བཅས་མི་གཡེལ་ཁུར་ཆེན་ཁྱེར། ། ཆོས་སྤྲིན་སར་གནས་ཡོན་ཏན་དཔག་མེད་པ། ། བྱང་ཆུབ་སེམས་དཔའ་རྣམས་ལ་ཕྱག་འཚལ་བསྟོད། ། ཆགས་སོགས་ཉེས་པའི་འདམ་གྱིས་མ་གོས་ཤིང༌། ། ཚངས་སྤྱོད་བརྟུལ་ཞུགས་མཆོག་གི་འདབ་མས་མཛེས། ། བསླབ་སྦྱང་ཡོན་ཏན་གེ་སར་བཞད་པ་ཅན། །
འཕགས་པ་ཉན་ཐོས་རྣམས་ལ་ཕྱག་འཚལ་བསྟོད། ། འབྱུང་དང་ལྡོག་པའི་རྟེན་ཅིང་འབྲེལ་འབྱུང་དོན། ། ཇི་བཞིན་ཐུགས་སུ་ཆུད་པས་རྣམ་པར་གྲོལ། ། གདུལ་བྱར་གྱུར་པའི་འགྲོ་བ་སྨིན་མཛད་པ། ། འཕགས་པ་རང་རྒྱལ་རྣམས་ལ་ཕྱག་འཚལ་བསྟོད། ། བསྟོད་པར་འོས་པ་ཐམས་ཅད་ལ་སོགས་ཀྱིས་བསྟོད། ཅེས་དགའ་ལྡན་པའི་གཏོར་ཆེན་གཏོར་མའི་སྐབས་ཀྱི་གསལ་བྱེད་འདིའང་དགེ་བའི་བཤེས་མཆོག་ནམ་མཁའ་བསྟན་པའི་ངོར། བནྡེ་ཚུལ་ཁྲིམས་རིན་ཆེན་གྱིས་བགྱིས་སོ།། །། ༄༅། །གྲྭ་པ་མངོན་ཤེས་པའི་ལུགས་ཀྱི་ཛམྦྷ་ལ་དམར་པོ་ཆུ་སྦྱིན་ལ་བརྟེན་ནས་སྒྲུབ་པའི་ཚུལ་འདོད་འཇོའི་དཔག་བསམ་ཞེས་བྱ་བ་བཞུགས།། ༄༅། །གང་ཞིག་ཉེར་བསྟེན་ཅི་འདོད་ཡོན་ཏན་གྱིས། །
རེ་བ་འགེངས་བྱེད་རྨུགས་འཛིན་དབང་གི་རྒྱལ། ། ཆུ་སྦྱིན་ལ་བརྟེན་དངོས་གྲུབ་སྒྲུབ་པའི་ཚུལ། ། གྲྭ་མངོན་མཁས་པའི་རྗེས་འབྲང་འདིར་འདྲིའོ། ། དེའང་ཟངས་གཞོང་ལ་སོགས་པ་རིན་པོ་ཆེའི་སྣོད་ཀྱི་ནང་དུ་འཛམ་བྷ་ལའི་སྐུ་ཡོད་པའམ་མེད་ཀྱང་རུང་སྟེ། ཨོཾ་ཨ་མྲྀ་ཏེ་ཧཱུྃ་ཕཊ། སྭ་བྷཱ་ཝ་སོགས་ཀྱིས་སྟོང་པར་སྦྱངས། སྟོང་ཉིད་ངང་ལས་རིན་ཆེན་སྣོད་ཡངས་པར། ། ཟླ་བ་ཉི་མ་པདྨའི་གདན་སྟེང་དུ། ། རྨུགས་འཛིན་ཞལ་གསུམ་གཡས་དཀར་གཡོན་ཞལ་སྔོ། ། སྐུ་དང་རྩ་ཞལ་དམར་བ་སྒེག་ཆགས་ཉམས། །
ཀླུ་ཆེན་བརྒྱད་དང་རིན་ཆེན་དུ་མས་སྤྲས། ། ཕྱག་དྲུག་གཡས་གསུམ་རིན་ཆེན་ཞགས་པ་དང༌། ། གཏེར་གྱི་ནེའུ་ལེ་ནོར་བུ་སྐྱུགས་པ་བསྣམས། ། གཡོན་གསུམ་ཐོད་པ་ནོར་བུས་གང་བ་དང༌། ། འཆིང་ཞགས་ནེའུ་ལེ་ནོར་བུ་སྐྱུགས་པ་བཙིར། ། ཞབས་བཞིའི་གནོད་སྦྱིན་ནོར་བུ་སྐྱུགས་པ་རེ། ། བརྐྱང་བསྐུམ་སྟབས་ཀྱིས་མནན་པའི་སྐུར་གྱུར་པའི། ། ཐུགས་ཀར་རཾ་བསམ་རཾ་ཞེས་བརྗོད་རྐྱེན་གྱིས། ། རཾ་ལས་མེ་འབར་སྐུ་གང་མེ་ཡི་ལྕེས། ། ཞལ་སྒོར་ཐོན་པས་སྐོམ་གྱིས་གདུངས་པ་ལ། །
ཞལ་དུ་ཆུ་གཙང་ཕུལ་ནས་མཉེས་པར་གྱུར། ། ཅེས་དང༌། ཨོཾ་ཛམྦྷ་ལ་ཛ་ལེནྡྲ་ཡ་དྷ་ན་མེ་དྷི་ཧྲཱིཿསྭཱ་ཧཱ། ཞེས་པའི་སྔགས་བརྒྱ་སྟོང་སོགས་ཇི་ལྟར་རིགས་པ་བཟླ་ཞིང༌། ཆུ་གཙང་སྐུ་ཡོད་ན་དབུ་ལ་དང་མེད་ན་ཞལ་དུ་ཕུལ་བར་བསམས་ལ། ལག་པ་གཡས་ཀྱིས་བུམ་པའི་ཆུ་གཙང་ཟངས་གཞོང་དུ་བླུག་གོ ། དེ་ལྟར་ཕུལ་བས་ཤིན་ཏུ་མཉེས་གྱུར་ནས། ། ཞལ་ནས་སྣ་ཚོགས་རིན་ཆེན་ཆར་འབེབས་ཤིང༌། ། ཕྱག་ཟུང་ནེའུ་ལེ་བཙིར་ཞིང་ཞབས་འོག་གི ། གནོད་སྦྱིན་ཆེར་བརྫིས་དབྱིག་གི་གཏེར་སྐྱུགས་པས། །
གནས་ཁང་ཡུལ་ཕྱོགས་གསེར་དངུལ་ནོར་འབྲུ་སོགས། ། ཅི་འདོད་དཔལ་གྱིས་ཁེངས་པས་ངལ་བསོས་བུའི། ། མངའ་འབྱོར་ཇི་བཞིན་འདོད་དགུའི་དཔལ་ཐོབ་གྱུར། ། ཅེས་བརྗོད་ཅིང་བསམས་ལ། ཨོཾ་བཛྲ་ཨརྒྷཾ་ཨཱཿཧཱུྃ་སོགས་ནས་ཤབྡ་ཨཱཿཧཱུྃ་གི་བར་དང༌། བདེ་གཤེགས་ཀུན་གྱི་གསུང་ལས་རབ་སྤྲུལ་ཞིང༌། ། ཐུགས་རྗེའི་ཆགས་པས་སྐུ་མདོག་དམར་པོར་བཞུགས། ། དབང་གི་ཕྲིན་ལས་མཛད་པའི་ཛམྦྷ་ལ། ། མ་ལུས་འགྲོ་བའི་རེ་སྐོང་ཁྱོད་ཕྱག་འཚལ། ། ཞེས་བསྟོད་ལ།
འཕགས་པ་ཁྱོད་ཀྱིས་བདག་དང་སེམས་ཅན་རྣམས། ། དབུལ་ཕོངས་སྡུག་བསྔལ་རྒྱུ་དང་བཅས་བསལ་ནས། ། སྐྱེ་དང་སྐྱེ་བར་མི་ཟད་འདོད་དགུའི་དཔལ། ། ཅི་འདོད་དབང་འབྱོར་དབྱིག་གི་དངོས་གྲུབ་སྩོལ། ། རཏྣ་སིདྡྷི་ཕ་ལ་ཧོཿཞེས་བརྗོད་ཅིང་ཆུ་ཐིགས་ལྕེ་ལ་བཞག་སྟེ་དངོས་གྲུབ་ཐོབ་པར་བསམས་ལ་སྐུ་དམིགས་མེད་ངང་དུ་བཞག་གོ ། རྗེས་ནི། དགེ་བ་འདི་ཡིས་མྱུར་དུ་བདག ། རྨུགས་འཛིན་དབང་པོ་འགྲུབ་གྱུར་ནས་སོགས་དང༌། ཐམས་ཅད་ནམ་མཁའི་མཛོད་བཞིན་དུ། ། ཞེས་སོགས་ཀྱིས་བསྔོ་བ་སྨོན་ལམ་གྱི་རྒྱས་གདབ་བོ། །
འཕགས་པ་རྨུགས་འཛིན་དཔག་བསམ་ལ་བརྟེན་ནས། ། རྣལ་འབྱོར་ཆོས་མཐུན་དཔལ་འབྱོར་སྤེལ་བའི་ཐབས། ། བྱས་པའི་དགེ་བས་འགྲོ་ཀུན་དབུལ་ཕོངས་ཀྱི། ། སྡུག་བསྔལ་བསལ་ནས་འདོད་དགུར་དབང་འབྱོར་ཤོག ། ཅེས་གྲྭ་པ་མངོན་ཤེས་པའི་ལུགས་ཀྱི་ཛམྦྷ་ལ་དམར་པོ་ཆུ་སྦྱིན་ལ་བརྟེན་ནས་སྒྲུབ་པའི་ཚུལ་འདོད་འབྱུང་དཔག་བསམ་ཞེས་བྱ་བ་འདིའང༌། མཁས་དབང་བླ་མ་བདེ་འབྱུང་རྣམ་རོལ་པའི་གསུང་བསྐུལ་མ་བཟློག་ཙམ་དུ། བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པ་སརྦ་མངྒ་ལཾ་བྷ་ཝ་ཏུ།། །། བླ་མ་དང་སོ་སོར་འབྲང་མ་གཉིས་སུ་མེད་པ་ལ་ཕྱག་འཚལ་ལོ། ། འདིར་སོ་སོར་འབྲང་མའི་སྒྲུབ་ཐབས་རྒྱུན་འཁྱེར་ནི། སངས་རྒྱས་ཆོས་ཚོགས་ཚར་གསུམ་གྱིས་སྐྱབས་སེམས་བྱས།
ཆོས་རྣམས་སྟོང་པའི་ངང་ཉིད་ལས། ། པདྨ་ཟླ་བའི་གདན་སྟེངས་སུ། ། རང་ཉིད་སོ་སོར་འབྲང་མ་སེར། ། ཞལ་བཞི་སེར་དཀར་དམར་དང་སྔོ། ། གསུམ་གསུམ་སྤྱན་ལྡན་ཕྱག་གཡས་བཞི། ། རལ་གྲི་འཁོར་ལོ་རྩེ་གསུམ་མདའ། ། གཡོན་བཞི་རྡོ་རྗེ་ཞགས་པ་དང༌། ། དགྲ་སྟྭ་གཞུ་འཛིན་གཡོན་རོལ་བཞུགས། ། དར་དང་རིན་ཆེན་རྒྱན་གྱིས་སྤྲས། ། རྡོ་རྗེ་སེམས་དཔས་དབུ་བརྒྱན་གསལ། །
ཞེས་པས་ལྷར་བསྐྱེད། བཟླས་པ་བྱ་བ་ནི། ཐུགས་ཀར་ཟླ་བའི་གདན་ལ་པྲཾ། ། སྔགས་ཕྲེང་བསྐོར་བའི་འོད་ཟེར་གྱིས། ། སྲིད་ཞིའི་དཔལ་འབྱོར་དབང་ཐང་བསྡུས། ། སྦྱིན་བདག་དཔལ་ཀུན་འཕེལ་བར་གྱུར། ། ཨོཾ་མ་ཎི་དྷ་རི་བཛྲི་ཎི་མ་ཧཱ་པྲ་ཏི་སཱ་རེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཞེས་ཅི་ནུས་བཟླས་མཐར། བཅོམ་ལྡན་སོ་སོ་འབྲང་མ་ཡིས། ། སྲིད་ཞིའི་འདོད་པའི་དངོས་གྲུབ་སྩོལ། །
དགེ་བ་འདི་ཡིས་མྱུར་དུ་བདག ། སོ་སོར་འབྲང་མ་འགྲུབ་གྱུར་ནས་སོགས་དང༌། བསོད་ནམས་རི་བོ་བཞིན་དུ་བརྟན་པ་སོགས་བརྗོད་དོ། ། ཞེས་པ་འདིའང་ཚོགས་སུ་གདོན་བྱར་བནྡེ་ཚུལ་རིན་གྱིས་བྲིས་པའོ།། ༈ །སྟོན་པས་བསྟན་པ་བསྲུང་བར་གཉེར་གཏད་པའི། ། མཐུ་སྟོབས་དཔག་ཡས་གུར་མགོན་ལྕམ་དྲལ་དང༌། ། གདོང་བཞི་ལྡན་པ་ལས་མགོན་བསྟན་སྲུང་ཚོགས། ། ཐམས་ཅད་ཚུར་དགོངས་ཉེར་སྤྱོད་གཏོར་མ་དང༌། ། བསྟོད་དབྱངས་རོལ་མོའི་སྒྲ་དབྱངས་ལྷན་ཅིག་ཉིད། ། དགྱེས་བསྐྱེད་མཐུན་རྫས་སྤྱན་གཟིགས་གནམ་སའི་ཁྱོན། །
དོག་པོར་བགྱིད་སྙམ་སྤེལ་བ་འདི་བཞེས་ཤིག ། རྣལ་འབྱོར་སྦྱིན་བདག་འཁོར་བཅས་བྱང་ཆུབ་བར། ། ནད་གདོན་བགེགས་དགྲའི་གནོད་པ་ཐམས་ཅད་ལས། ། སྲུང་སྐྱོབ་ཐུགས་རྗེའི་རྭ་བར་རྟག་འཚོ་ཞིང༌། ། ཚེ་དང་བསོད་ནམས་དགེ་ཆོས་འཕེལ་བར་མཛོད། ། ཅེས་པའི་འདོད་གསོལ་ཉུང་ངུ་འདིའང༌། ཀུན་དགའ་བློ་གསལ་གྱི་ངོར། བནྡེ་ཚུལ་རིན་གྱིས་སོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
