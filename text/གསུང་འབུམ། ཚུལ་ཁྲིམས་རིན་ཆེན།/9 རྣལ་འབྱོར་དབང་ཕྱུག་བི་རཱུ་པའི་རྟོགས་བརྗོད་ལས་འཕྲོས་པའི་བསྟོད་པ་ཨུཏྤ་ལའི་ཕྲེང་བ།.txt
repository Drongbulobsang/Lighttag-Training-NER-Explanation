གསུང་འབུམ། ཚུལ་ཁྲིམས་རིན་ཆེན།
པོད ༩
རྣལ་འབྱོར་དབང་ཕྱུག་བི་རཱུ་པའི་རྟོགས་བརྗོད་ལས་འཕྲོས་པའི་བསྟོད་པ་ཨུཏྤ་ལའི་ཕྲེང་བ།
༼ག༽ ༄༅། །སྟོཏྲོཏྤལཱཝལིནཱམཡོགེཤྭརབིརཱུཔསྱཱཝདཱནཱདུཏྟརིཀམྤིཛཱཧཱརམ྄།།
༄༅། །རྣལ་འབྱོར་དབང་ཕྱུག་བི་རཱུ་པའི་རྟོགས་བརྗོད་ལས་འཕྲོས་པའི་བསྟོད་པ་ཨུཏྤ་ལའི་ཕྲེང་བ་ཞེས་བྱ་བ་བཞུགས་སོ།། སྭ་སྟི་བི་ཛ་ཡནྟུ། རྒྱལ་བའི་དགོངས་དོན་སྨྲ་བའི་ཤིང་རྟ་ཆེར། ། གྲགས་པའི་རོལ་མོ་ཕྱོགས་བྲལ་རྣ་བའི་དཔྱིད། ། འཇིགས་བྲལ་བི་རཱུ་པ་ཡི་སྐུའི་ཆེ་བ། ། ཅུང་ཟད་གླེང་བའི་རྒྱུད་མངས་འཁྲོལ་བར་བགྱི། ། མངོན་མཐོའི་རྒྱལ་སྲིད་སྤངས་ནས་ནཱ་ལེནྡཱར། ། གཞི་ཀུན་ཡོད་སྨྲའི་སྡེ་ལས་རབ་ཏུ་བྱུང༌། །
གཞུང་ལུགས་རྒྱ་མཚོའི་མཐར་སོན་མཁས་པའི་མཆོག ། མཁན་པོ་དཔལ་ལྡན་ཆོས་སྐྱོང་གྲགས་ལ་འདུད། ། བཤད་སྒྲུབ་བགྱི་བས་ཉིན་མཚན་དུས་འདའ་ཚེ། ། བསྒྲུབས་པའི་དངོས་གྲུབ་འགྱང་བར་བདག་མེད་མས། ། དབུགས་དབྱུང་དབང་བསྐུར་སྙན་བརྒྱུད་བཞིའི་གདམས་པས། ། ས་དྲུག་ཡོན་ཏན་མངོན་དུ་མཛད་ལ་འདུད། ། ཡེ་ཤེས་མ་ཚོགས་ཐ་མལ་གཟུགས་འཁྲུལ་པའི། ། སྐྱེ་བོས་ཆོས་ལ་སྨོད་པ་སྤང་ཕྱིར་རང༌། ། རབ་བྱུང་རྟགས་སྤངས་ངན་པར་ཁས་བླངས་ནས། ། གྲོང་བཞུད་བརྟུལ་ཞུགས་སྤྱོད་པ་སྐྱོང་ལ་འདུད། །
གངྒཱའི་ཆུས་ཀྱང་བཀའ་ལས་འདའ་མ་ནུས། ། བདེ་བའི་ལམ་བྱིན་འཁོར་མོ་འཇིག་ཏུ་བྱོན། ། རྒྱལ་ངན་ཆད་པས་ལན་མང་ཆུར་བསྐྱུར་ཡང༌། ། སླར་བྱོན་ངོ་མཚར་ཆོས་སུ་བཀོད་ལ་འདུད། ། རྒྱ་གར་ལྷོ་ཕྱོགས་གཞན་དོན་བགྲོད་ལམ་དུ། ། སྡིགས་མཛུབ་བསྟན་པས་གངྒཱ་གྱེན་བཟློག་ཚེ། ། འགྲམ་ངོགས་སྐྱེ་བོས་གསོལ་བཏབ་གཞོལ་ཕྱོགས་བཏང༌། ། ཀོ་མཁན་རྗེས་འབྲངས་བྱིན་གྱིས་བརླབས་ལ་འདུད། ། ཆང་འཚོང་གྲོང་གཤེགས་ཉི་མ་གཏེང་པར་གཟུང༌། ། ཡུལ་ཁམས་བཅོ་བརྒྱད་ཆང་ནི་ཟད་བཞེས་པས། །
ཉིན་མཚན་དུས་ཚོད་འཁྲུགས་ཚེ་མྱོས་བྱེད་རིན། ། མི་བདག་གིས་བྱིན་ཉི་མ་བཏང་ལ་འདུད། ། དབྱངས་ཅན་མགྲིན་ཆགས་གཏམ་གྱིས་མུ་སྟེགས་བདག ། རབ་ཏུ་དགའ་བས་མཆོད་གནས་མཆོག་བཀུར་ཚེ། ། དབང་ཕྱུག་མཚན་མར་ཕྱག་མཆོད་རིང་སྤངས་ཏེ། ། རྒྱལ་ཡུམ་མཆོད་པའི་སྤྲིན་གྱིས་གཏིབས་ལ་འདུད། ། དམན་པའི་རྟེན་ལ་དབང་མེད་ཕྱག་བྱས་པས། ། ཚལ་བར་བཀས་ཚེ་ཀུན་གྱིས་གསོལ་བཏབ་ངོར། ། སྤྱི་བོར་འཕགས་མཆོག་སྐུ་ཡི་རྒྱས་བཏབ་ནས། ། སུ་ཞིག་མཆོད་པའི་ལེགས་བྱས་སྤེལ་ལ་འདུད། །
དེས་བསྐྱེད་གཏམ་གྱིས་གང་དུ་གཤེགས་པའི་ལམ། ། མུ་སྟེགས་ལྷ་རྟེན་ཇི་སྙེད་གཞིག་དོགས་ནས། ། སྤྱི་བོར་དེ་བཞིན་གཤེགས་པས་བརྒྱན་ཅིང་མཆོད། ། མཐོང་ཐོས་ལེགས་པའི་ལམ་དུ་སྦྱར་ལ་འདུད། ། མ་ཧེ་བརྒྱ་སྟོང་མཆོད་སྦྱིན་དབང་ཕྱུག་རྟེན། ། རྐང་པས་བསྣུན་འཕྲལ་བྲན་བཞིན་རྗེས་འཁྲིད་ཚེ། ། ཀུན་གྱིས་གསོལ་བཏབ་སྡིག་བྲལ་མཆོད་པ་ཡིས། ། ཚིམ་པར་དམ་བཅས་རྣལ་དུ་བཀོད་ལ་འདུད། ། ཏྲི་ཤཱུ་ལས་བཀུམ་མི་ཤས་ཙཎྜི་ཀཱ། ། མཆོད་པའི་དྲུང་གཤེགས་རྩེ་གསུམ་ཕྱེར་བཏགས་ནས། །
གཏུམ་མོའི་གཟུགས་བཅོམ་མཆོད་རྟེན་ཞབས་སུ་མནན། ། རྣལ་འབྱོར་མ་ཚོགས་སྐྱབས་སུ་བཏུད་ལ་འདུད། ། ཌོམྦི་ཤར་ཕྱོགས་རྒྱལ་པོ་གདུལ་ཕྱིར་བཏང༌། ། རང་ཉིད་ཁ་སརྤཱ་ཎིའི་དྲུང་གཤེགས་ནས། ། ལེགས་བྱས་རྟོགས་པ་ཕུལ་ཚེ་འཕགས་པས་ཀྱང༌། ། མཐུ་སྟོབས་མཆོག་གི་རྡོ་རྗེར་བསྔགས་ལ་འདུད། ། དཀོན་མཆོག་མཆོད་མཐར་ནུབ་ཕྱོགས་སཽ་རཱཥྚར། ། སྲོག་ཆགས་དུ་མ་བཀུམས་པའི་སྲོག་བསྲུང་ཕྱིར། ། གཤེགས་པའི་ལམ་དུ་དབང་ཕྱུག་བྲམ་ཟེར་བརྫུས། ། ཅོ་འདྲིར་མ་བཟློག་རང་གཟུགས་བཏུད་ལ་འདུད། །
དབང་ཕྱུག་ཤ་ཁྲག་མཆོད་པ་རིང་སྤངས་ནས། ། དཀོན་མཆོག་མཆོད་པའི་ལྷག་མ་སྡིག་བྲལ་གྱིས། ། བསྐལ་པའི་སྲིད་དུ་ཚིམ་པའི་དམ་བཅའ་ཕུལ། ། ཀུན་གྱི་མཉེས་གཤིན་དམ་པར་གྱུར་ལ་འདུད། ། གཅེར་བུ་རྗེས་འབྲང་སློབ་དཔོན་ནག་པོ་པར། ། བྱིན་རླབས་ཤར་ཕྱོགས་འགྲོ་བའི་དོན་བརྫངས་ནས། ། རང་ཉིད་སོ་བ་ནཱ་ཐར་གསེར་འགྱུར་རྩིའི། ། འབྱུང་གནས་བསྐལ་པའི་བར་དུ་བཞུགས་ལ་འདུད། ། རྒྱ་གར་ཡུལ་དབུས་གླང་ཆེན་སྨྱོན་པ་ཡིས། ། ཉེར་འཚེ་བྱུང་བ་གདུལ་ཕྱིར་གཤེགས་པ་དང༌། །
དཔལ་ལྡན་ས་སྐྱར་བླ་ཆེན་སྙིང་པོ་ལ། ། བགྲང་ཡས་ཆོས་ཀྱི་འཁོར་ལོ་བསྐོར་ལ་འདུད། ། སྟོབས་ཀྱི་མགོན་པོའི་རྟོགས་བརྗོད་ཆུའི་གཏེར་ལས། ། རླབས་ཀྱི་ཟེགས་མ་འདྲ་བ་གླེང་བའི་མཐུས། ། མཁྱེན་བརྩེ་ནུས་པའི་ཕུང་པོ་ཁྱོད་བཞིན་དུ། ། མི་མཐུན་ཕྱོགས་ལས་རྒྱལ་བར་བྱིན་གྱིས་རློབས། ། ཞེས་པ་བི་རཱུ་པའི་རྟོགས་བརྗོད་ལས་འཕྲོས་པའི་བསྟོད་པ་ཨུཏྤ་ལའི་ཕྲེང་བ་ཞེས་བྱ་བ་འདིའང་འདིའི་རྣམ་ཐར་རི་མོར་འགོད་པའི་ཚེ་བནྡེ་ཚུལ་ཁྲིམས་རིན་ཆེན་གྱིས་བྲིས་པ་མངྒ་ལཾ།། །། ༄༅། །རྣལ་འབྱོར་དབང་ཕྱུག་བི་རཱུ་པའི་སྲུང་བ་ཐུན་མོང་མ་ཡིན་པའི་བྱིན་རླབས་ཀྱི་བརྒྱུད་པའི་གསོལ་འདེབས་བཞུགས།། ༄༅། །རྡོ་རྗེ་འཆང་དང་གྲུབ་ཆེན་བི་རཱུ་པ། ། ཀུན་དགའ་སྙིང་པོ་རྩེ་མོ་གྲགས་རྒྱལ་མཚན། །
ས་སྐྱ་པཎ་ཆེན་ཚོགས་སྒོམ་ཉན་ཆེན་པར། ། གསོལ་བ་འདེབས་སོ་འགལ་རྐྱེན་བར་ཆད་སོལ། ། བྲག་ཕུག་པ་དང་བསོད་ནམས་རྒྱལ་མཚན་ཞབས། ། དཔལ་ལྡན་ཚུལ་ཁྲིམས་གྲུབ་ཆེན་བུདྡྷ་ཤྲཱི། ། ངོར་ཆེན་ཀུན་དགའ་བཟང་པོ་སེམས་དཔའ་ཆེར། ། གསོལ་བ་འདེབས་སོ་འགལ་རྐྱེན་བར་ཆད་སོལ། ། ཀུན་དགའ་དབང་ཕྱུག་ཡོངས་འཛིན་དཀོན་མཆོག་འཕེལ། ། ལྷ་མཆོག་སེང་གེ་དཀོན་མཆོག་ལྷུན་གྲུབ་ཞབས། ། སངས་རྒྱས་སེང་གེ་ནམ་མཁའ་དཔལ་བཟང་ལ། ། གསོལ་བ་འདེབས་སོ་འགལ་རྐྱེན་བར་ཆད་སོལ། །
དཔལ་ལྡན་དོན་གྲུབ་འཇམ་དབྱངས་དཔལ་མཆོག་པ། ། སངས་རྒྱས་ཕུན་ཚགས་བསོད་ནམས་དཔལ་ལྡན་དང༌། ། ཚུལ་ཁྲིམས་ ་་་་་ཡང་ན་དཔལ་ལྡན་ཆོས་སྐྱོང་མི་འགྱུར་རིན་ཆེན་རྒྱལ་མཚན་སོགས་གང་ཐོབ་བསྒྱུར། ལྷུན་གྲུབ་རྩ་བའི་བླ་མ་ལ། ། གསོལ་བ་འདེབས་སོ་འགལ་རྐྱེན་བར་ཆད་སོལ། ། བླ་མ་ཡི་དམ་རྒྱལ་བ་སྲས་དང་བཅས། ། ཀུན་འདུས་བདག་ཉིད་དཔལ་ལྡན་བིརྺ་པས། ། སྐྱེ་བ་འདི་དང་ཚེ་རབས་རྗེས་བཟུང་ནས། ། ཚུལ་ཁྲིམས་སུམ་ལྡན་དགེ་བའི་བཤེས་བྱིན་རློབས། ། ཕྱི་ནང་རིག་པའི་གཞུང་ལུགས་རབ་འབྱམས་ཀྱི། །
ཐོས་བསམ་བསྒོམ་པ་གེགས་མེད་མཐར་ཕྱིན་ནས། ། རྒྱལ་བའི་ཡོན་ཏན་ཀུན་ལ་དབང་འབྱོར་ཞིང༌། ། བསྟན་དང་སེམས་ཅན་ཕན་པ་སྒྲུབ་པར་ཤོག ། ཅེས་རྣལ་འབྱོར་དབང་ཕྱུག་བི་རཱུ་པའི་སྲུང་བ་ཐུན་མོང་མ་ཡིན་པའི་བྱིན་རླབས་ཀྱི་བརྒྱུད་པའི་གསོལ་འདེབས་འདི་ནི་དགེ་སློང་ཀུན་དགའ་སྟོབས་ལྡན་གྱིས་བསྐུལ་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ།། །། ༄༅། །རྡོ་རྗེ་འཇིགས་བྱེད་རྭ་ལུགས་བླ་མ་བརྒྱུད་པ་ལ་གསོལ་བ་འདེབས་པ་དངོས་གྲུབ་མི་ཟད་འདྲེན་པའི་ཤིང་རྟ་ཞེས་བྱ་བ་བཞུགས་སོ།། ༄༅། །སྭ་སྟི་བི་ཛ་ཡནྟུ། རྡོ་རྗེ་འཆང་དང་གཤིན་རྗེའི་གཤེད་སོགས་ནས་ཀུན་དགའ་བཟང་པོ་པཎྜི་ཏ། ཞེས་པའི་བར་ཕྲིན་ལས་ཆར་འབེབས་ནང་མཆོད་འབུལ་སྐབས་ལྟར་བརྗོད། དེ་ནས། ལེགས་འབྱུང་སངས་རྒྱས་རིན་ཆེན་དང༌།
ས་སྐྱ་ལོ་ཙཱ་ལྷ་མཆོག་པ། ། དཀོན་མཆོག་ལྷུན་གྲུབ་སངས་རྒྱས་སེང༌། ། དཀོན་མཆོག་དཔལ་ལྡན་བྲང་ཏི་པ། ། ཀུན་དགའ་བཀྲ་ཤིས་དཔལ་གྲུབ་མཚན། ། ཤེར་འབྱུང་ནམ་མཁའ་དཔལ་བཟང་ཞབས། ། དམ་ཆོས་བསམ་འགྲུབ་བུདྡྷའི་མཚན། ། བསྟན་ལྷུན་དཔལ་ལྡན་ཆོས་སྐྱོང་ཞབས།་་་་་ ཕྲིན་ལས་རྒྱ་མཚོ་ཚུལ་ཁྲིམས་ལྷུན། ། སྐྱབས་གནས་ཀུན་འདུས་དྲིན་ཅན་རྗེ། ། རྩ་བ་བརྒྱུད་པའི་བླ་མ་དང༌། །
གཤིན་རྗེའི་གཤེད་སོགས་ཡི་དམ་ལྷ། ། མཁའ་འགྲོ་ཆོས་སྐྱོང་བཅས་པ་ལ། ། གསོལ་བ་འདེབས་སོ་བྱིན་གྱིས་རློབས། ། ཆེ་མཆོག་རྣམས་ཀྱི་ཡོན་ཏན་ཆ། ། བསམས་ཀྱིན་ཕྱག་གི་ཕྲེང་བ་བརྩེགས། ། སྟོང་གསུམ་མཆོད་པའི་བྱེ་བྲག་རྣམས། ། བློ་ཡི་ལག་པས་བླངས་ནས་འབུལ། ། ཚེ་རབས་ཀུན་གྱི་སྡིག་ལྟུང་རྣམས། ། གཉེན་པོ་སྟོབས་བཞི་ཚང་བས་བཤགས། ། འཕགས་དང་སོ་སྐྱེའི་དགེ་བའི་རྗེས། །
དགའ་བའི་འཛུམ་རླབས་དཀར་པོས་བྲན། ། ཟླ་བྲལ་སྨྲ་བའི་ཉི་མ་དག ། ཕྱོགས་བཅུ་ཆོས་ཀྱི་འོད་འགྱེད་ཅིང༌། ། འཁོར་བ་སྲིད་དུ་བཞུགས་གསོལ་བའི། ། དགེ་བ་བྱང་ཆུབ་ཆེ་ཕྱིར་བསྔོ། ། བདག་རྒྱུད་སྡོམ་གསུམ་རྣམ་དག་ལྡན། ། རིམ་གཉིས་རྟོགས་པ་གོང་འཕེལ་ནས། ། དྲོད་ཐོབ་སྤྱོད་པས་བརྟན་བྱས་ཏེ། ། དབང་ཕྱུག་བརྒྱད་ལྡན་མངོན་གྱུར་ཤོག ། ནད་གདོན་སྡིག་སྒྲིབ་མི་མཐུན་ཕྱོགས། །
ཕན་བྱེད་སྔགས་ཀྱིས་བཏབ་ཙམ་ནས། ། ཚ་བའི་ཡམས་ལ་ག་པུར་བཞིན། ། ཞི་བའི་ཕྲིན་ལས་འགྲུབ་པར་ཤོག ། དཔལ་བསྐྱེད་ལས་ཀྱི་ནོར་བུ་ཡི། ། ཚེ་དང་བསོད་ནམས་སྟོབས་འབྱོར་དང༌། ། ལུང་རྟོགས་ཡོན་ཏན་ཆེས་བདོ་བས། ། རྒྱས་པའི་ཕྲིན་ལས་འགྲུབ་པར་ཤོག ། འདོད་པའི་དམར་མདངས་མཁུར་ཚོས་སུ། ། འཕོས་པའི་ཀཱ་ཤི་མཛེས་དགའ་མས། ། ཆེ་དགུའི་སྙིང་གི་གྲོགས་འདུན་པའི། །
དབང་གི་ཕྲིན་ལས་འགྲུབ་པར་མཛོད། ། དཀོན་མཆོག་གསུམ་དང་རྣལ་འབྱོར་སོགས། ། སྡང་ཞིང་གདུག་པའི་བསམ་སྦྱོར་མཁན། ། འཚེ་བའི་རྒྱུན་བཅད་དབྱིངས་སྦྱོར་བའི། ། མངོན་སྤྱོད་ཕྲིན་ལས་འགྲུབ་པར་ཤོག ། བྱང་ཆུབ་བར་གྱི་སྐྱེ་བའི་ཕྲེང༌། ། བླ་མ་ལྷག་པའི་ལྷར་བཅས་པས། ། རྗེས་བཟུང་མཁས་པའི་ཚུལ་གསུམ་གྱིས། ། རྒྱལ་བའི་བསྟན་པ་རྒྱས་བྱེད་ཤོག ། ཅེས་པ་རྡོ་རྗེ་འཇིགས་བྱེད་རྭ་ལུགས་རོ་ལངས་བརྒྱད་སྐོར་གྱི་བླ་མ་བརྒྱུད་པ་ལ་གསོལ་བ་འདེབས་པ་དངོས་གྲུབ་མི་ཟད་འདྲེན་པའི་ཤིང་རྟ་ཞེས་པའི་འདི་ནི་དབུ་མཛད་རྡོ་རྗེ་འཛིན་པ་སངས་རྒྱས་དཔལ་ལྡན་གྱི་གསུང་གིས་བསྐུལ་ངོར།
བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེ་ལེགས་འཕེལ་བར་གྱུར་ཅིག། །། ༄༅། །ལམ་ཟབ་བླ་མ་མཆོད་པའི་བརྒྱུད་རིམ་ཁ་སྐོང་ནི། དཀོན་མཆོག་དཔལ་ལྡན་གྱི་རྗེས་སུ། ། ཤེས་བྱ་ཀུན་གཟིགས་བྲང་ཏི་པཎྜི་ཏ། ། རྒྱལ་བའི་དགོངས་པ་སྨྲ་མཁས་དཔལ་གྲུབ་པ། ། རྡོ་རྗེ་འཆང་ཆེན་དཔལ་མཆོག་རྒྱལ་མཚན་ལ། ། གུས་པས་ཕྱག་འཚལ་བརྩེ་བས་བྱིན་གྱིས་རློབས། ། གསང་ཆེན་མཛོད་འཛིན་དམ་ཆོས་བསམ་འགྲུབ་དང༌། ། སྙིགས་དུས་བསྟན་པའི་སྣང་བྱེད་བུདྡྷའི་མཚན། ། ཐུགས་རྗེའི་གཏེར་ཆེན་བསོད་ནམས་དཔལ་ལྡན་ལ། །
གུས་པས་ཕྱག་འཚལ་བརྩེ་བས་བྱིན་གྱིས་རློབས། ། ཐམས་ཅད་ ་་་་་ཡང་ན་ཐམས་ཅད་གཟིགས་པ་ཚུལ་ཁྲིམས་ལྷུན་གྲུབ་དང་ནམ་མཁའ་བསམ་འགྲུབ་དཔལ་ལྡན་ཆོས་སྐྱོང་རྣམས་གང་རུང་བསྒྱུར། གཟིགས་པ་བཀྲ་ཤིས་ལྷུན་གྲུབ་ཞབས། ། གཞན་ཡང་ཟབ་ལམ་བརྒྱུད་པའི་བླ་མ་དང༌། ། སྐྱབས་གནས་ཀུན་འདུས་རྩ་བའི་བླ་མ་ལ། ། གུས་པ་ཕྱག་འཚལ་བརྩེ་བས་བྱིན་གྱིས་རློབས། ། ཞེས་པ་འདིའང་དོན་གཉེར་བྱམས་པ་བཀྲ་ཤིས་ཀྱི་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། ༄༅། །རྒྱུད་གསུམ་བླ་མ་བརྒྱུད་པའི་གསོལ་འདེབས་ཀྱི་ཁ་སྐོང་འཕྲོ་ནི། ༄༅། །ལྷུན་གྲུབ་བུདྡྷའི་མཚན་ཅན་ལ་གསོལ་བ་འདེབས་ཞེས་པའི་རྗེས་སུ།
ཤེས་བཟང་ཚུལ་ཁྲིམས་ ་་་་་དང་པོ་གསུམ་དང་དྲུག་པས་བུདྡྷའི་མཚན་ཅན་ལས་གསན། དཔལ་བཟང་བསོད་ནམས་དཔལ། ། འདི་པས་གཉིས་པ་དང་གསུམ་པ་ལས་གསན།་་་་་ བསོད་ནམས་བཟང་དང་ འདི་པས་དང་པོ་ལས་གསན།་་་་་ བཀྲས་ལྷུན་ཚུལ་ཁྲིམས་ལྷུན། ། ནམ་མཁའ་བསམ་འགྲུབ་ ་་་་་འདི་པ་གཉིས་ཀས་གཉིས་པ་དང་གསུམ་པ་ལས་གསན། དཔལ་ལྡན་ ་་་་་འདི་པ་གཉིས་ཀས་གཉིས་པ་དང་གསུམ་པ་ལས་གསན། ཆོས་སྐྱོང་ཞབས། ། རིན་ཆེན་ ་་་་་འདི་པས་དྲུག་པ་ལས་གསན། མི་འགྱུར་རྒྱལ་མཚན་ལ་གསོལ་བ་འདེབས། །
སྐྱབས་གནས་སོགས་དང་སྦྲེལ་ལོ། ། ཞེས་འདི་དག་གཅིག་ནས་གཅིག་ཏུ་བརྒྱུད་པའི་འགྲོས་ནི་མཆན་བུས་གསལ་བ་ཡིན་མོད། འདིར་སློབ་ཚོགས་མང་པོ་འདུས་པའི་ཚོགས་འདོན་གྱི་ཚེ་ཐུས་ཆེ་བའི་དབང་དུ་བྱས་པ་ཡིན་གྱི། གཞན་དུ་ན། བུདྡྷའི་མཚན་ཅན་རྗེས་བཟུང་བསོད་ནམས་དཔལ། ། གཉིས་ཀ་ལས་མནོས་ཚུལ་ཁྲིམས་ལྷུན་གྲུབ་ཞབས། ། དེ་སྲས་རིན་ཆེན་མི་འགྱུར་རྒྱལ་མཚན་སོགས། ། དངོས་བརྒྱུད་བླ་མ་ཐམས་ཅད་ལ་གསོལ་བ་འདེབས། ། ཞེས་པ་ལྟ་བུའམ། ཡང་ན།
བུདྡྷའི་མཚན་ཅན་རྗེས་བཟུང་བསོད་ནམས་དཔལ། ། རྡོ་རྗེ་འཆང་དངོས་དཔལ་ལྡན་ཆོས་སྐྱོང་སོགས། ། གཞན་ཡང་བཀའ་སྲོལ་བརྒྱུད་པ་ཐ་དད་རྒྱུན། ། ཡོངས་འཛིན་བླ་མ་ཐམས་ཅད་ལ་གསོལ་བ་འདེབས། ། ཞེས་པ་ལྟ་བུ་བརྒྱུད་པ་བར་མ་ཆད་དུ་ཡོད་པ་ཞིག་དགོས་ཀྱི། གདན་རབས་ལྟ་བུ་ཐར་ཆགས་སུ་བསྒྲིགས་པས་མི་ཆོག་པར་སེམས་སོ། ། ཞེས་པའི་ཁ་སྐོང་གི་འཕྲོ་འདིའང་ལྷུན་གྲུབ་སྟེང་གི་དབུ་མཛད་བླ་མ་ཀུན་དགའ་བསོད་ནམས་པའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེ་བར་གྱུར་ཅིག། །། ༄༅། །དཀོན་མཆོག་ལྷུན་གྲུབ་ཀྱིས་མཛད་པའི་གཤིན་རྗེ་གཤེད་དམར་སྤྲོས་མེད་ཀྱི་བླ་མ་བརྒྱུད་པའི་གསོལ་འདེབས་ཀྱི་ཁ་སྐོང་ནི། ༄༅། །རིགས་གསུམ་རྣམ་འཕྲུལ་གསུམ་ལ་གསོལ་བ་འདེབས་ཞེས་པའི་རྗེས་སུ། །
མཁྱེན་རབ་དབང་ཕྱུག་ནམ་མཁའ་དཔལ་བཟང་དང༌། ། གསང་རྒྱུད་མངའ་བདག་ནམ་མཁའ་སངས་རྒྱས་དང༌། ། འགྲོ་མགོན་མཚུངས་མེད་བསོད་ནམས་རྒྱ་མཚོ་སྟེ། ། རྒྱལ་བའི་རྣམ་འཕྲུལ་གསུམ་ལ་གསོལ་བ་འདེབས། ། ཆོས་སྨྲ་ཆེན་པོ་སངས་རྒྱས་དཔལ་བཟང་དང༌། ། མཁས་གྲུབ་དེད་དཔོན་སངས་རྒྱས་ཕུན་ཚོགས་ཞབས། ། རྒྱལ་བསྟན་སྨན་མཛད་ཀུན་དགའ་ཆོས་འཕེལ་ཏེ། ། ཐུགས་རྗེའི་གཏེར་ཆེན་གསུམ་ལ་གསོལ་བ་འདེབས། ། ཀུན་མཁྱེན་བསྟན་པའི་གསོས་སྨན་བཀྲ་ཤིས་བཟང༌། ། མགོན་དེས་རྗེས་བཟུང་ཚུལ་ཁྲིམས་རིན་ཆེན་དང༌། །
སྙན་བརྒྱུད་འབྱུང་གནས་རྩ་བའི་བླ་མ་སྟེ། ། སྐྱབས་ཡུལ་ཡོངས་འདུས་གསུམ་ལ་གསོལ་བ་འདེབས། ། དངོས་དང་བརྒྱུད་པའི་བླ་མ་སོགས་དང་སྦྲེལ་ལོ། ། ཞེས་པའི་ཁ་སྐོང་འདིའང་རང་གིས་ཐོབ་པའི་བརྒྱུད་པ་ལྟར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། ༄༅། །ཀུན་རིག་དབང་གི་བརྒྱུད་པའི་གསོལ་འདེབས་ཀྱི་ཁ་སྐོང་ནི། ༄༅། །ཐར་པའི་ལམ་སྟོན་ནམ་མཁའ་དཔལ་བཟང་སྟེ། ། འདྲེན་མཆོག་བླ་མ་གསུམ་ལ་གསོལ་བ་འདེབས། ། ཞེས་པའི་རྗེས་སུ། མཁས་གྲུབ་ཆེན་པོ་ནམ་མཁའ་སངས་རྒྱས་དང༌། ། འཇམ་དབྱངས་བླ་མ་ནམ་མཁའ་དཔལ་བཟང་པ། །
བསྟན་པའི་སྣང་བྱེད་སངས་རྒྱས་ཕུན་ཚོགས་ཏེ། ། མཁྱེན་བརྩེའི་གཏེར་གྱུར་གསུམ་ལ་གསོལ་བ་འདེབས། ། རྒྱལ་སྲས་སེམས་དཔའ་སངས་རྒྱས་བསྟན་འཛིན་དང༌། ། རྡོ་རྗེ་སེམས་དཔའ་བཀྲ་ཤིས་ལྷུན་གྲུབ་ཞབས། ། གང་དེས་རྗེས་བཟུང་ཚུལ་ཁྲིམས་རིན་ཆེན་ཏེ། ། སྐྱབས་གནས་ཀུན་འདུས་གསུམ་ལ་གསོལ་བ་འདེབས། ། ཞེས་དབང་བསྐུར་བརྒྱུད་པའི་གསོལ་འདེབས་ཀྱི་ཁ་འགེངས་འདིའང་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། ༄༅། །ཕྱག་ན་རྡོ་རྗེ་འཆི་བདག་འཇོམས་པའི་དབང་གི་བརྒྱུད་པའི་གསོལ་འདེབས་ཀྱི་ཁ་སྐོང་ནི། ༄༅། །སངས་རྒྱས་ཕུན་ཚོགས་ཀྱི་རྗེས་སུ། བསྟན་འཛིན་ལྷུན་གྲུབ་བཀྲ་ཤིས་ལྷུན་གྱིས་གྲུབ། །
ཚུལ་ཁྲིམས་རིན་ཆེན་ལ་སོགས་སྐྱབས་གནས་མཆོག ། རྩ་བརྒྱུད་བླ་མའི་ཚོགས་དང་བཅོམ་ལྡན་འདས་སོགས་དང་སྦྲེལ་ལོ། ། ཞེས་མཁན་ཆེན་བུདྡྷ་ལཀྵྨཱིས་མཛད་པའི་ཁ་སྐོང་འདིའང་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། ༄༅། །ཚེ་དཔག་ཏུ་མེད་པ་ལྷ་དགུའི་དབང་གི་བརྒྱུད་པའི་གསོལ་འདེབས་ཀྱི་ཁ་སྐོང་ནི། ༄༅། །ལྷ་མཆོག་སེང་གེ་བུདྡྷ་སིངྷ་དང༌། ། ནམ་མཁའ་དཔལ་བཟང་ཀུན་དགའ་བསོད་ནམས་དང༌། ། ནམ་མཁའ་སངས་རྒྱས་ནམ་མཁའ་དཔལ་བཟང་ཞབས། ། སངས་རྒྱས་ཕུན་ཚོགས་རྣམས་ལ་གསོལ་བ་འདེབས། ། ཚུལ་ཁྲིམས་ལྷུན་གྲུབ་ཚུལ་ཁྲིམས་རིན་ཆེན་སོགས། ། དབང་བསྐུར་གདམས་པའི་བཀའ་སྲོལ་ལེགས་འདོམས་པའི། །
དངོས་བརྒྱུད་དཔལ་ལྡན་བླ་མ་ཐམས་ཅད་དང༌། ། ཡི་དམ་ལྷ་ཚོགས་རྣམས་ལ་གསོལ་བ་འདེབས། ། ཞེས་མཁན་ཆེན་སངས་རྒྱས་ཕུན་ཚོགས་ཀྱིས་མཛད་པ་ཁ་འགེངས་དང་བཅས་པ་འདིའང་དབུ་མཛད་བླ་མ་ཀུན་དགའ་བསོད་ནམས་པའི་གསུང་བསྐུལ་ལྟར་བནྡེ་ཚུལ་རིན་གྱིས་བྲིས་པའོ།། ༄༅། །རྗེ་ཚར་ཆེན་གྱིས་མཛད་པའི་ནཱ་རོ་མཁའ་སྤྱོད་ཀྱི་བརྒྱུད་པའི་གསོལ་འདེབས་ཀྱི་ཁ་སྐོང་ནི། ༄༅། །བཀའ་བཞིན་སྒྲུབ་པའི་བསྟན་འཛིན་བློ་གསལ་དང༌། ། ཞེས་པའི་རྗེས་སུ། བཀའ་བབས་ཀུན་གྱི་མངའ་བདག་མཁྱེན་བརྩེའི་དབང༌། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། ཆོས་གཏེར་འཆང་བ་རྗེ་བཙུན་རྟ་ར་བ། ། ཆོས་བཞིན་སྨྲ་མཁས་ངག་དབང་ཆོས་ཀྱི་གྲགས། །
ཆོས་ཀྱི་སྤྱན་ཡངས་དབང་ཕྱུག་རབ་བརྟན་ལ། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། མཁའ་སྤྱོད་ཐབས་མཆོག་ཀུན་དགའ་བསོད་ནམས་དཔལ། ། མཁའ་མཉམ་འགྲོ་མགོན་བསོད་ནམས་རྒྱལ་མཚན་དང༌། ། མཁའ་སྤྱོད་གྲུབ་པ་བསོད་ནམས་མཐའ་ཡས་ལ། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། རྒྱུད་དོན་འཆད་མཁས་བསོད་ནམས་དབང་ཕྱུག་ཞབས། ། རྒྱུད་སྡེའི་མངའ་བདག་བསྟན་པ་རབ་རྒྱས་དང༌། ། རྒྱུད་དོན་ལེགས་གཟིགས་བསོད་ནམས་ཆོས་འཕེལ་ལ། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །
བསྟན་འཛིན་ཡོངས་ཀྱི་དེད་དཔོན་སངས་རྒྱས་བསྟན། ། བསྟན་པའི་སྣང་བྱེད་སངས་རྒྱས་དཔལ་བཟང་ཞབས། ། བསྟན་དོན་ལྷུར་བྱེད་རྩ་བའི་བླ་མ་ལ། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། དལ་འབྱོར་གྲུ་ཆེན་སོགས་དང་སྦྲེལ་ལོ། ། ཞེས་ནཱ་རོ་མཁའ་སྤྱོད་ཀྱི་བྱིན་རླབས་ཁྲིད་བཅས་ཐོབ་པའི་བརྒྱུད་པའི་གསོལ་འདེབས་ཀྱི་ཁ་སྐོང་འདིའང་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། ༄༅། །དམར་ཁྲིད་བརྒྱུད་པའི་གསོལ་འདེབས་ཚར་ཆེན་གྱིས་མཛད་པའི་ཁ་སྐོང་ནི། ༄༅། །ཀུན་དགའི་མཚན་ཅན་ཞེས་པའི་རྗེས་སུ། ཆོས་ཀྱི་རྒྱལ་པོ་བློ་གསལ་རྒྱ་མཚོ་དང༌། ། ཆོས་མིག་ཡངས་པ་མཁྱེན་བརྩེའི་དབང་ཕྱུག་ཞབས། །
ཆོས་མཛོད་འཛིན་པ་དབང་ཕྱུག་རབ་བརྟན་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། ལེགས་བཤད་འབྱུང་གནས་ངག་དབང་ཆོས་ཀྱི་གྲགས། ། ལེགས་པར་གདམས་པ་ཡོངས་འཛིན་རྒྱལ་རྩེ་བ། ། ལེགས་པའི་ལམ་སྟོན་ཁམས་སྟོན་བུདྡྷའི་མཚན། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། འཕགས་པའི་སྒྱུ་འཕྲུལ་སངས་རྒྱས་ཕུན་ཚོགས་ཞབས། ། འཕགས་ལམ་འདོམས་པ་ཀུན་དགའ་བསྟན་འཛིན་དང༌། ། འཕགས་ཆེན་སྤྱོད་མཛད་སངས་རྒྱས་དཔལ་བཟང་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། །
སྐྱབས་གསུམ་འདུས་པ་རྩ་བའི་བླ་མ་དང༌། ། སྐྱབས་གཅིག་ཐུགས་རྗེའི་གཏེར་སོགས་ཡི་དམ་ལྷ། ། སྐྱབས་མཆོག་བསྟན་པ་སྐྱོང་བའི་ཚོགས་བཅས་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། སྐྱབས་འགྲོ་སེམས་བསྐྱེད་སོགས་དང་སྦྲེལ། ཞེས་པ་འདིའང་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ། ། མངྒ་ལཾ།། ༄༅། །སྒྲོལ་མ་དཀར་མོའི་ཚེ་ཁྲིད་ཀྱི་བརྒྱུད་པའི་གསོལ་འདེབས་རྗེ་ཚར་ཆེན་གྱིས་མཛད་པའི་བརྒྱུད་པའི་ཁ་སྐོང་ནི།། ༄༅། །ཐོགས་གནས་པ་དང་ཆོས་ཀྱི་དབང་ཕྱུག་ཞབས། ། ཞེས་པའི་རྗེས་སུ།
བྱང་ཆུབ་བཟང་པོ་བཀྲ་ཤིས་རྣམ་རྒྱལ་ལ། ། གསོལ་བ་འདེབས་སོ་ཚེ་ཡི་དངོས་གྲུབ་སྩོལ། ། བསོད་ནམས་ལྷ་དབང་དཔལ་ལྡན་རྒྱལ་མཚན་ཞབས། ། རྗེ་བཙུན་ཕྲིན་ལས་པ་དང་ཚར་ཆེན་རྗེ། ། འཇམ་དབྱངས་མཁྱེན་བརྩེ་དབང་ཕྱུག་རབ་བརྟན་ལ། ། གསོལ་བ་འདེབས་སོ་ཚེ་ཡི་དངོས་གྲུབ་སྩོལ། ། དཔལ་ལྡན་དོན་གྲུབ་དཔལ་མཆོག་རྒྱལ་མཚན་དང༌། ། སངས་རྒྱས་ཕུན་ཚོགས་ཀུན་དགའ་བསྟན་འཛིན་ཞབས། ། ཚུལ་ཁྲིམས་རིན་ཆེན་རྩ་བའི་བླ་མ་ལ། ། གསོལ་བ་འདེབས་སོ་ཚེ་ཡི་དངོས་གྲུབ་སྩོལ། །
རྒྱལ་བའི་ཡུམ་མཆོག་སོགས་དང་སྦྲེལ་ལོ། ། ཞེས་པའི་ཁ་སྐོང་འདིའང་མཁས་བཙུན་ནམ་མཁའ་བརྟན་པའི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། ༄༅། །འཇམ་དཔལ་ཁྲོ་ཆུ་སྨན་སྡོང་གི་དབང་གི་བླ་མ་བརྒྱུད་པའི་གསོལ་འདེབས་བཞུགས།། ༄༅། །རྡོ་རྗེ་འཆང་དང་འཇམ་དཔལ་རིགས་ལྔ་པོ། ། འཇམ་དཔལ་བཤེས་གཉེན་འཆི་མེད་པདྨ་འབྱུང༌། ། བལ་པོ་དབྱིག་འཛིན་སངས་རྒྱས་ཡེ་ཤེས་ཞབས། ། ཞང་ཁྲོམ་མཐུ་བོ་ཆེ་ལ་གསོལ་བ་འདེབས། ། དར་མ་དབང་ཕྱུག་ཤཱཀྱ་རྡོ་རྗེ་དང༌། ། གསང་སྔགས་འཛིན་པ་ཨ་གྲགས་ཨ་དབང་མཚན། ། མི་བསྐྱོད་རྡོ་རྗེ་གཉན་སྲས་དམ་པའི་ཞབས། །
རིག་འཛིན་ཀུ་མཱ་ར་ལ་གསོལ་བ་འདེབས། ། མཁས་མཆོག་དྲི་མེད་འོད་གསལ་རང་གྲོལ་ཆེ། ། རྡོ་རྗེ་རིག་འཛིན་བདེ་ཆེན་རང་སར་གྲོལ། ། སངས་རྒྱས་བཀྲ་ཤིས་རྗེ་བཙུན་ཀུན་དགའ་དཔལ། ། རིན་ཆེན་རྒྱལ་མཚན་རྣམས་ལ་གསོལ་བ་འདེབས། ། སྤྱན་ཚབ་མགོན་ཟླ་ཆོས་ཀྱི་རྒྱལ་མཚན་པ། ། བཀྲ་ཤིས་སྟོབས་རྒྱལ་ཀརྨ་དོན་ཡོད་ཞབས། ། ཀརྨ་ཆགས་མེད་ངག་གི་རྡོ་རྗེ་ཆེ། ། ཁྱུང་གྲགས་རྡོ་རྗེ་རྣམས་ལ་གསོལ་བ་འདེབས། ། མཁས་བཙུན་བསོད་ནམས་ལྷུན་གྲུབ་བཀའ་དྲིན་ཅན། །
སྐྱབས་གནས་ཀུན་འདུས་བླ་མའི་ཚོགས་རྣམས་དང༌། ། ཡི་དམ་ཁྲོ་ཆུ་དུག་སྡོང་ལྷ་ཡི་ཚོགས། ། གཏེར་སྐྱོང་སྲུང་མར་བཅས་ལ་གསོལ་བ་འདེབས། ། ཁྱེད་རྣམས་མཁྱེན་བརྩེ་ནུས་པའི་བྱིན་རླབས་ཀྱིས། ། བདག་ཅག་འཁོར་བཅས་ཕ་རོལ་ངན་སེམས་ཀྱིས། ། བྱད་གཏད་འཁྲུལ་འཁོར་གནོད་པ་ལས་རྒྱལ་ཏེ། ། སྒོ་གསུམ་མི་ཕྱེད་རྡོ་རྗེ་འགྲུབ་པར་ཤོག ། ཅེས་པའང་དོན་གཉེར་གྱི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། ༄༅། །འཛམ་གླིང་ཐུབ་པའི་རྒྱལ་ཚབ་ཆེན་པོ་རྡོ་རྗེ་འཆང་ཀུན་དགའ་བཟང་པོ་ལ་བསྟོད་ཅིང་གསོལ་བ་འདེབས་པ་སྙན་ངག་ཆུ་གཏེར་བསྐྱོད་པའི་རླབས་ཕྲེང་ཞེས་བྱ་བ་བཞུགས།། ༄༅། །མཉམ་པའི་བྲྀཏྟ་བཅུ་གཉིས་པ་སྐྱེ་འགྲོར་པྲཱསྟཱ་ར་བཞི་སྟོང་གོ་དྲུག་པའི་ནང་གསེལ་ཆིག་སྟོང་སུམ་བརྒྱ་ ༡༣༨༡ གྱ་གཅིག་པ་ནས་རྙེད་པ་དབང་པོའི་རྒྱུད་ཅེས་བྱ་བས་སྤྲས་པའོ།།
༄། །ཤྲཱིཀཎྛལེཁརྵབྷཙཔྲཛཱཔཏིརྣཱརཱཡཎཿཔྲབྷྲྀཏཔརྦཏིརམཿམཱུརྡྷཱགྲཔཱདསྟལབནྡྷུཛཱིཝཀསྶརྦྦཛྙཤཽདྡྷཽདནིཤཱརཎཱརྩཙིཏཿ། ༄༅། ། ཡན་ལག་གཅིག་གཟུགས་ཅན་ལས་དྲངས་པའི་བསྔགས་པ།་་་་་ སྐྱེ་དགུའི་བདག་པོ་དཔལ་མགྲིན་ལེགས་བྲིས་གཙོ། ། སྲེད་མེད་བུ་དང་རི་སྲས་དགའ་བྱེད་སོགས། ། ཐོར་ཚུགས་རྩེ་ན་ཞབས་མཐིལ་རྩ་ལག་འཚོ། ། སྐྱབས་སུ་མཆོད་པ་ཀུན་མཁྱེན་ཟས་གཙང་སྲས། ། མཁའ་ ་་་་་གཟུགས་ཅན་ལས་ཡན་ལག་གཅིག་པ། དང་མཉམ་ཉིད་སོང་བ་ཤེས་བྱའི་མཐའ། ། འཇལ་བྱེད་མཁྱེན་རབ་འདོམ་པ་ཡངས་ལྡན་དེ། ། ཁྱོད་ལ་ངེས་པར་རྫོགས་ཞེས་ལྷག་པའི་ལྷས། །
མཆོག་ཏུ་བསྔགས་པ་ལེགས་བྱིན་ས་སྐྱ་པ། ། ཕྱོགས་ ་་་་་རྒྱ་ཆེ་བའི་རྒྱན་ལས་བསམ་པ་རྒྱ་ཆེ། བཅུའི་ལུས་མེད་ཐུལ་མཆོག་ཐམས་ཅད་ཀྱི། ། ཡོན་ཏན་ལྷུན་གྱིས་གྲུབ་ཀྱང་སྐལ་མཉམ་སྐུར། ། སྤྲུལ་ནས་མཁས་ཚུལ་སྐྱོང་བ་ཀུན་དགའ་བཟང༌། ། རྣམ་གསུམ་བསྟན་པའི་མངའ་བདག་གཙུག་ཏུ་མཆོད། ། ཐུབ་དབང་ ་་་་་གཟུགས་ཅན་ལས་ཡན་ལག་གཉིས་པ། ཞལ་གྱི་མཆུ་སྒྲོས་ཨུཏྤལ་འདབ། ། འཛུམ་པར་དམུལ་བའི་ཐེག་གསུམ་ཆོས་སྒོ་ནས། ། མཁའ་དུས་ཡན་ལག་རབ་རྫོགས་བྷྲ་མ་རའི། །
རྒྱུད་ལས་འཕོས་པའི་ཉམས་འགྱུར་སྙན་དངགས་གླུས། ། འབྱུང་ ་་་་་ཡོན་ཏན་གྱི་རང་བཞིན་བརྗོད་པ། འགྱུར་བ་ཡི་ལུགས་མཆོག་ཡོངས་བཟུང་ནས། ། མཁས་དབང་ཀུན་དགའི་དཔལ་བསྐྱེད་ཚུལ་གསུམ་གྱིས། ། ལེགས་པར་འདོམས་པའི་བློ་དང་སྨྲ་བའི་སྒོ། ། འཇམ་དཔལ་གཞོན་ནུའི་མཛུབ་རྩིས་ཡངས་པར་ཕྱེ། ། རྐང་པ་ཕྱི་མ་ཟུང་གི་མགོར་ཡོད་པ་ཆོད་པའི་ཟུང་ལྡན།་་་་་ དེ་མཐུས་སྟོན་པ་ངེད་དང་དགོངས་གཅིག་ཉིད། ། འཆོས་སྐྱོབ་རྒྱུད་ནས་འཕོས་པའི་ལུང་རྟོགས་ཆོས། ། སྲིད་པའི་སྒྲིབ་གསུམ་མཐར་བྱེད་མི་ཤིགས་སྲོག །
སྲིད་པར་རིང་འཚོའི་སྨན་གྱི་བླ་མར་བྱེད། ། ཤེས་བྱེད་ཀྱི་རྒྱུ་ལས་ནང་ཤེས་བྱེད།་་་་་ དེ་མཐར་རྣམ་འདྲེན་འོད་མཐའ་ཡས་པ་ཡི། ། ཡོན་ཏན་བཀོད་པ་བྱིས་བློའི་ཡུལ་མིན་པའི། ། ཞིང་དེར་ཐོགས་པ་མེད་པར་བཞུད་དེ་དེར། ། ལེགས་གསུངས་འཛིན་པའི་རྒྱལ་པོར་འཕྲིན་གྱིས་བསྟན། ། རིགས་བརྗོད་པ་བར་གྱི་གསལ་བྱེད།་་་་་ གང་མཚན་དབྱངས་བདུན་རྫོགས་པ་ཡི་གེའི་གདངས། ། ཐོས་དོན་དམན་པའི་སྐྱེ་སྒོ་འགོག་བཟོད་པ། ། ཐུབ་པའི་རྒྱལ་ཚབ་ཀུན་དགའ་བཟང་པོ་ཞེས། །
རིས་བྲལ་མཁས་པའི་ཐོས་པ་འཛིན་པར་འཇེབས། ། ཚུལ་ཁྲིམས་ ་་་་་དོན་གཞན་བཀོད་པ་ལས་ཁྱད་པར་ལ་གནས་པ། ཕུང་པོས་བརྒྱན་པ་གང་གི་སྐུ། ། ལྷན་སྐྱེས་གསུང་གིས་སྲིད་པའི་གདུང་བ་དབྲོག ། མ་ལ་ཡར་སྐྱེས་ནགས་ལས་འཕོས་པའི་རྫིས། ། དོན་མཐུན་སྙིང་ལ་བདེ་བ་སྟེར་མིན་ནམ། ། དལ་འབབ་ ་་་་་ནང་གི་རྒྱུ་ཅུང་ཟད་དང་བཅས་པས་འབྲས་བུ་རང་གི་ངོ་བོ་ཉིད་སྟོན་པ་སྲིད་པ་ཅན། རྒྱུན་གྱིས་མ་བཀྲུས་སྐྱོན་བྲལ་གཙང༌། ། རྒྱན་གྱིས་བཀླུབས་མིན་བློ་ལྡན་ཡིད་དབང་འཕྲོག ། རིག་བྱེད་འབྱིན་པོས་མ་བྲིས་དགེ་མཚན་དང༌། །
དཔེ་བྱད་བཟང་པོའི་གཟི་བྱིན་ལྷམ་མེར་འབར། ། བཅུ་ཕྲག་ ་་་་་མཚུངས་པ་གསལ་བྱེད་ཀྱི་སྒྲས་ཟིན་པའི་དཔེ། ཤེས་བྱའི་གཞུང་ལུགས་སྲིད་དོ་འཚལ། ། འདྲེན་བྱེད་སྐྱོན་བཅུས་རྣམ་དབེན་རྒྱན་གསུམ་དང༌། ། དཔྱད་གསུམ་ལམ་ཡངས་འཛད་པ་མེད་འཇོ་བས། ། གཉིས་མེད་གསུང་གི་རྗེས་སུ་རྐང་པ་བཀོད། ། ཐེག་ ་་་་་འགོག་པ་ལས་རྒྱུས་འགོག་པ། གསུམ་ཆོས་ཀྱི་དགའ་སྟོན་རིས་བྲལ་དུ། ། འགྱེད་པའི་ངོ་མཚར་ཚུལ་ལ་མི་བསྔགས་ཏེ། ། བསྟན་པར་མཁས་ཚུལ་གསུམ་གྱིས་སྨན་འདོགས་པར། །
སྟོན་མཆོག་སྤྲུལ་པ་ཁྱོད་ཀྱི་ལས་ཡིན་ཕྱིར། ། སྐྱེས་སྦྱངས་ཤེས་རབ་དབང་པོས་དཔྱད་ ་་་་་དཔའ་བ་ཕུན་སུམ་ཚོགས་པའི་ཟོལ་བསྟོད། པའི་མདུན། ། གྲུབ་མཐའི་ཁྱད་པར་ཕྲ་ཞིབ་རྟོགས་དཀའི་མཚང༌། ། ཅིག་ཅར་བརྟོལ་ན་ཇི་སྙེད་ཤེས་བྱའི་ཡུལ། ། ཆེས་བརླིང་མིན་པའི་གཏམ་འདིས་ཆོས་ལ་གནོད། ། དཔེའི་རྒྱན་ལས་བསྔགས་པའི་དཔེ།་་་་་ ཀུན་ཕན་དཀྱིལ་འཁོར་རྟག་ཏུ་གཞན་དོན་རྒྱུ། ། ནོར་འཛིན་དུས་ཀྱི་དགའ་སྟོན་འགྲོ་ལ་འགྱེད། ། དེ་མཚུངས་ཁྱོད་ཐུགས་བརྩེ་དང་བྱང་སེམས་ཀྱིས། །
གཞན་དབང་གྱུར་ལ་བདག་དོན་ཁོམ་མ་མཆིས། ། ཐ་དད་སེམས་ ་་་་་རབ་བརྟག་གི་དཔེ། ཅན་རེ་བ་འགེངས་ཁྱོད་ཀྱི། ། ཅི་འདོད་རེ་སྐོང་མཚུངས་ཟླ་འོས་སྙམ་དུ། ། དཔག་བསམ་རྒྱགས་པ་མི་འཚལ་གསོལ་བཏབ་འཕྲལ། ། འདོད་པའི་དཔལ་སྟེར་རྒྱལ་བ་ཀུན་ཀྱང་འགྲན། ། མཆོག་གི་ངེས་པར་བསྟན་པ།་་་་་ ཆར་ལྡན་དུས་ཀྱིས་སྡོང་བུ་ལོ་འདབ་དང༌། ། མེ་ཏོག་འབྲས་བུའི་དུས་སྟོན་ཅང་འཇོ་བས། ། མཁྱེན་བརྩེ་ནུས་སྟེར་ཁྱེད་ཀྱིས་མི་བསླུ་བར། །
དུས་སུ་སེམས་ཅན་ཕན་པ་ཡོལ་མེད་མཚོན། ། རྒྱལ་རྣམས་དགྱེས་ ་་་་་སེམས་ལྡན་རབ་བརྟག འཛུམ་དམུལ་བའི་ཕྲིན་ལས་འོད། ། དཀར་པོས་ཕྱོགས་ཀྱི་ཐ་གྲུར་ཁྱབ་པས་བདག ། བསྟི་གནས་ངེས་པར་ཕྲོགས་ཞེས་ཆུ་སྲིན་གྱི། ། རྒྱལ་མཚན་སྟོང་པའི་བརྫུ་ལ་ཞུགས་ཀྱིས་དོགས། ། དེ་ ་་་་་དཔའ་བ་ཕུན་སུམ་ཚོགས་པའི་ཟོལ་བསྟོད། བཞིན་གཤེགས་པ་རེར་ཡང་རྒྱལ་བའི་སྲས། ། དགྲ་བཅོམ་གྲངས་མེད་འཁོར་བཅས་རྒྱལ་ཀུན་གྱི། ། ཞིང་གི་ཡོན་ཏན་བཀོད་པ་ཁྱོད་གཅིག་སྐུར། །
མ་ཚང་མེད་འདིས་ཀུན་རྫོབ་བདེན་པར་གནོད། ། གུས་ ་་་་་བྱ་བ་བརྗོད་པ་ཐོག་མའི་གསལ་བྱེད། པས་ཕྱག་འཚལ་སྤྲུལ་པའི་ལུས་མང་གིས། ། ཕྱོགས་རེའི་ཆེ་བ་སྙིང་ལ་རྣམ་བཀོད་པས། ། མཚོ་ལྡན་དགྱེས་པའི་ཚིག་གི་ཕྲེང་བསྟར་ཏེ། ། ཡེ་ཤེས་གཟིགས་པའི་འབབ་སྟེགས་བགྱིད་ཕྱིར་དུ། ། བདག་གཞན་ལུས་དང་ལོངས་སྤྱོད་དུས་གསུམ་གྱི། ། ལེགས་བྱས་ཆུ་ཡི་གཏེར་དང་འོད་སྲུངས་བྱིན། ། རི་གླིང་ཉི་ཟླའི་སྒྲོན་མ་བྱེ་བ་བརྒྱའི། ། སྟོང་གསུམ་འཇིག་རྟེན་སྤྲུལ་པའི་མཎྜལ་དབུལ། །
ངག་དོན་ལས་བཞིན་སྒྲ་གཅིག་པ།་་་་་ སྐྱེ་བ་ལུ་གུ་རྒྱུད་ཀྱི་རང་བཞིན་བཅས། ། དཀར་མིན་ཁ་ན་མ་ཐོ་སྲིད་དོ་ཅོག ། གཉེན་པོ་སྟོབས་བཞིས་ཤེལ་ལ་བསྒོས་པའི་ཚོན། ། ཆུ་བོས་བཀྲུས་བཞིན་དག་པའི་མཐོལ་ཚངས་བགྱི། ། མཐའ་དག་གི་གཟུགས་ཅན།་་་་་ འཁོར་འདས་ལེགས་བྱས་སྦྲང་རྩིའི་རྒྱལ་མཚན་ཚལ། ། ཕྲག་དོག་གཉིས་འཐུང་ཁེངས་པས་མ་དཀྲུམས་པར། ། བྱང་ཆུབ་སྤྱོད་པའི་གེ་སར་འབུམ་དགོད་པར། ། ཡི་རང་ཉི་མ་འཆར་ཀའི་འོད་ཀྱིས་ཕྱེ། །
རྩུབ་མོས་འགོག་པ།་་་་་ བླང་དོར་འཁྲུལ་པར་འཕྱན་པའི་གདུལ་བྱ་རྣམས། ། གྱི་ནར་བསྐྱུངས་ཀྱང་ཁོ་བོར་མི་རུང་མེད། ། འོན་ཏེ་གདོད་མའི་ཐུགས་བསྐྱེད་སྨོན་པའི་ལམ། ། འཕྲིན་ཡིག་ཐུགས་ལ་བཀྲག་ཚེ་འགྱོད་མི་འཚལ། ། མི་རྟོག་ཏིང་ ་་་་་འབད་པས་འགོག་པ། འཛིན་སྒོ་མང་འབྱེད་འགྱུར་བའི། ། མྱང་འདས་དབྱིངས་ཀྱི་བསྔགས་པ་སྨྲེང་སེམས་ཀྱང༌། ། མགོན་མེད་འགྲོ་བའི་དོན་ཕྱིར་བསྐལ་པ་བརྒྱར། ། འཁོར་བར་བརྟན་བཞུགས་ལེགས་པའི་ཚིག་འདི་ཐལ། །
ཚུལ་ ་་་་་མཐའ་དག་གཟུགས་ཅན། འདིར་འབད་པའི་ལྷས་བསྐོས་ཆུ་བཞིའི་རྒྱུན། ། བྱང་ཆུབ་སྤྱད་པའི་རྒྱ་མཚོར་ཉེར་སིམ་ནས། ། རིས་བྲལ་སྐྱེ་བོའི་བསམ་དགུ་རྫོགས་པའི་དཔལ། ། ཡོན་ཏན་ནོར་བུའི་འབྱུང་གནས་ཆེ་ཕྱིར་བསྔོ། ། དད་གསུམ་ལྡན་པ་ ་་་་་ཡོན་ཏན་གྱི་རང་བཞིན་བརྗོད་པ། གང་དག་གསོལ་བཏབ་པར། ། རྡུལ་བྲལ་ཡེ་ཤེས་གཟིགས་པའི་བྱིན་རླབས་ཀྱིས། ། ལ་གོར་འཇུག་པ་རྣམ་འདྲེན་རང་གི་སྔོན། ། ཐུགས་བསྐྱེད་སྨོན་ལམ་དག་པའི་བདེན་མཐུར་ཁུམས། །
ཀུན་ཕན་ ་་་་་སྲིད་པ་མིན་པའི་དཔེ་རྒྱན། སྤྲོས་པའི་དུག་དང་སྣང་གཏེར་གྱིས། ། བསྐྱེད་པའི་མུན་ལྟར་ས་སྐྱའི་རྗེ་བཙུན་གྱི། ། ཞལ་ལས་སངས་རྒྱས་དགོངས་པར་འགལ་བའི་གཏམ། ། འབྱུང་མིན་བསྟན་པའི་བཤད་སྒྲུབ་དར་བར་མཛོད། ། དེ་ཚུལ་འདོམས་པའི་རྒྱལ་པོ་ ་་་་་ཏིང་ངེ་འཛིན་གྱི་རབ་བརྟག ཨེ་ཝཾ་པའི། ། ཕྲིན་ལས་ཡངས་པའི་ཕ་རོལ་མཐོང་འདོད་པས། ། ཉི་ཟླའི་སྒྲོན་བཏེག་ཀུན་གསལ་རང་གི་ལས། ། མཐའ་མེད་སྤྲུལ་སྙམ་ཉིད་དུ་རྒྱས་པར་མཛོད། །
ཐེ་ཚོམ་ཕུལ་བྱུང༌།་་་་་ ངུར་སྨྲིག་ཚོན་གྱིས་ཕྱོགས་བཅུའི་བཞིན་བཀབ་པ། ། བཤད་སྒྲུབ་ལྷུར་ལེན་འདུས་པའི་ཁུར་ཆེའམ། ། ཐུན་མཚམས་འོད་ཀྱིས་གནམ་སའི་མདངས་བསྒྱུར་བ། ། དཔྱོད་ལྡན་བློ་ཡང་སོམ་ཉིར་ཆུད་པར་མཛོད། ། ལྡན་པའི་གཟུགས་ཅན།་་་་་ མགོན་ཁྱོད་རྣམ་ཐར་སྤྲིན་སྔོན་བཞད་སྒྲ་ཡི། ། རྗེས་སུ་སློབ་པར་འདུན་པའི་མིག་གཏོད་པ། ། བདག་སོགས་གདུལ་བྱའི་སེམས་རྒྱུད་མདངས་མཐའ་ཅན། ། རྣམ་གྲོལ་འབྲས་བུའི་མངལ་ཁུར་འཛིན་པར་མཛོད། །
ཆོས་དང་སེམས་ ་་་་་ཡན་ལག་གཅིག་པའི་གཟུགས་ཅན། ཅན་ཕན་འགྱུར་མི་འགོག་མོད། ། གཞན་དུ་ངན་འགྲོའི་ལམ་གསུམ་འཕྱན་པའི་སྒོ། ། འགོག་བྱེད་ཐུགས་རྗེའི་སྐྱབས་སྦྱིན་མྱུར་བརྐྱངས་ནས། ། དལ་བརྒྱད་འབྱོར་བཅུ་རྫོགས་པའི་རྟེན་ལ་སྦྱོར། ། ཐམས་ཅད་ ་་་་་ངག་དོན་གྱི་དཔེ་ལས་བཞིན་སྒྲ་གཅིག་པ། མཁྱེན་རྒྱུ་གནས་ལྔ་རིག་པའི་གཞུང༌། ། ཐོས་དང་སྦྱངས་པས་རྣམ་པར་གྲོལ་བའི་བློ། ། མཚར་སྡུག་རྐང་རྩེས་བསྣུན་པའི་མྱ་ངན་མེད། ། འདབ་མ་སྟོང་གིས་འཛུམ་བཞིན་མཛེས་པར་མཛོད། །
གང་ ་་་་་ཡན་ལག་གཉིས་པའི་གཟུགས་ཅན། གི་བྱིན་རླབས་སྒེག་མོའི་འགྲམ་ཆང་གིས། ། སྲིད་ཞིའི་དགེ་ལེགས་བ་ཀུ་ལ་ཡི་ཚལ། ། ཀུན་ནས་འཛུམ་དཀར་བསུ་བ་དཀོན་མཆོག་གསུམ། ། འབྲལ་མེད་བྱང་ཆུབ་བར་གྱི་སྐྱབས་སུ་སྩོལ། ། བྱ་བའི་རང་བཞིན་བརྗོད་པ།་་་་་ ཁམས་གསུམ་འཁོར་བ་ཀུན་ཏུ་སྡུག་བསྔལ་དང༌། ། དེ་རྒྱུ་ཀུན་འབྱུང་ཉེན་པས་སྐྱོ་བའི་ཡིད། ། གནང་བཀག་བསླབ་པ་ཉེ་བར་ཀློག་པའི་བཀའ། ། བག་ཡོད་ཚུལ་ཁྲིམས་ཕུང་པོས་བརྒྱན་པར་མཛོད། །
བདག་ཉིད་ཞི་བདེ་ལྷུར་ བྱ་བའི་རང་བཞིན་བརྗོད་པ།་་་་་ ལེན་དམན་པའི་བློ། ། རྒྱང་བསྐྱུངས་གཞན་ལ་ཕན་པའི་སྙིང་སྟོབས་ཀྱིས། ། ཟབ་དང་རྒྱ་ཆེའི་སྤྱོད་པ་རྨད་བྱུང་གིས། ། ཐམས་ཅད་མཁྱེན་པའི་གདུང་འཚོབ་འགྱུར་བར་མཛོད། ། མཐའ་དག་གཟུགས་ཅན།་་་་་ སྒྲིབ་གཉིས་ལྷ་མིན་གསུས་པར་བཅིལ་བའི་རྒྱུས། ། གསང་རྒྱུད་ཆུ་ཀླུང་ཡོངས་བཏུང་མ་ཧརྵི་ས། ། སྨིན་གྲོལ་ཐབས་ཀྱི་བདུད་རྩི་འབུམ་སྐྱུགས་པས། ། སྐལ་བཟང་སྐུ་བཞིའི་སྲོག་འཚོ་མཆོག་ཏུ་མཛོད། །
རྣམ་ ་་་་་རྐང་པ་བཞི་གའི་ཐོག་མར་ཡོད་པ་ཆོད་པའི་ཟུང་ལྡན། དག་བདེན་གཉིས་ཟུང་འཇུག་ཚོང་ཟོང་གིས། ། རྣམ་མང་ཡོན་ཏན་རྟེན་གྱུར་རབ་དགའ་སོགས། ། རྣམ་མང་སྐྱེ་དགུའི་དོན་དུ་ལེགས་བསྒྲུབས་ནས། ། རྣམ་འཕྲུལ་བྱེ་བས་གཞན་དོན་བྱེད་པར་ཤོག ། དགེ་ལེགས་ཤིས་པའི་ ་་་་་མཐའ་དག་གཟུགས་ཅན། གདུགས་དཀར་རིགས་དྲུག་གི ། ལས་ཉོན་གདུང་བ་བསིལ་ཕྱིར་འཁོར་བའི་ཁོངས། ། ཕན་བདེའི་གྲིབ་མར་ངལ་གསོ་དགེ་བ་བཅུའི། ། རོ་བདར་རྩེན་པའི་ག་ཞ་འབྱིན་གྱུར་ཅིག །
ཕན་ཚུན་མེད་པའི་བྱེད་རྒྱུ།་་་་་ བརྗོད་ཡུལ་ཡོན་ཏན་ཅལ་སྒྲོགས་རྗེས་འབྲང་མིན། ། རྗོད་བྱེད་སྙན་དངགས་ཁ་གསགས་གཞན་འདྲིད་མིན། ། བརྗོད་དོན་སྙིང་པོ་ཁེ་གྲགས་བསྒྲུབ་ཕྱིར་མིན། ། གང་ཕྱིར་སྙན་དངགས་བྱེད་ལ་བདག་ཅག་སྤྲོ། ། རྒྱལ་ ་་་་་གཞི་གཅིག་གིས་བྱེད་པ་འགལ་བ། བསྟན་དྲི་མེད་རྟག་ཏུ་རྒྱས་གྱུར་པའི། ། བཀྲ་ཤིས་དམ་པས་ཆོས་མིན་ཕྱོགས་རྣམས་ཉམས། ། དམ་པའི་ཆོས་སྨྲ་རྣམས་ཀྱི་བཤད་སྒྲུབ་དབྱངས། ། སྙན་དགུ་སྲིད་པའི་ཁོངས་འདིར་གནས་གྱུར་ཅིག །
ཅེས་འཛམ་གླིང་ཐུབ་པའི་རྒྱལ་ཚབ་ཆེན་པོ་རྡོ་རྗེ་འཆང་ཀུན་དགའ་བཟང་པོ་ལ་བསྟོད་ཅིང་གསོལ་བ་འདེབས་པ་སྙན་དངགས་ཆུ་གཏེར་བསྐྱོད་པའི་རླབས་ཕྲེང་ཞེས་བྱ་བ་འདི་ནི། རྗེ་བཙུན་ཨེ་ཝཾ་པ་ཆེན་པོ་ཡབ་སྲས་བརྒྱུད་པར་བཅས་པའི་ལེགས་བཤད་ཀྱི་བདུད་རྩིས་འཚོ་བའི་བནྡེ་ཚུལ་ཁྲིམས་རིན་ཆེན་དུ་བོད་པས། རབ་བྱུང་འདོད་པའི་གནམ་ལོར་ལྷུན་གྲུབ་སྟེང་གི་རྒྱལ་ཁབ་ཀྱི་དབང་པོའི་ཕྱོགས་ཀྱི་བ་གམ་གསུམ་པར་བྲིས་པ་དགེ་ལེགས་རབ་ཏུ་འཕེལ་བར་གྱུར་ཅིག། །། ༄༅། །སྐྱབས་མཆོག་བླ་མ་རྣམས་ལ་བསྟོད་པ་མཚན་སྤེལ་ཨུཏྤལ་ཕྲེང་བ་བཞུགས།། ༄༅། །སྭ་སྟི་བི་ཛ་ཡནྟུ། མཁའ་མཉམ་ཞིང་གི་རྫོགས་སངཾས་རྒྱསཾ་ཀུན་གྱི། ། ཡེ་ཤེས་སྣང་བ་གཅིག་གྱུར་འཇམ་པའི་དཔལ། ། ངུར་སྨྲིག་མཆོག་འཆང་སྒྱུ་འཕྲུལ་དྲྭ་བའི་གར། ། ཕུཾན་ཚོཾགས་མཁྱེན་བརྩེའི་དབང་ཕྱུག་ལ་ཕྱག་འཚལ། ། ནོར་ལྡན་མ་བཞིན་བསོཾད་ནམཾས་ཚོགས་རྒྱ་ཆེ། །
རིན་ཆེན་འབྱུང་གནས་ཇི་བཞིན་ཡོན་ཏན་གཏེར། ། དུས་ཀྱི་རླབས་བཞིན་ཕྲིན་ལས་མི་ཡོལ་བས། ། ཉེར་མཛེས་དཔཾལ་ལྡཾན་བླ་མ་ལ་ཕྱག་འཚལ། ། ཐམས་ཅད་མཁྱེན་པ་སྲས་བཅས་བགྲོད་གཅིག་ལམ། ། ངེས་ལེགས་ལམ་ཀུན་མགྲིན་པ་བཾཀྲ་ཤིཾས་དུང༌། ། དགེ་མཚན་ལྷུཾན་གྲཾུབ་གཡས་སུ་འཁྱིལ་བ་ལས། ། མི་ཟད་འདོད་པ་འཇོ་བ་ལ་ཕྱག་འཚལ། ། བསྐལ་པ་བཟཾང་པོཾའི་ལུས་མེད་ཐུལ་གྱི་མཆོག ། བུ་རམ་ཤིང་པའི་གསུང་མཛོད་ཡོངས་བཟུང་ནས། ། བཤད་སྒྲུབ་ཟུང་གི་རྒྱཾལ་མཚཾན་ལེགས་སློང་བ། །
ཐེག་གསུམ་སྨྲ་བའི་དབང་ཕྱུག་ལ་ཕྱག་འཚལ། ། སྲིད་ཞིའི་བཀྲཾ་ཤིཾས་དཔལ་ཀུན་འབྱུང་བའི་གཞི། ། མི་བསླུ་ངེས་པའི་སྐྱབས་ཡུལ་དཀོན་མཆོག་གསུམ། ། འདུས་པའི་བདག་ཉིད་དཔཾལ་ལྡཾན་ཆོས་ཀྱི་རྗེ། ། ཕྱོགས་ལས་རྣམ་པར་རྒྱལ་བ་ལ་ཕྱག་འཚལ། ། ཀུན་མཁྱེན་ཡོངས་ཀྱི་ཕྲིན་ལས་དགེ་བའི་བཤེས། ། རྣམ་པར་རྩེན་པས་དཔཾལ་ལྡཾན་སྟོབས་བཅུ་པའི། ། ལུང་དང་རྟོགས་པའི་ཆོཾས་ཚུལ་སྐྱོངཾ་བ་པོ། ། སྐྱབས་གསུམ་འདུས་པའི་བདག་ཉིད་ལ་ཕྱག་འཚལ། ། སངཾས་རྒྱཾས་གསུང་རབ་མཐའ་དྲུག་ཚུལ་བཞི་སོགས། །
ཇི་བཞིན་འཆད་ལ་འཇིགས་བྲལ་ངག་གི་དཔཾལ། ། འཇམ་དཔལ་གཞོན་ནུས་བྱིན་པ་མཁས་པའི་མཆོག ། བསྐལ་བཟཾང་བསྟན་པའི་སྒྲོན་མ་ལ་ཕྱག་འཚལ། ། སྔོན་སྦྱངས་སྣ་ཚོགས་ལས་ཀྱིས་ལེགས་བརྡར་བའི། ། སངཾས་རྒྱཾས་ཡེཾ་ཤེཾས་མི་ཟད་འོད་ཀྱི་གཏེར། ། ཡོངས་བཟུང་ཤེས་བྱའི་མཁའ་ལ་ལེགས་རྒྱུ་བས། ། ལེགས་བཤད་འདབ་སྟོང་བཞད་པ་ལ་ཕྱག་འཚལ། ། བློ་ལྡན་ཀུནཾ་དུ་དགཾའ་བ་བསྐྱེད་ནུས་པའི། ། རྣམ་དཀར་མཁས་པའི་ཕྲིན་ལས་དཔག་ཡས་ཀྱིས། ། དམ་པའི་ཆོས་ཚུལ་ཀུན་ཏུ་འཕེཾལ་བྱེད་པ། །
སྨྲ་མཆོག་ཆོས་ཀྱི་ཉི་མ་ལ་ཕྱག་འཚལ། ། མཁྱེཾན་རཾབ་བྱམཾས་པཾ་ཆེན་པོའི་མཁའ་དབྱིངས་ལས། ། ངཾག་གི་དབཾང་ཕྱུག་ཟློས་གར་སྣང་བའི་བདག ། མཁས་པའི་ཕྲིན་ལས་ལྷུཾན་གྲུཾབ་འོད་སྟོང་གིས། ། བསྟན་པའི་ཆུ་སྐྱེས་བཞད་པ་ལ་ཕྱག་འཚལ། ། རྒྱལ་བ་ཀུན་གྱི་མཁྱེཾན་བརྩེཾ་སྒྱུ་མའི་འཕྲུལ། ། ངཾག་དབཾང་གཞོན་ནུས་བྱིན་བརླབས་དགེ་བའི་བཤེས། ། རྒྱལ་བསྟན་སྲོག་ཟུང་རཾབ་ཏུ་བརྟཾན་བྱེད་པའི། ། བཤད་སྒྲུབ་དགའ་སྟོན་འགྱེད་པ་ལ་ཕྱག་འཚལ། ། བསྐལ་པར་བསགས་པའི་བསཾོད་ནཾམས་ཚོགས་མང་གིས། །
མངོན་པར་བསྐྲུན་པའི་གསང་གསུམ་ཡོན་ཏན་མཛོད། ། དོན་གཉིས་ལྷུཾན་གྱིས་གྲུཾབ་པའི་ཕྲིན་ལས་རྒྱུན། ། ལེགས་པར་སྐྱོང་བའི་བཤེས་གཉེན་ལ་ཕྱག་འཚལ། ། དུས་གསུམ་སངཾས་རྒྱུས་ཀུན་གྱི་ཡོན་ཏན་ཚོགས། ། ཡོངས་བཟུང་མཆོག་གི་སློབ་དཔོན་རྣམ་རོལ་གྱིས། ། ལུང་རྟོགས་བསྟཾན་པཾ་ཕྱོགས་བྲལ་རྒྱས་མཛད་པ། ། སྐུ་བཞིའི་དབང་ཕྱུག་དམ་པ་ལ་ཕྱག་འཚལ། ། མཁས་པར་འོས་པའི་མཛད་པ་བགྲང་ཡས་ཀྱིས། ། དོཾན་ཀུན་གྲུཾབ་བསྟན་སྨྲ་བ་ས་སྐྱ་པའི། ། ལུགས་མཆོག་ཕྱོགས་ལས་རྒྱལ་བའི་རྒྱཾལ་མཚཾན་གང༌། །
བརྟན་བྱེད་དགེ་བའི་བཤེས་གཉེན་ལ་ཕྱག་འཚལ། ། བསྔགས་འོས་བླ་ན་མེད་པར་དཀོཾན་མཆོཾག་གསུམ། ། གཅིག་ཏུ་བསྡུས་པའི་རང་གཟུགས་རྡོ་རྗེ་འཛིན། ། ཡིད་སྲུབས་ལས་རྒྱཾལ་སྡོམ་བརྩོན་དགེ་མཚཾན་ཅན། ། ཆོས་ཚུལ་འདོམས་པའི་དབང་ཕྱུག་ལ་ཕྱག་འཚལ། ། རྣམ་དག་བསོཾད་ནམཾས་ཆུ་བ་བསྐྱེད་བསྲིངས་རྩེར། ། ཀུན་མཁྱེན་ཉི་མའི་འོད་བརྒྱས་རབ་ཕྱེ་བའི། ། ཐེག་གསུམ་ཆོས་ཀྱི་སྦྲང་རྩིའི་རྒྱལཾ་མཚནཾ་ཅན། ། ལུགས་མཆོག་དགའ་ཚལ་མཛེས་པ་ལ་ཕྱག་འཚལ། ། ཡིད་བཞིན་ནཾོར་བུཾ་ལྟ་བུའི་ཡོན་ཏན་གྱིས། །
མཐའ་ཡས་འགྲོ་བའི་སྐལ་བ་དང་འཚམ་པར། ། མངོན་པར་མཐོ་དང་ངེས་ལེགས་བཟཾང་པོཾའི་ལམ། ། མི་ཟད་མགྲིན་ལས་འཇོ་བ་ལ་ཕྱག་འཚལ། ། ཀུཾན་དགཾའི་འབྱུང་གནས་བརྩེ་ཆེན་ལུགས་མཆོག་གི ། རྗེས་སུ་སྒྲུབ་པའི་བཟང་སྤྱོད་རྨད་བྱུང་གིས། ། དོཾན་ཀུན་གྲུཾབ་པའི་ཆོས་མཆོག་སྣང་བྱེད་པའི། ། ལེགས་མཛད་རྣམ་པར་རྒྱས་པ་ལ་ཕྱག་འཚལ། ། ཚོགས་ཟུང་ཀུཾན་དགའཾི་ཆུ་གཏེར་ཆེ་ལས་ཐོན། ། དཔཾལ་གྱི་འབྱུང་གནས་བླ་མ་རིན་པོ་ཆེ། ། སྐལ་བཟཾང་སྐྱེ་བོ་སྨིན་ཅིང་གྲོལ་བྱེད་པའི། །
ངེས་ལེགས་ལམ་དུ་འགོད་པ་ལ་ཕྱག་འཚལ། ། སྲིད་ཞིར་བཀྲཾ་ཤིཾས་སྒྲུབ་པའི་སྒྲ་དབྱངས་ཅན། ། ཆོས་ཀྱི་རྒྱལ་པོ་ས་སྐྱ་པ་ཡི་བསྟན། ། ཡརཾ་ངོའི་ཟླ་བའི་ངོ་མཚར་ཇི་བཞིན་དུ། ། ཕྱོགས་ཀུན་འཕེཾལ་བར་མཛད་པ་ལ་ཕྱག་འཚལ། ། ལུང་རིགས་རྩིབས་སྟོང་བཀྲཾ་ཤིཾས་འཁོར་ལོ་ཡིས། ། ཤེས་བྱའི་ནོར་འཛིན་མ་ལུས་དབང་བསྒྱུར་ཞིང༌། ། འཕགས་ནོར་རིན་ཆེན་བདུན་གྱིས་མངོན་གཏམས་པ། ། སྨྲ་བའི་དབཾང་ཕྱུཾག་གྲུབ་པ་ལ་ཕྱག་འཚལ། ། སྦྱིན་བཞི་ལ་སོགས་རྣམ་དཀར་བསོད་ནམས་དང༌། །
བསཾམ་གཏཾན་ཤེས་རབ་དྲི་མེད་ཡེཾ་ཤེཾས་ཚོགས། ། ཟུང་འཇུག་འབྲས་བུའི་ཐེག་པ་ལ་བརྟེན་ནས། ། རང་གཞན་ཕན་བདེར་སྦྱོར་བ་ལ་ཕྱག་འཚལ། ། སེམས་དཔའ་ཀུཾན་ཏུ་བཟང་བཞིན་རྨད་བྱུང་གི ། སྙིང་རྗེའི་སྤྱོད་པས་མཁས་པ་དགཾའ་བྱེད་པའི། ། ཚེཾ་རབས་ཕྲེང་བའི་མར་གྱུར་སེམས་ཅན་དོན། ། གྲུབ་པའི་སྙིང་སྟོབས་བརྟནཾ་པ་ལ་ཕྱག་འཚལ། ། ཐེག་གསུམ་བསྟནཾ་པཾ་དམ་པའི་ཐོས་པས་ཕྱུག ། རྣམ་གསུམ་ངུར་སྨྲིག་རྒྱཾལ་མཚཾན་འཛིན་ཚུལ་གྱིས། ། ལམ་གསུམ་འགྲོ་ལ་སྨན་པའི་ཕྲིན་ལས་ཅན། །
སྐྱབས་གསུམ་འདུས་པའི་བདག་ཉིད་ལ་ཕྱག་འཚལ། ། སྲིད་ཞིའི་དཔལ་ཀུན་འབྱུང་གནས་དཀོཾན་མཆོཾག་གསུམ། ། གཅིག་ཏུ་གྱུར་པའི་རང་བཞིན་དགེ་བའི་བཤེས། ། མཁས་བཙུན་བཟངཾ་པོཾར་གྲུབ་པའི་ཡོན་ཏན་གྱིས། ། བློ་གསལ་ཡོངས་ཀྱི་བསྔགས་འོས་ལ་ཕྱག་འཚལ། ། གཞུང་ལུགས་ཐོས་པ་རྒྱ་མཚོའི་ཀློང་ཡངས་སུ། ། ཟབ་ལམ་རིམ་པ་ཟུང་གི་བསཾམ་གཏཾན་གྱིས། ། ཡོན་ཏན་རིཾན་ཆེཾན་གཏེར་ལ་དབང་འབྱོར་བ། ། འདྲེན་མཆོག་གདེངས་ཅན་དབང་པོ་ལ་ཕྱག་འཚལ། ། རིང་ནས་ཐོས་བསམ་བསྒོམ་པས་སྦྱངས་པའི་ཐུགས། །
སྒྲིབ་བྲལ་ནཾམ་མཁཾའི་མཁུར་ཚོས་ངོས་ཡངས་སུ། ། ཐུགས་རྗེའི་ཟླ་བ་རབ་རྒྱས་བསྟན་པའི་དཔཾལ། ། སྐལ་བཟཾང་འགྲོ་བའི་འདྲེན་པ་ལ་ཕྱག་འཚལ། ། རྒྱལ་བསྟཾན་དྲི་མེད་འཛིཾན་པའི་མཆོག་རྣམས་ལས། ། དབང་རྒྱུད་གདམས་པ་ཐོས་པའི་མཐར་སོན་ནས། ། རྩེ་གཅིག་བསྒོམ་པས་ཡེ་ཤེས་སྣང་བ་ཆེ། ། ལྷུནཾ་གྲུཾབ་སྐུ་བཞིའི་བདག་ཉིད་ལ་ཕྱག་འཚལ། ། རྒྱལ་སྲས་ཐུ་བོ་འཇཾམ་དབྱཾངས་གཞོན་ནུ་ཡིས། ། བྱིན་རླབས་བདུད་རྩི་འཐུངས་པས་ཆོཾས་ཀུན་ལ། ། འཇུག་པའི་རྣལ་འབྱོར་ལང་ཚོ་དཾར་བབ་ཅིང༌། །
ལེགས་གསུངས་འདོམས་པའི་དབང་ཕྱུག་ལ་ཕྱག་འཚལ། ། ངག་གི་དབང་ཕྱུག་བླ་མས་རྗེས་སུ་བཟུང༌། ། ཚུཾལ་ཁྲིཾམས་བསླབ་གཞི་ཐོས་པའི་ནགས་སུ་སྐྱེས། ། རྒྱལ་སྲས་སྡོམ་པའི་རིཾན་ཆེཾན་ལྗོན་པའི་ཕང༌། ། སྔགས་སྤྱོད་འབྲས་བུས་དུད་པ་ལ་ཕྱག་འཚལ། ། སྐྱབས་གནས་ཀུན་འདུས་བླ་མའི་མཆོག་རྣམས་ལ། ། བསྟོད་པས་མགྲིན་པར་བརྒྱན་པ་དེ་ཡི་རྒྱུད། ། སྲིད་ཞིའི་བཀྲཾ་ཤིཾས་འབྱུང་གནས་ཀུན་ཏུ་བཟཾང༌། ། རྡོ་རྗེ་འཆང་བ་ཆེན་པོཾ་མངོན་གྱུར་ཤོག ། དེ་སྲིད་སྐྱེ་བར་དལ་འབྱོར་རྟེན་དང་ལྡན། །
ཡང་དག་བླ་མ་མཆོག་དང་མི་འབྲལ་བར། ། དགྱེས་པའི་ཞལ་ལས་ཇི་སྙེད་ཆོས་ཀྱི་ཚུལ། ། ཐོས་དང་དཔྱོད་པའི་ལང་ཚོ་བདོ་བར་ཤོག ། བློ་གྲོས་དཀྱིལ་འཁོར་རྣམ་གསལ་ཉིན་མོར་བྱེད། ། དད་དང་སྤྲོ་བའི་རླུང་གི་ཤིང་རྟར་བརྟེན། ། ཤེས་བྱའི་མཁའ་ལ་ཐོགས་པ་མེད་རྒྱུ་ཞིང༌། ། རྣམ་འདྲེན་བསྟན་པའི་འདབ་སྟོང་བཞད་པར་ཤོག ། ཅེས་དཔལ་ལྡན་བླ་མ་བཀྲ་ཤིས་བཟང་པོ་པའི་ཆོས་གསན་ཡུལ་གྱི་རྩ་བའི་བླ་མ་རྣམས་ལ་བསྟོད་པ་མཚན་སྤེལ་ཨུཏྤལ་ཕྲེང་བ་ཞེས་བྱ་བ་འདི་ནི། རྗེ་བཙུན་དམ་པ་དེ་ཉིད་ཀྱི་བཀའ་ལུང་གིས་བསྐུལ་ངོར། སྙོམ་ལས་མཁན་བནྡེ་ཚུལ་ཁྲིམས་རིན་ཆེན་གྱིས་བྲིས་པ་འདི་ཡུན་རིང་བར་དུ་འགྱངས་ཤོར་བའི་ཉེས་པ་སྒོ་གསུམ་བསགས་པའི་སྡིག་ལྟུང་ཚོགས་དང་ལྷན་ཅིག་དཔལ་ལྡན་བླ་མ་དེ་ཉིད་ཀྱི་དྲུང་དུ་མཐོལ་ཞིང་བཤགས་སོ། །
ཐུགས་བརྩེ་བ་ཆེན་པོས་ཚེ་རབས་ཀུན་དུ་རྗེས་སུ་གཟུང་དུ་གསོལ། ། མངྒ་ལཾ།། །། ༄། །བཀའ་དྲིན་ཆེ་ལྡན་བླ་མ་རྣམས་ལ་བསྟོད་པ་ཨུཏྤལ་ཕྲེང་བ་ཞེས་བྱ་བ་བཞུགས།། ༄༅། །ཨོཾ་སྭ་སྟི་བི་ཛ་ཡནྟུ། དཔལ་ལྡན་སྟོབས་བཅུ་མངའ་བ་ཡོངས་ཀྱི་རྩལ། ། གཅིག་ཏུ་རྫོགས་པའི་སྐུར་སྤྲུལ་བསྐལ་པ་འདིར། ། བསྟན་དགྲ་མིང་གི་མཐར་མཛད་བསྟན་པའི་དཔལ། ། ངག་དབང་ཀུན་དགའ་རིན་ཆེན་ལ་ཕྱག་འཚལ། ། ལྷ་མཆོག་འཇམ་དཔལ་དབྱངས་ཉིད་ཚུལ་མཐོང་ངོར། ། མཚམས་སྤྲིན་ལང་ཚོས་སྒེག་པའི་རྣམ་རོལ་གྱིས། །
བདེ་གཤེགས་ཕྲིན་ལས་ཕྱོགས་བཅུར་རྒྱས་མཛད་པ། ། མཁས་མཆོག་སངས་རྒྱས་ཕུན་ཚོགས་ལ་ཕྱག་འཚལ། ། གྲངས་མེད་སྐྱེ་བར་ཚོགས་བསགས་ཆུ་བོའི་གཏེར། ། ཐུགས་བསྐྱེད་སྨོན་ལམ་ལྷུན་པོས་བསྲུབས་ལས་སྐྱེས། ། ལྔ་རིག་འདབ་སྟོང་ཚལ་བཞད་ཉིན་མོར་བྱེད། ། ཀུན་མཁྱེན་བསོད་ནམས་བཟང་པོ་ལ་ཕྱག་འཚལ། ། ཤེས་བྱ་ཀུན་ལ་དཔྱོད་པའི་བློ་གྲོས་རྒྱས། ། རྒྱལ་བའི་གསུང་བཞིན་བླང་དོར་མ་ནོར་ལམ། ། རང་གཞན་ལེགས་སྦྱོར་ཡོན་ཏན་བྱེ་བའི་མཛོད། ། གྲུབ་དབང་བཀྲ་ཤིས་ལྷུན་གྲུབ་ལ་ཕྱག་འཚལ། །
སྔོན་སྦྱངས་མི་དམན་རིན་ཆེན་རྩིག་ངོས་སུ། ། དཔག་ཡས་ཤེས་བྱའི་གཟུགས་བརྒྱ་བཀྲག་ཏུ་ཆེ། ། མཁས་དབང་ཧ་ནུ་མནྠ་དགའ་བའི་དཔལ། ། འཇམ་དབྱངས་ཚུལ་ཁྲིམས་ལྷུན་གྲུབ་ལ་ཕྱག་འཚལ། ། སྡེ་སྣོད་གསུམ་གྱིས་བསྟན་བྱ་ཡོངས་བཟུང་ནས། ། རྣམ་མང་འགྲོ་ཁམས་འཚམ་པར་ལེགས་འདོམས་པས། ། མངོན་མཐོ་ངེས་ལེགས་ཕྱོགས་རབ་སྣང་བྱེད་པ། ། དཔལ་ལྡན་ནམ་མཁའ་བསམ་འགྲུབ་ལ་ཕྱག་འཚལ། ། རྒྱལ་སྲས་སྤྱོད་པའི་གདུགས་དཀར་གཡོ་བའི་གྲིབ། ། སྡུག་བསྔལ་ཚ་བས་ཉེན་དགུ་ངལ་གསོ་ཞིང༌། །
ཕན་བདེའི་ཟིལ་མངར་འཐུང་ལ་མངོན་སྦྱོར་བ། ། མགོན་པོ་དཔལ་ལྡན་ཆོས་སྐྱོང་ལ་ཕྱག་འཚལ། ། གཙུག་ལག་རབ་འབྱམས་འཆད་མཁས་ངག་གི་དབང༌། ། ཉེས་པ་བག་ཆགས་བཅས་སྤངས་དགྲ་བཅོམ་ཆེ། ། ཁམས་གསུམ་བུ་ལྟར་བརྩེ་ལྡན་སེམས་དཔའ་ཆེ། ། རྣམ་མཁྱེན་སངས་རྒྱས་དཔལ་བཟང་ལ་ཕྱག་འཚལ། ། ཟུར་ཕུད་ལྔ་ལྡན་ལྷ་ཡིས་ལེགས་ཕྱེ་བའི། ། མཐའ་ཀླས་ཤེས་བྱ་ལ་འཇུག་མཁྱེན་པའི་སྤྱན། ། སྲིད་པ་མྱ་ངན་འདས་ཀྱི་བར་བགྲང་པ། ། སྨྲ་དབང་སངས་རྒྱས་ཡེ་ཤེས་ལ་ཕྱག་འཚལ། །
མདོ་སྔགས་སྤྲིན་གྱི་ཁང་བཟང་ཡངས་པ་ལས། ། ཟབ་རྒྱས་གདམས་པའི་ཆར་ཟིམ་འདོད་པ་དགུས། ། སྐལ་བ་བཟང་ལྡན་ཡིད་ཀྱི་ནོར་འཛིན་སྣོད། ། འགེངས་མཛད་བསྟན་འཛིན་ལྷུན་གྲུབ་ལ་ཕྱག་འཚལ། ། མུ་མེད་ཞིང་གི་སངས་རྒྱས་གསང་བ་གསུམ། ། དུས་འདིར་རྡོ་རྗེ་སློབ་དཔོན་རྣམ་རོལ་གྱིས། ། ལུས་ཅན་རྡོ་རྗེ་འཛིན་སར་འཁྲིད་བྱེད་པ། ། གྲུབ་དབང་སངས་རྒྱས་བསྟན་པ་ལ་ཕྱག་འཚལ། ། གསང་རྒྱུད་གདེངས་ཅན་རྩེན་པའི་ཕོ་བྲང་ནས། ། ལེགས་བླངས་སྨིན་གྲོལ་དབང་གི་རྒྱལ་པོ་ཡིས། །
བསྟན་འགྲོའི་མི་མཐུན་རྒུད་པ་སེལ་བརྩོན་པའི། ། ཆོས་རྗེ་ཀུན་དགའ་ཆོས་འཕེལ་ལ་ཕྱག་འཚལ། ། དུས་གསུམ་སངས་རྒྱས་ཡོན་ཏན་སྲིད་པའི་མཚོར། ། མཁས་བཙུན་གྲུབ་པའི་འདབ་སྟོང་གྲོལ་བ་ལས། ། མདོ་སྔགས་སྦྲང་རྩིའི་བཅུད་ལེན་འབུམ་འགྱེད་པ། ། ཁྱབ་བདག་ཀུན་དགའ་བསྟན་འཛིན་ལ་ཕྱག་འཚལ། ། སྐྱེས་སྦྱངས་རྣམ་པར་དཔྱོད་པའི་འདྲེན་བྱེད་སྟོང༌། ། བཅུ་ཕྲག་ཤེས་བྱའི་གཞུང་ལ་ཆེས་རྣོ་བས། ། ཀུན་མཁྱེན་བསྟན་ལ་མཁས་པའི་ལས་བྱས་པ། ། འཇམ་དབྱངས་བཀྲ་ཤིས་དབང་ཕྱུག་ལ་ཕྱག་འཚལ། །
རྣམ་མང་ཕྲིན་ལས་ཡལ་ག་རིང་བརྐྱངས་པའི། ། བྱང་ཆུབ་སེམས་ཀྱི་རྩ་བརྟན་ལྗོན་པའི་ཤིང༌། ། ཡོངས་རྫོགས་བསྟན་པའི་སྐྱེད་ཚལ་མཛེས་པའི་དཔྱིད། ། བརྩེ་ཆེན་བཀྲ་ཤིས་བཟང་པོ་ལ་ཕྱག་འཚལ། ། མཐུ་རྩལ་གྲུབ་པའི་ཡོན་ཏན་ཡངས་པའི་མཐའ། ། གསེར་མངལ་སྤྲུལ་པའི་འདོམས་ཀྱིས་གཞལ་མིན་ན། ། སྒྲིབ་བཅས་བློ་ཡི་བུང་བས་ཅི་སྟེ་རྟོགས། ། མཁས་བཙུན་ནམ་མཁའ་དཔལ་བཟང་ལ་ཕྱག་འཚལ། ། ཕྱི་ནང་གཙུག་ལག་གནས་ལ་སྦྱངས་བྱུང་བློས། ། བསྟན་པ་རིན་ཆེན་ཆ་ཤས་བྱི་དོར་བགྱིས། །
མོས་ལྡན་བློ་ངོར་གདན་གསུམ་ལྷ་ཡི་གྲོང༌། ། བསྔགས་འོས་ཚུལ་ཁྲིམས་རིན་ཆེན་ལ་ཕྱག་འཚལ། ། སྐྱབས་གནས་ཀུན་འདུས་བླ་མའི་མཆོག་རྣམས་ལ། ། བདག་ཅག་རྩེ་གཅིག་གུས་པས་གསོལ་བཏབ་པས། ། འདི་ཕྱི་བར་དོའི་གནས་སྐབས་ཐམས་ཅད་དུ། ། ཐུགས་རྗེས་ཉེར་དགོངས་བྱིན་གྱིས་བརླབ་ཏུ་གསོལ། ། ཕུན་ཚོགས་དགེ་བས་བསྐྲུན་པའི་དལ་འབྱོར་ལུས། ། ཐོབ་ཀྱང་མྱུར་དུ་འཇིག་པའི་ཚུལ་ཤེས་ནས། ། སྡིག་སྤོང་དགེ་བ་བསྒྲུབ་ལ་བརྩོན་པ་དང༌། ། དགེ་སྦྱོང་ཆོས་བཞིར་སློབ་པར་བྱིན་གྱིས་རློབས། །
རང་དོན་ཞི་བདེ་གྱི་ནའི་སེམས་སྤངས་ནས། ། ཚེ་རབས་དུ་མའི་དྲིན་ཆེན་མར་གྱུར་འགྲོ། ། བདེ་ལ་སྦྱོར་ཞིང་སྡུག་བསྔལ་བསལ་འདོད་ཀྱི། ། བྱམས་དང་སྙིང་རྗེ་སྐྱེ་བར་བྱིན་གྱིས་རློབས། ། འགྲོ་རྣམས་སྲིད་ལས་གདོན་ཕྱིར་ཐམས་ཅད་མཁྱེན། ། སྨོན་འཇུག་སེམས་མཆོག་བསྐྱེད་པའི་གྲུར་ཞུགས་ནས། ། ལྟ་སྒོམ་སྤྱོད་པའི་ཆུ་གཏེར་ཆེ་མཐར་སོན། ། རྒྱལ་བའི་གདུང་མཆོག་འཚོབ་པར་བྱིན་གྱིས་རློབས། ། ཆོས་ཀུན་རྨི་ལམ་གཟུགས་འདྲར་སེམས་ཉིད་སྣང༌། ། སེམས་སྣང་སྒྱུ་མའི་སྔགས་བཏབ་ཅིར་ཡང་འཆར། །
ཤར་ཚུལ་དཔྱད་ན་སྐྱེ་འགག་གནས་པ་བྲལ། ། བརྗོད་བྲལ་ལྟ་བ་རྟོགས་པར་བྱིན་གྱིས་རློབས། ། སྔགས་སྤྱོད་དམ་ཚིག་གཉེན་པོའི་རྩ་བ་བརླིང༌། ། རིམ་གཉིས་ལྟ་བའི་སྙེ་མ་ཅི་ཡང་སྨིན། ། ཕྲིན་ལས་འདོད་དགུའི་དགའ་སྟོན་རབ་འགྱེད་ཅིང༌། ། སྐུ་བཞིའི་དཔག་བསམ་བརྙེས་པར་བྱིན་གྱིས་རློབས། ། བྱང་ཆུབ་བར་གྱི་ཚེ་རབས་ཐམས་ཅད་དུ། ། དལ་འབྱོར་རྟེན་ལྡན་དམ་པས་རྗེས་སུ་བཟུང༌། ། ཚུལ་ཁྲིམས་ལ་གནས་ཐོས་བསམ་བསྒོམ་པའི་ལས། ། མཐར་སོན་དོན་གཉིས་གྲུབ་པར་བྱིན་གྱིས་རློབས། །
ཞེས་བཀའ་དྲིན་ཆེ་ལྡན་བླ་མ་རྣམས་ལ་བསྟོད་པ་ཨུཏྤལ་ཕྲེང་བ་ཞེས་བྱ་བ་འདི་ནི། མཁས་བཙུན་ཆེན་པོ་ཆོས་ཀྱི་རྗེ་བཀྲ་ཤིས་དཔལ་བཟང་གསུང་གིས་བསྐུལ་ངོར་བནྡེ་ཚུལ་ཁྲིམས་རིན་ཆེན་གྱིས་ཆོས་སྡེ་བསམ་འགྲུབ་ཕོ་བྲང་དུ་བྲིས་པ་དགེ་ལེགས་འཕེལ་བར་གྱུར་ཅིག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
