གསུང་འབུམ། ཚུལ་ཁྲིམས་རིན་ཆེན།
པོད ༧༡
རབ་ཏུ་གནས་པའི་ཆོ་ག་དཔལ་འབྱོར་རྒྱ་མཚོའི་འདོན་བརྗོད་ལ་ཉེ་བར་མཁོ་བའི་ཟུར་རྒྱན་མཚར་སྡུག་འགྲམ་ཆང་།
༼ཆ༽ ༄༅། །ཀཱནྟབཀྟྲམདྱཾནཱམཔྲཏིཥྛབིདྷིཤྲཱིབྷཱུཏྱརྞབསྱཱངྷིཏཡུཔཀཱརྻཱནྟཱལཾཀཱརབིཛཧཱརཾ།།
༄༅། །རབ་ཏུ་གནས་པའི་ཆོ་ག་དཔལ་འབྱོར་རྒྱ་མཚོའི་འདོན་བརྗོད་ལ་ཉེ་བར་མཁོ་བའི་ཟུར་རྒྱན་མཚར་སྡུག་འགྲམ་ཆང་ཞེས་བྱ་བ་བཞུགས་སོ།། མདོ་སྔགས་ལམ་མཆོག་མཆོག་དམན་བར་མའི་བློར། ། གང་འཚམ་སྨྲ་མཁས་མཁས་དབང་ཉིན་མོར་བྱེད། ། ཇི་སྙེད་དཀྱིལ་འཁོར་འཁོར་ལོ་ཀུན་གྱི་གཙོ། ། ཕྲིན་ལས་ཀུན་ཁྱབ་ཁྱབ་བདག་བླ་མས་སྐྱོངས། ། སྲིད་ཞིའི་དགེ་ལེགས་ལེགས་བྱས་རྫོགས་ལྡན་མགྲོན། ། གཉེར་བའི་ཐབས་མཆོག་མཆོག་གི་རྟེན་གསུམ་ལ། ། མཆོད་ཡུལ་ཡོངས་འདུས་འདུས་སྐུར་མངོན་འགྱུར་བ། །
རབ་ཏུ་གནས་ཚུལ་ཚུལ་བཞིན་ཤེས་ལས་འབྱུང༌། ། འོན་ཏེ་གསང་ཆེན་ཆོ་གའི་བ་ཀུ་ལ། ། བབ་ཅོལ་སོར་མོས་ཁ་འབྱེད་རྩོལ་ན་ཡང༌། ། དཔྱོད་ལྡན་དགྱེས་པའི་འདབ་བརྒྱ་མ་གྲོལ་བར། ། ལེགས་བཤད་མཚར་སྡུག་འགྲམ་པའི་ཆང་འདི་བརྩམ། ། དེ་ལ་རབ་གནས་དོན་གསལ་དང་བཀྲ་ཤིས་རྒྱ་མཚོ་གཉིས་ཀྱི་དགོངས་དོན་སྟོན་པའི་བསྟན་བཅོས་དཔལ་འབྱོར་རྒྱ་མཚོའི་ཆོ་ག་སྟེ། དེ་ལའང༌། རྟེན་དང་སློབ་དཔོན་དུས་དང་གནས། ། ཡོ་བྱད་ཆོ་ག་བཟང་པོ་དྲུག ། ཅེས་འབྱུང་བ་ལྟར་བཟང་པོ་དྲུག་ལྡན་གྱི་རབ་གནས་བགྱིད་པ་ལ།
ཀྱེ་རྡོ་རྗེའི་སྒྲུབ་མཆོད་དང་སྦྲེལ་བའི་ཚེ་ཉིན་གསུམ་པར་འགྱུར་ལ། སྒྲུབ་མཆོད་དང་མ་འབྲེལ་བའི་ཚེ་ཉིན་གཅིག་པར་འགྱུར་བ་ཡིན་ཏེ། དང་པོ་ལྟར་ན། ལེགས་བཤམ་བདག་བསྐྱེད་བུམ་པ་བཟླས། ། རྟེན་སྦྱོང་བཀྲུ་ཞིང་ཕྱི་བ་དང༌། ། རྟེན་བསྐྱེད་ཡེ་ཤེས་སྤྱན་དྲངས་ལ། ། བགེགས་བསྐྲད་མཆོད་དེ་དགུག་གཞུག་བྱ། ། རྒྱས་གདབ་མཆོད་བསྟོད་གཏོར་མ་གཏང༌། ། སྙན་གསན་དབབ་ཅིང་མཆོད་བསྟོད་བྱ། ། བཟོད་པར་གསོལ་ཞིང་གཤེགས་སུ་གསོལ། །
རྟེན་དགབ་བདག་བསྲུང་སྟ་གོན་ནོ། ། ཞེས་པ་ལྟར་ལས། དང་པོ་ལེགས་བཤམ་ནི། དཀྱིལ་འཁོར་སྒྲུབ་མཆོད་ལ་དགོས་པ། སྟ་གོན་དང་དངོས་གཞིའི་ཆོ་ག་ལ་དགོས་པ་རྣམས་སྤྱི་ལྟར་དང༌། རབ་གནས་ལ་དགོས་པ། རབ་ཏུ་གནས་བྱའི་རྟེན་གྱི་གཙོ་བོ་ཞལ་ཤར་དུ་ཕྱོགས་པར་བཞུགས་སུ་གསོལ་བའི་མདུན་དུ་ཁྲུས་སྟེགས་ཇི་སྐད་བཤད་པ་ལྟར་བྲིས་པ་བཀྲམ་པའི་དབུས་སུ་མན་འཇིའི་ཁར། རྟེན་རྙིང་པ་རབ་གནས་ཅན་དང༌། རིང་བསྲེལ་རྡོ་རྗེ་དེ་དང་ཉེ་བར་མེ་ལོང་ལ་གུར་གུམ་གྱིས་རྟེན་འབྲེལ་སྙིང་པོ་སོགས་བྲིས་པ་བཞུགས་སུ་གསོལ། དེའི་ཕྱོགས་མཚམས་ཀྱི་པདྨ་འདབ་མ་བརྒྱད་ལ་བུམ་པ་བརྒྱད།
དེ་དང་ཉེ་བར་དཱུར་བའི་པིར་དང་འདག་ཆལ་རྣམས་དང༌། དེའི་གཡོན་དུ་དཀྱུས་ནས་འབྱུང་བ་ལྟར་བྲིས་པའི་མངའ་དབུལ་སྟེགས་དང་བཅས་པ་རྣམས་བཤམ། ཉིན་དང་པོ་ནས་རབ་ཏུ་གནས་པར་བྱ་བའི་རྟེན་རྣམས་ནི། སྒྲུབ་མཆོད་སྟ་གོན་གྱི་དུས་ནས་བཤམ། སྒྲུབ་མཆོད་སྟ་གོན་ནི་སྔོན་འགྲོ་གཏོར་མ་ནས་བཟུང་བདག་མདུན་སྒྲུབ་པ་སོགས་ནས་དགེ་བ་བསྔོ་བའི་བར་ཀྱེ་རྡོར་སྒྲུབ་མཆོད་ཀྱི་སྐབས་ཇི་ལྟ་བ་བཞིན་ལས། རབ་གནས་ལ་གདོན་བྱ་ལྷག་པོ་ཅི་ཡང་མེད། གཉིས་པ་བདག་བསྐྱེད་ཅེས་པ་ནི། ཉིན་གཉིས་པའི་སྔོན་འགྲོ་གཏོར་མ་ནས་བདག་བསྐྱེད་སྒྲུབ་མཆོད་དངོས་གཞི་ཀྱེ་རྡོར་སྒྲུབ་མཆོད་ཙམ་བྱེད་པའམ། རྒྱས་པ་ན་བདག་འཇུག་དབང་ལེན་པ། དམ་ཚིག་གསུམ་གྱི་གླུ་བླང་བ་དང་བཅས་པ་གྲུབ་པར་བྱའོ། །
དེ་ལ་བདག་བསྐྱེད་ཀྱི་སྔོན་དུ་འགྲོ་བ་སྲུང་བའི་འཁོར་ལོའི་བསྒོམ་བཟླས་བྱས་ནས། སུ་གང་དག་བདག་ཅག་གི་དཔལ་ལྡན་བླ་མ་སོགས་ཀྱི་དམོད་པ་འདོར་བའི་ཚིག་དང་བཅས་པ་ངག་ཏུ་བརྗོད་མོད་ཀྱི། འདིར་རྒྱས་པའམ་བཀྲ་ཤིས་པའི་ལས་ཡིན་པས། དེའི་ཚེ་ཐལ་མོ་བརྡབ་པ་ནི་མི་བྱའོ་ཞེས་ཕྱག་ལེན་དུའང་དེ་ལྟར་དུ་བྱེད་པ་སྣང་ངོ༌། ། དེ་ལ་དཔྱད་པར་བྱ་བ་འདི་ལྟར་སྣང་སྟེ། དེ་ལྟར་ན་ཐལ་མོ་བརྡབ་པའི་བར་དུ་གནོད་བྱེད་བཙིར་བའི་དམིགས་པ་ཙམ་འགོག་པ་ཙམ་མ་ཟད་དེ། ཕྱིར་བཟློག་གི་བསྒོམ་བཟླས་གཞན་རྣམས་ཀྱང་འགོག་དགོས་པའི་ཕྱིར། དེ་ཆོས་ཅན་རྒྱས་པའམ། བཀྲ་ཤིས་པའི་ལས་ལ་དེ་དག་བྱར་མི་རིགས་ཏེ། སྲུང་འཁོར་རྟེན་དང་བརྟེན་པར་བཅས་པ་བསྒོམས་ནས་ཧཱུྃ་ཞེས་བརྗོད་ཅིང་འཁོར་ལོ་གཡོན་སྐོར་དུ་བསྐོར་བ་དང༌།
ཕྱོགས་མཚམས་ཀྱི་ཁྲོ་བོ་རྣམས་ཞལ་ཕྱིར་གཟིགས་སུ་བསྒོམ་པ། གཙོ་བོ་དང་སྟེང་འོག་གི་ཁྲོ་བོ་རྣམས་ཞབས་གཡས་བརྐྱང་དུ་བསྒྱུར་བ། འཁོར་ལོའི་རྩིབས་བར་དུ་གནོད་བྱེད་དགུག་བསྟིམ་བྱས་ནས་གཏུབས་པའི་དམིགས་པ་སུ་གང་དག་ཅེས་དམོད་པ་དོར་བའི་གདོན་བྱ་དང་བཅས་པ་གསོད་གཅོད་ཀྱི་ལས་ཡིན་པའི་ཕྱིར། ཁྱབ་སྟེ། ཐལ་བརྡེབས་གཅིག་པུ་འགོག་ན་དེ་དག་ཀྱང་འགོག་དགོས་པ་མཚུངས་ཏེ། གསོད་གཅོད་ཀྱི་བསམ་སྦྱོར་ཡོད་པ་མཚུངས་པའི་ཕྱིར། རྒྱུ་མཚན་ཡོད་དེ། རྗེ་བཙུན་གོང་མ་བརྒྱུད་པར་བཅས་པས་གསུངས་པའི་སྒྲུབ་ཐབས་ཀྱི་སྔོན་འགྲོའི་རང་སྲུང་བའི་འཁོར་ལོ་ཡོད་པ་ཉིད་ཉམས་སུ་བླངས་པས་ཆོག་གིས། གནོད་པ་ཕྱིར་བཟློག་གི་བསྒོམ་བཟླས་ལ་ཐལ་བརྡེབས་ཙམ་དོར་བའི་གཟུ་ལུམ་གྱི་བྱ་བ་དེ་འདྲ་མི་དགོས་པའི་ཕྱིར། འོ་ན་ཇི་ལྟར་བགྱི་སྙམ་པ་བཤད་པར་བྱ་སྟེ།
རྟེན་སྲུང་བའི་འཁོར་ལོ་ཐུན་མོང་བའི་ནང་དུ་ཐུན་མོང་མ་ཡིན་པའི་སྲུང་འཁོར་བསྒོམས་ནས། ཨོཾ་བཛྲ་ཙཀྲ་རཀྵ་ཧཱུྃ་བྷྲཱུཾ་ཧཱུྃ། ལན་གསུམ་གྱིས་བརྟན་པར་བྱ་བ་ཡན་ཆད་འདྲ་བར་བྱས་ལ། འཁོར་ལོའི་ནང་གི་དབུས་དང་ཕྱོགས་བཅུར་པདྨ་དང་ཉི་མའི་དཀྱིལ་འཁོར་རེ་རེ། དེ་རྣམས་ཀྱི་སྟེང་དུ་ཧཱུྃ་རེ་རེ། དེ་ཡང་ལྷོའི་དཀར་པོ། ནུབ་ཀྱི་དམར་པོ། སྟེང་གི་སེར་པོ། གཞན་ཐམས་ཅད་སྔོན་པོ། དེ་ཐམས་ཅད་སོ་སོའི་གནས་སུ་ཡོངས་སུ་གྱུར་པ་ལས།
དབུས་སུ་རང་ཉིད་ཧཱུྃ་མཛད་སྔོན་པོ་རྡོ་རྗེ་དང་དྲིལ་བུ་རང་གི་ཕྱག་རྒྱས་ཐུགས་ཀར་བསྣོལ་ནས་འཛིན་པ། ཤར་དུ་གཤིན་རྗེ་གཤེད་སྔོན་པོ་སོགས་ནས་ནུབ་བྱང་དུ་སྟོབས་པོ་ཆེ་སྔོན་པོ་རྩེ་གསུམ་འཛིན་པ། སྟེང་དུ་གཙུག་ཏོར་འཁོར་ལོས་སྒྱུར་བ་སེར་པོ་འཁོར་ལོ་འཛིན་པ། འོག་ཏུ་གནོད་མཛེས་སྔོན་པོ་གཏུན་ཤིང་འཛིན་པ། ཧཱུྃ་མཛད་མ་ཡིན་པ་ཐམས་ཅད་སོགས་ནས་གཞན་ཐམས་ཅད་ལ་མི་བསྐྱོད་པས་དབུར་བརྒྱན་ཞེས་ཡན་ལག་བཞི་རྫོགས་སུ་བསྐྱེད་པའི་བར་འདྲ་བར་བརྗོད། དེ་ནས་འཁོར་ལོ་གཡས་སུ་འཁོར་བར་བསམ་ཞིང༌། ཁྲོ་བོ་དང་སྲུང་བའི་འཁོར་ལོ་ལས་མེ་འོད་ཕྱོགས་བཅུར་འཕྲོས་པས། རྣལ་འབྱོར་བསྒོམ་པ་ལ་བར་དུ་གཅོད་པར་བྱེད་པའི་བགེགས་དང་ལོག་པར་འདྲེན་པ་ཐམས་ཅད་རྒྱང་རིང་དུ་བསྐྲད་ཅིང་ཤུལ་ཐམས་ཅད་མེ་ལྕེས་ཁྱབ་པར་གྱུར་ཅེས་བརྗོད་ཅིང་བསམས་ལ། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཞེས་ལན་གསུམ་གྱིས་བརྟན་པར་བྱའོ། །
གཉིས་པ་དངོས་གཞི་ལ་གཞལ་ཡས་ཁང་བསྐྱེད་པ་ནི། རང་ཉིད་ཧཱུྃ་མཛད་འོད་དུ་ཞུ་བ་ལས་ཨེ་ལས་ཆོས་ཀྱི་འབྱུང་གནས་གྲུ་གསུམ་པ་སོགས་དཀྱུས་ལྟར་བྱས་པས་གྲུབ་བོ། ། རབ་གནས་སྟ་གོན་ལ། བུམ་པ་བཟླས་པ་ནི། ལྷའི་བུམ་པ་ནི་སྔར་སྒྲུབ་མཆོད་དུས་ནས་བསྒྲུབས་ཟིན་པས་མི་དགོས་ལ། ཁྲུས་བུམ་རྣམས་དཀྱུས་ནས་འབྱུང་བ་ལྟར་བསྒྲུབ་བོ། ། བཞི་པ་རྟེན་སྦྱོང་བ་ནི། ཚོགས་པ་མང་པོ་ཡོད་ན། ལངས་ཏེ་རྟེན་རྣམས་ལ་ཞི་བ། ཕྱེད་མ།
དྲག་པོའི་སྦྱོང་བ་གསུམ་བྱ། གདན་ལ་བཞུགས་ཏེ་ཏིལ་སྦྱོང་དང་བཅས་པ་བྱའོ། ། ལྔ་པ་ཁྲུས་ནི། རྟེན་རྙིང་པ་ལ་ཇི་ལྟར་བལྟམས་པ་སོགས་ཤླཽ་ཀ་གསུམ་སྔགས་དང་བཅས་པས་ཁྲུས་གསོལ་ནས། ཁྲུས་ཆུ་དེ་ཁྲུས་བུམ་བརྒྱད་དུ་ཅུང་ཟད་བླུགས་ལ། རྟེན་གསར་པ་བཀྲུ་བའི་ཚེ། མེ་ལོང་གི་ངོས་སུ་གཟུགས་བརྙན་འཆར་དུ་བཅུག་ལ། རྒྱལ་བའི་སྐུ་ལ་སོགས་ཤླཽ་ཀ་གཅིག་དང༌། ཀཱ་ཡ་བི་ཤོ་དྷ་ནི་ཞེས་པའི་སྔགས་ལན་གསུམ་བརྗོད་ཅིང༌། དང་པོར་དྲིའི་ཏིལ་མར་གྱིས་བྱུགས།
དེ་ནས་ཤུན་ལྤགས་ཀྱིས་ཉེ། དཱུརྦའི་པིར་གྱིས་དྲུད། ཆུ་གཙང་མས་ཀྱང་བཀྲུ། དེ་ནས་དྲིའི་བུམ་པས་འདི་ནི་ཁྲུས་མཆོག་སོགས་སྔགས་དང་བཅས་པས་བཀྲུ། དེ་དག་སྐུ་ལ་སོགས་སྔགས་དང་བཅས་པས་ཁྲུས་དར་གྱིས་སྐུ་ཕྱི་བའི་ཚུལ་བྱ། དེ་བཞིན་དུ་འོག་མ་ཐམས་ཅད་ཀྱི་འགོར་རྒྱལ་བའི་སྐུ་ལ་ཞེས་པ་སྦྱར་བ་དང༌། སྔགས་ལན་གསུམ་དང༌། ཇི་ལྟར་བལྟམས་པ་སོགས་ཀྱིས་མངར་གསུམ་གྱི་བུམ་པ་ལ་སོགས་པ་ནས་ཁྲུས་བུམ་གཞན་རྣམས་ཀྱིས་ཀྱང་བཀྲུ་བ་རྣམས་དཀྱུས་ལྟར་དང༌། མེ་ཏོག་འཐོར་བ་དང་བཅས་ཏེ། གང་ལ་སེར་སྣ་སོགས་ཤིས་བརྗོད་ཀྱི་མཐར།
སླར་ཡང་དྲིའི་བུམ་པས། ཇི་ལྟར་བལྟམས་པ་སོགས་དང༌། དེ་བཞིན་གཤེགས་པ་སོགས་ཀྱིས་བཀྲུ། དེ་དག་སྐུ་ལ་སོགས་ཀྱིས་སྐུ་ཕྱེ་བ་རྣམས་ནི་ཁྲུས་སོ། ། དྲུག་པ་རྟེན་བསྐྱེད་པ་ནི། ལྷ་ཁང་བཤིག་དབྲལ་སོགས་མི་དགོས་པའི་རིགས་ལ་ལས་བུམ་གྱི་ཆུ་དང༌། ཨོཾ་བཛྲ་ཨ་མྲྀ་ཏ་སོགས་ལས་སྔགས་ཀྱིས་བསང༌། ཤཱུནྱ་ཏཱས་སྦྱངས། ལྷ་ཁང་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་བྷྲཱུཾ་ལས་འཁོར་ལོ་བྷྲཱུཾ་གྱིས་མཚན་པ་ལས་རྣམ་པར་སྣང་མཛད་ཀྱེ་རྡོ་རྗེ་སྐུ་མདོག་དཀར་པོ་སོགས་ནས་རྒྱན་གྱིས་བརྒྱན་པ།
དེ་ལྟ་བུའི་རྣམ་སྣང་ཞུ་བ་ལས་བྱུང་བའི་ལྷ་ཁང་རིན་པོ་ཆེ་སྣ་ཚོགས་ལས་གྲུབ་པའི་གཙུག་ལག་ཁང་ངམ་ལྷ་ཁང་གྲུ་བཞི་པ་སྒོ་དང་བཅས་པ། བ་གམ་དང་པུ་ཤུ་དང་རྒྱལ་མཚན་དང་འཕན་ལ་སོགས་པས་བརྒྱན་པའི་གཙུག་ལག་ཁང་ངམ་ལྷ་ཁང་གི་རྣམ་པ་མཚན་ཉིད་ཐམས་ཅད་ཡོངས་སུ་རྫོགས་པ། དེ་ལྟ་བུའི་ལྷ་ཁང་གི་དབུས་སུ་སེངྒེའི་ཁྲི། ཤར་དུ་གླང་པོ་ཆེའི་ཁྲི། ལྷོར་རྟའི་ཁྲི། ནུབ་ཏུ་རྨ་བྱའི་ཁྲི། བྱང་དུ་མཁའ་ལྡིང་རྣམས་ཀྱིས་བཏེག་པའི་རིན་པོ་ཆེའི་ཁྲིའི་སྟེང་དུ། དབུས་སུ་བྷྲཱུཾ་ལས་འཁོར་ལོ་བྷྲཱུཾ་གྱིས་མཚན་པ་ལས་རྣམ་པར་སྣང་མཛད་ཀྱེ་རྡོ་རྗེ་སྐུ་མདོག་དཀར་པོ། ཞལ་བརྒྱད་ཕྱག་བཅུ་དྲུག་པ། ཞབས་བཞི་པ།
ཕྱག་གཡས་བརྒྱད་སོགས་ནས་དོན་གྲུབ་ཀྱི་བར་ཡུམ་དམ་ཚིག་སྒྲོལ་མ་ལྗང་གུ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། ཐམས་ཅད་ཀྱང་རུས་པའི་རྒྱན་གྱིས་བརྒྱན་པ། དེའི་བྱང་ཤར་དུ་གུར་གྱི་མགོན་པོ་ལྕམ་དྲལ་ལ་སོགས་པ་ཆོས་སྐྱོང་བའི་སྲུང་མ་རྣམས་དང༌། ཤར་ལྷོར་རྣམ་ཐོས་སྲས་དང༌། ནོར་རྒྱུན་མ་དང༌། ཛམྦྷ་ལ་ལ་སོགས་པ་ནོར་ལྷའི་ཚོགས་རྣམས་དང༌། གཞན་ཡང་དེ་དག་གི་མཐའ་སྐོར་དུ་སངས་རྒྱས་དང་བྱང་ཆུབ་སེམས་དཔའི་ཚོགས་བསམ་གྱིས་མི་ཁྱབ་པས་བསྐོར་བ་ཞེས་དང༌། སྐུ་རྟེན་རྣམས་བསང་སྦྱངས། སྐུའི་རྟེན་ཐམས་ཅད་མི་དམིགས་ཏེ་སྟོང་པར་གྱུར། སྟོང་པའི་ངང་ལས་ལྷ་གྲངས་དང་མཉམ་པའི་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ།
ཨོཾ་ཨཱཿཧཱུྃ་ལས་རྡོ་རྗེ་ཨོཾ་ཨཱཿཧཱུྃ་གིས་མཚན་པ་ལས་རྡོ་རྗེ་འཆང་ཀྱེ་རྡོ་རྗེ་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་ཞབས་བཞི་པ། ཕྱག་གཡས་བརྒྱད་རྡོ་རྗེ། གཡོན་བརྒྱད་དེའི་ཡུ་བ་བྱས་པའི་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་དཀར་མོ་གྲི་གུག་ཐོད་པ་འཛིན་པ་གཉིས་ཀའང་རུས་པའི་རྒྱན་གྱིས་བརྒྱན་པ། གསུང་གི་རྟེན་རྣམས་བསང་སྦྱངས། གསུང་གི་རྟེན་ཐམས་ཅད་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཛྲཱིཾ་ལས་པདྨ་ཛྲིཾ་གིས་མཚན་པ་ལས་འོད་དཔག་མེད་ཀྱེ་རྡོ་རྗེ་སྐུ་མདོག་དམར་པོ་ཞལ་བརྒྱད་སོགས་ནས་བརྒྱན་པ། ཕྱག་མཚན་ལ་སོགས་པའི་ཐུགས་ཀྱི་རྟེན་རྣམས་བསང་སྦྱངས། ཐུགས་ཀྱི་རྟེན་རྣམས་མི་དམིགས་ཏེ་སོགས་ནས།
ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་མི་བསྐྱོད་པ་ཀྱེ་རྡོ་རྗེ་སྐུ་མདོག་སྔོན་པོ་སོགས་ནས་བརྒྱན་པ། མཆོད་རྟེན་རྣམས་བསང་སྦྱངས། མཆོད་རྟེན་རྣམས་མི་དམིགས་ཏེ་སོགས་ནས། གོང་གི་ལྷ་ཁང་གི་སྐབས་བཞིན་དུ་རྣམ་སྣང་དུ་བསྐྱེད་ལ། རྣམ་སྣང་ཞུ་བ་ལས་བྱུང་བའི་ཆོས་སྐུའི་མཆོད་རྟེན་སོ་སོར་བསྐྱེད་པའམ་མི་ནུས་ན། མཆོད་རྟེན་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པ། མཆོད་རྟེན་རྣམས་ཀྱི་བུམ་པ་རྣམས་ཀྱི་ནང་དུ། དབུས་སུ་སེངྒེའི་ཁྲི་སོགས་ནས། སོ་སོའི་ས་བོན་ཕྱག་མཚན་དང་བཅས་པ་ལས་ཀྱེ་རྡོ་རྗེ་རིགས་ལྔ་འཁོར་བཅས་གོང་ལྷ་ཁང་གི་སྐབས་ཇི་ལྟ་བ་བཞིན་བསྐྱེད་དོ། ། སྲུང་འཁོར་ཡོད་ན།
བསང་སྦྱངས། སྲུང་འཁོར་རྣམས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་རྭ་ཉི་ཤུ་པ་སོགས་ནས་རཀྵ་རཀྵ་ཧཱུྃ་ཕཊ་ཀྱི་བར་ཐུན་མོང་བའི་སྲུང་འཁོར་བསྐྱེད། དེ་ལྟ་བུའི་སྲུང་བའི་འཁོར་ལོའི་ནང་གི་དབུས་དང་ཕྱོགས་མཚམས་སུ་བཀོད་པའི་ཡི་གེའི་གནས་རྣམས་སུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཛྲཱིཾ་ལས་པདྨ་ཛྲཱིཾ་གིས་མཚན་པ་ལས་འོད་དཔག་མེད་ཀྱེ་རྡོ་རྗེར་བསྐྱེད། གཙུག་ལག་ཁང་གི་གན་འཇི་ར་དང་རྒྱལ་མཚན་ལ་སོགས་པ་དམིགས་བསལ་གྱིས་བསྐྱེད་དགོས་ཚེ། རིན་ཆེན་འབྱུང་ལྡན་ཀྱེ་རྡོ་རྗེར་བསྐྱེད་ན་རྟེན་འབྲེལ་གྱི་ལེགས་པ་མངོན་ནོ། ། དེ་ནས་ལྷ་དེ་ཐམས་ཅད་ཀྱི་མིག་ཏུ་གཏི་མུག་རྡོ་རྗེ་མ་སོགས་ཀྱིས་སྐྱེ་མཆེད་བྱིན་གྱིས་བརླབས། བདུན་པ་ཡེ་ཤེས་པ་སྤྱན་དྲང་བ་ནི། རང་གི་སྙིང་ག་ནས་འོད་ཟེར་འཕྲོས་པས་འོག་མིན་གྱི་གནས་སོགས་ནས་ཨོཾ་བཛྲ་ས་མཱ་ཛཿཞེས་དང༌། ཚོགས་པ་མང་པོ་ཡོད་ན་ལངས་ཏེ་རྡོ་རྗེ་དྲིལ་བུ་འཛིན་པས།
མ་ལུས་འགྲོ་བའི་རང་བཞིན་སོགས་ནས་དྲྀ་ཤྱ་ཧོཿ ས་མ་ཡ་སྟྭཾ་ཞེས་པའི་བར་བརྗོད། ཡུངས་ཀར་ཐོགས་ཏེ། ཡེ་ཤེས་སེམས་དཔའི་ཕྱི་བཞིན་དུ་ནས་སོང་ཤིག་ཅེས་པའི་བར། རོལ་མོ་དང་ཨ་མྲྀ་ཏ་བརྗོད་པས་ཕྱི་འབྲང་གི་བགེགས་བསྐྲད། གདན་ལ་བཞུགས་ཏེ། ཡོན་ཆབ་ཁྲུས་ཆབ་གདན་བཅས་འབུལ། མཆོད་པ་མེ་ཏོག་ནས། སྤྲིན་རྣམས་སོ་སོར་གནས་གྱུར་ཅིག་དང་ཤབྡ་ཨཱཿཧཱུྃ་ཞེས་རོལ་མོའི་བར་འབུལ་ལ། དགུག་གཞུག་ནི།
ཨོཾ་བཛྲ་གཽ་རི་སོགས་སྒོ་བ་བཞིའི་སྔགས་དང༌། རྡོར་དྲིལ་དང་བཅས་པའི་ཕྱག་རྒྱས་དགུག་བསྟིམ་བྱ། ཛཿཧཱུྃ་བཾ་ཧོཿཞེས་མང་དུ་བརྗོད་པས་ཀྱང་བཅུག རང་བཞིན་གྱི་གནས་ན་བཞུགས་པ་རྣམས་ལ་སླར་ཡང་རང་གི་སྙིང་གའི་ས་བོན་ལས་འོད་ཟེར་འཕྲོས་པས་སོགས་ནས་རྡོ་རྗེ་བསྡུ་བའི་སྔགས་རྒྱ་དང་རྡོར་དྲིལ་འཛིན་པས་ཇི་ལྟར་སངས་རྒྱས་སོགས་ཚིགས་བཅད་སྔགས་དང་བཅས་པས་ཀྱང་ལན་གསུམ་དུ་དགུག་བསྟིམ་བྱའོ། ། བརྒྱད་པ་རྒྱས་གདབ་པ་ནི། ལྷ་ཐམས་ཅད་ཀྱི་དཔྲལ་བར་ཨོཾ་ལས་འཁོར་ལོ་དཀར་པོ་སོགས་ཀྱིས་བྱིན་གྱིས་བརླབས། རང་གི་ཐུགས་ཀའི་ས་བོན་སོགས་ཀྱིས་དབང་ལྷ་སྤྱན་དྲངས། ཨོཾ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་ལ་སོགས་པས་མཆོད་ནས། གསོལ་བ་བཏབ་པས། ཇི་ལྟར་བལྟམས་པ་སོགས་ཀྱིས་དབང་བསྐུར་བས་ལྷ་ཐམས་ཅད་ཀྱི་སྐུ་གང་དྲི་མ་དག་ཆུའི་ལྷག་མ་ཡར་ལུད་པ་ལས།
སྐུའི་རྟེན་རྣམས་ལ་རྡོ་རྗེ་སེམས་དཔའ། གསུང་གི་རྟེན་རྣམས་ལ་འོད་དཔག་མེད། ཐུགས་ཀྱི་རྟེན་རྣམས་ལ་མི་བསྐྱོད་པ། རིགས་ལྔ་ལ་རིགས་ལྔ་སོ་སོས་དབུར་བརྒྱན་ཞེས་བརྗོད། གོང་གི་བསྐྱེད་ཆོག་དང་མཐུན་པར་རྒྱས་གདབ་ཀྱང་འདི་ཙམ་བརྗོད་པས་འཐུས་སོ། ། དགུ་པ་མཆོད་བསྟོད་བྱ་བ་ནི། མཆོད་པ་རྣམས་བྱིན་གྱིས་བརླབས་ནས་དག་ཅིང་དྲི་མེད་སོགས་ཚིགས་བཅད་ལྔ་དང་བཅས་པས་མཆོད། མི་བསྐྱོད་རྡོ་རྗེ་སོགས་དེ་ཉིད་ལྔ་པས་བསྟོད། གཏོར་མའི་ཆོ་ག་ནི་མདུན་བསྐྱེད་དང་འབྲེལ་བས་དཀྱིལ་འཁོར་སྒྲུབ་མཆོད་ཀྱི་སྐབས་བཞིན། ཡི་དམ་ནས་མཁའ་འགྲོ་སྤྱི་གཏོར་གྱི་བར་གྱིས་འབུལ་ཞིང༌།
ཕྲིན་ལས་ཞུ་བའི་སྐབས་སུ། རབ་ཏུ་གནས་པར་བྱས་པའི་རྟེན་རྣམས་བྱིན་རླབས་ཆེ་བ། སངས་རྒྱས་ཀྱི་བསྟན་པའི་བཤད་སྒྲུབ་དར་བ། འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བ། བདག་ཅག་ཡོན་མཆོད་འཁོར་དང་བཅས་པ་རྣམས་ཀྱི་ཚེ་དང་བསོད་ནམས་དཔལ་འབྱོར་དབང་ཕྱུག་ལེགས་པའི་ཡོན་ཏན་ཐམས་ཅད་འཕེལ་ཞིང་རྒྱས་པའི་ཕྲིན་ལས་དང་སྟོང་གྲོགས་རྒྱ་ཆེན་པོ་མཛད་དུ་གསོལ་ཞེས་པ་ལྟ་བུའི་རྒྱས་པའི་ཕྲིན་ལས་གང་འདོད་པ་ཞུ། སྦྱིན་སྲེག་བྱེད་ན། ཞི་རྒྱས་གང་རུང་ལོགས་སུ་འབྱུང་བ་ལྟར་བྱའོ། ། བཅུ་པ་སྙན་གསན་དབབ་ཅིང་མཆོད་བསྟོད་བྱས་ལ། རྟེན་ལ་བཅུག་པའི་ཡེ་ཤེས་པ་རྣམས་ནང་པར་དངོས་གཞིའི་དུས་སུ་རྟེན་བྱིན་གྱིས་རློབས་པའི་ཕྱིར་འབྱོན་པར་ཞུ་སྙམ་པས། སྤོས་དང་རྡོ་རྗེ་དྲིལ་བུ་འཛིན་པས།
ཡེ་ཤེས་འཁོར་ལོ་བཅོམ་ལྡན་འདས། རིག་སྔགས་རྒྱལ་པོར་སོགས་ལན་གསུམ་བརྗོད་དེ་བདག་གིས་སེམས་ཅན་ཐམས་ཅད་ཀྱི་དོན་དུ་སོགས་ནས་མཆོག་སྩལ་དུ་གསོལ་ཞེས་པའི་བར་བརྗོད་ལ་མཆོད་བསྟོད་བྱ། བཅུ་གཅིག་པ་བཟོད་པར་གསོལ་ཞིང་གཤེགས་སུ་གསོལ་བ་ནི། ཡི་གེ་བརྒྱ་པ་དང་མ་འབྱོར་པ་སོགས་ཀྱིས་ནོངས་པ་བཤགས། ཨོཾ་བཛྲོ་ཏྟིཥྛ་ཞེས་དང་རྡོ་རྗེ་ཤུགས་ཀྱི་ཕྱག་རྒྱས་རྟེན་གྱི་ཡེ་ཤེས་པ་རྣམས་ཕྱེ་སྟེ་མདུན་གྱི་ནམ་མཁར་བཞུགས་པར་གྱུར་ཞེས་བརྗོད་ལ་མཆོད་བསྟོད་བསྡུས་པ་ཞིག་བྱའོ། ། བཅུ་གཉིས་པ་རྟེན་དགབ་པ་ནི། ཨོཾ་བཛྲ་ཝསྟྲཱ་ཡ་ཨཱཿཧཱུྃ་གིས་རྟེན་གྱི་གཙོ་བོ་རྣམས་ན་བཟའ་སེར་པོས་དགབ་ལ། ཨོཾ་བཛྲ་ཨ་མྲྀ་ཏ་སོགས་ཀྱིས་བསྲུང༌། བཅུ་གསུམ་པ་བདག་བསྲུང་བ་ནི། མདུན་བསྐྱེད་དཀྱིལ་འཁོར་གྱི་རྗེས་ཆོག་གི་མཆོད་བསྟོད་དང༌།
དངོས་གྲུབ་བླང་བ། དཀྱིལ་འཁོར་གྱི་ལྷ་དང་གཏོར་མགྲོན་གྱི་ཡེ་ཤེས་པ་བརྟན་བཞུགས་བྱ། རྟེན་མེད་པ་རྣམས་གཤེགས་སུ་གསོལ་ནས་དམ་ཚིག་པ་རྣམས་རང་ལ་ཐིམ་ཞེས་དང༌། ཛཿཧཱུྃ་བཾ་ཧོཿ རང་གི་མིག་ཏུ་གཏི་མུག་རྡོ་རྗེ་མ་སོགས་ཀྱིས་བསྲུངས་ནས་དགེ་བ་བསྔོ་བ་རྣམས་བྱས་ནས། སང་ཉིན་མཁོ་བའི་མཆོད་གཏོར་རྣམས་བཤམས་ནས་ཉལ་བའི་རྣལ་འབྱོར་ཉམས་སུ་ལེན་པ་རྣམས་ནི་རབ་ཏུ་གནས་པའི་སྟ་གོན་གྱི་ཆོ་གའོ། ། ཉིན་གསུམ་པར་རབ་གནས་ཀྱི་དངོས་གཞི་ལ། ཐོ་རངས་བདག་བསྐྱེད་མདུན་བསྐྱེད་མཆོད། ། རྟེན་སྦྱང་བཀྲུ་ཞིང་ཕྱི་བ་དང༌། ། རིང་བསྲེལ་གཞུག་ཅིང་གསོལ་བ་གདབ། །
རྟེན་བསྐྱེད་སྤྱན་དྲངས་དགུག་རྒྱས་གདབ། ། དབང་བསྐུར་མཆོད་བསྟོད་སྤྱན་དབྱེ་བྱ། ། གསོལ་གདབ་མངའ་དབུལ་རྒྱས་པར་བྱ། ། དེ་ཡང་མཆོད་བསྟོད་བྱེ་བྲག་དང༌། ། སྦྱིན་སྲེག་སྔགས་ཏེ་དངོས་གཞིའོ། ། ཞེས་པ་ལྟར་ལས། དང་པོ་ནི་ཐོ་རེངས་ལྡང་བའི་རྣལ་འབྱོར་གྱིས་ལངས་ཏེ། སྔོན་འགྲོ་གཏོར་མ་བཏང་ནས། བདག་བསྐྱེད་མདུན་བསྐྱེད་སྒྲུབ་མཆོད། བདག་མཇུག་དབང་ལེན་པ་དམ་ཚིག་གསུམ་གྱི་གླུ་བླང་བའི་བར་དབང་ཆུ་ལྟར་བྱ།
གཉིས་པ་རྟེན་སྦྱང་བ་ནི། རབ་གནས་ཀྱི་ཁྲུས་བུམ་བསྒྲུབས་ནས། རྟེན་ལ་སྦྱང་པའི་རིམ་པ་རྣམས་དང༌། གསུམ་པ་བཀྲུ་ཞིང་ཕྱི་བ་ནི། ཁྲུས་ཀྱི་རིམ་པ་རྣམས་སྟ་གོན་གྱི་དུས་ཇི་ལྟ་བ་བཞིན་བྱའོ། ། བཞི་པ་རིང་བསྲེལ་གཞུག་པ་ནི། ཨོཾ་སརྦ་བིདྱཱ་སྭཱ་ཧཱ། ཨོཾ་བཛྲ་ཨཱ་ཡུ་ཥེ་སྭཱ་ཧཱ། ཡེ་དྷརྨཱ་དང༌། སྡིག་པ་ཅི་ཡང་མི་བྱ་ཞེས་པ་རྣམས་སྦྲེལ་ཏེ་ལན་གསུམ་བརྗོད་དོ། །
ལྔ་པ་གསོལ་གདབ་ནི། ཐམས་ཅད་ལངས་ཏེ་རྡོར་དྲིལ་དང་མེ་ཏོག་ཐོགས་ཏེ། གང་འདི་བཅོམ་ལྡན་འདས་སོགས་སྡེ་ཚན་བཞི་པོ་རེ་རེ་ཞིང་ལན་གསུམ་རེ་ཐུབ་པའི་གཟུངས་སྔགས་དང་ཡི་དམ་གྱི་རྩ་སྔགས་ཨཥྚ་བཟླ་ཞིང་རོལ་མོ་དང་བཅས་ཏེ་མེ་ཏོག་འཐོར། དེ་ནས་གདན་ལ་འདུག་སྟེ། རྟེན་རབ་ཏུ་གནས་པར་བྱས་པ་ལ་བརྟེན་ནས་སེམས་ཅན་ཐམས་ཅད་ལ་ཕན་བདེ་བླ་ན་མེད་པ་བསྒྲུབ་པར་བགྱིའོ་སྙམ་པ་བྱང་ཆུབ་ཏུ་སེམས་ཅུང་ཟད་བསྒོམས་ནས། ངག་ཏུ་ངོ་མཚར་ཆེན་པོ་གྲངས་མེད་པ་སོགས་ནས་གནང་བ་མཛད་དུ་གསོལ་གྱི་བར་ལན་གཅིག་བརྗོད་ཅིང་མེ་ཏོག་གཏོར་ཏེ་དམ་བཅའོ། ། དྲུག་པ་རྟེན་བསྐྱེད་པ་ནི། གོང་སྟ་གོན་གྱི་སྐབས་ཇི་ལྟ་བ་བཞིན་དུ་ལྷ་བསྐྱེད་ནས་སྐྱེ་མཆེད་བྱིན་གྱིས་བརླབ་པ་བཅས་བྱ། དེའང་རྟེན་བསྐྱེད་ཀྱི་སྐབས་འདིར་ཕལ་ཆེ་བ་ཞིག ཐུབ་དབང་སོགས་བསྐལ་བཟང་གི་སངས་རྒྱས་རྣམས་དང་ལྟུང་བ་བཤགས་པའི་སངས་རྒྱས་དང་ཡི་དམ་ལྷ་ཡང་རྒྱུད་སྡེ་མང་པོའི་ལྷའི་སྐུ་མདོག་ཕྱག་མཚན་སོགས་བསྐྱེད་པ་མཛད་སྲོལ་མཆིས་མོད།
ཤིན་ཏུ་མི་འཐད་དེ། སངས་རྒྱས་རབ་ཏུ་བྱུང་བའི་ཆ་ལུགས་ཅན་རྣམས་ལ་ནི། འོག་ནས་འབྱུང་བའི་དབང་བཞི་བསྐུར་བའི་ཚེ་རྒྱན་ཅན་གྱི་ལྷ་ལ་འོས་པའི་དབང་རྫས་ཐམས་ཅད་གཏོད་དགོས་པ་སོགས་མི་འཚམ་པ་མང་དུ་སྣང་བའི་ཕྱིར་དང༌། གཞན་ཡང་བླ་མ་ཡི་དམ་ཆོས་སྲུང་ནོར་ལྷ་རྣམས་སོ་སོར་བསྐྱེད་ནའང་ཐང་ཁའམ་ལྷ་ཁང་གཅིག་གི་ནང་དུ་ལྷ་གྲངས་གང་ཡོད་སོ་སོར་ངོས་ཟིན་པའང་དཀའ་ཞིང༌། གལ་ཏེ་ངོས་ཟིན་དུ་རུང་ཡང་ལྷ་སོ་སོའི་བསྐྱེད་ཆོག་ཁོ་ནའང་རྫོགས་པར་དཀའ་བ་སྣང་བའི་ཕྱིར་དང༌། བསྐྱེད་ཆོག་སོ་སོར་རྫོགས་སུ་ཟིན་ནའང་རིགས་བདག་གི་རྒྱས་འདེབས་མི་འཆོལ་བ་ཞིག་འབྱུང་བའང་དཀའ་བ་སྣང་བའི་ཕྱིར། གལ་ཏེ་རྟེན་བསྐྱེད་སོ་སོར་བསྐྱེད་པའི་དབང་དུ་བཏང་ན། ས་ལུགས་ཀྱི་རབ་གནས་དངོས་གྲུབ་འབྱུང་གཏེར་ལྟར་དབང་བཞི་བསྐུར་བའི་སྐབས་སུ་རྟེན་དང་དབང་རྫས་གཉིས་ཀའི་དམིགས་པ་འཕོ་བའི་འདོན་པ་བསྒྱུར་ན་རུང་མོད། དེའང་རང་ལུགས་དཔལ་འབྱོར་རྒྱ་མཚོའི་བཞེད་པ་དང་ནི་མི་འགྲིགས་པས་སོ། ། དེས་ན་རྟེན་མང་ཉུང་ཇི་ལྟར་ཡིན་རུང་ཡི་དམ་གང་ཡིན་གྱི་དེ་བཞིན་གཤེགས་པ་རིགས་ལྔ་པོ་བསྐྱེད་པ་ཉིད་འཐད་ཆེ་བ་མངོན་ནོ། །
བདུན་པ་ཡེ་ཤེས་པ་སྤྱན་དྲངས་ནས་དགུག་བསྟིམ་བྱ་བ་དང༌། བརྒྱད་པ་རྒྱས་གདབ་པ་ནི། གནས་གསུམ་དུ་མཚན་མ་གསུམ་བསྒོམ་པ་རྣམས་སྟ་གོན་ལྟར་བྱའོ། ། དགུ་པ་དབང་བསྐུར་བ་ནི། སློབ་དཔོན་གྱི་མདུན་དུ་དབང་རྫས་རྣམ་རྒྱལ་བུམ་པ། དབུ་རྒྱན་རྡོ་རྗེ་དྲིལ་བུ་ཆ་གཉིས། སླར་ཡང་རྡོ་རྗེ་གཅིག་དང་རྡོ་རྗེ་དྲིལ་བུ་ཆ། གསང་དབང་གི་རྫས་ཀྱི་སྣོད་རྣམས་བཞག་ལ། རང་གི་ཐུགས་ཀའི་ས་བོན་ལས་འོད་ཟེར་འཕྲོས་སོགས་ཀྱིས་དབང་ལྷ་གདན་གསུམ་ཚང་བའི་རྣམ་པར་སྤྱན་དྲངས། དཀར་མོ་རི་དྭགས་སོགས་ཀྱིས་མཆོད།
ཞེ་སྡང་རྡོ་རྗེ་སོགས་ཀྱིས་བསྟོད། བྱང་ཆུབ་རྡོ་རྗེ་སོགས་ཀྱིས་གསོལ་གདབ་རྣམས་བྱས་ལ། དབང་རྫས་བྱིན་རླབས་རྐང་ཐོན་ལྟར་ན། དབང་རྫས་ལ་ལས་བུམ་གྱི་ཆུས་གཏོར་ལ། སྭ་བྷཱ་ཝ་ནས་ཧཾ། དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་དང་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་མི་བསྐྱོད་པ་ཀྱེ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་སོགས་ཀྱིས་བསྐྱེད་ནས་ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། སློབ་དཔོན་གྱིས་བུམ་པ་ཐོགས་ཏེ་སངས་རྒྱས་རྣམས་ནི་སོགས་ནས་ཨ་བྷི་ཥིཉྩ་ཧཱུྃ་ཞེས་པས་རྟེན་ལ་དབང་བསྐུར་བའི་ཚུལ་བྱས་ནས་ལས་ཀྱི་རྡོ་རྗེས་རྣམ་རྒྱལ་བུམ་པའི་ཆུ་རྟེན་གྱི་ཕྱོགས་སུ་བྲིམས་པའི་ཚུལ་གྱིས་རྟེན་གཙོ་བོའི་མདུན་དུ་སྣོད་དུ་བུམ་ཆུ་ཅུང་ཟད་བླུགས་ཏེ་གཞག དབུ་རྒྱན་རིན་ཆེན་འབྱུང་ལྡན་དུ་བསྒྲུབས་ནས་ཞུ་བ་ལས་བྱུང་བའི་དབང་རྫས་དབུ་རྒྱན་དུ་གྱུར། སློབ་དཔོན་གྱིས་དབུ་རྒྱན་ཐོགས་ཏེ།
སངས་རྒྱས་རྣམས་ནི་ནས་ཧོཿཞེས་དབང་བསྐུར་བའི་ཚུལ་དང༌། རྡོ་རྗེ་འོད་དཔག་མེད་དུ་བསྒྲུབས་ནས་ཞུ་བ་ལས་བྱུང་བའི་དབང་རྫས་རྡོ་རྗེར་གྱུར། རྡོ་རྗེ་ཐོགས་ཏེ། སངས་རྒྱས་ཀུན་གྱི་རྡོ་རྗེའི་ནས་བཛྲ་ཧཱུྃ་ཞེས་དབང་བསྐུར་བའི་ཚུལ་དང༌། དྲིལ་བུ་དོན་གྲུབ་ཏུ་བསྒྲུབས་ནས་ཞུ་བ་ལས་བྱུང་བའི་དབང་རྫས་དྲིལ་བུར་གྱུར། དྲིལ་བུ་ཐོགས་ཏེ། ཨོཾ་བཛྲ་ཨ་དྷི་ནས་སྟྭཾ། ཞེས་དབང་བསྐུར་བའི་ཚུལ་དང༌། རྡོ་རྗེ་དྲིལ་བུ་རྣམ་སྣང་དུ་བསྒྲུབས་ནས་ཞུ་བ་ལས་བྱུང་བའི་དབང་རྫས་རྡོ་རྗེ་དང་དྲིལ་བུར་གྱུར། དེ་ལྷན་ཅིག་ཏུ་ཐོགས་ཏེ།
ཨོཾ་བཛྲ་ས་ཏྭ་ནས་དེ་བཞིན་གཤེགས་པའོ་ཞེས་མིང་འདོགས་པའི་ཚུལ་དང༌། ཡང་ཧཱུྃ་ལས་བྱུང་བའི་རྡོ་རྗེར་གྱུར་ཞེས་བརྗོད་ལ། རྡོ་རྗེ་ཐོགས་ལ་འདི་དེ་སངས་རྒྱས་སོགས་ཀྱིས་བརྟུལ་བཞུགས་དང༌། སླར་ཡང་ཧཱུྃ་དང་ཨཿལས་བྱུང་བའི་རྡོ་རྗེ་དང་དྲིལ་བུར་གྱུར་ཞེས་བརྗོད་ལ། རྡོར་དྲིལ་བསྣོལ་བའི་ཚུལ་དང༌། རྡོ་རྗེ་ཆེ་དང་སོགས་ནས་བསྡུ་བར་གྱིས་ཞེས་པ་ནི་བུམ་དབང་ངོ༌། ། གསང་དབང་གི་རྫས་ནང་མཆོད་ནས་སྣོད་དུ་ཅུང་ཟད་བླུགས་པས་རྟེན་ལ་དབང་བསྐུར་བའི་ཚུལ་བྱ་ཞིང༌། ཇི་ལྟར་འདས་པའི་སོགས་ནས་ཧོཿཞེས་གསང་དབང་ངོ༌། ། ཕྱག་རྒྱ་གཏད་པར་བསམས་ལ། དགའ་སྟེར་སོགས་ནས་དག་ཏུ་གྱིས་ཞེས་དབང་གསུམ་པའོ། །
ཡེ་ཤེས་འདི་ནི་ནས། དེ་ཡི་ཕ་ཞེས་དབང་བཞི་པའོ། ། བྱུང་རྫོགས་བྱེད་ན། དབང་རྫས་ཐམས་ཅད་དུས་གཅིག་ཏུ་བསྒྲུབས་པ་དཀྱུས་སུ་གསལ་བ་ལྟར་ལས། མིང་དབང་སྐབས་རྣམ་སྣང་ཞུ་བ་ལས་བྱུང་བའི་དབང་རྫས་རྡོ་རྗེ་དང་དྲིལ་བུར་གྱུར། ཡང་ཧཱུྃ་ལས་བྱུང་བའི་རྡོ་རྗེ་དང༌། སླར་ཡང་ཧཱུྃ་དང་ཨཿལས་བྱུང་བའི་རྡོ་རྗེ་དང་དྲིལ་བུར་གྱུར་ཞེས་བརྗོད་ན་ལེགས་པ་མངོན་ནོ། ། དེ་ནས་སློབ་དཔོན་གྱིས་བུམ་པ་ཐོགས་ལ། སངས་རྒྱས་རྣམས་ནི་ནས་ཨ་བྷི་ཥིཉྩ་ཧཱུྃ། དབུ་རྒྱན་ཐོགས་ལ།
སངས་རྒྱས་རྣམས་ནི་ནས་ཧོཿ རྡོ་རྗེ་ཐོགས་ཏེ། སངས་རྒྱས་ཀུན་གྱི་ནས་བཛྲ་ཧཱུྃ། དྲིལ་བུ་ཐོགས་ཏེ། ཨོཾ་བཛྲ་ཨ་དྷི་ནས་སྟྭཾ། རྡོ་རྗེ་དྲིལ་བུ་ལྷན་ཅིག་ཏུ་ཐོགས་ཏེ། ཨོཾ་བཛྲ་ནས་དེ་བཞིན་གཤེགས་པའོ། ། རྡོ་རྗེ་ཐོགས་ཏེ། འདི་དེ་ནས་ཧི་ཧཱུྃ། རྡོ་རྗེ་དྲིལ་བུ་བསྣོལ་བའི་ཚུལ་དང༌།
རྡོ་རྗེ་ཆེ་དང་ནས་བསྡུ་བར་གྱིས་ཞེས་བུམ་དབང་ངོ༌། ། གསང་རྫས་མན་ཆད་སྔ་མ་བཞིན་བྱའོ། ། དེ་ལྟར་ན་དབང་བཞི་བསྐུར་བས་དྲི་མ་དག ཆུའི་ལྷག་མ་ཡར་ལུད་པ་ལས་སྐུ་རྟེན་རྣམས་ལ་རྡོ་རྗེ་སེམས་དཔའ་སོགས་སྟ་གོན་ལྟར་བྱའོ། ། བཅུ་པ་མཆོད་བསྟོད་ནི། མཆོད་པ་བྱིན་གྱིས་བརླབས་ནས་དབང་ཆུ་ལྟར་འབུལ། དེ་ཉིད་ལྔ་པས་བསྟོད་དོ། ། བཅུ་གཅིག་པ་སྤྱན་དབྱེ་བ་ནི། སློབ་དཔོན་གྱིས་མིག་ཐུར་གྱི་རྩེར་མར་དང་སྦྲང་རྩི་བླངས་ནས་སྤྱན་གྱི་ཕྱག་རྒྱས་བཟུང་ནས་རྟེན་གྱི་སྤྱན་གཡས་གཡོན་དུ་འབྱེད་པའི་ཚུལ་དང༌། ཀུན་མཁྱེན་ཡེ་ཤེས་ནས་མཐུ་ཕུན་སུམ་ཚོགས་པ་དང་ལྡན་པར་གྱུར་ཅིག་ཅེས་པའི་བར་རོ། །
བཅུ་གཉིས་པ་གསོལ་བ་གདབ་པ་ནི། རྟེན་ལ་མཆོད་བསྟོད་མདོར་བསྡུས་བྱས་ནས། སྔར་གྱི་རྡོ་རྗེ་འཆང་ཞུ་བ་ལས་བྱུང་བའི་རྟེན་སོ་སོའི་རྣམ་པ་ཇི་ལྟ་བ་བཞིན་དུ་གྱུར། འོད་དཔག་མེད་རྣམས་ཞུ་བ་ལས་བྱུང་བའི་ལུང་དང་རྟོགས་པའི་ཆོས་དཀོན་མཆོག་དབྱངས་དང་གསལ་བྱེད་ཀྱི་ཡི་གེའི་རང་བཞིན་གླེགས་བམ་གྱི་གཟུགས་སུ་གྱུར། མི་བསྐྱོད་པ་ཞུ་བ་ལས་བྱུང་བའི་རྟེན་སོ་སོའི་རྣམ་པ་ཇི་ལྟ་བ་བཞིན་དུ་གྱུར། རིན་འབྱུང་སོགས་ཡོད་ནའང་དེས་རིགས་འགྲེ་དང༌། གཟུངས་ཞུགས་སམ་འཁོར་ལོ་ཡོད་ན། འོད་དཔག་མེད་རྣམས་ཞུ་བ་ལས་བྱུང་བའི་དབྱངས་དང་གསལ་བྱེད་ཀྱི་ཡི་གེའི་རང་བཞིན་རྩ་སྔགས་དང༌། སྙིང་པོ་དང༌། ཉེ་བའི་སྙིང་པོ་དང༌།
གཟུངས་སྔགས་ཀྱི་ཚོགས་སུ་གྱུར་ཅེས་དང༌། འཁོར་ལོ་ལ་ཡན་ཆད་འདྲ་བ་ལས། གཟུངས་སྔགས་ཀྱི་ཚོགས་སུ་གྱུར་པ་བྲིས་པའི་འཁོར་ལོ་ཇི་ལྟ་བ་བཞིན་དུ་གྱུར་ཅེས་བརྗོད། འཁོར་ལོ་ལ་དེ་ཙམ་གྱིས་ཐུས་པར་བྱ་བའམ། ཁྱད་པར་གྱི་འཁོར་ལོའི་རབ་གནས་ལྟ་བུ་དགོས་སྐབས་ཡིན་ན། དེ་དག་གི་སྟེང་དུ། སླར་ཡང་རང་གི་སྙིང་གའི་ས་བོན་ལ་འོད་ཟེར་འཕྲོས་པས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་ནས་བྲིས་པ་དང་འདྲ་བའི་ཡེ་ཤེས་ཀྱི་འཁོར་ལོའི་རྣམ་པ་བསམ་གྱིས་མི་ཁྱབ་པ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཛཿཧཱུྃ་བཾ་ཧོཿཞེས་པས་བསྟིམ།
ནུས་ན་འཁོར་ལོ་ལ་བཀོད་པའི་སྔགས་རྣམས་ཀྱང་ལན་ཁ་ཡང་བཟླའོ། ། འཐོར་ནས་སྒྲུབ་ཐབས་གཞན་ནས་འབྱུང་བ་ལྟར་རམ་མི་ནུས་ན་ནས་གཙང་མ་ལ་ཡེ་དྷརྨཱ་མང་དུ་བཟླས་ནས་འབྲུ་རེ་རེ་ནས་ཡེ་དྷརྨྨཱའི་ཡིག་འབྲུ་གསེར་གྱི་འོད་འབར་བ་རེ་རེར་གྱུར་པར་བསམས་པ་དཔོན་སློབ་ཐམས་ཅད་ཀྱིས་ཐོགས་ལ། ཕྱོགས་བཅུ་ན་བཞུགས་པའི་སོགས་ནས་ཏིཥྛ་བཛྲཱ་ཡ་སྭཱ་ཧཱ་ཞེས་པའི་བར་དང༌། ཡེ་དྷརྨཱ་བརྗོད་ཅིང་མེ་ཏོག་འཐོར་བ་ལན་གསུམ་གྱི་མཐར། རྒྱལ་བ་རྣམ་པར་སྣང་མཛད་སོགས་ནས་བཀྲ་ཤིས་མཛད་དུ་གསོལ་ཞེས་བརྟན་བཞུགས་བྱ། རོལ་ཆེན་དང་བཅས་ཏེ་རྟེན་རྣམས་ཀྱི་གནས་གསུམ་དུ་རྡོ་རྗེས་རེག་ཅིང༌། འཁོར་བ་མ་སྟོངས་ཀྱི་བར་དུ་བརྟན་པར་བཞུགས་སུ་གསོལ་ཞེས་བརྗོད་དོ། ། བཅུ་གསུམ་པ་མངའ་དབུལ་ལ་བཞི་ལས། དང་པོ་མཆོད་བསྟོད་ཀྱི་མངའ་དབུལ་ལ། རྟེན་གསར་པའི་མདུན་དུ་མཆོད་པ་བཤམས་པ་བྱིན་གྱིས་བརླབས་ནས།
རབ་འབྱམས་རྒྱ་མཚོ་སོགས་ཕྱི་མཆོད་དང༌། ཡིད་བྱུང་གི་མཆོད་པ་རྣམས་ཀྱིས་མཆོད་དེ། ལྷ་སོ་སོའི་སྒོས་བསྟོད་དང་ཐུན་མོང་དུ་སྤྱི་བསྟོད་ཀྱིས་བསྟོད། གཉིས་པ་ཉེ་བར་མཁོ་བའི་མངའ་དབུལ་ལ་རྟེན་སྤྱིའི་མངའ་དབུལ་དང༌། རྟེན་སོ་སོའི་མངའ་དབུལ་རྣམས་དཀྱུས་ལྟར་བྱའོ། ། གསུམ་པ་སྦྱིན་སྲེག་གི་མངའ་དབུལ་ནི། སྐབས་འདིར་རྒྱས་པའི་སྦྱིན་སྲེག་ཁོ་ན་བྱ་བ་སྟེ། དེའི་ཆོ་ག་ནི་ཀྱེ་རྡོ་རྗེའི་རྒྱས་པའི་སྦྱིན་སྲེག་ཇི་ལྟ་བ་བཞིན་ལས། འདིར་མི་འདྲ་བའི་ཁྱད་པར་རྣམས་བརྗོད་པ་ལ། སྦྱོར་བ།
དངོས་གཞི། རྗེས་གསུམ་ལས། དང་པོ་ལ། སྦྱོར་བ་ཐབ་དང་བུད་ཤིང་སྦར་བ་མེ། ། རྫས་དང་བཤམ་ཐབས་སྒྲུབ་པ་པོ་སྟེ་དྲུག ། ཅེས་པ་ལྟར་དྲུག་ལས། དང་པོ་ཐབ་ནི་རབ་གནས་ཀྱི་རྟེན་དང་ཁད་ཉེ་བའི་ས་ཕྱོགས་སུ་ཐིག་ཆེན་བརྒྱད་སྤྱི་དང་མཐུན་པར་བཏབ་ལ། རྒྱས་པའི་ཐབ་སྤྱི་ལྟར་བྲིས་པའི་དབུས་ཀྱི་པདྨ་འདབ་མ་བརྒྱད་པའི་ལྟེ་བར་ཉི་མའི་དཀྱིལ་འཁོར་གྱི་དབུས་སུ་སྐུ་རྟེན་ལྷ་ཁང་དང་མཆོད་རྟེན་ཐམས་ཅད་ཀྱི་མཚོན་བྱེད་དུ། ཚོན་ཕུང་དབུས་སུ་སྔོན་པོ་དང་མདུན་ནས་གཡས་སྐོར་གྱིས་དཀར་པོ་སོགས་རིགས་ལྔའི་ཚོན་སྤུངས་དང༌། གཡས་སུ་གསུང་རྟེན་གྱི་དམར་པོ།
གཡོན་དུ་ཐུགས་རྟེན་གྱི་ནག་པོ་གསུམ་ལས་གཞན་མི་དགོས། གཉིས་པ་བུད་ཤིང་དང༌། གསུམ་པ་སྦར་བ་མེ་དང༌། ལྔ་པ་བཤམ་ཐབས། དྲུག་པ་སྒྲུབ་པོ་རྣམས་འདྲའོ། ། གཉིས་པ་དངོས་གཞི་ལ། བདག་གི་རྣལ་འབྱོར་མེ་བཙལ་ཡོ་བྱད་བསང༌། ། ཐབ་ཁུང་འདུས་བྱས་འཇིག་རྟེན་མེ་ལྷ་མཆོད། ། འདས་པའི་མེ་ལྷ་མཆོད་རྣམས་དངོས་གཞིའི་ཆོས། ། ཞེས་པ་ལྟར་དྲུག་ལས།
དང་པོར་བདག་གི་རྣལ་འབྱོར་ནི། སྔོན་དུ་སོང་མ་ཐག་པ་ཡིན་པས་མི་དགོས། གཉིས་པ་མེ་བཙལ་ཞིང་སྒྲུབ་པ་དང༌། གསུམ་པ་ཐབ་དང་ཡོ་བྱད་བསང་བ། བཞི་པ་ཐབ་ཁུང་མངོན་པར་འདུ་བྱ་བ། ལྔ་པ་འཇིག་རྟེན་པའི་མེ་ལྷར་མཆོད་རྫས་བསྲེག་རྫས་ཕུལ་ནས། མེ་ལྷ་འབར་བའི་རྣམ་པར་གྱུར་ཅེས་པའི་བར་འདྲའོ། ། དྲུག་པ་འདས་པའི་མེ་ལྷ་མཆོད་པ་ནི། དེ་འབར་བའི་དབུས་སུ་པཾ་ལས་སོགས་ནས་གཞལ་ཡས་ཁང་པདྨ་ཡན་ཆད་བསྐྱེད་པའི་ལྟེ་བར་ཉི་མའི་དཀྱིལ་འཁོར་དང་བཅས་པར་གྱུར། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས།
རབ་ཏུ་གནས་པར་བྱས་པའི་རྟེན་གྱི་ལྷ་ཚོགས་རྣམས་ལས་དེ་དང་འདྲ་བའི་ལྷ་ཚོགས་རྣམས་དང༌། ཆོས་ཀྱི་གླེགས་བམ་རྣམས་འོད་དཔག་མེད་དང༌། ལྷ་ཁང་དང་མཆོད་རྟེན་རྣམས་རྣམ་པར་སྣང་མཛད་ཀྱི་རྣམ་པ་ཅན་གྱི་ལྷ་ཚོགས་ཐམས་ཅད་མདུན་གྱི་ནམ་མཁའ་ཨོཾ་བཛྲ་ས་མཱ་ཛཿ ཞེས་རྡོ་རྗེ་བསྡུ་བའི་ཕྱག་རྒྱ་དང་བཅས་པས་སྤྱན་དྲངས། སྤྲོ་ན། སྤོས་དང་རྡོ་རྗེ་དྲིལ་བུ་འཛིན་པས། དམིགས་མེད་མཁའ་ལྟར་དག་ཅིང་ཁྱབ་པ་ཡི། ། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང༌། ། ཐབས་དང་ཤེས་རབ་གཟུགས་བརྙན་སྐུར་སྟོན་པ། ། བཅོམ་ལྡན་འཁོར་བཅས་འདིར་ནི་གཤེགས་སུ་གསོལ། །
ཞེས་དང༌། མ་ལུས་སེམས་ཅན་སོགས་ཚིགས་བཅད་གཅིག་གི་མཐར། ཨོཾ་ཨེ་ཧྱེ་ཧི་བྷ་ག་ཝཱན་ས་མ་ཡ་ཨ་རྩ་མ་ན། ཨརྒྷཾ་པཱ་དྱཾ་པྲ་ཏཱིཙྪ་པཱུ་ཛ་ནོ་པ་ཙརྻ་པྲ་སིདྡྷིམྨེ། ཞེས་པས་སྤྱན་དྲངས་ནས། ཨོཾ་པདྨ་ཀ་མ་ལཱ་ཡ་སྟྭཾ། ཐབ་ཀྱི་དབུས་སུ་སོ་སོའི་གདན་རྣམས་ཀྱི་སྟེང་དུ་བཞུགས་པར་གྱུར། ལྷ་ཐམས་ཅད་འཛུམ་ཞིང་ཚིམ་པ་འོད་ཟེར་སེར་པོ་འཕྲོ་བ་དང༌། གཟི་བརྗིད་དང་ལྡན་པའི་སྒོ་ནས་བདག་དང་སྦྱིན་བདག་གིས་གཙོར་བྱས་པའི་སེམས་ཅན་ཐམས་ཅད་ཀྱི་ཚེ་དང་བསོད་ནམས་དང་དཔལ་འབྱོར་ལེགས་པའི་ཡོན་ཏན་རྣམ་དཀར་ཕྲིན་ལས་ཐམས་ཅད་འཕེལ་ཞིང་རྒྱས་པའི་ལས་མཛད་པར་གྱུར་ཅེས་བརྗོད། ཕྱི་མཆོད་འདྲ།
ནང་མཆོད་ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་ཧེ་བཛྲ་ས་པ་རི་ཝཱ་ར་ཡ་ཨོཾ་ཨཱཿཧཱུྃ། ཡིད་བྱུང་ལྷ་མོ་བརྒྱད་ཀྱིས་མཆོད་པའི་རྗེས་སུ། བསྟོད་པ་དེ་ཉིད་ལྔ་པས་བསྟོད། བསྲེག་རྫས་རྣམས་བརྒྱ་རྩ་བརྒྱད་རེ་སྤེལ་ཚིག་བདག་དང་སྦྱིན་བདག་གིས་གཙོར་བྱས་པའི་སེམས་ཅན་ཐམས་ཅད་ཀྱི་ཚེ་དང་བསོད་ནམས་དང་དཔལ་འབྱོར་ལེགས་པའི་ཡོན་ཏན་རྣམ་དཀར་ཕྲིན་ལས་ཐམས་ཅད་པུཥྚིཾ་ཀུ་རུ་ཨོཾ་ཞེས་སྦྱར། འདས་གཏོར་འབུལ་བའང་དེས་འགྲེ་ཞིང་གཞན་ཐམས་ཅད་འདྲ། ཐབ་ཀྱི་ལྷ་གཤེགས་གསོལ་གྱི་ཚེ། ཨོཾ་ཁྱེད་ཀྱིས་སེམས་ཅན་ནས་འབྱོན་པར་མཛད་དུ་གསོལ་ཞེས་དང་གུར་ལས་འབྱུང་བའི་ཡི་གེ་བརྒྱ་པའི་མཐར། ཨོཾ་ཨཱཿཧཱུྃ་བཛྲ་མུཿཞེས་དང་མཐེབ་སྲིན་གྱི་སེ་གོལ་གྱི་སྒྲ་དང་བཅས་ཏེ། ཐབ་ནང་གི་ལྷ་ཚོགས་ཐམས་ཅད་སྔར་བསྐྱེད་པའི་རྟེན་སོ་སོ་ལ་གཉིས་སུ་མེད་པར་ཐིམ་པར་བསམ་ཞིང་བརྗོད་དོ། ། གསུམ་པ་རྗེས་ལ།
མེ་ལྷ་ལྷག་མས་མཆོད་དང་གཏོར་མ་བཏང༌། ། འདོད་དོན་ཞུས་ལ་གཤེགས་གསོལ་ལྷག་ཆད་བསྐང༌། ། ལས་ཀྱི་རྗེས་བསྡུ་བ་སྟེ་དྲུག་ཡིན་ནོ། ། ཞེས་པ་ལྟར་ལས། ཐབ་ཁུང་དུ་མར་བླུགས་གཟར་གང་དགང་གཟར་ལ་རེག་པར་ཕུལ་ལ། ཨོཾ་བཛྲ་ཛྭ་ལ་རཾ་ཞེས་བརྗོད་པས་འབར་བ་མེ་ལྷ་ཞལ་ཕྱག་གི་རྣམ་པ་ཅན་དུ་གྱུར་པ་སོགས་ནས། མེ་ལྷ་རང་བཞིན་གྱི་གནས་སུ་གཤེགས། དམ་ཚིག་པ་རང་ལ་ཐིམ་པར་བསམ་པའི་བར་དཀྱུས་ཇི་ལྟ་བ་བཞིན་བྱའོ། ། དེ་ནས་ཐབ་ཁུང་གི་མེའི་སྟེང་དུ་མན་འཇིའི་ཁར། ཚོན་སེར་པོས་བྱུགས་པའི་སྣོད་བཞག་ལ།
དེའི་ནང་དུ་འབྲས་དང༌། སྦྲང་རྩི་དང༌། ཀ་ར་རྣམས་བསྲེས་པའི་འོ་མ་བླུགས་ལ། ཐམས་ཅད་ཀྱིས་དཀྱིལ་འཁོར་གྱི་གཙོ་བོའི་སྔགས་ཨཥྚ་བཟླ་བཞིན་པས་འོ་ཐུག་བསྒྲུབས་ལ། དེ་དང་ཙཱ་རུའི་ལྷ་བཤོས་བཟང་པོ་རྒྱན་གྱིས་བརྒྱན་པ་ལ་བུ་རམ་ཐུད་ལ་སོགས་པའི་ཟས་སྣ་བཟང་པོ་དང་བཅས་པ་རྒྱ་ཆེར་བཤམས་པ་ཆབ་ཀྱིས་བྲན་ཏེ། བསང་སྦྱངས་སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་ལྷ་རྫས་ལས་གྲུབ་པའི་ཞལ་ཟས་རོ་བརྒྱ་དང་ལྡན་པ་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ། ནམ་མཁའ་མཛོད་ཀྱི་སྔགས་དང་ཕྱག་རྒྱས་བྱིན་གྱི་བརླབས་ནས། ལས་བྱེད་པ་དག་གིས་བཏེག་ཅིང་རྟེན་ལ་འབུལ་བའི་ཚུལ་བྱ་ཞིང༌། ཞལ་ཟས་རོ་བརྒྱ་ལྡན་པའི་ཞེས་སོགས་དང༌། ཨོཾ་དི་བྱ་ཨནྣ་ས་མཱ་དྷི་དྡྱཱ་ན་པྲྀ་ཎ་ ལྷའི་ཞལ་ཟས་ཏིང་འཛིན་བསམ་གཏན་གྱི་ཚིམ་པ།་་་་་
ནེ་སྭཱ་ཧཱ་ཞེས་པ་ལན་གསུམ་གདངས་དང་བཅས་པས་འབུལ་ལོ། ། བཞི་པ་སྔགས་ཀྱི་མངའ་དབུལ་ནི། རྟེན་ལ་གཟུངས་ཐག་སེར་པོ་བཏགས་པ་ནས་བཟུང་ལ། ཨོཾ་སུ་པྲ་སོགས་བརྒྱ་རྩ་གཅིག་བཟླའོ། ། དེ་ནས་མེ་ཏོག་ཐོགས་ལ་རྒྱལ་མཚན་རྩེ་མོ་ལ་སོགས་པའི་བཀྲ་ཤིས་ཀྱི་མངའ་གསོལ་དང་མཆོད་བསྟོད་བསྡུས་པ་ཞིག་བྱའོ། ། གསུམ་པ་མཇུག་གི་ཆོ་ག་ལ། གཏོར་མ་སྦྱིན་དང་ཆོས་སྐྱོང་བསྒོ། ། དཀྱིལ་འཁོར་མཆོད་དེ་དངོས་གྲུབ་བླང༌། ། བཟོད་པར་གསོལ་ནས་གཤེགས་སུ་གསོལ། ། ཡོན་བདག་བསྒོ་ཞིང་ཤིས་པ་བརྗོད། །
རྟེན་མཆོད་བསོད་ནམས་ཡོངས་སུ་བསྔོ། ། སློབ་དཔོན་མཆོད་དེ་དགའ་སྟོན་བྱ། ། སླར་ཡང་ཤིས་པ་རྒྱས་པར་བརྗོད། ། རྗེས་བསྡུ་སྦྱིན་སྲེག་མཇུག་དོན་ནོ། ། ཞེས་པ་ལྟར་ལས། དང་པོ་གཏོར་མ་སྦྱིན་པ་ནི། སྒྲུབ་མཆོད་ཀྱི་སྐབས་ལྟར་ཡི་དམ་ནས་མཁའ་འགྲོ་སྤྱི་གཏོར་བར་འབུལ། གཉིས་པ་ཆོས་སྐྱོང་བསྒོ་བ་ནི། གཏོར་མ་ནང་མཆོད་ལྟར་བྱིན་གྱིས་བརླབས་ནས། གུར་ཞལ་གང་ལ་གཏད་པ་དེ་ལ་གཏོར་སྔགས་ཀྱིས་ལན་གསུམ་མམ་ལྔས་དབུལ།
ཕྱི་མཆོད་དང་ནང་མཆོད་མཐར། མཆོད་སྦྱིན་གྱི་གཏོར་མ་འདི་བཞེས་ལ་ཁྱོད་ཀྱིས་རབ་ཏུ་གནས་པ་སོགས་ནས་རྒྱུན་མི་ཆད་པར་གྱིས་ཤིག་ཅེས་པའི་བར་རོ། ། གསུམ་པ་དཀྱིལ་འཁོར་མཆོད་པ་ནི། རྗེས་ཆོག་ལྟར་མཆོད་བསྟོད་བྱས་ལ། འདོད་དོན་དངོས་གྲུབ་ཞུའོ། ། བཞི་པ་བཟོད་པར་གསོལ་ཞིང་གཤེགས་སུ་གསོལ་བ་ནི། ཡི་གེ་བརྒྱ་པ་ལན་གསུམ་དང༌། རྫོགས་སངས་རྒྱས་དང་དེ་སྲས་སོགས་ནས་རང་གནས་བདེ་བར་གཤེགས་སུ་གསོལ་ཞེས་པའི་བར་དང༌། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་སོགས་ཀྱིས་དཀྱིལ་འཁོར་གྱི་ལྷ་དང༌། རྟེན་ཡོད་པའི་གཏོར་མགྲོན་རྣམས་ལ་བརྟན་བཞུགས་དང༌།
རྟེན་མེད་པའི་གཏོར་མགྲོན་གཤེགས་སུ་གསོལ་བ་རྣམས་བྱའོ། ། ལྔ་པ་ཡོན་བདག་བསྒོ་བ་ནི། རྟེན་གྱི་མདུན་དུ་སྦྱིན་བདག་འཁོར་བཅས་འཁོད་པ་ལ། སློབ་དཔོན་གྱིས་བཞེངས་ཏེ་རྟེན་ལ་མཆོད་པ་འབུལ་བར་བསྒོའོ། ། དྲུག་པ་ཤིས་པར་བརྗོད་པ་ནི། སྦྱིན་བདག་རྣམས་ལས་སྔགས་བུམ་པའི་ཆུ་དང་བཅས་པས་བསང༌། སྦྱིན་པའི་བདག་པོ་རྣམས་སྐད་ཅིག་གིས་ཧེ་རུ་ཀའི་སྐུ་ཅན་རེ་རེར་གྱུར་ཅེས་དང༌། ཁྲོ་བོ་སྤྱན་དྲངས་ནས་བགེགས་བསྐྲད། བཀྲ་ཤིས་རྫས་བརྒྱད་བྱིན་གྱིས་བརླབས་ནས། སློབ་དཔོན་གྱིས་རེ་རེ་ནས་ཐོགས་ཏེ་ཚིག་ལྷུག་པ་རྣམས་སློབ་དཔོན་ཁོ་ནས་བརྗོད།
ཚིགས་བཅད་རྣམས་ཐམས་ཅད་ཀྱིས་བརྗོད་ཅིང༌། རྫས་རྣམས་རྟེན་ལ་འབུལ་བའི་ཚུལ་དང༌། སྦྱིན་བདག་ལའང་རེག་པར་འགྲིམ་དུ་གཞུག བདུན་པ་རྟེན་ལ་མཆོད་པ་བྱ་བ་ནི། མཆོད་པ་རྣམས་བྱིན་གྱིས་བརླབས་ནས། རྟེན་ལ་མཆོད་བསྟོད་བྱའོ། ། བརྒྱད་པ་བསོད་ནམས་ཡོངས་སུ་བསྔོ་བ་ནི། ཇི་སྙེད་སུ་དག་སོགས་ཡན་ལག་བདུན་པ་སྔོན་དུ་འགྲོ་བས། སློབ་དཔོན་གྱིས་དགེ་བའི་རྩ་བ་ཐམས་ཅད་བྱང་ཆུབ་ཀྱི་རྒྱུར་ཡོངས་སུ་བསྒྱུར་ཞིང་བསྟན་པ་རྒྱས་པ་སོགས་ཀྱིས་བསྔོ་བ་སྨོན་ལམ་རྣམ་པར་དག་པའི་རྒྱས་གདབ་བོ། ། སྐབས་འདིར་སྲིད་ཞིའི་ཡོན་ཏན་གྱིས་ཆེ་མཐོ་མང་པོ་གདན་འཛོམ་པའི་དུས་ལྟ་བུར།
སྤྲོས་པ་ལ་དགའ་ཞིང་དགེ་ལེགས་འཕེལ་བའི་རྟེན་འབྲེལ་དུ་རབ་གནས་བཟང་པོ་དྲུག་ལྡན་གྱིས་བཤད་པ་བྱེད་ནུས་པ་ཡོད་ན། དེ་ལ་སློབ་དཔོན་གྱིས་གནང་བ་བྱིན་ནས། དེས་གྲལ་གྱི་མཐའ་ལོགས་ཤིག་ནས་འགྲེང་སྟེ་རྒྱས་བསྡུས་ཇི་ལྟར་རིགས་པའི་བཤད་པ་དལ་ཞིང་དོད་པ་བྱེད། དེ་བཞིན་དུ་གཞན་ཞིག་གིས་ཕུན་སུམ་ཚོགས་པ་ལ་སོགས་པ་དཀོན་མཆོག་གསུམ་གྱི་བཀྲ་ཤིས་ཀྱི་ཚིགས་སུ་བཅད་པའི་བཤད་པ་བྱེད་པའི་སྲོལ་ཡང་ཡོད་དེ། དེ་བཞིན་བྱེད་པ་བྱུང་ན་བསྟན་པ་དར་བའི་དགའ་སྟོན་དུ་གོ་བས་བཟང་ངོ༌། ། དགུ་པ་སློབ་དཔོན་མཆོད་པ་དང༌། བཅུ་པ་དགའ་སྟོན་བྱ་བ་ནི། སློབ་དཔོན་ཡོན་མཆོད་འཁོར་དང་བཅས་པ་རྣམས་དང༌། བཟོ་བོ་ལས་བྱེད་དུ་བཅས་པ་ལ་བསྙེན་བཀུར་བསྟབས་ནས། སྔར་གྱི་ཙཱ་རུའི་བཟའ་བ་དྲངས་ལ།
བདེ་གཤེགས་ལྷག་མ་ཞེས་པའི་ཚིག་རྐང་གཉིས་བརྗོད། འདི་ལས་ཀྱི་རྡོ་རྗེས་བརྗོད་པའི་སྲོལ་བྱུང་འདུག་མོད། ཚིག་གི་ཤུགས་ལ་བརྟགས་ན། རྡོ་རྗེ་སློབ་དཔོན་གྱིས་བརྗོད་རྒྱུའི་ཚིག་ཏུ་མངོན་པས་དེ་ལྟར་བྱེད་པ་ལེགས་པར་སེམས་སོ། ། བཅུ་གཅིག་པ་སླར་ཡང་ཤིས་པར་བརྗོད་པ་ནི། དཔོན་སློབ་རྣམས་རྡོ་རྗེ་དྲིལ་བུ་དང་བཅས་ཏེ། ཐམས་ཅད་ཀྱིས་མེ་ཏོག་ཐོགས་ལ། ཕུན་སུམ་ཚོགས་འཛིན་སོགས་བཀྲ་ཤིས་རྒྱས་པར་བྱ། རྗེ་ངོར་ཆེན་རྡོ་རྗེ་འཆང་གིས་མཛད་པའི་འགྲོ་ལ་བདེ་སྐྱིད་འབྱུང་བའི་སྒོ་གཅིག་པུ། ཞེས་བསྟན་པ་རྒྱས་པའི་གསོལ་འདེབས་དང་ཤིས་བརྗོད་ཀྱིས་མཐའ་བརྒྱན།
དེ་ནས་བཀྲ་ཤིས་ལ་འདུས་པའི་སྦྱིན་བདག་ལས་བྱེད་དང་བཅས་པ་རང་གནས་སུ་བཏང༌། བཅུ་གཉིས་པ་ལས་ཀྱི་རྗེས་བསྡུ་བ་ནི། མཆོད་པ་དམན་པ་སོགས་བསྡུས་ནས་ལས་ཀྱི་རྗེས་མི་མངོན་པར་བྱའོ། ། བཅུ་གསུམ་པ་སྦྱིན་སྲེག་བྱ་བ་ནི། ཞི་བའི་སྲེག་བླུགས་བླུགས་པའམ་མ་གྲུབ་ན། ཡི་གེ་བརྒྱ་པ་མང་དུ་བཟླ་བ་སྟེ། དེ་དག་གིས་ནི་ཀྱེ་རྡོ་རྗེའི་སྒྲུབ་མཆོད་དང་འབྲེལ་བའི་རབ་ཏུ་གནས་པ་ཉིན་གསུམ་པ་བྱ་བའི་ལུགས་སོ། ། ཉིན་གཅིག་ཏུ་རྫོགས་པའི་རབ་གནས་འབྲིང་པོ་བྱེད་པའི་ལུགས་ལ། ནང་པར་གཟའ་སྐར་དུས་བཟང་འཛོམ་པར་ཤེས་པས། དེ་རིང་ནས་རྟེན་དང་མཆོད་གཏོར་ཡོ་བྱད་རྣམས་མ་ཚང་བ་མེད་པར་ལེགས་པར་བཤམས།
སང་ཐོ་རེངས་ཀྱི་དུས་སུ་རྟེན་གྱི་དྲུང་དུ་འདུག་སྟེ། བདག་བསྐྱེད་ཀྱེ་རྡོ་རྗེའི་ལམ་དུས་ཀྱི་དབང་བཅས་སྔོན་དུ་འགྲོ་བས། རྣམ་རྒྱལ་བུམ་པ་དང་ལས་བུམ་དཀྱིལ་ཆོག་གི་སྐབས་ལྟར་བསྒྲུབས། ཁྲུས་བུམ་རྣམས་ཀྱང་གོང་བཞིན་བསྒྲུབས་ནས། རབ་གནས་སྟ་གོན་གྱི་ཁྱད་ཆོས་རྣམས་དོར་བའི། དངོས་གཞིའི་དུས་ཀྱི་སྦྱོང་ཁྲུས་རྣམས་ནས་བརྩམས་ཏེ་ལས་ཀྱི་རྗེས་བསྡུ་བའི་བར་དཀྱིལ་འཁོར་གྱི་རྗེས་ཆོག་གི་ཁྱད་པར་མ་གཏོགས་རྒྱས་པའི་སྐབས་ཇི་ལྟ་བ་བཞིན་བྱས་པས་གྲུབ་བོ། ། སྨྲས་པ། འཁོར་འདས་བདེ་ལེགས་འབྱུང་གཞི་དཀོན་མཆོག་གི ། རྟེན་གསུམ་བྱིན་རླབས་རྒྱས་པའི་མཐུར་ངེས་ཀྱི། ། མངོན་ཞེན་གྱིས་བསླངས་བསག་དང་བསྲུང་འཕྲུལ་གྱིས། །
བདེ་འདོད་སྡུག་བསྔལ་བསྒྲུབ་པའི་ཆོ་གས་མིན། ། རྒྱལ་གསུང་གདེངས་ཅན་དབང་པོའི་ཕོ་བྲང་ནས། ། དད་གསུམ་སེམས་ཀྱི་དོན་མཐུན་སྤྱོད་གྲུ་ཡིས། ། བསོད་ནམས་ཡིད་བཞིན་ནོར་བུ་བླངས་ནས་སླར། ། སྐྱེ་དགུའི་རེ་བ་བསྐང་ལ་དེ་རྨད་བྱུང༌། ། རབ་གནས་ཆོ་གའི་འདབ་བརྒྱ་ཁ་འབྱེད་ལ། ། ཉེར་མཁོའི་ལེགས་བཤད་མཚར་སྡུག་འགྲམ་ཆང་འདི། ། ལེགས་པར་བསྐྲུན་པའི་དགེ་བས་སྟོབས་བཅུ་པའི། ། བསྟན་པ་ཕྱོགས་དུས་ཀུན་དུ་དར་གྱུར་ཅིག ། ཅེས་རབ་ཏུ་གནས་པའི་ཆོ་ག་དཔལ་འབྱོར་རྒྱ་མཚོའི་འདོན་བརྗོད་ལ་ཉེ་བར་མཁོ་བའི་ཟུར་རྒྱན་མཚར་སྡུག་འགྲམ་ཆང་ཞེས་བྱ་བ་འདི་ནི།
སྐྱེ་སྐུ་དོན་གྲུབ་གླིང་གི་བཤེས་གཉེན་ལྷུན་གྲུབ་རྒྱལ་མཚན་གྱིས་བསྐུལ་ངོ་མ་ལྡོག་ཙམ་དུ། བནྡེ་ཚུལ་ཁྲིམས་རིན་ཆེན་དུ་བོད་པས་མཚན་མོ་སྣང་གསལ་གྱི་འོད་ལ་བརྟེན་ནས་བྲིས་པ་ལ། སླར་ཡང་རབ་བྱུང་བཅུ་གསུམ་པའི་ཡ་གྱལ་རྣམ་གནོན་ཞེས་པའི་གནམ་ལོར་ཞུས་དག་གི་ཚུལ་གྱིས་ཚིག་སྣ་ཅུང་ཟད་བསྲིང་སྟེ། རྒྱས་པའི་སྦྱིན་སྲེག་གི་ཁྱད་པར་དང་བཅས་ཏེ། དཔལ་ལྷུན་གྲུབ་སྟེང་གི་རྒྱལ་ཁབ་ཀྱི་དབང་པོའི་ཕྱོགས་ཀྱི་བ་གམ་གསུམ་པར་སུག་བྲིས་སུ་བགྱིས་པ་སརྦ་མངྒ་ལཾ་བྷ་ཝ་ཏུ།། །། ༄༅། །རྟེན་གསར་རྙིང་ལ་བྱ་བ་ཨརྒྷའི་ཆོ་ག་མཛེས་པར་བྱེད་པའི་རྒྱན་ཞེས་བྱ་བ་བཞུགས།། ༄༅། །རྣམ་ལྔའི་རིགས་ཀྱི་རི་གླིང་མ་ལུས་པར། ། རིགས་མཆོག་གསེར་གྱི་ཙཀྲས་དབང་བསྒྱུར་བ། ། བླ་མ་རྡོ་རྗེ་སེམས་དཔར་གཙུག་མཆོད་ནས། ། གསར་རྙིང་རྟེན་གྱི་ཨརྒྷའི་ཆོ་ག་འདྲི། །
དེའང་རྟེན་གསར་པ་ལ་བྱ་བའི་ཨརྒྷའི་ཆོ་ག་དང༌། རྟེན་རྙིང་པ་ལ་བྱ་བའི་ཨརྒྷའི་ཆོ་ག་གཉིས་ལས། དང་པོ་ནི། གཙུག་ལག་ཁང་དང་མཆོད་རྟེན་གང་དུ་བཞེང་པའི་སར་སའི་ཆོ་ག་རྒྱས་པར་བྱས། དེའི་རྗེས་བྲིས་སྐུ་ཡིན་ན་རས་འདུལ་བྱས་པ་དང༌། གླེགས་བམ་འདྲི་ན་ཤོག་བུའི་པོ་ཏིའི་དྲུང་དེར་མཆོད་པ་ཆུ་བཞིའམ་ཆུ་གཉིས་གང་དང་འབྲེལ་བ་དང༌། གཏོར་མ་གཅིག་གམ་ལྔ་སོགས་གང་རུང་བཤམ། རང་ཀྱེ་རྡོ་རྗེའམ་ཡི་དམ་གྱི་ལྷ་གང་རུང་གི་བསྒོམ་བཟླས་རྒྱས་བསྡུས་ཇི་ལྟར་རིགས་པར་བྱས་ལ། མཆོད་པ་བྱིན་གྱིས་བརླབས་ནས་བཞག རང་གི་སྙིང་ག་ནས་འོད་ཟེར་འཕྲོས་པས།
རང་བཞིན་གྱི་གནས་ནས་བླ་མ་ཡི་དམ་རྒྱལ་བ་སྲས་དང་བཅས་པའི་ཚོགས་བསམ་གྱིས་མི་ཁྱབ་པ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས་ལ། ཨོཾ་པདྨ་ཀ་མ་ལཱ་ཡ་སྟྭཾ། ཞེས་པས་གདན་ཕུལ། མཆོད་པ་འབུལ་བ་ནི། རབ་འབྱམས་རྒྱ་མཚོ་སོགས་ཚིགས་བཅད་དང་བཅས་པའམ། མི་ནུས་ན། ཨོཾ་གུ་རུ་བུདྡྷ་བོ་དྷི་སཏྭ་ས་པ་རི་ཝཱ་ར་ཨོཾ་སརྦ་ཏ་ཐཱ་ག་ཏ་ས་པ་རི་ཝཱ་ར་སྔོན་དུ་འགྲོ་བས་ནི་རི་ཧཱུྃ་ཁཾ་སོགས་ཆུ་བཞིའམ་ཆུ་གཉིས་ཉེར་སྤྱོད་རོལ་མོའི་བར་གྱིས་མཆོད། བསྟོད་པ་སངས་རྒྱས་ཐམས་ཅད་འདུས་པའི་སྐུ་སོགས་དང༌། ཆོས་སྐུ་ནམ་མཁའ་སོགས་དང༌།
མཐུན་པའི་སྨོན་ལམ་སོགས་དང༌། འཇམ་དབྱངས་ཕྱག་ན་རྡོ་རྗེ་སོགས་དང༌། རྫུ་འཕྲུལ་སྟོབས་སོགས་དང༌། ནོར་གྱི་དབང་ཕྱུག་ལ་སོགས་པས་བསྟོད་པའམ། མི་ནུས་ན། དེ་ཉིད་ལྔ་པའམ། སྣང་སྟོང་རྡོ་རྗེའི་སོགས་སྤྱི་བསྟོད་གང་རུང་གིས་བསྟོད་པ། རྟེན་བཞེང་བར་བྱ་བ་འདི་དག་ལ་བྱིན་གྱིས་བརླབ་པར་མཛད་དུ་གསོལ་སྙམ་པས། སྤོས་དང་བཅས་པའི་རྡོ་རྗེ་དྲིལ་བུ་འཛིན་པས། ཡེ་ཤེས་ལྷ་ཚོགས་བཅོམ་ལྡན་འདས། །
རིག་པའི་རྒྱལ་པོར་ཕྱག་འཚལ་ལོ། ། ཐུགས་རྗེའི་བདག་ཉིད་རྟེན་བཞེང་བར། ། ཀུན་གྱིས་བྱིན་གྱིས་བརླབ་པའི་ཕྱིར། ། རིག་པ་འཛིན་པ་བདག་གིས་ནི། ། སྦྱིན་བདག་རྣམས་ལ་བརྩེ་བ་དང༌། ། ཁྱེད་རྣམས་ལ་ཡང་མཆོད་པའི་ཕྱིར། ། ཡོ་བྱད་ཅི་འབྱོར་པ་དག་གིས། ། མཆོད་རྟེན་གསར་པར་འཆོས་པར་འཚལ། ། ཚོགས་པ་ཐམས་ཅད་རྟེན་བཞེང་བར། ། ཀུན་གྱིས་བྱིན་གྱིས་བརླབ་ཏུ་གསོལ། །
ཞེས་ལན་གསུམ་དང༌། དེའང་འདི་ལྟར་བླ་མ་ཡི་དམ་རྒྱལ་བ་སྲས་དང་བཅས་པ་ཐམས་ཅད་བདག་ལ་དགོངས་སུ་གསོལ། འདིར་བདག་གིས་སེམས་ཅན་ཐམས་ཅད་ལ་གནས་སྐབས་དང་མཐར་ཐུག་གི་ཕན་པ་བླ་ན་མེད་པ་བསྒྲུབ་པའི་ཆེད་དུ། རྟེན་དང་བརྟེན་པར་བཅས་པའི་གཙུག་ལག་ཁང་ཆེན་པོ་བསྐྲུན་པར་འཚལ་ན། གཙུག་ལག་ཁང་ཆེན་པོ་དཀོན་མཆོག་གསུམ་གྱི་རྟེན་བསམ་གྱིས་མི་ཁྱབ་པས་གང་བ་ཅིག་འབྱུང་བར་བྱིན་གྱིས་བརླབ་ཏུ་གསོལ་ཞེས་པའམ། སྐུ་གཟུགས་དང་མཆོད་རྟེན་གང་ཡིན་ཡང་རུང་བར་བསྒྲུབ་པའི་ཆེད་དུ་ཞེས་པ་ཡན་ཆད་སྔར་བཞིན་ལ། འདིར་བདག་གིས་དེ་བཞིན་གཤེགས་པའི་རིང་བསྲེལ་གྱི་སྙིང་པོ་ཅན་གྱི་མཆོད་རྟེན་ཆེན་པོ་བསྐྲུན་པར་འཚལ་ན། མཆོད་རྟེན་ཆེན་པོ་བྱིན་རླབས་དང་ལྡན་པ་ཅིག་འབྱུང་བར་བྱིན་གྱིས་བརླབ་ཏུ་གསོལ་ཞེས་བརྗོད། བྲིས་སྐུ་དང་ཆོས་ཀྱི་གླེགས་བམ་ཡིན་ན། འདིར་བདག་གིས་དེ་བཞིན་གཤེགས་པ་སྲས་དང་བཅས་པའི་བྲིས་སྐུའམ།
དེ་བཞིན་གཤེགས་པའི་གསུང་རབ་རིན་པོ་ཆེ་འདྲི་བར་འཚལ་ན། བྲིས་སྐུ་དེ་བཞིན་གཤེགས་པ་སྲས་དང་བཅས་པས་གང་བ་ཅིག་འབྱུང་བར་བྱིན་གྱིས་བརླབ་ཏུ་གསོལ་ཞེས་སམ། གསུང་རབ་ལ་ལུང་དང་རྟོགས་པའི་ཆོས་དཀོན་མཆོག དབྱངས་དང་གསལ་བྱེད་ཀྱི་ཡི་གེའི་རྣམ་པ་ཅན་གྱི་གླེགས་བམ་དུ་འབྱུང་བར་བྱིན་གྱིས་བརླབ་ཏུ་གསོལ་ཞེས་གསོལ་བ་གདབ། དེ་ནས་གཏོར་མ་ཡི་དམ་གང་རུང་གི་གཞུང་ལྟར་བྱིན་གྱིས་བརླབས། ཡི་དམ་དང་ཆོས་སྐྱོང་སོ་སོའི་གཏོར་མ་ཕུལ་བའི་མཐར་ཚིགས་བཅད་རྣམས་མི་བརྗོད་པར། ཡི་དམ་དཀྱིལ་འཁོར་གྱི་ལྷ་ཚོགས་ཐམས་ཅད་བདག་ལ་དགོངས་པར་མཛད་དུ་གསོལ། འདིར་བདག་གིས་སེམས་ཅན་ཐམས་ཅད་མན་ཆད་གོང་ལྟར་སྐབས་སུ་གང་བབས་ཀྱི་གསོལ་བ་གདབ་པ་རྣམས་གོང་ལྟར་བྱ། ལྷ་བཟོ་བ་དང་ཡིག་མཁན་བསང་སྦྱངས། སྟོང་པའི་ངང་ལས་ཧཱུྃ་ལས་ཁྱེད་རྣམས་ལས་ཀྱི་ཁྲོ་བོ་བདུད་རྩི་འཁྱིལ་པ་སྐུ་མདོག་ལྗང་སྔོན་སོགས་ཞལ་ཕྱག་རང་རང་གི་བུམ་བསྐྱེད་ལྟར་གསལ་བཏབ་ལ།
དེའི་དཔྲལ་བར་ཨོཾ་སོགས་སམ་མིག་ཏུ་གཏི་མུག་རྡོ་རྗེ་ལ་སོགས་སྐབས་སུ་གང་བབས་ལྟར་བྱིན་གྱིས་བརླབས། ཚོན་དང་པིར་དང་སྣག་ཚ་དང༌། སྨྱུ་གུ་རྣམས་ལའང༌། ནམ་མཁར་བཞུགས་པའི་དེ་བཞིན་གཤེགས་པ་རྣམས་ཀྱི་ཐུགས་ཀའི་འོད་ཟེར་གྱིས་ཕོག་པས། ཡེ་ཤེས་ལྔའི་རང་བཞིན་དུ་བྱིན་གྱིས་བརླབས་པར་བསམས་ལ། བཅོམ་ལྡན་འདས་ཀྱི་རྩ་སྔགས་སོགས་ཡི་དམ་གང་ཡིན་གྱི་སྔགས་དང་ལས་སྔགས་ཁ་ཡར་བཟླས་པས་བྱིན་གྱིས་བརླབ་བོ། ། སླར་ཡང་ནམ་མཁར་བཞུགས་པ་རྣམས་ལ་མཆོད་བསྟོད་མདོར་བསྡུས་བྱས་ནས་འདོད་དོན་གསོལ་བ་བཏབ་ནས། མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ་ནས། ཨོཾ་བཛྲ་མུཿཞེས་པས་དེ་བཞིན་གཤེགས་པ་འཁོར་དང་བཅས་པ་རྣམས་རང་བཞིན་གྱི་གནས་སུ་གཤེགས་པར་བསམ། རང་གི་གནས་བསྲུང་བ་སོགས་བྱའོ། །
རྟེན་གསར་པ་ལ་བྱ་བའི་ཨརྒྷའི་ཆོ་གའོ།། །། གཉིས་པ་རྟེན་རྙིང་པ་ལ་བྱ་བའི་ཨརྒྷའི་ཆོ་ག་ལ། སློབ་དཔོན་ཨཱརྻ་དེ་བས་སེམས་ཀྱི་སྒྲིབ་སྦྱོང་ལས། མཆོད་རྟེན་གསོ་བའི་བསམ་པ་ཡིས། ། བཤིག་པར་གྱུར་ལ་ཉེས་པ་མེད། ། ཅེས་གསུངས་ཏེ། དེའང་བརྟེན་ངན་པ་བཟང་པོར་སྤོ་བ་དང༌། དམའ་བའམ་འོ་བརྒྱལ་བའི་གནས་ནས་འོ་མི་བརྒྱལ་བའི་གནས་སུ་སྤོ་བ་དང༌། རྙིང་པ་གསོ་བ་རྣམས་རུང་གི་གཞན་ལ་ནི་མི་རུང་གསུང་ངོ༌། ། ཇི་ལྟར་བྱ་བའི་ཆོ་ག་ནི་ལྷ་སྟ་གོན་དང༌།
དངོས་གཞི་གཉིས་བྱེད་པའམ། མི་ནུས་ན་དངོས་གཞི་ཁོ་ན་བྱ་སྟེ། དང་པོ་ལྟར་ན་རྟེན་དེའི་དྲུང་དུ་ཀྱེ་རྡོ་རྗེ་ཡི་དམ་དུ་བྱེད་ན། ཆུ་བཞི་ཉེར་སྤྱོད་དང༌། གཞན་དང་འབྲེལ་ན་ཆུ་གཉིས་སོགས་སྐབས་སུ་གང་བབ་དང༌། གཏོར་མ་ལྔ་ཚར་སོགས་གང་འོས་བཤམ། རང་ཡི་དམ་གང་རུང་ངམ། ཀྱེ་རྡོ་རྗེའི་ལམ་དུས་ཀྱི་བསྒོམ་བཟླས་རྫོགས་པར་བྱས། མཆོད་པ་བསང་སྦྱངས་བྱིན་གྱིས་བརླབས། རྟེན་རྙིང་པ་རྣམས་བླ་མ་ཡི་དམ་རྒྱལ་བ་སྲས་དང་བཅས་པ་ཐམས་ཅད་འདུས་པའི་རང་བཞིན་དེ་བཞིན་གཤེགས་པ་རིགས་ལྔའི་རྣམ་པ་ཅན་དུ་བཞུགས་པ་ལ་མཆོད་པར་མོས་ཏེ།
རབ་འབྱམས་རྒྱ་མཚོ་སོགས་ཚིགས་བཅད་དང༌། ཨོཾ་གུ་རུ་བུདྡྷ་བོ་དྷི་སཏྭ་ས་པ་རི་ཝཱ་རའམ། ཨོཾ་སརྦྦ་ཏ་ཐཱ་ག་ཏ་ཨོཾ་ནི་རི་རེ་རེའི་སྔོན་དུ་འགྲོ་བས་ནི་རི་ཧཱུྃ་ཁཾ་སྭཱ་ཧཱ་ནས་ཤབྡ་ཨཱཿཧཱུྃ་ཞེས་རོལ་མོ་དང་བཅས་པས་མཆོད། རྟེན་སོ་སོའི་བསྟོད་པའམ་མི་ཤེས་ན་དེ་ཉིད་ལྔ་པའམ་སྣང་སྟོང་རྡོ་རྗེ་སོགས་སྤྱི་བསྟོད་གང་རུང་གིས་བསྟོད་ལ། རྟེན་རྙིང་པའི་རབ་གནས་ནངས་པར་སྤོ་བར་འཚལ་གྱི་བདག་ལ་རྗེས་སུ་གནང་བར་མཛད་དུ་གསོལ་སྙམ་པས། ཡེ་ཤེས་ལྷ་ཚོགས་སོགས་གོང་ལྟར་ལས། ཐུགས་རྗེའི་བདག་ཉིད་རྟེན་འཆོས་པར། ། ཀུན་གྱིས་རྗེས་སུ་གནང་བའི་ཕྱིར། ། ཞེས་དང༌། ཚོགས་པ་ཐམས་ཅད་རྟེན་འཆོས་པར། །
ཀུན་གྱིས་ནངས་པར་གནང་བ་མཛོད། ། ཅེས་བསྒྱུར་ཏེ་བརྗོད་པ་དང༌། བླ་མ་ཡི་དམ་རྒྱལ་བ་སྲས་དང་བཅས་པའི་ཚོགས་ཐམས་ཅད་བདག་ལ་དགོངས་སུ་གསོལ། བདག་གིས་སེམས་ཅན་ཐམས་ཅད་ལ་གནས་སྐབས་མཐར་ཐུག་གི་ཕན་བདེ་བླ་ན་མེད་པ་བསྒྲུབ་པའི་ཆེད་དུ། བདེ་བར་གཤེགས་པའི་རྟེན་གསར་པ་བསྐྲུན་པའི་ཕྱིར་རྟེན་རྙིང་པའི་རབ་གནས་སྤོ་བར་འཚལ་ཞིང༌། དེའང་སང་ནངས་པར་བགྱིད་པར་འཚལ་ན། ཐུགས་རྗེ་ཆེན་པོའི་བདག་ཉིད་ཅན་ཐམས་ཅད་ཀྱིས་བདག་ལ་རྗེས་སུ་གནང་བ་མཛད་དུ་གསོལ་ཞེས་གསོལ་བ་བཏབ་པ་ལ། དེ་དག་གི་ཞལ་ནས་རིག་པ་འཛིན་པ་ཁྱོད་ལས་དེ་ཅི་བདེ་བར་གྱིས་ཤིག་ཅེས་གནང་བ་ནོད་པར་བསམས་ལ་རང་གིས་བརྗོད་དོ། ། དེ་ནས་གཏོར་མ་བྲན་ཏེ་ནང་མཆོད་ལྟར་བྱིན་གྱིས་བརླབས་ནས་མཛེས་རྒྱན་ལྟར་ཀྱེ་རྡོ་རྗེ་ལ་སོགས་པའི་ཡི་དམ་རྣམས་ལ་གཏོར་མ་ཕུལ་ནས་བསྟོད་པ་དང་འདོད་དོན་ཞུས་པའི་མཐར། ཡི་དམ་ལའང་དགོངས་གསོལ་ནས་རིག་པ་འཛིན་པ་ཁྱོད་ལས་དེ་ཅི་བདེ་བར་གྱིས་ཤིག་ཅེས་གནང་བ་ནོད་པའི་བར་གོང་བཞིན་བྱ།
གུར་ཞལ་ལ་སོགས་པ་ཆོས་སྲུང་སོ་སོའི་གཏོར་མ་ཕུལ་ནས་བཤད་སྒྲུབ་བསྟན་པ་རྒྱས་པའི་ཕྲིན་ལས་མཛོད་ཅེས་པ་ལྟ་བུའི་རྗེས་སུ་བསྟན་སྲུང་དམ་ཚིག་ཅན་གྱི་ཚོགས་ཐམས་ཅད་བདག་ལ་དགོངས་སུ་གསོལ། བདག་གིས་སེམས་ཅན་ཐམས་ཅད་ཀྱི་དོན་དུ་སོགས་མན་ཆད་གོང་བཞིན་སྦྱར་རོ། ། མཁའ་འགྲོ་སྤྱི་གཏོར་ལའང་ཡིད་ལ་འདོད་པ་ཀུན་འགྲུབ་མཛོད། ཅེས་པའི་རྗེས་སུ་མཁའ་འགྲོ་དམ་ཚིག་ཅན་གྱི་ཚིགས་ཐམས་ཅད་བདག་ལ་དགོངས་སུ་གསོལ་བདག་གིས་སོགས་འདྲ་བར་བརྗོད་དོ། ། དེ་ནས་རྡོ་རྗེའི་གླུ་སོགས་གཏོར་ཆོག་གི་མཇུག་གི་བྱ་བ་རྣམས་བྱའོ། ། དེ་དག་ནི་སྟ་གོན་ནམ་སྙན་གསན་འབེབས་པ་ཡིན་ནོ། ། སང་ཉིན་དངོས་གཞི་ལ་རྟེན་གྱི་མདུན་དུ་མཆོད་གཏོར་སྔར་བཞིན་བཤམས་ལ། བདག་གི་རྣལ་འབྱོར་རྫོགས་པར་བྱས་ནས་དཀོན་མཆོག་སྤྱི་ལ་མཆོད་པ་འབུལ་བ་དང༌། ཡི་དམ་དང་ཆོས་སྐྱོང་ནས་མཁའ་འགྲོ་སྤྱི་གཏོར་བར་ཐམས་ཅད་སྔ་མ་ཇི་ལྟ་བ་བཞིན་ལ་ཁྱད་པར་ནི། གསོལ་གདབ་རྣམས་ཀྱི་ཚེ་ནངས་པར་ཞེས་པའི་ཚབ་ཏུ་ཀུན་གྱིས་ད་ལྟར་གནང་བ་མཛོད་ཅེས།
དེའང་ད་ལྟར་བགྱིད་པར་འཚལ་ན་ཞེས་བསྒྱུར་ལ་གསོལ་བ་གདབ། དེ་ནས་མེ་ལོང་གཡའ་ཡོངས་སུ་དག་པ་ཅིག་སྨྱུག་མ་ལ་བཏགས་པ་རྟེན་གྱི་དྲུང་དུ་བཙུགས་ཏེ། གཟུགས་བརྙན་འཆར་དུ་བཅུག་ལ་འདི་ལྟར་བསམས་ཏེ། རྟེན་འདི་གང་ཟག་ཁྱད་པར་ཅན་གྱིས་རབ་ཏུ་གནས་པ་བྱས་པ་ཡིན་ནའང་མེ་ལོང་གི་གཟུགས་བརྙན་ལ་སྤོ་བར་རུང་སྟེ། དེའི་རྒྱུ་མཚན་རྟེན་འདི་བདེན་ན་མེ་ལོང་གི་ནང་གི་གཟུགས་བརྙན་ཡང་བདེན། མེ་ལོང་གི་ནང་གི་གཟུགས་བརྙན་ཡང་མི་བདེན་ན། རྟེན་འདི་ཡང་མི་བདེན་པའི་ཕྱིར་ཏེ། བཅོམ་ལྡན་འདས་ཀྱིས་ཆོས་ཐམས་ཅད་མེ་ལོང་ནང་གི་གཟུགས་བརྙན་ལྟར་མི་བདེན་པར་གསུངས་པའི་ཕྱིར་རོ་སྙམ་དུ་ཡུན་རིང་དུ་བསམ་ཞིང་བརྗོད་ལ། དེ་ནས་མེ་ལོང་ནང་གི་གཟུགས་བརྙན་དེ་ཉིད་ལ་རྟེན་དམ་ཚིག་པ་བསྐྱེད་དེ། དེའང་སྐུའི་རྟེན་གཅིག་པུའམ་གཉིས་གསུམ་ལྟ་བུ་བསྐྱེད་ནུས་པ་ཡིན་ན་དེ་ལྟར་དུ་བསྐྱེད་ཅིང་ལྷ་ཁང་ལྟ་བུ་ལྷ་མང་པོ་ཡོད་པ་ཡིན་ན་བསང་སྦྱངས།
སྐུའི་རྟེན་ཐམས་ཅད་མི་དམིགས་ཏེ་སྟོང་པར་གྱུར། སྟོང་པའི་ངང་ལས། ལྷ་གྲངས་དང་མཉམ་པའི་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཨོཾ་ཨཱཿཧཱུྃ་ལས་རྡོ་རྗེ་ཨོཾ་ཨཱཿཧཱུྃ་གིས་མཚན་པ་ལས་རྡོ་རྗེ་འཆང་ཀྱེ་རྡོ་རྗེ་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་སོགས་ཀྱིས་ཡུམ་རྡོ་རྗེ་སྙེམས་མ་དང་བཅས་པ་རབ་ཏུ་གནས་པའི་ཆོ་ག་བསྐྱེད། དེ་བཞིན་དུ་གསུང་རྟེན་གྱི་རིགས་ཡིན་ན་འོད་དཔག་མེད་དང༌། ཐུགས་རྟེན་ཡིན་ན་མི་བསྐྱོད་པ་དང༌། མཆོད་རྟེན་ཡིན་ན་རྣམ་སྣང་སོགས་སུ་བསྐྱེད་ལ། དེ་ཐམས་ཅད་ཀྱི་མིག་ཏུ་གཏི་མུག་རྡོ་རྗེ་མ་སོགས་ཀྱིས་གནས་དང་སྐྱེ་མཆེད་བྱིན་གྱིས་བརླབས། རང་གི་སྙིང་ག་ནས་འོད་ཟེར་འཕྲོས་པས་རྟེན་རྙིང་པའི་ཡེ་ཤེས་པ་རང་འདྲ་བ་དང༌། སངས་རྒྱས་བྱང་ཆུབ་སེམས་དཔའི་ཚོགས་བསམ་གྱིས་མི་ཁྱབ་པའི་རྣམ་པ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་ནས་མེ་ལོང་གི་ནང་དུ་བསྐྱེད་པ་ལ།
ཨོཾ་བཛྲ་གཽ་རི་ཨཱ་ཀརྵ་ཡ་ཛཿསོགས་སྒོ་བ་བཞིའི་སྔགས་རྒྱ་དང༌། ཛཿཧཱུྃ་བཾ་ཧོཿཞེས་པ་ཡང་ཡང་བརྗོད་པས་བསྟིམ། དེ་ལ་མཆོད་བསྟོད་གོང་ལྟར་བསྡུས་པ་བྱས་མེ་ཏོག་ཐོགས་ཏེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའི་སོགས་ནས་བྱེ་བྲག་ཏུ་རྟེན་འདི་ཉིད་ལ་སྤྱན་དྲངས་པའི་ལྷ་ཚོགས་ཐམས་ཅད་ཇི་སྲིད་རྟེན་གསར་པ་ལ་སྤྱན་འདྲེན་མ་བྱས་ཀྱི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ་ཞེས་དང༌། ཨོཾ་སུ་པྲ་ཏིཥྛ་སོགས་ཀྱིས་མེ་ཏོག་གཏོར་རོ། ། མེ་ལོང་གི་སྟེང་འོག་མི་འཁྲུལ་པའི་མཚན་མ་བྱས་ཏེ། དར་སེར་པོས་གཡོགས་པའི་རྒྱབ་ངོས་སུ་མདུད་པ་འོང་བར་བྱས་ལ་དེའི་སྟེང་ལ་ཅ་ལ་རྒྱས་བཏབ་སྟེ། རྟེན་གསར་པའི་རབ་གནས་བྱེད་བྱེད་དུ་ཁ་མི་དབྱེ་བར་མཆོད་པ་དང་བཅས་ཏེ་དབེན་པར་གཞག་གོ ། རྟེན་རྙིང་པའི་ས་རྡོ་ནས་གསར་པ་ལ་བསྲེ་བའམ་ཆུར་གནས་སྐྱེ་བོ་རྣམས་ལ་ཕན་ཕྱིར་ཆུ་ནང་དུ་བླུགས་པའམ་མཆོད་རྟེན་ལྟ་བུར་བསྐྲུན་པ་གང་རུང་བྱའོ། །
རྟེན་གསར་པར་རབ་གནས་ཀྱི་ཡེ་ཤེས་པ་གཞུག་པའི་ཚེ་མེ་ལོང་ཁ་ཕྱེ་སྟེ། དེའི་ནང་དུ་བསྐྱེད་ཅིང་སྤྱན་དྲངས་པ་རྣམས་ཀྱང་རྟེན་གསར་པ་ལ་གཞུག ཆོ་ག་གཞན་རྣམས་རབ་གནས་ཀྱི་དཀྱུས་བཞིན་དུ་བྱའོ། ། འདི་དག་ནི་ཀྱེ་རྡོ་རྗེ་དང་འབྲེལ་བའི་དབང་དུ་བྱས་པ་ཡིན། ཡི་དམ་གཞན་གང་ཡང་རུང་བ་དང་སྦྱར་དུ་རུང་བས། དེའི་ཚེ་མཆོད་པ་ཆུ་གཉིས་ཉེར་སྤྱོད་བཤམ་དབུལ་དང༌། རིགས་ལྔའི་ལྷ་བསྐྱེད་དང་གནས་གསུམ་བྱིན་གྱིས་བརླབས་པ་སོགས་རང་རང་གི་གཞུང་ལྟར་བྱས་པས་དོན་གྲུབ་བོ། ། འདིར་སྨྲས་པ། དཔལ་མཆོག་རྡོ་རྗེ་འཆང་བ་ས་སྐྱ་པའི། ། ལེགས་གསུངས་དཀའ་གནས་ཚིག་གི་རྡོ་རྗེའི་རྒྱར། །
སྦས་དོན་དཔྱད་གསུམ་རྣམ་དག་སོར་མོའི་རྩེས། ། འགྲེལ་བྱེད་རེས་སུ་སོན་པ་བླ་མའི་དྲིན། ། འདི་ཚུལ་ལེགས་པར་མ་ཤེས་སྔོན་རབས་ཀྱི། ། མཁས་དང་གྲུབ་པའི་བྱིན་རླབས་མཆོད་རྟེན་གཞིག ། གཉེར་གཏད་ལྷ་སྲུང་ཁྲོས་པས་ཚེ་འདིར་འཚེ། ། མཚམས་མེད་ལས་ཀྱི་སླད་མར་མི་བདེར་བྱེད། ། དེ་སླད་འདིས་ཀྱང་དད་སྒྲོལ་གོང་མའི་གསུང༌། ། སྔོ་བསངས་མེལ་ཚེའི་གཉེན་པོར་ཉིན་བྱེད་བཞིན། ། སྲིད་པའི་མཁའ་དཀྱིལ་བརྟན་བྱས་དགེ་བ་ཡང༌། ། ཤེས་བྱ་ཐམས་ཅད་གཟིགས་པའི་རྒྱུར་བསྔོའོ། །
ཞེས་རྟེན་གསར་རྙིང་ལ་བྱ་བ་ཨརྒྷའི་ཆོ་ག་མཛེས་པར་བྱེད་པའི་རྒྱན་ཞེས་བྱ་བ་འདི་ནི། དོན་དུ་གཉེར་བ་འགས་བསྐུལ་བའི་ངོར། རྗེ་བཙུན་ཨེ་ཝཾ་པ་ཆེན་པོའི་ལེགས་བཤད་ཀྱི་བདུད་རྩིས་འཚོ་བའི་བནྡེ་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་དགེ་ཞིང་བཀྲ་ཤིས་པར་གྱུར་ཅིག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
